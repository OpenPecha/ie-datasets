

	བློ་གསལ་འཇུག་ངོགས་ཀྱི་ཁག་དགུ་བ།

	བློ་གསལ་འཇུག་ངོགས་ཀྱི་ཁག་བརྒྱད་པ།

	བློ་གསལ་འཇུག་ངོགས་ཁག་བདུན་པ།

	བློ་གསལ་འཇུག་ངོགས་ཁག་དྲུག་པ།

	བློ་གསལ་འཇུག་ངོགས་ཁག་ལྔ་བ།

	བློ་གསལ་འཇུག་ངོགས་ཁག་བཞི་བ།

	བློ་གསལ་འཇུག་ངོགས་ཁག་གསུམ་པ།

	བློ་གསལ་འཇུག་ངོགས་ཁག་གཉིས་པ།

	བློ་གསལ་འཇུག་ངོགས་ཁག་དང་བོ།





བློ་གསལ་འཇུག་ངོགས་ཀྱི་ཁག་དགུ་བ།




བཅད་ལྷུག་སྤེལ་མ་རྩོམ་ལུགས་ཀྱི་དཔེ་ཅུང་ཟད་འགོད་པར་བྱ་བ།

འདི་ལྟར་དར་ཞིང་རྒྱས་པའི་རྒྱལ་ཁབ་འདི་ཉིད་ཀྱི་སྙན་པའི་གྲགས་པ་འཛམ་གླིང་ཡོངས་ལ་ཁྱབ་པའི་རྒྱལ་ཁབ་ཆེན་པོ་འདི་ནི་འཛམ་གླིང་དུ་གཟེངས་སུ་མཐོ་བར་གྱུར་པའི་རྒྱལ་ཁབ་ཆེན་པོ་ཞིག་ཡིན་ལ། ས་རྒྱ་ཆེ་ཞིང་སྤྱི་ལེ་གྲུ་བཞི་ས་ཡ་དགུ་དང་འབུམ་དྲུག་ཡོད་པའི་ས་གཞི་ལ་ཁོད་སྙོམས་ཤིང་རྒྱ་ཆེ་བའི་ཞིང་ལས་ས་ཁུལ་ནས། འབྲས་ས་ལུ་ལ་སོགས་པའི་འབྲུ་སྣ་ཚོགས་པ་འབྱུང་ཞིང་། རྩྭ་ཆུ་ཕུན་སུམ་ཚོགས་པའི་སྤང་ལྗོངས་མེ་ཏོག་གིས་བརྒྱན་པའི་འབྲོག་ཁུལ་རྒྱ་ཆེན་པོར་རྟ་དང་བ་ལང་དང་གཡང་དཀར་ལུག་ལ་སོགས་པའི་ཕྱུགས་རིགས་སྣ་ཚོགས་པས་གང་ཞིང་ས་ཕྱོགས་དུ་མར་རིན་པོ་ཆེ་སྤུག་དང་གཡུ་དང་ཤེལ་དང་རྡོ་རྗེ་ཕ་ལམ་དང་གསེར་དང་དངུལ་དང་ཟངས་དང་ལྕགས་དང་ཧ་ཡང་དང་གཤའ་དང་ཏི་ཚ་ཞ་དཀར་ནག་རྡོ་སྣུམ་རྡོ་སོལ་ལ་སོགས་པ་འབྱུང་བའི་གཏེར་ཁ་གྲངས་མེད་པ་ཡོད་ལ། གངས་ཀྱི་རི་དང་སྤང་རི་དང་གཡའ་རི་ལ་སོགས་པའི་རི་བོ་བརྗིད་ཀྱང་མཛེས་པ་དག་ལས་དཀར་བོ་ཆིག་ཐུབ་ལ་སོགས་པའི་རྩ་བ་དང་ལོ་མ་དང་ལྡུམ་བུའི་སྨན་བཟང་བོ་དཔག་ཏུ་མེད་པ་འབྱུང་བས་སྲིད་པའི་རིམས་ནད་མཐའ་དག་འཇོམས་པར་བྱེད་དོ། །གཞན་ཡང་ཚ་བའི་ནད་འཇོམས་པར་བྱེད་པའི་གངས་ཆུ་དང་རྫ་ཆུ་ལྷུང་ལྷུང་འབབ་ཅིང་། གཡུ་འབྲུག་སྔོན་མོ་ས་ལ་རྒྱུ་བ་ལྟ་བུའི་ཆུ་ཀླུང་ཆེ་ཆུང་དུ་མ་རབ་ཏུ་རྒྱུ་བ་ལ་རིན་པོ་ཆེ་སྣ་དགུ་འབྱུང་ཞིང་གྲུ་དང་གཟིངས་དང་གྲུ་རྫིངས་ལ་སོགས་པས་འདོད་པའི་གནས་སུ་སྐྱེལ་བའི་བྱ་བ་བྱེད་དོ། །གཞན་ཡང་མཛེས་ཤིང་ཡིད་དུ་འོང་བའི་ནགས་ཚལ་གྱིས་ཀུན་ནས་བརྒྱན་ཅིང་ཙན་དན་དཀར་དམར་དང་། ཨ་གར་དང་ཨར་ནག་སོགས་ལྗོན་ཤིང་རིན་པོ་ཆེས་གང་ལ། གཞན་ཡང་། ཁང་ཤིང་དང་ཡོ་བྱད་ཀྱི་ཤིང་དང་འབུད་ཤིང་ལ་སོགས་པའི་མཁོ་དགུ་རབ་ཏུ་འབྱུང་ངོ་། །གཞན་ཡང་མཚོ་དང་མཚེའུ་དུ་མས་ས་གཞི་ཆེན་པོ་བརྒྱན་ཅིང་། ཤར་ལྷོའི་མཐའ་ཀུན་ཏུ་མཐའི་རྒྱ་མཚོ་ཆེན་པོས་ཡོངས་སུ་བསྐོར་བ་ལས་རིན་པོ་ཆེ་མུ་ཏིག་དང་དུང་དང་བྱུ་རུ་ལ་སོགས་པའི་མཚོ་རྫས་སྣ་ཚོགས་པ་འབྱུང་ལ། འབྲས་ལྡན་གྱི་ཤིང་ལྗོན་པ་སྣ་ཚོགས་པ་ལས་རོ་བཅུད་ཅན་གྱི་བཅའ་བའི་ཤིང་འབྲས་ཟད་མི་ཤེས་པ་འབྱུང་ངོ་། །

དེ་དག་ཚིགས་སུ་བཅད་པའི་དབྱངས་ཀྱིས་བརྗོད་པར་བྱ་སྟེ།

དར་ཞིང་རྒྱས་པའི་རྒྱལ་ཁབ་འདི་ཉིད་ཀྱི། །

སྙན་པའི་གྲགས་པ་འཛམ་གླིང་ཡོངས་ལ་ཁྱབ། །

འཛམ་གླིང་ཞེས་པའི་གླིང་ཆེན་འཛིན་མ་ཡི། །

དབུས་སུ་མངོན་པར་མཐོ་བའི་རྒྱལ་མཚན་འདྲ། །

རྒྱ་ཆེན་ས་གཞི་སྤྱི་ལེ་གྲུ་བཞི་མ། །

ས་ཡ་དུ་མ་ཡོད་པའི་གསེར་ལྡན་དབུས། །

རྒྱ་ཆེ་ཁོད་སྙོམས་ཞིང་ས་ལས། །

ས་ལུ་ལ་སོགས་འབྲུ་སྣ་འབྱུང་། །

རྩྭ་ཆུ་ཕུན་སུམ་ཚོགས་པ་ཡི། །

སྤང་ལྗོངས་མེ་ཏོག་བཀྲ་བ་ལས། །

རྟ་ནོར་ལུག་སོགས་ཕྱུགས་རིགས་ཀྱིས། །

ཀུན་བཟོད་མ་ཡི་ལྟོ་བ་ཁེངས། །

རིན་ཆེན་གསེར་དངུལ་ལྕགས་རིགས་དང་། །

རྡོ་རྗེ་ཕ་ལམ་རྡོ་སྣུམ་སོགས། །

གཞལ་མེད་ནོར་གྱི་གཏེར་ཁ་ཡིས། །

ས་ཆེན་འདི་ནི་ཡོངས་སུ་བཟུང་། །

ཟླ་བའི་འོད་ཀྱི་མདངས་འཕྲོག་པའི། །

གངས་ཀྱི་རི་བོ་ཚར་དུ་དངར། །

མར་གད་རི་བོའི་སྤུན་ཟླ་ཡི། །

སྤང་རི་དང་ནི་གཡའ་རི་ལས། །

དཀར་བོ་ཆིག་ཐུབ་ལ་སོགས་པའི། །

བདུད་རྩི་སྨན་གྱི་གཏེར་བརྡོལ་ཏེ། །

བཞི་བརྒྱ་རྩ་བཞིའི་ནད་རྣམས་ཀྱི། །

བདུད་དཔུང་མ་ལུས་ཆམ་ལ་ཕབ། །

ལྷུང་ལྷུང་འབབ་པའི་གངས་ཆུ་དང་། །

རྫ་ཆུ་དག་གི་རྔམ་ཤུགས་ལ། །

མ་བཟོད་ཚད་པའི་ནག་རིམས་དག །

དམིགས་མེད་དབྱིངས་སུ་ཡལ་ཏེ་ཐལ། །

གཡུ་འབྲུག་སྔོན་མོའི་དཔལ་འཕྲོག་པའི། །

ཆུ་ཀླུང་དུ་མའི་འབབ་ཤུགས་ཀྱིས། །

གྲུ་དང་གྲུ་རྫིངས་ལ་བརྟེན་པའི། །

སྐྱེ་བོ་རྣམས་ནི་གནས་སུ་འདྲེན། །

ཙན་དན་དང་ནི་ཨ་གར་དང་། །

ཤུག་པ་སྟག་ཤིང་ཐང་ཤིང་སོགས། །

རིན་ཆེན་རྐང་འཐུང་སྣ་ཚོགས་པའི། །

ནགས་ཚལ་ཆེན་པོས་ས་གཞི་བརྒྱན། །

ཁང་ཤིང་འབུད་ཤིང་ལ་སོགས་པའི། །

དགོས་འདོད་ཤིང་གི་དངོས་གྲུབ་ཡོད། །

མཚོ་དང་མཚེའུ་ལ་སོགས་པས། །

ནོར་འཛིན་བུ་མོའི་ལྟོ་བ་བརྒྱན། །

གནམ་སྔོན་ས་ལ་ལྷུང་འདྲ་བའི། །

ཤར་ལྷོའི་མཐའ་ཡི་རྒྱ་མཚོ་ལས། །

མུ་ཏིག་དུང་དང་བྱུ་རུ་སོགས། །

རིན་ཆེན་སྣ་དགུའི་དངོས་གྲུབ་འབྱུང་། །

ཡལ་ག་ལོ་འདབ་རབ་རྒྱས་པའི། །

འབྲས་ལྡན་ཤིང་གི་ཡལ་ག་ལས། །

རོ་བཅུད་ལྡན་པའི་ཤིང་འབྲས་དག །

འབད་མེད་རྩོལ་བའི་དགེ་མཚན་རྒྱས། །

དེ་ལྟ་བུའི་ས་ཆེན་པོ་ལ་གནས་པའི་སྐྱེ་བོ་དག་ནི་གཤིས་རྒྱུད་བཟང་ཞིང་རིག་པའི་གནས་དུ་མ་ལ་བློ་གྲོས་ཀྱི་འཇུག་པ་མཆོག་ཏུ་རྒྱས་པ་ཡོན་ཏན་དང་ཐོན་སྐྱེད་ལ་བརྩོན་འགྲུས་ཆེ་ཞིང་། ཕྱི་ནང་གི་དགྲ་བོ་དག་གིས་ཚུར་རྒོལ་དང་གཏོར་བརླག་བྱེད་པ་ལ་ཕར་རྒོལ་གྱི་སྙིང་སྟོབས་དང་ལྡན་པས་དཔའ་ཞིང་བརྟུལ་ཕོད་པ། མི་རིགས་མཐའ་དག་གིས་གཅིག་གིས་གཅིག་ལ་བྱ་བ་གང་ཐད་ནས་རོགས་རམ་དང་ཕན་ཚུན་མཛའ་ཞིང་བརྩེ་བ་གཉེན་ཉེ་དུ་ལྟར་གནས་ཏེ་མཐུན་སྒྲིལ་གྱི་ངང་ནས་རང་རྒྱལ་འཛུགས་སྐྲུན་ལ་བརྩོན་ཞིང་འཛམ་གླིང་གསར་བརྗེའི་དོན་ལ་སྤྱི་སེམས་དཀར་བོ་འཆང་བ་ཤ་སྟག་ལས། ལ་ལ་ནི་ཚན་རིག་ཞིབ་འཇུག་ལ་ལྷག་པར་མཁས་པའི་སྟབས་ཀྱིས། ཚན་རིག་པས་གསར་བཀོད་དང་། གསར་སྐྲུན་དུ་མ་བཏོན་ཏེ། མི་དམངས་ལ་ཞབས་འདེགས་གཟེངས་སུ་མཐོ་བའི་ལག་རྗེས་མངོན་པ། ལ་ལ་ནི་ལག་རྩལ་ཤེས་རིག་ཉི་མའི་འོད་ལྟར་འབར་ཏེ། འཕྲུལ་འཁོར་གསར་བཟོ། ལག་རྩལ་གསར་བཅོས་ལ་སོགས་པའི་དབང་གིས། ཐོན་སྐྱེད་ཀྱི་ལས་ཆོད་ལྡབ་སྟོང་ཕྲག་དུ་མ་འཕར་ཏེ། ཉིན་མཁོ་དང་རྒྱུན་མཁོའི་དངོས་རྫས་དང་། ཟས་གོས་ཡོ་བྱད་ལ་སོགས་པའི་ལོངས་སྤྱོད་མཐའ་དག་རྒྱ་མཚོའི་རླབས་བཞིན་གཅིག་རྗེས་གཅིག་མཐུད་དེ་ཚོང་ཁྲོམ་མཐའ་དག་མེར་གྱིས་གང་། ལ་ལ་དག་ནི་གསོ་བ་རིག་པ་ལ་ཆེད་དུ་མཁས་པས། ནུབ་ལུགས། ཀྲུང་ལུགས། བོད་ལུགས་ཀྱི་གསོ་རིག་ཤེས་བྱ་མཐའ་དག་ཁོང་དུ་ཆུད་པས། ནད་རིགས་མཐའ་དག་གི་སྐེད་པ་གསོ་དཔྱད་རལ་གྲི་རྣོན་པོས་དུམ་བུར་བཅད་པས། དུས་མིན་གྱི་འཆི་བ་མི་མངོན་དབྱིངས་སུ་བསྐྲད་དེ་སྐྱེ་བོ་ཀུན་གྱི་ལུས་ཁམས་དྭངས་ཤིང་བདེ་ཐང་ངང་རང་འགན་གྱི་ལས་ལ་གཞོལ་བ། སྐྱེ་བོ་ལ་ལ་ནི་ཡིག་རིགས་དུ་མ་ལ་མཁས་ཤིང་བརྡ་སྤྲོད་པའི་གཞུང་ལུགས་ལ་ནང་བྱན་ཆུད་པས་སློབ་གསོའི་ལས་དོན་གྱི་སྒོ་ནས་སྐྱེ་བོ་དག་ཡིག་རིགས་ལ་རྨོངས་པའི་མུན་པ་མཐའ་དག་ལྷག་མེད་དུ་བསལ་ཏེ། མཁས་ཤིང་བཟང་བའི་མིས་ས་སྟེང་གང་བར་བྱས་སོ། །

གཞན་ཡང་སྙན་ངག་དང་སྒྱུ་རྩལ་ལ་མཁས་པའི་གང་ཟག་བགྲངས་ཀྱིས་མི་ལང་བ་བྱུང་སྟེ། སྡེབ་སྦྱོར་སོགས་བླ་ན་མེད་པའི་སྲིད་སྲུང་དང་ཟློས་གར་དང་ལོ་རྒྱུས་ལ་སོགས་པའི་རྩོམ་པ་མེ་ཏོག་གི་དགའ་ཚལ་རབ་ཏུ་རྒྱས་ཏེ། རྒྱལ་ཁབ་ཕྱི་ནང་གི་ཤེས་ལྡན་མཐའ་དག་གི་ཡིད་རང་དབང་མེད་པར་འགུགས་པར་བྱེད་ལ། ཟློས་གར་དང་གླུ་གར་དང་རོལ་མོ་དང་བྲོ་གར་ལ་སོགས་པས་སྐྱེ་བོ་རྣམས་དགའ་ཞིང་སྤྲོ་བར་བྱེད་དོ། །དེ་དག་ནི་ཚིགས་སུ་བཅད་པའི་དབྱངས་ཀྱིས་བརྗོད་པར་བྱ་སྟེ།

དེ་ལྟའི་རྒྱ་ཆེན་ཀུན་བཟོད་མ་ཡི་ལྟོ་བ་ལ་གནས་སྐྱེ་བོ་དག །

གཤིས་རྒྱུད་བཟང་ཞིང་རིག་པའི་གནས་ལ་བློ་གྲོས་པདྨའི་འདབ་ལྟར་རྒྱས། །

ཡོན་ཏན་ཐོན་སྐྱེད་ལ་ནི་བརྩོན་པའི་བརྩོན་འགྲུས་རི་བོའི་གཏོས་ལ་འགྲན། །

དགྲ་བོས་མི་ཚུགས་སྙིང་སྟོབས་རབ་ལྡན་དཔའ་བརྟུལ་གོ་ཆ་རབ་ཏུ་བཙན། །



དེར་གནས་མི་རིགས་མཐའ་དག་ནི། །

ཕན་ཚུན་མཛའ་བ་གཉེན་ཉེ་ལྟར། །

གཅིག་གིས་གཅིག་ལ་ཕན་སེམས་ཀྱིས། །

བྱ་བ་གང་ལའང་རོགས་རམ་བྱེད། །

མཐུན་སྒྲིལ་གོང་བུ་གཅིག་གྱུར་དང་། །

མེས་རྒྱལ་འཛུགས་སྐྲུན་ལ་བརྩོན་ཞིང་། །

འཛམ་གླིང་གསར་བརྗེའི་སྤྱི་དོན་ལ། །

དུང་ལྟར་དཀར་བའི་བསམ་པ་འཆང་། །

ལ་ལ་དག་ནི་ཚན་རིག་གི །

ཤེས་ཡོན་དཔྱིད་ཀྱི་དཔལ་ལྟར་རྒྱས། །

གསར་བཏོད་དང་ནི་གསར་བསྐྲུན་གྱིས། །

མི་དམངས་ཞབས་འདེགས་གཟེངས་མཐོ་བའི། །

ལག་རྗེས་མངོན་ཞིང་བརྟན་པར་བྱས། །

ལ་ལའི་ལག་རྩལ་ཤེས་རིག་གི །

ཉི་མའི་འོད་ཟེར་སྟོང་འབར་ཏེ། །

འཕྲུལ་འཁོར་གསར་བའི་དགེ་མཚན་དང་། །

ལག་རྩལ་གསར་བཅོས་མཐུ་ཆེ་བས། །

ཐོན་སྐྱེད་ལས་ཆོད་ཡར་ཟླ་བཞིན། །

གོང་དུ་འཕེལ་བའི་དཔལ་ཡོན་བཞད། །

དམངས་ཀྱི་འཚོ་བའི་དགོས་མཁོ་དང་། །

ཟས་གོས་ཡོ་བྱད་ལ་སོགས་པའི། །

གང་ལ་གང་མཁོའི་དངོས་རྫས་དག །

རྒྱ་མཚོའི་རླབས་བཞིན་མཁའ་ལ་འཕྱུར། །

ལ་ལ་གསོ་བ་རིག་པ་ལ། །

ཆེ་དུ་མཁས་པས་ནུབ་ལུགས་དང་། །

ཀྲུང་ལུགས་བོད་ལུགས་ལ་སོགས་པའི། །

གསོ་རིག་ཤེས་བྱ་མཐའ་དག་པ། །

ཁོང་དུ་ཆུད་པའི་གསོ་རིག་གི །

སྨན་དཔྱད་རལ་གྲི་རྣོན་པོ་ཡིས། །

ནད་རིམས་བདུད་ཀྱི་སྐེད་པ་བཅད། །

ནད་ཕྲན་དག་ནི་ཆམ་ལ་ཕབ། །

དུས་མིན་འཆི་བ་དངངས་གྱུར་ནས། །

མི་མངོན་དབྱིངས་སུ་བྲོས་ནས་ཡིབ། །

སྐྱེ་བོ་ཀུན་གྱི་འདུ་ཕུང་ཁམས། །

བདེ་ཞིང་ཐང་ལ་དར་ཆེ་བས། །

རང་རང་ལས་འགན་སྒྲུབ་པ་ལ། །

བརྩོན་པ་ཆེན་པོས་གཞོལ་བར་གྱུར། །

ལ་ལས་བརྡ་སྤྲོད་རིག་པ་ལ། །

ནང་བྱན་ཆུད་པའི་སྤོབས་པ་ཐོབ། །

སྐྱེ་བོའི་ཡིག་རྨོངས་མུན་པ་དག །

སློབ་གསོའི་འོད་ཀྱིས་ལྷག་མེད་བསལ། །

མཁས་ཤིང་གཤིས་རྒྱུད་བཟང་བ་ཡི། །

མི་ཡིས་ས་སྟེང་གང་བར་བྱས། །

གཞན་ཡང་སྙན་ངག་སྒྱུ་རྩལ་སོགས། །

ཤེས་པའི་གང་ཟག་བགྲངས་མི་ལང་། །

ཚིག་སྦྱོར་སྡེབ་སྦྱོར་ཕུན་ཚོགས་པའི། །

སྲིད་སྲུང་དང་ནི་ཟློས་གར་དང་། །

ལོ་རྒྱུས་རིག་གཞུང་ལེགས་བཤད་ཀྱི། །

རྩོམ་ཡིག་མེ་ཏོག་དགའ་ཚལ་གྱིས། །

རྒྱལ་ཁབ་ཕྱི་ནང་ཤེས་ལྡན་ཚོའི། །

ཡིད་ཀྱི་བུང་བ་དབང་མེད་འགུགས། །

ཟློས་གར་དང་ནི་བྲོ་གར་དང་། །

གླུ་གར་རོལ་མོ་ལ་སོགས་པས། །

མཐོང་ཐོས་ཅན་གྱི་སྐྱེ་བོ་དག །

དགའ་སྤྲོའི་གནས་ལ་འགོད་པར་བྱེད། །

དེ་ལྟ་བུའི་སྣོད་བཅུད་ཕུན་སུམ་ཚོགས་པའི་རྒྱལ་ཁབ་ཆེན་པོ་འདི་བླ་ན་མེད་པའི་བློ་གྲོས་ལྡན་པའི་དཔོན་དང་། ཡང་དག་པའི་སྲིད་ལ་བརྟེན་ནས། ཆབ་སྲིད་དང་དཔལ་འབྱོར་དང་རིག་གནས་དང་འཚོ་བ་སོགས་ཕྱོགས་ཀུན་ནས་དབྱར་གྱི་ཆུ་གཏེར་དང་། ཡར་ངོའི་ཟླ་བ་ལྟར་གོང་ནས་གོང་དུ་འཕེལ་ཞིང་རྒྱས་བཞིན་པའི་སྐབས་ཤིག་ཏུ་བདུད་རྒན་གཤིན་རྗེ་དང་། དགའ་རབ་དབང་ཕྱུག་དཔུང་ཚོགས་དང་བཅས་པ་ལྷ་བུ་དཀར་བོར་བརྫུས་ཏེ་ཆབ་སྲིད་ཀྱི་ནང་དུ་འཛུལ་ནས། བདུད་ཕོ་དང་བདུད་མོའི་དུག་གི་རླུངས་པ་མཁའ་ལ་བཏང་སྟེ་ནམ་མཁའ་གང་བར་བྱས་པས། ཡང་དག་པའི་སྲིད་ཇུས་ཉི་མའི་འོད་ཟེར་ནི་བསྒྲིབས། ཡང་དག་པའི་འགྲོ་ལམ་ཆེན་པོ་ནི་མི་མཐོང་བར་བྱས། དཔལ་དང་འབྱོར་བའི་ལོ་ཏོག་རྣམས་ནི་སྐམ། རིག་གནས་ཀྱི་མེ་ཏོག་སྣ་ཚོགས་པའི་འདབ་མ་ནི་ཟུམ། རྒྱལ་འབངས་དཔལ་འབྱོར་གྱི་ཆུ་འགོ་ནི་འགག དམངས་ཀྱི་འཚོ་བའི་རྒྱ་མཚོ་ནི་ཐག མི་རྣམས་སྨག་ལངས་ཏེ་མགོ་བོ་ནི་འཁོར། སྤྱི་ཚོགས་བདེ་འཇགས་ཀྱིས་སྲོག་རྩ་ནི་འཆད་པ་ཁད། ཁུ་བྱུག་དང་རྨ་བྱ་དང་ཀ་ལ་པིང་ཀ བྱེའུ་སྐད་སྙན་པར་སྒྲོག་པ་རྣམས་ཀྱི་སྐད་ནི་འགག འབྱུང་བྱ་འུག་པ་དང་འདྲེ་བྱ་བྱི་ལའི་མགོ་ཅན་ལ་སོགས་པས་ཐན་སྐད་ནི་སྒྲོག རི་རྒྱལ་ལྷུན་པོ་དང་འདྲ་བའི་རྒྱལ་ཁབ་ཆེན་པོ་སྙིལ་ལ་ཁད་པར་གྱུར་ཏོ། །དེ་དག་ནི་ཚིགས་སུ་བཅད་པས་སྨྲ་བར་བྱ་སྟེ།

བླ་མེད་བློ་གྲོས་ལྡན་པའི་དཔོན་གྱི་དབུ་ཁྲིད་དང་། །

བླ་ན་མེད་པའི་ཡང་དག་སྲིད་ཇུས་ལ་བརྟེན་ནས། །

སྲིད་དང་འབྱོར་བ་རིག་གནས་ལ་སོགས་ཡར་ཟླ་དང་། །

དབྱར་གྱི་ཆུ་གཏེར་བཞིན་དུ་དར་ཞིང་རྒྱས་པར་གྱུར། །

དེ་ལྟར་དགེ་མཚན་རྟ་བདུན་དབང་བོའི་འོད་ཟེར་སྟོང་ཕྲག་རབ་ཏུ་འབར་བ་ལ། །

རབ་ཏུ་སྡང་བའི་བདུད་རྒན་གཤིན་རྗེ་དང་ནི་དགའ་རབ་དབང་ཕྱུག་དཔུང་ཚོགས་བཅས། །

བདུན་གྱི་རྫུ་འཕྲུལ་གྱིས་ནི་ལྷ་བུ་དཀར་བོར་བརྫུས་ཏེ་སྲིད་གཞུང་ནང་དུ་འཛུལ། །

བདུད་རྒན་མི་ཟད་དག་དང་བདུད་མོ་ཁྲག་འཇིབ་མ་སོགས་བདུད་ཀྱི་དཔུང་ཚོགས་ཀྱིས། །

དུག་གི་ཁ་རླངས་བཏང་སྟེ་དུག་གི་སྤྲིན་པ་ནག་པོས་ནམ་མཁའ་ཡོངས་སུ་གང་། །

ཡང་དག་ཀུན་ཕན་སྲིད་ཇུས་འཇིག་རྟེན་མིག་གི་འོད་ཟེར་འབར་བ་ཀུན་ནས་བསྒྲིབས། །

གཏན་གྱི་བདེ་བའི་འགྲོ་ལམ་ཆེན་པོ་དེ་ནི་སྨག་གིས་ཁྱབ་པས་མི་མཐོང་ཞིང་། །

དཔལ་དང་འབྱོར་བའི་ལོ་ཏོག་རྣམས་ནི་སད་དང་སེར་བ་བཙའ་ཐན་གྱིས་ནི་བསྐམས། །

རིག་པའི་གནས་ཀྱི་ཆུ་སྐྱེས་སྣ་ཚོགས་དག་གི་འདབ་མ་ཀུན་ནས་ཡོངས་སུ་ཟུམ། །

རྒྱལ་འབངས་དཔལ་འབྱོར་ཆུ་འགོ་འགག་སྟེ་འཚོ་བའི་རྒྱ་མཚོ་དག་ནི་སྐམ་པར་གྱུར། །

མི་རྣམས་ལ་ནི་སྨག་ཆེན་ལངས་ཏེ་མགོ་བོ་དག་ནི་རབ་ཏུ་འཁོར་བ་དང་། །

སྤྱི་ཚོགས་བདེ་འཇགས་ཚེ་སྲོག་གསེར་གྱི་ཐག་པ་དེ་ནི་ཆད་ལ་ཁད་པར་གྱུར། །

དཔྱིད་ཀྱི་དཔལ་མོ་དང་ནི་འབྲུག་སྒྲ་མངལ་འཛིན་ཀ་ལ་པིང་ཀ་ལ་སོགས་པའི། །

སྐད་སྙན་འབྱིན་པའི་བྱ་ཚོགས་དག་གི་མགྲིན་པའི་རྒྱུད་མང་སྒྲ་ནི་ཡོངས་སུ་ཉམས། །

འབྱུང་བྱ་འུག་པ་དང་ནི་འདྲེ་བྱ་རྣམས་ཀྱིས་ཐན་སྐད་ཡོངས་སུ་བསྒྲགས་པར་གྱུར། །

རི་རྒྱལ་ལྷུན་པོ་འདྲ་བའི་རྒྱལ་ཁབ་ཆེན་པོ་སྙིང་ལ་ཁད་པའི་ཉེན་ཁར་ལྷུང་། །

ས་ཆེན་ལ་གནས་དཀར་ཕྱོགས་ལ་དགའི་མི་རྣམས་མྱ་ངན་ཁུང་བུར་གཟིམ་པར་གྱུར། །

དེ་ལྟར་རྒྱལ་ཁབ་ཆེན་པོ་འདི་ཉིད་ཉེན་ཁ་རབ་ཏུ་ཆེ་བའི་མུན་པ་སྟུག་པོའི་ནང་དུ་ལྷུང་བའི་སྐབས་དེར། མཁས་ཤིང་མཛངས་ལ་སྙིང་སྟོབས་ཀྱི་གོ་ཆ་རབ་ཏུ་བགོས་པའི་བླ་ན་མེད་པའི་རྒྱལ་བློན་དག ཉི་གཞོན་གསར་བ་ནམ་མཁའི་མཐོང་ནས་ཤར་བ་བཞིན་དུ་རྒྱལ་ས་ཆེན་པོར་ལྷང་ངེར་ལངས་ཏེ། ཐབས་ཇུས་ཉི་མའི་དཀྱིལ་འཁོར་ཤིན་ཏུ་རྒྱས་པ་ལས། འཕྲལ་སྒྲུབ་ཀྱི་བྱེད་ཐབས་འོད་ཟེར་སྟོང་ཕྲག་གློ་བུར་དུ་འབར་ནས། དགའ་རབ་དབང་ཕྱུག་དཔུང་ཚོགས་དང་བཅས་པ་གཞོབ་ཐུལ་གྱིས་བསྲེགས་པས། ནམ་མཁའ་དྭངས་པ་ལ་འཇའ་ཚོན་གྱིས་ཁྱབ། ཡང་དག་ཇུས་བཟང་གི་སྦྲང་ཆར་སྙོམས་པོར་བབས་པས། རྩི་ཤིང་ལོ་ཏོག་རྣམས་ཕྱིར་གསོན། མེ་ཏོག་རྣམས་ཀྱི་ཁ་ཕྱེས་ཏེ་ར་ཡིག་གཉིས་པ་རྣམས་ཀྱིས་ནི་འཕུར་ལྡིང་གར་གྱིས་རོལ་བཞིན་གླུ་དབྱངས་སྙན་པར་སྒྲོག འདྲེ་བྱ་འུག་པ་སོགས་མྱ་ངན་གྱི་ཁུང་བུར་ཡིབ། ཀོ་ཀི་ལ་དང་མདོངས་མཐའ་མོ་དང་ཀ་ལ་པིང་ཀ་ལ་སོགས་བྱ་རྣམས་ཀྱིས་མགྲིན་པའི་རྫ་རྔ་བརྡུང་བས། མི་རྣམས་ཀྱི་སྐྱོ་བ་སངས་པར་བྱས། མི་རྣམས་ཀྱིས་ཡང་དག་པའི་གཏན་བདེའི་འགྲོ་ལམ་མཐོང་སྟེ་དགའ་བའི་ཅ་ཅོ་སྒྲོག རྒྱལ་འབངས་དཔལ་འབྱོར་གྱི་ཆུ་འགོ་བརྡོལ་ཏེ། བདེ་སྐྱིད་ཀྱི་འཚོ་བའི་རྒྱ་མཚོ་རབ་ཏུ་གང་བར་གྱུར་ཏོ། །དེ་ལྟ་བུའི་གནས་ཚུལ་གྱི་བསྐལ་བ་བཟང་བོ་དེ་མི་རྣམས་ཀྱིས་མཐོང་བ་ལ་བརྟེན་ནས། དགའ་བའི་གླུ་ལེན་སྐྱིད་པའི་བྲོ་རྡུང་ཞིང་། རྒྱལ་ཁབ་ཕྱི་ནང་གི་མི་ཀུན་གྱིས། མཁས་མཛངས་ལྡན་པའི་རྒྱལ་བློན་དང་། སྲིད་གཞུང་གི་ཇུས་བཟང་ཡང་དག་ཅིང་བླ་ན་མེད་པ་ལ་རབ་ཏུ་གུས་ཤིང་བསྟོད་བསྔགས་ཀྱི་རོལ་མོ་རབ་ཏུ་སྒྲོག་པར་བྱེད་དོ། །དེ་དག་ནི་ཚིགས་སུ་བཅད་པའི་དབྱངས་ཀྱིས་བརྗོད་པར་བྱ་སྟེ།

དེ་ལྟར་རྒྱལ་ཁབ་ཆེན་པོ་འདི་ཉིད་མུན་པ་སྟུག་པོའི་གཡང་སར་ལྷུང་བའི་ཉེན་ལ་ཐུག་པའི་སྐབས། །

མཁས་ཤིང་མཛངས་ལ་སྙིང་སྟོབས་གོ་ཆ་རབ་ཏུ་བགོས་པའི་རྒྱལ་བློན་ཆེན་པོ་དག་དང་བློན་འབངས་བཅས། །

ཉི་གཞོན་གསར་བ་ནམ་མཁའི་མཐོངས་ནས་ཤར་བ་བཞིན་དུ་རྒྱལ་ས་ཆེན་པོར་ལྷང་ངེར་ལྷམ་མེར་ལངས། །

ཐབས་ཇུས་ཉི་མའི་དཀྱིལ་འཁོར་ཤིན་ཏུ་རྒྱས་ལས་འཕྲལ་སྒྲུབ་བྱེད་ཐབས་འོད་ཟེར་སྟོང་ཕྲག་གློ་བུར་དུ། །

འབར་བ་བསྐལ་བའི་མེ་དཔུང་ལྟ་བུར་གྱུར་ལ་འགྲན་བཟོད་གང་ཞིག་སྲིད་པའི་ཁོངས་ལས་རྙེད་མིན་པས། །

དམངས་དང་རྒྱ་ཁབ་ཕོངས་ལ་སྦྱོར་བའི་བདུད་ཆེན་དཔུང་དང་བཅས་པ་གཞོབ་གཞོབ་ཐུལ་ཐུལ་སྲེག་པར་གྱུར། །

དེ་ལྟར་གནོད་ཆེན་བསལ་དང་ལྷན། །

ནམ་མཁའ་དྭངས་ལ་འཇའ་ཚོན་ཤར། །

ཡང་དག་ཇུས་བཟང་སྦྲང་ཆར་བབས། །

རྩི་ཤིང་རྣམས་ནི་སླར་ཡང་གསོན། །

མེ་ཏོག་རྣམས་ནི་ཁ་འབུས་ཏེ། །

ར་ཡིག་གཉིས་པས་གླུ་དབྱངས་ལེན། །

ཐན་བྱ་འུག་པ་ལ་སོགས་པ། །

མྱ་ངན་མུན་པའི་ཁུང་བུར་ཡིབ། །

ཀོ་ཀི་ལ་དང་རྨ་བྱ་དང་། །

ཀ་ལ་པིང་ཀ་ལ་སོགས་པས། །

མགྲིན་པའི་རྫ་རྔ་རབ་བརྡུང་སྟེ། །

མི་ཡི་སྐྱོ་བ་སངས་པར་བྱས། །

ཡང་དག་གཏན་བདེའི་འགྲོ་ལམ་དེ། །

མི་རྣམས་ཀྱིས་ནི་མཐོང་བ་ན། །

རབ་ཏུ་དགའ་བའི་དགའ་མཆོང་བྱེད། །

རབ་ཏུ་དགའ་བའི་ཅ་ཅོ་སྒྲོག །

རྒྱལ་འབངས་དཔལ་འབྱོར་ཆུ་འགོ་རྡོལ། །

འཚོ་བའི་རྒྱ་མཚོ་གང་ཞིང་འཕྱུར། །

དེ་ལྟའི་བསྐལ་བ་བཟང་བོ་དེ། །

མི་རྣམས་ཀྱིས་ནི་མཐོང་བ་ལས། །

ཤིན་ཏུ་དགའ་བའི་དགའ་གླུ་ལེན། །

ཧ་ཅང་སྐྱིད་པའི་རྐང་བྲོ་རྡུང་། །

རྒྱལ་ཁབ་ཕྱི་ནང་མི་ཀུན་གྱིས། །

མཁས་མཛངས་ལྡན་པའི་རྒྱལ་བློན་དང་། །

སྲིད་གཞུང་ཇུས་བཟང་ཡང་དག་ལ། །

རབ་ཏུ་བསྔགས་པའི་དུས་འདའ་འོ། །

དེ་ལྟར་རྒྱལ་ཁབ་ཆེན་པོ་འདི་ཉིད། གཅིག་སྡུད་ཡིད་ལ། དམངས་གཙོ་ཡང་ཡོད་པ། འགྲིག་ཁྲིམས་ཡོད་ལ་རབ་དབང་ཡང་ཡོད་ཅིང་། ཉི་མས་ཟེར་བརྒྱ་སྤྲོས་པ་དེ་ཉིད། པད་མོའི་དགའ་ཚལ་མཐའ་གཅིག་ཏུ་སྨན་པ་དེ་བཞིན་དུ། རྒྱལ་བློན་དམ་པ་རྣམས་མི་དམངས་ལ་སྙིང་བརྩེ་ཞིང་། འཚོ་བ་ལ་ཐུགས་ཁུར་བཞེས་པའི་ཐབས་ཇུས་མཐའ་དག་ནི་འབངས་མིའི་བདེ་སྐྱིད་ཀྱི་གསོས་སྨན་དུ་གྱུར་ལ། ཉི་ཟེར་ཕོག་པ་ན་པད་མོའི་འདབ་མ་རབ་ཏུ་བཞད་ཅིང་ཉི་ཟེར་ལ་འཁོར་བ་བཞིན་དུ་ཐབས་ཇུས་དང་སྲིད་ཇུས་མཐོང་ཞིང་ཐོས་མ་ཐག་ཏུ་ཚད་མེད་པའི་དགའ་སྤྲོ་སྐྱེས་ཏེ། སྲིད་གཞུང་རྒྱལ་བློན་བཅས་ལ་བཀུར་ཞིང་། རྒྱལ་ཁབ་ལ་དགའ་ཞིང་གཅེས་ལ། མེས་རྒྱལ་འཛུགས་སྐྲུན་གྱི་བྱ་བར་བརྩོན་སེམས་མེ་ལྟར་འབར་བར་གྱུར་ཏོ། །དེ་ལྟ་བུའི་མཐུན་རྐྱེན་ལས་ཚད་རིག་དང་རིག་གནས་ཀྱི་བྱ་བ་ཆར་རྗེས་ཀྱི་མྱུ་གུ་བཞིན་དུ་འཕེལ་ཞིང་རྒྱས་ནས་ཡོན་ཚད་རབ་ཏུ་མཐོ་བའི་སྐྱེ་བོས་ས་ཆེན་གང་བར་གྱུར། དེ་ལྟར་ཚན་རིག་དང་རིག་གནས་འཕེལ་བའི་སྟོབས་ཀྱིས། ས་བོན་ཆུ་ལུད་དྲོད་གཤེར་རྣམས་འཛོམས་ནས་མྱུ་གུ་སྐྱེ་ཞིང་རྒྱས་པ་བཞིན་དུ། ལག་རྩལ་དང་གསར་གཏོད་ཀྱི་ཤེས་རབ་རབ་ཏུ་འཕེལ་ཏེ། དེང་རབས་ཅན་གྱི་འཕྲུལ་འཁོར་དག་གིས་ས་ཆེན་རབ་ཏུ་གང་ནས་གློག་ལས་ཅན་དང་འཕྲུལ་ཆས་རང་འགུལ་ཅན་དུ་གྱུར་ཏེ་ཞིང་ལས་དང་བཟོ་ལས་དག་ལས་འབྲུ་རིགས་དང་དངོས་རྫས་སྣ་ཚོགས་པ་རྒྱ་མཚོ་ཆེན་པོའི་རྦ་རླབས་འཕྱུར་བ་བཞིན་དུ་འཕྱུར་ཏེ་ས་ཆེན་པོ་ཡོངས་སུ་གང་བར་གྱུར་ཏོ། །མི་རྣམས་ཀྱང་བདེ་སྐྱིད་བླ་ན་མེད་པའི་འཚོ་བ་ལ་རོལ་ཞིང་གཅིག་གིས་གཅིག་ལ་བཞིན་འཛུམ་པའི་མདངས་ཀྱིས་བསུས་ཏེ། ཨེ་མ། ལྷའི་བདེ་སྐྱིད་ཟེར་བ་ནི་འདིའོ་ཞེས་སྨྲ་བར་བྱེད་དོ། །དེ་དག་ཚིགས་སུ་བཅད་པས་བརྗོད་པར་བྱ་སྟེ།

དེ་ལྟའི་རྒྱལ་ཁབ་ཆེན་པོ་ནི། །

གཅིག་སྡུད་ཡོད་ལ་དམངས་གཙོ་ཡོད། །

འགྲིག་ཁྲིམས་ཡོད་ལ་རང་དབང་ཡོད། །

ཉི་མའི་འོད་ཟེར་སྤྲོས་པ་དེ། །

པདྨའི་ཚལ་ལ་སྨན་པ་བཞིན། །

རྒྱལ་བློན་དམ་པ་མི་དམངས་ལ། །

རབ་ཏུ་བརྩེ་ཞིང་འཚོ་བ་ལ། །

ཐུགས་ཁུར་བཞེས་པའི་སྲིད་ཇུས་དེ། །

འབངས་ཀྱི་བདེ་སྐྱིད་གསོས་སྨན་གྱུར། །

པདྨའི་གཉེན་གྱི་ཟེར་བརྒྱ་ལ། །

འདམ་སྐྱེས་ཚོགས་རྣམས་དགའ་བ་བཞིན། །

ཐབས་ཇུས་སྲིད་ཇུས་དེ་དག་ལ། །

མི་ཡི་རིགས་རྣམས་དགའ་ཞིང་བཀུར། །

མེས་རྒྱལ་ལ་དགའ་གཅེས་ཞེན་ཆེ། །

འཛུགས་སྐྲུན་བྱ་བའི་བརྩོན་སེམས་དེ། །

མེ་ལ་བུད་ཤིང་བསྣན་པ་བཞིན། །

རབ་ཏུ་འབར་ཞིང་འཕེལ་བར་གྱུར། །

ཆར་བ་བབ་པའི་རྗེས་སུ་ནི། །

མྱུ་གུ་འཕེལ་ཞིང་རྒྱས་པ་ལྟར། །

དེ་ལྟའི་མཐུན་རྐྱེན་བཟང་བོ་ལས། །

ཚན་རིག་རིག་གནས་འཕེལ་ཞིང་རྒྱས། །

ཡོན་ཚད་རབ་ཏུ་མཐོ་བ་ཡི། །

སྐྱེ་བོས་ས་ཆེན་གང་བར་གྱུར། །

ས་བོན་ཆུ་ལུད་དྲོད་གཤེར་རྣམས། །

འཛོམས་ན་མྱུ་གུ་སྐྱེ་བ་བཞིན། །

ཚན་རིག་རིག་གནས་འཛོམས་པ་ན། །

ལག་རྩལ་གསར་སྐྲུན་ཤེས་རབ་འཕེལ། །

དེང་རབས་ཅན་གྱི་འཕྲུལ་འཁོར་གྱིས། །

ས་ཆེན་ཡོངས་སུ་གང་གྱུར་ཏེ། །

གློག་ལས་ཅན་དང་འཕྲུལ་ཆས་ཅན། །

རང་འགུལ་ཅན་གྱི་ཞིང་ལས་དང་། །

བཟོ་ལས་ལ་སོགས་དར་གྱུར་ཏེ། །

འབྲུ་རིགས་དང་ནི་དངོས་རྫས་དག །

རྒྱ་མཚོའི་རྦ་རླབས་འཕྱུར་བ་བཞིན། །

ས་ཆེན་འདི་ནི་གང་བར་གྱུར། །

སྐྱེ་བོ་རྣམས་ནི་བདེ་སྐྱིད་འཚོ་བ་ལ་རོལ་ཞིང་། །

གཅིག་གིས་གཅིག་ལ་འཛུམ་པའི་མདངས་ཀྱིས་རབ་བསུས་ཏེ། །

དགའ་བའི་གར་དང་སྐྱིད་པའི་གླུ་ལ་རྟག་རོལ་བས། །

ཨེ་མ་སུམ་རྩེན་བདེ་སྐྱིད་ཟེར་ཡང་འདི་ཉིད་དོ། །

འདིར་སྨྲས་པ།

གངས་ཀྱི་རི་དང་པདྨའི་རྩ་བ་ལྟ་བུར་དཀར་བའི་ལྷག་བསམ་གྱིས། །

གངས་ཅན་བརྡ་སྤྲོད་རིག་པའི་ཚུལ་ལུགས་གང་ཤེས་མདོ་ཙམ་བཤད་པ་འདི། །

གྲགས་འདོད་མཐོ་འདོད་ནོར་གྱི་བྱ་དགའ་ཐོབ་ཕྱིར་ངལ་བ་བྱས་མིན་པར། །

བརྡ་སྤྲོད་གསར་སློབ་འགའ་ལ་རེས་འགའ་ཕན་པ་སྲིད་སྙམ་བརྩམས་པ་ལགས། །



ཤེས་རྒྱ་ཞན་ཅིང་མཐོང་རྒྱ་ཆུང་བའི་སྐྱོན་གྱིས་ནི། །

མ་རྟོགས་ལོག་རྟོག་འཁྲུལ་བའི་དྲི་མ་ཡོད་ངེས་པས། །

ཀེ་ཏ་ཀ་ཡིས་ཆབ་ཀྱི་རྙོག་པ་སེལ་བ་བཞིན། །

དཔྱོད་ལྡན་དག་གིས་འཁྲུལ་བའི་དྲི་མ་སེལ་བར་མཛོད། །



བརྡ་སྤྲོད་རྒྱ་མཚོའི་འཇིངས་པ་དག །

མ་བརྒལ་ཕྱོགས་ཙམ་མཐོང་བ་ལས། །

རྒྱ་མཚོའི་གཏིང་མཐའ་ཤེས་སོ་ལོ། །

བྱིས་པའི་རྩེད་མོའི་མཆེད་ཟླའོ། །



དངོས་པོའི་རང་གི་གཤིས་ལུགས་དེ། །

མ་རྟོགས་ཞྭ་དཔེ་ལྷམ་འགེབས་ཀྱི། །

སྨྱོན་པའི་ཟློས་གར་འདི་དག་ལ། །

དཔྱོད་ལྡན་སུ་ཞིག་ཡིད་ཆེས་འགྱུར། །



རིགས་ལམ་ཕྲ་མོའི་རྣམ་དཔྱོད་དང་། །

གཞུང་ལུགས་གདམས་པའི་ཁུངས་མེད་པར། །

གང་ཤར་རི་མོར་ཕབ་པ་དག །

སྲིན་བུའི་རྗེས་ལ་འགྲན་པ་ཉིད། །



བདག་གི་སུག་ལས་ལ་སོགས་པ། །

རྒྱལ་ཁབ་ཆེན་པོ་འདིའི་མཚོན་པའི། །

ཡངས་པའི་ས་ལ་གནས་པ་དག །

བདེ་བའི་རྒྱུ་རུ་གྱུར་ཅིག་གུ། །

ཡི་གེའི་སྤྱི་རྣམ་བློ་གསལ་འཇུག་ངོགས་ཞེས་བྱ་བ་འདི་ནི་དཔྱོད་ལྡན་དུ་མས་བསྐུལ་བ་ལྟར། བསམ་གཏན་རྒྱ་མཚོ་མི་འཇིགས་དབྱངས་ཅན་དགའ་བའི་བློ་གྲོས་སུ་འབོད་པས། མཁས་པ་དག་ལ་མི་མཁོ་ནའང་གསར་སློབ་འགའ་ལ་ཕན་སྲིད་སྙམ་སྟེ་སྔ་མོ་ཞིག་ནས་མགོ་བརྩམས་ནའང་བར་སྐབས་ཞིག་ནས་རྐྱེན་དབང་གིས་མཚམས་འཇོག་དགོས་བྱུང་། ཉེ་ཆར་རྔ་བ་བོད་རིགས་རང་སྐྱོང་ཁུལ་གྱི་ཏང་ཨུའི་ཆོག་མཆན་ལྟར་དྲིལ་བསྒྲགས་པུས་མགོ་ཁྲིད་འོག་བོད་ཡིག་སྦྱོང་བརྡར་གྱི་གྲོས་ཚོགས་འཚོགས་དུས་ཕྲན་གྱིས་སློབ་དཔོན་གྱི་ཁུར་ལེན་དགོས་བྱུང་སྐབས་མཇུག་རྫོགས་པར་བྲིས་པའོ། །

ཨ་སྭ་སྟི།

ཁམས་གསུམ་དམུ་རྒོད་འགྲོ་བ་མཐའ་དག་གིས། །

དགེ་བའི་གྲིབ་བསིལ་དཔལ་ལ་སྤྱོད་པའི་ཕྱིར། །

བཀྲ་ཤིས་འཁོར་ལོའི་དགོན་གྱི་ཆོས་གྲྭ་ལས། །

ཆོས་སྦྱིན་བདུད་རྩིའི་གྲུ་ཆར་འདི་སྤྲོས་སོ། །





བློ་གསལ་འཇུག་ངོགས་ཀྱི་ཁག་བརྒྱད་པ།




སྙན་ངག་ལ་བསྟོད་པ།

བརྗོད་དོན་དར་ལ་བབས་པའི་མཛེས་མའི་ལུས། །

སྒྲ་དོན་སྣ་ཚོགས་རྒྱན་གྱི་དར་གོས་དང་། །

རིན་ཆེན་རྒྱན་གྱིས་སྤྲས་པའི་མཛའ་ན་མོས། །

ཤེས་རིག་ཆགས་ལྡན་འདི་ཡི་ཡིད་དབང་འཕྲོག །

རྩིས་ཀྱི་ས་རིས་ལ་བསྟོད་པ།

མཐོང་མེད་ཡིད་ཀྱི་ཁྱེ་འུ་རྩལ་ལྡན་དེས། །

ལག་པའི་ལྗོན་ཤིང་རབ་ཏུ་བསྐུལ་བ་ན། །

སོར་མོའི་ཡལ་འདབ་གཡོ་བའི་ཨང་ཡིག་དེས། །

སྲིད་པའི་དངོས་པོ་མཐའ་དག་གྲངས་ཀྱིས་གཞལ། །

སྐར་རྩིས་ལ་བསྔགས་པ།

གཟའ་སྐར་འཁོར་བའི་ཚུལ་ལ་ཕྲ་ཞིབ་ཀྱིས། །

བརྩི་བའི་ངོ་མཚར་རིག་པའི་མཐུ་འདི་ཡིས། །

མ་འོངས་གནམ་གཤིས་འགྱུར་ལྡོག་ཟླ་ཉི་སོགས། །

སྒྲིབ་དང་འབྱུང་བའི་ཕན་གནོད་ཅིར་ཡང་ཤེས། །

ཟློས་གར་ལ་བསྟོད་པ།

གནའ་བོའི་བྱུང་བ་མཚར་བའི་གཏམ་དེ་དག །

བསྐྱར་ཟློས་གར་གྱི་ཉམས་དང་གཏམ་བརྗོད་ཉམས། །

བརྗིད་ཅིང་མཛེས་ལ་ཡིད་དུ་འོང་བ་ཡིས། །

མཐོང་ཐོས་ཅན་གྱི་སྐྱེ་བོའི་ཡིད་དབང་འགུག །

སྡེབ་སྦྱོར་ལ་བསྟོད་པ།

ཚིག་གི་གཅོད་མཚམས་མཛེས་ཤིང་ལྕི་ཡང་མཉམ། །

རྗོད་བདེ་ངལ་གསོའི་ཚིག་དང་འགྱུར་ཁུག་ལྡན། །

བསྐྱར་ཟློས་མེད་ཀྱང་སྙན་ངག་ཉམས་ལྡན་པའི། །

ཚིག་གི་སྦྱོར་བ་འདི་ནི་ཡི་གར་འོང་། །

མངོན་བརྗོད་ལ་བསྔགས་པ།

དངོས་པོའི་མིང་གི་རྣམ་གྲངས་བརྒྱ་སྟོང་ཕྲག །

ཚིག་གི་ཉམས་ལ་གང་འཕྲོད་སྦྱར་བ་དང་། །

གསང་དང་ཀུ་རེའི་གཏམ་གྱི་སྦྱོར་བ་དང་། །

ཚིག་གི་རིང་ཐུང་སྙོམས་ལའང་མེད་མི་རུང་། །རང་བཞིན་བརྗོད་པའོ། །

དཔྱིད་དུས་ལ་བསྔགས་པ།

རི་བོས་གཡུ་གོས་གྱོན་པས་སྔོ། །

སྔོ་ལྗང་སྤང་ལ་ཆུ་སྐྱེས་བཀྲ། །

བཀྲ་ཤིས་དགེ་མཚན་རྒྱས་པའི་དུས། །

དུས་བཞིའི་དང་བོ་དཔྱིད་དུས་སྐྱིད། །མཐའ་ཐོག་སྦྱར་བའི་ཟུང་ལྡན་ནོ། །

དབྱར་དུས་ལ་བསྔགས་པ།

རྐང་འཐུང་གཡུ་ལོ་རྒྱས་པས་སྔོ་ལྗང་ལྗང་། །

འདམ་སྐྱེས་སྣ་ཚོགས་བཞད་པས་ཁྲ་ལམ་ལམ། །

ཁུ་བྱུག་མགྲིན་རྔ་བརྡུང་བའི་སྒྲ་ལྷང་ལྷང་། །

ལོ་ལེགས་སྙེ་མའི་མགོ་བོ་འདར་ཤིག་ཤིག །

སྒྲ་རྒྱན་བཞི་གས་མཐའ་ཆོད་ཅིང་མ་ཆོད་པའི་ཟུང་རྒྱན་ནོ། །

སྟོན་དུས་ལ་བསྔགས་པ།

རབ་རྒྱས་ཤིང་འབྲས་གཡུར་དུ་ཟ། །

ཟ་འབྲུ་སྨིན་པའི་སྙེ་མ་སེར། །

སེར་མདངས་རྒྱས་པའི་ཞིང་ཁ་མཛེས། །

མཛེས་པའི་སྟོན་དུས་སྣང་བ་སྐྱིད། །

སྒྲ་རྒྱན་ཐོག་མཐའ་སྦྱར་བའི་ཟུང་ལྡན་ནོ། །

དགུན་དུས་ལ་བསྔགས་པ།

རབ་ཏུ་བརྗིད་པའི་ས་འཛིན་གྱིས། །

རབ་མཛེས་ཁ་བའི་གོས་དཀར་གྱོན། །

རབ་མེད་ཆུ་བོ་མཐའ་དག་ལ། །

རབ་ཏུ་སྲ་བའི་དར་ཟམ་ཆགས། །

སྒྲ་རྒྱན་བཞི་གའི་ཐོག་མ་ལ་ཡོད་པའི་ཟུང་ལྡན་གྱི་རྒྱན་ནོ། །

འདིར་སྨྲས་པ།

རྣམ་དཔྱོད་ཆུ་འཛིན་འཁྲིགས་པའི་བ་གམ་ལས། །

སྙན་ཚིག་དབྱར་གྱི་རྔ་གསང་དལ་གྱིས་དགོད། །

བློ་གསལ་མདོངས་མཐའ་དགའ་བའི་སྒྲོ་གུར་ཕུབ། །

རིག་གནས་ཡོན་ཏན་མངལ་གྱིས་ལྕི་བར་འགྱུར། །



འབད་བརྩོན་དྲོད་གཤེར་འཛོམས་པའི་རྟེན་འབྲེལ་ལས། །

བློ་གྲོས་དཔག་བསམ་ལྗོན་པའི་ཁོ་ལག་རྒྱས། །

སྒྲ་དང་སྙན་ངག་འབྲས་བུ་གཡུར་དུ་ཟ། །

གཞན་ཕན་བསིལ་གྲིབ་སྐྱེ་འགྲོ་ཡོངས་ལ་སྨད། །



འོག་འགྱུ་གཡོ་བའི་རླུང་ཤུགས་ཀྱིས། །

ལག་པའི་ཡལ་ག་རབ་བསྐུལ་ཏེ། །

སུག་པས་རི་མོར་ཕབ་པ་འདི། །

ཕན་འདོད་བསམ་པས་སྤེལ་བ་ལགས། །



རིག་གནས་མཛོད་ལ་མངའ་བསྒྱུར་བའི། །

མཁས་དབང་དག་ལ་མཁོ་མིན་ཡང་། །

རིག་པ་གསར་སློབ་གཞོན་ནུ་འགར། །

ཕན་པ་ཅུང་ཟད་འབྱུང་སྙམ་མོ། །



བརྗོད་བྱའི་སྲོག་དང་ལྡན་ན་ཡང་། །

འཕྲད་དང་སྡེབ་སྦྱོར་ཉམས་གྱུར་ན། །

ཡན་ལག་རེངས་པའི་སྐྱེས་བུ་བཞིན། །

སྙན་པའི་ཚིག་གིས་མ་བརྒྱན་ན། །



དར་ལ་བབ་པའི་མཛེས་མ་དེ། །

གོས་བྲལ་སྒྲེན་མོར་རྒྱུ་བ་བཞིན། །

དེས་ན་སྡེབ་སྦྱོར་སྙན་ངག་དང་། །

མངོན་བརྗོད་སོགས་ལ་སྦྱང་བ་གཅེས། །

ཞེས་པ་བར་སྐབས་ཀྱི་ཚིགས་སུ་བཅད་པའོ། །



གླུ་ཚིག་དང་མགུར་ཚིག་རྩོམ་ཚུལ་ཅུང་ཟད་བརྗོད་པ།

དང་བོ། གླུ་ཚིག་གི་དཔེ།

དགུང་ཨ་སྔོན་དབྱིངས་ཀྱི་གཡུ་འབྲུག་གི །

སྒྲ་སྙན་པོས་ས་གཞི་ཡོངས་ལ་ཁྱབ། །

ཡུལ་རྣམ་རྒྱལ་ཁང་བཟང་རྒྱལ་བོ་དེའི། །

མཚན་སྙན་གྲགས་འཛམ་གླིང་ཡོངས་ལ་རྒྱས། །



འོད་ཆེ་བའི་ནམ་མཁའི་ཉི་མ་ལ། །

ཁོ་མེ་ཏོག་ཉི་དགའ་འཁོར་བ་བཞིན། །

ས་ཆེན་པོར་གནས་པའི་སྐྱེ་དགུ་རྣམས། །

ཡུལ་བྱང་སེམས་ཅན་ལ་ལྷག་གེར་འཁོར། །



དྲི་བཟང་བོ་ཅན་གྱི་མེ་ཏོག་ལ། །

གསེར་མདོག་ཅན་སྦྲང་མ་འཁོར་བ་བཞིན། །

དམངས་ཡོངས་ལ་ཕན་པའི་སྲིད་ཇུས་ལ། །



ས་ཆེན་པོའི་མི་དམངས་ཡོངས་སུ་འཁོར། །

འདི་ནི་བསྟོད་པའི་མཚུངས་སྦྱོར་གྱི་རྒྱན་ཡིན་ནོ། །



ས་ཆེན་པོ་ཀྲུང་གོའི་ས་གཞི་ལ། །

དེང་བདེ་ཞིང་སྐྱིད་པའི་ཉི་མ་ཤར། །

ཞིང་གྲོང་གི་ཞིང་ལ་ལོ་ཏོག་ལེགས། །

གྲོང་ཁྱེར་གྱི་གྲོང་ལ་བཟོ་ལས་དར། །



དཔར་འབྱོར་བ་དབྱར་གྱི་ཆུ་གཏེར་འདྲ། །

བདེ་སྐྱིད་ཀྱི་འཚོ་བ་མཚོ་ལྟར་རྒྱས། །

མི་ཀུན་གྱི་བཞིན་ལ་འཛུམ་མདངས་ཤར། །

མི་ཀུན་གྱིས་དགའ་བའི་གླུ་དབྱངས་ལེན། །



ཨ་ལ་ལ་འདི་འདྲའི་སྐྱིད་པ་ལ། །

ཨ་ཧོ་ལ་དགའ་བའི་བྲོ་ཞིག་རྡུང་། །

འདི་རྒྱན་འདྲེས་མའོ། །



རི་མཐོན་པོའི་སྒང་ནས་རྒྱང་གླུ་ལེན། །

ཡར་འབྲོག་པའི་ཐང་ལ་རྒྱང་ལྟ་བྱེད། །

ནོར་རྟ་ལུག་མང་བོས་སྤང་ལྗོངས་ཁྱབ། །

གླུ་སྙན་པོ་རྒྱང་གླུའི་སྒྲ་ལྷང་ལྷང་། །

རི་མཐོན་པོའི་སྒང་ནས་རྒྱང་གླུ་ལེན། །

མར་རོང་བའི་ཞིང་ལ་རྒྱང་ལྟ་བྱེད། །

འབྲུ་སྙེ་མའི་སྙེ་ཞག་རྦ་རླབས་འདྲ། །

གླུ་སྙན་པོ་རྒྱང་གླུའི་སྒྲ་ལྷང་ལྷང་། །



རི་མཐོན་པོའི་སྒང་ནས་རྒྱང་གླུ་ལེན། །

ཕར་བཟོ་ལས་གྲོང་ལ་རྒྱང་ལྟ་བྱེད། །

འཕྲུལ་སྣ་ཚོགས་འཁོར་ལོའི་སྒྲ་སྐད་ལྡིར། །

གླུ་སྙན་པོ་རྒྱང་གླུའི་སྒྲ་ལྷང་ལྷང་། །

འདི་ནི་ཀུན་ཏུ་ཟུང་ལྡན་གྱི་རྒྱན་ནོ། །



གངས་དཀར་བོའི་རྩེ་ལ་ཉི་འོད་ཕོག །

ཤེལ་དཀར་བོའི་མཆོད་རྟེན་ལྟ་བུར་མཛེས། །

སྤང་སྔོ་ལྗང་ཐང་ལ་ཉི་འོད་ཕོག །

གཡུ་རིན་ཆེན་མཎྜལ་ལྟ་བུར་མཛེས། །

མཚོ་ཆེན་པོའི་གཞུང་ལ་ཉི་འོད་ཕོག །

ནོར་བེེཌཱུར་ས་གཞི་ལྟ་བུར་མཛེས། །

བོད་གངས་ཅན་ཡུལ་ལ་ཉི་འོད་ཕོག །

དམངས་བདེ་སྐྱིད་དབྱར་མཚོ་ལྟ་བུར་རྒྱས། །

འདི་ནི་དཔེ་རྒྱན་མཚུངས་སྦྱོར་སྒྲ་རྒྱན་སོགས་བསྲེས་མའོ། །



ཡུལ་རྣམ་པར་རྒྱལ་བའི་ཕོ་བྲང་ན། །

ཡང་དག་པའི་གཙོ་འཛིན་ལྷམ་མེར་བཞུགས། །

ཡུལ་ཆེན་པོ་གསེར་ལྡན་མཛེས་མའི་ལྟོར། །

ལས་ཐོན་སྐྱེད་དོན་ལ་འགྲན་སྡུར་བྱེད། །



འབངས་དཔལ་འབྱོར་འཚོ་བ་ཡར་ལ་རྒྱས། །

དམངས་ཀུན་གྱི་བཞིན་རས་འཛུམ་ཤིག་ཤིག །

དམངས་ཚང་མའི་སེམས་པ་དགའ་ལྷང་ལྷང་། །

སྲིད་ཇུས་ལ་བསྟོད་སྒྲ་དི་རི་རི། །

དེང་སྐྱིད་པའི་གཏམ་གླེང་འུ་རུ་རུ། །

འདི་ཡང་རྒྱན་འདྲེས་མའོ། །



ཤར་གསེར་གྱི་ཉི་མའི་འོད་ཟེར་དེ། །

ཁོ་འཛམ་གླིང་ཡོངས་ལ་དྲིན་དུ་ཆེ། །

དཔོན་བཟང་བོའི་གསུང་གི་འོད་ཟེར་དེ། །

ངེད་མི་རིགས་ཀུན་ལ་དྲིན་དུ་ཆེ། །

བདུད་གནོད་བཞི་བརླགས་པའི་སྐུ་དྲིན་ལ། །

འབངས་ཡོངས་ཀྱིས་བསྟོད་གླུ་རྒྱུན་མི་ཆད། །

ཏང་ཀྲུང་དབྱང་དེང་སང་རི་རྒྱལ་བཞིན། །

ཏང་ཀྲུང་དབྱང་དེང་སང་བརྟན་ཞིང་བརྗིད། །

འདི་ཡང་རྒྱན་འདྲེས་མའོ། །

རྔ་འདྲ་བའི་གཡུ་ཡི་ཐང་གཞུང་ལ། །

ཕྲ་འདྲ་བའི་གྲོང་རྡལ་ཁྲ་ལམ་མེར། །

སྟག་འདྲ་བའི་མི་སེར་མི་དམངས་ཚོས། །

གསེར་འདྲ་བའི་གྲོ་ནས་རྔ་བསྡུ་བྱེད། །



བློ་གསལ་བའི་བོད་རིགས་སློབ་མ་ཚོས། །

བོད་ཡིག་ལ་སྦྱང་བའི་བརྩོན་འགྲུས་རྩོམ། །

མགོ་ཁྲིད་དང་སློབ་དཔོན་སློབ་མ་བཅས། །

མཐུན་སྒྲིལ་གྱི་དགའ་སྤྲོས་ལྷག་ལྷག་དགོད། །

རྒྱན་འདྲེས་མའོ། །



ཏང་ཀྲུང་དབྱང་གི་མི་རིགས་སྲིད་ཇུས་དེ། །

ངེད་མི་རིགས་ཀུན་དགའ་བའི་རྒྱུ་རྐྱེན་རེད། །

ད་རང་སྐད་དང་རང་ཡིག་སྤྱོད་པ་ལ། །

ད་རང་དབང་དེ་ཡོད་སྙམ་སྤྲོ་དགའ་རྒྱས། །



ད་མི་རིགས་ཀྱི་མཐུན་སྒྲིལ་ལྷག་པར་བཟང་། །

ད་སྤྲོ་དགའི་ངང་ཞིང་འབྲོག་ཐོན་སྐྱེད་བྱེད། །

ད་བདེ་སྐྱིད་ངང་རིག་པའི་གནས་ལ་སློབ། །

ད་དེང་རབས་ཅན་བཞི་བོ་མངོན་འགྱུར་བྱེད། །

རིགས་རང་བཞིན་དང་བྱ་བ་རང་བཞིན་བརྗོད་པའོ། །

ལྷོ་སྤྲིན་གྱི་རྒྱུ་བ་ལ་མ་ལིང་། །

སྦྲང་ཆར་གྱི་ཟིལ་བ་ཟ་མ་ཟི། །

སྤང་མེ་ཏོག་མགོ་ལྕོག་ལྡ་མ་ལྡེམ། །

སྦྲང་རྐང་དྲུག་གླུ་དབྱངས་ད་ར་དིར། །



དུས་དབྱར་གྱི་དགེ་མཚན་རྒྱས་པ་ལ། །

མི་ཀུན་གྱིས་དགའ་བས་བྲོ་གར་འཆམ། །

དེང་རྒྱལ་འབངས་དཔལ་འབྱོར་རྒྱས་པ་ལ། །

མི་ཀུན་གྱིས་དགའ་བས་གླུ་དབྱངས་ལེན། །

ཚིགས་བཅད་སྔ་མ་ནི་སྒྲ་རྒྱན་དང་ཕྱི་མ་རང་བཞིན་བརྗོད་པའི་རྒྱན་ནོ། །



དཔོན་བཟང་བོའི་སྲིད་ཇུས་ཉི་མའི་འོག །

ཀྲུང་གོ་ཡི་དགའ་ཚལ་རྒྱས་ན་ཡང་། །

འདྲེ་མི་བཞི་ཡི་འཁུན་སྒྲ་དི་རི་རི། །

སྤྲིན་ནག་པོའི་དུད་པ་གྱི་ལི་ལི། །

འདྲེ་བྱ་ཡི་ཚོགས་རྣམས་ཅག་དིར་དིར། །

ཀྲུང་གོ་ཡི་ཕུན་ཚོགས་ཉ་ལ་ལ། །

དཔོན་བཟང་བོའི་གཙོར་བྱས་མི་དམངས་ཀྱིས། །

ཐབས་ཟབ་མོས་དགྲ་བོ་ཐལ་བར་བརླགས། །

བདུད་མོ་ཡི་མིག་ཆུ་ཐ་ར་ར། །

ཁྱི་གདོང་ཅན་ངུ་ཟུག་ཀུང་ཀིས་ཀིས། །

རིག་སྐྲན་གྱི་སྐྲང་བ་འབུ་རུ་རུ། །

གསར་བྱུང་གི་འབྱོར་ལྡན་ངུ་དིར་དིར། །



མི་དམངས་ཀྱི་མགོ་བོ་ཟེང་སེ་ཟེང་། །

དགའ་སྤྲོ་ཡི་གླུ་སྒྲ་ལྷང་སེ་ལྷང་། །

འབྲུ་རིགས་ཀྱི་ཕུང་བོ་བོང་སེ་བོང་། །

དཔལ་འབྱོར་གྱི་འཚོ་བ་ཕྱུར་སེ་ཕྱུར། །



དགའ་སྤྲོ་ཡི་བྲོ་རྡུང་ཆེམ་སེ་ཆེམ། །

རིག་གནས་ཀྱི་མེ་ཏོག་ལྡེམ་སེ་ལྡེམ། །

ཨ་ལ་ལ་འདི་འདྲའི་སྐྱིད་པ་ལ། །

ཨ་ཧོ་ལ་དགའ་བའི་གླུ་ཞིག་ལེན། །

འདི་ནི་སྒྲ་རྒྱན་གཙོ་བོར་གྱུར་པའོ། །



མགོ་ཁྲིད་ཀྱི་ནུས་པ་ཆེས་ཆེ་བས། །

མི་དམངས་ཀྱི་བདེ་འཇགས་མཐུན་སྒྲིལ་བྱུང་། །

འཐབ་ཇུས་ཀྱི་ཉི་མ་འོད་ཆེ་བས། །

མི་དམངས་ཀྱི་དགྲ་བོ་རབ་ཏུ་སྲེག །



ཚན་རིག་གི་ཉི་མ་འོད་ཆེ་བས། །

ལག་རྩལ་གྱི་པདྨ་རབ་ཏུ་བཞད། །

འཕྲུལ་འཁོར་གྱི་ནོར་བུ་མཐུ་ཆེ་བས། །

དཔལ་འབྱོར་གྱི་དགོས་འདོད་ཆར་བཞིན་འབེབ། །



མི་དམངས་ཀྱི་སྟོབས་ཤུགས་ཆེས་ཆེ་བས། །

སྟོབས་ལྡན་གྱི་རྒྱལ་ཁབ་འཛུགས་སྐྲུན་བྱེད། །

དེང་རབས་ཀྱི་རྒྱལ་ཁབ་སྟོབས་ལྡན་འདི། །

ཤར་ཡ་གླིང་གི་དབུས་ན་བརྗིད་ཀྱང་བརྗིད། །

འདི་ནི་ཡོན་ཏན་རང་བཞིན་བརྗོད་པ་དང་གཟུགས་ཅན་གྱི་རྒྱན་སྒྲ་རྒྱན་སོགས་བསྲེས་པའོ། །

མཐོངས་ནམ་མཁའི་ནོར་བུ་འོད་པོ་ཆེ། །

ངེད་པད་མོའི་ཚོགས་རྣམས་བཞད་པའི་གཉེན། །

ཁོང་རྒྱུ་སྐར་མགོན་པོ་འོད་དཀར་ཅན། །

ངེད་ཀུ་མུད་ཚོགས་རྣམས་བཞད་པའི་གཉེན། །



ཁོང་དབྱར་སྐྱེས་རྔ་གསང་ལྡིར་སྒྲ་ཅན། །

ངེད་མདོངས་མཐའི་ཚོགས་རྣམས་དགའ་བའི་གཉེན། །

དཔོན་བཟང་བོའི་མི་རིགས་སྲིད་ཇུས་དེ། །

ངེད་མི་རིགས་ཚོགས་རྣམས་དགའ་བའི་གཉེན། །

འདི་བསྐོར་བའི་རྒྱན་ནོ། །

ཤིང་གཡུ་ལོ་རྒྱས་པའི་སྡོང་རྩེ་ནས། །

བྱ་ཀོ་ཀི་ལ་ཡི་སྐད་ལྷང་ལྷང་། །

ཁོ་དཔྱིད་ཀྱི་དཔལ་ཡོན་རྒྱས་པའི་རྟགས། །

མཁར་གསེར་གྱི་འོད་ཅན་ཕོ་བྲང་ནས། །

དཔོན་བཟང་བོའི་གསུང་གི་སྒྲ་ལྷང་ལྷང་། །

རྒྱལ་ཁབ་ཀྱི་དཔལ་ཡོན་རྒྱས་པའི་རྟགས། །

མཐའ་མཚམས་ཀྱི་གངས་རི་སྤང་ལྗོངས་ནས། །

མི་རིགས་ཀྱི་གླུ་གར་སྒྲ་ལྷང་ལྷང་། །

མི་རིགས་ཀྱི་མཐུན་སྒྲིལ་ཆེ་བའི་རྟགས། །

འདི་འང་བསྐོར་བའི་རྒྱན་ནོ། །

གཉིས་པ། མགུར་ཚིག་གི་དཔེ།

ཐོག་མར་ཀ་མད་སུམ་ཅུ་དང་སྦྱར་བའི་དཔེ་འགོད་པར་བྱ་སྟེ། ཚིག་བཅུ་གཅིག་པ་ཚིག་དགུ་བ་ལ་ངལ་གསོས་པ། རྒན་པོའི་གང་ཤར་མགུར་དབྱངས་ཞེས་བྱ་བ།

ཀ་མ་ལ་ལྟར་དཀར་བའི་ལྷག་བསམ་གྱི་ངང་ནས། །

ཁ་བ་རི་བའི་ལྗོངས་ཀྱི་ཡི་གེ་དང་བརྡ་སྤྲོད། །

ག་བུར་དྲི་ངད་འཐུལ་བའི་སྤང་ལྗོངས་ཀྱི་གྲོང་འདིར། །

ང་ཡིས་ངག་བཤད་བརྡ་བཀྲོལ་བྱེད་དགོས་ཤིག་བྱུང་སོང་། །

ཅ་རིལ་བཞིན་དུ་གུམ་ནས་སྡོད་པ་དེས་མི་འོང་། །

ཆ་ལུགས་གང་ལྟར་ཡུལ་དུས་མཐུན་པ་ཞིག་བྱས་ཏེ། །

ཇ་ཆང་འཐུང་ནས་སོས་དལ་སྡོད་པ་ཞིག་མིན་པར། །

ཉ་མོ་ཆུ་ནང་འཁྱུག་འདྲའི་བསམ་བློ་རེ་བཏང་ནས། །

ཏ་ལའི་འདབ་ལྟར་རྒྱས་པའི་སེམས་རྒྱ་ཞིག་བསྐྱེད་དེ། །

ཐ་མལ་ང་འདྲས་འབངས་དོན་སྒྲུབ་དགོས་ཤིག་བྱུང་ན། །

ད་ནས་ཧུར་བརྩོན་ཧུར་ཐག་རྦད་ཐག་ཅིག་ལོས་བྱེད། །

ན་རྒས་ལུས་སེམས་གདུང་བ་བཅོས་མེད་ཅིག་མེད་ན། །

པ་བ་སངས་ལྟར་དཀར་བའི་ལྷག་བསམ་ཞིག་ལོས་བསྐྱེད། །

ཕ་རོལ་གཞན་དོན་བྱེད་པའི་སྐྱོ་ངལ་དེ་སྤངས་ནས། །

བ་རྒྱ་ཅན་གྱིས་བ་ཐག་འདྲེན་པ་ཡི་དཔེ་ལྟར། །

མ་ལུས་ནུས་པ་ཡོད་རྒུ་གཞན་དོན་དུ་ཕུལ་ན། །

ཙ་ཏུར་དེང་རབས་ཅན་ལ་ལག་རྗེས་རེ་ལོས་ཞོག །

ཚ་གྲང་ཁྱད་དུ་གསོད་པའི་དཀའ་སྤྱད་རེ་མེད་ན། །

ཛ་ལུང་ཉུལ་ཡང་དོན་གཉིས་འགྲུབ་པ་ཞིག་དཀའ་འོ། །

ཝ་མོ་ཟས་ལ་སྲེད་བཞིན་རང་དོན་ཞིག་བསམ་ནས། །

ཞ་འཐེང་ཡིན་ཡང་གང་སར་འགྲོ་བཞུད་ཀྱིས་བྲེལ་ན། །

ཟ་མ་ལྟོ་གོས་འཛོམ་པའི་རང་སྐྱིད་ཀྱང་འགྲུབ་དཀའ། །

འ་འུར་དོན་མེད་གང་སར་འཁྱམ་སྐྱོད་ཀྱི་ངང་ནས། །

ཡ་སོ་ལྡན་པའི་ཕྱུགས་ཀྱི་རྣམ་ཐར་དེ་བསྐྱངས་ན། །

རྭ་ཅོ་ལྡན་པའི་གོག་འགྲོའི་སྤུན་ཟླ་རུ་འགྱུར་རོ། །

ལ་ལུང་བརྒལ་ཡང་སྤྱི་དོན་ཁོ་ན་ལ་བསམ་ན། །

ཤ་ཁྲག་གདོས་བཅས་ལུས་འདི་དོན་ལྡན་ཞིག་རེད་དོ། །

ས་ཆེན་ཀྲུང་གོར་སྐྱེས་པའི་དགོས་པ་ཞིག་འགྲུབ་བོ། །

ཧ་ཧ་དོན་མེད་ཡིད་ལ་གང་ཤར་གྱི་མགུར་འདི། །

ཨ་ལ་དོན་མེད་མི་རྒན་མགོ་སེར་དེས་སྨྲས་སོ། །

ཀ་མད་སུམ་ཅུ་ལ་དབྱངས་ཨེ་སྦྱར་བའི་མགུར་མའི་དཔེ། རྒན་པོ་སྣང་བ་སྐྱིད་པའི་མགུར་གླུ་ཞེས་བྱ་བ།

ཀཻ་ལཱ་ཤ་ཡིས་བསྐོར་བའི་ཡུལ། །

ཁེ་ཚོང་བྱེད་པའི་དོན་མིན་པར། །

གེ་སར་གནའ་དུས་རྒྱུ་བའི་སར། །

ངེ་རང་ད་ལོ་ཡོང་དགོས་བྱུང་། །

ཅེ་སྤྱང་ཟས་འཚོལ་ལྟར་མིན་པར། །

ཆེ་ཆུང་འགའ་ལ་བརྡ་སྤྲོད་སློབ། །

ཇེ་བཟང་འགྲོ་བའི་སློབ་མ་ལ། །

ཉེ་དུ་ལྟ་བུའི་བསམ་པ་འཛིན། །

ཏེ་སོགས་ལྷག་བཅས་ཙམ་མིན་པར། །

ཐེ་ཚོམ་མེད་པར་ཚང་མ་སློབ། །

དེ་ལྟར་སློབ་ཚེ་དགེ་སློབ་ཀུན། །

ནེ་གསིང་སྤང་ལྗོངས་འདི་རུ་སྐྱིད། །

པེ་ཧར་མི་འདྲའི་དཔོན་ཆེན་ལ། །

ཕེ་རོ་མིན་པར་སྙིང་ནས་གུས། །

བེ་ལུག་རྩེ་བའི་ས་ཆ་འདིར། །

མེ་ཏོག་སྣ་ཚོགས་བཀྲ་བའི་དབུས། །

ཙེ་ལེ་ཙོ་ལེ་འཁྱམ་མིན་པར། །

ཚེ་མཇུག་འདི་རུ་སྤྱི་དོན་བྱེད། །

ཛེ་རའི་སྐད་ཀྱིས་བཀའ་མི་བཀྱོན། །

ཝེ་ཞེས་འབོད་པའི་སྐད་མི་རྒྱག །

ཞེ་ས་མགོ་སློབ་ཀུན་ལ་བྱེད། །

ཟེ་བ་ཡར་འཐེན་ནུས་མེད་ཀྱང་། །

འེ་ཕན་བསམ་པ་ཀུན་ལ་འཛིན། །

ཡེ་རེ་ཡོ་རེའི་ལུས་ལྕི་ཡང་། །

རེ་ཐག་ད་དུང་ཆད་པ་མེད། །

ལེ་ལོ་གཡེང་བའི་སྐྱོན་སྤངས་ནས། །

ཤེ་འུ་རྒྱུག་འདུར་བཞིན་དུ་འབད། །

སེ་འབྲུ་རྒྱས་པའི་ལྗོན་པ་བཞིན། །

ཧེ་ཧེ་རང་སེམས་དགའ་བ་རྒྱས། །

ཨེ་མ་འདི་འདྲའི་སྐྱིད་པ་ལ། །

མགུར་ཚིག་དགུ་བ། ཚིག་བདུན་པ་ལ་ངལ་གསོ་ཐོབ་པའི་དཔེ། གང་དྲན་ཐོལ་བྱུང་གི་མགུར་གླུ་ཞེས་བྱ་བ།

རྒྱ་ཞེང་ཆེ་བའི་རྒྱལ་ཁབ་ཀྱི་ས་འདི། །

མི་རིགས་སྣ་ཚོགས་འདུས་སྡོད་ཀྱི་ས་ཆ། །

རིག་གནས་སྣ་ཚོགས་དར་བ་ཡི་ཡུལ་གྲུ། །

གཤིས་རྒྱུད་བཟང་ཞིང་ཐོན་སྐྱེད་ལ་དགའ་བའི། །

མི་རིགས་ཚང་མས་མཐུན་སྒྲིལ་གྱི་ངང་ནས། །

དམངས་ཀྱི་དགྲ་བོའི་བར་ཆད་ཀུན་གཏོར་ཏེ། །

འབད་བརྩོན་བྱེད་པའི་ངང་ཚུལ་ལ་ལྟོས་དང་། །

རང་སེམས་དགའ་བའི་མགྲིན་གླུ་ཞིག་ལོས་ལེན། །

མི་བཞིའི་དཔུང་གི་སྨྱོ་སྤྱོད་ཀྱི་དུས་སུ། །

རིག་གནས་སློབ་པའི་རང་དབང་ནི་མེད་ལ། །

ཐོན་སྐྱེད་བྱེད་པའི་རང་དབང་ཡང་མེད་དོ། །

མི་ཡི་བསམ་བློ་རྙོག་འཛིང་དུ་གྱུར་ནས། །

རང་སེམས་སྐྱིད་པའི་གོ་སྐབས་རང་མེད་དོ། །

མཁས་མཛངས་ལྡན་པའི་གཙོ་འཛིན་དེའི་ནུས་པས། །

བདུད་བཞི་དཔུང་བཅས་ཐལ་བ་རུ་བརླགས་པས། །

གནམ་གྱི་སྤྲིན་ནག་གཏོར་བ་དང་ལྷག་ཅིག །

ཉི་མའི་འོད་ཀྱིས་ས་སྟེང་ཀུན་ཁྱབ་བཞིན། །

སྲིད་ཇུས་གསར་བའི་མཛེས་ཞལ་དེ་མཐོང་སོང་། །

ད་ནི་ཀུན་གྱི་བློ་བདེ་ཡི་ངང་ནས། །

བདུད་ནག་བཞི་ཡི་དུག་རྒྱུན་ལ་འཐབ་ཅིང་། །

རང་རེའི་རྒྱལ་ཁབ་སྟོབས་ལྡན་ཞིག་བྱེད་དོ། །

རང་རེས་ནུས་པ་ཅི་ཡོད་རེ་ཕུལ་ནས། །

དེང་རབས་ཅན་བཞི་མངོན་གྱུར་ལ་འབད་དོ། །

མགུར་ཚིག་དྲུག་མ་ངལ་གསོ་མེད་པའི་དཔེ། སྐད་ཡིག་ལ་རང་དབང་ཐོབ་པའི་མགུར་དབྱངས་ཞེས་བྱ་བ།

གངས་ཅན་བོད་ཀྱི་ཡི་གེ །

དབྱངས་བཞི་གསལ་བྱེད་སུམ་ཅུས། །

བརྡ་དོན་མ་ལུས་གསལ་བས། །

ཐོན་མི་བཀའ་དྲིན་ཆེའོ། །

སྡེབ་སྦྱོར་སྙན་ངག་སྐར་རྩིས། །

གསོ་རིག་ཟློས་གར་མངོན་བརྗོད། །

སྲིད་སྲུང་རིག་པའི་གཞུང་ལུགས། །

ཀུན་གྱི་གཞི་མ་ཡི་གེ །



སློབ་སྦྱོང་རྡོ་རུས་ཐུག་ན། །

མཁས་པར་མི་འགྱུར་མི་སྲིད། །

རྣམ་དབྱེ་ཚིག་ཕྲད་སྦྱོར་ཚུལ། །

འཕུལ་དང་མཐའ་རྟེན་ཐོབ་ཚུལ། །



བདག་གཞན་དུས་གསུམ་སོགས་ཀྱི། །

བརྗོད་བྱ་སྟོན་པའི་ནུས་པ། །

རྟགས་མཚུངས་སྒྲ་མཚུངས་འདྲེན་ཚུལ། །

ཀུན་ལ་སྦྱང་བ་གཅེས་སོ། །



གནས་དང་བྱེད་པ་རྩོལ་བ། །

ཤེས་ན་བོད་སྐད་རང་ཡིན། །

མི་བཞིའི་འདྲེ་ལག་རྐྱོང་དུས། །

བོད་ལ་དམའ་འབེབས་ཚིག་ངན། །



བོད་ཀྱི་སྐད་དང་བརྡ་སྤྲོད། །

ཀུན་ཀྱང་རྙིང་བཞིའི་ཁོངས་བཞག །

བོད་སྐད་མི་ཆོས་བཞིན་དུ། །

བོད་སྐད་གང་འདོད་བསྒྱུར་ཏོ། །



བློ་གྲོས་ལྡན་པའི་དཔོན་དང་། །

སྙིང་སྟོབས་ལྡན་པའི་དཔུང་གིས། །

བདུད་ནག་ཐལ་བར་བརླགས་ནས། །

སྐད་ཡིག་རང་དབང་ཐོབ་སོང་། །



བློ་ལྡན་དཀའ་དྲིན་ཆེའོ། །

སྡེ་གཞུང་དཀའ་དྲིན་ཆེའོ། །

ཀ་མད་སུམ་ཅུ་ལ་དབྱངས་ཨོ་སྦྱར་བའི་མགུར། ཚིག་དགུ་བ་ཚིག་བདུན་པ་ལ་ངལ་གསོ་ཐོབ་པའི་དཔེ། རྒན་པོའི་སྤྲོ་གླུ་ཞེས་བྱ་བ།

ཀོ་ཀི་ལ་ཡི་གླུ་དབྱངས་ཀྱི་སྒྲ་དེ། །

ཁོ་ལག་རྒྱས་པའི་ལྗོན་ཤིང་གི་རྩེ་ནས། །

གོ་ཐོས་ཅན་ལ་བསྒྲགས་པ་ཡི་ཚུལ་འདི། །

ངོ་མཚར་ཆེ་བའི་སྒྲ་སྐད་ཅིག་རེད་དོ། །

ཅོ་ཀའི་སྐད་ལྟར་ཅག་དིར་ཞིག་མིན་པར། །

ཆོ་ལོ་ཅན་གྱི་དབྱངས་མཁན་གྱི་ངག་བཞིན། །

ཇོ་ལགས་བསྟོད་པའི་སྙན་ཚིག་གི་གླུ་འདི། །

ཉོ་ཚོང་བྱེད་པའི་བསམ་པ་ཡིས་མིན་ནོ། །

ཏོ་ལ་དངུལ་སོགས་ཐོབ་འདོད་ཀྱི་བསམ་པས། །

ཐོ་ཅོ་རྩོམ་པའི་ངང་ཚུལ་དང་མི་མཚུངས། །

དོ་མོ་ཅན་གྱི་རྩོམ་པ་ཞིག་ཡིན་ནོ། །

ནོ་ཡོན་མི་འདོད་འབངས་དོན་ཞིག་བསྒྲུབས་ན། །

པོ་ཏི་བརྒྱ་ཕྲག་ནང་དོན་ཡང་དེ་ཡིན། །

ཕོ་རྒོད་སྐྱེས་པའི་རྣམ་ཐར་ཀྱང་དེ་ཡིན། །

བོ་བོངས་ཆེ་བའི་ཤོམ་ཅན་ཡང་དེ་ཡིན། །

མོ་ལ་བུ་སྐྱེས་དགོས་པ་ཡང་དེ་ཡིན། །

ཙོ་ཚི་བཞིན་དུ་དམར་བ་ཡི་སེམས་དེ། །

ཚོ་བའི་ཤ་ལ་སྲེད་པ་ཙམ་མིན་ནོ། །

ཛོ་ཀི་བཞིན་དུ་དམའ་སེམས་དེ་བཟུང་ནས། །

ཝོ་རེ་ཝལ་ལེ་སྤྱི་དོན་ཞིག་བསྒྲུབས་ན། །

ཞོ་ཤས་འཚོ་བ་ཁོ་ན་རང་མིན་ནོ། །

ཟོ་མདོག་བཟང་བའི་དུས་སྐབས་ཀྱི་རིང་ལ། །

འོ་སྐོལ་མཉམ་དུ་སློབ་སྦྱོང་རེ་བྱེད་དོ། །

ཡོ་ལང་དོན་མེད་མི་ཚེ་དེ་བསྐྱལ་ན། །

རོ་ཟན་བྱ་ཡི་སྤྱོད་ཚུལ་དང་ཅི་ཁྱད། །

ལོ་ནར་སོན་ཚེ་སྤྱི་དོན་ལ་རེམ་ན། །

ཤོ་རྒྱལ་སྐུག་པའི་ལད་པོ་དང་མི་མཚུངས། །

སོ་རྙིང་རིག་པའི་ནོར་མཆོག་གིས་ཚིག་ནས། །

ཧོ་ཡ་ཟེར་བའི་དགའ་གླུ་ཞིག་བླངས་ཏེ། །

ཨོ་ཧ་སྐྱིད་པའི་རྐང་བྲོ་ཞིག་རྡུང་ངོ་། །

མགུར་མ་ཚིག་ལྔ་བ་ཅན་གྱི་དཔེ། དཔོན་སློབ་སྐྱིད་གླུ་ཞེས་བྱ་བ།

འེ་ཅག་སྐྱིད་པའི་གླུ། །

དེང་སྐབས་དགའ་བས་ལེན། །

བོད་ཀྱི་བརྡ་སྤྲོད་གཞུང་། །

གོ་བ་རགས་ཙམ་ཆགས། །



རྗེས་སོར་ཚེ་མཇུག་བར། །

རིག་གནས་འབད་པས་སྦྱང་། །

གསར་བརྗེའི་སྤྱི་དོན་སྒྲུབ། །

དམངས་ཀྱི་ཞབས་འདེགས་བྱེད། །



ཞིང་ལས་དབྱར་མཚོ་ལྟར། །

བཟོ་ལས་ཡར་ཟླ་བཞིན། །

འཚོ་བའི་ཆུ་གཏེར་རྡོལ། །

བདེ་སྐྱིད་ཉི་མ་ཤར། །



རིག་གནས་མེ་ཏོག་བཀྲ། །

ཕན་པའི་དྲི་བསུང་འཐུལ། །

སྙན་ངག་ཕང་འགྲོའི་སྒྲ། །

རྣ་བའི་དཔྱིད་དུ་ཤར། །

གླུ་ཚིག་རྒྱུད་མང་སྒྲ། །

དམངས་ཀྱི་རྣ་བར་འཇེབས། །

ཚིག་སྦྱོར་བདེ་བའི་རྩོམ། །

ཀ་ལ་པིང་ཀའི་དབྱངས། །



ཀུན་གྱི་རྣ་བར་སྙན། །

ཀུན་གྱིས་དགའ་བསུ་བྱེད། །

འཁྲུལ་མེད་རིག་གཞུང་ལ། །

སློབ་པའི་གོ་སྐབས་ཐོབ། །



སློབ་དཔོན་སློབ་མ་རྣམས། །

དགའ་སྤྲོ་དཔག་མེད་རྒྱས། །

སྤེལ་འདོད་སློབ་འདོད་ཀྱི། །

བསམ་པ་མཚོ་ལྟར་འཕྱུར། །



བརྩོན་པས་སློབ་སྦྱོང་ལ། །

ཐང་ལྷོད་སྤུ་ཙམ་མེད། །

འདི་འདྲའི་གོ་སྐབས་དེ། །

ཏང་གི་དྲིན་ལས་བྱུང་། །



ལོག་སྤྱོད་མུན་ནག་དུས། །

འབྱུང་བྱས་ཐན་སྐད་སྒྲོག །

རྒྱལ་ཁབ་བཅོས་སྐྱོང་གི །

འོད་ཟེར་སྟོང་ཕྲག་འབར། །



འབྱུང་པོ་ཐན་བྱའི་ཚོགས། །

མི་མངོན་དབྱིངས་སུ་ནུབ། །

སྐུ་དྲིན་ཆེན་པོ་དེ། །

ནམ་ཡང་བརྗེད་པ་མེད། །



ཨེ་མ་སྐྱིད་པའི་གླུ། །

ཨེ་ཧོ་དགའ་བས་ལེན། །

ཚིག་བཞི་བའི་དཔེ་བརྗོད། སྨྱོན་པའི་གར་ལ་སྐྱེ་བོས་འཕྱ་བ་ཞེས་བྱ་བ།

སློབ་དཔོན་ཐོན་མིའི། །

ཞལ་རྒྱུན་གཞུང་གི །

དགོངས་དོན་ཤེས་ཆེད། །

སློབ་སྦྱོང་བྱས་སོ། །

རྣམ་དབྱེ་བརྒྱད་དང་། །

ཚིག་ཕྲད་གཞན་གྱི། །

སྦྱོར་ཚུལ་ཤེས་ན། །

བཤད་དང་རྩོམ་ལ། །

རང་དབང་ཐོབ་ཚེ། །

མཁས་པའི་གྲལ་ཚུད། །

གཞན་ཡང་རྟགས་མཐའ། །

འདྲེན་ཚུལ་སོགས་ལ། །

ཞིབ་པར་དཔྱད་ནས། །

སྒྲོ་འདོགས་ཆོད་དགོས། །

དེ་ལྟར་མིན་པར། །

ཐོས་ལོ་ཤེས་ལོས། །

ཕོ་ཚོད་ཙམ་གྱིས། །

གར་ཡང་མི་ཕྱིན། །

གཡམ་རྒྱུག་ཧམ་པས། །

གཞུང་འགྲེལ་བྱེད་པ། །

སྨྱོན་པའི་གར་ལ། །

སྐྱེ་བོས་འཕྱ་འོ། །

ཚིག་གསུམ་པའི་དཔེ་བརྗོད།

རང་རྒྱལ་མི། །

བརྩོན་འགྲུས་ཆེ། །

ཡོན་ཏན་ལྡན། །

གསར་བརྗེར་དགའ། །

མཐུན་སྒྲིལ་ཆེ། །

བཀའ་ཁྲིམས་བརྩི། །

འགྲིག་ལམ་སྲུང་། །

རྒྱལ་ཁབ་གཅེས། །

དཔའ་ཞིང་བརྟུལ། །ཞེས་པ་ལྟ་བུའོ། །





བློ་གསལ་འཇུག་ངོགས་ཁག་བདུན་པ།




ད་ནི་ཡི་གེ་བཅོས་བསྒྱུར་བྱེད་དགོས་ཟེར་བའི་གཏམ་ལས་འཕྲོས་ཏེ་གླེང་བར་བྱ་བ་ནི། སྤྱིར་བོད་ཡིག་འབྲི་ཚུལ་འདི། རྒྱལ་བོ་སྲོང་བཙན་གྱི་དུས་སུ་དར་བ་ཡིན་ཏེ། རྒྱལ་བོ་འདིའི་མཛད་པའི་གཙོ་བོ་ནི། མཐའ་བཞི་དབང་དུ་བསྡུས། དམ་པའི་ཆོས་སྤེལ། ཡི་གེའི་སྲོལ་བཏོད་པ་གསུམ་ཡིན། ཞེས་གྲགས། དེ་ཡང་སྤྱི་ལོ་བརྒྱ་ཕྲག་བདུན་པའི་སྨད་ཙམ་ལ་སློབ་དཔོན་ཐོན་མིས་བོད་ཡིག་གི་དབྱངས་གསལ་དང་མགོ་འདོགས་སྔོན་རྗེས་སོགས་ཀྱི་སྲོལ་བཏོད་ནས་ཡི་གེའི་མ་དཔེ་ལྷ་སའི་རྡོ་རིང་ལ་བཏབ་སྟེ་བྲིས་པ་ལ་སྦལ་ནག་ན་ལ་བགྲད་འདྲ། ཞེས་གྲགས་ཟེར། དེའི་རྗེས་སུ་མང་སྲོང་མང་བཙན་གྱི་དུས་སུ་ཡིག་མཁན་ཆ་ངར་རིན་ཆེན་འབར་ཞེས་བྱ་བས་བྲིས་པ་ལ་སོ་ཕག་གཤིབ་འདྲ། ཞེས་པར་གྲགས། དེའི་རྗེས་སུ་འདུས་སྲོང་མང་རྗེའི་དུས་སུ་ཡིག་མཁན་ཆབ་དཀར་བེའུ་ཚེ་ཟེར་བས་བྲིས་པ་ལ་བྱ་ཕོ་འཇོལ་བ་འདྲ་བ། ཞེས་པར་གྲགས། དེ་རྗེས་མེས་ཨག་ཚོམ་གྱི་དུས་སུ་ཡིག་མཁན་དགེ་བསྙེན་དཀོན་མཆོག་དབང་ཟེར་བས་བྲིས་པ་ལ་ནས་སྔོན་ཕྱིང་དཀར་གྱི་སྟེང་དུ་བཀྲམ་པ་འདྲ་བ། ཞེས་པར་གྲགས། དེའི་རྗེས་སུ་ཁྲི་སྲོང་ལྡེ་བཙན་གྱི་དུས་སུ་ཡིག་མཁན་བྷེ་ཤོ་ཁྲམ་ཟེར་བས་བསམ་ཡས་ཀྱི་རྡོ་རིང་ལ་མ་དཔེ་བྲིས་པར་མུ་ཏིག་སྟར་ལ་རྒྱུས་འདྲ། ཞེས་པར་གྲགས། དེ་རྗེས་མུ་ནེ་བཙན་པོའི་དུས་སུ་ཡིག་མཁན་ཚེ་སྤོང་བྱང་ཆུབ་ཟེར་བས་བྲིས་པ་ལ་སྦུར་ནག་བགྲད་པ་འདྲ་བ། ཞེས་པར་གྲགས། དེ་རྗེས་མུ་ཏིག་བཙན་པོའི་དུས་སུ་ཡིག་མཁན་འབྲི་བ་ཡོན་ཏན་ཟེར་བས་བྲིས་པ་ལ་ཉ་མོ་ཆུ་ནང་ནས་ཕྱུང་བ་འདྲ་བ། ཞེས་པར་གྲགས། དེ་རྗེས་ཁྲི་རལ་བ་ཅན་གྱི་དུས་སུ་ཡིག་མཁན་མཁས་པ་གྲ་ཤོད་རྣམ་གཉིས་ཀྱིས་བྲིས་པ་ལ་སེང་གེ་གནམ་དུ་འཕྱོངས་འདྲ། ཞེས་པར་གྲགས།

འདི་དག་ནི་རིག་གནས་སོགས་སྔ་དར་གྱི་དུས་སུ་བྱུང་བ་ཡིན། དེའི་བར་ནས་གླང་དར་གྱིས་རིག་གནས་སོགས་བསྣུབས་ཏེ་ཐོན་མིས་གསུངས་པའི་བརྡ་སྤྲོད་པའི་གཞུང་དུ་མ་རྨེག་མེད་དུ་གྱུར། དེ་རྗེས་བོད་ཁ་འཐོར་གྱི་སྐབས་ཤིག་ལོ་ཆེན་རིན་ཆེན་བཟང་བོ་སོགས་ལོ་ཙཱ་བ་མཁས་པ་མང་བོ་བྱུང་སྟེ། རིག་གནས་སྣ་ཚོགས་སྒོ་ཀུན་ནས་དར་བར་བྱས་པ་ལ་ཕྱི་དར་གྱི་སྐབས་ཟེར། ཕྱི་དར་གྱི་སྐབས་སུ་ཡིག་མཁན་སྒྲོ་གཉའ་ཁྲི་ཞེས་པས་གྲ་ཤོད་ཀྱི་རྡོ་རིང་ལ་གཞི་བྱས་ཏེ་བར་གསར་ཟེར་བའི་ཡི་གེ་བྲིས། དེ་རྗེས་ཡིག་མཁན་ཤཱཀྱ་རྡོ་རྗེ། དེ་རྗེས་ཁྱུང་བོ་གཡུ་ཁྲི། སྣ་ནམ་ཞལ་བཙུན། སུམ་བྷ་གནོད་སྦྱིན་སོགས་ལ་ས་ཡི་གེའི་འབྲི་རྒྱུད་དར་ཞིང་རྒྱས་པ་བྱུང་། ཁྱད་པར་དུ་ཁྱུང་བོ་གཡུ་ཁྲི་ལ་སློབ་མ་ཡིག་མཁན་བཟང་བ་བཅུ་གཉིས་བྱུང་ཞིང་། ཡང་སློབ་མཁས་པ་ཆེན་པོ་རོང་བོ་སོགས་བྱོན་པར་གྲགས། དེ་དག་ལས་དར་བའི་ཡིག་གཟུགས་ཀྱི་རྫབ་ཆེ་ཆུང་ལ་པ་ཏྲ། དུང་། ནས་འབྲུ་གསུམ་དང་། འབྲུ་ཆེ་ཆུང་ལའང་ཚག ཟླུམ། དཔེ་བྲིས་གསུམ་དང་། ཡང་ལི་ལུགས། ལྡན་ལུགས། འབྲུ་ཚ། འཕྲིན་ཡིག་སོགས་བྱུང་།

ད་ལྟའི་འབྲི་རྒྱུད་ལ། ཡིག་དཀར། ཡིག་ནག་གཉིས། ཡིག་ནག་ལའང་འདོན་བྲིས་གྲུ་བཞི་མ། འདི་ལའང་ཡུལ་སོ་སོའི་བྲིས་རྒྱུན་མི་འདྲ་བ་ལེགས་ཤིང་བཟང་བ་ཡོད། གཞན་ཡང་། སུག་རིང་། སུག་ཐུང་། ཚུགས་བྲིས། རྒྱུག་བྲིས། འབྲུ་ཚ་སོགས་ཡོད། འདི་དག་གི་སྟེང་དུ་ལཉྩ་དང་ཝརྟུ་བཞག་པའི་བྲིས་རྒྱུན་ཆ་ཚང་བ་ཞིག་ད་དུང་ཡང་ཡོད། གཡུ་ཁྲིའི་རྫབ་ལ་ཐིག་ཁོངས་ནས་དྲངས་ཏེ་ཆ་ཚད་བགོས་པ་རགས་ཙམ་ནི། དེའི་རིན་ཆེན་སྒྲོམ་བུ་ཞེས་བྱ་བའི་གཞུང་ལས། ཀ་ནི་མགོ་རིང་ཡིན་པ་ལས། །དེ་ཡི་ཕྱེད་ཚད་མཆེ་བ་གཉིས། །རྐང་བ་མགོ་ཡི་ཕྱེད་དང་གཉིས། །བར་གཉིས་མཉམ་ཞིང་དབུས་དཀར་རྣོ། །ཁ་ནི་ལེབ་འཇོག་ཀ་མཉམ་ལས། །ལག་པ་ཀ་རྐང་གསུམ་གཉིས་སྙེག །དཔུང་བ་དཀྱིལ་དུ་ཕྱུང་བ་ལས། །ཁོག་པའི་ཟག་མཆུ་མིག་དང་མཉམ། །ག་ནི་དུམ་བུ་བདུན་པ་སྟེ། །ཞེང་ནི་གོང་མ་གཉིས་དང་མཉམ། །དཔུང་བ་དཀྱིལ་ནི་སུམ་ཆར་དབྱུང་། །མགོ་ཟུར་མཉམ་ཞིང་དཀྱིལ་བ་བྱལ། །ང་མགོ་གོང་ལས་ཚག་གང་ཐུང་། །གསུམ་པོ་མཉམ་ཞིང་རྐེད་པ་དྲང་། །མགོ་རྒྱས་དཔུང་ཐུང་ཐོན་པར་བྱ། །ཟག་མཆུའི་སྣ་ནི་ཟག་ཟུར་གཏད། །ཅ་ནི་དུམ་བུ་ལྔ་བ་སྟེ། །ཆ་གསུམ་དྲང་ལ་ཆ་གཉིས་སྒུར། །ཕྱི་རུ་བརྒྱད་ལ་ནང་དུ་ཟད། །ཐིག་བཞི་གྲུ་གསུམ་ཟླ་ཚེས་ཚད། །ཆ་ནི་གྲུ་བཞི་ཟླུམ་པོ་སྟེ། །ཐོག་ལྔ་བསྣོལ་བའི་ལིང་ཚེ་བཞི། །མགོ་འོག་དཀར་གཉིས་མིག་དང་མཉམ། །མགོ་ཟུར་དཔུང་ཐིག་མིག་དཀར་མཉམ། །ཇ་ནི་རྐེད་རིང་ཆ་དང་མཉམ། །རྐེད་པའི་ཟུར་དང་མགོ་ཟུར་མཉམ། །དཔུང་ཐུང་ཐོན་ཞིང་རྐེད་ལྡེམ་དྲང་། །ནག་གསུམ་མཉམ་ནང་དཀར་གསུམ་མཉམ། །ཉ་ནི་མགོ་འབྲིང་སྟོད་ཕུབས་ཅན། །ཁ་གང་བླང་ལ་ཆ་གཅིག་དགྱེལ། །དབུས་ལག་དྲང་ཞིང་དཀར་གཉིས་མཉམ། །གཞུང་ཐིག་ཚང་ཞིང་ཕྱི་སྒྲོས་མཉམ། །ཏ་རྐེད་ལྡེམ་དྲང་དཔུང་ཐུང་ཐོན། །རིང་ཐུང་ཟག་མཆུའི་དཀར་དང་མཉམ། །ཕྱི་སྒྲོས་གཞུང་ཐིག་ཁོང་འདྲེན་ཟླུམ། །དཔུང་གར་ཕུབས་ཀྱི་གནག་ལམ་དཀྱིལ། །ཐ་ཐིག་ལྔ་བཏབ་ཆ་བཞི་བ། །ཟུར་བཞི་མ་ཉམས་གཡས་ཕྱོགས་དྲང་། །ཐིག་ལྔ་གཞོལ་བའི་ལིང་ཚེ་བཞི། །ཐ་སྟོད་ཟུར་གསུམ་གྲུ་བཞི་སྟེ། །གཞུང་ཐིག་རྐེད་ལྡེམ་ཉ་མོ་ཁྱུར། །ད་དཔུང་དཀྱིལ་ནས་སུམ་ཆ་ཕྱུང་། །རིང་ཐུང་མགོ་དང་མཉམ་པ་སྟེ། །ལག་པ་སུམ་གཉིས་མགོ་ཟུར་མནན། །ན་མགོའི་དཀྱིལ་ནས་རྐེད་པ་དྲང་། །རྐེད་པའི་ཕྱེད་ཚད་མིག་ཏུ་དྲིལ། །མགོ་ཟུར་མིག་གི་ནང་དཀར་ནོན། །ལག་པ་ད་དཔེ་འདྲ་བ་ཡིན། །པ་ནི་མགོ་ཐུང་དཔུང་བ་ཅན། །དཀྱིལ་འཛིན་མགོ་ཟུར་དཔུང་ཟུར་མཉམ། །སྦོ་ཐག་ཐུང་ཞིང་དུ་འབབས་དྲང་། །དཔུང་བའི་ཟུར་དང་དཀར་རྩེ་མཉམ། །ཕ་ནི་མགོ་ཐུང་དཔུང་ཐུང་ཅན། །རྐེད་པ་དྲང་ཞིང་ནང་ནས་ཟད། །སྦོ་ནི་མགོ་བོའི་སུམ་གཉིས་དྲང་། །འཕྲེད་ཆོད་མགོ་ཡི་དཀྱིལ་དུ་བཞག །བ་དཔུང་དཀྱིལ་ནས་སུམ་ཆར་དབྱུང་། །ཕྱི་ཟུར་བཏུལ་ལ་རྐེད་གུ་ནོ། །ཟུར་གསུམ་ཐོན་ལ་ཧ་གཉིས་བརྒྱད། །ཡར་འཕུལ་ནང་དྲང་ཕྱི་སྒྲོས་རྒྱས། །

མ་ནི་མགོ་ཐུང་མིག་ཟླུམ་ཅན། །རྐེད་པ་ཕྱེད་ཚད་མིག་ཏུ་གྲིལ། །ཟག་མཆུའི་དཀར་སྣར་ཚད་ཟུར་གཏད། །ཝ་ནི་མགོ་འབྲིང་མཁར་ལོག་འོང་། །བད་ཆུང་དག་དང་ལྡན་པ་སྟེ། །སྦོ་ཐུང་ཆུ་འབབས་དྲང་བ་ལ། །སྡེམ་ན་བག་གཞོལ་དྲང་ལ་རྒྱས། །ཞ་ནི་ཕུབས་དང་སྣག་མཆུ་མཉམ། །སྟོད་ཕུབས་ནང་དཀར་ན་དང་མཉམ། །རྐེད་པའི་དྲང་འཐེན་ཚག་གང་སྟེ། །རྐེད་པ་ཕྱེད་ཚད་མིག་ཏུ་འདྲིལ། །ཟ་ནི་ནག་གསུམ་དཀར་གཉིས་མཉམ། །རྐེད་པ་དྲང་ཞིང་མཐར་རྒྱས་གཅེས། །ནག་སྣ་སྦོམ་ཕྲ་རིམ་གྱིས་ཟླུམ། །འཕྲེད་འདྲེན་འོག་མ་སྦ་དང་མཉམ། །འ་མགོའི་ཟུར་གསེག་ཁ་ཕྱེད་ཡིན། །སྟོད་ཕུབས་སྒབ་མེད་ཐིག་ཁར་ཟླུམ། །ཕུབས་ཀྱི་ཕྱེད་ཚད་ཕོ་བ་ཡི། ལེ་གུའི་ཟུར་དང་ཚག་ཟུར་མཉམ། །ཡ་ནི་ཕུབས་ཅན་མགོ་ཐུང་ཡིན། །གསུམ་པོ་མཉམ་ཞིང་དབུས་ལག་དྲང་། །ཕུབས་ཀྱི་དཀར་མཉམ་དབུས་དཀར་མཉམ། །ལེབ་འཇོག་ལ་དང་མཉམ་པ་ཡིན། །ར་ནི་དུམ་བུ་བཞི་བ་སྟེ། །བཞི་བོ་མཉམ་ཞིང་རྐེད་པ་དྲང་། །སུམ་ཆ་ནས་བཟུང་དཀྱིལ་དུ་དབྱུང་། །དྲང་བོར་འཐེལ་ལ་སྔ་ཟུར་འཐེན། །ལ་ནི་ཕུབས་ཅན་མགོ་ཐུང་ཡིན། །ཐིག་ལྔ་བསྣོལ་བའི་གྲུ་བཞི་བ། །ཕོ་བ་དྲང་ཞིང་འཕྲེད་འདྲེན་མཉེན། །གཡས་ཕྱོགས་དྲང་ཞིང་ནང་དུ་རྒྱས། །ཤ་ནི་མིག་ཅན་མགོ་ཐུང་ཡིན། །ལེ་གུ་ལ་ཡི་འཕྲེད་འདྲེན་ཡིན། །ཡང་འཕུལ་ཆུང་ཞིང་མིག་ཤ་ཟླུམ། །རྐང་བ་ཕྱི་ནང་མི་འཁྱོར་དྲང་། །ས་ནི་ཐིག་ལྔ་གྲུ་བཞི་ལ། །དཀར་གཉིས་མཉམ་ཞིང་གྲུ་བཞི་འཇོག །ལེ་གུའི་མཉེན་ནི་བསྣོལ་མཚམས་ཏེ། །རྒྱབ་ལག་འཆོས་ཞིང་དབུས་དཀར་གཙང་། །ཧ་ནི་མགོ་འབྲིང་སྨད་བུབ་ཅན། །དཔུང་བ་ས་འདྲ་ཨེན་ཙམ་མཐོ། །ལེ་གུ་མཉེན་ལ་མགོ་དཀྱིལ་བཞག །སྨད་ཕུབས་ཟླུམ་ལ་མགོ་དཀྱིལ་བསྐྱལ། །ཨ་ནི་མགོ་ཐུང་ཐུ་བ་ཅན། །ཐུ་བའི་གསེགས་སྦྱོར་ཟླུམ་བར་བྱ། །འཛིན་པོ་དང་ནི་ལྷག་པོ་མཉམ། །མཐུ་བའི་སྒྲོས་དང་དཀར་རྩ་མཉམ། །ཚག་ནི་མ་འབྱར་གོང་མའི་རྩར། །ཟུར་གསུམ་བྲོ་བོའི་དབྱིབས་སུ་བཞག །ཤད་ནི་རྒྱ་ཁབ་བསླང་བ་འདྲ། །ནག་ཤད་ཚད་ནི་སྣག་ལམ་ཤད། །དཀར་ཤད་ཚད་ནི་ཐིག་བར་ཏེ། །ཚིག་ཤད་རྣམས་ལ་དེ་ཕྱེད་སྤང་། །གི་གུ་ཟླུམ་ཐུང་འགྲིལ་ལ་འཁྱུག །ཕྱེད་དང་གཉིས་ཆོད་མཉེན་ལ་དྲང་། །ན་རོ་གེ་གེས་པདྨའི་མདོངས། །གཉིས་ཆོད་འཛུམ་ལ་མཐོ་དམན་མེད། །འགྲེང་བུ་ནས་འཕུར་བབས་ཀྱིས་གཞོལ། །ཐིག་ཆོད་ཁ་ཕྱེད་མཐོ་བ་ཡིན། །ཞབས་ཀྱུ་ཟླུམ་འགྲིལ་ཅུ་བག་ཆགས། །གདན་ཐབས་མདུང་ཚུགས་གདན་ལ་འདྲིལ། །

ཡ་སྟ་འཁྱུག་སྙོམས་འདོགས་མཚམས་གཙང་། །འཕྱང་ཡ་དཀྱིལ་ཡ་འཕྱང་མ་བསྐྱིལ། །རྐྱང་བའི་ཡ་སྟ་འཕྱང་ཡ་ཡིན། །གདག་པའི་ཡ་སྟ་བསྐྱིལ་ཡ་ཡིན། །འབྱུང་འགྱུར་འདོགས་འབྲེལ་འཕྱང་བ་བསྐྱིལ། །རྐྱང་བའི་ཞབས་ཀྱུ་མདུང་ཚུགས་ཡིན། །གདག་པའི་ཞབས་ཀྱུ་གདན་ཐབས་ཡིན། །སུམ་འབྲེལ་ཅན་རྣམས་གདན་ལ་འདྲིལ། །ཞེས་དང་། གནོད་པ་བཅུ་དང་གཅེས་པ་བརྒྱད། །མ་ཆོས་ཉི་ཤུ་རྩ་གཅིག་དང་། །བུ་ཆོས་བཅུ་དྲུག་སྤྱི་ཆོས་གསུམ། །བཟང་ནི་མགོ་དང་དཔུང་ལ་གནོན། །འདམ་དཀར་སྣ་ལའོ་སྒྲོས་སྦོ་ལྡེམ། །གྲུང་ཟག་མཆུ་ལའོ་གཡེར་ཡར་འཕུལ། །ཟླུམ་ནི་ཕུབས་ཅན་ཧུང་མིག་འཁོར། །དྲང་ནི་མར་འཐེན་སྦྱང་ཁོག་པར། །མཉེས་བསྣོལ་འཚམས་ལའོ་འཁྱུག་ཡན་ལག །སྣག་ལམ་ཟླུམ་ལ་སྒྲོས་ཆགས་གཅེས། །ཚིག་འཁོར་སྐྱེས་ལ་དཔུང་ཐུང་གཅེས། །སྔགས་པ་ཅན་ལ་ཟུར་ཐིག་གཅེས། །སྟོད་ཕུབས་ཅན་ལ་ཕོ་བ་གཅེས། །སྨད་ཕུབས་ཅན་ལ་ཁོང་འདྲེན་གཅེས། །རྐང་བ་རྟར་བཞོན་ཕྱི་འབྲང་གཅེས། །ཡར་འཕུལ་མཐར་རྒྱས་སྒྲོས་གནོད་གཅེས། །མིག་ཆ་ཅན་ལ་རྐེད་གཙང་གཅེས། །མགོ་རབ་ཐག་ཟླུམ་གྲིས་བཅད་འདྲ། །མགོ་འབྲིང་ཀ་གཞུ་མཐའ་ཚག་མགོ། །དཔུང་རབ་ཐུགས་ཀར་རྡོ་རྗེ་འཛིན། །དཔུང་འབྲིང་སྐྱེས་པ་མདའ་འཕེན་འདྲ། །དཔུང་ཐ་ལག་ཆག་འཕྲེད་ལ་ཉལ། །སྦོ་རབ་སྒྲོས་ཆགས་གྲི་ལྟག་འདྲ། །སྦུ་ཐག་གྲིམ་འབྲིང་གྲིག་རྐེད་ཐ། །ཟག་མཆུ་གསེགས་སྦྱོར་ཐུང་རྣོ་རབ། །ཕག་དགྱེའོ་ཕག་སྣ་ཟག་མཆུ་འབྲིང་། །དགུར་བོ་གླང་སྣ་ཐ་མའོ། །རྒྱ་ཁབ་བསླང་འདྲ་རྔ་དབྱུག་འཕྱང་། །ལག་མགོ་བཅད་འདྲའོ་ཡར་འཐེན་གསུམ། །སྒྲོག་ལྕགས་རྐང་འདྲ་ཁྱི་གུའི་མཇུག །འབུ་འཇུག་སྦྲང་རྐང་མར་འཐེན་གསུམ། །མིག་རབ་ཉ་མིག་འབྲིང་ནས་འདྲ། །ཟུར་གསུམ་ཁྲོ་མིག་མིག་མཐའོ། །ན་རོའི་ཆོས་གསུམ་འགྲེང་བུའི་གཉིས། །གི་གུའི་གསུམ་སྟེ་སྟེང་ཆོས་བརྒྱད། །ཞབས་ཀྱུ་ཡ་སྟར་ཆོས་གསུམ་སྟེ། །ར་སྟའི་གཉིས་སོ་འོག་ཆོས་བརྒྱད། །གཟུགས་ཉིད་དཀྱུས་སུ་མ་ལོག་དང་། །དཀྱུས་ཉིད་ཚད་ལས་མ་ཡལ་དང་། །གཟུགས་དཀྱུས་འདྲེས་པ་ཤད་ཕྱེད་པ། །བདེ་བས་འབྱོང་བའོ་ཆོས་བཞི་བཅུ། །འདོགས་དང་ཆ་ཡི་བྱེ་བྲག་ནི། །ཕུབས་དང་དཔུང་བ་ཆ་གཅིག་དང་། །ཟག་མཆུ་ཆ་གཉིས་རྐང་ཆ་གསུམ། །འདོགས་འབྲེལ་ཆ་ནི་བཞི་བ་སྟེ། །སྟེང་གི་ཡན་ལག་ཆ་གཉིས་དང་། །ཐིག་ཤིང་ལོགས་ལ་ཆ་དྲུག་ཡིན། །རིང་ལ་ཐུང་བཏགས་རྔ་མ་ཐུང་། །རིང་ལ་ཐུང་བཏགས་རིང་དང་མཉམ། །རིང་བོ་ནང་བཏགས་བོད་ན་མེད། །ཅེས་སོགས་དང་།

ཡང་། ཡིག་མགོ་བསེ་རུ་འདྲ་གཅིག་ཟེར། །སྦྲུལ་སྣ་གཉིས་ལྡན་པ་ཊ་འདྲ། །ཡིག་ཀུན་ཐིག་སྒྲོམ་གྲུ་བཞི་བ། །ཆ་མང་ངམ་ཉུང་བགོས་ནང་འབྲིའོ། །རིང་སྐྱོན་ཅན་ལྔ་ཐུང་སྐྱོན་གསུམ། །གཉིས་ཀའི་སྐྱོན་ཅན་གསུམ་འདོར་དགོས། །རྐང་བ་ཅན་གྱི་ཡི་གེ་དགུ། །དཔུང་ཐུང་ཅན་གྱི་ཡི་གེ་བཞི། །ཟག་མཆུ་མིག་ཆ་ཅན་ལྔ་ལྔ། །སྨད་ཕུག་ཅན་གྱི་ཡི་གེ་གསུམ། །སྟོད་ཕུག་ཅན་དྲུག་ཤེས་འབྲི་འོ། །ཞེས་དང་།

མགོ་བོ་གྲུ་བཞི་ཤོ་བསྒྲིགས་འདྲ་བཅུ་གསུམ། །རྐེད་པའི་ཕྱི་ཉག་ལྷའི་འཛུམ་མཚུངས་ཉི་ཤུ། །འབྲི་གཤམ་ཟླུམ་པོ་སྒོང་འདྲ་བཅུ་བདུན་དང་། །ལག་འཛག་ཟླ་ཕྱེད་འདྲ་བའི་ཡི་གེ་ལྔ། །གཤམ་གྱི་ཧར་འཛུམ་རལ་གྲི་ལྟ་བུ་བཅུ། །རྐེད་པ་འགྱེད་མཚམས་རྒྱ་གྲམ་འདྲ་བཅུ་གཉིས། །འབྲུ་གཤམ་བྲ་བོ་མཚུངས་པའི་ཡི་གེ་བརྒྱད། །མིག་འགྲིལ་ཡོངས་འབྲུ་ལྟ་བུའི་བཅུ་གཅིག་ཡོད། །ཅེས་པ་ལ་སོགས་པ་ད་དུང་ཞིབ་ཅིང་རྒྱས་པ་དང་། ཐིག་ཁོངས་ནས་འདྲེན་ཚུལ་སོགས་ཡོད་མོད། མདོ་ཙམ་ཞིག་རྣམ་དཔྱོད་ཅན་དག་ལ་དཔྱོད་པའི་སྒོ་ཙམ་ཞིག་བསྟན་པ་ཡིན་ལ། དེང་དུས་འགའ་ཞིག་སྔོན་གྱི་རིགས་གནས་དག་ལ་རྟོག་དཔྱོད་ཞིབ་ཕྲ་བྱེད་པ་ལྟ་ཅི། མཐོང་ཐོས་ཙམ་ཡང་མེད་པར་ཐམས་ཅད་རྙིང་བཞིའི་ཁུངས་ཡིན་པས་གཏོར་དགོས་སོ་ཟེར་བ་ནི་སྲོག་རླུང་གཡོ་བའི་ཟློས་གར་རོ། །

བོད་ཡིག་གི་སྲོལ་བཏོད་པ་ནས་བཟུང་ལེགས་བཅོས་བྱས་པ་དེ་ལྟར་ཡིན་མོད། འོན་ཀྱང་། དེབ་དཀར་ལས་གསུངས་པ་ལྟར། བརྡ་དང་ཡིག་གཟུགས་ལ་ལེགས་བཅོས་བྱུང་བ་ལས་འགྱུར་བ་ཧ་ཅང་ཆེན་པོ་བྱུང་མེད་དེ། དེབ་དཀར་དུ་བཀོད་པའི་གུཔྟའི་ཡིག་གཟུགས་དང་། སྔོན་གྱི་རྡོ་རིང་གི་ཡི་གེ་དང་། ཡུ་གུར་སོགས་ནས་ཕྱི་མིས་རྙེད་པའི་བོད་ཡིག་སོགས་ལ་བལྟས་ན་ཤིན་ཏུ་གསལ་ལ། མཁས་པ་རིམ་བྱོན་གྱིས་ཡི་གེ་ལེགས་བཅོས་བྱས་པའང་། དེང་དུས་འགའ་ཞིག་གིས། བོད་ཡིག་བཅོས་བསྒྱུར་བྱེད་དོ་ཟེར་ནས། བོད་སྐད་བཙན་བསྒྱུར་བྱས་ཏེ། དེང་རབས་ཅན་གྱི་བོད་ཡིག་ཅེས་མགོ་སྐོར་གཏོང་བ་དང་མི་འདྲ་སྟེ། མཁས་པ་དེ་དག་གིས་ཡི་གེ་ལེགས་བཅོས་བྱས་པའི་ལེགས་པའི་ཆ་མིག་མཐོང་ལག་ཟིན་དུ་ཡོད་ལ། ཁྱེད་ཅག་གིས་ཡི་གེ་ཇེ་ལེགས་ལ་གཏོང་རྒྱུ་ཕར་ཟད། ཡིག་གཟུགས་ཆ་སྙོམས་པོ་ཞིག་འབྲི་མི་ཤེས་པར། ངེད་ཅག་གིས་ཡི་གེ་བཅོས་བསྒྱུར་བྱས་སོ། །གསར་བརྗེ་བྱས་པ་ཡིན་ནོ། །ཟེར།

ཐོན་མིས་སྲོལ་བཏོད་དེ་ཡར་རྒྱས་བྱུང་བའི་བོད་ཡིག་སྦྱོར་ཀློག་གི་ནུས་པས། བོད་རང་གི་སྐད་ལ་མི་འདང་བ་མེད། བོད་རང་གི་ཡི་གེའི་སྒོ་ནས་སྐད་རིགས་གཞན་འབྲི་བ་ལ། སྡེབ་སྦྱོར་གྱི་ནུས་པ་སྣོན་དགོས་སྟབས། ལེགས་སྦྱར་བོད་ཡིག་ཏུ་འབྲི་ལུགས་ནི། ཐོན་མི་སོགས་ལོ་པཎ་རྣམས་ཀྱིས་བཀོད་ཟིན་པ་ལྟར་ཡིན་ལ། (སྔགས་ཡིག་ཀྱང་ཟེར།) རྒྱ་སྐད་དང་སོག་སྐད་དག་ཀྱང་བོད་ཡིག་ཏུ་འབྲི་ཐབས་སྔོན་ནས་ཡོད་པ། དཔེར་ན། (N**ཧྥ། ཧྭེན། ཤྱ། ཤྭད། བཞྭན། ཚྭན། ཁྱོ། ཊེ། ཏེན། ཧྭན་སོགས་ཆོས་འབྱུང་དང་དེབ་ཐེར། སྨ་ཡིག་སོགས་སུ་ཤིན་ཏུ་མང་)ལ། དེ་དག་གི་མཐོང་ཐོས་ཙམ་ཡང་མེད་པར། ཚང་མ་དེང་དུས་གསར་བཟོ་ཡིན་སྙམ་སྟེ། ཧྥ་ཡི་ཡི་གེ་གསར་དུ་བཏོད། ཅེས་སོགས་ཟེར་བ་ནི་རང་རྟགས་མངོན་པར་ཟད་དེ། ཧྥ་ཡིག་ནི། ལྔ་བ་བློ་བཟང་རྒྱ་མཚོའི་གསུང་དང་། གྲུབ་མཐའ་ཤེས་དཀར་མེ་ལོང་། བསྟན་འགྱུར་དཀར་ཆག་ནོར་བུའི་འཕྲེང་བ་སོགས་སུ་གསལ་ལོ། །མ་མཐོང་ཕྱིར་ན་མེད་འཛིན་པ། །ཁྲོན་པར་ཞེན་པའི་རྐྱང་རྩལ་ཅན། །དགུང་སྔོན་མཐའ་ཡིས་རྒྱུས་གཏམ་གྱིས། །དྲན་པ་སྟོར་བའི་བྱུང་བ་ཡོད། །ད་ལྟའི་བརྡ་སྤྲོད་འགའ་ལ་དཔྱད་པ་རེ་ཞིག་བཤད་ཟིན་ཏོ། །

ཞར་བྱུང་། རྩོམ་ལུགས་ཀྱི་རྣམ་བཞག་ཅུང་ཟད་བཤད་པ།

(N*སྤྱིར་རྩོམ་ཞེས་པ་ཚིག་གི་བརྗོད་ཚུལ་ཏེ། དེ་ཡང་སྙན་ཞིང་འཇེབས་པའི་གཏམ་ཞིག་)དགོས་ལ། དེ་ལ་(Nསྙན་ངག་)ཟེར། དེའི་མཚན་ཉིད་དབྱེ་བ་སོགས་སྟོན་པའི་གཞུང་ལ་སྙན་ངག་གི་གཞུང་ཟེར། དེའི་རྩ་བ་ལྟ་བུ་གྲགས་ཆེ་བ་ནི། སློབ་དཔོན་དབྱུག་པ་ཅན་གྱིས་མཛད་པའི་སྙན་ངག་མེ་ལོང་ལེའུ་གསུམ་པ་ཅན་ཡིན་ལ། དེ་གཞིར་བཟུང་ནས་བོད་ཤིན་ཏུ་མང་བོས་བོད་རང་གི་ལུགས་བཞིན་བརྩམས་པའི་གཞུང་དང་དཔེ་བརྗོད་སོགས་དར་རྒྱས་ཤིན་ཏུ་ཆེ། དེའི་དོན་བསྡུས་ན། ལུས། རྒྱན། སྐྱོན་སེལ་དང་གསུམ་དུ་འདྲ། དང་བོ་ནི། སྲོག་ལྟ་བུ་བརྗོད་བྱ་དང་ལྡན་པའི་ལུས་ལྟ་བུའི་རྗོད་བྱེད་ཀྱི་ཚིག་སྟེ། དེ་ལ་ལྷུག་པ་དང་། ཚིགས་བཅད། བཅད་ལྷུག་སྤེལ་མ་གསུམ་ཡོད་པའི་སྔ་མ་ལ་བརྗོད་པ་དང་། གཏམ་གཉིས་ཡོད། གཉིས་པ་ལུས་དེ་མཛེས་པར་བྱེད་པའི་རྒྱན་ལ་དཔག་ཏུ་མེད་པ་ཡོད་ལ། མེ་ལོང་གིས་དངོས་སུ་བསྟན་པའི་རྒྱན་ལ། ཤར་ལྷོ་ཐུན་མོང་མ་ཡིན་པའི་རྒྱན་བཅུ་དང་། ཐུན་མོང་གི་རྒྱན་དོན་རྒྱན་སོ་ལྔ་དང་། སྒྲ་རྒྱན་སོ་གཉིས་སོགས་ཡོད། གསུམ་པ་སྐྱོན་སེལ་བ་ནི། དོན་ཉམས་དོན་འགལ་དོན་གཅིག་པ། །ཐེ་ཚོམ་ཅན་དང་རིམ་པ་ཉམས། །སྒྲ་དམན་གཅོད་མཚམས་ཉམས་པ་དང་། །སྡེབ་སྦྱོར་ཉམས་དང་མཚམས་སྦྱོར་བྲལ། །ཡུལ་དུས་སྒྱུ་རྩལ་འཇིག་རྟེན་དང་། །ལུང་རིགས་དག་དང་འགལ་བ་སྟེ། །སྐྱོན་བཅུ་དེ་དག་སྙན་ངག་ལ། །སྙན་ངག་མཁན་གྱིས་སྤང་བར་བྱ། །ཞེས་སྙན་ངག་རྩོམ་པ་ལ་སྐྱོན་དེ་བཅུའི་གང་རུང་ཞུགས་ན་མི་མཛེས་པས། དེ་གང་དང་ཡང་མི་ལྡན་པར་བྱེད་དགོས་པར་བཤད་དོ། །སྙན་ངག་གི་གཞུང་དེ་དག་དང་མཐུན་པར་བརྩམས་པའི་ཚིག་སྙན་ཞིང་འཇེབས་པ་དག་ལ་སྙན་ངག་ཟེར་རོ། །སྙན་ངག་གི་འགྲེལ་བ་དང་དཔེ་བརྗོད་རྒྱས་པ་གཞན་ཞིག་འབྲི་འདུན་གྱིས་འདིར་རྩོམ་ཚུལ་ཙམ་ཞིག་མདོར་བསྡུས་པའི་ཚུལ་དུ་འགོད་པར་བྱའོ། །

སློབ་དཔོན་ལ་བསྟོད་པ་སོགས།

སློབ་དཔོན་ལ་བསྟོད་པ།

བཅུ་ཕྲག་རིག་པའི་གནས་ཀྱིས་ཐུགས་རྒྱུད་ཕྱུག །

འཆད་རྩོད་རྩོམ་པའི་དཔལ་གྱིས་ལུས་སྟོབས་རྒྱས། །

གཞན་ཕན་འོད་ཟེར་སྟོང་གིས་ས་གཞི་ཁྱབ། །

འགྲན་བྲལ་སློབ་དཔོན་ཆེན་པོ་ཉིན་མོའི་མགོན། །

འདིའི་ཚིག་རྐང་དང་བོ་རིགས་རང་བཞིན་བརྗོད་པའི་རྒྱན་ཡིན་ལ། ཚིག་རྐང་གཉིས་པ་འཆད་རྩོད་རྩོམ་པའི་དཔལ་ལམ་ཕུན་སུམ་ཚོགས་པ་དེ་ལུས་སྟོབས་ཀྱི་གཟུགས་སུ་བཀོད་པས། གཟུགས་ཅན་གྱི་རྒྱན་ཡིན་ཞིང་། ཚིག་རྐང་གསུམ་པས་གཞན་ལ་ཕན་གདགས་པ་ནི་འོད་ཟེར་སྟོང་གི་གཟུགས་སུ་བཀོད་པས་གཟུགས་ཅན་གྱི་རྒྱན་དང་། འགྲན་ཟླ་བྲལ་བའི་སློབ་དཔོན་ཆེན་པོ་དེ་ཉི་མའི་གཟུགས་སུ་བཀོད་པས་གཟུགས་ཅན་གྱི་རྒྱན་ཡིན། ཉིན་མོའི་མགོན་ནི་ཉི་མའི་མངོན་བརྗོད་དོ། །དེ་ཚིག་ལྷུག་ཏུ་བྱས་ན། བཅུ་ཕྲག་རིག་པའི་གནས་ཀྱི་རིན་ཐང་གཞལ་མེད་ནོར་གྱིས་ཐུགས་རྒྱུད་རབ་ཏུ་ཕྱུག་ཅིང་། འཆད་རྩོད་རྩོམ་པའི་དཔལ་གྱི་ལུས་སྟོབས་བླ་ལྷག་ཏུ་རྒྱས་ཏེ། སྐྱེ་བོ་གཞན་ལ་ཕན་པའི་འོད་ཟེར་སྟོང་ཕྲག་འབར་བས་ས་ཆེན་ཁྱབ་པའི་འགྲན་ཟླ་དང་བྲལ་བའི་སློབ་དཔོན་འདི་ནི་ཉིན་མོའི་མགོན་པོ་ཉི་མ་ལྟ་བུའོ། །

གྲོགས་པོ་ལ་བསྟོད་པ།

མི་གཤིས་རང་བཞིན་སྨྱུག་མའི་མདའ་བཞིན་དྲང་། །

གསང་བོར་སྨྲ་ཞིང་འཛུམ་པའི་མདངས་ཀྱིས་བསུ། །

ཕྱི་ཐག་རིང་ཞིང་གྲོགས་བྱེད་སྐྱོ་ངལ་བྲལ། །

དགའ་སྡུག་བྲལ་བའི་གྲོགས་འདི་དཔག་བསམ་ཤིང་། །

འདིའི་རྐང་བ་དང་བོས་མིའི་གཤིས་ཀ་དྲང་བ་སྨྱུག་མའི་མདའ་དང་དཔེ་སྦྱར་བས་དཔེ་རྒྱན་ཡིན་ལ། བཞིན། འདྲ། ལྟར། མཚུངས་སོགས་ལ་མཚུངས་པ་གསལ་བྱེད་ཀྱི་སྒྲ་ཟེར། རྐང་བ་གཉིས་པ་བྱ་བ་རང་བཞིན་བརྗོད་པའི་རྒྱན་ཡིན། རྐང་བ་གསུམ་པ་ནི་རིགས་རང་བཞིན་བརྗོད་པ་དང་། རྐང་བ་བཞི་བས་གྲོགས་པོ་འདི་དཔག་བསམ་ཤིང་རེད་དོ། །ཞེས་བཤད་པས་གཟུགས་ཅན་གྱི་རྒྱན་ཡིན་ནོ། །དཔག་བསམ་ཤིང་ནི། སྔོན་གྱི་གཏམ་རྒྱུད་ལས། ལྷའི་ལྗོན་ཤིང་ཡལ་ག་ཐམས་ཅད་ལས་དགོས་འདོད་ཐམས་ཅད་ཆར་བཞིན་དུ་འབབ་པའི་ལྗོན་ཤིང་རིན་པོ་ཆེ་ཞིག་ཡོད་དོ་ཟེར། དེ་དངོས་དོན་ལ་ཡོད་མེད་ཁས་ལེན་མིན་ཇི་ལྟར་ཡང་སྙན་ངག་གི་དཔེར་བཀོད་ཆོག་སྟེ། མཁས་པས་བཤད་ན་ཅིར་ཡང་བདེན། །སྙན་ངག་མཁན་ལ་ཅིར་ཡང་རྒྱན། །ཟེར་བའང་དེའི་རྒྱུ་མཚན་གྱིས་སོ། །སྙན་ཚིག་དེ་ཚིག་ལྷུག་པར་བརྗོད་ན། མི་གཤིས་རང་བཞིན་སྨྱུག་མའི་མདའ་ལྟར་དྲང་ལ། གཏམ་བདེན་པ་གསང་བོར་སྨྲ་ཞིང་སྨྲ་ཚེ་འཛུམ་པའི་མདངས་ཀྱིས་བསུ་བར་བྱེད་ལ། གསར་འགྲོགས་མེད་པར་ཕྱི་ཐག་རིང་ཞིང་གཞན་ལ་གྲོགས་བྱེད་པའི་སྐྱོ་ངལ་དང་བྲལ་བ། དགའ་སྡུག་དང་ཡང་བྲལ་བའི་གྲོགས་པོ་འདི་ནི། ཡོངས་འདུ་དཔག་བསམ་གྱི་ལྗོན་པའོ། །

ས་གཞི་ལ་བསྟོད་པ།

མི་ནུབ་བརྟན་ཅིང་བརླིང་བ་རིན་ཆེན་གྲུ། །

རྒྱུ་དང་མི་རྒྱུའི་རྟེན་བྱེད་ཕ་དང་མ། །

འབྲུ་རིགས་འབྲས་བུའི་དངོས་གྲུབ་སྩོལ་བའི་ལྷ། །

རིན་ཆེན་གཏེར་གྱི་འདོད་པ་འཇོ་བའི་བ། །

འདིའི་ཚིག་རྐང་བཞི་ག་རྒྱུའི་གཟུགས་ཅན། དེ་ཚིག་ལྷུག་ཏུ་བཀོད་ན། ས་ཆེན་འདི་ནི་བརྟན་ཅིང་བརླིང་བས་རིན་པོ་ཆེའི་གྲུ་དང་རྒྱུ་བ་དང་མི་རྒྱུ་བའི་འཇིག་རྟེན་ཐམས་ཅད་ཀྱི་རྟེན་བྱེད་པའི་རྒྱུ་མཚན་གྱིས་ཕ་དང་མ་ཡིན་ལ། འབྲུ་རིགས་དང་འབྲས་བུ་སྣ་ཚོགས་པའི་དངོས་གྲུབ་སྟེར་བས་ལྷ་དང་། རིན་པོ་ཆེའི་གཏེར་རྫས་སྣ་ཚོགས་པའི་འདོད་པ་འཇོ་བས་འདོད་འཇོའི་བའོ། །རྒྱུ་བ་ནི་འགྲོ་ཐུབ་པའི་སེམས་ཅན་དང་། མི་རྒྱུ་བ་ནི་རི་དང་ལྗོན་ཤིང་ཁང་ཁྱིམ་སོགས། འཇིག་རྟེན་ནི་རི་ར་བ་ཁང་ཁྱིམ་སེམས་ཅན་དང་བཅས་པའོ། །

ས་གཞི་ལ་བསྡིགས་པ།

རི་བོ་འབའ་འབུར་སྡང་མིག་དྲག་པོས་ལྟ། །

གཅོང་རོང་ཤུར་མོའི་ཁྲོ་གཉེར་ཀུན་ནས་བསྡུས། །

སྐབས་འགར་ཁྲོས་པས་ཡོམ་ཡོམ་གཡོ་ཞིང་འདར། །

ས་ཆེན་ཁྱོད་ནི་འཇིགས་རུང་གཤིན་རྗེ་འདྲ། །

འདིའི་རྐང་བ་དང་བོ་གསུམ་ནི་གཟུགས་ཅན་གྱི་རྒྱན་རབ་བཏགས་དང་འདྲེས་པ་ཡིན་ལ། ཐ་མ་དཔེ་རྒྱན་ཡིན་ནོ། །དེ་ལྷུག་པར་བརྗོད་ན། རི་བོ་འབའ་འབུར་གྱི་སྡང་མིག་གིས་ལྟ་ཞིང་། གཅོང་རོང་ཤུར་མོའི་ཁྲོ་གཉེར་ཀུན་ནས་བསྡུས་ཏེ་སྐབས་འགར་ཁྲོས་ནས་ཡོམ་ཡོམ་འདར་བས་བྱེད་པའི་ས་ཆེན་ཁྱོད་ནི་འཇིགས་སུ་རུང་བའི་གཤིན་རྗེ་དང་འདྲའོ། །

ཉི་མ་ལ་བསྟོད་པ།

གསེར་འོད་སྤྲོས་པས་སྨྲག་ཆེན་དགྲ་བོ་བཅོམ། །

ཆུ་སྐྱེས་དགའ་བས་གེ་སར་སོ་ཕྲེང་ངོམ། །

རྩི་ཤིང་སྣ་ཚོགས་མགོ་བོ་བཏེགས་ཏེ་ལྟ། །

རྟ་བདུན་དབང་བོའི་ངོ་མཚར་ཨེ་མ་རྨད། །

འདིའི་རྐང་བ་དང་བོས་སྨག་རུམ་ཆེན་པོ་དགྲ་བོའི་གཟུགས་སུ་བཀོད་པ་དང་། གཉིས་པས་གེ་སར་སོ་ཕྲེང་གི་གཟུགས་སུ་བཀོད་པ་དང་རབ་བཏགས་དང་འདྲེས། རྩི་ཤིང་སྣ་ཚོགས་རྒྱས་པ་ནི་རྩི་ཤིང་སྣ་ཚོགས་ཀྱིས་མགོ་བོ་བཏེགས་ཏེ་ལྟ་བར་བྱེད་ཅེས་རབ་བཏགས་ཀྱི་རྒྱན་ནོ། །

ཚིག་ལྷུག་པར་བྱས་ན། གསེར་མདོག་ཅན་གྱི་འོད་ཟེར་སྤྲོས་ནས་སྨག་རུམ་དགྲ་བོ་བཅོམ་པས། ཆུ་སྐྱེས་རྣམས་དགའ་ཞིང་བཞད་དེ་གེ་སར་གྱི་སོ་ཕྲེང་ངོམ་ཞིང་། རྩི་ཤིང་སྣ་ཚོགས་པའི་མགོ་བོ་ཡར་བཏེགས་ནས་ལྟ་བར་བྱེད་པའི་རྟ་བདུན་དབང་བོ་འདི་ནི་ཨེ་མ་ཧོ་རྨད་དུ་བྱུང་ངོ་། །

ཟླ་བ་ལ་བསྟོད་པ།

རྒྱུ་སྐར་འཁོར་ཚོགས་དབུས་ན་རབ་ཏུ་བརྗིད། །

ཆུ་ཤེལ་དཀྱིལ་འཁོར་བཞིན་རས་རབ་ཏུ་མཛེས། །

འོད་དཀར་བདུད་རྩིའི་ཟེར་བརྒྱ་སྤྲོ་བ་དེས། །

སྐྱེ་དགུའི་ཚ་བའི་གདུངས་པ་ལྷག་མེད་འཇོམས། །

རྐང་བ་དང་བོ་རང་བཞིན་དང་། རྐང་བ་དང་བོ་གཉིས་ཚིག་མཉམ་རབ་ཏུ་གཉིས་ཡོད་པས་ཟུང་རྒྱན། འོད་དཀར་ལ་བདུད་རྩིའི་འོད་ཟེར་ཞེས་ཚིག་གི་ཉམས་བཏོད་དེ། བདུད་ཅེས་པ་མི་མཐུན་པའི་ཕྱོགས་དང་། སྡུག་བསྔལ་དང་། ནད་ལ་སོགས་པར་བྱ་ཞིང་། རྩི་ནི་དེའི་གཉེན་པོ་ཡིན་ལ་ཚ་བས་གདུངས་པའི་ཚེ་ན་མཚན་མོ་ཟླ་བའི་འོད་ཟེར་ཤར་བའི་ཚེ་བསིལ་བའི་སྣང་བ་འབྱུང་སྟབས། ཟླ་བའི་འོད་ཟེར་ལ་བདུད་རྩི་ཟེར་ཞིང་། སྙན་ངག་མཁན་དག་གིས། ཉི་མས་དུས་སྤྲོ་བ། ཟླ་བས་བདུད་རྩི་སྤྲོ་བ་ཞེས་ཚིག་གི་རྒྱན་དུ་འཇོག་ལ། ད་དུང་ཟླ་བ་ལས་ག་བུར་གྱི་ཐིགས་པ་འཛགས་ཞེས་རྒྱན་བྱེད། ག་བུར་ནི་སྨན་ག་བུར་དྲི་བཟང་ཅན་དེ་ཡིན། སྨན་ལའང་བདུད་རྩི་ཟེར་བའི་རྒྱུ་མཚན་ཡང་། ནད་ནི་བདུད་དང་སྨན་ནི་དེ་འཇོམས་བྱེད་ཡིན་ཕྱིར། སྨན་ལ་བདུད་རྩི་ཞེས་བྱའོ། །

ནམ་མཁའ་ལ་བསྟོད་པ།

ཨིནྡྲ་ནཱི་ལའི་མདངས་ཀྱི་ལུས་མཛེས་ཤིང་། །

ཉི་ཟླ་ནོར་བུའི་རྣ་ཆ་རེས་ཀྱིས་འདོགས། །

རྒྱུ་སྐར་ནོར་བུའི་དོ་ཤལ་སྐུ་ལ་བརྒྱན། །

ཀུན་གསལ་སྒེག་མོ་འདི་ནི་མཛེས་པ་ལ། །

རྐང་བ་དང་བོ་རང་བཞིན་དང་། གཉིས་པ་གསུམ་པ་གཉིས་ཀྱིས་ཉི་ཟླ་གཉིས་ནོར་བུའི་རྣ་ཆ་སྟེ་རྣ་རྒྱན་གྱི་གཟུགས་སུ་བཀོད་ལ། རྒྱུ་སྐར་ནི་ནོར་བུའི་དོ་ཤལ་གྱི་གཟུགས་སུ་བཀོད། འདོགས་པ་དང་སྐུ་ལ་བརྒྱན་ཞེས་རབ་བཏགས་འདྲེས་སོ། །

དེ་ཚིག་ལྷུག་བྱས་ན། ཨིནྡྲ་ནཱི་ལའི་མདངས་ཀྱིས་ལུས་རབ་ཏུ་མཛེས་ཤིང་། ཉི་ཟླ་ནོར་བུའི་རྣ་ཆ་དག་ནི་རེས་མོས་ཀྱི་ཚུལ་དུ་འདོགས་པར་བྱེད་ལ། རྒྱུ་སྐར་ནོར་བུའི་དོ་ཤལ་གྱིས་སྐུ་ལ་བརྒྱན་པའི་ཀུན་གསལ་སྒེག་མོ་འདི་ཨེ་མ་མཛེས་པ་ལ། ཀུན་གསལ་ནམ་མཁའི་མིང་དང་། སྒེག་མོ་ནི། ང་ནི་ལང་ཚོ་དར་ལ་བབ་པའི་མཛེས་པ་དང་ལྡན་ནོ་སྙམ་པའི་ཁེངས་པ་དང་ལྡན་པའི་བུད་མེད་ཡིན་ལ། ང་ནི་གཟུགས་ལང་ཚོ་ཅན་ནོ་སྙམ་པའི་ང་རྒྱལ་གྱི་རྣམ་འགྱུར་ཕྱིར་ཐོན་པའི་ཉམས་ལ་སྒེག་ཉམས་ཟེར་རོ། །

འབྲུག་སྒྲ་ལ་བསྟོད་པ།

ཆུ་འཛིན་གཡོ་བའི་གླིང་ནས་ལྡིར་བའི་སྒྲ། །

རྣམ་པར་རྒྱལ་བའི་རྫ་རྔ་བརྡུང་བ་བཞིན། །

རྨ་བྱ་དགའ་བའི་ཟློས་གར་བསྒྱུར་བའི་དཔལ། །

དཔྱིད་ཀྱི་དགའ་སྟོན་འབྲུག་སྒྲ་སྙན་ཅིང་འཇེབས། །

ཆུ་འཛིན་ནི་སྤྲིན། སྔོན་དུས་གཡུལ་ལས་རྣམ་པར་རྒྱལ་བའི་དགའ་སྟོན་གྱི་ཚེ་རྫ་རྔ་ཆེན་པོ་ཞིག་བརྡུང་། དེའི་སྒྲ་དང་སྦྱར། རྫ་རྔའང་རྫ་མའི་རང་བཞིན་གྱི་རྔ་ཞིག་ཡིན་པ་འདྲ། རྨ་བྱ་ནི་འབྲུག་སྒྲ་ལ་ཤིན་ཏུ་དགའ་ཞིང་ཆགས་པས། འབྲུག་སྒྲ་གྲགས་ཚེ་སྒྲོ་གུར་འཕུབ། འབྲུག་སྒྲ་ལ་བརྟེན་ནས་མངལ་འཛིན་པར་བཤད་པས། འབྲུག་སྒྲ་མངལ་འཛིན་ཡང་ཟེར་རོ། །

སྤྲིན་ལ་བསྟོད་པ།

འགྲོ་རྣམས་ཚ་བའི་ཟེར་གྱིས་གདུངས་པའི་ཚེ། །

སྤྲིན་དཀར་ཡོལ་བ་འདི་ནི་རབ་ཏུ་སྨན། །

ས་ཡི་རྩི་བཅུད་སྐོམ་པས་གདུངས་པ་ན། །

སྤྲིན་དཀར་འདི་ཡིས་སྦྲང་ཆར་དངོས་གྲུབ་སྟེར། །

འདི་ཚིག་ལྷུག་ཏུ་བྱས་ན། འགྲོ་བ་རྣམས་ཚ་ཟེར་གྱིས་གདུངས་པའི་ཚེ་ན། སྤྲིན་དཀར་གྱི་ཡོལ་བ་འདི་ནི་རབ་ཏུ་སྨན་ཞིང་ཕན་ལ། སའི་རྩི་བཅུད་དག་སྐོམ་པས་གདུངས་པ་ན་སྤྲིན་དཀར་འདིས་སྦྲང་ཆར་ཏེ་ཆར་བཟང་བོའི་དངོས་གྲུབ་སྟེར་བར་བྱེད་དོ། །

སྤྲིན་ལ་སྨད་པ།

ཉི་མས་ཟེར་བརྒྱ་སྤྲོ་བ་ན། །

སྤྲིན་ནག་ཡོལ་བས་ནམ་མཁའ་འགེབས། །

ཁྲོས་པའི་ངར་སྒྲ་སྒྲོག་བཞིན་དུ། །

གནམ་ལྕགས་ཐོག་དང་སེར་ཞགས་འཕེན། །

ཚིག་རྐང་གཉིས་པས་སྤྲིན་ནག་ཡོལ་བའི་གཟུགས་སུ་བཀོད། སྤྲིན་ནག་གི་ཡོལ་བ་ཞེས་པའི་གི་སྒྲ་འབྲེལ་སྒྲ་ཡིན་ལ་དེ་བསྡུས་པས་བསྡུས་པའི་གཟུགས་ཅན་གྱི་རྒྱན་ཟེར་རོ། །ཁྲོས་པའི་ངར་སྒྲ་སྒྲོག་ཅེས་རབ་བཏགས་དང་། སེར་ཞགས་འཕེན་ཞེས་སེར་བ་ཞགས་པའི་གཟུགས་སུ་བཀོད་དེ་ཚིག་གི་ཉམས་བཏོད་པའོ། །

འཇའ་ལ་བསྟོད་པ།

མཁའ་དབྱིངས་དྭངས་མོའི་ཉི་ཟེར་དང་། །

སྦྲང་ཆར་ཟིམ་བུའི་སིལ་མ་དག །

འཕྲད་པའི་རྟེན་འབྲེལ་དབང་གཞུ་འདི། །

རྐང་གཉིས་དག་གི་ཡིན་དུ་འོང་། །

འདི་ནི་རིགས་རང་བཞིན་བརྗོད་པའི་རྒྱན་ཡིན། ཚིག་ལྷུག་བྱས་ན། མཁས་དབྱིངས་དྭངས་པའི་ཉི་མའི་འོད་ཟེར་དང་། སྦྲང་ཆར་ཟིམ་བུར་འབབ་པ་འཕྲད་པའི་རྟེན་འབྲེལ་ལ་བྱུང་བའི་དབང་བོའི་གཞུ་འདི་ནི་རྐང་གཉིས་ཅན་རྣམས་ཀྱི་ཡིད་དུ་འོང་ཞིང་མཛེས་སོ། །དབང་གཞུ་ནི་འཇའི་མངོན་བརྗོད་དོ། །

རི་བོ་ལ་བསྟོད་པ།

རིན་ཆེན་རྡུལ་བརྩེགས་ལྷུན་པོ་མཐོ་ཞིང་བརྗིད། །

དགུན་གསུམ་ཁ་བའི་གོས་དཀར་གྱོན་པས་མཛེས། །

དབྱར་གསུམ་རིན་ཆེན་གཡུ་ཡི་མདངས་གསར་འཛིན། །

ས་ཡི་རྒྱན་གཅིག་རི་བོ་ཞེས་སུ་གྲགས། །

ཆུ་བོ་ལ་བསྟོད་པ།

ཆུ་ཕྲན་སྔོན་མོ་འདུས་པའི་ཆབ་ཀྱི་རྒྱུན། །

བབ་ཆགས་དལ་གྱིས་འབབ་པའི་ཆུ་བོ་ཆེ། །

སྐྱེ་དགུའི་བཏུང་བར་བདུད་རྩིའི་མཆོད་ཡོན་འདྲ། །

སྐྱེལ་ཞིང་འདྲེན་ལ་རྟ་མཆོག་སྔོན་མོ་འདྲ། །

འདིའི་རྐང་བ་ཕྱི་མ་གཉིས་ལ་འདྲ་ཞེས་པ་རེ་རེ་ཡོད་པ་ནི་མཚུངས་པ་གསལ་བྱེད་ཡིན་པས། ཚིག་རྐང་དེ་གཉིས་དཔེ་རྒྱན་ཡིན་ལ། དེ་ཚིག་ལྷུག་བྱས་ན། ཆུ་ཕྲན་སྔོན་མོ་དུ་མ་འདུས་པའི་ཆབ་ཀྱི་རྒྱུན་བབ་ཆགས་ཤིང་དལ་གྱིས་འབབ་པའི་ཆུ་བོ་ཆེན་པོ་འདི་ནི། སྐྱེ་དགུའི་བཏུང་བའི་ཆེད་དུ་བདུད་རྩིའི་མཆོད་ཡོན་བཤམས་པ་དང་འདྲ་ལ། སྐྱེལ་འདྲེན་གྱི་ཆེད་དུ་རྟ་མཆོག་སྔོན་མོ་དང་འདྲའོ། །

ཆུ་བོ་ལ་སྨད་པ།

སྐབས་འགར་དལ་ཞིང་ཨིནྡྲ་ནཱི་ལའི་མདོག །

སྐབས་འགར་ཁྲོས་ནས་ཁམ་ནག་མཆོང་འགྲོས་ཀྱིས། །

ལོ་ཏོག་རྩི་ཤིང་ཐམས་ཅད་འཇོམས་མཁན་གྱི། །

ཆུ་བོ་འདི་ནི་གདུག་པའི་གཤེད་མ་འདྲ། །

ཆུ་བོ་བཅོས་པ་ལ་བསྟོད་པ།

གཤེད་མ་འདྲ་བའི་ཆུ་བོ་གདུག་པ་ཅན། །

འཕྲུལ་གྱིས་ཕུག་པའི་རི་ཡི་སྦུབས་སུ་དྲངས། །

ལྕགས་དང་རྡོ་ཡི་ཟམ་ཆེན་འོག་ཏུ་དྲངས། །

གང་འདོད་ཁ་ལོ་བསྒྱུར་བའི་ངོ་མཚར་རྨད། །

གཞན་ཡང་དོན་དེ་ཚིག་ལྷུག་གི་སྒོ་ནས་དེ་ལས་རྒྱས་ཙམ་བརྗོད་ན། གཤེད་མ་དང་འདྲ་བའི་ཆུ་བོ་གདུག་པ་ཅན་དག་ནི། རྡོ་དང་ཨར་འདམ་གྱིས་བརྩིགས་པའི་ཆུ་རགས་ཀྱི་ཡུར་བར་དྲངས་ཏེ་གང་འདོད་དུ་བཞུར་བའི་རང་དབང་འཕྲོག་པ་དང་། འཕྲུལ་ཁོར་གྱིས་ཕུག་པའི་རི་ཡི་སྦུབས་སུ་དྲངས་ཤིང་། ར་བ་རབ་ཏུ་བརྟན་པའི་ཆུ་མཛོད་ནང་དུ་བཙོན་དུ་བཅུག་ལ། ལྕགས་དང་རྡོས་བཟོས་པའི་ཟམ་ཆེན་བརྟན་ཅིང་ཆེ་བའི་འོག་ཏུ་མགོ་བོ་སྒུར་ནས་ཞི་དུལ་གྱིས་འགྲོ་རུ་འཇུག་པའི་བྱེད་ལས་འདི་ནི་ངོ་མཚར་ཞིང་རྨད་དུ་བྱུང་བའོ། །

སྤང་ལྗོངས་ལ་བསྟོད་པ།

གཡུ་ཡི་མཎྜལ་ཕྱིས་འདྲ་ལ། །

རིན་ཆེན་ཕྲ་ཚོམ་མེ་ཏོག་བཞད། །

སྦྲ་མ་ར་ཡིས་གླུ་དབྱངས་ལེན། །

ཕྱེ་མ་ལེབ་ཀྱིས་བྲོ་གར་འཆམ། །

ཚིག་རྐང་དང་བོ་ནི་དཔེ་རྒྱན། རྐང་བ་གཉིས་པ་གཟུགས་ཅན་གྱི་རྒྱན། གསུམ་པ་བཞི་བ་རབ་བཏགས་ཀྱི་རྒྱན་དང་འདྲེས་སོ། །

ཕྱུགས་རིགས་རྒྱས་པ་ལ་བསྟོད་པ།

སྤང་ལྗོངས་གཡུ་ཡི་ས་གཞི་ལ། །

གཡང་དཀར་ལུག་སོགས་ཕྱུགས་ཀྱིས་གང་། །

མར་ཕྱུར་བལ་སོགས་རིན་ཆེན་ནོར། །

གང་འདོད་སྩོལ་བའི་དགེ་མཚན་རྒྱས། །



དཀར་ཆུ་རྒྱས་པ་ལ་བསྟོད་པ།

རབ་དཀར་འོ་མའི་ཆུ་རྒྱུན་ལས། །

སྙིང་བོ་མར་གྱི་ནོར་བུ་བྱུང་། །

བདུད་རྩིའི་ཟས་ལ་ལོངས་སྤྱོད་པའི། །

མི་སེར་རྣམས་ནི་ཚོ་ཞིང་བརྗིད། །

རྐང་བ་དང་བོས་འོ་མ་ཆུ་རྒྱུན་གྱི་གཟུགས་སུ་བཀོད་ལ། དེ་ཡང་འོ་མའི་ཞེས་རྣམ་དབྱེ་དྲུག་པ་འབྲེལ་སྒྲ་མ་བསྡུས་པས། མ་བསྡུས་པའི་གཟུགས་ཅན་གྱི་རྒྱན་ཟེར། རྐང་བ་གཉིས་པ་དང་གསུམ་པ་ཡང་དེ་དང་འདྲ་སྟེ། རྣམ་དབྱེ་དྲུག་པ་མ་བསྡུས་ཤིང་། མར་ནོར་བུའི་གཟུགས་སུ་བཀོད་ལ། དཀར་ཟས་ནི་ལྷའི་བདུད་རྩིའི་གཟུགས་སུ་བཀོད་པ་དང་། རྐང་བ་བཞི་བ་ནི་རིགས་རང་བཞིན་བརྗོད་པའི་རྒྱན་ནོ། །

ཆར་ལ་བསྟོད་པ།

ཉི་མས་ཚ་ཟེར་ངོམ་པ་ཡིས། །

ལོ་འབྲས་རྩི་ཐོག་གདུངས་པ་ན། །

ཆུ་འཛིན་ཕྲག་དོག་རབ་རྒྱས་ཏེ། །

བདུད་རྩི་སིལ་མའི་ཆར་བ་ཕབ། །

རྐང་བ་གསུམ་པ་ནི་རབ་བཏགས་སོ། །

ལོ་ཏོག་ལ་བསྟོད་པ།

ཆུ་ལུད་འཛོམས་པའི་ས་ཞིང་ལ། །

གྲོ་ནས་འབྲས་སོགས་སྙེ་མ་རྒྱས། །

འབྲས་བུ་གཡུར་དུ་ཟ་བའི་ཚེ། །

མི་རྣམས་དགའ་བའི་གླུ་དབྱངས་སྙན། །

གསེར་གྱི་དཔལ་ལ་འགྲན་པ་ཡི། །

འབྲུ་ཡི་ཁུར་ལྡན་སྙེ་མ་དག །

རླུང་གིས་བསྐྱོད་པའི་རླབས་ཤུགས་དེས། །

རྒྱ་མཚོའི་རླབས་ལ་འཕྱ་བར་བྱེད། །

ཤོ་ལོ་ཀ་དང་བོ་རང་བཞིན་བརྗོད་པའི་རྒྱན་དང་། ཤོ་ལོ་ཀ་གཉིས་པའི་རྐང་བ་དང་བོའི་འགྲན་ཞེས་པ་མཚུངས་པ་གསལ་བྱེད་ཀྱི་སྒྲ་ཡིན་གཤིས་དཔེ་རྒྱན་ཡིན་ལ། དེའི་རྐང་བ་བཞི་བའི་འཕྱ་བར་བྱེད། ཅེས་པའང་མཚུངས་པ་གསལ་བྱེད་ཀྱི་སྒྲ་ཡིན་སྟབས། དཔེ་རྒྱན་ཡིན་ནོ། །ཚིགས་བཅད་ཕྱི་མ་དེ་ལྷུག་པར་བརྗོད་ན། གསེར་གྱི་དཔལ་ཕུན་སུམ་ཚོགས་པའི་ཁ་དོག་ལ་འགྲན་བཟོད་པའི་སྙེ་མ་སེར་བོ་འབྲུ་ཡི་ཁུར་ཤིན་ཏུ་ལྕི་བ་དེ་དག་རླུང་གིས་བསྐྱོད་པའི་རླབས་ཕྲེང་གཡོ་བའི་ཤུགས་དེས་རྒྱ་མཚོའི་རླབས་ཕྲེང་གཡོ་བ་ལ་འཕྱ་བར་བྱེད་དོ། །

ཞིང་བ་ལ་བསྟོད་པ།

ཞིང་བའི་འཚོ་བ་དཔྱིད་ཀྱི་དཔལ་ལ་འགྲན། །

ཞིང་བའི་བརྩོན་སེམས་དབྱར་གྱི་ཆུ་བོ་བཞིན། །

ཞིང་བའི་ཐོན་སྐྱེད་ཡར་ངོའི་ཟླ་བཞིན་འཕེལ། །

ཞིང་བའི་བང་མཛོད་འབྲུ་ཡིས་ཕྱུར་བུར་གཏམས། །

འདིའི་རྐང་བ་དང་བོ་གསུམ་ནི་དཔེ་རྒྱ་དང་། བཞི་བ་རང་བཞིན་གྱི་རྒྱན། རྐང་བ་བཞི་གའི་ཐོག་མར་ཞིང་བ་ཞེས་པའི་ཚིག་འདྲ་བ་ཡོད་གཤིས། སྒྲ་རྒྱན་ཡིན་ལ། དེའི་ནང་ནས་བར་དུ་ཆོད་པའི་ཟུང་ལྡན་གྱི་རྒྱན་ཡིན་ནོ། །

རིག་གནས་རྒྱས་པ་ལ་བསྟོད་པ།

སྲིད་ཇུས་ཉི་མ་གསར་བའི་འོད་སྣང་གིས། །

ལོག་སྤྱོད་སྨག་རུམ་ལྷག་མེད་བཅོམ་དང་ལྷན། །

ཚན་རིག་རིག་གནས་ཆུ་སྐྱེས་འབུམ་ཕྲག་གི །

འཛུམ་ཞལ་ལྷག་ལྷག་རྒོད་པའི་དགའ་སྟོན་ཤར། །

རྐང་བ་དང་བོ་བསྡུས་པའི་གཟུགས་ཅན་དང་། གཉིས་པ་དང་གསུམ་པ་ཡང་བསྡུས་པའི་གཟུགས་ཅན་ཡིན་གཤིས་བསྡུས་པའི་གཟུགས་ཅན་ཟེར།

ལག་རྩལ་ལ་བསྟོད་པ།

རིག་གནས་རིན་ཆེན་གསེར་གྱི་ལྡེ་མིག་གིས། །

བློ་ཡི་སྒོ་མོ་འབུམ་ཕྲག་ཡོངས་ཕྱེས་ཏེ། །

ཐབས་ཚུལ་ལག་རྩལ་ནོར་བུ་འབུམ་ཕྱུང་ནས། །

འཇིག་རྟེན་གསར་བར་བསྒྱུར་ལ་ཅིས་མི་བསྟོད། །

དེ་ཚིག་ཐུང་ངུ་བྱས་ན།

རིག་གནས་གསེར་གྱི་ལྡེ་མིག་གིས། །

བློ་ཡི་སྒོ་མོ་འབུམ་ཕྱེས་ཏེ། །

ཐབས་ཚུལ་ནོར་བུ་འབུམ་ཕྱུང་ནས། །

འཇིག་རྟེན་གསར་བར་བསྒྱུར་ལ་བསྟོད། །



འཕྲུལ་གྱིས་བསྐྱེད་པའི་གློག་ལ་བསྟོད་པ།

འདི་ནི་འཕྲུལ་གྱིས་བསྐྱེད་པའི་གློག་འོད་ཡིན། །

ཉིན་མོར་རྒྱུ་བའི་ནམ་མཁའི་ནོར་བུ་མིན། །

མཚན་མོར་རྒྱུ་བའི་རི་བོང་ཅན་ཡང་མིན། །

སྤྲིན་སྟུག་གསེབ་ནས་འཁྱུག་པའི་གློག་འོད་མིན། །

ནམ་མཁའི་ནོར་བུ་ནི་ཉི་མ་དང་། རི་བོང་ཅན་ནི་ཟླ་བའོ། །འདི་ནི་དེ་ཉིད་བརྗོད་པའི་དཔེའོ། །

གློག་སྒྲོན་ལ་བསྟོད་པ།

འཕྲུལ་གྱིས་བསྐྱེད་པའི་གློག་གི་སྒྲོན་མེ་ཡིས། །

ཡངས་པའི་ས་ཆེན་འདི་ནི་ཁྱབ་འདི་ཚེ། །

རང་འོད་སྤྲོ་བའི་ནམ་མཁའི་སྐར་ཚོགས་རྣམས། །

སྐྱེངས་ནས་དགུང་སྔོན་དབྱིངས་སུ་ཡིབ་གྲབས་བྱེད། །

འཕྲུལ་གློག་གི་འོད་ཤིན་ཏུ་གསལ་བའི་ཚེ། སྐར་མའི་འོད་ཀྱང་མི་གསལ་བ་ལྟ་བུར་གྱུར་པ་ལ་བསམས་ནས་རབ་བཏགས་ཀྱི་རྒྱན་བྱས་པའོ། །

གློག་འཕྲིན་ལ་བསྟོད་པ།

མཛུབ་རྩེ་གཡོ་བའི་འཕྲུལ་འཁོར་གྱིས། །

ཨང་ཡིག་འཕུར་བའི་བྱ་མ་རྟ། །

དམངས་ཀྱི་རེ་བ་སྐོང་བྱེད་ཀྱི། །

གློག་འཕྲིན་འདི་ནི་ཨེ་མ་མཚར། །

བྱ་མ་རྟ་ནི་མངག་གཞུག་པའི་མིང་ཡིན་ལ། གློག་འཕྲིན་གྱི་ཨང་ཡིག་ནི། འཕུར་བའི་མངག་གཞུག་པའི་གཟུགས་སུ་བཀོད་པའོ། །

གློག་སྐད་ལ་བསྟོད་པ།

སྤྱི་ལེ་འབུམ་ཕྲག་བརྒལ་བའི་ཡུལ་དག་ཏུ། །

རྣོ་སྐུད་ཡོད་མེད་རྐྱེན་ལ་མ་ལྟོས་པར། །

གང་འདོད་གཏམ་གྱི་སྦྱོར་བ་སྐྱེལ་བྱེད་པའི། །

གློག་སྐད་འདི་ཡི་ཐབས་འཕྲུལ་བློ་ལས་འགོངས། །

ཚིག་ཐུང་བྱས་ན།

སྤྱི་ལེ་འབུམ་ཕྲག་ཕ་རོལ་ཏུ། །

རྣོ་སྐུད་རྐྱེན་ལ་མ་ལྟོས་པར། །

གང་འདོད་གཏམ་དེ་སྐྱེལ་བྱེད་པའི། །

གློག་སྐད་འདི་ནི་བློ་ལས་འགོངས། །

བློ་ལས་འགོངས་པ་ནི། བློ་ཡུལ་ལས་འདས་པའི་དོན་ཡིན་ལ། འདིར་བློ་ལ་འཆར་དཀའ་བའི་དོན་ལ་ཚིག་གི་ཉམས་བཏོད་པས་ཚིག་རྒྱན་དུ་གྱུར་པའོ། །

གཟུགས་མཐོང་གློག་འཕྲུལ་ལ་བསྟོད་པ།

མེ་ལོང་དྭངས་མའི་ངོས་ལ་རང་གཟུགས་བཞིན། །

ཡུལ་གྱི་བསྐལ་བའི་དངོས་པོ་ཆེ་ཕྲ་དག །

གསལ་བར་མཐོང་བའི་འཕྲུལ་གྱི་སྒམ་ཆུང་འདིའི། །

ངོ་མཚར་འཕྲུལ་འདི་ཕལ་བའི་བློ་ལས་འདས། །

(Nཡུལ་གྱི་བསྐལ་བ་)ནི། (N*ཡུལ་ཤིན་ཏུ་ཐག་རིང་བའི་དོན་ཡིན་ལ། དུས་ཤིན་ཏུ་ཐག་རིང་བ་ལ་དུས་ཀྱི་བསྐལ་བ་)ཟེར། དངོས་པོ་ཤིན་ཏུ་ཕྲ་བ་ཕལ་བས་མཐོང་བ་དང་ཤེས་མི་ཐུབ་པ་དག་ལ་བསྐལ་དོན་ཟེར། དཔེར་ན། (N**ཚད་ཤིན་ཏུ་མཐོ་བའི་ཕྲ་མཐོང་ཆུ་ཤེལ་མེད་པར་མཐོང་མི་ཐུབ་པའི་སྲིན་འབུ་)ལྟ་བུའོ། །མེ་ལོང་གི་རང་གཟུགས་འཆར་བའི་ཅ་ལག་ཅིག་སྟེ་དངུལ་དང་ལི་དང་ཟངས་དཀར་བོ་ཤེལ་ལ་སོགས་པས་བཟོས་པ། དེང་སང་བཅོས་མའི་ཤེལ་གྱིས་བཟོས་པའི་མེ་ལོང་ལ་ཤེལ་སྒོ་དང་ངོ་ལྟ་སོགས་མིང་འདོགས་པར་བྱེད།

མེ་འཁོར་ལ་བསྟོད་པ།

མཛེས་པའི་ཁང་བཟང་དུ་མ་རབ་སྦྲེལ་བ། །

མེ་ཤུགས་གཅིག་གིས་འཐེན་པ་བྱ་ལྟར་མྱུར། །

ཡིད་ལ་བསམ་པའི་གནས་སུ་བགྲོད་བྱེད་པའི། །

མེ་འཁོར་འདི་ཡིས་སྐྱེ་འགྲོའི་རེ་བ་བསྒྲུབ། །

འདི་ནི་བྱ་བ་རང་བཞིན་བརྗོད་པའི་རྒྱན་ཡིན་མོད། རྐང་བ་གཉིས་པའི་བྱ་ལྟར་མྱུར་ཞེས་པ་དཔེ་རྒྱན་ཡིན་ནོ། །

རླངས་འཁོར་ལ་བསྟོད་པ།

ཐབས་མཁས་འཕྲུལ་གྱིས་རླངས་པ་དག །

རབ་ཏུ་བཀོལ་བའི་ནུས་ཤུགས་ཀྱིས། །

རྟ་མཆོག་སྟོང་གི་འགྲོས་བཟང་བཞིན། །

ལེ་བར་བརྒྱ་ཕྲག་ཡུད་ཀྱིས་བགྲོད། །

ཚིག་རྐང་གསུམ་པ་ནི་དཔེ་རྒྱན་ཡིན་ལ་གཞན་རྣམས་རང་བཞིན་བརྗོད་པའི་རྒྱན་ཡིན།

གནམ་གྲུའམ་ལྕགས་བྱ་ཞེས་པའི་འཕྲུལ་འཕུར་ལ་བསྟོད་པ།

ནམ་འཕང་གཅོད་པའི་འཕྲུལ་འཕུར་ལ། །

གནམ་གྱི་གྲུའམ་ལྕགས་བྱ་ཟེར། །

དེ་ལྟའི་སྔོན་མེད་ཁྱུང་ཆེན་དེས། །

དཔག་ཚད་འབུམ་ཕྲག་ཡུད་ཀྱིས་བགྲོད། །



འབངས་ལ་འཚེ་བའི་དགྲ་བོ་ལ། །

གནམ་ལྕགས་ཐོག་གི་དཔའ་རྩལ་ངོམ། །

འགྲུལ་བཞུད་མཁན་དང་མཁོ་དངོས་དག །

འདོད་པའི་གནས་སུ་ཡུད་ཀྱིས་སྐྱེལ། །

འདིའི་ཚིགས་བཅད་དང་བོའི་རྐང་བ་གསུམ་པས་ཁྱུང་ཆེན་གྱི་གཟུགས་སུ་བཀོད་པས་གཟུགས་ཅན་དང་། ཚིགས་བཅད་གཉིས་པའི་རྐང་བ་གཉིས་པའི་དཔའ་རྩལ་ངོམ། ཞེས་པའི་ངོམ་དེ་མཚུངས་པ་གསལ་བྱེད་ཀྱི་སྒྲ་ཡིན་པས་དཔེ་རྒྱན་རེད་སྙམ་མོ། །འདིར་དཔག་ཚད་ཅེས་པ་སོགས་ཞར་བྱུང་དུ་བཤད་ན། མཛོད་ལས། གཟུགས་མིང་དུས་མཐའ་རྡུལ་ཡིག་དང་། །སྐད་ཅིག་ཕྲ་རབ་རྡུལ་དང་ནི། །རྡུལ་ཕྲན་དང་ནི་དེ་བཞིན་དུ། །ལྕགས་ཆུ་རི་བོང་ལུག་དང་གླང་། ཉི་ཟེར་རྡུལ་དང་སྲོ་མ་དང་། །དེ་ལས་བྱུང་དང་དེ་བཞིན་ནས། །སོར་ཚིགས་ཞེས་བྱ་གོང་བདུན་བསྒྱུར། །སོར་མོ་ཉི་ཤུ་བཞི་ལ་ཁྲུ། །ཁྲུ་བཞི་ལ་ནི་གཞུ་གང་ངོ་། །དེ་དག་ལྔ་བརྒྱ་རྣམས་ལ་ནི། །རྒྱང་གྲགས་དེ་ལ་དགོན་པར་འདོད། །དེ་བརྒྱད་དཔག་ཚད་ཅེས་བྱའོ། །ཞེས་གསུངས་པ་ལྟར། གཟུགས་ཀྱི་ཆུང་མཐའ་ལ། རྡུལ་ཕྲ་རབ་བམ་ཕྲ་རབ་རྡུལ་ཟེར། ཕྲ་རབ་ཀྱི་རྡུལ་བདུན་གྱི་ཚད་ལ་རྡུལ་ཕྲན་གཅིག་ཟེར། རྡུལ་ཕྲན་བདུན་གྱི་ཚད་ལ་ལྕགས་རྡུལ་ཟེར། ལྕགས་རྡུལ་བདུན་གྱི་ཚད་ལ་ཆུ་རྡུལ་དང་། ཆུ་རྡུལ་བདུན་གྱི་ཚད་ལ་རི་བོང་གི་རྡུལ་དང་། རི་བོང་གི་རྡུལ་བདུན་གྱི་ཚད་ལ་ལུག་རྡུལ་དང་། ལུག་རྡུལ་བདུན་གྱི་ཚད་ལ་གླང་རྡུལ་དང་། གླང་རྡུལ་བདུན་གྱི་ཚད་ལ་ཉི་ཟེར་རྡུལ་དང་། ཉི་ཟེར་རྡུལ་བདུན་གྱི་ཚད་ལ་སྲོ་མ་ཟེར་ཞིང་། སྲོ་མ་བདུན་གྱི་ཚད་ལ་ཤིག་ཟེར། ཤིག་བདུན་གྱི་ཚད་ལ་ནས་ཟེར་ཞིང་། ནས་བདུན་གྱི་ཚད་ལ་སོར་མོ་གང་ཟེར། སོར་མོ་ཉི་ཤུ་རྩ་བཞི་ལ་ཁྲུ་གང་ཟེར། ཁྲུ་བཞི་ལ་གཞུ་འདོམ་གང་། གཞུ་འདོམ་ལྔ་བརྒྱ་ལ་རྒྱང་གྲགས་གཅིག རྒྱང་གྲགས་བརྒྱད་ལ་དཔག་ཚད་གཅིག་ཟེར་རོ། །

མིང་གི་ཆུང་མཐའ་ནི་ཡི་གེ་གཅིག་ཡིན་ཏེ། ཡི་གེ་གཅིག་ལས་ཉུང་བའི་མིང་མེད་པའི་ཕྱིར། དུས་ནི་མཛོད་ལས། སྐད་ཅིག་མ་བརྒྱ་ཉི་ཤུ་ལ། །དེ་ཡི་སྐད་ཅིག་དེ་དག་ཀྱང་། །དྲུག་ཅུ་ལ་ནི་ཐང་ཅིག་གོ །ཡུད་ཙམ་ཉིན་ཞག་ཟླ་གསུམ་ནི། །གོང་ནས་གོང་དུ་སུམ་ཅུར་འགྱུར། །ཞག་མི་ཐུབ་དང་བཅས་པ་ཡི། །ཟླ་བ་བཅུ་གཉིས་ལ་ལོ་གཅིག །ཅེས་གསུམ་པ་ལྟར། སྐྱེས་བུ་སྟོབས་ལྡན་ཞིག་གིས་སེ་གོལ་གཅིག་གཏོགས་པའི་ཡུན་ལ་ཆ་དྲུག་ཅུ་རྩ་ལྔ་ཕྱེས་པའི་ཆ་གཅིག་ལ་ཐུང་མཐའི་སྐད་ཅིག་མ་ཟེར། (ཆ་སུམ་བརྒྱ་དང་དྲུག་ཅུ་ཕྱེས་པ་ཟེར་བའང་ཡོད།) དེ་ལྟ་བུའི་ཐུང་མཐའི་སྐད་ཅིག་མ་བརྒྱ་དང་ཉི་ཤུ་ལ། དེའི་སྐད་ཅིག་མ་དང་། (བྱ་རྫོགས་ཀྱི་སྐད་ཅིག་མའང་ཟེར།) དེའི་སྐད་ཅིག་མ་དྲུག་ཅུ་ལ་ཐང་ཅིག ཐང་ཅིག་སུམ་ཅུ་ལ་ཡུད་ཙམ་དང་། ཡུད་ཙམ་སུམ་ཅུ་ལ་ཉིན་ཞག་གཅིག ཉིན་ཞག་སུམ་ཅུ་ནི། ཉིན་ཞག་གི་དབང་དུ་བྱས་པའི་ཟླ་བ་ཡིན་ནོ། །འོན་ཀྱང་སྙན་ངག་སོགས་ཀྱི་སྐབས་སུ་མགྱོགས་པ་ལ་སྐད་ཅིག་ཐང་ཅིག་སོགས་དང་། མང་བ་ལ་ཁྲི་འབུམ་བྱེ་བ་སོགས་དང་། རྒྱང་རིང་བ་ལ་དཔག་ཚད་སོགས་ཚིག་གི་རྒྱན་དུ་སྦྱོར་བ་ལ་གྲངས་སོགས་ཇི་བཞིན་ཡོད་དགོས་པའི་ངེས་པ་མེད་དོ། །

འདྲུད་འཐེན་འཕྲུལ་འཁོར་ལ་བསྟོད་པ།

ལྕགས་ཁྲབ་འཁོར་ལོ་འདི་ཡི་སྟོབས་ཤུགས་ནི། །

རྟ་མཆོག་སྟོང་གི་སྟོབས་ལས་དྲངས་མཚུངས་ལ། །

ལྡིར་བའི་སྒྲ་དབྱངས་དལ་གྱིས་དགོད་པ་འདི། །

རྔ་གསང་ལྡིར་བའི་སྒྲ་ལས་བླངས་པ་བཞིན། །

འདི་ནི་དཔེ་རྒྱན་གྱི་ནང་གི་རྣམ་འགྱུར་གྱི་དཔེ་ཞེས་པ་ཡིན། རྔ་གསུང་ནི་འབྲུག་སྒྲའི་མངོན་བརྗོད་དོ། །

འཕྲུལ་ཆས་ཅན་ལ་བསྟོད་པ།

སྲིད་པའི་ཁམས་ན་བཟོ་ལས་མང་མོད་ཀྱང་། །

འཕྲུལ་ཆས་ཅན་ལ་འགྲན་ནུས་གང་ཞིག་ཡོད། །

མཁའ་ལ་རང་འོད་སྤྲོ་བ་མང་ན་ཡང་། །

རྟ་བདུན་དབང་བོ་འདྲ་བ་འགའ་ཡང་མེད། །

འདི་ནི་དཔེ་རྒྱན་གྱི་ནང་གི་ཟླ་བོ་དངོས་པོའི་དཔེ་ཡིན། རྟ་བདུན་དབང་བོ་ནི་ཉི་མའི་མངོན་བརྗོད་དོ། །

དམངས་ཀྱི་སྟོབས་ཤུགས་ལ་བསྟོད་པ།

དགུང་སྔོན་དབྱིངས་ཀྱི་ཕ་མཐའ་གཞལ་མི་ནུས། །

རྒྱ་མཚོ་ཆེན་པོའི་ཆུ་ལ་ཟད་མཐའ་མེད། །

དེ་དག་ཉིད་དང་དམངས་ཀྱི་སྟོབས་ཤུགས་ནི། །

རྣམ་པ་ཀུན་ཏུ་མཚུངས་སོ་གྲོགས་པོ་དག །

འདི་དཔེ་རྒྱན་གྱི་ནང་ནས་བསྔགས་པའི་དཔེའོ། །

རྒྱ་མཚོ་ལ་བསྟོད་པ།

ནམ་མཁའི་ནོར་བུས་ཚ་ཟེར་སྤྲོ་ཆེ་བས། །

གནམ་སྔོན་ལྟེམ་གྱིས་ཞུ་ནས་འཁྲིལ་འདྲ་བ། །

ཨན་ད་སྙིལ་གྱི་མདངས་འཛིན་རྒྱ་མཚོ་ཆེ། །

གཏིང་དཔག་དཀའ་ཞིང་ཕྱོགས་ཆ་གཞན་དུ་མེད། །འདི་དཔེ་རྒྱན་ཡིན་ནོ། །

གངས་རི་ལ་བསྟོད་པ།

ལྷ་མི་འབུམ་གྱིས་བརྩིགས་པ་ཡི། །

མཆོད་རྟེན་བཞིན་དུ་བརྗིད་ཀྱང་མཐོ། །

འཇིག་རྟེན་ཀུན་གྱི་དཀར་མདངས་བཅུད། །

བསྡུས་པ་ཇི་བཞིན་དཀར་ཞིང་འཚེར། །དཔེ་རྒྱན་ནོ། །

སྤང་རི་ལ་བསྟོད་པ།

མར་གད་ཁུ་བས་ལུས་ལ་བྱུག །

ཆུ་སྐྱེས་སྣ་ཚོགས་རྒྱན་དུ་གསོལ། །

སྤྲིན་དཀར་ནོར་བུ་གཙུག་ཏུ་བཅིངས། །

སྤང་ལྗོངས་དབུས་ཀྱི་ལྷུན་པོ་བརྗིད། །གཟུགས་ཅན་གྱི་རྒྱན་ནོ། །

སྲིད་ཇུས་ལ་བསྟོད་པ།

སྲིད་ཇུས་ཉི་མ་གསར་བའི་འོད་སྣང་གིས། །

ལོག་སྤྱོད་སྨག་རུམ་བསལ་དང་ཆབས་ཅིག་ཏུ། །

བདེ་སྐྱིད་པད་མོའི་འདབ་བརྒྱ་ཀུན་ནས་བཞད། །

བསྟོད་བསྔགས་སྦྲ་མ་ར་ཡི་གླུ་དབྱངས་སྙན། །བསྡུས་པའི་གཟུགས་ཅན་ནོ། །

འདི་ཡང་སྲིད་ཇུས་ལ་བསྟོད་པ།

སྲིད་ཇུས་ལོག་པར་སྤྱོད་པས་མནར་བའི་ཚེ། །

སྲིད་ཇུས་གསར་བས་རྩེ་དགའ་ངོམ་གྱུར་པས། །

བདེ་སྐྱིད་གསར་བས་ཀུན་གྱི་ཡིད་ཚིམ་ནས། །

དགའ་ཞིང་སྤྲོ་བའི་རྣམ་འགྱུར་ཅིར་ཡང་ངོམ། །

འདི་ནི་སྒེག་པའི་ཉམས་ཞེས་བྱ་བའི་རྒྱན་ནོ། །

ཐབས་རྩལ་ལ་བསྟོད་པ།

ས་ལ་དཔུང་གི་འཇིགས་ཟིལ་མ་ངོམ་ཞིང་། །

གནམ་ནས་འཕྲུལ་འཕུར་བྱ་ཡིས་མ་བསྐོར་ལ། །

ཐ་ན་མེ་མདའ་གཅིག་ཀྱང་མ་འཕངས་པར། །

དགྲ་བོ་མི་བཞི་དཔུང་བཅས་རྡུལ་དུ་བརླགས། །

འདི་ནི་དཔའ་བའི་ཉམས་ཞེས་བྱ་བའི་རྒྱན་ནོ། །

སྐྲ་ཡི་ལན་བུ་སེ་ཆོ་འཐོར་ཞིང་གནར། །

མིག་གཉིས་མིག་སྐྱག་གིས་གཡོགས་མིག་ཆུ་བཞུར། །

མྱ་ངན་གདོང་གི་ཁ་ནས་སྨེ་སྔགས་འདོན། །

རུས་དཀར་བདུད་མོའི་སྣང་ཚུལ་འདི་ལ་ལྟོས། །

འདི་ནི་མི་སྡུག་པའི་ཉམས་ཞེས་བྱ་བའི་རྒྱན་ནོ། །

དམག་ལ་བསྔགས་པ།

ལྕགས་ཁྲབ་འཁོར་ལོའི་མེ་སྒྱོགས་ནགས་བཞིན་འཁྲིགས། །

མཚོན་ཆ་དྲག་པོའི་རླངས་འཁོར་ས་གཞིར་ཁྱབ། །

མེ་མདའ་ཅན་གྱི་དམག་གི་རྩི་ཤིང་བཞིན། །

དགྲ་བོས་མཐོང་ཚེ་སྙིང་རྩ་དུམ་བུར་ཆད། །

འདི་ནི་འཇིགས་རུང་གི་ཉམས་ཞེས་བྱ་བའི་རྒྱན་ནོ། །

བཟོ་རིག་པ་ལ་བསྔགས་པ།

ལྕགས་ཤིང་རྡོ་སོགས་སྲིད་པའི་དངོས་པོ་དག །

ངོ་མཚར་ཐབས་ཀྱིས་བསྒྱུར་བའི་རིག་པ་འདིས། །

འགྲོ་བ་དབུལ་བའི་གདུང་བ་སེལ་བྱེད་ཅིང་། །

བདེ་སྐྱིད་འཚེ་བའི་དཔལ་ལ་སྤྱོད་པར་བྱེད། །

འདི་ནི་བྱ་བ་རང་བཞིན་བརྗོད་པའི་རྒྱན་ནོ། །

གསོ་བ་རིག་པ་ལ་བསྔགས་པ།

གསོ་རིག་རིང་ལུགས་དར་ཞིང་རྒྱས། །

རྒྱུད་པ་སོ་སོའི་འཚོ་བྱེད་ཀྱི། །

སྨད་དཔྱད་རལ་གྲི་ཆེས་རྣོ་བས། །

ནད་རིམས་བདུད་ཀྱི་སྐེད་པ་བཅད། །

བསྡུས་པའི་གཟུགས་ཅན། དེ་ཚིག་ལྷུག་ཏུ་བཀོད་ན། གསོ་རིག་སྨན་གྱི་རང་ལུགས་འདི་ནི་དར་ཞིང་རྒྱས་ཏེ། རྒྱུད་པ་སོ་སོ་ནུབ་རྒྱུད་ཀྲུང་རྒྱུད་བོད་རྒྱུད་ཀྱི་འཚོ་བྱེད་སྨན་པ་དག་གི་སྨན་དཔྱད་ཀྱི་རལ་གྲི་དེ་ཆེས་རྣོ་ངར་དང་ལྡན་པས་ནད་རིམས་བདུད་ཀྱི་སྐེད་པ་དུམ་བུར་བཅད་དོ། །

སྒྲ་རིག་པ་ལ་བསྔགས་པ།

གསལ་བྱེད་ཕུང་བོར་རྗེས་འཇུག་དབུགས་ཐོགས་ཤིང་། །

འཕུལ་དང་མགོ་འདོགས་གོས་ཀྱིས་ལེགས་པར་བཀླུབས། །

དབྱངས་ཀྱི་ཞྭ་ལྷམ་མཛེས་པའི་གཞོན་ནུ་དེས། །

སྲིད་པའི་དངོས་པོ་ཐམས་ཅད་སྟོན་པར་བྱེད། །

འདི་ནི་གཟུགས་ཅན་གྱི་རྒྱན་ཡིན་ལ། དེ་ཚིག་ལྷུག་པར་བཀོད་ན། གསལ་བྱེད་སུམ་ཅུའི་གཟུགས་ཕུང་དར་ལ་བབས་པ་ལ། རྗེས་འཇུག་གི་དབུགས་ཞུགས་ཤིང་འཕུལ་ཏེ་སྔོན་འཇུག་དང་མགོ་འདོགས་ཀྱི་གོས་བཟང་མཛེས་པས་ལེགས་པར་བཀླུབས་ལ། དབྱངས་བཞིའི་ཞྭ་ལྷམ་རབ་ཏུ་མཛེས་པའི་སྒྲ་རིག་གཞོན་ནུ་དེས། སྲིད་པའི་དངོས་པོ་མཐའ་དག་སྟོན་པར་བྱེད་དོ། །

གཏན་ཚིགས་རིག་པ་ལ་བསྔགས་པ།

ལུང་རིགས་སྤྲིན་སྟུག་རྔམ་ཞིང་བརྗིད། །

སྦྱོར་ངག་འབྲུག་གི་སྒྲ་བརྒྱ་རྒོད། །

ཐལ་འགྱུར་ཐོག་སེར་དྲག་འཁྲུག་འདིས། །

རྒོལ་ངན་མཐའ་དག་རྡུལ་དུ་རློག །



ཚུལ་གསུམ་ཚང་བའི་གཏན་ཚིགས་ཀྱི། །

འོད་ཟེར་བརྒྱ་སྟོང་སྤྲོས་པ་ན། །

བརྟན་དང་གཡོ་བའི་ཤེས་བྱ་ཡི། །

རང་བཞིན་གཤིས་ལུགས་ལྷང་ངེར་གསལ། །

འདིའི་ཚིགས་བཅད་དང་བོ་གཟུགས་ཅན་དང་འདྲེས་པའི་དྲག་ཤུལ་གྱི་རྒྱན་ཡིན་ལ། ཕྱི་མ་ནི་ཤེས་བྱེད་ཀྱི་རྒྱུའི་རྒྱན་ནོ། །





བློ་གསལ་འཇུག་ངོགས་ཁག་དྲུག་པ།




(Nརྣམ་དབྱེ་བརྒྱད་པ་འབོད་པ་གསལ་བྱེད་ཀྱི་སྒྲ་)ནི། (N*མིང་གང་ཡང་རུང་བ་ཞིག་གི་ཐོག་མའམ་ཐ་མ་གང་རུང་དུ་སྦྱར་བའི་ཀྱེ་སོགས་ལ་འབོད་པ་གསལ་བྱེད་ཀྱི་སྒྲ་)ཟེར། དཔེར་ན། (N**ཀྱེ་སློབ་དཔོན་ཆེན་པོ། བདག་ལ་རིག་པའི་གནས་སྟོན་ཅིག་ལྟ་བུ་དང་། སློབ་དཔོན་ཆེན་པོ་ཀྱེ། བདག་ལ་རིག་པ་ཡང་དག་པའི་ལམ་ལས་དྲངས་པའི་བརྡ་སྤྲོད་པའི་གཞུང་ལུགས་སྟོན་ཅིག་)ལྟ་བུ། (N**ཀྭ་ཡེ་གྲོགས་པོ་དག ཝ་ཡེ་གྲོགས་པོ་ལགས། ཞེས་སོགས་རྩོམ་དང་གླུ་གཞས། ཟློས་གར་སོགས་ཀྱི་སྐབས་སུ་ཚིག་གི་ཉམས་དོད་པ་དང་བཅས་ཏེ་ཡོད་པ་དེ་དག་ཡིན། ཁྱོད་ཀྱིས་ཁོ་ན་རེ། ཨ་རོགས།) ཕུན་ཚོགས་རྣམས་དཔེ་བརྗོད་ལ་བཞག་པས། མིང་ཡིན་ན་བརྒྱད་པ་འབོད་པའི་སྒྲ་ཡིན་པས་ཁྱབ་པར་འགྱུར་ལ། ཡང་ཁོ་ན་རེ། སྒེར་ཚུགས་གི་གྲུབ་ཆ་ཞིག་ཡིན་པ་ལས་ཚིག་གཞན་དང་མཉམ་གྲུབ་གི་འབྲེལ་བ་མེད་པས་རེད། ཟེར་བ་ནི་ཕྱོགས་ཙམ་མ་གོ་བར་གསལ་མོད། ད་དུང་། སྔར་ཡོད་བརྡ་སྤྲོད་གི་གཞུང་རྙིང་ཚང་མས། ཞེས་བརྡ་སྤྲོད་གཞུང་ཡོད་ཚད་ལ་འཕྱས་གདགས་པ་ནི་ཧམ་པ་ཧ་ཅང་ཆེ་བ་ཤིན་ཏུ་གསལ་ལོ། །

ཚིག་ཕྲད་སྐབས། ཁོ་ན་རེ། དེང་སྐབས་སྐད་ཆ་རྒྱུན་མི་ཆད་པར་འཕེལ་རྒྱས་དང་འཕོ་འགྱུར་འགྲོ་བཞིན་ཟེར་ནས། ཀྱང་འང་ཡང་གསུམ་རྗེས་འཇུག་ལ་ལྟོས་མི་དགོས་པར་བཤད་དེ། རེའུ་མིག་ཀྱང་བཀོད་མོད། ཡང་རང་རྐུས་རང་གིས་ཕུད་པ་བཞིན། སྙན་ཚིག་དང་ཁ་དཔེ། བཤད་སྲོལ་རྒྱུན་འཇགས་ཆགས་པའི་ཚིག་གྲུབ་ལ་སྔར་གི་སྦྱར་ཚུལ་ལྟར་སྦྱར་ཆོག་གི་རེད། ཅེས་ངེས་མེད་ཀྱི་གཏམ་ཐོན་ཏེ་རྙོག་དྲ་བཟོས་འདུག

(Nད་བ་ས་གསུམ་གྱི་རྗེས་སུ་ཀྱང་ཐོབ་པ་)ནི་(N*རྟགས་མཚུངས་དང་།) (Nགའི་རྗེས་སུ་ཀྱང་ཐོབ་པ་)ནི་(N*སྒྲ་མཚུངས་ཡིན་)ལ། (Nང་ན་མ་ར་ལ་རྣམས་ཀྱི་རྗེས་སུ་ཡང་ཐོབ་པ་)ནི་(N*རྟགས་མཚུངས་ཡིན་མོད།) ཁྱོད་ཀྱི་ལུགས་ལ་ཡི་གེའི་སྐྱེ་གནས་དང་བྱེད་རྩོལ། རྟགས་མཚུངས་དང་སྒྲ་མཚུངས་མི་མཚུངས་སོགས་སྣང་མེད་དུ་བཞག་ནས་བྱུང་རྒྱལ་དུ་བོད་ཀྱི་སྐད་ཡིག་ཧམ་བསྒྱུར་བྱས་ཆོག་འདུག འོ་ན། གང་ཀྱང་མེད་ལ། གྱོང་ཀྱང་སྲ། བྱེད་ཡང་བྱེད་ལ། སིམ་ཀྱང་སིམ། ཞེས་བྲིས་ཆོག་པར་ཐལ། རྗེས་འཇུག་ལ་མ་བསྟུན་པར་གང་བྱུང་དུ་སྦྱར་ཆོག་པའི་ཕྱིར། འདོད་ན། དེ་སུའི་སྐད་ཀྱི་འགྲོ་ལུགས་རེད། ངེད་ཅག་གི་མཐོང་ཐོས་ཀྱི་ཡུལ་དང་ཡུལ་སྐད་ལ་དེ་འདྲ་མི་འདུག འོན་ཀྱང་མ་མཐོང་ཕྱིར་ན་མེད་པ་མིན། །གསུངས་པ་ལྟར་ཡིན་པས། ངེད་ཅག་གིས་མ་མཐོང་བ་ཡིན་ན་ངེད་ཅག་ལ་སྟོན་པར་ཞུ། གཞན་ཡང་། འོན་ཀྱང་། དང་། འོན་ཏེ་ནི་རྗེས་འཇུག་ལ་མ་ལྟོས་པ་རེད་ཟེར་བ་ནི་མི་འཐད་དེ། འོན། ཀུན། ཤིན་སོགས་ལ་ད་དྲག་ཐོབ་པས་རྟགས་མཐའ་འདྲེན་ཚུལ་ཡང་དེ་ལྟར་ཡིན། ཡུལ་སྐད་དག་པ་རྣམས་སུ་དེ་དག་ལ་ད་དྲག་གི་སྒྲ་ཐོན་བཞིན་ཡོད། ཡང་། ཀྱང་འང་ཡང་གསུམ་ཡོད་ཚད་ཚིག་རྒྱན་དུ་འདོད་པ་དང་། དེར་མ་ཟད། ཕར་བཞག ཕུད། དེའི་མི་ཚད་སོགས་ཚིག་རྒྱན་དུ་ཁས་བླངས་ནས་ཚིག་རྒྱན་གསར་སྐྲུན་གྱི་ཆེད་མཁས་པར་རློམ་མོད་མི་འཐད་དེ། དེར་མ་ཟད་དང་། དེའི་མི་ཚད་སོགས་ནི། རྒྱན་སྡུད་ཀྱི་ཕྲད་ཀྱང་འང་ཡང་གསུམ་དང་གཏན་ནས་མི་འདྲ། (Nམཐུན་པའི་ཚིག་རྒྱན་)ནི། (N*མཐུན་པའི་ཆོས་གཉིས་གཞི་གཅིག་ཏུ་སྡུད་ཅིང་ཚིག་མཛེས་པར་བྱེད་པ་)སྟེ། དཔེར་ན། (N**མཛེས་ཀྱང་མཛེས། སྙན་ཡང་སྙན། )ཞེས་པ་ལྟ་བུ་ཡིན་ལ། མཛེས་པར་མ་ཟད་མཛེས། སྙན་པར་མ་ཟད་སྙན། ཟེར་སྲོལ་མེད། (Nམི་མཐུན་པའི་ཚིག་རྒྱན་)ནི། (N*མི་མཐུན་པའི་ཆོས་གཉིས་གཞི་གཅིག་ཏུ་སྡུད་ཅིང་ཚིག་མཛེས་པར་བྱེད་)པ་སྟེ། དཔེར་ན། (N**དམངས་ལ་བརྩེའང་དགྲ་བོ་འཇོམས། །)ལྟ་བུ། དམངས་ལ་བརྩེ་བ་ཕར་བཞག་དགྲ་བོ་འཇོམས། ཞེས་བརྗོད་ན་ཅི་འདྲར་འགྱུར་སོམས་ཤིག

ཁྱེད་ཀྱིས་དོན་མཚུངས་པའི་རྒྱན་ཚིག་གཉིས་བར་དང་། ཡང་ན། བྱ་ཚིག་གཉིས་བར་ཀྱང་འང་ཡང་གསུམ་གང་རུང་ཞིག་སྦྱར་ནས་ཚིག་དོན་སྔ་ཕྱི་གཉིས་གཅིག་མཐུན་ཡིན་པར་སྟོན་པ་ནི་མཐུན་པའི་རྒྱན་ཟེར། ཞེས་གོ་དོན་བཤད་ནས་དེའི་དཔེར་བརྗོད་ལ། བཤད་ཀྱང་རྫོགས་མི་ཐུབ་ལ་རྩིས་ཀྱང་གྲངས་མི་ཐེབས་པ་རེད། ཅེས་བཞག འོ་ན། བཤད་དང་རྫོགས་གཉིས་ཚིག་རྒྱན་རེད་དམ། དེ་གཉིས་ཀྱི་དོན་གཅིག་མཐུན་ཡིན་ནམ། དེ་གཉིས་ཀྱི་དོན་གཅིག་མཐུན་ཡིན་ཚུལ་མེད་ལ། རྩིས་དང་གྲངས་མི་ཐེབས་པ་གཉིས་ཀྱང་རྒྱན་ཚིག་མིན་པ་དང་། དོན་གཅིག་མཐུན་མིན་པ་ཤིན་ཏུ་གསལ། དེ་བཞིན་དུ་དཔེ་བརྗོད་དུ། མེད་ན་འང་མི་འགྲིག ཅེས་པ་བཀོད་པའི་འང་གི་སྔ་ཕྱིའི་ཚིག་གཉིས་ཚིག་རྒྱན་ཡིན་ཚུལ་མེད་ལ། དོན་གཅིག་མཐུན་ཡིན་ཚུལ་ཡང་མེད་དེ། མེད་ན་ཞེས་པ་མེད་པ་ཡིན་ན་ཞེས་པའི་དོན་དང་། མི་འགྲིག་ཅེས་པ་སྐབས་འདིའི་རྒྱ་ཡིག་གི་གོ་དོན་ལྟར་ན་མི་རུང་ཞེས་པའི་དོན་ཡིན་པས། མེད་ན་དང་མི་འགྲིག་ཅེས་པའི་ཚིག་འདི་གཉིས་ཚིག་རྒྱན་ཡིན་ཚུལ་མེད་ལ། དོན་འདྲ་ཚུལ་ཡང་མེད་པ་ཤེས་སླ། འདི་དག་བསྒྱུར་ཚུལ་ཡང་མི་ལེགས་མོད། ལོགས་སུ་བཤད་པར་འདོད་དོ། །མེད་ནའང་མི་འགྲིག ཅེས་པའི་འང་དེ་ཉིད་ཚིག་རྒྱན་དུ་མི་འགྱུར་བའི་སྡུད་པ་ཙམ་ཡིན། དེའི་མཚོན་ནས་ཁྱོད་ཀྱི་དཔེ་བརྗོད་དག་མི་འགྲིག་པ་ཤེས་པར་གྱིས། (Nསྤྱིར་མཐུན་པའི་ཚིག་རྒྱན་)ཟེར་བ་ནི། དཔེར་ན། (Nཆུ་ལས་སྐྱེས་པའི་པདྨ་འདི། །)(N**མཛེས་ཀྱང་མཛེས་ལ་དྲིའང་བཟང་། །འཁོར་བའི་ར་ཡིག་གཉིས་པའི་གླུ། །སྙན་ཞིང་འཇེབས་ལ་ཡིད་ཀྱང་འཕྲོག །)ཅེས་པ་ལྟ་བུ་དགོས་ལ། མཛེས་ཀྱང་ཞེས་པའི་ཀྱང་སྒྲས་གཞི་པདྨ་གཅིག་པོའི་དཔེའི་སྟེང་དུ་ཆོས་མཐུན་པ་མཛེས་པ་སྔ་ཕྱི་གཉིས་བསྡུས་ཤིང་ཚིག་མཛེས་པར་བྱེད་ན་ཚིག་དོན་གཉིས་ཀ་མཐུན་པའི་ཚིག་རྒྱན་ཡིན་ལ། དྲིའང་བཟང་ཞེས་པའི་འང་སྒྲས་གཞི་པདྨ་གཅིག་པོའི་སྟེང་དུ་ཆོས་མཐུན་པ་མཛེས་པ་དང་དྲི་བཟང་བ་གཉིས་ཀ་བསྡུས་ཤིང་ཚིག་མཛེས་པར་བྱེད་པས་ན་ཚིག་མི་མཐུན་ནའང་དོན་མཐུན་པས་མཐུན་པའི་ཚིག་རྒྱན་ཡིན་ཏེ། མཛེས་པ་དང་དྲི་བཟང་བ་གཉིས་མི་མཐུན་པ་མེད་པས་སོ། །(Nམི་མཐུན་པའི་ཚིག་རྒྱན་)ནི། དཔེར་ན། (N**མཁས་མཛངས་ལྡན་པའི་མི་གཙོ་འདི། །དམངས་ལ་བརྩེ་ཡང་དགྲ་བོ་འཇོམས། །འུད་ཤོབ་ཅན་གྱི་སྡར་མ་འདི། །དཔལ་སྐད་སྒྲོག་ཀྱང་དགྲ་ལ་ཞུམ། །)ཞེས་པ་ལྟ་བུ། ཆོས་མི་མཐུན་པ་བརྩེ་བ་དང་དགྲ་འཇོམས་པ་གཉིས་གཞི་མཁས་མཛངས་ལྡན་པའི་མི་གཅིག་པོའི་སྟེང་དུ་བསྡུས་ཤིང་ཚིག་མཛེས་པར་བྱེད་པས་ན་མི་མཐུན་པའི་ཚིག་རྒྱན་ཞེས་བྱ་ལ། དེ་བཞིན་དུ་ཆོས་མི་མཐུན་པ་དཔའ་སྐད་སྒྲོག་པ་དང་དགྲ་ལ་ཞུམ་པ་གཉིས་གཞི་སྡར་མ་གཅིག་པོའི་སྟེང་དུ་བསྡུས་ཤིང་ཚིག་མཛེས་པར་བྱེད་པས་ན་མི་མཐུན་པའི་ཚིག་རྒྱན་ཟེར་རོ། །

ཕུད་ཅེས་པ་ཁྱེད་ཅག་གིས་མ་ཟད་ཅེས་པ་དང་དོན་གཅིག་པར་གོ་ནས་དེའི་ཚབ་ཏུ་འབྲི་བཞིན་ཡོད་མོད། དེ་ནི་གཏན་ནས་མིན་ཏེ། (Nཕུད་)ཅེས་པ་ནི། (N**གྲངས་ནས་ཕུད། ཡུལ་ནས་ཕུད། སྣོད་ནས་ཕྱིར་ཕུད་པ། གོ་ས་ནས་ཕར་ཕུད་པ། ཁང་བའི་ནང་ནས་ཕྱིར་ཕུད་པ། ཚོང་རྫས་ཚོང་ཁྲོམ་དུ་ཕུད་པ་སོགས་)ལས། རྒྱན་སྡུད་ལ་མི་འཇུག་ལ། ཁྱོད་ཀྱི་དཔེ་བརྗོད་དུ། ཆེད་ལས་སློབ་སྦྱོང་བྱེད་དགོས་པ་ཕུད་བསམ་བློའི་ཐོག་ཡར་ཐོན་ཡོང་བ་ཞིག་བྱེད་དགོས་གི་རེད་ལ། ཞེས་པའི་ཕུད་དེ་མཐུན་པའི་ཚིག་རྒྱན་གྱི་དཔེ་བརྗོད་དུ་བཞག་པ་མི་འཐད་ལ་བསྒྱུར་ཚུལ་འདིའང་ཤིན་ཏུ་མི་ལེགས་ཏེ། ཆེད་ལས་སློབ་སྦྱོང་བྱེད་དགོས་པ་ཕུད་པ་སྟེ་ཕར་ཕུད་ནས་མི་དགོས་པར་བྱས་ཏེ། བསམ་བློའི་ཐོག་ཡར་ཐོན་ཡོང་བ་ཞིག་བྱེད་དགོས་པ་ཁོ་ནའི་ཆོག་ཅེས་པའི་དོན་དུ་སོང་། དེ་ལྟ་བུའི་སྲིད་ཇུས་དེ་སུའི་སྲིད་ཇུས་རེད། དེ་ཡང་དཔེ་བརྗོད་དུ། ཁོང་གི་བསམ་བློ་དང་རིག་གནས་ཐོག་ཡར་ཐོན་ཆེན་པོ་བྱུང་ཡོད་པ་མ་ཟད། གུང་ཆིན་ཐོན་ནང་ལ་ཞུགས་པ་རེད། ཅེས་པ་མཐུན་པའི་ཚིག་རྒྱན་གྱི་དཔེ་བརྗོད་དུ་བཞག་མོད། དེའི་མ་ཟད་དང་། ཡང་། གཉིས་ཀ་སྡུད་པ་ཙམ་ལས་ཚིག་རྒྱན་མིན་ལ། ཁོང་ནི་བསམ་བློ་དང་རིག་གནས་ཐོག་ཡར་ཐོན་བྱུང་ཞེས། ནི་སྒྲ་ལས་གི་སྒྲ་བོད་སྐད་རང་ལ་མི་འཐོབ་བོ། །

ཁོ་ན་རེ། མི་མཐུན་པའི་ཚིག་རྒྱན་ལ་འཇུག་པ། ཚིག་དོན་སྔ་ཕྱི་གཉིས་གཞི་གཅིག་ཏུ་མི་མཐུན་པ་སྟོན་པ་མི་མཐུན་པའི་རྒྱན་ཟེར་བ་ཕྱོགས་ཙམ་ཡང་མ་གོ་བ་གསལ་ཏེ། མི་མཐུན་པའི་རྒྱན་ནི་གོང་དུ་བཤད་པ་ལྟར་མི་མཐུན་པའི་ཆོས་གཉིས་གཞི་གཅིག་ཏུ་སྡུད་ཅིང་ཚིག་མཛེས་པར་བྱེད་པ་ཞིག་དགོས་ཏེ། དམངས་ལ་བརྩེའང་དགྲ་བོ་འཇོམས། །ཞེས་བརྩེ་བ་དང་འཇོམས་པ་གཉིས་གཞི་གཅིག་གི་སྟེང་དུ་སྡུད་ཅིང་ཚིག་མཛེས་པར་བྱེད་པ་ལྟ་བུ་ཞིག་དགོས། དེས་ན། ཁྱོད་ཀྱི་དཔེ་བརྗོད་དག་གཅིག་ཀྱང་དཔེ་བརྗོད་དུ་མ་སོང་། དོན་མ་གོ་བཞིན་དུ། བོད་ཀྱི་བརྡ་སྤྲོད་རྙིང་བའི་བཤད་ལུགས། ཞེས་དགག་པ་ནི་བབ་ཅོལ་ལོ། །མི་མཐུན་པའི་རྒྱན་ལ། ཚིག་དོན་སྔ་ཕྱི་གཉིས་གཞི་གཅིག་ཏུ་མི་མཐུན་པར་སྟོན་པ་ཞིག་དགོས་ན། ཁྱོད་རང་གི་དཔེ་བརྗོད་དང་འགལ་ཏེ། དཔེ་བརྗོད་དུ་ང་ཚོའི་ལས་ཀར་གྲུབ་འབྲས་ཧ་ཅང་ཆེན་པོ་ཞིག་ཐོབ་པའི་དབང་དུ་བཏང་ནའང་ང་རྒྱལ་དང་རང་ཆེ་བྱེད་ཡས་གི་རྒྱུ་མཚན་གང་ཡང་མེད། ཅེས་དཔེ་བརྗོད་དུ་བཞག་པའི་འང་སྒྲ་དེས། གྲུབ་འབྲས་ཧ་ཅང་ཆེན་པོ་ཐོབ་པ་དང་། ང་རྒྱལ་བྱེད་དགོས་པའི་རྒྱུ་མཚན་མེད་པ་གཉིས་གཞི་གཅིག་ལ་མི་མཐུན་པར་སྟོན་པ་རེད་དམ། དེས་ན་གཞི་རང་རེ་ལ་གཅིག་ཡོད་ན་གཅིག་མེད་དགོས་པས། རང་རྒྱལ་ལ་བསྐུར་འདེབས་སུ་མི་འགྱུར་རམ། དཔེ་བརྗོད་གཞན་དག་ཀྱང་དེ་ལྟ་བུའི་ནང་འགལ་ཅན་ནོ། །

ལྷག་བཅས་སྐབས་དེ་ཉིད་ལས། ལྷག་བཅས་ནི་སྟོན་བྱའི་དོན་མ་རྫོགས་པར་ཚིག་དོན་གྱི་ལྷག་མ་འདྲེན་པའི་དོན་བསྟན་པ་དེ་ལ་ཟེར། ཞེས་དོན་བཤད་པ་ནི་ཚིག་རྫོབ་པར་མ་ཟད། ལྷག་མ་འདྲེན་པའི་དོན་བསྟན་པ། ཞེས་ལྷག་བཅས་ཀྱི་དོན་བཤད་པ་ནི་མཚན་མཚོན་གོ་ལྡོག་པ་ཡིན་ཏེ། ཚིག་དོན་ལྷག་མ་འདྲེན་པའི་ཕྲད་ནི་ལྷག་བཅས་ཀྱི་དོན་དང་། དོན་དེ་ཉིད་སྟོན་པའི་གཞུང་ལ་ལྷག་མ་འདྲེན་པའི་དོན་སྟོན་པའི་གཞུང་ངམ་ཚིག་ཟེར་བ་ལས། ལྷག་བཅས་རང་ཉིད་ཀྱིས་ལྷག་མ་འདྲེན་པའི་དོན་མི་སྟོན་ཏེ། ཚིག་ཕྲད་རང་གིས་རང་ཉིད་ཀྱི་དོན་བསྟན་པ་མི་སྲིད་པའི་ཕྱིར། གཞན་ཡང་། རང་གི་འཇུག་ཡུལ་གྱི་རྗེས་འཇུག་ཅེས་ཟེར་བ་ནི་བོད་ཀྱི་སྤྱི་སྐད་མིན་ཏེ། བོད་རང་གི་བརྗོད་ཚུལ་ལ། སྔོན་འཇུག་དང་རྗེས་འཇུག་ནི་རང་གི་འཇུག་ཡུལ་གྱི་མིང་གཞི་ལ་འཇུག་པ་ལས། ལྷག་བཅས་ལ་ནི་རང་གི་འཇུག་ཡུལ་གྱི་རྗེས་འཇུག་མི་ཟེར་ལགས། ཁྱེད་ཀྱིས་དེང་སྐབས། ཏེ་མ་གཏོགས་སྟེ་དང་དེ་གཉིས་བེད་སྤྱོད་གཏོང་མཁན་ཧ་ཅང་ཉུང་བ། ཟེར་བའང་ཚིག་དོན་གཉིས་ཆ་ནས་ཤིན་ཏུ་མི་འཐད་དེ། བེད་སྤྱོད་མཁན་མི་ཟེར་བར་བེད་སྤྱོད་གཏོང་མཁན་ཞེས་བྱེད་ཚིག་གཉིས་བརྩེགས་ཀྱིས་ཚིག་ཇེ་རྫོབ་ཏུ་བཏང་བ་དང་། བེད་སྤྱོད་མཁན་ཉུང་བ་མ་ཡིན་ཏེ། རྒྱ་ཆེན་བོད་མང་ཚོགས་ཀྱིས་འབྲི་འདོན་སོགས་ལ་རྗེས་འཇུག་གི་སྒྲ་དྲག་ཞན་བྱེད་རྩོལ་དྲག་ཞན་སོགས་ཀྱི་དབང་གིས་སྟེ་ཏེ་དེ་གསུམ་སྒྲ་མཚུངས་འདྲེན་ཞིང་ངག་ཏུ་ཐོན་པ་བཞིན་དུ་འབྲི་བར་བྱེད་བཞིན་ནོ། །སྟེ་དང་དེ་གཉིས་འདོར་དགོས་དོན་ཅི་རེད། སྐད་ཆའི་ནང་ལ་ཆེར་མེད་དོ་ཟེར་ན། སྐད་ཆའི་ནང་ལ་མང་ཆེ་བར་ནས་ཁོ་ན་ཡོང་། ཞེས་ཁྱེད་ཀྱིས་ཁས་བླངས་པས། དེས་ན་ཏེ་སྒྲ་ཡང་འདོར་རིགས་སོ། །མ་དོར་ན་གནོད་པ་ཅི་ཡོད། སྟབས་མི་བདེའོ་ཟེར་ན། འོ་ན་ཏེ་ཡང་དོར་ནས་ནས་གཅིག་པུས་ཆོག་པར་བྱེད་རིགས་སོ། །སྟེ་ཏེ་དེ་གསུམ་སྒྲ་གཅིག་པུས་གཅིག་གིས་ཆོད་པར་བྱེད་རིགས་ཤེ་ན། སྒྲ་མི་གཅིག་སྟེ། སྟེ་ནི་ས་དང་ཏེའི་སྒྲ་བསྡོམས་པས་ཅུང་ཟད་ཞན་པ་དང་། དེ་ནི་དྲག་པ་དང་། དེ་ནི་ཞན་པ་ཡིན་གཤིས། འདྲེན་བྱེད་ཀྱི་རྗེས་འཇུག་ཀྱང་སོ་སོ་བར་གྱུར། དེའི་སྟབས་ཀྱིས་ཕྲད་གཞན་དབང་ཅན་དུ་གྱུར་པ་རེད་དོ། །མཐར་ངེད་ཅག་རིག་གནས་ལ་ཆེར་མ་བྱང་བ་དང་སྐད་གདངས་ཆེར་མི་དག་པས། རྟགས་མཚུངས་དང་སྒྲ་མཚུངས་འདྲེན་ཚུལ་སོགས་ཆེན་པོ་མ་ཤེས་སྟབས་དཀའ་ཚེགས་ཆེའོ་ཟེར་རྒྱུ་ལས་གཞན་མེད་དོ། །

ཡང་དེ་ཉིད་ལས། འདིར་མཚམས་སྦྱོར་ཟེར་བ་ནི་གཙོ་བོ་བྱ་བ་གཉིས་ཕན་ཚུན་མཚམས་སྦྱོར་བྱེད་པ་དེ་ལ་ཟེར། ཞེས་བརྗོད་བྱ་ལ་སྦྱར་བ་དང་། ཡང་བྱ་ཚིག་ཕྱི་མ་དེ་བྱ་ཚིག་སྔ་མའི་འབྲས་བུ་ཡིན་པ་དེ་ལ་ཟེར། ཞེས་རྗོད་བྱེད་ལ་སྦྱར་བ་དང་། དཔེ་བརྗོད་ལ། ཤིང་བཅད་དེ་ཆད་སོང་ཞེས་པ་བཞག དེ་ནི་བརྗོད་བྱ་ལ་སྦྱར་ན། ཆད་སོང་བ་བཅད་པའི་འབྲས་བུ་མིན་ཏེ། མ་བཅད་ཀྱང་རུལ་སོང་བ་སོགས་ཀྱི་དབང་གིས་ཆད་པ་ཡོད་པའི་ཕྱིར། རྗོད་བྱེད་ལ་སྦྱར་ནའང་མི་འགྲིག་སྟེ། ཆད་སོང་ཞེས་པའི་ཚིག་དེ། བཅད་ཅེས་པའི་འབྲས་བུ་མིན་པ་ལོས་ཤེས། ཡང་ཁོ་ན་རེ། གནས་ཚུལ་འདི་འདྲའི་འོག་བྱ་ཚིག་སྔ་མ་མང་ཆེ་བ་བྱ་ཡུལ་དངོས་སུ་འབྲེལ་བའི་བྱ་ཚིག་ཡིན་པ་དང་། བྱ་ཚིག་ཕྱི་མ་མང་ཆེ་བ་བྱ་ཡུལ་དངོས་སུ་མ་འབྲེལ་བའི་བྱ་ཚིག་རེད་ཅེས་ཟེར། ཚིག་གི་ཕྲེང་བ་འདི་ནི་ཡིག་ཐོག་ཏུ་འདི་འདྲ་འབྲི་བའི་སྲོལ་མེད་ལ། མང་ཚོགས་ཀྱི་སྐད་དང་ཡང་མཐུན་ཚུལ་མེད། གནས་ཚུལ་འདི་འདྲའི་འོག་ཟེར་བསམ་པ་འདྲའང་། འདི་སྒྲ་སྙེགས་ས་མེད་པའི་སྟོང་ཚིག་ཏུ་གྱུར་འདུག ཡང་། སྔ་རྟིང་རིམ་གིས་ཞེས། གང་གི་སྐད་ཡིན་མི་ཤེས་པ་ཞིག་བྲིས་མོད། དོན་ལ། སྔ་ཕྱི་རིམ་པའི་མཚམས་སྦྱོར་ཟེར་འདོད་པ་འདྲ་ལ། དེ་ལྟར་ན་དཔེ་བརྗོད་དང་ནང་འགལ་ཏེ། ཁྱེད་ཀྱིས་དཔེ་བརྗོད་ལ། མར་ཁེ་སི་ལེ་ཉིན་རིང་ལུགས་སྤེལ་རྒྱུ་རྒྱུན་འཁྱོངས་བྱས་ཏེ། བཟོ་བཅོས་རིང་ལུགས་ལ་དགག་པ་རྒྱག་དགོས། ཞེས་པ་བཞག་འདུག་པས། དེ་ལྟར་ན་དཔེ་བརྗོད་མི་འགྲིག་སྟེ། དེ་ལྟར་ན། མར་ཁེ་སི་ལེ་ཉིན་རིང་ལུགས་སྤེལ་རྒྱུ་རྒྱུན་འཁྱོངས་བྱེད་པ་དང་། བཟོ་བཅོས་རིང་ལུགས་ལ་དགག་པ་རྒྱག་རྒྱུ་གཉིས་སྔ་ཕྱི་རིམ་ཅན་ཡིན་དགོས་ལ། འོ་ན་ད་སྐབས་མར་ཁེ་སི་ལེ་ཉིན་རིང་ལུགས་སྤེལ་རྒྱུ་རྒྱུན་འཁྱོངས་བྱེད་བཞིན་པ་ཡིན་གཤིས། བཟོ་བཅོས་རིང་ལུགས་ལ་དགག་པ་རྒྱག་མ་རན་པ་རེད་དམ། ངེད་ཅག་གི་རང་ལུགས་ལ། འདིའི་ཏེ་སྒྲ་དེ། མིག་བགྲད་དེ་བལྟས། ཞེས་པའི་དེ་སྒྲ་ལྟར། གཅིག་ཅར་དུ་མཚམས་སྦྱོར་བའི་ལྷག་བཅས་ཡིན་ནོ། །

འབྱེད་སྡུད་ཀྱི་སྐབས། འབྱེད་སྡུད་ལ། གམ་ངམ་དམ་ནམ་འམ་སམ་མ་གཏོགས་མེད་ཟེར་ནས། བམ་མམ་རམ་ལམ་བཞི་ཟུར་འཕུད་བཏང་ཡང་བཟང་བོར་འགྱུར་ཐུབ་བམ་ཞེས། བམ་ལ་དཔེ་བརྗོད་བཞག་སྟེ་རང་རྐུབ་རང་གིས་ཕུད་པ་དང་། གམ་ངམ་དམ་ནམ་སམ་རྣམས་རྟགས་མཐའ་ངེས་མེད་དུ་འཇུག་ཟེར་ཡང་། སྔར་མེད་གསར་བསྐྲུན་དེ་ལ་དཔེ་བརྗོད་གཅིག་ཀྱང་མ་རྙེད་པ་དང་། འབྱེད་སྡུད་ལ་སྤྱིར་བཏང་ཡིན་ན། དང་སྒྲ་བཞག་ཆོག་ཟེར་ནས་དམིགས་བསལ་ཡིན་ན་མི་ཆོག་པར་བྱས་པ་དང་། དྲི་བའི་སྒོ་ནས་རྣམ་གྲངས་གཞན་དང་འབྱེད་པ་ཟེར་མ་ཤེས་པར། གཞན་པ་དྲི་བ་སྟོན་པའི་དོན་དང་སྐབས་རེར་ཐེ་ཚོམ་གི་དོན་ཟེར་བ་དང་། གཞན་ལ་ཞེས་རྣམ་དབྱེ་ལ་ཡིག་ངེས་པར་ཐོབ་པ་ལ། གཞན་པ་དྲི་བ་སྟོན་པའི་ཚིག་ཅེས་ལ་ཡིག་གི་ཚབ་ཏུ་པ་སྦྱར་བ་དང་། དྲི་ཚིག་དང་དྲི་བ་སྟོན་པའི་དོན་གཉིས་གཅིག་ཏུ་འཁྲུལ་བ་དང་། ཐེ་ཚོམ་པའི་ཚིག་དང་ཐེ་ཚོམ་གྱི་དོན་གཅིག་ཏུ་འཁྲུལ་བ་སོགས་ནང་འགལ་དང་འཁྲུལ་བའི་ཕུང་བོ་འབའ་ཞིག་ཏུ་འདུག་པས་བརྗོད་ཀྱིས་མི་ལང་མོད། དཔེ་གཅིག་བཤད་ན། ཐེ་ཚོམ་གྱི་དོན་ནི་བློ་རྩེ་གཉིས་བར་བྱེད་པའི་སེམས་བྱུང་ཡིན་པ་སྒྲ་ཚད་སྤྱི་ལུགས་ཡིན་པས་ཨུ་ཚུགས་མ་བྱེད་ཅིག གམ་ངམ་དམ་ནམ་འམ་སམ་རྣམས་ལས་འམ་མ་གཏོགས་གཞན་ལྔ་རྗེས་འཇུག་ལ་ལྟོས་མི་དགོས་པར་བརྗོད་བདེ་ལུགས་ལ་གཞིགས་ནས་སྦྱར་ན་འགྲིག ཅེས་བཤད་ཀྱང་། རེའུ་མིག་གི་སྐབས་འམ་ཡང་རྟགས་མཐའ་ལ་ལྟོས་མི་དགོས་པའི་གྲངས་སུ་བཞག་པ་དང་། བརྗོད་བདེ་ལུགས་ལ་གཞིགས་ནས་སྦྱར་བའི་དཔེ་བརྗོད་གཅིག་ཀྱང་འགོད་རྒྱུ་མ་རྙེད་འདུག་གོ །རྟགས་མཐའ་ལ་ལྟོས་མི་དགོས་ན་སྟག་ངམ། གང་གམ། ཡོད་སམ། ཡིན་གམ། འབར་མམ། དཔལ་གམ། ཡུས་བམ་སོགས་བརྗོད་བདེ་ལུགས་གང་རེད། བརྗོད་བདེ་ལུགས་ལ་སྦྱར་ན་འགྲིག་པ་གང་རེད། སུའི་ཁ་སྐད་ཀྱི་འགྲོ་ལུགས་དང་བསྟུན་པ་རེད། ཞིབ་གསལ་གསུང་བར་ཞུ། བརྗོད་བདེ་ལུགས་ངོ་མ་ནི་རྟགས་མཚུངས་འདྲེན་པ་དང་། སྒྲ་མཚུངས་འདྲེན་པ་ཡིན་པས་འདིར་ཡང་རྗེས་འཇུག་རང་འདྲ་འདྲེན་པ་ནི། རྟགས་མཚུངས་དང་། སྒྲ་མཚུངས་ཅི་རིགས་ཡིན་པས་བོད་རང་མཚན་པ་ཞིག་ཡིན་ཚེ་བརྗོད་བདེ་ཤེས་སླའོ། །

སྔར་འབྲེལ་སྒྲའི་སྐབས་ཁྱེད་ཀྱིས་མཐའ་མེད་མཐའ་དང་འ་མཐའ་ཅན་ལ་འི་འཐོབ། ཅེས་བཤད་ནས་འདིར་གདམ་ང་གི་དོན་ལ་འཇུག་པ་ཞེས་མཐའ་མེད་མཐའ་ལ་གི་སྦྱར་བ་དང་། དང་། ཡང་ན། ཡིན་ནའང་། འདྲ་གཅིག་བྱས་ན་རྣམས་ཀྱང་གམ་སོགས་དང་འདྲ་བར་བཤད་པ་ནི་གཟུ་ལུམ་མོ། །གདམ་ངའི་སྒོ་ནས་རྣམ་གྲངས་གཞན་དང་འབྱེད་པ་ནི། དཔེར་ན། གསེར་ལེན་ནམ་དངུལ་ལེན། ཟས་དགོས་སམ་གོས་དགོས། ཞེས་པ་ལྟ་བུ་ཡིན་ལ། ཁྱེད་ཀྱིས་དཔེ་བརྗོད་ལ། སྐྱོན་བརྗོད་དམ་འཐབ་རྩོད་བྱས་ནས་འགལ་བ་རྣམས་སེལ་ཐུབ་པ་བྱས་ཏེ། ཞེས་པ་བཞག་མོད། དེའི་དམ་དེ་གདམ་ངའི་སྒོ་ནས་རྣམ་གྲངས་གཞན་དང་འབྲེལ་པའི་ཕྲད་མིན་ཞིང་དེ་ནི་འབྱེད་སྡུད་གཉིས་ཀྱི་ནང་གི་སྡུད་པ་ཡིན་ལ། སྡུད་པའི་ནང་གསེས་ཀྱི་ཕྱོགས་གཅིག་ཏུ་སྡུད་པའི་སྡུད་པ་ཡིན་ཏེ། སྐྱོན་བརྗོད་དང་འཐབ་རྩོད་གཉིས་ཀ་འགལ་བ་སེལ་བའི་ཐབས་སུ་བསྡུས་པ་ཡིན་ནོ། །ཚིག་ཕྲད་ཞིང་སོགས་ཀྱི་སྐབས་སུ་སྔར་མཐའ་མེད་མཐའ་ལ་འ་དང་ས་སྦྱར་དགོས་པར་བཤད་ནས། འདིར། ས་གི བ་གིས། ན་གིས། ཞེས་མཐའ་མེད་མཐའ་ལ་གི་དང་གིས་སྦྱར་བ་ནི། ལག་རྗེས་རྐང་བས་བསུབ་པའོ། །ཡང་ཁྱེད་ཀྱིས། ཞིང་ཅིང་ཤིང་གསུམ་ཞིང་མ་གཏོགས་བེད་སྤྱོད་བྱེད་ཀི་མེད་ལ། ཞེས་པའི་གསུམ་ལས་ཞེས་དགར་སྒྲ་ལས་སྦྱར་དགོས་པ་ལ་དེ་ཆད་པ་དང་། ཞིག་ཅིག་ཤིག་གསུམ་ནི་ཅིག་ཁོ་ན་ཚད་ཚིག་གི་འཇུག་པ་མ་གཏོགས། ཞེས་བྲིས་པའི་གསུམ་ལས་ཅིག་ཚད་ཚིག་གི་ཞེས་དགར་སྒྲ་ལས་སྦྱར་དགོས་པ་ལ། ལས་ཀྱི་ཚབ་ཏུ་ནི་བཞག་པ་སོགས་ནི་ཁ་སྐད་དང་གཞུང་ལུགས་གང་དང་ཡང་མི་མཐུན་སྟབས་མང་ཚོགས་ཀྱིས་གོ་མི་ཐུབ་པའི་ཚིག་རྫོབ་བོ། །

ཞིག་ཅིག་ཤིག་གསུམ་ག་སྐུལ་ཚིག་སྐབས་སྤྱོད་ཆོག་ལ་སྐབས་གཞན་དུ་ཅིག་ཁོ་ན་ལས་གཞན་གཉིས་སྤྱོད་མི་ཆོག་པའི་རྒྱུ་མཚན་ཅི་རེད། ཁ་སྐད་ལ་མེད་དོ་ཟེར་ན། ཡོད་དེ་མི་ཞིག་ཡོང་གི་འདུག ཁྱོད་འགྲོ་ས་གང་ཞིག་རེད། ཉུང་ཤོས་ཤིག ཉུང་ཤས་ཤིག་ཟེར་བ་ལྟ་བུ། དེ་ནི་འབྲོག་སྐད་རེད་དོ་ཟེར་ན། འབྲོག་པ་མ་ཟད་རོང་ཕྱོགས་ཀྱི་ཡུལ་གྲུ་ཆེས་མང་བོས་དེ་ལྟར་བཤད་བཞིན་ཡོད། བོད་མང་ཕྱོགས་ཀྱི་སྐད་དེ་བོད་སྐད་མ་རེད་ཟེར་ཐུབ་བམ། ཁྱོད་ཀྱིས་དེ་འདྲ་ཞིག་ཟེར་བ་ཁ་སྐད་ལ་ཡོད་ཟེར་བ་དང་། ཅིག་ནི་ཚད་འཛིན་ཁོ་ན་ལ་འཇུག་ཟེར་བ་ནང་འགལ་ལ། གཞན་ཡང་གཞན་ལ་ཀུ་རེའི་ཚུལ་དང་། སྨོན་པ་ལ་དེ་འགྲུབ་པར་གྱུར་ཅིག་ཅེས་ད་དྲག་གིས་རྟགས་མཐའ་དྲངས་པ་ངག་ཏུ་ཐོན་བཞིན་ཡོད་པ་ནི། བརྗོད་བདེ་བའི་དབང་གིས་ཡིན་གྱི། བརྗོད་མི་བདེའང་གཞན་ཞིག་གིས་གསར་བརྗེ་ཡིན་པས་འགྲོ་ཕྱོགས་མ་ནོར་ཟེར་ནས་བཙན་ཤེད་ཀྱིས་མགོར་བཞག་པ་ཞིག་མིན་ནོ། །ཞེས་ཅེས་གཉིས་དང་། ཟེར་མི་འདྲ་སྟེ་ཞེས་ཟེར། ཅེས་ཟེར། ཞེས་གཉིས་གཉིས་ཡོད་པའི་སྔ་མ་ནི་ཚིག་ཕྲད་ཡིན་ལ་ཕྱི་མ་ཟེར་ནི་བྱེད་ཚིག་ཡིན། དེ་ཡང་ཡིན་ཏེ། ཞེས་དང་ཅེས་ཀྱིས་ཚིག་གི་དོན་དང་རྣམ་པ་དེ་འདྲ་ཞིག་ཅེས་པའི་ནུས་པ་འདོན་ལ། ཟེར་ཞེས་པས་སྨྲས་པ་ཙམ་བསྟན་པའི་ཕྱིར། ཞེའོ་ཅེའོ་ཤེའོ་གསུམ་ནི་ཟེར་འདུག་དང་འདྲ། ཟེར་བའང་མི་འཐད་དེ། ཞེའོ་སོགས་ནི་ཕྲད་ཙམ་ཡིན་ལ། ཟེར་འདུག་ཅེས་པ་ནི་བྱེད་ཚིག་རེད། ཞེའོ་སོགས་ཕྲད་དེ་དག་གི་ནུས་པ་ནི། འབེལ་གཏམ་སོགས་ཀྱི་སྐབས་སུ། དམ་བཅའ་དང་དགག་སྒྲུབ་སོགས་ཀྱི་རྣམ་པ་དེ་ལྟ་བུ་ཞིག་གོ །ཞེས་རྫོགས་ཚིག་དང་བཅས་པས་དོན་སྟོན་པར་འགྱུར་ལ། ཟེར་འདུག་ཅེས་པའི། བཤད་འདུག་ཅེས་པ་ཙམ་ལས་མི་སྟོན། དེ་དག་ལས་ཞེའོ་ལྟ་བུའི་འགའ་ཞིག་ཁ་སྐད་ལ་ཆེར་མི་འོང་ནའང་། གཞན་དག་ཁ་སྐད་ལ་གཏན་མེད་པའང་མིན་ལ། འབེལ་གཏམ་དང་། ཟློས་གར་དང་། སྙན་ངག་བཅད་ལྷུག་དག་དང་། གླུ་གར་དང་། སྒྲུང་སོགས་ཀྱི་ཚིག་ལ་ཉམས་དོད་པ་སོགས་ཀྱི་སྐབས་སུ་ཡོད་ལ་མཁོ་བ་ཞིག་ཡིན་པས། མེས་རྒྱལ་གྱི་རིག་གནས་བཟང་བོའི་ཡ་གྱལ་ཕྱི་རྒྱལ་གྱིས་ཀྱང་ཞིབ་འཇུག་བྱེད་བཞིན་པའི་བོད་ཀྱི་རིག་གནས་དེ་བརླག་པར་མི་བྱེད་པར་ཞུ། དེས་ན་དེ་དག་དོར་བ་ལ་དགོས་པ་མེད་པར་མ་ཟད་གནོད་པ་ཤིན་ཏུ་ཆེའོ། །

ང་ན་མ་གསུམ་གྱི་རྗེས་སུ་ཞིང་སོགས་དྲངས་པ་དང་། ད་བ་གཉིས་ཀྱི་རྗེས་སུ་ཅིང་སོགས་དྲངས་པ་ནི་རྟགས་མཚུངས་ཡིན་ལ། གའི་རྗེས་སུ་ཅིང་སོགས་དྲངས་པ་དང་། སའི་རྗེས་སུ་ཤིང་སོགས་དྲངས་པ་ནི་སྒྲ་མཚུངས་ཡིན། དེས་ན་ཅིང་སོགས་དོར་ནས་ཞིང་གིས་ཚང་མའི་ཚབ་བྱས་ཚེ། བརྗོད་ཞིང་། བྱེད་ཞིང་སོགས་འབྲི་དགོས་ལ། དེ་ལྟར་དུ་ཁྱེད་ཅག་གིས་འབྲི་གྱིན་འདུག འོན་ཀྱང་། བཙན་ཤེད་ཀྱིས་བྲིས་པ་མ་གཏོགས་ངག་ཏུ་མི་ཐོན་ཞིང་། ཤིན་ཏུ་བརྗོད་མི་བདེ་སྟེ། བྱེད་ཞིང་ཞེས་པའི་ཞིང་སྒྲ་ཐོན་ཚེ་སྔ་མའི་རྗེས་འཇུག་གི་ད་སྒྲ་འབོར་ཞིང་། བྱེད་ཀྱི་རྗེས་འཇུག་གི་ད་སྒྲ་ཐོན་ཚེ། ཞིང་སྒྲ་མི་ཐོན་པར་ཅིང་སྒྲ་རང་ཤུགས་ཀྱིས་འབྱུང་བར་འགྱུར་བས། ཀློག་མཁན་དག་ཀྱང་སུན་སྣང་སྐྱེས་འདུག དེའི་རྒྱུ་མཚན་ནི། ད་རྗེས་འཇུག་གི་ཕོ་དང་། ཞ་མིང་གཞིའི་མོ་ཡིན་ཕྱིར་རྟགས་མི་མཚུངས་པ་དང་། ད་རྗེས་འཇུག་གི་ཕོ་ཡིན་གཤིས་རྗེས་འཇུག་ཏུ་སོང་ཚེ་སྒྲ་དྲག་པར་འགྱུར་བ་དང་། སྐྱེ་གནས་སོ་ཡིན་སྟབས་ལྕེའི་རྩེ་མོ་སོ་ལ་སྦྱར་ནས་སྒྲ་འབྱུང་བ་དང་། ཞ་ནི་སྐྱེ་གནས་རྐན་ཡིན་པ་དང་། མིང་གཞིའི་མོ་ཡིན་ཞིང་སྒྲ་ཤིན་ཏུ་ལྷོད་པས། སྒྲ་ཡང་མི་མཚུངས་པའི་ཕྱིར་རོ། །ད་རྗེས་འཇུག་གི་ཕོ་ཡིན་པས་རྗེས་འཇུག་ཏུ་སོང་ཚེ། དེའི་དབང་གིས་རང་ཉིད་གང་ལ་ཞུགས་པའི་མིང་དང་ཚིག དེ་ཉིད་སྒྲ་དྲག་པར་འགྱུར་ལ། ཅའི་སྐྱེ་གནས་རྐན་ཡིན་ཡང་མིང་གཞིའི་ཕོ་ཡིན་གཤིས། བརྗོད་ཚུལ་དམ་པ་ཡིན་པས་རྟགས་མཐའི་ད་དང་སྒྲ་མི་མཚུངས་པར་མེད་པར་མ་ཟད། རྟགས་ཀྱང་མཚུངས་པས་རྟགས་མཚུངས་དྲངས་པ་ཡིན་ནོ། །

གཞན་ཡང་ཁྱེད་ཀྱི་དཔེ་བརྗོད་དུ། མི་འདྲ་ས་ནི་དབང་བའི་ལམ་ལུགས་གྱུར་པ་དེ་རེད། ཅེས་པའི་གྱུར་ལ་འས་འཕུལ་ཆད་པ་དང་། ཁྱེད་རིག་གནས་ལ་སློབས་ཤིག ཅེས་པའི་ཁྱེད་ལ་གསུམ་པ་བྱེད་པ་ཆད་པ་དག་ནི་ཁ་སྐད་དང་ཇི་ལྟར་མཐུན། ཚད་ཚིག་སྟོན་པ་ཞེས་ཐ་སྙད་གསར་བ་ཞིག་བཏགས་མོད། དོན་ནི་ཚད་འཛིན་ལ་འཇུག་པ་ཟེར་བསམ་པ་ཡིན་པ་འདྲ། དེ་ཡིན་ནའང་། དཔེ་བརྗོད་མི་འགྲིག་སྟེ། རྩོམ་ཡིག་ཅིག་བྲིས་ཞེས་པའི་ཅིག་དེ་ཚད་འཛིན་མིན་ཞིང་། དེ་ནི་བྱ་བྱེད་ལས་གསུམ་གྱི་ནང་གི་ལས་ངོས་འཛིན་པའི་ཚིག་ཕྲད་ཙམ་ཡིན། དཔེར་ན། དེ་འདྲ་ཞིག་རེད་ཅེས་པའི་ཞིག་དེ་ཚད་འཛིན་མིན་པ་དང་འདྲ། ཚད་འཛིན་ནི། དཔེར་ན། གསུམ་ཙམ། བརྒྱ་ཙམ་ཞེས་པའི་ཙམ་སྒྲ་ལྟ་བུའོ། །གོང་དུ་མཚམས་སྦྱོར་ལ་འཇུག་པའི་ཞིང་སོགས་གསུམ། ཞིང་མ་གཏོགས་བེད་སྤྱོད་བྱེད་ཀི་མེད་ཅེས་བཤད་མོད། འོག་ཏུ་ཚིག་ཕྲད་ཅིང་དེ་སྐད་ཆའི་འགྲོ་ལུགས་དང་བསྟུན་ནས་མཁོ་དགོས་ལྟར་གང་འཚམ་སྤྱོད་ཆོག ཅེས་ཟེར་བ་རང་ལུགས་གཏད་སོ་མེད་པའི་རྟགས་སོ། །

རྫོགས་ཚིག་སྐབས་སུ། རེད། འདུག ཡིན། ཡོད། སོང་། རུང་སོགས་སྐད་དང་མཐུན་པའི་རྫོགས་ཚིག་ཡིན་ཟེར་བ་ནི་མི་འཐད་དེ། དེ་ལྟར་ན། ཚིག་མཐར་བྱུང་བའི་མིང་ཚིག་གང་རུང་ཡིན་ན་རྫོགས་ཚིག་ཡིན་པས་ཁྱབ་པར་ཐལ་ལོ། །རེད། འདུག་སོགས་ཀྱིས་ཚིག་དེའི་བརྗོད་བྱ་རེ་ཞིག་རྫོགས་པར་སྟོན་པའི་ངེས་པ་མེད་ལ། རང་གི་ཟླ་བོ་ཚིག་གྲོགས་གཞན་འབྱུང་བ་མི་འགོག་པས། གོ་སོགས་དང་འདྲ་ཚུལ་གཏན་ནས་མེད། ཡང་ཁོ་ན་རེ། པེ་ཅིན་དུ་ཆས་སོ་དང་། ངས་སློབ་སྦྱོང་བྱེད་བཞིན་ནོ། །ཞེས་པ་ནི་གནའ་རབས་ཀྱི་བོད་ཡིག་ཡིན་ཟེར་བ་ནི་འཆོལ་གཏམ་ཡིན་ཏེ། རིག་གནས་གསར་བརྗེ་སྔོན་གྱི་ལོ་བཅུ་བདུན་རིང་ལ་སློབ་གྲྭ་སོགས་སུ་དེ་ལྟར་འབྲི་སྤྱོད་བྱས་པར་མ་ཟད་རིག་གནས་གསར་བརྗེ་ཆེན་པོའི་ནང་དུའང་མང་ཚོགས་ནང་དུ་དེ་ལྟར་འབྲི་ཀློག་བྱེད་པ་བར་མ་ཆད་པར་ཡོད་གཤིས། ཡི་གེ་ཤེས་མཁན་ཚང་མས་དེ་དག་གི་དོན་གོ་ཞིང་ཤེས་པ་དང་། ཡུལ་གྲུ་དུ་མར་ཁ་སྐད་ལའང་ཡོད་པའི་སྤྱི་སྐད་ཅིག་ཡིན། ཁྱེད་ཀྱིས་གནའ་རབས་དང་དེང་རབས་ཀྱི་ས་མཚམས་གང་ནས་འཛིན་སྨྲ་རིགས་ལ། པེ་ཅིན་ལ་ཕྱིན་པ་རེད་ཅེས་ཡུལ་སྐད་རིང་བོ་ཁྱེར་མ་ཡོང་བར། པེ་ཅིན་ལ་ཕྱིན་ཞེས་སྨྲས་ནའང་སྤྱི་སྐད་ཡིན་གཤིས་ཀུན་གྱིས་གོ་ནུས་སོ། །

གཞན་ཡང་། ཁྱིམ་ནི་ཐོར་ཞེས་པའི་འཐོར་གྱི་འས་འཕུལ་ཆད་པའང་། མ་དགོངས་པར་གསལ་ཏེ། གཏོར་ཞེས་པ་བྱེད་པ་བོ་གཞན་དང་འབྲེལ་བ་དང་། འཐོར་ཞེས་པ་བྱེད་པ་བོ་གཞན་དང་མ་འབྲེལ་བས་འཐོར་ཞེས་པའི་སྐད་ཀྱི་གདངས་ལ་འས་འཕུལ་ངེས་པར་ཐོན་གཤིས། འས་འཕུལ་འཇོག་པ་སྤྱི་ལུགས་ཡིན། འོན་ཀྱང་བྱ་བྱེད་ཀྱི་ཚིག་མིན་པར་མིང་ཙམ་དུ་སོང་ཚེ་འས་འཕུལ་མེད་དེ། དཔེར་ན། ཐོར་བུ། ཐར་ཐོར། གསུང་ཐོར་བུ་སོགས་ཀྱི་སྐད་ཀྱི་གདངས་ལ་འས་འཕུལ་མི་ཐོན་གཤིས། འས་འཕུལ་མི་འབྲི་བ་སྤྱི་སྲོལ་ཡིན་མོད། ཁྱེད་ཅག་ལ་ངེས་པ་ཅི་ཡོད། དང་སྒྲའི་སྐབས། སྔར་བོད་གི་བརྡ་སྤྲོད་པའི་གཞུང་ལྟར་ན། དང་སྒྲ་ནི་སྡུད་པ་དང་། འབྱེད་པ། རྒྱུ་མཚན། ཚེ་སྐབས། གདམས་ངག སྐུལ་ཚིག་བཅས་ལྔ་ལ་འཇུག་གི་ཡོད་ཀྱང་། དངོས་གནས་བྱས་ན་དེང་སྐབས་དང་སྒྲའི་ནུས་པ་གཙོ་བོ་ནི་འབྱེད་སྡུད་སོགས་ཚིག་དང་ཚིག་ཚོགས་ཕན་ཚུན་མཚམས་སྦྱོར་བྱེད་དང་སྐུལ་ཚིག་གི་ཚིག་རོགས་ལ་འཇུག་པ་དེ་རེད། ཅེས་པའི་སྔར་བོད་གི་བརྡ་སྤྲོད་པའི་གཞུང་ལྟར་ན་ཞེས་དང་། དངོས་གནས་བྱས་ན་དེང་སྐབས། ཞེས་བོད་ཀྱི་བརྡ་སྤྲོད་གཞུང་གི་བཤད་ཚུལ་དེ། དངོས་གནས་མིན་པར་རྫུན་པ་ཡིན་པར་འདོད་མོད། དོན་གཏན་ནས་མ་གོ་བར་གསལ་ཏེ། འབྱེད་སྡུད་སོགས་ནི་མཚམས་སྦྱོར་མིན་ཏེ། མཚམས་སྦྱོར་ནི་ལག་པ་བསྙལ་ལ་ཟས་ཟ་ལྟ་བུའི་ལ་ཡིག་གིས་ཚིག་གོང་འོག་མཚམས་སྦྱར་ཏེ་ལྷག་མ་འདྲེན་པ་ཙམ་ལས། འབྱེད་སྡུད་ཀྱི་ནུས་པ་གང་ཡང་མི་འདོན། ཁྱོད་ཀྱི་དཔེ་བརྗོད་ཀྱང་མི་འགྲིག་སྟེ། ང་ཚོའི་ཏང་ནི་རླབས་ཆེན་གྱི་ཏང་དང་། གཟི་བརྗིད་ལྡན་པའི་ཏང་དང་། ཡང་དག་པའི་ཏང་ཞིག་ཡིན། ཞེས་པའི་དང་སྒྲ་གཉིས་ཀ་མཚམས་མིན་ཞིང་སྡུད་པ་ཡིན་ཏེ། ཁྱད་གཞི་གཅིག་གི་སྟེང་དུ་ཁྱད་ཆོས་གསུམ་སྡུད་པའི་སྡུད་པ་ཡིན་པ་ཤིན་ཏུ་གསལ། ང་ཚོ་ནི་འབྱོར་མེད་གྲལ་རིམ་དང་མི་དམངས་མང་ཚོགས་ཀྱི་ལངས་ཕྱོགས་སུ་ལངས་ཡོད་ཅེས་པའི་དང་སྒྲའང་མཚམས་སྦྱོར་མིན་ལ། འབྱེད་པ་ཡིན་ཏེ། ལངས་ཕྱོགས་ཀྱི་དངོས་པོ་དེ་ལ་རྣམ་གྲངས་གཉིས་སུ་འབྱེད་པའི་འབྱེད་པ་ཡིན་ནོ། །伟大的党 རླབས་ཆེན་གྱི་ཏང་། འདིའི་འབྲེལ་སྒྲ་ནི། རང་བཞིན་དང་རང་བཞིན་ཅན་གྱི་འབྲེལ་སྒྲ་རེད། 光荣的党 གཟི་བརྗིད་ལྡན་པའི་ཏང་། འདིའི་འབྲེལ་སྒྲ་ནི་ཁྱད་གཞི་དང་ཁྱད་ཆོས་ཀྱི་འབྲེལ་སྒྲ་རེད། 正确的党 ཡང་དག་པའི་ཏང་། འདིའི་འབྲེལ་སྒྲ་ནི་རང་བཞིན་དང་རང་བཞིན་ཅན་གྱི་འབྲེལ་སྒྲ་རེད། དེས་ན་བར་མ་དེ་གཟི་བརྗིད་གི་ཏང་ཞེས་བསྒྱུར་བ་མི་འགྲིག་སྟེ། དཔེར་ན། ཡོན་ཏན་ཅན་གྱི་མི་ཟེར་འདོད་ནས་ཡོན་ཏན་གི་མི་ཟེར་བ་དང་འདྲའོ། །

གཞན་ཡང་། ལྟོས་དང་ཞེས་པའི་དང་སྒྲ་དེ་སྐུལ་ཚིག་གི་ཚིག་གྲོགས་ཡིན་ཟེར་བའང་མི་འཐད་དེ། ལྟོས་ནི་སྐུལ་ཚིག་དང་། དང་ནི་གདམས་ངག་སྟོན་པའི་ཚིག་ཡིན། གདམས་ངག་གམ་གདམས་པ་ཞེས་པ་ནི། ཐབས་ཟབ་མོའམ་ཐབས་ལེགས་པའི་མིང་ཡིན་ལ། དཔེར་ན། བརྩོན་འགྲུས་རྩོམས་དང་མཁས་པར་འགྱུར། །ཞེས་པ་ལྟ་བུ་ལ་མཚོན་ནས་བཤད་ན། མཁས་པར་འགྱུར་བ་དམིགས་ཡུལ་ཡིན་ལ། དམིགས་ཡུལ་དེ་འགྲུབ་པའི་ཐབས་སམ་གདམས་ངག་ནི་བརྩོན་འགྲུས་བྱེད་པ་ཡིན་པས། དང་སྒྲས་བརྩོན་འགྲུས་བྱེད་པའམ་བརྩོན་པ་དེ་མཁས་པར་འགྱུར་བའི་གདམས་ངག་ཡིན་པར་སྟོན་པའོ། །དེ་བཞིན་དུ་གཞན་ཞིག་ལ་བསླབ་བྱ་ཞིག་བསྟན་ནས། དེ་ཡིད་ལ་ཟུངས་དང་རང་ལ་ཕན་ཞེས་བརྗོད་ཚེ། ཟུངས་དང་ཞེས་པའི་དང་སྒྲས་བསླབ་བྱ་རྣམས་ཡིད་ལ་འཛིན་པ་དེ། རང་ལ་ཕན་པའི་ཐབས་སམ་གདམས་ངག་ཡིན་པར་སྟོན་པའོ། །

དེ་བཞིན་དུ། ལྟོས་དང་གནམ་འོག་ཏུ་འགྲན་ཟླ་བྱེད་ཕོད་མཁན་སུ་ཡོད། ཅེས་པའི་ཚིག་གི་ལྟོས་དང་ཞེས་པའི་དང་སྒྲས་ལེགས་པར་བརྟག་པ་དང་བལྟ་བར་བྱ་བ་ནི། གནམ་འོག་ཏུ་འགྲན་ཟླ་བྱེད་ཕོད་མཁན་མེད་པ་ཤེས་པའི་གདམས་ངག་ཡིན་པར་སྟོན་པའོ། །རྒྱུ་མཚན་ལ་འཇུག་པ་དང་མི་འདྲ་སྟེ། དེ་ནི་གཏན་ཚིགས་སྟོན་པ་སྟེ། དཔེར་ན། དུ་བ་མཐོང་བ་དང་མེ་ཡོད་པ་ཤེས་སོ། །ཞེས་པའི་དང་སྒྲས་དུ་བ་མཐོང་བ་དེ་མེ་ཡོད་པ་ཤེས་པའི་རྒྱུ་མཚན་ཡིན་པར་སྟོན་པ་དང་། བརྩོན་འགྲུས་བརྩམས་པ་དང་མཐར་ཕྱིན། ཞེས་པའི་དང་སྒྲས་བརྩོན་འགྲུས་བརྩམས་པ་དེ་མཐར་ཕྱིན་པའི་རྒྱུ་མཚན་ཡིན་པར་སྟོན་པ་ལས། རྒྱུ་ཡོད་པ་དང་འབྲས་བུ་འབྱུང་། ཞེས་པའི་དང་སྒྲས་རྒྱུ་ཡོད་པ་དེ། འབྲས་བུ་འབྱུང་བའི་རྒྱུ་མཚན་དུ་སྟོན་པ་ཡིན་ལ། འདི་འདྲ་ནི་དུས་དང་རྒྱུ་མཚན་ལྷན་ཅིག་སྟོན་པའང་ཡོད་དོ། །བརྩོན་འགྲུས་བརྩམས་པ་དང་མཐར་ཕྱིན་ཞེས་པ་དང་། བརྩོན་འགྲུས་རྩོམས་དང་མཁས་པར་འགྱུར། །ཞེས་པ་གཉིས་མི་འདྲ་སྟེ། སྔ་མའི་བརྩམས་ཞེས་པ་འདས་ཚིག་ཡིན་པས། སྐྱེས་བུ་འདི་ཆོས་ཅན། རིག་གནས་སྦྱང་བ་མཐར་ཕྱིན་ཏེ། བརྩོན་འགྲུས་བརྩམས་པའི་ཕྱིར། ཞེས་རྒྱུ་མཚན་དུ་བཀོད་པ་ཡིན་ལ། ཕྱི་མའི་རྩོམས་ཞེས་པ་སྐུལ་ཚིག་ཡིན་ཕྱིར་མཁས་པར་འགྱུར་འདོད་ན། དེའི་ཐབས་སམ་གདམས་ངག་བརྩོན་འགྲུས་རྩོམས་ཤིག་ཅེས་པའོ། །ཡང་ཁོ་ན་རེ། དང་སྒྲ་རྒྱུ་མཚན་སྟོན་པ་དང་། ཚེ་སྐབས་སྟོན་པ་ནི། སྔར་གི་ཡི་གེ་ནང་ལ་མ་གཏོགས་དེང་སང་སྐད་ཆའི་ནང་ལ་བེད་སྤྱོད་ཡས་ཧ་ཅང་ཉུང་ཉུང་རེད། ཅེས་ཟེར་བའང་མི་འཐད་དེ། ཁྱོད་ལ་རྒྱུ་མཚན་བཤད་རྒྱུ་ཡོད་དང་ན་བདེན་ཁ་འཐོབ་རྒྱུ་རེད། ཅེས་པའི་དང་སྒྲ་དང་། ན་སྒྲ་གཉིས་ཀ་ཡོད་པ་ཤིན་ཏུ་མང་ལ། ཤི་རུས་གྱིས་དང་ཡོན་ཏན་འབྱར་རྒྱུ་རེད། ཅེས་དང་། ལ་ལར་བརྡ་ཅུང་ཟད་འགྱུར་ནས། ཤི་རུས་གྱིས་ད་ཡོན་ཏན་འབྱར་རྒྱུ་རེད། ཅེས་དང་། སྒུག་སྡོད་དང་ང་ད་ཡོང་། ཟེར་བ་དང་། ལ་ལར་བརྡ་ཅུང་ཟད་འགྱུར་ནས། སྒུག་སྡོད་དང་ད་ང་ཡོང་ཟེར་བ་སོགས་ཧ་ཅང་ཉུང་ཉུང་མིན་པར་མ་ཟད། མང་བོ་ཡོད་པས། ཁྱོད་ཀྱིས་མི་ཤེས་པའི་རྒྱུ་མཚན་གྱིས་མེད་མི་དགོས་ཏེ། མ་མཐོང་ཕྱིར་ན་མེད་པ་མིན། །གསུངས་སོ། །

དེ་སྒྲའི་སྐབས་ཁོ་ན་རེ། དེ་སྒྲའི་ཕྲད་འཇུག་ཡུལ་ཐ་སྙད་དབང་དུ་བྱས་ན་གསུམ་དང་། དངོས་པོའི་དབང་དུ་བྱས་ན་བཞི། དུས་ཀྱི་དབང་དུ་བྱས་ན་གཉིས་ཏེ་སྡོམ་པའི་འཇུག་ཡུལ་དགུ་རིགས་སོ་སོར་འབྱེད་ཡོད་པ་རེད། འབྱེད་སྟངས་དང་འགྲེལ་བཤད་རྒྱག་སྟངས་ཧ་ཅང་ཉག་ཉོག་ཡོད་ཅིང་གོ་དཀའ་བ་ཅིག་རེད། ཅེས་ཡང་རང་ཉིད་ཀྱིས་མི་ཤེས་པ་རྒྱུ་མཚན་དུ་བྱས་ནས་ལེགས་བཤད་ཞིབ་ཅིང་ཕྲ་བ་དག་ཉག་ཉོག་དང་གོ་དཀའ་བ་ཞེས་དམའ་འབེབས་བྱས་མོད། རང་གིས་ཚིག་ཁ་ཤས་རྩོམ་རྒྱུའང་མི་འབྱོར་ཏེ། རིགས་སོ་སོར་འབྱེད་ཡོད་པ་དང་། ཞེས་འདས་པའི་ཚབ་ལ་མ་འོངས་པ་སྦྱར་བ་དང་། དེ་ནི་མིང་ཚིག་དང་། ཡང་ན་མིང་ཚིག་འགའ་ཤས། ཐོག་མཐའ་བར་གསུམ་ཅི་རིགས་ལ་སྦྱར་ན་ངེས་བཟུང་གླེང་མོལ་བྱ་ཡུལ། འདས་པའི་ཐ་སྙད་སྟོན་པ་ཡིན། ཞེས་པའི་མིང་ཚིག་འགའ་ཤས། ཐོག་མཐའ་བར་གསུམ་ཅི་རིགས་ལ་སྦྱར་ན། ཞེས་སྦྱར་རྒྱུ་དང་སྦྱར་ཡུལ་གཉིས་གོ་ནོར་བ་དང་། འགའ་ཞིག་ཅེས་ཞིག་གི་གོང་དུ་འགའ་ཐོབ་པ་དང་། ཁ་ཤས་ཞེས་ཤས་ཀྱི་གོང་དུ་ཁ་ཐོབ་པ་ནི། ཁ་སྐད་ཀྱི་འགྲོ་ལུགས་དངོས་ལྟར་བརྡ་སྤྲོད་གཞུང་གི་དགོངས་པ་ཡིན་མོད། འདིར་ཤས་ཀྱི་གོང་དུ་འགའ་བཞག་པ་དང་། ངེས་བཟུང་གླེང་མོལ་བྱ་ཡུལ་ཞེས་གོ་རྒྱུ་མེད་པའི་ཚིག་རྫོབ་དང་། འདས་པའི་ཐ་སྙད་སྟོན་པ་ཞེས་ཐ་སྙད་འདས་པ་དང་། འདས་པའི་ཐ་སྙད་གཉིས་གཅིག་ཏུ་འཁྲུལ་བ་སོགས་ལ་ཞིབ་དཔྱད་ཅི་ལ་དགོས།

སྤྱི་སྒྲའི་སྐབས། བོད་སྤྱིའི་སྐད་ཀྱི་འགྲོ་ལུགས་ལྟར་ན། གསུང་རྩོམ་དེ་སུའི་རེད། སུའི་ཡིན་ངས་མ་ཤེས། ཟེར་རྒྱུ་ཡིན་མོད། “གསུང་རྩོམ་དེ་སུ་གི་རེད”དང་། སུ་གི་ཡིན་མིན་ངས་མ་ཤེས། ཟེར་བ་ནི་རྒྱ་མ་བོད་ཅིག་གི་སྐད་ཡིན་ན་མ་གཏོགས་བོད་ཀྱི་སྤྱི་སྐད་མིན་ནོ། །

གངས་མ་ཆར། རོང་མ་འབྲོག ར་མ་ལུག ཅེས་པའི་མ་ཡིག་ནི་དགག་སྒྲ་ཡིན་ཟེར་བ་མི་འཐད་དེ། གངས་ཀྱི་ཆ་ཡོད་ལ་ཆར་གྱི་ཆ་ཡང་ཡོད་པ། རའི་རྣམ་པ་ཡོད་ལ་ལུག་གི་རྣམ་པའང་ཡོད་པ། རོང་ལས་ཡོད་ལ་འབྲོག་ལས་ཀྱང་ཡོད་པ་ལ་ཟེར་བ་ཡིན་ཏེ། དཔེར་ན། རྒྱ་སྐད་ལ 半农半牧区 ཟེར་བ་དང་འདྲ། མ་ཡིག་ཡིན་ཚད་དགག་སྒྲ་ཡིན་མི་དགོས་པ་གོང་དུ་བཤད་ཟིན་ཏོ། །ཡང་ཁོ་ན་རེ། ངེས་པར་ཤེས་དགོས་པ་ནི་མ་མོའམ་བདག་པོའི་ཐ་སྙད་ལ་འཇུག་པ་ཡིན། ཞེས་དང་། བདག་སྒྲ་དངོས་གི་མ་རེད། ཅེས་པའང་སུའི་སྐད་རེད་ཅེས་འདྲི་བར་བྱའོ། །

གཞན་ཡང་། བྱ་བ་བྱ་རྒྱུ་ནི་དུས་མ་འོངས་པ་དང་། བྱ་བ་བྱེད་བཞིན་པ་ནི་དུས་ད་ལྟ་བ། བྱ་བ་བྱས་ཟིན་པ་ནི་དུས་འདས་པ་བཅས་དུས་གསུམ་ཟེར་ཡས་གཅིག་དང་། ཞེས་མ་འོངས་པའི་དངོས་པོ་དང་མ་འོངས་པའི་དུས་གཉིས་གཅིག་ཏུ་འཁྲུལ་བ་དང་། ང་སློབ་སྦྱོང་བྱེད་རྒྱུ་ཡིན། ཞེས་གསུམ་པ་བྱེད་པ་ཆད་པ་དང་། སྐུལ་ཚིག་ལ་བྱེད་ཤིག ཅེས་དཔེ་བརྗོད་བཞག་པ་སོགས་འཁྲུལ་བ་ཧ་ཅང་རགས་པའོ། །

རིག་གནས་གསར་བརྗེའི་སྔོན་དང་། རྗེས་སུའང་མང་ཚོགས་ཀྱིས་བེད་སྤྱོད་བྱེད་བཞིན་པའི་བོད་ཀྱི་སྤྱིའི་སྐད་ཡིན་ལ་གནའ་རབས་གི་ཡི་གེ་ཟེར་ཞིང་། དབུས་ཁམས་མདོ་གསུམ་གྱི་འབྲོག་འབངས་རྒྱ་ཆེན་པོའི་སྐད་དེ་གདོད་མའི་སྤྱི་ཚོགས་ཀྱི་སྐད་རེར་ཟེར་གྱིན་ཡོད་པ་སྔར་ནས་ཐོས་ལ། འདིར་ཡང་བོད་སྐད་ཀྱི་འགྲོ་ལུགས་ནང་ཟེར་བ་སོགས་ཟུར་ཟའི་རྣམ་པ་ཤིན་ཏུ་མང་མོད། འོན་ཀྱང་། བོད་སྐད་གི་འགྲོ་ལུགས་ནང་ཞེས་བོད་ཀྱི་འདོད་པ་བཀོད་པའི་རེའུ་མིག་ཀྱང་ཆལ་ཆོལ་དུ་གདའ་སྟེ། རགས་རིམ་ཞིག་བརྗོད་ན། ས་བོན་འདེབས་པའི་མ་འོངས་པ་ལ། གདབ། ལམ་སྣ་འདྲེན་པའི་མ་འོངས་པ་ལ་དྲང་། འོག་ཏུ་གནོན་པའི་མ་འོངས་པ་ལ་མནན། བཀོད་པ་དག་ནི་སྤྱི་སྐད་ལ་མེད་པ་དང་། ཐོར། གཏོར། འཐོར། གསུམ་ནི་རིམ་བཞིན་འདས་དང་སྐུལ་ཚིག མ་འོངས་པ། ད་ལྟ་བ་གསུམ་གྱི་དཔེར་བཞག་པ་ནི་ཤིན་ཏུ་མ་བརྟག་པར་གསལ་ཏེ། གཏོར་ཞེས་པ་བྱེད་པ་བོ་གཞན་དང་འབྲེལ་བའི་བྱ་བ་བརྗོད་པའི་ཚིག་ཡིན་ལ། འཐོར་ཞེས་པ་ནི། བྱེད་པ་བོ་གཞན་དང་མ་འབྲེས་བའི་བྱ་བ་བརྗོད་པའི་ཚིག་ཡིན། ཐོར་ཞེས་པ་མིང་ཙམ་ལས་བྱ་བྱེད་གང་ལའང་མི་འཇུག་མོད། ཁྱེད་ཅག་གི་འབྲི་ལུགས་ལ་ངེས་པ་ཅི་ཡོད། རྩ་བར། མ་ནིང་གཉིས་ཀ་ད་ལྟར་ཆེད། །གསུངས་པ་ལྟར། གཏོར་ཞེས་པ་ད་ལྟ་བ་དང་། འདས་པ་དང་། སྐུལ་ཚིག་ལའང་འཇུག་ལ་ད་དུང་བརྡ་ཅུང་ཟད་ཀྱང་འགྱུར་མེད།

ཁོ་ན་རེ། འདི་གར་བཤད་དགོས་རྒྱུར། སྔོན་ཆད་རྩོམ་པའི་དག་ཡིག་དུས་གསུམ་གི་རྣམ་བཞག་མང་བོའི་ནང་། གཟུགས་འགྱུར་ཡོད་པའི་བྱ་ཚིག་ཆ་ཤས་ལ་འབྲི་སྟངས་གཅིག་གྱུར་མེད་པའི་ཐོག ཁ་ཤས་ནི་ཁྱད་པར་ཆེན་པོ་ཡོད་པས་གང་ལ་སྟུན་དགོས་མིན་མི་ཤེས་པར་གྱུར་བ་རེད། ཟང་ཟིང་ཆེ་བའི་གནས་ཚུལ་དེ་ནི། ཡིག་ཐོག་གི་འབྲི་སྟངས་དང་སྐད་ལུགས་གི་འཕེལ་རྒྱས་གི་རྗེས་སྙེག་མི་ཐུབ་པར་རང་ཤུགས་གིས་བྱུང་བའི་རྐྱེན་གིས་རེད། དེར་རྟེན། ཡི་གེ་བཅོས་སྒྱུར་བྱས་ན་མ་གཏོགས་གཅིག་གྱུར་བྱེད་ཐུབ་གི་མ་རེད་བསམ་གི་འདུག ཟེར་བ་ནི། ངའི་གདོང་གི་དྲི་མ་ནག་པོ་དེ་ཁྱོད་ཀྱི་ངོ་ལ་ཡོད་པ་རེད། ཟེར་བ་དང་འདྲ་སྟེ། ཚིག་ཕྲེང་དུམ་བུ་འདི་ཁོ་ན་ལ་བཤད་ན། སྔོན་ཆད་རྩོམ་པའི་ཞེས་འདས་ཚིག་གི་ཚབ་ལ་རྩོམ་སྦྱར་བ་དང་། དག་ཡིག་དུས་གསུམ་གི་རྣམ་བཞག་ཅེས་རྣམ་དབྱེ་ཆད་པའམ་གོང་འོག་བསྣོལ་བས་གང་ཡིན་མི་གོ་བར་གྱུར་པ་དང་། བྱ་ཚིག་ཆ་ཤས་ལ་ཞེས་ཁ་ཤས་དང་ཆ་ཤས་ནོར་བ་རེད། ཁ་ཤས་ནི་ཁྱད་པར་ཆེན་པོ་ཡོད་པས། ཞེས་ལའི་ཚབ་ཏུ་ནི་སྦྱར་བ་དང་། ཟང་ཟིང་ཆེ་བའི་གནས་ཚུལ་དེ་ནི། ཞེས་པ་ང་། དེར་རྟེན། ཞེས་པས་འཕུལ་ཆད་པ་དང་། རྗེས་སྙེག་མི་ཐུབ་བཅས་སྙེག་ཡོད་པས། གོང་དུ་གསུམ་པ་བྱེད་པ་ཆད་པ་དང་། རྗེས་སྙེག་མི་ཐུབ་པར་རང་ཤུགས་གིས་བྱུང་བའི་རྐྱེན་གིས་རེད། ཅེས་པ་བསྡུས་པའི་ར་ཡིག་སྦྱར་བས། ཅི་ཟེར་འདི་ཟེར་མེད་པར་གྱུར་པ་དག་ནི། ཁྱེད་ཀྱིས་སྐད་ལུགས་གི་འཕེལ་རྒྱས་ཟེར་བ་དེ་རེད་དམ།

ད་ནི་ཁྱོད་ཀྱིས་བཅོས་བསྒྱུར་བྱས་པའི་རེའུ་མིག་ལ་ཅུང་ཟད་དཔྱད་ན། བལྟ། བརྔ། བཟའ། དགག གཞུག་བྱ་སྟེ་དུས་གསུམ་གྱི་ནང་གི་མ་འོངས་པ་དང་། བདག་གཞན་གཉིས་ཀྱི་ནང་གི་གཞན་དང་། བྱ་བྱེད་ལས་གསུམ་གྱི་ནང་བྱ་བ་ཡུལ་ལ་འཇུག་པ་འདི་རྣམས་ལ་ཁྱེད་ཀྱི་བཀའ་ཆད་ཕོག་ནས་ཕྱིར་འཕུད་གནང་བ་མ་གཏོགས་ངེད་ཅག་གི་སྐད་ཀྱི་ནང་དུ་མ་འགྱུར་བར་ཡོད་པ་བཞིན་དུ་ཡིག་ཐོག་ཏུ་འབྲི་བར་བྱེད་ཅིང་ཀློག་བཞིན་པའོ། །འོན་ཀྱང་། ཟས། ཞེས་པ་འདས་ཚིག་ཏུ་བཞག་པ་ནི་ཡིག་ནོར་ཡིན་ན་མ་གཏོགས། འདས་པ་ལ། ཟོས། ཞེས་འབྲི་ཞིང་བརྗོད་ལ། ཟས་ཞེས་པ་ནི་ཟས་ཀྱི་མིང་ཙམ་ཡིན་ཏེ། དཔེར་ན། ཁ་ཟས་ཟེར་བ་དང་། ཁྱོད་ཀྱིས་ཟས་ཨེ་ཟོས། ཞེས་འདྲི་བ་ལྟར་རོ། །དེང་སང་ཁྱེད་ཅག་གི་འབྲི་ལུགས་ལ་ངེས་པ་ཅི་ཡོད། ས་བོན་གདབ་དང་། གདན་གཏིང་ནི་ཁྱེད་ཀྱི་ཐུགས་མད་དེ། དེང་དུས་སྐད་ཡིག་གཉིས་ཆར་ལ་བེད་སྤྱོད་ཀྱིན་མེད་དོ། །བཀླག བཀླགས། བསྒྲེང་། བསྒྲེངས། བསྒྲུབ། བསྒྲུབས། བསྣམ། བསྣམས། རྣམས་ལ་ཁྱེད་ཀྱི་བཀའ་ཆད་ཕོག་མོད། ངེད་ཅག་གི་ངག་ཐོག་ཏུ་ཡོད་བཞིན་པའི་སྐད་ཡིག་ཡིན་གཤིས། ངོ་ཆེན་རེ་གནང་བར་ཞུ། འོན་ཀྱང་། རལ་གྲི་སོགས་སྣོམ་ཟེར་བ་ནི། སྐད་ཡིག་གཉིས་ཆར་ལ་མེད་པའི་རང་བཟོ་འབའ་ཞིག་ཡིན་ལ། སྐུལ་ཚིག་ལ། སྣོམས། ཞེས་ས་མཐའ་ཡོད། བསྐྱབས། བསྐྱངས། བསྙམས། བརྩམས། རྣམས་ཀྱང་ཕུད་ཡོད་མོད། བསྐྱབས་ཟིན་དང་། བསྐྱབ་བྱ་གཉིས་ལ་ཁྱད་པར་ཡོད་གཤིས། རྟགས་མཐའ་འདྲེན་ཚུལ་ཡང་མི་འདྲ། དེས་ན་དེ་དག་བསྒྱུར་ན་སྟབས་བདེ་བ་ཕར་ཟད་མགོ་རྙོག་པར་འགྱུར་རོ། །འཁྲིད་དང་ཁྲིད། འཐེབས་དང་ཐེབས་ལ་འས་འཕུལ་གྱི་དབང་གིས་སྒྲ་མི་འདྲ་ཞིང་། ཡིག་གཟུགས་ཀྱང་མི་འདྲ་བ་འབྲི་བ་ནི་སྐད་ཀྱི་དབང་གིས་སོ། །

ཡང་འཇུག་སའི་སྒྲའང་སྨྲ་དག་པའི་ཡུལ་དུ་གསལ་ཞིང་། དེའི་དབང་གིས་རྟགས་མཐའ་འདྲེན་ཚུལ་ཡང་མི་འདྲའོ། །བརྟེན་དང་བསྡུར་ནི་འདས་ཚིག་གི་སྐབས་སྐད་གདངས་ལ་ངེས་པར་བས་འཕུལ་ཐོན་ཞིང་། རྟེན་དང་སྡུར་གྱི་སྒྲ་དང་མི་འདྲ་གཤིས་ཡི་གེ་ལའང་སོ་སོར་འབྲི་བཞིན་ཡོད་པས། བཀའ་བཙན་པོ་ཞིག་ཕབ་ན་མ་གཏོགས་བསྒྱུར་རྒྱུ་དཀའ་བ་འདྲ། འཆོས་དང་འཆད་གཉིས་སྐད་ཀྱི་ནང་མང་བོ་མི་ཐོན་ནའང་གཏན་མི་ཐོན་པ་མིན་ཏེ། མར་ལེ་རིང་ལུགས་ཀྱི་འཆད་ཉན་ཟེར་བ་ལྟ་བུའོ། །

ཡང་བཙལ་གཅིག་པུས་དུས་གསུམ་གའི་སྐབས་གོ་ཆོད་པ་བྱེད་དགོས་ཟེར་བ་ནི། ཁྱོད་བོད་བྱིངས་ཀྱི་སྐད་ལ་འདྲིས་ཆ་ཆེ་བའི་རྟགས་ཡིན་ནམ། ངེད་ཅག་རྒྱུས་ཡོད་ཀྱི་བོད་ཀྱི་ཡུལ་གྲུ་ཕལ་མོ་ཆེར། བདག་པོ་ལ་འཚོལ་བ་བོ་དང་འཚོལ་ནི་བོ། གཞན་ལ་བཙལ་བྱ་བཙལ་རྒྱུ་བོ། འདས་པ་ལ་བཙལ་ནས། བཙལ་ཟིན། ད་ལྟ་བ་ལ་འཚོལ་བར་བྱེད། མ་འོངས་པ་ལ་ངས་འཚོལ་རྒྱུ་ཡིན། སྐུལ་ཚིག་ལ་ཚོལ་ཟེར་བ་སོགས་ཁྱད་པར་ཡོད་འདུག ཡུལ་གྲུ་འགའ་ཞིག་ལ་ཁྱད་པར་མེད་པའང་ཡོད་མོད། ཡུལ་གྲུ་འགའ་རེའི་སྐད་དེ་ཁྱེར་ཡོང་ནས་སྤྱི་སྐད་བྱེད་རྒྱུ་ནི་དཀའ་འོ། །མ་འོངས་པ་ལ་བྱུང་ཞེས་བཤད་མཁན་དང་འབྲི་མཁན་ཁྱེད་ལྟ་བུ་ལས་མ་ཚོར། ཀློག སྒྲུབ། སྒྲེང་། སྣོམ་རྣམས་ཀྱིས་དུས་གསུམ་སྐུལ་ཚིག་དང་བཅས་པ་ལ་གོ་གཅིག་ཆོད་བྱེད་དགོས་ཟེར་བ་ཡང་མི་འཐད་དེ། བདག་ལ་འཇུག་པ་སྒྲུབ་པ་དང་། གཞན་ལ་འཇུག་པ་བསྒྲུབ་གཉིས་བས་འཕུལ་གྱི་དབང་གིས་སྐད་ཀྱི་གདངས་མི་འདྲ་ཞིང་། དོན་ལ་འཇུག་ཚུལ་ཡང་མི་འདྲ་བས་ཚིག་དོན་གཉིས་ཆར་ལ་རྙོག་དྲ་བཟོས་པར་མ་ཟད། འདས་ཚིག་དང་། སྐུལ་ཚིག་སོགས་རྟགས་མཐའ་འདྲེན་ཚུལ་ལ་ཡང་རྙོག་དྲ་བཟོས་ཏེ། མང་ཚོགས་ཀྱི་སྐད་དང་ཐག་ཉེ་བར་བྱེད་དགོས་ཟེར་ནས། མང་ཚོགས་ཀྱི་སྐད་ཀྱི་གདངས་ལ་ཡོད་པ་རྣམས་དོར་ནས། མང་ཚོགས་ཀྱི་སྐད་དང་མི་མཐུན་པའི་ཚིག་ཉོག་རེ་ཁྱེར་ཡོང་སྟེ། འདི་ནི་ཡི་གེ་བཅོས་བསྒྱུར་བྱས་པ་ཡིན་ནོ། །

གསར་བརྗེ་ཡིན་པས་འདིའི་ཁ་ཕྱོགས་རྒྱུན་འཁྱོངས་བྱེད་དགོས། ལྟག་ལོག་རྒྱག་མི་རུང་ངོ་། །ཞེས་འཇིགས་ངོམ་དང་བཅས་ཏེ་ངོ་སོ་བྱེད་པ་ནི། མང་ཚོགས་ཀྱི་སྐད་ལ་རྒོལ་བ་ཡིན་ཏེ། དཔེ་འགའ་ཞིག་བཤད་ན། ཤོག་གྲངས ༩༧ པར་དུས་གསུམ་འགྱུར་བའི་བྱ་ཚིག་སྔོན་མའི་ཡི་གེ་འབྲི་སྟངས་ལ་ཆ་མཚོན་ན། ཞེས་བྲིས་འདུག བྱ་ཚིག་སྔོན་མ་གང་རེད། བྱ་ཚིག་ཕྱི་མ་གང་རེད། ཤོག་གྲངས ༩༨ ཡུལ་སྐད་ཁ་ཤས་ནང་དུ་ད་དུང་ད་ལྟ་བ་དང་མ་འོངས་པ་ཞེས་དང་། འདས་པའི་བར་གཟུགས་འགྱུར་གི་དབྱེ་བ་ཕྱེ་ཡོད་པས། ཞེས་པའི་དོན། དབྱེ་བ་ཕྱེས་ཡོད་པས་ཟེར་བསམ་པ་ཨེ་ཡིན། ཡིན་ན་ཕྱེ་མཁན་སུ་རེད། དེ་མིན་ན། དབྱེ་བ་ཡོད་པས་ཟེར་འདོད་པ་ཨེ་ཡིན། གོ་མི་ཐུབ། ཤོག་གྲངས ༩༩ འོན་ཀྱང་ད་ལྟ་ཡུལ་སྐད་སོ་སོའི་ནང་ལ་གཟུགས་འགྱུར་གང་ཡང་མེད་དེ་སྐྱོར་ཀློག་སྟབས་བདེ་ཤོས་གཅིག་རང་འཇགས་སུ་བཞག་ཡོད་པར་རྟེན། ཞེས་དང་། ཡང་འབྲི་ལུགས་སྟབས་བདེ་བོའི་མ་འོངས་པ་དང་ད་ལྟ་བ་གཉིས་རང་འཇགས་སུ་བཞག་དགོས་ཞེས་པའི་འབྲི་ལུགས་སྟབས་བདེ་བོའི་འདས་མ་འོངས་དེ་གང་རེད། སྟབས་མི་བདེ་བའི་འདས་མ་འོངས་གཉིས་གང་རེད། ཤོག་གྲངས ༡༠༠ རྗེས་འཇུག་མ་དང་འ་ཡོད་མཁན་གཉིས་དེ་ད་དུང་ཞིབ་འཇུག་བྱེད་དགོས། ཞེས་ཟེར། མཁན་ཞེས་པ་གང་ཟག་གི་བདག་སྒྲ་ཡིན་པས། མ་དང་འ་ཡོད་མཁན་ཞིབ་འཇུག་བྱེད་དགོས་སའི་གང་ཟག་དེ་སུ་རེད་ལགས། ཡང་འབྲི་སྟངས་སྟབས་བདེ་བོ་དེ་རང་འཇགས་སུ་བཞག་པ་མ་གཏོགས་ཡིག་གཟུགས་གཞན་ཞིག་ཕྱིར་འབུད་བྱེད་དགོས། ཟེར། བཞག་པ་མ་གཏོགས་ཞེས་པའི་བཞག་འདས་ཚིག་ཡིན་པས། འཇོག་མཁན་སུ་རེད། བཞག་པ་མ་གཏོགས་མ་བཞག་ན་ཁོ་རང་གི་རྒྱུ་ཨེ་རེད། ཤོག་གྲངས ༡༠༡ དུས་གསུམ་ཡི་གེ་དང་ཁ་སྐད་ནང་ཚང་མ། ཞེས་བྲིས་འདུག དུས་གསུམ་ཡི་གེ་ཞེས་པའི་འདས་པའི་ཡི་གེ་བོད་ཀྱི་ཡི་གེ་དང་ད་ལྟ་བའི་ཡི་གེ་དང་མ་འོངས་པའི་ཡི་གེ་དེ་གང་རེད། ཤོག་གྲངས ༡༠༢ ཡིག་གཟུགས་ཁ་ཤས། རྗོད་ཚིག་ནང་དུས་གསུམ་སྟོན་དུས། སྤྱིར་བཏང་ཐོག་མི་སྤྱོད་པ་ཡིན་ནའང་སྟབས་བདེ་བཟོ་དགོས། འོན་ཀྱང་ཚིག་གྲུབ་བཟོ་དུས་སྔོན་མར་བེད་སྤྱོད་བྱེད་མྱོང་བའི་ཡིག་གཟུགས། ཞེས་པའི་སྐབས་སུའང་། འང་སྒྲ་དང་ར་སྒྲ་སོགས་ཡོད་འདུག་པས་དོན་ཅི་ཡིན། ཤོག་གྲངས ༡༠༣ པར་བཞག་དགོས། ཞེས་དང་། བེད་སྤྱོད་བཏང་མི་དགོས། ཞེས་དང་། བེད་སྤྱོད་བཏང་ན་མ་གཏོགས་སོགས། ཤོག་གྲངས ༡༠༤ བྱ་ཚིག་སྟབས་བདེ་བོ་བཟོ་དགོས་ན། གཙོ་བོ་དུས་གསུམ་ལ་གནད་ཆེན་པོར་བཟུང་དགོས།

འོན་ཀྱང་སྐུལ་ཚིག་ཡང་སྟབས་བདེ་བོ་བཟོ་ཆོག སྔོན་མའི་ཡི་གེའི་ནང་གི་སྐུལ་ཚིག་ཀློག་སྟངས་དང་སྟབས་བདེ་བོས་བཟོས་ཚར་བའི་དུས་གསུམ་གི་ཀློག་སྟངས་ཁྱད་པར་མེད་ན། སྟབས་བདེ་བོས་བཟོས་ཆོག ཁ་སྐད་ནང་གི་སྟབས་བདེ་བོ་བཟོས་ཚར་བའི་དུས་གསུམ་ཀློག་སྟངས་ཁྱད་པར་ཡོད་ན། སྔོན་མའི་སྐུལ་ཚིག་གི་ཡིག་གཟུགས་རང་འཇགས་བཞག་པ་ལས་སྟབས་བདེ་བོ་བཟོ་མི་དགོས། ཞེས་སོགས་ནི། ཡི་གེ་མི་ཤེས་པའི་མང་ཚོགས་ཀྱིས་གོ་རྒྱུ་ཕར་ཟད། ཡི་གེ་ཤེས་པ་དག་གིས་ཀྱང་མི་གོ་བར་འདུག འདི་ལྟ་བུའི་ཅི་ཡིན་འདི་ཡིན་མེད་པ་རེ་བྲིས་ནས་མང་ཚོགས་ཀྱི་ཁ་སྐད་དང་བསྟུན་པ་ཡིན་ནོ། །ཟེར་བ་ནི། མང་ཚོགས་ཀྱིས་དགའ་བསུ་ཞུ་བ་ཕར་ཟད། མང་ཚོགས་ཞེ་ཁྲེལ་བའི་རྒྱུ་ཡིན། ཡི་གེ་བཅོས་བསྒྱུར་མ་བྱས་ན་མི་འགྲིག་སྙམས་ཟེར་ཞིང་། ཡི་གེ་གཅིག་ཀྱང་བཅོས་བསྒྱུར་བྱེད་རྒྱུ་མ་རྙེད་པར་བོད་ཀྱི་སྐད་བཙན་བསྒྱུར་བྱས་པའོ། །

དེང་སྐབས་ཕྱོགས་གང་ཐད་ནས་ཡར་རྒྱས་འབྱུང་བཞིན་པའི་སྐབས་འདིར། ཡིག་རིགས་གཞན་དག་ལས་ཀྱང་མིང་དང་ཚིག་མང་བོ་ཞིག་བསྒྱུར་དགོས་འབྱུང་ལ། དེ་ལའང་ཞྭ་དཔེ་ལྷམ་འགེབ་བྱེད་རྒྱུ་མེད་པར་བོད་རང་གི་སྐད་ཀྱི་ཁྱད་ཆོས་དང་བསྟུན་དགོས་གཤིས། སྔར་བཤད་པ་ལྟར་ཡི་གེ་སོ་སོའི་སྐྱེ་གནས། བྱེད་པ། འབྱིན་པར་བྱེད་པའི་རྒྱུ། སྐྱོད་པར་བྱེད་པའི་རྒྱུ། སྐུལ་བར་བྱེད་པའི་རྒྱུ། ང་རོ་སོགས་ཤེས་དགོས་པར་མ་ཟད། བོད་སྐད་རང་ལ་ཡོད་པའི་ཚིག་སྡུད་རྣམས་ཀྱང་ཤེས་དགོས། ཚིག་སྡུད་ཀྱང་། སྒྲ་མདོ་ལས། མིང་རྣམས་ཀྱི་ཕན་ཚུལ་བསྡུ་བ་ཡང་ངོ་། །ཞེས་གསུངས་པ་ལྟར། མིང་ལ་རྣམ་དབྱེ་སྦྱར་བས་ཚིག་ཏུ་གྲུབ་པ་དེ་འདྲ་གཉིས་སམ་མང་བོ་བསྒྲིགས་ཀྱང་རུང་སྟེ། ཚིག་དེ་དག་གི་ཕྲད་དང་ཡན་ལག་རྣམས་བསྡུས་ཏེ། སྔར་ཕན་ཚུན་མ་འབྲེལ་བ་རྣམས་གཅིག་ཏུ་སྦྱོར་བའི་ཚུལ་གྱིས་མང་བོ་རྣམས་ཉུང་ངུར་བསྡུས་པ་ལ། ཚིག་རྒྱས་པའི་དོན་ཐམས་ཅད་ཀྱང་མ་ཚང་བ་མེད་པ་དེ་ནི་ཚིག་སྡུད་ཀྱི་དོན་ཡིན་ནོ། །

ཚིག་སྡུད་དེ་ཡང་དོན་འགལ་བ་གཉིས་བསྡུ་མི་རུང་སྟེ། དེ་བསྡུས་ན་བརྗོད་དོན་ཤེས་བྱ་ལ་མི་སྲིད་པས། བརྗོད་བྱས་སྟོངས་པར་འགྱུར་མོད། དེང་དུས་གང་བྱུང་བྱེད་པ་དག་ལ་ཡ་ཆ། དེས་ན་བོད་རང་སྐད་ལ་ཚིག་སྡུད་ཡོད་པ་དག་མདོ་ཙམ་བཤད་ན། ལྕགས་ཀྱི་སྨྱུ་གུ། ཞེས་པ་ཚིག་སྡུད་བྱས་ཚེ། ལྕགས་སྨྱུག ཅེས་འབྲེལ་སྒྲ་ཀྱི་བསྡུ་ཞིང་། སྨྱུ་ལ་རྗེས་འཇུག་ག་ཐོན་པ་ནི་སྨྱུ་གུ་ཞེས་པའི་གུ་སྒྲ་བསྡུས་པའི་རྗེས་འཇུག་བྱས་པའོ། །དེ་བཞིན་དུ། ཞ་ཉེའི་སྨྱུ་གུ་ཞེས་པ་ཚིག་སྡུད་བྱས་ཚེ། ཞན་སྨྱུག ཅེས་ཞ་ལ་ན་རྗེས་འཇུག་ཡོད་པ་ངག་ཏུ་ཐོན་པ་ཡང་། ཞ་ཉེ་ཞེས་པའི་ཉེ་སྒྲའི་དབང་གིས་ཞ་ལ་རྗེས་འཇུག་ན་དྲངས་པ་ཡིན་ལ། ཡི་གེས་སྐད་ལ་ཞབས་འདེགས་ཞུ་དགོས་པས་འབྲི་བའི་ཚེ་ནའང་། ཞན་སྨྱུག་ཅེས་འབྲི་དགོས་སོ། །བོད་ཀྱི་ཡི་གེ་ཞེས་པ་ཚིག་སྡུད་བྱས་ཚེ། བོད་ཡིག་ཅེས་ཡི་ལ་རྗེས་འཇུག་ག་ཐོན་པའང་གེ་ཡིག་བསྡུས་པའི་སྒྲའི་དབང་གིས་ཡིན་ལ། དེ་བཞིན་དུ་སྟག་གི་པགས་པ། ཞེས་པ་ཚིག་སྡུད་བྱས་ཚེ། སྟག་ལྤགས། ཞེས་འབྲེལ་སྒྲ་གི་བསྡུས་པས་འབྲེལ་སྒྲ་གི་དེའི་སྒྲ་གདངས་ཀྱི་དབང་གིས་པ་ལ་ལ་མགོ་བྱུང་བ། སྐད་ཀྱི་གདངས་ལྟར་ཡི་གེ་འབྲི་བའང་ཕྱག་སྲོལ་རྣམ་པར་དག་པའོ། །ཡང་ཚུ་རོལ་ཏུ་ཤོག ཕ་རོལ་ཏུ་སོང་། ཞེས་པ་ཚིག་སྡུད་བྱས་ཚེ། ཚུར་ཤོག ཕར་སོང་། ཞེས་ཚུ་དང་ཕ་ལ་ར་མཐའ་བྱུང་བའང་། རོལ་གྱི་སྒྲ་བསྡུས་པའི་ཤུལ་ཡིན། དེ་བཞིན་དུ་དངུལ་གྱི་བུ་ལོན། ཞེས་པ་ལ། དངུལ་བུན། ཞེས་བསྡུས་ཚེ། བུན་ཞེས་ན་རྗེས་འཇུག་ཐོབ་པ་དང་། ཤེས་རབ་ཀྱི་ཕ་རོལ་ཏུ་ཕྱིན་པ། ཞེས་པ་བསྡུས་ནས། ཤེར་ཕྱིན། ཞེས་ཤེས་ཀྱི་ས་མཐའ་ཕྱིས་ནས་ར་མཐའ་ཐོན་པའང་། རབ་ཀྱི་ཕ་རོལ་ཏུ། ཞེས་པ་བསྡུས་པའི་གདངས་ཐོན་པ་ཡིན་ལ། ཤེས་རབ་གྲགས་པ་ལ། ཤེར་གྲགས། ཤེས་རབ་བསྟན་པ་ལ། ཤེར་བསྟན་ཟེར་བའང་དེ་དང་འདྲ། དེ་བཞིན་དུ། བདེ་མཆོག་ཟེར་བའི་མི་ལ་ཆུང་དུས་གཅེས་འབོད་བྱས་ཏེ། ཨ་བདེམ། ཞེས་བརྗོད་པའང་། མཆོག་ཅེས་པ་བསྡུས་པས་དེའི་མས་འཕུལ་གྱི་སྒྲའི་དབང་གིས་བདེ་ལ་མ་མཐའ་བྱུང་བ་དང་། དེ་བཞིན་དུ། འཇིགས་རྒྱམ། མཁས་རྒྱམ། བློ་རྒྱམ་སོགས་ལ། འཇིགས་མེད་རྒྱ་མཚོ་སོགས་ཀྱི་མཚོའི་སྒྲ་བསྡུས་པས་མཚོའི་མས་འཕུལ་གྱི་སྒྲའི་དབང་གིས། རྒྱ་ལ་རྗེས་འཇུག་མ་བྱང་བའོ། །རྡོ་རྗེ་དང་དྲིལ་བུ་ལ། རྡོར་དྲིལ། འཇམ་པའི་རྡོ་རྗེ་ལ། འཇམ་རྡོར། ཞེས་པའི་རྡོ་ལ་ར་མཐའ་འབྱུང་བ་སོགས་དང་།

གཞན་ཡང་། (Nརྟགས་མཐའ་འདྲེན་ཚུལ་གྱི་དབང་གིས་སྔོན་འཇུག་ཀྱང་ཚིག་སྡུད་སོགས་ཀྱི་སྐབས་སུ་དབྱེ་བ་ཡོད་)དེ། དཔེར་ན། (N**ལོ་གསར་བ་དང་། གོས་གསར་བ་སོགས་ཚིག་སྡུད་བྱས་ཆེ། ལོ་སར། གོས་སར། ཕོ་སར། མོ་སར། བག་སར། རྟ་སར། མཛོ་སར། གཡག་སར་སོགས་ལ་གས་འཕུལ་མི་དགོས་)པའི་སྟབས་ཀྱིས། (Hདག་ཡིག་མཁས་པ་དགའ་བསྐྱེད་)སོགས་སུ། (Gསར་བ་ལྟ་བུ་གང་ཡང་རུང་། །)གསུངས་དོན་ཡང་དེ་ཡིན་མོད། ཡིག་ཚོགས་རྫོབ་དགོས་པ་དག་ལ་ཅི་ཆ། འདི་དག་ལ་སོགས་པའི་ཚིག་སྡུད་དང་། ཚིག་གི་འགྱུར་བ་ནི་ལེགས་སྦྱར་ལའང་མང་སྟེ། (Hསྒྲ་འགྲེལ་)ལས། (Gཡི་གེ་གློ་བུར་ཡི་གེ་བསྣོལ་བ་དང་། །ཉམས་དང་ཡི་གེ་རྣམ་འགྱུར་གཉིས་ནི་གཞན། །བྱིངས་དེའི་དོན་ལ་ཕུལ་བྱུང་སྦྱོར་བ་སྟེ། །གསུངས་པའི་ཆོ་ག་ལྔ་བོ་ངེས་པར་བཤད། །)ཅེས་གསུངས་པ་ལྟར། གློ་བུར་བ་སྟེ། ཡི་གེ་གསར་བ་བསྣན་པ་ཨཱ་ག་མ་དང་རྐྱེན་རྣམས་དང་། ཡི་གེ་བསྣོལ་བ་ནི། སྔ་མའི་གསལ་བྱེད་ཕྱི་མར་སྤོས་པ་དང་ཕྱི་མའི་གསལ་བྱེད་སྔ་མར་སྤོས་པ་ཡིན། ཡི་གེ་ཉམས་པ་ནི་དབྱི་བ་ལ་ཟེར། ཡི་གེ་རྣམ་པར་འགྱུར་བ་ནི། མཐའ་འགྱུར་བ་དང་། ངོ་བོ་འགྱུར་བ་འབྲེལ་བ་ཅན་དང་། འབྲེལ་བ་མེད་པ་སོགས་སྣ་ཚོགས་ཡོད། བོད་ཡིག་ལའང་དེ་འདྲ་བ་ཡོད་དེ། (Nཡི་གེ་གློ་བུར་བའམ་བསྣན་པ་)ནི། དཔེར་ན། (N*བདེ་བར་གཤེགས་པ། ཚིག་སྡུད་བྱས་ན། བདེར་གཤེགས། ཞེས་བརྗོད་ཚེ། བདེ་ལ་རྗེས་འཇུག་ར་གློ་བུར་བ་སྟེ་བསྣན་པ་ཡིན་)ལ། དེ་འདྲ་གཞན་ཡང་ཡོད་དོ། །

(Nསྔ་མའི་གསལ་བྱེད་ཕྱི་མར་སྤོས་པ།) དཔེར་ན། (N*སྟག་གི་པགས་པ་ཞེས་ཚིག་སྡུད་བྱས་པ། སྟག་ལྤགས་ཞེས་པ་རྣམ་དབྱེ་གིའི་གསལ་བྱེད་གའི་སྒྲ་གདངས་ཀྱི་དོད་ཕྱི་མ་པའི་མགོ་ལ་སྤོས་ཏེ་ལ་མགོ་བྱུང་བ་)དང་། (Nཕྱི་མའི་གསལ་བྱེད་སྔ་མར་སྤོས་པ་)ནི། དཔེར་ན། (N*ཞ་ཉེའི་སྨྱུ་གུ་ཞེས་པ་ཚིག་སྡུད་བྱས་ནས། ཞན་སྨྱུག་ཅེས་བརྗོད་ཚེ། ཕྱི་མ་ཉེའི་གསལ་བྱེད་ཉའི་སྒྲ་གདངས་དེ་ཉིད་སྔ་མ་ཞའི་ཐོག་ཏུ་སྤོས་ཏེ། ཞ་ལ་ན་རྗེས་འཇུག་བྱུང་བ་)དང་། (Nཡི་གེ་ཉམས་པའམ་དབྱི་བ་)ནི། དཔེར་ན། (N*ཤེས་རབ་གྲགས་པ། ཞེས་པ་ཚིག་སྡུད་བྱས་ནས། ཤེར་གྲགས། ཞེས་བརྗོད་ཚེ། ཤེས་ཀྱི་རྗེས་འཇུག་ས་ཕྱིས་ནས་ར་ཨཱ་ག་མ་བྱུང་བ་)ལྟ་བུ། ཤེར་ཕྱིན་ཞེས་པའང་དེ་དང་འདྲའོ། །(Nམཐའ་འགྱུར་བ་)ནི། དཔེར་ན། (N*ལྕགས་ཀྱི་སྨྱུ་གུ། ཞེས་པ་ཚིག་སྡུད་བྱས་ནས། ལྕགས་སྨྱུག་ཅེས་བརྗོད་ཚེ། མཐའི་གུ་འགྱུར་ཏེ་སྨྱུ་ལ་རྗེས་འཇུག་ག་བྱུང་བ་དང་། འཇམ་དཔལ་ཤེས་རབ་ལ། འཇམ་ཤེར།) ཞེས་དང་། བོད་ཡིག་ཅེས་པའང་དེ་དང་འདྲ། (Nངོ་བོ་ཆ་ཚང་འགྱུར་བ་)ནི། དཔེར་ན། (Nདཀོན་མཆོག་རྒྱ་མཚོ་ཞེས་པ་ཚིག་སྡུད་བྱས་ནས། དཀོམ་རྒྱམ། ཞེས་པར་འགྱུར་བ་ལྟ་བུ་སོགས་)ཡོད། (Nཚིག་སྡུད་བྱས་ཀྱང་མི་འགྱུར་བའང་ཡོད་)དེ། དཔེར་ན། (N*འཇིགས་མེད་གྲགས་པ་ཞེས་པ། འཇིགས་གྲགས་ཞེས་ཚིག་སྡུད་བྱས་ཚེ། མེད་དང་། པ་བསྡུས་མོད། མེད་ཀྱི་རྗེས་འཇུག་གི་ད་དེ་རྗེས་འཇུག་གི་ཕོ་ཡིག་ལ། འཇིགས་ཀྱི་ཡང་འཇུག་གི་ས་ཡང་ཕོ་ཡིན་གཤིས། གཉིས་ཀའི་རྟགས་མཐའ་སྒྲ་དང་རྟགས་མཚུངས་ཕྱིར། མེད་ཅེས་པ་བསྡུས་ནའང་འཇིགས་ཞེས་པའི་སྒྲ་མི་འགྱུར་)ལ། དེ་བཞིན་དུ་གྲགས་ལའང་པ་བསྡུས་པའི་དབང་གིས་སྒྲ་མི་འགྱུར་ཏེ། གྲགས་ཀྱི་ཡང་འཇུག་ཀྱང་རྗེས་འཇུག་གི་ཕོ་ཡིན་པ་དང་། པ་མིང་གཞིའི་ཕོ་ཡིན་པས། རྟགས་དང་སྒྲ་མཚུངས་ཡིན་པའི་ཕྱིར། པ་ལ་འ་རྗེས་འཇུག་ཐོབ་མོད། དྲག་དང་ཕྲད་ན་དྲག་པར་འགྱུར་གསུངས་པ་ལྟར། རང་དབང་གི་ནུས་པ་མེད་དོ། །སྦྱོར་ཀློག་ཅན་གྱི་ཡི་གེ་ཕལ་ཆེར་ལ། ཚིག་སྡུད་ཀྱི་སྐད་གདངས་ལ་བསྟུན་ནས་ཡི་གེ་ཡང་འགྱུར་བ་ཡོད་སྙམ། རྒྱའི་སྐད་ལའང་ཚིག་སྡུད་སོགས་ཀྱི་དབང་གིས་གདངས་འགྱུར་བ་ཡོད་སྲིད། འོན་ཀྱང་ཡི་གེ་ལ་སྦྱོར་ཀློག་མེད་པས། འདི་འདྲ་བའི་སྒྲ་སྒྲུབ་ཀྱི་བྱ་བ་ཡོད་མེད་ཆ་མ་འཚལ་ལོ། །





བློ་གསལ་འཇུག་ངོགས་ཁག་ལྔ་བ།




གཞན་ཡང་ཚིག་ཕྲད་མི་ཉུང་བ་ཞིག་མེད་པར་གྱུར་པ་དང་། སྟབས་བདེ་བོར་སོང་བ་དང་། བྱ་ཚིག་དུས་འགྱུར་ལ་འགྱུར་ལྡོག་ཆེན་པོ་བྱུང་ཟེར་ནས། ཚིག་ཕྲད་མང་བོ་ཞིག་མེད་པར་བྱས་པ་དང་། དུས་གསུམ་བདག་གཞན་གྱི་ཁྱད་པར་མེད་པར་བྱས་སྟབས། ཚིག་བརྗོད་མི་བདེ་ཞིང་རྣ་བར་མི་སྙན་ལ། ཚིག་རེངས་ཤིང་གྱོང་བ་ཞིག་ཏུ་གྱུར་ནས། སྙན་ངག་སྡེབ་སྦྱོར་ཟློས་གར། སྒྲུང་སོགས་ལ་ཉམས་མི་ཐོན་ཞིང་། འགྱུར་ཁུག་སོགས་ཀྱི་ངག་མེད་པར་གྱུར། འདི་དག་ནི། བོད་ཡིག་མི་ཤེས་པ་དང་ཕྱོགས་ཙམ་ཤེས་པ་འགའ་ཞིག་གིས། བོད་རིགས་ཀྱི་སྐད་ཡིག་གཅིག་གྱུར་ལ་གཏོར་བརླག་བྱེད་པ་ཡིན་ལ། འགའ་ཞིག་ནི་གཡམ་ལ་རྒྱུགས་པའི་བྱེད་ཚུལ་ཡང་སྣང་ངོ་། །(Hདེབ་དཀར་)ལས་ཀྱང་། (Gདེང་སང་མཐའ་མི་འགའ་ཞིག་གིས། དབུས་ཀྱི་ཕལ་སྐད། ལ་དྭགས་ཀྱི་ཕལ་སྐད་སོགས་སྣང་བར་གང་དྲན་གྱི་སྐད་མཛོད་དང་གླེགས་བམ་སྡེབ་པ་འདི་རིགས་བརྒྱ་ལ་དར་སྲོལ་ཆེ་རུ་སོང་ན། ཡུལ་སོ་སོའི་ཕལ་སྐད་མི་འདྲ་བའི་རྐྱེན་གྱིས། བོད་ཀྱི་སྐད་སྤྱི་ཡང་དུམ་བུར་ཆད་དེ། ནམ་ཞིག་ན་ཡུལ་སོ་སོའི་སྐད་དང་ཡི་གེ་ཕན་ཚུན་བརྡ་མི་འཕྲོད་པ་ཞིག་འོང་ངེས།) ཞེས་པ་ལྟར། དེང་སྐབས་ཇེ་བཟང་ལ་ཅུང་ཟད་སོང་ཡོད་པ་མ་གཏོགས། བར་སྐབས་ཤིག་སྟེ་བདུན་ཅུ་ཐམ་པ་དང་། དོན་གཅིག་ལོ་ཡར་མར་གྱི་དར་དམར་དུས་དེབ་སོགས་བོད་ཡིག་ཏུ་བསྒྱུར་བའི་ཐོག་ནས་གོ་བརྡ་འཕྲོད་དཀའ་བ་བྱུང་། ལོ་ངོ་སྟོང་ཕྲག་གི་རིང་ལ་བསགས་པའི་རྩ་བའི་མེད་པར་བཟོས་ནས། དུས་སྐབས་ཐུང་ངུ་ཞིག་ལ་རྩ་བའི་ཐ་སྙད་བཟོ་ཐབས་མེད་པ་སྨོས་ཅི་དགོས། དེ་ནི་ཀུན་གྱིས་ཤེས་གསལ་ལྟར་ཡིན།

ཡང་འགའ་ཞིག་གིས་བོད་ཡིག་ལ་འཁྱོག་བཤད་འདི་འདྲ་བྱས་ཏེ། རིག་གནས་གསར་བརྗེའི་སྔོན་གྱི་ལོ་བཅུ་བདུན་རིང་གི་བོད་ཡིག་གི་གསར་བརྗེའི་རྩོམ་ཡིག་དང་བསྒྱུར་ལུགས་དང་སྐད་ཡིག་སོགས་ནི་རྙིང་ཞེན་བག་འཁུམ། བཀས་བཀོད་རྒྱུད་འཛིན་གྱི་སྐད་ཡིག་ཡིན་རྐྱེན་བཟོ་ཞིང་དམག་གསུམ་གྱི་སྐད་དང་མི་མཐུན་པ་རེད། རིག་གནས་གསར་བརྗེ་ཆེན་པོའི་ནང་རེ་བདུན་དང་རེ་བརྒྱད་དེ་ལོ་གཉིས་ལྷག་གི་རིང་ལ་བོད་སྐད་ལ་འགྱུར་ལྡོག་ཆེན་པོ་བྱུང་། དེའི་རྒྱུ་མཚན་གྱིས་སྐད་གསར་བཅད་གཏན་འབེབས་བྱས་པ་ཡིན་ཟེར། དེ་ནི་དངོས་དོན་འཁྱོག་བཤད་བྱས་པ་ཡིན་ཏེ། ལོ་གཉིས་ལྷག་གི་རིང་ལ་བོད་སྐད་ལ་འཕོ་འགྱུར་ཆེན་པོ་ཞིག་བྱུང་མེད་པ་མངོན་སུམ་གྱིས་གྲུབ་ལ། དུས་ཐུང་དེ་ཙམ་ལ་གློ་བུར་དུ་སྐད་ལ་འགྱུར་ལྡོག་འབྱུང་མི་སྲིད་དོ། །

སྤྱིར་བོད་ཡིག་ལ་ཡིག་དཀར་ཡིག་ནག་གཉིས། རྒྱུགས་བྲིས་བཅས་ཡོད། ཡིག་ནག་ལ་སྐོང་ཡིག་སོགས་ཡོད་པས། ཅུད་ཟད་ཉམས་པ་དེ་དག་ལའང་ཞིབ་འཇུག་བྱས་ནས་ལེགས་བཅོས་དང་ལེགས་ཆ་བསྡུས་ན་ཆོག་སྟེ། དེང་སང་རྒྱ་ཡིག་བཅོས་བསྒྱུར་བྱེད་པའང་། རྒྱུགས་བྲིས་སྟབས་བདེའི་ལེགས་ཆ་བསྡུས་པ་ཤིན་ཏུ་མང་། འོན་ཀྱང་ཚང་མ་རྒྱ་ཡིག་གི་ལད་མོ་བྱེད་དགོས་པ་མིན་ཏེ། བོད་ཡིག་ནི་དབྱངས་གསལ་ཅན་དང་། སྦྱོར་ཀློག་ཅན་གྱི་ཡི་གེ་ཡིན། ཉེ་ཆར (མི་དམངས་ཉིན་རེས་ཚགས་པར) གྱི་རྒྱ་ཡིག་བཅོས་བསྒྱུར་སྐོར་གྱི་ཆེད་བརྗོད་ནང་དུ། རྒྱ་ཡིག་ནི་རིམ་གྱིས་སྦྱོར་ཀློག་ཅན་དུ་བསྒྱུར་དགོས་ལ། དེའི་སྔོན་དུ་ཡིག་གཟུགས་ལེགས་བཅོས་བྱེད་དགོས་པར་གསུངས། འོན་ཀྱང་བར་སྐབས་ཤིན་ཏུ་བོད་ཡིག་རྩ་བའི་ཡི་གེ་ལ་སྦྱོར་ཀློག་མི་དགོས་ཟེར་བའི་སློབ་དེབ་ཀྱང་བཟོས། བོད་ཡིག་རང་ལ་སྒྲ་དང་གཟུགས་གཉིས་ཀ་ཡོད་པའི་སྡུད་ཚིག དྲི་ཚིག རྒྱན་སྡུད། དགར་སྡུད། ལྷག་བཅས། རྫོགས་ཚིག་སོགས་ཡོད་པ་ཕལ་ཆེར་དོར་ནས། གཟུགས་ཙམ་ལས་སྒྲ་མེད་པའི་བཤད་རྟགས། དྲི་རྟགས། ཚིག་རྟགས། མཚམས་རྟགས། འབྱེད་རྟགས། ཚིགས་རྟགས། རྫོགས་རྟགས་རྣམས་བཀོད་པ་ནི། བཟོ་ཞིང་དམག་གསུམ་གྱི་སྐད་དང་བསྟུན་པ་ཡིན་ནམ།

གཞན་ཡང་། མང་ཚོགས་ཀྱི་སྐད་དང་མཐུན་པར་བྱེད་དགོས་ཞེས་འུར་རྒྱག་མོད། དོན་ལ་ནི་མང་ཚོགས་ཀྱི་སྐད་དང་མཐུན་པར་བྱེད་ཨེ་ཐུབ་མི་ལྟ་བར། བོད་ཀྱི་སྤྱི་འགྲོའི་མིང་ཚིག་དོར་ཏེ། ཡུལ་སྐད་ཀྱི་མིང་ཚིག་རེ་ཁྱེར་ཡོང་ནས་སྤྱི་སྐད་ཀྱི་ཚབ་བྱེད་པ་ནི། སྐད་ཡིག་གཅིག་གྱུར་དུ་འགྲོ་བ་ལ་གེགས་བྱེད་པའི་ཉེན་ཁ་ཞིག་ཡིན་པར་སེམས། དཔེར་ན། སྟབས། ཕྱིར། གཤིས་རྣམས་སྔོན་ནས་རྒྱུ་མཚན་འཕེལ་པའི་སྤྱི་སྐད་དུ་ཆགས་ཡོད་པ་དེ་དག་དོར་ནས། དེ་དག་གི་ཚབ་ཏུ་ཙང་ཞེས་པ་བཞག སྒྲུབ་བྱེད། གཅོད་བྱེད། ལེན་བྱེད་ཅེས་བྱེད་ཅེས་པ་སྤྱི་སྐད་དུ་ཆགས་ཡོད་པ་དེ་དོར་ནས། དེའི་ཚབ་ཏུ་ཡས་ཞེས་པ་བཞག་པ་དང་། ཁྱད་པར་ཞེས་པ་སྤྱི་སྐད་དུ་ཆགས་ཡོད་པ་དེ་དོར་ནས། དེའི་ཚབ་ཏུ་ཧེ་བག་ཞེས་བཞག་པ་དང་། བརྒྱབ་དང་། རྒྱག་དང་། རྒྱོབ་ཅེས་པ་སྤྱི་སྐད་དུ་ཆགས་ཡོད་པ་དེ་དོར་ནས། དེའི་ཚབ་ཏུ་གཞུ་ཞེས་བྲིས་པ་དང་། ཟེར་ཞེས་པ་སྤྱི་སྐད་དུ་ཆགས་ཡོད་པ་དེ་དོར་ནས། དེའི་ཚབ་ཏུ་ཟེ་འབྲི་བ་དང་། དེ་བཞིན་དུ་སྦར་གྱི་ཚབ་ཏུ་སྤར་འབྲི་བ། ཟས་ཀྱི་བྲོ་བ་ལ་དྲོ་བ་ཞེས་འབྲི་བ་སོགས་མང་། སྔར་སྤྱི་སྐད་ལ་མེད་པའི་མིང་དང་བརྡ་འགའ་ཞིག་ཡུལ་གྲུ་འགའ་ཞིག་ལ་ཡོད་ན། ཐུན་མོང་དུ་ཡིག་ཐོག་ནས་བེད་སྤྱད་ན་རིམ་གྱིས་སྤྱི་སྐད་དུ་འགྱུར་བས་མི་འགྲིག་རྒྱུ་མེད་མོད། སྔར་སྤྱི་སྐད་ཡོད་པ་དག་དོར་ནས་ཡུལ་སྐད་རེ་ཁྱེར་ཡོང་ན་དཀའ་ཚེགས་གཏད་པ་ལས་མེད་ལ། སྐད་ཡིག་གཅིག་གྱུར་དུ་འགྲོ་བ་ལ་ཕན་པ་ལས་གནོད་པ་ཆེ་སྙམ། འདི་དག་ནི་མང་ཚོགས་ཀྱི་སྐད་དང་ཐག་ཉེ་བར་བྱས་པའི་གྲངས་སུ་བགྲང་མི་ནུས་སོ། །

གཞན་ཡང་རྙོག་རྫོབ་ཆེ་བ་ནས་སྟབས་བདེ་བོར་སོང་བ་ཟེར་ཡང་། དངོས་དོན་ཐོག (Nསྟབས་བདེ་བ་ནས་རྙོག་རྫོབ་ཆེན་པོར་གྱུར་)འདུག་སྟེ། དཔེར་ན། (N*མེད་ཅེས་པར། ཡོད་པ་མ་རེད། ཡོད་པ་ཡིན་པ་མ་རེད། ཡོད་ཅེས་པར། ཡོད་པ་རེད། ཡོད་པ་ཡིན་པ་རེད། དགོས་ཞེས་པར། དགོས་པ་རེད། དགོས་གི་རེད། དགོས་པ་ཡིན་པ་རེད། གནང་ཞེས་པར་གནང་གི་ཡོད་པ་རེད།) ཅེས་སོགས་ཡིག་འབྲུ་གཅིག་གི་ཚབ་ལ་ཡིག་འབྲུ་གསུམ་རེ། བཞི་རེ། ལྔ་རེ་བྲིས་པ་དང་། བྱེད་ཚིག་གི་ཐོག་ཏུ་བྱེད་ཚིག་བརྩེགས་ནས། ཇེ་མང་ཇེ་རྫོབ་ཏུ་བཏང་བས། ཡིག་ཚོགས་དང་དཔེ་དེབ་ཀྱི་བམ་ཁ་ཆེས་ཆེན་པོར་གྱུར་པར་བརྟེན། མི་རིགས་གཞན་པ་ལ་ལས། ཨ་ཡ་བོད་ཡིག་ནི་ཉོག་རྫོབ་ཆེན་པོ་རེད་ཟེར་རོ། །ཚིག་སྡུད་ཀྱི་སྐབས་སུའང་། (Nཚིག་གཙོ་བོ་དང་ཚིག་གྲོགས་སོགས་ཀྱི་ཁྱད་པར་ཤེས་དགོས་)ཏེ། དཔེར་ན། (N*ཆབ་སྲིད་ལ། སྲིད་གཙོ་བོ་དང་ཆབ་ཚིག་གྲོགས་ཡིན། དེའི་ཕྱིར་ཚིག་སྡུད་བྱེད་ཚེ། སྲིད་གཞུང་། ནོར་སྲིད། སྲིད་འགྱུར། སྲིད་དོན། ནང་སྲིད། སྲིད་བློན་)སོགས་ཟེར་རྒྱུ་ལས། ཆབ་གཞུང་། ཆབ་འགྱུར། ཆབ་དོན། ནང་ཆབ། ཆབ་བློན་སོགས་ཟེར་སྲོལ་མེད་ལ། དེ་བཞིན་དུ 政协会སྲིད་གྲོས་ཁང་ཞེས་བསྒྱུར་རྒྱུ་ལས་ཆབ་གྲོས་ཁང་ཞེས་བསྒྱུར་ན་ཤིན་ཏུ་མི་ལེགས། ཆབ་རྐྱང་བ་ནི་ཆུའི་མིང་དང་གཅིན་ལའང་ཆབ་ཟེར་ཏེ། ཆབ་བསང་། ཆབ་ཐོ། ཆབ་རྫ་ཟེར་བ་རེད། ཆབ་གྲོས་ཁང་ཟེར་བ། དེ་ལས་ཀྱང་ཚིག་བསྡུས་ཚེ་ཆབ་ཁང་དུ་འགྱུར། དཔལ་འབྱོར་ལའང་། དཔལ་ཚིག་གྲོགས་དང་འབྱོར་གཙོ་བོ་ཡིན་གཤིས་ཚིག་སྡུད་བྱེད་ཚེ། འབྱོར་ལྡན། འབྱོར་མེད། ཟེར་རྒྱུ་ལས། དཔལ་ལྡན། དཔལ་མེད་མི་ཟེར། རིག་གནས་ལའང་རིག་གཙོ་བོ་དང་གནས་ཚིག་གྲོགས་ཡིན་གཤིས། སྨན་རིག ཚན་རིག་སོགས་ཟེར་རྒྱུ་ལས། སྨན་གནས་ཚན་གནས་སོགས་མི་ཟེར་བ་བཞིན་ཀུན་ལ་རིགས་འགྲེ་སྦྱར་ཤེས་དགོས། ཚིགས་བཅད་སོགས་ཀྱི་ཚེ་རྣམ་དབྱེ་རྣམས་ཀྱང་བསྡུས་ཆོག་སྟེ། སུམ་ཅུ་བ་ལས། ཚིགས་སུ་བཅད་པའི་མཚམས་སྦྱོར་རྣམས། །ཅུང་ཟད་བསྡུས་པ་ཡོད་ན་ཡང་། །དེ་ནི་དེ་བཞིན་སྦྱར་བར་བྱ། །ཞེས་གསུངས་པ་ལྟར་རེད། འོན་ཀྱང་བསྡུས་ཆོག་མི་ཆོག་གི་དབྱེ་བ་ཤེས་དགོས་ཏེ། དཔེར་ན། ང་ཚོའི་སེམས་ནང་གི་མི་ནུབ་པའི་ཉི་མ། ཞེས་པའི་ཚིག་གི་འབྲེལ་སྒྲ་གི་དེ་བསྡུ་མི་རུང་སྟེ། དེ་བསྡུས་ན། སེམས་ནང་མི་ནུབ་པའི་ཉི་མ་ཞེས་བྲིས་ན། གོ་བ་ལོག་པར་འགྱུར་ཏེ། སེམས་ནང་མི་འགྲོ་བའམ་སེམས་ནང་མི་སིམ་པའི་དོན་དུ་འགྱུར། ཆུ་ནང་མི་ནུབ་པའི་གྲུ་ཟེར་བ་ལྟ་བུ། དེང་སང་སྐུ་དཔར་རེའི་ཁ་བྱང་ལ། སེམས་ནང་མི་ནུབ་པའི་ཉི་མ་ཞེས་བྲིས་པ་མཐོང་ནས་མི་མང་བོས། ཨ་ཧ། ཟེར་གྱིན་འདུག སྤྱིར་ཚིག་སྡུད་ཀྱང་། ལེགས་སྦྱར་སྒྲ་གཞུང་གི་ཚིག་སྡུད་དྲུག་དང་། སྙན་ངག་སྐབས་ཀྱི་ཚིག་སྡུད་ཀྱི་སྐྱོན་ཡོན་སོགས་ལེགས་པར་བསླབས་ཏེ་དཔྱད་ནས་བྱེད་དགོས་པ་ལས་ཧོར་རྒྱུག་བྱེད་མི་རུང་།

གཞན་ཡང་། ལ་ལ་ན་རེ། སྔ་རབས་ལ་བསྟོད་བསྔགས་དང་དེང་རབས་ལ་སྐུར་འདེབས་བྱེད་རྒྱུ་ཅིག་དང་། བཀས་བཀོད་རྒྱུད་འཛིན་གྱི་དུག་རྒྱུན་གང་ལའང་བསྟོད་བསྔགས་བྱེད་རྒྱུ་ཅིག་མ་རེད། མི་དམངས་མང་ཚོགས་དང་གཞོན་ནུ་སློབ་གྲྭ་བ་རྣམས་ལ་ཆ་བཞག་ན། གཙོ་བོ་ཁོང་ཚོ་ཁྲིད་ནས་མདུན་ཕྱོགས་ལ་ལྟ་རུ་བཅུག་པ་མ་གཏོགས། ཁོ་ཚོ་ཁྲིད་ནས་རྒྱབ་ཕྱོགས་ལ་ལྟ་རུ་བཅུག་རྒྱུ་ཡོད་པ་མ་རེད། ཟེར་ནས། རིག་གནས་གསར་བརྗེའི་སྔོན་གྱི་བོད་ཀྱི་རིག་གནས་ཀུན་བཀས་བཀོད་རྒྱུད་འཛིན་གྱི་དུག་རྒྱུན་དུ་ལྟ་ཞིང་། གཞོན་ནུ་རྣམས་ལ་སྔོན་གྱི་རིག་གནས་བསླབ་ན་རྒྱབ་ཕྱོགས་ལ་ལྟ་རུ་བཅུག་པ་རེད། ཟེར་ཞིང་། (བོད་ཡིག་སུམ་རྟགས་གི་སློབ་དེབ) 《藏语语法课本》ཟེར་བ་སོགས་བརྩམས་ཏེ། སུམ་ཅུ་བ་དང་རྟགས་ཀྱི་འཇུག་པའི་ནང་དོན་ཆ་ཚང་རྨེག་མེད་དུ་བཏང་ནས། རྒྱ་ཡིག་བརྡ་སྤྲོད་རིག་པ་རྣམས་ཞྭ་དཔེ་ལྷམ་འགེབས་ཀྱི་ཚུལ་དུ་མི་འགྲིག་བཞིན་དུ་བསྒྲིགས་ཤིང་། ཡོད། ཅེས་པར་ཡའོ། འབྲི་བ་ལྟ་བུ་ཡུལ་སྐད་ཀྱི་དཔུང་ཚོགས་ཤིག་བསྒྲིགས་ནས། བོད་མང་ཚོགས་དང་། སློབ་གྲྭ་བ་མང་ཚོགས་སྤྱི་སྐད་གཏན་ནས་མི་གོ་བའི་ལམ་དུ་ཁྲིད་པ་སོགས་ནི་ཉེན་ཁ་ཆེའང་དགག་འོས་སུ་མི་ཆེ་ལ་དཔྱད་ཀྱིས་མི་ལང་ངོ་། །

ཡང་སྔར་བོད་ཀྱི་སྐད་ཡིག་ལ་སྐད་གསར་བཅད་ཀྱིས་ལེགས་བཅོས་བྱེད་མྱོང་ལ། ད་སྐབས་ཡང་སྐད་ཡིག་བཅོས་བསྒྱུར་བྱས་ཅིའི་ཕྱིར་མི་ཆོག་ཅེ་ན། བཅོས་བསྒྱུར་བྱས་མི་ཆོག་སུས་ཀྱང་ཟེར་གྱིན་མེད་ལ། ཕན་ཡོད་ཀྱིས་བཅོས་བསྒྱུར་བྱས་ན་ཚང་མས་དགའ་བསུ་ཞུ་ངེས་ཡིན་མོད། ཕན་མེད་ཀྱི་རྙོག་དྲ་བཟོས་པ་དག་ལ་ནི་དགའ་བསུ་མི་ཞུ་སྟེ། དེང་སྐབས་མདོ་དབུས་ཀུན་ཏུ་ངོ་རྒོལ་གྱི་རྦ་རླབས་འཕྱུར་བཞིན་ཡོད་ལ། སྲ་འཛིན་བྱེད་མཁན་ཉུང་ཤས་ལས་མེད། བོད་ཀྱི་བརྡ་སྤྲོད་པའི་གཞུང་སུམ་ཅུ་བ་དང་རྟགས་ཀྱི་འཇུག་པ་གཉིས་ཀྱང་། བོད་རང་གི་སྐད། ཕྱི་ཡུལ་གྱི་ཆོས་ཉིད་ལ་ཡོད་པ་དག་ཕྱོགས་སྡོམ་བྱས་པ་ཡིན་ལ། རྗེས་འབྲང་གི་བརྡ་སྤྲོད་གཞུང་དག་ལ་ཡན་ལག་ཁ་ཤས་ཐོག་ལྟ་ཚུལ་དང་། དཔྱོད་ཚུལ། བློ་ཁ་མཐོ་དམན་སོགས་ཀྱི་ཁྱད་ལས་མི་མཐུན་པའི་ཆ་དང་། རྩོད་གླེང་སོགས་ཡོད་མོད། རྩ་བའི་ཐོག་ནས་བརྡ་སྤྲོད་རྩ་བའི་དགོངས་པ་ལས་མི་འགོངས་པ་ཡིན་ཏེ། དེ་ལས་འགོངས་ན་ཕྱི་ཡུལ་གྱི་ཆོས་ཉིད་ལས་འདའ་བར་འགྱུར་རོ། །དེའི་རྒྱུ་མཚན་ཡང་བརྡ་སྤྲོད་གཞུང་གི་བརྗོད་བྱ། མིང་ཚིག་དང་བོད་རང་གི་སྐད་ཀྱི་ཐུན་མོང་མ་ཡིན་པའི་ཁྱད་ཆོས་རྣམ་དབྱེ་བརྒྱད་དང་། ཚིག་ཕྲད་གཞན་རྣམས་རང་གི་སྐད་ལ་ཡོད་པ་དག་ཕྱོགས་སྡོམ་བྱས་པ་ཡིན་ཏེ། བརྡ་སྤྲོད་རྩ་བ་ལས། དེ་བཞིན་ཡི་གེའི་འཇུག་ཚུལ་རྣམས། །སྨྲ་བ་ཀུན་ལ་གནས་གྱུར་ཀྱང་། །རང་ཚུལ་དེ་ཉིད་མི་ཤེས་པས། །དོན་ལ་སྦྱོར་བ་ག་ལ་ཤེས། །དེ་ཕྱིར་སྨྲ་བའི་དབང་ཕྱུག་གིས། །རྗེས་སྨྲས་འདི་ཀུན་རྟོགས་གྱུར་ཅིག །ཅེས་གསུངས་སོ། །

ཁྱེད་ཅག་གིས་བཅོས་བསྒྱུར་བྱས་པ་ནི། ཕྱི་ཡུལ་བོད་རང་གི་སྤྱི་སྐད་ལ་ཡོད་པ་དག་ལ་འཁྱོག་བཤད་བྱས་ཏེ། ཡུལ་སྐད་དམ་མི་དག་པའི་སྐད་རེ་ཁྱེར་ཡོང་ནས་བོད་དམངས་ཀྱི་སྐད་ཀྱི་ཚབ་བྱེད་པ་རེད་དེ། དཔེར་ན། ངས་སློབ་སྦྱོང་བྱེད། ཅེས་པའི་ཚིག་འདི་བོད་བྱིངས་ཀྱི་སྐད་ཡིན་ཏེ། དེབ་དཀར་ལས་གསུངས་པ་ལྟར། སྟོད་མངའ་རིས་ནས་ཨ་མདོའི་མཐའི་བར་དུ་ཁྱེར་ཡང་། ཐམས་ཅད་ཀྱིས་ལྷོགས་ཤིང་གོ་ཐུབ་པ་ཡིན་མོད། དེ་དོར་ནས། དེའི་ཚབ་ལ། ང་སློབ་སྦྱོང་བྱེད་གི་ཡིན། ཞེས་རྣམ་དབྱེ་ཆད་པའི་ཚིག་རྫོབ་རིང་བོ་ཞིག་བྲིས། འདི་ནི་ཡུལ་སྐད་དམ་བོད་སྐད་ཇི་བཞིན་མ་ལོབ་པ་ཞིག་གི་སྐད་ཡིན་དུ་ཆུག་ཀྱང་། སྤྱི་སྐད་ནི་མིན་ཏེ། སྤྱི་སྐད་ལ་རྣམ་དབྱེ་གསུམ་པ་བྱེད་པ་ཅན་གྱི་གོང་གི་ཚིག་དེ་ཁོ་ན་འབྲིའོ། །

གཞན་ཡང་། ང་འགྲོ། ཞེས་པར། ངས་འགྲོ་གི་ཡིན། ཞེས་རྣམ་དབྱེ་གསུམ་པ་སྦྱར་ཏེ། བྱེད་པ་བོ་དང་བྱ་བ་ངོ་བོ་གཅིག་ཏུ་སོང་བ་འདི་རིགས་ལ་རྣམ་དབྱེ་གསུམ་པ་མི་ཐོབ་སྟབས། སྐད་ལའང་མེད་པ་ཙམ་ཡང་མི་ཚོར་བར་མ་ཟད། འགའ་ཞིག་གིས་ཁ་སྐད་ལ་རྣམ་དབྱེ་གསུམ་པ་མེད་པ་ཚོར་ནས། ང་ཡར་ལ་འགྲོ། བྱ་ནམ་མཁའ་ལ་འཕུར། རྟ་ལམ་དུ་རྒྱུགས། སོགས་ལ། ངས། བྱས། རྟས། ཞེས་གསུམ་པ་ཐོབ་ཀྱང་། སྐད་ལ་མེད་པ་ནི་ཤུགས་ལ་བསྟན་པ་ཡིན་ཟེར་བ་ནི། ཟེར་རྒྱུས་ཕོངས་པ་ཡིན་ནོ། །

གཞན་ཡང་། ཡོད་ཅེས་པར། གའི་ཡའོ། འབྲི་བ་དང་། སློབ་སྦྱོང་ནན་ཏན་བྱེད་རྒྱུར་མི་འདང་། ཟེར་བསམ་ནས། བྱེད་རྒྱུར་མི་འདང་ཞེས་ལ་སྒྲ་སྦྱར་བ་དང་། འབྲེལ་གཞི་འབྲེལ་ཆོས་གཉིས་འབྲེལ་ཚུལ་ཟེར་བསམ་ནས། འབྲེལ་གཞི་འབྲེལ་ཆོས་བར་གིས་གཏོགས་ཚུལ་ཟེར་བ་དང་། བོད་ཀྱི་བརྡ་སྤྲོད་སྔོན་མ། ཟེར་བསམས་ནས། སྔ་མ་བོད་གི་བརྡ་སྤྲོད། ཅེས་ཚིག་མགོ་མཇུག་སློག་སྟེ། སྔ་མ་བོད་ཀྱི་བརྡ་སྤྲོད་ཡིན་ལ། ཕྱི་མ་མི་རིགས་ཆེ་གེ་མོའི་བརྡ་སྤྲོད་ཡིན་ཟེར་རྒྱུ་འདྲ་བ་བྲིས། དམིགས་བསལ་གྱི་ཚིག་གྲུབ་ཏུ་བྱས་ནས་ཞེས་ཟེར་འདོད་ནས། ཚིག་སྒྲུབ་བྱས་ནས། ཞེས་རང་གི་ཁ་ལ། གྲུབ་དང་། སྒྲུབ་གཉིས་ཀྱི་ཁྱད་པར་མེད་པའི་རྟགས་མཚན་མངོན་དུ་གྱུར་པ་དང་། བརྩི་རྒྱུ་མེད་ཟེར་འདོད་ནས། རྩི་རྒྱུ་ཡོད་པ་མ་རེད་ཅེས་རྩིས་ཞེས་མིང་ཙམ་སྦྱར། རྩིས། བརྩིས། བརྩི་སོགས་མིང་ཙམ་དང་། འདས་མ་འོངས་ཀྱི་ཁྱད་པར་ད་ལྟའང་བོད་བྱིངས་ཀྱི་སྐད་ངག་ལ་མ་འགྱུར་བར་ཡོད། སྦྱར་ཡིག་གཏོང་མཁན་ཟེར་འདོད་ནས། བཏང་མཁན་ཞེས་འདས་ཚིག་སྦྱར་བ་དང་། སྐད་གཏོང་བྱེད་ཟེར་འདོད་ནས། སྐད་གཏོང་ཡས་གི ཞེས་དང་། ལ་ལས་སྐད་གཏོང་ཡག་གི་ཞེས་བྲིས་པ་དང་། སྔོན་གྱི་སུམ་རྟགས་ཟེར་འདོད་ནས། སྔོན་མའི་སུམ་རྟགས་ཞེས་བྲིས་པ་དང་། བོད་ཀྱི་སུམ་རྟགས་སྔོན་མ་ཟེར་འདོད་ནས། སྔོན་མ་བོད་གི་སུམ་རྟགས། ཞེས་ཚིག་མགོ་མཇུག་སློག་པ་དང་། སྔོན་མ་བོད་ཀྱི་སུམ་རྟགས་ཡིན་ལ། ཕྱི་མ་མི་རིགས་ཆེ་གེ་མོའི་སུམ་རྟགས་རེད་ཟེར་རྒྱུ་འདྲ་བ་བྲིས།

སྤྱིར་བཏང་དང་སྒྲ་སྦྱར་ཆོག་ཟེར་འདོད་ནས། སྤྱིར་བཏང་ཡིན་ན་དང་སྒྲ་བྱས་ཆོག ཞེས་བྲིས་པ་དང་། དང་སྒྲ་སྦྱར་ཚེ་ཟེར་འདོད་ནས། དང་སྒྲ་སྦྱར་བ་བྱས་བྱུང་ཚེ། ཞེས་བྲིས་པ་དང་། སློབ་སྦྱོང་བྱོས་ཤིག་ཅེས་པར་སློབ་སྦྱོང་བྱེད་ཅིག་ཅེས་བྲིས་པ་སོགས་མཐའ་ཡས་ཤིང་། མང་ཚོགས་ཀྱི་སྐད་དང་མཐུན་རྒྱུ་ཕར་ཟད། ཡི་གེ་ཤེས་པ་དག་གིས་ཀྱང་འཕྲལ་དུ་མི་གོ་ལ། ལ་ལ་གཏན་ནས་གོ་མི་ཐུབ་པ་འདི་དག་བོད་རང་མཚན་པ་ཞིག་གི་ཚིག་མིན་པ་གསལ་ཞིང་། སྐད་ཡིག་བཅོས་བསྒྱུར་བྱེད་དོ་ཞེས་སྤྱི་སྐད་དག་དོར་ནས། ཡུལ་སྐད་རེ་བྲིས་ཚེ། དབུས་གཙང་གིས་རང་གི་ཡུལ་སྐད་རེ་བྲིས། ཁམས་ཀྱིས་རང་གི་ཡུལ་སྐད་རེ་བྲིས། ཨ་མདོས་རང་གི་ཡུལ་སྐད་རེ་བྲིས། རོང་བས་རོང་སྐད་རེ་བྲིས། འབྲོག་པས་འབྲོག་སྐད་རེ་བྲིས་ན། སྐད་ཡིག་སོ་སོར་གྱེས་པར་གྱུར་ནས་ཕན་ཚུན་བརྡ་མི་འཕྲོད་པ་ཞིག་ཏུ་འགྱུར་བ་ནི། སྔོན་དབྱི་རིགས་ཀྱི་ཡི་གེ་འཐོར་ནས། སྤྱིའི་བེད་སྤྱོད་མི་ཐུབ་པ་ཞིག་ཏུ་གྱུར་པས་ཀྱང་ཤེས་ལ། དེབ་དཀར་ལས་ཀྱང་། དེང་སང་མཐའ་མི་འགའ་ཞིག་གིས། དབུས་ཀྱི་ཕལ་སྐད། བླ་དྭགས་ཀྱི་ཕལ་སྐད་སོགས་སྣང་བར་གང་དྲན་གྱིས་སྐད་མཛོད་དང་གླེགས་བམ་སྡེབ་པ་འདི་རིགས། བརྒྱ་ལ་དར་སྲོལ་ཆེ་རུ་སོང་ན། ཡུལ་སོ་སོའི་ཕལ་སྐད་མི་འདྲ་བའི་རྐྱེན་གྱིས། བོད་ཀྱི་སྐད་སྤྱི་ཡང་དུམ་བུར་ཆད་དེ། ནམ་ཞིག་ན་ཡུལ་སོ་སོའི་སྐད་དང་ཡིག་གེ་ཕན་ཚུན་གོ་བརྡ་མི་འཕྲོད་པ་ཞིག་འོང་ངེས། གསུངས་པ་དོན་ལ་གནས་སོ། །

གཞན་ཡང་། བོད་ཀྱི་སུམ་རྟགས་སོགས་བརྡ་སྤྲོད་པའི་གཞུང་རྣམས་ནི་རྙོག་རྫོབ་ཅན་རེད་ཟེར་བ་དང་། བོད་ཀྱི་རྣམ་དབྱེ་བརྒྱད་དེ་ཚན་རིག་དང་མཐུན་མི་མཐུན་བརྟགས་དགོས་ཟེར་ནས་བོད་ཀྱི་བརྡ་སྤྲོད་པའི་གཞུང་གི་འགྲོ་ལུགས་སུམ་ཆ་གཉིས་ཙམ་རེ་མེད་པར་བྱས་པ་ནི། བཅོས་བསྒྱུར་བྱེད་པ་མིན་པར་མེས་རྒྱལ་གྱི་རིག་གནས་ཀྱི་ཡ་གྱལ་བོད་ཀྱི་སྐད་ཡིག་གི་རིག་གནས་རྨེག་མེད་དུ་གཏོང་རྩིས་རེད་སྙམ། རྣམ་དབྱེ་བརྒྱད་དང་ཚིག་ཕྲད་གཞན་དག་བཅས་ནི། བོད་རང་སྐད་ལ་ཡོད་པ་ཞིག་ཡིན་པས། ཚན་རིག་དང་མི་མཐུན་ནོ་ཞེས་འདོར་རྒྱུ་ག་ལ་ཡོད། རྒྱ་ཡིག་ལ་འབྲེལ་སྒྲ 的 གཅིག་པུ་ཙམ་ལས་མེད་པས། བོད་ཡིག་ལའང་གི་གཅིག་པུས་ཆོག་གོ་ཟེར་བ་དང་། རྒྱ་ཡིག་ལ་རྣམ་དབྱེ་གཞན་མེད་པས། བོད་ཡིག་ལའང་མེད་པར་བྱེད་དགོས་ཟེར་རྒྱུ་ནི་དེ་བས་ཀྱང་མི་འཐད་དོ། །

ཡང་ལ་ལ་ན་རེ། སྔོན་གྱི་བརྡ་སྤྲོད་པའི་གཞུང་དག་ནི། བཀས་བཀོད་རྒྱུད་འཛིན་པ་དང་། ཆོས་ལུགས་པ་འདི་དང་འདི་ཞེས་བྱ་བས་བརྩམས་པས། ངོ་རྒོལ་བྱེད་རྒྱུ་ལས་དེ་དག་ལ་བསྟུན་གཏན་ནས་མི་རུང་། ཟེར་ནས། གནའ་བཟང་དེང་སྤྱོད་ལ་ངོ་རྒོལ་བྱེད་པ་དང་། ངེད་ཅག་གི་འདི་ཡི་གེ་བཅོས་བསྒྱུར་གྱི་བྱ་བ་ཡིན་པས། ཁ་ཕྱོགས་ཆེན་པོ་མ་ནོར་ཟེར་བ་ནི། ལན་དོན་མཐུན་འདེབས་རྒྱུ་མེད་པའི་རྟགས་མཚན་ནོ། །

རྣམ་དབྱེ་ཚིག་ཕྲད་སོགས་ལ་ཅུང་ཟད་དཔྱད་ན། འགའ་ཞིག་གིས་རྣམ་དབྱེ་དང་བོ་རྣམ་དབྱེ་མིན་ཟེར་མོད། རྣམ་དབྱེ་དང་བོ་དོན་གྱི་ངོ་བོ་ཙམ་བརྗོད་པ། ཁང་བ་ཞེས་པའང་། ཁང་བའི་ངོ་བོ་ཆོས་གཞན་དང་མ་འདྲེས་པར་འབྱེད་པའི་སྒྲའི་ཆ་ཤས་ཤིག་ཡོད་པ་ཁས་ལེན་དགོས་ལ། དེ་ལྟར་ན། ངོ་བོ་ཙམ་བརྗོད་པ་ལ་རྣམ་དབྱེ་དང་བོ་ཞེས་བཏགས་པ་ལ་སྐྱོན་ཅི་ཞིག་ཡོད། སྤྱིར་མིང་ཚིག་གཉིས་མི་འགལ་ཏེ་ཁང་བའི་ཀ་བ། ཞེས་པ་མིང་ཚིག་གཉིས་ཀ་ཡིན་མོད། མིང་ཚིག་ཡི་གེ་གསུམ་དུ་ཕྱེས་པའི་མིང་དང་ཚིག་གཉིས་འགལ་བ་ཡིན་ཏེ། ཁང་བ་ཞེས་པ་མིང་དང་། ཁང་བའི་ཀ་བ་ཞེས་པ་ཚིག་ཡིན། འགའ་ཞིག་གིས། དེང་སང་མིང་ཚིག་ཅེས་གཉིས་ཀ་གཅིག་ཏུ་བསྡུས་ཏེ་མཚན་གཞི་ལ། མི། རྟ། ཕྱུགས། གླང་དང་། ཁང་བ། ཀ་བ་སོགས་འཇོག་པ་ནི། བོད་སྐད་ལ་མ་བྱང་བའི་རྟགས་ཡིན་ཏེ། བོད་སྐད་ལ། འདིའི་མིང་ལ་ཅི་ཟེར། ཁྱོད་ཀྱི་མིང་ལ་ཅི་ཟེར། ཟེར་བ་ལས། འདིའི་མིང་ཚིག་ལ་ཅི་ཟེར། ཞེས་མི་འདྲི་ལ། ལན་འདེབས་ཚེའང་འདིའི་མིང་ལ་གསེར་ཟེར། འདིའི་མིང་ལ་དངུལ་ཟེར། ངའི་མིང་ལ་ཚེ་རིང་ཟེར། ཞེས་ཟེར་བ་ལས། འདིའི་མིང་ཚིག་ལ་གསེར་ཟེར། ངའི་མིང་ཚིག་ལ་ཚེ་རིང་ཟེར། ཞེས་མི་བརྗོད་པ་མངོན་སུམ་གྱིས་གྲུབ་བོ། །

དེ་ལྟ་བུའི་ནོར་འཁྲུལ་འབྱུང་བའང་། རྒྱ་ཡིག་ལ 名词 ཞེས་ཡི་གེ་གཉིས་ཡོད་དོ་སྙམ་ནས་ཞྭ་དཔེ་ལྷམ་ལ་བཀབ་པ་ཡིན་ནོ། །མིང་གི་རྩོམ་གཞིར་གྱུར་པའི་ཡི་གེ་དང་། ཚིག་གི་རྩོམ་གཞིར་གྱུར་པའི་མིང་། ཞེས་སོགས་ཀྱི་ཐ་སྙད་བོད་རང་གི་བརྡ་སྤྲོད་དང་ཚད་མའི་གཞུང་དག་ཏུ་གྲགས་ཤིང་ཡོད་པ་དག་མ་མཐོང་ཞིང་། མཐོང་ནའང་མི་ཤེས་པར། ཚིག་གི་ཐོག་མའི་རྣམ་པ། ཞེས་དང་། ཚིག་གྲུབ་ནང་འཇུག་རྒྱུ་ཞེས་སོགས་ཀྱང་རང་ཉིད་བོད་ཀྱི་བརྡ་དང་ཐ་སྙད་ལ་མ་བྱང་བའི་རྟགས་ཡིན་ལ། སྐབས་འགར་ཚིག་གྲུབ་དང་། སྐབས་འགར་ཚིག་སྒྲུབ་ཅེས་སྒྲུབ་དང་གྲུབ་གཉིས་ཁྱད་མེད་བྱས་པ་ནི་རང་ཉིད་ལ་བོད་ཡིག་གི་དག་ཆ་མེད་པར་མ་ཟད། ས་མགོ་ཡོད་མེད་ཀྱི་སྒྲུབ་དང་གྲུབ་གཉིས་ཀྱི་སྒྲའི་ཁྱད་པར་ཡང་ཁར་མི་ཐོན་པའི་རྟགས་སོ། །

འབྲེལ་སྒྲའི་སྐབས། ཀྱི་དང་གྱི་གཏན་འཕུད་བྱེད་སྐབས། རྗེས་འཇུག་ག་ང་ད་ན་བ། །མ་ར་ལ་སའི་རྗེས་སུ་གི །འ་དང་མཐའ་རྟེན་མེད་མཐར་འི། །རྗོད་བདེ་ཁ་སྐོང་ཡི་རུ་ཐོབ། །ཅེས་སྡོམ་ཚིག་བཀོད། ཡི་རུ་ཐོབ། ཅེས་རུ་སྦྱར་བ་ནི། བརྡ་སྤྲོད་གཞུང་དང་མི་མཐུན་མོད། དེ་ཁྱོད་ཀྱིས་གསར་བརྗེ་བྱེད་ཡུལ་ཡིན་པས་བསྟུན་མི་སྲིད་ལ། མང་ཚོགས་ཀྱི་ཁ་སྐད་དང་བསྟུན་པ་ཡིན་ན། སུའི་ཁ་སྐད་དང་བསྟུན་པ་ཡིན། ལན་སྨོས་ཤིག འབྲེལ་སྒྲ་དང་གསུམ་པ་བྱེད་པ་འཇུག་ཚུལ་གྱི་སྡོམ་ཚིག་བཀོད་པར་མ་ཟད། རེའུ་མིག་ཀྱང་བཀོད་དེ། གིས་ཁོ་ན་བྲིས་ཆོག་པ་རེད་ཅེས་ཐག་བཅད་མོད། ཡང་རང་རྐུས་རང་གིས་ཕུད་པ་བཞིན་དུ། བསམ་གྱིས་མི་ཁྱབ། ལྷུན་གྱིས་གྲུབ་ལྟ་བུ་གནས་ཚུལ་དང་བསྟུན་ཏེ། དམིགས་བསལ་གི་ཚིག་གྲུབ་བྱས་ནས་རང་འཇགས་སུ་བཞག་ཆོག་ཟེར། གནས་ཚུལ་དང་བསྟུན་ཚུལ། དེའི་སྤྱིར་བཏང་དམིགས་བསལ་གྱི་ཚིག་གྲུབ་བྱེད་ཚུལ་ཇི་ལྟར་ཡིན། གཞན་ཡང་མིང་ཚིག་རང་བཞིན་གིས་སྒྲུབ་པའི་གཏན་འཇགས་ཚིག བྱ་ཚིག་རང་བཞིན་གིས་སྒྲུབ་པའི་གཏན་འཇགས་ཚིག་ཟེར་བས། སྒྲུབ་བྱེད་གང་གིས། བསྒྲུབ་བྱ་གང་སྒྲུབ་པ་རེད། མིང་ཚིག་དང་མིང་ཚིག་ཅན་གི་ཚིག་གང་ཞིག་ལ་ཞེས་སོགས་རྡོལ་གཏམ་སྨྲ་བ་ལྟ་བུ་ཆེས་མང་བས་དཔྱད་ཀྱིས་ག་ལ་ལང་།

བརྡ་སྤྲོད་གསར་བ་ལས། འབྲེལ་སྒྲའི་གོ་དོན་བཤད་ཚེ། འབྲེལ་གཞི་འབྲེལ་ཆོས་གཏོགས་ཚུལ་བར་གྱི་མཚམས་སྦྱོར་ཞེས་བོད་སྐད་ཡིན་མིན་མི་ཤེས་པ་འདི་འདྲ་ཞིག་བྲིས་འདུག དོན་ལ་འབྲེལ་གཞི་དང་འབྲེལ་ཆོས་བར་གྱི་མཚམས་སྦྱོར་བྱེད་ཟེར་འདོད་པ་འདྲ་ལ། དེ་ལྟར་ན། འབྲེལ་སྒྲ་ཡོད་ཚད་ཁྱད་གཞི་དང་ཁྱད་ཆོས་བར་གྱི་འབྲེལ་བར་འགྱུར་བས། གསེར་གྱི་རྣ་རྒྱན། ཞེས་པའི་འབྲེལ་སྒྲའང་ཁྱད་གཞི་དང་ཁྱད་ཆོས་བར་གྱི་འབྲེལ་སྒྲར་ཐལ་ལོ། །འདོད་ན། གསེར་ཁྱད་གཞི་དང་། རྣ་རྒྱན་དེའི་ཁྱད་ཆོས་སུ་འགྱུར། འོ་ན་འབྲེལ་སྒྲ་དེ་ཅི་ཞིག་ཡིན་ཞེ་ན། དེ་ནི་རང་བཞིན་དང་རང་བཞིན་ཅན་གྱི་འབྲེལ་སྒྲ་ཡིན་པ་ཤིན་ཏུ་གསལ། ཁྱོད་ཀྱི་དཔེ་བརྗོད་ཀྱང་བསྒྱུར་ཚུལ་མི་འགྲིག་པ་དང་ཁྱོད་ཀྱི་ཞེ་འདོད་དང་མི་འབྱོར་ཏེ། 领导我们事业的核心力量是中国共产党 འདིའི་དོན་ནི། རང་རེའི་ལས་དོན་གྱི་འགོ་ཁྲིད་བྱེད་མཁན་སྲོག་ཤིང་དུ་གྱུར་པའི་སྟོབས་ཤུགས་ནི་ཀྲུང་གོ་གུང་ཁྲན་ཏང་རེད། ཅེས་པ་ཡིན་ལ། ཁྱེད་ཅག་གིས་སྲོག་ཤིང་གི་སྟོབས་ཤུགས། ཞེས་བསྒྱུར་ཡོད། དེ་ལྟར་ན། སྲོག་ཤིང་ནི་འབྲེལ་གཞི་དང་སྟོབས་ཤུགས་ནི་འབྲེལ་ཆོས་སུ་ཐལ་ལོ། །

ཅིའི་ཕྱིར་ཞེ་ན། ཁྱོད་ཀྱིས་འབྲེལ་སྒྲའི་གོ་དོན་འཐད་པའི་ཕྱིར། འདོད་མི་ནུས་ཏེ། སྲོག་ཤིང་དུ་གྱུར་པའི་སྟོབས་ཤུགས་ཞེས་པའི་འབྲེལ་སྒྲ་འི་ནི། རང་བཞིན་དང་རང་བཞིན་ཅན་གྱི་འབྲེལ་སྒྲ་ཡིན་པའི་ཕྱིར། དེ་བཞིན་དུ་དཔེ་བརྗོད་གཞན་གྱི་རྒྱ་ཡིག་བསྒྱུར་ཚུལ་ལའང་སྐྱོན་དང་མི་རིགས་པ་ཤིན་ཏུ་མང་མོད། ལོགས་སུ་དཔྱད་པར་འདོད་དོ། །མིང་ཚིག་དང་ཚིག་རྒྱན་བར་གི་འབྲེལ་བ་ཟེར་ནས། དཔེ་བརྗོད་ལ། རྡོ་ཡི་ཆུ་རགས་ལེ་བར་ཁྲི་ཕྲག་ཡོད། ཅེས་པ་བཞག་འདུག རྡོ་ནི་ཁྱོད་ཀྱིས་ཟེར་བའི་མིང་ཚིག་དང་། ཆུ་རགས་ནི་ཚིག་རྒྱན་ཨེ་རེད། དེ་ཡིན་ན། འབྲེལ་སྒྲའི་འོག་གི་མིང་དང་ཚིག་གང་རུང་ཡིན་ན་ཚིག་རྒྱན་ཡིན་པའི་ཁྱབ་པར་ཐལ་ལོ། །ཁྱེད་ཅག་གིས་རྡོ། ཞེས་པ་དེ་མིང་ཚིག་གི་མཚན་གཞིར་འདོད་མོད། ངེད་ཅག་བོད་རང་གི་ཐ་སྙད་ལ། ས། རྡོ། ཆུ། མེ། ཞེས་པ་སོགས་ལ་མིང་ཟེར་ལ། མིང་རྐྱང་ཡང་ཟེར། མིང་ཚིག་གཉིས་སུ་ཕྱེས་པའི་མིང་དང་ཚིག་གཉིས་འགལ་བ་ཡིན་ལ། མིང་རྐྱང་ཐམས་ཅད་ཚིག་ཡིན་མི་ཟེར། ཁྱེད་ཅག་གིས་མིང་རྐྱང་ཐམས་ཅད་ལ་མིང་ཚིག་ཟེར་བ་ནི། མི་རིགས་གཞན་ཞིག་གི་བཤད་ཚུལ་ལ་གཞིགས་ནས་བོད་སྤྱིས་དེ་ལྟར་བཤད་དགོས་ཞེས་བཤད་པ་ཡིན་མོད། དགོས་པ་ཡོད་ན་ཁས་བླང་ཆོག་ནའང་། དགོས་པ་ཅི་ཡང་མེད་པས། ཐ་སྙད་དེ་བསྒྱུར་མི་དགོས་སྙམ་མོ། །

འབྲི་རྒྱུ་ཡིན་ན་ཟེར་འདོད་ནས། བྲིས་པ་ཡིན་ན། ཞེས་བྲིས་པ་དང་། དེ་དག་གི་སྔོན་དུ་དང་སྒྲ་ངེས་པར་འཇོག་དགོས་ཟེར་བ་སོགས་མང་ཚོགས་ཀྱི་ཁ་སྐད་དང་བསྟུན་པ་ཡིན་ན། མང་ཚོགས་དེ་གང་དུ་འདུས་སྡོད་བྱས་ཡོད། སྤྲོ་སེམས་འཁོལ་བའི་ངང་ནས་དགའ་བསུ་ཞུ། ཞེས་པའི་ནས་དེ་གསུམ་པ་བྱེད་པ་ཡིན་ཟེར་བ་ནི་ཤིན་ཏུ་མི་འཐད་དེ། སྤྲོ་སེམས་འཁོལ་བ་ཡོད་བཞིན་དུ་དགའ་བསུ་ཞུ། ཞེས་པ་ཡིན་གྱི། སྤྲོ་སེམས་དེ་དགའ་བསུ་ཞུ་བའི་བྱེད་པ་བོ་མིན་ཏེ། བྱེད་པ་བོ་ནི་རང་ཉིད་ཡིན། དེས་ན་དེའི་ནང་གི་ནས་དེ་ཉིད་དགའ་བསུ་ཞུ་ཚུལ་སྟོན་པའི་ཚིག་ཕྲད་ཙམ་ཡིན། ཁྲ་ལམ་གྱིས་མཐོང་ཞེས་པའི་གྱིས་དང་། ལྷུན་གྱིས་གྲུབ་ཅེས་པའི་གྱིས་ལྟ་བུའོ། །

འབྲེལ་སྒྲ་དང་བྱེད་སྒྲའི་སྐབས་སུ། ཀྱི་གྱི་དང་ཀྱིས་གྱིས་དོར་བ་ནི། དགོས་པ་མེད་ལ་གནོད་པ་ཡོད་པ་ཞིག་ཡིན་པ་ལ་རང་གི་ལག་ལེན་གྱིས་ཤེས་ནུས། ཡུལ་འགའ་ཞིག་ཏུ་ཁ་སྐད་ལ་དེ་དག་གི་ཚབ་ཏུ་གི་དང་གིས་ཟེར་བ་ཡོད་ནའང་ཐམས་ཅད་མིན་ཏེ། རོང་ཁུལ་དུ་མ་ཞིག་དང་། འབྲོག་ཁུལ་རྒྱ་ཆེན་པོར་ཁྱོད་ཀྱི་ཞེས་པའི་ཚབ་ཏུ་ཁྱོའི་དང་། ཁྱོད་ཀྱིས་ཞེས་པའི་ཚབ་ཏུ་ཁྱོས་ཟེར་བ་དང་། ས་ཆ་ལ་ལར། རྒྱ་སྐད་ཀི བོད་སྐད་ཀི་ཞེས་ག་ཁ་ཕྱེས་ཀྱི་སྒྲ་ཐོན། རི་འི་མགོ ཆུ་འི་ཟམ་པ་ཞེས་སོགས་ཡུལ་སྐད་མི་འདྲ་བ་སྣ་ཚོགས་ཤིག་ཡོད་མོད། དེ་དག་ཚང་མ་ཁྱེར་ཡོང་ནས་སྤྱི་སྐད་ཀྱི་ཚབ་བྱས་ན། སྐད་ཡིག་གཅིག་གྱུར་ཏུ་འགྲོ་བ་ལ་གནོད་པ་ལས། ཕན་པ་ཅི་ཡང་མེད། ཁྱད་པར་དུ་ཡུལ་སྐད་དེ་དག་གི་ཚབ་ལ་ཀྱི་སོགས་སྤྱི་སྐད་དུ་ཆགས་ནས་ཀུན་གྱིས་ཤེས་ཤིང་བེད་སྤྱོད་བཞིན་པའི་སྐབས་སུ་གློ་བུར་དུ་བསྒྱུར་བ་ལ་དགོས་པ་མེད་དེ། ཡིག་ཚོགས་ཉུང་བའི་དགོས་པ་མེད་ལ། སྐད་གཅིག་གྱུར་དུ་འགྲོ་བའི་དགོས་པའང་མེད། མགོ་རྙོག་མེད་པའི་དགོས་པ་མེད་ལ། སྤྱི་སྐད་དང་མཐུན་པའི་དགོས་པའང་མེད། དང་བོ་གྲུབ་སྟེ། ཀྱི་ཀྱིས་གྱི་གྱིས་རྣམས་དོར་ནས། གི་གིས་བྲིས་ནའང་ཡི་གེ་མང་ཉུང་སྔ་མ་ལྟར་ལས། ཇེ་ཉུང་ལ་མ་སོང་བའི་ཕྱིར། གཉིས་པ་གྲུབ་སྟེ། ད་བ་ས་ན་ར་ལའི་རྗེས་སུ་གི་དང་གིས་ཐོན་པ་ནི། ཡུལ་འགའ་ཞིག་ལས་ཐམས་ཅད་མིན་ཏེ། ཡུལ་དུ་མ་ཞིག་ཏུ། བདེ་ལེགས་ཀྱིས། བདེར་གཤེགས་ཀྱིས། ཞེས་ས་མཐར་ཀྱི་སྒྲ་ཐོན་པ་དང་། རིམ་གྱིས་ཡར་རྒྱས་བྱུང་ཟེར་བ་ལས། རིམ་གིས་ཡར་རྒྱས་བྱུང་མི་ཟེར། དེས་ན་གི་གིས་ཁོ་ན་བྲིས་ནའང་གཅིག་གྱུར་དུ་འགྲོ་མི་ཐུབ་ལ། དེ་ལས་སྔར་ནས་ཡིག་ཐོག་ནས་གཅིག་གྱུར་བྱུང་བས། བོད་སྤྱིའི་སྐད་ཡིག་ཏུ་གྱུར་ཡོད་པ་རང་སོར་བཞག་ན་གནོད་པ་ཅི་ཡང་མེད་པའི་ཕྱིར། གསུམ་པ་གྲུབ་སྟེ། མགོ་རྙོག་མེད་པའི་དགོས་པ་མེད་པར་མ་ཟད། མགོ་ཇེ་རྙོག་ལ་བཏང་འདུག་སྟེ། ག་ང་ད་ན་བ། མ་ར་ལ་སའི་རྗེས་སུ་གི །ཞེས་དང་། གིས་ཁོ་ན་བྲིས་ཆོག་པ་རེད། ཟེར་ཡང་། བརྗོད་ཀྱིས་མི་ལང་སོགས་ཀྱི་ཀྱིས་རང་སོར་འཇོག་དགོས་ཟེར་བ་དང་། གནས་ཚུལ་དང་བསྟུན་ནས་བཞག་ཆོག་ཟེར་བ་དང་། དམིགས་བསལ་གྱི་ཚིག་གྲུབ་བྱས་ནས་བཞག་ཆོག་ཟེར་བ་སོགས་ངེས་མེད་ཀྱི་རང་བཞིན་དུ་གྱུར་པ་དང་བརྗོད་ཀྱིས་མི་ལང་སོགས། ཞེས་པའི་སོགས་སྒྲའི་ནང་དུ་བསྡུ་རྒྱུ་མི་འདྲ་ཡོད་ངེས་གཏན་མེད་པ་དང་། གནས་ཚུལ་དང་བསྟུན་ནས་ཟེར་བ་ལས། གནས་ཚུལ་ཇི་འདྲ་ཞིག་ལ་བསྟུན་དགོས་ངེས་མེད་ཧོར་རྒྱུག་ཏུ་སོང་བ་དང་། དམིགས་བསལ་གྱིས་ཟེར་བ་ཙམ་ལས། སྤྱིར་བཏང་དམིགས་བསལ་གྱི་བྱེ་བྲག་ཅི་ཡང་མེད་པའི་ཧམ་བཤད་བྱས་པས། གསར་བུ་རྣམས་མགོ་འཁོར་བྱེད་ཙམ་དུ་ཟད་ལ། གཞན་ཡང་རང་ཉིད་ཀྱང་མགོ་འཁོར་ཏེ། (Nའིའི་ཚབ་ཏུ་གི་བྲིས་པ།) དཔེར་ན། (N*དམངས་གཙོ་གི་ལྟ་བུ་དུ་མ་ཞིག་བྱུང་སྟེ། མགོ་རྙོག་ཆེན་པོར་གྱུར།) བཞི་བ་གྲུབ་སྟེ། སྤྱི་སྐད་ནི་སྟོད་མངའ་རིས་ནས་སྨད་ཨ་མདོའི་མཐའི་བར་དུ་གང་དུ་ཁྱེར་ཡང་བོད་མི་ཡི་གེ་ཤེས་པ་དག་གིས་ཤེས་རྒྱུའི་སྐད་ཡིག་ཅིག་ལ་སྤྱིའི་སྐད་ཡིག་ཟེར་ཏེ། ད་བ་ས་ཀྱི་ག་ང་གི །ན་མ་ར་ལའི་རྗེས་སུ་གྱི། །འ་དང་མཐའ་རྟེན་མེད་མཐར་འི། །རྐང་བ་སྐོང་ཚེ་ཡི་ཞེས་ཐོབ། །ཅེས་པ་ལྟར་བྲིས་པའི་གཞུང་རྣམས་བཞིན་ནོ། །ཀྱི་གྱིའི་ཚབ་ཏུ་གི་ཤ་སྟག་བྲིས་པ་དག་ནི། ཡུལ་འགའ་ཞིག་ཏུ་གོ་ཡང་། ཡུལ་འགའ་ཞིག་ཏུ་མི་གོ་བ་དང་། ཡུལ་འགའ་ཞིག་གི་སྐད་དང་མི་མཐུན་པ་དང་། ཡུལ་འགའ་ཞིག་གི་རྣ་བར་མི་སྙན་པའི་སྟབས་ཀྱིས་སྤྱི་སྐད་དང་མཐུན་པའི་དགོས་པ་ཅི་ཡང་མེད་དོ། །ཀྱི་སོགས་བསྒྱུར་བ་ལ། དགོས་པ་མེད་པར་མ་ཟད། གནོད་པ་ཡོད་དེ། གང་ཡིན་ས་ལ་གི་བཞག་སྟེ། སྤྱི་ཚོགས་རིང་ལུགས་གི དམངས་གཙོ་གི ཨ་ཕ་གི ཨ་མ་གི ཁྱོད་གི་མགོ ང་གི་ལག་པ། ཏ་ཀྲའེ་གི བཅས་གི བྱིངས་གི ཚུལ་གིས། རིམ་གིས་འགྱུར་སོགས། ཨན་ཡོའི་ཤིང་བཟོའི་བོད་སྐད་ལྟ་བུར་གྱུར། ད་དུང་ཡི་གེའི་འགྲོ་ལུགས་ངེས་མེད་དུ་གྱུར་ནས། ཡུལ་ཕྱོགས་འདིས་གོ་ཡང་། ཡུལ་ཕྱོགས་གཞན་ཞིག་གིས་མི་གོ་བའི་སློབ་གྲྭའི་སློབ་དེབ་ཀྱང་འདྲ་མིན་སྣ་ཚོགས་ཤིག་བྱུང་།

གཞན་ཡང་། སྙན་ངག སྡེབ་སྦྱོར། ཟློས་གར། སྒྲུང་དང་གླུ་གཞས་སོགས་ཀྱི་ཚིག་ཉམས་དང་། འགྱུར་ཁུག་སྙན་ཆ་སོགས་མེད་པར། ཚིག་གྱོང་ལ་རེངས་པར་གྱུར། གཞན་ཡང་ཀྱི་སོགས་གཏན་ཕུད་བཏང་ནས། ཤུལ་དུ་གི་འི་ཡི་གསུམ་བཞག་མོད། དེ་དག་ཀྱང་རྟགས་མཐའ་གང་ལ་བསྟུན་དགོས་པ་སོགས་ལ་མགོ་འཐོམ་ནས་གསར་སྐྲུན་མཁན་རང་ཉིད་ཀྱང་ཡིག་རྨོངས་སུ་གྱུར།

གཞན་ཡང་། ཡོངས་སུ་གྲགས་པའི་མིང་རྣམས་ཀྱང་བསྒྱུར་དགོས་བྱུང་སྟེ། ཆོས་ཀྱི་རྒྱལ་མཚན་ལ། ཆོས་གི་རྒྱལ་མཚན། ཆོས་ཀྱི་གྲགས་པ་ལ། ཆོས་གི་གྲགས་པ། ཕྱོགས་ཀྱི་གླང་བོ་ལ། ཕྱོགས་གི་གླང་བོ། དབྱངས་ཀྱི་དགའ་སྟོན་ལ། དབྱངས་གི་དགའ་སྟོན། དཔྱིད་ཀྱི་རྒྱལ་མོའི་གླུ་དབྱངས་ལ། དཔྱིད་གི་རྒྱལ་མོའི་གླུ་དབྱངས། དཔྱིད་ཀྱི་ཀོ་ཀི་ལ་ལ། དཔྱིད་གི་ཀོ་ཀི་ལ། དབྱངས་ཀྱི་བདག་པོ་ལ། དབྱངས་གི་བདག་པོ། དཔལ་གྱི་དབང་ཕྱུག་ལ། དཔལ་གི་དབང་ཕྱུག་ཚོགས་ཀྱི་བདག་པོ་ལ། ཚོགས་གི་བདག་པོ། སེམས་ཀྱི་རང་གསལ་ལ། སེམས་གི་རང་གསལ། གངས་ཀྱི་རི་བོ་ལ། གངས་གི་རི་བོ། དཔལ་གྱི་རི་ལ། དཔལ་གི་རི་སོགས་མིང་གྲངས་ལས་འདས་པ་བཙན་བསྒྱུར་བྱས་ཏེ། མང་ཚོགས་ལ་རྒྱུས་མེད་པའི་མིང་དུ་མ་ཞིག་མང་ཚོགས་ཀྱི་མགོར་བཙན་འཇོག་བྱས་ཏེ། མང་ཚོགས་ཀྱི་སྐད་དང་བསྟུན་པ་ཡིན་ནོ་ཞེས་ཟེར་བ་སོགས་ཀྱི་སྤྱོད་ཚུལ་ནི། མཐར་གཏུགས་ན་རང་ཉིད་ཀྱིས་བོད་སྐད་ཇི་བཞིན་མི་ཤེས་པའི་རྟགས་སོ། །

གཞན་ཡང་། ཡི་གེ་སྒྱུར་མཁན་དང་འབྲི་མཁན་གསར་བུ་དག་ཀྱང་མགོ་འཐོམ་དུ་བཅུག་སྟབས། གཅིག་མཐུན་གྱི་ལམ་ལུགས་ཤིག་མེད་པར་གྱུར་ཏེ། ལ་ལས་འབྲེལ་སྒྲ་ལ་གི་གཅིག་པུས་ཆོག་པ་འདྲ་ཟེར། ལ་ལས་མི་ཆོག་སྟེ། གཏན་འཇགས་དང་། ཚིག་གྲུབ་དང་། དམིགས་བསལ་ཅན་ཡོད་ཟེར་བས་གང་བྱུང་དུ་གི་འབྲི་མི་ཆོག་པ་འདྲ་ཟེར། ལ་ལས་གནས་ཚུལ་དང་ཡང་ཚུལ་དམིགས་བསལ་དང་ཡང་བསལ་ཚོ་མི་ཤེས། ཁོ་ཚོས་བཤད་པ་ལྟར་གི་འཇོག་ཟེར་ནས། གང་ཡིན་སར་གི་བཞག་སྟེ། དཔར་ངོས་གཅིག་ལ་གི་བཅུ་ཕྲག་དུ་མ་བྱུང་། དེ་ལྟར་འབྲེལ་སྒྲ་དང་བྱེད་སྒྲ་བསྒྱུར་བ་ལ་དགོས་པ་མེད་པར་མ་ཟད། གནོད་པ་ཡོད་པ་ཞིག་ཡིན་ལ། མ་བཅོས་པར་སོར་བཞག་བྱས་ན། གནོད་པ་མེད་པར་མ་ཟད། ཕན་པ་ཡོད་པ་ཞིག་ཡིན་ཏེ། ཡུལ་སོ་སོའི་སྐད་མི་འདྲ་ཡང་འབྲེལ་སྒྲ་དང་བྱེད་སྒྲའི་འགྲོ་ལུགས་ནི་བོད་བྱིངས་ཀྱི་གོམས་གཤིས་སུ་ཆགས་ཟིན་པས། སྟོད་མངའ་རིས་ནས་སྨད་ཨ་མདོའི་མཐའི་བར་དུ་ཡི་གེ་ཀློག་མཁན་དག་གིས་ཀློག་ཤེས་པར་མ་ཟད། དོན་ཡང་གོ་ནུས་ལ། རྣ་བར་ཡང་སྙན་པ་དང་། ཡི་གེའི་ཐོག་ནས་སྐད་ཡིག་གཅིག་གྱུར་བྱུང་ཟིན་པ་དག་སྲུང་འཛིན་བྱེད་པ་དང་། ཡུལ་སོ་སོའི་ཡུལ་སྐད་ཀྱི་དབང་དུ་སོང་ནས་སྐད་ཡིག་ཁ་བྲལ་དུ་འགྲོ་བ་འགོག་པ་དང་། སྙན་ངག་དང་རྩོམ་དང་སྒྱུ་རྩལ་སོགས་ཀྱི་ངལ་གསོ་དང་ཉམས་འགྱུར་དོད་པ་སོགས་ཀྱི་ཕན་པ་ཆེ་ལ། སྟབས་ཡང་བདེ་སྟེ། ད་བ་ས་ཀྱི་ག་ང་གི །ན་མ་ར་ལའི་རྗེས་སུ་གྱི། །འ་དང་མཐའ་རྟེན་མེད་མཐར་འི། །རྐང་བ་སྐོང་ཚེ་ཡི་ཞེས་ཐོབ། །ཅེས་གཏན་འཁེལ་བའི་ཚུལ་གྱིས་འབྲི་རྒྱུ་ལས། གཏན་འཇགས་ཡིན་མིན། ཚིག་གྲུབ་ཡིན་མིན། དམིགས་བསལ་ཡོད་མེད། གནས་ཚུལ་ལ་གཞིག་པ་སོགས་ཅི་ཡང་མི་དགོས་སོ། །

གཞན་ཡང་། སྙན་ངག་གི་ཚིག་བཅད། བཅད་ལྷུག་སྤེལ་མ་སོགས་ཀྱི་སྐབས་སུའང་། རྟགས་མཚུངས་སྒྲ་མཚུངས་ཅི་རིགས་འདྲེན་པའི་ལུགས་ལྟར་བྲིས་ན། སྙན་ཅིང་འཇེབས་ལ་འགྱུར་ཁུག་གི་ཉམས་སོགས་ཐོན་པར་འགྱུར། དེ་ལྟར་མ་ཡིན་པར། གི་ཤ་སྟག་བཞག་ཚེ་སྙན་རྒྱུ་ཕར་ཟད། ཚིག་རེངས་ཤིང་གྱོང་བར་འགྱུར་རོ། །དེ་ལྟར་ཡིན་མིན་དངོས་ཡོད་ཀྱི་གནས་ཚུལ་ལ་ལྟོས་དང་། འདི་ལྟར་བྱེད་དགོས་སོ། །ཞེས་བཀའི་རེའུ་མིག་རྩོམ་བསྒྱུར་ལས་ཁུངས་དག་ལ་བཀྲམ་ནས་དེ་ལྟར་བྲིས་ནའང་། མང་ཚོགས་ཀྱིས་ཡིག་བསྐུར་དང་། མ་ཡིག་བཤུ་བ། སྨན་དང་རིག་གནས་སོགས་གསར་རྩོམ་ཡིག་རྙིང་བསྐྱར་དཔར་སོགས་ལའང་། ཁྱེད་ཅག་གི་དེ་ལྟར་མི་བྱེད་པར་མ་ཟད། སློབ་དེབ་འགའ་ཞིག་ཁྱེད་ཅག་གི་རྗེས་སུ་འབྲངས་ནས་བསྒྲིགས་པ་ལའང་། མང་ཚོགས་ཀྱི་བསམ་འཆར་མང་བས་ཨ་བཅོས་ཡང་བཅོས་མི་བྱེད་ཀ་མེད་བྱུང་ངོ་། །

ལ་དོན་གྱི་སྐབས་སུ། བརྡ་སྤྲོད་གསར་བ་ཟེར་བ་སོགས་སུ། སུ་རུ་ར་དང་ན་ལ་དུ། །ལ་སྒྲ་རྣམ་པ་དྲུག་ཡིན་ཏེ། །ས་སུ་ག་བ་ང་ད་ན། །མ་ར་ལ་བརྒྱད་རྗེས་སུ་དུ། །དེ་ཉིད་འཇུག་པ་ཕུད་རྗེས་སུ། །ལ་ཡིག་ཀུན་གི་རྗེས་སུ་འཇུག །ན་ཡིག་སྐབས་དང་བསྟུན་ནས་སྦྱར། །ཞེས་ཚིག་གྱོང་ལ་རེངས་པའི་སྡོམ་ཚིག་ཅིག་བཀོད་ནས། གསར་སྐྲུན་གྱི་ཉམས་དང་བཅས་ཏེ་དམ་བཅས་པར་མ་ཟད། རེའུ་མིག་ཀྱང་བཀོད་མོད། ཡང་རང་རྐུས་རང་གིས་ཕུད་པ་བཞིན། རྟག་ཏུ། རབ་ཏུ། ཤིན་ཏུ་རྣམས་རྒྱུན་འཇགས་ཚིག་སྒྲུབ་དང་། གནས་ཚུལ་དང་བསྟུན་པ་དམིགས་བསལ་གི་ཚིག་སྒྲུབ། ཟེར་ནས་བཞག དེ་དག་ལ་ཏུ་བཞག་ཆོག་ན། ཁབ་ཏུ། སྤྱི་ཁྱབ་ཏུ། བྱང་ཆུབ་ཏུ། ཁག་ཏུ། ངག་ཏུ། ལག་ཏུ། ཀུན་ཏུ། རྒྱབ་ཏུ། འགབ་ཏུ། ཞིབ་ཏུ། འགག་ཏུ་སོགས་ལ་ཅིའི་ཕྱིར་མི་ཆོག དམིགས་བསལ་གྱི་ཚིག་སྒྲུབ་མིན་ཟེར་ན། ཁྱེད་ཀྱིས་ཚིག་སྒྲུབ་མ་བྱས་པ་ཨེ་རེད། ཁྱེད་ཀྱིས་རྟག་ཏུ་ལ་དམིགས་བསལ་བཏང་ནས། འདི་དག་ལ་དམིགས་བསལ་མི་གཏོང་དགོས་དོན་ཅི་རེད། ཡང་དེ་ཉིད་འཇུག་པ་ཕུད་རྗེས་སུ། ཞེས་པའི་ཚིག་རྫོབ་འདིས། ལ་ཡིག་དེ་ཉིད་ལ་མི་འཇུག་པ་བཤད་པ་ཡིན་ཚོད་རེད་མོད། འོག་ཏུ་གཏན་ལ་འབེབས་ཞེས་པའི་ལ་ཡིག་དེ་ཉིད་ལ་འཇུག་པར་བཤད་ནས། རང་གིས་རང་ལ་འགྲམ་ལྕག་ཅིག་བརྒྱབ།

འགྲོ་ཕྱོགས་སྟོན་པའི་བྱ་ཚིག་ཅེས་གསར་སྐྲུན་གྱི་བཟོ་ལྟ་སྟོན། འོ་ན་ད་དུང་ལས་ཕྱོགས། རྡུང་ཕྱོགས། མགར་ཕྱོགས། བྱེད་ཕྱོགས། རྒྱག་ཕྱོགས། སློབ་ཕྱོགས། བཤད་ཕྱོགས། འཕེན་ཕྱོགས་སྟོན་པའི་བྱ་ཚིག་སོགས་ལས་ཀྱི་དབྱེ་བ་བརྒྱ་ཕྲག་སྟོང་ཕྲག་གསར་སྐྲུན་བྱས་ན་སྐུ་ཞབས་གཟི་བརྗིད་ག་འདྲ་ཆེ་ཨང་། ཡང་ཁོ་ན་རེ། དེ་མིན་དམིགས་བསལ་གྱི་བྱ་ཚིག དཔེ་ན། དགོས། མཁོ། ཐོབ། ལོན། རག ཕོག ཐེབས། བྱུང་། རྙེད། ཟེར། ཐུག སྐྱེ་ལ་སོགས་པ་གང་ཞིག་གང་ལ་གནས་པའམ་ཡོད་པའི་དོན་བསྟན་པ་དེ་ལ་གནས་གཞི་སྟོན་པའང་ཟེར་ཆོག ཟེར་བ་ནི་ཟེར་རྒྱུ་ཕོངས་ཤིང་། གནས་གཞི་སྟོན་པའི་སྒྲའི་དོན་མ་གོ་བར་ཟད་དེ། ཡོད་དང་། གནས་ཞེས་པ་གནས་པར་སྟོན་པའི་སྒྲ་ཡིན་པ་ལས། (Nགནས་གཞི་སྟོན་པའི་སྒྲ་གང་ནས་ཡིན།) དཔེར་ན། (N*ནང་ལ་མི་ཡོད་ཅེས་པའི་ལ་ཡིག་དེས་ནང་དེ་མི་གནས་སའི་གཞི་ཡིན་པར་སྟོན་པས་ན་བདུན་པ་གནས་གཞི་)ཟེར། ཡོད་ཅེས་པས་གནས་པ་ཙམ་ལས་གནས་གཞི་སྟོན་ཚུལ་མེད། དེས་ན་གོང་གི་དགོས་དང་མཁོ་སོགས་ལ་གནས་གཞི་སྟོན་པའི་སྒྲ་ཟེར་མི་ཆོག་པ་ཤིན་ཏུ་གསལ།

གཉིས་པ་ལས་སུ་བྱ་བ་ནི། (Bརྣམ་དབྱེ་རང་ཉིད་སྦྱར་སའི་གཞི་དེ་ལ་བྱ་བ་ཞིག་བྱས་པར་སྟོན་པའི་སྒྲ་)དེ་ལ་(Aརྣམ་དབྱེ་གཉིས་པ་)ཟེར་ལ། ཁྱེད་ཅག་གིས་རྣམ་དབྱེ་གཉིས་པའི་གོ་དོན་བཤད་ཚེ། བྱེད་པ་བོས་བྱ་བ་གང་འདྲ་ཅིག་བྱས་པར་བྱ་བ་བྱེད་ཡུལ་བསྟན་པ་དེ་ལ་ལས་སུ་བྱ་བ་ཟེར། ཞེས་ཚིག་ཉོག་ལ་རིང་བ་ཞིག་བྲིས་མོད། གང་འདྲ་ཅིག་བྱས་པར་བྱ་བ་བྱེད་ཡུལ་བསྟན་པ། ཞེས་པ་འདི་གོ་རྒྱུ་ཅི་ཡང་མེད། མི་ཁ་ཤས་གིས་ངོ་འཛིན་བྱེད་རྒྱུར་ཟེར་བ་དང་། ཡུལ་ཚིག་ལ་རྩིས་རྒྱུ་ཡོད་པ་མ་རེད། ཅེས་པ་དག་ནི་ཚིག་སྐྱོན་ཤིན་ཏུ་ཆེ་བ་ཤེས་སླ་ལ། མདོར་ན། ཤར་ཕྱོགས་སུ་འགྲོ་ཞེས་པ་ལྟ་བུ་བྱ་བྱེད་ཐ་མི་དད་པའི་ཚིག་ཡིན་སྟབས། ལ་དོན་དེ་གནས་གཞི་བྱས་ན་འགྲིག་ཟེར་བ་ནི། ལས་སུ་བྱ་བའི་ལ་དོན་གྱི་དོན་གཏན་ནས་མ་གོ་བར་ཟད་དེ། ལས་སུ་བྱ་བའི་རྣམ་དབྱེས་ཡུལ་གང་ཞིག་ལ་བྱ་བ་ཞིག་བྱས་པར་སྟོན་པ་ཙམ་ལས། བྱེད་པ་བོ་དང་བྱ་བ་གཉིས་ངོ་བོ་གཅིག་མི་གཅིག་སྟོན་མི་དགོས་པས། རི་བོང་གནམ་རྡིབ་ཀྱི་དོགས་པ་བྱེད་མི་དགོས་ཏེ། ང་ཤར་ཕྱོགས་སུ་འགྲོ་ཞེས་པའི་ལ་དོན་དེས། གཞི་ཤར་ཕྱོགས་ལ་ང་རང་འགྲོ་བའི་བྱ་བ་བྱེད་པར་སྟོན་པ་ཡིན་ལ། ང་རང་དང་འགྲོ་བའི་བྱ་བ་གཉིས་ངོ་བོ་ཐ་དད་མི་དད་གང་ཡང་མི་སྟོན་ནོ། །དེས་ན་(N**ཤར་ཕྱོགས་སུ་འགྲོ་)ཞེས་པ་ལྟ་བུའི་ལ་དོན་དེ་གཉིས་པ་ལས་སུ་བྱ་བ་ཡིན་ལ། བྱ་བྱེད་ཐ་དད་མི་དད་ཀྱི་གནད་དོན་ནི་གསུམ་པ་བྱེད་པའི་ཐད་དུ་ཡོད་དེ། དཔེར་ན། (N**ངས་ཟས་ཟ། ཞེས་བརྗོད་ཚེ། ཟ་བའི་བྱ་བ་དེ་ཉིད་ཡུལ་ཟས་དང་ངོ་བོ་གཅིག་པའི་ཚུལ་གྱིས་འབྲེལ་བ་ལས། ང་དང་ངོ་བོ་ཐ་དད་པའི་སྟབས་ཀྱིས་གསུམ་པ་བྱེད་པ་སྦྱར་དགོས་)ལ། ང་འགྲོ་ཞེས་བརྗོད་ཚེ། འགྲོ་བའི་བྱ་བ་དེ་ང་དང་ངོ་བོ་གཅིག་པའི་ཚུལ་གྱིས་འབྲེལ་ཡོད་པ་ལས། འགྲོ་སའི་ཡུལ་དང་ངོ་བོ་གཅིག་པའི་ཚུལ་གྱིས་འབྲེལ་ཡོད་པ་མིན་པས། དེ་ལ་ནི་རྣམ་དབྱེ་གསུམ་པ་སྦྱར་མི་དགོས་སོ། །

དེ་བཞིན་དུ་(N**རྟ་ལམ་དུ་རྒྱུག བྱ་ནམ་མཁར་འཕུར། འཁོར་ལོ་གཡས་སུ་འཁོར། བསམ་འགྲུབ་གདན་ལ་བཞུགས། རྣམས་ལ་རྣམ་དབྱེ་གསུམ་པ་སྦྱར་མི་དགོས་)སྟབས། ཁ་ཅིག་གིས་དེ་དག་གི་སྐབས་སུ་གསུམ་པ་བྱེད་པ་ཤུགས་ལ་བསྟན་ཟེར་བ་ནི་རང་གི་དེ་ཉིད་བསྟན་པའོ། །རྟས་རྩྭ་ཟོས། བྱིའུས་འབུ་ཟོས། འཁོར་ལོས་དཔེ་ཆ་དཔར། བསམ་འགྲུབ་ཀྱིས་ཡི་གེ་བྲིས། ཞེས་པ་རྣམས་ལ་རྣམ་དབྱེ་གསུམ་པ་སྦྱར་དགོས་ཏེ། བྱ་བ་དེ་བྱེད་པ་བོ་དང་ངོ་བོ་གཅིག་ཏུ་མ་སོང་བར། བྱ་བའི་ཡུལ་དང་ངོ་བོ་གཅིག་ཏུ་སོང་བའོ། །གནད་རགས་པ་འདི་ཙམ་ལའང་རྨོངས་བཞིན་དུ་སྐད་ཡིག་བཅོས་བསྒྱུར་བྱེད་དོ། །མང་ཚོགས་ཀྱི་སྐད་དང་མཐུན་པར་བྱེད་དོ། །ཞེས་ཡིག་ལོག་སྤེལ་བ་ནི་བྱིས་པའི་རོལ་རྩེད་དུ་ཟད་དེ། མང་ཚོགས་ཀྱི་སྐད་ལས་དཔག་ཚད་འབུམ་བརྒལ་ཏོ། །

(Nབདུན་པ་གནས་གཞི)འི་སྐབས། (N*བྱ་བ་གང་འདྲ་ཞིག་བྱེད་པར་རུང་དེ་བྱེད་སའི་ས་ཆ་བསྟན་པ་དེ་ལ་གནས་གཞི་སྟོན་པ་)ཟེར། ཞེས་པའི་བྱེད་པར་ཞེས་ལ་སྒྲ་མི་དགོས་སར་ལ་སྒྲ་སྦྱར་བ་དང་། བྱེད་སའི་ས་ཆ་བསྟན་པ་ལ་གནས་གཞི་ཟེར་བ་མི་འཐད་དེ། བདུན་པ་གནས་གཞིས་བྱ་བ་བྱེད་སའི་ས་ཆ་བསྟན་པ་མིན་པར་བདུན་པ་གནས་གཞིའི་(Bལ་དོན་རང་ཉིད་སྦྱར་སའི་གཞི་དེ་ལ་ཆོས་ཤིག་གནས་པ་ཙམ་སྟོན་པ)ས་ན་(Aབདུན་པ་གནས་གཞི་)ཟེར། ཙམ་སྒྲས། རང་ཉིད་སྦྱར་སའི་གཞི་དེ་ལ་བྱ་བ་ཞིག་བྱས་པ་དང་། གཞི་དེའི་ཆེད་དུ་བྱས་པ་སྟོན་པ་གཅོད། དཔེར་ན། (Cརྒྱལ་ས་རུ་གཙོ་འཛིན་བཞུགས།)ཞེས་པའི་རུ་དེས་རྣམ་དབྱེ་རང་ཉིད་སྦྱར་སའི་རྒྱལ་ས་དེ་གཙོ་འཛིན་གནས་སའི་གཞི་ཡིན་པ་དང་། གཙོ་འཛིན་ནི་གཞི་དེར་གནས་པའི་གནས་ཆོས་ཡིན་པར་སྟོན་པའོ། །དེ་བཞིན་དུ་ས་ལ་རྩྭ་སྐྱེས། ཞེས་པའི་ལ་ཡིག་དེས། ས་ནི་རྩྭ་གནས་སའི་གཞི་ཡིན་པ་དང་། རྩྭ་གནས་དེར་སྐྱེས་ཟིན་ནས་ཡོད་པར་སྟོན་པའོ། །རྣམ་དབྱེ་མེད་ན་ས་རྟེན་གཞི་དང་རྩྭ་བརྟེན་པ་ཡིན་པར་གོ་མི་ནུས་སོ། །མེ་མདའ་བརྒྱབ་པས་སྟག་ལ་སྐྲག་དངངས་སྐྱེས། ང་ལ་དགའ་སྤྲོ་སྐྱེས། ཞེས་པའི་ལ་ཡིག་གཉིས་ཀ་གནས་གཞི་ཡིན་ཏེ། སྟག་དེ་སྐྲག་དངངས་ཀྱི་བློ་སྐྱེས་ཡོད་པའམ་གནས་སའི་གཞིའམ་རྟེན་ཡིན་པར་སྟོན་པ་དང་། ང་དགའ་སྤྲོའི་བློ་སྐྱེས་པའང་གནས་སའི་གཞི་འམ་རྟེན་ཡིན་པར་སྟོན་པའོ། །ང་སྟག་ལ་སྐྲག གཙོ་འཛིན་ལ་དགའ་ཞེས་པའི་ལ་ཡིག་ནི་བདུན་པ་གནས་གཞི་མིན་ཏེ། སྟག་ལ་བརྟེན་ནས་རང་རྒྱུད་ལ་སྐྲག་དངངས་ཀྱི་བློ་སྐྱེས་པ་དང་། གཙོ་འཛིན་ལ་བརྟེན་ནས་རང་རྒྱུད་ལ་དགའ་བའི་བློ་ཞིག་སྐྱེས་པའི་དོན་ཡིན་པས། སྟག་དང་གཙོ་འཛིན་ནི་སྐྲག་པ་དང་དགའ་བ་སྐྱེས་པའམ་གནས་པའི་རྟེན་མིན་ནོ། །

དེས་ན་(Nདེའི་ལ་ཡིག་དེ་གང་ཞིག་ཡིན་)ཞེ་ན། (Hསྨྲ་སྒོ་)ལས། (Gསྨོན་དང་ཚད་འཛིན་གཞི་དང་ནི། །)གསུངས་པ་ལྟར་གཞི་འཛིན་པའི་ཚིག་ཕྲད་ཡིན་ཏེ། སྐྲག་པ་སྐྱེ་བའི་གཞི་ནི་སྟག་དང་དགའ་བ་སྐྱེ་བའི་གཞི་ནི་གཙོ་འཛིན་ཡིན་པར་སྟོན་ནོ། །གནས་གཞིའི་གཞི་དང་གཞི་འཛིན་པ་ཞེས་པའི་གཞི་གཉིས་མི་འདྲ་སྟེ། གནས་གཞི་ཞེས་པའི་གཞི་ནི་གནས་པའམ་ཡོད་པ་སྟོན་པའི་གཞི་དེ་ལ་གོ་དགོས་ལ། གཞི་འཛིན་པ་ཞེས་པའི་གཞི་ནི་གང་ལ་བརྟེན་ནས་སྐྱེས་པའི་གཞི་དེ་ལ་གོ་དགོས་པ་ལས། རང་གང་ལ་གནས་པའི་གཞི་དེ་ཉིད་མི་སྟོན་ཏེ། སྟག་ལ་སྐྲག་པའི་བློ་དེ་རང་རྒྱུད་ལ་གནས་པ་ལས་སྟག་ལ་ཡོད་པ་མིན། དེས་ན་དེ་ལ་སྐྲག དེ་ལ་དགའ། དེའི་མིང་ལ་བཀྲ་ཤིས་ཟེར། སྒྲུབ་ཐུབ་མིན་འགོ་ཁྲིད་ལ་ཐུག དཔེ་ཆ་དེ་ང་ལ་དགོས། གནས་ཚུལ་ལ་འགྱུར་ལྡོག་བྱུང་སོགས་ཀྱི་ལ་ཡིག་ནི་གཞི་འཛིན་པའི་ཕྲད་ཡིན་ནོ། །

དེ་ཡང་ཡིན་ཏེ། (N**ས་ལ་རྩྭ་སྐྱེས་)ཞེས་བརྗོད་ཚེ། ས་རྟེན་གཞི་དང་རྩྭ་དེ་ལ་བརྟེན་ནས་ཡོད་པའི་དོན་སྤྱི་འཆར། ས་ནས་རྩྭ་སྐྱེས་ཞེས་བརྗོད་ཚེ། རྩྭ་སྐྱེ་སའི་འབྱུང་ཁུངས་ས་ཡིན་པའི་རྣམ་པ་འཆར་བའི་ཕྱིར། དེ་བཞིན་དུ་མི་ཞིག་ལ་དམིགས་ནས་དེ་ལ་ཤོད། ཅེས་བཤད་ཚེ། གཞི་ཕ་རོལ་བོ་དེ་ལ་དོན་ཞིག་བརྗོད་པའི་བྱ་བ་བྱེད་དགོས་པར་གོ་བས། ལ་དེ་ལས་སུ་བྱ་བ་ཡིན་ལ། དངོས་པོ་ཞིག་ལ་དམིགས་ནས། དེ་ལ་ཡོད་ཅེས་བརྗོད་ཚེ། དངོས་པོ་དེ་གཞི་ཕ་རོལ་བོ་དེ་ལ་ཡོད་པའམ་གནས་པར་གོ་བས། ལ་དེ་གནས་གཞི་ཡིན་ལ། ང་དེ་ལ་དགའ་ཞེས་བརྗོད་ཚེ། གཞི་ཕ་རོལ་བོ་དེ་ལ་དམིགས་པའི་དགའ་བའི་བློ་ཞིག་ཁོ་རང་གི་རྒྱུད་ལ་ཡོད་པར་གོ་བས། དེ་གཞི་འཛིན་པའི་ཕྲད་ཡིན་ནོ། །(N*ས་ལ་རྩྭ་སྐྱེས། ཁང་ཐོག་ལ་རྩྭ་སྐྱེས། ཁང་ཤུལ་ལ་རྩྭ་སྐྱེས། གྱང་ཐོག་ལ་རྩྭ་སྐྱེས།) ཞེས་པའི་ལ་ཡིག་རྣམས་(Nབདུན་པ་གནས་གཞི་)ཡིན་ཏེ། གཞི་དེ་དང་དེ་ལ་རྩྭ་གནས་པར་སྟོན་པ་ཡིན་ལ། རྟོག་པ་ལའང་དེ་ལྟར་འཆར། མོ་ལ་བུ་ཞིག་སྐྱེས། ཞེས་པའི་ལ་ཡིག དེ་དག་དང་མི་འདྲ་སྟེ། དེའི་ལ་ཡིག་གིས་བུ་སྐྱེ་སའི་གཞི་ངོས་འཛིན་པ་ཙམ་ལས། བུ་དེ་གནས་སའམ་ཡོད་ས་སྟོན་པ་མིན་ཏེ། མོ་ལ་བུ་ཞིག་སྐྱེས་ཏེ་མལ་སར་ཡོད། ཅེས་པའི་ལ་ཡིག གཞི་འཛིན་སའི་ཕྲད་དང་རུ་བསྡུས་པའི་ར་ཡིག་དེ་གནས་གཞི་ཡིན། ཁང་ཐོག་ལ་རྩྭ་སྐྱེས་ཏེ་ཁང་ཞབས་ན་ཡོད་མི་ཟེར་ལ་ཟེར་དོན་ཡང་མེད་པས། མོ་ལ་བུ་ཞིག་སྐྱེས་ཞེས་པའི་ལ་ཡིག་དང་། ཁང་ཐོག་ལ་རྩྭ་སྐྱེས་ཞེས་པའི་ལ་ཡིག་གཉིས་མི་འདྲ་བ་ཤེས། དེ་དག་ནི་རྟོག་པ་ལ་འཆར་ཚུལ་དང་སྦྱར་ནས་དཔྱད་དགོས་ཏེ། སྒྲ་རྟོག་རང་ཡུལ་ལ་སེལ་འཇུག་ཡིན་པས། སྒྲ་ཚད་ཟུང་དུ་འབྲེལ་བའི་རིགས་ལམ་ནས་འདྲེན་དགོས་སོ། །

ལ་ལ་ན་རེ། མོ་ལ་བུ་སྐྱེས་སོགས་ཀྱི་ལ་ཡིག་ནི། ལྔ་བ་འབྱུང་ཁུངས་ཡིན་ཏེ། སྤྲེའུ་མར་ལ་བཟོས་པ་མིན། །འདབ་ཆགས་ལྕགས་ལ་བཟོས་པ་མིན། །ཞེས་པའི་ལ་ཡིག་ནི་འབྱུང་ཁུངས་ཡིན་པ་བཞིན་ནོ་ཟེར་མོད། དེ་ལྟ་བུའི་སྤྱིའི་རྩོམ་ལུགས་དང་མི་མཐུན་པ་འགའ་རེ་བྱུང་བ་ནི་ཁུངས་སུ་བྱ་མི་འོས་ཏེ། བརྡ་སྤྲོད་པའི་གཞུང་དང་ཡང་མི་མཐུན་ལ། འགའ་རེ་ནི་ཡུལ་སྐད་ཀྱི་དབང་དུ་སོང་བའང་ཡོད་དེ། ཡུལ་ལ་ལར་ལ་རྐྱང་དང་ལས་གཉིས་སྒྲ་གཅིག་པས། དེའི་དབང་གིས་འབྲི་ཚེའང་ཤན་ཤོར་ནས་ཁྱད་མེད་དུ་བྲིས་པ་ཡིན་ལ། དེར་མ་ཟད། (Hས་སྐྱའི་ལེགས་བཤད་ལས།) (Gསྐྱེ་བ་ཕྱི་མར་བཅོལ་བ་ཡི། །ནོར་ལ་རང་ཉིད་ལེན་དང་མཚུངས། །)ཞེས་པའི་ལ་ཡིག་ཀྱང་རྩོམ་སྐྱོན་ཡིན་པར་མཁས་པ་འགའ་ཞིག་གིས་བཤད་དེ། དེ་སྒྲའི་ཚབ་ལ་ལ་སྒྲ་བཞག་འདུག་ཟེར། (Hསྒྲ་གཞུང་)ལས། (Gསྡེབ་སྦྱོར་ལས་ནི་སི་སོགས་ཐམས་ཅད་དུའོ། །)ཞེས་པ་ལྟར་ཚིག་གི་ཉམས་དོད་པའི་ཕྱིར་སྦྱར་བ་ཡིན་ན་མ་གཏོགས་སྤྱིའི་རྩོམ་ལུགས་དང་མི་མཐུན་ནོ། །འགོ་ཁྲིད་ལ་ཐུག ང་ཚོར་དགོས། འདི་ལ་སྲིད་དབང་སྒེར་འཛིན་ཟེར་སོགས་ཀྱི་ལ་ཡིག་ནི་བདུན་པ་གནས་གཞི་མིན་པས། དེའི་དཔེར་བརྗོད་དུ་བཞག་པ་མི་འགྲིག་ལ། མར་ཁེ་སི་རིང་ལུགས་གི་སྲིད་ཏང་ཅིག་ལ་གོང་འཕེལ་བྱུང་། ཞེས་པ་འདི། རྒྱ་མིན་བོད་མིན་གྱི་སྐད་དུ་གྱུར་འདུག གོང་འཕེལ་བྱུང་སྟེ་མར་ཁེ་སི་ལེ་ཉིན་རིང་ལུགས་ཀྱི་སྲིད་ཏང་ཞིག་ཏུ་གྱུར་ཅེས་བརྗོད་ན་བོད་སྐད་ངོ་མ་རེད། དེའི་ལ་དོན་དེ་ཡང་གནས་གཞི་མིན་ལ་དེ་ཉིད་ཡིན་ནོ། །

དགོས་ཆེད་སྐབས། (Hདེ་ཉིད་)ལས། (Gདམིགས་ཡུལ་དགོས་པ་གང་ཞིག་གི །ཆེད་དུ་སྒྲུབ་པའི་བྱ་བ་ཞིག །བྱས་པ་གཙོ་བོར་བསྟན་པས་ན། །དགོས་ཆེད་གསལ་བྱེད་སྒྲ་རུ་བརྗོད། །)ཅེས་གོ་དོན་བཤད་མོད། ར་སྒྲ་ཆད་པ་དང་། འདས་ཚིག་སོགས་ཚིག་རྫོབ་ཚུལ་ཤེས་སླ། གཞན་ཡང་ཁོ་ན་རེ། སློབ་སྦྱོང་བྱེད་དུ་འགྲོ་ཟེར་བའི་དཔེར་བརྗོད་ལ་མཚོན་ནས་བཤད་ན། སློབ་སྦྱོང་བྱེད་པ་ནི་དགོས་པ་དང་། དེའི་ཆེད་དུ་འགྲོ་བའི་བྱ་བ་སྟོན་པ་ལྟ་བུ་ཞེས་ཟེར། དེ་ནི་ཡུལ་དང་དགོས་པ་གཉིས་གོ་ལྡོག་པ་ཡིན་ཏེ། སློབ་སྦྱོང་བྱེད་པ་ཡུལ་དང་། འགྲོ་བ་ནི་དེའི་དགོས་པའམ་དེའི་ཆེད་དུ་ཡིན། སློབ་སྦྱོང་བྱེད་པ་ལ་སློབ་གྲྭར་འགྲོ་དགོས་ཟེར་བ་ལས། འགྲོ་བ་ལ་སློབ་སྦྱོང་བྱེད་དགོས་མི་ཟེར། གཞན་ཡང་དཔེར་ན། (Nམགྲོན་པོ་ལ་ཁང་བ་གྲ་སྒྲིག་གྱིས་)ཞེས་པའི་(N*མགྲོན་པོ་ནི་ཡུལ་དང་། ཁང་བ་གྲ་སྒྲིག་བྱེད་པ་ནི་ཡུལ་དེའི་དགོས་པ་སྒྲུབ་པ་རེད། འཚོ་བའི་ཆེད་དུ་ཞིང་ལས་བྱེད། ཅེས་པར་མཚོན་ན། འཚོ་བ་ནི་ཡུལ་དང་། ཞིང་ལས་བྱེད་པ་དེའི་དགོས་པའམ་དགོས་མཁོ་རེད།) བཞི་བ་(Nདགོས་ཆེད་)ཅེས་པ། (N*རྣམ་དབྱེ་རང་ཉིད་གང་ལ་སྦྱར་བའི་ཡུལ་དེའི་དགོས་པ་ཞིག་སྟོན་པས་ན་དགོས་ཆེད་)ཟེར་རོ། །གཞན་ཡང་། ཁམས་སྐད་ནང་མང་ཆེ་བར། སར། ལྷ་སའི་སྐད་ནང་མང་ཆེ་བ། ཀག གིས་ཚབ་བྱེད། ཟེར་བ་ནི་རྒྱུས་མེད་ཀྱིས་རྒྱུས་གཏམ་ཡིན་ཏེ། མདོ་ཁམས་སྟོད་སྨད་གཉིས་སུ་ཕྱེས་པའི་མདོ་ཁམས་སྟོད་ལའང་། ལི་གཙང་། གསེར་ཐལ། བྲག་མགོའི་གཙང་མདའ་སོགས་འབྲོག་སྡེ། མགར་ཐར་གྱི་འབྲོག་སྡེ། ཉག་རོང་འབྲོག་སྡེ། ལི་ཐང་གཡོན་རུ་སོགས་འབྲོག་སྡེ་རྒྱ་ཆེན་པོ་དག་གི་སྐད་ནི། མཚོ་སྔོན། ཀན་སུའུ། རྔ་བ་བོད་རིགས་རང་སྐྱོང་ཁུལ་སོགས་ཀྱི་ཁ་སྐད་དང་གཅིག་པ་ཡིན་ལ། རོང་ཁུལ་ལའང་དེ་དག་གི་ཁ་སྐད་དང་ཉེ་བ་ཤིན་ཏུ་མང་། དབུས་གཙང་གི་ཡང་མངའ་རིས་མཐའ་མཚམས་ཀྱི་དགེ་རྩེ་ནས་བཟུང་། བོད་ལྗོངས་དང་མཚོ་སྔོན་མཐའ་མཚམས་བར་གྱི་འབྲོག་སྡེ་དག་གི་ཁ་སྐད་ཀྱང་གོང་གསལ་དེ་དག་གི་ཁ་སྐད་དང་འདྲ་བ་ཡིན་གཤིས། མཐའ་གཅིག་ཏུ་མདོ་ཁམས་སྟོད་ཀྱི་ཁ་སྐད་འདི་ཡིན། མདོ་ཁམས་སྨད་ཀྱི་ཁ་སྐད་འདི་ཡིན། ཞེས་ཁ་ཚོན་གཅོད་རྒྱུ་མེད་དེ། མདོ་དབུས་གཙང་གསུམ་གྱི་ཁ་སྐད་དག་ཀྱང་ཡུལ་སོ་སོའི་ནང་དུ་འདྲེས་ནས་ཡོད་དོ། །དེ་ལྟར་ཕྱི་རོལ་ཡུལ་གྱི་ཆོས་ཉིད་ཁོང་དུ་མ་ཆུད་པར་ཁ་ཚོན་གཅོད་པ་ནི་ཤེས་བྱ་ལ་བསྙོན་འདིང་བའོ། །དེས་ན་ལྷ་སའི་སྐད་འདི་ཡིན། ཁམས་སྐད་འདི་ཡིན། ཨམ་སྐད་འདི་ཡིན་ཟེར་ནས་སྤྱི་སྐད་གཏོར་བའི་ལས་ལ་མི་འཇུག་པར་ཞུ། བཅིངས་འགྲོལ་དམག་མིས་ཞིང་ལས་ལ་རྒྱབ་སྐྱོར་བྱེད་དུ་ཕེབས་པ་རེད། ཅེས་མི་ལ་གསུམ་པ་བྱེད་པ་སྦྱར་བ་ནི། བྱ་བྱེད་ཐ་དད་མི་དད་ཀྱི་དོན་མ་གོ་བར་མ་ཟད། བོད་སྐད་ལའང་མ་བྱང་བར་གསལ་ལོ། །གཞན་ཡང་ཁོ་ན་རེ། དགོས་པ་གསལ་བྱེད་ཀྱི་སྒྲ། དོན་དུ། ཆེད་དུ། ཕྱིར་དུ། སླད་དུ། བཅས་གྱིས་ལ་དོན་གི་ཚབ་བྱེད་ཆོག ཅེས་པའང་མ་བརྟག་པར་གསལ་ཏེ། ཚིག་དེ་དག་གི་དུ་རྣམས་ནི་ལ་དོན་དངོས་ཡིན་པས་ཚབ་གང་ནས་ཡིན།

དེ་ཉིད་དང་ཚེ་སྐབས་ཀྱི་ཐད། དེ་ཉིད་ལས། ལ་སྒྲའི་སྔོན་རྗེས་ཡི་གེ་དག །ཡུལ་དང་བྱ་ཚིག་འབྲེལ་མི་སྟོན། །ལ་སྒྲའི་སྔོན་དུ་ཡི་གེ་དེས། །བྱ་ཚིག་ཚོད་འཛིན་ཁ་སྣོན་དང་། །ཚིག་རྒྱན་སྤྲད་དེ་དོན་གཅིག་སྟོན། །དེ་ལ་དེ་ཉིད་བརྗོད་པ་ཟེར། །ཞེས་དང་། གོ་དོན་ལ་སྒྲའི་སྔོན་ལ་ཡོད་པའི་ཚིག་དང་ལ་སྒྲའི་རྗེས་ལ་ཡོད་པའི་བྱ་ཚིག་དེ་གཉིས། སྔོན་ལ་ཡོད་པའི་ཚིག་དེ། བྱ་བའི་ཡུལ་སྟོན་པ་མིན་པར། རྗེས་ལ་བྱ་ཚིག་ཁ་སྣོན་རྒྱག་པ་དང་ཚད་འཛིན་བྱེད་པ། ཚིག་རྒྱན་སྤྲད་པ་ནུས་པ་བསྟན་ནས་དོན་གཅིག་སྟོན་པ་མ་གཏོགས་གཞན་གང་ཡང་མེད། དེ་ལ་དེ་ཉིད་ཟེར། ཞེས་རྩ་འགྲེལ་གཉིས་བཀོད་དེ། མང་ཚོགས་ཀྱི་ཁ་སྐད་དང་བསྟུན་པ་ཡིན་ཟེར་མོད། རྣམ་དབྱེ་ཚིག་ཕྲད་དང་བྲལ་བས། མང་ཚོགས་ཀྱིས་མི་གོ་བར་མ་ཟད། རིག་གནས་ཡོད་པ་དག་གིས་ཀྱང་གོ་དཀའ་བར་འདུག་ལ། བོད་སྐད་ཡིན་མིན་ཧ་གོ་དཀའ་བ་འདི་དག་ནི། ཞབས་འདེགས་ཡིན་ནམ། ཞབས་འདྲེན་ཡིན་དཔྱོད་ལྡན་རྣམས་ཀྱིས་དཔྱད་པར་འཚལ། ཡང་། དེ་ཉིད་བྱེད་པའི་ལ་དོན་མཇུག་ལ་འགྲོ་བའི་བྱ་ཚིག་ཅེས་སོགས་དང་། ཁོང་གི་རང་དོན་སྤུ་ཙམ་མེད་ལ། ཞེས་དང་། གོང་གསལ་གི་དོན་དུ་དེ་རྒྱས་པར་བཤད་ན། ཞེས་གི་དང་དུ་སོགས་མི་དགོས་སར་བཞག་པ་དགོས་སར་ཆད་པ་འདི་འདྲ་གཞན་ཡང་མང་སྟེ། ཁ་ཚང་བཤད་པ་ཞེས་པར། ཁ་ཚང་དུ་བཤད་པ། ཞེས་རྒྱང་བསྒྲགས་སོགས་ལས་ཐོས་པ་དང་མཐོང་རྒྱུའང་ཡོད་དོ། །





བློ་གསལ་འཇུག་ངོགས་ཁག་བཞི་བ།




གསུམ་པ། རྗེས་འཇུག་གི་རྟགས་ཀྱི་འཇུག་པ་བཤད་པ།

རྗེས་འཇུག་གི་རྟགས་ཀྱི་དབྱེ་བ་བཤད་པ་དང་། དེའི་འཇུག་པ་རྒྱས་པར་བཤད་པ་གཉིས།

དང་བོ། རྗེས་འཇུག་གི་རྟགས་ཀྱི་དབྱེ་བ་བཤད་པ།

རྗེས་འཇུག་བཅུའི་ནང་གི་ད་བ་ས་གསུམ་ནི་རྗེས་འཇུག་གི་ཕོ་དང་། ག་ང་ན་མ་ར་ལ་དྲུག་ནི་མོ། འ་རྗེས་འཇུག་གི་མ་ནིང་ཡིན། དེ་ལའང་ནང་གསེས་ཀྱི་ཕོ་ལ་སྐྱེས་བུ་རབ་འབྲིང་ཐ་མ་གསུམ། མོ་ལ་མོ་ཙམ་དང་ཤིན་ཏུ་མོ་གཉིས་མ་ནིང་འ་ཡིག་གཅིག་པོ་གྲོགས་ཀྱི་དབང་གིས་འགྱུར་བ་མ་ནིང་དང་མཚན་གཉིས་མ་ནིང་དང་། མཚན་མེད་མ་ནིང་སྟེ་གསུམ་དུ་འགྱུར་བར་བཤད། ཕོ་ཡིག་སྐྱེས་བུ་རབ་འབྲིང་ཐ་གསུམ་ནི། ས་སྐྱེས་བུ་རབ། ད་སྐྱེས་བུ་འབྲིང་། བ་སྐྱེས་བུ་ཐ་མ་ཡིན་ལ། མོ་གཉིས་ནི་ག་ར་ལ་གསུམ་ནི་མོ་ཙམ་དང་། ང་ན་མ་གསུམ་ནི་ཤིན་ཏུ་མོ་ཡིན། འ་ཡིག་གཅིག་པུ་གྲོགས་ཀྱི་དབང་གིས་གསུམ་གར་འགྱུར་རོ། །

སྡོམ་ནི།

ད་བ་ས་གསུམ་ཕོ་ཡིན་ཏེ། །

ག་ང་ན་མ་ར་ལ་དྲུག །

མོ་ཡིན་འ་ནི་མ་ནིང་ངོ་། །

ས་རབ་ད་འབྲིང་བ་ཐ་མ། །

ག་ར་ལ་གསུམ་མོ་ཙམ་དང་། །

ང་ན་མ་གསུམ་ཤིན་ཏུ་མོ། །

འ་ཡིག་མ་ནིང་གསུམ་གར་འགྱུར། །ཞེས་བྱང་བར་བྱའོ། །

གཉིས་པ། དེའི་འཇུག་པ་རྒྱས་པར་བཤད་པ།

གང་ལ་འཇུག་པ་དང་གང་གིས་འཇུག་པ་བཤད་པ། ཚུལ་ཇི་ལྟར་འཇུག་པ་བཤད་པ། དགོས་པ་ཅིའི་ཕྱིར་འཇུག་པ་བཤད་པ་དང་གསུམ།

དང་བོ། གང་ལ་འཇུག་པ་དང་གང་གིས་འཇུག་པ་བཤད་པ།

སྔོན་འཇུག་དང་མི་འདྲ་བར། མིང་གཞིའི་ཡི་གེ་སུམ་ཅུ་བོ་ཚང་མ་ལ་རྗེས་འཇུག་གི་ཡི་གེ་བཅུ་བོ་རེ་རེ་བཞིན་འཇུག་སྟེ། དཔེར་ན། ཀག ཀང་། ཀད། ཀན། ཀབ། ཀམ། ཀའ། ཀར། ཀལ། ཀས། དེ་བཞིན་དུ་ཐམས་ཅད་ལ་ཁྱད་པར་མེད་པར་འཇུག་མོད། མིང་དང་ཚིག་ཏུ་གྲུབ་མ་གྲུབ་ཀྱི་ཁྱད་པར་ཡོད་དེ། དཔེར་ན། (Nདབྱང་)ཞེས་པ་(N*སྔར་གང་ལའང་མི་འཇུག་ཀྱང་། དེང་སང་ཀྲུང་དབྱང་ཞེས་རྒྱ་སྐད་ཀྱི་ཚབ་ཏུ་བྲིས་ཚེ་དོན་སྟོན་པར་འགྱུར་བ་བཞིན་ནོ། །)

གཉིས་པ། ཚུལ་ཇི་ལྟར་འཇུག་པ་བཤད་པ།

འདི་ལ་གཉིས་ཏེ། (Nསྒྲའི་འཇུག་ཚུལ་)དང་། (Nདོན་གྱི་འཇུག་ཚུལ་)ལོ། །(N*རྗེས་འཇུག་ཞུགས་པའི་སྒོ་ནས་སྒྲ་དྲག་ཞན་དུ་འགྱུར་བ་སྒྲའི་འཇུག་ཚུལ་)(N*དང་རྗེས་འཇུག་ཞུགས་པའི་སྒོ་ནས་དོན་ཅི་ཞིག་སྟོན་པ་དོན་གྱི་འཇུག་ཚུལ་)ཡིན།

དང་བོ། སྒྲའི་འཇུག་ཚུལ་བཤད་པ། (Nསྒྲ་དྲག་ཞན་སྤྱིའི་འཇུག་ཚུལ་)ནི། (N*ཕོ་ཡིག་ད་བ་ས་གསུམ་ནི་སྐད་གདངས་དྲག་པའི་ཚུལ་དང་། མོ་ཙམ་དང་ཤིན་ཏུ་མོ་སྐད་གདངས་ཞན་པའི་ཚུལ་དང་། མ་ནིང་སྐད་གདངས་བར་མའི་ཚུལ་གྱིས་འཇུག་གོ །)(Nནང་གསེས་ཀྱི་འཇུག་ཚུལ་)ནི། (N*སྔོན་འཇུག་མིང་གཞི་རྗེས་འཇུག་གསུམ་རང་གི་སྡེར་གཏོགས་ཀྱི་ཕོ་ཡིག་ཚེག་བར་གཅིག་ལ་འཚོགས་པ་ན། དྲག་པ་གསུམ་ཁོ་ན་ཕྲད་པས་སྒྲ་དྲག་པ་འབྱུང་)སྟེ། དཔེར་ན། (N**བཀས་ཞེས་པ་སྔོན་འཇུག་གི་ཕོ་བ། མིང་གཞིའི་ཕོ་ཀ རྗེས་འཇུག་གི་ཕོ་ས་སྟེ་དྲག་པ་གསུམ་ནང་ཕྲད་བྱུང་བས། སྒྲ་དྲག་པ་འབྱུང་ལ། ས་རྗེས་འཇུག་གི་ཕོ་གསུམ་གྱི་ནང་གི་སྐྱེས་བུ་རབ་ཡིན་གཤིས། དྲག་པའི་དྲག་པ་ཡིན། དེ་བཞིན་དུ། བཀད། ལྟ་བུའི་རྗེས་འཇུག་ད་ཡིག་སྐྱེས་བུ་འབྲིང་ཡིན་ཕྱིར་དྲག་པའི་འབྲིང་དང་། བཀབ་ལྟ་བུའི་རྗེས་འཇུག་བ་ཡིག་སྐྱེས་བུ་ཐ་མ་ཡིན་ཕྱིར་དྲག་པའི་ཞན་པ་ཡིན། དེ་བཞིན་དུ། བཅས། བཏུས། བཙས་རྣམས་ནི་དྲག་པའི་དྲག་པ་དང་། བཅད། བཏོད། བཙུད་རྣམས་དྲག་པའི་འབྲིང་དང་། བཅབ། བཏབ། བཙབ་རྣམས་ནི་དྲག་པའི་ཞན་པ་སྟེ། རིམ་བཞིན་སྐྱེས་བུ་རབ་འབྲིང་ཐ་གསུམ་རྗེས་སུ་ཞུགས་པས་སོ། །)

(N*སྔོན་རྗེས་མིང་གསུམ་པོ་མོ་ཡིག་ཁོ་ན་འཚོགས་པ་)(Nཞན་པ་ཡིན་)ལ། (N*དེ་ཡང་རྗེས་འཇུག་མོ་ཙམ་དང་ཕྲད་པ་)(Nཞན་པའི་དྲག་པ་ཡིན་)ཏེ། དཔེར་ན། (N**འགག འགར། འགལ། འདག འདར། འཇལ་)ལྟ་བུ། (N*ཤིན་ཏུ་མོ་དང་ཕྲད་པ་)(Nཞན་པའི་ཞན་པར་འཇོག་)སྟེ། དཔེར་ན། (N**འགང་། འདོན། འཇམ། འབང་། འགན། འཛམ།) ལྟ་བུ། དེ་བཞིན་དུ་(Nཀབ་)ལྟ་བུ་ལ་(N*སྔོན་འཇུག་མེད་མོད། མིང་རྗེས་གཉིས་ཀ་ཕོ་ཡིན་གཤིས་)(Nསྒྲ་དྲག་པ་དང་།) (N**ཀན་ལྟ་བུ་དེ་ལས་ཞན་པར་གྱུར་པ་དང་། ཕབ་ལྟ་བུ་སྒྲ་དྲག་པ་དང་། བབ་ལྟ་བུ་མིང་གཞི་མོར་གྱུར་སྟབས་དེ་ལས་ཞན་པ་དང་། བན་ལྟ་བུ་མིང་རྗེས་གཉིས་ཀ་མོར་གྱུར་པས་དེ་ལས་ཀྱང་ཞན་པར་འགྱུར་པ་མངོན་སུམ་གྱིས་གྲུབ་པས་ཤེས་སླའོ། །)འདི་དག་(Hརྩ་བ)ར། (Gདྲག་པ་གསུམ་ཉིད་ནང་ཕྲད་དམ། །གལ་ཏེ་ཞན་པ་ནང་ཕྲད་ན། །དེ་ལའང་ནང་གི་ཆ་ཤས་ཀྱིས། །དེ་ཡང་དྲག་ཞན་གཉིས་སུ་དབྱེ།) ཞེས་པའི་དགོངས་པའོ། །(Nམ་ནིང་འ་ཡིག་འཇུག་ཚུལ་)ནི། (N*བཀའ། བཅའ། བཏའ། བཙའ་ལྟ་བུ་སྔོན་འཇུག་དང་མིང་གཞི་ཕོ་ཡིག་དང་ཕྲད་པ་དང་། དཀའ། གཏའ། ལྟ་བུ་སྔོན་འཇུག་མ་ནིང་ཡིན་ཡང་མིང་གཞི་ཕོ་དང་ཕྲད་པ་དང་། ཀའ། ཅའ། ཏའ། པའ། ཙའ་ལྟ་བུ་སྔོན་འཇུག་མེད་ཀྱང་མིང་གཞི་ཕོ་ཡིན་པ་དང་ཕྲད་ནའང་སྒྲ་དྲག་པར་འགྱུར་བ་དང་། འགའ། འཇའ། འདའ། འབའ། མདའ། མཛའ་ལྟ་བུ་སྔོན་འཇུག་དང་མིང་གཞི་གཉིས་ཀ་མོ་ཡིན་པ་དང་། གདའ། དགའ། གཟའ། གཡའ། གཤའ་ལྟ་བུ་སྔོན་འཇུག་མ་ནིང་ཡིན་ཡང་མིང་གཞི་མོ་དང་ཕྲད་པ་དང་། མཁའ། མཆའ། མཐའ། ལྟ་བུ། མིང་གཞི་མ་ནིང་ཡིན་ཡང་སྔོན་འཇུག་མོ་དང་ཕྲད་པ་དང་། གའ། ཇའ། དའ། ཤའ། ཞའ། ཟའ་ལྟ་བུ་སྔོན་འཇུག་མེད་ཀྱང་མིང་གཞི་མོ་དང་ཕྲད་ནའང་ཞན་པར་འགྱུར་བའི་རྒྱུ་མཚན་གྱིས་འགྱུར་བ་མ་ནིང་ཟེར་བ་དང་། བདའ། བཟའ། བཤའ། ལྟ་བུ་སྔོན་འཇུག་ཕོ་དང་མིང་གཞི་མོ་སྟེ་ཕོ་མོ་གཉིས་ཀ་དང་ཕྲད་ན་དྲག་ཞན་གཉིས་ཀའི་ཆ་དང་ལྡན་པའི་ཕྱིར་མཚན་གཉིས་མ་ནིང་ཟེར་ལ། ཁའ། ཆའ། ཐའ། ཕའ། ཚའ་སྟེ་མིང་གཞི་མ་ནིང་དང་ཕྲད་ན་དྲག་ཞན་གང་དུའང་མི་འགྱུར་བས་ན་མཚན་མེད་མ་ནིང་ཞེས་བྱ་སྟེ། འ་ཡིག་གཅིག་པུ་གྲོགས་ཀྱི་དབང་གིས་འགྱུར་ཆེ་བ་ཡིན་གྱི་ངོ་བོའི་སྒོ་ནས་མིན་ནོ། །)

འདི་ནི། (Hརྩ་བ)ར།

(Gདྲག་དང་ཕྲད་ན་དྲག་པར་འགྱུར། །

ཞན་དང་ཕྲད་ན་ཞན་པར་འགྱུར། །

གཉིས་ག་དག་དང་མ་ཕྲད་ན། །

གང་དུ་ཡང་ནི་མི་འགྱུར་རོ། །)

ཞེས་པའི་དགོངས་པའོ། །

མིང་རྐྱང་རྗེས་འཇུག་མེད་པའི་མཐར་ཡང་འ་ཡིག་ཐོབ་ཀྱང་སྐད་གསར་བཅད་སྐབས་བླངས་པ་ཡིན་མོད། དོན་གྱིས་ཐོབ་པའི་དབང་དུ་བྱེད་དགོས་ཏེ། (Hརྩ་བ)ར།

(Gརྗེས་འཇུག་བཅུ་བོ་མ་ཞུགས་ན། །

མིང་གཞན་སྦྱོར་བ་ཡོད་མི་སྲིད། །)

ཅེས་གསུངས་སོ། །འདི་དག་ལ་བཤད་ཚུལ་མང་ཡང་། འོག་ཏུ་མཐའ་དཔྱད་པའི་སྐབས་སུ་དཔྱད་པར་བྱའོ། །

གཉིས་པ་དོན་གྱི་འཇུག་ཚུལ་ལ།

སྔ་མ་གང་ལྟར་འགྱུར་བ་དང་། ཕྱི་མ་གང་ལྟར་འགྱུར་བ་གཉིས་ལས། དང་བོ་(Nསྔ་མ་གང་ལྟར་འགྱུར་བ་)བཤད་པ། (N*སྔ་མ་སྟེ་རྗེས་འཇུག་རྣམས་རང་ཉིད་གང་ལ་ཞུགས་པའི་མིང་དེའི་དོན་གང་ལྟར་ཏེ་ཇི་ལྟར་སྟོན་པར་འགྱུར་ཞེ་ན། དེ་ནི་སྔར་སྔོན་འཇུག་གི་སྐབས་སུ་བཤད་པ་ལྟར། བདག་གཞན་དང་དུས་གསུམ་སོགས་ལ་འཇུག་པ་ཡིན་)ཏེ། དཔེར་ན། (Nསྒྲུ་)ཞེས་པ་ལ་(N*སྔོན་འཇུག་བ་བཞག་ན། བསྒྲུ་ཞེས་གྲུབ་པའི་སྟེང་དུ་རྗེས་འཇུག་བ་བསྣན་པས་བསྒྲུབ་ཅེས་གྲུབ་པའི་ཚེ། རྗེས་འཇུག་གི་བ་དེས་ཀྱང་སྔོན་འཇུག་གིས་བསྟན་པ་ལྟར་སྟོན་པར་འགྱུར་བས་སྔོན་རྗེས་གཉིས་ཀ་མིང་གཞི་དེར་ཞུགས་པའི་སྟོབས་ཀྱིས་བསྒྲུབ་བྱའི་ཡུལ་དང་བསྒྲུབ་པར་བྱ་བ་སྟོན་པ་)དང་། (N*བསྒྲུབས་ཞེས་ཡང་འཇུག་སྦྱར་ཚེ་རྗེས་འཇུག་དང་ཡང་འཇུག་གཉིས་ཀས་སྔོན་འཇུག་དང་མཉམ་དུ་འདས་པ་སྟོན་པར་འགྱུར།) དེ་བཞིན་དུ་བཀོད་ཅེས་པའི་རྗེས་འཇུག་ད་དེས་སྔོན་འཇུག་དང་ཐུན་མོང་དུ་འདས་པ་སྟོན། དེ་བཞིན་དུ་རྗེས་འཇུག་དེ་དངོས་པོ་གཞན་ལ་འཇུག་པ། དཔེར་ན། (N**འགོད་བྱ། བཀད་བྱ། ལྟ་བུ་དང་། བདག་པོ་ལ་འཇུག་པ། འགོད་པ་བོ། གཅོད་པ་བོ། གཅོད་པར་བྱེད་སོགས་)སྔར་སྔོན་འཇུག་གི་སྐབས་སུ་བཤད་པའི་དཔེ་བརྗོད་རྣམས་ལྟར། སྔོན་འཇུག་གི་གང་བསྟན་པ་ལྟར་རྗེས་འཇུག་གིས་ཀྱང་བདག་གཞན་དང་འདས་མ་འོངས་སོགས་ཀྱི་དོན་སྟོན་པར་འགྱུར་སྟབས། (Hརྩ་བ)ར། (Gསྔ་མ་སྔོན་འཇུག་ལྔ་བཞིན་སྦྱར། །)གསུངས་སོ། །འདི་ནི་སྔོན་འཇུག་ཡོད་པའི་དབང་དུ་བྱས་ལ། (Nསྔོན་འཇུག་མེད་ཀྱང་མིང་གཞི་ལ་རྗེས་འཇུག་ཞུགས་པའི་དབང་གིས་དོན་སྟོན་པ།) དཔེར་ན། (N**ཡོད། བྱས། ཕབ། གབ། གྱིས། དག གང་། མང་། སྤུངས། སྣང་)སོགས་ཡོད་པ་ཤེས་སླ། (Nཡང་འཇུག་ད་དྲག་)ནི་(N*རྗེས་འཇུག་ན་ར་ལ་གསུམ་གྱི་རྗེས་སུ་འདས་ཚིག་དང་སྐུལ་ཚིག་ལ་ངེས་པར་ཐོབ་)སྟེ། དཔེར་ན། (N**བཅོལད། བསྒྱུརད། བསྐྲུནད། ཕྱིནད་ཏོ། །བསྐོརད་ཏོ། །ཐརད་ཏོ་སོགས་འདས་ཚིག་དང་། བྱོནད་ཅིག སྒྱུརད་ཅིག ཡི་གེ་སྐུརད་ཅིག གསོལད་ཅིག སྐོརད་ཅིག་ལྟ་བུ་སྐུལ་ཚིག་ལ་འཇུག) (Nའདས་ཚིག་དང་སྐུལ་ཚིག་མིན་ཡང་སྐད་ཀྱི་གདངས་ལ་ད་དྲག་གི་སྒྲ་ཐོབ་པའི་མིང་ཚིག) དཔེར་ན། (N**སྟོནད་ཀ ཀུནད། དཀོནད་ཅོག སྐྱིལད་ཀྲུང་། ཀླནད་ཀ བེརད་ཀ ཐལད་ཀ ནནད་ཏུར། རིནད་ཅེན། མངའ་རོལད། ཕ་རོལད། ལནད་ཅིག ཤིནད་ཏུ། འོནད་ཀྱང་སོགས་)མང་མོད། རིནད་ཅེན་སོགས་འགའ་ཞིག་ཕྱིས་སུ་སྒྲ་འགྱུར་ནས་ད་དྲག་གི་སྒྲ་མི་ཐོན་པར་གྱུར་གཤིས་རིན་ཆེན་ཞེས་འབྲི་བ་ལྟ་བུ་ཡོད།

གཉིས་པ་(Nཕྱི་མ་གང་ལྟར་འགྱུར་བ་)ལ།

(N*ཕྱི་མ་སྟེ་རྗེས་འཇུག་དེའི་མཐར་སྦྱར་བའི་མིང་མཐའི་ཕྲད་འདྲེན་ཚུལ་དང་། དེའི་སྒོ་ནས་དོན་གང་ལྟར་སྟོན་པར་འགྱུར་བ་བཤད་པ་ཡིན་)ལ། དཔེར་ན། (N*སོས་ཞེས་པའི་རྗེས་འཇུག་ས་དེ་སོ་ཞེས་པའི་མིང་གཞི་ལ་ཞུགས་པའི་སྟོབས་ཀྱིས་སོས་ཞེས་རྨ་ལྟ་བུ་སོས་པའམ་དྲག་པར་གོ་)ལ། རྗེས་འཇུག་ས་དེས་རྟགས་མཚུངས་ཀ་དྲངས་ཏེ། སོས་ཀ་ཞེས་གྲུབ་པ་ན། ཕྲད་ཕྱི་མ་ཀ་དེའི་དབང་གིས། སོས་ཞེས་པ་དེས་ཀྱང་ཀ་དང་ཐུན་མོང་དུ། སོས་ཀའམ། དཔྱིད་དུས་སྟོན་པར་འགྱུར་བའོ། །དེའི་ཕྱིར་ཕྱི་མ་གང་ལྟར་འགྱུར་བ་ཟེར་རོ། །དེ་ལ་དབྱེ་ན། མིང་མཐའ་དྲག་ཞན་འདྲེན་ཚུལ། རྣམ་དབྱེ་སྔ་ཤུགས་འདྲེན་ཚུལ། དེའི་ནང་གསེས་འཇུག་ཚུལ་གསུམ་སྟེ། དང་བོ་ལ། རྟགས་མཚུངས་འདྲེན་པ་དང་། སྒྲ་མཚུངས་འདྲེན་པ་གཉིས།

དང་བོ་(Nམིང་མཐའ་དྲག་ཞན་འདྲེན་ཚུལ་)བཤད་པ། (N*རྗེས་འཇུག་ཕོ་མོ་མ་ནིང་གི་ནུས་པས་རང་གི་མཐའི་ཕྲད་དག་ཀྱང་རང་དང་རྟགས་མཚུངས་འདྲེན་པ་ཡིན་)ལ། (Nརྗེས་འཇུག་གི་ཕོ་སའི་རྗེས་སུ་ཕོ་དྲངས་པ་)ནི། དཔེར་ན། (N**ཐུགས་ཀ སོས་ཀ གཉིས་ཀ གཞིས་ཀ ཆས་ཀ སྟབས་ཀ ཡུངས་ཀར། ཞབས་ཀྱུ། ཐབས་ཅིག ངེས་ཏིག ཞབས་ཏོག བྱས་པ། བརྟགས་པ། དགོངས་པ། གཏམས་པ། དངོས་པོ། དགོས་པ། གོམས་པ། བཟློས་པ། དམིགས་པ། ཆགས་པ། མཁྲིས་པ། པགས་པ།) ལྟ་བུ།

(Nརྗེས་འཇུག་ཕོ་དའི་རྗེས་སུ་ཕོ་དྲངས་པ་)ནི། དཔེར་ན། (N**དཔྱིད་ཀ ཐད་ཀ བེརད་ཀ སྟོད་ཀོར། ཀླད་ཀོར། བསྟོད་པ། བཅད་པ། སྟོད་པ། ནོད་པ། གློད་པ། ཆད་པ། རྩོད་པ། སྐད་ཅིག སྐྱིལད་ཀྲུང་། དཀོནད་ཅོག ལྷནད་ཅིག ཀུནད་ཏུ། ནནད་ཏུར། རིནད་ཅེན། ཡོནད་ཏན། ཤིནད་ཏུ། ཕ་རོལད་ཏུ།) ལྟ་བུ།

(Nརྗེས་འཇུག་ཕོ་བའི་རྗེས་སུ་དྲངས་པ་)ནི། དཔེར་ན། (N**ཐབ་ཀ ནུབ་ཀ འཐབ་ཀྲོལ། བབ་ཅོལ། ཐོབ་པ། འགྲུབ་པ། ཐུབ་པ། ཟབ་པ། གབ་ཙེ། ཁྱབ་པ། ཁྱབ་སྟེ། ཆུབ་པ།) ལྟ་བུ།

(Nརྗེས་འཇུག་མོ་གའི་རྗེས་སུ་མོ་དྲངས་པ་)ནི། དཔེར་ན། (N**བདག་གི གཅིག་པུ། ལག་གི ཉག་ག སྙོག་དྲ། གཙག་བུ། ཙོག་པུ། ཁུག་མ། ཁོག་མ། སིག་གེ་སིག འཁྱུག་གེ འཁྱོག་གེ་འཁྱོག་གེ་འགྲོ། གུག་གུ། གྱག་གྱོག དེ་འགྲིག་ག མངག་རྒྱུ། ཅག་གེ ཙོག་གེ་སྡོད། ཉག་ཉོག ཉག་ཉིག བག་མ། ཉག་མ། རྟོག་གེ ལྷག་གེ སྟག་མ། ལྷག་མ། ཐོག་བུ། ཐོག་གུ། དོག་མོ། ལྡག་གུ། སྡུག་གུ། ནག་ནོག ནག་བག ཕོག་གུ། སྦྲག་མ། མིག་བུ། མག་མོག ཟེག་མ། རྩིག་བུ། རྩེག་མ། གཞུག་གུ། ཤོག་བུ། ཤོག་གུ། སིག་སིག སེག་མ། སོག་མ། གསེག་མ། རུག་གེ་ཡོད་)ལྟ་བུ།

(Nམོ་ང་ཡིག་གིས་དྲངས་པ།) དཔེར་ན། (N**ཁང་བ། དྲུང་གི གང་བ། བྱུང་བ། མཐོང་བ། གསུང་བ། འབྱུང་བ། གཏོང་བ། བསྐང་བ། བཟང་བ། འཐུང་བ། སྙིང་ག མཐོང་ག མཐིང་ག རིང་བོ། རླུང་བུ། ཐང་ག ཞིང་བ། ཉུང་མ། ལྗང་གུ། སྦྲང་མ། དང་མ། གདུང་མ། རང་ག སྟོང་བ། བཟང་བོ། དང་བོ། འབྱུང་བོ། གྱོང་བོ།) ལྟ་བུ།

(Nམོ་ན་ཡིག་གིས་མོ་དྲངས་པ།) དཔེར་ན། (N**སྐྱིན་གོར། ཉན་ག ལན་ག གཞན་གྱི། རྒྱན་གྱི། མགྲོན་དུ། མགྲོན་བུ། གན་རྒྱ། རྐུན་བུ། རྐོན་བུ། འདུན་མ། སེན་མོ། འཁུན་བུ། སྨིན་མ། ཉིན་མོ། མཚན་མོ། ཆེན་མོ། སྔོན་བུ། མངོན་སུམ། ངན་ངོན། སྲིན་བུ། ཀུན་དོང་། མན་ངག ལྷུན་གྱིས་གྲུབ།) ལྟ་བུ།

(Nམོ་མ་ཡིག་གིས་མོ་དྲངས་པ།) དཔེར་ན། (N**འདམ་ག གསུམ་ག ཐམ་ག གཤམ་དུ། གམ་དུ། བསམ་གྱིན། བསམ་གྱི། གཏམ་གྱི། ལམ་ག འདེམ་རྒྱུ། ཐུམ་བུ། ཚོམ་བུ། སྣམ་བུ། ཤམ་བུ། ལམ་བུ། ལྡུམ་བུ།) ལྟ་བུ།

(Nམོ་ར་ཡིག་གིས་མོ་དྲངས་པ།) (N**དཀར་བོ། དར་བ། ཤར་བ། དགར་བ། བསྟར་བ། མཐར་གྱི། ནོར་བུ། སོར་མོ། ཐེར་ཟུག གར་བ། གར་མོ། གཟར་བུ། ཁུར་བོ། མཁར་བ། མགར་བ། ཕུར་མ། ཕུར་བ། ཕུར་བུ། ཡུར་བ། ཐོར་བུ། སྡེར་མ། གཡེར་མ། སྣར་མ། ཟར་མ། ཤུར་མ། ཐུར་མ། ཐེར་མ། དར་མ། བསེར་བུ། སྐར་མ། གོར་མོ། སྒོར་མོ། མཁུར་བ། འུར་བ། དུར་བ། མངར་མོ། སྐྱུར་བོ། ནུར་བོ། ནུར་མོ། ཚར་བུ། སར་བ། ཟུར་བ། གསར་བ། སྒར་བ། བསྐུར་མ། ཐར་བ། ཆར་བ། བཅར་བ། བར་མ། ངར་མ། འགྱུར་བ། སྦྱར་བ།) ལྟ་བུ།

(Nམོ་ལ་ཡིག་གིས་མོ་དྲངས་པ།) དཔེར་ན། (N**དཔལ་ལྡན། དཔལ་མོ། ཡུལ་བ། ཟིལ་བ། རུལ་བ། འཇལ་བ། མཇལ་བ། ཉལ་བ། རིལ་བུ། ཉུལ་མ། མྱུལ་བ། ཐལ་བ། ཐུལ་བ། དལ་བ། དལ་མོ། དུལ་བ། དལ་བུ། ནལ་མ། ཕལ་བ། འཕེལ་བ། ཚལ་བུ། ཞལ་བ། ཡལ་བ། ཚིལ་བུ། ཤལ་བུ། གསལ་ལྡན། སིལ་བུ། བསལ་བ། སོལ་བ། སིལ་མ།) ལྟ་བུ།

(Nམ་ནིང་གིས་མ་ནིང་དྲངས་པ།) དཔེར་ན། (N**འདའ་ཁ། སྐྱེ་ཁ། དགའ་ཁ། བུ་བཙའ་ཁ། ཟས་འཇུ་ཁ། ཀ་ཆ། ག་ཆ། གླ་ཆ། མེ་ཆ། རྒྱུ་ཆ། རྒྱུ་ཆས། གོ་ཆ། ཨ་ཕ། བཟའ་ཚོ།) ལྟ་བུ་ཡིན་ལ། འོན་ཀྱང་། མ་ནིང་འ་ཡིག་ནི་གྲོགས་ཀྱི་དབང་གིས་འགྱུར་ཆེ་བས། རྟགས་མཚུངས་འདྲེན་པའི་ནུས་པ་རྗེས་འཇུག་གཞན་རྣམས་དང་མི་འདྲའོ། །

གཉིས་པ་(Nསྒྲ་མཚུངས་འདྲེན་པ་)ནི། (N*མིང་གཞི་དང་སྔོན་འཇུག་དབྱངས་ཅི་རིགས་ཀྱི་དབང་གིས་རྗེས་འཇུག་གི་རྟགས་ཀྱི་ནུས་པ་ཅུང་ཟད་འགྱུར་བའི་དབང་གིས་རྟགས་མཚུངས་མི་འདྲེན་པར་སྒྲ་མཚུངས་འདྲེན་པར་འགྱུར་)ཏེ། དཔེར་ན། (Nགོད་ཁ།) (N*ཞེས་བརྗོད་ཚེ་རྟགས་མཚུངས་འདྲེན་ན། རྗེས་འཇུག་དའི་རྗེས་སུ་མིང་གཞིའི་ཕོ་ཀ་འདྲེན་དགོས་མོད། དེ་ལྟར་མི་འདྲེན་པའི་རྒྱུ་མཚན་མིང་གཞིའི་ག་དེ་མིང་གཞིའི་མོ་ཡིན་ལ། དེ་ལ་ན་རོ་སྦྱར་བ་གོ་དེ་ཉིད་སྒྲ་ཞན་པའི་དབང་གིས་རྗེས་འཇུག་དའི་སྒྲ་དྲག་པར་འགྱུར་བའི་ནུས་པའང་ཅུང་ཟད་ཉམས་པར་བྱས་སྟབས། མིང་མཐའ་ཕྱི་མ་ཕོ་ཀ་མ་དྲངས་པར་མ་ནིང་ཁ་དྲངས་པ་ཡིན་ནོ། །)དེ་བཞིན་དུ། (N**སྟོན་ཁ། དགུན་ཁ། དབྱར་ཁ། གཏར་ཁ། མཚོན་ཆ། ལང་ཚོ། མེལ་ཚེ། གསོལ་ཁ། རྒྱལ་ཁ་སོགས་མོའི་རྗེས་སུ་མ་ནིང་དྲངས་པ་)དང་། (N**དོང་ཙེ། ཟླུམ་པོ་སོགས་མོའི་རྗེས་སུ་ཕོ་དྲངས་པ་དང་། དོ་ཀེར། བེ་ཅོན། དེ་ཙུག་སོགས་མ་ནིང་གི་རྗེས་སུ་ཕོ་དྲངས་པ་རྣམས་ནི། སྔོན་རྗེས་མིང་གཞི་དབྱངས་སོགས་ཡི་གེའི་སྐྱེ་གནས་དང་དམ་ལྷོད་ཕན་ཚུན་བསྡེབས་པ་སོགས་ཀྱི་དབང་གིས་རྗེས་འཇུག་གི་རྟགས་ཀྱི་ནུས་པའང་ཅུང་ཟད་འགྱུར་བས་རྟགས་མཚུངས་མ་དྲངས་པར་སྒྲ་མཚུངས་དྲངས་པ་ཡིན་ནོ། །)

གཉིས་པ་(Nརྣམ་དབྱེ་སྔ་ཤུགས་འདྲེན་ཚུལ་)བཤད་པ། མིང་མཐའ་རྗེས་འཇུག་དེ་ཉིད་ཀྱི་སྒྲའི་ནུས་པའམ་ཤུགས་ཀྱིས་རྟགས་མཚུངས་དང་སྒྲ་མཚུངས་ཀྱི་རྣམ་དབྱེ་དང་ཚིག་ཕྲད་རྣམས་འདྲེན་)ཏེ། སྔར་རྣམ་དབྱེ་སོགས་བཤད་པའི་སྐབས་སུ་བཤད་ཟིན་པ་ལྟར། རིམ་བཞིན་བཤད་ན། (Nལ་དོན་གྱི་སྐབས་ས་མཐར་སུ་ཐོབ་པ་)ནི་(N*སྒྲ་མཚུངས་འདྲེན་པ་)ཡིན་ཏེ། རྟགས་མཚུངས་འདྲེན་ན་ས་རྗེས་འཇུག་གི་ཕོ་ཡིན་པས་མིང་གཞི་ཕོ་ཞིག་འདྲེན་དགོས་ལ། ལ་དོན་གྱི་ནང་ཕོ་ཡིག་ཏུ་མ་གཏོགས་མེད། ཏུ་དང་རྗེས་འཇུག་གི་ས་གཉིས་སྒྲ་མི་མཚུངས་ཏེ། སའི་སྐྱེ་གནས་སོ་དང་རྐན་ཡིན་ལ། བྱེད་པ་ལྕེའི་རྩེ་མོ་དང་ཉེ་བ་ཙམ་ཡིན། ཏའི་སྐྱེ་གནས་སོ་ཡིན་ལ། བྱེད་པ་ལྕེའི་རྩེ་མོ་ཡིན་གཤིས་སའི་རྗེས་སུ་ཏུ་ངག་ཏུ་མི་ཐོན་པར། རྗེས་འཇུག་ས་རང་ཉིད་དང་སྐྱེ་གནས་བྱེད་རྩོལ་སོགས་ཀྱི་དབང་གིས་སྒྲ་མཚུངས་པའི་སུ་དྲངས་པ་ཡིན་ནོ། །

(Nགའི་རྗེས་སུ་ཏུ་དྲངས་པའང་དེ་)དང་འདྲ་བར་(N*སྒྲ་མཚུངས་དྲངས་པ་ཡིན།) (Nབ་དང་ད་དྲག་གི་རྗེས་སུ་ཏུ་དྲངས་པ་)ནི། (N*རྟགས་མཚུངས་དྲངས་པ་ཡིན།) བྱེད་རྩོལ་སོགས་ཀྱིས་སྒྲ་མི་མཚུངས་པར་མ་བྱས་པས་སོ། །(Nང་ན་མ་ར་ལ་རྣམས་ཀྱི་རྗེས་སུ་དུ་དྲངས་པ་)ཡང་(N*རྟགས་མཚུངས་དྲངས་པ་ཡིན།) (Nདའི་རྗེས་སུ་དུ་དྲངས་པའང་། སའི་རྗེས་སུ་སུ་དྲངས་པ་དང་འདྲ་བར་)(N*སྒྲ་མཚུངས་དྲངས་པ་ཡིན།) (Nའ་དང་མཐའ་རྟེན་མེད་མཐར་རུ་ཐོབ་པ་)ནི། (N*སྒྲ་མཚུངས་དྲངས་པ་ཡིན།) ན་ལ་གཉིས་ནི་རྣམ་དབྱེ་རང་དབང་ཅན་ཡིན་གཤིས་རྟགས་མཐའ་ལ་ལྟོས་པ་མེད་པར་འཇུག་གོ །རྣམ་དབྱེ་གསུམ་པ་དང་དྲུག་པའི་སྐབས། (Nད་བ་སའི་རྗེས་སུ་ཀྱི་དང་ག་ངའི་རྗེས་སུ་གི་དང་། ན་མ་ར་ལའི་རྗེས་སུ་གྱི་ཐོབ་པ་)རྣམས་ནི་(N*རྟགས་མཚུངས་དྲངས་པ་ཡིན་ཞིང་།) (Nའ་དང་མཐའ་རྟེན་མེད་མཐར་འི་ཐོབ་པ་)ནི། (N*སྒྲ་མཚུངས་འདྲེན་པ་ཡིན་)ལ། (Nརྐང་བ་སྐོང་ཚེ་ཡི་ཐོབ་པ་)ནི་(N*དམིགས་བསལ་རང་དབང་ཅན་ཡིན།) (Nརྣམ་དབྱེ་ལྔ་བའི་ནས་ལས་གཉིས་དང་ལྷག་བཅས་ཀྱི་ལ་དང་ནས་རྣམས་)ཀྱང་(N*རང་དབང་ཅན་ཡིན།) (Nརྒྱན་སྡུད་ཀྱང་འང་ཡང་གསུམ་གྱི་ག་མཐར་ཀྱང་ཐོབ་པ་)ནི་(N*སྒྲ་མཚུངས་དྲངས་པ་ཡིན་)ལ། (Nད་བ་ས་དང་ད་དྲག་རྣམས་ཀྱི་མཐར་ཀྱང་ཐོབ་པ་དང་། ང་ན་མ་ར་ལའི་རྗེས་སུ་ཡང་སྦྱོར་བ་རྣམས་)ནི་(N*རྟགས་མཚུངས་དྲངས་པ་ཡིན་)ཞིང་། (Nའ་དང་མཐའ་རྟེན་མེད་མཐར་འང་ཐོབ་པ་)ནི་(N*སྒྲ་མཚུངས་དྲངས་པ་ཡིན།) (Nལྷག་བཅས་ཀྱི་ད་མཐར་དེ་དང་། ན་ར་ལའི་རྗེས་སུ་ཏེ་རྐྱང་དང་ག་ང་མ་འ་དང་མཐའ་རྟེན་མེད་མཐར་སྟེ་ཐོབ་པ་)ནི་(N*སྒྲ་མཚུངས་དྲངས་པ་)དང་། (Nས་དང་ད་དྲག་གི་རྗེས་སུ་ཏེ་ཐོབ་པ་དང་། བའི་རྗེས་སུ་སྟེ་ཐོབ་པ་)ནི། (N*རྟགས་མཚུངས་ཡིན་)ནོ། །འབྱེད་སྡུད་སྐབས་རྗེས་འཇུག་རང་འདྲར་མ་ཡིག་སྦྱར་བ་དང་རྫོགས་ཚིག་སྐབས་རང་འདྲར་ན་རོ་སྦྱོར་བ་རྣམས་ཀྱང་གཙོ་ཆེར་རྟགས་མཚུངས་ཡིན་པ་ཤེས་སླ། (O*ནི་སྒྲ། དེ་སྒྲ། དང་སྒྲ། སྤྱི་སྒྲ་སོགས་)(Oཕྲད་རང་དབང་ཅན་)ཡིན།

མིང་མཐའི་པ་བ་པོ་བོ་རྣམས་ཐོབ་ཚུལ། (Oད་བ་ས་དང་ད་དྲག་ཅན་མཐར་པ་དང་པོ་ཐོབ་པ་)ནི། (O*རྟགས་མཚུངས་དྲངས་པ་)ཡིན་ལ། (Oག་ན་མའི་མཐར་པ་དང་པོ་ཐོབ་པ་)ནི་(O*སྒྲ་མཚུངས་དྲངས་པ་)ཡིན། (Oང་ར་ལའི་རྗེས་སུ་བ་དང་བོ་ཐོབ་པ་)ནི་(O*རྟགས་མཚུངས་དྲངས་པ་)དང་། (Oའ་དང་མཐའ་རྟེན་མེད་མཐར་བ་དང་བོ་དྲངས་པ་)ནི་(O*སྒྲ་མཚུངས་དྲངས་པ་)ཡིན། ཚིག་ཕྲད་ཅིང་སོགས་ནི། (Oད་བ་དང་ད་དྲག་ཅན་མཐར་ཅིང་སོགས་ཐོབ་པ་)ནི་(O*རྟགས་མཚུངས་དྲངས་པ་)ཡིན་ལ། (Oག་མཐར་ཅིང་སོགས་ཐོབ་པ་)ནི་(O*སྒྲ་མཚུངས་)ཡིན། (Oང་ན་མ་ར་ལའི་རྗེས་སུ་ཞིང་སོགས་ཐོབ་པ་)ནི་(O*རྟགས་མཚུངས་)དང་། (Oའ་དང་མཐའ་རྟེན་མེད་པའི་རྗེས་སུ་)(O*ཞིང་སོགས་ཐོབ་པ་)དང་། (Oས་མཐར་ཤིང་སོགས་དང་དམིགས་བསལ་ཞེས་ཐོབ་པ་)དག་ནི་(O*སྒྲ་མཚུངས་)ཡིན། འདི་དག་ལ་ཡི་གེའི་སྐྱེ་གནས་དང་བྱེད་རྩོལ་སོགས་ཤེས་པ་གལ་ཆེ་བས་ལོགས་སུ་རེའུ་མིག་ཡོད་པར་ལྟོས། རྟགས་མཐའི་སྐྱེ་གནས་དང་བྱེད་རྩོལ་སོགས་ཀྱི་དབང་གིས་འདྲེན་དགོས་པ་ལ་རྟོག་དཔྱོད་ཙམ་ཡང་མ་ཞུགས་པར། ཡུལ་སྐད་རེ་འགའ་བ་རེ་གཞིར་བཟུང་ནས་བོད་སྤྱི་སྐད་ལ་དབང་ཟ་བར་བྱེད་པ་ནི། རྫོབ་ལས་ཀྱང་རྫོབ་ཆེན་བསྐྱལ་བའོ། །

གསུམ་པ་དེའི་ནང་གསེས་འཇུག་ཚུལ་བཤད་པ། རྣམ་དབྱེ་དང་ཚིག་ཕྲད་དེ་དག་གང་དང་གང་འཇུག་པ་ནི། མིང་ཚིག་སྔོན་མ་སོ་སོའི་འཕྲོ་ལ་དེ་མ་ཐག་སྦྱར་རྒྱུའི་ཚིག་དོན་འོག་མ་དེའི་ནུས་པས་ཤེས་དགོས་ཏེ། དཔེར་ན། (Oབཟོ་ཁང་ཞེས་པ་)ནི་(O*རྣམ་དབྱེ་དང་བོ་ངོ་བོ་ཙམ་བརྗོད་པ་)ཡིན་ལ། དེའི་མཐར་ལྕགས་བརྡུང་ཞེས་པ་ལྟ་བུའི་རྣམ་དབྱེ་གཉིས་པའི་དོན་ཅན་གྱི་ཚིག་སྦྱར་རྒྱུ་ཡོད་ན། བར་དུ་རྣམ་དབྱེ་གཉིས་པ་དུ་སྦྱར་བས། བཟོ་ཁང་དུ་ལྕགས་བརྡུང་ཞེས་གྲུབ་པ་དང་། བཟོ་བ་ཞེས་པའི་མཐར་བཟོ་ལས་བྱེད་ཅེས་པ་ལྟ་བུ་རྣམ་དབྱེ་གསུམ་པའི་དོན་ཅན་གྱི་ཚིག་བྱུང་ཚེ། རྣམ་དབྱེ་གསུམ་པ་སྦྱར་དགོས་པས། བཟོ་བས་བཟོ་ལས་བྱེད་ཅེས་གྲུབ། ཡང་མིང་དེའི་མཐར། ཁང་བ་རྩིག་ལྟ་བུ་བཞི་བ་དགོས་ཆེད་ཀྱི་དོན་ཅན་གྱི་ཚིག་ཡོད་ན། བར་དུ་བཞི་བ་སྦྱར་ཏེ་བཟོ་བ་ལ་ཁང་བ་རྩིག ཅེས་དང་། ཡང་བཟོ་ཁང་ཞེས་པའི་མིང་དེའི་མཐར་སྦྱར་བའི་ཚིག་བླངས་ལྟ་བུ་འབྱུང་ཁུངས་ཀྱི་དོན་ཅན་ཡོད་ཚེ། (Nལྔ་བ་འབྱུང་ཁུངས་)སྦྱར་དགོས་པས། (N**བཟོ་ཁང་ལས་བླངས་)ཞེས་གྲུབ་པ་ལྟ་བུ། ཡང་མིང་དེའི་མཐར། ཀ་བ་ལྟ་བུ་དྲུག་པའི་དོན་ཅན་ཡོད་ཚེ། དྲུག་པ་སྦྱར་དགོས་པས། བཟོ་ཁང་གི་ཀ་བ། ཞེས་པ་ལྟ་བུ། ཡང་མིང་དེའི་མཐར། ཡོད་ལྟ་བུ་བདུན་པའི་དོན་ཅན་གྱི་ཚིག་ཡོད་ཚེ། བདུན་པ་སྦྱར་དགོས་པས། བཟོ་ཁང་དུ་ཡོད། ཅེས་གྲུབ་པ། དེ་བཞིན་དུ། བཟོ་བ་ཞེས་པའི་མཐར་འཕྲུལ་འཁོར་སྐོར་ཅིག་ཅེས་པ་ལྟ་བུའི་འབོད་པའི་དོན་ཅན་གྱི་ཚིག་ཡོད་ཚེ། སྔོན་རྗེས་གང་རུང་དུ། ཀྱེ་སྦྱར་དགོས་པས། ཀྱེ་བཟོ་བ་འཕྲུལ་འཁོར་སྐོར་ཅིག་དང་། བཟོ་བ་ཀྱེ་འཕྲུལ་འཁོར་སྐོར་ཅིག་ལྟ་བུའོ། །

གཞན་ཡང་ཚིག་ཕྲད་འདྲེན་པ་ནི། ཚིག་དོན་འོག་མ་ལས་གོང་མའི་ལྷག་མ་བསྡུ་རྒྱུ་ཡོད་པ་ལྷ་སའི་བར་ཞེས་པ་ལྟ་བུ་ཡོད་ན། མིང་སྔ་མའི་མཐར། ནས་ལྟ་བུ་སྡུད་པའི་སྒྲ་འདྲེན་ཏེ། པེ་ཅིན་ནས་ལྷ་སའི་བར། ཞེས་པ་ལྟ་བུ་དང་། དོན་ལྷག་མ་བསྡུ་རྒྱུ་མེད་ན་གཟུགས་སོ། །ཚོར་བའོ། །ལྟ་བུ་སླར་བསྡུའི་སྒྲ་འདྲེན་ནོ། །མིང་ཚིག་གི་རྣམ་གྲངས་དག་བཀོད་པ་ནི། དཔེར་ན། འདམ་སྐྱེས་རྣམས་ནི་རབ་ཏུ་ཕྱེ། །འདབ་རྒྱས་གེ་སར་སོ་ཕྲེང་དགོད། །དྲི་བསུང་འཐུལ་བས་ཕྱོགས་ཀུན་ཁྱབ། །བུང་བའི་དགའ་སྟོན་རྣམ་པར་འཕེལ། །ཞེས་པ་ལྟ་བུ་སྟེ། རབ་ཏུ་ཕྱེ། རྒྱས། དགོད། འཐུལ། ཁྱབ། འཕེལ་རྣམས་དོན་པདྨ་ཁ་ཕྱེས་ནས་རྒྱས་པ་ལ་འཇུག་པས་དོན་བསྐྱར་ཡང་ཚིག་མི་འདྲ་བས་བསྐྱར་བལྡབ་ཀྱི་སྐྱོན་མེད་ལ། ཁྱུང་སྔོན་སྐྱེས་བཟང་རབ་རྒྱས་པས། །འོད་ཟེར་སྟོང་ལྡན་རྣམ་པར་བཞད། །ཀུན་གསལ་སྣང་བའི་རྩེ་དགའ་དགོད། །འཇིག་རྟེན་སྐྱོང་བའི་དཔལ་དུ་ཤར། །ཞེས་པའང་གོང་གི་དེ་ལྟར་དུ། བཞད། དགོད། ཤར་རྣམས་དོན་ཉི་མ་ཤར་བ་ལ་བསྐྱར་ཡང་ཚིག་མི་འདྲ་བས་བསྐྱར་བལྡབ་ཀྱི་སྐྱོན་མེད་པ་དང་། ཉི་མའི་འོད་ཀྱིས་པདྨ་བཞད། །འདབ་བརྒྱའི་ཟེའུ་འབྲུ་བཞད་པའི་བཅུད། །རྐང་དྲུག་འཐུངས་པས་སྟོབས་བཞད་དེ། །ཟིར་ཟིར་དབྱངས་ཀྱིས་བཞད་ཅིང་འཕུར། །ཞེས་པ་ལྟ་བུ་བཞད་ཅེས་ཚིག་བསྐྱར་ཡང་དོན་སོ་སོ་བ་ཡིན་པས་བསྐྱར་བལྡབ་ཀྱི་སྐྱོན་མེད་པ་དང་། དྲན་ཅིང་དྲན་བཞིན་བོས་པ་ན། དགའ་ཞིང་དགའ་བཞིན་སྐད་ལན་བཏབ། །བཤད་ཅིང་བཤད་བཞིན་གྲོས་བྱས་པས། །དོན་དེ་དོན་ཐོག་ཁེལ་བ་བྱུང་། །ཞེས་པ་ལྟ་བུ་ཚིག་དོན་གཉིས་ཀ་བསྐྱར་ཡང་ཟློས་སྐྱོན་མེད་པ་ལྟ་བུའོ། །

མིང་ཚིག་གང་གི་མཐར་ཕོ་སྒྲ་སྟེ་བདག་སྒྲ་སྔར་མེད་པ་ལ་གསར་དུ་སྦྱར་ཡོད་ན། མིང་སྔ་མ་བདག་པོའི་སྒྲར་འགྱུར་ཞིང་། མོ་སྒྲ་སྟེ་དགག་ཚིག་སྔར་མེད་པ་ལ་གསར་དུ་སྦྱར་ཡོད་ན། མིང་སྔ་མ་དེ་ཉིད་དགག་སྒྲ་ཅན་དུ་འགྱུར། རྒྱན་དུ་གྱུར་པའི་ཀྱང་འང་ཡང་གསུམ་ནི། དོན་མཐུན་པ་ཡིན་ན་མིང་སྔ་མ་ལ་མཐུན་པའི་ཚིག་ཕྲད་སྦྱར་བ། དཔེར་ན། མཛེས་ཀྱང་མཛེས་ལ་འོད་ཀྱང་འཚེར། །ལྟ་བུ་དང་། ཚིག་སྔ་ཕྱི་མི་མཐུན་ན་མི་མཐུན་པའི་ཚིག་རྒྱན་སྦྱོར་ཏེ། དཔེར་ན། གཉེན་ལ་བྱམས་ཀྱང་དགྲ་ལ་སྡང་། །འཛུམ་གྱིས་བསུ་ཡང་ཞེ་ན་སྡང་། །ལྟ་བུ་དང་། ཚིག་གི་རྒྱན་ལའང་དོན་ལོགས་སུ་སྟོན་རྒྱུ་ཡོད་ན། ངེས་པར་སྦྱོར་དགོས་ཏེ། དཔེར་ན། བདག་གིས་ཀྱང་བྱ་བ་སྒྲུབ་ལ་ཁྱོད་ཀྱིས་ཀྱང་སྒྲུབས་ཤིག་ལྟ་བུ། དོན་ལྷག་པ་སྙེགས་ས་མེད་ནའང་ཚིག་གི་ཁ་སྐོང་ངམ་མཛེས་བྱེད་ཙམ་དུ་སྦྱར་ཆོག་སྟེ། དཔེར་ན། རང་རྒྱལ་ནི་རྒྱ་ནི་ཆེ། ཐོན་ཁུངས་ནི་ཕྱུག་ལྟ་བུ་ལ། རང་རྒྱལ་ནི་རྒྱ་ནི་རབ་ཏུ་ཆེ། ཐོན་ཁུངས་ནི་ཤིན་ཏུ་ཕྱུག ཐོན་སྐྱེད་ནི་རྣམ་པར་དར། འཚོ་བ་ནི་ཀུན་ནས་བཟང་། ལྟ་བུ། རབ་ཏུ། ཤིན་ཏུ། རྣམ་པར། ཀུན་ནས་སོགས་མ་སྦྱར་ན་ཡང་དོན་སྟོན་མོད། ཚིག་མཛེས་པ་དང་། ཁ་སྐོང་བ་སོགས་ཀྱི་ཆེད་དུ་སྦྱར་ཆོག་པ་བཞིན་ནོ། །

གཞན་ཡང་། དོན་སྔ་མའི་འཕྲོ་དེ་མ་ཐག་ཏུ་བསྟན་བྱ་ལྷག་མ་ཡོད་ན་ལྷག་བཅས་ཀྱི་སྒྲ་སྦྱོར་ཞིང་། བསྟན་བྱ་ལྷག་མ་མེད་ན་སླར་བསྡུའི་སྒྲ་སྦྱར་རོ། །

(Nརྣམ་དབྱེ་སྔ་ཤུགས་འདྲེན་ཚུལ་)ནི། (N*སྔ་མའི་མཐའི་རྗེས་འཇུག་གི་ནུས་པས་རྣམ་དབྱེ་སོགས་འདྲེན་ཚུལ་ཡིན་)ལ། དེའི་ནང་གསེས་འཇུག་ཚུལ་འདི་ནི། དོན་འོག་མའི་ནུས་པས་མིང་སྔ་མ་ལ་རྣམ་དབྱེ་དང་ཚིག་ཕྲད་འཐོབ་ཚུལ་བཤད་པ་ཡིན་པས་ཁྱད་པར་ཡོད། མིང་མཐའི་རྗེས་འཇུག་གི་ཤུགས་ཀྱིས་རྣམ་དབྱེ་དང་ཚིག་ཕྲད་འདྲེན་ཚུལ་དང་དེའི་སྡོམ་ཚིག་སོགས་གོང་དུ་བཤད་ཟིན་པས་དེར་བལྟ་བར་བྱའོ། །(Aརྣམ་དབྱེ་)ཞེས་པ་ནི། (Bཆོས་གཉིས་མ་འདྲེས་པར་སོ་སོར་འབྱེད་པའི་སྒྲའི་ཆ་ཤས་སམ་ཚིག་ཕྲད་ཅིག་)ལ་ཟེར་བ་ཡིན་ལ། (Aཚིག་ཕྲད་)ནི། (Bཚིག་སྔ་ཕྱིའི་བར་དུ་མཚམས་སྦྱོར་བྱེད་དུ་འབྱུང་བ་ཤས་ཆེ་བ་)ལ་ཟེར་རོ། །

རྗེས་འཇུག་གི་རྩ་བའི་ས་བཅད་གསུམ་པ་དགོས་པ་ཅིའི་ཕྱིར་འཇུག་པ་བཤད་པ།

སྤྱིར་ཡི་གེ་ནི་མིང་ཚིག་བརྗོད་པ་ཐམས་ཅད་འབྱུང་བའི་གཞི་ཡིན་ཏེ། ཡི་གེ་རེ་རེ་བ་འདུས་པའི་ཁོངས་ནས་མིང་ཕྱུངས། མིང་འདུས་པ་ལས་ཚིག་ཕྱུངས་ནས་བརྗོད་བྱའི་དོན་ཐམས་ཅད་སྟོན་པར་བྱེད་པའི་ཕྱིར། ཚིག་ནི་མིང་གཞི་ལ་རྗེས་འཇུག་གང་ཡང་རུང་བ་ཞིག་མ་ཞུགས་ན་རྣམ་དབྱེ་དང་ཚིག་ཕྲད་སྦྱར་བ་སོགས་མི་སྲིད་དེ། རྗེས་འཇུག་གི་ཤུགས་ཀྱིས་རྣམ་དབྱེ་དང་ཚིག་ཕྲད་འདྲེན་པ་ཡིན་པའི་ཕྱིར་རོ། །སྒྲ་ཚད་སྤྱི་འགྲོས་ལྟར་བཤད་ན། (Bརང་འབྲས་མིང་ཚིག་གཉིས་ཀྱི་རྩོམ་གཞིར་གྱུར་པའི་སྐད་ཀྱི་གདངས་དེ།) (ADཡི་གེ)འི་མཚན་ཉིད། དབྱེ་ན། (Eདབྱངས་དང་། གསལ་བྱེད་གཉིས་)ཡོད། (Bདོན་གྱི་ངོ་བོ་ཙམ་སྟོན་པའི་སྒྲ་)དེ། (Aམིང་ཚིག་གཉིས་སུ་ཕྱེ་བའི་མིང་)གི་མཚན་ཉིད། དཔེར་ན། (N**མི། ཁང་བ། གོས། ཟས་)ཞེས་པ་ལྟ་བུ། དེ་འདྲ་བའི་སྒྲ་དེ། མི་དང་ཁང་བའི་ངོ་བོ་ཙམ་སྟོན་པའི་སྒྲ་ཡིན་པའི་ཕྱིར། (Bདོན་གྱི་ངོ་བོ་དང་ཁྱད་པར་སྦྱར་ནས་སྟོན་པའི་སྒྲ་དེ།) (Aམིང་ཚིག་གཉིས་སུ་ཕྱེ་བའི་ཚིག་)གི་མཚན་ཉིད། དཔེར་ན། (N**མིའི་མགོ ཁང་བའི་ཀ་བ། གོས་ཀྱི་གོང་བ།) ཞེས་པ་ལྟ་བུ། མིའི་མགོ་ཞེས་པའི་སྒྲ་དེ་དོན་གྱི་ངོ་བོ་མི་དང་ཁྱད་ཆོས་མགོ་གཉིས་སྦྱར་ནས་སྟོན་པའི་སྒྲ་ཡིན་པའི་ཕྱིར། མིའི་མགོ་ཞེས་པ། སྤྱིར་མིང་ཡིན་མོད། མིང་ཚིག་གཉིས་སུ་ཕྱེ་བའི་མིང་མ་ཡིན་པའི་རྒྱུ་མཚན་གྱིས། མཚན་ཉིད་ཀྱི་ཟུར་དུ། མིང་ཚིག་གཉིས་སུ་ཕྱེ་བའི་མིང་དང་ཚིག་ཅེས་ཞིབ་ཆ་བཏོན་པ་ཤེས་པར་བྱའོ། །

ལེགས་སྦྱར་ལ་དབྱངས་ཡིག་སྲོག་ཏུ་མ་ཞུགས་ན་དོན་མི་སྟོན་མོད། བོད་ཡིག་འདིར་དབྱངས་ཡིག་སྲོག་ཞུགས་ཀྱི་ཐ་སྙད་མེད་ལ། དེའི་ཚབ་ཏུ་སློབ་དཔོན་ཐོན་མིས་རྗེས་འཇུག་གི་རིག་པ་འདི་མཛད་པ་ཡིན། (Hརྩ་བ་ལས།) (Gརྗེས་འཇུག་བཅུ་བོ་མ་ཞུགས་ན། །མིང་གཞན་སྦྱོར་བ་ཡོད་མི་སྲིད། །)ཅེས་དང་། རྗེས་འཇུག་ནི་ཡི་གེ་ཐམས་ཅད་ལ་འཇུག་པར་བཤད་པ་དང་། (Gའཇུག་པར་བཅས་པ་མེད་ན་ནི། །མིང་དང་ཚིག་ཀྱང་གསལ་མི་ནུས། །)ཞེས་གསུངས་པའི་ཕྱིར་རོ། །དེས་ན་རྗེས་འཇུག་གཞན་དགུ་བོ་གང་རུང་མེད་པའི་མཐར་འ་ཡིག་རེ་ངེས་པར་འཇོག་པ་སྒྲ་སྒྱུར་སྔ་མ་རྣམས་ཀྱིས་མཛད་ལ། དཔེར་ན། ཀ་ཞེས་བརྗོད་པའི་ཚེ་རྗེས་འབྲེལ་དུ་འ་ཡིག་གི་སྒྲ་མི་གསལ་བའི་ཚུལ་དུ་ཡོད་པའི་ཕྱིར་རོ། །སྐད་གསར་བཅད་ལ། དགའ། མདའ། བཀའ། དཔའ། ལྟ་བུ་ཡིག་རྐྱང་འཕུལ་ཡིག་ཅན་ལ་འ་མཐའ་རྟེན་དུ་དངོས་སུ་མེད་ན་མིང་གཞི་རྗེས་འཇུག་ཏུ་འཁྲུལ་ས་འགའ་ཡོད་གཤིས་དངོས་སུ་ཡོད་དགོས་ལ། བརྩེགས་པ་དང་འདོགས་ཅན་ལ་འཁྲུལ་གཞི་མེད་པས། ཡིག་ཚོགས་སྐྱུང་བའི་ཆེད་མ་བཞག་པ་ཡིན་ཏེ། རྔོག་ལོ་ཆེན་པོའི་དག་ཡིག་ཉེར་མཁོ་བསྡུས་པ་ལས། རྐྱང་བ་འཕུལ་ལ་འ་མཐའ་དགོས། །བརྩེགས་པ་བུ་དྲུག་ཅན་ལ་སྤང་། །ཞེས་གསུངས་སོ། །བུ་དྲུག་ནི་གུག་གུ་སོགས་བཞི་དང་ར་བཏགས་ཡ་བཏགས་བཅས་དྲུག་ལ་བཤད་དོ། །རྟགས་ཀྱི་འཇུག་པའི་སྐབས་བཤད་ཟིན་ཏོ། །

ལྔ་བ་བློ་འབྱེད་པའི་ཕྱིར་མཐའ་དཔྱད་པ།

འདིར་གླེང་བར་བྱ་བ་ནི། སློབ་དཔོན་ཐོན་མིས་བོད་ཡིག་གི་དབྱངས་གསལ་སྔོན་རྗེས་མགོ་འདོགས་སོགས་གཏན་ལ་ཕབ་པ་ནས་བཟུང་རིམ་གྱིས་ཡར་རྒྱས་བྱུང་སྟེ། ཡིག་གཟུགས་ལེགས་བཅོས་ཐེངས་ཁ་ཤས་དང་། སྐད་གསར་བཅད་ཀྱིས་ལེགས་བཅོས་ཐེངས་གསུམ་སོགས་དང་། འབངས་གྱེན་ལོག་ཆེན་པོ་བྱུང་ནས་བོད་ཁ་འཐོར་བྱུང་བའི་རྗེས་སུའང་མདོ་དབུས་གཙང་གསུམ་ནས་མཁས་པ་ཤིན་ཏུ་མང་བོ་བྱུང་སྟེ། རྒྱ་གར་ནག་སོགས་ཕྱིའི་རིགས་གཞུང་སྒྲ་སྙན་ངག་རྩིས་ས་རིས་བཟོ་གསོ་ཟློས་གར་སོགས་ཀྱི་གཞུང་མང་བོ་བོད་ཡིག་ཏུ་བསྒྱུར་ཏེ་ཆོས་དང་རིག་གནས་ཤིན་ཏུ་དར་བར་བྱས། དེ་མཚུངས་རྔོག་ལོ་ཆེན་པོ་སོགས་མཁས་པ་དུ་མས་བོད་ཡིག་ལའང་ལེགས་བཅོས་ཟམ་མི་འཆད་པར་བྱས། དེར་བརྟེན་རིམ་གྱིས་བོད་ཡིག་དེ་ཆ་ཚང་ཞིང་ཆོས་འཇིག་རྟེན་གང་ལའང་བཀོལ་དུ་རུང་ཞིང་། སྤྱིའི་སྐད་ཡིག་ཏུ་གྱུར་པར་མ་ཟད་ཕྱི་རྒྱལ་གྱིས་ཀྱང་ཡི་གེ་སྔོན་ཐོན་གྱི་གྲས་སུ་བཞག་སྟེ། འཛམ་གླིང་རིག་གནས་ཀྱི་ཡ་གྱལ་དུ་བགྲངས་ཤིང་བརྩི་མཐོང་ཆེན་པོ་བྱས་ཏེ་ད་ལྟའི་བར་དུ་ཞིབ་འཇུག་བྱེད་བཞིན་པ་འདི་ལགས་སོ། །

བཅིངས་འགྲོལ་སྔོན་གྱི་ལོ་ངོ་བརྒྱ་ཕྲག་ཁ་ཤས་རིང་གཞི་རྩའི་ཐོག་འཕོ་འགྱུར་ཆེས་ཆེ་བ་བྱུང་མེད་མོད། རྗེ་ཡབ་སྲས་བྱུང་ཕྱིན་གྱི་ཡིག་ཆ་དག་ནི་གོ་བདེ་ཞིང་ངེས་པ་སྟེར་ཚབ་ཆེ་བའང་ཇེ་ལེགས་ལ་སོང་བའི་རྟགས་ཡིན་ནོ། །

དེ་ལྟར་མཁས་ཆེན་ཟམ་མི་ཆད་པ་བྱུང་ནས་ཆོས་སྲིད་གཉིས་ཀར་བོད་རང་གི་ཡི་གེ་བེད་སྤྱད་པས། རིམ་གྱིས་བོད་ཡིག་དེ་ཉིད་བོད་སྤྱིའི་ཐུན་མོང་གི་སྐད་ཡིག་ཅིག་ཏུ་ལྷུན་ཆགས་པ་བྱུང་། རོང་འབྲོག་དང་ཡུལ་གྲུ་སོ་སོར་སྐད་ཀྱི་གདངས་དང་བརྗོད་ཚུལ་མི་འདྲ་བ་རེ་ཡོད་ནའང་། ཡིག་ཐོག་ནས་གཅིག་གྱུར་བྱུང་སྟེ། དབུས་གཙང་གི་མི་ཞིག་གི་རྩོམ་དང་། མདོ་སྨད་ཀྱི་མི་ཞིག་གི་རྩོམ་ལ་བལྟས་ན་ཡུལ་སྐད་ཀྱི་བྱེ་བྲག་མེད་པར། ཡུལ་གཅིག་གི་མིའི་རྩོམ་ལྟ་བུ་ཞིག་ཡིན། དེ་ནི་གཅིག་གྱུར་བྱུང་བའི་རྟགས་ཡིན་ནོ། །

མི་རིགས་གཞན་གྱི་མི་ལ་ལས། བོད་ཀྱི་རིག་གནས་ཞན་པ་འགའ་རེ་དང་ལབ་གླེང་བྱས་པའི་གཏམ་ཁུངས་མེད་འགའ་གཞིར་བཟུང་ནས། བོད་ཡིག་གི་བརྗོད་ཚུལ་དེ། རྒྱའི་གནའ་དུས་ཀྱི་ཡི་གེའི་རྩོམ་སྟངས་ལྟ་བུ་རེད། མི་དམངས་ཀྱི་སྐད་དང་གཏན་ནས་མི་མཚུངས་ཟེར་བ་ནི་རྒྱུས་མེད་ཀྱི་རྒྱུས་གཏམ་ཡིན་ཏེ། རྒྱའི་གནའ་ཡིག་ནི་ཉེ་ཆར་དཔར་བཏབ་པའི་ཧྥ་ལུགས་ཀྱི་ཡིག་ཆ་ཡིན་ཟེར་བའི་དཔེ་དག་ལ་བལྟས་ན་བསྒྱུར་ཡིག་ཅིག་མེད་ཚེ་མི་གོ་སྟབས་བསྒྱུར་ཡིག་བཀོད་འདུག བོད་ཀྱི་རྩོམ་དག་ལ་བསྒྱུར་ཡིག་འབྲི་དགོས་ས་ཞིག་གཏན་ནས་མེད། ཤིན་ཅང་དང་ཏུན་ཧོང་སོགས་ནས་ཕྱི་རྒྱལ་གྱི་མིས་རྐོ་རྙེད་བྱུང་བའི་བོད་ཀྱི་ཡིག་རིགས་དག་ནི་དེ་ལྟར་འདུག་མོད། དེ་དག་ནི་སྐད་གསར་བཅད་སྔོན་གྱི་ཡིག་རིགས་ཡིན་གཤིས་དེང་སང་དེ་འདྲ་མཐོང་རྒྱུ་ཤིན་ཏུ་དཀོན་ནོ། །དེས་ན་དེང་དུས་ཀྱི་ཡིག་སྐད་ནི་སློབ་དཔོན་ཐོན་མིའི་གཞུང་དང་། རྗེས་འབྲང་མཁས་པ་མང་བོའི་དགོངས་འགྲེལ་དང་དག་ཡིག་ཆེ་ཆུང་སྣ་ཚོགས་པའི་བརྡ་སྤྲོད་པའི་གཞུང་གི་ཁུངས་དང་ལྡན་ཞིང་མང་ཚོགས་ཀྱི་སྐད་ཀྱི་རྨང་གཞི་མཐུག་ལ་ཟབ་པའི་སྤྱི་སྐད་དུ་གྱུར་འདུག་པ་བསྙོན་དུ་མེད་པ་ཡིན། དེའི་ཕྱིར་བོད་ཡིག་དེ་ཆོས་སྲིད་གང་ཐད་ནས་བསྟུད་མར་བེད་སྤྱད་པས་དར་རྒྱས་དང་ལེགས་བཅོས་གཤིས་ཅུང་ཟད་ཆ་ཚང་ཞིང་མང་ཚོགས་ཀྱི་སྐད་དང་ཉེ་བའི་སྤྱི་སྐད་དུ་སོང་སྟབས། རྒྱའི་གནའ་ཡིག་དང་འདྲ་བའི་ད་ལྟ་གོ་མི་ཐུབ་པ་ཞིག་གཏན་ནས་མིན་ཏེ། གནའ་དུས་སུ་བསྒྱུར་བའི་བཀའ་འགྱུར་ནང་གི་མདོ་མཛངས་བླུན་སོགས་ལ་བལྟས་ན་གོ་སླ་བ་མངོན་སུམ་གྱིས་གྲུབ་བོ། །མང་ཚོགས་ཀྱི་གོ་མི་གོ་ཡི་གེའི་བརྗོད་ཚུལ་ལའང་རག་ལས་མོད། དེ་ཁོ་ནར་མ་ངེས་ཏེ་མང་ཚོགས་རང་གི་ཡོན་ཚད་དང་དྲིལ་བསྒྲགས་ཀྱིས་འདང་མ་འདང་ལའང་རག་ལས་ཏེ། མང་ཚོགས་ལ་ཡོན་ཚད་ངེས་ཅན་ཞིག་ཡོད་པ་དང་། ཆབ་སྲིད་རིག་གནས་ཀྱི་མིང་བརྡ་དག་དྲིལ་བསྒྲགས་ཀྱིས་རྣ་ལམ་དུ་བྱང་བར་བྱས་ཚེ་གོ་སླ་བར་འགྱུར་རོ། །

དཔེར་ན། རྒྱའི་གྲོང་ཁྱེར་ཆེན་པོའི་མི་དག་སྔོན་ནས་སློབ་གྲྭར་ཞུགས་མྱོང་བས་ཡོན་ཚད་ངེས་ཅན་རེ་ཡོད་པ་དང་། ཆབ་སྲིད་དང་རིག་གནས་སོགས་ཀྱི་བརྡ་དང་ཚིག་རྣ་ལམ་དུ་བྱང་བས་རྒྱང་བསྒྲགས་དང་ཚགས་པར་སོགས་གོ་སླ་བ་དང་། ཞིང་གྲོང་གི་ཡིག་རྨོངས་གོ་ཐོས་ཉུང་བ་དག་ལ་ཡིག་ཆ་སོགས་འགྲེལ་བཤད་ཞིབ་རྒྱས་མ་བྱས་ན་མི་གོ་བ་ལྟ་བུ་རེད། བོད་ཀྱི་ས་ཆར་སྔོན་དུས་ས་ཆ་རེ་གཉིས་མ་གཏོགས་བོད་བྱིངས་ལ་བླ་གྲྭ་སོགས་ལས་གཞན་གྱིས་ཡི་གེ་སློབ་པའི་སྲོལ་ཆེར་མེད་ལ། བཅིངས་འགྲོལ་རྗེས་སུ་ཏང་གི་མི་རིགས་སྲིད་ཇུས་ཀྱི་འོད་སྟོང་འཕྲོས་འོག མང་ཚོགས་ཀྱིས་རིག་གནས་སློབ་པའི་ལས་འགུལ་ཁྱབ་བརྡལ་བྱས་རུང་། དེ་ཡང་བར་ཆད་སྣ་ཚོགས་ཀྱི་དབང་དུ་སོང་ནས་ཏང་གི་ཐུགས་བཞེད་ལྟར་འགྲུབ་དཀའ་བ་བྱུང་བ་དང་། ས་ཆ་ལ་ལའི་སྲིད་ཇུས་དང་གནས་ཚུལ་དྲིལ་བསྒྲགས་བྱེད་མཁན་གྱི་ལས་བྱེད་པ་དག་ཀྱང་འགའ་ཞིག་མི་རིགས་གཞན་ཡིན་གཤིས་བོད་སྐད་ཇི་བཞིན་ཤོད་དཀའ་བ་དང་། བོད་རིགས་ཡིན་ཡང་རྒྱ་བོད་གཉིས་ཀའི་སྐད་ཡིག་གི་ཡོན་ཚད་དམའ་སྟབས། དྲིལ་བསྒྲགས་དང་སློབ་གསོ་གཏོང་ཚེ་རྒྱ་སྐད་སྲ་མ་བསྲེའི་སྐད་ཆ་ཁྲ་ལི་ཁྲོ་ལེ་རེ་བཤད་པས། གང་ཡིན་ཡང་གོ་བརྡ་ཇི་བཞིན་འཕྲོད་དཀའ་བས། མང་ཚོགས་ཀྱིས་གོ་བ་ལེན་ཚབ་ཆུང་ཞིང་། རྒྱ་སྐད་ཆ་ཚང་མི་གོ་ལ། བོད་སྐད་ཀྱང་ཆ་ཚང་མི་གོ་བ་ཞིག་ཏུ་གྱུར། ཁུལ་རྫོང་ཧྲེ་འགའ་ཞིག་གིས་སྐད་བསྒྱུར་ལས་དོན་ལའང་དོ་སྣང་མི་བྱེད་གཤིས། མང་ཚོགས་ཀྱིས་གཞུང་དོན་དང་སྲིད་ཇུས་གོ་བ་ལ་ཚད་ངེས་ཅན་ཞིག་གི་ཤུགས་རྐྱེན་ཐེབས། དེས་ན་མང་ཚོགས་ཀྱིས་གོ་མི་གོ་ཡི་གེ་ཁོ་ན་ལ་རག་ལས་པ་མིན་པ་ཤེས་སླ་ལ། རླབས་ཆེན་གཙོ་འཛིན་མའོ་ཀྲུའུ་ཞིས་སྐད་ཡིག་དེ་ཡང་སློབ་དགོས། མ་བསླབས་པར་རང་ཤུགས་ཀྱིས་ཤེས་མི་ཐུབ་ཅེས་གསུངས་པ་ལྟར། མང་ཚོགས་ཀྱིས་ཀྱང་ཡི་གེའི་དོན་ཤེས་པ་ལ་ཡི་གེ་སློབ་དགོས། དེ་ལྟར་མིན་པར་གང་ཡང་མ་བསླབ་ཅི་ཡང་མི་ཤེས་པའི་མི་ཞིག་གི་རྣ་ལམ་དུ་བསྒྲགས་མ་ཐག་དོན་གོ་བར་འགྱུར་བའི་སྐད་ཡིག་ཅིག་བཟོ་རྒྱུ་ནི་རྔོ་མི་ཐོགས་པར་སེམས་སོ། །

ཡི་གེ་དེ་ཡང་ཐོག་མར་སྐད་ལ་བརྟེན་ནས་བཟོས་པ་ཡིན་ལ། སྐད་ཀྱི་ཆེད་དུ་བཟོས་པ་ཡིན་གཤིས། ཡི་གེས་སྐད་ལ་ཞབས་འདེགས་ཞུ་དགོས་ཤིང་། དེ་ཡང་མིང་ཚིག་བརྗོད་པ་ཀུན་ཡིག་ཐོག་ཏུ་འབྲི་ཞིང་ཀློག་པ་ཙམ་དུ་མ་ཟད། ཡི་གེའི་རྣམ་བཞག་བརྡ་སྤྲོད་པའི་གཞུང་སོགས་ཡར་རྒྱས་བྱུང་བས། སྐད་ལ་རོགས་རམ་བྱས་ཏེ། མིང་ཚིག་བརྗོད་པ་མི་ཚང་བ་ཚང་བར་བྱེད་པ་དང་། བརྗོད་ཚུལ་ཇེ་ལེགས་དང་སྙན་ཞིང་འཇེབས་པ། ཚིག་འདུས་ཤིང་རྫོབ་མེད་པར་བྱེད་པ། དཔེར་ན། བོད་རང་ལ་དངོས་པོ་དེ་མེད་པས་མིང་ཡང་མེད་པ་སེངྒེ། པདྨ། ཀ་ཏོ་ར་སོགས་ཡིག་ཐོག་ནས་བེད་སྤྱད་པས་རིམ་གྱིས་བོད་རང་གི་སྐད་དུ་གྱུར་ཏེ་མང་ཚོགས་ཀྱིས་ཤེས་ཤིང་རྗོད་པར་བྱེད་བཞིན་ལ། ཕྱིའི་སྙན་ངག་སོགས་བོད་དུ་འགྱུར་ནས། དཔེ་རྒྱན་དང་གཟུགས་ཅན་གྱི་རྒྱན་སོགས་སྙན་ཚིག་གི་རང་བཞིན་ལྡན་པའི་མིང་ཚིག་དུ་མ་གསར་དུ་ཐོན་པ་དང་། སྔར་ཡོད་ཇེ་ལེགས་སུ་སོང་བ་དང་། རྒྱ་ནག་གི་རྩིས་བོད་དུ་འགྱུར་ནས་ལོ་སྐོར་བཅུ་གཉིས། ལོ་རྒན་དྲུག་ཅུ། འབྱུང་བ་ལྔ་སོགས་ཡིག་ཐོག་ནས་བེད་སྤྱད་པས་དེ་དག་གི་མིང་དང་ཚིག་དང་བོད་རང་གི་ཐུན་མོང་གི་སྐད་དུ་གྱུར་པ་དང་། དེ་བཞིན་དུ་རྒྱ་གར་ནས་སྐར་རྩིས་འགྱུར་ནས་གཟའ་བདུན་རྒྱུ་སྐར་ཉེར་བདུན་དུས་ཚོད་དང་ཆུ་ཚོད་ཆུ་སྲང་སོགས་ཡིག་ཐོག་ནས་བེད་སྤྱོད་བྱས་པ་བརྒྱུད་མང་ཚོགས་ཀྱི་སྤྱི་སྐད་དུ་ཆགས་པ་དང་། བཅིངས་འགྲོལ་བྱས་ནས་བཟུང་ལྷག་པར་བརྡ་དང་ཐ་སྙད་མང་བོ་ཞིག་བྱུང་སྟེ། མར་ལེ་རིང་ལུགས། སྤྱི་ཚོགས་རིང་ལུགས། མའོ་ཙེ་ཏུང་གི་དགོངས་པ། འབྱོར་མེད་གྲལ་རིམ་གྱི་སྲིད་དབང་སྒེར་འཛིན། གུང་ཁྲན་རིང་ལུགས་སོགས་དང་། མེ་འཁོར། རླངས་འཁོར། འདྲུད་འཐེན་འཁོར་ལོ། འཁོར་སྟེགས། འཁོར་གདན་སོགས་མང་དུ་བྱུང་ཞིང་འཕེལ་བ་ནི། ཡི་གེས་སྐད་ལ་ཞབས་འདེགས་ཞུས་ཏེ་སྐད་ཡིག་གཉིས་མཉམ་དུ་རིམ་གྱིས་འཕེལ་ཞིང་རྒྱས་པའི་ངང་ཚུལ་ཡིན་ནོ། །

རྒྱལ་ཡོངས་བཅིངས་འགྲོལ་བཏང་རྗེས། ཏང་གི་མི་རིགས་སྲིད་ཇུས་ཀྱི་འོད་སྟོང་འཕྲོས་འོག བོད་ཡིག་ཡང་ཡར་རྒྱས་གོང་འཕེལ་བྱུང་ཞིང་། ཁྱད་པར་དུ་མའོ་ཀྲུའུ་ཞིས་རང་རྒྱལ་མི་རིགས་སོ་སོའི་རིག་གནས། ཆོས་ལུགས་དད་མོས་བཅས་ལ་བརྩི་སྲུང་བྱེད་དགོས་པར་མ་ཟད། བཙན་ཤེད་ཀྱིས་རྒྱ་ཡིག་དང་རྒྱ་སྐད་སློབ་ཏུ་འཇུག་མི་རུང་ལ། མི་རིགས་སོ་སོས་རང་གི་སྐད་ཡིག་བེད་སྤྱད་ནས་རིག་གནས་སློབ་གསོ་བྱེད་པར་རྒྱབ་སྐྱོར་བྱེད་དགོས་ཞེས་གསུངས་པའི་བཀའ་སློབ་གཞིར་བཟུང་ནས། བོད་རིགས་འདུས་སྡོད་ཀྱི་ས་ཆར་བོད་ཡིག་གི་སློབ་གྲྭ་སྔར་མེད་གསར་འཛུགས་དང་། སྔར་ཡོད་གོང་འཕེལ་གནང་ཞིང་མར་ལེ་དང་མའོ་ཀྲུའུ་ཞིའི་གསུང་རྩོམ་སོགས་གསར་བརྗེའི་རིག་གཞུང་མང་བོ་བོད་ཡིག་ཏུ་བསྒྱུར། དུས་མཚུངས་སུ། སྤྱི་སྐད་མ་ཡིན་པའི་ཡུལ་སྐད་གོ་དཀའ་བ་དག་འདོར་ཅི་ཐུབ་བྱས་ཏེ། སྤྱི་སྐད་དང་མཐུན་ཞིང་བརྡ་སྤྲོད་པའི་གཞུང་དང་ཡང་མཐུན་ཅི་ཐུབ་བྱས་པ་དང་། མཚན་ཉིད་རིག་པ། གཏན་ཚིགས་རིག་པ། ཚན་རིག་སོགས་ཀྱི་མིང་བརྡ་སྔར་ནས་བོད་རང་ལ་ཡོད་པ་དག་སོར་བཞག གསར་བཟོ་བྱེད་དགོས་པ་དག་གསར་བཟོ། གཡར་སྐད་བེད་སྤྱོད་དགོས་པ་དག་ལ་གཡར་སྐད་བེད་སྤྱོད་པ་སོགས་ཀྱི་སྒོ་ནས་བོད་རང་གི་སྐད་ཡིག་རིག་གནས་དེ་ཡར་རྒྱས་བྱུང་ཞིང་མང་ཚོགས་ཀྱིས་དགའ་བསུ་ཞུས་ཤིང་དཔེ་དེབ་ཉོ་མཁན་འཚང་ཁ་ཤིག་ཤིག་བྱས་སོ། །

རིག་གནས་གསར་བརྗེ་ཆེན་པོའི་ནང་། ལིན་པེའོ་དང་། མི་བཞི་ཤོག་ཁག་གིས། འཐབ་ཐིག་སོ་སོར་གཏོར་བརླག་དང་དཀྲུག་ཤིང་ཚབས་ཆེན་བྱས་པ་དང་མཉམ་དུ། མི་རིགས་སྲིད་ཇུས་ལ་སྨྱོ་ཧམ་གྱིས་ངོ་རྒོལ་དང་གཏོར་བརླག་ཚབས་ཆེན་བྱས་ཏེ། ཡུལ་གྲུ་འགའ་ཞིག་ཏུ་མི་རིགས་སློབ་གྲྭ་གཏོར། བོད་ཡིག་སློབ་མཚམས་བཅད། བོད་ཡིག་ཅུང་ཟད་བེད་སྤྱོད་པ་དག་ལའང་བོད་ཡིག་བཅོས་བསྒྱུར་བྱེད་པ་དང་། རྙིང་བཞི་གཏོར་བ། མང་ཚོགས་ཀྱི་སྐད་དང་ཐག་ཉེ་བར་བྱེད་པ་དང་། འབྱོར་ལྡན་གྲལ་རིམ་ལ་དགག་པ་རྒྱག་པ་སོགས་ཀྱི་དགོས་མཁོ་ཡིན་ཟེར་ནས། རང་བསམ་གང་འདོད་ཀྱིས་བརྡ་སྤྲོད་པའི་གཞུང་གི་ཁུངས་མེད་ཅིང་། མང་ཚོགས་ཀྱི་རྨང་གཞི་མེད་པའི་ཡིག་རྫོབ་ཆུ་ཡན་རྒྱས་པ་བཞིན་འཕེལ་དུ་བཅུག དེ་དག་བྱས་པ་ནི་གསར་བརྗེ་དང་། བྱེད་མཁན་ཚོ་ནི་གཡོན་རུ་བ་རེད་ཅེས་གཟེངས་སུ་བསྟོད། བརྡ་སྤྲོད་པའི་གཞུང་དང་མཐུན་ཞིང་སྤྱི་སྐད་དང་མཐུན་པ་རེ་བྲིས་ཚེ། རྙིང་གསོ་དང་། ལྟག་ལོག་རྒྱག་པ་རེད་ཟེར་བ་སོགས་ཞྭ་ཆེ་ཞིང་མཐོ་བ་བཟོས་ནས་འཁྱེར་ཡོང་གིན་འདུག དེའི་སྐབས་སུ་སུ་ཞིག་གིས་དག་ཡིག་དང་བརྡ་སྤྲོད་པའི་གཞུང་འབྲི་ཕོད།

ཏང་ཀྲུང་དབྱང་གིས་མི་བཞི་ཤོག་ཁག་རྡུལ་དུ་བརླགས་རྗེས་རྐང་འཛིན་རྒྱལ་བཅོས་ཀྱི་འཐབ་ཇུས་བཀོད་ཇུས་ཀྱི་ཁྲིད་སྟོན་འོག་མི་རིགས་སྲིད་ཇུས་དོན་ཐོག་ཏུ་འཁེལ་བ་བྱུང་ཞིང་། རིག་གནས་ཕྱོགས་ལ་མེ་ཏོག་མཉམ་བཞད་དང་མཁས་བརྒྱས་འགྲན་གླེང་སོགས་མའོ་ཀྲུའུ་ཞིའི་སྲིད་ཇུས་རབས་དང་རིམ་པ་སླར་གསོ་བྱུང་སྐབས་འདིར་བདག་ཀྱང་ཡིད་དགའ་སྤྲོ་དང་སྤོབས་པས་ཁེངས་ཏེ། བོད་ཡིག་ལའང་སྐྱ་ཆད་སྔོ་སྡུག་ཡོད་པ་སླར་གསོ་བྱེད་པ་སོགས་ཀྱི་སྒོ་ནས་རང་རྒྱལ་གྱི་རབས་ཅན་བཞི་མངོན་དུ་འགྱུར་བ་ལ་རང་ནུས་གང་ཡོད་འབུལ་ལོ་སྙམ་པའི་བསམ་པ་སྐྱེས་ཏེ། བརྡ་སྤྲོད་པའི་གཞུང་རྩོམ་པའི་བྱ་བ་ལ་ཞུགས་སོ། །

མི་བཞི་ཤོག་ཁག་གི་འདྲེ་ལག་རྐྱོང་བའི་སྐབས་སུ། བོད་ཡིག་ལའང་གནོད་སྐྱོན་དང་ཤུགས་རྐྱེན་ངན་པ་ཕོག་མོད། འོན་ཀྱང་རྒྱ་ཆེའི་རིག་གནས་ལས་བྱེད་པ་རྣམས་ཀྱིས་མུ་མཐུད་ནས་རྩོམ་བསྒྱུར་སོགས་ཀྱི་བྱ་བ་བྱས་ཏེ། རིག་གནས་མི་ཉམས་པའི་ལག་རྗེས་བཞག་ཡོད་ལ། ཁྱད་པར་དུ་མི་བཞི་ཤོག་ཁག་རྡུལ་དུ་བརླགས་རྗེས་རིམ་གྱིས་ལེགས་བཅོས་དང་རྩོམ་ལུགས་བསྒྱུར་ལུགས་སོགས་ཇེ་ལེགས་སུ་འགྲོ་བཞིན་ཡོད་པ་དང་། ཞིང་ཆེན་ཁ་ཤས་ནས་བརྡ་སྤྲོད་པའི་གཞུང་ཁུངས་དག་དང་མཐུན་པའི་ཚིག་མཛོད་དང་སློབ་དེབ་དང་སྨན་གཞུང་སོགས་དཔར་དུ་སྐྲུན་བཞིན་ཡོད་པར་སྐུ་དྲིན་ཆེ་ཞུའོ། །

རླབས་ཆེན་གཙོ་འཛིན་དང་སློབ་དཔོན་མའོ་ཀྲུའུ་ཞིས་ཡི་གེ་དེ་ངེས་པར་ཆ་རྐྱེན་ངེས་ཅན་ཞིག་གི་འོག་ཏུ་བཅོས་བསྒྱུར་དང་། སྐད་དེ་ངེས་པར་དུ་མང་ཚོགས་དང་ཉེ་བར་བྱེད་དགོས་གསུངས་པ་ལྟར། དེང་སྐབས་རྒྱ་ཡིག་བཅོས་བསྒྱུར་བྱེད་བཞིན་པ་ཡིན་ལ་བཅོས་བསྒྱུར་བྱེད་རྒྱུ་དེ་ཡང་ཡིག་གཟུགས་རྫོབ་ལ་སྟབས་མི་བདེ་བ་དག་སྟབས་བདེར་བསྒྱུར་བ་མ་གཏོགས། བརྡ་སྤྲོད་གཞུང་དང་རྣམ་དབྱེ་ཚིག་ཕྲད་སོགས་དང་། སྐད་བསྒྱུར་བ་ནི་མིན་ཏེ། སྐད་ནི་སྔར་གྱི་སྐད་དེ་གཙོ་བོར་བཟུང་བ་མ་ཟད། ད་དུང་སྤྱི་འགྲོའི་སྐད་དེ་ཁྱབ་བརྡལ་བྱེད་དགོས་ཟེར་བཞིན་ཡོད། མང་ཚོགས་དང་ཉེ་བར་བྱེད་དགོས་གསུངས་པ་ཡང་སྤྱི་འགྲོའི་སྐད་དང་མཐུན་པར་བྱེད་དགོས་གསུངས་པ་ཡིན་ལ། སྤྱི་འགྲོའི་སྐད་དང་མཐུན་པ་མི་བྱེད་པར་ཡུལ་གྲུ་འགའ་ཞིག་གི་སྐད་རེ་གཞིར་བཟུང་ནས་སྐད་ཡིག་གཅིག་གྱུར་དུ་འགྲོ་བའི་དགོས་པ་སྟོར་བར་འགྱུར་རོ། །རྒྱ་སྐད་ལ་ཆག་བཞག་ན། པེ་ཅིན་གྱི་སྐད་དེ་གཞི་འཛིན་ས་བྱེད་མོད། འོན་ཀྱང་ཆ་ཀུན་ནས་པེ་ཅིན་གྱི་ཡུལ་སྐད་ཁོ་ན་བྱེད་པ་མིན་པར་སེམས་ཏེ། རྒྱང་བསྒྲགས་སོགས་ལ་ཉན་ན་སྡེབ་སྦྱོར་དང་སྒྲ་གདངས་སོགས་ལ་ཁྱད་པར་ཡོད་པ་འདྲའོ། །བོད་ཀྱི་སྤྱི་འགྲོའི་ཡིག་སྐད་དེ་ཡང་གཙོ་བོ་དབུས་གཙང་གི་སྐད་ལ་ཆག་བཞག་པ་ཡིན་མོད། ཆ་ཐམས་ཅད་ནས་དབུས་གཙང་གི་ཡུལ་སྐད་ལྟར་འབྲི་དགོས་པ་མིན་ཏེ་སྤྱི་སྐད་ཀྱི་རང་བཞིན་ལྡན་པའི་ཕྱིར་རོ། ། (གནད་བསྡུས) ཟེར་བ་རྩོམ་པ་བོ་སོགས་ཀྱིས། མའོ་ཀྲུའུ་ཞིའི་གསུང་བཏུས་དེ་དྲངས་ནས། བོད་ཀྱི་ཡི་གེ་བཅོས་བསྒྱུར་བྱེད་དགོས་ཟེར་ཞིང་། ཡིག་གཟུགས་བཅོས་བསྒྱུར་བྱེད་པ་མིན་པར། བོད་ཀྱི་སྐད་དང་། བརྡ་སྤྲོད་པའི་གཞུང་། རྣམ་དབྱེ་ཚིག་ཕྲད་སོགས་བཅོས་བསྒྱུར་བྱེད་ཁུལ་བྱས། དེའི་རྒྱུ་མཚན་ཡང་། སྤྱི་ཚོགས་རིང་ལུགས་ཀྱི་གསར་བརྗེ་དང་། ལྷག་པར་དུ་འབྱོར་མེད་གྲལ་རིམ་གྱི་རིག་གནས་གསར་བརྗེ་ཆེན་པོ་བྱས་པ་ནས་བཟུང་། བོད་སྐད་ལ་འགྱུར་ལྡོག་ཆེན་པོ་བྱུང་ཞིང་། མི་དམངས་མང་ཚོགས་ཀྱི་ཁ་སྐད་ནང་ཚིག་ཕྲད་མི་ཉུང་བ་ཞིག་རིམ་བཞིན་མེད་པར་གྱུར་པ་དང་། ཡང་ན་རྙོག་རྫོབ་ཆེ་བ་ནས་སྟབས་བདེ་བོར་སོང་བ། བྱ་ཚིག་གི་དུས་འགྱུར་རྣམས་ལའང་འགྱུར་ལྡོག་ཆེན་པོ་བྱུང་ཡོད། ཅེས་སྒྲུབ་བྱེད་བཀོད་པ་ནི་དངོས་དོན་དང་མཐུན་པའི་སྟོང་བཤད་ཡིན་ཏེ། བཅིངས་འགྲོལ་དང་སྤྱི་ཚོགས་རིང་ལུགས་ཀྱི་བསྒྱུར་བཀོད་སོགས་བརྒྱུད་ནས། དཔལ་འབྱོར་གྱི་རྨང་གཞི་ལ་རྩ་བ་ནས་འགྱུར་ལྡོག་བྱུང་བའི་རྗེས་སུ་འབྲངས་ཏེ་སྟེང་གི་བཀོད་པ་ཆབ་སྲིད་སོགས་ལའང་འགྱུར་ལྡོག་བྱུང་བ་ལོས་ཡིན་མོད། སྐད་ནི་གཞི་རྩིའི་ཐོག་སྔར་གྱི་སྐད་རང་ཡིན། འོན་ཀྱང་བོད་སྐད་ལ་འགྱུར་བ་དང་གོང་འཕེལ་བྱུང་ཡོད་པ་ནི། དཔེར་ན། སྤྱི་ཚོགས་རིང་ལུགས། གུང་ཁྲན་རིང་ལུགས། གུང་ཁྲན་ཏང་། གུང་ཁྲན་རིང་ལུགས་ཀྱི་ཕུགས་རེ། མར་ལེ་རིང་ལུགས། མའོ་ཙེ་ཏུང་གི་དགོངས་པ། སྤྱིའི་ལམ་ཐིག རྩ་བའི་ལམ་ཐིག མི་རིགས་སྲིད་ཇུས་སོགས་དང་། མཐོ་གནོན་འཕྲུལ་ཆས། འཁོར་སྟེགས། འདྲུད་འཐེན་འཁོར་ལོ། མེ་འཁོར། རླངས་འཁོར་སོགས་གསར་དུ་བྱུང་ཞིང་དར་རྒྱས་འབྱུང་བཞིན་པ་ཡིན། རྨང་གཞིའི་དཔལ་འབྱོར་ལ་འགྱུར་ལྡོག་བྱུང་བའི་རྗེས་སུ་འབྲངས་ཏེ། སྟེང་གི་བཀོད་པ་ལའང་འགྱུར་ལྡོག་བྱུང་བ་ལྟར། སྐད་ལ་གློ་བུར་དུ་འགྱུར་ལྡོག་འབྱུང་མི་སྲིད་དེ། གསར་བརྗེ་བྱུང་བ་དང་མ་བྱུང་གོང་གི་སྐད་ལ་ཁྱད་པར་མེད་པ་དང་། མི་རིགས་གང་གི་སྐད་ལའང་གློ་བུར་དུ་འགྱུར་ལྡོག་བྱུང་བ་གཏན་ནས་མེད་དོ། །

གཞན་ཡང་། སྤྱི་ཚོགས་རིང་ལུགས་ཀྱི་གསར་བརྗེ་སོགས་བརྒྱུད་ནས། དཔལ་འབྱོར་གྱི་རྨང་གཞི་དང་། སྟེང་གི་བཀོད་པ། ཆབ་སྲིད་དང་བཅའ་ཁྲིམས་སོགས་རྙིང་བ་རྣམས་གཏོར་ནས་གསར་བ་ཞིག་ཆགས་ཡོད་མོད། འོན་ཀྱང་སྐད་ནི་བཅིངས་འགྲོལ་སྔོན་དང་ལོ་བརྒྱ་ཕྲག་ཁ་ཤས་ཀྱི་སྔོན་གྱི་སྐད་དང་ཁྱད་པར་ཆེར་མེད་དེ། རྗེ་ཡབ་སྲས་དུས་ཀྱི་དཔེ་ཆ་དག་ལ་བལྟས་ན་ཚིག་སྦྱོར་ལེགས་ཤིང་གོ་བདེ་བ་དང་། གེ་སར་སྒྲུང་གི་ཚིགས་བཅད་དང་། ཚིག་ལྷུག་ཀུན་ཀྱང་གོ་སླ་ཞིང་ཉན་སྤྲོ་བ་ཞིག་ཡིན་གཤིས། མི་དམངས་ཀྱིས་དགའ་བསུ་བྱེད། གོ་མི་སླ་ཞིང་རྣ་བར་མི་སྙན་པ་ཞིག་ཡིན་ཚེ་དགའ་བསུ་ཐོབ་པའི་གནས་མེད་དོ། །དེབ་ཐེར་དཀར་བོ་ལས་ཀྱང་། ལྷག་པར་རྗེ་རིན་པོ་ཆེའི་སྐུ་དུས་ཙམ་ནས་བཟུང་དཔེ་ཆ་རྣམས་དཔར་འདེབས་བྱེད་པའི་སྲོལ་དེ་དར་ཁྱབ་ཆེ་བར་གྱུར་ཅིང་། དེང་སང་ཤིང་དཔར་འབོར་ཆེན་བོད་ཡུལ་ན་ཡོད་པ་འདི་ཙམ་ས་སྟེང་གཞན་གང་དུའང་མེད་པར་གྲགས། དཔར་ལས་བྱེད་པའི་འགོ་ཚུགས་པ་དེ་ནས་བཟུང་ཡིག་གཟུགས་དང་དག་ཆ་སོགས་ཀྱང་ཕལ་ཆེར་སྲོལ་ལུགས་གཅིག་ལས་ཅུང་ཟད་ཀྱང་མ་འགྱུར་བར་གནས་པ་ཙམ་བྱུང་། ཞེས་ཕལ་ཆེར་ཅུང་ཟད་ཀྱང་མ་འགྱུར་བར་བཤད། ལོ་བརྒྱ་ཕྲག་དུ་མའི་སྔོན་གྱི་སྐད་དང་དེང་དུས་ཀྱི་སྐད་ལ་ཁྱད་པར་ཤིན་ཏུ་དཀོན། འཛམ་གླིང་གི་མི་རིགས་གང་དང་གང་ཡིན་ཡང་སྐད་ལ་འགྱུར་ལྡོག་ཆེན་པོ་བྱུང་མེད་པ་བཞིན། བོད་སྐད་ལའང་དེ་དང་འདྲ་སྟེ། ཐོན་མི་སམ་བྷོ་ཊས་མཛད་པའི་སུམ་རྟགས་དང་། རྗེས་ཀྱི་མཁས་པ་རིམ་པར་བྱོན་པ་རྣམས་ཀྱིས་མཛད་པའི་དགོངས་འགྲེལ་དག་ཡིག་བརྡ་འགྲོལ་སོགས་ཀྱི་འགྲོ་ལུགས་དང་། བརྡ་སྤྲོད་ཚུལ། རྩ་བའི་ཐ་སྙད་བཅས་ནི་ཚང་མ་ཧ་ལམ་སྔར་བཞིན་གནས་ཡོད་པས། དེང་སང་བོད་ཀྱི་སྐད་ཡིག་གི་གཞི་རྩ་ཡིན་ནོ། །

དེས་ན་བོད་རིགས་ཀྱི་ཡི་གེ་དང་སྐད་ཀྱང་དུས་སྐབས་རིང་བོ་ཞིག་གི་ནང་དུ་ཆགས་པ་དང་། དར་བ་དང་། རྒྱས་པ། ཞུན་བདར་ཆོད་པ་བྱས་ནས་བྱུང་བ་ཡིན་པས། སྤྱི་ཚོགས་རིང་ལུགས་ཀྱི་གསར་བརྗེ་དང་། ལྷག་པར་འབྱོར་མེད་གྲལ་རིམ་གྱི་རིག་གནས་གསར་རྗེ་ཆེན་པོའི་ལོ་རེ་གཉིས་ཀྱི་ནང་དུ་འགྱུར་ལྡོག་ཆེན་པོ་ཞིག་བྱུང་ཡོད་ཟེར་ནས། རྣམ་དབྱེ་དང་ཚིག་ཕྲད། ལྷག་པར་བརྡ་སྤྲོད་པའི་གཞུང་སྒྱུར་གང་ཐུབ་བྱེད་པ་ལ། རིགས་པའི་གཞུང་ལུགས་ཀྱི་ཁུངས་དང་། བརྡ་སྤྲོད་པའི་གཞུང་གི་ཁུངས་མེད་ལ་མང་ཚོགས་ཀྱི་རྨང་གཞིའང་མེད་དོ། །





བློ་གསལ་འཇུག་ངོགས་ཁག་གསུམ་པ།




བཞི་བ་རྟགས་ཀྱི་འཇུག་ཚུལ་བཤད་པ།

ཡི་གེ་སྤྱིའི་རྟགས་ཀྱི་དབྱེ་བ་བཤད་པ་དང་། སྔོན་འཇུག་གི་རྟགས་ཀྱི་འཇུག་པ་བཤད་པ་དང་། རྗེས་འཇུག་གི་རྟགས་ཀྱི་འཇུག་པ་བཤད་པ་དང་གསུམ།

དང་བོ། (Oཡི་གེ་སྤྱིའི་རྟགས་ཀྱི་དབྱེ་བ་)བཤད་པ།

(O*སྤྱིར་ཀ་སོགས་གསལ་བྱེད་སུམ་ཅུ་ནི་ཕོ་དང་ཨི་སོགས་དབྱངས་བཞི་ནི་མོ་ཡིན་)ནོ། །(Dཀ་སོགས་གསལ་བྱེད་སུམ་ཅུ་བོ་ལའང་ནང་གསེས་)ཀྱི་དབྱེ་བ་ལྔ་སྟེ། (Eཕོ་དང་མ་ནིང་དང་མོ་དང་ཤིན་ཏུ་མོ་དང་མོ་གཤམ་སྟེ་ལྔ་)ཡོད་དེ། (Oཀ་ཅ་ཏ་པ་ཙ་ལྔ་)ནི་(O*ཕོ་)དང་། (Oཁ་ཆ་ཐ་ཕ་ཚ་ལྔ་)ནི་(O*མ་ནིང་)དང་། (Oག་ཇ་ད་བ་ཛ་ཝ་ཞ་ཟ་འ་ཡ་ཤ་ས་སྟེ་བཅུ་གཉིས་)ནི་(O*མོ་)དང་། (Oང་ཉ་ན་མ་བཞི་)ནི་(O*ཤིན་ཏུ་མོ་)དང་། (Oར་ལ་ཧ་གསུམ་)ནི་(O*མོ་གཤམ་ཡིན་ལ་དེ་གསུམ་ལ་མ་ནིང་མཚན་མེད་)ཀྱང་ཟེར། (Oཨ་ཡིག་)ནི་(O*རྟགས་མེད་)ཡིན་ནོ། །

སྡོམ་ནི།

སྤྱིར་བཏང་ཀ་སོགས་སུམ་ཅུ་ཕོ། །

ཨི་སོགས་དབྱངས་བཞི་མོ་ཡིན་ནོ། །

ཀ་སོགས་གསལ་བྱེད་སུམ་ཅུ་ལ། །

ནང་གསེས་དབྱེ་བ་ལྔ་ཕྱེ་སྟེ། །

ཀ་ཅ་ཏ་པ་ཙ་ལྔ་ཕོ། །

ཁ་ཆ་ཐ་ཕ་ཚ་མ་ནིང་། །

ག་ཇ་ད་བ་ཛ་དང་ཝ། །

ཞ་ཟ་འ་ཡ་ཤ་ས་སྟེ། །

མོ་ཡི་ཡི་གེ་བཅུ་གཉིས་ཡིན། །

ང་ཉ་ན་མ་ཤིན་ཏུ་མོ། །

ར་ལ་ཧ་གསུམ་མོ་གཤམ་སྟེ། །

མིང་གཞན་མ་ནིང་མཚན་མེད་ཟེར། །

ཨ་ཡིག་འདིར་ནི་རྟགས་མེད་ཡིན། །ཞེས་བྱང་བར་བྱའོ། །

(Nཡི་གེ་ཕོ་དང་མོ་སོགས་ཀྱི་ཁྱད་པར་)ནི། (N*སྐད་གདངས་དྲག་ཞན་གྱི་སྒོ་ནས་བཞག་པ་ཡིན་)ཏེ། (Nཀ་སོགས་ཕོ་ལྔ་)ནི་(N*རྗོད་པའི་རླུང་ཤུགས་དྲག་ཅིང་དམ་པ་)དང་། (Nཁ་སོགས་མ་ནིང་ལྔ་)ནི་(N*རྗོད་པའི་རླུང་ཤུགས་གྲིམ་ལྷོད་རན་པ་)དང་། (Nག་སོགས་མོའི་ཡི་གེ་བཅུ་གཉིས་)ནི་(N*རྗོད་པའི་རླུང་ཤུགས་ལྷོད་པ་)དང་། (Nང་སོགས་ཤིན་ཏུ་མོ་བཞི་)ནི་(N*རྗོད་པའི་རླུང་ཤུགས་ཤིན་ཏུ་ལྷོད་པ་)དང་། (Nར་སོགས་མོ་གཤམ་གསུམ་)ནི་(N*ཆེས་ཤིན་ཏུ་ལྷོད་པ་)ཡིན་ལ། (Nཨ་ཡིག་)ནི་(N*རང་དབང་བའི་བརྗོད་པ་ཅན་ཡིན་པས་སྡེ་ཚན་ལྔ་བོ་གང་དུའང་མི་གཏོགས་པས་ན་རྟགས་མེད་དུ་འདོད་)དོ། །གསལ་བྱེད་སུམ་ཅུའི་ནང་ནས་རྗེས་འཇུག་བཅུ་བྱུང་བ་དང་རྗེས་འཇུག་བཅུའི་ནང་ནས་སྔོན་འཇུག་ལྔ་བྱུང་བ་དང་། དེ་དག་གང་ལ་འཇུག་པ་དང་མི་འཇུག་པའི་ཚུལ་ནི་ཡི་གེའི་རྣམ་བཞག་དངོས་བཤད་པའི་སྐབས་སུ་མདོར་བསྡུས་ཏེ་བཤད་ཟིན་ཏོ། །

གཉིས་པ། སྔོན་འཇུག་གི་རྟགས་ཀྱི་འཇུག་པ་བཤད་པ།

སྔོན་འཇུག་ལྔ་ལ་དབྱེ་བ་འབྱེད་ཚུལ་དང་། ཚུལ་ཇི་ལྟར་འཇུག་པ་དང་། དགོས་པ་ཅིའི་ཕྱིར་འཇུག་པ་བཤད་པ་གསུམ་ལས།

དང་བོ། སྔོན་འཇུག་གི་ཡི་གེ་ལ་ནང་གསེས་ཀྱི་དབྱེ་བ་འབྱེད་ཚུལ་བཤད་པ།

(O*སྔོན་འཇུག་ལྔ་ཡང་མིང་གཞིའི་ཡི་གེའི་སྔོན་དུ་སོང་བ་ན་དེའི་དབང་གིས་སྐད་གདངས་དྲག་པར་འགྱུར་བ་)(Oཕོ་)དང་། (Oསྐད་གདངས་རན་པར་འགྱུར་བ་)(O*མ་ནིང་)དང་། (Oསྐད་གདངས་ཅུང་ཟད་ཞན་པར་འགྱུར་བ་)(O*མོ་)དང་། (Oདེ་ལས་ཀྱང་ཞན་པར་འགྱུར་བ་)(Oཤིན་ཏུ་མོ་རུ་བཞག་)པ་ཡིན་པས་ན། (Oབ་)(O*སྔོན་འཇུག་གི་ཕོ་ཡིག་)དང་། (Oག་ད་གཉིས་)(O*སྔོན་འཇུག་གི་མ་ནིང་།) (Oའ་སྔོན་འཇུག་གི་)(O*མོ།) (Oམ་)(O*སྔོན་འཇུག་གི་ཤིན་ཏུ་མོ་ཡིན་)ནོ། །

(Gབ་ཕོ་ག་ད་གཉིས་མ་ནིང་། །

འ་མོ་མ་ནི་ཤིན་ཏུ་མོ། །)ཞེས་བྱང་བར་བྱའོ། །

གཉིས་པ། སྔོན་འཇུག་ཚུལ་ཇི་ལྟར་འཇུག་པ་བཤད་པ།

(Nསྔོན་འཇུག་གི་ཕོ་བ་ཡིག་)ནི། (N*རང་གི་འཇུག་ཡུལ་མིང་གཞིའི་ཡི་གེ་ལ་སྐད་གདངས་དྲག་པའི་ཚུལ་གྱིས་འཇུག་)སྟེ། དཔེར་ན། (N**སྒྲུབ་ལྟ་བུ་ལ། སྔོན་འཇུག་བ་བཞག་ནས་བསྒྲུབ་ཅེས་བརྗོད་ཚེ། སྔོན་འཇུག་བའི་དབང་གིས་སྒྲ་དྲག་པོར་སོང་བ་)ལྟ་བུ། (Nསྔོན་འཇུག་གི་མ་ནིང་ག་དང་ད་ཡིག་)ནི། (N*སྐད་གདངས་རན་པའི་ཚུལ་གྱིས་འཇུག་)སྟེ། དཔེར་ན། (N**ཅོག་ལྟ་བུ་ལ། སྔོན་འཇུག་ག་བཞག་ནས། གཅོག་ཅེས་བརྗོད་ཚེ། སྔོན་འཇུག་གའི་དབང་གིས་སྒྲ་རན་པར་སོང་བ་)ལྟ་བུ་དང་། (N**ཀོན་ལྟ་བུ་ལ། སྔོན་འཇུག་ད་བཞག་ནས། དཀོན་ཞེས་བརྗོད་ཚེ། སྔོན་འཇུག་དའི་དབང་གིས་སྒྲ་རན་པར་འགྲོ་བ་)ལྟ་བུ། (Nསྔོན་འཇུག་གི་མོ་འ་ཡིག་)ནི། (Nསྐད་གདངས་ཞན་པའི་ཚུལ་གྱིས་འཇུག་)སྟེ། དཔེར་ན། (N**ཕུལ་ལྟ་བུ་ལ། སྔོན་འཇུག་འ་བཞག་ནས། འཕུལ་ཞེས་བརྗོད་ཚེ། སྔོན་འཇུག་འའི་དབང་གིས་སྒྲ་ཞན་པར་འགྲོ་བ་)ལྟ་བུ། (Nསྔོན་འཇུག་གི་ཤིན་ཏུ་མོ་མ་ཡིག་)ནི། (N*སྐད་གདངས་ཤིན་ཏུ་ཞན་ཅིང་ལྷོད་པའི་ཚུལ་གྱིས་འཇུག་པ་ཡིན་)ཏེ། དཔེར་ན། (N**ཚར་ལྟ་བུ་ལ། སྔོན་འཇུག་མ་བཞག་སྟེ། མཚར་ཞེས་བརྗོད་ཚེ་སྔོན་འཇུག་མའི་དབང་གིས་སྒྲ་ཤིན་ཏུ་ཞན་པར་འགྲོ་བ་)ལྟ་བུའོ། །

གསུམ་པ། སྔོན་འཇུག་དགོས་པ་ཅིའི་ཕྱིར་འཇུག་པ་བཤད་པ།

འདི་ལ་ཐོག་མར་བདག་གཞན་དང་། དུས་གསུམ་ཤེས་དགོས་ལ། བདག་གཞན་ཤེས་པ་ལ་བྱ་བྱེད་ལས་གསུམ་གྱི་ཁྱད་པར་ཤེས་དགོས། བྱ་བྱེད་ལས་གསུམ་ནི། དཔེར་ན། བཟོ་བ་ཞིག་གིས་འཕྲུལ་འཁོར་ཞིག་བཟོ་བའི་ཚེ། འཕྲུལ་འཁོར་བཟོ་བ་བྱ་བ། བཟོ་བ་ཁོ་རང་བྱེད་པ་བོ། འཕྲུལ་འཁོར་ལས་ཡིན་ཏེ། མི་ཞིག་གིས་བཟོ་བ་དེ་ལ། ཁྱོད་ཀྱིས་བྱ་བ་ཅི་བྱེད་ཀྱིན་ཡོད། ཅེས་དྲིས་ན། ངས་འཕྲུལ་འཁོར་བཟོ་བཞིན་ཡོད། ཅེས་ལན་འདེབས། མི་གཞན་ཞིག་ལ་འཕྲུལ་འཁོར་འདི་བཟོ་བའི་བྱ་བ་བྱེད་པ་བོ་སུ་རེད། ཅེས་དྲིས་ན། བཟོ་བ་འདི་རེད། ཅེས་ལན་འདེབས། ཡང་བཟོ་བ་ཁྱོད་ཀྱིས་ལས་རྒྱུ་བོ་ཅི་རེད། ཅེས་དྲིས་ན། འཕྲུལ་འཁོར་རེད། ཅེས་ལན་འདེབས་སོ། །ཡང་ཞིང་བ་ཞིག་གིས་ཐོང་གཤོལ་བཟོ་བའི་ཚེ། ཐོང་གཤོལ་བཟོ་བ་བྱ་བ། ཞིང་བ་ཁོ་རང་བྱེད་པ་བོ། ཐོང་གཤོལ་ལས་ཡིན། དེ་བཞིན་དུ་མི་ཞིག་གིས་ཡི་གེ་འབྲི་བའི་ཚེ། ཡི་གེ་འབྲི་བ་བྱ་བ། འབྲི་མཁན་ཁོ་རང་བྱེད་པ་བོ། ཡི་གེ་ལས་ཡིན། མགར་བ་ཞིག་གིས་ལྕགས་རྡུང་བའི་ཚེ། ལྕགས་བརྡུང་བ་བྱ་བ། རྡུང་མཁན་མགར་བ་བྱེད་པ་བོ། ལྕགས་ལས་ཡིན། བྱེད་པ་ལ་གཉིས་ཡོད་དེ། བྱེད་པ་བོ་དང་། བྱེད་པ་གཉིས། མགར་བ་ནི་བྱེད་པ་བོ་དང་། རྡུང་བྱེད་ཐོ་བ་ནི་བྱེད་པ་ཡིན། ཡི་གེ་འབྲི་ཚེ། འབྲི་མཁན་ནི་བྱེད་པ་བོ་དང་། འབྲི་བྱེད་སྨྱུ་གུ་ནི་བྱེད་པ་ཡིན། ས་རྐོ་བའི་ཚེ། རྐོ་མཁན་ནི་བྱེད་པ་བོ་དང་། རྐོ་བྱེད་འཇོར་ནི་བྱེད་པ་ཡིན། ལག་པས་འཕྲུལ་འཁོར་སྐོར་བའི་ཚེ། སྐོར་མཁན་ནི་བྱེད་པ་བོ་དང་། ལག་པ་ནི་བྱེད་པ་ཡིན། བདག་གཞན་གྱི་ཁྱད་པར་ནི། རང་དང་གཞན་ལ་གོ་རྒྱུ་མ་ཡིན་པར། བྱ་བྱེད་ལས་གསུམ་གྱི་ནང་གི་བྱེད་པ་བོ་དང་བྱེད་པ་གཉིས་ལ་བདག་ཟེར། བྱ་བ་དང་ལས་གཉིས་ལ་གཞན་ཟེར། དེས་ན་འཕྲུལ་འཁོར་བཟོ་བ་བོ་དང་། འཕྲུལ་འཁོར་བཟོ་བྱེད་ཀྱི་ལག་ཆ་གཉིས་བདག་ཡིན་ལ། འཕྲུལ་འཁོར་བཟོ་བའི་བྱ་བ་དང་། འཕྲུལ་འཁོར་གཉིས་གཞན་ཡིན། དེ་བཞིན་དུ། ཡི་གེ་འབྲི་མཁན་དང་། འབྲུ་བྱེད་སྨྱུ་གུ་གཉིས་བདག་ཡིན་ལ། ཡི་གེ་འབྲི་བའི་བྱ་བ་དང་། ཡི་གེ་གཉིས་གཞན་ཡིན། དེའི་སྟབས་ཀྱིས་འཕྲུལ་འཁོར་སྐོར་བ་བོ་ཞེས་རྗོད་པའི་སྒྲ་དེ་བྱེད་པོ་བདག་རྗོད་ཀྱི་སྒྲ་དང་། འཕྲུལ་འཁོར་སྐོར་བྱེད་ཅེས་རྗོད་པའི་སྒྲ་དེ་བྱེད་པ་བདག་བརྗོད་ཀྱི་སྒྲ་དང་། འཕྲུལ་འཁོར་སྐོར་བར་བྱེད་ཅེས་རྗོད་པའི་སྒྲ་དེ་བྱེད་པའི་ལས་རྗོད་པའི་སྒྲ་ཡིན་ཟེར་དགོས་ཤིང་། དེ་གསུམ་ནི་སྐབས་འདིའི་བདག་གཞན་གཉིས་ཀྱི་ནང་གི་བདག་གི་ཕྱོགས་སུ་གཏོགས་པ་ཡིན། དེའི་སྟབས་ཀྱིས་ཚིག་དེ་གསུམ་གྱི་ནང་གི་སྐོར་ཞེས་པ་གསུམ་ག་ལ་སྔོན་འཇུག་བ་མི་ཐོབ་སྟེ། འོག་ཏུ་འཆད་འགྱུར་ལྟར་སྔོན་འཇུག་གི་ཕོ་བ་ཡིག་ནི་བདག་གཞན་གཉིས་ཀྱི་ནང་གི་བདག་ལ་མི་འཇུག་པའི་ཕྱིར། འདི་རྣམས་ལ་བདག་འབྲེལ་གྱི་སྒྲའང་ཟེར། བསྐོར་བྱ་ཞེས་པ་བདག་གཞན་གཉིས་ཀྱི་ནང་ནས་གཞན་རྗོད་ཀྱི་སྒྲ་དང་། བསྐོར་བར་བྱ་ཞེས་རྗོད་པའི་སྒྲ་འདི་ལ་བྱ་བའི་ལས་རྗོད་པའི་སྒྲ་ཟེར། འདི་གཉིས་ཀ་བདག་གཞན་གཉིས་ཀྱི་ནང་གི་གཞན་ཡིན་སྟབས་སྔོན་འཇུག་བ་ཐོབ་སྟེ། བ་བདག་གཞན་གཉིས་ཀྱི་ནང་གི་གཞན་ལ་འཇུག་པའི་ཕྱིར་རོ། །

འདི་ལྟ་བུ་ལ་གཞན་འབྲེལ་གྱི་སྒྲའང་ཟེར། དེ་བཞིན་དུ་རྗོད་པ་པོ། རྗོད་བྱེད། རྗོད་པར་བྱེད་རྣམས་བདག་འབྲེལ་གྱི་སྒྲ་ཡིན་གཤིས་བས་འཕུལ་མེད་ལ། བརྗོད་བྱ། བརྗོད་པར་བྱ། བརྗོད་བྱའི་གཏམ་རྣམས་གཞན་བརྗོད་ཀྱི་སྒྲ་ཡིན་གཤིས་བས་འཕུལ་ཐོབ་བོ། །

(Nདུས་གསུམ་)ནི། (N*བྱས་ཟིན་འདས་པ་དང་། བྱེད་བཞིན་པ་ད་ལྟ་བ། བྱ་འགྱུར་ནི་མ་འོངས་པ་)ཡིན། (Nགོང་གི་བདག་གི་ཕྱོགས་སུ་གཏོགས་པའི་བྱེད་རྗོད་ཀྱི་སྒྲ་)དེ། (N*ད་ལྟ་བ་སྟོན་པའི་སྒྲ་)ཡིན་ལ། (Nགཞན་གྱི་ཕྱོགས་སུ་གཏོགས་པའི་བྱ་ལས་སྟོན་པའི་སྒྲ་)དེ། (N*མ་འོངས་པ་སྟོན་པའི་སྒྲ་)ཡིན། (Nབྱེད་པ་བོ་སྟོན་པའི་སྒྲ་དང་། གཞན་རྗོད་ཀྱི་སྒྲ་གཉིས་)(N*དུས་གསུམ་གང་དུ་མི་གཏོགས།) བདག་གཞན་གཉིས་གང་དུའང་མི་གཏོགས་པའི་དུས་གསུམ་ལ་འཇུག་པ་དུ་མ་ཡོད་དེ། དཔེར་ན། གྱུར་ཞེས་པ། འདས་པ་དང་། འགྱུར་བཞིན་པ། ཞེས་པ་ད་ལྟ་བ་དང་། འགྱུར་འགྲོ་ཞེས་པ། མ་འོངས་པ་ལ་འཇུག་པ་ལྟ་བུ་མང་མོད་འོག་ནས་ཤེས་པར་བྱའོ། །སྤྱིར་བྱེད་པ་བོ་གཞན་དང་འབྲེལ་བའི་ལས་དང་། བྱེད་པ་བོ་གཞན་དང་མ་འབྲེལ་བའི་ལས་གཉིས་ཡོད་ལ། དེ་གཉིས་ཀྱི་ཁྱད་པར་ནི། བྱེད་པ་བོ་གཞན་གྱིས་དངོས་སུ་སྒྲུབ་པར་བྱེད་པ་ཞིག་ཡིན་ན། དེ་ལ་བྱེད་པོ་གཞན་དང་འབྲེལ་བའི་ལས་ཞེས་བརྗོད་པར་བྱ་སྟེ། དཔེར་ན། རས་ཡུག་དཀར་བོ་ཞིག་ལ་ཚོས་བརྒྱབ་སྟེ་མདོག་དམར་བོར་བསྒྱུར་བ་ལ་མཚོན་ན། བྱེད་པ་བོ་ཚོས་མཁན་དངོས་སུ་ཡོད་སྟབས་བྱེད་པ་བོ་དང་འབྲེལ་བའི་ཚིག་བརྗོད་པར་བྱ་དགོས་ཏེ།

དམར་བོར་བསྒྱུར་བྱའི་རས་ཡུག གཞན།

དམར་བོར་སྒྱུར་བ་བོ། བྱེད་པ་བོ།

དམར་བོར་སྒྱུར་བྱེད་ཚོན། བྱེད་པ།

དམར་བོར་སྒྱུར་བར་བྱེད། བྱེད་པའི་ལས།

དམར་བོར་བསྒྱུར་བར་བྱ། བྱ་བའི་ལས།

དམར་བོར་བསྒྱུརད་ཟིན། འདས་པ།

དམར་བོར་བསྒྱུརད་ཅིག སྐུལ་ཚིག

འདི་ལྟ་བུ་ལ་བྱ་བྱེད་ཐ་དད་པའང་ཟེར། ལས་དང་བྱ་བ་གང་ཞིག་བྱེད་པ་བོ་གཞན་དངོས་སུ་མེད་པར་རང་གི་ངང་གིས་འགྲུབ་པར་སྣང་བ་ལྟ་བུ་ཡིན་ན། དེ་ལ་བྱེད་པ་བོ་གཞན་དང་མ་འབྲེལ་བའི་ལས་ཞེས་བྱ་སྟེ། དཔེར་ན། སོས་ཀར་དྲོད་ཀྱི་དབང་གིས་རི་ལུང་ཀུན་ཏུ་རྩྭ་སྔོན་རྒྱས་ཏེ་སྔོ་ལྗང་དུ་གྱུར་པ་ལྟ་བུ་ལ།

སྔོ་ལྗང་དུ་འགྱུར་རྒྱུའི་རི་ལུང་། གཞན།

སྔོ་ལྗང་དུ་འགྱུར་བཞིན་པ། ད་ལྟ་བ།

སྔོ་ལྗང་དུ་འགྱུར་ངེས། མ་འོངས་པ།

འདི་ལྟ་བུ་ལ་བྱ་བྱེད་ཐ་མི་དད་པའང་ཟེར།

སྔོན་འཇུག་ལྔ་བོ་དགོས་པ་གང་གི་ཕྱིར་འཇུག་པ་བཤད་པ།

(Nསྔོན་འཇུག་གི་ཕོ་བ་ཡིག་)ནི། (N*དུས་གསུམ་གྱི་ནང་ནས་འདས་པ་དང་མ་འོངས་པ་ལ་འཇུག བདག་གཞན་གཉིས་ཀྱི་ནང་ནས་གཞན་ལ་འཇུག) N*དུས་ད་ལྟ་བ་དང་། དངོས་པོ་བདག་དང་སྐུལ་ཚིག་ལ་མི་འཇུག) དཔེར་ན། (Nབྱ་བ་བསྒྲུབས་)ལྟ་བུ་(N*སྔོན་འཇུག་བ་དང་། ཡང་འཇུག་ས་གཉིས་ཀའི་དབང་གིས་འདས་པར་སོང)་ལ། (Nབསྒྲུབ་བྱའི་བྱ་བ་)ལྟ་བུ་(N*དངོས་པོ་གཞན་ལ་སྔོན་འཇུག་བ་འཇུག་ལ་ཡང་འཇུག་མེད།) (Nབསྒྲུབ་པར་བྱ།) ལྟ་བུའང་(N*བྱ་བའི་ལས་རྗོད་པའི་སྒྲ་ཡིན་ལ། འདི་ལྟ་བུ་ལ་བྱ་བ་བསྒྲུབ་པའི་ཕྱིར་འཇུག་པ་ཡང་)ཟེར། (Nསྒྲུབ་པ་བོ་དང་སྒྲུབ་བྱེད།) ལྟ་བུ་(N*བདག་དང་འབྲེལ་བ་ལ་བ་སྔོན་དུ་མི་འཇུག) (Nསྒྲུབ་བཞིན་པ་)ལྟ་བུ་(N*དུས་ད་ལྟ་བའང་བ་སྔོན་དུ་མི་འཇུག) (Nསྒྲུབས་ཤིག་)ལྟ་བུའི་(N*སྐུལ་ཚིག་ལའང་སྔོན་འཇུག་བ་མི་འཇུག་གོ །)

(Nསྔོན་འཇུག་གི་མ་ནིང་ག་དང་གཉིས་)ནི། (N*དངོས་པོ་བདག་གཞན་གཉིས་དང་། དུས་ད་ལྟ་བ་སྟོན་པའི་ཆེད་དུ་འཇུག) (Nསྔོན་འཇུག་གི་མོ་འ་ཡིག་)ནི། (N*དངོས་པོ་བདག་གཞན་གཉིས་ལས་གཙོ་ཆེར་བདག་ལ་འཇུག་པ་དང་། དུས་གསུམ་ལས་ད་ལྟ་བ་དང་མ་འོངས་པ་སྟོན་པའི་ཆེད་དུ་འཇུག་གོ །)(Nསྔོན་འཇུག་གི་ཤིན་ཏུ་མོ་མ་ཡིག་)ནི་(N*དངོས་པོ་བདག་གཞན་གཉིས་དང་། དུས་གསུམ་ག་ལ་ཁྱད་མེད་དུ་མཉམ་པར་འཇུག་པ་ཡིན་ནོ། །)

སྡོམ་ནི།

ཕོ་ནི་འདས་དང་མ་འོངས་དང་། །

དངོས་པོ་གཞན་དང་གཞན་བསྒྲུབ་ཕྱིར། །

མ་ནིང་གཉིས་ཀ་བདག་གཞན་གཉིས། །

དུས་ཀྱི་ད་ལྟ་བ་ལ་འཇུག །

མོ་ནི་དངོས་པོ་བདག་གཞན་གཉིས། །

དུས་ཀྱི་ད་ལྟ་མ་འོངས་ལ། །

ཤིན་ཏུ་མོ་ནི་བདག་གཞན་དང་། །

དུས་གསུམ་ཀུན་ལ་མཉམ་པར་འཇུག །ཅེས་བྱང་བར་བྱའོ། །

སྔོན་འཇུག་གི་ཕོ་བ་ཡིག་འདས་པ་ལ་འཇུག་ཚུལ་བཤད་པ།

དཔེར་ན། བང་མཛོད་འབྲུ་རིགས་ཀྱིས་བཀང་། དམངས་ཀྱིས་རབ་ཏུ་བཀུར། མི་ངན་ལོགས་སུ་བཀར། མང་ཕྱོགས་རང་ཕྱོགས་སུ་བཀུག ཡིག་ཆའི་དགོངས་པ་བཀྲལ། མང་ཚོགས་ཀྱི་རེ་བ་བསྐངས། ཉམ་ཆུང་གི་སྲོག་བསྐྱབས། བཟོ་གྲྭ་གསར་དུ་བསྐྲུན། ཁང་བ་རྒྱ་བསྐྱེད། ལྟོ་བ་ཟས་ཀྱིས་བརྒྱགས། ལག་པས་འཕྲུལ་འཁོར་བསྒུལ། རྒྱ་ཡིག་བོད་ཡིག་ཏུ་བསྒྱུར། གསར་བརྗེའི་ལས་དོན་བསྒྲུབས། དར་ཆ་མཐོན་པོར་བསྒྲེངས། སྟོན་གྱི་བཙས་མ་བརྔས། རིན་ཆེན་ལག་ཏུ་བཅངས། སྒོར་མོ་སྣོད་དུ་བཅུག མིག་གིས་དེ་ལ་བལྟས། མལ་དུ་གདན་བཏིང་། ནོར་ལུག་ཐང་མར་བརྡལ། ལག་པས་ཐལ་མོ་བརྡབས། བྲོ་བས་བྲོ་བརྡུངས། ཁ་ཟས་བལྡད། དབང་དུ་བསྡུས། ཕྱག་ཏུ་དཔེ་ཆ་བསྣམས། ཐབ་ཏུ་ལུག་ཤ་བཙོས། ཡིག་ཆ་བརྩམས། ལག་པས་བཞབས། ཐང་ལ་བཞག མཛོ་མོ་བཞོས། ལག་པས་བཟུང་། ཁུག་མ་བཟེད། གཡུལ་ངོ་བཟློག ཆར་ཆུས་བརླན། དགྲ་བོ་བརླགས། ལེགས་པར་བཤད། ཟས་ནོར་བཤམས། རྒྱུ་ནོར་བསགས། སྐྱོན་བསལ། ངལ་བསོས། ཡོ་བ་བསྲངས། རིག་པ་བསླབས། ལྟ་བུ་དང་། དེ་དག་ལས། (Oབཀང་)ལྟ་བུ་(O*སྔོན་འཇུག་གི་དབང་གིས་འདས་ཚིག་ཏུ་གྲུབ་པ་ཡིན་)ལ། (Oབསྒྲུབས། བསྐངས། བསྐྱབས། བསྒྲགས། )ལྟ་བུ་(O*སྔོན་འཇུག་ཕོ་ཡིག་དང་འབྲེལ་དགོས་མོད། གཙོ་ཆེར་ཡང་འཇུག་གི་དབང་གིས་འདས་ཚིག་ཏུ་གྲུབ་པ་ཡིན་)ཏེ། ཡང་འཇུག་མེད་ན། (Oབསྒྲུབ། བསྐང་། བསྐྱབ། བསྒྲག་རྣམས་)ནི། (O*དངོས་པོ་གཞན་དང་། བསྒྲུབ་པར་བྱ་སོགས་བྱ་ལས་མ་འོངས་པར་འགྱུར་རོ། །)

(Nབ་ཡིག་དངོས་པོ་གཞན་ལ་འཇུག་པ་)ནི། དཔེར་ན། (N**བཀང་བྱ། བཀང་བྱའི་མཛོད། བཀུར་བྱ། བཀུར་བྱའི་སློབ་དཔོན། བཀར་བྱ། བཀར་བྱའི་མི་ངན། བཀུག་བྱ། བཀུག་བྱའི་ཤིང་། བཀྲལ་བྱ། བཀྲལ་བྱའི་དགོངས་པ། བསྐང་བྱ། བསྐང་བྱའི་རེ་བ། བསྐྱབ་བྱ། བསྐྱབ་བྱའི་ཉམ་ཆུང་། བསྐྲུན་བྱ། བསྐྲུན་བྱའི་བཟོ་གྲྭ། བསྒུལ་བྱ། བསྒུལ་བྱའི་འཕྲུལ་འཁོར། བསྒྱུར་བྱ། བསྒྱུར་བྱའི་གཞུང་། བསྒྲུབ་བྱ། བསྒྲུབ་བྱའི་གསར་བརྗེ། བསྒྲེང་བྱ། བསྒྲུང་བྱའི་དར་ཆ། བརྔ་བྱ། བརྔ་བྱའི་བཙས་མ། བཅང་བྱ། བཅང་བྱའི་ནོར་བུ། བཅུག་བྱ། བཅུག་བྱའི་སྒོར་མོ། བལྟ་བྱ། བལྟ་བྱའི་ལྟད་མོ། བཏིང་བྱ། བཏིང་བྱའི་གདན། བསྟབ་བྱ། བསྟབ་བྱའི་ཟས། བརྡུང་བྱ། བརྡུང་བྱའི་རྔ། བལྡད་བྱ། བལྡད་བྱའི་ཟས། བསྡུ་བྱ། བསྡུ་བྱའི་ལོ་ཐོག བསྣམ་བྱ། བསྣམ་བྱའི་དཔེ་ཆ། བཙོ་བྱ། བཙོ་བྱའི་ཤ བཞོ་བྱ། བཞོ་བྱའི་མཛོ་མོ། ལག་པས་བཟུང་བྱ། བཟུང་བྱའི་དཔེ་ཆ། མིག་གིས་བཟུང་བྱ། བཟུང་བྱའི་གཟུགས། བཟེད་བྱ། བཟེད་བྱའི་སྣོད། བཟློག་བྱ། བཟློག་བྱའི་གཡུལ་ངོ་། བརླག་བྱ། བརླག་བྱའི་དགྲ། བཤད་བྱ། བཤད་བྱའི་སྲིད་ཇུས། བསལ་བྱ། བསལ་བྱའི་སྐྱོན། བསླབ་བྱ། བསླབ་བྱའི་རིག་གནས།) ལྟ་བུའོ། །(N*བསྐང་བྱ། བསྐྱབ་བྱ། བསྐྲུན་བྱ། ཞེས་བྱ་ཚིག་ཡོད་པ་ཙམ་གྱིས་དངོས་པོ་གཞན་ཏེ་བྱ་བའི་ཡུལ་ལ་གོ་བར་འགྱུར་ལ། བསྐང་བྱའི་རེ་བ་ཞེས་ཚིག་གྲོགས་བྱུང་ཚེ་ལྷག་པར་གསལ་)ཞིང་། བསྐང་། བསྒྲུབ། ལྟ་བུ་བྱ་ཚིག་དང་ཚིག་གྲོགས་གཉིས་ཀ་མེད་ནའང་། སྔོན་རྗེས་དང་བརྗོད་སྒྲའི་དབང་གིས་དངོས་པོ་གཞན་ལ་གོ་བར་འགྱུར་ཏེ། སྔོན་འཇུག་བའི་དབང་གིས་དངོས་པོ་བདག་ལ་མི་འཁྲུལ། ཡང་འཇུག་མེད་པའི་དབང་གིས་འདས་པ་ལ་མི་འཁྲུལ་བའི་ཕྱིར་རོ། །

གཞན་ཡང་། (Nབྱ་ཚིག་གིས་གསལ་མི་དགོས་པར་དངོས་པོ་གཞན་ལ་གོ་ནུས་པ།) དཔེར་ན། (N**གོས་སོགས་ལ བགོ་བ། བཞོན་རྟ་ བཅིབ་པ ཆང་སོགས་ལ བཏུང་བ། སྤོས་ལ བདུག་པ། ཟས་ལ བཟའ་བ། བསླབ་བྱ་ལ བསླབ་པ་སོགས་མ་ནིང་མོ་སོགས་ཀྱི་སྐབས་སུ་ཤེས་པར་བྱའོ།) །དེ་བཞིན་དུ་(Nབ་ཡིག་བྱ་བའི་ལས་སམ། བྱ་བ་བསྒྲུབ་པའི་ཕྱིར་འཇུག་པ།) དཔེར་ན། (N**བཀང་བར་བྱ། བཀུར་བར་བྱ། བཀར་བར་བྱ། བཀུག་པར་བྱ། དགོངས་པ་བཀྲལ་བར་བྱ། རེ་བ་བསྐང་བར་བྱ། བསྐྲུན་པར་བྱ། བསྒྱུར་བར་བྱ། བསྒྲུབ་པར་བྱ་སོགས་གོང་དུ་བཤད་པ་དེ་རྣམས་ལ་བྱ་ཚིག་སྦྱར་བ་རྣམས་ཡིན།) དེ་དག་གི་འཇུག་ཚུལ་ཚིགས་སུ་བཅད་པའི་སྒོ་ནས་རིམ་བཞིན་བརྗོད་ན།

བཀང་ངོ་བཀང་བྱ་བཀང་བར་བྱ། །

བཀུརད་ཏོ་བཀུར་བྱ་བཀུར་བར་བྱ། །

བཀརད་ཏོ་བཀར་བྱ་བཀར་བར་བྱ། །

བཀྲལད་ཏོ་བཀྲལ་བྱ་བཀྲལ་བར་བྱ། །

བསྐྲུནད་ཏོ་བསྐྲུན་བྱ་བསྐྲུན་པར་བྱ། །

བསྐྱེད་དོ་བསྐྱེད་བྱ་བསྐྱེད་པར་བྱ། །

བསྐྱབས་དང་བསྐྱབ་བྱ་བསྐྱབ་པར་བྱ། །

བསྐྱངས་དང་བསྐྱང་བྱ་བསྐྱང་བར་བྱ། །

བསྐུམས་དང་བསྐུམ་བྱ་བསྐུམ་པར་བྱ། །

བསྐུལད་ཏོ་བསྐུལ་བྱ་བསྐུལ་བར་བྱ། །

བརྐྱངས་དང་བརྐྱང་བྱ་བརྐྱང་བར་བྱ། །

བསྐུརད་ཏོ་བསྐུར་བྱ་བསྐུར་བར་བྱ། །

དཔོན་བསྐོས་བསྐོ་བྱ་བསྐོ་བར་བྱ། །

སྣུམ་བསྐུས་བསྐུ་བྱ་བསྐུ་བར་བྱ། །

ནོར་བརྐུས་བརྐུ་བྱ་བརྐུ་བར་བྱ། །

དོན་བསྒྲུབས་བསྒྲུབ་བྱ་བསྒྲུབ་པར་བྱ། །

མནའ་བསྒགས་བསྒག་བྱ་བསྒག་པར་བྱ། །

རས་བརྒྱངས་བརྒྱང་བྱ་བརྒྱང་བར་བྱ། །

བསྒརད་ཏོ་བསྒར་བྱ་བསྒར་བར་བྱ། །

བསྒྲལད་ཏོ་བསྒྲལ་བྱ་བསྒྲལ་བར་བྱ། །

བརྒྱནད་ཏོ་བརྒྱན་བྱ་བརྒྱན་པར་བྱ། །

ཞིང་བརྔས་བརྔ་བྱ་བརྔ་བར་བྱ། །

བརྗོད་ཟིན་བརྗོད་བྱ་བརྗོད་པར་བྱ། །

བསྙད་ཟིན་བསྙད་བྱ་བསྙད་པར་བྱ། །

མིག་བལྟས་བལྟ་བྱ་བལྟ་བར་བྱ། །

ངག་བསྡམས་བསྡམ་བྱ་བསྡམ་པར་བྱ། །

སྨན་བསྡེབས་བསྡེབ་བྱ་བསྡེབ་པར་བྱ། །

དོན་བསྡུས་བསྡུ་བྱ་བསྡུ་བར་བྱ། །

མཚོན་བསྣམས་བསྣམ་བྱ་བསྣམ་བར་བྱ། །

ཤ་བཙོས་བཙོ་བྱ་བཙོ་བར་བྱ། །

གྲངས་བརྩིས་བརྩི་བྱ་བརྩི་བར་བྱ། །

བཞར་ཟིན་བཞར་བྱ་བཞར་བར་བྱ། །

བཞོས་དང་བཞོ་བྱ་བཞོ་བར་བྱ། །

བཟླས་ཟིན་བཟླ་བྱ་བཟླ་བར་བྱ། །

རིག་བསླབས་བསླབ་བྱ་བསླབ་པར་བྱ། །

བཤད་ཟིན་བཤད་བྱ་བཤད་པར་བྱ། །

རྫས་བཤམས་བཤམ་བྱ་བཤམ་པར་བྱ། །

བསྲེས་དང་བསྲེ་བྱ་བསྲེ་བར་བྱ། །

མེར་བསྲེགས་བསྲེག་བྱ་བསྲེག་པར་བྱ། །

ཁྱིམ་བསྲུངས་བསྲུང་བྱ་བསྲུང་བར་བྱ། །

ཞེས་སོགས་ལྟ་བུ་རིམ་བཞིན་དུས་འདས་པ་དང་དངོས་པོ་གཞན་དང་བྱ་བའི་ལས་ལ་འཇུག་པའོ། །

རྗེས་འཇུག་ན་ར་ལ་གསུམ་གྱི་རྗེས་སུ་ད་དྲག་ཐོབ་པའི་རྒྱུ་མཚན་གྱིས་སླར་བསྡུ་སྦྱར་ཚེ་ཏོ་ཐོབ་པ་ཡིན་ལ། འདས་ཚིག་མིན་ཚེ། བསྐོན་ནོ། །བསྐུར་རོ། །བསྒྲལ་ལོ། །ཞེས་འབྱུང་བ་ལས་སླར་བསྡུའི་ཏོ་སྒྲ་མི་འབྱུང་། བསྐོན་ནོ། །བསྐུར་རོ་སོགས། བསྐོན་པར་བྱ། བསྐུར་བར་བྱ། ཞེས་སོགས་ཀྱི་དོན་དུ་འཇུག་པ་ཡིན་ལ། དེང་སང་ཆེར་མི་འབྲི་ཡང་ཤེས་པར་བྱ། དགོས་པའི་གནས་ཡིན་ནོ། །དེ་དག་གི་ཟླས་དྲངས་པའི་བྱེད་པ་བོ་དང་། བྱེད་པའི་ལས་དང་བྱེད་པ་ལ་བས་འཕུལ་མེད་དེ། སྐྱེད་པ་བོ། སྐྱེད་པར་བྱེད། སྐྱེད་བྱེད། སྐྱོང་བ་བོ། སྐྱོང་བར་བྱེད། སྐྱོང་བྱེད། སྐྱོབ་པ་བོ། སྐྱོབ་པར་བྱེད། སྐྱོབ་བྱེད། དཔོན་སྐོ་བ་བོ། སྐོ་བར་བྱེད། སྐོ་བྱེད། ནོར་རྐུ་བ་བོ། རྐུ་བར་བྱེད། རྐུ་བྱེད། མང་ཚོགས་སྐུལ་བ་བོ། སྐུལ་བར་བྱེད། སྐུལ་བྱེད། གཏམ་སྒྲོག་པ་བོ། སྒྲོག་པར་བྱེད། སྒྲོག་བྱེད། སྒོམ་པ་བོ། སྒོམ་པར་བྱེད། སྒོམ་བྱེད། སྒྲུབ་པ་བོ། སྒྲུབ་པར་བྱེད། སྒྲུབ་བྱེད། སྒྲོལ་བ་བོ། སྒྲོལ་བར་བྱེད། སྒྲོལ་བྱེད། ཕྲེང་བ་རྒྱུད་པ་བོ། རྒྱུད་པར་བྱེད། རྒྱུད་བྱེད། ཡིག་ཆ་སྒྱུར་བ་བོ། སྒྱུར་བར་བྱེད། སྒྱུར་བྱེད། ཞིང་རྔ་བ་བོ། རྔ་བར་བྱེད། རྔ་བྱེད། རྗོད་པ་བོ། རྗོད་པར་བྱེད། རྗོད་བྱེད། ལྟ་བ་བོ། ལྟ་བར་བྱེད། ལྟ་བྱེད། སྡུད་པ་བོ། སྡུད་པར་བྱེད། སྡུད་བྱེད། སྡོམ་པ་བོ། སྡོམ་པར་བྱེད། སྡོམ་བྱེད། རྩོམ་པ་བོ། རྩོམ་པར་བྱེད། རྩོམ་བྱེད། གྲངས་རྩི་བ་བོ། རྩི་བར་བྱེད། རྩི་བྱེད། ཁང་བ་རྩིག་པ་བོ། རྩིག་པར་བྱེད། རྩིག་བྱེད། མེ་ལ་སྲོ་བ་བོ། སྲོ་བར་བྱེད། སྲོ་བྱེད། སོལ་བ་སྲེག་པ་བོ། སྲེག་པར་བྱེད། སྲེག་བྱེད། ཅེས་སོགས་དང་སྐུལ་ཚིག་ལའང་བས་འཕུལ་མེད་དེ། དཔེར་ན། སྐྱོངས་ཤིག སྐྱོབས་ཤིག དཔོན་སྐོས་ཤིག མང་ཚོགས་སྐུལད་ཅིག སྲིད་ཇུས་སྒྲོགས་ཤིག སྒོམས་ཤིག སྒྲུབས་ཤིག སྒྲོལད་ཤིག རྩིས་ཕྲེང་རྒྱུད་ཅིག ཡིག་ཆ་སྒྱུརད་ཅིག རྗོད་ཅིག ལྟོས་ཤིག སྡོམས་ཤིག རིག་གཞུང་རྩོམས་ཤིག གྲངས་རྩིས་ཤིག ཁང་བ་རྩིགས་ཤིག ཚོང་རྫས་ཤོམས་ཤིག མེ་ལ་སྲོས་ཤིག སྲེགས་ཤིག་སོགས་ལྟ་བུ་ག་ང་བ་མ་རྗེས་འཇུག་ཅན་ཕལ་ཆེར་ལ་ཡང་འཇུག་ས་ཐོབ་པ་དང་། མིག་གིས་ལྟ་བའི་སྐུལ་ཚིག་ལྟོས་ལྟ་བུ་ལའང་ས་མཐའ་ཐོབ་པ་དང་། ན་ར་ལའི་མཐའ་ཅན་ལ་ད་དྲག་ཐོབ་པ་ཡིན། ས་དྲག་དང་ད་དྲག་གི་དབང་གིས་ཅིག་དང་། ཤིག་མ་སྦྱར་ཡང་སྐུལ་ཚིག་ཏུ་གོ་བར་འགྱུར་ཏེ། སྐྱོངས། སྐྱོབས། དཔོན་སྐོས། མང་ཚོགས་སྐུལད། སྲིད་ཇུས་སྒྲོགས། བྱ་བ་སྒྲུབས། གནང་བ་སྩོལད། ལྟ་བུའོ། །བྱ་དང་བྱེད་ཚིག་གཉིས་གང་ཡང་མ་སྦྱར་བ། བསྐྱངས། བསྐྱང་། སྐྱོང་། སྐྱོངས། སོགས་འབྱུང་ཚེ་རིམ་བཞིན། འདས་པ་དང་། བསྐྱང་བྱ་དང་། སྐྱོང་བ་བོའམ་སྐྱོང་བྱེད་དང་། སྐུལ་ཚིག་ཏུ་གོ་བ་སོགས་གཞན་ལའང་རིགས་འགྲེའོ། །

སྔོན་འཇུག་གི་མ་ནིང་ག་དང་ད་གཉིས་དགོས་པ་ཅིའི་ཕྱིར་འཇུག་པ་བཤད་པ།

དངོས་པོ་བདག་གཞན་གཉིས་ཀ་དང་། དུས་ད་ལྟ་བ་སྟོན་པའི་ཆེད་དུ་འཇུག་པ་གཙོ་ཆེ་སྟེ། (Nགས་འཕུལ་དངོས་པོ་བདག་སྟེ་བྱེད་པ་བོ་དང་། བྱེད་པ་ལ་འཇུག་པ།) དཔེར་ན། (N**གཅིར་བ་བོ། གཅིར་བྱེད། གཅུ་བ་བོ། གཅུ་བྱེད། གཅོད་པ་བོ། གཅོད་བྱེད། གཅོག་པ་བོ། གཅོག་བྱེད། དོན་གཉེར་བ་བོ། གཉེར་བྱེད། ཁྲག་གཏར་བ་བོ། གཏར་བྱེད། ཆུ་གཏིག་པ་བོ། གཏིག་བྱེད། སེ་གོལ་གཏོག་པ་བོ། གཏོག་བྱེད། གཏོད་པ་བོ། གཏོད་བྱེད། གཏོང་བ་བོ། གཏོང་བྱེད། ཐུག་པ་གདུ་བ་བོ། གདུ་བྱེད། ཁ་གདང་བ་བོ། གདང་བྱེད། གྲི་གདེང་བ་བོ། གདེང་བྱེད། གནོན་པ་བོ། གནོན་བྱེད། གཙག་བུས་གཙག་པ་བོ། གཙག་བྱེད། གཞལ་བ་བོ། གཞལ་བྱེད། བློས་གཞིག་པ་བོ། གཞིག་བྱེད། ལམ་དུ་གཞུག་པ་བོ། གཞུག་བྱེད། དགྲ་གཞོམ་པ་བོ། གཞོམ་བྱེད། གཟར་བ་བོ། གཟར་བྱེད། གཡེང་བ་བོ། གཡེང་བྱེད། རླུང་ཡབ་གཡོབ་པ་བོ། གཡོབ་བྱེད། ཟས་གཡོ་བ་བོ། གཡོ་བྱེད། གོས་གཡོག་པ་བོ། གཡོག་བྱེད། རིང་ཐུང་གཤིབ་པ་བོ། གཤིབ་བྱེད། ཤིང་གཤོག་པ་བོ། གཤོག་བྱེད། དྲིལ་བུ་གསིལ་བ་བོ། གསིལ་བྱེད། གསུང་བ་བོ། གསུང་བྱེད། ཤིང་གསེ་བ་བོ། གསེ་བྱེད། དགྲ་གསོད་པ་བོ། གསོད་བྱེད། ནོར་གསོག་པ་བོ། གསོག་བྱེད། སོགས་ལྟ་བུ་དང་། བྱེད་པའི་ལས་ལ་འཇུག་པ། གཅོད་པར་བྱེད། གཅུ་བར་བྱེད། གཉེར་བར་བྱེད། གསོག་པར་བྱེད། ལྟ་བུའོ། །ག་ཡིག་དངོས་པོ་གཞན་ལ་འཇུག་པ་ནི། གཅིར་བྱ། གཅུ་བྱ། གཅོད་བྱ། གཅོག་བྱ། གཉེར་བྱ། གཏར་བྱ། གཏི་བྱའི་ཆུ། གཏོད་བྱ། གཏོང་བྱ། གདུ་བྱ། གནོན་བྱ། གཙག་བྱ། གཞལ་བྱ། གཞིག་བྱ། གཞོམ་བྱ། གཞུག་བྱ། གཟར་བྱ། གཡོག་བྱ། གཤིབ་བྱ། གསེ་བྱ། གསོད་བྱ། གསོག་བྱ།) ལྟ་བུ་དང་། (Nགཞན་བྱ་བའི་ལས་ལ་འཇུག་པ་)ནི། (N*གཅིར་བར་བྱ། གཅུ་བར་བྱ། གཅོད་པར་བྱ། གཉེར་བར་བྱ། གཏོང་བར་བྱ། གདུ་བར་བྱ།) ལྟ་བུའོ། །

(Nསྔོན་འཇུག་ད་ཡིག་དངོས་པོ་བདག་དང་བྱེད་པ་ལ་འཇུག་པ་)ནི། (N**སྐུད་པ་དཀྲི་བ་བོ། དཀྲི་བྱེད། རྟ་ཁ་དཀྱུ་བ་བོ། དཀྱུ་བྱེད། རོལ་མོ་དཀྲོལ་བ་བོ། དཀྲོལ་བྱེད། དཀྲུག་པ་བོ། དཀྲུག་བྱེད། གད་མོ་དགོད་པ་བོ། དགོད་བྱེད། མདུད་པ་དཀྲོལ་བ་བོ། དཀྲོལ་བྱེད། དངང་བ་བོ། དངང་བྱེད། (སྐྲག་སློང་བ) ཚད་དཔོག་པ་བོ། དཔོག་བྱེད། དཔྱོད་པ་བོ། དཔྱོད་བྱེད། རྡོས་དབུར་བ་བོ། དབུར་བྱེད། མདུང་དབྱུག་པ་བོ། དབྱུག་བྱེད། གཞན་ལ་དམོད་པ་བོ། དམོད་བྱེད། དངོས་རྫས་དབུལ་བ་བོ། དབུལ་བྱེད།) ཅེས་པ་ལྟ་བུ་དང་། (Nད་ཡིག་དངོས་པོ་གཞན་དང་བྱ་བའི་ལས་ལ་འཇུག་པ་)ནི།

(N*དཀྲི་བྱའི་སྐུད་པ། སྐུད་པ་དཀྲི་བར་བྱ། དཀྱུ་བྱའི་རྟ། རྟ་ཁ་དཀྱུ་བར་བྱ། དཀྲོལ་བྱའི་རོལ་མོ། དཀྲོལ་བར་བྱ། དཀྲུག་བྱ། དཀྲུག་པར་བྱ། དགོད་བྱ། དགོད་པར་བྱ། དཀྲོལ་བྱའི་མདུད་པ། མདུད་པ་དཀྲོལ་བར་བྱ། དངང་བྱ། དངང་བར་བྱ། བློས་དཔོག་བྱ། དཔོག་པར་བྱ། དཔྱོད་བྱ། དཔྱོད་པར་བྱ། དབུར་བྱ། དབུར་བར་བྱ། དབྱུག་བྱ། དབྱུག་པར་བྱ། དམོད་བྱ། དམོད་པར་བྱ། དབུལ་བྱའི་འཚམས་རྟགས། དབུལ་བར་བྱ།)ཞེས་སོགས་དངོས་པོ་བདག་གཞན་གཉིས་ཀ་ལ་འཇུག་པ་འདྲའོ། །བྱ་ཚིག་གི་གསལ་མི་དགོས་པར་ཡུལ་གྱི་སྒྲ་མཚོན་ནུས་པ་གདམ་བྱ་ལ་གདམ་པ། ཡུལ་ལ་གཟུང་བ་སོགས་ཀྱང་བྱ་བ་ཡུལ་ལ་འཇུག་པ་ཡིན།

(Oསྔོན་འཇུག་གི་མ་ནིང་ག་ད་གཉིས་དུས་ད་ལྟ་བ་ལ་འཇུག་ཚུལ་)ནི། (O*སྤྱིར་དངོས་པོ་བདག་ལ་འཇུག་པའི་སྐབས་ཀྱི། གཅོད་པར་བྱེད། གཉེར་བར་བྱེད། དཀྲི་བར་བྱེད། དགོད་པར་བྱེད་སོགས་བྱེད་པ་བོ་བདག་དང་འབྲེལ་བའི་བྱེད་པའི་ཚིག་རྣམས་དུས་ཀྱི་ནང་གི་ད་ལྟ་བའི་ཚིག་ཡིན་)ལ། གཅོད་པར་བྱ། གཉེར་བར་བྱ། དཀྲི་བར་བྱ། དགོད་པར་བྱ་སོགས་བྱ་བའི་ཡུལ་དང་འབྲེལ་བའི་བྱ་ཚིག་རྣམས་ནི། བདག་གཞན་གཉིས་ཀྱི་ནང་ནས་གཞན་དང་། དུས་གསུམ་གྱི་ནང་ནས་མ་འོངས་པ་ཡིན་)པར་གསུངས། བདག་གཞན་གྱི་ཁོངས་སུ་མ་གཏོགས་པའི་དུས་ད་ལྟ་བ་ལ་འཇུག་ཚུལ་ནི། (Nག་ཡིག་ད་ལྟ་བ་ལ་འཇུག་པ།) དཔེར་ན། (N**ཤིང་གཅོད་ཀྱིན་འདུག བྱ་བ་གཉེར་གྱིན་ཡོད། ཟིལ་གྱིས་གནོན་གྱིན་མཆིས། སྨན་གདུ་བཞིན་གདའ། ནོར་གསོག་གིན་འདུག སྦྱིན་པ་གཏོང་བཞིན་ཡོད། ཟས་གཡོ་བཞིན་འདུག་སོགས་)ལྟ་བུའོ། །

(Nད་ཡིག་ད་ལྟ་བ་ལ་འཇུག་པ།) དཔེར་ན། (N**སྐུད་པ་དཀྲི་བཞིན་ཡོད། རིག་པས་དཔྱོད་ཀྱིན་འདུག ཞོ་དཀྲོག་གིན་འདུག རོལ་མོ་དཀྲོལ་བཞིན་འཚོགས། དགོད་བཞིན་བཤད་སོགས་ལྟ་བུའོ། །)

སྔོན་འཇུག་གི་མོ་འ་ཡིག་དགོས་པ་ཅིའི་ཕྱིར་འཇུག་པ་བཤད་པ།

དངོས་པོ་བདག་གཞན་གཉིས་ལས། གཙོ་བོར་བདག་སྟོན་བྱེད་དུ་འཇུག་པ་དང་། གཞན་ལའང་འཇུག དུས་གསུམ་ལས་གཙོ་བོ་མ་འོངས་པ་སྟོན་པའི་ཕྱིར་འཇུག་ལ། ད་ལྟ་བ་ལའང་འཇུག (Nདངོས་པོ་བདག་སྟེ་བྱེད་པ་བོ་དང་བྱེད་པ་ལ་འཇུག་པ་)ནི། དཔེར་ན། (N**སྐུད་པ་འཁེལ་བ་བོ། འཁེལ་བྱེད། ཁུར་འཁུར་བ་བོ། འཁུར་བྱེད། གཞན་དུ་འཁྱེར་བ་བོ། འཁྱེར་བྱེད། ལམ་དུ་འཁྲིད་པ་བོ། འཁྲིད་བྱེད། དྲི་མ་འཁྲུད་པ་བོ། འཁྲུད་བྱེད། རྩམ་སྐྱ་འགམ་པ་བོ། འགམ་བྱེད། ཚུར་འགུགས་པ་བོ། འགུགས་བྱེད། ཁལ་འགེལ་བ་བོ། འགེལ་བྱེད། འགོག་པ་བོ། འགོག་བྱེད། འགོད་པ་བོ། འགོད་བྱེད། གཡུལ་འགྱེད་པ་བོ། འགྱེད་བྱེད། ཇ་འགྲེམ་པ་བོ། འགྲེམ་བྱེད། སྲིད་ཇུས་འཆད་པ་བོ། འཆད་བྱེད། ཞགས་པས་འཆིང་བ་བོ། འཆིང་བྱེད། ལག་ཏུ་འཆང་བ་བོ། འཆང་བྱེད། ལས་འཚོལ་བ་བོ། འཚོལ་བྱེད། ཁྲུ་ཙེས་འཇལ་བ་བོ། འཇལ་བྱེད་ཁྲུ་ཙེ། འཇིབ་པ་བོ། འཇིབ་བྱེད་ཁ། འཇུ་བ་བོ། འཇུ་བྱེད། འོ་མ་འཇོ་བ་བོ། འཇོ་བྱེད། གནས་སུ་འཇོག་པ་བོ། འཇོག་བྱེད། དགྲ་འཇོམས་པ་བོ། འཇོམས་བྱེད། འཐབ་པ་བོ། འཐབ་བྱེད། ཕྱེ་འཐག་པ་བོ། འཐག་བྱེད། ཇ་འཐུང་བ་བོ། འཐུང་བྱེད། ཐུན་བུ་འཐུ་བ་བོ། འཐུ་བྱེད། ཚུར་འཐེན་པ་བོ། འཐེན་བྱེད། གུས་པས་འདུད་པ་བོ། འདུད་བྱེད། དགྲ་འདུལ་བ་བོ། འདུལ་བྱེད། ཡར་འདེགས་པ་བོ། འདེགས་བྱེད། རྗེས་སུ་འདེད་པ་བོ། འདེད་བྱེད། འདོགས་པ་བོ། འདོགས་བྱེད། ཕྱིར་འདོན་པ་བོ། འདོན་བྱེད། གདམས་ངག་འདོམས་པ་བོ། འདོམས་བྱེད། འདོར་བ་བོ། འདོར་བྱེད། འདྲི་བ་བོ། འདྲི་བྱེད། ནོར་གྱིས་ཁ་འདྲིད་པ་བོ། འདྲིད་བྱེད། ཤིང་འདྲུད་པ་བོ། འདྲུད་བྱེད། འདྲེན་པ་བོ། འདྲེན་བྱེད། འཕེན་པ་བོ། འཕེན་བྱེད། གཞན་འཕྱ་བ་བོ། འཕྱ་བྱེད། འཕྲོག་པ་བོ། འཕྲོག་བྱེད། ལས་ལ་འབད་པ་བོ། འབད་བྱེད། རྩྭ་འབལ་བ་བོ། འབལ་བྱེད། ཤིང་འབིགས་པ་བོ། འབིགས་བྱེད། ནོར་འབུལ་བ་བོ། འབུལ་བྱེད། དུང་འབུད་པ་བོ། འབུད་བྱེད། འབོད་པ་བོ། འབོད་བྱེད། སྒོ་འབྱེད་པ་བོ། འབྱེད་བྱེད། ས་ལ་འབྲད་པ་བོ། འབྲད་བྱེད། འབྲི་བ་བོ། འབྲི་བྱེད། ཁ་འཚབ་པ་བོ། འཚབ་བྱེད། གཞན་ལ་འཚེ་བ་བོ། འཚེ་བྱེད། འཚོལ་བ་བོ། འཚོལ་བྱེད། ཕྱུགས་འཚོ་བ་བོ། འཚོ་བྱེད། ལུས་འཚོ་བ་བོ། འཚོ་བྱེད། འཛིན་པ་བོ། འཛིན་བྱེད། འཛུགས་པ་བོ། འཛུགས་བྱེད་སོགས་ལྟ་བུ་དང་། བྱེད་པའི་ལས་ལ་འཇུག་པ་ནི། འཁུར་བར་བྱེད། འཁྱེར་བར་བྱེད། འཁྲིད་པར་བྱེད། འཆད་པར་བྱེད་སོགས་)ལྟ་བུའོ། །

འདི་དག་ནི་བདག་གཞན་གཉིས་ཀྱི་ནང་ནས་གཙོ་ཆེར་བདག་ལ་འཇུག་པའི་དཔེ་བརྗོད་ཡིན་ལ། གཞན་ལའང་མི་འཇུག་པ་མ་ཡིན་ཏེ། (Nགཞན་ལ་འཇུག་པ།) དཔེར་ན། (N*འཁྱེར་བྱའི་དངོས་པོ། འགམ་བྱའི་རྩམ་པ། འཐབ་ཡུལ་གྱི་དགྲ། འཕེན་བྱ། འཕྱ་བྱ། འཕྲོག་བྱ། འབུད་བྱ་སོགས་ལ་འཇུག་ལ། གཞན་མང་ཆེ་བར། བདག་ལ་འཇུག་ལ་གཞན་ལ་མི་འཇུག་སྟེ། དཔེར་ན། འཁུར་བ་བོ། ཁུར་བྱ། འཁྲིད་པ་བོ། ཁྲིད་བྱ། འཁྲུད་པ་བོ། བཀྲུ་བྱ། འགོག་པ་བོ། འགོག་བྱ། གཡུལ་འགྱེད་པ་བོ། བཀྱེ་བྱ། འཆད་པ་བོ། བཤད་བྱ། འཆིང་བ་བོ། བཅིང་བྱ། འཇིམ་པ་བོ། གཞིབ་བྱ། འོ་མ་འཇོ་བ་བོ། བཞོ་བྱ། འཇོག་པ་བོ། བཞག་བྱ། འཇོམས་པ་བོ། གཞོམ་བྱ། འཐུང་བ་བོ། བཏུང་བྱ། འཐེན་པ་བོ། ཐེན་བྱ། འདུད་པ་བོ། བཏུད་བྱ། འདུལ་བ་བོ། གདུལ་བྱ། འདོར་བ་བོ། དོར་བྱ། འདྲི་བ་བོ། དྲི་བྱ། ཤིང་འབིགས་པ་བོ། ཕུག་བྱ། འབུལ་བ་བོ། ཕུལ་བྱ། འཚབ་པ་བོ། ཚབ་བྱ། འཚོལ་བ་བོ། བཙལ་བྱ། འཛིན་པ་བོ། གཟུང་བྱ།) ཞེས་སོགས་སྔ་མ་བདག་བརྗོད་རྣམས་ལ་འ་ཡོད་ཀྱང་། ཕྱི་མ་གཞན་བརྗོད་རྣམས་ལ་འ་འདོར་བའི་རྒྱུ་མཚན་གྱིས་གཙོ་ཆེར་བདག་ལ་འཇུག་པར་གསུངས་སོ། །དེ་དག་ནི་བྱ་བྱེད་ཐ་དད་པའི་དབང་དུ་བྱས་ལ། (Nབྱ་བྱེད་ཐ་མི་དད་པའི་དབང་དུ་བྱས་ནའང་བྱེད་པ་བོ་དང་། བྱེད་པ་ལ་འཇུག་)སྟེ། དཔེར་ན། (N**འཁུན་པ་བོ། འཁུན་བྱེད། གདན་ལ་འཁོད་པ་བོ། འཁོད་བྱེད། འཁོར་བ་བོ། འཁོར་བྱེད། འཁྱིལ་བ་བོ། འཁྱིལ་བྱེད། འཁྱུག་པ་བོ། འཁྱུག་བྱེད། འགྱིང་བ་བོ། འགྱིང་བྱེད། འགྱུར་བ་བོ། འགྱུར་བྱེད། འགྲོ་བ་བོ། འགྲོ་བྱེད། འཆི་བ་བོ། འཆི་བྱེད། འཇུག་པ་བོ། འཇུག་བྱེད། འདུ་བ་བོ། འདུ་བྱེད། འདུག་པ་བོ། འདུག་བྱེད། འདྲོག་པ་བོ། འདྲོག་བྱེད། འཕག་པ་བོ། འཕག་བྱེད། འཕར་བ་བོ། འཕར་བྱེད། འཕུར་བ་བོ། འཕུར་བྱེད། འབྱུང་བ་བོ། འབྱུང་བྱེད། འབྱོན་པ་བོ། འབྱོན་བྱེད། འཛུལ་བ་བོ། འཛུལ་བྱེད།) སོགས་ལྟ་བུ། འདི་རྣམས་བྱ་བྱེད་ཐ་མི་དད་པ་ཡིན། (Nསྔོན་འཇུག་གི་མོ་འ་ཡིག་བདག་གཞན་གྱི་དབྱེ་བས་མ་བསྡུས་པའི་དུས་ད་ལྟ་བ་ལ་འཇུག་པ་)ནི། དཔེར་ན། (N**འཁུར་བཞིན་གདའ། འཁྱུད་ཀྱིན་སྣང་། འཁོར་བཞིན་ཡོད། གདན་ལ་འཁོད་ཀྱི་འདུག སྲང་ལ་འཇལ་བཞིན་ཡོད། གདན་འདིང་གིན་འདུག རྒྱན་འདོགས་ཀྱི་གདའ། སེམས་འདུལ་བཞིན་མཆིས། ནང་དུ་འཛུལ་གྱིན་ཡོད། ཆར་འབབ་ཀྱིན་འདུག ཉི་མ་འཆར་བཞིན་ཡོད།) ལྟ་བུའོ། །

(Nསྔོན་འཇུག་གི་མོ་འ་ཡིག་ནི་བདག་གཞན་གྱི་དབྱེ་བས་མ་བསྡུས་པའི་དུས་མ་འོངས་པ་ལ་འཇུག་པ་)ནི། དཔེར་ན། (N**འཕྲུལ་འཁོར་འཁོར་བར་འགྱུར། འཁྱམ་པར་འགྱུར། འཁྱིལ་བར་འགྱུར། ཡིད་འཁུལ་བར་འགྱུར། འཁུན་པར་འགྱུར། གློག་འཁྱུག་པར་འགྱུར། འཁྲུངས་པར་འགྱུར། འཁོད་པར་འགྱུར། འཁུམ་པར་འགྱུར། འཁུམས་པར་འགྱུར། འཁྱོག་པར་འགྱུར། འཁྱོར་བར་འགྱུར། འཁྲོལ་བར་འགྱུར། འགག་འགྱུར། འགས་འགྱུར། འགྲིབ་འགྱུར། འགུལ་འགྱུར། འགྲུབ་འགྱུར། འཆར་འགྱུར། འཇུག་འགྱུར། འཇོ་འགྱུར། འཕྱོ་འགྱུར། འབྱར་འགྱུར། འབབ་འགྱུར། འབྱུང་འགྱུར། འཚོ་འགྱུར།) ལྟ་བུའོ། །

༨ སྔོན་འཇུག་གི་ཤིན་ཏུ་མོ་མ་ཡིག་དགོས་པ་ཅིའི་ཕྱིར་འཇུག་པ་བཤད་པ།

བདག་གཞན་དང་། དུས་གསུམ་ཚང་མ་ལ་མཉམ་པར་འཇུག་སྟེ། (Nབདག་ལ་འཇུག་པ་)ནི། དཔེར་ན། (N**སྲིད་ཇུས་ལ་མཁས་པ་བོ། མཆོང་བ་བོ། མཐོང་བ་བོ། མངག་པ་བོ། མདུད་པ་བོ། མཛད་པ་བོ།) ལྟ་བུ།

(Nབྱེད་པ་ལ་འཇུག་པ།) (N**མཁས་བྱེད། མཆོང་བྱེད། མཐོང་བྱེད། མདུད་བྱེད།) ལྟ་བུ།

(Nབྱེད་པའི་ལས་ལ་འཇུག་པ།) (N**མཁས་པར་བྱེད། མཆོང་བར་བྱེད། མཐོང་བར་བྱེད། མངག་པར་བྱེད། མདུད་པར་བྱེད།) ལྟ་བུ།

(Nདངོས་པོ་གཞན་ལ་འཇུག་པ།) (N**མཁས་བྱ། མཆོང་བྱ། མཐོང་བྱ། མཚོན་བྱ།) ལྟ་བུ།

(Nབྱ་བའི་ལས་ལ་འཇུག་པ།) (N**མཁས་པར་བྱ། མཆོང་བར་བྱ། མཐོང་བར་བྱ། མདུད་པར་བྱ། མཚོན་པར་བྱ།) ལྟ་བུ།

(Nདུས་འདས་པ་ལ་འཇུག་པ།) (N**མཁས་ཟིན། མཐོང་ཟིན། མདུད་ཟིན། མངགས་ཟིན། མཆོད་པར་བྱས། མཐོང་བར་གྱུར།) ལྟ་བུ།

(Nམ་འོངས་པ་ལ་འཇུག་པ།) (N**མཁས་པར་འགྱུར། མཐོང་བར་འགྱུར། མཁྱེན་པར་འགྱུར། མཛད་པར་འགྱུར་)ལྟ་བུ།

(Nདུས་ད་ལྟ་བ་ལ་འཇུག་པ།) (N**མཁས་བཞིན་པ། མཁྱེན་གྱིན་སྣང་། མཐོང་གིན་འདུག མངག་གིན་ཡོད། མཛད་ཀྱིན་སྣང་།) ལྟ་བུའོ། །


བློ་གསལ་འཇུག་ངོགས་ཁག་གཉིས་པ།


༨ ལ་དོན་རྣམས་ལས་ན་ལ་གཉིས་ཀྱི་འཇུག་ཚུལ་གཞན་བཤད་པ།

དེ་ལྟར་བཤད་མ་ཐག་པའི་ལ་དོན་རྣམས་ལས། ན་ལ་གཉིས་འཇུག་ཚུལ་གཞན་ཡང་ཡོད་དེ། ན་ཡིག་ནི། དམིགས་ཀྱིས་འབྱེད་པ། རྒྱུ་མཚན། རྒྱུ་མཚན་དོན་གྱིས་བསྟན་པ། ཚིག་ཕྱི་མའི་དོན་ཚིག་སྔ་མའི་བསྟན་བྱ་དང་འགལ་བར་སྟོན་པ། འོས་པར་དཀའ་བ་མཆོག་ཏུ་འཛིན་པ་དང་དེ་ལས་ལྡོག་པ། འགལ་དང་མི་འགལ་སྟོན་པ། སྨོན་པའི་གཞི་སྟོན་པ། ཐེ་ཚོམ་གྱི་གཞི་རྣམས་ལ་ཡང་འཇུག་པ་ལས། དང་བོ་(Dདམིགས་ཀྱིས་འབྱེད་)པ་ལ། (Eགལ་འཛུགས་དང་། གཞུང་འཛུགས་གཉིས་)ཡོད་པའི་དང་བོ་ནི། དཔེར་ན། (N**ཁོ་ལ་རིག་གནས་ཀྱི་ཡོན་ཏན་ཆེན་པོ་ལྡན་ནམ་མི་ལྡན། ལྡན་ན་སློབ་གྲྭ་ཆེན་པོའི་དགེ་རྒན་དུ་འོས། མི་དེ་མཁས་པ་ཡིན་ནམ་མིན། ཡིན་ན་ངས་སློབ་དཔོན་དུ་བསྟེན་དགོས། སང་ཉིན་ལམ་གྲོགས་ཨེ་ཡོད། ཡོད་གྲང་ན་ཨེ་ཅག་འགྲོ།) ལྟ་བུའོ། །(Nགཞུང་འཛུགས་པ་)ནི། N**དངོས་སུ་ན། མདོར་ན། མདོ་རྩ་བཤད་ན། མདོ་དོན་བཤད་ན། ལྟ་བུ་གཞུང་དོན་ཁྱད་པར་དུ་བཏོན་ནས་དམིགས་འབྱེད་པའོ། །)(Oདམིགས་ཀྱིས་འབྱེད་ཅེས་པ་)ནི་(O*དམིགས་ཀྱིས་བསལ་བའི་དོན་ཡིན་པས། དགར་བ་དང་དོན་གཅིག་པར་གསུངས།)

གཉིས་པ་(Nརྒྱུ་མཚན་)ནི། དཔེར་ན། (N**རྒྱུ་རྐྱེན་གྱིས་བྱས་ན་མི་རྟག་)ལྟ་བུ་དང་། རྒྱུ་ཡོད་པ་ན་འབྲས་བུ་འབྱུང་ལྟ་བུ་ཚེ་སྐབས་ལའང་འཇུག་གོ །

གསུམ་པ་(Nརྒྱུ་མཚན་དོན་གྱིས་བསྟན་པ་)ནི། དཔེར་ན། (N**གཞན་ལ་གནས་དེར་དུ་བ་མེད་པར་སྒྲུབ་པ་ལ་དངོས་སུ། འདིར་མེ་མེད་ན་དུ་བ་ཇི་ལྟར་ཡོད་ཅེས་བརྗོད་པ་)ལྟ་བུ་སྟེ། (N*ན་ཡིག་གིས་དུ་བ་ཡོད་པ་མེ་ཡོད་པའི་རྒྱུ་མཚན་དུ་དོན་གྱིས་སྟོན་པའོ། །)

བཞི་བ། (Nཚིག་ཕྱི་མའི་དོན་ཚིག་སྔ་མའི་བསྟན་བྱ་དང་འགལ་བར་སྟོན་པ་)ནི། N**འདི་སྔོན་སློབ་སྦྱོང་ལ་མི་དགའ་བ་ཞིག་ཡིན་ན། ད་ནི་སློབ་སྦྱོང་ལ་ཤིན་ཏུ་སྤྲོ་བ་ཞིག་ཏུ་གྱུར་འདུག་གོ །འདི་སྔོན་བླུན་པོ་ཞིག་ཡིན་ནའང་། ད་མཁས་པར་གྱུར་འདུག གང་དུ་མཚེའུ་ཡོད་པ་དེ་ན་ཆུ་ཡོད་པ་ཡིན་ན། ཐང་འདི་ནི་ཆུས་དབེན་པའི་ཐང་ངོ་། །)ལྟ་བུའོ། །

ལྔ་བ་(Nའོས་པར་དཀའ་བའམ་མི་འོས་པ་མཆོག་ཏུ་འཛིན་པ་)ནི། དཔེར་ན། (N**མཁས་པས་ལོག་བཤད་བྱེད་ན། བླུན་པོས་ལྟ་ཅི་སྨོས་)ལྟ་བུ་སྟེ། (N*སྔ་མ་མི་འོས་པའི་ཚིག་གིས། ཚིག་ཕྱི་མ་དེའི་དོན་ངེས་པར་བྱེད་པས་ན། ཕྱི་ཚིག་ངེས་པར་འབྱེད་པའང་ཟེར། མཁས་པས་ལོག་བཤད་བྱེད་པ་ཤིན་ཏུ་མི་འོས་པར་འཛིན་པ་ལ། མི་འོས་པ་མཆོག་ཏུ་འཛིན་པ་ཞེས་བཏགས་པ་ཡིན། དེ་ལས་ལྡོག་པ་སྔ་མ་འོས་པའི་ཚིག་གིས། ཕྱི་མའི་ཚིག་དོན་ངེས་པར་བྱེད་པ་ནི། བླུན་པོས་ཡི་གེ་ཤེས་ན་མཁས་པས་ལྟ་ཅི་སྨོས་)ལྟ་བུའོ། །

དྲུག་པ་(Nའགལ་དང་མི་འགལ་སྟོན་པ་)ནི། དཔེར་ན། (N**གསེར་ཡིན་ན་ར་གན་མིན། དངུལ་ཡིན་ན་ཞ་ཉེ་མིན། རྟག་པར་ཡོད་ན་མི་རྟག་པར་ནི་ཡོད་པ་མིན་ནོ། །)ལྟ་བུ་སྟེ། (N*རྟག་མི་རྟག་གཉིས་འགལ་བར་སྟོན་ཅིང་། མི་རྟག་པར་ཡོད་པ་དང་། རྟག་པར་མེད་པ་གཉིས་མི་འགལ་བར་སྟོན་པས་ན། འགལ་དང་མི་འགལ་སྟོན་པ་ཞེས་བརྗོད་པ)ར་གསུངས། བདུན་པ་(Nསྨོན་པའི་གཞི་)ནི། དཔེར་ན། (N**བདག་མཁས་པར་གྱུར་ན་ཅི་མ་རུང་།) ལྟ་བུའོ། །

བརྒྱད་པ་(Nཐེ་ཚོམ་གྱི་གཞི་)ནི། དཔེར་ན། (N**སྐད་ཆ་དེ་བཤད་ན་འགྲིག་གམ་མི་འགྲིག ངས་སློབ་སྦྱོང་ཧུར་བརྩོན་བྱས་ན་མཁས་པར་འགྱུར་རམ་མི་འགྱུར།) ལྟ་བུའོ། །

(Nལ་ཡིག་ལྷག་བཅས་ལ་འཇུག་པ་ཡོད་)དེ། དཔེར་ན། (N**ནང་དུ་འགྲོ་ལ་ཟས་ཟ།) ལྟ་བུའོ། །

༩ (Nརྣམ་དབྱེ་དྲུག་པ་འབྲེལ་སྒྲ།)

(N*ཀྱི་གི་གྱི་འི་དང་ཚིགས་བཅད་ཀྱི་རྐང་བ་སྐོང་ཚེ་ཡི་ཡང་ཐོབ་པས། ཀྱི་གི་གྱི་འི་ཡི་ལྔ་བོ་འབྲེལ་སྒྲ་ལ་འཇུག་)སྟེ། (N*རྣམ་དབྱེ་སྦྱར་སའི་ཁྱད་གཞི་དེ་ལ། ཁྱད་ཆོས་གང་ཡང་རུང་བ་ཞིག་ལྡན་པའམ་དེ་དང་འབྲེལ་བ་སྟོན་པས་)ན་(Nའབྲེལ་སྒྲ་)ཟེར། དཔེར་ན། (N*བདག་གི་མིག་ཅེས་བརྗོད་ཚེ། བདག་ཁྱད་གཞི་དང་། དེ་ལ་རྣམ་དབྱེ་སྦྱར་ནས་མིག་ཅེས་བརྗོད་པ་ན། མིག་དེ་ཉིད་བདག་དང་འབྲེལ་བའམ་བདག་གི་ཡིན་པ་གོ་བ་བཞིན་ནོ། །རྣམ་དབྱེ་གི་མེད་ན། བདག་མིག་ཅེས་བདག་དང་མིག་གཉིས་སོ་སོར་གོ་བ་ཙམ་ལས་ཡན་ལག་ཅན་དང་ཡན་ལག་གི་ཚུལ་དུ་འབྲེལ་བ་གོ་མི་ནུས་སོ། །)

ཀྱི་གི་གྱི་འི་ཡི་རྣམས་རྟགས་མཐའ་གང་ལ་འཇུག་ཚུལ་ཡང་།

ད་བ་ས་ཀྱི་ག་ང་གི །

ན་མ་ར་ལའི་རྗེས་སུ་གྱི། །

འ་དང་མཐའ་རྟེན་མེད་མཐར་འི། །

རྐང་བ་སྐོང་ཚེ་ཡི་ཞེས་འཐོབ། །

ཅེས་པ་ལྟར། ད་བ་ས་རྗེས་འཇུག་ཅན་རྣམས་ཀྱི་རྗེས་སུ་འབྲེལ་སྒྲ་སྦྱོར་དགོས་ཚེ་ཀྱི་ཐོབ། ག་ང་གཉིས་མཐའ་རྟེན་ཅན་ལ་གི་ཐོབ། ན་མ་ར་ལ་མཐའ་རྟེན་ཅན་ལ་གྱི་ཐོབ། འ་མཐའ་ཅན་དང་མཐའ་རྟེན་མེད་པ་དག་གི་རྗེས་སུ་འི་ཐོབ་ལ། ཚིགས་སུ་བཅད་པའི་ཚིག་གི་ཁ་སྐོང་དགོས་ཚེ་འ་མཐའ་ཅན་དང་མཐའ་མེད་མཐར་འབྲེལ་སྒྲ་ཡི་བཞག་ཆོག་གོ །

དེ་ཡང་(Dའབྲེལ་བ་)ལ་(Eབདག་ཉིད་གཅིག་པའི་འབྲེལ་བ་དང་། ཡན་ལག་དང་ཡན་ལག་ཅན་གྱི་འབྲེལ་བ་དང་། བདག་པོ་དང་ཡུལ་གྱི་འབྲེལ་བ། རྟེན་དང་བརྟེན་པའི་འབྲེལ་བ་བཅས་བཞི་)ཡོད་པ་ལས། དང་བོ་དཔེར་ན། (N**ཡིད་ཀྱི་དྲན་པ། བདེ་སྐྱིད་ཀྱི་འཚོ་བ། གངས་ཀྱི་རི། ཞག་གི་ཁ་ཟས། ངག་གི་སྨྲ་བརྗོད། འབྲས་ཆན་གྱི་ཟས། གསེར་གྱི་བུམ་པ། ཤེལ་གྱི་སྣོད། བགྲོད་དཀའ་བའི་ལམ། པགས་པའི་གོས།) ལྟ་བུ། (Nཡན་ལག་དང་ཡན་ལག་ཅན་གྱི་འབྲེལ་བ་)ནི། དཔེར་ན། (N**ཁྱེད་ཀྱི་ལག་པ། རྒྱ་ཁབ་ཀྱི་མིག རི་རབ་ཀྱི་རྩེ། ལུས་ཀྱི་ཡན་ལག རས་ཀྱི་ཁ་ཚར། བདག་གི་མགོ ཤིང་གི་ཡལ་ག གཞན་གྱི་སྨིན་མ། ཟམ་གྱི་ཀ་བ། གུར་གྱི་ཐག་པ། ཉལ་ཐུལ་གྱི་ཕྱི་མ། ན་བཟའི་དུམ་བུ། ཁང་བའི་ཀ་བ།) ལྟ་བུ། (Nབདག་པོ་དང་ཡུལ་གྱི་འབྲེལ་བ་)ནི། དཔེར་ན། (N**ཁྱེད་ཀྱི་རྒྱུ་ནོར། རྒྱལ་ཁབ་ཀྱི་དངོས་རྫས། བདག་གི་ནོར། ཁོང་གི་ཅ་ལག སྤྱི་མཐུན་གྱི་ཞིང་ས། ཡུམ་གྱི་རྒྱན་ཆ། དཔལ་འཁོར་གྱི་ཅ་ལག གཞུང་སྒེར་གྱི་སྤྱི་རྫས། འཇམ་དཔལ་གྱི་ལྕགས་སྨྱུག དཔའ་བོའི་མཚོན་ཆ།) ལྟ་བུ། (Nརྟེན་དང་བརྟེན་པའི་འབྲེལ་བ་)ནི། དཔེར་ན། (N**བང་མཛོད་ཀྱི་འབྲུ། ཡལ་འདབ་ཀྱི་བྱེའུ། གངས་ཀྱི་སེང་གེ བྲག་གི་འུག་པ། ཞིང་ནང་གི་མྱུ་གུ། ཁང་སྟེང་གི་མི། ལུང་ཆེན་གྱི་ཆུ། ལམ་གྱི་འགྲུལ་བ། གེ་སར་གྱི་སྦྲང་མ། ནགས་དཀྱིལ་གྱི་རི་དྭགས། པད་ཚལ་གྱི་ངང་བ། ནམ་མཁའི་བྱ། རྒྱ་མཚོའི་ཉ་མོ་དང་། ད་དྲག་ཐོབ་པའི་དབང་གིས། ཕྱི་རོལད་ཀྱི་མི་)ལྟ་བུའོ། །(Nཚིག་རྐང་གི་ཁ་སྐོང་ཚེ་ཡི་ཐོབ་པ་)ནི། དཔེར་ན། (N**དཔལ་ལྡན་ས་ཡི་དབང་ཕྱུག་ཆེ། །)ལྟ་བུ་ཡིན་ལ། (O*ཚིགས་བཅད་ཀྱི་རྐང་བ་སྐོང་ཚེ་མ་གཏོགས་ཡི་མི་ཐོབ་བོ།) །(Nཀྱི་ལ་སོགས་པ་རྣམས་རྣམ་དབྱེའི་དོན་མ་ཡིན་པ་གཞན་ལའང་འཇུག་པ་ཡོད་)དེ། དཔེར་ན་(N**འདི་ཉིད་བདེན་གྱི། གཞན་ནི་གཏི་མུག་གོ །ངེད་ཅག་ནི་རང་རྒྱལ་གྱི་མི་ཡིན་གྱི། ཕྱི་རྒྱལ་བ་མ་ཡིན་ནོ། །དེ་ལྟ་མོད་ཀྱི་སོགས། མི་མཐུན་པའི་ཚིག་རྒྱན་ལ་འཇུག་པ་ཡོད།) ནམ་མཁའི་ཉི་མ་ལྟ་བུ་འ་མཐའ་ཅན་ལ་ནམ་མཁའ་འི་ཉི་མ་ཞེས་ཐོབ་མོད། སྐད་གསར་བཅད་ལ་ཡི་གེ་ཟོར་ཡང་བའི་ཆེད་དུ་འ་མཐར་ཕལ་ཆེར་བསྡུས་པ་བཞིན་འདིར་ཡང་འི་སྦྱར་ཚེ་འ་མཐའ་དེ་བསྡུས་པ་ཡིན་ནོ། །

༡༠ རྣམ་དབྱེ་གསུམ་པ་བྱེད་པ།

(N*སྔར་གྱི་ཀྱི་གི་གྱི་འི་ཡི་ལྔ་ལ་མཐའ་རྟེན་ས་སྦྱར་བའི་ཀྱིས་གིས་གྱིས་འིས་ཡིས་རྣམས་འཇུག་པ་ཡིན་ལ། བྱེད་པ་བོ་གཙོ་བོར་སྟོན་པས་)ན། (Nབྱེད་པ་)ཞེས་བརྗོད། དཔེར་ན། (N**བདག་གིས་དཔྱད་ཅེས་བརྗོད་ཚེ། རྣམ་དབྱེ་སྦྱར་ས་བདག་བྱེད་པ་བོ་དང་། དཔྱད་པ་བྱེད་པ་བོ་དེས་བྱས་པའི་བྱ་བར་གོ་བ་)ལྟ་བུའོ། །དཔེར་ན། (N**ཁྱེད་ཀྱིས་བཤད། ཡབ་ཀྱིས་གསུང་། སྲས་ཀྱིས་ཉན། བདག་གིས་ཞུས། ཀྲུང་དབྱང་གིས་ཐག་བཅད། ཀུན་གྱིས་དང་ལེན་བྱས། ཁེམ་གྱིས་ཕྱར། གསེར་གྱིས་ཉོས། ཞལ་གྱིས་བཞེས།) ལྟ་བུ་དང་། ད་དྲག་གི་མཐར་ཀུནད་ཀྱིས་བཤད། ལྟ་བུ་དང་། རལ་གྲིའིས་གཏུབ་ལྟ་བུ་སྐད་གསར་བཅད་ལ་རལ་གྲིས་གཏུབ་ལྟ་བུ། ལག་པས་བཟུང་། མགོ་བོས་བཏུད་སོགས་ལྟ་བུ་དང་། རྐང་བ་སྐོང་ཚེ། ནམ་མཁའི་ལམ་ནས་ཆོ་འཕྲུལ་དུ་མ་ཡིས། །ལྟ་བུའོ། །(Nཀྱིས་སོགས་རྣམ་དབྱེ་གསུམ་པ་མ་ཡིན་པ་ལའང་འཇུག་པ་ཡོད་)དེ། དཔེར་ན། (Nཁྲ་ལམ་གྱིས་མཐོང་ཞེས་པའི་གྱིས་)ནི་(Nམཐོང་ཚུལ་སྟོན་པའི་ཚིག་ཕྲད་ཙམ་དང་།) (Nརིམ་གྱིས་བསྒྲུབ་ལྟ་བུའི་གྱིས་)ནི་(N*སྒྲུབ་ཚུལ་སྟོན་པའི་ཚིག་ཕྲད་ཙམ་)དང་། (Nཡུད་ཀྱིས་སོང་ལྟ་བུའི་ཀྱིས་)ནི་(N*འགྲོ་བའི་མྱུར་ཚད་སྟོན་པའི་ཚིག་ཕྲད་ཙམ་དང་།) ལྷུན་གྱིས་གྲུབ་ལྟ་བུའི་གྱིས་ནི་གྲུབ་ཚུལ་སྟོན་པའི་ཚིག་ཕྲད་ཙམ་མོ། །

༡༡ རྣམ་དབྱེ་དེ་དག་གི་ཡི་གེའི་སྦྱོར་ཚུལ་ལས་འཕྲོས་ནས་ཚིག་རྒྱན་སོགས་བཤད་པ།

ཀྱང་འང་ཡང་གསུམ་ནི། མཐུན་པའི་ཚིག་རྒྱན་དང་མི་མཐུན་པའི་ཚིག་རྒྱན་དང་། སྡུད་པ་སྟེ་གསུམ་ལ་འཇུག་གོ །དེ་དག་མིང་མཐའ་གང་ལ་སྦྱོར་ཚུལ་ནི།

ག་ད་བ་ས་ད་དྲག་མཐར། །

ཀྱང་ཐོབ་ང་ན་མ་ར་ལའི། །

མཐའ་རུ་ཡང་ནི་སྦྱོར་བ་སྟེ། །

རྗེས་འཇུག་མེད་དང་འ་ཡིག་མཐར། །

འང་དང་ཡང་གཉིས་ཅི་རིགས་སྦྱོར། །

ཞེས་པ་ལྟར། (Pག་ད་བ་ས་རྣམས་དང་། ད་དྲག་མཐར་)(P*ཀྱང་སྦྱོར་བ་)དང་། (Pང་ན་མ་ར་ལ་རྣམས་ཀྱི་མཐའ་ཅན་)ལ་(P*ཡང་སྦྱོར་)ལ། (Pམཐའ་མེད་དང་འ་མཐའ་ཅན་གྱི་མཐར་)(P*འང་སྦྱོར།) (Pཚིགས་བཅད་ཀྱི་རྐང་བ་ཁ་སྐོང་དགོས་ཚེ་འ་མཐར་)ཡང་(P*ཡང་གི་སྒྲ་སྦྱར་བར་བྱ་)སྟེ། དཔེར་ན། (N**རྟག་ཀྱང་། བཅད་ཀྱང་། བཀབ་ཀྱང་། བྱས་ཀྱང་། བསྟནད་ཀྱང་། འོནད་ཀྱང་། བཙལད་ཀྱང་། གང་ཡང་། ལམ་ཡང་། ཡིན་ཡང་། ཆར་ཡང་། གསལ་ཡང་། དགེའང་། བདེའང་།) ལྟ་བུ་དང་། (Pཚིགས་བཅད་ཀྱི་རྐང་བ་སྐོང་ཚེ་དང་འ་མཐའ་ཅན་དང་། མཐའ་མེད་མཐར་)(P*ཡང་ཐོབ་པ)འི་དཔེ་ནི། (N**བདག་ནི་དགའ་ཡང་ཁྱེད་ཅི་ལྟར། །)ཞེས་དང་། (N**སྒྲ་ཡང་གྲགས་ལ་མི་ཡང་ཡོད། །)ལྟ་བུའོ། །(Nདེ་དག་མཐུན་པའི་ཚིག་རྒྱན་དུ་སྦྱོར་བ་)ནི། དཔེར་ན། (N**གསལ་ཡང་གསལ། མཛེས་ཀྱང་མཛེས། མཛེས་པའང་ཡིན་ལ་མདོག་ཀྱང་དཀར། དཔལ་ཡང་འབར་ལ་ཡིད་ཀྱང་འཕྲོག) ལྟ་བུ་སྟེ། (O*མཐུན་པའི་ཆོས་གཉིས་གཞི་གཅིག་ཏུ་སྡུད་ཅིང་ཁྱད་པར་དུ་ཚིག་མཛེས་པར་བྱེད་པའོ། །)

(Nམི་མཐུན་པའི་ཚིག་རྒྱན་དུ་སྦྱོར་ཚུལ་)ནི། དཔེར་ན། (N**བཏུད་ཀྱང་ཁྲོ། ཕྱུག་ཀྱང་སེར་སྣ་ཆེ། མཛའང་བསླུ། དམངས་ལ་བརྩེའང་དགྲ་བོ་འཇོམས།) ལྟ་བུ་སྟེ། (O*མི་མཐུན་པའི་ཆོས་གཉིས་གཞི་གཅིག་ཏུ་སྡུད་ཅིང་། ཁྱད་པར་ཚིག་མཛེས་པར་བྱེད་པའོ། །)

(Dཚིག་རྒྱན་དུ་མི་འགྱུར་བའི་སྡུད་པ་)ལ། (Eཁྱད་གཞི་དང་ཁྱད་ཆོས་གཉིས་ཀ་ཕན་ཚུན་གཞི་མཐུན་དུ་སྡུད་པ། གོང་མས་འོག་མ་སྡུད་པ་དང་། འོག་མས་གོང་མ་སྡུད་པ་དང་གསུམ་)ཡོད་པ་ལས། དང་བོ་ནི་དཔེར་ན། (N**ཨུཏྤལ་ཡང་ཡིན་ལ་སྔོན་པོའང་ཡིན། ཞེས་པ་ཨུཏྤལ་དང་སྔོན་པོ་གཉིས་གཞི་མཐུན་དུ་སྡུད་པ་ལྟ་བུ།) གཉིས་པ་ནི་དཔེར་ན། (N**ཡོན་ཏན་ཡང་དྲན་ཏེ། ཡོན་ཏན་མ་ཡིན་པ་མིན་ནོ། །སྤྱི་སེམས་ཀྱང་ཆེ་སྟེ། སྒེར་སེམས་ཅན་ནི་མིན་ནོ། །)ལྟ་བུ། གསུམ་པ་ནི་དཔེར་ན། (N**རྒྱ་མིས་ཡོན་ཏན་ལ་སློབ་སྟེ་བོད་ཀྱིས་ཀྱང་སློབ་བོ། །ངས་བཤད་ལ་ཁྱོད་ཀྱིས་ཀྱང་ཤོད་ལྟ་བུའོ། །)གཞན་ཡང་། ཡང་སྒྲ་ནི་ཀྱང་འང་གཉིས་དང་འཇུག་པ་མི་མཐུན་པ་བསྐྱར་བ་དང་། བསྣན་པ་གཉིས་ལའང་འཇུག་སྟེ། (Nབསྐྱར་བ་)ནི། དཔེར་ན། (N**ཡང་ནས་ཡང་། ཡང་ཡང་། སླར་ཡང་། དེ་ནས་ཡང་། ཡང་གསུངས་པ། ཡང་དང་ཡང་།) ཞེས་པ་ལྟ་བུ། (N*དོན་སྔ་མ་ཉིད་བལྡབས་པའི་དོན་དུ་འཇུག་པ་ལ་བསྐྱར་བ་)ཟེར། (Nབསྣན་པ་)ནི་དཔེར་ན། (N**ཡང་ན་འདི་ལྟར་བྱ་སྟེ། གཞན་ཡང་། ལྟ་བུ་རྣམ་གྲངས་གཉིས་ལ་སོགས་པ་བསྣན་པ་ལ་འཇུག་གོ །)

༡༢ ལྷག་བཅས་བཤད་པ།

(P*སྟེ་ཏེ་དེ་ལ་ནས་རྣམས་ནི་)(Pལྷག་བཅས་)ལ་འཇུག་སྟེ། (N*མིང་ཚིག་གང་གི་མཐར་སྦྱར་ཡང་ཚིག་དོན་སྔ་མ་རྫོགས་པར་སླར་ཡང་ཚིག་ལྷག་མ་ཡོད་པར་སྟོན་པ་ལ་འཇུག་པ།) དེ་དག་མིང་མཐའ་གང་ལ་སྦྱོར་བ་ནི།

ད་དེ་ན་ར་ལ་ས་དང་། །

ད་དྲག་ཅན་མཐར་ཏེ་རྐྱང་ཐོབ། །

ག་ང་བ་མ་འ་རྣམས་དང་། །

མཐའ་རྟེན་མེད་མཐར་ས་སྟེ་ཐོབ། །

ལ་དང་ནས་ནི་རང་དབང་ཅན། །

ཞེས་པ་ལྟར། (Pརྗེས་འཇུག་ད་མཐར་)(P*དེ་)དང་། (Pན་ར་ལ་ས་ད་དྲག་ཅན་རྣམས་ཀྱི་མཐར་)(P*ཏེ་རྐྱང་)དང་། (Pག་ང་བ་མ་འ་རྣམས་དང་། མཐའ་རྟེན་མེད་པ་དག་གི་རྗེས་)སུ་(P*སྟེ་ཐོབ་)ལ། (Oལ་དང་ནས་གཉིས་)(O*རྗེས་འཇུག་ལ་མི་ལྟོས་པའི་ཕྲད་རང་དབང་ཅན་ཡིན་ནོ། །)དཔེར་ན། (N**གཞག་སྟེ། བྱུང་སྟེ། བཀབ་སྟེ། ལམ་སྟེ། དགའ་སྟེ། བྱ་སྟེ། མདུན་དུ་སྟེ། ཡིན་ཏེ། འགྱུར་ཏེ། གསལ་ཏེ། བསྟེནད་ཏེ། གྱུརད་ཏེ། བསལད་ཏེ། བྱས་ཏེ། བསྒྲུབས་ཏེ། ཡོད་དེ། བཤད་དེ། བྱས་ལ། ཡིན་ལ། བྱས་ནས། བརྗོད་ནས་སོགས་)སོ། །(Nལྷག་བཅས་ཀྱི་གོང་གི་དུས་ཀྱི་དབྱེ་བ་ཡོད་པའི་ཚིག་རྣམས་ལ་འདས་པ་ཁོ་ན་འོང་)སྟེ། དཔེར་ན། (N**གད་དར་བྱས་ནས་གདན་འདིང་།) ལྟ་བུའོ། །

དེ་ཡང་(Dལྷག་བཅས་)ལ། (Eམཚམས་སྦྱོར་བའི་ལྷག་བཅས་དང་། དམ་བཅའ་བའི་ལྷག་བཅས་དང་། གཞན་འདྲེན་པའི་ལྷག་བཅས་དང་གསུམ་)ཡོད།

དང་བོ་ནི་(O*ཚིག་སྔ་ཕྱི་མཚམས་སྦྱོར་བྱེད་དང་། ལྷག་བཅས་གཉིས་ཀ་ཡིན་སྟབས། མཚམས་སྦྱོར་བའི་ལྷག་བཅས་)ཟེར། དེ་ལ་རིམ་ཅན་དུ་མཚམས་སྦྱོར་བ་དང་། ཅིག་ཅར་དུ་མཚམས་སྦྱོར་བ་གཉིས་ལས། དང་བོ་ནི། དཔེར་ན། (N**ལག་པ་བརྐྱངས་ཏེ་བཟུང་། ཕྱག་འཚལ་ཏེ་བཤད། མདའ་འཕངས་ཏེ་ཕོག ལག་པ་བསྙལ་ལ་ཟས་ཟ། ལག་པ་བརྐྱངས་ནས་བཟུང་། ཕྱག་འཚལ་ནས་བཤད། མདའ་འཕངས་ནས་ཕོག་)ལྟ་བུ། གཉིས་པ་ནི། དཔེར་ན། (N**གཤོག་པ་བརྐྱངས་ཏེ་འཕུར། འུར་སྒྲ་དང་བཅས་ཏེ་སོང་། མིག་བགྲད་དེ་བལྟས།) ལྟ་བུ། (N*མདའ་འཕངས་ཏེ་ཕོག་ལྟ་བུ་མདའ་འཕངས་པའི་རྗེས་སུ་ཕོག་དགོས་སྟབས་འཕངས་པ་ཕོག་པ་རིམ་ཅན་ཡིན་པས་ཏེ་སྒྲ་དེ་ལ་རིམ་ཅན་དུ་མཚམས་སྦྱོར་བའི་ལྷག་བཅས་ཟེར་)ལ། (N*གཤོག་པ་བརྐྱངས་ཏེ་འཕུར་ལྟ་བུ་གཤོག་པ་བརྐྱངས་པ་དང་འཕུར་བ་དུས་མཉམ་ཡིན་སྟབས་ཏེ་སྒྲ་དེ་ཅིག་ཅར་དུ་མཚམས་སྦྱོར་བའི་ལྷག་བཅས་ཡིན་)ཟེར་རོ། །

གཉིས་པ་(ODདམ་བཅའ་བའི་ལྷག་བཅས་)ནི། (O*ཚིག་དེ་དམ་བཅའ་བ་དེའི་གསལ་བྱེད་དམ་སྒྲུབ་བྱེད་འདྲེན་པའི་ལྷག་བཅས་ཡིན་)ལ། དེ་ལ་(Eརྒྱུ་མཚན་འདྲེན་པ་དང་། ངེས་ཚིག་འདྲེན་པ། རྣམ་གྲངས་ཀྱི་དབྱེ་བ་འདྲེན་པ་གསུམ་)ཡོད། དང་བོ་ནི། དཔེར་ན། (N**མི་རྟག་སྟེ། བྱས་པའི་ཕྱིར་)ལྟ་བུ་སྟེ། (O*མི་རྟག་པ་ཡིན་པར་དམ་བཅས་ནས། དེའི་རྒྱུ་མཚན་དུ་བྱས་པ་ནི་སྟེ་སྒྲས་འདྲེན་པའོ། །)གཉིས་པ་ནི། དཔེར་ན། (N**འདི་ལ་གསར་བྱུང་ཞེས་བྱ་སྟེ། གསར་དུ་བྱུང་བའི་དངོས་པོ་ཡིན་པས་སོ།) །ལྟ་བུ་སྟེ་(O*གསར་བྱུང་གི་ངེས་ཚིག་གམ་སྒྲ་དོན་ནམ་སྒྲ་བཤད་འདྲེན་པའོ། །)གསུམ་པ་ནི། དཔེར་ན། (Dདབང་བོ་ནི་ལྔ་)སྟེ། (Eམིག་དང་རྣ་བ་དང་སྣ་དང་ལྕེ་དང་ལུས་ཀྱི་དབང་བོ་རྣམས་)སོ་ལྟ་བུ། (O*དེ་གསུམ་ནི་མི་རྟག་པར་དམ་བཅས་པ་དང་། གསར་བྱུང་ཟེར་བར་དམ་བཅས་པ་དང་། དབང་བོ་ལྔ་ཡོད་པར་དམ་བཅས་པའི་རྒྱུ་མཚན་གྱིས་བར་གྱི་ལྷག་བཅས་རྣམས་ལ་དམ་བཅའ་བའི་ལྷག་བཅས་ཟེར་རོ། །)

གསུམ་པ་(Nགཞན་འདྲེན་པའི་ལྷག་བཅས་)ནི། དཔེར་ན། (N**འདི་ནི་ར་གན་ཏེ། འདི་ནི་གསེར་རོ། །འདི་ནི་ཞ་ཉེ་སྟེ། འདི་ནི་དངུལ་ཡིན་ནོ། །)ལྟ་བུའོ། །སྡུད་པ། བསྣན་པ། བསྐྱར་བ། ལྷག་བཅས་རྣམས་ཀྱི་ཁྱད་པར་ནི། (Nབསྐྱར་བ་)(N*དོན་སྔ་མ་ཉིད་ཡང་བསྐྱར་བལྡབས་པ་ཙམ་ཡིན་)ལ། (Nབསྣན་པ་)ནི། (N*དོན་སྔ་མ་ཉིད་བལྡབས་པ་མ་ཡིན་པར་སྔ་མའི་སྟེང་དུ་གཞན་ཞིག་བསྣན་པ་)ཡིན། (Nསྡུད་པ་)ནི། (N*དོན་སྔ་མ་བལྡབས་པ་དང་དོན་སྔ་མའི་སྟེང་དུ་གཞན་ཞིག་བསྣན་པ་མ་ཡིན་པར། བྱ་བ་དང་བྱེད་པ་དང་དགག་པ་དང་སྒྲུབ་པ་ལ་སོགས་པའི་ཁྱད་པར་རྣམས་དོན་སྔ་ཕྱིར་སྦྱོར་བ་སྡུད་པར་བྱེད་པ་ཡིན་)ལ། དེ་ཡང་དོན་གྱི་གཞི་སྔ་མར་གང་སྦྱར་བའི་བྱ་བ་ལ་སོགས་པའི་ཁྱད་པར་དེ་དག་ཕྱི་མ་ཡང་ངེས་ཅན་དུ་སྦྱོར་བར་སྟོན་ཏེ། དཔེར་ན། (N**བོད་མིས་འཛུགས་སྐྲུན་བྱེད་དེ། སོག་པོས་ཀྱང་འཛུགས་སྐྲུན་བྱེད་དོ།) །ཞེས་པ་ལྟ་བུ་(O*བྱ་བའི་ཁྱད་པར་འཛུགས་སྐྲུན་བྱེད་པ་གཞི་གཉིས་ཀ་ལ་སྦྱར་ནས་གཉིས་ཀའམ་གང་རུང་ལ་སྡུད་ཚིག་སྦྱར་རུང་གི་བོད་མིས་འཛུགས་སྐྲུན་བྱེད་དོ། །སོག་པོས་ཕྱུགས་འཚོའོ། །ལྟ་བུ་འཛུགས་སྐུན་བྱེད་པ་དང་། ཕྱུགས་འཚོ་བ་ཁྱད་པར་མི་མཐུན་པས། གཞི་མི་མཐུན་པ་ལ་སྡུད་ཚིག་སྦྱར་མི་རུང་ངོ་། །ལྷག་བཅས་ནི་ཁྱད་པར་གཅིག་ལྟ་བུ་གཞི་ཐ་དད་དུ་མ་ལ་སྦྱོར་བའི་ངེས་བཟུང་མི་དགོས་པར་དོན་སྔ་མ་མ་རྫོགས་པར་ལྷག་མ་ཡོད་པ་ཙམ་སྟོན་པའོ། །)



༡༣ (Oའབྱེད་སྡུད་)སོགས་བཤད་པ།

(O*རྗེས་འཇུག་ཡི་གེ་བཅུ་བོ་ལ་མ་ཡིག་སྦྱར་བས། གམ། ངམ། དམ། ནམ། བམ། མམ། འམ། རམ། ལམ། སམ་བཅུ་དང་། ད་དྲག་གི་དབང་གིས་ཐོབ་པ་ཏམ་དང་བཅུ་གཅིག་འབྱེད་སྡུད་གཉིས་ལ་འཇུག་)ཅིང་།

མིང་མཐའ་གང་ལ་འབྱུང་བ་ནི། །

འབྱེད་སྡུད་སྐབས་སུ་རྗེས་འཇུག་བཅུར། །

རང་འདྲར་མ་ཡིག་སྦྱར་བ་དང་། །

ད་དྲག་ཐོབ་མཐར་ཏ་དང་སྦྱར། །

ཞེས་པ་ལྟར། (O*རྗེས་འཇུག་བཅུ་བོའི་མཐར་རང་འདྲར་མ་ཡིག་ཐོབ་པ་དང་། མཐའ་མེད་མཐར་འ་ཡིག་ལ་མ་ཡིག་སྦྱར་ཞིང་། ད་དྲག་མཐར་ཏ་ཡིག་ལ་མ་ཡིག་སྦྱར་བར་བྱ)་ལ། (Eདབྱེ་གཞི་གཅིག་ལས་རྣམ་གྲངས་དུ་མར་འབྱེད་པ། བརྟག་པ་དང་འདྲི་བའི་སྒོ་ནས་རྣམ་གྲངས་གཞན་དང་འབྱེད་པ། གདམ་ངའི་སྒོ་ནས་རྣམ་གྲངས་གཞན་དང་འབྱེད་པ་སྟེ་གསུམ་)མོ། །དང་བོ་ནི། དཔེར་ན། (N**ཕུང་བོ་ནི་ལྔ་སྟེ། གཟུགས་སམ། ཚོར་བའམ། འདུ་ཤེས་སམ། འདུ་བྱེད་དམ། རྣམ་པར་ཤེས་པའོ་)ལྟ་བུ་དང་། (N**དབང་བོ་ལྔ་སྟེ། མིག་གམ། རྣ་བའམ། སྣའམ། ལྕེའམ། ལུས་སོ་)ལྟ་བུ། གཉིས་པ་ནི། (N**ནད་ལས་ཐར་རམ་མི་ཐར། ཤེས་རབ་ཆེའམ་མི་ཆེ་)ལྟ་བུ། གསུམ་པ་ནི། (N**གསེར་ལེན་ནམ་དངུལ་ལེན། ཟས་དགོས་སམ་གོས་དགོས།) ལྟ་བུའོ། །

(Dསྡུད་པ་ལ་ཡང་གསུམ་)ཡོད་དེ། (Eཕྱོགས་གཅིག་ཏུ་སྡུད་པ། སྔ་མར་སྦྱར་བའི་ཆོས་ཕྱི་མར་སྦྱར་བ་སྡུད་པ། ཕྱི་མར་སྦྱར་བའི་ཆོས་སྔ་མར་སྦྱོར་བ་སྡུད་པ)འོ། །དང་བོ་ནི། (N**གསེར་རམ། དངུལ་ལམ། ཟངས་སམ། ལྕགས་ནི་རིན་པོ་ཆེའོ། །)ལྟ་བུ། གཉིས་པ་ནི། (N**མུ་ཏིག་ནི་རིན་ཐང་ཆེ་སྟེ། མུ་མེན་ནམ། བྱུ་རུ་ཡང་ངོ་། །ལྟ་བུ། གསུམ་པ་ནི། མུ་ཏིག་གམ། མུ་མེན་ནམ། བྱུ་རུ་ཡང་རིན་ཐང་ཆེའོ། །)ལྟ་བུ་དང་། (Nད་དྲག་གི་དབང་གིས་ཐོབ་པ།) (N**འཛིནད་ཏམ། ཕྱིནད་ཏམ། གྱུརད་ཏམ། བསྩལད་ཏམ།) ལྟ་བུའོ། །



༡༤ རྣམ་དབྱེ་ལྔ་བ་སོགས་བཤད་པ།

(P*ནས་ལས་གཉིས་)ནི་(P*རྣམ་དབྱེ་ལྔ་བ་འབྱུང་ཁུངས་དང་། དགར་བ་དང་། སྡུད་པ་གསུམ་ལ་འཇུག་)པ་ལས། དང་བོ་(Oརྣམ་དབྱེ་ལྔ་བ་འབྱུང་ཁུངས་ལ་འཇུག་པ་)ནི། (O*གཞི་གང་ཞིག་ལས་གང་ཞིག་བྲལ་བའམ་འབྱུང་བ་སྟོན་པའི་དོན་དུ་འཇུག་པ། དེ་དག་ཕྲད་རང་དབང་ཅན་ཡིན་གཤིས། སྦྱོར་ཚུལ་རྗེས་འཇུག་གི་ཁྱད་པར་ལ་མི་ལྟོས་པར་ཐམས་ཅད་ཀྱི་མཐར་ཅི་རིགས་པར་སྦྱར་བར་བྱ་)སྟེ། དཔེར་ན། (N**ནམ་མཁའ་ནས་ཆར་བབས། ནམ་མཁའ་ལས་ཆར་བབས། ས་གཞི་ནས་ལོ་ཏོག་འཁྲུངས། ས་གཞི་ལས་ལོ་ཏོག་འཁྲུངས། ལྟ་བུ་འབྱུང་ཁུངས་དང་། རྟ་ཐོག་ནས་ལྷུང་། རྟ་ཐོག་ལས་ལྷུང་། སྟན་ནས་ལྡིང་། སྟན་ལས་ལངས། ལྟ་བུའང་འབྱུང་ཁུངས་ཡིན་ལ། གཙོ་འཛིན་མཆོག་ནས་འདི་ལྟར་གསུངས་ལྟ་བུ་ཡང་འབྱུང་ཁུངས་ཡིན་ནོ། །)

(Dདགར་བ་)ལ། (Eརིགས་དང་། བྱ་བ་དང་། ཡོན་ཏན་དང་རྫས་ཀྱི་སྒོ་ནས་དགར་བ་བཞི་)ཡོད་དེ། དང་བོ་ནི། (N**མེས་རྒྱལ་གྱི་མི་རིགས་ཐམས་ཅད་ལས་རྒྱ་རིགས་མང་། གྲངས་ཉུང་མི་རིགས་ནང་ནས་བོད་རིགས་ནི་མཐོ་སྒང་ལ་གནས།) ལྟ་བུ། གཉིས་པ་ནི། (N**བྱ་བ་ཐམས་ཅད་ཀྱི་ནང་ནས་གཞན་དོན་བྱེད་པ་མཆོག ལས་ཐམས་ཅད་ལས་གཞུང་ལས་གཙོ།) ལྟ་བུ། གསུམ་པ་ནི། (N**ཐམས་ཅད་ལས་ཡོན་ཏན་ཆེ་བའི་མི་དེ། སློབ་གྲྭ་ཆེན་མོའི་ནང་ནས་རྩིས་ལ་མཁས་པ་དེ།) བཞི་བ་ནི། N**རྒྱལ་ཆེན་བཞིའི་ནང་ནས་རྒྱལ་མཚན་ཅན་ནི་རྣམ་སྲས་སོ། །མི་འདི་དག་ལས་གོང་རྟགས་ཅན་ནི་དམག་གོ །)ལྟ་བུ་སྟེ། མཆོག་ཏུ་དགར་བ་དང་། མང་བར་དགར་བ་དང་། ཡོན་ཏན་ཆེ་བར་དགར་བ། ཉུང་བར་དགར་བ་དང་། དམན་པར་དགར་བའང་ཡོད་དོ། །

(Nནས་སྡུད་པ་ལ་འཇུག་པ་)ནི། དཔེར་ན། (N**ཀྲུང་དབྱང་ནས་ས་གནས་བར། གཅིག་ནས་བརྒྱའི་བར། ཁྲིན་ཏུའུ་ནས་ལྷ་སའི་བར། མཚོ་སྔོན་ནས་ལྷ་སའི་བར། ཁྲིན་ཏུའུ་ནས་རྔ་བའི་བར་)ལྟ་བུ། (Nལས་སྡུད་པ་ལ་འཇུག་པ་)ནི། དཔེར་ན། (N**སྔོན་གྱི་ཡིག་རྙིང་ཕལ་མོ་ཆེར་བྱུང་བ་ལྟར། གཟུགས་ལས་སོགས་པ་དང་། མིག་ལས་སོགས་པ། དེ་དག་ལས་སྩོགས་པ།) ཞེས་པ་ལྟ་བུ། (O*འོན་ཀྱང་རྗེས་སུ་རིམ་གྱིས་བརྡ་དང་ཡིག་གཟུགས་འགྱུར་ནས། ལསྩོགས་པ་ཞེས་པར་ཚེག་མི་བྱེད་པར་གྱུར་པ་དང་། ཡང་ལ་སོགས་པ་ཞེས་བརྡ་སྐད་དང་ཡི་གེ་གཉིས་ཀར་ལ་རྐྱང་ལས་རྗེས་འཇུག་ས་མེད་པར་གྱུར་པ་ཡིན་)ཞིང་། སློབ་དཔོན་ཐོན་མིས་བརྡ་སྤྲོད་པའི་གཞུང་མཛད་སྐབས་ལས་སོགས་པ་ཞེས་ལས་སྡུད་པ་ལ་འཇུག་པའི་བརྡ་མ་འགྱུར་བའི་རྒྱུ་མཚན་གྱིས། དགར་དང་སྡུད་པའང་དེ་བཞིན་ནོ། །ཞེས་ནས་ལས་གཉིས་དགར་སྡུད་འབྱུང་ཁུངས་གསུམ་ལ་ཁྱད་མེད་དུ་འཇུག་པར་གསུངས་པ་ཡིན་མོད། དེང་དུས་ལ་སོགས་པ་ཞེས་སྒྲ་དང་། ཡིག་གཟུགས་གཉིས་ཀ་འགྱུར་བ་སོར་བཞག་བྱེད་ནའང་འདིའི་ལ་ཡིག་སྡུད་པ་ལ་འཇུག་པར་བྱེད་དགོས་སྙམ། འོན་ཀྱང་གཟུགས་སོགས་ཞེས་ལ་སྒྲ་མེད་སྐབས་ལ་ཡིག་བསྡུས་པ་ཡིན་པར་ཤེས་དགོས་ཏེ། རྣམ་དབྱེ་གཞན་དག་ཀྱང་བསྡུས་པ་ཤིན་ཏུ་མང་ངོ་། །མདའ་འཕངས་ནས་ཕོག ལག་པ་བརྐྱངས་ནས་བཟུང་། ཕྱག་འཚལ་ནས་བཤད་ལྟ་བུའི་ནས་མཚམས་སྦྱོར་དང་། ལྷག་བཅས་གཉིས་ཀ་ལ་འཇུག་པ་གོང་དུ་བཤད་པ་ལྟར་ལ། རྒྱུ་ལས་འབྲས་བུ་འབྱུང་ལྟ་བུའང་འབྱུང་ཁུངས་དངོས་ཡིན་ནོ། །

༡༥ (Nརྣམ་དབྱེ་བརྒྱད་པ་འབོད་པའི་སྒྲ་)བཤད་པ།

(N*མིང་གི་ཐོག་མར་སྦྱར་བའི་ཀྱེ་ཞེས་པའི་སྒྲ་ལྟ་བུ་)སྟེ། N**ཀྱེ་རྒྱལ་བོ་ཆེན་པོ། ཀྱེ་གྲོགས་པོ། ཀྱེ་གཙོ་བོ་ཆེན་པོ།) ལྟ་བུ་དང་། (O*སྲས་མོ་ཀྱེ་ལྟ་བུ་མིང་གི་མཐར་སྦྱར་བའང་ཡོད་ལ། ཀྭ་ཡེ་གྲོགས་པོ་ལྟ་བུ་དང་། ཕལ་སྐད་ཀྱི་ཝ་ཡེ་ལྟ་བུ་དང་། ཀྭའི་སྒྲ་དག་ཀྱང་། ཟུར་གྱིས་སྟོན་པ་དང་། བསྐུལ་བ་དང་། གླུ་ལེན་པ་དང་འཕྱ་བ་ལྟ་བུ་སྒེག་ཆོས་དང་དྲག་ཤུལ་ལ་སོགས་པ་དང་འབྲེལ་བའི་འབོད་པའི་སྒྲ་ཡིན་)པར་གསུངས་སོ། །

དེ་ལྟར་ན། (Oལ་དོན་གྱི་དེ་ཉིད་ཚེ་སྐབས་གཉིས་དང་། རྒྱན་སྡུད་ཀྱི་ཀྱང་འང་ཡང་གསུམ་དང་། ལྷག་བཅས་ཀྱི་སྟེ་ཏེ་དེ་གསུམ་དང་། འབྱེད་སྡུད་ཀྱི་གམ་ངམ་དམ་ནམ་བམ་མམ་འམ་རམ་ལམ་སམ་ཏམ་རྣམས་དང་། དགར་སྡུད་ཀྱི་ནས་ལས་གཉིས་)(O*རྣམ་དབྱེ་ལས་འཕྲོས་པ་ཡིན་ནོ། །)

དེ་དག་གི་སྡོམ་ནི།

རྣམ་དབྱེ་བརྒྱད་ནི་གོ་རིམ་བཞིན། །

དང་བོ་ངོ་བོ་གཉིས་པ་ལས། །

གསུམ་པ་བྱེད་པ་བཞི་བ་དགོས། །

ལྔ་བ་འབྱུང་ཁུངས་དྲུག་པ་འབྲེལ། །

བདུན་པ་གནས་གཞི་བརྒྱད་པ་འབོད། །

གང་ཞིག་ངོ་བོ་ཙམ་བརྗོད་པ། །

རྣམ་དབྱེ་དང་བོ་ཡིན་ཏེ་དཔེར། །

བུམ་པ་ཀ་བ་ཞེས་བརྗོད་བཞིན། །

དེ་དང་འབྲེལ་བའི་རྫོགས་ཚིག་ནི། །

གོ་ངོ་དོ་ནོ་བོ་མོ་འོ། །

རོ་ལོ་སོ་ཏོ་བཅུ་གཅིག་གོ །

སླར་སྡུད་ཟླ་སྡུད་ཅེས་ཀྱང་བྱ། །

ལ་དོན་རྣམ་པ་བདུན་ཡོད་དེ། །

སུ་རུ་དུ་ཏུ་ན་ར་ལ། །

གཉིས་པ་བཞི་བ་བདུན་པ་དང་། །

དེ་ཉིད་ཚེ་སྐབས་རྣམས་ལ་འཇུག །

ས་སུ་ག་བ་ད་དྲག་ཏུ། །

ང་ད་ན་མ་ར་ལ་དུ། །

འ་དང་མཐའ་རྟེན་མེད་མཐར་རུ། །

འདི་དང་ར་མཐའ་བྱ་བ་གཅིག །

ན་ལ་གཉིས་ནི་སྐབས་དང་སྦྱར། །

རྣམ་དབྱེ་སྦྱར་སའི་གཞི་དེ་ལ། །

བྱ་བ་བྱས་དང་བྱེད་པ་ཙམ། །

སྟོན་པ་རྣམ་དབྱེ་གཉིས་པ་ཡིན། །

རྣམ་དབྱེ་སྦྱར་སའི་གཞི་དེ་ཡི། །

ཆེད་དུའམ་དགོས་པ་སྟོན་པ་དེ། །

རྣམ་དབྱེ་བཞི་བ་དགོས་ཆེད་ཡིན། །

རྣམ་དབྱེ་སྦྱར་སའི་གཞི་དེ་ལ། །

ཆོས་ཤིག་གནས་ཙམ་སྟོན་པ་དེ། །

རྣམ་དབྱེ་བདུན་པ་གནས་གཞི་ཡིན། །

རྣམ་དབྱེ་སྦྱར་ས་དེ་ཉིད་ཀྱི། །

ངོ་བོ་ཉིད་དུ་གྲུབ་སྟོན་པ། །

དེ་ཉིད་ཅེས་བྱའི་ཚིག་ཕྲད་དོ། །

དུས་ཙམ་སྟོན་པའི་ལ་དོན་དེ། །

ཚིག་ཕྲད་ཚེ་སྐབས་ཞེས་བྱ་ཡིན། །

དྲུག་པ་འབྲེལ་སྒྲ་ཁྱད་གཞི་དང་། །

ཁྱད་ཆོས་གང་དག་འབྲེལ་བྱེད་པའི། །

ཀྱི་གི་གྱི་འི་ཡི་ལྔ་བོ། །

རྣམ་དབྱེ་གསུམ་པ་བྱེད་པ་ནི། །

བྱེད་པོ་གང་གིས་བྱ་བ་ཞིག །

བྱས་དང་བྱེད་པ་སྟོན་བྱེད་པའི། །

ཀྱིས་གིས་གྱིས་འིས་ཡིས་རྣམས་སོ། །

ད་བ་ས་ཀྱི་ག་ང་གི །

ན་མ་ར་ལའི་རྗེས་སུ་གྱི། །

འ་དང་མཐའ་རྟེན་མེད་མཐར་འི། །

རྐང་བ་སྐོང་ཚེ་ཡི་ཞེས་ཐོབ། །

རྒྱན་སྡུད་ཀྱང་འང་ཡང་གསུམ་ནི། །

མཐུན་དང་མི་མཐུན་ཆོས་གཉིས་ནི། །

གཞི་གཅིག་ལ་ནི་ཉེར་སྡུད་ཅིང་། །

ཁྱད་པར་ཚིག་ནི་མཛེས་བྱེད་ལ། །

མཐུན་དང་མི་མཐུན་རྒྱན་གཉིས་ཟེར། །

ག་ད་བ་ས་ད་དྲག་མཐར། །

ཀྱང་ཐོབ་ང་ན་མ་ར་ལའི། །

མཐའ་རུ་ཡང་ནི་སྦྱོར་བ་སྟེ། །

རྗེས་འཇུག་མེད་དང་འ་ཡི་མཐར། །

འང་དང་ཡང་གཉིས་ཅི་རིགས་སྦྱོར། །

ཡང་ནི་བསྐྱར་དང་བསྣན་ལའང་འཇུག །

སྟེ་ཏེ་དེ་གསུམ་ནས་ལ་བཅས། །

བསྟན་བྱ་ཚིག་གི་ལྷག་མ་ཙམ། །

འདྲེན་པའི་ལྷག་བཅས་ལ་འཇུག་གོ །

ད་དེ་ན་ར་ལ་ས་དང་། །

ད་དྲག་ཅན་མཐར་ཏེ་རྐྱང་ཐོབ། །

ག་ང་བ་མ་འ་རྣམས་དང་། །

མཐའ་རྟེན་མེད་མཐར་ས་སྟེ་ཐོབ། །

ལས་དང་ནས་ནི་རང་དབང་ཅན། །

འབྱེད་སྡུད་སྐབས་སུ་རྗེས་འཇུག་བཅུ། །

རང་འདྲར་མ་ཡིག་སྦྱར་བ་དང་། །

ད་དྲག་ཐོབ་མཐར་ཏ་དང་སྦྱར། །

ནས་ལས་གཉིས་ནི་འབྱུང་ཁུངས་དང་། །

དགར་དང་སྡུད་པ་གསུམ་ལ་འཇུག །

གང་ཞིག་གང་ལས་བྱུང་སྟོན་པའི། །

ནས་ལས་གཉིས་ནི་འབྱུང་ཁུངས་ཡིན། །

ཀྱེ་དང་ཀྭ་ཡེ་འབོད་པའི་སྒྲ། །

ཕལ་ཆེར་མིང་གི་ཐོག་མར་སྦྱར། །

སྐབས་འགར་མཐའ་མར་སྦྱར་བའང་ཡོད། །

ཅེས་བྱང་བར་བྱའོ། །རྣམ་དབྱེ་འཕྲོས་དང་བཅས་པ་བཤད་ཟིན་ཏོ། །

གསུམ་པ་ཚིག་ཕྲད་གཞན་བཤད་པ།

༡ ནི་སྒྲ་དགར་བརྣན་གྱི་སྒྲ་ལ་འཇུག་ཚུལ་བཤད་པ་ལ།

(Nདགར་བ་)ནི་(N*དགར་གཞི་གཞན་ལས་ལོགས་སུ་དགར་བ་)དང་། (Nབརྣན་པ་)ནི་(N*ནན་ཏན་དུ་བརྣན་པའམ་ངེས་བཟུང་གི་ཚིག་ཕྲད་དུ་འགྱུར་རོ། །)

(Dདགར་བ་)ལ་(Eརིགས་མཐུན་པ་ལས་དགར་བ་དང་། རིགས་མི་མཐུན་པ་ལས་དགར་བ་གཉིས།) དང་བོ་ནི། དཔེར་ན། (N**རྟ་མཆོག་ནི་རྟ་གཞན་ལས་འགྲོས་མགྱོགས་)ལྟ་བུའོ། །གཉིས་པ་ནི། དཔེར་ན། (N**རྟ་ནི་བ་ལང་ལས་འགྲོས་མགྱོགས་)ལྟ་བུའོ། །

(Nདགར་གཞི་དངོས་སུ་མ་སྨོས་ཀྱང་ནི་སྒྲ་དགར་ཚིག་ལ་འཇུག་པ།) དཔེར་ན། (N**ཡོན་ཏན་ཆེན་པོ་དང་ལྡན་པ་འདི་ནི་སློབ་དཔོན་ཆེན་པོའོ། །)ལྟ་བུ། (Dཡང་དགར་བ་)ལ་(Eམཆོག་ཏུ་དགར་བ། དམན་པར་དགར་བ། ཐ་དད་ཙམ་དུ་དགར་བ་གསུམ་)ལས། དང་བོ་ནི། (N**བསམ་འཕེལ་དབང་རྒྱལ་ནི་ནོར་བུ་རྣམས་ཀྱི་མཆོག་གོ །)ལྟ་བུ། གཉིས་པ་ནི། (N**རྟ་དང་བོང་བུ་གཉིས་ལས་ནི་བོང་བུ་དམན་ནོ། །)ལྟ་བུ། གསུམ་པ་ནི། (N**སྦྱོར་དངོས་རྗེས་གསུམ་གྱི་དང་བོ་ནི།) ལྟ་བུ་དང་། (N**བུམ་པ་ནི་ཀ་བ་ལས་གཞན་ནོ། །)ལྟ་བུ། འགྲེལ་བ་སྔ་མ་དག་ལས་འདི་ལྟར་བཤད་མོད། ནི་མ་སྦྱར་ན་ཡང་ལས་དགར་ཚིག་ཡིན་པས་དཔྱད་གཞི་ཡོད་དོ། །

(Nབརྣན་པའམ་ངེས་བཟུང་ལ་འཇུག་པ་)ནི། (N**ཁྲབ་ནི་གྱོན། གྲི་ནི་བཏགས། མདུང་ནི་བཟུང་།) ལྟ་བུ་དང་། (N**རང་རེའི་རྒྱལ་ཁབ་ལ་མི་ནི་མང་། སྟོབས་ནི་ཆེ། ས་ཁྱོན་ནི་ཡངས། ཐོན་ཁུངས་ནི་མང་།) ལྟ་བུའོ། །

༢ (P*དང་སྒྲ་)བཤད་པ།

(Pསྡུད་པ། འབྱེད་པ། རྒྱུ་མཚན། ཚེ་སྐབས། གདམས་ངག་སྟེ་ལྔ་)ལ་འཇུག་པ་ལས།

དང་བོ་(Dསྡུད་པ་ལ་འཇུག་པ་)ནི། (Eགམ་ལ་སོགས་པའི་སྐབས་ལྟར་ཕྱོགས་གཅིག་ཏུ་སྡུད་པ་དང་། སྔ་མ་སྦྱར་བའི་ཆོས་ཕྱི་མར་སྦྱོར་བ་སྡུད་པ་དང་། ཕྱི་མར་སྦྱར་བའི་ཆོས་སྔ་མར་སྦྱོར་བ་སྡུད་པ་གསུམ་)ལས། དང་བོ་ནི། དཔེར་ན། (N**མིག་དང་། རྣ་བ་དང་། སྣ་དང་། ལྕེ་དང་། ལུས་རྣམས་ནི་དབང་བོ་ལྔའོ། །)ལྟ་བུ། གཉིས་པ་ནི། (N**ཉི་མ་ནི་འོད་དང་ལྡན་ཏེ། གློག་སྒྲོན་དང་ཟླ་བ་ཡང་ངོ་། །)ལྟ་བུ། གསུམ་པ་ནི། (N**ཉི་མ་དང་ཟླ་བ་དང་ནོར་བུ་ལས་ཀྱང་འོད་འཕྲོའོ། །)ལྟ་བུའོ། །གཉིས་པ་(Nའབྱེད་པ་ལ་འཇུག་པ་)ནི། དཔེར་ན། (N**དབང་བོ་ནི་ལྔ་སྟེ། མིག་དང་། རྣ་བ་དང་། སྣ་དང་། ལྕེ་དང་། ལུས་རྣམས་སོ། །)ལྟ་བུ་སྟེ། (O*གཞི་གཅིག་ལས་རྣམ་གྲངས་ཐ་དད་པའམ། རྣམ་གྲངས་དུ་མ་འབྱེད་པ་གམ་ལ་སོགས་པ་བཞིན་ནོ། །)

གསུམ་པ་(Nརྒྱུ་མཚན་ལ་འཇུག་པ་)ནི། (N*གཏན་ཚིགས་སྟོན་པ་སྟེ། ན་ཡིག་གི་འཇུག་པ་དང་དོན་འདྲ་བ་ཡིན་)ཏེ། དཔེར་ན། (N**དུ་བ་མཐོང་བ་དང་མེ་ཡོད་པར་ཤེས་སོ། །བརྩོན་འགྲུས་བརྩམས་པ་དང་མཐར་ཕྱིན།) ལྟ་བུ་དང་། (O*རྒྱུ་ཡོད་པ་དང་འབྲས་བུ་འབྱུང་ལྟ་བུ་དུས་དང་རྒྱུ་མཚན་ལྷན་ཅིག་ཏུ་སྟོན་པའང་ཡོད་དོ། །)

བཞི་བ་(Nཚེ་སྐབས་ལ་འཇུག་པ་)ནི། (N**ཉི་མ་ཤར་བ་དང་ཚོགས་འདུ་འཚོགས། སྒོ་ཕྱེས་པ་དང་ནང་དུ་སོང་། འཁོར་ལོ་བསྐོར་བ་དང་མཉམ་དུ་སྒྲ་གྲགས།) ལྟ་བུའོ། །

ལྔ་བ་(Nགདམས་ངག་ལ་འཇུག་པ་)ནི། དཔེར་ན། (N**འདི་གྱིས་དང་། ཉོན་དང་། སློབས་དང་། བརྩོན་འགྲུས་རྩོམས་དང་མཁས་པར་འགྱུར། ཡིད་ལ་ཟུངས་དང་རང་ལ་ཕན།) ལྟ་བུ་སྟེ། (O*བྱ་བ་ལ་བསྐུལ་བའི་ཕྱིར་ན་ཡིག་གི་འཇུག་པ་དང་དོན་འདྲ་བར་གདམས་ངག་འདོམས་པའོ། །)



༣ (Nསྤྱི་སྒྲ་)བཤད་པ།

(N*གང་ཞེས་པ་སྤྱི་སྒྲ་ཡིན་)ལ། དེ་ལ་ཡང་ཐོག་མར་དོན་དེ་དམིགས་སུ་མ་བཟུང་བར་སྤྱིར་སྨོས་ནས། ཕྱིས་ཡོན་ཏན་སོགས་ཀྱིས་ཁྱད་པར་དུ་བྱས་ནས་དམིགས་སུ་འཛིན་པ་དང་། རིགས་ཅན་ཀུན་ལ་ཁྱབ་པའི་སྤྱི་ཙམ་བརྗོད་པ་དང་། སྤྱིར་འདྲི་བ་དང་། ཐེ་ཚོམ་ནས་འདྲི་བ་དང་། གདམ་ང་ལ་འཇུག་པ་རྣམས་ཡོད་པ་ལས།

དང་བོ་ནི། དཔེར་ན། (N**གང་གིས་སྒྲ་དབྱངས་གསུངས་པ་ཡི། །འཇམ་པའི་དབྱངས་ལ། ཞེས་དང་། གང་གིས་མིང་གཞི་སྔོན་གསུངས་པའི། །རྟག་ཞི་བ་ལ།) ལྟ་བུ།

གཉིས་པ་ནི། དཔེར་ན། (N**གདུང་འདེགས་པ་གང་ཡིན་པ་དེ་ནི་ཀ་བའོ། །)ལྟ་བུ་སྟེ། (O*ཤིང་གི་ཀ་བ་སོགས་ཀ་བའི་བྱེ་བྲག་ཐམས་ཅད་ལ་ཁྱབ་པའི་ཀ་བའི་སྤྱི་ཙམ་བརྗོད་པའོ། །)

གསུམ་པ་ནི། དཔེར་ན། (N**མི་འདི་རྣམས་ལས་ལས་བྱེད་པ་ནི་གང་ཡིན། བཟོ་བ་ནི་གང་ཡིན། ཞིང་བ་ནི་གང་ཡིན།) ལྟ་བུ་དང་། ཁྱོད་གང་དུ་འགྲོ་རྒྱུ་ཡིན་ཞེས་འདྲི་བ་ལྟ་བུ།

བཞི་བ་ནི། དཔེར་ན། (N**ངས་བྱ་བ་གང་བྱས་ན་ལེགས་ཞེས་པ་སྟེ་ཐེ་ཚོམ་པ་)ལྟ་བུ།

ལྔ་བ་ནི། དཔེར་ན། (O*ཟས་འདི་རྣམས་ཀྱི་ནང་ནས་ཁྱེད་ཀྱིས་གང་ཟ། ཞེས་འདེམ་དུ་བཅུག་པ་སྟེ་དྲི་བའང་ཡིན། གཞན་ཡང་། སུ། ཅི། ནམ། ཇི་རྣམས་ཀྱང་གང་སྒྲ་ལས་ཁྱབ་ཆུང་བ་མ་གཏོགས་གང་དང་འཇུག་པ་ཕལ་ཆེར་མཐུན་ལ། སུ་སྒྲ་ནི་གང་ཟག་བརྗོད་པའི་སྤྱི་སྒྲ་ཡིན་)ཏེ། དཔེར་ན། (N**ཁྱོད་སུ་ཡིན། དེ་སུ་རེད། སུ་ཡོང་རྒྱུ་རེད།) ལྟ་བུ། (Nཅི་སྒྲ་)ནི་(N*དོན་བརྗོད་པའི་སྤྱི་སྒྲ་)སྟེ། དཔེར་ན། (N**དོན་ཅི་ལ་འོང་། ཅི་དགོས། ཅི་ཡིན་རུང་། ཅི་ཡོད། ཅིའི་ཕྱིར།) ལྟ་བུ། (Nནམ་སྒྲ་)ནི་(N*དུས་བརྗོད་པའི་སྤྱི་སྒྲ་)སྟེ། དཔེར་ན། (N**ཁྱེད་ནམ་འགྲོ། དུས་ནམ་འོང་། ནམ་ཞིག་འདི་འདྲ་འབྱུང་)ལྟ་བུ། (Nཇི་སྒྲ་)ནི་(N*དཔེ་བརྗོད་པའི་སྤྱི་སྒྲ་)སྟེ། དཔེར་ན། (N**ཕ་ཡུལ་ཇི་འདྲ་ཡིན། ཇི་ལྟ་ཡིན་རུང་། ཁྱོད་ཇི་འདྲ་བ་དེ་འདྲར་)ལྟ་བུའོ། །

༤ བདག་སྒྲ་བཤད་པ།

(Oཔ་བ་པོ་བོ་ཅན་ལྡན་རྣམས་)ཏེ། (O*པ་བ་པོ་བོ་རྣམས་དོན་ཕོ་བརྗོད་པ་ལ་གཙོ་ཆེར་སྦྱོར་བས་ན། སྐྱེས་པའི་རྟགས་སམ་ཕོའི་རྟགས་ཞེས་བྱ་ཞིང་། ཕོའི་རྟགས་དེ་རྣམས་མི་མཐར་སྔར་མེད་པ་ལ་གསར་དུ་སྦྱོར་ཚེ་བདག་པོའི་སྒྲར་འགྱུར་བ་ཡིན་)ལ། པ་བ་པོ་བོ་ཅན་ལྡན་རྣམས་མིང་མཐའ་གང་སྦྱོར་ཚུལ་ནི།

ག་ད་ན་བ་མ་ས་དང་། །

ད་དྲག་ཅན་མཐར་པ་དང་པོ། །

ང་འ་ར་ལ་མཐའ་མེད་མཐར། །

བ་དང་བོ་ཉིད་སྦྱོར་བ་སྟེ། །

ཅན་ལྡན་ངེས་མེད་སྐབས་དང་སྦྱར། །

ཞེས་པ་ལྟར་(Pག་ད་ན་བ་མ་ས་དང་ད་དྲག་ཅན་རྣམས་)ལ་(P*པ་དང་པོ་སྦྱར་)ཞིང་། (Pང་འ་ར་ལ་དང་མཐའ་མེད་ཅན་རྣམས་)ལ་(P*བ་དང་བོ་སྦྱར་)ལ། (Pཅན་ལྡན་དག་)(P*མིང་མཐའ་ངེས་པ་མེད་པར་སྐབས་ཐོབ་ཀྱིས་སྦྱར་བར་བྱའོ། །)དཔེར་ན། (N**དབུས་པ། སོ་ནམ་པ། ལྷོ་བྲག་པ། རི་དྭགས་པ་)ལྟ་བུ་དང་། (N**ཞིང་བ། མདའ་བ། མགར་བ། བྱ་ཡུལ་བ། བཟོ་བ། སློབ་གྲྭ་བ་)ལྟ་བུ་དང་། (N**ཡི་གེའི་བྱེད་པོ། སྤྱི་ནོར་ལེན་པོ། བྱེད་པ་བོ། གཏོང་བ་བོ།) ལྟ་བུ་དང་། (N**ཡོན་ཏན་ཅན། སྨ་ར་ཅན། དབྱུག་པ་ཅན། བློ་ལྡན། འབྱོར་ལྡན། ཤེས་ལྡན།) ལྟ་བུའོ། །(P*འདི་ལ་བཤད་ཚུལ་མང་ཡང་འདི་ལྟར་རྟགས་མཐའ་འདྲེན་ཚུལ་ལ་སྦྱར་ན་ལེགས་པར་སེམས། ཡོད་པ། མེད་པ། བུམ་པ། ཀ་བ། སྤྱི་བོ། ལྟ་བུའི་པ་བ་དང་པོ་བོ་མིང་གི་ཆ་ཤས་ཡིན་པས། བདག་སྒྲ་མིན་ལ། གྲངས་ལྡན་རི་ཡི་འཕྲེང་བ། ལྟ་བུ་དང་། ལྷ་ཁང་ཀ་བ་ཤིང་ལོ་ཅན། ལྟ་བུའི་ལྡན་དང་ཅན་དག་ཀྱང་བདག་སྒྲ་དང་མཚུངས་པའི་ཚིག་ཕྲད་ཡིན་མོད། བདག་སྒྲ་དངོས་མིན་)ཏེ། ((Nབདག་སྒྲ་)ནི་(N*བདག་པོའམ་ལྡན་པའི་གང་ཟག་དེ་སྟོན་བྱེད་ཅིག་དགོས།) (P*པ་བ་པོ་བོ་ཅན་ལྡན་ཡོད་ཚད་བདག་སྒྲ་ཡིན་མི་དགོས་པ་ཤེས་དགོས་སོ། །)

༥ དགག་སྒྲ་བཤད་པ།

མ་མི་མེད་མིན་རྣམས་ཏེ། (Nམ་)ནི་(N*བྱུང་ཟིན་བཀག་པའི་དགག་སྒྲ་)དང་། (Nམི་)ནི་(N*འབྱུང་འགྱུར་འགོག་པའི་དགག་སྒྲ་)དང་། (Nམེད་དང་མིན་)ནི་(N*དུས་གསུམ་གར་སྦྱོར་རུང་བའི་དགག་སྒྲ་ཡིན་)ལ། (O*མ་མི་གཉིས་ནི་མིང་གི་ཐོག་མར་སྦྱོར་བ་དང་། མེད་མིན་གཉིས་ནི་མིང་གི་མཐར་སྦྱོར་བ་ཡིན་)ཏེ། དཔེར་ན། (N**མ་སྐྱེས། མ་འགག མ་མཐོང་། མ་ཡོང་། ལྟ་བུ་དང་། མི་སྐྱེ། མི་རུང་། མི་འགྲོ།) ལྟ་བུ་དང་། (N*སྐྱོན་མེད། དགྲ་མེད། བར་ཆད་མེད། ཡོད་པ་མིན། ཡོང་རྒྱུ་མིན། ལོག་སྤྱོད་པ་མིན།) ལྟ་བུ་སྟེ་(O*སྐྱེས་པ་དང་མཐོང་བ་སོགས་དགག་པའི་སྒྲའོ། །སྒྲོལ་མ། མཛེས་མ། ཆང་མ། ཁྱིམ་བདག་མ། བུ་གསོ་མ་སོགས་དོན་མོ་བརྗོད་པ་ལ་གཙོ་ཆེར་མ་ཡིག་སྦྱོར་བའི་རྒྱུ་མཚན་གྱིས་དེ་ལ་མོ་རྟགས་སམ་བུད་མེད་ཀྱི་རྟགས་ཞེས་བྱ་ཞིང་། ཕལ་ཆེར་མོར་གོ་བར་བྱེད་པའི་མོ་རྟགས་མ་ཡིག་དེ་མིང་གི་ཐོག་མར་སྔར་མེད་གསར་དུ་སྦྱར་ཚེ། དགག་སྒྲར་འགྱུར་བ་ཡིན་གྱི་ཕོ་མོའི་རྟགས་གང་ཡིན་ཐམས་ཅད་བདག་སྒྲ་དང་དགག་སྒྲར་བཤད་པ་མིན་)ཏེ། མ་མོ། མ་ཧེ་ལྟ་བུའི་མིང་གི་ཆ་ཤས་སུ་ཐོག་མ་ནས་གྲུབ་པའི་མ་ཡིག་ལྟ་བུ་དགག་སྒྲ་མ་ཡིན་པ་དང་། བླ་མ། སློབ་མ། གྲོ་མ། ལྟ་བུའི་མ་ཡིག་མོ་རྟགས་དང་དགག་སྒྲ་གང་ཡང་མ་ཡིན་པའང་ཡོད། ལྷ་ཞེས་པ་དང་། མི་ཞེས་པ་ལྟ་བུ་ཕོ་མོ་གཉིས་ཀའི་སྤྱི་བརྗོད་པ་ཡིན་སྟབས། རེ་རེའི་རྟགས་སུ་མི་འགྱུར་མོད། ལྷ་མོ་ཞེས་བྱ་བའི་ཟླ་དང་ཚོགས་ན། ལྷ་ཞེས་པ་ཕོར་གོ་བ་དང་། དེ་བཞིན་དུ་བུ་དང་བུ་མོ། མི་དང་མི་མོ། རྒྱ་དང་རྒྱ་མོ་སོགས་ཀྱི་ཟླ་བོ་ཕྱི་མ་ལ་མོ་རྟགས་སྦྱར་བའི་ནུས་པས་སྔ་མ་ཕོར་གོ་བ་ལྟ་བུའོ། །

༦ དེ་སྒྲ་བཤད་པ།

(P*དེ་སྒྲ་)ནི་(Pདོན་དགུ་ལ་འཇུག་)སྟེ། ཐ་སྙད་ཀྱི་དབང་གིས་གསུམ་དང་། དངོས་པོའི་དབང་གིས་བཞི། དུས་ཀྱི་དབང་གིས་གཉིས་ལ་འཇུག་གོ །

དང་བོ། དེ་ལ་(Dཐ་སྙད་དབང་དུ་བྱས་པ་གསུམ་)ནི། (Eཐ་སྙད་འདས་པ་དང་། རྣམ་གྲངས་གཞན་བརྗོད་པ་དང་། ལྷག་བཅས་ཏེ་གསུམ་)མོ། །

དང་བོ་(Nཐ་སྙད་འདས་པ་ལ་འཇུག་པ་)ནི། དཔེར་ན། (N**བོད་ཡུལ་ནི་ས་མཐོའོ། །དེ་ལ་གངས་རི་དང་བྲག་རི་མང་ངོ་)ལྟ་བུ་དང་། (N**མེ་འཁོར་ནི་ཤིན་ཏུ་ཆེའོ། །དེ་རླངས་འཁོར་ལས་མགྱོགས། དེ་སྐྱེལ་འདྲེན་ལ་ཤིན་ཏུ་གལ་ཆེ།) ལྟ་བུ་སྟེ། (O*དོན་དེ་འདས་མ་འདས་གང་ཡིན་ཡང་རུང་མིང་གི་ཐ་སྙད་ཙམ་འདས་པ་ལ་མིང་དེ་སླར་འདྲེན་མི་དགོས་པར་དེ་ཞེས་བརྗོད་པས་གོ་བ་)ལྟ་བུའོ། །གཉིས་པ་(Nརྣམ་གྲངས་གཞན་བརྗོད་པ་ལ་འཇུག་པ་)ནི། དཔེར་ན། (N**ལྟོ་ལྡིར་བ་གང་དང་གང་ཡིན་པ་དེ་དང་དེ་ནི་བུམ་པའོ། །གདུང་འདེགས་པ་གང་དང་གང་ཡིན་པ་དེ་དང་དེ་ནི་ཀ་བའོ། །)ལྟ་བུ་སྟེ། (O*བུམ་པ་དང་། ཀ་བའི་རྣམ་གྲངས་གཞན་དུ་མ་ཡོད་པ་གང་སྒྲ་དང་དེ་སྒྲས་གོ་བར་བྱེད་པ་)ལྟ་བུའོ། །གསུམ་པ་(Nལྷག་བཅས་ལ་འཇུག་པ་)ནི། དཔེར་ན། (O*ཡོད་དེ། བརྗོད་དེ། ལྟ་བུ་སྔར་ལྷག་བཅས་ཀྱི་སྐབས་སུ་བཤད་པ་རྣམས་ཏེ་དོན་སྔ་མ་ལས་གཞན་ཞིག་འདྲེན་རྒྱུ་ཡོད་མེད་ལ་མི་ལྟོས་པར་ཚིག་གི་ཐ་སྙད་ལྷག་མ་ཙམ་འདྲེན་ཅིང་སྟོན་པའོ། །འདི་གསུམ་ནི་མིང་ཚིག་གི་ཐ་སྙད་དང་བརྗོད་བྱའི་དངོས་པོ་གཉིས་ཀྱི་ནང་ནས། གཙོ་བོར་ཐ་སྙད་ཁོ་ན་ལ་འཇུག་པས་ན་ཐ་སྙད་ལ་འཇུག་པ་ཞེས་བྱའོ། །)

གཉིས་པ། (Dདེ་སྒྲ་དངོས་པོ་ལ་འཇུག་པ་བཞི་)ནི། (Eབདེན་པ་དང་། གསང་བ་དང་། བདག་གི་བ་དང་། ཕ་རོལ་བོ་ལ་འཇུག་པ་བཞི་)ལས། དང་བོ་(Oབདེན་པ་ལ་འཇུག་པ་)ནི། དཔེར་ན། (O*དེ་བཞིན་ཉིད། དེ་ཁོ་ན་ཉིད། ཆོས་རྣམས་ཀྱི་དེ་ཉིད། ལྟ་བུའི་བརྗོད་བྱའི་དངོས་པོ་དེའི་ངོ་བོ་ཉིད་དམ་རང་བཞིན་ནམ་བདེན་པར་སྟོན་པར་བྱེད་པའོ། །)གཉིས་པ་(Oགསང་བ་ལ་འཇུག་པ་)ནི། དཔེར་ན། (O*དེ་མ་བཤད། དེ་མ་སྟོན། དེ་སུ་ལའང་མ་སྟོན། ལྟ་བུ་གསང་བྱའི་དངོས་པོ་དེའི་བརྡ་སྔར་སོང་ཟིན་པས་གང་ཟག་ལ་གསང་བྱ་དེ་བཤད་ཚེ། གསང་བྱའི་རང་མིང་མི་སྨོས་པར། དེ་ཞེས་བརྗོད་པ་)ལྟ་བུའོ། །གསུམ་པ་(Oབདག་གི་བ་ལ་འཇུག་པ་)ནི། དཔེར་ན། (O*རང་གི་ཡོ་བྱད་སོགས་ལ་མིག་གཏད་དེ། ཁོའི་དེ། བདག་གི་དེ། བདག་ཉིད་ཀྱི་དེ། རང་གི་དེ། ངའི་དེ་ལྟ་བུ་བདག་གི་བའམ་བདག་དང་འབྲེལ་བའི་དངོས་པོ་ལ་དེ་སྒྲ་འཇུག་པ་ལ་ཟེར་ཞིང་། བདག་ཉིད་ལ་དེ་སྒྲ་མི་འཇུག་གོ) །བཞི་བ་(Oཕ་རོལ་བོ་ལ་འཇུག་པ་)ནི། དཔེར་ན། (O*མི་དེ། རྟ་དེ། བོད་དེ། རྒྱ་དེ། ཁྱེད་ཀྱི་དེ། གཞན་གྱི་དེ། ལྟ་བུ་སྟེ། གང་ཟག་ཕ་རོལ་བོ་དང་། དེ་དང་འབྲེལ་བའི་དངོས་པོ་གཉིས་ཀ་ལ་དེ་སྒྲ་འཇུག་གོ) །(O*བརྗོད་བྱའི་དངོས་པོའི་ངོ་བོ་ཉིད་རང་མིང་གིས་བརྗོད་མ་བརྗོད་ལ་མ་ལྟོས་པར་དེ་ཞེས་བརྗོད་པས་གོ་བར་བྱེད་པས་ན་འདི་བཞི་ལ་འཇུག་པའི་དེ་སྒྲ་དངོས་པོ་ལ་འཇུག་པ་ཞེས་བཤད་དོ། །)

གསུམ་པ། (Dདུས་ཀྱི་དབང་གིས་གཉིས་ལ་འཇུག་པ་)ནི། (Eའདས་པ་དང་མ་འོངས་པ་ལ་འཇུག་པ་གཉིས་)ཏེ། དང་བོ་(Nའདས་པ་ལ་འཇུག་པ་)ནི། དཔེར་ན། (N**སྔོན་གྱི་བསྐལ་བ་དེ་ལ། དུས་རབས་སྔོན་མ་དེའི་སྐབས། ལོ་དེའི་ནང་། ཟླ་བ་སྔ་མ་དེ་ལ། ཁ་སང་གི་དུས་དེ་ལ། ད་ནངས་སྔ་དྲོའི་དུས་དེ་ལ། སྔར་འདས་མ་ཐག་གི་དུས་དེ་ལ།) ལྟ་བུ་སྟེ། (O*བསྐལ་བ་དང་། ལོ་དང་། ཟླ་བ་དང་། ཞག་དང་། ཟ་མ་གང་རུང་ཞིག་དུས་ད་ལྟ་བར་བཟུང་བའི་འདས་པ་ཐམས་ཅད་ལ་དེ་སྒྲ་འཇུག་གོ །)གཉིས་པ་(Nམ་འོངས་པ་ལ་འཇུག་པ་)ནི། དཔེར་ན། (N**སང་གི་དུས་དེ་ཙམ་ན། ཟླ་བ་རྗེས་མ་དེ་ལ། ལོ་རྗེས་མ་དེ་ལ། མ་འོངས་གུང་ཁྲན་རིང་ལུགས་ཀྱི་སྐབས་དེ་ལ།) ལྟ་བུ་སྟེ། (O*བསྐལ་བ་འདི་ད་ལྟ་བ་བྱས་ཚེ། བསྐལ་བ་སྔོན་མ་ཡན་ཆད་འདས་པ་དང་། བསྐལ་བ་རྗེས་མ་ཕན་ཆད་མ་འོངས་པ་དང་། ལོ་འདི་ད་ལྟ་བར་བཟུང་ཚེ། ལོ་སྔ་མ་ལ་འདས་པ་དང་། ལོ་རྗེས་མ་མ་འོངས་པ་དང་། དེ་བཞིན་དུ་ད་ལྟའི་སྐད་ཅིག་མ་འདི་ལ་ལྟོས་ནས། སྐད་ཅིག་སྔ་མ་འདས་པ་དང་། སྐད་ཅིག་ཕྱི་མ་མ་འོངས་པར་འཇོག་པ་སོགས་གཅིག་གཅིག་ལ་ལྟོས་ནས་འཇོག་དགོས། དེ་སྒྲ་ནི་དངོས་པོའི་ནང་ནས་བདག་ལ་མི་འཇུག དུས་ཀྱི་ནང་ནས་ད་ལྟ་བ་ལ་མི་འཇུག་སྟེ། བདག་ལ། ང་རང་། ང་། ཁོ་བོ། བདག་ཉིད་ཟེར་བ་ལས་དེ་སྒྲ་མི་འཇུག་ལ། བདག་དང་འབྲེལ་བའི་དངོས་པོ་ལ་འཇུག་པ་གོང་བཞིན་ནོ། །)

༧ འདི་སྒྲ་བཤད་པ།

(Oའདི་སྒྲ་)ནི། (O*དུས་ད་ལྟ་བ་ལ། བསྐལ་བ་འདི། ལོ་འདི། ཟླ་བ་འདི། ཞག་འདི། དུས་ཚོད་འདི། ཞེས་འདི་སྒྲ་འཇུག་པ་ལས་དེ་སྒྲ་མི་འཇུག་ལ། འོན་ཀྱང་ད་ལྟ་བའི་དངོས་པོ་ལ་མི་འཇུག་པ་མ་ཡིན་ཏེ། བདག་ཉིད་མ་གཏོགས་དུས་གསུམ་ཀའི་དངོས་པོ་ལ་འཇུག་པ་དཔེར་བརྗོད་སྔ་མ་རྣམས་ཀྱིས་ཤེས་པར་བྱའོ།) །ཐ་སྙད་ལ་འཇུག་པའི་སྐབས་སུ་བཤད་པ་མིང་ཚིག་གི་ཐ་སྙད་ཙམ་འདས་པ་དང་། འདིར་དུས་འདས་པ་དང་མ་འོངས་པ་ལ་དེ་སྒྲ་འཇུག་ཚུལ་བཤད་པ་ཡིན་སྟབས། སྔ་མ་ལ་ཐ་སྙད་འདས་པ་ཞེས་པ་བརྗོད་པ་དང་། འདིར་དུས་ཀྱི་དབང་གིས་གཉིས་ཞེས་བཤད་པ་ཡིན། སྔར་ལྷག་བཅས་ཀྱི་སྐབས་སུ་ལྷག་མ་འདྲེན་ཚུལ་གྱི་སྒོ་ནས་བཤད། དགོས་པ་མི་འདྲ་བ་ཡོད་གཤིས། ཟློས་སྐྱོན་མི་འབྱུང་བ་ཤེས་དགོས་སོ། །(P*འདི་ཞེས་པའི་ཚིག་ཕྲད་)(Pདུས་གསུམ་གྱི་ནང་ནས་ད་ལྟ་བ་དང་། དངོས་པོ་ཉེ་རིང་གཉིས་ཀྱི་ནང་ནས་ཉེ་བ་དང་། མངོན་ལྐོག་གཉིས་ཀྱི་ནང་ནས་མངོན་སུམ་དང་། བདག་གཞན་གཉིས་ཀྱི་ནང་ནས་གཞན་ལ་འཇུག་ཅིང་། དངོས་པོའི་དབང་དུ་བྱས་ན་འདས་པ་དང་། མ་འོངས་པའི་དངོས་པོ་ལ་ཡང་འཇུག་པར་སྨྲ་སྒོ་ལས་བཤད་ལ་དེ་ལས་གཞན་ལ་མི་འཇུག་གོ) །(Nདུས་ད་ལྟ་བ་ལ་འཇུག་པ་)ནི། དཔེར་ན། (N**ལོ་འདི་ལ། ཟླ་བ་འདིའི་ནང་། བསྐལ་བ་འདི་)ལ་ལྟ་བུ། (Nདངོས་པོ་ཉེ་བ་ལ་འཇུག་པ་)ནི། དཔེར་ན། (N**གསེར་འདི། འཁོར་ལོ་འདི། མི་འདི། ཞེས་རང་གི་ཉེ་བར་ཡོད་པ་དང་མངོན་སུམ་དུ་ཡོད་པ་དག་ལ་འདི་སྒྲ་འཇུག་)ལ། (Pརིང་བ་དང་། མངོན་དུ་མ་གྱུར་པ་དག་)ལ་(P*འདི་སྒྲ་མི་འཇུག་པར་དེ་སྒྲ་འཇུག་)སྟེ། དཔེར་ན། (N**གསེར་དེ། འཁོར་ལོ་དེ། མི་དེ་ཞེས་བརྗོད་དགོས་)སྟབས། འདི་སྒྲ་ལ་ཉེ་ཚིག་དང་དེ་སྒྲ་ལ་རིང་ཚིག་ཟེར་རོ། །(Nད་ཞེས་པའི་ཚིག་ཕྲད་)ནི་(N*བརྗོད་བྱ་སྟོན་པའི་ཚིག་ཕྲད་ཡིན་ཏེ། དུས་འདས་པ་དང་མ་འོངས་པ་ལ་མི་སྦྱོར་རོ། །)དཔེར་ན། (N**ད་ནི་དཀྱིས་ལ་འཇུག་པར་བྱ་སྟེ།) ལྟ་བུ་དང་། (N**དུས་ད་ནས་བཟུང་སྟེ། ད་སྐབས། ད་ལན། ད་ཐེངས།) ལྟ་བུའོ། །(O*ད་ཅི་བྱེད་ཅེས་པ་ད་ནས་བཟུང་བྱ་བ་ཅི་ཞིག་བྱེད་ཅེས་པའི་དོན་ཡིན་སྟབས་ད་དེ་ད་ལྟ་བ་ལ་འཇུག་ལ། ད་དུང་དང་ད་རུང་ཞེས་པའི་ད་གཉིས་ནི་ད་ལྟ་བ་ལ་འཇུག་པ་མིན་ཏེ། དེའི་དོན་ནི། དེས་མི་ཚད་གཞན་ཞིག་ཡོད་པའི་དོན་ནོ། །)

༨ ཚིག་ཕྲད་གཞན་དབང་ཅན་ཅིང་སོགས་ཐོབ་ཚུལ་བཤད་པ།

ག་ད་བ་དང་ད་དྲག་མཐར། །

ཅིང་ཅེས་ཅེའོ་ཅེ་ན་ཅིག །

ང་ན་མ་འ་ར་ལ་དང་། །

མཐའ་རྟེན་མེད་པའི་རྗེས་དག་ཏུ། །

ཞིང་ཞེས་ཞེའོ་ཞེ་ན་ཞིག །

ས་མཐར་དམིགས་བསལ་ཞེས་མ་གཏོགས། །

ཤིང་དང་ཤེའོ་ཤེ་ན་ཤིག །

ཅེས་པ་ལྟར། (Pག་ད་བ་དང་ད་དྲག་ཅན་གྱི་མཐར་)(P*ཅིང་སོགས་ལྔ་བོ་སྦྱོར་ཚུལ་)ནི། དཔེར་ན། (N**དྲག་ཅིང་། དྲག་ཅེས། དྲག་ཅེའོ། །དྲག་ཅེ་ན། ཞོག་ཅིག དེད་ཅིང་། བརྗོད་ཅེས། བསྟོད་ཅེའོ། །བཤད་ཅེ་ན། ཤོད་ཅིག བརྒྱབ་ཅིང་། བརྒྱབ་ཅེས། རབ་ཅེའོ། །ཁྱབ་ཅེ་ན། ཁོབ་ཅིག རོལད་ཅིང་། རོལད་ཅེས། རོལད་ཅེའོ། །རོལད་ཅིག་)ལྟ་བུ། (Pང་ན་མ་འ་ར་ལའི་མཐའ་རྟེན་ཅན་རྣམས་དང་། མཐའ་རྟེན་མེད་པ་དག་)ལ་(P*ཞིང་སོགས་ལྔ་བོ་སྦྱོར་ཚུལ་)ནི། དཔེར་ན། (N**བཟང་ཞིང་། གསུང་ཞེས། གསུང་ཞེའོ། །གང་ཞེ་ན། གང་ཞིག ཉན་ཞིང་། སྟོན་ཞེས། སྟོན་ཞེའོ། །བྱིན་ཞེ་ན། རིན་ཞིག བསམ་ཞིང་། བསམ་ཞེས། བསམ་ཞེའོ། །བསམ་ཞེ་ན། ནམ་ཞིག་ལྟ་བུ་དང་། དཀའ་ཞིང་། དཔའ་ཞེས། དགའ་ཞེའོ། །དགའ་ཞེ་ན། འབའ་ཞིག་ལྟ་བུ་དང་། འབར་ཞིང་། འཆར་ཞེས། འཆར་ཞེའོ། །འབར་ཞེ་ན། དངུལ་དཀར་ཞིག་ལྟ་བུ་དང་། མཇལ་ཞིང་། གྲོལ་ཞེས། གྲོལ་ཞེའོ། །ཐུལ་ཞེ་ན། དམིགས་བསལ་ཞིག་ལྟ་བུའོ། །སྤྲོ་ཞིང་། བདེ་ཞེས། སྒྲ་ཞེའོ། །སྤྲོ་ཞེ་ན། ཁང་བ་ཞིག་)ལྟ་བུའོ། །(Pས་མཐར་)(P*ཤིང་སོགས་ལྔ་སྦྱོར་ཚུལ་)ནི། དཔེར་ན། (N**མཁས་ཤིང་། གྱིས་ཤིག་ལྟ་བུ་དང་། དམིགས་ཤིག བསགས་ཤེ་ན། བགོས་ཤིག་)ལྟ་བུ། (Pས་མཐར་)(P*ཤེས་ཟེར་བ་མི་བདེ་བས་ཞེས་དམིགས་བསལ་གྱིས་ཐོབ་པ་ཡོད་)པ་ལ། (O*འདིའི་ཅིག་ཞིག་ཤིག་རྣམས་ལ་སྐུལ་ཚིག་ཡིན་མིན་ཅི་རིགས་ཡོད་པ་དང་། ཁ་ཅིག ལྷན་ཅིག་སོགས་ཀྱི་མིང་མཐའ་ལ་ཡོད་པའི་ཅིག་སོགས་ཚིག་ཕྲད་མ་ཡིན་པ་ཤེས་པར་བྱའོ། །)

འོ་འུ་འམ་གྱི་ཚེག་ཁྱིམ་ཡང་། །

རྐང་བ་སྐོང་དང་མི་སྐོང་དབྱེ། །

ཞེས་པ་ལྟར། (Nཚིགས་བཅད་ཀྱི་ཁ་སྐོང་དགོས་པ་ཡོད་ཚེ་ཚེག་བར་བྱེད་པ།) དཔེར་ན། (N**ཁྱེ་འུ་མེ་ཏོག་ཚལ་ལ་རྩེ་བ་འམ། །ཡང་ན་ཆུ་སྐྱེས་མགོ་ལྕོག་ལྡེམ་པ་འོ། །)ཞེས་པ་ལྟ་བུ། (Nཚིགས་བཅད་ཀྱི་ཁ་སྐོང་བའི་དགོས་པ་མེད་ཚེ་ཚེག་བར་མི་བྱེད་པ།) དཔེར་ན། (N**ཁྱེའུ་མེ་ཏོག་གི་ཚལ་ལ་རྩེ་བའམ། ཡང་ན་ཆུ་སྐྱེས་རླུང་གིས་བསྐྱོད་པས་མགོ་ལྕོག་ལྡེམ་པའོ། །)ལྟ་བུ། འདི་ལས་འཕྲོས་ཏེ།

མི་དང་མི་བོ་མི་འུ་དང་། །

ཉ་དང་ཉ་བོ་ཉེ་འུ་དང་། །

ཤ་དང་ཤ་བོ་ཤ་འུ་དང་། །

རྔ་དང་རྔ་བོ་རྔ་འུ་དང་། །

མདའ་དང་མདའ་བོ་མདེའ་འུ་དང་། །

རྡོ་དང་རྡོ་བོ་རྡེ་འུ་དང་། །

རྫ་དང་རྫ་བོ་རྫེ་འུ་དང་། །

དང་བོ་དངོས་པོ་རང་བབ་དང་། །

བར་བ་ཆེན་པོའམ་མཆོག་ལ་འཇུག །

ཐ་མ་ཆུང་ངུའམ་དམན་པའི་མིང་། །

སྤྲ་དང་སྤྲེའུ་བྱ་བྱེ་འུ། །

སྟ་རེ་སྟེ་འུ་གྲི་གྲི་འུ། །

མཐེ་བོང་མཐེ་འུ་ཁྲི་ཁྲི་འུ། །

ཁང་བ་ཁང་བུ་སྒོ་སྒེ་འུ། །

མཚོ་དང་མཚེ་འུ་ལ་སོགས་པ། །

སྔ་མ་དངོས་པོ་རང་མིང་དང་། །

ཕྱི་མ་དེ་རྣམས་ཆུང་ངུའི་མིང་། །

རྔ་མོང་རྔེ་འུ་རྟ་རྟེ་འུ། །

ཤ་བ་ཤེ་འུ་བ་བེ་འུ། །

ར་མ་རེ་འུ་ཁྱི་ཁྱི་གུ། །

ལུག་དང་ལུ་གུ་ལ་སོགས་པའི། །

སྔ་མ་སེམས་ཅན་རང་མིང་དང་། །

ཕྱི་མ་ཕྲུ་གུའི་མིང་དུ་གྲགས། །

ཞེས་པ་འདིའང་ཤེས་དགོས་པ་ཞིག་གོ །

༩ ཡིག་མགོ་དང་ཤད་སོགས་བཤད་པ།

ལཉྩ་དང་ཝརྟུ་སོགས་སྔོན་རྒྱ་གར་གྱི་ཡིག་རིགས་ཐམས་ཅད་ལ་ཡིག་མགོར་དབུ་ཁྱུད་ཉིས་ཤད་དང་བཅས་པ་འཇོག་པ་བཞིན། (Nབོད་འདིར་ཡང་ཡིག་མགོ)ར་(N**དབུ་ཁྱུད་ཉིས་ཤད་ཅན། ༄༅། །འདི་ཐོབ། ཆིག་ཤད ། དང་། ཉིས་ཤད ། ། དང་། བཞི་ཤད །། །། དང་། རིན་ཆེན་སྤུངས་ཤད ༑ དང་། སྦྲུལ་འཁྱིལ་བ་ལྟ་བུའི་སྦྲུལ་ཤད ༈ རྣམས་ཡོད།) (Pལྷུག་པའི་རྣམ་གྲངས་སོ་སོ་དང་། དོན་ཚན་རེ་རེའི་མཐར་)(P*ཆིག་ཤད་འབྲི།) (Pལྷུག་པའི་རྫོགས་ཚིག་ན་རོ་ཅན་གྱི་མཐའ་དང་ཚིགས་སུ་བཅད་པའི་རྐང་མཐར་)(P*ཉིས་ཤད་བྱ།) (Pསྡེ་ཚན་ཆེན་པོ་རྫོགས་མཚམས་དང་ལེའུ་མཚམས་ལྟ་བུར་)(P*བཞི་ཤད་འཐོབ།) (Pཡིག་ཕྲེང་གི་མགོར་ཡིག་རྡོག་གཅིག་དང་གཉིས་བྱུང་ཚེ་ཚུགས་ཐུབ་པའི་ཆེད་)དུ་(P*རིན་ཆེན་སྤུངས་ཤད་བྲི་)ལ། (Pལེའུ་སྔ་ཕྱིའི་མཚམས་དང་། སྡེ་ཚན་ཆེ་ཁག་གི་མགོར་)(P*ཉིས་ཤད་དང་། བཞི་ཤད་ཀྱི་བར་དུ་སྦྲུལ་ཤད་འཐོབ་པ་ཡིན་)ནོ། །(O*དམིགས་བསལ་ཀ་ག་ཤ་སྟེ་ཕྱི་རྐང་ཅན་གྱི་ཡི་གེ་གསུམ་རྐང་མཐར་ཐོན་ཚེ་ཤད་གཅིག་གི་གོ་ཆོད་སྟབས། ཆིག་ཤད་ཅན་ལ་ལོགས་སུ་ཤད་འབྲི་མི་དགོས་ལ། ཉིས་ཤད་ལ་གཅིག་མ་གཏོགས་མི་དགོས་པ་དང་། བཞི་ཤད་ལ་གསུམ་གྱིས་ཆོག་པ་ཡིན། ང་རྐང་མཐར་ཐོན་ཚེ། ཤད་ཀྱི་གོང་དུ་ཚེག་གཅིག་ཐོབ་ལ། ང་ཡིག་མ་གཏོགས་གཞན་ལ་མི་དགོས་སོ། །)

དེ་དག་གི་སྡོམ་ནི།

ནི་སྒྲ་དགར་དང་ནན་ཏན་གྱི། །

བརྣན་པ་གཉིས་ལ་འཇུག་པ་ཡིན། །

དང་སྒྲ་སྡུད་དང་འབྱེད་པ་དང་། །

རྒྱུ་མཚན་ཚེ་སྐབས་གདམས་ངག་ལྔའོ། །

གང་སུ་ཅི་ཇི་སྤྱི་སྒྲ་ཡིན། །

གང་ནི་ཀུན་གྱི་སྤྱི་སྒྲ་ལ། །

སུ་སྒྲ་གང་ཟག་ཅི་ཇི་གཉིས། །

རིམ་བཞིན་དོན་དང་དཔེའི་སྤྱི་སྒྲ། །

པ་བ་པོ་བོ་ཅན་ལྡན་རྣམས། །

བདག་པོ་སྟོན་བྱེད་བདག་སྒྲ་ཡིན། །

ག་ད་ན་བ་མ་ས་དང་། །

ད་དྲག་ཅན་མཐར་པ་དང་པོ། །

ང་འ་ར་ལ་མཐའ་མེད་མཐར། །

བ་དང་བོ་ཉིད་སྦྱོར་བ་འོ། །

ཅན་ལྡན་ངེས་མེད་སྐབས་དང་སྦྱར། །

མ་མི་མེད་མིན་རྣམས་དགག་སྒྲ། །

མ་མི་གཉིས་ནི་སྔོན་ལ་སྦྱར། །

མེད་མིན་གཉིས་ནི་མིང་མཐར་སྦྱོར། །

དེ་སྒྲ་དོན་དགུ་ལ་འཇུག་སྟེ། །

ཐ་སྙད་དབང་དུ་བྱས་པ་གསུམ། །

དངོས་པོའི་དབང་དུ་བྱས་པ་བཞི། །

དུས་ཀྱི་དབང་གིས་གཉིས་ཏེ་དགུ། །

དང་བོ་ཐ་སྙད་འདས་པ་དང་། །

རྣམ་གྲངས་གཞན་བརྗོད་ལྷག་བཅས་གསུམ། །

གཉིས་པ་བདེན་དང་གསང་བ་དང་། །

བདག་གི་བ་དང་ཕ་རོལ་བཞི། །

གསུམ་པ་འདས་དང་མ་འོངས་གཉིས། །

དེ་སྒྲ་དངོས་པོ་བདག་དང་དུས། །

ད་ལྟ་བ་ལ་མི་འཇུག་གོ །

འདི་ཞེས་བྱ་བའི་ཚིག་ཕྲད་དེ། །

དུས་གསུམ་ནང་ནས་ད་ལྟ་བ། །

དངོས་པོ་ཉེ་རིང་གཉིས་ལས་ནི། །

ཉེ་བ་ཁོ་ནར་འཇུག་པ་ཡིན། །

མངོན་ལྐོག་གཉིས་ལས་མངོན་གྱུར་དང་། །

བདག་གཞན་གཉིས་ལས་གཞན་ལ་འཇུག །

འདི་སྒྲ་ལ་ནི་ཉེ་ཚིག་དང་། །

དེ་སྒྲར་རིང་ཚིག་ཟེར་བ་འོ། །

དེ་ཞེས་བྱ་བའི་ཚིག་ཕྲད་དེ། །

བརྗོད་བྱ་སྟོན་པ་སྐབས་བབས་པའི། །

ཚིག་ཕྲད་ཡིན་ཕྱིར་དུས་གསུམ་གྱི། །

ད་ལྟ་བ་ལ་འཇུག་པ་ཡིན། །

འདས་དང་མ་འོངས་ལ་མི་སྦྱོར། །

ཅིང་སོགས་ཚིག་ཕྲད་སྦྱོར་ཚུལ་ནི། །

ག་ད་བ་དང་ད་དྲག་མཐར། །

ཅིང་ཅེས་ཅེ་འོ་ཅེ་ན་ཅིག །

ང་ན་མ་འ་ར་ལ་དང་། །

མཐའ་རྟེན་མེད་པའི་རྗེས་དག་ཏུ། །

ཞིང་ཞེས་ཞེ་འོ་ཞེ་ན་ཞིག །

ས་མཐར་དམིགས་བསལ་ཞེས་མ་གཏོགས། །

ཤིང་དང་ཤེ་འོ་ཤེ་ན་ཤིག །

འོ་འུ་འམ་གྱི་ཚེག་ཁྱིམ་ཡང་། །

རྐང་བ་སྐོང་དང་མི་སྐོང་དབྱེ། །

འཕགས་ཡུལ་ཡི་གེ་ཇི་བཞིན་དུ། །

ཡིག་མགོར་དབུ་ཁྱུད་འབྲི་སྲོལ་ཡོད། །

ལྷུག་པའི་རྣམ་གྲངས་སོ་སོ་དང་། །

དོན་ཚན་མཐའ་ལ་ཆིག་ཤད་དང་། །

ཚིགས་སུ་བཅད་པའི་རྐང་མཐའ་དང་། །

རྫོགས་ཚིག་ཅན་མཐར་ཉིས་ཤད་བྱ། །

སྡེ་ཚན་ཆེན་པོ་རྫོགས་མཚམས་དང་། །

ལེའུ་མཚམས་ལྟ་བུར་བཞི་ཤད་འཐོབ། །

ཕྱི་རྐང་ཅན་གྱི་ཡི་གེ་རྣམས། །

མཐར་བྱུང་རྐང་བ་ཤད་རེར་བརྩི། །

རྐང་མཐར་ང་ཡིག་མ་གཏོགས་པའི། །

ཤད་གོང་རྣམས་སུ་ཕྱི་ཚེག་སྤང་། །

རིན་ཆེན་སྤུངས་ཤད་སྦྲུལ་ཤད་དག །

སྐབས་ཐོབ་སྦྱར་ཚུལ་ཤེས་པར་བྱ། །

ཞེས་བྱང་བར་བྱའོ། །ཚིག་ཕྲད་གཞན་བཤད་ཟིན་ཏོ། །





བློ་གསལ་འཇུག་ངོགས་ཁག་དང་བོ།




	འབྱུང་ཁུངས། ༼ ཧི་མ་ལའི་རིག་མཛོད་ཁང་། ༽ རྩོམ་སྒྲིག་པ། ཧི་མ་ལའི་རིག་མཛོད་ཁང་། རྩོམ་སྐུར་ཡིག་ཟམ། himalayanc@163.com



༄༅། །(Kབོད་ཀྱི་ཡི་གེའི་སྤྱི་རྣམ་བློ་གསལ་འཇུག་ངོགས་ཞེས་བྱ་བ་བཞུགས་སོ། །)

མཆོད་བརྗོད་དང་རྩོམ་པར་དམ་བཅའ་བ།

བཅུ་ཕྲག་འདབ་ལྡན་གེ་སར་རེག་ཙམ་གྱིས། །

ཟུང་ལྡན་འདབ་མའི་སྙན་འགྱུར་འདོད་དགུ་རུ། །

འབྱུང་བའི་དཔལ་ལྡན་དྲི་བསུང་མངར་བོ་ཡིས། །

ཡངས་པའི་སྐྱེད་ཚལ་ཁྱོན་དེ་མཛེས་གྱུར་ཅིག །



གང་ཞིག་སྐུལ་བྱེད་དབྱུ་གུས་ཡོངས་བསྐུལ་ན། །

ལྡིར་བའི་སྒྲ་དབྱངས་འབྱུང་བའི་རྫ་རྔ་བཞིན། །

བསིལ་ལྡན་བརྡ་སྐད་ཚུལ་ལུགས་ནོར་འགའ་ཞིག །

བྱིས་པ་རྩེ་དགའི་གཟིགས་མོར་འགྲེམ་དགོས་བྱུང་། །



དེ་ཡང་སུམ་ཅུ་བ་དང་རྟགས་འཇུག་གི་རྩ་བའི་ཚིག་འགྲེལ་ཞིག་སླར་འབྲི་འདུན་གྱིས་འདིར་ཡི་གེའི་རྣམ་བཞག་སྤྱི་དོན་གྱི་ཚུལ་དུ་འཆད་པ་ལ། བྱུང་བ་མདོ་ཙམ་བཤད་པ་དང་། ཡི་གེའི་རྣམ་བཞག་བཤད་པ།

དང་བོ་བྱུང་བ་མདོ་ཙམ་བཤད་པ།

གངས་ཅན་བོད་ཡུལ་ཞེས་གྲགས་པའི་ཡུལ་ལྗོངས་འདིར་གནའ་སྔ་མོའི་དུས་སུ་ཡུལ་ཐམས་ཅད་ཆུས་གང་ནས་མིའི་འགྲོ་བ་མེད་པར་བཤད། དེ་རྗེས་རིམ་གྱིས་ཆུ་བྲི་ནས་རི་བྲག་དང་ནགས་ཚལ་གྱི་ཡུལ། གླང་ཆེན་དང་། སྤྲ་དང་། སྤྲེའུ་སོགས་གཅན་གཟན་རི་དྭགས་ཀྱིས་གང་བར་བཤད། དེ་རྗེས་ཡུལ་འདིར་མིའི་འགྲོ་བ་ཆགས་ནས་ཡུན་རིང་ཞིག་ལ་རྒྱལ་བོ་མེད་ལ། བོད་ཀྱི་རྒྱལ་བོའི་ཐོག་མ་གཉའ་ཁྲི་བཙན་པོ་ཡིན་ཟེར། གཉའ་ཁྲི་བཙན་པོ་དང་། དེའི་སྲས་མུ་ཁྲི་བཙན་པོ། དེའི་སྲས་དེང་ཁྲི་བཙན་པོ། དེའི་སྲས་ཤོ་ཁྲི་བཙན་པོ། དེའི་སྲས་མེར་ཁྲི་བཙན་པོ། དེའི་སྲས་གདགས་ཁྲི་བཙན་པོ། དེའི་སྲས་སྲིབ་ཁྲི་བཙན་པོ་སྟེ་བདུན་ལ་གནམ་གྱི་ཁྲི་བདུན་ཟེར། སྲིབ་ཁྲིའི་སྲས་གྲི་གུམ་བཙན་པོ། དེའི་སྲས་སྤུ་དེ་གུང་རྒྱལ་གཉིས་ལ་བར་གྱི་སྟེང་གཉིས་སུ་གྲགས། སྔ་མ་བློན་པོ་དང་འཐབ་པའི་དུས་སུ་བོད་དུ་ཁྲབ་ཀྱི་ཐོག་མ་བྱུང་བ་དང་། རྒྱལ་བོ་འདི་གཉིས་ཀྱི་དུས་སུ་ཞིང་ལ་ཆུ་འདྲེན་པ་དང་། ས་བོན་འདེབས་པ་སོགས་བྱུང་ཟེར། ཡང་འདིའི་དུས་སྟག་གཟིག་འོལ་མོ་ལུང་ནས་གཤེན་རབ་མི་བོར་གྲགས་པ་བྱུང་ནས་བོན་དར་ཡང་ཡི་གེ་འབྲི་བའི་ལམ་ལུགས་སོགས་མེད་པ་མངོན། སྤུ་དེ་གུང་རྒྱལ་གྱི་སྲས་ཨེ་ཤོ་ལེགས། དེའི་སྲས་དེ་ཤོ་ལེགས། དེའི་སྲས་ཐི་ཤོ་ལེགས། དེའི་སྲས་གུ་རུ་ལེགས། དེའི་སྲས་འབྲོང་ཞི་ལེགས། དེའི་སྲས་ཨི་ཤོ་ལེགས་ཏེ་དྲུག་ལ་སའི་ལེགས་དྲུག་ཟེར། དེ་ནས་ཟ་ནས་ཟིན་ལྡེ། ལྡེ་འཕྲུལ་ནམ་གཞུང་བཙན། སེ་སྣོན་གནམ་ལྡེ། སེ་སྣོན་བོ་ལྡེ། ལྡེ་སྣོན་ནམ། ལྡེ་སྣོན་བོ། ལྡེ་རྒྱལ་བོ། ལྡེ་སྤྲིན་བཙན་རྣམས་ལ་ལྡེ་བརྒྱད་ཟེར། དེ་ནས་རྒྱལ་ཏོ་རུ་ལོང་བཙན། ཁྲི་བཙན་ནམ། ཁྲི་སྒྲ་དཔུང་བཙན། ཁྲི་ཐོག་རྗེ་བཙན་བཞི་ལ་འོག་གི་བཙན་བཞི་ཟེར། ཁྲི་ཐོག་རྗེ་བཙན་གྱི་སྲས་ལྷ་ཐོ་ཐོ་རི་ཡིན་ལ། དེའི་དུས་སུ་ཕོ་བྲང་ཡུམ་བུ་བླ་སྒང་གི་ཡང་ཐོག་ཏུ། སྤང་སྐོང་ཕྱག་རྒྱ་བ་དང་མདོ་སྡེ་ཟ་མ་ཏོག་སོགས་ནམ་མཁའ་ནས་བབས་པས་ཆོས་ཀྱི་དབུ་བརྙེས་ཟེར་ལ་བཤད་ཚུལ་གཞན་ཞིག་ཀྱང་ཡོད། ལྷ་ཐོ་ཐོ་རིའི་སྲས་ཁྲི་གཉན་གཟུང་བཙན། དེའི་སྲས་འབྲོང་གཉན་ལྡེའུ། དེའི་སྲས་སྟག་རི་གཉན་གཟིགས། དེའི་སྲས་གནམ་རི་སྲོང་བཙན། དེའི་སྲས་ཆོས་རྒྱལ་སྲོང་བཙན་སྒམ་པོ་ཡིན་ལ། འདིས་རྒྱ་བཟའ་ཀོང་ཇོ་དང་། བལ་བཟའ་ཁྲི་བཙུན་གཉིས་ཁབ་ཏུ་བཞེས་པ་ལས། སྔ་མས་ཇོ་བོ་ཤཱཀྱ་མུ་ནེ་དང་། ཕྱི་མས་ཇོ་བོ་མི་བསྐྱོད་རྡོ་རྗེ་གདན་དྲངས་ནས་གཙུག་ལག་ཁང་བཞེངས། མཐའ་འདུལ་ཡང་འདུལ་རུ་གནོན་གྱི་ལྷ་ཁང་གྲངས་མང་བོ་བཞེངས། མི་ཆོས་གཙང་མ་བཅུ་དྲུག་གི་ཁྲིམས་བཏོད། དམར་བོའི་རིར་ཕོ་བྲང་བརྩིགས་ཏེ་ཆབ་སྲིད་བསྐྱངས་པས། མཐའ་དབུས་ཀྱི་རྒྱལ་ཕྲན་དུ་མས་གུས་འདུད་ལྷུར་བླངས། བློན་ཆེན་ཐོན་མི་སམ་བྷོ་ཊ་རྒྱ་གར་དུ་མངགས། བློན་ཆེན་དེས་རྒྱལ་བོའི་བཀའ་དང་དུ་བླངས་ནས་བྲམ་ཟེ་ཡིག་མཁན་ལེགས་བྱིན་ཀ་ར་དང་པཎྜི་ཏ་ལྷ་རིག་པའི་སེང་གེ་སོགས་སློབ་དཔོན་དུ་མ་བསྟེན་ནས། ཡིག་རིགས་དྲུག་ཅུ་རྩ་བཞི་དང་། སྒྲ་མཐར་ཕྱིན་པར་བསླབས། འཕགས་ཡུལ་དུའང་མཁས་པའི་གྲགས་པ་འབར། བོད་དུ་ཕེབས་ནས་སྐུ་མཁར་མ་རུར་ནཱ་ག་རའི་ཡི་གེ་དཔེར་བྱས་ཏེ་བོད་ཡིག་གི་གཟུགས་བརྩམས་ཏེ་ཕུད་དུ་རྒྱལ་བོར་བྱ་དཀའ་བའི་ལམ་ནས་དྲངས་པའི་བསྟོད་པས་ཆེད་དུ་བརྗོད་པས་དགྱེས་ཤིང་། རྗེས་སུ་རྒྱལ་བོས་ཀྱང་སློབ་དཔོན་ཐོན་མི་ལས་ཡི་གེ་བསླབས། སློབ་དཔོན་གྱིས་ཀྱང་བརྡ་སྤྲོད་པའི་བསྟན་བཅོས་བརྒྱད་མཛད། མདོ་རྒྱུད་དུ་མ་བོད་སྐད་དུ་བསྒྱུར། ཡི་གེ་དང་རིག་གནས་ཤིན་ཏུ་དར་བར་བྱས་པ་སོགས་སྐུ་དྲིན་ཤིན་ཏུ་ཆེ། སྲོང་བཙན་སྒམ་པོའི་སྲས་ཆེ་བ་གུང་རུ་གུང་བཙན་རྒྱལ་སར་བཞག་ཀྱང་། ལོ་བཅོ་བརྒྱད་ལ་གཤེགས་སྟབས།

སླར་ཡང་རྒྱལ་བོ་རང་ཉིད་རྒྱལ་སར་བསྡད། དེ་རྗེས་མང་སྲོང་མང་བཙན། དེའི་སྲས་འདུས་སྲོང་མང་རྗེ། དེའི་དུས་རྩལ་བོ་ཆེའི་མི་བདུན་བྱུང་ཟེར། དེའི་སྲས་ཁྲི་ལྡེ་གཙུག་བརྟན། དེ་ལ་སྲས་འཇང་ཚ་ལྷ་དཔོན་སྐྱེས་པ་ལ། རྒྱ་རྗེ་ལིའི་སྲས་མོ་ཁབ་ཏུ་བསུས་ཀྱང་། མ་འབྱོར་གོང་དུ་རྒྱལ་བུ་འདས་པས། ཁྲི་ལྡེ་གཙུག་བརྟན་གྱི་བཙུན་མོར་བྱས། རྒྱལ་བོ་དེ་ལ་མེས་ཨག་ཚོམ་ཡང་ཟེར། དེའི་སྲས་ཁྲི་སྲོང་ལྡེ་བཙན། འདིའི་དུས་སུ་མཁན་སློབ་ཆོས་གསུམ་གྱིས་བསམ་ཡས་ཀྱི་གཙུག་ལག་ཁང་བཞེངས། སྡེ་སྣོད་གསུམ་བསྒྱུར། རབ་བྱུང་གི་སྡེ་བཙུགས་ནས། བསྟན་པ་རྒྱས་པར་བྱས། དེ་རྗེ་མུ་ནེ་བཙན་པོ་བྱུང་། འདིའི་དུས་སུ་དབུལ་ཕྱུག་ལན་གསུམ་བསྙམས་ཟེར། དེའི་རྗེས་སུ་མུ་ཏིག་བཙན་པོ་བྱུང་། དེ་ལ་སྲས་ལྔ་ཡོད་པའི་ཆུང་བ་མངའ་བདག་ཁྲི་རལ་བ་ཅན་གྱིས་བཟུང་། འདི་བ་བསྟན་པ་ལ་ཤིན་ཏུ་དད། རྒྱ་བོད་བར་དུ་རྡོ་རིང་བཙུགས། མཁས་པ་དུ་མ་བསྐུལ་ཏེ་བོད་ཡིག་སྐད་གསར་བཅད་ཀྱིས་དག་བཅོས་མཛད། དེ་རྗེས་དེའི་གཅེན་གླང་དར་མ་ཞེས་པའི་རྒྱལ་བོ་དེས་པཎྜི་ཏ་དང་། ལོ་ཙཱ་བ་དུ་མ་ཡུལ་ཕུད་བཏང་ནས་ཆོས་ཁྲིམས་རྒྱལ་ཁྲིམས་ཐམས་ཅད་ཉམས་པར་བྱས་པའི་རྐྱེན་གྱིས་སློབ་དཔོན་ཐོན་མིའི་གསུང་གི་བརྡ་སྤྲོད་བསྟན་བཅོས་གཞན་རྣམས་ཀྱང་ནུབ། ཆོས་སྲིད་རིག་གནས་སོགས་ཉམས་པར་བྱས། ལུགས་མེད་ཀྱིས་གཉའ་གནོན་བྱས་པའི་རྐྱེན་ལས་རིམ་གྱིས་འབངས་གྱེན་ལོག་བྱུང་། དེ་ནས་བཟུང་བོད་སྤྱི་ཁྱབ་ལ་དབང་བའི་རྒྱལ་བོ་ཞིག་མ་བྱུང་། ཕྱིས་སུ་ཧོར་ཇིན་གུར་གྱིས་རྒྱ་ནག་སོགས་ལ་དབང་བསྒྱུར་སྐབས། ས་སྐྱ་བས་བོད་ལ་དབང་བསྒྱུར་པ་སོགས་འཕོ་འགྱུར་སྣ་ཚོགས་ཤིག་བྱུང་ངོ་། །འོན་ཀྱང་གླང་དར་མས་རྒྱལ་ཁྲིམས་དང་ཆོས་ཁྲིམས་བསྣུབས་པའི་རྗེས་སུ་སློབ་དཔོན་ཐོན་མིའི་གསུང་གི་བརྡ་སྤྲོད་པའི་གཞུང་གཞན་མ་རྙེད་ཀྱང་སུམ་ཅུ་བ་དང་རྟགས་ཀྱི་འཇུག་པ་གཉིས་གཞིར་བཞག་ནས་མཁས་པ་དུ་མས་དག་ཡིག་དང་། དགོངས་འགྲེལ་སོགས་ཀྱི་གཞུང་རྩོམ་མང་ངོ་། །

སུམ་ཅུ་བ་བཤད་པ།

གཉིས་པ་(Dཡི་གེའི་རྣམ་བཞག་)བཤད་པ།

(Eཡི་གེའི་རྣམ་བཞག་དངོས་དང་། རྣམ་དབྱེ་བརྒྱད་འཕྲོས་དང་བཅས་པ་བཤད་པ་དང་། ཚིག་ཕྲད་གཞན་བཤད་པ། རྟགས་ཀྱི་འཇུག་ཚུལ་བཤད་པ། བློ་སྒོ་འབྱེད་པའི་ཕྱིར་མཐའ་དཔྱད་པ། ཞར་བྱུང་རྩོམ་ལུགས་ཀྱི་རྣམ་བཞག་ཅུང་ཟད་བཤད་པ་དང་བཅས་ས་བཅད་དྲུག་)གི་སྒོ་ནས་བཤད་པ་ལ།

དང་བོ། ཡི་གེའི་རྣམ་བཞག་དངོས་བཤད་པ།

(Pབོད་ཡིག་གི་རྣམ་བཞག་)ནི་(P*སློབ་དཔོན་ཐོན་མིས་ལེགས་སྦྱར་གྱི་ཡི་གེ་དཔེར་བྱས་ནས་བཟོས་པ་ཡིན་ལ། དེ་ཡང་ལཉྩ་དཔེར་བྱས་ནས་བོད་ཀྱི་ཡི་གེ་དབུ་ཅན། ཝརྟུ་དཔེར་བྱས་ནས་བོད་ཡིག་དབུ་མེད་བཟོས་པར་གྲགས་སོ། །)རྒྱ་གར་ལ་དབྱངས་བཅུ་དྲུག་དང་། གསལ་བྱེད་སོ་བཞི་ཡོད་ལ། དེ་དག་བོད་ཀྱི་ཡི་གེའི་གཟུགས་སུ་འབྲི་བའི་ཐབས་ཚུལ་སྔོན་གྱི་ལོ་ཙཱ་བ་དག་གིས་མཛད་པ་འདི་ལྟར། (Dདབྱངས་བཅུ་དྲུག་)ནི། (Eཨ་ཨཱ་ཨི་ཨཱི་ཨུ་ཨཱུ་ར་རཱ་ལ་ལཱ་ཨེ་ཨཻ་ཨོ་ཨཽ་ཨཾ་ཨཿརྣམས་)སོ། །དེ་དག་ལས། (O*ཨ་ཨི་ཨུ་ར་ལ་རྣམས་མིག་འཛུམ་གཅིག་གི་ཡུན་ལ་འབོད་དགོས་སྟབས་)(Oཡི་གེ་ཐུང་ངུ་)ཟེར། (O*ཨཱ་ཨཱི་ཨཱུ་རཱ་ལཱ་ཨེ་ཨོ་རྣམས་མིག་འཛུམ་གཉིས་ཀྱི་ཡུན་ལ་འབོད་དགོས་སྟབས་)(Oཡི་གེ་རིང་བོ་)ཟེར་ཞིང་། (O*དེའི་སྔ་མ་ལྔ་ལ་རིང་ཆ་ཅན་ཟེར། ཨཻ་ཨཽ་གཉིས་མིག་འཛུམ་གསུམ་གྱི་ཡུན་ལ་བརྗོད་དགོས་སྟབས་ཤིན་ཏུ་རིང་བོ་ཀེ་ཤ་ཅན་ཟེར། ཨཾ་ལ་སྣ་ལྡན་ནམ་རྗེས་སུ་ང་རོ་ཅན་དང་། ཨཿ ལ་རྣམ་བཅད་ཅན་ཟེར་རོ། །)

(Dགསལ་བྱེད་སོ་བཞི་)ནི། (Eཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ། ཀྵ།) རྣམས་སོ། །སློབ་དཔོན་གྱིས་དེའི་ནང་ནས་འདོར་ལེན་ཇི་ལྟར་བྱས་ཚུལ་ནི། བོད་ལ་རིང་ཐུང་གི་རྣམ་བཞག་མེད་སྟབས། དབྱངས་བཅུ་དྲུག་ནང་གི་ཨཱ་ཨཱི་ཨཱུ་ཨཻ་ཨཽ་ཨཾ་ཨཿ དང་ར་རཱ་ལ་ལཱ་རྣམས་དོར། དབྱངས་དང་བོ་ཨ་ཡིག་གསལ་བྱེད་དུ་བསྣན། ལྷག་མ་ཨི་ཨུ་ཨེ་ཨོ་བཞི་ལ་དབྱངས་ཡིག་གི་ངེས་པ་མཛད་པ་ཡིན། གསལ་བྱེད་སོ་བཞི་ལས་གྷ་ཛྷ་ཌྷ་དྷ་བྷ་སྟེ་མཐུག་པོ་ལྔ་དང་། ཊ་ཋ་ཌ་ཎ་སྟེ་ལོག་པ་བཞི་དང་། དྲོ་བ་ཥ་ཡིག་དང་། མཐར་ཟད་ཀྱི་ཡི་གེ་ཀྵ་སྟེ་བཅུ་གཅིག་དོར། དེའི་ལྷག་མ་གསལ་བྱེད་ཉེར་གསུམ་གྱི་ཐོག་ཏུ་དབྱངས་ནས་བླངས་པའི་ཨ་ཡིག་དང་། སྟོད་དུ་ཅ་ཆ་ཇ་གསུམ་དང་། སྨད་དུ་ཞ་ཟ་འ་གསུམ་སྟེ་ཡི་གེ་དྲུག་གསར་དུ་བསྣན་ནས། གསལ་བྱེད་ཀྱི་ཡི་གེ་གྲངས་སུམ་ཅུ་ངེས་པར་མཛད་དོ། །

དེའི་ཕྱིར་དེང་དུས་སློབ་དེབ་འགའ་ཞིག་གི་ནང་དུ་འཐུག་པོ་ལྔའི་སྟེང་དུ་ཡིག་གསར་རེ་སྣོན་ཁུལ་གྱིས་འཐུག་པོ་དྲུག་ཟེར་བ་དང་། ལོག་ཡིག་ལྔ་སོགས་བོད་ཀྱི་སྐད་ཡིག་ཡིན་ཁུལ་གྱིས་བྲིས་ཏེ་དཔེ་བརྗོད་སོགས་འཇོག་པ་ནི་བོད་རང་གི་སྐད་ཀྱི་གདངས་ལ་མ་བརྟགས་ཤིང་། སློབ་དཔོན་ཐོན་མིས་འདོར་ལེན་ཇི་ལྟར་བྱས་ཚུལ་སོགས་ལ་བརྟག་དཔྱད་མ་ཞུགས་པར་སྣང་ངོ་། །སམ་བྷོ་ཊ་དང་། པཎྜི་ཏ་སོགས་བྲིས་པ་ཡོད་དོ་ཞེ་ན་དེ་དག་ནི་ལེགས་སྦྱར་གྱི་སྐད་ཡིན་ལ། དེ་ལྟར་འཕགས་ཡུལ་གྱི་སྐད་གདངས་བོད་ཡིག་ཏུ་བྲིས་ཚད་འཇོག་དགོས་ན། དབྱངས་བཅུ་དྲུག་དང་། གསལ་བྱེད་སོ་བཞི་ཐམས་ཅད་བོད་ཀྱི་སྐད་དུ་བྱེད་དགོས་པ་མ་ཟད། རྒྱ་ནག སོག་པོ། ཕྱི་གླིང་བ་སོགས་ཀྱི་སྐད་གདངས་བོད་ཡིག་ཏུ་བྲི་དགོས་པ་དུ་མ་ཞིག་བོད་ཡིག་གི་དབྱངས་གསལ་གང་རུང་ཞིག་ཏུ་བསྣན་ནས། དབྱངས་བཞི་ལས་ལྷག་པ་དང་། གསལ་བྱེད་བརྒྱ་ཕྲག་དུ་མ་ཡོད་པར་འགྱུར་རོ། །

གོང་གི་ལེགས་སྦྱར་གྱི་དབྱངས་བཅུ་དྲུག་དང་། གསལ་བྱེད་སོ་བཞི་བོད་ཀྱི་ཡིག་གཟུགས་སུ་བྲིས་པ་ཡང་། ལེགས་སྦྱར་གྱི་སྐད་དང་གཟུངས་སྔགས་སོགས་བརྗོད་པ་དང་འདོན་ཆེད་དེ་ལྟར་འབྲི་བའི་ཕྱག་སྲོལ་སྔོན་གྱི་ལོ་ཙཱ་བ་དག་གིས་གནང་བ་ཡིན་གྱི། བོད་རང་གི་སྐད་ལ་འཐུག་པོ་དང་། རིང་ཐུང་སོགས་ཡོད་པ་མ་ཡིན་པའི་རྒྱུ་མཚན་གྱིས་སློབ་དཔོན་ཐོན་མིས་དོར་བ་ཡིན་ནོ། །

ཡང་རྒྱ་ནག་གི་སྐད་གདངས་ཐོན་ཕྱིར། ཧྥ་དང་ཧྥུ་ལྟ་བུའི་ཡི་གེ་ཁ་ཤས་བསྟན་འགྱུར་དཀར་ཆག་ནོར་བུའི་ཕྲེང་བ་སོགས་སུ་ཡོད་པ་ལྟར་གནའ་དུས་ནས་ཡོད་པ་བཞིན། དེང་དུས་སུའང་མཁས་པ་དུ་མས་ལག་ལེན་དུ་ཡོད་པར་སྣང་། སློབ་དཔོན་ཐོན་མིས་ཅ་སོགས་ཡི་གེ་དྲུག་གསར་དུ་རྙེད་པའི་རྐྱེན་ནི། ཁོང་གིས་འཕགས་ཡུལ་གྱི་སྐད་རྣམས་བོད་དུ་བསྒྱུར་བའི་ཚེ། བོད་ཡིག་འཕགས་ཡུལ་བའི་ཡི་གེ་ལྟར་བྱས་ན་དེའི་ནང་དུ་བོད་ལ་མི་མཁོ་བ་དུ་མ་ཞིག་ཡོད་པ་དང་། བོད་སྐད་ཀྱི་གདངས་འཕགས་ཡུལ་བ་ལ་མེད་པ་དུ་མ་ཞིག་ཡོད་སྟབས། བོད་ཡིག་བཟོ་ཞིང་ལེགས་སྦྱར་བསྒྱུར་དཀའ་བ་བྱུང་ནས། ཁ་སྦུབ་ཏུ་གཟིམས་ཏེ་བཞུགས་པ་ན། སྔར་ཆ་མེད་པའི་མི་ཞིག་སླེབས་པར་ཁྱེད་གང་ནས་བྱོན་དྲིས་པར། ཞང་ཞུང་ལས་འོངས་ཟེར། གང་དུ་འགྲོ་དྲིས་པར། ཟ་འོར་དུ་འགྲོ་ཟེར། ཅི་བྱེད་དུ་འགྲོ་དྲིས་པས། ཇ་ཉོ་རུ་འགྲོ་ཟེར། ནམ་འོངས་དྲིས་པས། ཅི་ཆ་ཟེར་བའི་ཚིག་ཟུར་ལ་བརྟགས་ཏེ། ཞང་ཞུང་ནས་འོངས་ཞེས་པའི་ཚིག་ཟུར་ལས་ཞ་ཡིག་རྙེད། ཟ་འོར་དུ་འགྲོ་ཞེས་པའི་ཚིག་ཟུར་ལས་ཟ་ཡིག་དང་འ་ཡིག་གཉིས་རྙེད། ཇ་ཉོ་རུ་འགྲོ་ཞེས་པའི་ཚིག་ཟུར་ལས་ཇ་ཡིག་རྙེད། ཅི་ཆ་ཞེས་པའི་ཚིག་ཟུར་ལས་ཅ་ཡིག་དང་ཆ་ཡིག་གཉིས་རྙེད་དེ། ཡི་གེ་དྲུག་འཕགས་ཡུལ་བའི་སྐད་གདངས་ལ་མེད་མོད། བོད་སྐད་ལ་མེད་དུ་མི་རུང་བར་དགོངས་ནས་དེ་དྲུག་གསར་དུ་བསྣན་པར་གྲགས་སོ། །

དེ་ལྟར་བོད་རང་སྐད་ལ་དབྱངས་བཞི་དང་། གསལ་བྱེད་སུམ་ཅུ་དགོས་ཤིང་། དེ་ལས་མང་མི་དགོས་པ་ནི་བོད་ཀྱི་མཐའ་དབུས་ཡུལ་སྐད་གཙོ་ཆེ་བ་རྣམས་སུ། ཡི་གེ་དེ་རྣམས་ངེས་པར་ཡོད་ལ། དེས་མི་འདང་བ་མེད་པར་སེམས་སོ། །འོན་ཀྱང་བོད་རིགས་ཡིན་ཡང་སྐད་ཟུར་བ་ཡོད་པ། རྒྱལ་མོ་ཚ་བ་རོང་བ་དག་ལྟ་བུ་ཡོད་དོ་ཞེ་ན། རྒྱལ་རོང་གི་སྐད་སྔར་བོད་སྐད་ཡིན་མོད། བར་སྐབས་ཤིག་ནས། ཡུལ་དུས་དབང་གིས་ཁ་བྲལ་ནས། བོད་གཞན་དག་དང་ཐུག་འཕྲད་ཆེར་མེད་པར་དུས་ཡུན་རིང་བོ་སོང་བས་རིམ་གྱིས་འགྱུར་སོང་བ་ཡིན་ཏེ། ད་དུང་ཁོ་ཚོའི་སྐད་ཀྱི་ནང་དུ་བོད་སྐད་ཤིན་ཏུ་མང་ལ། ཁོ་ཚོའི་རང་སྐད་དག་ཀྱང་བོད་སྐད་ཀྱི་སྒྲ་འགྱུར་བ་ཡིན་པ་གསལ་བོར་ཤེས་ནུས་པ་དང་། མིང་ཕལ་ཆེར་ཨ་མདོ་འབྲོག་པའི་སྐད་གདངས་དང་ཐག་ཉེ་བར་ཡོད་པ་དང་བརྡ་རྙིང་མང་བོ་ཡོད།

འཕྲོས་དོན་ཅུང་ཟད་བཤད་ནས་དཀྱུས་ལ་འཇུག་པ་ལ། དེ་ལྟར་བོད་ཡིག་ལ་དབྱངས་བཞི་དང་། གསལ་བྱེད་སུམ་ཅུ་ཡོད་པ་སློབ་དཔོན་གྱིས་གཏན་ལ་ཕབ་པའི་དབྱངས་བཞིའི་གོ་རིམ་ནི། ཨི་ཨུ་ཨེ་ཨོ། (Dགསལ་བྱེད་སུམ་ཅུ)འི་གོ་རིམ་ནི། (Eཀ་ཁ་ག་ང་། ཅ་ཆ་ཇ་ཉ། ཏ་ཐ་ད་ན། པ་ཕ་བ་མ། ཙ་ཚ་ཛ་ཝ། ཞ་ཟ་འ་ཡ། ར་ལ་ཤ་ཟ། ཧ་ཨ།) རྣམས་ཏེ་(Dགསལ་བྱེད་)ལ་((Eསྡེ་བ་ཕྱེད་དང་བརྒྱད་)ཡོད། སྡེ་བ་རེ་ལ་ཡི་གེ་བཞི་བཞི་བྱས་སོ། །གསལ་བྱེད་སུམ་ཅུའི་ནང་ནས། (Eག་ང་ད་ན་བ་མ་འ་ར་ལ་ས་བཅུ་)ནི་(Dརྗེས་འཇུག་གི་ཡི་གེ་)དང་། (Oད་ས་གཉིས་)(O*རྗེས་འཇུག་ཏུ་མ་ཟད་ཡང་འཇུག་ཀྱང་ཡིན་ལ་ད་དྲག་ས་དྲག་ཀྱང་ཟེར།) རྗེས་འཇུག་བཅུའི་ནང་གི་(Eག་ད་བ་མ་འ་ལྔ་)ནི་(Dསྔོན་འཇུག་ཡིན་)ལ། འཕུལ་ཡིག་ཀྱང་ཟེར། རྗེས་འཇུག་ཡིན་པ་མ་ཟད་སྔོན་འཇུག་ཀྱང་ཡིན། དེའི་(Oལྷག་མ་གསལ་བྱེད་ཉི་ཤུ་)ནི་(O*སྔོན་རྗེས་གང་ལ་ཡང་མི་འཇུག་པའི་མིང་གཞི་ཁོ་ན་ཡིན་)ནོ། །(O*དབྱངས་བཞི་ནི་གསལ་བྱེད་ཀྱི་ཡི་གེ་ལ་ཞུགས་ནས་དོན་སྟོན་དགོས་ལ། དཔེར་ན། ཀི་ཀུ་ཀེ་ཀོ ཞེས་ཀ་ལ་དབྱངས་བཞི་རིམ་བཞིན་ཞུགས་པ་དཔེ་འདིས་མཚོན་ནས་གསལ་བྱེད་གཞན་རྣམས་ལའང་ཤེས་པར་བྱའོ།) །(Nརྗེས་འཇུག་ཡི་གེ་བཅུ་འཇུག་ཚུལ་)ནི། དཔེར་ན། (N**ངག ཁང་། ཚད། ཉན། ཁབ། ལམ། དགའ། ཤར། ཉལ། ནས་)ལྟ་བུའོ། །(Nད་དྲག་གམ་ད་ཡང་འཇུག་ཅན་)ནི། དཔེར་ན། (N**ཕ་རོལ་ཕྱིནད། འདིར་བྱོནད། བཟང་བོར་གྱུརད། སྐད་བསྒྱུརད། བཀའ་སྩོལད།) ལྟ་བུའོ། །(Nས་དྲག་གམ་ས་ཡང་འཇུག་ཅན་)ནི། དཔེར་ན། (N**ལེགས། ཡངས། བབས། ཁམས།) ལྟ་བུའོ། །(Nསྔོན་འཇུག་ལྔ་འཇུག་ཚུལ་)ནི། དཔེར་ན། (N**གཙོ། དགའ། བསམ། མཁས། འཁོར།) ལྟ་བུའོ། །(P*རྗེས་འཇུག་བཅུ་)ནི་(Pགསལ་བྱེད་སུམ་ཅུ་བོ་ལ་ཁྱད་མེད་དུ་འཇུག) (P*ཡང་འཇུག་ད་དྲག་)ནི། (Pརྗེས་འཇུག་ན་ར་ལ་གསུམ་)དང་། (P*ཡང་འཇུག་ས་དྲག་)ནི། (Pག་ང་བ་མ་བཞིའི་རྗེས་སུ་འཇུག་)གི་གཞན་ལ་མི་འཇུག (O*སྤྱིར་མཐའ་མེད་ཅན་དག་ལ་ཡང་རྣམ་དབྱེ་སོགས་སྦྱོར་ཚེ་འ་མཐའ་ཡོད་པའི་དབང་དུ་བྱེད་དགོས་ཤིང་། སྐད་གསར་བཅད་སྐབས་ནས་བཟུང་འ་མཐའ་དོར་ལུགས་ནི། མིང་གཞིའི་ཡི་གེ་རྐྱང་བ་སྔོན་འཇུག་ཅན་ལ་ངེས་པར་འ་མཐའ་དགོས་པ་དཔེར་ན། གཏའ། དཔའ། མཁའ། བཅའ། གདའ། མཐའ། གཉའ། གཟའ། དགའ། ལྟ་བུ། གི་གུ། ཞབས་ཀྱུ། འགྲེང་བུ། ན་རོ་ཅན་རྣམས་དང་། ར་ལ་ས་ཡི་མགོ་ཅན་དང་། ཡ་ར་ལ་ཝའི་འདོགས་ཅན་རྣམས་ལ། འ་མཐའ་སྤང་དགོས་པ་ཡིན་ནོ། །)

(P*སྔོན་འཇུག་ག་ཡིག་)ནི། (Pཅ་ཉ་ཏ་ད་ན་ཙ་ཞ་ཟ་ཡ་ཤ་ས་སྟེ་བཅུ་གཅིག་ཙམ་གྱི་སྔོན་དུ་འཇུག) (P*ད་ཡིག་)ནི། (Pཀ་ག་ང་པ་བ་མ་སྟེ་དྲུག་ཙམ་གྱི་སྔོན་དུ་འཇུག) (P*བ་ཡིག་)ནི། (Pཀ་ག་ང་ཅ་ཇ་ཉ་ཏ་ད་ན་ཙ་ཛ་ཞ་ཟ་ར་ཤ་ས་སྟེ་བཅུ་དྲུག་ཙམ་གྱི་སྔོན་དུ་འཇུག) གོར་རྟགས་ཅན་རྣམས་མགོ་འདོགས་ཅན་ལས་རྐྱང་བ་ལ་མི་འཇུག (P*མ་ཡིག་)ནི། (Pཁ་ག་ང་ཆ་ཇ་ཉ་ཐ་ད་ན་ཚ་ཛ་སྟེ་བཅུ་གཅིག་གི་སྔོན་དུ་འཇུག) (P*འ་ཡིག་)ནི། (Pཁ་ག་ཆ་ཇ་ཐ་ད་ཕ་བ་ཚ་ཛ་སྟེ་བཅུའི་སྔོན་དུ་འཇུག་)གོ །དཔེར་ན། (O*གནམ་ལྟ་བུ་ལ། ག་སྔོན་འཇུག ན་མིང་གཞི། མ་རྗེས་འཇུག ཤར་ལྟ་བུ་ལ། སྔོན་འཇུག་མེད་ལ། ཤ་མིང་གཞི། ར་རྗེས་འཇུག གང་ལྟ་བུ་ལ། ག་མིང་གཞི། ང་རྗེས་འཇུག ངག་ལྟ་བུ་ལ། ང་མིང་གཞི། ག་རྗེས་འཇུག་སྟེ་གོ་ལྡོག་པ་ཡིན། ལྷོ་ལྟ་བུ་ལ། སྔོན་རྗེས་གང་ཡང་མེད་པས་རྐྱང་བ་ཟེར། འོན་ཀྱང་མཐའ་མེད་ཅན་རྣམས་ལ་དོན་གྱིས་འ་མཐའ་ཐོབ་ཀྱང་ཡིག་ཚོགས་སྐྱུང་ཕྱིར་སྐད་གསར་བཅད་ཀྱི་ཚེ་བླངས་པ་ཡིན་ནོ། །)

མགོ་ཅན། འདོགས་ཅན། ཝ་ཟུར་ཅན་བཅས་ཡོད་པའི་ར་ལ་ས་ཡི་མགོ་གསུམ་ལས་(Dར་མགོ་ཅན་བཅུ་གཉིས་)ནི། (Eརྐ་རྒ་རྔ་རྗ་རྙ་རྟ་རྡ་རྣ་རྦ་རྨ་རྩ་རྫ།) (Dལ་མགོ་ཅན་བཅུ་)ནི། (Eལྐ་ལྒ་ལྔ་ལྕ་ལྗ་ལྟ་ལྡ་ལྤ་ལྦ་ལྷ།)(Dས་མགོ་ཅན་བཅུ་གཅིག་)ནི། (Eསྐ་སྒ་སྔ་སྙ་སྟ་སྡ་སྣ་སྤ་སྦ་སྨ་སྩ།) ཡ་བཏགས་ར་བཏགས་ལ་བཏགས་ཝ་བཏགས་བཞི་ལས་(Dཡ་བཏགས་བདུན་)ནི། (Eཀྱ་གྱ་ཁྱ་པྱ་ཕྱ་བྱ་མྱ།) (Dར་བཏགས་བཅུ་གཅིག་)ནི། (Eཀྲ་ཁྲ་གྲ་ཏྲ་དྲ་ཐྲ་པྲ་ཕྲ་བྲ་སྲ་ཧྲ།) (Dལ་བཏགས་དྲུག་)ནི། (Eཀླ་གླ་བླ་ཟླ་རླ་སླ།) (Dཝ་བཏགས་བཅུ་གཉིས་)ནི། (Eཀྭ་ཁྭ་གྭ་ཉྭ་དྭ་ཚྭ་ཞྭ་ཟྭ་རྭ་ལྭ་ཤྭ་ཧྭ།) (O*རྩྭ་སྔོན་དང་། ཕྱྭ་གཡང་ལྟ་བུ་མགོ་འདོགས་ཅན་ཁ་ཤས་ཡོད་པ་ཤེས་པར་བྱའོ། །)

དེ་དག་གི་སྡོམ་ནི།

མཁས་མཆོག་ཐོན་མི་སམ་བྷོ་ཊས། །

རྒྱ་གར་ཡི་གེ་དཔེར་བླངས་ནས། །

བོད་ཡིག་འབྲི་བའི་སྲོལ་ཆེན་བཏོད། །

དབྱངས་བཞི་གསལ་བྱེད་སུམ་ཅུ་དང་། །

གསལ་བྱེད་ནང་ནས་རྗེས་འཇུག་བཅུ། །

ག་ང་ད་ན་བ་མ་འ། །

ར་ལ་ས་དང་དེའི་ནང་ནས། །

ག་ད་བ་མ་འ་ལྔ་བོ། །

སྔོན་དུ་འཇུག་པའི་ཡི་གེ་ཡིན། །

ད་ས་གཉིས་ནི་ཡང་འཇུག་ཡིན། །

རྗེས་འཇུག་མིང་གཞི་ཀུན་ལ་འཇུག །

མིང་གཞི་རྐྱང་བ་འཕུལ་ཅན་ལ། །

འ་མཐའ་ངེས་པར་ཐོབ་པ་ཡིན། །

དབྱངས་ལྡན་མགོ་དང་འདོགས་ཅན་ལ། །

འ་མཐའ་སྤང་དགོས་ཤེས་པར་བྱ། །

ཡང་འཇུག་ད་ནི་ན་ར་ལ། །

ས་ནི་ག་ང་བ་མ་བཞིར། །

སྔོན་འཇུག་ག་ནི་ཅ་ཉ་ཏ། །

ད་ན་ཙ་ཞ་ཟ་ཡ་ཤ །

ས་བཅས་བཅུ་གཅིག་སྔོན་དུའཇུག །

ད་ནི་ཀ་ག་ང་པ་བ། །

མ་སྟེ་དྲུག་གི་སྔོན་དུ་འཇུག །

བ་ཡིག་ཀ་ག་ང་ཅ་ཇ། །

ཉ་ཏ་ད་ན་ཙ་ཛ་ཞ། །

ཟ་ར་ཤ་ས་བཅས་བཅུ་དྲུག །

མ་ཡིག་ཁ་ག་ང་ཆ་ཇ། །

ཉ་ཐ་ད་ན་ཚ་ཛ་བཅས། །

བཅུ་གཅིག་ཁོ་ནའི་སྔོན་དུ་འཇུག །

འ་ཡིག་ཁ་ག་ཆ་ཇ་ཐ། །

ད་ཕ་བ་ཚ་ཛ་སྟེ་བཅུ། །

ར་ལ་ས་ཡི་མགོ་ཅན་དང་། །

ཡ་ར་ལ་ཝའི་འདོགས་ཅན་བཅས། །

ར་མགོ་བཅུ་གཉིས་ལ་མགོ་བཅུ། །

ས་མགོ་བཅུ་གཅིག་ཡ་བཏགས་བདུན། །

ར་བཏགས་བཅུ་གཅིག་ལ་བཏགས་དྲུག །

ཝ་ཟུར་ཅན་ནི་བཅུ་གཉིས་སོ། །

ཞེས་བྱང་བར་བྱའོ། །ཡི་གེའི་རྣམ་བཞག་དངོས་བཤད་ཟིན་ཏོ། །

གཉིས་པ། རྣམ་དབྱེ་བརྒྱད་འཕྲོས་དང་བཅས་པ་བཤད་པ།

(Dརྣམ་དབྱེ་བརྒྱད་)ཡོད་དེ། (Eདང་བོ་ངོ་བོ་ཙམ་སྟོན་པ། གཉིས་པ་ལས་སུ་བྱ་བ། གསུམ་པ་བྱེད་པ། བཞི་བ་དགོས་ཆེད། ལྔ་བ་འབྱུང་ཁུངས། དྲུག་པ་འབྲེལ་སྒྲ། བདུན་པ་གནས་གཞིའམ་རྟེན་གནས། བརྒྱད་པ་འབོད་པའམ་བོད་པ་སྟེ་བརྒྱད་)དོ། །

༡ རྣམ་དབྱེ་དང་བོ་ངོ་བོ་ཙམ་སྟོན་པ་བཤད་པ།

(Nརྣམ་དབྱེ་དང་བོ་ངོ་བོ་ཙམ་སྟོན་པ་ནི་)(N*མིང་ཙམ་ལས་ལོགས་སུ་མེད་)ལ། དོན་གྱི་ངོ་བོ་ཙམ་སྟོན་པ་མིང་དང་། (N*དོན་གྱི་ངོ་བོ་དང་ཁྱད་པར་སྦྱར་ནས་སྟོན་པ་)(Nཚིག་ཡིན་)ཏེ། དཔེར་ན། (O*ཁང་བ་ཞེས་པས་ཁང་བའི་ངོ་བོ་ཙམ་ལས་ཁྱད་པར་གང་ཡང་མི་སྟོན་སྟབས་མིང་ཙམ་)ཡིན། (O*ཁང་བའི་ཀ་བ་ཞེས་པས་ཁང་བའི་ངོ་བོ་དང་དེའི་ཁྱད་པར་ཀ་བ་གཉིས་བར་རྣམ་དབྱེས་སྦྱར་ནས་སྟོན་པའི་སྒྲ་ཡིན་སྟབས། མིང་ཚིག་གཉིས་སུ་ཕྱེས་པའི་ཚིག་ཡིན་)ལ། (O*མིང་ཚིག་གཉིས་སུ་ཕྱེས་པའི་མིང་དང་ཚིག་གཉིས་འགལ་མོད། སྤྱིར་མིང་དང་ཚིག་གཉིས་མི་འགལ་ཏེ། ཁང་བའི་ཀ་བ་ཞེས་པ་མིང་ཡང་ཡིན་ལ་ཚིག་ཀྱང་ཡིན་པའི་ཕྱིར། དེ་བཞིན་དུ་ཀ་བ་ཞེས་པ་མིང་དང་། ཀ་བའི་ཟུར་ཞེས་པ་མིང་ཚིག་གཉིས་སུ་ཕྱེས་པའི་ཚིག་ཡིན་པ་ཤེས་པར་བྱའོ། །)

ལེགས་སྦྱར་ལ་རྣམ་དབྱེ་དང་བོའི་གཅིག་ཚིག་ཉིས་ཚིག་སོགས་ལོགས་སུ་ཡོད་མོད། བོད་འདིར་དོན་གྱི་ངོ་བོ་ཙམ་སྟོན་པའི་མིང་ལ་རྣམ་དབྱེ་དང་བོ་ཞེས་མིང་འདོགས་པ་ལས། ལོགས་སུ་རྣམ་དབྱེ་དང་བོ་མེད། འོན་ཀྱང་། མི་དག བོད་དག་ཅེས་པ་ལྟ་བུའི་དག་སྒྲ་ཉིས་ཚིག་དང་། མི་རྣམས། བོད་རྣམས་ལྟ་བུའི་རྣམས་སྒྲ་མང་ཚིག་ཡིན་མོད། དཔེར་ན། རང་རེའི་མཁས་པ་སྔ་མ་དག་གིས་འདི་ལྟར་གསུངས་ཞེས་པ་ལྟ་བུའི་དག་སྒྲ་མང་ཚིག་ལ་འཇུག་པ་ཡང་སྐབས་དུ་མར་ཡོད་པ་ཤེས་སླ།

(Nརྣམ་དབྱེ་དང་བོ་མིང་ཙམ་གྱི་དཔེ་བརྗོད་)ནི། (N**ལྷ། མི། མགོ ཡན་ལག་མཆོག བཟང་། ཐོན་སྐྱེད། སྤྲིན། རྒྱབ། རྒྱལ་ཁབ། ལམ། མདའ། གསེར། སྐྱེད་ཚལ། གཡས། དབུས། ཕ་རོལ་)ལྟ་བུའོ། །(Dརྣམ་དབྱེ་དང་བོ་དང་འབྲེལ་བའི་རྫོགས་ཚིག་)ནི། (Eགོ་ངོ་དོ་ནོ་བོ་མོ་འོ་རོ་ལོ་སོ་རྣམས་དང་། ད་དྲག་གི་དབང་གིས་ཏོ་བཅས་བཅུ་གཅིག་ཡོད།) རྫོགས་ཚིག་དང་། སླར་སྡུད། ཟླ་སྡུད་རྣམས་ནི་མིང་གི་རྣམ་གྲངས་ཡིན་ལ། དེ་དག་ནི་རྗེས་འཇུག་རང་འདྲར་སྦྱར་དགོས། དཔེར་ན། (N**མགོ་ནི་ཡན་ལག་མཆོག་གོ །ཤིན་ཏུ་བཟང་ངོ་། །ཐོན་སྐྱེད་བྱེད་དོ། །ཁ་ཟས་སྦྱིན་ནོ། །ས་བོན་བཏབ་བོ། །འདི་ནི་གཞུང་ལམ་མོ། །འདི་ནི་མོའོ། །ང་ནི་དགའ་འོ། །གསེར་རོ། །རྒྱལ་ཁབ་འདི་ནི་རང་རེའི་མེས་རྒྱལ་ལོ། །གཞུང་འབྲུ་འབུལ་ལོ། །བྱ་བ་བྱས་སོ། །ཕོ་བྲང་དུ་ཕེབས་སོ། །ཕ་རོལ་ཏུ་ཕྱིན་ཏོ། །)ལྟ་བུ། (O*དོན་དེ་རེ་ཞིག་རྫོགས་པར་སྟོན་པས་རྫོགས་ཚིག་ཟེར་བ་ལས་དོན་ཡོངས་སུ་རྫོགས་པར་སྟོན་མི་དགོས། རང་གི་རྗེས་དེ་མ་ཐག་ཏུ་སླར་ཡང་རང་གི་ཚིག་གྲོགས་འབྱུང་བ་སྡུད་པའམ་མི་འབྱུང་བར་བྱས་པས་)(Oསླར་སྡུད་)ཅེས་བརྗོད། (O*རང་གི་མཇུག་དེ་མ་ཐག་ཏུ་ཚིག་རང་གི་ཟླ་བོའམ་གྲོགས་པོ་འབྱུང་བ་བསྡུས་པའམ་མི་འབྱུང་བར་བྱས་པས་ན་)(Oཟླ་སྡུད་)ཟེར། (O*རྫོགས་ཚིག་དེ་དག་གི་རྗེས་སུ་ཚིག་གཞན་འབྱུང་ཡང་། སྔ་མའི་ཚིག་གྲོགས་མིན་ལ། འདིའི་ཟླ་སྡུད་ཅེས་པའི་སྡུད་ནི། འབྱེད་སྡུད་ཀྱི་སྡུད་མིན་གྱི་མཇུག་སྡུད་ཀྱི་སྡུད་ཡིན་ནོ། །འོན་ཀྱང་གོ་སོགས་ཡོད་ཚད་རྫོགས་ཚིག་མིན་ཏེ། བྱེད་པ་བོ། ཚོར་བ་བོ་ལྟ་བུ་བདག་སྒྲ་དང་། ཡིན་པར་གོ་ལྟ་བུ་ཁོང་དུ་ཆུད་པའམ་ཤེས་པའི་དོན་དང་། འདི་ཀོ་ཞེས་པ་ངེས་བཟུང་དང་། བཙུན་མོ། ཡུ་མོ། མ་མོ། བུ་མོ་ལྟ་བུ་མོ་རྟགས་དང་། སྤྱི་བོ་ལྟ་བུ་མིང་ཟུར་ཡིན་པས་དེ་སོགས་ལ་མ་འཁྲུལ་བ་དགོས་སོ། །)

༢ རྣམ་དབྱེ་གཉིས་པ་སོགས་བཤད་པ།

རྣམ་དབྱེ་གཉིས་པ་ལས་སུ་བྱ་བ་དང་། བཞི་བ་དགོས་ཆེད། བདུན་པ་གནས་གཞི་གསུམ་དང་། རྣམ་དབྱེ་བརྒྱད་གང་རུང་མ་ཡིན་པའི་ཚིག་ཕྲད། (Pདེ་ཉིད་དང་། བདེན་པ་ཡང་ཟེར། ཚེ་སྐབས། དུས་སྟོན་པའང་ཟེར་བ་སྟེ་དོན་ལྔ་ལ་འཇུག་པ་)ནི། (Pསུ་རུ་དུ་ན་ལ་རྣམས་དང་། རུ་བསྡུས་པའི་ར་ཡིག་དང་། ད་དྲག་སོགས་ཀྱི་དབང་གིས་ཐོབ་པ་ཏུ་ཡིག་སྟེ་བདུན་)ཡོད་ལ། (O*འདི་དག་གི་ཚབ་ཏུ་ཕལ་ཆེར་ལ་ཡིག་འགྲོ་བའི་རྒྱུ་མཚན་གྱིས་ལ་དོན་ཡང་ཟེར་)ལ། (Oསུ་རུ་ཏུ་དུ་རྣམས་)ནི་(O*སྔོན་མའི་རྗེས་འཇུག་ལ་ལྟོས་པས་ཕྲད་གཞན་དབང་ཅན་ཡིན་ལ། ན་ལ་གཉིས་སྔོན་མའི་མཐའ་ལ་མི་ལྟོས་པས་ཕྲད་རང་དབང་ཅན་)ཟེར། འདི་དག་མིང་མཐའ་གང་ལ་འཇུག་པ་ནི།

ས་སུ་ག་བ་ད་དྲག་ཏུ། །

ང་ད་ན་མ་ར་ལ་དུ། །

འ་དང་མཐའ་རྟེན་མེད་མཐར་རུ། །

འདི་དང་ར་མཐའ་བྱ་བ་གཅིག །

ན་ལ་གཉིས་ནི་རང་དབང་ཅན། །

ཞེས་པ་ལྟར། (Pས་མཐའ་རྟེན་ཅན་གྱི་རྗེས་སུ་)(P*སུ་)དང་། (Pག་བ་ད་དྲག་མཐའ་རྟེན་ཅན་)ལ་(P*ཏུ།) (Pང་ད་ན་མ་ར་ལ་མཐའ་རྟེན་ཅན་)ལ་(P*དུ།) (Pའ་མཐའ་རྟེན་ཅན་དང་རྗེས་འཇུག་མེད་པ་དག་གི་རྗེས་སུ་)(P*རུ་)དང་། རུ་བསྡུས་ནས་དེའི་ཚབ་ཏུ་ར་རྗེས་འཇུག་གི་ཚུལ་དུ་འཇོག་པ་དང་། ན་ལ་གཉིས་མཐའ་རྟེན་ངེས་པ་མེད་པར་འཇུག་པ་སོགས་དཔེ་བརྗོད་ཀྱིས་ཤེས་པར་བྱའོ། །

༣ ལ་དོན་དེ་རྣམས་(Nརྣམ་དབྱེ་གཉིས་པ་ལས་སུ་བྱ་བ)ར་འཇུག་ཚུལ།

(N*རྣམ་དབྱེ་གཉིས་པ་སྦྱར་སའི་གཞི་དེ་ལ་བྱ་བ་གཞན་ཞིག་བྱས་པའམ་བྱེད་བཞིན་པ་དང་། བྱེད་འགྱུར་གང་རུང་སྟོན་པ་ཞིག་དགོས་)ཏེ། དཔེར་ན། (N**གཡས་སུ་ཉལ་ཞེས་པའི་གཡས་བྱ་བ་བྱེད་སའི་གཞི་དང་། ཉལ་བ་ནི་གཞི་དེ་ལ་བྱེད་པའི་བྱ་བ་ཡིན་པར་རྣམ་དབྱེ་སུ་ཡིག་གིས་གོ་བ་)ལྟ་བུ། རྣམ་དབྱེ་སུ་ཡིག་མེད་ན། གཡས་ཉལ་ཞེས་བརྗོད་དགོས་ལ། གཡས་ཉལ་བའི་གཞི་ཡིན་པར་མི་གོ་བར། ཉལ་བ་བོར་གོ་བར་འགྱུར་རོ། །དེ་བཞིན་དུ། ཤར་དུ་འགྲོ་ཞེས་པར་ཤར་གཞི་དང་། དེ་ལ་འགྲོ་བའི་བྱ་བ་བྱེད་པ་གོ་བ་རྣམ་དབྱེ་དུ་ཡིག་གི་ནུས་པ་ཡིན་ལ། རྣམ་དབྱེ་གཉིས་པས་རྣམ་པར་དབྱེ་རྒྱུ་ཡང་བྱ་བའི་གཞི་དང་བྱ་བ་གཉིས་སོ་སོར་ཕྱེས་ནས་གོ་བར་བྱེད་པ་ཡིན་པར་སྙམ།

དཔེར་ན། (Nརྗེས་འཇུག་སའི་རྗེས་སུ་སུ་ཡོང་བའི་རྣམ་དབྱེ་གཉིས་པ་)ནི། (N**དབུས་སུ་འགྲོ། རྩྭ་ལྷས་སུ་རྩྭ་བཏུ། རང་གི་སྡོད་གནས་སུ་གད་བདར་བྱེད། བོད་ལྗོངས་སུ་སྲིད་དབང་འཛུགས། རང་ཁོངས་སུ་སྲིད་དོན་བྱེད། མདོ་ཁམས་སུ་ཇ་ཤིང་འཛུགས་)ལྟ་བུ། (Nའ་དང་མཐའ་མེད་མཐར་རུ་ཡོང་བའི་རྣམ་དབྱེ་གཉིས་པ།) (N**ནམ་མཁའ་རུ་གནམ་གྲུ་འཕུར། རྒྱ་མཚོ་རུ་ཉ་མོ་རྩེ། ས་གཞི་རུ་འབྲས་འདེབས། ཁང་བ་རུ་ཚོན་རྒྱག སློབ་གྲྭ་རུ་སློབ་སྦྱོང་བྱེད་ལྟ་བུ། རུ་བསྡུས་པའི་དཔེ། ནམ་མཁར་གནམ་གྲུ་འཕུར། རྒྱ་མཚོར་ཉ་མོ་རྩེ། ས་གཞིར་འབྲས་འདེབས། ཁང་བར་ཚོན་རྒྱག སློབ་གྲྭར་སློབ་སྦྱོང་བྱེད་)ལྟ་བུ། ར་མཐའ་ཅན་དང་རུ་བསྡུས་པའི་ར་ཡིག་གཉིས་མ་ནོར་བ་དགོས། ག་བ་ད་དྲག་རྣམས་ཀྱི་རྗེས་སུ་ཏུ་ཡོང་བའི་དཔེ་ལས། (Nག་མཐའ་རྟེན་ཅན་)ནི། (N**ལག་ཏུ་སྨྱུ་གུ་བཟུང་། ངག་ཏུ་སྲིད་དོན་བཤད། འབྲོག་ཏུ་འཚོ་སྐྱོང་བྱེད། ཁང་ཐོག་ཏུ་བྲོ་འཁྲབ་ལྟ་བུ་དང་། བ་མཐའ་རྟེན་ཅན་ནི། རྒྱལ་ཁབ་ཏུ་བཟོ་ལས་བྱེད། ཐབ་ཏུ་མེ་བཏང་། ནུབ་ཏུ་ཕྱུགས་ར་བཟོས། རྒྱབ་ཏུ་གོས་གསར་གྱོན་ལྟ་བུ། ད་དྲག་ཅན་ནི། ཕྱི་རོལད་ཏུ་གྲ་སྒྲིག་བྱེད། ཕ་རོལད་ཏུ་མེ་མདའ་འཕངས་)ལྟ་བུ།

ང་ད་ན་ར་ལ་རྣམས་ཀྱི་རྗེས་སུ་དུ་འོང་བ། དཔེར་ན། (Nང་མཐའ་ཅན་ནི།) (N**ནང་དུ་ཡི་གེ་འབྲི། རྩྭ་ཐང་དུ་ལུག་འཚོ། སློབ་ཁང་དུ་རིག་གནས་སློབ། ཞིང་ནང་དུ་འབྲས་འདེབས་)ལྟ་བུ། (Nད་མཐའ་ཅན་)ནི། (N**དམངས་ཁྲོད་དུ་ལས་དོན་བསྒྲུབས། གནས་དེ་ཉིད་དུ་དཔེ་ཆ་བརྩམས། རི་སྐེད་དུ་ཤིང་བཙུགས། ཐོག་ཤོད་དུ་མཇལ་འཕྲད་གནང་ལྟ་བུ། ན་མཐའ་ཅན་ནི། མདུན་དུ་རི་མོ་བྲིས། གཡོན་དུ་དཔེ་ཆ་ཀློག ལམ་ཆེན་དུ་ཕྱིན། ལྷ་ལྡན་དུ་ཡང་ཡང་སོང་། གནས་གཞན་དུ་ལྟ་སྐོར་ལ་སོང་)ལྟ་བུ། (Nམ་མཐའ་ཅན་)ནི། (N**གཞུང་ལམ་དུ་རྟ་དྲེལ་སོང་། སྒྲོམ་དུ་གསེར་དངུལ་བཅུག གཤམ་དུ་ཨང་རྟགས་བརྒྱབ། ཁོ་བོའི་གམ་དུ་གཏམ་བཤད་)ལྟ་བུ། (Nར་མཐའ་ཅན་)ནི། (N**ཆུ་ཡུར་དུ་ཆུ་དྲངས། པེ་ཅིན་མཁར་དུ་འཐུས་མི་མངགས། རི་བར་དུ་རི་དྭགས་སོང་། ཤར་དུ་འབྲས་ཞིང་བཏབ་ལྟ་བུ། ལ་མཐའ་ཅན་ནི། སྐྱེད་ཚལ་དུ་ཤིང་བཙུགས། བཞུགས་གྲལ་དུ་གཏམ་བཤད། གྲོང་དཀྱིལ་དུ་རྟགས་བརྒྱབ། རབ་གསལ་དུ་གློག་སྒྲོན་སྦར་)ལྟ་བུ། (Nན་ཡིག་མཐའ་ངེས་མེད་དུ་འཇུག་པ་)ནི། (N**དབུས་ན་འགྲོ། མདོ་ཁམས་ན་ཇ་ཤིང་འཛུགས། ནམ་མཁའ་ན་གནམ་གྲུ་འཕུར། ས་གཞི་ན་འབྲས་འདེབས། སློབ་གྲྭ་ན་སློབ་སྦྱོང་བྱེད། ལག་ན་སྨྱུ་གུ་བཟུང་། འབྲོག་ན་འཚོ་སྐྱོང་བྱེད། ཐབ་ན་མེ་བཏང་། ཕྱི་རོལ་ན་གྲ་སྒྲིག་བྱས། ནང་ན་ཡི་གེ་འབྲི། ཐོག་ཤོད་ན་མཇལ་འཕྲད་གནང་། རྟ་ལམ་ཆེན་ན་བརྒྱུགས། གཤམ་ན་ཡི་གེ་བྲིས། པེ་ཅིན་མཁར་ན་འཐུས་མི་མངགས། གྲོང་དཀྱིལ་ན་ཚོང་ཁང་བཙུགས་)ལྟ་བུ། (Nལ་ཡིག་དེ་དག་གི་ཚབ་ཏུ་མཐའ་ངེས་མེད་དུ་འཇུག་པ་)ནི། (N**དབུས་ལ་འགྲོ། སྡོད་གནས་ལ་གད་བདར་བྱེད། ནམ་མཁའ་ལ་བྱ་འཕུར། རྒྱ་མཚོ་ལ་གྲུ་བཏང་། རྒྱ་ནག་ལ་སོང་། ཁང་ཐོག་ལ་འཛེགས། འབྲོག་ལ་ཕྱུགས་འཚོས། ཐབ་ལ་མེ་བཏང་། རྒྱབ་ལ་གོས་གྱོན། ཕ་རོལ་ལ་རྡོ་འཕངས། ཐང་ལ་ལུག་འཚོ། ཞིང་ལ་ས་བོན་འདེབས། རི་སྐེད་ལ་ལམ་བཟོས། ལྷ་ལྡན་ལ་སོང་། ས་གཞན་ལ་ཡང་ཕེབས། གནམ་ལ་བྱ་འཕུར། དྲེའུ་འདམ་ལ་ཟུག རས་དཀར་ལ་ཚོན་བརྒྱབ། ལྕགས་དཔར་ལ་བཟོ་བཅོས་བགྱིས། རང་ཡུལ་ལ་སྐད་བཏང་། འགྲིམ་འགྲུལ་ལ་ཡི་གེ་བསྐུར་)ལྟ་བུའོ། །

༤ (Nརྣམ་དབྱེ་བཞི་བ་དགོས་ཆེད་)ལ་འཇུག་ཚུལ།

(N*རྣམ་དབྱེ་སྦྱར་སའི་གཞི་དེ་ལ་བྱ་བ་བྱས་ཙམ་མམ་བྱེད་པ་ཙམ་ཞིག་སྟོན་པ་མ་ཡིན་པར། རྣམ་དབྱེ་སྦྱར་སའི་གཞི་དེའི་ཆེད་དུའམ་དོན་དུ་བྱ་བ་ཅི་རིགས་སྟོན་པ་ཞིག་དགོས་)ཏེ། དཔེར་ན། (N**རྒྱལ་ཁབ་འཕེལ་ཐབས་སུ་བཟོ་གྲྭ་འཛུགས།) ཞེས་པའི་(O*རྒྱལ་ཁབ་འཕེལ་ཐབས་རྣམ་དབྱེ་སྦྱར་སའི་གཞི་དང་། གཞི་དེ་ལ་བཟོ་གྲྭ་འཛུགས་པའི་བྱ་བ་བྱེད་པ་ཙམ་སྟོན་པ་ཡིན་ན། དེའི་རྣམ་དབྱེ་སུ་དེ་གཉིས་པ་ལས་སུ་བྱ་བར་འགྱུར་མོད། དེ་ལྟར་མ་ཡིན་པར་རྒྱལ་ཁབ་འཕེལ་ཐབས་ཀྱི་ཆེད་དུའམ་དེའི་དོན་དུ་བཟོ་གྲྭ་འཛུགས་པར་སྟོན་པ་ཡིན་ལ། དེ་རྣམ་དབྱེ་སུ་སྒྲའི་ནུས་པས་གོ་བ་ཡིན། ཚིགས་བཅད་སོགས་ཀྱི་སྐབས། སུ་མེད་ན། རྒྱལ་ཁབ་འཕེལ་ཐབས་བཟོ་གྲྭ་འཛུགས། ཞེས་བརྗོད་ཚེ་རྣམ་དབྱེ་སུ་བསྡུས་པ་ཡིན་པར་ཤེས་དགོས། གོས་སུ་རས་འཐག་ལྟ་བུ་ལ། རྣམ་དབྱེ་སུ་མེད་ན་གོས་རས་འཐག་ཅེས་པ་གོས་ཀྱི་ཆེད་དུ་རས་འཐག་པ་མི་གོ་བར། རས་འཐག་པ་ཙམ་དུ་འགྱུར་རོ། །)

(Nལ་དོན་བཞི་བ་དགོས་ཆེད་ལ་འཇུག་པ།) དཔེར་ན། (N**རྒྱལ་ཁབ་འཕེལ་ཐབས་སུ་བཟོ་གྲྭ་འཛུགས། གོས་སུ་རས་འཐག ཁ་ཟས་སུ་འབྲས་ཉོས། སྡོད་གནས་སུ་ཁང་བ་བརྩིགས། རི་དྭགས་བདའ་རུ་རི་མགོར་སོང་། གྲོགས་དགའ་རུ་རོགས་རམ་བྱེད། ཡོན་ཏན་ལོན་པ་རུ་བརྩོན་འགྲུས་བསྐྱེད། དགྲ་འགོག་པ་རུ་མཚོན་ཆ་བསྒྲིག འཚོ་བ་རུ་ངལ་རྩོལ་བྱེད། ལོ་ཐོག་ལེགས་པ་རུ་ལུད་ལྡུག རི་དྭགས་བདའ་བར་རི་མགོར་ཕྱིན། ཡོན་ཏན་ལོན་པར་བརྩོན་འགྲུས་བགྱིས། དགྲ་འགོག་པར་མཚོན་ཆ་བསྒྲིག འཚོ་བར་ངལ་རྩོལ་བྱས། ལོ་ཐོག་ལེགས་པར་ལུད་ལྡུག གྲོགས་དགའ་བར་རོགས་རམ་བྱེད། ལོ་ཐོག་ཏུ་ཞིང་རྨོ། དགྲ་འགོག་ཏུ་སྔོན་ལ་སོང་། གྲ་སྒྲིག་ཏུ་ལས་བྱེད་པ་འཚོགས། མེ་ཏོག་ཏུ་ཆུ་དྲངས། ལྟོ་རྒྱབ་ཏུ་ཞིང་ལས་བྱས། དོན་འགྲུབ་ཏུ་འབད་བརྩོན་བགྱིས། ལས་དོན་སྒྲུབ་ཏུ་ཞིང་གྲོང་ལ་སོང་། ཁང་ཐོག་འགེབ་ཏུ་རྫ་གྱོ་བཟོས། འགྲུལ་བ་ཕ་རོལ་སྒྲོལད་ཏུ་ཆུ་ཁར་སོང་། དཔལ་འབྱོར་འཕེལད་ཏུ་བཟོ་ཞིང་ལ་འབད། སྐད་ཡིག་བསྒྱུརད་ཏུ་པེ་ཅིན་ལ་སོང་། རིག་གནས་མཐར་ཕྱིནད་ཏུ་ཧུར་བརྩོན་བྱས། ས་ཞིང་དུ་ས་རྒོད་བརྐོས། ཞིང་ནང་བོང་མ་བརྡུང་དུ་སོང་། རྒྱལ་ཁབ་སྲུང་སྐྱོབ་ཏུ་མཚོ་དམག་བསྒྲིག ཞིབ་དཔྱོད་དུ་མི་ཁ་ཤས་སོང་། རྩད་གཅོད་དུ་མི་མངགས། དོན་འགྲུབ་ཆེད་དུ་འབད་འབུངས་བགྱིས། སྙན་སྒྲོན་དུ་ཡི་གེ་ཕུལ། ཡི་གེ་ལེན་དུ་སོང་། སྨན་དུ་སྤང་སྤོས་བརྐོས། རྒྱན་དུ་མུ་ཏིག་ཉོས། ཚོད་བགམ་དུ་གཏམ་དྲིས། ཕ་རོལ་བོ་ལ་ཚོད་བགམ་དུ་ཕྱིན། ཁྱམས་རར་ཞལ་འཛོམ་དུ་ཕྱིན། བཅའ་ལག་གཡར་དུ་སོང་། གྲོས་བསྡུར་དུ་འཚོགས། ཆུ་ཡུར་དུ་ས་རྐོ། བཞེས་ཕོར་དུ་དཀར་ཡོལ་ཉོས། མཚམས་སྦྱོར་དུ་ཡི་གེ་བྲིས། ནད་སེལ་དུ་སྨན་པ་བསྟེན། འཆིང་འགྲོལ་དུ་འཐབ་རྩོད་བྱེད། འོད་གསལ་དུ་སྒེའུ་ཁུང་བཏོན། སྐོམ་ན་ཇ་འཐུང་། ཟས་གཡོ་བ་ན་མེ་འབུད། རིག་པ་སློབ་ན་བརྩོན་འགྲུས་བྱེད།) ལྟ་བུ། (Nལ་ཡིག་དེ་ཀུན་གྱི་ཚབ་ཏུའཇུག་པ་)ནི། (N**རྒྱལ་ཁབ་འཕེལ་ཐབས་ལ་བཟོ་གྲྭ་འཛུགས། གོས་ལ་རས་འཐག ཡོན་ཏན་ལེན་པ་ལ་བརྩོན་འགྲུས་དགོས། འཚོ་བ་ལ་ངལ་རྩོལ་བྱེད། མགྲོན་པོ་ལ་མེ་བཏང་། ནད་པ་ལ་སྨན་བྱིན། དགྲ་འགོག་ལ་སྔོན་དུ་སོང་། གྲ་སྒྲིག་ལ་ལས་བྱེད་འཚོགས། མེ་ཏོག་ལ་ཆུ་འདྲེན། རིག་པ་ལ་བརྩོན་འགྲུས་བྱེད། ཟས་གཡོ་བ་ལ་མེ་འབུད། དོན་སྒྲུབ་ལ་བརྩོན། སྐད་ཡིག་བསྒྱུར་ལ་པེ་ཅིན་དུ་སོང་། བོང་མ་བརྡུང་ལ་སོང་། ཞིབ་དཔྱོད་ལ་སོང་། རྩད་གཅོད་ལ་སོང་། ཡི་གེ་ལེན་ལ་སོང་། རྒྱན་ལ་མུ་ཏིག་ཉོས། ཚོད་བགམ་ལ་དཀའ་གནད་འདྲི། གྲོས་བསྡུར་ལ་སོང་། བཞེས་ཕོར་ལ་དཀར་ཡོལ་ཉོས། ནད་སེལ་ལ་སྨན་པ་བསྟེན། སྤྱི་ཚོགས་རིང་ལུགས་ལ་འབད་བརྩོན་བགྱིས་)ལྟ་བུའོ། །ཟས་གཡོ་བ་ན་བྱ་བ་ཅི་སྒྲུབ་དགོས་ཞེས་དྲིས་པའི་ལན་དུ། ཟས་གཡོ་བ་ན་མེ་གཏོང་ཞེས་པའི་ན་ཡིག་ནི་དགོས་ཆེད་ཡིན་ལ། ཟས་གཡོ་བའི་དུས་སུ་མེ་གཏོང་བ་ལ་བསམས་ནས་ཟས་གཡོ་བ་ན་མེ་གཏོང་ཞེས་པའི་ན་ཡིག་ཚེ་སྐབས་ཡིན། དེ་བཞིན་དུ་སྐོམ་པས་གདུང་བའི་མི་ལ། སྐོམ་གདུང་སེལ་ཆེད་དུ་ཇ་འཐུང་། ཞེས་བརྗོད་འདོད་ནས། སྐོམ་ན་ཇ་འཐུང་ཞེས་བརྗོད་པའི་ན་ཡིག་ནི་དགོས་ཆེད་ཡིན་ཏེ། སྒྲ་ནི་བརྗོད་འདོད་རྗེས་འབྲང་ཕྱིར། གསུངས་པ་ལྟར་རོ། །

༥ (Nརྣམ་དབྱེ་བདུན་པ་གནས་གཞི་)ལ་འཇུག་ཚུལ།

(N*རྣམ་དབྱེ་སྦྱར་སའི་གཞི་དེ་ལ་བྱ་བ་ཞིག་བྱས་པའམ་བྱེད་པ་དང་། གཞི་དེའི་ཆེད་དུ་བྱས་པ་དང་བྱེད་འགྱུར་གང་ཡང་མི་སྟོན་པར། གཞི་དེ་ལ་ཆོས་ཤིག་གནས་པར་སྟོན་པ་ཙམ་)སྟེ། དཔེར་ན། (O*རྩྭ་ལྷས་ན་རྟ་ཡོད་ཅེས་པས་གཞི་རྩྭ་ལྷས་སུ་རྟ་ཡོད་པ་ཙམ་ལས། གཞི་རྩྭ་ལྷས་ན་རྟ་ཡོད་ཅེས་པས་གཞི་རྩྭ་ལྷས་ལ་བྱ་བ་ཞིག་བྱས་པའམ་བྱེད་པ་དང་། རྩྭ་ལྷས་ཀྱི་ཆེད་དུ་བྱས་པའམ་བྱེད་འགྱུར་ལྟ་བུ་གང་ཡང་མི་སྟོན། བར་གྱི་རྣམ་དབྱེ་མེད་ན་རྩྭ་ལྷས་རྟ་ཡོད་ཅེས་རྩྭ་ལྷས་དང་རྟ་གཉིས་སོ་སོར་ཡོད་པ་སྟོན་པ་ལས། རྩྭ་ལྷས་དེ་ཉིད་རྟ་གནས་སའི་གཞི་ཡིན་པར་གོ་མི་ནུས། རྣམ་དབྱེ་སྦྱར་བས་རྩྭ་ལྷས་རྟེན་དང་རྟ་བརྟེན་པ་ཡིན་པར་གོ་ནུས་སོ། །)

(Nལ་དོན་བདུན་པ་གནས་གཞི་ལ་འཇུག་པ་)དཔེར་ན། (N**ཤར་ཕྱོགས་སུ་ཡོད། ལྷོ་ཕྱོགས་སུ་ཡོད། ནམ་མཁའ་རུ་ཉི་ཟླ་ཡོད། ལྷོ་རུ་རྒྱ་མཚོ་ཡོད། ནམ་མཁར་ཉི་ཟླ་ཡོད། ལྷོར་རྒྱ་མཚོ་ཡོད། ཐབ་ཏུ་མེ་ཡོད། ཁྲི་ཐོག་ཏུ་བཞུགས་ཡོད། ལག་ཏུ་སྨྱུ་གུ་ཡོད། བྱང་དུ་རླུང་ཆེ། ཞིང་དུ་མྱུ་གུ་སྐྱེས། ལྕགས་རི་ཚུན་ཆད་དུ་མི་ཁྱིམ་མང་། བར་ཤོད་དུ་མི་མང་། གཡོན་དུ་དཔེ་ཆ་ཡོད། མདུན་དུ་དཀར་ཡོལ་མཛེས། གནམ་དུ་འཇའ་ཚོན་བཀྲ། ལམ་དུ་མི་མང་། མཁར་དུ་བཟོ་ལས་ཡོད། ཤར་དུ་འཕྲུལ་འཁོར་མང་། རྒྱ་ཡུལ་དུ་འབྱོར་བ་ཆེ། སྐྱེད་ཚལ་དུ་མེ་ཏོག་བཞད། ནམ་མཁའ་ན་ཉི་མ་ཤར། ས་གཞི་ན་རྩི་ཤིང་རྒྱས། རི་ན་རི་དྭགས་གནས། ཐབ་ན་མེ་ཡོད། སྤང་ན་མེ་ཏོག་བཞད། བྱང་ན་རླུང་ཆེ། བར་ཤོད་ན་མི་མང་། སྣོད་ན་དངོས་རྫས་མང་། མདུན་ན་དཀར་ཡོལ་མཛེས། གནམ་ན་འཇའ་ཚོན་བཀྲ། ལམ་ན་མི་ཡོད། མཁར་ན་བཟོ་གྲྭ་ཡོད། སྐྱེད་ཚལ་ན་རྨ་བྱ་ཡོད་ལྟ་བུའོ། །ལ་ཡིག་ནི། ཤར་ཕྱོགས་ལ་ཡོད། ནམ་མཁའ་ལ་ཉི་ཟླ་ཡོད། ལྷོ་ལ་རྒྱ་མཚོ་ཡོད། བྱང་ལ་ལྷགས་པ་ཆེ། ཁྲི་ཐོག་ལ་བཞུགས་ཡོད། རྒྱབ་ལ་མི་ཡོད། ཐབ་ལ་མེ་འབར། ལྕགས་རི་ཚུན་ཆད་ལ་མི་ཁྱིམ་མང་། གཡོན་ལ་དཔེ་ཆ་ཡོད། མདུན་ལ་སྣག་བུམ་ཡོད། རྒྱལ་ཡོངས་ལ་མི་རིགས་མང་། གནམ་ལ་ཉི་ཟླ་སྐར་གསུམ་འཛོམས། མཁར་ལ་ཚོང་ཁྲོམ་ཆེ། རང་ཡུལ་ལ་བདེ་སྐྱིད་འཛོམས་)ལྟ་བུའོ། །

༦ (Nདེ་ཉིད་ལ་འཇུག་ཚུལ།)

རྣམ་དབྱེ་སྦྱར་སའི་གཞི་དེ་ལ་བྱ་བ་ཞིག་བྱས་པ་དང་བྱེད་པ་སྟོན་པ་མ་ཡིན་པ་དང་། རྣམ་དབྱེ་སྦྱར་སའི་བྱ་བའི་གཞི་དང་། བྱ་བ་གཉིས་སོ་སོར་མེད་པས་གཉིས་པ་མིན་ལ། རྣམ་དབྱེ་སྦྱར་སའི་གཞི་དེའི་ཆེད་དུ་བྱ་བ་བྱས་པ་དང་བྱེད་པ་ཅི་རིགས་སྟོན་པ་མ་ཡིན་དང་། རྣམ་དབྱེ་སྦྱར་སའི་དགོས་པ་བསྒྲུབ་ཡུལ་གྱི་གཞི་དང་དེའི་དགོས་པ་གཉིས་སོ་སོར་མེད་སྟབས་བཞི་བ་དགོས་ཆེད་ཡང་མིན། རྣམ་དབྱེ་སྦྱར་སའི་གཞི་དེ་ལ་ཆོས་གཞན་ཞིག་གནས་པར་སྟོན་པ་ཙམ་མ་ཡིན་པ་དང་། རྟེན་པའི་གཞི་དང་བརྟེན་པ་སོ་སོར་མེད་སྟབས། བདུན་པ་གནས་གཞིའམ་རྟེན་གནས་ཀྱང་མིན་ནོ། །དེས་ན་དེ་ཉིད་ནི་(N*ལ་དོན་གྱི་ཚིག་ཕྲད་སྦྱར་ས་དེ་ཉིད་ཀྱི་ངོ་བོར་གྲུབ་པའམ་སྦྱར་ས་དེ་ཉིད་ཀྱི་ངོ་བོ་ཉིད་དུ་གྲུབ་པར་སྟོན་པ་ཞིག་དགོས་)ཏེ། དཔེར་ན། (O*གསལ་དུ་བཏང་། ཞེས་པའི་ཚིག་ཕྲད་སྦྱར་སའི་གསལ་བ་དེའི་ངོ་བོར་བཏང་བའམ་དེའི་ངོ་བོ་ཇེ་གསལ་དུ་བཏང་བའི་དོན་ཡིན་གྱི། གཡས་སུ་ཉལ་ལྟ་བུའི་བྱ་བའི་ཡུལ་དང་བྱ་བ་གཉིས་སོ་སོར་ཡོད་པ་ལྟ་བུ་མ་ཡིན་ལ། ཚིག་ཕྲད་དུ་ཡིག་མེད་ན་གསལ་བཏང་ཞེས་བརྗོད་ཚེ་གསལ་བ་གཞན་དུ་བཏང་བ་ལྟ་བུ་ཞིག་ལས་གོ་རྒྱུ་མེད་པར་འགྱུར་རོ། །)

(Nལ་དོན་དེ་ཉིད་ལ་འཇུག་པ།) དཔེར་ན། (N*ཤེས་སུ་བཅུག དངོས་སུ་ཤེས། རྒྱས་སུ་བཅུག འདུས་བྱས་སུ་གྲུབ། ཞིང་ལས་མཉམ་ལས་སུ་གྱུར། ལེགས་སུ་བཏང་། སེམས་དཔའ་རུ་ངེས། ཁོ་དགའ་རུ་བཅུག བདེན་པ་རུ་གྲུབ། བྱ་བ་ཆེན་པོ་རུ་ངེས། རིན་པོ་ཆེ་རུ་ངེས། སེམས་དཔར་ངེས། བདེན་པར་གྲུབ། ཆེན་པོར་ངེས། རིན་པོ་ཆེར་གསལ། རྒྱལ་ཁབ་ཆེན་པོར་གྱུར། མཆོག་ཏུ་གྱུར། བདེན་ཚིག་ཏུ་གནས། དྲག་ཏུ་འཁྲུག རབ་ཏུ་གྲུབ། ཀུན་ཁྱབ་ཏུ་སྤེལ། ཇེ་ཟབ་ཏུ་བཏང་། ཤིནད་ཏུ་བདེན། སེམས་འགྱུརད་ཏུ་བཅུག རྦབ་ལ་འགྲིལད་ཏུ་བཅུག ཇེ་མང་དུ་བཏང་། ཐང་རྒོད་ས་ཞིང་དུ་གྱུར། འོད་དུ་འཚེར། ལུགས་ངན་ཟད་དུ་བཅུག གཉིད་སད་དུ་བཅུག མི་ཐ་ཆད་དུ་གྱུར། རྗེ་བོར་འཕྲད་དུ་བཅུག ཁོ་བོ་བཞད་དུ་བཅུག དོན་གལ་ཆེན་དུ་གནས། སྨུག་པ་སྤྲིན་དུ་སོང་། དགྲ་བོའི་ནུས་པ་ཇེ་ཞན་དུ་བཏང་། རྒྱལ་ཁབ་སྲ་བརྟན་དུ་གྱུར། ཕྱེ་ཟན་དུ་བྱས་ནས་ཟོས། རས་རྐྱང་སྟན་དུ་བྱས་ནས་ཉལ། འཇིག་རྟེན་ཞི་འཇམ་དུ་སོང་། མི་རིགས་འདྲ་མཉམ་དུ་གྱུར། ཐག་པ་དམ་དུ་བཟུང་། སེམས་ཇེ་འཇམ་དུ་གྱུར། མེ་ཇེ་འབར་དུ་གྱུར། ཆུ་འཁྱགས་དར་དུ་གྱུར། འོབ་དེ་ཆུ་ཡུར་དུ་བཏང་། གསེར་དུ་གྲུབ། གངས་ཀྱི་རི་བོ་ཚར་དུ་དངར། ལ་ཡིག་གི་དཔེ། ཞིང་ལས་མཉམ་ལས་ལ་བསྒྱུར། ཇེ་ལེགས་ལ་བཏང་། ཚིག་དེ་བདེན་པ་ལ་གནས། ཆོས་དེ་འདུས་བྱས་ལ་གྲུབ། རིམ་གྱིས་དམངས་ལ་ཕན་པའི་ལས་འགུལ་ཆེན་པོ་ལ་གྱུར། དེང་སང་རྒྱལ་ཁབ་ཆེན་པོ་ཞིག་ལ་གྱུར་འདུག ཇེ་ཟབ་ལ་བཏང་། ཇེ་གཙང་ལ་གྱུར། ཐང་ཆེན་ཞིང་ལ་བསྒྱུར། ཐ་སྙད་ལ་གྲུབ། མི་ཐ་ཆད་ལ་གྱུར། བོད་སྐད་ལ་བསྒྱུར། དོན་ལ་གནས། སྨུག་པ་སྤྲིན་ལ་གྱུར། ཇེ་འཇམ་ལ་སོང་། མི་རིགས་འདྲ་མཉམ་ལ་གྱུར། ཚོང་ལས་སོ་ནམ་ལ་བསྒྱུར། ཆུ་དར་ལ་ལོག ལྕགས་གསེར་ལ་གྱུར། ཇེ་གསལ་ལ་བཏང་།)

ཡང་ཚད་མའི་གཞུང་རྣམས་སུ་བ་ལང་ལ་བ་ལང་མ་ཡིན་པ་མེད་གསུངས་པའི་ལ་ཡིག་གི་ཟླས་དྲངས་ན་བ་ལང་ལ་དཀར་ཟལ་ཡོད། ཤིང་ལ་ཙན་དན་ཡོད། བོད་མི་ལ་མཁས་པ་ཡོད། འབྲུ་རིགས་ལ་གྲོ་ཡོད། ལྟ་བུ། བ་ལང་ལ་རྭ་ཡོད། ཅེས་པའི་ལ་ཡིག་བདུན་པ་གནས་གཞི་ཡིན་ལ། བ་ལང་ལ་དཀར་ཟལ་ཡོད། ཅེས་པའི་ལ་ཡིག་དེ་ཉིད་ཡིན། ཤིང་ལ་ལོ་མ་ཡོད་ཅེས་པའི་ལ་ཡིག་གནས་གཞི་ཡིན་མོད། ཤིང་ལ་ཙན་དན་ཡོད། ཅེས་པའི་ལ་ཡིག་དེ་ཉིད་ཡིན། བོད་ཡུལ་ལ་མཁས་པ་ཡོད་ཅེས་པའི་ལ་ཡིག་གནས་གཞི་ཡིན་མོད། བོད་མི་ལ་མཁས་པ་ཡོད་ཅེས་པའི་ལ་ཡིག་དེ་ཉིད་ཡིན། བང་མཛོད་ནང་ལ་གྲོ་ཡོད། ཅེས་པའི་ལ་ཡིག་གནས་གཞི་ཡིན་ལ། འབྲུ་རིགས་ལ་གྲོ་ཡོད། ཅེས་པའི་ལ་ཡིག་དེ་ཉིད་ཡིན། ཕྱི་མ་རྣམས་དེའི་ངོ་བོར་གྱུར་པའི་དེ་ཉིད་དུ་ཡོད་པ་ལ་བསམ་དགོས་སོ། །(Nན་ཡིག་གི་དཔེ།) (N**མིང་གིས་བཏགས་ཙམ་ན་སྣང་། དེ་ཀ་རང་ན་འདུག དེ་ཁོ་ན་ཉིད། སོ་ན་གནས། ནད་པ་ཁ་མལ་ན་ཡོད། ཁྱིམ་ཚང་བདེ་ཐོག་ཡག་ཐོག་ན་ཡོད། བསམ་གཏན་དང་བོ་ན་ཐམས་ཅད། མི་ལྕོག་མེད་ན་དགའ་མ་གཏོགས།) ལྟ་བུའོ། །ནད་པ་ཁ་མལ་ན་ཡོད། ཅེས་པའི་ན་ཡིག་དེ་ཉིད་ཡིན། རུ་བ་ཁ་མལ་ན་ཡོད་ཅེས་པའི་ན་ཡིག་གནས་གཞི་ཡིན་ཏེ། སྔ་མ་ནད་པའི་ངོ་བོ་འཕོ་འགྱུར་ཆེར་མ་བྱུང་བར་སྔར་ལྟར་གྱི་ངོ་བོར་གནས་ཡོད་པའི་དོན་དང་། ཕྱི་མ་འབྲོག་པའི་རུ་བ་སྔར་གྱི་ལྷས་ན་ཡོད་པའི་དོན་ཡིན་ནོ། །

༧ (Nཚེ་སྐབས་ལ་འཇུག་ཚུལ།)

(N*དེའི་ཚེ་དང་། དེའི་དུས་དང་། དེའི་སྐབས་ཞེས་པ་ལྟ་བུའི་ཚེ་དང་དུས་དང་སྐབས་ཀྱི་ཚབ་ཏུ་དུས་ཙམ་སྟོན་)པ་ལ། (O*ལ་དོན་རྣམས་གོང་བཞིན་དུ་འཇུག་པ་ལས། བྱ་བ་དང་དགོས་པ་དང་། གཞི་གཞན་ཞིག་ལ་ཆོས་གང་ཡང་རུང་བ་གནས་པ་སྟོན་པ་དང་། ངོ་བོ་ཉིད་དུ་གྲུབ་པར་སྟོན་པ་གང་ཡང་མིན་སྟབས། གོང་མ་བཞི་ག་དང་མི་འདྲ་ཞིང་། དེ་བཞི་གང་ཡང་མ་ཡིན་པ་ཤེས་སླའོ། །)དཔེར་ན། (N**གནའ་དུས་སུ། དེང་སྐབས་སུ། རྒྱུན་ཆགས་སུ། ཉིན་འགའ་རུ། གནའ་སྔ་མོ་རུ། དུས་ཚོད་དང་བོ་རུ་ཚོགས་འཚོགས། དུས་ཚོད་ལྔ་བ་རུ་གྲོལ། ཉིན་འགར། གནའ་སྔ་མོར། དུས་ཚོད་དང་བོར། དུས་ཚོད་ལྔ་བར་གྲོལ། དེ་མ་ཐག་ཏུ་གྲོལ། རྟག་ཏུ་དྲན་ཤེས་བསྟེན། ཉི་ནུབ་ཏུ་ཚོགས་གྲོལ། སྐབས་ཀུནད་ཏུ་དོགས་ཟོན་བྱེད། ཉིན་གུང་དུ། ཉིན་ཕྱེད་དུ། དཔྱིད་དུས་སུ་ས་བོན་འདེབས། སྟོན་དུ་ཞིང་བརྔ་། མཚན་དུ། དུས་གཞན་དུ། སྔོན་དུ། རྒྱུན་དུ་དཔེ་ལྟས་བྱེད། ལོ་གསུམ་དུ་བསྐྱར་སྦྱོང་བྱས། དབྱར་དུ་མེ་ཏོག་མང་། ཉི་ཤར་དུ་སླེབས། ཕྱེད་ཡོལ་དུ་ཐོན། གནའ་དུས་ན། དེང་སྐབས་ན། དེ་དུས་ན། དུས་གཅིག་ན་འདི་མཐོང་། ཉི་ནུབ་ན་སླེབས། ཉིན་གུང་ན་ཐོན། ལོ་གསུམ་ན་སློབ་སྦྱོང་བྱས། གནའ་དུས་ལ། དུས་ཚོད་དང་བོ་ལ། དེ་དུས་ལ། ཉིན་འགའ་ལ། ཉི་ནུབ་ལ། སྔ་དྲོ་ལ། ཉིན་ཕྱེད་ལ། ཕྱེད་ཡོལ་ལ་ཐོན། ཕྱི་ལོ་ལ། ལོ་གསུམ་ལ། ལོ་ལྔ་ལ་བཟོ་གྲྭ་དུ་མ་ཞིག་གྲུབ། ལོ་གསུམ་གྱི་རྗེས་ལ་བདེ་སྐྱིད་ཕུན་སུམ་ཚོགས་པ་འབྱུང་ངོ་། །)ཞེས་པ་ལྟ་བུའོ། །

དེ་ལྟར་ལ་ཡིག་ནི་སུ་སོགས་ལ་དོན་གཞན་རྣམས་ཀྱི་ཚབ་ཏུ་ཡང་ལས་སོགས་དོན་ལྔ་ལ་ཁྱད་མེད་དུ་འཇུག་པ་གོང་གི་དཔེ་བརྗོད་རྣམས་སུ་བཀོད་པ་ལྟར་ཡིན་ལ། དེའི་རྒྱུ་མཚན་གྱིས་(Hརྩ་བ)ར་ཡང་།

(Gབཞི་བ་དགུ་བ་དངོས་ཀྱང་སྟེ། །

ལས་དང་ཆེད་དང་རྟེན་གནས་དང་། །

དེ་ཉིད་ཚེ་སྐབས་ལ་སྒྲ་ཡིན། །)ཞེས་གསུངས་སོ། །





