དག་ཡིག་སྟོང་ཐུན་སྤར་བཅང་མ་ཞེས་བྱ་བ།
སློབ་དཔོན་འཇིགས་མེད་བློ་གྲོས་རྒྱལ་མཚན།༼གསལ་བཤད། བཀུར་འོས་ཀློག་པ་པོ་རྣམས་ལ་ཞུ་རྒྱུར། དག་ཡིག་འདི་ནི་ཕྲན་རང་ལ་བློ་གྲོས་ཤིན་ཏུ་གསལ་པོ་ཡོད་པའི་དུས་ཤིག་སྟེ་ལོ་ཉེར་བདུན་གྱི་སྐབས་སུ་ཟི་ལིང་གི་མགྲོན་ཁང་ཞིག་ནས་བྲིས་པ་ཡིན། དག་ཡིག་འདི་དག་ཡིག་ངག་སྒྲོན་དང་། བརྡ་དག་བྱེ་མ་ལེབ་ཀྱི་གཤོག་རླབས། དག་ཡིག་ཟ་མ་ཏོག དག་ཡིག་མཁས་པ་དགའ་སྐྱེད། ས་མཐའི་རྣམ་དབྱེ་མདོ་མཚོན་སོགས་སྔར་ཡོད་དག་ཡིག་ཐམས་ཅད་ཀྱི་སྙིང་པོ་བསྡུས་པ་ལྟ་བུ་ཞིག་ཡིན་ལ། བོད་ནང་ནས་མཚོ་སྔོན་སློབ་གསོ་དང་། རྒྱ་གར་ནས་ནོར་གླིང་གིས་པར་སྐྲུན་གནང་ཞིང་། རྗེས་སུ་རང་གཞུང་ཤེས་རིག་གིས་རྩ་འགྲེལ་གཉིས་ཀ་པར་སྐྲུན་གནང་སྟེ་རྒྱ་བལ་འབྲུག་གསུམ་གྱི་སློབ་གྲྭ་ཁག་ལ་བཀྲམས་ཡོད། དག་ཡིག་གི་མཇུག་ཏུ། གཞུང་ལུགས་མང་དུ་མཁྱེན་པའི་མཁས་པ་ལ། །ཉུང་ངུའི་བསྟན་བཅོས་འདི་ཡིས་ཅི་བྱ་སྟེ། །དང་བོའི་ལས་ཅན་བློ་གྲོས་གསར་བུ་བ། དེ་དག་རྣམས་ལ་འདི་ནི་མིག་དང་མཚུངས། །སྣ་ཚོགས་སྤྲོས་པ་མེད་པས་ཚིག་ཉུང་ཞིང༌། །གལ་ཆེའི་གནས་རྣམས་གསལ་བས་དོན་རབ་ལྡན། །སྡེ་ཚན་སོ་སོར་བྱས་པས་རྟོགས་སླ་བ། །དེས་ན་འདི་ནི་བརྡ་སྤྲོད་གཞན་ལས་འཕགས། །ཞེས་བྲིས་ཡོད་པ་དག་ཡིག་འདིའི་ཁྱད་ཆོས་བརྗོད་པ་ཙམ་ཡིན། དེར་མ་ཟད། སྔར་རང་གིས་ཚ་མོ་ལ་དག་ཡིག་ངག་སྒྲོན་སོགས་ཁྲིད་སྐབས་ཁག་པོ་དཔེ་མེད་བྱུང་བའི་ཉམས་མྱོང་གིས། དག་ཡིག་འདི་མིང་སྲིང་དང་། གྲྭ་བ་བཙུན་མ་སོགས་ཀྱི་བར་ལ་བཤད་བདེ་བོ་ཡོང་ཆེད། ཕོ་མོ་འཁྲིག་དང་སྤྲིན་ཕུང་འཁྲིགས། །ལག་པའི་འདོམ་དང་གསང་གནས་འདོམས། །ཞེས་སོགས་ནོར་ས་ཆེ་བས་འབྲི་དགོས་པ་འགའ་ཞིག་བསམ་བཞིན་དུ་བྲིས་མེད། འདི་ལ་རང་འགྲེལ་ཡོད་ཀྱང་ད་དུང་གློག་ཀླད་དུ་བཅུག་མེད་པ་དང་། ཅུང་རིང་བའི་རྒྱུ་མཚན་གྱིས་འདིར་རྩ་བ་དང་། དྲིས་ལན་ཉུང་ངུ་ཞིག་ཡོད་པ་གཉིས་མ་གཏོགས་བཀོད་མེད་ཅིང་། འདིར་བསྟན་རྣམས་ལས་འགའ་རེ་དག་ཡིག་མཁན་པོ་ཁ་ཅིག་གི་ལུགས་དང་ཅུང་མི་མཐུན་ཡང་། རང་གི་རིང་ལུགས་ཡིན་པ་ཡང་ཡོད། དེས་ན་ལ་དྭགས་བློ་བཟང་འཇམ་དཔལ་སོགས་མཁྱེན་ལྡན་རྣམས་ཀྱིས་གཟིགས་ཞིབ་དང་། དགོངས་ཚུལ་ལྷུགས་པོར་གསུངས་རོགས་ཞུ་བ་ལགས། ཐུགས་རྗེ་ཆེ།༽
༄༅༅། །འཕགས་མ་དབྱངས་ཅན་མ་ལ་ཕྱག་འཚལ་ལོ། །བསོད་ནམས་སྤྲིན་གྱིས་ཉེ་བར་མཛེས་པ་གདོང་བཞིའི་གཙུག་གི་རི་བོ་ནི། །ཞབས་མཐིལ་འཁོར་ལོའི་འོད་ཀྱིས་ཕོག་པས་གཟི་བརྗིད་ཤིན་ཏུ་རྒྱས་མཛད་པ། །འགྲོ་བའི་བླ་མ་གསེར་གྱི་མཆོད་སྡོང་དཔེ་མེད་མཚན་དཔེའི་སྣང་བ་ཅན། །ཕན་དགོངས་ཤཱཀྱའི་སེངྒེ་དེ་ལ་ཡོན་ཏན་བསམས་པས་ཕྱག་འཚལ་ཏེ། །གངས་རི་དག་གིས་བསྐོར་བའི་དཔལ་ནི་ཡིད་འོང་ཞིང༌། །ཕོ་བྲང་དྲི་མེད་སྟོན་ཀའི་སྤྲིན་གྱི་ལང་ཚོ་ཅན། །གངས་ཅན་བརྡ་སྤྲོད་ཉི་མའི་མཛོད་ལས་བླངས་པ་ཡི། །སྐོམ་སེལ་བུམ་པའི་ཆུ་བཟང་འདི་ནི་བདག་གིས་སྤེལ།།སྒྲ་ཡི་འགྲོས་ཙམ་མཐུན་པ་ཡིས། །ཡི་གེའི་སྦྱོར་བ་ལ་འཁྲུལ་ན། །དོན་རྣམས་ལོག་པར་འགྱུར་བའི་ཕྱིར། །སྙོམ་ལས་སྤངས་ཏེ་འབད་པར་རིགས། །སྔོན་འཇུག་དག་གིས་སྦྱོར་བ་དང༌།།འཕྲད་དང་འགྱུར་སོགས་གཞན་དུ་ཤེས། །ཡ་ར་ལ་ཡི་འདོགས་ཅན་དང༌། །ནོར་ས་མེད་ཕྱིར་འདིར་མི་འབྲི། །འདིར་ནི་ས་མཐའི་རྣམ་དབྱེ་དང༌། །དབྱངས་དང་མགོ་ཅན་ཝ་བཏགས་ཀྱི། །རྣམ་གྲངས་ཉེ་བར་མཁོ་བའི་ཕྱིར། །སྡེ་ཚན་བཞིན་དུ་ཅི་ནུས་བརྗོད།།ཀ་ཡི་སྡེ་ལ་གཟུགས་མི་འགྱུར། །ས་མཐའི་ཁྱད་པར་ཕྱེས་པ་མེད། །དེ་ཕྱིར་དབྱངས་དང་མགོ་ཅན་སོགས། །སྦྱོར་བའི་ནོར་ས་བསྟན་པར་བྱ། །ཀི་ཡིས་བཏབས་དང་ཀུ་ཤ་རྩྭ། །ལམ་ལ་བཀྲི་དང་དྲི་མ་བཀྲུ། །འཁའ་རུ་སྤྲིན་དཀྲིགས་གོ་རིམ་དཀྲུགས། །ཁྱོད་ཀྱི་སོགས་དང་ལྕགས་ཀྱུ་སོགས། །སྐྱི་གཡའ་བ་དང་སྐྱུ་རུ་ར། །གདོང་སོགས་བཀྲུས་དང་ཕོ་བ་བཀྲེས། །འབབ་པའི་ཆུ་ཀླུང་རྒྱ་མཚོའི་ཀློང༌། །སྐར་མ་སྐག་དང་འདབ་ཆགས་སྐེགས། །སྤོར་བའི་སྐྱས་དང་ཤིང་སོགས་སྐྱེས། །རེ་བ་སྐོང་དང་ཕག་ཏུ་སྐུང༌། །ཁ་དོག་དཀར་བ་ད་དཀར་ལ། །གནམ་གྱི་སྐར་མ་ས་སྐར་ཡིན། །དཀོན་མཆོག་དཀོར་ནི་ད་དཀོར་ལ། །གནས་སོགས་སྐོར་བ་ས་སྐོར་ཡིན། །སྲེད་པའི་བརྐམ་ཆགས་ར་བརྐམ་ལ། །ཉི་མས་བསྐམ་པ་ས་བསྐམ་ཡིན། །ས་སོགས་བརྐོས་པ་ར་བརྐོས་ལ། །ལས་ལ་བསྐོས་པ་ས་བསྐོས་ཡིན། །རྐང་བ་བརྐྱངས་པ་ར་བརྐྱངས་ལ། །སློབ་མ་བསྐྱངས་པ་ས་བསྐྱངས་ཡིན། །ཁ་ཡི་རྐན་ནི་ར་རྐན་ལ། །ཡོད་རེ་སྐན་ནི་ས་སྐན་ཡིན། །ངོས་ཀྱི་དཀན་གཟར་ད་ཡིས་འཕུལ། །ཆུ་ཡི་རྐ་ནི་ར་རྐ་ལ། །གོས་ཀྱི་སྐ་རགས་ས་སྐ་ཡིན། །སྒྲ་མཚུངས་དཀའ་ཚེགས་ད་ཡིས་འཕུལ། །རང་རྐྱ་ཐུབ་པ་ར་རྐྱ་ལ། །སྐྱ་བབ་སོགས་ནི་ས་སྐྱ་ཡིན། །རི་དྭགས་རྐྱང་ནི་ར་རྐྱང་ལ། །ཁ་སྐྱེངས་པ་ནི་ས་སྐྱེངས་ཡིན། །རྙི་ཡི་རྐོན་པར་ར་རྐོན་ལ། །གོས་སོགས་སྐོན་པ་ས་སྐོན་ཡིན། །སྒྲ་མཚུངས་དཀོན་མཆོག་ད་ཡིས་འཕུལ། །མར་མེའི་རྐོང་བུ་ར་རྐོང་ལ། །ཁ་སྐོང་བ་ནི་ས་སྐོང་ཡིན༌། །མཐུན་པའི་རྐྱེན་ནི་ར་རྐྱེན་ལ། །འཕོང་གི་སྐྱེན་ནི་ས་སྐྱེན་ཡིན། །རྐུན་མའི་རྐུ་ནི་ར་རྐུ་ལ། །ཞེ་སའི་སྐུ་ནི་ས་སྐུ་ཡིན། །ལུས་ཀྱི་དཀུ་སྐབས་ད་ཡིས་འཕུལ། །ལྐོག་གྱུར་ལྐོག་ནི་ལ་ལྐོག་ལ། །ཤུན་པའི་སྐོགས་ནི་ས་སྐོགས་ཡིན། །ཁ་ལྕེ་ལྐུགས་པ་ལ་ལྐུགས་ལ། །ཤོ་རྒྱན་སྐུགས་པ་ས་སྐུགས་ཡིན། །ཀྭ་ཡེ་ཞེས་བྱ་བོད་པ་སྟེ། །ཝ་བཏགས་ཀྭ་ནི་དེར་ངེས་ཞེས། །བཤད་ཀྱང་དེང་སང་བཀྭན་ཡུས་དང༌། །ཞི་བཀྭའ་སོགས་ལའང་བཏགས་པ་མཐོང༌། །དེ་དག་ཀ་ཡི་ནོར་སའོ།།ཤིང་ཐོག་ཁམ་བུ་འབྱུང་བའི་ཁམས། །བྱི་བའི་ཁུང་དང་ཕུགས་ཀྱི་ཁུངས། །རྐང་བ་འཁུམ་དང་ཤེས་པ་འཁུམས། །འཁྱག་ནས་འཁོབ་དང་ཆུམ་པའི་འཁོབས། །འཐབ་པའི་འཁྲུག་དང་གོ་རིམ་འཁྲུགས། །ཁོང་ཁྲོ་བ་དང་ཁོངས་སུ་གཏོགས། །བཀུག་པའི་ཁུག་དང་སྟན་གྱི་ཁུགས། །སྒོ་ཡི་ཁྱི་དང་ཚོགས་པའི་ཁྱུ། །གདན་གྱི་ཁྲི་དང་ལག་པའི་ཁྲུ། །མེ་ཏོག་འཁྲི་ཤིང་སྦྱོངས་པའི་འཁྲུ། །ལམ་ལ་འཁྲིད་དང་དྲི་མ་འཁྲུད། །ལུས་ལ་འཁྲིལ་དང་ནོར་བའི་འཁྲུལ། །ལུགས་ཀྱི་ཁྲིམས་དང་ཟླ་བའི་ཁྲུམས། །ཐ་གུས་འཁྱིག་དང་གློག་དམར་འཁྱུག། ཚད་ཀྱི་མཁྱིད་དང་མཁྱུད་སྤྱད་སྦྱར། །གནས་ཀྱི་ཁང་བ་དྲེགས་པའི་ཁེངས། །ཆར་སྤྲིན་འཁྲིགས་པ་གི་གུ་སྟེ། །འདི་ནི་གོ་རིམ་འཁྲུགས་ལས་ལྡོག། ཁ་ལ་ཝ་བཏགས་ཁྭ་ཏ་སྟེ། །ཝ་བཏགས་ཁྭ་ནི་དེར་ངེས་སོ། །དེ་དག་ཁ་ཡི་ནོར་སའོ།།གང་ཞིག་སོགས་དང་གངས་ཀྱི་རི། །དུད་འགྲོ་གྲོག་མ་མཛའ་བའི་གྲོགས། །ཐག་རིང་རྒྱང་དང་མངོན་པའི་རྒྱངས། །རྐང་བས་རྒྱུག་དང་ཇ་སོགས་རྒྱུགས། །རེ་བའི་དངོས་གྲུབ་ཆག་འབྱོར་གྲུབས། །འདབ་ཆགས་གླག་དང་བསླུ་ཐབས་གླགས། །དུད་ཚོའི་གྲོང་དང་གུམ་པའི་གྲོངས། །རེག་བྱའི་གྲང་དང་རྩིས་ཀྱི་གྲངས། །ལྕགས་སྒྲོག་དང་ནི་སྐད་སྒྲ་སྒྲོགས། །འགྲོ་བའི་གོམ་དང་འདྲིས་པའི་གོམས། །བྱ་གེག་དང་ནི་བར་ཆད་གེགས། །ཁུ་བྱུག་གྲག་དང་སྙན་པའི་གྲགས། །ཉིན་གྱི་དགོང་ཀ་ཐུགས་ཀྱི་དགོངས། །ཆུ་ཡི་འགྲམ་དང་ཁྱབ་པའི་འགྲམས། །གཙོག་གྲིབ་གླེགས་བམ་སྤྱང་གྲུང་རྣམས། །དངོས་གྲུབ་སོགས་ཀྱི་ལྡོག་ཕྱོགས་ཡིན། །གྱི་ན་བ་དང་གྱ་གྱུ་ཆེ། །ཐུམ་གྱིས་འགྲིལ་དང་མགྲོན་གྱི་འགྲུལ། །དྲི་མས་སྒྲིབ་དང་རིགས་པས་སྒྲུབ། །རལ་གྲི་སོགས་དང་ཡུལ་གྲུ་སོགས། །གྲལ་སོགས་བསྒྲིགས་དང་བྱེ་མ་བསྒྲུགས། །བློ་ཡིད་གྲིམས་དང་གཅན་གཟན་གྲུམ། །ཉིན་གྱི་གུང་དང་གྲལ་གྱི་གོང༌། །ལོ་ཡི་དགུང་གྲངས་སྨད་པའི་དགོང༌། །དད་པའི་གུས་དང་རས་ཀྱི་གོས། །ཆུ་སོགས་བསྒྲུངས་དང་བསད་པའི་བསྒྲོངས། །ལྟོ་བ་འགྲང་དང་གྱེན་དུ་འགྲེང༌། གྲངས་བགྲངས་པ་དང་རྒྱལ་མཚན་བསྒྲེངས། །འགྲོ་ལམ་བགག་དང་གདོན་གྱི་བགེགས། །སྒྲ་མཚུངས་མནའ་བསྒགས་ས་མགོ་ཅན། །གླང་བོ་ཡུལ་གླིང་གཏམ་གླེང་བྱེད། །དགེ་འདུན་པ་ནི་ད་དགེ་ལ། །སྒེའུ་ཁུང་ནི་ས་སྒེའུ་ཡིན། །གྲངས་ཀྱི་དགུ་ནི་ད་དགུ་ལ། །འདོད་རྒུ་སོགས་ནི་ར་རྒུ་ཡིན། །བཞད་པའི་དགོད་ནི་ད་དགོད་ལ། །བྱ་རྒོད་སོགས་ནི་ར་རྒོད་ཡིན། །གནོད་པའི་དགྲ་ནི་ད་དགྲ་ལ། །སྙན་པའི་སྒྲ་ནི་ས་སྒྲ་ཡིན། །ཤུན་པ་དགོག་པ་ད་དགོག་ལ། །སྔོ་ཡི་སྒོག་པ་ས་སྒོག་ཡིན། །འགུག་པའི་དགུག་ནི་ད་དགུག་ལ། །གྲོགས་ཀྱིས་སྒུག་པ་ས་སྒུག་ཡིན། །དུས་ཀྱི་དགུན་ནི་ད་དགུན་ལ། །ཤིང་ཐོག་རྒུན་འབྲུམ་ར་རྒུན་ཡིན། །ལྟག་པར་དགྱེ་བ་ད་དགྱེ་ལ། །སྣོད་ཀྱི་སྒྱེ་ནི་ས་སྒྱེ་ཡིན། །ནང་རོལ་རྒྱུ་མ་ར་རྒྱུ་ལ། །མི་བདེན་སྒྱུ་མ་ས་སྒྱུ་ཡིན། །ན་ཚོད་རྒ་བ་ར་རྒ་ལ། །རྟ་ཕོའི་སྒ་ནི་ས་སྒ་ཡིན། །སྒྲ་མཚུངས་ཡིད་དགའ་ད་ཡིས་འཕུལ། །རི་དྭགས་རྒ་བ་ར་རྒོ་ལ། །ཁང་བའི་སྒོ་ནི་ས་སྒོ་ཡིན། །ཆུ་སོགས་བརྒལ་བ་ར་བརྒལ་ལ། །ལུས་ཀྱི་སྒལ་བ་ས་སྒལ་ཡིན། །རྩེ་བྱད་ལྒང་ལི་ལ་ལྒང་ལ། །ས་མཐོའི་སྒང་ནི་ས་སྒང་ཡིན། །ན་སོ་བགྲེས་ལ་ས་མགོ་མེད། །ཁྲག་ལ་བསྒྲེས་པ་ས་མགོ་ཅན། །སྐལ་བ་བགོས་ལ་ས་མགོ་སྤངས། །བཀའ་བསྒོས་པ་ནི་དེ་ལས་ལྡོག། འབྲི་གཡག་གྭ་པ་གོས་ཀྱི་གྲྭ། །གྲྭ་དོར་ཆོས་གྲྭ་གྲྭ་བ་དང༌། །གྲྭ་ཟུར་རྣམས་ནི་ཝ་འདོགས་ཏེ། །ཝ་བཏགས་ག་ནི་དེར་ངེས་སོ། །ཁ་ཅིག་གྭ་པ་གྭ་དོར་ལས། །ཝ་བཏགས་མེད་པར་གསུངས་མོད་ཀྱང༌། །འདི་ནི་དཔལ་ཁང་ལོ་ཙཱ་དང༌། །དཔྱི་ས་བློ་གྲོས་རྒྱ་མཚོའི་ལུགས། །དེ་དག་ག་ཡི་ནོར་སའོ།།གཞན་ལ་ངོམ་དང་ཚིམས་པའི་ངོམས། །མངག་གཞུག་པ་དང་རྒྱང་དུ་མངགས། །བརྗིད་པའི་རྔམ་དང་མཐུག་པའི་རྔམས། །བརྗེད་ངས་པ་དང་ཚད་མས་ངེས། །རིན་ཆེན་དངུལ་ནི་ད་དངུལ་ལ། །ལུས་ཀྱི་རྔུལ་ནི་ར་རྔུལ་ཡིན། །རི་དྭངས་རྔོན་པ་ར་རྔོན་ལ། །མདུན་གྱི་སྔོན་ནི་ས་སྔོན་ཡིན། །བརྡུང་བྱའི་རྔ་ནི་ར་རྔ་ལ། །གྲངས་ཀྱི་ལྔ་ནི་ལ་ལྔ་ཡིན། །དེ་དག་ང་ཡི་ནོར་སའོ།།བྲབ་པའི་ལྕག་དང་མགར་བའི་ལྕགས། །ཁང་བའི་ལྕོག་དང་བློ་ཡིས་ལྕོགས། །ཅི་ཞིག་སོགས་དང་སུམ་ཅུ་སོགས། །རློན་པ་བཅིར་དང་འཕྲང་དུ་བཅུར། །བློ་ཡིས་ལྕིགས་དང་ལྕུག་ཕྲན་ཤིང༌། །ལག་པ་གཅུས་དང་གཅེས་པའི་ནོར། །ནུ་བོའི་གཅུང་དང་གཅོང་རོང་སོགས། །ཅུང་ཟད་སོགས་དང་རོལ་མོ་ཅོང༌། །འཆང་བའི་བཅངས་དང་ཐག་པས་བཅིངས། །ལྕོང་ཀ་ལྕོང་མོ་ལ་མགོ་སྟེ། །ནུ་བོའི་གཅུང་ལ་སོགས་ལས་ལྡོག། བཅྭོ་ལྔ་བཅོ་བརྒྱད་ཝ་འདོགས་ལོ། །དེ་དག་ཅ་ཡི་ནོར་སའོ།།བཏུང་བའི་ཆང་དང་ཟན་གྱི་ཆངས། །(དུམ་བུར་(ཆག་))དང་བློ་ཡིད་ཆགས། །ཆུ་ཡི་ཆབ་དང་ལྷན་ཅིག་ཆབས། །(འགྲོ་བའི་(འཆག་))དང་(ཉེས་པ་(འཆགས))། །((ཆེམ་)སྒྲ་གྲག་)དང་(ཁ་(ཆེམས་)སྨྲ)། །རིན་ཆེན་མཆོང་དང་རྩལ་གྱིས་མཆོངས། །གྲོགས་མེད་ཆིག་རྐྱང་ཁ་རུ་ཆུགས། །ཡོད་པའི་མཆི་དང་རྩོད་པའི་མཆུ། །རྟ་ལ་ཆིབས་དང་མངོན་བྱང་ཆུབ། །རིག་སྔགས་འཆང་དང་འཆིང་ཞགས་འཛིན། །ཡོ་བྱད་ཆས་ཀ་བློ་ཡིད་ཆེས། །ཆིངས་སུ་བཅིངས་པ་གུག་ཅན་ཏེ། །འདི་ནི་ཟན་ཆངས་སོགས་ལས་ལྡོག། དེ་དག་ཆ་ཡི་ནོར་སའོ།།རྩྭ་ཡི་འཇག་མ་ཡིད་ལ་འཇགས། །མི་རྟག་འཇིག་དང་སྐྲག་པའི་འཇིགས། །གཉེན་གྱི་རྩ་འཇིང་རྒྱ་མཚོའི་འཇིངས། །སྲིན་བུ་འཇི་བ་ལག་པས་འཇུ། །འདག་གི་འཇིམ་པ་ཤ་ཡི་འཇུམས། །ལྕི་བའི་ལྗིད་དང་རིད་པའི་ལྗུད། །སེར་སྣའི་འཇུངས་དང་དབྱིབས་ཀྱི་འཇོངས། །དེ་དག་ཇ་ཡི་ནོར་སའོ།།ཉམ་ང་བ་དང་ཉམས་རྟོགས་བཟང༌། །གྲི་ཡི་གཉག་དང་རུས་ཀྱི་གཉགས། །རྙི་ཡི་རྙོང་དང་ཐུར་དུ་རྙོངས། །སྙོམ་ལས་སོགས་དང་ཀུན་ལ་སྙོམས། །རི་སོགས་ཉིལ་དང་ནགས་སུ་ཉུལ། །དུས་ཀྱི་སྙིགས་མ་ཡུན་གྱི་སྙུགས། །བསལ་བའི་བསྙིགས་དང་སྣུམ་གྱིས་བསྙུགས། །གཅིག་གི་གཉིག་དང་གཉུག་མར་གནས། །གྲལ་ནས་ཕྱིར་བརྙིལ་བཀྲུས་བརྙུལ་བྱས། །ཉག་གཅིག་སོགས་དང་སྣ་ཉེག་སོགས། །རུས་ཀྱི་ཉང་དང་ཉིང་ཁུར་བྱས། །ཁ་བརྙངས་བྱས་དང་གོས་སོགས་བརྙིངས། །གཞན་ལ་བརྙས་བཅོས་གྲུབ་པ་བརྙེས། །ནོར་རྙེད་པ་ནི་ར་རྙེད་ལ། །ཇི་སྙེད་སོགས་ནི་ས་སྙེད་ཡིན། །རི་དྭགས་རྙི་ནི་ར་རྙི་ལ། །རེག་བྱའི་སྙི་ནི་ས་སྙི་ཡིན། །ཉ་ལ་ཝ་ཟུར་ཉྭ་བཞི་སྟེ། །ཝ་བཏགས་ཉྭ་ནི་དེར་ངེས་སོ། །དེ་དག་ཉ་ཡི་ནོར་སའོ།།རྣམ་རྟོག་སོགས་དང་བློ་ཡིས་རྟོགས། །རྒྱུན་དུ་རྟག་དང་མི་འཁྲུལ་རྟགས། །སྨྲ་བའི་གཏམ་དང་བཅུད་ཀྱིས་གཏམས། །སྒེག་ཉམ་སྟེག་དང་གར་གྱི་སྟེགས། །ལྟེམ་གྱིས་གང་དང་བྱད་ཀྱི་ལྟེམས། །ཟས་སོགས་སྟོབ་དང་རྩལ་གྱི་སྟོབས། །རྡོ་བ་སྟང་ཟིལ་འཇིགས་པའི་སྟངས། །གྲངས་ཀྱི་སྟོང་དང་ཟད་ནས་སྟོངས། །(N**གཅན་གཟན་(Nགཏུམ་)པོ་)(N**གཡོགས་པའི་(Nགཏུམས))། །(N**སྤྲིན་ལྟར་(Nགཏིབས་))དང་(N**གྲི་ཡིས་(Nགཏུབས))། །མགོན་གྱི་བསྟང་དང་བསྟིང་ཚིག་སྨྲ། །གཏང་རག་སྦྱིན་དང་གཏིང་ཟབ་ཆུ། །བཟུང་བ་བཏང་དང་གདན་སོགས་བཏིང༌། །མིང་དུ་བཏགས་དང་ལག་པ་བཏེགས། །སྔོ་སྨན་ཏང་ཀུན་ཏིང་འཛིན་བསྒོམས། །མི་བཟད་གཏེར་ནི་ག་གཏེར་ལ། །སློང་ལ་སྟེར་བ་ས་སྟེར་ཡིན། །ཞོན་པའི་རྟ་ནི་ར་རྟ་ལ། །གྲུབ་མཐའི་ལྟ་བ་ལ་ལྟ་ཡིན། །གཅོད་བྱེད་སྟ་རེ་ས་སྟའོ། །མི་འགྱུར་རྟག་པ་ར་རྟག་ལ། །མགོ་བོའི་ལྟག་པ་ལ་ལྟག་ཡིན། །གཅན་གཟན་སྟག་ནི་ས་སྟག་གོ། ཐག་པས་རྟོད་པ་ར་རྟོད་ལ། །ལུས་ཀྱི་སྟོད་ནི་ས་སྟོད་ཡིན། །བརྩོན་པའི་བརྟུན་ནི་ར་བརྟུན་ལ། །གཞན་ལ་བསྟུན་པ་ས་བསྟུན་ཡིན། །ཡིད་རྟོན་བྱེད་ནི་ར་རྟོན་ལ། །དམ་ཆོས་སྟོན་པ་ས་སྟོན་ཡིན། །གློ་བུར་བརྟད་པ་ར་བརྟད་ལ། །སྒ་སོགས་བསྟད་པ་ས་བསྟད་ཡིན། །རྒྱུན་དུ་བརྟན་པ་ར་བརྟན་ལ། །རྒྱལ་བའི་བསྟན་པ་ས་བསྟན་ཡིན། །གཞན་ལ་བརྟེན་པ་ར་བརྟེན་ལ། །རང་གིས་བསྟེན་པ་ས་བསྟེན་ཡིན། །ཆུ་ཡི་ལྟིང་ཀ་ལ་ལྟེང་ལ། །ཐོག་གི་སྟེང་ནི་ས་སྟེང་ཡིན། །དེ་ལྟར་སོགས་ནི་ལ་ལྟར་ལ། །ཤིང་ཐོག་སྟར་བུ་ས་སྟར་ཡིན། །ཉེས་པའི་ལྟུང་བ་ལ་ལྟུང་ལ། །ཐུང་ངུར་བསྟུངས་པ་ས་བསྟུངས་ཡིན། །མདའ་ཡི་ལྟོང་ནི་ལ་ལྟོང་སྟེ། །འདི་ནི་གྲངས་ཀྱི་སྟོང་ལས་ལྡོག། ཕོ་བ་ལྟོགས་པ་ལ་ལྟོགས་ཏེ། །བློ་ཡིས་རྟོགས་ལས་ལྡོག་པའོ། །དེ་དག་ཏ་ཡི་ནོར་སའོ།།རྒྱེད་པུའི་ཐབ་དང་བློ་ཡི་ཐབས། །རི་མོའི་ཐིག་དང་ཟགས་པའི་ཐིགས། །སྟེང་གི་ཐོག་དང་གཞན་གྱིས་ཐོགས། །མིག་གི་མཐོང་དང་ནམ་མཁའི་མཐོངས། །འཕྲད་པའི་ཐུག་དང་ལྷ་ཡི་ཐུགས། །རྟ་ཡི་ཐོང་དང་མངགས་པའི་ཐོངས། །སྣ་ཐག་སོགས་དང་བར་ཐགས་རིང༌། །ཐམ་ཀ་སོགས་དང་ཐམས་ཅད་ཚང༌། །གྲུབ་མཐའི་ཐེག་པ་ལམ་ལ་ཐེགས། །འདབ་ཆགས་ཐི་བ་སྲས་ཐུ་བོ། །ནགས་ཀླུང་ཐིབ་པོ་དགྲ་བོ་ཐུབ། །ཆར་སྤྲིན་འཐིབས་དང་དུམ་བུར་འཐུབས། །ཆུ་ལ་ཐིམ་དང་རས་ཀྱི་ཐུམ། །མཐང་གོས་དང་ནི་ཚོན་གྱི་མཐིང༌། །མེ་ཏོག་ཐང་དང་ཐེངས་གཅིག་ཕེབས། །ལམ་ཐག་ཐུང་ངུ་ཞབས་ཀྱུ་སྟེ། །འདི་ནི་རྟ་ཡི་ཐོང་ལས་ལྡོག། དེ་དག་ཐ་ཡི་ནོར་སའོ།།ཡོ་མེད་དྲང་པོ་གནས་ནས་དྲངས། །མི་དགེ་སྡིག་དང་གཤེ་བའི་བསྡིགས། །རྡུལ་གྱི་དྲེག་དང་སྟོབས་ཀྱིས་དྲེགས། །ཆུང་བའི་དོག་དང་དགྲ་ལ་དོགས། །གནོད་པའི་གདུག་དང་དབུབ་པའི་གདུགས། །རུས་ཀྱིས་གདུང་དང་ཉི་མས་གདུངས། །ཞལ་གྱི་གདོང་དང་ཁ་མིག་གདོངས། །མཚན་མོའི་མདང་དང་ཚོན་གྱི་མདངས། །མཚམས་ཀྱི་དང་དང་གསལ་བའི་དྭངས། །སྐས་ཀྱི་གདང་དང་སྐད་ཀྱི་གདངས། །གདེང་ཐོབ་པ་དང་ཞལ་སྒོ་གདེངས། །དེང་གི་དུས་དང་དབྱིངས་སུ་དེངས། །དྲི་མ་དག་དང་རི་དྭགས་སོགས། །དྲི་བསུང་ལྡང་དང་ནེའུ་ལྡངས། །མེ་ཏོག་འདབ་མ་རི་ཡི་འདབས། །གཏུམ་དྲག་ཆེ་དང་ཐལ་དྲགས་པ། །རོལ་མོ་དུང་དང་ཡུལ་ལ་དུངས། །ལྡོང་རོས་དང་ནི་བློ་མིག་ལྡོངས། །རྟ་སོགས་གདམ་དང་མན་ངག་གདམས། །མཆི་བྱེད་དུག་དང་དཔྱད་ཀྱི་དུགས། །འབྲུག་སྒྲ་ལྡིར་དང་ཐུག་པ་ལྡུར། །གཏམ་འདྲི་བྱེད་དང་མཚང་ནས་འདྲུ། །འདི་རུ་སོགས་དང་འདུ་ལོང་བྱེད། །ཁ་འདྲིད་བྱེད་དང་ཤིང་སོགས་འདྲུད། །གོམས་པའི་འདྲིས་དང་ཕྱོགས་གཅིག་འདྲེས། །མཁའ་ལྡིང་དབང་བོ་སེང་ལྡེང་ནགས། །དྲས་དྲུབ་བྱས་དང་རྩྭ་དྲེས་མ། །མཚོན་ཆ་མདུང་དང་སྒྲོ་ཡི་མདོངས། །སྟན་འདིང་ཕྱིས་འདང་སང་ཉིན་འདེང༌། །གདགས་པའི་གཞི་དང་གྱེན་ལ་འདེགས། །གོས་ཀྱི་གདང་དང་གདིང་བ་བཏིང༌། །ཡོད་པའི་བདོག་ནི་བ་བདོག་ལ། །གོས་མཐའ་བསྡོག་པ་ས་བསྡོག་ཡིན། །ཐག་རྡང་བྲན་པ་ར་རྡང་ལ། །མཆོངས་ལྡིང་བྱེད་པ་ལ་ལྡིང་ཡིན། །ཞེ་སྡང་སྐྱེས་པ་ས་སྡང་ངོ༌། །གཞན་ལ་བརྡེག་པ་ར་བརྡེག་ལ། །ལྕེ་ཡིས་བལྡག་པ་ལ་བལྡག་ཡིན། །བྲོ་བརྡུངས་བྱས་པ་ར་བརྡུངས་ལ། །ལྕགས་སོགས་བསྡུངས་པ་ས་བསྡུངས་ཡིན། །རྔ་སོགས་རྡུང་བ་ར་རྡུང་ལ། །ནགས་ཀྱི་སྡོང་བོ་ས་སྡོང་ཡིན། །ཁང་བ་རྡིབ་པ་ར་རྡིབ་ལ། །སྐད་ཀྱི་ལྡབ་ལྡིབ་ལ་ལྡིབ་ཡིན། །ཕྲེང་རྡོག་སོགས་ནི་ར་རྡོག་ལ། །སླར་ལ་ལྡོག་པ་ལ་ལྡོག་ཡིན། །ལག་རྡུམ་སོགས་ནི་ར་རྡུམ་ལ། །རྩྭ་ཡི་ལྡུམ་བུ་ལ་ལྡུམ་ཡིན། །ངན་པ་ཐབས་རྡུགས་ར་རྡུགས་ལ། །སྣོད་དུ་ལྡུགས་པ་ལ་ལྡུགས་ཡིན། །གཏོར་མ་བརྡབས་པ་ར་བརྡབས་ལ། །བསྐྱར་བའི་བལྡབས་པ་ལ་བལྡབས་ཡིན། །ཕུར་བ་རྡེབ་པ་ར་རྡེབ་ལ། །གྱང་གི་ལྡེབས་ནི་ལ་ལྡེབས་ཡིན། །ཡི་གེའི་སྡེབ་སྦྱོར་ས་སྡེབ་བོ། །སོ་ཡིས་བལྡད་པ་ལ་བལྡད་ལ། །ས་རུ་བསྡད་པ་ས་བསྡད་ཡིན། །འཁྱར་བའི་ལྡོམ་ནི་ལ་ལྡོམ་ལ། །སྲིན་བུ་སྡོམ་ནི་ས་སྡོམ་ཡིན། །རེ་ལྡེའི་ལྡེ་ནི་ལ་ལྡེ་ལ། །སྡེ་ཚན་བྱས་པ་ས་སྡེ་ཡིན། །ཆུ་སོགས་ལྡུད་པ་ལ་ལྡུད་ལ། །ཚུར་ལ་སྡུད་པ་ས་སྡུད་ཡིན། །ཡི་དྭགས་རི་དྭགས་ཚིག་བླ་དྭགས། །གཡུང་དྭགས་དྭངས་བསིལ་ནམ་མཁའ་དྭངས། །མ་མེད་དྭ་ཕྲུག་དྭགས་པོའི་ཡུལ། །ཁ་ཅིག་ཕྱི་མ་མི་བཞེད་ཀྱང༌། །ཁུངས་ལྡན་གཞུང་དུ་བྲིས་པ་མཐོང༌། །དེ་རྣམས་ཝ་དང་ལྡན་པའི་ད། །དེ་དག་ད་ཡི་ནོ་སའོ།།ཁ་དོག་ནག་དང་ཤིང་གི་ནགས། །ཁང་བའི་ནང་དང་སང་ཉིན་ནངས། །སྦྱིན་པ་གནང་དང་གནངས་ཀྱི་ཉིན། རྣམ་གྲངས་སོགས་དང་མང་པོའི་རྣམས། །ནམ་ཞིག་དུས་དང་བསོད་ནམས་བསགས། །གོས་ཕྲུག་ནོམ་པ་ལག་པས་ནོམས། །ཁྱོད་ནི་སོགས་དང་ཨ་ནུ་སོགས། །ལྷག་པར་སྣོན་དང་སྣྲོན་གྱི་ཟླ། །མཚོ་སོགས་སྣུབས་དང་སྐར་མ་སྣྲུབས། །དེ་དག་ན་ཡི་ནོར་སའོ།།བདེན་རྫུན་དཔང་དང་མཐོན་པོའི་དཔངས། །ས་གཞིའི་སྤང་དང་ཉེས་པ་སྤངས། །དཔག་བསམ་ཤིང་དང་བློ་ཡིས་དཔགས། །ཁྲོན་པའི་དཔྱང་ཐག་ཐུར་དུ་དཔྱངས། །རྣ་བའི་རྣ་སྤབ་རྡུལ་གྱིས་སྤབས། །པི་ཝང་སོགས་དང་པུ་ཤུད་སོགས། །པིར་གྱི་སྨྱུག་གུ་པུར་རྒྱལ་བོད། །དམག་གི་དཔུང་དང་ཚོགས་སའི་དཔོང༌། །ཕུང་བོར་སྤུངས་དང་སྤོང་བ་བ། །སྟག་ལྤགས་སོགས་ནི་ལ་ལྤགས་ཏེ། །བསྲེས་པའི་སྤགས་པ་ས་སྤགས་ཡིན། །དེ་དག་པ་ཡི་ནོར་སའོ།།རི་ཡི་ཕང་བ་གཅེས་པའི་ཕངས། །བྲག་གི་ཕུག་པ་ཕུགས་བསམ་བཟང༌། །ལྷ་མིའི་གོ་འཕང་རྒྱང་དུ་འཕངས། །དད་པའི་ཕྱག་དང་ས་རྡུལ་ཕྱགས། །གདམས་ངག་ཕོག་དང་འགྱེད་སོགས་ཕོགས། །གཡོ་འགུལ་འཕག་དང་གཞན་ལས་འཕགས། །ནོར་གྱིས་ཕྱུག་དང་དུད་འགྲོའི་ཕྱུགས། །སྣམ་བུའི་ཕྲུག་དང་ཉིན་ཞག་ཕྲུགས། །གསེར་གྱི་རྒྱ་ཕིབས་མཚོན་འགོག་ཕུབ། །ཁུ་འཕྲིག་སོགས་དང་ཟ་ཕྲུག་སྐྱེས། །འབྲས་ཀྱི་ཕུང་བོ་དབུལ་ཞིང་ཕོངས། །ལམ་འཕྲང་བགྲངས་ཕྲེང་སེམས་ལ་འཕྲེང༌། །ཕ་ལ་ཝ་ཟུར་ཕྱྭ་གཡང་སྟེ། །གཞུང་ལུགས་མང་བོར་བྲིས་པ་མཐོང༌། །དེ་དག་ཕ་ཡི་ནོར་སའོ།། །།གསོར་གྱིས་དབུག་དང་ཁ་ཡི་དབུགས། །ནུབ་པའི་བྱིང་དང་ཕལ་ཆེའི་བྱིངས། །བཟོས་པའི་འདྲ་འབག་དྲི་ལས་འབགས། །བག་ཆགས་ཆེ་དང་བགས་ཀྱིས་ཟ། །སྐབས་སུ་བབ་དང་ཐུར་ཐུར་དུ་བབས། །བང་མཛོད་སོགས་དང་ཆུ་ཡི་བངས། །བླང་དང་དོར་བྱ་ཉམས་སུ་བླངས། །རི་བོང་སོགས་དང་ལུས་བོངས་ཆེ། །དྲི་ཡི་བྱུག་པ་ལུས་ལ་བྱུགས། །གདོན་གྱི་སྨྱོ་འབོག་བསླབ་པ་འབོགས། །བདེ་བླག་ཉིད་དང་རྣ་བ་བླགས། །སྦོམ་ཕྲ་དང་ནི་ཕྱོགས་གཅིག་སྦོམས། །ཆང་གི་སྦང་མ་ཆུ་ལ་སྦངས། །རྫ་ཡི་འབྲོང་དང་བསྟེན་པའི་འབྲོངས། །ཤིང་ཐོག་བིལ་བ་འགྱང་བའི་བུལ། །རི་མོ་བྲིས་དང་ཁུང་བུ་བྲུས། །གཅན་གཟན་བྱི་ལ་བྱུ་རུའི་རྒྱན། །བིམ་པའི་འབྲས་བུ་མཆུ་ཡི་བུམ། །ནོར་གྱི་དབྱིག་དང་ཤིང་གི་དབྱུག། ཆུ་སོགས་བྲི་དང་ཕོ་བ་བྲུ། །དུད་འགྲོ་འབྲི་དང་གྲོ་ནས་འབྲུ། །ཉོ་ཚོང་བྲིན་དང་བྱ་ཡི་བྲུན། །ཟས་སོགས་འབྲིམ་དང་འབྲུམ་བུའི་ནད། །རབ་འབྲིང་རྗེས་འབྲང་ཀོ་བའི་འབྲེང༌། །བྱིས་པ་ཆུང་ངུ་བྱེས་སུ་འགྲོ། །འབྱུང་བོ་སོགས་དང་བྱང་སེམས་འབྱོང༌། །དུང་སོགས་བུས་དང་མིང་ནས་བོས། །བྲག་གི་རི་བོ་ཁ་སྤུ་བྲེགས། །སྐད་ཀྱི་དབྱངས་དང་ཆོས་ཀྱི་དབྱིངས། །སྦྲང་རྩི་བྱེད་དང་པི་ཝང་སྦྲེངས། །ཆུ་ཡི་རྦ་རླབས་ར་རྦ་སྟེ། །ལུས་ཀྱི་ཝ་བ་ལ་ཝ་ཡིན། །བསྐུངས་པའི་སྦ་བ་ས་སྦའོ། །དེ་དག་བ་ཡི་ནོར་སའོ།།གསེར་སོགས་མང་དང་རྒྱུད་མངས་སྦྲེངས། །ཐུན་མོང་ལམ་དང་ཉོན་མོངས་སྤངས། །རྟ་ཡི་རྨིག་པ་སྦལ་ཆུང་རྨིགས། །ལྗན་ལྗིན་མྱག་དང་རུལ་བའི་མྱགས། །ཁྱི་ཡིས་རྨུག་དང་ནང་དུ་རྨུགས། །བུ་གའི་དམིག་དང་བློ་ཡིས་དམིགས། །སྨུག་མའི་ཤིང་དང་བཅུག་པའི་སྨྱུགས། །རྐང་གཉིས་མི་དང་མུ་གེ་སོགས། །ལྷ་མིན་སོགས་དང་འཐིབས་པའི་མུན། །མཐོང་བྱེད་མིག་དང་གཏི་མུག་ཆེ། །གོང་འོག་ཡས་མས་འཇིག་རྟེན་མེས། །ལུས་ཀྱི་རྨ་ནི་ར་རྨ་ལ། །ཚིག་གིས་སྨ་ཕབ་ས་སྨ་ཡིན། །རྨད་དུ་བྱུང་བ་ར་རྨད་ལ། །རི་བོའི་སྨད་སོགས་ས་སྨད་ཡིན། །བལ་སོགས་རྨེལ་བ་ར་རྨེལ་ལ། །སུག་སྨེལ་སྨན་ནི་ས་སྨེལ་ཡིན། ཞིང་བས་རྨོན་དོར་ར་རྨོན་ལ། །ཆོས་ཀྱི་སྨོན་ལམ་ས་སྨོན་ཡིན། ལུས་ཀྱི་སྨེ་ནི་སྨེ་རྐྱང་ལ། །སྡུག་པའི་སྨྲེ་སྔགས་ར་ཡིས་འདོགས། །འཁྲུལ་བའི་རྨིག་རྒྱུ་ར་རྨིག་ལ། །ཚོན་གྱི་ངུར་སྨྲིག་ས་སྨྲིག་ཡིན། །སྨོས་ཅི་དགོས་ལ་ར་འདོགས་མེད། །དྲང་བོར་སྨྲོས་ནི་ར་དང་བཅས། །དེ་བཞིན་ཁ་ཡི་སྨ་ར་དང༌། །གཏམ་སྨྲ་བ་ཡང་ཤེས་པར་བྱ། །དེ་དག་མ་ཡི་ནོར་སའོ།།ལུས་ཀྱི་རྩིབ་མ་འཁོར་ལོའི་རྩིབས། །ཚེར་མའི་རྩང་དང་དུད་འགྲོ་རྩངས། །དམར་བའི་བཙག་དང་ཚགས་ཀྱིས་བཙགས། །མཆེ་བ་གཙིག་དང་སྤྱི་བོའི་གཙུག།།གདུག་རྩུབ་ཆེ་བ་ཞབས་ཀྱུ་སྟེ། །འདི་ནི་ལུས་ཀྱི་རྩིབ་ལས་ལྡོག།།ཙ་ལ་ཝ་ཟུར་རྩྭ་སྔོན་ཏེ། །ཝ་བཏགས་ཙ་ནི་དེར་ངེས་སོ། །དེ་དག་ཙ་ཡི་ནོར་སའོ།།ཐམས་ཅད་ཚང་དང་གཙང་བའི་ཚངས། །སྨྲ་བའི་ཚིག་དང་མཚམས་ཀྱི་ཚིགས། །ཡི་གེའི་ཚེག་དང་དཀའ་བའི་ཚེགས། །མེ་ཏོག་ཚོམ་བུ་ཁང་བའི་ཚོམས། །ཚག་སྒྲ་གྲག་དང་ཆུ་ཡི་ཚགས། །སྐྱིན་པ་འཚབ་དང་བློ་ཡིད་འཚབས། །བློ་ལ་འཚམ་དང་མཐོ་མཚམས་བྱས། །འཚང་རྒྱ་བ་དང་ནང་དུ་འཚངས། །བཟོ་ཡི་ཚེམ་བུ་སོ་ཡི་ཚེམས། །སྦྲ་ཡི་ཚུག་ཀ་སྲོལ་བཟང་ཚུགས། །རྒྱལ་བོའི་སྐུ་ཚབ་གལ་ཆེའི་ཚབས། །ལུས་ཀྱི་ཚི་དང་ཆུའི་ཚུ་རོལ། །བློ་ཡིད་ཚིམས་དང་ཁ་སོགས་ཚུམས། །ཚ་ལ་ཝ་བཏགས་ཚ་ལྔ་སྟེ། །ཝ་བཏགས་ཚ་ནི་དེར་ངེས་སོ། །དེ་དག་ཚ་ཡི་ནོར་སའོ།།མཁར་གྱི་རྫོང་དང་ནོར་གྱི་རྫོངས། །ཞབས་ཀྱིས་བརྫིས་དང་ལྷ་རུ་བརྫུས། །ཕྱུགས་ཀྱི་རྫི་བོ་རྫུ་འཕྲུལ་ཆེ། །བཅིར་བའི་འཛིར་དང་བཟུར་བའི་འཛུར། །ཆུ་སོགས་འཛག་དང་རི་ལ་འཛེགས། །གྱེན་དུ་བརྫེས་པ་འགྲེང་ཅན་ཏེ། །ཞབས་ཀྱིས་བརྫིས་པ་སོགས་ལས་ལྡོག། ཛ་ལ་ཝ་བཏགས་ཛྭ་ལ་ལོ། །འདི་ལ་དེང་སང་ཛོ་ཞེས་སྦྱོར། །དེ་དག་ཛ་ཡི་ནོར་སའོ།།ཝ་ཡི་སྡེ་ལ་སྒྲ་མཚུངས་ཀྱི། །ནོར་ས་མེད་ཕྱིར་གཞན་མི་འབྲི། །ཤེས་བྱའི་རིག་པའི་ཆོས་སོ་ཅོག། ཝལ་ལེར་འཆར་ཞེས་རྟེན་འབྲེལ་ལོ།།འདི་རུ་ཞོག་དང་ཞོགས་ཀའི་དུས། །བསྟན་བཅོས་གཞུང་དང་བཟང་བའི་གཞུངས། །ཤིང་གི་གཞོང་བ་སྤང་གི་གཞོངས། །ཉིན་མཚན་ཞག་དང་ཐག་པའི་ཞགས། །བཟའ་བཏུང་ཞིམ་དང་སྙིང་སྟོབས་ཞུམ། །ཁྱིམ་གྱི་གཞི་དང་མཚོན་གྱི་གཞུ། །གྲངས་ཀྱི་བཞི་དང་འབྲི་མར་བཞུ། །བར་ཆད་ཞི་དང་དབང་སོགས་ཞུ། །བློ་ཡིས་གཞིག་དང་ནང་དུ་གཞུག། གཞིར་བཞག་པ་དང་གཞུར་བརྟག་བྱས། །བྱད་བཞིན་སོགས་དང་བྲན་གྱི་བཞུན། །ཁང་བ་ཞིག་རལ་ཚོགས་སུ་ཞུགས། །ཁྱིམ་གཞིས་རྡོ་གཞུས་འཚོ་ཞིང་གཞེས། །མེ་ཡིས་བཞུས་དང་ཞལ་གྱིས་བཞེས། །ཞང་བོ་ཞིང་ཁམས་ཚད་ཀྱི་ཞེང༌། །ཞ་ལ་ཝ་བཏགས་མགོ་ཡི་ཞྭ། །ཝ་ལྡན་ཞྭ་ནི་དེར་ངེས་སོ། །དེ་དག་ཞ་ཡི་ནོར་སའོ།།དངོས་པོ་ཟང་ཟིང་རིན་ཆེན་ཟངས། །ཕུང་བོ་ཟག་བཅས་ཐིགས་ཆུ་ཟགས། །ཚོགས་པའི་ཟུང་དང་ལུས་ཀྱི་ཟུངས། །གཉིས་སྣང་གཟུང་འཛིན་སྔགས་ཀྱི་གཟུངས། །ཤ་གཟུག་དང་ནི་ཕུང་བོའི་གཟུགས། །ཟབ་མོའི་ཆོས་དང་གཏིང་རིང་ཟབས། །སྡུག་བསྔལ་ཟུག་རྔུ་ཚེར་མ་ཟུགས། །ཆར་བ་ཟིམ་བུ་མེ་ཏོག་ཟུམ། །གཟི་བརྗིད་ཆེ་དང་གཟུ་ལུམ་ཆེ། །བྲོས་པའི་རྗེས་ཟིན་གཉེན་གྱི་ཟུན། །རྩ་ཡི་ཟིལ་བ་བྱེའུ་ཟུལ་བྱེད། །གྲུ་ཡི་གཟིངས་དང་གཟེངས་སུ་བསྟོད། །འཛག་པའི་གཟགས་དང་གཟེགས་གཟན་པ། །ཟེགས་མ་ཚོང་ཟོང་ཤིང་གཟོང་རྣམས། །ཐིགས་ཆུ་ཟགས་པ་སོགས་ལས་ལྡོག། ཟ་ལ་ཝ་བཏགས་སྔོ་ཡི་ཟྭ། །ཝ་བཏགས་ཟྭ་ནི་དེར་ངེས་སོ། །དེ་དག་ཟ་ཡི་ནོར་སའོ།།འགྲོ་འོང་བྱེད་དང་མ་འོངས་དུས། །འདི་ནི་འ་ཡི་ནོར་སའོ།།བཏེགས་པའི་ཡང་དང་རྒྱ་ཆེའི་ཡངས། །སྦྱིན་སྲེག་ཡམ་ཤིང་ནད་ཀྱི་ཡམས། །བྲན་གྱི་གཡོག་དང་རས་ཀྱིས་གཡོགས། །ཡུང་བ་དང་ནི་ཡུངས་དཀར་འཐོར། །གཏན་གྱི་ཡག་ཤིང་ལེགས་པའི་ཡག། ཁང་བའི་འཁོར་ཡུག་ཡུགས་ས་མོ། །འོང་བའི་ཡོང་དང་ཡོངས་སུ་རྫོགས། །གཅན་གཟན་གཡི་དང་རིན་ཆེན་གཡུ། །ཡིན་མིན་བརྟག་དང་ཡུན་རིང་འགོར། །ཡི་དམ་དང་ནི་ཡུ་བ་སོགས། །སེམས་ཀྱི་ཡིད་དང་ཡུད་ཙམ་ཞིག། སྡུག་པའི་ཡུས་དང་ལོ་ཡི་ཡོས། །ནོར་གྱི་གཡང་དང་རྣམ་གཡེང་ཅན། །དེ་དག་ཡ་ཡི་ནོར་སའོ།།རང་ཉིད་དང་ནི་ཐོ་རངས་དུས། །རིང་ཐུང་ཡོད་མེད་མྱུར་བའི་རིངས། །གྲོགས་མེད་རེང་བུ་སྐྱ་རེངས་འཆར། །ཆུ་བོའི་རག་དང་ཡན་ལག་རགས། །བཟང་བོའི་རབ་དང་རིམ་པའི་རབས། །བློ་ཡི་རིག་དང་རྒྱུད་ཀྱི་རིགས། །སྔ་གཞུག་རིམ་དང་ཡམས་ཀྱི་རིམས། །བྱ་བར་རུང་དང་མ་རུངས་པ། །གྲོགས་ཀྱིས་རམ་འདེགས་ཚོན་རྩི་རམས། །འདབ་ཆགས་བྱ་རོག་གྲོགས་ཀྱི་རོགས། །ལག་པས་རེག་དང་བྲེགས་པའི་རེགས། །མིག་གི་རིག་དང་བྱ་བར་རིགས། །གངས་ཀྱི་རི་བོ་འབྲོག་པའི་རུ། །ཟན་གྱི་རིལ་བུ་འོ་མ་རུལ། །མིག་གིས་རབ་རིབ་མུན་པ་རུབ། །བསྒྲུབས་པའི་སྐུ་རིམ་མ་ཡི་རུམ། །རྒྱ་ཆེའི་རླིབས་དང་ཁུང་བུའི་རླུབས། །ཆགས་སྡང་ཕྱོགས་རིས་གདུང་གི་རུས། །བཏགས་པའི་རས་དང་རེས་མོས་བྱས། །ར་ལ་ཝ་བཏགས་རྭ་ཅོ་སྟེ། །ཝ་བཏགས་ར་ནི་དེར་ངེས་སོ། །དེ་དག་ར་ཡི་ནོར་སའོ།།ལུས་ཀྱི་ལག་དང་ཞེ་སའི་ལགས། །མཛེས་པའི་ལང་ཚོ་ཡར་ལ་ལངས། །མིག་གིས་ལིང་ཏོག་ལིངས་པས་ཟིན། །ལབ་ལོབ་སྨྲ་དང་བསླབས་པས་ལོབས། །ཕྱིན་ཅི་ལོག་དང་ཟུར་གྱི་ལོགས། །མིག་འབྲས་ལོང་དང་འཛོམས་པའི་ལོངས། །ལི་ཁྲི་སོགས་དང་ལུ་གུ་སོགས། །ཨ་ལུང་སོགས་དང་མེ་ལོང་སོགས། །ཕུང་བོའི་ལུས་དང་ལོས་ཡིན་སོགས། །ལེགས་བཤད་ལེགས་ཚོགས་ལེགས་སྦྱར་སོགས། །འགྲེང་ཅན་ཞེ་སའི་ལགས་ལས་ལྡོག། ལ་ལ་ཝ་བཏགས་གྱོན་པའི་ལྭ། །ཝ་བཏགས་ལྭ་ནི་དེར་ངེས་སོ། །དེ་དག་ལ་ཡི་ནོར་སའོ།།རྒྱ་ཤུག་སྡོང་པོ་སྟོབས་ཀྱི་ཤུགས། །སྲིན་བུ་ཤིག་དང་མི་ཤིགས་པ། །མཚོན་ཆ་ཤང་ལང་སྣ་ཡི་ཤངས། །ཤུབ་བུར་སྨྲ་དང་མཚོན་ཆའི་ཤུབས། །རྩོད་པའི་ཤག་དང་ཏིང་ཏིང་ཤགས། །ལི་ཤི་སོགས་དང་ཉི་ཤུ་སོགས། །ཤིན་ཏུ་བཟང་དང་ནས་ཀྱི་ཤུན། །བཀྲ་ཤིས་པ་དང་ཤེས་བྱ་སོགས། །ཤུན་བཤུས་མཛའ་བཤེས་ལུག་སོགས་བཤས། །ནོར་གྱི་ཆ་ཤས་ངོ་ཤེས་མང༌། །གྲི་ཡིས་གཤགས་དང་བདེ་བར་གཤེགས། །ཤ་ལ་ཝ་ཟུར་ཤྭ་འོད་དེ། །ཝ་བཏགས་ཤ་ནི་དེར་ངེས་སོ། །ཤ་བ་ལ་ཡང་ཝ་ཡི་ཟུར། །བཏགས་པར་སྣང་ཡང་མཁས་པས་བཀག། དེ་དག་ཤ་ཡི་ནོར་སའོ།།སང་གི་ཉི་མ་གཉིད་ལས་སངས། །རི་བོའི་བསང་དང་མདོག་སྔོ་བསངས། །སྤུན་གྱི་སྲིང་དང་ཕྱོགས་སུ་སྲིངས། །ནོར་རྫས་སོག་དང་མང་སྡུད་སོགས། །གྱེན་དུ་བསླང་དང་སློང་མོ་བསླངས། །རོལ་མོ་སིལ་སྙན་རི་ཡི་སུལ། །ལུང་བའི་ཉིན་སྲིབ་གོས་ཀྱི་སྲུབ། །ནད་ཀྱི་སིབ་དང་རྗེས་ཤུལ་སུབ། །དམ་སྲི་མནན་དང་མ་སྲུ་བཟང༌། །ལོག་འཚོ་ཁ་གསག་གསེག་ཤིང་ཐོགས། །སྦ་གསང་ལམ་གསེང་ནེའུ་གསིང༌། །སྐད་ཀྱི་གསུང་དང་གསོང་བོར་སྨྲ། །གྲོང་གི་སྲང་ལམ་དབྱངས་མེད་དེ།། །འདི་ནི་སྤུན་གྱི་སྲིང་ལས་ལྡོག། ཁ་ཡི་སྭ་ལ་ཝ་བཏགས་ལོ། །ཤེས་ལྡན་དག་གིས་སོ་ཞེས་སྦྱོར། །དེ་དག་ས་ཡི་ནོར་སའོ།།སྙན་ངག་ཚིག་ལྷུག་ལྷུགས་པོར་བཤད། །གཞན་ལས་ལྷག་དང་བྱོན་པའི་ལྷགས། །ཧྲིལ་གྱིས་དྲིལ་དང་སློག་ཧྲུལ་གྱོན། །གཡང་དུ་ལྷུང་དང་འཚུབས་ལྷོངས་ཞི། །ཧ་ལ་ཝ་ཟུར་ལ་བའི་ཧྭ། །ཧྭ་བར་ཧྭགས་ཀྱི་ལ་དུ་ལྷྭམ། །དེང་སང་ཀྲུང་ཧྭ་ལ་ཡང་འདོགས། །དེ་དག་ཧ་ཡི་ནོར་སའོ།།ཨིག་བུ་འབྱིན་དང་ཨུག་ཆོས་འཆར། །འདི་ནི་ཨ་ཡི་ནོར་སའོ། །ཨ་བའི་ཤིང་ལ་ཝ་ཡི་ཟུར། །འདོགས་པར་བྱེད་པའི་ལུགས་ཀྱང་མཐོང༌།།ད་ནི་སྡེ་ཚན་ཐ་དད་ཀྱང༌། །སྦྱོར་བས་སྒྲ་མཚུངས་གང་གྱུར་པ། །གོང་དུ་བཤད་དང་མ་བཤད་པ། །ཅི་རིགས་ཕྱོགས་གཅིག་བརྗོད་པར་བྱ། །ས་བདག་ཀླུ་དང་སྙན་པའི་གླུ། །གསུང་རབ་བཀླག་དང་བོར་བའི་བརླགས། །མཛའ་བའི་གྲོགས་དང་ཁུར་བའི་དྲོགས། །ལྷན་གཅིག་འགྲོགས་དང་བྲེད་ནས་འདྲོགས། །མཚུངས་པའི་འགྲེ་དང་གནོད་པའི་འདྲེ། །བློ་རིག་གྲུང་དང་མདུན་གྱི་དྲུང༌། །དུས་ཀྱི་དབྱར་དང་ནོམ་པ་གཡར། །གཅན་གཟན་སྤྱང་དང་བྱང་གི་ཕྱོགས། །བྱ་བ་བྱས་དང་ཕྱིས་འབྱུང་དོན། །དེ་བཞིན་ཉིད་དང་ཟས་ནོར་སྦྱིན། །ཡོ་བྱད་སྦྱར་དང་སྐྲ་སོགས་བཞར། །དཀའ་སྤྱད་ཡོ་བྱད་སྐད་ཆ་བཤད། །སྤྱན་མིག་བྱན་པོ་སྲོག་གཅོད་བཤན། །བྱམས་མགོན་ཕྱམ་གཅིག་མཆོད་པ་བཤམས། །ཡོད་པའི་མཆིས་དང་འགོར་བའི་འཕྱིས། །སྐད་ཀྱི་དབྱངས་དང་ནོར་གྱི་གཡང༌། །སྒོ་ཡི་ཕྱུགས་དང་གཞན་དུ་སྤྱུགས། །ཉལ་ཉིལ་ཕྱགས་དང་ཉེས་པ་བཤགས། །བྱིན་གྱིས་བརླབས་དང་ཕྱིན་ཅི་ལོག། བྱེ་བྲག་སོགས་དང་ཕྱེ་མར་བཏང༌། །ཆག་སྒོའི་བྱུར་དང་ཕྱུར་བུར་སྤུངས། །སྔོན་གྱི་བྱུང་བ་ཤུབས་ནས་ཕྱུངས། །བྱིས་པའི་སྐྱེ་བོ་རྡུལ་སོགས་ཕྱིས། །ཆུ་བྱ་སོགས་དང་བསྒོ་བཤའ་བྱས། །གཞན་ལ་སྤྱོས་དང་ལྷ་ཡི་བཤོས། །འདི་དག་རྣམས་ཀྱིས་མཚོན་བྱས་ནས། །བྱེ་བྲག་ཞིབ་ཏུ་ཕྱེད་པར་བྱ། །མགྲ་དང་འབྲ་དང་འགྲ་དང་འདྲ། །མཆའ་དང་འཕྱ་དང་མཇའ་དང་འབྱ། །མཉའ་དང་མྱ་དང་བརྙ་དང་རྨྱ། །བསྙ་དང་སྨྱ་དང་སྤྱ་དང་ཕྱ། །བྱ་དང་བཤའ་དང་སྦྱ་དང་བཞའ། །དེ་ལ་སོགས་པའི་སྒྲ་མཚུངས་རྣམས། །ཧོལ་རྒྱུག་བྱས་པས་ནོར་བར་འགྱུར། །དེ་ཕྱིར་གསལ་བོར་མི་ངེས་པ། །གཞུང་ལས་བཙལ་ཏེ་སྦྱར་བར་བྱ། །ལག་ཏུ་གང་ཐོན་མི་འབྲི་སྟེ། །བྲིས་ནས་དོན་རྣམས་ལོག་པར་འགྱུར། །གྱི་ལིང་གཡུ་སྔོན་འདོད་པ་དེས། །ང་ལ་སྟ་བཟང་དགོས་སོ་ལོ། །སྤྱིར་ཡང་གསལ་བྱེད་སུམ་ཅུ་པོ། །རང་རང་སྒྲ་བཞིན་བཀླག་པ་ཉུང༌། །གོམས་པའི་དབང་གིས་འཁྲུལ་བ་དང༌། །ཡུལ་སྐད་ངན་པའི་ནོར་བ་ཡོད། །ག་ལ་ཀ་རུ་བཀླག་པ་དང༌། ཇ་ལ་ཅ་རུ་བཀླག་པ་ཡོད། །ད་ལ་ཏ་རུ་བཀླག་པ་དང༌། །འ་ལ་ཨ་རུ་བཀླག་པ་ཡོད། །གལ་ཏེ་གང་ཞིག་གངས་རི་སོགས། །འགང་ཞིག་འགངས་རི་ཞེས་བཀླག་ན། །ཁྲོ་བའང་སྲིད་མོད་དེ་ལྟར་ཡང༌། །དོན་ལ་འགང་ཞིག་སོགས་སུ་གནས། །གལ་ཏེ་འདི་དག་སྒྲ་མཚུངས་ན། །རྟགས་ཀྱི་དབྱེ་བ་གྲུབ་མི་འགྱུར། །འོན་ཀྱང་བཅོས་པར་དཀའ་བ་འདི། །ཕལ་ཆེར་གོམས་པའི་དབང་གིས་ནོར། །མཚུངས་པར་གསུངས་པའང་སྣང་མོད་ཀྱང༌། །འདི་ཡི་རྗེས་སུ་མི་འབྲང་སྟེ། །མགོ་དང་མཇུག་ལ་སོགས་པ་རྣམས། །བཀླག་ཚེ་ཧ་ཅང་ཐལ་བར་འགྱུར། །ཀ་ལ་དཀའ་རུ་བཀླག་པ་དང༌། །ང་ལ་རྔ་རུ་བཀླག་པ་ཡོད། །ཅ་ལ་ལྕ་རུ་བཀླག་པ་དང༌། །ཏ་ལ་སྟ་རུ་བཀླག་པ་ཡོད། །ཁ་ཅིག་ཅ་ཆ་ཇ་གསུམ་ལ། །ཀྱ་ཁྱ་གྱ་རུ་བཀླག་པའང་སྣང༌། །པ་ལ་སྤ་རུ་བཀླག་པ་དང༌། །ཙ་ལ་རྩ་རུ་བཀླག་པ་སོགས། །སྐྱོན་གྱི་ཕུང་བོ་མཐའ་ཡས་པ། །ཡུལ་སྐད་ངན་པས་འཁྲུལ་བ་ཡིན། །ཁོ་བོ་ཧ་ཅང་ཆུང་ངུའི་སྐབས། །འབྲོག་སྐད་ཤིན་ཏུ་དག་སྙམ་མོད། །ད་ལྟ་དཀའ་གདམས་གླེགས་བམ་དང༌། །ཚོགས་ཤུལ་བླ་མས་གསུངས་པའང་མཐོང༌། །དེས་ན་རྣམ་པ་ཐམས་ཅད་དུ། །ཡི་གེའི་གདངས་བཞིན་བཀླག་བྱ་སྟེ། །གཞན་དུ་ཉི་མ་འཆར་བ་ན། །ནི་མའི་དཀྱིལ་འཁོར་འཆར་རོ་ལོ། །བཤར་མའི་ག་ས་ང་འཁྱོག་དང༌། །ད་ལ་ཡ་བཏགས་རྒྱ་ཞེས་པ། །སྐྱོན་གྱི་ཕུང་བོར་སྣང་བའི་ཕྱིར། །མཁས་པས་འབྲི་བར་མི་བྱའོ། །ཐོན་མི་རྣམ་དཔྱོད་རྒྱ་ཆེ་བས། །བོད་ཀྱི་བརྡ་སྤྲོད་གཞན་ལས་འཕགས། །དེས་ན་རང་གི་རིག་པའི་གཞུང༌། །རང་གིས་བསླད་པ་མཚང་དུ་ཆེ། །ཆུ་ལས་འོ་མ་ངང་བས་འབྱེད། །རིག་པའི་གཞུང་ལུགས་མཁས་པས་དབྱེ། །དེ་ཕྱིར་མཁས་པར་རློམ་པ་རྣམས། །ཡང་དག་ལམ་དུ་ཞུགས་ཤིག་ཀྱེ། །རྙེད་པའི་ཕྱིར་དང་གྲགས་པའི་ཕྱིར། །གཞན་ལ་འགྲན་དང་ཁྱད་གསོད་ཕྱིར། །གཞུང་འདི་བདག་གིས་མ་བྲིས་ཏེ། །འདི་ནི་ཕན་པའི་བློ་ཡིས་བྱས། །གཞུང་ལུགས་མང་དུ་མཁྱེན་པའི་མཁས་པ་ལ། །ཉུང་ངུའི་བསྟན་བཅོས་འདི་ཡིས་ཅི་བྱ་སྟེ། །དང་བོའི་ལས་ཅན་བློ་གྲོས་གསར་བུ་བ། དེ་དག་རྣམས་ལ་འདི་ནི་མིག་དང་མཚུངས། །སྣ་ཚོགས་སྤྲོས་པ་མེད་པས་ཚིག་ཉུང་ཞིང༌། །གལ་ཆེའི་གནས་རྣམས་གསལ་བས་དོན་རབ་ལྡན། །སྡེ་ཚན་སོ་སོར་བྱས་པས་རྟོགས་སླ་བ། །དེས་ན་འདི་ནི་བརྡ་སྤྲོད་གཞན་ལས་འཕགས། །འོན་ཀྱང་བྱིས་པའི་བློ་ནི་འཁྲུལ་བའི་ཕྱིར། །མ་རྟོགས་ལོག་པར་བཤད་གྱུར་གང་ལགས་པ། །ཅི་ཞིག་གྱུར་ཅེས་གནོང་བའི་ཡིད་དང་བཅས། །དབང་གྱུར་མཁས་པའི་སྤྱན་སྔར་ཐལ་མོ་སྦྱར། །འདི་ལས་བྱུང་བའི་བསོད་ནམས་རྣམ་དག་པ། །སྟོན་ཟླ་རྒྱས་པའི་དཔལ་ལྟར་དཀར་བ་དེས། །རང་གཞན་བློ་ཡི་མུན་པ་རབ་བསལ་ཏེ། །སོ་སོ་ཡང་དག་རིག་པའི་དཔལ་ཐོབ་ཤོག། གང་དུ་ཤེས་རབ་སྣང་བའི་དཔལ་སྟེར་ཞིང༌། །གང་དུ་ནད་དང་གདོན་རྣམས་ཞི་བར་མཛད། །གང་དུ་སེམས་ཀྱི་འཇིགས་པ་མཐའ་དག་བསལ། །འཕགས་མ་དབྱངས་ཅན་མ་ལ་ཕྱག་འཚལ་ལོ།།དག་ཡིག་སྟོང་ཐུན་སྤར་བཅང་མ་ཞེས་བྱ་བ་དཔའ་འཚོ་བ་འཇིགས་མེད་བློ་གྲོས་ཀྱིས་ལོ་ཉེར་བདུན་པ་རབ་བྱུང་བཅུ་བདུན་པའི་ཤིང་ཕག་ལ་ཟི་ལིང་གྲོང་ཁྱེར་ཆེན་པོའི་ལྟེ་བ་མགོ་ལོག་བཅའ་སྡོད་དོན་སྒྲུབ་ཁང་དུ་བྲིས་པ་དགེ་ལེགས་སུ་གྱུར་ཅིག། །།དག་ཡིག་གི་དྲིས་ལན།ལམ་ལ་བཀྲི་དང་ཞེས་སོགས་ཀྱི་སྐབས་སུ། །གོང་དུ་ཁྱོད་ཀྱིས་གཟུགས་འགྱུར་མི་བཤད་བྱས་པ་དང་འགལ་ལོ་ཞེ་ན། །འདིར་དབྱངས་ཨི་དང་ཨུའི་ཁྱད་པར་བསྟན་པ་ལས་ཐ་སྙད་གཅིག་ལ་དུས་གསུམ་གྱི་རྣམ་བཞག་བཤད་པ་མ་ཡིན་པས་སྐྱོན་མེད་དོ། །འོག་མ་རྣམས་ལ་ཡང་ཤེས་པར་བྱའོ། །ཁ་དོག་དཀར་བ་ད་དཀར་ལ། །ཞེས་པའི་སྐབས་སུ། སྔོན་འཇུག་མི་བཤད་བྱས་པ་དང་འགལ་ལོ་ཞེ་ན། །མགོ་ཅན་དང་ཁྱད་ཕྱེ་བའི་ཕྱིར་བཤད་ཀྱིས་སྔོན་འཇུག་ལྔ་བོ་ནང་ཕན་ཚུན་གྱི་ནོར་ས་བསྟན་པ་མ་ཡིན་པས་སྐྱོན་མེད་དོ། །འོག་མ་རྣམས་ཀྱང་འདྲའོ། །གང་ཞིག་སོགས་དང་ཞེས་པའི་སྐབས་སུ་ཁྱོད་ཀྱིས་ཚིག་ཕྲད་མི་བཤད་བྱས་པ་དང་འགལ་ལོ་ཞེ་ན། །ཚིག་ཕྲད་མ་ཡིན་པ་དང་ཁྱད་ཕྱེས་པ་ཡིན་གྱི་ཕྲད་རང་ཉིད་ཇི་ལྟར་འཇུག་ཚུལ་བཤད་པ་མ་ཡིན་པས་སྐྱོན་མེད་དོ། །འོག་མ་རྣམས་ཀྱང་འདྲའོ། །སྐར་མ་སྣྲུབས་ཞེས་པའི་སྐབས་སུ། །གོང་དུ་ཁྱོད་ཀྱིས་ར་བཏགས་མི་བཤད་བྱས་པ་དང་འགལ་ལོ་ཞེ་ན། རང་གི་སྒྲའི་བྱ་བ་བྱེད་པའི་ར་བཏགས་མཚན་ཉིད་པ་མི་བཤད་བྱས་པ་ཡིན་ལ་འདི་ནི་རང་གི་སྒྲས་བྱ་བ་བྱེད་མི་ནུས་པའི་ར་བཏགས་ཕལ་བ་ཡིན་པས་སྐྱོན་མེད་དོ། །འོག་མ་རྣམས་ལ་ཡང་ཤེས་པར་བྱའོ། །འདི་དག་ནི་བུ་མོ་ཞིག་གིས་དྲིས་པའི་ལན་ཡིན་ནོ།།གྱི་ལིང་གཡུ་སྔོན་སོགས་ནི། སྔོན་འབངས་ཁྱིམ་ཞིག་ལ་གྱི་ལིང་གཡུ་སྔོན་ཞེས་བྱ་བའི་རྟ་མཐོང་ན་དགའ་བ་ཞིག་ཡོད་པས། ཚོ་དཔོན་འདོད་རྔམས་སྐྱེས་ཏེ་སྙད་འདོགས་ཕྲན་བུ་ཞིག་བྱས་ནས། ཁྱོད་ནི་ཡུལ་བའི་ཁྲིམས་དང་འགལ་ཞིག་ང་ལ་བརྙས་བཅོས་བྱས་སྟ་ཡི་ནང་ན་གང་བཟང་བ་དེ་མྱུར་མོར་བཤགས་པར་ཕུལ་ཅིག་ཅེས་སྤྲིངས་སོ། །འབངས་རིག་པ་ཅན་དེས་དཔོན་པོའི་ཡི་གེ་ནོར་བར་མཐོང་ནས་ཤ་གསེ་བྱད་ཀྱི་སྟ་རེ་ཞིག་ཡོད་པ་དར་གྱིས་དྲིལ་ཏེ། བདག་ལ་སྟ་བཟང་ངན་མང་པོ་ཞིག་ནི་མེད། ཤ་གསེ་བྱད་གཅིག་པོ་འདི་མེད་དུ་མི་རུང་ཡང་དཔོན་པོའི་བཀའ་ལྟར་བཤགས་པར་ཕུལ་ཡོད་ཅེས་བྱས་སོ། །དཔོན་པོས་རང་གི་ཡི་གེ་ནོར་བ་ལ་གྲགས་པ་མ་ཡིན་པ་འབྱུང་གི་དོགས་ནས་ཁ་རོག་པར་བསྡད་དོ། །ཅེས་པའི་དོན་ནོ། །ཚོགས་ཤུལ་བླ་མས་གསུངས་པའང་མཐོང༌། ཞེས་པའི་སྐབས་སུ། ཡི་གེའི་དག་སྡེབ་ལས་རྟགས་མཐའ་འདྲེན་ཚུལ་ལ་འབྲོག་སྐད་དག་ཚུལ་བཤད་ཀྱི། སྤྱིར་འབྲོག་སྐད་དག་པར་མ་བཤད་དོ་ཅེ་ན། དེ་ནི་བདེན་མོད་འོན་ཀྱང་སྐབས་འདིར་སྤྱིར་འབྲོག་དག་པའི་སྒྲུབ་བྱེད་དུ་བཀོད་པ་ཡིན་ནོ། །ནི་མའི་དཀྱིལ་འཁོར་སོགས་ནི། ངེས་ཅག་གི་ཡུལ་ན་བྲིས་གླ་བ་གྲགས་ཅན་ཞིག་ཡོད་པ་དེས་བྲིས་པའི་ཡི་གེ་རྣམས་སུ་དེ་ལྟར་བྱུང་བ་བདག་གི་སེམས་ལ་མ་བབ་པར་བསྟན་པ་ཡིན་ནོ། །འདི་དག་ནི་བཙུན་ཆུང་ཞིག་གིས་དྲིས་པའི་ལན་ཡིན་ནོ།།གཞན་ཡང་མགོ་དང་མཇུག་ལ་སོགས་པ་རྣམས། །ཞེས་སོགས་ཀྱི་སྐབས་སུ་གྲོགས་པོ་ཤེས་རབ་ཅན་གྱི་བརྒལ་བ་ལ། དཀར་དང་དགར་ལ་སོགས་པ་སྔོན་རྗེས་འདྲ་ཡང་སྒྲ་མི་འདྲ་བ་རྣམས་མིང་གཞིའི་སྒྲ་མི་མཚུངས་པའི་དབང་གིས་བྱུང་བ་ཡིན་ནོ། །ཞེས་སོགས་གཞུང་འདིར་མཁོ་བའི་དྲིས་ལན་མང་བོ་ཡོད་ཀྱང་ཞིབ་ཏུ་མ་བཀོད་དོ། །རྩ་བ་ལས། སྣ་ཚོགས་སྤྲོས་པ་མེད་པས་ཚིག་ཉུང་ཞིང། ཞེས་སོགས་ཀྱི་སྟེང་དུ། གཞུང་འདི་མིང་སྲིང་དང་གྲྭ་བ་བཙུན་མ་སོགས་ཀྱི་བར་ལ་བཤད་རུང་བའི་ཡོན་ཏན་ཡང་ཡོད། སྤྱིར་ཕོ་མོ་འཁྲིག་དང་སྤྲིན་ཕུང་འཁྲིགས། །ལག་པའི་འདོམ་དང་གསང་གནས་འདོམས། །ཞེས་སོགས་ནོར་ས་ཆེ་བས་འབྲི་དགོས་པ་མང་བོ་ཞིག་ཡོད་ཀྱང་སྔར་རང་ལ་སུན་པོ་བྱུང་བས་འདིར་བསམ་བཞིན་དུ་མ་བྲིས་སོ། །ཞེས་རྨ་སྨད་མགར་ལུང་དུ་བྲིས་པ་དགེ་བར་གྱུར་ཅིག། །
