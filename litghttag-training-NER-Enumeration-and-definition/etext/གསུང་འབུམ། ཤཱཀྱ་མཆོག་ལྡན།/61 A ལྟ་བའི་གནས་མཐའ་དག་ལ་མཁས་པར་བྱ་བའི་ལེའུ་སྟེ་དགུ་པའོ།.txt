གསུང་འབུམ། ཤཱཀྱ་མཆོག་ལྡན།
པོད ༦༡
A ལྟ་བའི་གནས་མཐའ་དག་ལ་མཁས་པར་བྱ་བའི་ལེའུ་སྟེ་དགུ་པའོ།
༼བ༽ ༄༅། །ཐེག་པ་ཆེན་པོ་དབུ་མ་རྣམ་པར་ངེས་པའི་བང་མཛོད་ལུང་དང་རིགས་པའི་རྒྱ་མཚོ་ལས། ལྟ་བའི་གནས་མཐའ་དག་ལ་མཁས་པར་བྱ་བའི་ལེའུ་སྟེ་དགུ་པའོ།། ངེས་དོན་གསུང་མཛད་སྟོན་པའི་གསུང་རབ་ཀུན། ། མཐར་འཛིན་སྲོལ་དུ་ནམ་ཡང་མི་འདྲེན་པར། ། མཐའ་བྲལ་དབུ་མའི་ལམ་དུ་འདྲེན་མཁས་པའི། ། རྒྱལ་བ་གཉིས་པ་དེ་ལ་ཕྱག་བགྱི་འོ། ། ངག་གི་དབང་པོའི་ཚེམས་དཀར་གཞོན་ནུ་ལས། ། དལ་བུར་འབབ་པའི་བདུད་རྩིའི་སྤུ་ཕྲེང་ནི། ། ཉེ་བར་སིམ་པའི་རྣམ་དཔྱོད་ཟློས་གར་མཁན། །
ཐུབ་བསྟན་འདབ་བརྒྱའི་ཚལ་དུ་རོལ་ཞིང་རྩེ། ། ཞེས་མཆོད་པར་བརྗོད་ཅིང་རྩོམ་པར་དམ་བཅའ་བ་སྔོན་དུ་བཏང་ནས། གསུམ་པ་རིགས་པ་དེས་གཏན་ལ་ཕབ་པའི་དབུ་མའི་ལྟ་བ་ངོས་བཟུང་སྟེ་གྲུབ་དོན་བསྟན་པ་ཞེས་བྱ་བ་དེ་འཆད་པ་ལ། དོན་གསུམ་སྟེ། གྲུབ་མཐའ་སྨྲ་བ་སོ་སོའི་ལྟ་བའི་ཁྱད་པར་ངོས་བཟུང༌། དེ་དག་གི་ནང་ནས་མཆོག་ཏུ་གྱུར་པ་མཐའ་བྲལ་གྱི་ལྟ་བ་རྒྱས་པར་བཤད། དེ་ལ་རྩོད་པ་སྤངས་ཏེ་རང་སྟོང་དང་གཞན་སྟོང་གི་དོན་ཇི་ལྟར་ཡིན་པའི་ཚུལ་བཤད་པའོ། ། དང་པོ་ལ་གསུམ་སྟེ། རྟག་ཆད་ཀྱི་ལྟ་བ་ངོས་བཟུང༌། དེ་ཁས་ལེན་པའི་གྲུབ་མཐའ་སྨྲ་བ་སོ་སོའི་ལྟ་བའི་ཁྱད་པར་མ་འདྲེས་པར་བཤད།
དེ་དག་ལས་དབུ་མའི་ལྟ་བ་གང་ཡིན་བསམ་པའོ། ། དང་པོ་ནི། གངས་ཅན་པ་ཕྱི་མ་དག་ན་རེ། རང་བཞིན་གྱིས་ཡོད་པར་ཞེན་པའི་ལྟ་བ་ཐམས་ཅད་རྟག་པའི་ལྟ་བ་དང༌། ཆོས་གང་ཞིག་ཐ་སྙད་དུ་ཡང་མེད་པར་ཞེན་པའི་ལྟ་བ་གང་ཡིན་པ་དེ་ཐམས་ཅད་ནི་ཆད་པའི་ལྟ་བ་ཞེས་བྱ་སྟེ། ཇི་སྐད་དུ། བསྟན་བཅོས་ལས། ཡོད་ཅེས་བྱ་བ་རྟག་པར་འཛིན། ། མེད་ཅེས་བྱ་བ་ཆད་པར་ལྟ། ། དེ་ཕྱིར་ཡོད་དང་མེད་པ་ལ། །
མཁས་པས་གནས་པར་མི་བྱ་འོ། ། ཞེས་གསུངས་པས་སོ། ། ཞེས་ཟེར་རོ། ། དེ་ནི་མ་ཡིན་ཏེ། རྟག་ཆད་ཀྱི་ལྟ་བ་ངོས་འཛིན་པའི་སྐབས་མ་ཤེས་པ་དང༌། རྟག་ཆད་ཀྱི་ལྟ་བ་རང་གི་ངོ་བོ་ངོས་འཛིན་ཚུལ་འཁྲུལ་བའི་ཕྱིར་རོ། ། ཇི་ལྟར་ཞེ་ན། འདི་ལྟར། རྒྱལ་བས་དང་པོར་བསོད་ནམས་མ་ཡིན་པ་བཟློག་པའི་ཆོས་ཀྱི་འཁོར་ལོ་བསྐོར་བ་དེའི་ཚེ་རྟག་པའི་ལྟ་བ་བསྟན་པར་འགྱུར་ཏེ། ཀུན་རྫོབ་ཀྱི་ཆོས་རྣམས་རང་བཞིན་གྱིས་ཡོད་པར་བསྟན་པའི་ཕྱིར་རོ། །
དབུ་མ་པས་འཇིག་རྟེན་གྱི་ཀུན་རྫོབ་ཀྱི་བདེན་པ་ཁས་ལེན་པ་དེའི་ཚེ་ཡང་རྟག་པའི་ལྟ་བ་ཁས་བླངས་པར་འགྱུར་ཏེ། འཇིག་རྟེན་ན་གྲགས་པའི་དོན་དམ་པའི་བདེན་པ་རྣམས་དེ་ལ་ཇི་ལྟར་གྲགས་པ་བཞིན་དུ་ཁས་བླངས་པའི་ཕྱིར་རོ། ། ཡང་སྟོན་པས་བར་དུ་བདག་བཟློག་པའི་ཆོས་ཀྱི་འཁོར་ལོ་དང༌། ཐ་མར་ལྟ་བ་ཀུན་བཟློག་པའི་ཆོས་ཀྱི་འཁོར་ལོ་བསྐོར་བ་དེའི་ཚེ་ན་ཆད་པའི་ལྟ་བ་བསྟན་པར་འགྱུར་ཏེ། དེའི་ཚེ་འཇིག་རྟེན་ལ་གྲགས་པའི་ཆོས་རྣམས་འཕགས་པའི་ཐ་སྙད་དུ་ཡང་ཡོད་པ་མ་ཡིན་པར་བཤད་པའི་ཕྱིར་རོ། ། ཡང་དབུ་མ་པས། དོན་དམ་པའི་བདེན་པ་རྣམ་པར་འཇོག་པ་དེའི་ཚེ། ཆད་པའི་ལྟ་བ་ཁས་བླངས་པར་འགྱུར་ཏེ། ཀུན་རྫོབ་ཀྱི་བདེན་པར་བཤད་པ་དེ་རྣམས་རང་ལུགས་ལ་ཅུང་ཟད་ཙམ་ཡང་ཡོད་པ་མ་ཡིན་པའི་ཚུལ་གསལ་བར་གཏན་ལ་འབེབས་པའི་ཕྱིར་རོ། ། དེ་དག་ལ་འདོད་པར་ནུས་པ་མ་ཡིན་ཏེ།
ཀུན་རྫོབ་ཀྱི་བདེན་པ་གཙོ་བོར་སྟོན་པའི་ཆོས་ཀྱི་འཁོར་ལོ་བསྐོར་བ་དེའི་ཚེ་ན། ལས་འབྲས་དང༌། དེའི་རྟེན་དུ་གྱུར་པའི་གང་ཟག་དང༌། བདག་ཡོད་པར་ལྟ་བ་ལ་ཡང་དག་པའི་ལྟ་བ་དང༌། དེའི་ལོག་ཕྱོགས་ལ་ལོག་པའི་ལྟ་བར་བཤད་པའི་ཕྱིར་དང་བར་དུ་བདག་བཟློག་པའི་འཁོར་ལོ་དང༌། རིགས་པ་དབང་བཙན་པར་བྱས་པ་དེའི་ཚེ། ལས་འབྲས་དང་གང་ཟག་སོགས་མེད་པར་ལྟ་བ་ལ་ཡང་དག་པའི་ལྟ་བ་དང༌། དེའི་ལོག་ཕྱོགས་ལ་ལོག་པའི་ལྟ་བར་བཤད་པའི་ཕྱིར་དང༌། ཐ་མར་སྤྲོས་པ་ཐམས་ཅད་བཟློག་པ་དེའི་ཚེ་ནི། སྔ་མ་གཉིས་ཀ་ཡང་ལོག་པའི་ལྟ་བ་དང༌།
སྤྲོས་པ་མཐའ་དག་དང་བྲལ་བའི་ལྟ་བ་ལ་ཡང་དག་པའི་ལྟ་བར་འཆད་པའི་ཕྱིར་རོ། ། དེ་སྐད་དུ་ཡང༌། རིན་ཆེན་ཕྲེང་བ་ལས། མདོར་ན་མེད་པར་ལྟ་བ་ཉིད། ། དེ་ནི་ལོག་པར་ལྟ་ཞེས་བཤད། ། མདོར་ན་ཡོད་པར་ལྟ་བ་ཉིད། ། ལས་ཀྱི་འབྲས་བུ་ཡོད་ཅེས་པ། ། ཡང་དག་ལྟ་བ་ཞེས་བཤད་དོ། ། ཞེས་པས་ཡོད་དང་མེད་ཞིའི་ཕྱིར། ། སྡིག་དང་བསོད་ནམས་བྱ་བ་འདས། །
དེ་ཡིས་ངན་སོང་བདེ་འགྲོ་ལས། ། དེ་ནི་ཐར་པ་དམ་པར་བཤད། ། སྐྱེ་བ་རྒྱུ་དང་བཅས་མཐོང་བས། ། མེད་པ་ཉིད་ལ་འདས་པ་ཡིན། ། འགོག་པ་རྒྱུ་དང་བཅས་མཐོང་བས། ། ཞེས་དང༌། རིགས་པ་དྲུག་ཅུ་པར། ང་ཉིད་ཚོལ་ལ་ཐོག་མར་ནི། ། ཐམས་ཅད་ཡོད་ཅེས་བརྗོད་པར་བྱ། ། དོན་རྣམས་རྟོགས་ཤིང་ཆགས་མེད་ནས། །
དེ་ཡི་འོག་ཏུ་དབེན་པ་འོ། ། ཞེས་གསུངས་པ་དེའི་དོན་ལ་བརྟགས་པ་ན། ངེས་དོན་གྱི་ཁང་བཟངས་སུ་འཇུག་པའི་ཐོག་མར་ཤེས་བྱ་ཇི་སྙེད་པ་མཐའ་དག་སྤྱིར་ཡོད་པ་དང༌། ཁྱད་པར་དུ་དེ་དང་དེ་འཛིན་པའི་ལྷན་ཅིག་སྐྱེས་པའི་རྟོག་པ་ལ་ཇི་ལྟར་སྣང་ཞིང་གྲགས་པ་བཞིན་དུ་བསྟན་དགོས་པ་དང༌། དེ་མ་བསྟན་པར་ཐོག་མ་ཉིད་ནས་དབུ་མའི་ལྟ་བ་བསྟན་ན་དོན་དུ་མི་འགྱུར་བར་བཤད་པའི་ཕྱིར་དང༌། ཡང་དེ་ཉིད་ལས། རྣམ་པར་དབེན་དོན་མི་ཤེས་ལ། ། ཐོས་པ་ཙམ་ལ་འཇུག་བྱེད་ཅིང༌། ། གང་རྣམས་བསོད་ནམས་མི་བྱེད་པ། ། སྐྱེས་བུ་ཐ་ཤལ་དེ་དག་རླག །
ལས་ཀྱི་འབྲས་བུ་ཡོད་པ་དང༌། ། འགྲོ་བ་རྣམས་ཀྱང་ཤིན་ཏུ་བརྗོད། ། དེ་ཡི་རང་བཞིན་ཡོངས་ཤེས་དང༌། ། སྐྱེ་བ་མེད་པ་དག་ཀྱང་བསྟན། ། དགོས་པའི་དབང་དུ་རྒྱལ་བ་རྣམས། ། ང་དང་ང་ཡི་ཞེས་གསུང་ལྟར། ། ཕུང་པོ་ཁམས་དང་སྐྱེ་མཆེད་རྣམས། ། དེ་ནི་དགོས་པའི་དབང་གིས་གསུངས། ། ཞེས་དང༌། མྱ་ངན་འདས་པ་བདེན་གཅིག་པུ། །
རྒྱལ་བ་རྣམས་ཀྱིས་གང་གསུངས་པ། ། དེ་ཚེ་ལྷག་མ་ལོག་པ་ཞེས། ། མཁས་པ་སུ་ཞིག་རྟོགས་མི་བྱེད། ། ཇི་སྲིད་ཡིད་ཀྱི་རྣམ་གཡོ་བ། ། དེ་སྲིད་བདུད་ཀྱི་སྤྱོད་ཡུལ་ཏེ། ། ཞེས་གསུངས་པ་ལས་ནི་ཀུན་རྫོབ་ཀྱི་བདེན་པ་ཁས་ལེན་པའི་ཚུལ་ངེས་ཟིན་པའི་འོག་ཏུ་ནི། སྔར་ཁས་བླངས་པ་དེ་དག་ཀྱང་ཡོད་པ་མ་ཡིན་ནོ་ཞེས་ཁས་ལེན་དགོས་པ་དང༌། ཀུན་རྫོབ་ཀྱི་ཆོས་རྣམས་ཡོད་པ་མ་ཡིན་པ་དང༌། དེ་དག་རང་བཞིན་གྱིས་ཡོད་པ་མ་ཡིན་པ་དེ་དོན་དམ་པའི་བདེན་པར་ཁས་ལེན་པའི་ཚུལ་ངེས་ཟིན་པའི་འོག་ཏུ་ནི། སྔར་བཤད་པ་དེ་ལྟ་བུའི་ཡོད་མེད་ཀྱི་སྤྲོས་པ་ཇི་སྙེད་པ་དེ་དག་ཀྱང༌།
ཁས་བླང་བྱ་མ་ཡིན་པར་བཤད་པའི་ཕྱིར་རོ། ། དེ་ལྟར་བཤད་པས་གྲུབ་པའི་དོན་ནི། ཇི་སྲིད་འཇིག་རྟེན་གྱི་ཀུན་རྫོབ་བདེན་པ་ཁས་ལེན་པ་དེ་སྲིད་དུ། ཀུན་རྫོབ་ཀྱི་ཆོས་རྣམས་རང་བཞིན་གྱིས་གྲུབ་པར་ལྟ་བའི་ཤེས་རབ་དེ་ལ་རྟག་པའི་ལྟ་བར་མི་བཞག་སྟེ། དེ་ལྟར་བཞག་ན། དེར་ལྟ་བ་དེ་ཉིད་མཐར་འཛིན་གྱི་ལྟ་བར་གོ་ནས་ཀུན་རྫོབ་ཀྱི་བདེན་པ་ལས་ཉམས་པར་འགྱུར་བའི་ཕྱིར། དེ་སྐད་དུ་ཡང༌། ཟླ་བའི་ཞབས་ཀྱིས། སྐྱེ་བོ་བློ་གྲོས་མ་བྱང་བ་དག་ཐོག་མ་ཁོ་ནར་སྟོང་པ་ཉིད་དུ་ལྟ་བ་ལ་བཙུད་ན། ཤིན་ཏུ་མགོ་རྨོངས་པར་འགྱུར་ཏེ།
དེ་བས་ན་འཕགས་པ་རྣམས་ཐོག་མ་ཁོ་ནར་སྟོང་པ་ཉིད་མི་སྟོན་ཏོ། ། ཞེས་གསུངས་སོ། ། ཡང་ཇི་སྲིད་བར་དུ་བདག་བཟློག་པའི་རིགས་པ་དབང་བཙན་པར་བྱས་ནས། རྣལ་འབྱོར་གྱི་ཀུན་རྫོབ་བདེན་པ་ཁས་ལེན་པ་དེའི་ཚེ་ན། འཇིག་རྟེན་གྱི་ཀུན་རྫོབ་བདེན་པ་རྣམས་རང་བཞིན་གྱིས་གྲུབ་པར་ལྟ་བ་དེ་རྟག་པའི་ལྟ་བར་བཞག་ནུས་ཀྱང༌། མྱ་ངན་ལས་འདས་པ་བདེན་པར་ལྟ་བའི་ཤེས་རབ་དེ་དེར་བཞག་ནུས་པ་མ་ཡིན་ཏེ། དེར་བཞག་ན་དེ་འདྲ་དེ་རྟག་པའི་ལྟ་བར་གོ་ནས་དོན་དམ་པའི་བདེན་པ་ཁས་ལེན་པ་ལས་ཉམས་པའི་ཕྱིར་རོ། ། དེ་དེར་ཁས་མ་བླངས་ན་ཉེས་པ་ཅི་ཞིག་ཡོད་སྙམ་ན། དེ་ཁས་མ་བླངས་ན་འཇིག་རྟེན་ལ་གྲགས་པའི་དོན་དམ་པའི་བདེན་པ་རྣམས་བརྫུན་པའི་དོན་ཅན་དུ་གོ་བར་མི་འགྱུར་བའི་ཉེས་པ་འབྱུང་སྟེ། ཇི་སྐད་དུ།
དྲུག་ཅུ་པའི་འགྲེལ་པར། བཅོམ་ལྡན་འདས་ཀྱིས་དགེ་སློང་དག་འདི་ལྟ་སྟེ། མྱ་ངན་ལས་འདས་པ་འདི་ནི་མི་སླུ་བའི་ཆོས་ཅན་བདེན་པའི་ཕྱོགས་གཅིག་བུའོ། ། ཞེས་གསུངས་ཏེ། ལུང་འདི་ལས་ནི། ཤེས་རབ་ཅན་སུ་ཞིག་ཕུང་པོ་ལ་སོགས་པ་བརྫུན་པའི་དོན་དུ་ཁོང་དུ་ཆུད་པར་མི་འགྱུར། ཞེས་གསུངས་སོ། ། དེ་ལྟར་བདེན་པ་གཉིས་ཀྱི་ངོ་བོ་སོ་སོ་ངེས་ཟིན་པའི་འོག་ཏུ་ནི། ཆོས་གང་རང་བཞིན་གྱིས་གྲུབ་པར་ཞེན་པ་ལྟ་ཅི་སྨོས། ཡོད་པ་ཙམ་དུ་ཞེན་པའི་རྟོག་པ་དེ་ཡང་མཐར་འཛིན་པའི་ལྟ་བ་ཉིད་ལས་མ་འདས་ཏེ།
ཇི་སྲིད་ཡོད་པར་ཞེན་པ་དེ་སྲིད་དུ་ནི་རྟག་པར་འཛིན་པ་ཡིན་ལ། ཡོད་པ་དེ་ཉིད་ནམ་ཞིག་གི་ཚེ། རྒྱུན་ཆད་ནས་མེད་པར་སོང་བར་ཁས་ལེན་པ་དེའི་ཚེ་ཆད་པའི་ལྟ་བ་ཁས་བླངས་པར་སོང་བའི་ཕྱིར་རོ། ། རྒྱུ་མཚན་དེའི་ཕྱིར་དུས་དེར་ནི། སྤྲོས་པའི་མཐའ་གང་ཁས་བླངས་ཀྱང་རྟག་ཆད་ཀྱི་ལྟ་བ་ལས་མ་འདས་སོ། ། མདོར་ན་ཀུན་རྫོབ་ཀྱི་བདེན་པ་ཙམ་དང་ཐབས་ཀྱི་ཆ་རྐྱང་པ་ཁས་བླངས་ནས་སྤྱོད་པ་ལ་འཇུག་པ་དེའི་ཚེ་ནི། རང་བཞིན་གྱིས་གྲུབ་པར་ཞེན་པའི་ཤེས་རབ་དེ་ལ་རྟག་པའི་ལྟ་བར་མི་འཇོག་ཅིང༌། དེའི་འོག་ཏུ་རང་བཞིན་གྱིས་གྲུབ་པས་སྟོང་པའི་སྟོང་པ་ཉིད་ཁས་བླངས་ནས་བདེན་འཛིན་གྱི་སྤྲོས་པ་གཅོད་པ་དེའི་ཚེ་ནི། ཀུན་རྫོབ་ཀྱི་ཆོས་གང་ཡང་མེད་པར་ཞེན་པའི་བློ་དེ་ཡང་ཆད་པའི་ལྟ་བར་འཇོག་མི་ནུས་པ་དེའི་ཕྱིར། དེ་དག་སྐབས་དེ་དང་དེར་ཡང་དག་པའི་ལྟ་བ་ཡིན་ཏེ།
ལྟ་བ་དེ་དག་སྐབས་དེ་དང་དེར་རང་གི་བསལ་བྱར་གྱུར་པའི་ཕྱིན་ཅི་ལོག་གི་ལྟ་བ་དེ་དང་དེའི་གཉེན་པོར་གྱུར་པའི་ལྟ་བ་ཡིན་པའི་ཕྱིར། ཞེས་བྱ་བ་འདི་གྲུབ་པ་ཡིན་ནོ། ། འོ་ན་ལུགས་འདི་ལ་དུས་ནམ་གྱི་ཚེ་དང༌། གནས་སྐབས་གང་དུ་རྟག་ཆད་ཀྱི་ལྟ་བ་ངོས་བཟུང་ནས་དེ་སུན་འབྱིན་པར་བྱེད་པ་ཡིན་ཞེ་ན། གནས་སྐབས་ནི་དོན་དམ་པའི་བདེན་པ་ལ་ཞུགས་ནས་ལྟ་བས་སྤྲོས་པ་གཅོད་པའི་སྐབས་སུའོ། ། དུས་ནི་བར་དུ་བདེན་འཛིན་གྱི་སྤྲོས་པ་གཅོད་པ་དང༌། ཐ་མར་བདེན་མེད་ཀྱི་སྤྲོས་པ་དང༌། སྤྲོས་བྲལ་གྱི་སྤྲོས་པ་ཡང་གཅོད་པ་དེའི་ཚེ་ནའོ། ། ཞེས་བྱ་བ་འདི་ཡང་གྲུབ་པའི་དོན་ནོ། ། འོ་ན་གཞན་གྱིས་སྨྲས་པའི་རྟག་ཆད་ཀྱི་ལྟ་བ་ངོས་འཛིན་འཁྲུལ་པའི་ཚུལ་ཇི་ལྟར་ཞེ་ན།
རང་བཞིན་གྱིས་གྲུབ་པ་དང༌། ཐ་སྙད་དུ་མེད་པ་གཉིས་ཀ་ཡང་དབུ་མའི་བསྟན་བཅོས་སུ་སྐབས་དེ་དང་དེར། ཁས་ལེན་དགོས་པའི་གནས་སྐབས་སོ་སོ་ཐ་དད་པ་དུ་མ་མཐོང་བའི་རྒྱུ་མཚན་ལས་དང༌། ཁྱེད་རྟག་ཆད་ཀྱི་ལྟ་བར་འདོད་པ་དེའི་ལོག་ཕྱོགས་སུ་གྱུར་པའི་ཆོས་ཐམས་ཅད་དོན་དམ་པར་མེད་ཅིང་ཐ་སྙད་དུ་ཡོད་པ་ཞེས་བྱ་བ་དེ། དབུ་མའི་རང་ལུགས་མཐར་ཐུག་མ་ཡིན་པར་གོང་དུ་བསྒྲུབས་ཟིན་པའི་རྒྱུ་མཚན་ལས་དང༌། མྱ་ངན་ལས་འདས་པ་དོན་དམ་པའི་བདེན་པར་ཁས་ལེན་པ་དེའི་ཚེ། དེ་བདེན་པར་གྲུབ་པ་དང༌། རང་བཞིན་གྱིས་གྲུབ་པར་ཁས་ལེན་དགོས་ཤིང༌། དེ་ཉིད་སྐབས་དེར་ཡང་དག་པའི་ལྟ་བ་ཡིན་པའི་རྒྱུ་མཚན་ལས་དང༌། མདོར་ན་བར་དུ་བདེན་འཛིན་གྱི་སྤྲོས་པ་གཅོད་པ་དེའི་ཚེ་རྟག་ལྟའི་ངོས་འཛིན་རྒྱ་ཆེས་པ་དང༌།
ཐ་མར་སྤྲོས་པ་ཀུན་ཟློག་པ་དེའི་ཚེ་ནི། རྟག་ལྟའི་ངོས་འཛིན་རྒྱ་ཆུང་པའི་རྒྱུ་མཚན་ལས་སོ། ། ཆད་པའི་ལྟ་བ་ངོས་མ་ཟིན་པའི་ཚུལ་ཡང་འདི་ལྟར་ཆོས་གང་ཞིག་མེད་དོ་ཞེས་ཁས་བླངས་པ་ཙམ་གྱིས་ཆད་པའི་ལྟ་བ་ཞེས་བྱ་བ་དེར་འགྱུར་བའི་ངེས་པ་ཡོད་པ་མ་ཡིན་ཏེ། སྤྱིར་ཆད་པའི་ལྟ་བ་ཞེས་བྱ་བ་དེར་འཇོག་པ་ལ། སྔར་དོན་གང་ཞིག་ཚད་མས་གྲུབ་པར་ཁས་བླངས་ནས་དེ་ཉིད་ཕྱིས་མེད་པར་ཁས་བླངས་ན་ཆད་པའི་ལྟ་བར་འགྱུར་བ་ཡིན་གྱི། སྔར་དེ་ལྟར་ཁས་ལེན་མ་མྱོང་བར་དང་པོ་ནས་དོན་དེ་དང་དེ་མེད་པར་ཁས་བླངས་པ་ལ་ནི། ཆད་པའི་ལྟ་བར་འཇོག་པ་མ་ཡིན་པའི་ཕྱིར། དཔེར་ན་མོ་བཤམ་གྱི་བུ་མེད་པར་ལྟ་བ་བཞིན་ནོ། ། གལ་ཏེ་འདི་སྙམ་དུ། རྒོལ་བ་དེས་དོན་དེ་ཡོད་པར་ཁས་མ་བླངས་ཀྱང༌།
སྤྱིར་ཚད་མས་གྲུབ་པའི་དོན་ཞིག་རྒོལ་བ་དེས་མེད་པར་ཁས་བླངས་ན་ཆད་པའི་ལྟ་བར་འཇོག་པ་ཡིན་ནོ། ། སྙམ་ན་དེ་ཡང་མ་ཡིན་ཏེ། དེ་ལྟ་ན་རྒྱང་འཕན་གྱིས་སྐྱེ་བ་སྔ་ཕྱི་དང༌། བདེན་པ་བཞི་མེད་དོ་ཞེས་སྐུར་པ་འདེབས་པ་དེ་ཡང་ཆད་པའི་ལྟ་བ་ཁས་བླངས་པ་ཡིན་པར་ཐལ་བའི་ཕྱིར་རོ། ། དེ་ཡང་འདོད་ནུས་པ་མ་ཡིན་ཏེ། གཞན་དུ་ན་ལྟ་བ་ལྔ་ཡི་རྣམ་དབྱེ་ཐ་དད་འབྱེད་རྒྱུ་མེད་པར་ཐལ་བའི་ཕྱིར་དང༌། ལོག་པར་ལྟ་བ་ཡང་ཆད་ལྟའི་ནང་དུ་འདུས་པར་ཐལ་བའི་ཕྱིར་རོ། ། ཡང་མཐར་སྤྲོས་བྲལ་གྱི་སྤྲོས་པ་ཡང་འགོག་པ་དེའི་ཚེ་ནི། སྟོང་པ་ཉིད་ཀྱང་མེད་དོ་ཞེས་ཁས་བླངས་པ་ཙམ་གྱིས་ཆད་པའི་ལྟ་བར་འགྱུར་བ་མ་ཡིན་ཏེ། དེའི་ཚེ་ན་ཡོད་པ་འགོག་དགོས་པའི་ཕྱིར་རོ། །
དེ་ལྟ་ན་ཡང་མེད་དོ་ཞེས་བརྗོད་པས་ཡོད་ཙམ་འགོག་པ་ཡིན་གྱི། མེད་པར་སྒྲུབ་པ་ནི་མ་ཡིན་ཏེ། སྤྲོས་པ་མཐའ་དག་འགོག་པའི་སྐབས་ཡིན་པའི་ཕྱིར་རོ། ། དེ་ཕྱིར་ངོ་བོ་ཉིད་མེད་པར་སྨྲ་བས་བདེན་གཉིས་ཀྱི་རྣམ་དབྱེ་ཕྱིན་ཅི་མ་ལོག་པར་ངེས་ཟིན་པའི་མཐར་ནི་ཡོད་པ་ཞེས་བྱ་བའི་ཆོས་སྐྲའི་རྩེ་མོ་བརྒྱར་བཤགས་པའི་ཚད་ཙམ་ཡང་ཁས་མི་ལེན་མོད། དེ་ཙམ་གྱིས་ཆད་པའི་ལྟ་བར་འགྱུར་བ་མ་ཡིན་ཏེ། དཔེར་ན་རབ་རིབ་ཅན་ལ་སྣང་བའི་སྐྲ་ཤད་མེད་པར་ཁས་བླངས་པས་ཆད་པའི་ལྟ་བར་མི་འགྱུར་བ་བཞིན་ནོ། ། དེ་སྐད་དུ་ཡང༌། ཚིག་གསལ་ལས། དངོས་པོའི་རང་བཞིན་སྔར་དམིགས་པ་ལ་སྐུར་པ་བཏབ་པས་མེད་པར་ལྟ་བར་འགྱུར་གྱི། གང་ཞིག་རབ་རིབ་ཅན་གྱིས་དམིགས་པའི་སྐྲ་ཤད་དག་ལ་རབ་རིབ་མེད་པ་ལྟར་གྱུར་ཅིང༌།
ཅི་ཡང་མི་དམིགས་པར་མེད་དོ་ཞེས་སྨྲ་ན། ཅི་ཞིག་མེད་པར་སྨྲས་པར་འགྱུར་ཏེ། དགག་བྱ་མེད་པའི་ཕྱིར། ཞེས་གསུངས་སོ། ། དེ་ལྟར་གཞན་གྱི་ལུགས་སུན་ཕྱུང་ནས། གཉིས་པ་རང་གི་ལུགས་བཞག་པ་ལ་གཉིས་ཏེ། བདག་འཛིན་གྱི་སྤྲོས་པ་གཅོད་པའི་དུས་ཀྱི་རྟག་ཆད་ཀྱི་ལྟ་བ་ངོས་བཟུང༌། བདེན་མེད་ཀྱི་སྤྲོས་པ་གཅོད་པའི་དུས་ཀྱི་རྟག་ཆད་ཀྱི་ལྟ་བ་ངོས་བཟུང་བའོ། ། དང་པོ་ལ་གཉིས་ཏེ། རྟག་པའི་ལྟ་བ་ངོས་བཟུང༌།
ཆད་པའི་ལྟ་བ་ངོས་བཟུང་བའོ། ། དང་པོ་ནི། འཇིག་རྟེན་གྱི་ཀུན་རྫོབ་བདེན་པར་བཤད་པ་ཇི་སྙེད་པ་དེ་དག་འཕགས་པ་ལ་གྲགས་པའི་ཚད་མས་གྲུབ་པས་ཁས་བླངས་ན། རྟག་པར་འགྱུར་བ་ཡིན་ཏེ། ཚད་མ་དེས་གྲུབ་པའི་དོན་ལ་ཚད་མ་གཞན་གྱིས་ནམ་ཡང་གནོད་པར་མི་ནུས་པའི་ཕྱིར་རོ། ། འདིར་འཕགས་པའི་ཚད་མས་གྲུབ་པ་དང༌། རང་བཞིན་གྱིས་གྲུབ་པ་དང༌། དོན་དམ་པར་གྲུབ་པ་དང་བདེན་པར་གྲུབ་པ་ཞེས་བྱ་བ་རྣམས་སྐབས་འདིར་དོན་གཅིག་ལ་འདུ་བ་ཡིན་ཏེ། སྐབས་འདིར་མཉམ་བཞག་ཏུ་སྤྲོས་པ་གཅོད་པ་དེའི་ཚེ་ནི། ཚད་མས་གྲུབ་པ་ཞེས་བྱ་བའི་ཆོས་ཅུང་ཟད་ཀྱང་ཁས་མི་ལེན་ལ།
རྗེས་ཐོབ་ཏུ་ཐ་སྙད་འདོགས་པ་དེའི་ཚེ་ནི། འཕགས་པའི་ཚད་མས་གྲུབ་པ་ལ་དོན་དམ་པར་གྲུབ་པ་དང༌། དོན་དམ་པའི་བདེན་པ་ཞེས་བྱ་བའི་མིང་འདོགས་པ་ཡིན་པའི་ཕྱིར་དང༌། གང་དོན་དམ་པའི་བདེན་པ་ཡིན་ན། དོན་དམ་པའི་བདེན་པ་ཉིད་དུ་གྲུབ་དགོས་པ་ཡིན་ཏེ། དེ་ཡིན་ན་ཡུལ་ཅན་དོན་དམ་པ་དེའི་ངོར་མི་སླུ་བ་ཉིད་དུ་གྲུབ་དགོས་པའི་ཕྱིར་རོ། ། དེ་ལྟར་བཤད་པས་གྲུབ་པའི་དོན་ནི། སྐབས་འདིར་ཀུན་རྫོབ་བདེན་གྲུབ་ཏུ་ཁས་བླངས་ན། རྟག་པར་འགྱུར་བ་ཡིན་གྱི་དོན་དམ་བདེན་གྲུབ་ཏུ་ཁས་བླངས་པ་ཙམ་གྱིས་དེར་འགྱུར་བ་མ་ཡིན་ཏེ། སྐབས་འདིར་ནི་ཀུན་རྫོབ་བདེན་གྲུབ་བཀག་ནས་ཀུན་རྫོབ་བདེན་པས་སྟོང་པ་དེ་དོན་དམ་པའི་བདེན་པ་དང༌།
མི་སླུ་བ་དང༌། རང་བཞིན་ཉིད་དུ་འབད་ནས་སྒྲུབ་པའི་སྐབས་ཡིན་པའི་ཕྱིར་རོ། ། ཞེས་བྱ་བ་འདི་ངེས་སོ། ། དོན་དེ་དག་ཀྱང་ཇི་སྐད་དུ། གང་ཞིག་རང་བཞིན་གྱིས་ཡོད་པ། ། དེ་ནི་མེད་པ་མིན་པས་རྟག ། ཅེས་དང༌། དེའི་འགྲེལ་པར། གང་ཞིག་རང་བཞིན་གྱིས་ཡོད་པར་བརྗོད་པ་དེ་ནི་རང་བཞིན་ལ་བཟློག་པ་མེད་པས། ནམ་ཡང་མེད་པ་མ་ཡིན་ཏེ།
དེ་ལྟར་རང་བཞིན་ཡོད་པ་ཉིད་དུ་ཁས་བླངས་པས་རྟག་པར་ལྟ་བར་འགྱུར་ལ་ཞེས་གསུངས་སོ། ། དེ་ལྟར་ན་ཀུན་རྫོབ་ཀྱི་རང་བཞིན་གཞན་དུ་འགྱུར་བར་ཁས་མ་བླངས་ན། དོན་དམ་པའི་བདེན་པ་བཞག་ཏུ་མི་རུང་བས། ཀུན་རྫོབ་ཀྱི་ཆོས་རྣམས་རང་བཞིན་གྱིས་མེད་པར་ཁས་ལེན་ལ། དེ་ལྟ་ན་ཡང་ཆད་པའི་ལྟ་བར་མི་འགྱུར་ཏེ། སྔར་དབུ་མ་པས་ཀུན་རྫོབ་ཁས་བླངས་པ་དེ། འཇིག་རྟེན་གྱི་གྲགས་པ་ཉིད་ལ་བརྟེན་ནས་གཞན་ངོར་ཁས་བླངས་པ་ཡིན་གྱི། རང་ལུགས་ཀྱི་ཚད་མས་གྲུབ་པར་ཁས་མ་བླངས་པའི་ཕྱིར། དོན་དམ་པའི་བདེན་པ་རང་བཞིན་གྱིས་གྲུབ་པར་ལྟ་བ་དེ་ནི་རྟག་པའི་ལྟ་བ་མ་ཡིན་ཏེ། གནས་ལུགས་དང་མཐུན་པར་རྟོགས་པའི་ལྟ་བ་ཡིན་པའི་ཕྱིར།
དེ་ཡང་འདིར་དོན་དམ་བདེན་པའི་རང་བཞིན་མེད་པར་ཁས་བླངས་ན་ཆད་པའི་ལྟ་བར་འགྱུར་བ་ཡིན་ཏེ། འདིར་དེའི་རང་བཞིན་ཚད་མས་གྲུབ་པར་ཁས་ལེན་པའི་སྐབས་ཡིན་པའི་ཕྱིར་དང༌། དོན་དམ་པའི་རང་བཞིན་ཁྱད་པར་གསུམ་ལྡན་དུ་ཁས་ལེན་པའི་སྐབས་ཡིན་པའི་ཕྱིར། དེ་སྐད་དུ་ཡང༌། རབ་ཏུ་བྱེད་པ་འདི་ཉིད་ལས། རང་བཞིན་དག་ནི་བཅོས་མིན་དང༌། ། གཞན་ལ་ལྟོས་པ་མེད་པ་ཡིན། ། ཞེས་དང་རང་བཞིན་གཞན་དུ་འགྱུར་བ་ནི། ། ནམ་ཡང་རུང་བ་མ་ཡིན་ནོ། ། ཞེས་བཤད་པས་སོ། །
དེའི་ཕྱིར་དོན་དམ་པའི་བདེན་པ་རང་བཞིན་གྱིས་གྲུབ་པར་ལྟ་བ་ནི་ཡང་དག་པའི་ལྟ་བ་ཡིན་ཏེ། ཀུན་རྫོབ་ཀྱི་བདེན་པ་རང་བཞིན་གྱིས་གྲུབ་པར་ལྟ་བ་ཞེས་བྱ་བ་ལྟ་བ་ཕྱིན་ཅི་ལོག་དེའི་གཉེན་པོར་གྱུར་པའི་ལྟ་བ་ཡིན་པའི་ཕྱིར་རོ། ། དེས་ན་སྟོང་པ་ཉིད་ལ་རང་བཞིན་དུ་ཁས་ལེན་པའི་སྐབས་དང༌། སྟོང་ཉིད་རང་བཞིན་མེད་པར་ཁས་བླངས་པའི་སྐབས་གཉིས་སོ་སོར་ཕྱེད་དགོས་ཏེ། དེ་གཉིས་ཀ་སྐབས་གཅིག་ཏུ་ཅིག་ཅར་ཁས་བླངས་ན་ཆད་པའི་ལྟ་བ་ལས་མ་འདས་པའི་ཕྱིར། དེའི་ཤེས་བྱེད་ཀྱང༌། སྟོང་པ་ཉིད་དེ་རང་བཞིན་དུ་ཚད་མས་གྲུབ་པར་ཁས་བླངས་ནས་དེ་རང་བཞིན་གྱིས་མེད་པར་ཁས་བླངས་ན་རང་བཞིན་གཞན་དུ་འགྱུར་བར་ཁས་བླངས་པ་ཉིད་དུ་སོང་བའི་ཕྱིར། དེ་སྐད་དུ་ཡང༌། རང་བཞིན་ཡོད་པ་ཡིན་ན་ཡང༌། ། གཞན་དུ་འགྱུར་བ་ཇི་ལྟར་རུང༌། །
ཞེས་གསུངས་སོ། ། གལ་ཏེ་འོ་ན། ཇི་སྐད་དུ། རབ་ཏུ་བྱེད་པ་དེ་ཉིད་ལས། གང་དག་རང་བཞིན་གཞན་དངོས་དང༌། ། དངོས་དང་དངོས་མེད་ཉིད་ལྟ་བ། ། དེ་དག་སངས་རྒྱས་བསྟན་པ་ལས། ། དེ་ཉིད་མཐོང་བ་མ་ཡིན་ནོ། ། ཞེས་རང་བཞིན་དང་དངོས་པོར་མེད་པའི་ཆོས་འགའ་ཞིག་ཀྱང་རང་བཞིན་གྱིས་གྲུབ་པར་བཀག་པ་མ་ཡིན་ནམ། ཇི་ལྟར་ན་དོན་དམ་པའི་བདེན་པ་རང་བཞིན་གྱིས་གྲུབ་པ་མ་བཀག་ཅེ་ན།
དེ་ཡང་རང་བཞིན་བརྟག་པའི་རབ་ཏུ་བྱེད་པ་འདིར་ནི་སྟོང་པ་ཉིད་བདེན་གྲུབ་བཀག་པ་མ་ཡིན་གྱི་འོ་ན་ཅི་ཞེ་ན། གོང་དུ། རྒྱུ་དང་རྐྱེན་ལས་བྱུང་བ་ཡི། ། རང་བཞིན་བྱས་པ་ཅན་དུ་འགྱུར། ། རང་བཞིན་བྱས་པ་ཅན་ཞེས་བྱར། ། ཇི་ལྟ་བུར་ན་རུང་བར་འགྱུར། ། ཞེས་པར། དངོས་པོ་དང་འདུས་བྱས་ཀྱི་རང་བཞིན་བཀག་པ་ལ་འཕྲོས་ནས། དངོས་པོར་སྨྲ་བ་དག་ན་རེ། དངོས་པོའི་རང་བཞིན་ཡང་དག་དངོས་པོ་དེ་བཀག་པའི་དངོས་མེད་ཡོད་པའི་ཕྱིར།
ཞེས་ཟེར་བ་དེའི་ལན་དུ་སྔར་དངོས་པོའི་རང་བཞིན་ཁས་བླངས་ནས་ཕྱིས་དེ་བཀག་པའི་དངོས་མེད་ཁས་བླངས་ན། དངོས་པོའི་རང་བཞིན་ཁས་བླངས་པར་འགྱུར་བ་བདེན་ན་ཡང༌། སྔར་དེ་ཁས་མ་བླངས་པའི་ཕྱིར། དེ་བཀག་པའི་དངོས་མེད་ཀྱང་ཁས་མི་ལེན་ཏོ། ། ཞེས་འཆད་པ་ཡིན་ཏེ། ཇི་སྐད་དུ། དེ་ཉིད་ལས། རང་བཞིན་དང་ནི་གཞན་དངོས་དག ། མ་གཏོགས་དངོས་པོ་ག་ལ་ཡོད། ། གལ་ཏེ་དངོས་པོ་མ་གྲུབ་ན། །
དངོས་མེད་འགྲུབ་པར་མི་འགྱུར་རོ། ། དངོས་པོ་གཞན་དུ་གྱུར་པ་ནི། ། དངོས་མེད་ཡིན་པར་སྐྱེ་བོ་སྨྲ། ། ཞེས་དང༌། དེའི་འགྲེལ་པ་ལས། གལ་ཏེ་དངོས་པོ་ཞེས་བྱ་བ་གང་ཞིག་ཡོད་པར་གྱུར་ན་ནི་དེ་གཞན་དུ་གྱུར་པ་ལས་དངོས་པོ་མེད་པར་འགྱུར་བ་ཞིག་སྟེ། འདི་ལྟར་བུམ་པ་ལ་སོགས་པ་ད་ལྟར་གྱི་གནས་སྐབས་ལས་ཉམས་ཤིང༌། གཞན་དུ་གྱུར་པ་ཐོབ་པ་དག་ནི་འཇིག་རྟེན་ན་དངོས་པོ་མེད་པའི་སྒྲའི་བརྗོད་བྱར་འགྱུར་བ་ཡིན་ནོ། ། གང་གི་ཚེ་བུམ་པ་ལ་སོགས་པ་འདི་དག དངོས་པོའི་ངོ་བོ་ཉིད་དུ་མ་གྲུབ་པ་དེའི་ཚེ།
ཡོད་པ་མ་ཡིན་པའི་རང་བཞིན་ཅན་རྣམས་ལ། གཞན་དུ་འགྱུར་པ་ཉིད་ཡོད་པར་ག་ལ་འགྱུར། དེའི་ཕྱིར་དངོས་པོ་ཡང་ཡོད་པ་མ་ཡིན་ནོ་ཞེས་གསུངས་སོ། ། དེ་ལྟར་བཤད་པ་ན་རང་བཞིན་བརྟག་པའི་རབ་བྱེད་འདིར། དངོས་པོ་ཉིད་གཞིར་བྱས་པའི་རང་བཞིན་དང༌། གཞན་དངོས་འགོག་པར་མཛད་པ་ཡིན་གྱི། དངོས་པོ་རང་བཞིན་གྱིས་མ་གྲུབ་པའི་སྟོང་པ་ཉིད་ལ་རང་བཞིན་དུ་ལུང་དང་རིགས་པས་འབད་ནས་སྒྲུབ་པར་མཛད་པ་ཡིན་པས་དེའི་རང་བཞིན་བཀག་པ་ནི་ཅུང་ཟད་ཀྱང་ཡོད་པ་མ་ཡིན་ནོ། ། ཞེས་བྱ་བ་འདི་ངེས་སོ། ། གཉིས་པ་ཆད་པའི་ལྟ་བ་ངོས་བཟུང་བ་ནི་འདི་ལྟར། ཀུན་རྫོབ་ཀྱི་ཆོས་དེ་དང་དེའི་རང་བཞིན་ནམ་རང་གི་ངོ་བོ་རང་ལུགས་ཀྱི་ཚད་མས་གྲུབ་པར་ཁས་བླངས་ནས།
ཕྱིས་དེ་ཉིད་མེད་པར་ཁས་བླངས་ན། དེ་ལྟར་ལྟ་བའི་ཤེར་འཆལ་དེ་ལ་ཆད་པའི་ལྟ་བ་ཞེས་བྱ་སྟེ། དཔེར་ན་ཚ་བ་མེའི་རང་བཞིན་དུ་རང་ལུགས་ཀྱི་ཚད་མས་གྲུབ་པར་ཁས་བླངས་ནས། ཕྱིས་དབུ་མ་པ་རང་གི་རིགས་པས་དཔྱད་པའི་ཚེ། དེ་དེའི་རང་བཞིན་དུ་མེད་པར་ཁས་བླངས་ན། ཆད་པའི་ལྟ་བར་འགྱུར་བ་བཞིན་ནོ། ། དེ་སྐད་དུ་ཡང༌། སྔོན་བྱུང་ད་ལྟར་མེད་ཅེས་པ། ། དེས་ན་ཆད་པར་ཐལ་བར་འགྱུར། ། ཞེས་དང༌།
དེའི་འགྲེལ་པར། སྔོན་གནས་པའི་གནས་སྐབས་སུ་དངོས་པོའི་རང་བཞིན་ཁས་བླངས་ནས། ད་ལྟར་ཕྱིས་དེ་ཞིག་ནས། མེད་དོ་ཞེས་ཁས་བླངས་པས་ཆད་པར་ལྟ་བར་ཐལ་བར་འགྱུར་རོ། ། ཞེས་གསུངས་སོ། ། གོང་གི་དཔེ་དེ་སྒྲུབ་པ་ནི། རང་ལུགས་ཀྱི་ཚད་མ་ཡིན་ངོ་ཤེས་པ་གཅིག་གིས་གྲུབ་པའི་དོན་ཞིག་རང་ལུགས་ཀྱི་ཚད་མ་གཞན་ཞིག་གིས་བརྟགས་ཤིང༌། དཔྱད་པ་ན་སྔོན་སྔ་མ་དེ་ཉིད་ཚད་མ་ཕྱི་མ་དེས་བཤིག་པ་ལྟ་བུར་བྱས་པའི་སྒོ་ནས། ཞིག་ནས་མེད་པར་གྱུར་ན། དེའི་ཚེ་ཆད་པའི་ལྟ་བ་རྒྱུད་ལ་སྐྱེས་པར་འཇོག་དགོས་པ་ཡིན་ཏེ།
དེའི་ཚེ་སྟོང་པ་ཉིད་དངོས་པོའི་འཇིག་རྒྱུར་ཁས་བླངས་པའི་ཕྱིར་རོ། ། དོན་དེ་ཉིད་ཀྱང་ཇི་སྐད་དུ། གལ་ཏེ་རང་གི་མཚན་ཉིད་རྟེན་གྱུར་ན། ། དེ་ལ་སྐུར་པས་དངོས་པོ་འཇིག་པའི་ཕྱིར། ། སྟོང་ཉིད་དངོས་པོ་འཇིག་པའི་རྒྱུར་འགྱུར་ན། ། དེ་ནི་རིགས་མིན་དེ་ཕྱིར་དངོས་ཡོད་མིན། ། ཞེས་དང༌། དེའི་འགྲེལ་པར། གལ་ཏེ་གཟུགས་དང་ཚོར་བ་ལ་སོགས་པ་དངོས་པོ་རྣམས་ཀྱི་རང་གི་མཚན་ཉིད་དེ། རང་གི་ངོ་བོ་རྒྱུ་དང་རྐྱེན་དག་གིས་བསྐྱེད་ན་ནི།
དེ་གང་གི་ཚེ་ན་རྣལ་འབྱོར་པ་འདིས་དངོས་པོ་རྣམས་རང་བཞིན་གྱིས་སྟོང་པར་མཐོང་ཞིང༌། ཆོས་ཐམས་ཅད་རང་བཞིན་མེད་པར་རྟོགས་པ་དེའི་ཚེ། ཇི་ལྟར་ངེས་པ་སྐྱེས་པའི་རང་བཞིན་ལ་སྐུར་པ་བཏབ་པས་སྟོང་པ་ཉིད་རྟོགས་པར་འགྱུར་ཏེ། དེའི་ཕྱིར་ཇི་ལྟར་ཐོབ་ལ་སོགས་པ་བུམ་པ་ལ་སོགས་པ་རྣམས་ཀྱི་འཇིག་པའི་རྒྱུ་ཡིན་པ་དེ་བཞིན་དུ། སྟོང་པ་ཉིད་ཀྱང་དངོས་པོའི་རང་བཞིན་ལ་སྐུར་པའི་རྒྱུར་འགྱུར་པ་ཞིག་ན། དེ་ནི་རུང་བ་ཡང་མ་ཡིན་ཏེ། ཞེས་གསུངས་སོ། ། འོ་ན་དབུ་མ་པས་ཀྱང་ཆད་ལྟ་ཁས་བླངས་པར་འགྱུར་ཏེ། འཕགས་པ་སློབ་པའི་རྗེས་ཐོབ་ཏུ་ཀུན་རྫོབ་ཀྱི་སྣང་བ་ཡོད་པར་ཁས་བླངས་ནས་མཉམ་བཞག་ཏུ་དེ་མེད་པར་ཁས་བླངས་པའི་ཕྱིར་སྙམ་ན། སློབ་པའི་རྗེས་ཐོབ་ཏུ་མ་རིག་པའི་དབང་གིས་ཀུན་རྫོབ་ཀྱི་སྣང་བ་འབྱུང་བར་ཁས་བླངས་བ་ཡིན་གྱི།
དེར་དེ་ཚད་མས་གྲུབ་པར་ཁས་བླངས་པ་མ་ཡིན་ཏེ། ཇི་སྐད་དུ། ཇི་ལྟར་ཁྱོད་ཀྱིས་གཞན་དབང་དངོས་འདོད་ལྟར། ། ཀུན་རྫོབ་ཀྱང་ནི་བདག་གིས་ཁས་མ་བླངས། ། འབྲས་ཕྱིར་འདི་དག་མེད་ཀྱང་ཡོད་དོ་ཞེས། ། འཇིག་རྟེན་ངོར་བྱས་བདག་ནི་སྨྲ་བར་བྱེད། ། ཅེས་དང༌། བསྟན་བཅོས་ལས་ཀྱང༌། དངོས་པོ་ཡོད་པར་ཁས་བླངས་ཀྱང༌། ། ཆད་པར་མི་འགྱུར་རྟག་མི་འགྱུར། །
འབྲས་བུ་རྒྱུ་ཡི་འབྱུང་འཇིག་གི ། རྒྱུན་དེ་སྲིད་པ་ཡིན་ཕྱིར་རོ། ། ཞེས་སྲིད་པ་འཁོར་བ་དང༌། མ་རིག་པའི་ངོར་ཡོད་པར་ཁས་བླངས་པ་ཙམ་གྱིས་རྟག་ཆད་དུ་མི་འགྱུར་བར་བཤད་པའི་ཕྱིར་དང༌། ཚིག་གསལ་ལས། གང་གི་ལྟར་ན་དངོས་པོའི་རང་བཞིན་ཉིད་མི་འཐད་པ་དེ་ལ་ནི། རྟག་པར་དང་ཆད་པར་ལྟ་བར་ཐལ་བར་མི་འགྱུར་ཏེ། དངོས་པོའི་རང་བཞིན་མ་དམིགས་པའི་ཕྱིར་རོ། ། ཞེས་གསུངས་སོ། ། དེ་ལ་འདི་སྙམ་དུ།
འདིར་དོན་དམ་པའི་བདེན་པ་ཚད་མས་གྲུབ་པར་ཁས་བླངས་ནས། གལ་ཏེ་སྟོང་མིན་ཅུང་ཟད་ཡོད། ། ཞེས་སོགས་ཀྱི་རིགས་པས་དེ་ཡང་རང་བཞིན་གྱིས་གྲུབ་པ་བཀག་པ་དེའི་ཚེ་ཆད་པའི་ལྟ་བར་མི་འགྱུར་བ་ཅི་ཞེ་ན། དེའི་ལན་ནི་འདི་ཡིན་ཏེ། སྐབས་འདིར་མྱ་ངན་ལས་འདས་པ་དོན་དམ་པའི་བདེན་པ་ཡིན་ནོ། ། ཞེས་བྱ་བ་དེ་དང༌། དེ་དེར་འགྲུབ་བྱེད་ཀྱི་ཚད་མ་དེ་ཡང་འཕགས་པའི་ཐ་སྙད་དམ། རྣལ་འབྱོར་པའི་ཀུན་རྫོབ་ཅེས་བྱ་བ་དེ་ཉིད་ཡིན་གྱི། དབུ་མ་པ་རང་ལུགས་ཀྱི་ཚད་མས་དེ་དང་དེར་འཇོག་པ་མ་ཡིན་ཏེ། སོ་སོར་རང་གི་རིག་པའི་མཉམ་བཞག་ཡེ་ཤེས་ཀྱིས་དེ་དང་དེར་མ་དམིགས་པའི་ཕྱིར་རོ། །
དེའི་ཤེས་བྱེད་ཀྱང༌། འཕགས་པའི་མཉམ་བཞག་ཡེ་ཤེས་ཀྱིས་མྱུ་གུའི་གནས་ཚུལ་ཅི་ཡང་མ་མཐོང་བ་དེ་ལ། རྗེས་ཀྱི་རྟོག་པས་དེའི་གནས་ཚུལ་མཐོང་ངོ་ཞེས་དང༌། དེ་རང་བཞིན་མེད་པ་ཉིད་དེའི་རང་བཞིན་ཡིན་ནོ། ། ཞེས་སྒྲོ་འདོགས་པར་བྱེད་པ་ཡིན་ལ། དེ་ལྟར་འདོགས་མཁན་གྱི་རྟོག་པ་དེ་ཡང་བར་དུ་བདག་བཟློག་པའི་སྐབས་སུ། ཐ་སྙད་འདོགས་པའི་ཚེ་ཤེས་བྱེད་ཀྱི་ཚད་མ་ཡིན་ཀྱང༌། ཐ་མར་ལྟ་བ་ཀུན་བཟློག་པའི་ཚེ་ཤེས་བྱའི་སྒྲིབ་པའི་མཚན་ཉིད་ཅན་གྱི་མ་རིག་པས་རྣམ་པར་བསླད་པའི་གཟུང་འཛིན་གཉིས་སྣང་ཅན་གྱི་ཤེས་པ་ཞིག་ཡིན་གྱི། རང་ལུགས་ཀྱི་ཚད་མ་དངོས་མ་ཡིན་པའི་ཕྱིར། དེ་ལྟ་ན་ཡང་བར་འདིར།
དེ་ལྟ་བུའི་ཐ་སྙད་དེ་ངེས་པར་ཁས་བླངས་དགོས་པ་ཡིན་ཏེ། རྣལ་འབྱོར་པའི་ཀུན་རྫོབ་ཁོ་ན་ཁས་ལེན་པའི་སྐབས་ཡིན་པའི་ཕྱིར་དང༌། དེ་ཁས་མ་བླངས་ན་དོན་དམ་པའི་བདེན་པ་རྟོགས་མི་ནུས་པའི་ཕྱིར་རོ། ། ཇི་སྐད་དུ། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། ། ཞེས་གསུངས་སོ། ། དེ་ལྟར་ན། དབུ་མ་པའི་རྟོག་པ་ཀུན་བཏགས་ལ་ཇི་ལྟར་སྣང་བའི་དོན་དེ་ཉིད་གནས་སྐབས་སུ་ཁས་བླངས་ཀྱང༌། དབུ་མའི་རང་ལུགས་སུ་མི་འགྲུབ་སྟེ།
དཔེར་ན། འཇིག་རྟེན་གྱི་རྟོག་པ་ལྷན་སྐྱེས་ལ་ཇི་ལྟར་གྲགས་པའི་དོན་དེ་ཉིད་གནས་སྐབས་སུ་ཁས་བླངས་ཀྱང་རང་ལུགས་སུ་མི་འགྲུབ་པ་བཞིན་ནོ། ། དེ་བས་ན་རྣལ་འབྱོར་པའི་མངོན་སུམ་གྱིས་མྱུ་གུའི་རང་བཞིན་མ་མཐོང་བ་ཞེས་བྱ་བ་དེ་ནི། དབུ་མའི་གནས་སྐབས་དང་མཐར་ཐུག་གི་གྲུབ་པའི་མཐའ་ཉིད་དུ་ངེས་ལ། དེས་དེའི་རང་བཞིན་མཐོང་ངོ་ཞེས་དང༌། དེ་མེད་པར་མཐོང་ངོ་ཞེས་བྱ་བ་དེ་ནི། གནས་སྐབས་ཀྱི་གྲུབ་པའི་མཐར་བཞག་ཀྱང༌། གྲུབ་པའི་མཐའ་ཡང་དག་པ་མ་ཡིན་ཏེ། དེ་ལྟར་ཁས་བླངས་ན་ལུང་དང་རིགས་པ་གཉིས་དང་འགལ་བའི་ཕྱིར་རོ། ། ལུང་ནི་ཇི་སྐད་དུ།
ཇི་ལྟར་སེམས་ནི་གང་གི་རྣམ་པ་ཅན་དུ་འགྱུར་བ་དེ་ཡི་ཡུལ། ། དེ་ཡོངས་ཤེས་པ་དེ་བཞིན་ཐ་སྙད་རྟེན་ནས་རིག་པ་ཡིན། ། ཞེས་དང༌། དྲུག་ཅུ་པའི་འགྲེལ་པར། མྱ་ངན་ལས་འདས་པ་ནི་འཇིག་རྟེན་གྱི་ཐ་སྙད་ཀྱི་དོན་དམ་པའི་བདེན་པ་ཞེས་བཤད་དོ། ། ཞེས་གསུངས་སོ། ། རིགས་པ་ནི། མྱུ་གུ་རང་བཞིན་མེད་པ་དེ་ཆོས་ཅན། རྣལ་འབྱོར་མངོན་སུམ་གྱི་ཡུལ་མཚན་ཉིད་པ་མ་ཡིན་ཏེ། སྤྱི་མཚན་ཡིན་པའི་ཕྱིར་རོ། །
རང་ལུགས་ཀྱི་ཚད་མས་མ་གྲུབ་ཀྱང༌། གནས་སྐབས་སུ་ངེས་པར་ཁས་བླངས་དགོས་པ་ནི། ཇི་སྐད་དུ། དབུ་མ་སྙིང་པོ་ལས། ཡང་དག་ཀུན་རྫོབ་རྣམས་ཀྱི་སྐས། ། མེད་པར་ཡང་དག་ཁང་ཆེན་གྱི། ། སྟེང་དུ་འགྲོ་བར་བྱེད་པ་ནི། ། མཁས་ལ་རུང་བ་མ་ཡིན་ནོ། ། ཞེས་གསུངས་པ་དེ་ཉིད་ཡིན་ནོ། ། དོན་དེ་ལ་སྔོན་གྱི་སློབ་དཔོན་གཙང་ནས་པ་ལ་སོགས་པ་ཁ་ཅིག་ན་རེ།
གང་ཡོད་པར་ལྟ་བ་ཐམས་ཅད་རྟག་པའི་ལྟ་བ་དང༌། མེད་པར་ལྟ་བ་ཐམས་ཅད་ཆད་པའི་ལྟ་བ་ཡིན་པས་དེའི་ཕྱིར་བདེན་གྲུབ་ཏུ་ལྟ་བ་རྟག་པའི་ལྟ་བ་དང༌། བདེན་མེད་དུ་ལྟ་བ་ནི། ཆད་པའི་ལྟ་བ་ཁོ་ན་ཡིན་པས་དབུ་མ་པ་དག་གིས་ཁས་བླངས་པར་མི་བྱའོ། ། ཞེས་གསུང་ངོ༌། ། དེ་ཡང་མ་ཡིན་ཏེ། བདེན་སྟོང་དུ་ལྟ་བ་ཆད་པའི་ལྟ་བ་ཡིན་ན། བདེན་གྲུབ་ཚད་མས་གྲུབ་པར་ཐལ་བའི་ཕྱིར་དང༌། ཚད་མས་མ་གྲུབ་པའི་དོན་ཞིག་མ་གྲུབ་པར་ཁས་བླངས་པས་ཆད་པའི་ལྟ་བར་འགྱུར་ན། མོ་གཤམ་གྱི་བུ་མེད་པར་ཁས་བླངས་པས་དེར་ཐལ་བའི་ཕྱིར་དང༌།
བདེན་མེད་དུ་ཞེན་པའི་ལྟ་བ་དེ། མཐར་འཛིན་གྱི་ལྟ་བ་འཇོག་པའི་སྐབས་ཞིག་ཡོད་པ་དེའི་ཚེ་ཡང༌། རྟག་པའི་ལྟ་བར་འཇོག་དགོས་པ་ཡིན་གྱི། ཆད་པའི་ལྟ་བར་འཇོག་པའི་འཇོག་བྱེད་གང་ཡང་མ་ཚང་བའི་ཕྱིར་དང༌། ཆད་ལྟ་ཡིན་པར་ཟླ་བའི་ཞབས་ཀྱིས་གསལ་བར་བཀག་པའི་ཕྱིར། ཇི་ལྟར་བཀག་ཅེ་ན། ཚིག་གསལ་ལས། གལ་ཏེ་དངོས་པོ་རྣམས་རང་བཞིན་གྱིས་ཡོད་པ་མ་ཡིན་ནོ་ཞེས་ཁས་ལེན་པ་ལ། དངོས་པོར་ལྟ་བ་མེད་པས་རྟག་པའི་ལྟ་བར་མེད་མོད། ཆད་པའི་ལྟ་བར་ཐལ་བ་ནི་ངེས་པར་འགྱུར་བ་མ་ཡིན་ནམ་ཞེ་ན།
དེ་ལྟར་མེད་པར་ལྟ་བར་ནི་མི་འགྱུར་རོ། ། འདི་ལྟར་གང་ཞིག་སྔར་དངོས་པོའི་རང་བཞིན་ཁས་བླངས་ནས། ཕྱིས་དེ་བཟློག་པར་བྱེད་པ་ལ་བརྟེན་པ་དེ་ནི། དངོས་པོའི་རང་བཞིན་སྔར་དམིགས་པ་ལ་སྐུར་པ་བཏབ་པས་མེད་པར་ལྟ་བར་འགྱུར་གྱི། གང་ཞིག་རབ་རིབ་ཅན་གྱིས་དམིགས་པའི་སྐྲ་ཤད་དག་ལ་དེ་མེད་དོ་ཞེས་སྨྲ་བ་ན། ཅི་ཞིག་གིས་མེད་པར་སྨྲ་བར་འགྱུར་ཏེ། དགག་བྱ་མེད་པའི་ཕྱིར་རོ། ། ཕྱིན་ཅི་ལོག་ཏུ་གྱུར་པ་རྣམས་ལོག་པར་མངོན་པར་ཞེན་པ་བཟློག་པར་བྱ་བའི་ཕྱིར། དངོས་པོ་ཐམས་ཅད་ཡོད་པ་མ་ཡིན་ནོ་ཞེས་ཁོ་བོ་ཅག་སྨྲ་མོད་ཀྱི། དེ་སྐད་སྨྲས་པ་ན་ཁོ་བོ་ཅག་ཆད་པར་ལྟ་བར་ཐལ་བར་འགྱུར་བ་ནི་མ་ཡིན་ནོ། །
ཇི་སྐད་དུ། མདོ་ལས། བཅོམ་ལྡན་འདས་གང་གིས་སྔར་འདོད་ཆགས་དང་ཞེ་སྡང་དང༌། གཏི་མུག་དག་དངོས་པོར་གཡར་གྱིས་ཁས་བླངས་ནས། ཕྱིས་འདོད་ཆགས་དང༌། ཞེ་སྡང་དང༌། གཏི་མུག་དག་དངོས་པོར་ཡོད་པ་མ་ཡིན་ནོ། ཞེས་སྨྲ་བ་དེ་ནི། མེད་པར་འགྱུར་བ་ལགས་སོ། ། ཞེས་རྒྱ་ཆེར་འབྱུང་བ་ལྟ་བུའོ། །
ཞེས་གསུངས་པ་ལྟར་རོ། ། དེ་ལྟར་བཤད་པས་གྲུབ་པའི་དོན་ནི། བར་དུ་བདག་བཟློག་པའི་རིགས་པ་འཆད་པའི་སྐབས་འདིར། ཀུན་རྫོབ་ཀྱི་བདེན་པ་ཡོད་པར་ཁས་བླངས་ན། རྟག་ཆད་ཀྱི་ལྟ་བ་གང་རུང་གི་རྒྱུ་ཚོགས་གྲངས་ཚང་བ་ཡིན་ཏེ། དེ་དེར་ཁས་བླངས་ན་དེ་རྟག་མི་རྟག་གང་རུང་དུ་ངེས་པར་ཁས་ལེན་དགོས་པའི་ཕྱིར་རོ། ། འཁྲུལ་ངོར་ཡོད་པ་ཁས་བླངས་པ་ཙམ་གྱིས་ནི་དེར་ཁས་ལེན་མི་དགོས་ཏེ། དེ་ལ་དེའི་དཔྱད་པ་མི་འཇུག་པའི་ཕྱིར་རོ། ། དེ་སྐད་དུ་ཡང་བསྟན་བཅོས་ལས། དངོས་པོ་ཡོད་པར་ཁས་བླངས་ན། །
རྟག་དང་ཆད་པར་ལྟ་བར་ནི། ། ཐལ་བར་འགྱུར་ཏེ་དངོས་དེ་ནི། ། རྟག་དང་མི་རྟག་འགྱུར་ཕྱིར་རོ། ། ཞེས་གསུངས་པའི་ཕྱིར་རོ། ། ཞེས་བྱ་བ་འདི་གྲུབ་པ་དང༌། གྲུབ་དོན་གཉིས་པ་ནི། བདེན་པ་གཉིས་ཀྱི་ནང་ནས་གཅིག་ཁོ་ན་དོན་དམ་པར་བདེན་པ་ཡིན་ནོ། ། ཞེས་སྐབས་འདིར་ཁས་ལེན་དགོས་པ་ཡིན་ཏེ། འཇུག་འགྲེལ་ལས། གཞན་ལས་སྐྱེ་བ་མི་འདོད་ན་ནི་བདེན་པ་གཉིས་ཅི་སྟེ་བརྗོད།
བདེན་པ་གཅིག་ཁོ་ནར་འགྱུར་རོ་ཞེ་ན། འདི་བདེན་མོད་ཀྱི། དོན་དམ་པར་ནི་བདེན་པ་གཉིས་ཡོད་པ་མ་ཡིན་ཏེ། དགེ་སློང་དག་བདེན་པ་དམ་པ་ནི་འདི་གཅིག་སྟེ། འདི་ལྟ་སྟེ། མི་སླུ་བའི་ཆོས་ཅན་མྱ་ངན་ལས་འདས་པའོ། ། འདུ་བྱེད་ཐམས་ཅད་ནི་བརྫུན་པ་སླུ་བའི་ཆོས་ཅན་ནོ། ། ཞེས་འབྱུང་བའི་ཕྱིར་རོ། ། ཞེས་གསལ་བར་གསུངས་པས། དོན་དམ་པར་བདེན་པ་གཅིག་པུ་ཡོད་པར་ཁས་ལེན་དགོས་སོ། །
ཞེས་བྱ་བ་འདི་གྲུབ་པ་ཡིན་ནོ། ། གཉིས་པ་སྤྲོས་པ་ཐམས་ཅད་བཟློག་པའི་དུས་ཀྱི་རྟག་ཆད་ཀྱི་ལྟ་བ་ངོས་བཟུང་ལ་གཉིས་ཏེ། རྟག་པའི་ལྟ་བ་ངོས་བཟུང་བ་དང༌། ཆད་པའི་ལྟ་བ་ངོས་བཟུང་བའོ། ། དང་པོ་ནི། ཀུན་རྫོབ་ཀྱི་དངོས་པོ་བདེན་པར་གྲུབ་པ་ཚད་མས་ཁེགས་ཟིན་པ་དེའི་འོག་ཏུ་ནི་དོན་དམ་པའི་བདེན་པ་དང༌། བདེན་སྟོང་དང༌། སྤྲོས་བྲལ་ལྟ་བུ་བདེན་གྲུབ་ཏུ་ཁས་ལེན་པ་ལྟ་ཞོག སྤྱིར་ཡོད་པ་དང་ཚད་མས་གྲུབ་པར་ཁས་བླངས་ན་ཡང༌། རྟག་ཆད་ཀྱི་ལྟ་བར་འགྱུར་བའི་རྒྱུ་ཚོགས་གྲངས་ཚང་བ་ཡིན་ཏེ།
དེའི་ཚེ་རྟག་མི་རྟག་གང་རུང་དུ་ཁས་ལེན་ངེས་པར་དགོས་པའི་ཕྱིར་དང༌། དེ་ཡང་རྟག་པར་ཁས་ལེན་དགོས་པས་རྟག་པའི་ལྟ་བ་ཁོ་ནའོ། ། འོ་ན་འདིར་སྔར་ཚད་མས་གྲུབ་པར་ཁས་བླངས་པ་མ་ཡིན་ནམ་ཞེ་ན། དེ་ཡང་སྔར་བཤད་མ་ཐག་པ་ལྟར། རྣལ་འབྱོར་པའི་མངོན་སུམ་གྱིས་སྤྲོས་པའི་མཚན་མ་ཅི་ཡང་མ་མཐོང་བ་ལ་དོན་དམ་པའི་བདེན་པ་མཐོང་བ་ཡིན་ནོ། ། ཞེས་འཕགས་པའི་ཐ་སྙད་དུ་གྱུར་པའི་བློ་ཀུན་རྫོབ་པ་དེས་སྒྲོ་བཏགས་པ་ཡིན་གྱི། དེ་དེའི་ཡུལ་མཚན་ཉིད་པ་མ་ཡིན་ཏེ། གལ་ཏེ་ཡིན་ན་དོན་དམ་པའི་བདེན་པ་དངོས་པོར་ཐལ་བའམ། རྣལ་འབྱོར་པའི་མངོན་སུམ་རྟོག་པར་ཐལ་བ་གང་རུང་ལས་མ་འདས་སོ། ། དོན་དེ་ཡང་དེ་སྐད་དུ།
རིགས་པ་དྲུག་ཅུ་པའི་འགྲེལ་པ་ལས། རྣམ་པར་མི་རྟོག་པའི་ཡེ་ཤེས་དེའི་གཟུང་བའི་དངོས་པོ་གང་ཡིན་པ་དེ་ཡང༌། སྒྲོ་བཏགས་པ་མེད་པའི་ངོ་བོ་ཡིན་པས། རང་གི་མཚན་ཉིད་ཁོ་ནའོ། ། ཞེས་སློབ་དཔོན་ཕྱོགས་ཀྱི་གླང་པོའི་འདོད་པ་བརྗོད་ནས། དེ་སུན་འབྱིན་པ་ན་ཇི་སྐད་དུ། འགྲོན་པོ་ལ་ཆུ་མེད་པར་མངོན་སུམ་དུ་འགྱུར་རོ། ། ཞེས་སྨྲས་པ་དེ་བཞིན་དུ། མེད་པ་དང་མི་དམིགས་པ་ཡང་འཇིག་རྟེན་ན་མངོན་སུམ་ཞེས་ཐ་སྙད་འདོགས་ཏེ། དེའི་ཕྱིར་འཇིག་རྟེན་གྱི་ཀུན་རྫོབ་བདེན་པས་མི་དམིགས་པའི་ཤེས་པ་ལ་མངོན་སུམ་ཞེས་བྱ་བར་འགལ་བ་མེད་དོ། །
ཞེས་གསལ་བར་གསུངས་པ་དེའི་དོན་ནི། འཇིག་རྟེན་ན་ཆུ་མ་མཐོང་བ་ལ་ཆུ་མེད་པ་མངོན་སུམ་དུ་མཐོང་ངོ་ཞེས་ཐ་སྙད་འདོགས་པ་དེ་བཞིན་དུ། རྣལ་འབྱོར་པའི་མངོན་སུམ་གྱིས་བདག་དང་བདེན་པ་མ་མཐོང་བ་ལ། བདག་མེད་དང་བདེན་མེད་མངོན་སུམ་དུ་མཐོང་བའི་ཐ་སྙད་འདོགས་པའི་ཚུལ་དཔེ་དོན་དུ་སྦྱར་ནས་བཤད་པ་ཡིན་ནོ། ། གཉིས་པ་ཆད་པའི་ལྟ་བ་ངོས་བཟུང་བ་ནི། སྔར་དོན་དམ་པའི་བདེན་པ་སོགས་ཚད་མས་གྲུབ་པར་ཁས་བླངས་ནས། ཕྱིས་དེ་དཔྱད་གཞིར་བཟུང་ནས་དཔྱོད་པའི་རིགས་ངོར། དེ་ཡོད་པ་མ་ཡིན་པར་ཁས་བླངས་ན་ཆད་པའི་ལྟ་བ་ལས་མ་འདས་ཏེ། ཇི་སྐད་དུ། སྔོན་བྱུང་ད་ལྟར་མེད་ཅེས་པ། །
དེས་ན་ཆད་པར་ཐལ་བར་འགྱུར། ། ཞེས་གསུངས་སོ། ། འོ་ན་དེའི་ཚེ་དེ་ཡོད་པར་ཁས་ལེན་དགོས་པ་ཡིན་ནམ་ཞེ་ན་མ་ཡིན་ཏེ། ཡོད་པ་མ་ཡིན་པའི་དོན་ཞིག་ཡོད་པ་མ་ཡིན་པར་ཁས་བླངས་པ་ན་ཆད་པའི་ལྟ་བར་འགྱུར་བ་ཅི་ཡང་མ་ཡིན་པའི་ཕྱིར་རོ། ། དེ་ལ་འདི་སྙམ་དུ། འོ་ན་བདེན་སྟོང་དང༌། མྱ་ངན་ལས་འདས་པ་དང་དོན་དམ་པའི་བདེན་པ་སོགས་མེད་པར་ཁས་བླངས་པ་དེའི་ཚེ་ན། མཐར་འཛིན་གྱི་ལྟ་བ་མ་ཡིན་པར་འགྱུར་ཏེ། རྟག་པའི་ལྟ་བར་ཡང་མི་འགྱུར་ལ། ཆད་པའི་ལྟ་བར་ཡང་མི་འགྱུར་བའི་ཕྱིར་སྙམ་ན།
དེའི་ལན་ནི། དེ་ལྟར་ཁས་ལེན་པའི་ཚུལ་ལ་གཉིས་ཏེ། བདེན་པ་གཉིས་ཀྱི་རྣམ་དབྱེ་མི་ཤེས་པའི་ཕྱི་རོལ་པ་དག་གིས་དེ་ལྟར་ཁས་ལེན་ན་ནི། ལོག་པར་ལྟ་བ་ལས་མ་འདས་ལ། བདེན་པ་གཉིས་ཀྱི་རྣམ་པར་དབྱེ་བ་སྔར་བཤད་པ་དེ་ལྟ་བུའི་རིམ་པ་ཕྱིན་ཅི་མ་ལོག་པར་ཤེས་པའི་དབུ་མ་བ་དག་གིས་དེ་དག་མེད་པར་ཁས་བླངས་ཀྱང་རྟག་ཆད་ཀྱི་ལྟ་བར་མི་འགྱུར་ཏེ། སྤྲོས་པའི་མཐའ་ཐམས་ཅད་འགོག་པའི་དུས་དེར་ཡོད་པའི་ཆོས་ཞེས་བྱ་བ་ཅུང་ཟད་ཀྱང་ཁས་མ་བླངས་པའི་ཕྱིར་རོ། ། དེ་ལྟ་ན་ཡང་མཚན་མར་འཛིན་པའི་རྟོག་པ་ཡིན་པའི་ཕྱིར་སྤང་བྱ་ཁོ་ནའོ། ། དོན་དེ་དག་ཀྱང་ཇི་སྐད་དུ། རིགས་པ་དྲུག་ཅུ་པ་ལས། ཉེས་པ་ཐམས་ཅད་འབྱུང་བའི་གནས། །
མེད་ཉིད་རྣམ་པར་བཟློག་ཟིན་གྱི། ། རིགས་པ་གང་གིས་ཡོད་ཉིད་ཀྱང༌། ། བཟློག་པར་འགྱུར་བ་ཉན་པར་བྱོས། ། ཞེས་པས་ཀུན་རྫོབ་ཀྱི་བདེན་པ་ཡོད་པ་མ་ཡིན་པའི་ཚུལ་དང༌། ཡང༌། དེ་ཉིད་མ་མཐོང་འཁོར་བ་དང༌། ། མྱ་ངན་འདས་པར་རློམ་སེམས་ཏེ། ། དེ་ཉིད་མཐོང་རྣམས་འཁོར་བ་དང༌། ། མྱ་ངན་འདས་པར་རློམ་སེམས་མེད། ། ཅེས་པས་མྱ་ངན་ལས་འདས་པ་སོགས་ཀྱང་དོན་དམ་པའི་བདེན་པ་དང་ཡོད་པར་ཁས་མི་ལེན་པའི་ཚུལ་གསལ་བར་གསུངས་པ་ཡིན་ནོ། །
གཉིས་པ་གྲུབ་མཐའ་སྨྲ་བ་སོ་སོའི་ལྟ་བའི་ཁྱད་པར་མ་འདྲེས་པར་བཤད་པ་ལ་གཉིས་ཏེ། མུ་སྟེགས་པ་དག་གིས་རྟག་ཆད་ཀྱི་ལྟ་བ་ཇི་ལྟར་ཁས་བླངས་པའི་ཚུལ། ཆོས་འདི་བ་དག་གིས་རྟག་ཆད་ཀྱི་ལྟ་བ་ཇི་ལྟར་འདོར་བའི་ཚུལ་ལོ། ། དང་པོ་ནི། ཕྱི་རོལ་པ་དག་གི་ཐུན་མོང་མ་ཡིན་པའི་ལྟ་བ་ནི་བདག་ཏུ་ལྟ་བ་ཡིན་ལ། དེར་ལྟ་བའི་ཚུལ་ལ་གསུམ་བརྒྱ་དྲུག་ཅུ་རྩ་གསུམ་དུ་བཤད་པ་དང༌། འཇིག་ཚོགས་ལ་ལྟ་བ་ཉི་ཤུར་བཤད་པ་དང༌། ལུང་དུ་མ་བསྟན་པའི་ལྟ་བ་བཅུ་བཞིར་བཤད་པ་ལས། བསྡུ་ན་རྟག་ཆད་ཀྱི་ལྟ་བ་གཉིས་སུ་འདུས་ཏེ། དེ་ཡང་ཆད་པའི་ལྟ་བ་ཁས་བླངས་པ་ནི་འཇིག་རྟེན་རྒྱང་ཕན་པ་ཡིན་ལ།
དེའི་འདོད་པ་ནི། ཇི་ཙམ་དབང་པོའི་སྤྱོད་ཡུལ་དུ་གྱུར་པའི་ལོངས་སྤྱོད་དེ་ལ་ལྟོས་པའི་བདག་དང་སྐྱེས་བུ་ནི་ཡོད་ལ། དེ་ཡང་རིགས་འདྲ་སྔ་མ་སྔོན་དུ་སོང་བ་ཡིན་གྱི། རྒྱུ་འབྱུང་བ་ལས་ངོ་བོ་ཉིད་ཀྱིས་བྱུང་བ་དང༌། ཤི་ནས་ལུས་ཐལ་བར་སོང་བ་ན་བདག་ཀྱང་རྒྱུན་ཆད་པར་ཁས་ལེན་པ་ཡིན་ནོ། ། འདི་ལ་ཆད་པའི་ལྟ་བ་ཁས་ལེན་པ་ཞེས་བྱ་སྟེ། བདག་ཡོད་པར་ཁས་བླངས་ནས། ཕྱིས་རྒྱུན་ཆད་པར་ཁས་བླངས་པའི་ཕྱིར་རོ། ། རྟག་པར་སྨྲ་བ་ནི། གྲངས་ཅན་པ་དང༌།
རིག་བྱེད་པ་དང༌། དབང་ཕྱུག་པ་དང༌། གཅེར་བུ་པ་ཞེས་བྱ་བ་རྣམས་སོ། ། དང་པོ་གྲངས་ཅན་པས་ནི། ཇི་སྲིད་བདག་དང་གཙོ་བོ་ཐ་དད་དུ་མ་ཤེས་པ་དེ་སྲིད་དུ། འཁོར་བ་པ་ཡིན་ལ། ཐ་དད་དུ་ཤེས་ནས་བདག་རྣམ་འགྱུར་ཀུན་ལ་ལོངས་མི་སྤྱོད་པ་དེའི་ཚེ་གྲོལ་བ་ཐོབ་པ་ཡིན་ནོ་ཞེས་ཁས་ལེན་པ་ཡིན་ཏེ། ཇི་སྐད་དུ། རྟོག་གེ་འབར་བ་ལས། བདག་ཀྱང་གཞན་ཡིན་རང་བཞིན་གཞན། །
དེ་ལྟར་དེ་ཉིད་མཐོང་བ་ཡི། ། བྱེད་དང་བྱ་བ་བཟློག་པ་ན། ། སྐྱེས་བུ་གྲོལ་བ་ཡིན་ཞེས་བརྗོད། ། ཞེས་བཤད་པས་སོ། ། གཉིས་པ་རིག་བྱེད་པ་ལ་ནི། ཚངས་པ་པ་དང༌། ཁྱབ་འཇུག་པ་གཉིས་སོ། ། དང་པོ་ལ་གཉིས་ཏེ། ཚངས་པར་སྤྱོད་པ་པ་དང༌། སྒྲའི་ཚངས་པ་པ་ཞེས་བྱ་བ་གཉིས་སོ། །
དང་པོས་ནི། སྤྱིར་འཇིག་རྟེན་ཐམས་ཅད་ཚངས་པས་སྐྱེད་པར་འདོད་ཅིང༌། བྱེ་བྲག་ཏུ་བྲམ་ཟེ་ལ་སོགས་པའི་རིགས་བཞི་པོ་དག་ཀྱང་ཚངས་པས་སྐྱེད་ཅིང༌། དེའི་ནང་ནས་ཀྱང་བྲམ་ཟེ་ནི་ཚངས་པའི་ཁ་ལས་སྐྱེས་པ་ཡིན་པས་རིགས་གཞན་ལས་མཆོག་ཏུ་གྱུར་པའོ། ། ཞེས་སྨྲ་ལ་སྒྲའི་ཚངས་པ་བ་དག་ནི། སྒྲ་ཡི་རྗེས་འཇུག་མ་གཏོགས་པ། ། ཤེས་དེ་འཇིག་རྟེན་ན་ཡོད་མིན། ། ཤེས་པ་ཐམས་ཅད་སྒྲ་དང་ནི། ། ལྡན་པ་ཉིད་དུ་གནས་པ་ཡིན། ། ཞེས་ཚངས་པ་སྒྲའི་རང་བཞིན་དུ་གནས་པ་དང༌།
དེ་ལས་བདག་དང་འཇིག་རྟེན་རྣམས་སྐྱེས་པར་འདོད། གཉིས་པ་ཁྱབ་འཇུག་པའི་འདོད་པ་ནི། ཁྱབ་འཇུག་ཉིད་རིག་བྱེད་ཀྱི་ངོ་བོར་གནས་པ་དང༌། བདག་དང་འཇིག་རྟེན་ཐམས་ཅད་ཁྱབ་འཇུག་གི་འཇུག་པ་བཅུ་ལས་བྱུང་བར་འདོད་དོ། ། དབང་ཕྱུག་པས་ནི། དབང་ཕྱུག་ཡོན་ཏན་བརྒྱད་དང་ལྡན་པ་འགྲོ་བ་ཐམས་ཅད་ཀྱི་བྱེད་པ་པོ་ཡིན་པར་འདོད་ལ། དེ་ཡང་ཚངས་པ་པ་ལྟར་ན་ཁྲུས་ལ་སོགས་པའི་གཙང་སྦྲ་དང༌། དབང་ཕྱུག་པ་ལྟར་ན་དབང་ཕྱུག་གི་དབང་བསྐུར་བྱས་པས་སྡིག་པ་དག་ནས་འཁོར་བ་ལས་གྲོལ་བར་འདོད་དོ། ། དབང་ཕྱུག་པ་ལ་བྱེ་བྲག་པ་དང༌། རིགས་པ་ཅན་པའི་དབྱེ་བས་གཉིས་ཡོད་ཀྱང༌།
གཉིས་ཀས་ཐུན་མོང་དུ་འདོད་པ་ནི་བདག་དང་དབང་སོགས་བདག་གི་བ་གཉིས་ཀྱི་འཕྲོ་འདུའི་འབྲེལ་བ་མ་ཆད་པ་དེ་སྲིད་ད་འཁོར་བ་པ་ཡིན་ལ། བདག་སྐྱོན་མེད་དང༌། བདག་ལ་ཆགས་པ་སྐྱོན་བཅས་སུ་བསྒོམས་པས། བདག་དང་བདག་གི་བ་གཉིས་ཀྱི་འཕྲོ་འདུའི་འབྲེལ་པ་ཆད་དེ། བདག་ཡན་གར་དུ་གནས་པ་དེའི་ཚེ་གྲོལ་བ་ཐོབ་པར་འདོད་དོ། ། གཅེར་བུ་པ་ནི། སེམས་ཅན་གྱི་ལུས་ཆེ་ཆུང་གི་དབང་གིས་བདག་ཀྱང་ཆེ་ཆུང་འདོད་ཅིང༌། ཐར་པ་ནི། འཇིག་རྟེན་ཐམས་ཅད་ཀྱི་སྟེང་ན་ཁ་དོག་དཀར་བ། དབྱིབས་ནི་གདུགས་བཀན་པ་ལྟ་བུ་ཞིག་ཡོད་ལ།
སྡིག་པ་སྤངས་ནས་དེ་ལ་ཐིམ་པར་འདོད། མདོར་བསྡུ་ན་མུ་སྟེགས་ཅན་ཐམས་ཅད། གང་ཟག་གི་བདག་ཏུ་ལྟ་བར་མཐུན་ལ། ནང་ཚན་མི་འདྲ་བའི་ཁྱད་པར་ནི། རྒྱང་ཕན་པ་དག་ནི་མ་ཤི་བར་དུ་བདག་ཤེས་རིག་གི་ངོ་བོར་སྐྱེ་ལ། ཤི་ནས་རྒྱུན་ཆད་པར་འདོད་པས་བདག་ཤེས་པ་དང༌། མི་རྟག་པར་འདོད་དོ། ། གྲངས་ཅན་ནི། བདག་ཐོག་མ་དང་ཐ་མའི་མཐའ་མེད་ཅིང༌། རྟག་པ་དང་གཅིག་པུ་དང༌།
རིག་པའི་ངོ་བོར་འདོད་དོ། ། དབང་ཕྱུག་པ་དང༌། ཁྱབ་འཇུག་དང༌། ཚངས་པ་བ་གསུམ་ནི། བདག་གི་ཐོག་མའི་རྒྱུ་ནི། ལྷ་གསུམ་པོ་དེ་དང་དེ་ཡིན་ལ། ཁྱད་པར་ནི་དབང་ཕྱུག་པ་བདག་དེ་རྒྱུ་དབང་ཕྱུག་ལས་སྐྱེས་ཕྱིན་ཆད་རྟག་པ་དང་བེམས་པོར་འདོད། ཁྱབ་འཇུག་པ་ནི་བདག་ཀུན་ལ་ཁྱབ་པ་དང༌། བློ་ཡི་ངོ་བོ་དང༌། ཁྱབ་འཇུག་གི་རང་བཞིན་དུ་གཅིག་པས་གཅིག་པོར་འདོད་ལ།
ཁྱབ་འཇུག་གི་འཇུག་པ་བཅུ་རྫོགས་པ་ན་དུས་བཟློག་པར་འདོད་པས་བདག་མི་རྟག་པར་འདོད་དོ། ། ཚངས་པ་བས་ནི། བདག་ཚངས་པ་ལས་བྱུང་བར་འདོད་པ་དང༌། ཚངས་པའི་རང་བཞིན་དུ་འདོད་པ་གཉིས་སོ། ། གཅེར་བུ་པ་ནི། བདག་རང་བཞིན་རྟག་ལ་གནས་སྐབས་མི་རྟག་པ་ཡིན་པར་འདོད་དོ། ། དེ་ཡང་རང་རང་གི་ལུས་ཀྱི་ཚད་དང་མཉམ་པར་ཁས་ལེན་ནོ། ། རིགས་པ་ཅན་པས་ནི། བདག་རྡུལ་ཕྲ་རབ་ཀྱི་ཚད་ཙམ་དུ་འདོད་དོ། ། བྱེ་བྲག་པ་དང་གསང་བ་པས་ནི།
བདག་ཀུན་དུ་སོང་བར་འདོད་ལ། དེའི་ཁྱད་པར་ཡང་སའི་འོག་མུན་པའི་དཀྱིལ་དུ་སྐྱེས་བུ་དྲང་སྲོང་ཆེན་པོ་ཉི་མའི་མདོག་ཅེས་བྱ་བ་འགྲོ་བ་ཐམས་ཅད་ཀྱི་རང་བཞིན་དང༌། བྱེད་པ་པོ་ཡིན་པ་ཞིག་ཡོད་པར་འདོད་དོ། ། དེ་ཡང་མདོར་ན་བདག་ཟིན་པ་པོ་དང༌། ལོངས་སྤྱོད་པ་པོ་ཡིན་པར་མུ་སྟེགས་ཐམས་ཅད་ཀྱིས་འདོད་པར་མཐུན་ཀྱང༌། བྱེད་པ་པོར་འདོད་པ་དང་མི་འདོད་པའི་དབྱེ་བས་གཉིས་དང༌། རྟག་པ་དང་མི་རྟག་པར་འདོད་པའི་དབྱེ་བས་གཉིས་དང༌། དངོས་པོ་ཐམས་ཅད་ལ་ཁྱབ་པ་དང༌། མ་ཁྱབ་པར་འདོད་པའི་དབྱེ་བས་གཉིས་དང༌། འཁོར་བ་ལས་གྲོལ་བ་ཡོད་པར་འདོད་པ་དང༌།
དེ་ཡོད་པར་མི་འདོད་པའི་དབྱེ་བས་རྣམ་པ་གཉིས་སོ། ། དེ་སྐད་དུ་ཡང༌། འཕགས་པ་ལྷས། ལ་ལར་ཀུན་ཏུ་སོང་བ་མཐོང༌། ། ལ་ལ་སྐྱེ་བུའི་ལུས་ཙམ་ཞིག ། ལ་ལས་རྡུལ་ཙམ་ཞིག་མཐོང་སྟེ། ། ཤེས་རབ་ཅན་གྱིས་མེད་ཅེས་མཐོང༌། ། ཞེས་དང༌། ཟ་བོ་རྟག་དངོས་བྱེད་པོ་མིན་པའི་བདག ། ཡོན་ཏན་བྱ་མེད་མུ་སྟེགས་རྣམས་ཀྱིས་བཏགས། །
དེ་དབྱེ་ཅུང་ཟད་ཅུང་ཟད་ལ་བརྟེན་ནས། ། མུ་སྟེགས་ཅན་རྣམས་ལུགས་ནི་ཐ་དད་གྱུར། ། ཞེས་གསུངས་སོ། ། དེ་ལྟ་ན་ཡང༌། ཇི་སྲིད་བདག་ཁས་ལེན་པ་དེ་སྲིད་དུ་བདག་གི་བ་ཁས་ལེན་པའི་ངེས་པ་ཡོད་པ་མ་ཡིན་ཏེ། བྱེ་བྲག་པས་ནི། བདག་གྲོལ་བ་དེའི་ཚེ་ན། བདག་དང༌། བདག་གི་བའི་འབྲེལ་པ་ཆད་པ་དང༌། གྲངས་ཅན་པ་བདག་གྲོལ་པ་དེའི་ཚེ།
གཙོ་བོས་རྣམ་འགྱུར་གང་ཡང་མི་སྤྲུལ་ཞིང༌། དེའི་རྒྱུ་མཚན་གྱིས་བདག་ཀྱང་རྣམ་འགྱུར་ཀུན་ལ་ལོངས་མི་སྤྱོད་པར་འདོད་པས་སོ། ། དེ་ལྟར་བཤད་པ་དེ་དག་ནི། གྲུབ་པའི་མཐའ་ངན་པས་རྣམ་པར་བཏགས་ནས། བདག་ཇི་ལྟར་ཁས་ལེན་པའི་ཚུལ་བཤད་པ་ཡིན་ལ། དེ་ཐམས་ཅད་ཀྱང་བདག་དང་ཕུང་པོ་རང་བཞིན་དང་གནས་སྐབས་གང་རུང་གི་སྒོ་ནས། རྫས་ཐ་དད་དུ་འདོད་པའི་ལུགས་རྣམ་པར་བཤད་པ་ཡིན་ཅིང༌། དེ་ལྟ་བུའི་བདག་ཁས་ལེན་པ་དང༌། མི་ལེན་པ་ནི། ཆོས་འདི་པ་དང༌།
ཆོས་འདི་ལས་ཕྱི་རོལ་དུ་གྱུར་པ་དག་གི་ལྟ་བའི་ཁྱད་པར་དུ་འགྱུར་བ་ཡིན་ནོ། ། དེ་ལྟ་ཡིན་པ་དེའི་ཕྱིར། ཆོས་འདི་པ་དག་ཏུ་མཚོན་པར་བྱེད་པའི་ཆོས་ཀྱི་ཕྱག་རྒྱ་ནི་རྣམ་པ་བཞི་སྟེ། འདུས་བྱས་ཐམས་ཅད་མི་རྟག་པ་དང༌། ཟག་པ་དང་བཅས་པ་ཐམས་ཅད་སྡུག་བསྔལ་བ་དང༌། ཆོས་ཐམས་ཅད་བདག་མེད་པ་དང༌། མྱ་ངན་ལས་འདས་པ་ཞི་བའོ། ། བཞི་པོ་དེ་ཆོས་གཞན་བདག་ལ་མེད་པའི་ཤེས་བྱེད་ནི། དེ་དག་གིས་འདུས་བྱས་ཀྱི་ཁྱད་པར་འགའ་ཞིག་རྒྱུན་གྱིས་འཇིག་པར་འདོད་ཀྱང༌། སྐད་ཅིག་གིས་འཇིག་པར་ཁས་མི་ལེན་པའི་ཕྱིར་དང༌།
སྡུག་བསྔལ་གྱི་སྡུག་བསྔལ་རྣམས་སྡུག་བསྔལ་དུ་ཁས་ལེན་ཀྱང༌། འདུ་བྱེད་ཀྱི་སྡུག་བསྔལ་ཁས་མི་ལེན་པའི་ཕྱིར་དང༌། རྒྱང་ཕན་གྱིས་ཤི་ནས་བདག་མེད་པ་ཁས་ལེན་པ་ལྟ་བུ་མུ་སྟེགས་ཀྱི་ཁྱད་པར་སོ་སོ་བ་དག་ཉི་ཚེ་བའི་བདག་མེད་པ་དང༌། གྲོལ་བ་ཐོབ་པའི་ཚེ་བདག་གི་བ་ཁས་མི་ལེན་པ་ལྟ་བུ། ཉི་ཚེ་བའི་བདག་མེད་འདོད་ཀྱང༌། ཆོས་ཐམས་ཅད་གང་ཟག་གི་བདག་མེད་དུ་ཁས་མི་ལེན་པའི་ཕྱིར་དང༌། མུ་སྟེགས་ཆད་སྨྲ་བ་མ་གཏོགས་མུ་སྟེགས་ཅན་ཕལ་ཆེ་བ་ཐར་པ་ཁས་ལེན་ཀྱང༌། མྱ་ངན་ལས་འདས་པ་ཁས་མི་ལེན་པའི་ཕྱིར། འོ་ན་དེ་ལྟ་ཡིན་པ་དེའི་ཕྱིར། གང་ཟག་གི་བདག་ཁས་ལེན་པའི་ཆོས་འདི་པ་འགའ་ཡང་ཡོད་པ་མ་ཡིན་ནམ་ཞེ་ན།
ཕུང་པོ་ལས་རྫས་ཐ་དད་དུ་གྱུར་པའི་གང་ཟག་གི་བདག་ཁས་ལེན་པའི་ཆོས་འདི་པ་འགའ་ཡང་མེད་མོད། ། ཕུང་པོ་ཉིད་གང་ཟག་གི་བདག་ཏུ་ཁས་ལེན་པ་དང༌། ཕུང་པོ་ལས་དེ་ཉིད་དང་གཞན་དུ་བརྗོད་དུ་མེད་པའི་བདག་ཁས་ལེན་པའི་ཆོས་འདི་པ་ནི། དུ་མ་དག་ཡོད་པར་བཤད་དེ། འཕགས་པ་མང་པོས་བཀུར་བའི་སྡེ་པའི་ནང་ཚན་དེ་དང་དེ་དག་གིས་དེ་ལྟར་དུ་ཁས་ལེན་པ་དབུ་མ་ལ་འཇུག་པའི་འགྲེལ་པ་སོགས་ལས་གསལ་བའི་ཕྱིར། དེ་ལྟ་ན་ཡང་ཁ་ཆེ་བྱེ་བྲག་ཏུ་སྨྲ་བ་ནས་བཟུང་སྟེ། ངོ་བོ་ཉིད་མེད་པར་སྨྲ་བའི་བར་ལ་གང་ཟག་གི་བདག་ཁས་ལེན་པའི་གྲུབ་པའི་མཐའ་སྨྲ་བ་ནི་འགའ་ཡང་ཡོད་པ་མ་ཡིན་ནོ། ། ཞེས་བྱ་བ་འདི་ངེས་སོ། ། དེ་ལྟར་བཤད་པ་ན་གྲུབ་པའི་མཐས་བཏགས་པའི་གང་ཟག་གི་བདག་ཁས་ལེན་པའི་ཚུལ་ནི་གསུམ་དུ་ངེས་པ་ཡིན་ཏེ། ཕྱིའི་མུ་སྟེགས་པ་དག་བདག་ཕུང་ཐ་དད་དུ་ཁས་ལེན་པ་དང༌།
ནང་གི་མུ་སྟེགས་པ་དག་བདག་ཕུང་གཅིག་ཏུ་ཁས་ལེན་པ་དང༌། བདག་ཕུང་དེ་ཉིད་དང་གཞན་དུ་བརྗོད་དུ་མེད་པར་ཁས་ལེན་པའི་དབྱེ་བས་སོ། ། འོ་ན་གྲུབ་པའི་མཐས་བཏགས་པའི་བདག་ཁས་ལེན་པ་ནི་དེ་ཙམ་དུ་ངེས་ན། དེ་ལས་གཞན་གང་ཟག་གི་བདག་ཏུ་སྨྲ་བ་འགའ་ཡང་ཡོད་པ་མ་ཡིན་ནམ་ཞེ་ན། དེ་ཡང་མེད་པ་མ་ཡིན་ཏེ། དེ་ལས་གཞན་ལྷན་ཅིག་སྐྱེས་པའི་མ་རིག་པས་རྣམ་པར་བཏགས་པའི་གང་ཟག་གི་བདག་ཁས་ལེན་པ་དག་མཐོང་བས་སོ། ། འོ་ན་དེ་འདྲ་དེ་གང་ཟག་སུ་ཞིག་གིས། དུས་ཇི་ཙམ་གྱི་བར་དུ་ཁས་ལེན་ཞེ་ན། དེ་ཁས་ལེན་པ་དེ་ལ་ནི། ཆོས་འདི་པ་དང༌།
གཞན་ཞེས་བྱ་བའི་དབྱེ་བ་མེད་ཀྱི། ཉོན་མོངས་པ་ཅན་གྱི་མ་རིག་པ་དང་ལྡན་པའི་འགྲུབ་པ་ཐམས་ཅད་ཀྱིས་དུས་ནི་ཇི་སྲིད་མ་རིག་པ་དེའི་འཛིན་སྟངས་དྲུང་མ་ཕྱུང་བ་དེ་སྲིད་དུ། ཚུལ་ནི། རང་རྒྱུད་ཀྱི་ཕུང་པོ་ལ་བརྟེན་ནས། ཕུང་པོ་དེ་ལ་མེད་བཞིན་དུ་ཡོད་པར་འདོགས་པའོ། ། དེ་ལྟར་བཏགས་པའི་ངོ་བོ་ནི། ངའོ་སྙམ་པའི་འཇིག་ལྟ་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་གང་ཡིན་པ་དེ་ཉིད་དོ། ། འོ་ན་འཇིག་རྟེན་དེ་ཉིད་བདག་དང་གང་ཟག་ཏུ་གྲགས་མོད། གྲུབ་པའི་མཐའ་ཡང་དེ་བདག་ཏུ་ཁས་ལེན་པར་ནུས་སམ་ཞེ་ན། དེ་ནི་ནུས་པ་མ་ཡིན་ཏེ།
དེ་ཉིད་བདག་ཏུ་རིགས་པའི་སྒོ་ནས་སྒྲུབ་པ་ནི། ཕྱི་ནང་གི་མུ་སྟེགས་བྱེད་པ་དག་གི་འདོད་པ་ཡིན་ལ། ཆོས་འདི་པ་དག་གིས་ནི་དེ་འདྲ་དེ་བདག་ཏུ་ཁས་ལེན་པ་ལྟ་ཅི་སྨོས། སྤྱིར་ཡོད་པ་ཙམ་ཡང་མ་ཡིན་ནོ། ། ཞེས་འདོད་པས་སོ། ། དེ་ལྟར་བཤད་པ་ན། བོད་སྔ་ཕྱི་མང་པོ་དག་གང་ཟག་དང་ཆོས་ཀྱི་བདག་གཉིས་ཀྱི་ངོས་འཛིན་ཚུལ་ལས་ལོགས་སུ། ལས་འབྲས་ཀྱི་རྟེན་དུ་གྱུར་པའི་བདག་ཅེས་བྱ་བའི་དོན་དང༌། ཐ་སྙད་རྣམ་པར་གཞག་ནས་དེ་ཉིད་དབུ་མ་ཐལ་འགྱུར་བས་ཐ་སྙད་དུ་ཁས་ལེན་པ་ཡིན་ནོ། ། ཞེས་ཟེར་བ་དེ་དག་ལ་ནི།
རྣམ་པར་དཔྱད་ན་ཆུ་ཤིང་བཞིན་དུ་སྙིང་པོར་གྱུར་པ་ཅུང་ཟད་ཀྱང་མ་མཐོང་སྟེ། དེ་ལས་ལོགས་སུ་དེ་འདྲ་ངོས་འཛིན་པར་མི་ནུས་པའི་ཕྱིར་དང༌། གལ་ཏེ་ནུས་ན་བཤད་མ་ཐག་གི་ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་དེ། གང་ཟག་གི་བདག་གི་ངོས་འཛིན་དུ་འཆད་མི་ནུས་པར་ལས་འབྲས་ཀྱི་རྟེན་དུ་བཞག་དགོས་པས། གང་ཟག་གི་བདག་ཇི་ལྟ་བ་བཞིན་དུ་ངོས་འཛིན་མ་ནུས་པས། ཟླ་བའི་ཞབས་ཀྱིས་གང་བཀག་པའི་ཕྱོགས་སྔ་མ་དེ་ཉིད་དུ་སོང་བའི་ཕྱིར་དང༌། ཟླ་བའི་ཞབས་ཀྱིས་ལས་འབྲས་ཀྱི་རྟེན་འཆང་བ་ན། གང་ཟག་གི་བདག་ཉིད་ལ་བཤད་ཀྱི། བདག་ཕུང་པོ་གསུམ་པ་དེ་འདྲའི་བཤད་པ་མེད་དོ། ། ཞེས་བྱ་བ་འདི་ངེས་སོ། །
དེ་ལྟར་ཕྱི་ནང་གི་གྲུབ་པའི་མཐའ་སྨྲ་བ་དག་གི་གང་ཟག་གི་བདག་དང༌། དེ་མེད་པའི་ལྟ་བ་ཇི་ལྟར་ཁས་ལེན་པའི་ཚུལ་སོ་སོར་བཤད་ཟིན་ནས། ཆོས་ཀྱི་བདག་དང་དེ་མེད་པའི་ཚུལ་གྱི་དོན་དང་ཐ་སྙད་ཇི་ལྟར་ཁས་ལེན་པའི་ཚུལ་བཤད་པར་བྱ་སྟེ། དེ་ཡང་འདི་ལྟར། རྣལ་འབྱོར་སྤྱོད་པ་བ་མན་ཆད་ཀྱི་ཕྱི་ནང་གི་གཞུང་ལུགས་སྨྲ་བ་མཐའ་དག་ཆོས་ཀྱི་བདག་ཅེས་བྱ་བའི་དོན་དང༌། ཐ་སྙད་གཉིས་ཀ་ཁས་ལེན་པ་ཡིན་ཏེ། བདེན་པར་གྲུབ་པ་ཞེས་བྱ་བའི་དོན་དང༌། ཐ་སྙད་གཉིས་ཀ་གྲུབ་མཐའ་སྨྲ་བ་རང་རང་གི་གཞུང་ལུགས་སུ་རྣམ་པར་གཞག་པའི་སྒོ་ནས་ཁས་ལེན་པའི་ཕྱིར་རོ། ། གྲུབ་པའི་མཐའ་ལ་མ་ཞུགས་པའི་འགྲོ་བ་པ་དག་གིས་ནི། ཇི་སྲིད་ཤེས་བྱའི་སྒྲིབ་པའི་མཚན་ཉིད་ཅན་གྱི་མ་རིག་པའི་འཛིན་སྟངས་ཀྱི་གཟུང་བྱ་དྲུང་ནས་མ་ཕྱུང་བ་དེ་སྲིད་དུ།
བདག་དང་བདེན་པ་ཞེས་བྱ་བའི་ཐ་སྙད་ཁས་ལེན་ནམ་མི་ལེན་ཀྱང་རུང་སྟེ། དེའི་དོན་ཁས་བླངས་པ་ལ་ཁྱད་པར་མེད་དོ། ། དེ་ལྟ་ན་ཡང་དེས་གྲུབ་པའི་མཐའ་སོ་སོ་ལ་ཞུགས་པ་དེའི་ཚེ་ནི། གྲུབ་པའི་མཐའ་གོང་འོག་གི་རིམ་པས་ཇི་ལྟར་བཞག་པ་དེ་ཉིད་རང་ལུགས་སུ་ཁས་ལེན་པར་བྱེད་ཀྱི། མ་རིག་པའི་དབང་གིས་ཇི་ལྟར་སྣང་བ་དེ་དག་འཁྲུལ་པའི་དབང་གིས་སྣང་བ་ཡིན་པའི་ཕྱིར། རང་ལུགས་སུ་ཁས་ལེན་པར་མི་བྱེད་དེ། དེ་ཡང་དངོས་པོར་སྨྲ་བ་དག་གིས་ནི། བདེན་པ་གཉིས་ཀ་རང་རང་གི་གྲུབ་པའི་མཐས་འཇོག་པར་བྱེད་ལ། དབུ་མ་པ་དག་གིས་ནི་དོན་དམ་པའི་བདེན་པ་ཁོ་ན་ངེས་འཇོག་གི ཅིག་ཤོས་ངེས་འཇོག་པར་མི་བྱེད་དོ། །
ཆོས་ཀྱི་བདག་ཁས་ལེན་པའི་ཚུལ་དེ་ལྟ་ན། ཆོས་ཀྱི་བདག་མེད་ཁས་ལེན་པའི་ཚུལ་ཇི་ལྟ་བུ་ཞེ་ན། འདི་ལ་བོད་སྔ་ཕྱི་མང་པོ་དག་ན་རེ། ཆོས་ཀྱི་བདག་མེད་པའི་དོན་དེ་དང་ཐ་སྙད་ནི། ཕྱི་རོལ་པ་ལྟ་ཅི་སྨོས། ཆོས་འདི་པ་དག་ལ་ཡང༌། ཐེག་པ་ཆེན་པོ་པ་དག་ཁོ་ན་ལ་ཡོད་ཀྱི། ཉན་ཐོས་སྡེ་པ་དག་ལ་ཡང་ཆ་ཤས་ཙམ་ཡང་ཡོད་པ་མ་ཡིན་ནོ། ། ཞེས་ཟེར་རོ། ། དེ་ནི་དེ་ལྟར་མ་ཡིན་ནོ། །
འོ་ན་ཇི་ལྟར་ཞེ་ན། འདི་ལྟར་བདེན་པར་མེད་པ་ཞེས་བྱ་བའི་དོན་ནི། བདེན་པའི་གཅིག་དང་དུ་མ་དང་བྲལ་བ་དེ་ཡིན་ལ། ཆོས་ཅན་ལ་ཡན་ལག་དང༌། ཡན་ལག་ཅན་གཉིས་ལས་ཡན་ལག་རྣམས་བདེན་པའི་གཅིག་དང་བྲལ་བ་ཞེས་བྱ་བ་དེ་དང༌། ཡན་ལག་ཅན་བདེན་པའི་དུ་མ་དང་བྲལ་བ་ཞེས་བྱ་བ་དེ་ནི་མུ་སྟེགས་བྱེ་བྲག་པའི་གྲུབ་པའི་མཐའ་ལ་ཡང་ཡོད་དོ། ། རང་བཞིན་གྱིས་སྐྱེ་བ་མེད་པ་ཞེས་བྱ་བའི་དོན་ནི། མཐའ་བཞིའི་སྐྱེ་བ་དང་བྲལ་བ་དེ་ཡིན་ལ། དེ་ལས་རྒྱུ་མེད་དུ་མི་སྐྱེ་བ་ནི་སྤྱོད་པ་བ་དང༌། རྒྱང་ཕན་མ་གཏོགས་པའི་མུ་སྟེགས་གཞན་གྱི་གྲུབ་པའི་མཐའ་ལ་ཡང་ཡོད་ལ།
གཞན་ཁོ་ན་ལས་མི་སྐྱེ་བ་ནི། གྲངས་ཅན་གྱི་གྲུབ་པའི་མཐའ་ལ་ཡང་ཡོད་ཅིང༌། བདག་ལས་མི་སྐྱེ་བ་ནི་གྲངས་ཅན་དང༌། གཅེར་བུ་པ་མ་གཏོགས་པའི་མུ་སྟེགས་གཞན་ལ་ཡང་ཡོད་ལ། གཉིས་ཀ་ལས་མི་སྐྱེ་བར་ཁས་ལེན་པའི་གྲུབ་པའི་མཐའ་ཡང་དེ་དང་འདྲ་བའི་ཕྱིར་རོ། ། ཡང་དེ་བཞིན་དུ་ཀུན་རྫོབ་ཀྱི་བདེན་པ་རྣམས་རིགས་པས་དཔྱད་མི་བཟོད་དུ་འདོད་པའི་གྲུབ་པའི་མཐའ་ནི་བྱེ་བྲག་ཏུ་སྨྲ་བ་ལ་ཡང་ཡོད་པ་དང༌། མདོ་སེམས་གཉིས་ཀས་རགས་རྒྱུན་བདེན་མེད་དུ་ཁས་ལེན་པ་དང༌། མདོ་སྡེ་པས་སྤྱི་མཚན་བདེན་པར་མེད་པའི་གྲུབ་པའི་མཐའ་ཁས་ལེན་པ་དང༌། ཕྱི་རོལ་གྱི་དོན་བདེན་མེད་དུ་སྒྲུབ་པའི་རིགས་པ་ལ། དབུ་སེམས་གཉིས་ཁྱད་པར་ཅི་ཡང་ཡོད་པ་མ་ཡིན་པ་དང༌།
གཟུང་རྣམ་བདེན་མེད་དུ་སྒྲུབ་པའི་རིགས་པ་ལ། རྣམ་བརྫུན་པ་དང༌། ངོ་བོ་ཉིད་མེད་པར་སྨྲ་བ་དག་ཟབ་མི་ཟབ་ཀྱི་ཁྱད་པར་ཅི་ཡང་ཡོད་པ་མ་ཡིན་པའི་ཚུལ་རྣམས་ཕྱི་ནང་གི་གཞུང་ལུགས་རྒྱ་མཚོ་ལྟ་བུ་ལ་རྣམ་པར་བརྟགས་པས་ཤེས་པར་ནུས་པའི་ཕྱིར་རྒྱས་པར་མ་བྲིས་སོ། ། དེ་ལྟར་རིགས་པ་ཁོ་ནར་མ་ཟད་ཀྱི་ལུང་ལས་ཀྱང༌། ཕྱི་རོལ་པ་དག་ལ་ཕྱི་རོལ་གྱི་དོན་བཀག་ནས་རྣམ་པར་རིག་པ་ཙམ་དུ་སྨྲ་བའི་གྲུབ་པའི་མཐའ་དང༌། ཕྱི་ནང་གི་ཆོས་རྣམས་བདེན་པར་མེད་པ་སྒྱུ་མ་ལྟ་བུར་འཆད་པའི་གྲུབ་པའི་མཐའ་ཇི་ལྟར་ཡོད་པའི་ཚུལ་ཡང་དབུ་མའི་རྒྱན་གྱི་རང་འགྲེལ་དུ། མུ་སྟེགས་དེ་དང་དེའི་གཞུང་དྲངས་ནས། གསལ་བར་བཤད་པ་ཡང་ཡོད་དེ། འདི་ལྟར་བདུད་རྩིའི་ཐིགས་པ་གསང་བ་བསྟན་པ་ལས། རྣམ་རིག་ཙམ་ནི་རྟག་ཏུ་རྣམ་པར་དག །
འདི་ལྟར་སངས་རྒྱས་རྟག་ཏུ་གྲོལ་བ་ཡིན། ། བླང་དང་དོར་བ་མེད་ཅེས་རབ་བརྟགས་ལ། ། ཚངས་པ་མྱ་ངན་མེད་པ་རྟག་གནས་བྱོས། ། ཞེས་པ་ཚངས་པ་བདག་གི་དབང་དུ་བྱས་པ་དང༌། མཚན་མོ་ལྔ་པ་ཞེས་བྱ་བའི་རྒྱུད་ལས་འབྱུང་བ། མིང་ཙམ་ལས་ནི་རབ་འདས་ཞིང༌། ། དངོས་དང་དངོས་མེད་རྣམ་པར་སྤངས། ། འབྱུང་དང་རྡུལ་ལས་ངེས་གྲོལ་བ། ། དེ་ནི་ནོར་ལྷའི་བུ་ཞེས་བྱ། ། དངོས་ལ་དངོས་ཉིད་ཡོད་མ་ཡིན། །
དངོས་མེད་ལ་ཡང་དངོས་ཉིད་མེད། ། དངོས་དང་དངོས་མེད་རྣམ་གྲོལ་བ། ། གང་དེ་ཤེས་དེས་རིག་བྱེད་རིག ། ཅེས་ཁྱབ་འཇུག་པའི་དབང་དུ་བྱས་པ་དང༌། ཞི་བའི་མཛེས་པ་སྦྱར་བ་ཞེས་བྱ་བའི་གཞུང་ལས་འབྱུང་བ་ནི། བུ་གཅིག་ཚངས་པ་མཆོག་ཏུ་བདེན། ། རིགས་པའི་དབང་ཕྱུག་མུ་མཐའ་ཡས། ། འབའ་ཞིག་ཡོད་པ་ཉིད་སྨྲ་བ། ། དེ་ཡང་ཞགས་པར་རབ་ཏུ་བརྗོད། ། ཅེས་དང༌།
དྲང་སྲོང་ཆེན་པོ་གསེར་སྐྱས་སྨྲས་པ། ཡོན་ཏན་རྣམས་ཀྱི་རང་བཞིན་མཆོག ། མཐོང་བའི་ལམ་དུ་འགྲོ་བ་མིན། ། མཐོང་བའི་ལམ་དུ་གང་འགྱུར་ཏེ། ། སྒྱུ་མ་ལྟ་བུར་ཤིན་ཏུ་གསོག ། ཅེས་དང༌། གསང་བ་པའི་རྗེས་སུ་འབྲང་བ་དག་གི་གཞུང་ལུགས་ལས། བདག་དམ་པ་ནི་གཅིག་པུ་ཁོ་ན་རྣམ་པར་ཤེས་པ་ཙམ་གྱི་རང་བཞིན་ཏེ། ནམ་མཁའ་ཆེན་པོ་དང་འདྲའོ། ། ཞེས་བརྗོད་དེ།
དེ་ལ་རྣལ་འབྱོར་གོམས་པས་གཉུག་མ་དང་གཉུག་མ་མིན་པའི་མ་རིག་པ་དང་བྲལ་ནས། བུམ་པ་ལ་སོགས་པ་ཆག་ནས་དེའི་ནམ་མཁའ་ནམ་མཁའ་ཆེན་པོར་འདུ་བ་བཞིན། སྲོག་ཀྱང་འདུ་ན་རབ་ཏུ་སྨྲ་བ་དག་གིས་དེ་སྲོག་དང་ཡོན་ཏན་དང༌། འབྱུང་བ་ཉིད་ལ་སོགས་པ་དངོས་པོ་མཐའ་ཡས་པ་རྣམ་པར་བརྟགས་སོ། ། འཇིག་རྟེན་འདི་ནི་སྒྱུ་མའི་རང་བཞིན་ཏེ། གཉིས་སུ་མེད་ཀྱང་རྨི་ལམ་རྨིས་པ་ལྟ་བུ་སྣ་ཚོགས་ཀྱི་ངོ་བོར་སྣང་ངོ་ཞེས་དང༌། ཇི་ལྟར་ཐེག་པ་ངེས་རྟོགས་ན། ། རྣམ་པར་རྟོག་པ་བཟློག་འགྱུར་ཏེ། ། ཐེག་པ་གཅིག་ཉིད་གཉིས་མིན་པ། ། དེ་བཞིན་བདག་ཀྱང་ངེས་པ་ཡིན། །
སྲོག་ལ་སོགས་པ་མཐའ་ཡས་པའི། ། དངོས་པོ་དེ་དག་རྣམ་པར་བརྟགས། ། གང་གི་དེ་དག་ཉིད་རྨོངས་པ། ། དེ་ནི་ལྷ་དེའི་སྒྱུ་མ་ཡིན། ། སྲོག་ཏུ་རིགས་པས་སྲོག་ཅེས་བརྗོད། ། འབྱུང་བ་ཡིན་ཞེས་དེ་རིག་རྣམས། ། ཡོན་ཏན་རིག་རྣམས་ཡོན་ཏན་མཉམ། ། ཡང་དག་ཡིན་ཞེས་དེ་རིས་རྣམས། ། གཉིས་མིན་ཡིད་ནི་རྨི་ལམ་ན། ། གཉིས་སུ་སྣང་དེ་ཐེ་ཚོམ་མེད། །
དེ་བཞིན་གཉིད་ཀྱིས་མ་ལོག་ཚེ། ། གཉིས་མིན་གཉིས་སྣང་ཐེ་ཚོམ་མེད། ། རྒྱུ་དང་མི་རྒྱུ་གང་ཅིའང་རུང༌། ། གཉིས་སུ་སྣང་འདི་ཡིད་ཡིན་ནོ། ། ཡིད་ནི་ཡིད་མེད་གྱུར་པ་ན། ། གཉིས་སུ་དམིགས་པར་མི་འགྱུར་རོ། ། བདག་ནི་བདེན་པར་རྟོགས་གྱུར་བས། ། གང་ཚེ་ཀུན་ཏུ་མི་རྟོག་པ། ། དེ་ཚེ་ཡིད་ནི་མེད་འགྱུར་ཏེ། ། ངོ་བོ་མེད་པས་དེ་འཛིན་མེད། །
ཅེས་དང༌། རིག་བྱེད་མཐའ་ལ་ངེས་རྣམས་ཀྱིས། ། རྨི་ལམ་སྒྱུ་མ་ཅི་འདྲ་དང༌། ། དྲི་ཟའི་གྲོང་ཁྱེར་ཅི་འདྲ་མཐོང༌། ། དེ་ལྟར་འཇིག་རྟེན་འདི་དག་མཐོང༌། ། འགག་པ་མེད་ཅིང་སྐྱེ་བ་མེད། ། བཅིངས་པ་མེད་ཅིང་སྒྲུབ་པ་མེད། ། ཐར་འདོད་མེད་ཅིང་ཐར་པ་མེད། ། འདི་ནི་དོན་དམ་ཉིད་ཡིན་ནོ། ། ཆགས་དང་འཇིག་དང་ཁྲོ་བྲལ་བ། །
རིག་བྱེད་མཐར་ཕྱིན་གྲུབ་རྣམས་ཀྱིས། ། སྤྲོས་པ་ཉེར་ཞི་གཉིས་མེད་པའི། ། རྣམ་པར་མི་རྟོག་འདི་མཐོང་ངོ༌། ། ཞེས་བྱ་བ་ལ་སོགས་པའི་གཞུང་ལུགས་ཡོད་པར་བཤད་པ་ཡིན་ནོ། ། འོ་ན་ཅི་དེ་དག་ཆོས་ཀྱི་བདག་མེད་གོ་ཆོད་པོ་ཡིན་ནམ་ཞེ་ན། དབུ་མའི་རྒྱན་ལས་ནི། དེ་དག་ཉི་ཚེ་བའི་སྟོང་པ་ཡིན་པར་བཤད་ལ། ངག་དོན་བསྡུས་ན་འདི་ཡིན་ཏེ། དེ་ལྟར་ཕྱི་རོལ་སྣང་བ་སྒྱུ་མ་ལྟ་བུ་ལ་སོགས་པར་བཤད་པ་དེ་དག་ཐམས་ཅད་ཀྱང༌། ནང་གི་བདག་ཁོ་ན་གནས་ལུགས་དོན་དམ་པ་ཉིད་དུ་སྒྲུབ་པའི་ཕྱིར་དུ་སྨྲས་པ་ཡིན་པས།
ཡང་དག་པ་མ་ཡིན་ནོ། ། ཞེས་པ་ནི་རྒྱན་གྱི་དགོངས་པའོ། ། དེ་ལྟར་བཤད་པ་ན། ནང་གི་བྱེད་པའི་སྐྱེས་བུ་མེད་པར་མ་རྟོགས་ཀྱང༌། ཕྱིའི་སྣང་བ་བདེན་པར་མེད་དོ་ཞེས་པའི་ཐ་སྙད་དང༌། དེ་དེར་སྒྲུབ་བྱེད་ཀྱི་རིགས་པ་ཡང༌། སྣང་བ་སེམས་སུ་འཆད་པ་དང༌། ཤེས་བྱེད་ཀྱི་དཔེ་ཡང་སྒྱུ་མ་ལྟ་བུ་དང༌། རྨི་ལམ་ལྟ་བུ་ལ་སོགས་པ་ཡང་གསལ་བར་བཤད་པས། ཆོས་ཅན་རེ་རེའི་སྟེང་དུ་བདེན་མེད་ཀྱི་དོན་རྟོགས་པ་ཡང་ཡོད་མོད།
དེ་དག་ཆོས་འདི་ལས་ཕྱི་རོལ་དུ་གྱུར་པའི་ཤེས་བྱེད་ནི། གོང་དུ་བཤད་མ་ཐག་པའི་ཆོས་ཀྱི་ཕྱག་རྒྱ་གཞག་པ་མེད་པ་ལ་ཐུག་པ་ཡིན་ནོ། ། དོན་དེ་དག་ལ་རྣམ་པར་བསམས་ནས། ཕྱི་སྒྱུ་མ་ལྟ་བུར་ཐོས་བསམ་དང༌། དོན་སྤྱིའི་ཚུལ་གྱིས་སྒོམ་པའི་ཤེས་རབ་ཀྱིས་གཏན་ལ་ཕེབས་པ་སྲིད་ཀྱང༌། ནང་གང་ཟག་བདག་མེད་པ་མངོན་སུམ་དུ་མ་རྟོགས་ན་ཆོས་ཀྱི་བདག་མེད་པ་མངོན་སུམ་དུ་རྟོགས་པ་མི་སྲིད་དོ། ། ཞེས་བྱ་བ་འདི་ཡང་དབུ་མ་རང་རྒྱུད་པ་དག་གི་གཞུང་འཆད་པའི་ལུགས་རྣམ་པར་དག་པ་ཡིན་པར་གདོན་མི་ཟའོ། ། དེ་ལྟར་གོང་དུ་བཤད་པའི་ཚུལ་འདི་ནི། མུ་སྟེགས་པ་དག་གང་ཟག་ལས་མ་གཏོགས་པའི་ཆོས་ལ་བདག་མེད་པའི་དོན་དང་ཐ་སྙད་རྒྱས་པ་དང༌། བསྡུས་པ་ཅི་རིགས་པ་ཁས་ལེན་ཀྱང༌།
གང་ཟག་གི་བདག་ནི་མེད་པར་འཆད་པའི་སྐབས་མི་ཡོང་བར་སྒྱུ་མ་ལྟ་བུར་འཆད་པའི་སྐབས་ཅུང་ཟད་ཀྱང་མི་སྣང་བ་དང༌། ལྟ་བ་ངན་པའི་མུ་ལ་སྟེགས་འཆའ་བ་ནམ་ཡང་མི་འདོར་བའི་ཕྱིར་མུ་སྟེགས་ཅན་ཁོ་ནའོ། ། གཉིས་པ་དེ་དག་གིས་རྟག་ཆད་ཀྱི་མཐའ་འདོར་བའི་ཚུལ་ལ། ཕྱི་རོལ་པས་མཐའ་གཉིས་འདོར་བའི་ཚུལ་དང༌། ཆོས་འདི་བདག་གིས་མཐའ་གཉིས་འདོར་བའི་ཚུལ་ལོ། ། དང་པོ་ནི། ཕྱི་རོལ་པ་དག་ལ་ནི་དོན་དམ་པའི་བདེན་པ་ལས་བརྩམས་པའི་མཐའ་གཉིས་སེལ་བའི་ཚུལ་མ་ནོར་བ་ཡོད་པ་མ་ཡིན་ཏེ། དེ་དག་གིས་གང་ཟག་གི་བདག་འགོག་པའི་རིགས་པ་ནམ་ཡང་མི་བྱེད་པའི་ཕྱིར། དེ་ལྟ་ན་ཡང༌། ཆོས་ཀྱི་བདག་མེད་ལ་མཐའ་གཉིས་སེལ་བའི་ཚུལ་རྗེས་མཐུན་པ་ཙམ་ཞིག་སྣང་སྟེ།
དཔེར་ན་གྲངས་ཅན་གྱིས་རྣམ་འགྱུར་ཉི་ཤུ་རྩ་གསུམ་པོ་སྣང་ལ་རང་བཞིན་མེད་པ་སྒྱུ་མ་ལྟ་བུ་ཁས་ལེན་པ་བཞིན་ནོ། ། དེ་ལྟ་མོད་ཀྱི་ཐར་པ་ཁས་ལེན་པའི་མུ་སྟེགས་པ་དག་ལ་ནི། ཀུན་རྫོབ་བདེན་པ་ལ་མཐའ་གཉིས་སེལ་ཚུལ་མཚན་ཉིད་པ་ཡོད་དེ། སྡུག་བསྔལ་དང་ཀུན་འབྱུང་གི་བདེན་པ་གཉིས་དང་འཇིག་རྟེན་པའི་ལམ་ལ་མཐའ་གཉིས་བསལ་ནས། དེ་དག་གི་བླང་དོར་ལ་ཚུལ་བཞིན་དུ་འཇུག་པ་ཡོད་པའི་ཕྱིར། དཔེར་ན་མི་དགེ་བ་བཅུ་དང༌། དེའི་གཉེན་པོ་དགེ་བ་བཅུ་ལ་བླང་དོར་ཚུལ་བཞིན་དུ་བྱེད་པ་དང༌། འཇིག་རྟེན་པའི་ལམ་གྱིས་ཅི་ཡང་མེད་མན་ཆད་ཀྱི་ཉོན་མོངས་པ་ལ་ཆགས་བྲལ་བྱེད་ནུས་པ་སོགས་བཤད་པ་བཞིན་ནོ། ། དེ་ལྟ་ན་ཡང་མུ་སྟེགས་ཀྱི་ལྟ་བ་ལ། དབུ་མར་འཇོག་པའི་གནས་སྐབས་ནི་ཡོད་པ་མ་ཡིན་ཏེ།
དེར་འཇོག་པ་དེ་དོན་དམ་ལ་ལྟོས་པའི་མཐའ་གཉིས་ཇི་ལྟར་སེལ་བའི་ཚུལ་ལས་རབ་ཏུ་ཕྱེ་བའི་ཕྱིར་དང༌། ལྟ་བ་ལྔའི་ནང་ནས་མཐར་འཛིན་གྱི་ལྟ་བ་ཞེས་བྱ་བ་དེ། སེལ་བའི་གནས་སྐབས་ནི་མུ་སྟེགས་ཅན་ལ་ཡོད་པ་མ་ཡིན་པའི་ཕྱིར་རོ། ། དེའི་ཤེས་བྱེད་ཀྱང་འཇིག་ཚོགས་ལ་ལྟ་བས་གང་དུ་བཟུང་བའི་བདག་དེ་རྟག་པའམ། ཆད་པར་འཛིན་པ་གང་རུང་ལས་མ་འདས་པའི་ཕྱིར་དང༌། དེ་ཙམ་ལ་མཐར་འཛིན་པའི་ལྟ་བ་ཞེས་པའི་ཐ་སྙད་འཇོག་པ་ནི། ཆོས་འདི་པ་དག་གི་སྤྱི་ལུགས་ཡིན་པའི་ཕྱིར། དེ་སྐད་དུ་འཇུག་འགྲེལ་ལས། གང་གི་ཕྱིར་ཁྱེད་ཅག་གིས་ནི་བདག་དང་བདག་གི་བའི་རྣམ་པ་ཅན། འཇིག་ཚོགས་ལ་ལྟ་བས་བདག་ཉིད་དུ་གང་བཟུང་བ་དེ་ཉིད་ལ།
རྟག་པ་དང་ཆད་པར་འཛིན་པས། མཐར་འཛིན་པའི་ལྟ་བར་རྣམ་པར་གཞག་གོ ། ཞེས་གསུངས་པའི་ཕྱིར་རོ། ། དེའི་ཕྱིར་གནས་སྐབས་ཀྱི་དབུ་མར་འཇོག་པ་ལ། གང་ཟག་གི་བདག་ལ་མཐའ་གཉིས་སེལ་བའི་ཚུལ་མ་ནོར་བ་ཡོད་དགོས་ཤིང༌། མཐར་ཐུག་གི་དབུ་མར་འཇོག་པ་ལ་ཆོས་དང་གང་ཟག་གཉིས་ཀ་ལ་མཐའ་གཉིས་སེལ་བའི་ཚུལ་མ་ནོར་བར་ཡོད་དགོས་སོ། ། དེ་ལྟ་ཡིན་པ་དེའི་ཕྱིར་གྲུབ་པའི་མཐའ་གང་ལ་དབུ་མའི་ལྟ་བ་ཡོད་པ་དེ་ལ། སྤང་བྱའི་ས་བོན་དྲུང་ནས་འབྱིན་པའི་གཉེན་པོ་ཡོད་ལ། གང་ལ་སྤང་བྱའི་ས་བོན་སྤངས་པའི་གཉེན་པོ་མེད་པ་དེ་ལ། ཅིག་ཤོས་ཀྱང་མེད་དོ། །
ཞེས་བྱ་བ་འདི་ངེས་སོ། ། དེ་ཡང་ཇི་སྐད་དུ། མངོན་པ་ཀུན་ལས་བཏུས་ལས། མཐར་འཛིན་པའི་ལྟ་བ་གང་ཞེ་ན། ཉེ་བར་ལེན་པའི་ཕུང་པོ་ལྔ་པོ་དག་ལ་རྟག་པའམ་ཆད་པར་རྗེས་སུ་ལྟ་བའི་བཟོད་པ་དང༌། འདོད་པ་དང༌། བློ་གྲོས་དང༌། རྟོག་པ་དང༌། ལྟ་བ་གང་ཡིན་པ་སྟེ། དབུ་མའི་ལམ་གྱིས་ངེས་པར་འབྱུང་བའི་བར་དུ་གཅོད་པའི་ལས་ཅན་ནོ། །
ཞེས་གསུངས་སོ། ། དེ་ལྟར་ན། ཐེག་པ་ཐུན་མོང་གི་སྤྱི་སྐད་ལ། ཆད་པའི་ལྟ་བ་དང༌། སྐུར་པ་འདེབས་པའི་ལྟ་བ་སོ་སོར་ཕྱེད་དགོས་ཏེ། མངོན་པ་ཀུན་ལས་བཏུས་ལས། མཐར་འཛིན་པའི་ལྟ་བ་ཡང་སྒྲོ་འདོགས་ཀྱི་ལྟ་བར་འཆད་པ་དང༌། ལོག་པར་ལྟ་བ་གཅིག་པུ་སྐུར་འདེབས་ཀྱི་ལྟ་བར་འཆད་པའི་ཕྱིར། གཉིས་པ་ཆོས་འདི་པའི་རྟག་ཆད་སྤོང་ཚུལ་ལ་གཉིས་ཏེ། ཉན་ཐོས་སྡེ་པའི་རྟག་ཆད་སྤོང་ཚུལ་དང༌།
ཐེག་པ་ཆེན་པོ་པ་དེ་དག་གི་སྤོང་ཚུལ་ལོ། ། དང་པོ་ལ། གང་ཟག་གི་བདག་ཁས་ལེན་པའི་ཉན་ཐོས་སྡེ་པའི་ལུགས་དང༌། དེ་ཁས་མི་ལེན་པའི་ཉན་ཐོས་སྡེ་པའི་ལུགས་སོ། ། དང་པོ་ནི། མང་པོས་བཀུར་བའི་སྡེ་པ་དག་ན་རེ། གང་ཟག་གི་བདག་ཅེས་བྱ་བའི་འདོད་ཚུལ་ནི་གཉིས་ཏེ། ཕྱི་རོལ་པས་བཏགས་པ་དང༌། སྟོན་པ་སངས་རྒྱས་ཀྱིས་གསུངས་པའོ། ། དང་པོ་ནི།
ཐ་སྙད་དུ་ཡང་ཡོད་པར་ཁས་མི་ལེན་པས་རྟག་པའི་མཐའ་ལས་གྲོལ་ལ། སྔར་ཡོད་པའི་བདག་ཞིག་ཕྱིས་ཆད་པར་ཁས་མི་ལེན་པའི་ཕྱིར། ཆད་པའི་མཐའ་ལས་ཀྱང་གྲོལ་ལོ། ། གཉིས་པ་ལ་ལུགས་གཉིས་ཏེ། ཕུང་པོ་ཉིད་བདག་ཏུ་འདོད་པའི་ལུགས་དང༌། བདག་ཕུང་གཉིས་དེ་ཉིད་དང་གཞན་དུ་བརྗོད་དུ་མེད་པར་འདོད་པའི་ལུགས་སོ། ། དང་པོ་ནི། སྟོན་པས་དགེ་སྦྱོང་ངམ་བྲམ་ཟེ་གང་སུ་དག་ཞེས་སོགས་ཀྱི་ལུང་དེས་ཕུང་པོ་རེ་རེ་བའམ་ལྔ་ཆར་བདག་ཏུ་གསུངས་པའི་ཕྱིར་དེ་ཉིད་དེ་ཡིན་ནོ། ། ལྷག་མེད་དུ་མྱ་ངན་ལས་འདས་པའི་ཚེ་དེ་རྒྱུན་ཆད་ཀྱང༌། བདག་ཆད་པར་ཁས་བླངས་པའི་ལྟ་བར་མི་འགྱུར་ཏེ།
ཕྱི་རོལ་པས་བཏགས་པའི་བདག་དེ་སྔར་ཡོད་པར་ཁས་བླངས་ནས། ཕྱིས་ཆད་པར་ཁས་བླངས་ན་ལྟ་བ་དེར་འགྱུར་བའི་ཕྱིར་རོ། ། དེ་བཞིན་དུ་ལེགས་པར་རྟོགས་པའི་ཤེས་རབ་ཀྱིས་ཀྱང་ཕྱི་རོལ་པས་བརྟགས་པའི་བདག་དེ་མེད་པར་རྟོགས་པ་ཙམ་ལ་དེ་རྟོགས་པར་བཞག་པ་ཡིན་གྱི། བདག་ཡིན་ངོ་ཤེས་པ་ཞིག་དེར་རྟོགས་པ་ལས་དེར་བཞག་པ་མ་ཡིན་ནོ། ། དེ་ཁོ་ནར་མ་ཟད་ཆོས་ཀྱི་ཕྱག་རྒྱ་བཞིའི་དང་པོ་ཁས་ལེན་པའི་ཚུལ་ཡང༌། ཕྱི་རོལ་པས་བཏགས་པའི་བདག་མེད་པ་ལ་དགོངས་ནས་དེར་བཞག་པ་ཡིན་གྱི། གང་ཟག་གི་བདག་ཡིན་ངོ་ཤེས་པ་ཞིག་མེད་པ་ལ་བསམས་ནས་དེར་བཞག་པ་མ་ཡིན་ནོ། ། ཞེས་འཆད་པ་ཡིན་ལ། དེ་ལྟ་ཡིན་པ་དེའི་ཕྱིར་བོད་སྔ་མ་ལ་ལ་སྡེ་པ་འདིས་ཕྱག་རྒྱ་དང་པོ་ཁས་མི་ལེན་ནོ། ། ཞེས་ཟེར་བ་དེ་ཡང་རྣམ་པར་འཁྱམས་པ་ཡིན་ནོ། །
གཉིས་པ་ནི་གནས་མ་བུའི་སྡེ་པ་དག་བདག་ཕུང་གཅིག་ཏུ་ཁས་བླངས་ན། རང་གི་སྡེ་པ་གཞན་ལ་བརྗོད་པའི་སྐྱོན་ཡོད། ཐ་དད་དུ་ཁས་བླངས་ན་ཕྱི་རོལ་པ་ལ་བརྗོད་པའི་སྐྱོན་ཡོད་པས། བདག་ཕུང་གཉིས་པོ་དེ་ཉིད་དང་གཞན་དུ་བརྗོད་པར་བྱ་བ་མ་ཡིན་ཀྱང༌། རྫས་སུ་ནི་ཡོད་པ་ཁོ་ནར་ཁས་ལེན་དགོས་ཏེ། གཞན་དུ་ན་ལས་འབྲས་ཀྱི་འབྲེལ་པ་ཆད་པར་ཐལ་བའི་ཕྱིར་རོ། ། དེ་ལྟ་ན་ཡང་མཐར་འཛིན་གྱི་ལྟ་བར་ཐལ་བ་དང༌། ཆོས་ཀྱི་ཕྱག་རྒྱ་དང་འགལ་བར་མི་འགྱུར་ཏེ། ཕྱི་རོལ་པས་བཏགས་པའི་བདག་དང༌། ཉན་ཐོས་སྡེ་པ་གཞན་གྱིས་བཏགས་པའི་བདག་ཡོད་པར་ཁས་མི་ལེན་པའི་ཕྱིར་ཞེས་འཆད་པ་ཡིན་ནོ། །
གཉིས་པ་བདག་མེད་པར་ཁས་ལེན་པའི་ཉན་ཐོས་སྡེ་པའི་ལུགས་ལ། བྱེ་མདོ་གཉིས་ཀས་ཐུན་མོང་དུ་འདི་སྐད་ཅེས་འཆད་དེ། (Aབདག་)གི་མཚན་ཉིད་ནི་(Bརྟག་པ་དང་གཅིག་པུ་དང༌། རང་དབང་ཅན་)ནོ། ། དེའི་ཕྱིར་ཐ་སྙད་དུ་ཡང་གང་ཟག་ནི་བདག་ཏུ་ཡོད་པ་མ་ཡིན་ཏེ། དེའི་མཚན་ཉིད་མ་ཚང་བའི་ཕྱིར་རོ། ། དེའི་ཕྱིར་བདག་ཡོད་པར་ཁས་བླངས་ན། རྟག་པ་དང་ཆད་པའི་མཐའ་གང་རུང་ལས་མ་འདས་ཏེ། དེ་འདྲའི་བདག་དེ་ཕུང་པོ་ལྷག་མེད་ལྟ་བུ་ནམ་ཞིག་གི་ཚེ་ཆད་པར་ཁས་བླངས་ན། གནས་སྐབས་རྟག་ཅིང་མཐར་ཐུག་ཆད་པར་འདོད་པའི་ལྟ་བ་ཁས་བླངས་པར་འགྱུར་ལ།
བདག་དེ་ཆད་པ་མི་སྲིད་པར་ཁས་བླངས་ན་ནི། རྟག་པའི་ལྟ་བ་རྐྱང་པ་ཁས་བླངས་པར་འགྱུར་བའི་ཕྱིར་རོ། ། འོ་ན་རང་གི་ལུགས་ལ་ཡང་བདག་བཏགས་པ་ཙམ་དུ་ཡོད་པར་ཁས་ལེན་དགོས་པ་ཡིན་ནམ་ཞེ་ན། དེར་ལེན་པ་ཡིན་མོད། དེ་ཙམ་གྱིས་ཡོད་པའི་གོ་ཆོད་པ་མ་ཡིན་ཏེ། བཏགས་ཡོད་ཅེས་བྱ་བའི་དོན་ནི། དོན་ལ་མེད་བཞིན་དུ་རྟོག་པས་བཏགས་པ་ལ་འཆད་དགོས་པའི་ཕྱིར། དེ་ལ་ཡང་འདོགས་ཚུལ་གཉིས་ཏེ། གཞི་ཆོས་ཅན་དངོས་པོར་ཡོད་པ་ལ་བརྟེན་ནས་བཏགས་པ་བུམ་པའི་དོན་སྤྱི་ལྟ་བུ་དང༌། དེ་མེད་པ་ལ་དེར་བཏགས་པ་ཐག་པ་ཁྲ་བོའི་གོ་སར་སྦྲུལ་གྱི་དོན་སྤྱི་ལྟ་བུའོ། །
དེ་ཡང་དཔེ་སྒྲུབ་པ་ནི། དེའི་གོ་སར་དེ་ཆོས་ཅན། བཏགས་ཡོད་ཡིན་ཏེ། དེ་མེད་བཞིན་དུ་རྟོག་པས་དེར་བཏགས་པའི་ཕྱིར། དེ་ཉིད་དོན་ལ་སྦྱར་བ་ནི། ཕུང་པོའི་གོ་སར་བདག་ཆོས་ཅན། བཏགས་ཡོད་ཡིན་ཏེ། མེད་བཞིན་དུ་ལྷན་ཅིག་སྐྱེས་པའི་རྟོག་པས་སྒྲོ་བཏགས་པའི་ཕྱིར། མདོར་ན་རྟོག་གེའི་བརྡ་ཆད་དང་མཐུན་པའི་ཐ་སྙད་ཀྱིས་བརྗོད་པ་ནི། བདག་གི་དོན་སྤྱི་ཙམ་ལས་མ་གཏོགས་པའི་བདག་ཡོད་པ་མ་ཡིན་ཏེ།
བདག་འཛིན་སྟངས་ཀྱི་ཡུལ་དུ་བྱེད་པའི་བློ་ཡིན་ན། རྟོག་པ་ཡིན་དགོས་པའི་ཕྱིར་དང༌། བདག་མངོན་གྱུར་ཡིན་པའི་སྐབས་མི་སྲིད་པའི་ཕྱིར། དེ་ལྟར་བཤད་པ་དེ་ལས་ཅིར་འགྱུར་ཞེ་ན། བདག་བཏགས་ཡོད་ཡིན་པའི་དོན་ནི་བདག་གི་དོན་སྤྱི་བཏགས་ཡོད་ཡིན་པའོ། ། དེ་ལྟར་ན་དེའི་དོན་སྤྱི་ཡོད་པས་དེ་ཡོད་མི་དགོས་ཏེ་མོ་གཤམ་གྱི་བུའི་གཞན་སེལ་བཞིན་ནོ། ། བཏགས་ཡོད་ཀྱི་དོན་དེ་ལྟར་ཡིན་པའི་ཚུལ་ཡང༌། མངོན་པ་ཀུན་ལས་བཏུས་ལས། ཇི་ལྟར་ན་བཏགས་པའི་ཡོད་པ་ཡིན་ཞེས་དྲིས་པའི་ལན་དུ། དབང་པོའི་སྤྱོད་ཡུལ་དུ་འགྱུར་བ་བརྗོད་པ་དང༌།
དེ་ལས་གཞན་ལ་ལྟོས་པ་ནི། བཏགས་པའི་ཡོད་པའོ། ། ཞེས་གསུངས་སོ། ། དོན་དེ་དག་ཀྱང་ཇི་སྐད་དུ། མཛོད་འགྲེལ་ལས། བདག་ཡོད་ཉིད་དུ་ཁས་བླངས་ན། ། ལྟ་བའི་མཆེ་བས་རྨས་པར་འགྱུར། ། བཏགས་པའང་མེད་པར་འགྱུར་འོང་བས། ། མེད་དོ་ཞེས་ཀྱང་མི་བརྗོད་དོ། ། ཞེས་གསུངས་ལ།
དོན་འདི་ལ་ཐེག་པ་ཆེན་པོ་པ་དག་ཀྱང་མཐུན་པ་ཡིན་ཏེ། ཇི་སྐད་དུ། མདོ་སྡེ་རྒྱན་ལས། གང་ཟག་བཏགས་པར་ཡོད་ཉིད་དུ། ། བརྗོད་བྱ་རྫས་སུ་མ་ཡིན་ནོ། ། ཞེས་གསུངས་སོ། ། དེ་ལྟར་ན་ངར་འཛིན་ལྷན་སྐྱེས་ཀྱི་འཛིན་སྟངས་ཀྱི་གཟུང་བྱ་ལ་གང་ཟག་དང༌། བདག་ཅེས་བྱ་ལ། དེ་ཐ་སྙད་དུ་ཡང་ཡོད་པ་མ་ཡིན་པར་ཁས་བླངས་པ་ན། གང་ཟག་ལ་མཐའ་གཉིས་སེལ་བའི་ཚུལ།
འབད་མེད་དུ་ལྷུན་གྱིས་གྲུབ་པ་འབྱུང་ལ། དོན་དེ་ལ་ཁ་ཆེ་བྱེ་བྲག་ཏུ་སྨྲ་བ་ནས། དབུ་མ་ཐལ་འགྱུར་བའི་བར་ལ་མི་མཐུན་པ་མེད་དོ་ཞེས་བཤད་ཟིན་པ་དེ་ཉིད་ཡིན་ནོ། ། འོ་ན་ཉན་ཐོས་སྡེ་པས་གང་ཟག་ལ་རྟག་ཆད་སྤོང་བའི་ཚུལ་དེ་ལྟ་ན། ཆོས་ལ་རྟག་ཆད་སྤོང་བའི་ཚུལ་ཁས་ལེན་ནམ་ཅི་ཞེ་ན། ཐ་སྙད་གསལ་པོ་མེད་ཀྱང་དོན་ཐོབ་ལ་འདི་ལྟར་འབྱུང་སྟེ། ཆོས་ལ་ཀུན་རྫོབ་དང་དོན་དམ་པ་གཉིས་ལས། དོན་དམ་པ་ལ་ནི་མཐའ་གཉིས་མི་སེལ་ཏེ། དེ་བདེན་པར་གྲུབ་པར་ཁས་ལེན་པའི་ཕྱིར་དང༌། བདེན་པར་གྲུབ་ཀྱང་སྐད་ཅིག་མར་ཁས་བླངས་པ་ལ།
ཆད་པའི་མཐར་ཁས་བླངས་པའི་ནང་འགལ་ཡོད་པར་ཡང་མི་འཇོག་ཅིང༌། སྤྱིར་ཡང་རང་མཚན་ཞིག་པར་ཁས་བླངས་པ་ལ་ཆད་པའི་མཐར་མི་འདོད་ལ། དབུ་མ་པས་གཞལ་བ་ན། བདེན་གྲུབ་ཀྱི་དངོས་པོ་འཇིག་པར་ཁས་བླངས་པ་ནི། ཆད་པའི་མཐའ་བླ་ན་མེད་པའོ། ། དེ་ལྟ་ན་ཡང་ཉན་ཐོས་སྡེ་གཉིས་པོས་ཀུན་རྫོབ་ལ་ནི་མཐའ་གཉིས་སེལ་དགོས་ཏེ། བུམ་པ་དང་ཆུ་ལ་སོགས་པའི་རགས་པ་རྣམས་རིགས་པས་དཔྱད་བཟོད་དུ་ཁས་བླངས་ན། རྟག་པའི་མཐའ་དང་དེ་ཉིད་ལ་རིགས་པས་དཔྱད་པ་ན་དེ་འཛིན་གྱི་བློ་འདོར་ནུས་པ་ཞིག་བྱུང་ན། ཆད་པའི་མཐའ་ལས་མ་འདས་པའི་ཕྱིར། དེའི་ཤེས་བྱེད་ཀྱང་རང་གི་གྲུབ་མཐའ་ལ་བདེན་མེད་དུ་ཁས་ལེན་དགོས་པའི་དངོས་པོ་ཞིག་བདེན་པར་གྲུབ་པ་དང༌།
དེ་ཉིད་ཕྱིས་ཞིག་པར་ཁས་བླངས་ན། ཆད་པའི་མཐར་འགྱུར་བ་ཡིན་ཏེ། དཔེར་ན་བདག་དང་འཇིག་རྟེན་མི་རྟག་པར་ཁས་བླངས་ན་ཆད་པའི་ལྟ་བར་འགྱུར་བ་བཞིན་ནོ། ། དེའི་ཚེ་ཡང་འཇིག་རྟེན་ནི་ཕུང་པོ་ལྔ་ལས་གཞན་མེད་དོ། ། དོན་དེ་དག་ཀྱང་ཇི་སྐད་དུ། གང་ལ་བཅོམ་དང་བློ་ཡིས་གཞན། ། བསལ་ན་བློ་དེ་མི་འཇུག་པ། ། བུམ་ཆུ་བཞིན་དུ་ཀུན་རྫོབ་ཏུ། ། ཡོད་དེ་དོན་དམ་ཡོད་གཞན་ནོ། ། ཞེས་གསུངས་སོ། །
དེ་ལྟར་བཤད་པ་ན་གཞན་དག་ཉན་ཐོས་གཉིས་ཀྱི་རྟག་ཆད་སྤོང་ཚུལ་ལ་གང་ཟག་སྐད་ཅིག་གིས་འཇིག་པས་རྟག་པ་མ་ཡིན། རྒྱུན་ལྡན་དུ་འབྱུང་བས་ཆད་པ་མ་ཡིན་ཞེས་དང༌། ལས་བྱས་མ་ཐག་ཏུ་འཇིག་པས་རྟག་པ་མ་ཡིན། ལས་ཀྱི་ཆུད་མི་ཟ་དང་རྒྱུན་ཁས་ལེན་པས་ཆད་པ་མ་ཡིན། ཞེས་འཆད་པ་དེ་དག་ནི་དཔྱིས་ཕྱིན་པ་མ་ཡིན་ཏེ། རྟག་ཆད་ཀྱི་ལྟ་བ་གང་ལས་འབྱུང་བའི་གཞི་ནི། ཆོས་དེ་དང་དེ་རང་བཞིན་གྱིས་གྲུབ་པར་ཁས་བླངས་པ་ལས་འབྱུང་ངོ་ཞེས་བྱ་བའི་ཚུལ་གྱི་རྟག་ཆད་ཀྱི་ལྟ་བ་གང་ལས་འབྱུང་བའི་རྩ་བ་མཆོད་པའི་ཕྱིར། འོ་ན་ཅི་ཞེ་ན། ཉས་ཐོས་སྡེ་པས་ཀྱང་རྒྱུན་དང༌། ཆུད་མི་ཟ་བ་དང༌།
ཐོབ་པ་སོགས་དོན་དམ་པར་མ་གྲུབ་པ་ཉིད་དུ་ཁས་བླངས་པ་དེའི་རྒྱུ་མཚན་གྱིས་ཆོས་ལ་རྟག་ཆད་སེལ་ནུས་པ་ཡིན་ཏེ། ཇི་སྐད་དུ། གལ་ཏེ་སྨིན་པའི་དུས་བར་དུ། ། གནས་ན་ལས་དེ་རྟག་པར་འགྱུར། ། གལ་ཏེ་འགགས་ན་འགགས་གྱུར་པས། ། ཇི་ལྟར་འབྲས་བུ་སྐྱེད་པར་འགྱུར། ། ཞེས་ལས་རང་བཞིན་གྱིས་གྲུབ་པ་ལ་དབུ་མ་པ་ལ་སོགས་པའི་རྒོལ་བ་གཞན་གྱིས་བརྩོད་པ་ན། དེའི་ལན་དུ་འདི་སྐད་ཅེས། གང་ཕྱིར་ས་བོན་ལས་རྒྱུན་དང༌། ། རྒྱུན་ལས་འབྲས་བུ་འབྱུང་འགྱུར་ཞིང༌། །
ས་བོན་འབྲས་བུའི་སྔོན་འགྲོ་བ། ། དེ་ཕྱིར་ཆད་མིན་རྟག་པ་མིན། ། ཞེས་དང༌། སྟོང་པ་ཉིད་དང་ཆད་མེད་དང༌། ། འཁོར་བ་དང་ནི་རྟག་པ་མིན། ། ལས་རྣམས་ཆུད་མི་ཟ་བའི་ཆོས། ། སངས་རྒྱས་ཀྱིས་ནི་བསྟན་པ་ཡིན། ། ཞེས་གསུངས་སོ། ། ལུགས་འདི་ལ་རྒྱུན་དང་ཆུད་མི་ཟ་བ་རང་བཞིན་གྱིས་མ་གྲུབ་ཀྱང༌། རྫས་སུ་གྲུབ་པར་འདོད་པ་ནི།
མི་འགལ་བར་འཆད་པར་འདོད་པ་ཡིན་ཏེ། དཔེར་ན་འདས་པ་དང་མ་འོངས་པའི་དུས་དང༌། ནམ་མཁའ་དང་གང་ཟག་དང༌། མྱ་ངན་ལས་འདས་པ་རྣམས་བཞིན་ནོ། ། འོ་ན་ལུགས་འདི་དག་ལ་རགས་པ་དང་རྒྱུན་གྱི་དངོས་པོ་རང་བཞིན་གྱིས་མ་གྲུབ་པའི་དོན་དང་ཐ་སྙད་གཉིས་ཀ་ཁས་ལེན་ན། དེ་གོམས་པར་བྱས་པས་དེ་མངོན་སུམ་དུ་མཐོང་བ་ཡོད་དམ་ཞེ་ན། བྱེ་མདོ་གཉིས་ཀྱི་ཉོན་མོངས་པ་ཅན་མ་ཡིན་པའི་མ་རིག་པ་ཞེས་བྱ་བའི་རྣམ་པར་གཞག་པ་ཞིག་ཁས་བླངས་ནས།

དེ་མ་ལུས་པར་སྤངས་པ་སངས་རྒྱས་ལ་ཡོད་ཅིང༌། ཐེག་དམན་ལ་མེད་པར་འཆད་པ་དེའི་ཚེ་ནི། རགས་རྒྱུན་བདེན་པར་འཛིན་པའི་བློ་ཤེས་སྒྲིབ་དང༌། དེ་བདེན་མེད་དུ་མངོན་སུམ་དུ་རྟོགས་པའི་བར་ཆད་མེད་ལམ་ཁས་ལེན་དགོས་པ་འདྲ་ཞིང༌། དེར་མ་ཟད་ཀྱི་རིགས་པའི་གཞུང་ལྟར་ན་གཞལ་བྱ་སྤྱི་མཚན་བདེན་མེད་དུ་མངོན་སུམ་དུ་རྟོགས་པའི་བར་ཆད་མེད་ལམ་ཡང་ཁས་ལེན་པར་བྱེད་དོ། ། དེ་ལྟ་ན་ཡང་དབུ་མ་པས་གཞལ་བ་ན། གྲུབ་མཐའ་སྨྲ་བ་གང་གིས་རགས་རྒྱུན་བདེན་པར་མེད་པའི་དོན་དང༌། ཐ་སྙད་གྲུབ་པའི་མཐའ་ཁས་བླངས་ཀྱང༌། ཇི་སྲིད་རྩོམ་བྱེད་རྡུལ་ཕྲན་དང༌། སྐད་ཅིག་བདེན་མེད་དུ་མངོན་སུམ་དུ་མ་རྟོགས་པ་དེ་སྲིད་དུ། དེས་བརྩམས་པའི་རིགས་རྒྱུན་བདེན་མེད་དུ་མངོན་སུམ་དུ་རྟོགས་པ་མི་འབྱུང་ཞིང༌།
ཇི་སྲིད་དོན་རང་མཚན་དེར་མ་རྟོགས་པ་དེ་སྲིད་དུ། དེ་ལ་བརྟེན་པའི་གཞན་སེལ་དེར་མངོན་སུམ་དུ་རྟོགས་པ་ཡང་མི་འབྱུང་བ་ཡིན་ཏེ། གདགས་གཞི་བདེན་མེད་དུ་མངོན་སུམ་དུ་མ་རྟོགས་པ་དེ་སྲིད་དུ། གདགས་ཆོས་དེར་མི་རྟོགས་པ་ཞེས་བྱ་བ་དེ་ནི་སློབ་དཔོན་ཟླ་བའི་ཞབས་ཀྱི་གྲུབ་པའི་མཐའ་ཡིན་པས་སོ། ། དེའི་ཕྱིར་མུ་སྟེགས་ནས། རང་སྡེ་དོན་སྨྲ་བའི་བར་གྱི་དངོས་པོར་སྨྲ་བ་གང་གིས་ཆོས་ཀྱི་བདག་མེད་པའི་དོན་དང་ཐ་སྙད་གཉིས་ཀ་ཆོས་ཅན་ཉི་ཚེ་བ་སོ་སོའི་སྟེང་དུ་གྲུབ་པའི་མཐར་ཁས་བླངས་ཀྱང༌། གྲུབ་མཐའ་གོང་མ་དག་ཏུ་མ་ཞུགས་པ་དེ་སྲིད་དུ། དེ་དང་དེ་དེར་མངོན་སུམ་དུ་རྟོགས་པ་མི་སྲིད་པས། ཉན་ཐོས་སྡེ་པའི་གྲུབ་པའི་མཐའ་ལ། ཆོས་ཀྱི་བདག་མེད་རྟོགས་པའི་བར་ཆད་མེད་ལམ་དང༌།
དེས་སྤང་བྱ་སྤོང་བའི་ཚུལ་གྱིས་རྣམ་པར་གཞག་པ་གོ་ཆོད་པོ་ཡོད་པ་མ་ཡིན་ནོ། ། ཞེས་བྱ་བ་དེ་ནི་ཐེག་པ་གོང་མས་ཕྱིར་གཞལ་བའི་ངེས་པའོ། ། གཉིས་པ་ཐེག་པ་ཆེན་པོའི་གྲུབ་མཐའ་སྨྲ་བ་དག་གིས་རྟག་ཆད་སྤོང་ཚུལ་ལ་གཉིས་ལས། དང་པོ་གང་ཟག་ལ་རྟག་ཆད་སྤོང་ཚུལ་ནི། ཉན་ཐོས་སྡེ་གཉིས་དང་ཐུན་མོང་དུ་བཤད་ཟིན་པ་དེ་ཉིད་ཡིན་པས་ལོགས་སུ་འཆད་མི་དགོས་སོ། ། གཉིས་པ་ཆོས་ལ་དེ་སྤོང་ཚུལ་ལ་གཉིས་ཏེ། རྣལ་འབྱོར་སྤྱོད་པའི་ལུགས་དང༌། ངོ་བོ་ཉིད་མེད་པར་སྨྲ་བའི་ལུགས་སོ། ། དང་པོ་ལ་གཉིས་ཏེ། རྣམ་བདེན་པའི་ལུགས་དང༌།
རྣམ་བརྫུན་པའི་ལུགས་སོ། ། དང་པོ་ནི། ལུགས་འདི་ལ་ངོ་བོ་ཉིད་མེད་པ་རྣམ་པ་གསུམ་གྱི་ནང་ནས། ཀུན་བཏགས་ལ་མཐའ་གཉིས་སེལ་བར་མཛད་པ་ཡིན་གྱི། གཞན་དབང་དང་ཡོངས་གྲུབ་ལ་ནི་མ་ཡིན་ཏེ། དེ་གཉིས་བདེན་པར་གྲུབ་པའི་ཕྱིར་རོ། ། དེ་ལའང་གཉིས་ཏེ། གང་ཟག་གི་བདག་དང་ཕྱི་རོལ་གྱི་དོན་ལྟ་བུ་རང་དང་སྤྱིའི་མཚན་ཉིད་གཉིས་ཀ་མེད་པ་དང༌། དེ་དང་དེའི་དོན་སྤྱི་ལྟ་བུ་རང་གི་མཚན་ཉིད་མེད་ཀྱང་སྤྱིའི་མཚན་ཉིད་ཡོད་པའོ། ། དེ་གཉིས་ཀ་ཡང་ཀུན་བཏགས་མཚན་ཉིད་པར་འཇོག་ལ།
དེ་གཉིས་ལས་གང་ཡང་རུང་བ་ཞིག་རང་བཞིན་གྱིས་ཡོད་པར་ཁས་བླངས་ན་རྟག་ཆད་ཀྱི་མཐའ་གཉིས་ལས་མ་འདས་ཏེ། དེ་ལྟར་ན་བདག་གཉིས་ཁས་བླངས་པར་འགྱུར་བའི་ཕྱིར། དཔེར་ན་ཕྱི་རོལ་གྱི་དོན་ཁས་བླངས་ན་གཟུང་འཛིན་རྫས་གཞན་ཁས་བླངས་པར་འགྱུར་བ་བཞིན་ནོ། ། ལུགས་འདི་ལ་གཞན་དབང་བདེན་གྲུབ་ཏུ་ཁས་ལེན་པ་དེ་ཡང༌། ཀུན་རྫོབ་ཏུ་ཡིན་གྱི། དོན་དམ་པར་ནི་མ་ཡིན་ཏེ། གཞན་དུ་ན། དེ་དོན་དམ་བདེན་པར་ཐལ་བའི་ཕྱིར་རོ། ། གཉིས་པ་རྣམ་བརྫུན་པའི་ལུགས་ལ། ཀུན་བཏགས་སུ་མ་ཟད་གཞན་དབང་ལ་ཡང་མཐའ་གཉིས་སེལ་དགོས་པ་ཡིན་ཏེ།
གཞན་དབང་ཞེས་བྱ་བ་གཟུང་འཛིན་གཉིས་སྣང་ཅན་གྱི་ཤེས་པའམ། རྟོག་གེའི་བསྟན་བཅོས་ལས་གཟུང་རྣམ་ཞེས་ཡོངས་སུ་གྲགས་པ་དེ་ཉིད་བདེན་པར་གྲུབ་ན། ནང་ཤེས་པ་ལ་ལྟོས་པའི་གཟུང་འཛིན་རྫས་གཞན་ལས་མ་འདས་པས་ཆོས་ཀྱི་བདག་ཏུ་ཐལ་བའི་ཕྱིར་རོ། ། དེ་ལྟ་ན་ཡང་ཡོངས་གྲུབ་ལ་ནི། རྟག་ཆད་ཀྱི་མཐའ་གཉིས་སེལ་བར་མི་བྱེད་དེ། གཟུང་འཛིན་གཉིས་མེད་ཀྱི་ཤེས་པ་དེ་ཉིད་དོན་དམ་པའི་བདེན་པ་མཐར་ཐུག་པས་བདེན་པར་གྲུབ་པའི་ཕྱིར་རོ། ། འོ་ན་ལུགས་འདིར་ཆོས་ཀྱི་བདག་མེད་དུ་བཤད་པ་དེ་དག་དེ་གོ་ཆོད་པོ་དང༌། དེ་མངོན་སུམ་དུ་རྟོགས་པའི་བར་ཆད་མེད་ལམ་ཡང་ཁས་ལེན་པར་ནུས་སམ་ཞེ་ན། གྲུབ་པའི་མཐའ་འདི་ཉིད་དུ་གནས་ནས་དེ་དང་དེར་ཁས་ལེན་པ་ལས་འོས་གཞན་ཅི་ཡང་མེད་ལ། དེ་ལྟ་མོད་ཀྱི་ངོ་བོ་ཉིད་མེད་པར་སྨྲ་བས་གཞལ་བ་ན་ལུགས་མི་འདྲ་བ་གཉིས་འབྱུང་བར་མངོན་ཏེ།
ཞི་འཚོ་ཡབ་སྲས་ལ་སོགས་པ་རྣལ་འབྱོར་སྤྱོད་པའི་དབུ་མ་པ་རྣམས་ཀྱི་ལྟར་ན། ནང་ཤེས་པ་བདེན་མེད་དུ་མངོན་སུམ་དུ་མ་རྟོགས་པར་དེ་དེར་རྟགས་ལ་བརྟེན་ནས་རྟོགས་པ་ནི་ཤིན་ཏུ་མང་མོད། མངོན་སུམ་དུ་རྟོགས་པའི་ཐེག་པ་ཆེན་པོའི་ལམ་ནི་མི་སྲིད་ལ། དེར་མངོན་སུམ་དུ་རྟོགས་པའི་རང་རྒྱལ་གྱི་མཐོང་བ་དང་སྒོམ་པའི་ལམ་སྲིད་པ་ནི། ཐུབ་པའི་དགོངས་པ་གསལ་བ་ཞེས་བྱ་བའི་བསྟན་བཅོས་ལས་ཇི་ལྟར་གསུངས་པ་དེ་བཞིན་དུ་འདིར་ཁས་ལེན་པ་ཡིན་ནོ། ། དོན་འདི་ལ་བོད་ཀྱི་བསྟན་བཅོས་མཛད་པ་གཞན་དག་ན་རེ། འཛིན་པ་བདེན་སྨྲའི་རང་རྒྱལ་དང༌། ། གཟུང་འཛིན་གཉིས་མེད་དོན་དམ་དུ། ། འདོད་པའི་སེམས་ཙམ་གྲུབ་པའི་མཐའ། ། མཚུངས་པར་ཤེས་པའི་མཁས་པ་མཚར། །
ཞེས་གསུངས་པ་དེ་ལ་ནི། སླར་ཡང་འདི་སྐད་ཅེས་བྱ་སྟེ། སེམས་ཙམ་པ་དང་རང་རྒྱལ་ལ། ། འཛིན་པ་བདེན་མེད་རྟོགས་པ་དང༌། ། འཛིན་པ་བདེན་གྲུབ་ཁས་བླངས་པའི། ། རྣམ་པར་དབྱེ་བའང་དེ་ལས་མཚར། ། ཞེས་བརྗོད་པར་བྱའོ། ། དེ་ལྟ་ན་ཡང་ལུགས་འདི་ལ། ཐེག་པ་ཆེན་པོའི་མཐོང་ལམ་དུ་འཇུག་པའི་ཚེ། ཕྱི་དོན་བདེན་པར་མེད་པའི་རིགས་པ་རང་རྒྱལ་དང༌།
སེམས་ཙམ་པ་ལ་ཡོད་པ་ལས། ལྷག་པ་ཚོལ་དགོས་པ་མ་ཡིན་གྱི། འོ་ན་ཅི་ཞེ་ན། ཇི་སྲིད་ཤེས་པ་བདེན་མེད་དུ་མ་རྟོགས་པ་དེ་སྲིད་དུ། ཐེག་པ་ཆེན་པོའི་མཐོང་ལམ་དུ་འཇུག་མི་ནུས་པའི་རྒྱུ་མཚན་གྱིས་སོ། ། ལུགས་གཉིས་པ་སློབ་དཔོན་ཟླ་བའི་ཞབས་ལྟར་ན། ཇི་སྐད་དུ། ཤེས་བྱ་བསལ་ན་ཤེས་པ་བསལ་བ་ནི། ། བདེ་བླག་རྙེད་ཅེས་སངས་རྒྱས་རྣམས་ཀྱིས་གསུངས། ། ཞེས་བཤད་པས་ནང་ཤེས་པ་བདེན་མེད་དུ་མངོན་སུམ་དུ་མ་རྟོགས་པ་དེ་སྲིད་དུ།
ཕྱི་རོལ་གྱི་དོན་དང་དེར་མངོན་སུམ་དུ་རྟོགས་པ་མི་སྲིད་པར་བཞེད་དོ། ། དེ་བཞིན་དུ་མྱུ་གུ་བདེན་མེད་དུ་མ་རྟོགས་པར་གཟུགས་བརྙན་བདེན་མེད་དུ་རྟོགས་པའི་ཚུ་རོལ་མཐོང་བའི་མངོན་སུམ་དང༌། རྗེས་དཔག་ནི་ཡོད་པར་ཁས་ལེན་མོད། དེ་མ་རྟོགས་པར་དེ་མངོན་སུམ་དུ་རྟོགས་པའི་འཕགས་ལམ་ནི་ཁས་མི་ལེན་ཏེ། དེ་དེར་མངོན་སུམ་དུ་རྟོགས་པའི་འཕགས་ལམ་སྐྱེ་བ་ལ། དེའི་གདགས་གཞི་གང་ཡིན་པ་དེ་བདེན་མེད་དུ་མངོན་སུམ་དུ་རྟོགས་དགོས་པའི་ཕྱིར། དཔེར་ན་གདགས་གཞི་ཕུང་པོ་བདེན་མེད་དུ་མ་རྟོགས་པར་བདག་ཕུང་གཅིག་དང་ཐ་དད་གང་དུ་ཡང་མ་གྲུབ་པ་ལྟ་བུ། གང་ཟག་གི་བདག་མེད་པའི་དོན་དང༌། དོན་དེ་ལས་དེའི་ཐ་སྙད་ཀྱང་རྟོགས་པ་སྲིད་མོད། དེ་ལྟ་ན་དེ་མངོན་སུམ་དུ་རྟོགས་པ་ལ་དེའི་གདགས་གཞི་བདེན་མེད་དུ་མངོན་སུམ་དུ་རྟོགས་དགོས་པ་ཟླ་བས་བཞེད་པ་བཞིན་ནོ། །
གཉིས་པ་ངོ་བོ་ཉིད་མེད་པར་སྨྲ་བས་རྟག་ཆད་འདོར་བའི་ཚུལ་ནི། རྒྱས་པར་གོང་དུ་བཤད་ཟིན་ལ། མདོར་བསྡུས་པ་ནི། གང་ཡང་རང་བཞིན་གྱིས་གྲུབ་པའི་ཆོས་ཞེས་བྱ་བ་ཅུང་ཟད་གཅིག་ཁས་བླངས་ན། རྟག་ཆད་ཀྱི་མཐའ་གཉིས་ལས་མ་འདས་ཏེ། ཆོས་ཐམས་ཅད་རྟེན་འབྲེལ་དུ་ཁས་བླངས་པ་དེའི་ཚེ། རྟག་ཆད་ཀྱི་མཐའ་གཉིས་ལས་གྲོལ་བའི་ཕྱིར། དེ་སྐད་དུ་ཡང༌། བསྟན་བཅོས་ལས། གང་ལ་བརྟེན་ཏེ་གང་འབྱུང་བ། །
དེ་ནི་རེ་ཤིག་དེ་ཉིད་མིན། ། དེ་བས་གཞན་པའང་མ་ཡིན་པ། ། དེ་ཕྱིར་རྟག་མིན་ཆད་པ་མིན། ། ཞེས་གསུངས་སོ། ། མཐར་སྤྲོས་པ་ཐམས་ཅད་འགོག་པའི་ཚེ་ནི། རང་བཞིན་གྱིས་ཡོད་པ་ལྟ་ཅི་སྨོས། སྤྱིར་དངོས་པོ་ཡོད་པ་དང༌། དེ་ཉིད་འཇིག་པར་ཁས་བླངས་ན་རྟག་པའི་ལྟ་བ་དང་ཆད་པའི་ལྟ་བ་གཉིས་གང་དུ་འགྱུར་བ་ཡིན་ཏེ། ཐ་སྙད་པའི་ཚད་མས་གྲུབ་པའི་དོན་ཞིག་དོན་དམ་པའི་ཚད་མས་བཤིག་ནས་མེད་པར་སོང་ན། ཆད་པར་སོང་བའི་ཕྱིར་དང༌།
ཚད་མ་ཅིག་ཤོས་ཀྱི་གྲུབ་པའི་དོན་དེ་ཚད་མ་གཞན་གྱིས་བཤིག་ཐུབ་པ་མི་སྲིད་ན་ནི། རིགས་པས་དཔྱད་བཟོད་ཁས་བླངས་པས་རྟག་པའི་ལྟ་བ་ལས་མ་འདས་པའི་ཕྱིར། དེ་སྐད་དུ་ཡང༌། བསྟན་བཅོས་ལས། དངོས་པོ་ཡོད་པར་ཁས་བླངས་ན། ། ཞེས་སོགས་གསུངས་སོ། ། དེ་བཞིན་དུ་ས་མྱུག་གཉིས་པོ་རང་བཞིན་གྱིས་གྲུབ་པའི་གཅིག་དང་ཐ་དད་ལྟ་ཞོག སྤྱིར་ཐ་དད་པ་ཙམ་དབུ་མའི་ལུགས་སུ་ཁས་བླངས་ན་ཡང༌། ཆད་པའི་ལྟ་བ་ཁས་བླངས་པར་འགྱུར་ཏེ། སྤྱིར་ས་བོན་ཡོད་པ་དང༌།
མྱུ་གུའི་དུས་སུ་མེད་པར་ཁས་བླངས་པའི་ཕྱིར། དེ་སྐད་དུ་ཡང༌། གང་ཕྱིར་མྱུ་གུ་ས་བོན་ལས་གཞན་མིན། ། དེ་ཕྱིར་མྱུག་ཚེ་ས་བོན་ཞིག་པ་མེད། ། གང་ཕྱིར་གཅིག་ཉིད་ཡོད་མིན་དེ་ཕྱིར་ཡང༌། ། མྱུག་ཚེ་ས་བོན་ཡོད་ཅེས་བརྗོད་མི་བྱ། ། ཞེས་གསུངས་སོ། ། དེའི་ཕྱིར་ས་མྱུག་གཅིག་དང་ཐ་དད་གང་དུ་ཡང་རང་ལུགས་ལ་ཁས་བླང་བར་བྱ་བ་མ་ཡིན་ནོ། ། གསུམ་པ་དེ་དག་ལས་དབུ་མའི་ལྟ་བ་གང་ཡིན་བསམ་པ་ནི། སྤྱིར་གྲུབ་པའི་མཐའ་སྨྲ་བ་དེ་དག་གིས་རྟག་ཆད་ཀྱི་མཐའ་གཉིས་དོར་བ་དེའི་ཚེ།
དབུ་མར་འདོད་པ་རིགས་པས་གྲུབ་ལ། བྱེ་བྲག་ཏུ་ཆོས་འདི་པའི་གྲུབ་མཐའ་སྨྲ་བ་བཞི་པོ་དེ་དག་གིས་ནི། རང་རང་གི་བདག་མེད་པའི་ལྟ་བ་དེ་དང་དེ་དབུ་མའི་ལྟ་བར་ཁས་ལེན་པ་ཡིན་ཏེ། དེ་མཐར་འཛིན་གྱི་ལྟ་བ་ལས་གྲོལ་བའི་ལྟ་བར་ཁས་ལེན་པའི་ཕྱིར། འདོད་པ་ཁོ་ནར་མ་ཟད་དེ་ཉིད་གང་ཟག་གི་བདག་མེད་ལ་ལྟོས་པའི་དབུ་མའི་ལྟ་བ་གོ་ཆོད་པོར་ཡང་འཇོག་དགོས་ཏེ། གང་ཟག་གི་བདག་མེད་པའི་དོན་ལ་གྲུབ་མཐའ་སྨྲ་བ་བཞི་པོ་མི་མཐུན་པ་མེད་པའི་ཕྱིར། དེ་ལྟ་ན་ཡང་ཆོས་ལ་ལྟོས་པའི་མཐའ་གཉིས་སེལ་ཚུལ་ཡོངས་སུ་མ་རྫོགས་པ་དེ་སྲིད་དུ་དབུ་མ་པར་མི་བཞག་གོ ། བོད་སྔ་མ་དག་གི་གསུང་ལས། གྲུབ་མཐའ་སྨྲ་བ་བཞི་ཀས་ཀྱང་རང་རང་དབུ་མ་པར་འདོད་དོ་ཞེས་གསུངས་པ་ཡང་དགོངས་པ་སྔ་མ་དེ་ཉིད་ཡིན་གྱི། བོད་ཕྱི་མ་འགའ་ཞིག་གི་བསམ་པ་ལ་གྲུབ་མཐའ་སྨྲ་བ་བཞིའི་ཟླས་ཕྱེ་བའི་དབུ་མ་པར་ཁས་ལེན་ནོ་སྙམ་དུ་སེམས་པ་དེ་ནི་མ་ཤེས་པ་ཡིན་ཏེ།
དཔེར་ན་བྱེ་བྲག་ཏུ་སྨྲ་བས་ཀྱང་བྱེ་བྲག་སྨྲ་བ་ཉིད་དུ་ཁས་ལེན་གྱི། ཚད་ལྡན་གྱི་བཀའ་དང་བསྟན་བཅོས་དག་ལས་གྲུབ་མཐའ་སྨྲ་བ་བཞིར་བཤད་པའི་བཞི་པ་དེར་ཁས་མི་ལེན་པ་དང༌། མདོ་སྡེ་པ་དང་སེམས་ཙམ་རྣམ་བདེན་པས་ཀྱང་དེ་དང་དེ་ཉིད་དུ་ཁས་ལེན་གྱི་བཞི་པ་དེར་ཁས་མི་ལེན་པའི་ཕྱིར། དེ་ལྟར་ན་གྲུབ་མཐའ་བཞི་པོས་རང་རང་སོ་སོ་བ་ཁས་ལེན་ཀྱང༌། རང་རང་ལས་གཞན་དེ་ལྷག་པར་ཁས་མི་ལེན་ཏེ། དཔེར་ན་ཉན་ཐོས་སྡེ་པའི་ངོར་ཐེག་པ་ཆེན་པོ་བཀར་སྒྲུབ་དགོས་པ་དང༌། བྱེ་མདོ་གཉིས་ཀྱང་ནང་ཕན་ཚུན་དུ་ལྟ་བ་ལ་རྩོད་པ་དང༌། དབུ་སེམས་གཉིས་ཀྱང་ཐེག་པ་ཆེན་པོའི་ལྟ་བ་ལ་མི་མཐུན་པར་རྩོད་པ་གནས་སྐབས་དུ་མར་མཐོང་བ་བཞིན་ནོ། ། དེ་ལྟ་ན་ཡང་དཔལ་ཀྱེའི་རྡོ་རྗེའི་རྒྱུད་དང༌། དུས་ཀྱི་འཁོར་ལོའི་རྒྱུད་སོགས་ལས་གྲུབ་མཐའ་སྨྲ་བ་བཞིར་བཤད་པའི་བཞི་པ་དེའི་ངོས་འཛིན་དང༌།
ལང་ཀང་གཤེགས་པའི་མདོ་སྡེ་ལས། སེམས་ཙམ་ལས་ནི་འདས་ནས་ཀྱང༌། ། སྣང་བ་མེད་ལ་གནས་པར་བྱ། ། ཞེས་སེམས་ཙམ་གྲུབ་མཐའི་གོང་རོལ་དུ་ཡོད་པའི་སྣང་མེད་དུ་སྨྲ་བ་དེ་དང༌། ཡེ་ཤེས་སྙིང་པོ་ཀུན་ལས་བཏུས་དང༌། བདེ་གཤེགས་གཞུང་གི་རབ་དབྱེ་གཉིས་ལས། རྣམ་ཤེས་དེ་ཡང་དོན་དམ་དུ། ། ཡོད་པར་མཁས་རྣམས་མི་འདོད་དེ། ། གཅིག་དང་དུ་མའི་རང་བཞིན་དང༌། ། བྲལ་བས་ནམ་མཁའི་པདྨ་བཞིན། །
ཡོད་མིན་མེད་མིན་ཡོད་མེད་མིན། ། གཉིས་ཀའི་བདག་ཉིད་མིན་པའང་མིན། ། མཐའ་བཞི་ལས་ནི་རྣམ་གྲོལ་བ། ། དེ་ནི་དབུ་མ་པ་ཡིས་རིག ། ཞེས་པའི་གཞུང་དེ་དང་དེ་དག་གིས་བསྟན་པའི་དབུ་མ་པ་དེའི་ངོས་འཛིན་ཚུལ་ལ་གཉིས་ཏེ། རྗེ་བཙུན་བྱམས་པའི་གཞུང་བར་པ་གསུམ་ལས་འབྱུང་བ་རྗེས་འབྲང་དང་བཅས་པ་དག་གི་འདོད་པ་དང༌། མགོན་པོ་ཀླུ་སྒྲུབ་ཀྱི་གཞུང་རྗེས་འབྲང་དང་བཅས་པ་དག་གི་འདོད་པའོ། ། དང་པོ་ནི། གྲུབ་མཐའ་སྨྲ་བ་བཞིའི་ཟླས་ཕྱེ་བའི་དབུ་མ་དེའི་ངོས་འཛིན་ནི། ངོ་བོ་ཉིད་མེད་པར་སྨྲ་བའི་གྲུབ་པའི་མཐའ་སྨྲ་བ་དག་དང༌།
ཁྱད་པར་དུ་དབུ་མ་ཐལ་རང་དུ་གྲགས་པའི་གཞུང་ལུགས་དེ་དང་དེར་བཤད་པའི་གྲུབ་མཐའ་སྨྲ་བ་ལ་བྱེད་པ་ནི་མ་ཡིན་ནོ། ། འོ་ན་ཅི་ཞེ་ན། རྣལ་འབྱོར་སྤྱོད་པ་བ་དག་གིས་ངེས་པའི་དོན་དུ་འདོད་པའི་མདོ་དང་རྒྱུད་སྡེ་འགའ་ཞིག་ལས་དབུ་མར་བཤད་པ་ཞིག་ཡོད་པ་དེ་ལ་འཆད་པ་ཡིན་ནོ། ། དེ་ཡང་ཇི་ལྟར་ཞེ་ན། ཇི་སྐད་དུ། དབུས་དང་མཐའ་རྣམ་པར་འབྱེད་པ་ལས། ཡང་དག་མ་ཡིན་ཀུན་རྟོག་ཡོད། ། དེ་ལ་གཉིས་པོ་ཡོད་མ་ཡིན། ། སྟོང་པ་ཉིད་ནི་དེ་ལ་ཡོད། ། དེ་ལ་ཡང་ནི་དེ་ཡོད་དོ། །
ཡོད་པས་མེད་པས་ཡོད་པས་ན། ། དེ་ནི་དབུ་མའི་ལམ་ཡིན་ནོ། ། ཞེས་གསུངས་སོ། ། འོ་ན་འདིའི་ལྟ་བ་དེ་ཇི་ལྟ་བུ། ངོ་བོ་ཉིད་མེད་པར་སྨྲ་བ་དག་དང་ཁྱད་པར་ཅི་ཞེ་ན། དང་པོ་ནི། ཇི་སྐད་དུ། མདོ་སྡེའི་རྒྱན་ལས། མེད་པའི་སྟོང་པ་ཉིད་ཤེས་ཤིང༌། ། དེ་བཞིན་ཡོད་པའི་སྟོང་ཉིད་དང༌། །
རང་བཞིན་སྟོང་པ་ཉིད་ཤེས་ནས། ། སྟོང་པ་ཤེས་པ་ཞེས་བརྗོད་དོ། ། ཞེས་གཞན་དབང་སྟོང་གཞིའི་ཆོས་ཅན་དང༌། ཀུན་བཏགས་ནི་གང་གིས་སྟོང་པའི་དགག་བྱ་དང༌། ཡོངས་གྲུབ་ནི་སྟོང་པ་ཉིད་ཀྱི་ངོ་བོའོ། ། ངོ་བོ་ཉིད་མེད་པར་སྨྲ་བའི་སྟོང་པ་ཉིད་དང་འདིའི་ཁྱད་པར་ནི། རང་སྟོང་དང་གཞན་སྟོང་གི་ཁྱད་པར་དང༌། བདེན་པར་གྲུབ་པ་དང་མ་གྲུབ་པའི་འཆད་ལུགས་ཀྱི་སྒོ་ནས་རྣམ་པར་འབྱེད་པ་ཡིན་ནོ། ། འོ་ན་སེམས་ཙམ་པ་དང༌། ངོ་བོ་ཉིད་མེད་པར་སྨྲ་བ་གང་དུ་ཡང་མ་རྟོགས་པའི་དབུ་མའི་ཚུལ་དེ་ལྟ་བུ་སྟོན་བྱེད་ཀྱི་ཁུངས་ཐུབ་ཀྱི་གཞུང་གང་ཞིག་ཡོད་ཅེ་ན།
བཤད་པ་ཇི་སྐད་དུ། ཐེག་པ་ཆེན་པོ་མདོ་སྡེའི་རྒྱན་ལས། བྱང་ཆུབ་སེམས་དཔའ་བསོད་ནམས་ཡེ་ཤེས་ཀྱི། ། མཐའ་ཡས་ཕ་རོལ་ཚོགས་རྣམས་ལེགས་བསགས་ནས། ། ཆོས་ལ་སེམས་པ་ཤིན་ཏུ་རྣམ་ངེས་ཕྱིར། ། དོན་གྱིས་རྣམ་པ་བརྗོད་པའི་རྒྱུ་ཅན་རྟོགས། ། དེ་ཡིས་བརྗོད་པ་ཙམ་དུ་དོན་རིག་ནས། ། དེར་སྣང་སེམས་ཙམ་ལ་ནི་ཡང་དག་གནས། ། དེ་ནས་ཆོས་དབྱིངས་གཉིས་ཀྱི་མཚན་ཉིད་དང༌། ། བྲལ་བ་མངོན་སུམ་ཉིད་དུ་རྟོགས་པར་འགྱུར། །
སེམས་ལས་གཞན་མེད་པར་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། ། བློ་དང་ལྡན་པས་གཉིས་པོ་མེད་རིག་ནས། ། དེ་མི་ལྡན་པའི་ཆོས་ཀྱི་དབྱིངས་ལ་གནས། ། བློ་དང་ལྡན་པས་མི་རྟོག་ཡེ་ཤེས་སྟོབས། ། རྟག་ཏུ་ཀུན་ལས་མཉམ་པར་སོང་བ་ཡིས། ། དེ་ལ་བརྟེན་པའི་ཉེས་ཚོགས་ཚང་ཚིང་དག ། དུག་སྨན་ཆེན་པོས་དུག་བཞིན་སེལ་བར་བྱེད། ། ཅེས་གསུངས་པ་དེ་ལས་སྣང་བ་སེམས་ཙམ་དུ་སྟོན་པའི་གྲུབ་པའི་མཐའ་དང༌། སེམས་ཀྱང་བདེན་མེད་དུ་གཏན་ལ་ཕབ་ནས།
གཟུང་འཛིན་གྱིས་སྟོང་པར་སྟོན་པའི་གྲུབ་མཐའ་གོང་འོག་གི་རིམ་པ་གཉིས་གསལ་བར་བཤད་པའི་ཕྱིར་དང༌། འདི་ཉིད་ངོ་བོ་ཉིད་མེད་པར་སྨྲ་བའི་གྲུབ་པའི་མཐའོ་ཞེས་བསམ་པར་མི་བྱ་སྟེ། མདོ་སྡེའི་རྒྱན་དུ། བཟུང་བ་ཆོས་ཀྱི་བདག་མེད་ལས་གོང་དུ། འཛིན་པ་ཆོས་ཀྱི་བདག་མེད་ཅེས་བྱ་བའི་མིང་ཅན། ཆོས་ཅན་ཐམས་ཅད་ལ་ཁྱབ་པའི་སྟོང་པ་ཉིད་དེ་གསལ་བར་གཏན་ལ་མ་ཕབ་པའི་ཕྱིར་དང༌། མཐར་ཐུག་ཐེག་པ་གཅིག་ཡིན་པ་དགོངས་པ་ཅན་དུ་བཀྲལ་བའི་ཕྱིར་དང༌། ཇི་སྐད་དུ། མེད་དང་ཡོད་ཉིད་གང་ཡིན་དང༌། ། ཡོད་དང་མེད་པ་མཉམ་ཉིད་དང༌། །
མ་ཞི་ཞི་དང་རྣམ་མི་རྟོག ། ཡོངས་སུ་གྲུབ་པའི་མཚན་ཉིད་དོ། ། ཞེས་ཡོངས་གྲུབ་རང་གི་མཚན་ཉིད་ཀྱིས་ཡོད་པ་དང༌། ཀུན་བཏགས་དེར་མེད་པ་དང༌། ཆོས་ཅན་གཞན་དབང་གི་སྟེང་དུ་ཡོད་མེད་མཉམ་པར་བཤད་པའི་ཕྱིར་དང༌། ཇི་སྐད་དུ། རང་དང་རང་གི་མཚན་ཉིད་དུ། ། མེད་ཕྱིར་རང་གི་ངོ་བོ་ལ། ། མི་གནས་ཕྱིར་དང་འཛིན་བཞིན་ཏེ། ། མེད་ཕྱིར་ངོ་བོ་ཉིད་མེད་འདོད། །
ཅེས་ཤེར་ཕྱིན་གྱི་མདོ་ལས་ཆོས་ཐམས་ཅད་ངོ་བོ་ཉིད་མེད་པར་གསུངས་པ་དེ་དགོངས་པ་ཅན་དུ་བཀྲལ་བའི་ཕྱིར་རོ། ། འོ་ན་དེ་ལྟར་ཡིན་པ་དེའི་ཚེ། སེམས་ཙམ་གྱི་གྲུབ་པའི་མཐའ་ལས་མ་འདས་སོ་ཞེས་ཀྱང་བསམ་པར་མི་བྱ་སྟེ། དེའི་གྲུབ་པའི་མཐའ་ལ་ནི་གཞན་དབང་བདེན་པར་གྲུབ་པ་ཁོ་ནར་བཤད་ལ། འདིར་ནི་གཞན་དབང་སྒྱུ་མ་ལྟ་བུར་བཤད་པའི་ཕྱིར། དེ་ཡང་ཇི་སྐད་དུ། ཇི་ལྟར་སྒྱུ་མ་དེ་བཞིན་དུ། ། ཡང་དག་མ་ཡིན་ཀུན་རྟོག་བརྗོད། ། སྒྱུ་མའི་རྣམ་པ་ཇི་ལྟ་བུར། ། དེ་བཞིན་གཉིས་སུ་འཁྲུལ་པར་བརྗོད། །
ཅེས་དང༌། དེ་ལ་ཡོད་པ་མེད་མ་ཡིན། ། མེད་པ་ཡོད་པ་ཉིད་མ་ཡིན། ། སྒྱུ་མ་དག་ལ་སོགས་པ་ལ། ། ཡོད་མེད་ཁྱད་པར་མེད་པར་བརྗོད། ། ཅེས་གསུངས་སོ། ། འོ་ན་སེམས་ཙམ་གྱི་གྲུབ་པའི་མཐའ་ལས་རྣམ་པར་རྒལ་ནས་ངོ་བོ་ཉིད་མེད་པའི་སྨྲ་བའི་ཚུལ་ལ་མ་ཞུགས་པའི་བར་དེར། དབུ་མ་པ་ཞེས་བྱ་བའི་གྲུབ་པའི་མཐའ་ཅི་སྨོས། སྤྱིར་གནས་སྐབས་དེ་ན་གྲུབ་པའི་མཐའ་ལོགས་པ་དེ་འདྲ་ཡོད་པ་མ་ཡིན་ཏེ། གལ་ཏེ་ཡོད་ན།
ཇི་སྐད་དུ། གསང་བའི་བདག་པོས། སངས་རྒྱས་པ་ཡི་བཞི་པ་དང༌། ། ཐུབ་པའི་དགོངས་པ་ལྔ་པ་མེད། ། ཅེས་དང༌། ཨརྻ་དེ་ཝས། སངས་རྒྱས་ཆོས་ཀྱང་རྣམ་པ་བཞིར། ། ཡིད་འདོད་རྣམས་ཀྱིས་མངོན་མཐོང་སྟེ། ། ཞེས་གསུངས་པ་དང་འགལ་ལོ། ། སྙམ་དུ་སེམས་པ་དེ་ཡང་ཡང་དག་པ་མ་ཡིན་ཏེ།
ཇི་སྐད་དུ། སློབ་དཔོན་སེང་གེ་བཟང་པོས། རྣལ་འབྱོར་གྱི་ས་གསུམ་པ་ཞེས་བཤད་པ་དེ། སེམས་ཙམ་གྱི་གྲུབ་མཐའ་ལས་འདས་ཞིང༌། ངོ་བོ་ཉིད་མེད་པར་སྨྲ་བའི་ཚུལ་ལ་མ་ཞུགས་པའི་བར་དེར་བཤད་པའི་ཕྱིར། དེ་སྐད་དུ་ཡང༌། འདི་ནི་སེམས་ཙམ་ཁོ་ན་ཡིན་གྱི། ཕྱི་རོལ་གྱི་དོན་མེད་དོ་ཞེས་བྱ་བ་ཡིད་ལ་བྱེད་ཅིང༌། འཛིན་པའི་རྣམ་པ་ཅན་གྱི་སེམས་ལ་མངོན་པར་ཞེན་པ་ཡོངས་སུ་མ་བོར་བས་ཕྱི་རོལ་གྱི་དོན་དུ་མངོན་པར་ཞེན་པ་སྤངས་ཏེ། གཟུང་བ་མེད་ན་འཛིན་པ་མེད་དོ་སྙམ་དུ་ངེས་པར་སེམས་པས།
འཛིན་པའི་རྣམ་པའི་མཚན་ཉིད་རྣམ་པར་རིག་པ་ཙམ་དེ་ཡང་བསལ་ཏེ། གཉིས་སུ་མེད་པའི་ཡེ་ཤེས་འབའ་ཞིག་འདི་ཡང་དག་པར་ཡོད་པའི་ངོ་བོ་ཡིན་ནོ་སྙམ་དུ་ངེས་པར་བྱས་ནས། ཞེས་གསུངས་པ་དེས་སེམས་ཙམ་དུ་ཁས་ལེན་པའི་རྣལ་འབྱོར་གྱི་སའི་གོང་ན་གཉིས་མེད་ཀྱི་ཡེ་ཤེས་བདེན་གྲུབ་ཏུ་ཁས་ལེན་པའི་རྣལ་འབྱོར་གྱི་ས་ཞིག་ཡོད་པར་བཤད་པ་བཞིན་ནོ། ། དོན་དེ་ཡང་སློབ་དཔོན་དེས་རང་བཟོར་མཛད་པ་མ་ཡིན་ཏེ། དོན་དེ་ཉིད་ཇི་སྐད་དུ། མདོ་སྡེའི་རྒྱན་ལས། འཁྲུལ་པའི་རྒྱུ་དང་འཁྲུལ་པ་ནི། ། གཟུགས་ཀྱི་རྣམ་པར་རིག་པ་དང༌། ། གཟུགས་ཅན་མིན་རྣམས་རིག་པར་འདོད། ། མེད་ཕྱིར་ཅིག་ཤོས་ཀྱང་མེད་འགྱུར། །
ཞེས་དང༌། གཟུང་བ་མེད་པས་དེ་འཛིན་མེད། ། ཅེས་དང༌། རྣམ་འགྲེལ་མཛད་པས་ཀྱང༌། ། དེ་ལ་གཅིག་ནི་མེད་པས་ཀྱང༌། ། གཉིས་ཀའང་ཉམས་པར་འགྱུར་བ་ཡིན། ། དེ་ཕྱིར་གཉིས་སྟོང་གང་ཡིན་པ། ། དེ་ནི་དེའི་ཡང་དེ་ཉིད་ཡིན། ། ཞེས་གསུངས་པ་དེ་ཉིད་ལས་ཤེས་སོ། ། འོ་ན་དབུ་མའི་གྲུབ་པའི་མཐའ་དེ་ལྟར་འཆད་པའི་ལུགས་འདི་ལ།
ཇི་སྐད་དུ། མཐའ་བཞི་ལས་ནི་རྣམ་གྲོལ་བ། ། དེ་ནི་དབུ་མ་པ་ཡིས་རིག ། ཅེས་བཤད་པའི་ཚུལ་དེ་ཇི་ལྟར་སྦྱར་དུ་རུང་སྙམ་དུ་སེམས་ན། དེའི་དོན་ལུགས་འདི་ལ་ཇི་ལྟར་སྦྱོར་བའི་ཚུལ། ཡང་ཇི་སྐད་དུ། ཡོད་མིན་མེད་མིན་དེ་བཞིན་མིན་གཞན་མིན། ། སྐྱེ་དང་འཇིག་མེད་འབྲི་བར་མི་འགྱུར་ཏེ། ། འཕེལ་བ་མེད་ཅིང་རྣམ་པར་དག་པའང་མེད། ། རྣམ་པར་དག་འགྱུར་དེ་ནི་དོན་དམ་མཚན། །
ཞེས་གསུངས་སོ། ། འོ་ན་ལུགས་འདིར་གཉིས་མེད་ཀྱི་ཤེས་པ་བདེན་གྲུབ་ཏུ་ཁས་ལེན་ལ། གཞུང་དེ་དང་དེར་དབུ་མའི་ལུགས་འཆད་པ་ན། རྣམ་ཤེས་དེ་ཡང་དོན་དམ་དུ། ། ཡོད་པར་མཁས་རྣམས་མི་འདོད་དེ། ། གཅིག་དང་དུ་མའི་རང་བཞིན་དང༌། ། བྲལ་བས་ནམ་མཁའི་པདྨ་བཞིན། ། ཞེས་བཤད་པ་དེ་ཇི་ལྟར་འགྲིག་སྙམ་ན། དེ་ཡང་ལེགས་པར་འབྱོར་པ་ཡིན་ཏེ། ལུགས་འདིར་གཉིས་མེད་ཀྱི་ཡེ་ཤེས་བདེན་གྲུབ་ཏུ་ཁས་ལེན་ཀྱང༌།
གཟུང་འཛིན་གཉིས་སྣང་གི་རྣམ་པར་ཤེས་པ་བདེན་མེད་དུ་དབུ་མའི་རིགས་པས་གཏན་ལ་འབེབས་པའི་ཕྱིར་རོ། ། དེ་སྐད་དུ་ཡང༌། རྣམ་འགྲེལ་ལས། གང་གིས་དངོས་པོ་རྣམས་དཔྱད་ན། ། དེ་ཉིད་དུ་ན་དེ་དངོས་མེད། ། གང་གི་ཕྱིར་ན་དེ་དག་ལ། ། གཅིག་དང་དུ་མའི་རང་བཞིན་མེད། ། ཅེས་གསུངས་པ་བཞིན་ནོ། ། མདོར་ན་ཐོགས་མེད་སྐུ་མཆེད་དང༌། ཕྱོགས་གླང་ཡབ་སྲས་ཀྱི་གཞུང་དུ།
དབུ་མའི་ཚུལ་བཤད་མ་ཐག་པ་འདི་ལས་གཞན་མི་འབྱུང་ཞིང༌། ཀླུ་སྒྲུབ་ཞབས་ཀྱི་དགོངས་པ་ཡང༌། དེ་ལྟར་དུ་གནས་སོ་ཞེས། ཤིང་རྟ་ཆེན་པོ་དཔལ་ལྡན་ཆོས་སྐྱོང་ཞབས་ཀྱིས་བཞེད་དོ་ཞེས་བཞི་བརྒྱ་པའི་འགྲེལ་པར་འབྱུང་ངོ༌། ། དོན་དེ་དག་ཀྱང་ཇི་སྐད་དུ། ཤཱནྟི་པས་མཛད་པའི་དབུ་མའི་རྒྱན་ཞེས་བྱ་བའི་བསྟན་བཅོས་ལས། བྱམས་པ་ཐོགས་མེད་ཀྱིས་གསུངས་ཤིང༌། ། ཀླུ་སྒྲུབ་ཀྱང་ནི་བཞེད་པ་ཡི། ། ཚད་མ་ལུང་དང་ལྡན་པ་ཡི། ། བདེན་པ་གཉིས་པོ་འདིར་བཤད་བྱ། །
ཞེས་དང༌། ཇོ་བོ་མར་མེ་མཛད་ཀྱིས། ། ཀླུ་སྒྲུབ་དང་ནི་ཐོགས་མེད་ཀྱང༌། ། གྲུབ་པའི་མཐའ་ཡང་མཚུངས་སོ་ཞེས། ། རིན་ཆེན་འབྱུང་གནས་ཞི་བ་སྨྲ། ། ཞེས་འབྱུང་བ་ཡིན་ནོ། ། དེ་བཞིན་དུ་རྒྱན་མཁན་པོ་དང༌། སེམས་པ་ཆེན་པོ་ཞི་བ་འཚོ་དང༌། རྔོག་ལོ་ཙཱ་བ་རྣམས་ཀྱིས། ཕྱོགས་གླང་ཡབ་སྲས་ཀྱི་གཞུང་གི་མཐར་ཐུག་གི་དགོངས་པ་དབུ་མར་གནས་སོ། །
ཞེས་གསུང་པ་དེ་ཡང༌། དབུ་མའི་ཚུལ་ལུགས་བཤད་མ་ཐག་པ་འདི་ལ་དགོངས་པ་དང༌། ཁོ་བོ་ཅག་གི་རྗེ་བཙུན་དམ་པ་སྔོན་བྱོན་ཟིན་པ་འགའ་ཞིག་གི་གསུང་ལས་བྱམས་ཆོས་བར་པ་གསུམ་གྱི་དགོངས་པའང་དབུ་མར་གནས་སོ། ། ཞེས་འཆད་པ་ཡང་དེ་ཉིད་ལ་དགོངས་ཤིང༌། བོད་ཀྱི་སློབ་དཔོན་གཞན་སྟོང་གི་ཚུལ་ལ་གཙོ་བོར་མཛད་པ་དག་གིས། དབུ་མ་པ་ཆེན་པོ་དབྱིག་གཉེན་དང༌། ཕྱོགས་ཀྱི་གླང་པོ་ཞེས་གསུང་བ་ཡང་བཤད་མ་ཐག་པའི་དོན་དེ་དང་དེ་ལ་བསམས་ནས་བཤད་པ་ཡིན་ནོ། ། དེ་ལྟ་ན་ཡང་ཁྱད་པར་འདི་དབྱེ་དགོས་ཏེ། སློབ་དཔོན་ཕྱོགས་ཀྱི་གླང་པོས་ཚད་མའི་བསྟན་བཅོས་སུ་ནི། སེམས་ཙམ་གྱི་གྲུབ་པའི་མཐའ་ལས་གོང་དུ་འགྲོ་བའི་རིམ་པར་བཤད་ལ།
བརྒྱད་སྟོང་པའི་དོན་བསྡུར་ནི། དབུ་མའི་ཚུལ་འདི་གསལ་བར་བཤད་པ་ཡིན་ཏེ། ཇི་སྐད་དུ། ཤེས་རབ་ཕ་རོལ་ཕྱིན་པར་ནི། ། བསྟན་པ་གསུམ་ལ་ཡང་དག་བརྟེན། ། བཏགས་པ་དང་ནི་གཞན་དབང་དང༌། ། ཡོངས་སུ་གྲུབ་པ་ཁོ་ན་འོ། ། མེད་ཅེས་བྱ་ལ་སོགས་ཚིག་གིས། ། བཏགས་པ་ཐམས་ཅད་འགོག་པ་སྟེ། ། སྒྱུ་མ་ལ་སོགས་དཔེ་རྣམས་ཀྱིས། །
གཞན་གྱི་དབང་ནི་ཡང་དག་བསྟན། ། རྣམ་པར་བྱང་བ་བཞི་ཡིས་ནི། ། ཡོངས་སུ་གྲུབ་པ་རབ་ཏུ་བསྒྲགས། ། ཤེས་རབ་ཕ་རོལ་ཕྱིན་པར་ནི། ། སངས་རྒྱས་རྣམས་ཀྱིས་གཞན་བསྟན་མེད། ། ཅེས་གསུངས་པ་ཡིན་ནོ། ། གནས་འདི་ལ་གངས་ཅན་དུ་ཕྱིས་བྱོན་པའི་སློབ་དཔོན་ཆེན་པོ་ཀུ་མཱ་ར་རྗེས་འབྲང་དང་བཅས་པ་དག་ལ་ལོག་པར་རྟོག་པ་གཉིས་ཞིག་སྣང་སྟེ། དེ་གང་ཞེ་ན། རྣལ་འབྱོར་སྤྱོད་པའི་གྲུབ་པའི་མཐའ་ལ་གཞན་དབང་བདེན་མེད་དུ་འཆད་པ་མེད་དོ། ། ཞེས་ཟེར་བ་དང༌།
གཟུང་འཛིན་གཉིས་སྟོང་གི་དེ་བཞིན་ཉིད་ཅེས་བྱ་བ་དང༌། ཆོས་ཉིད་དང༌། དོན་དམ་པའི་བདེན་པ་དང༌། འགྱུར་བ་མེད་པའི་ཡོངས་གྲུབ་ཅེས་བྱ་བ་རྣམས་ནི་མེད་དགག་གི་ཆ་ཁོ་ན་ལ་འཆད་པར་བྱེད་དོ། ། དེ་དག་ནོར་བ་ཡིན་པའི་རྒྱུ་མཚན་གོང་དུ་རྒྱས་པར་བཤད་ཟིན་པ་དེ་ཉིད་ཀྱིས་རྟོགས་མོད། ལུང་དང་རིགས་པ་མདོར་བསྡུས་པ་ཙམ་ཞིག་གོ་བདེ་བར་བརྗོད་ན། འཕགས་པ་རྣམ་པར་གྲོལ་བའི་སྡེས། རྣལ་འབྱོར་སྤྱོད་པ་བདག་གི་འདོད་པ་བརྗོད་པ་ན། གང་ཡང་ཆོས་ཀྱི་དབྱིངས་ཤིན་ཏུ་རྣམ་པར་དག་པ་གཉིས་སུ་མེད་པའི་ཡེ་ཤེས་ཉིད་དམིགས་པ་ཡིན་ནོ་སྙམ་དུ་སེམས་པ་དེ་དག་གི་ལྟར་ན། ཞེས་བཤད་པ་དང༌།
དབུས་དང་མཐའ་རྣམ་པར་འབྱེད་པ་ལས། སྟོང་པ་ཉིད་སྟོང་པ་ཉིད་ཀྱི་སྟོང་གཞིའི་ཆོས་ཅན་སྟོང་པ་ཉིད་ཀྱི་ཡེ་ཤེས་ལ་འཆད་པ་དང༌། བརྒྱད་སྟོང་དོན་བསྡུའི་འགྲེལ་པར། རྣལ་འབྱོར་སྤྱོད་པའི་གཞུང་གི་ལུང་དྲངས་པ་ལས། སྟོང་ཉིད་ཅེས་བྱ་ཤེས་པ་ལས། ། གཞན་ནི་འགའ་ཡང་ཡོད་མིན་ཏེ། ། གང་ཕྱིར་དབེན་པ་དབེན་གྱུར་ལས། ། ཐ་མི་དད་པ་ཉིད་དུ་འདོད། ། ཅེས་དང༌། མངོན་པ་ཀུན་ལས་བཏུས་ལས།
སྟོང་པ་ཉིད་ཀྱི་མཚན་ཉིད་གང་ཞེ་ན། གང་ལ་གང་མེད་པ་དེ་ནི་དེས་སྟོང་པར་ཡང་དག་པར་རྗེས་སུ་མཐོང་སྟེ། འདི་ལ་ལྷག་མ་གང་ཡིན་པ་དེ་ནི། འདིར་ཡོད་པའོ། ། ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། ། ཞེས་པ་ནས། དེ་ལྟར་ན་བདག་མེད་ཀྱི་བདག་མེད་པ་ནི་ཡོད་པར་སྟོང་པ་ཉིད་ཁོང་དུ་ཆུད་པར་བྱའོ། ། ཞེས་སྟོང་པ་ཉིད་ཀྱི་འཇོག་མཚམས་གང་འཆད་པ་ཐམས་ཅད་དུ་མ་ཡིན་པར་དགག་པ་ཁོ་ནའི་ཆ་ནས་བཤད་པ་རྣམས་དང་འགལ་བའི་ཕྱིར་དང༌། རིགས་པ་ཡང་མེད་པར་དགག་པ་ནི་ལྡོག་པ་གཞན་སེལ་ཁོ་ན་ཡིན་པས་བདེན་པར་གྲུབ་པ་དང༌། མངོན་སུམ་གྱི་ཡུལ་དུ་འགལ་ཞིང༌།
ཚད་མའི་མདོར་ཡང༌། རྣལ་འབྱོར་རྣམས་ཀྱི་བླ་མས་བསྟན། ། མ་འདྲེས་པ་ཡི་དོན་ཙམ་མཐོང༌། ། ཞེས་བདག་མེད་ཀྱི་འཇོག་མཚམས་རང་མཚན་གྱི་ཆ་ནས་བཤད་ལ། མངོན་པ་ཀུན་ལས་བཏུས་ལས་ཀྱང༌། འགོག་པའི་བདེན་པ་དེ་བཞིན་ཉིད་དུ་བཤད་ཅིང༌། དེ་ཡང་ཡེ་ཤེས་ལས་མ་འདས་སོ། ། དེ་ལས་གཞན་དུ་ན། འགོག་པའི་བདེན་པ་སྤྱི་མཚན་དུ་འདོད་པ་དང༌། བདེན་གྲུབ་ཏུ་ཁས་ལེན་པ་འགལ་ལོ། །
ཡང་གཞན་དབང་བདེན་པར་གྲུབ་པ་རྣལ་འབྱོར་སྤྱོད་པའི་གྲུབ་པའི་མཐར་ཁས་ལེན་པ་དང༌། བྱམས་ཆོས་བར་བའི་དགོངས་པ་སེམས་ཙམ་དུ་གནས་སོ་ཞེས་ཟེར་བ་དེ་ཡང་མ་ཤེས་པ་ཡིན་ཏེ། ཇི་སྐད་དུ། དབུས་དང་མཐའ་རྣམ་པར་འབྱེད་པ་ལས། དམིགས་པ་ལ་ནི་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། མི་དམིགས་པ་ལ་བརྟེན་ནས་སུ། ། མི་དམིགས་པ་ནི་རབ་ཏུ་སྐྱེ། ། ཞེས་དང༌། ཆོས་དང་ཆོས་ཉིད་རྣམ་པར་འབྱེད་པ་ལས།
དེ་ལྟར་དམིགས་པ་ལས་ནི་རྣམ་པར་རིག་པ་ཙམ་དུ་དམིགས་པ་ལ་འཇུག་གོ ། རྣམ་པར་རིག་པ་ཙམ་དུ་དམིགས་པ་ལས་ནི་དོན་ཐམས་ཅད་མི་དམིགས་པ་ལ་འཇུག་གོ ། དོན་ཐམས་ཅད་མི་དམིགས་པ་ལས་ནི། རྣམ་པར་རིག་པ་ཙམ་མི་དམིགས་པ་ལ་འཇུག་གོ ། དེ་མི་དམིགས་པ་ལས་ནི། གཉིས་པོ་ཁྱད་པར་མེད་པར་དམིགས་པ་ལ་འཇུག་གོ ། ཞེས་སེམས་ཙམ་ལས་འདའ་དགོས་པར་བཤད་པའི་ཕྱིར་དང༌། མདོ་སྡེ་རྒྱན་ལས། རྟག་ཏུ་གཉིས་བྲལ་འཁྲུལ་པའི་རྟེན་གང་ཡིན་དང་གང་ཞིག་རྣམ་ཀུན་ཏུ། ། བརྗོད་པར་ནུས་མ་ཡིན་ཞིང་སྤྲོས་པ་མེད་པའི་བདག་ཉིད་དེ་ཁོ་ན། །
ཞེས་གཉིས་སྣང་གི་སྤྲོས་པ་ལས་འདས་པའི་ཡེ་ཤེས་དེ་དེ་ཁོ་ན་ཉིད་དུ་བཤད་ལ། སེམས་ཙམ་གྱི་ཚུལ་ལས་མ་འདས་ན་གཉིས་སྣང་གི་ཤེས་པ་སྤྲོས་པ་དང༌། སྤང་བྱར་འཆད་པའི་སྐབས་མི་སྲིད་པའི་ཕྱིར་རོ། ། ལུང་འདི་ལས་ནི་དབུ་མའི་ཚུལ་གྱི་འཆད་ལུགས་འདི་ལ། སྤྲོས་བྲལ་དང་བརྗོད་བྲལ་གྱི་ཐ་སྙད་ཡོད་པ་མ་ཡིན་ནོ་སྙམ་པའི་དོགས་པ་དེ་ཡང་ཞར་ལ་བསལ་བ་ཡིན་ཏེ། ལུང་དེས་ཡོངས་གྲུབ་ལ་སྤྲོས་པ་མེད་པའི་དེ་ཁོ་ན་ཉིད་དུ་བཤད་པའི་ཕྱིར་དང༌། མངོན་པ་ཀུན་ལས་བཏུས་ཀྱི་རང་ལུགས་ལ་ཡང་སྤྲོས་བྲལ་དང༌། བརྗོད་བྲལ་གྱི་ཐ་སྙད་གསལ་བར་གསུངས་པ་བཞིན་ནོ། ། གཞན་ཡང་གཞན་དབང་བདེན་གྲུབ་ཏུ་ཁས་བླངས་ན། རྗེ་བཙུན་བྱམས་པའི་གཞུང་རྣམ་པ་གསུམ་དང༌།
དེའི་དགོངས་པ་འགྲེལ་པའི་ཐོགས་མེད་སྐུ་མཆེད་ཀྱི་གཞུང་ལུགས་ཇི་ལྟ་བ་བཞིན་འཆད་པར་མི་ནུས་ཤིང༌། རྣམ་བདེན་བརྫུན་གྱི་ཁྱད་པར་ཡང་རང་བཟོ་མ་གཏོགས་གཞུང་དང་མཐུན་པར་ཁྱེད་ཅག་གིས་འཆད་པར་མི་ནུས་པས། ཡང་དག་པ་མ་ཡིན་ནོ། ། འོ་ན་ལུགས་འདི་ལ་རྣམ་བདེན་བརྫུན་གྱི་ཁྱད་པར། སེམས་ཙམ་དང་དབུ་མ་གཉིས་ཀྱི་ལྟ་བའི་ཁྱད་པར་གང་ཞེ་ན། ཁྱད་པར་ནི་རྣམ་པ་དུ་མར་བལྟ་སྟེ་རྣམ་ཤེས་བདེན་གྲུབ་ཏུ་ཁས་ལེན་པ་དང༌། དེ་མི་ལེན་པར་ཡེ་ཤེས་བདེན་གྲུབ་ཁས་ལེན་པ་ཞེས་བྱ་བའི་ཁྱད་པར་གཅིག་དང༌། ཕྱི་རོལ་གྱི་དོན་ལ་ལྟོས་པའི་གཟུང་འཛིན་རྫས་གཞན་ཁས་མི་ལེན་པ་འདྲ་ཡང༌། ནང་ཤེས་པ་ལ་ལྟོས་པའི་གཟུང་འཛིན་རྫས་གཞན་ཁས་ལེན་པ་དང༌། མི་ལེན་པ་ཞེས་བྱ་བའི་ཁྱད་པར་གཅིག་དང༌།
ཡང་དག་པ་མ་ཡིན་པའི་ཀུན་ཏུ་རྟོག་པའམ། གཟུང་རྣམ་བདེན་གྲུབ་ཁས་ལེན་པ་དང༌། སྒྱུ་མ་ལྟ་བུར་ཁས་ལེན་པ་ཞེས་བྱ་བའི་ཁྱད་པར་གཅིག་དང༌། སྣང་བ་ཐམས་ཅད་སེམས་སུ་ཁས་ལེན་པ་དང༌། སྣང་བ་ཐམས་ཅད་ཆོས་དབྱིངས་སུ་ཁས་ལེན་པ་ཞེས་བྱ་བའི་ཁྱད་པར་གཅིག་དང༌། མིང་གི་ཁྱད་པར་ཡང་རྣམ་བདེན་པ་དང༌། རྣམ་བརྫུན་པ་ཞེས་བོད་སྔ་མ་ལ་གྲགས་པ་དང༌། རྣལ་འབྱོར་སྤྱོད་པའི་སེམས་ཙམ་པ་དང༌། དབུ་མ་པ་ཞེས་འཕགས་ཡུལ་དུ་གྲགས་པ་རྣམས་སོ། ། དེ་དག་ལ་ཅུང་ཟད་གོ་དཀའ་བ་ཆོས་ཐམས་ཅད་ཆོས་དབྱིངས་སུ་ཁས་ལེན་པ་ཞེས་བྱ་བ་ནི།
ཇི་སྐད་དུ་རྒྱན་ལས། ཆོས་ཀྱི་དབྱིངས་ལས་མ་གཏོགས་པའི། ། གང་ཕྱིར་ཆོས་མེད་དེ་ཡི་ཕྱིར། ། ཞེས་དང༌། དབུས་མཐའ་ལས། ཆོས་ཀྱི་དབྱིངས་ལ་མ་གཏོགས་པ། ། འདི་ལྟར་ཆོས་ཡོད་མ་ཡིན་ཏེ། ། ཞེས་གསུངས་སོ། ། ཆོས་ཀྱི་དབྱིངས་ཞེས་བྱ་བ་དེའི་འཆད་ཚུལ་ཡང་ངོ་བོ་ཉིད་མེད་པར་སྨྲ་བས། སྤྲོས་པའི་མཐའ་ཐམས་ཅད་བཀག་པའི་མེད་དགག་ནམ་མཁའ་ལྟ་བུ་ལ་འཆད་ཀྱང༌།
དབུ་མའི་ཚུལ་འདིར་ནི་སེམས་རང་བཞིན་གྱིས་འོད་གསལ་བ་ལ་བརྗོད་ལ། དེ་ཡང་གང་ལ་བྱ་ཞེ་ན། སེམས་ཀྱི་མིང་ཅན་དེ་ལ་གཉིས་ཏེ། ཆོས་ཅན་ཀུན་རྫོབ་པའི་སེམས་དང༌། ཆོས་ཉིད་དོན་དམ་པའི་སེམས་སོ། ། གཉིས་པོའི་ཁྱད་པར་ཡང༌། གཟུང་འཛིན་གཉིས་སུ་སྣང་བའི་རྣམ་ཤེས་དང༌། གཉིས་སུ་མེད་པའི་ཡེ་ཤེས་སོ། ། དང་པོ་ནི། འོད་གསལ་དུ་མི་འདོད་དེ།
ཀུན་རྫོབ་ཀྱི་བདེན་པ་ཡིན་པའི་ཕྱིར་དང༌། ཀུན་རྫོབ་གནས་ལུགས་དང་བདེན་གྲུབ་ཏུ་ཁས་ལེན་པ་ནི། དབུ་མར་མ་ཟད་རང་གི་སྡེ་པ་སུ་ལ་ཡང་ཡོད་པ་མ་ཡིན་པའི་ཕྱིར་ཏེ། དེ་སྐད་དུ་ཡང་རྒྱན་ལས། ཆོས་ཉིད་སེམས་ལས་གཞན་པ་སེམས་གཞན་ནི། ། འོད་གསལ་མ་ཡིན་རང་བཞིན་ལ་བརྗོད་དོ། ། ཞེས་དང༌། དེའི་འགྲེལ་པར། དབྱིག་གཉེན་ཞབས་ཀྱིས་ཆོས་ཉིད་ཀྱི་སེམས་ལས་མ་གཏོགས་པའི་སེམས་གཞན། གཞན་གྱི་དབང་གི་མཚན་ཉིད་ནི་རང་བཞིན་གྱིས་འོད་བསལ་བར་མི་བརྗོད་དོ། །
དེ་ལྟ་བས་ན་སེམས་ནི་འདིར་ཆོས་ཉིད་ཀྱི་སེམས་ཁོ་ན་ཡིན་པར་རིག་པར་བྱའོ། ། ཞེས་གསུངས་སོ། ། དེ་ལྟར་བཤད་པས་གྲུབ་པའི་དོན་ནི། ལུགས་འདིར་ཡང་ཀུན་རྫོབ་ཀྱི་བདེན་པ་ནི་རང་ལུགས་ཀྱི་ཚད་མས་ཀུན་ཏུ་མི་འགྲུབ་ཅིང༌། ཆོས་དབྱིངས་ཁོ་ན་རང་ལུགས་ཀྱི་ཚད་མས་ལེགས་པར་འགྲུབ་པ་ལ་དགོངས་ནས། ཆོས་ཀྱི་དབྱིངས་ལས་མ་གཏོགས་པའི་ཤེས་བྱ་མེད་པར་གསུངས་སོ། ། སློབ་དཔོན་བཟང་པོའི་ཞབས་ཀྱིས་ཀྱང༌། ལུང་འདི་ཁུངས་སུ་མཛད་ནས། དྲི་མ་བདེན་མེད་དུ་སྒྲུབ་པའི་རྣམ་གཞག་མཛད་པ་དེ་ཡང་ལུགས་འདི་དང་ཐུན་མོང་བ་ཡིན་གྱི། ངོ་བོ་ཉིད་མེད་པར་སྨྲ་བའི་ཐུན་མོང་མ་ཡིན་པའི་ལུགས་ཁོ་ན་མ་ཡིན་ནོ་ཞེས་བྱ་བ་འདི་ཡང་ཞར་ལ་གྲུབ་པ་ཡིན་ནོ། །
འོ་ན་སེམས་ཙམ་པས་གཟུང་འཛིན་གཉིས་མེད་ཀྱི་ཡེ་ཤེས་ཁས་མི་ལེན་ནོ། ། ཞེས་བྱ་བ་འདི་ལ་ལུང་དུ་བྱ་བ་ཅི་ཞིག་ཡོད། དེས་དེ་དེར་མི་འདོད་ན། དེའི་ལུགས་ཀྱི་ཆོས་ཀྱི་བདག་མེད་རང་མཚན་པ་དེ་གང་ལ་བྱ་ཞེ་ན། ལུང་ནི་ཇི་སྐད་དུ། འཕགས་པ་འཇིག་རྟེན་དབང་ཕྱུག་གིས་མཛད་པའི་འགྲེལ་ཆེན་དྲི་མ་མེད་པའི་འོད་ལས། འདིར་རྣམ་པར་ཤེས་པ་སྨྲ་བ་རྣམས་ཀྱི་ནང་ན་ཡེ་ཤེས་ཀྱི་སྐུ། ཉིན་མོར་བྱེད་པའི་སྐུ། ཡང་དག་པར་རྫོགས་པའི་སངས་རྒྱས་སུ་འགྱུར་བ་འགའ་ཡང་མེད་དོ། ། དེ་མེད་པ་ཅིའི་ཕྱིར་ཞེ་ན།
བརྗོད་པར་བྱ་སྟེ། འདིས་རྣམ་པར་ཤེས་པར་སྨྲ་བ་རྣམས་རྣམ་པར་ཤེས་པའི་ཆོས་ལ་གནས་པའི་ཕྱིར་དང༌། ཡང་དག་པར་རྫོགས་པའི་སངས་རྒྱས་ནི་རྣམ་པར་ཤེས་པའི་ཆོས་ཉིད་ལས་འདས་པའི་ཕྱིར་རོ། ། ཞེས་གསུངས་སོ། ། གཉིས་པ་ནི། ཕྱི་རོལ་དོན་ལ་ལྟོས་པའི་གཟུང་འཛིན་རྫས་གཞན་གྱིས་སྟོང་པའི་རྣམ་པར་ཤེས་པ་ཉིད། དོན་དམ་པའི་བདེན་པར་ཁས་ལེན་པ་ནི་དེའི་ལུགས་ཡིན་ཏེ། ཇི་སྐད་དུ། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་འབྱུང༌། །
དོན་ཡོད་མ་ཡིན་སེམས་ཉིད་དེ། ། ཞེས་དང༌། ཡང་དག་མ་ཡིན་ཀུན་རྟོག་ཡོད་ཅེས་པའི་གཞུང་རྐང་པ་གཅིག་གིས་བསྟན་པ་ཡིན་ནོ། ། དེ་ཡང་གཟུང་འཛིན་རྫས་གཞན་གྱིས་སྟོང་ཞེས་པ་ཡང༌། ཕྱི་དོན་གྱི་གཟུང་བ་མེད་པ་ལ་བསམས་པ་ཡིན་གྱི། དེར་སྣང་ཤེས་པ་རྫས་སུ་མེད་པ་ནི་ལུགས་དེ་ལ་མ་ཡིན་ནོ། ། དེའི་ཕྱིར་ལུགས་དེ་ལ་རྣམ་ཤེས་ལས་མ་གཏོགས་པའི་ཡེ་ཤེས་ཀྱང་ཁས་མི་ལེན་ཏེ། དེ་དེར་གནས་གྱུར་པའི་རྣམ་གཞག་མི་འཆད་པའི་ཕྱིར་རོ། ། དེ་ལྟར་ན་གྲུབ་མཐའ་སྨྲ་བ་བཞིའི་ཁྱད་པར་དུས་ཀྱི་འཁོར་ལོའི་རྒྱུད་འགྲེལ་པ་དང་བཅས་པ་དང༌། འཕགས་པ་ལྷ་དང༌།
བདེ་གཤེགས་གཞུང་གི་རབ་དབྱེ་རྣམས་སུ་གྲུབ་མཐའ་སྨྲ་བ་བཞིའི་ཁྱད་པར་སོ་སོར་ཕྱེ་བ་ནི་འདི་ཡིན་ཏེ། ཇི་སྐད་དུ། ནམ་མཁའ་དང་ནི་འགོག་པ་གཉིས། ། འདུས་མ་བྱས་གསུམ་རྟག་པ་སྟེ། ། འདུས་མ་བྱས་གསུམ་སྐད་ཅིག་མ། ། དག་གིས་སྟོང་ཞིང་བྱེད་པོ་མེད། ། དབང་སྐྱེས་བློས་ནི་རྣམ་མེད་ཀྱིས། ། ཕྲ་རབ་བསགས་པ་དངོས་སུ་རིག ། ཁ་ཆེའི་གཞུང་གི་ཆུ་གཏེར་གྱི། ། བྱེ་བྲག་སྨྲ་བའི་གཞུང་འདོད་འགྱུར། །
ཤེས་པ་རྣམ་བཅས་སྐྱེ་བྱེད་ནི། ། དབང་པོའི་སྤྱོད་ཡུལ་སྣང་བ་མིན། ། ནམ་མཁའ་མོ་གཤམ་བུ་དང་མཚུངས། ། འགོག་པ་གཉིས་ཀྱང་དེ་བཞིན་ཏེ། ། འདུ་བྱེད་བེམས་པོ་ཡོད་མ་ཡིན། ། དུས་གསུམ་རྗེས་འགྲོ་དག་ཀྱང་མེད། ། ཐོགས་པ་མེད་པའི་གཟུགས་ཡོད་མིན། ། ཞེས་པ་མདོ་སྡེ་པ་ཡི་རིག ། ཆ་ཤས་ཅན་ཞེས་བྱ་བ་མེད། ། ཕྲ་རབ་རྡུལ་རྣམས་ཡོད་མ་ཡིན། །
རྨི་ལམ་ཉམས་སུ་མྱོང་བ་བཞིན། ། དམིགས་པ་མེད་པར་རབ་ཏུ་སྣང༌། ། གཟུང་དང་འཛིན་པ་ལས་གྲོལ་བའི། ། རྣམ་པར་ཤེས་པ་དོན་དམ་ཡོད། ། ཅེས་པ་རྣལ་འབྱོར་སྤྱོད་པའི་གཞུང༌། ། རྒྱ་མཚོའི་ཕ་རོལ་ཕྱིན་རྣམས་སྒྲོགས། ། རྣམ་ཤེས་དེ་ཡང་དོན་དམ་དུ། ། ཡོད་པར་མཁས་རྣམས་མི་འདོད་དེ། ། གཅིག་དང་དུ་མའི་རང་བཞིན་དང༌། ། བྲལ་བས་ནམ་མཁའི་པདྨ་བཞིན། །
ཡོད་མིན་མེད་མིན་ཡོད་མེད་མིན། ། གཉིས་ཀའི་བདག་ཉིད་མིན་པའང་མིན། ། མཐའ་བཞི་ལས་ནི་རྣམ་གྲོལ་བ། ། དེ་ནི་དབུ་མ་པ་ཡིས་རིག ། ཞེས་གསུངས་པ་དེ་ཉིད་ཐད་སོར་བཞག་ནས་དབུ་སེམས་གཉིས་ཀྱི་ཁྱད་པར་རྗེ་བཙུན་བྱམས་པའི་གཞུང་ལས་ཇི་ལྟར་འབྱུང་བ་དེ་ཉིད་རྒྱས་པར་བཤད་པ་ཡིན་ནོ། ། རྣམ་གཞག་ཞིབ་མོ་འདི་དག་མི་ཤེས་པར། རྗེ་བཙུན་བྱམས་པའི་གཞུང་བར་པ་གསུམ་དང༌། དེ་དག་གི་དགོངས་པ་འགྲེལ་པར་བྱེད་པའི་ཐོགས་མེད་སྐུ་མཆེད་ཀྱི་གཞུང་འཆད་པ་ལ། མཁས་པར་རློམ་པ་དེ་དག་ནི། ། དམིག་བུས་སྤངས་པའི་ལོང་བས་ལོང་བ་གཞན་ཁྲིད་ནས་ཉམ་ངའི་གཡང་སར་གོམ་པ་ཚམ་ཚོམ་མེད་པར་འདོར་བ་དག་དང་མཚུངས་ལ།
ལེགས་པར་བཤད་པ་འདི་ཙམ་ཞིག་གི་སྒྲོན་མེ་གང་གི་ལག་ཏུ་ཐོགས་པའི་བློ་གྲོས་ཀྱི་མིག་ཅན་དེས་ནི། རྗེ་བཙུན་བྱམས་པ་དང་འབྲེལ་བའི་ཆོས་སྡེ་ཉི་ཤུ་པོ་དག་གིས་ངེས་དོན་གྱི་ཁང་བཟང་ཆེན་པོ་གང་ན་འདུག་པའི་ངོ་མཚར་བའི་ཡ་མཚན་གྱི་ལྟད་མོ་མཚར་དུ་དངར་བ་དེ་དག་ཅི་དགར་བལྟ་བ་ལ། ཐོགས་པ་མེད་པའི་རྣམ་དཔྱོད་ཀྱི་དཔལ་དང་ལྡན་པར་འགྱུར་རོ། ། ཞེས་ཁོ་བོ་སྨྲའོ། ། གཉིས་པ་ཀླུ་སྒྲུབ་ཡབ་སྲས་ཀྱི་གཞུང་ལས་འབྱུང་བའི་དབུ་མ་ཇི་ལྟར་ཡིན་པའི་ཚུལ་བཤད་པ་ནི། སྤྱིར་ཀླུ་སྒྲུབ་ཞབས་ཀྱི་དགོངས་པ་དབྱིག་གཉེན་དང༌། ཕྱོགས་ཀྱི་གླང་པོ་དང༌། དཔལ་ལྡན་ཆོས་སྐྱོང་རྣམས་ཀྱིས་ཇི་ལྟར་བཀྲལ་བའི་ཚུལ་གྱི་ལུགས་དེ་ལྟར་ན། དབུ་མ་ནི་བཤད་མ་ཐག་པ་དེ་ཉིད་ལས་མ་འདས་ལ། སློབ་དཔོན་བདག་ཉིད་ཆེན་པོའི་དེའི་དགོངས་པ་འགྲེལ་པ་ལ་ལུགས་གཞན་ལས་ཆེས་ཆེར་ཁྱད་པར་དུ་འཕགས་པ་བསྙེངས་བྲལ་ཟླ་བའི་ཞབས་ཀྱིས་བཀྲལ་བ་ལས་འདི་ལྟར་འབྱུང་སྟེ།
ཇི་སྐད་དུ། ལུགས་འདི་དགེ་སློང་ཟླ་གྲགས་ཀྱིས། ། དབུ་མའི་བསྟན་བཅོས་ལས་བཏུས་ནས། ། ལུང་ཇི་བཞིན་དང་མན་ངག་ནི། ། ཇི་ལྟ་བ་བཞིན་བརྗོད་པ་ཡིན། ། འདི་ལས་གཞན་ན་ཆོས་འདི་ནི། ། ཇི་ལྟར་མེད་པ་དེ་བཞིན་དུ། ། འདིར་འབྱུང་ལུགས་ཀྱང་གཞན་ན་ནི། ། མེད་ཅེས་མཁས་རྣམས་ངེས་པར་མཛོད། ། ཅེས་དང༌།
དེའི་འགྲེལ་པར། འདི་ལྟར་དབུ་མའི་བསྟན་བཅོས་མ་གཏོགས་པར་བསྟན་བཅོས་གཞན་ལས་སྟོང་པ་ཉིད་ཅེས་བྱ་བའི་ཆོས་འདི་ཕྱིན་ཅི་མ་ལོག་པ་མི་བརྗོད་པ་དེ་བཞིན་དུ་ཁོ་བོ་ཅག་གིས་འདིར་ལུགས་གང་ཞིག་རྒལ་ལན་དང་བཅས་པར་སྙད་པའི་ལུགས་འདི་ནས་འབྱུང་བ་དེ་ཡང༌། སྟོང་པ་ཉིད་ཀྱི་ཆོས་ལྟར་བཅོས་པ་གཞན་ན་མེད་དོ། ། ཞེས་མཁས་པ་རྣམས་ཀྱིས་ངེས་པར་མཛད་དུ་གསོལ། ཞེས་དང༌། གལ་ཏེ་གནས་བརྟན་དབྱིག་གཉེན་དང༌། ཕྱོགས་ཀྱི་གླང་པོ་དང༌། ཆོས་སྐྱོང་ལ་སོགས་པ་བསྟན་བཅོས་རྣམས་ཀྱི་མཛད་པ་པོ་སྔོན་བྱོན་ཟིན་པར་གྱུར་པ་དེ་དག་གིས་ཀྱང་ཡི་གེ་ཙམ་མཐོང་བས་འཇིགས་ཏེ། རྟེན་ཅིང་འབྲེལ་བར་འབྱུང་བའི་དོན་ཕྱིན་ཅི་མ་ལོག་པར་སྟོན་པ་འདི། ཡོངས་སུ་སྤངས་སམ་ཞེ་ན།
དེ་སྐད་དུ་སྨྲའོ། ། འདི་ཇི་ལྟར་རྟོགས་པར་བྱ་ཞེ་ན། བཤད་པ། དེ་ཉིད་བཤད་ཟིན་ཟབ་མོ་འཇིགས་རུང་འདི་ནི་སྔོན་གོམས་ཉིད་ལས་སྐྱེ་བོ་ཡིས། ། ངེས་པར་རྟོགས་འགྱུར་འདི་ནི་གསན་རྒྱ་ཆེ་ཡང་གཞན་གྱི་ཐུགས་སུ་ཆུད་མི་འགྱུར། ། ཞེས་དང༌། བརྒྱ་པའི་འགྲེལ་པ་ལས། དེ་འདི་ད་ལྟའི་སྙན་ངག་མཁན་གྱིས་རྣམ་གཉིས་བྱས། ། ད་ལྟ་བདག་གིས་གཅིག་ཏུ་དེ་རྣམས་དབྱེ་བར་བྱ། ། སློབ་དཔོན་ཀླུ་སྒྲུབ་སློབ་མར་སྣང་བར་འདོད་གྱུར་པ། །
དེ་ཕྱིར་འདི་ཡི་དེ་ཉིད་ཀླུ་སྒྲུབ་ལུགས་ལས་ལུགས་གཞན་ཡིན། ། ཞེས་བསྟན་བཅོས་མཛད་པའི་སློབ་དཔོན་དེ་དང་དེ་དག་གིས་ཀླུ་སྒྲུབ་ཞབས་ཀྱི་དགོངས་པ་ཇི་ལྟར་བཀྲལ་བ་དེ་དབུ་མའི་ལུགས་མ་ཡིན་པར་བཤད་ནས། ཤེར་ཕྱིན་གྱི་མདོ་ལས་ཆོས་ཐམས་ཅད་ངོ་བོ་ཉིད་མེད་པར་བཤད་པ་དེ་སྒྲ་ཇི་བཞིན་པ་ཉིད་དུ་ཁས་བླངས་ནས་ངོ་བོ་ཉིད་མེད་པར་སྨྲ་བའི་ཚུལ་དུ་འཆད་པ་འདི་ཁོ་ན་དབུ་མ་ཡིན་ནོ་ཞེས་འཆད་པར་བྱེད་དོ། ། འོ་ན་ལུགས་སྔ་མ་དེ་དབུ་མར་མི་རུང་བའི་རྒྱུ་མཚན་ཅི་ཞེ་ན། ཀུན་རྫོབ་དང་དོན་དམ་པའི་བདེན་པ་གཉིས་ཆར་ལས་ཉམས་པའི་ཕྱིར་རོ། ། དེའི་རྒྱུ་མཚན་ཡང་ཀུན་རྫོབ་ཀྱི་བདེན་པའི་མཚན་གཞིར་ནི་ཀུན་བཏགས་དང་གཞན་དང་གཉིས་ཀ་གཟུང་བར་བྱ་བ་ཡིན་པ་ལས། གཞན་དབང་གཅིག་པོ་ཁོ་ན་དེའི་མཚན་གཞིར་ཁས་བླངས་པས། ཀུན་རྫོབ་ཀྱི་བདེན་པ་ལས་ཉམས་པའི་ཕྱིར་དང༌། གཉིས་མེད་ཀྱི་ཡེ་ཤེས་བདེན་གྲུབ་ཏུ་ཁས་བླངས་པས་དོན་དམ་པའི་བདེན་པ་ལས་ཉམས་པའི་ཕྱིར་རོ། ། དེ་སྐད་དུ་ཡང༌།
ཚིག་གསལ་ལས། གང་ཞིག་གཞན་དབང་སེམས་དང་སེམས་ལས་བྱུང་བའི་དངོས་པོ་ཙམ་ཞིག་ཁས་བླངས་ནས། དེ་ལ་ཀུན་ཏུ་བཏགས་པའི་ངོ་བོ་ཉིད་མེད་པས། ཡོད་པར་ལྟ་བ་ཉིད་སྤོང་ཞིང༌། གཞན་དབང་གི་དངོས་པོ་ཀུན་ནས་ཉོན་མོངས་པ་དང༌། རྣམ་པར་བྱང་བའི་རྒྱུར་གྱུར་པ་ཙམ་ཞིག་ཡོད་པས། མེད་པར་ལྟ་བ་ཉིད་སྤོང་བར་བྱེད་པ་དེའི་ལྟར་ན། ཀུན་བཏགས་པ་ཡོད་པ་མ་ཡིན་པའི་ཕྱིར་དང༌། གཞན་གྱི་དབང་ཡོད་པའི་ཕྱིར། ཡོད་པ་ཉིད་དང་མེད་པ་ཉིད་དུ་ལྟ་བ་གཉིས་ཀར་ཡང་འགྱུར་བའི་ཕྱིར།
མཐའ་གཉིས་སྤངས་པར་ག་ལ་འགྱུར། དེའི་ཕྱིར་དབུ་མའི་ལྟ་བ་ཁོ་ན་ལ་ཡོད་པ་དང་མེད་པ་ཉིད་དུ་ལྟ་བར་ཐལ་བ་མེད་པ་ཡིན་གྱི། རྣམ་པར་ཤེས་པ་སྨྲ་བའི་ལྟ་བ་ལ་སོགས་པ་དག་ལ་ནི་མ་ཡིན་ནོ་ཞེས་ཤེས་པར་བྱའོ། ། ཞེས་པ་ནས་དེའི་ཕྱིར་ཐར་པ་འདོད་པ་དག་གིས་ཇི་སྲིད་དངོས་པོ་དང༌། དངོས་པོ་མེད་པར་ལྟ་བ་གཉིས་ཀྱི་གླགས་ཡོད་པ་དེ་སྲིད་དུ་འཁོར་བ་ཡིན་ནོ། ། ཞེས་རྟོགས་པར་བྱས་ནས་ལྟ་བ་འདི་གཉིས་བསལ་ཏེ། དབུ་མའི་ལམ་ཇི་ལྟ་བ་བཞིན་དུ་བསྒོམ་པར་བྱའོ། ། ཞེས་གསུངས་སོ། ། དེའི་དོན་ཡང་ཀུན་བཏགས་དང་གཞན་དབང་གཉིས་ཀ་འཁྲུལ་ངོར་ཡོད་མཉམ་དང༌། ཚད་མའི་ངོར་མེད་མཉམ་དུ་མཚུངས་པ་ལ།
ཡོད་མེད་ཀྱི་ཚུལ་སོ་སོར་ཕྱེ་ན་རྟག་ཆད་ཀྱི་མཐའ་ལས་མ་འདས་པའི་ཕྱིར། ཀུན་རྫོབ་ཀྱི་བདེན་པ་ལས་ཉམས་སོ་ཞེས་པ་དང༌། གཉིས་མེད་ཀྱི་ཡེ་ཤེས་བདེན་པར་གྲུབ་པ་ལ་སྒྲུབ་བྱེད་མེད་པ་དང༌། གནོད་བྱེད་ཡོད་པའི་ཕྱིར་ཡང༌། དོན་དམ་པའི་བདེན་པ་ལས་ཉམས་སོ། ། དང་པོ་སྒྲུབ་བྱེད་མེད་པ་ནི། ཇི་སྐད་དུ། གལ་ཏེ་གཟུང་མེད་འཛིན་པ་ཉིད་བྲལ་ཞིང༌། ། གཉིས་ཀྱིས་སྟོང་པའི་གཞན་དབང་དངོས་ཡོད་ན། ། འདི་ཡི་ཡོད་པ་གང་གིས་ཤེས་པར་འགྱུར། །
ཞེས་པའོ། ། གཉིས་པ་གནོད་བྱེད་ནི། འོ་ན་གཉིས་མེད་ཀྱི་ཡེ་ཤེས་སྐད་ཅིག་མ་ཅིག་ལ་ཡང༌། སྐྱེ་འཇིག་གནས་གསུམ་གྱི་ཆ་སོ་སོར་ཕྱེ་ནས་དཔྱད་པ་དེའི་ཚེ་ན། དཔྱད་མི་བཟོད་ལ། མི་བཟོད་ཀྱང་བདེན་པར་གྲུབ་ན། ཆད་པའི་ལྟ་བར་སོང་སྟེ། བདེན་པར་གྲུབ་པའི་དོན་ཞིག་ལ་རིགས་པས་བཤིག་པ་ན་འཇིག་པར་ནུས་པའི་ཕྱིར། ཞེས་འཆད་པ་ནི། ཇི་སྐད་དུ།
གང་ཕྱིར་དངོས་པོ་འདི་དག་རྣམ་དཔྱད་ན། ། དེ་ཉིད་བདག་ཅན་དངོས་ལས་ཚུ་རོལ་ཏུ། ། གནས་རྙེད་མ་ཡིན་དེ་ཕྱིར་འཇིག་རྟེན་གྱི། ། ཐ་སྙད་བདེན་ལ་རྣམ་པར་དཔྱད་མི་བྱ། ། ཞེས་གསུངས་སོ། ། ལུང་འདི་དོན་དེའི་ཤེས་བྱེད་དུ་མ་འབྲེལ་བ་མ་ཡིན་ཏེ། ལུང་དེས་ནི་དངོས་པོ་གང་ལ་ཡང་རིགས་པས་རྣམ་པར་དཔྱད་ན་བདེན་གྲུབ་ཀྱི་གནས་མི་རྙེད་པར་བཤད་པའི་ཕྱིར་རོ། ། འོ་ན། ཐ་སྙད་བདེན་ལ་རྣམ་པར་དཔྱད་མི་བྱ། ། ཞེས་དོན་དམ་པའི་བདེན་པ་ལ་མི་དཔྱོད་པར་བཤད་པ་མ་ཡིན་ནམ་ཞེ་ན།
ཐ་སྙད་ཀྱི་བདེན་པ་ལ་དཔྱད་ན་དེ་ལས་ཉམས་པ་ཡིན་གྱི། དོན་དམ་པའི་བདེན་པ་ལ་ནི་དེ་ལྟར་དཔྱད་ཀྱང་དེ་ལས་ཉམས་པའི་སྐྱོན་ཡོད་པ་མ་ཡིན་ཏེ། དཔྱད་ན་རྙེད་རྒྱུ་མ་བྱུང་བ་དེ་ཉིད་དོན་དམ་པའི་འཇོག་ཚུལ་བླ་ན་མེད་པ་ཡིན་པའི་ཕྱིར། དེ་ལྟར་ན་ཐོགས་མེད་སྐུ་མཆེད་ཀྱི་གཞུང་ལས་འབྱུང་བའི་དབུ་མའི་ཚུལ་ལུགས་དེ་ནི་དངོས་པོར་སྨྲ་བའི་ཚུལ་ལུགས་ལས་གཞན་དུ་མ་འདས་པའི་ཕྱིར། དབུ་མ་མ་ཡིན་ནོ། ། ཇི་ལྟར་ཞེ་ན། ཀུན་རྫོབ་ཀྱི་དངོས་པོ་ཀུན་རྫོབ་ཏུ་བདེན་པ་དང༌། དོན་དམ་པའི་དངོས་པོ་དོན་དམ་དུ་བདེན་པ་གཉིས་ཀ་རང་གི་གྲུབ་པའི་མཐས་རྣམ་པར་བརྟགས་ནས་སྨྲས་པའི་ཕྱིར། ཞེས་བྱ་བ་ནི་ཟླ་བའི་ཞབས་ཀྱི་དགོངས་པའོ། ། ཞི་འཚོ་ཡབ་སྲས་ལྟར་ན་ནི།
སྐུ་མཆེད་གཉིས་ཀྱི་ལུགས་གོང་དུ་བཤད་མ་ཐག་པ་དེ་མཐར་ཐུག་གི་དབུ་མ་དང་ཀླུ་སྒྲུབ་ཞབས་ཀྱི་མཐར་ཐུག་གི་དགོངས་པ་མ་ཡིན་ཡང༌། མཐར་ཐུག་གི་དབུ་མ་དེར་འཇུག་པའི་ཐབས་དང་ལམ་བླ་ན་མེད་པ་ཡིན་ཏེ། དབུ་མའི་ཚུལ་ལུགས་སྔ་མ་དེར་ཞུགས་པ་མཐར་ཕྱིན་པ་ན། གཉིས་མེད་ཀྱི་ཤེས་པ་འབའ་ཞིག་ལས་གཞན་བདེན་པར་གྲུབ་པའི་ལྷག་མ་ཅི་ཡང་མ་ལུས་པས། རྟེན་འབྲེལ་ལ་སོགས་པའི་གཏན་ཚིགས་ཀྱིས་དེ་གཅིག་པུ་ཁོ་ན་བདེན་མེད་དུ་བསྒྲུབས་པ་ན། མཐར་ཐུག་གི་དབུ་མ་དེར་སླེབ་པའི་ཕྱིར། དེ་སྐད་དུ་ཡང༌། དབུ་མའི་རྒྱན་ལས། རྒྱུ་དང་འབྲས་བུར་གྱུར་པ་ཡང༌། ། ཤེས་པ་འབའ་ཞིག་ཁོ་ན་སྟེ། །
རང་གིས་གྲུབ་པ་གང་ཡིན་པ། ། དེ་ནི་ཤེས་པར་གནས་མ་ཡིན། ། ཞེས་དང༌། དེའི་རང་འགྲེལ་དུ། སེམས་ཙམ་ལ་ནི་བརྟེན་ནས་སུ། ། ཕྱི་རོལ་དངོས་མེད་ཤེས་པར་བྱ། ། ཚུལ་འདིར་བརྟེན་ནས་དེ་ལ་ཡང༌། ། ཤིན་ཏུ་བདག་མེད་ཤེས་པར་བྱ། ། སེམས་ཙམ་གྱི་ཚུལ་ལ་བརྟེན་ནས་བདག་དང་བདག་གི་དང༌། གཟུང་བ་དང༌།
འཛིན་པ་ལ་སོགས་པ་རང་བཞིན་མེད་པར་ཚད་མ་ཁོ་ནས་རྟོགས་སོ། ། མཐའ་ཐམས་ཅད་སྤངས་པའི་དབུ་མའི་ལམ་འདི་རྟོགས་ན། གཅིག་དང་དུ་མའི་རང་བཞིན་དང་བྲལ་བས་རང་བཞིན་མེད་པར་ཤིན་ཏུ་རྟོགས་སོ། ། ཞེས་དང༌། རྣལ་འབྱོར་གྱི་ས་བཞི་པ་ལས་ཀྱང༌། དེ་ཡང་རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར། སྒྱུ་མ་བཞིན་དུ་ངོ་བོ་ཉིད་མེད་དོ། ། ཞེས་སོགས་རྒྱས་པར་གསུངས་སོ། ། སློབ་དཔོན་ཟླ་བའི་ཞབས་ཀྱིས་ནི། ཐ་སྙད་དུ་ཡང་རྣལ་འབྱོར་སྤྱོད་པའི་ཚུལ་འདི་ཞལ་གྱིས་མི་བཞེས་ཏེ།
ཇི་སྐད་དུ། འདིར་འབྱུང་ལུགས་ཀྱང་གཞན་ན་ནི། ། མེད་ཅེས་མཁས་རྣམས་ངེས་པར་མཛོད། ། ཅེས་གསུངས་པ་དང༌། ཐ་སྙད་དུ་ཕྱི་རོལ་གྱི་དོན་མེད་ཅིང་རྣམ་པར་ཤེས་པ་ཡོད་པ་ཞེས་བྱ་བའི་ཐེམ་སྐས་ཀྱི་རིམ་པ་དེ་ལྟ་བུ་མི་བཞེད་པའི་ཕྱིར་ཏེ། ཇི་སྐད་དུ། སེམས་ཡོད་ཉིད་ན་གཟུགས་མེད་མ་འཛིན་ཅིག ། གཟུགས་མེད་ཉིད་ནའང་སེམས་ཡོད་མ་འཛིན་ཅིག ། ཅེས་འཆད་པའི་ཕྱིར་རོ། ། དེ་ལྟར་གྲུབ་མཐའ་སྨྲ་བ་བཞིའི་ཟླས་ཕྱེ་བའི་དབུ་མ་པ་ནི་ངོ་བོ་ཉིད་མེད་པར་སྨྲ་བ་དེ་ཁོ་ནའོ། །
ཞེས་བྱ་བ་ནི་དབུ་མ་ཐལ་རང་དུ་སྨྲ་བའི་སློབ་དཔོན་དག་གི་བཞེད་པའོ། ། གཉིས་པ་མཐའ་བྲལ་གྱི་ལྟ་བ་ཉིད་རྒྱས་པར་བཤད་པ་ལ། རང་གི་ལུགས་བཞག་པ་དང༌། དེ་ཉིད་གངས་ཅན་དུ་སྔོན་བྱོན་པའི་ཆེན་པོ་དག་གི་བཞེད་པར་སྒྲུབ་པ་དང༌། གངས་ཅན་པ་ཕྱི་མ་དག་གིས་རྣམ་པར་བཏགས་པའི་མཐའ་བསལ་བའོ། ། དང་པོ་ལ། གང་ཟག་གི་བདག་མེད་པའི་ལྟ་བ་བཤད། ཆོས་ཀྱི་བདག་མེད་པའི་ལྟ་བ་བཤད་པའོ། ། དང་པོ་ལ་མཉམ་བཞག་ཏུ་རྟོགས་པའི་ལྟ་བ་ངོས་བཟུང༌། དེ་རྗེས་ཐོབ་ཏུ་ཡིད་ལ་བྱེད་པའི་ལྟ་བ་ཇི་ལྟར་ཡིན་པའོ། །
དང་པོ་ནི། གོང་དུ་རྒྱས་པར་བཤད་ཟིན་པ་ལྟར། ངར་འཛིན་ལྷན་སྐྱེས་ཀྱི་གཟུང་བྱར་གྱུར་པའི་ང་ཙམ་དེ་དང༌། དེ་གང་ལ་འདོགས་པའི་གཞིར་གྱུར་པའི་ཕུང་པོ་དག་ཕན་ཚུན་དུ་གཅིག་དང་ཐ་དད་ལ་སོགས་པ་གང་དུ་གྲུབ་ཚོལ་བྱེད་ཀྱི་རིགས་པ་ལྔའམ་བདུན་གྱིས་རྩལ་བའི་ཚེ་གང་དུ་ཡང་མ་རྙེད་པ་དེའི་ཚེ། དེ་ཉིད་ཀྱི་ངང་ལ་མཉམ་པར་འཇོག་པ་ཡིན་ལ། དེའི་ཚེ་མཉམ་པར་འཇོག་མཁན་གྱི་བློ་དེ་ཉིད་ལ་ལྟ་བ་ཞེས་བྱའོ། ། གཉིས་པ་ནི་མཉམ་གཞག་དེ་ལས་ལངས་པའི་རྗེས་ཐོབ་ཏུ། གང་ཟག་གི་བདག་མེད་དོ་ཞེས་བྱ་བ་ཡིད་ལ་བྱེད་ཅིང༌། དེའི་ཚེ་གང་ཟག་གི་བདག་བཀག་ཙམ་གྱི་མེད་པར་དགག་པ་དེ་ལ། ལྟ་བའི་ཡུལ་དང༌།
དེ་ལྟར་ཡིད་ལ་བྱེད་པའི་ཤེས་རབ་རྟོག་བཅས་སམ་རྟོག་མེད་ཀྱི་ངོ་བོར་སྐྱེས་པ་ཞིག་ཡོད་པ་དེ་ལ། ཡུལ་ཅན་ལྟ་བ་ཞེས་ཐ་སྙད་འདོགས་སོ། ། དེ་ཡང་དབུ་མ་རང་རྒྱུད་པ་ལྟར་ན། ལྟ་བ་དེ་རྒྱུད་ལ་སྐྱེ་བ་ལ་གདགས་གཞི་ཕུང་པོ་བདེན་མེད་དུ་རྟོགས་པ་སྔོན་དུ་འགྲོ་མི་དགོས་ལ། ཐལ་འགྱུར་བ་ལྟར་ན་དེ་སྔོན་དུ་འགྲོ་དགོས་པ་ནི། ཐལ་རང་གི་ཁྱད་པར་ཡིན་ལ། གཉིས་ཀ་ལྟར་ཡང་མཉམ་གཞག་ཏུ་ཕུང་པོའི་སྟེང་དུ་ང་མ་མཐོང་བ་ཉིད་གང་ཟག་གི་བདག་མེད་པའི་དོན་ཡིན་ལ། རྗེས་ཐོབ་ལ་གཉིས་ཏེ། རྟོག་པ་མེད་པའི་ཤེས་རབ་ཀྱིས་ང་མ་མཐོང་བ་དང༌། ཤེས་རབ་རྟོག་བཅས་ཀྱིས་ང་མེད་པར་མཐོང་བ་གཉིས་ཏེ།
དེ་ལྟར་གཉིས་ལས་ལྟ་བ་མཚན་ཉིད་པ་ནི། དང་པོ་ཉིད་ཡིན་ལ། གཉིས་པ་ནི་ལྟ་བ་དངོས་མ་ཡིན་ཏེ། མཚན་མར་འཛིན་པའི་ཕྱིར་རོ། ། ཕུང་པོའི་སྟེང་དུ་ང་མ་མཐོང་བ་ཞེས་བྱ་བ་དེ་ལའང༌། མ་མཐོང་བའི་ཚུལ་རྣམ་པ་གཉིས་ཏེ། སོ་སོར་རྟོག་པའི་ཤེས་རབ་ཀྱིས་དཔྱད་པ་སྔོན་དུ་སོང་བའི་རྒྱུ་མཚན་གྱིས་མ་མཐོང་བ་དང༌། དེ་སྔོན་དུ་མ་སོང་ཡང་མ་མཐོང་བའོ། ། དང་པོ་ནི་ཡང་དག་པའི་ལྟ་བ་དངོས་ཡིན་ལ། གཉིས་པ་བརྒྱལ་བ་དང༌།
གཉིད་ཐུག་པོ་ལོག་པ་དང༌། འཆི་བའི་སྲིད་པ་ལ་གནས་པ་ལྟ་བུའི་ཚེ་མ་མཐོང་བ་དང༌། གྲུབ་པའི་མཐའ་ངན་པའི་རྟོག་པ་སྔོན་དུ་བཏང་ནས་གང་ཅི་ཡང་ཡིད་ལ་མི་བྱེད་པ་ནི། དོན་དམ་པ་སྒོམ་པ་ཡིན་ནོ། ། ཞེས་བྱ་བའི་ཚུལ་གྱིས་བདག་མ་མཐོང་པ་གཉིས་ལས། དེ་གཉིས་ཀ་ཡང་དག་པའི་ལྟ་བ་མ་ཡིན་ཏེ། བདག་ཏུ་འཛིན་པའི་འཛིན་སྟངས་ལ་ཅུང་ཟད་ཀྱང་མི་གནོད་པའི་ཕྱིར་རོ། ། གཉིས་པ་ཆོས་ཀྱི་བདག་མེད་པའི་ལྟ་བ་ལ་གཉིས་ཏེ། མཉམ་བཞག་ཏུ་སྒོམ་པའི་ལྟ་བ་དང༌། རྗེས་ཐོབ་ཏུ་ཡིད་ལ་བྱེད་པའི་ལྟ་བའོ། །
དང་པོ་ནི། གོང་དུ་རྒྱས་པར་བཤད་ཟིན་པ་ལྟར་གཉིས་ཏེ། བདེན་འཛིན་གྱི་སྤྲོས་པ་གཅོད་པའི་ལྟ་བ་དང༌། བདེན་མེད་ཀྱི་སྤྲོས་པ་ཡང་གཅོད་པའི་ལྟ་བའོ། ། དང་པོ་ནི། མྱུ་གུ་ལྟ་བུ་དཔྱད་གཞིར་བཟུང་ནས་གཅིག་དང་དུ་མ་གང་དུ་གྲུབ་དཔྱོད་པའི་རིགས་པ་དང༌། མཐའ་བཞི་པོ་གང་ལས་སྐྱེས་དཔྱོད་པའི་རིགས་པ་དེའི་ངོར་ཅི་ཡང་མ་རྙེད་པ་དེའི་ཚེ། ཅི་ཡང་མ་རྙེད་པ་དེའི་ངང་ལ་མཉམ་པར་འཇོག་པ་ཡིན་ལ། དེ་ལྟར་མཉམ་པར་བཞག་པའི་མཉམ་བཞག་དེའི་ངོ་བོ་ནི་ཡུལ་སྟོང་ཉིད་དང༌། ཡུལ་ཅན་ཡེ་ཤེས་ཀྱི་དབྱེ་བ་སོ་སོ་ཐ་དད་པ་གཉིས་ཡོད་པ་མ་ཡིན་གྱི།
སྟོང་པ་ཉིད་དང་དབྱེར་མེད་པའི་ཡེ་ཤེས་དེ་ཉིད་ལ་ཆོས་ཀྱི་བདག་མེད་རྟོགས་པའི་ལྟ་བ་ཞེས་བྱའོ། ། དེའི་རྗེས་ཐོབ་ཏུ་ཡིད་ལ་བྱ་བའི་རིམ་པ་ནི། མཉམ་བཞག་དེ་ལས་ལངས་པ་ན་མྱུ་གུ་ལྟ་བུ་བདེན་པའི་གཅིག་དང་དུ་མ་དང་བྲལ་ལོ་ཞེས་བྱ་བ་དང༌། བདེན་པར་མེད་དོ་ཞེས་བྱ་བ་ཡིད་ལ་བྱེད་ལ། དེ་ལ་ཡང་ཡུལ་དང་ཡུལ་ཅན་གཉིས་ཀྱི་སྣང་བ་མི་འཆར་བ་རྟོག་མེད་ཀྱི་ཤེས་རབ་དང༌། གཉིས་ཀྱི་སྣང་བ་འཆར་བ་རྟོག་བཅས་ཀྱིས་ཤེས་རབ་གཉིས་ལས། དང་པོ་ལྟ་བ་དངོས་ཡིན་ལ། གཉིས་པ་ནི་ལྟ་བ་དངོས་མ་ཡིན་ཏེ། མཚན་མར་འཛིན་པའི་བློ་ཡིན་པའི་ཕྱིར། གཉིས་པ་བདེན་མེད་ཀྱི་སྤྲོས་པ་གཅོད་པའི་ལྟ་བ་ལ་ཡང༌།
མཉམ་བཞག་དུ་སྒོམ་པའི་ཚུལ་དང༌། རྗེས་ཐོབ་ཏུ་ཡིད་ལ་བྱེད་པའི་རིམ་པའོ། ། དང་པོ་ནི། མྱུ་གུ་བདེན་པས་སྟོང་པ་དེ་ལྟ་བུ་དཔྱད་གཞིར་གཟུང་ནས་གང་དུ་གྲུབ་དཔྱོད་པའི་རིགས་པ་དེས་དཔྱད་པ་ན། གང་དུ་ཡང་མ་རྙེད་པ་དེའི་ཚེ་དེ་ཉིད་ཀྱི་ངང་ལ་མཉམ་པར་འཇོག་པ་ཡིན་ལ། དེ་དུས་ཀྱི་ཡུལ་སྤྲོས་བྲལ་དང་གཉིས་སུ་མེད་པའི་མཉམ་བཞག་གི་ཡེ་ཤེས་དེ་ལ། སྤྲོས་བྲལ་དང༌། བརྗོད་བྲལ་གྱི་ལྟ་བ་ཞེས་བྱ་སྟེ། སོ་སོར་རྟོག་པའི་ཤེས་རབ་ཀྱིས་དཔྱད་པ་སྔོན་དུ་བཏང་ནས་སྤྲོས་པའི་མཐའ་གང་ཡང་མ་གཟིགས་པའི་ཤེས་རབ་ཡིན་པའི་ཕྱིར། གཉིས་པ་ནི་མཉམ་བཞག་དེས་དྲངས་པའི་རྗེས་ཐོབ་ཏུ་བདེན་པའི་སྤྲོས་པ་དང༌།
བདེན་མེད་ཀྱི་སྤྲོས་པ་གང་ཡང་མེད་དོ། ། ཞེས་བྱ་བ་ཡིད་ལ་བྱེད་ཅིང༌། ཐ་སྙད་འདོགས་པར་བྱེད་ལ། དེའི་ཚེ་ཡང་དེ་ལྟར་ཡིད་ལ་བྱེད་པའི་ཤེས་རབ་རྟོག་པའི་ངོ་བོར་སྐྱེས་པ་དེ་ནི། ལྟ་བ་དངོས་མ་ཡིན་ཏེ། སྤྲོས་བྲལ་གྱི་མཚན་མ་འཛིན་པའི་རྟོག་པ་ཡིན་པའི་ཕྱིར། རྗེས་ཐོབ་ཏུ་དབང་ཤེས་ལ་སྤྲོས་པའི་མཚན་མ་སྣང་ཡང༌། ཡིད་ཀྱི་ཤེས་པས་བདེན་མེད་སྒྱུ་མ་ལྟ་བུ་མངོན་སུམ་དུ་རྟོགས་པའི་སྣང་བཅས་ཀྱི་རྣལ་འབྱོར་མངོན་སུམ་འབྱུང་ལ། དེ་ལྟ་བུ་དེ་ཡང་ལྟ་བ་དངོས་ཡིན་ཏེ། སོ་སོར་རྟོག་པའི་ཤེས་རབ་ཀྱིས་དཔྱད་པ་སྔོན་དུ་བཏང་ནས་སྤྲོས་པའི་མཚན་མ་ཅི་ཡང་མི་འཛིན་པའི་ཤེས་རབ་ཡིན་པའི་ཕྱིར་རོ། །
འོ་ན་འདི་ལ་སྒྱུ་མའི་མཚན་མར་འཛིན་པ་ཅུང་ཟད་ཡོད་པ་མ་ཡིན་ནམ་ཞེ་ན། དེའི་ཚེ་སྒྱུ་མའི་མཚན་མར་འཛིན་མཁན་དང༌། ལྟ་བའི་ལྡོག་ཆ་སོ་སོར་ཕྱེད་དགོས་པ་ཡིན་ཏེ། དེའི་ཚེ་སྒྱུ་མའི་མཚན་མ་སྣང་བ་དེ་ནི། དབང་ཤེས་ལ་སྣང་བ་ཡིན་ཀྱང༌། དབང་ཤེས་ཀྱི་ཆ་ནས་ལྟ་བར་མི་འཇོག་ལ། དེའི་ཚེ་ཡིད་ཀྱི་ཤེས་པས་སྤྲོས་པའི་མཚན་མ་གང་དུ་ཡང་མི་རྟོག་པའི་ཆ་ནས་ལྟ་བར་འཇོག་པའི་ཕྱིར་རོ། ། དེ་ལྟར་བཤད་པ་དེ་དག་ལ་ཡང༌། དངོས་བཏགས་ཀྱི་ཆ་སོ་སོར་ཕྱེ་ན་རྟགས་ལ་བརྟེན་པའི་རིགས་ཤེས་དང༌། འཇིག་རྟེན་པའི་སྒོམ་བྱུང་གི་ཤེས་རབ་ལྟ་བུ་ལྟ་བ་རྗེས་མཐུན་པ་དང༌།
སྣང་བཅས་དང་སྣང་མེད་ཀྱི་རྣལ་འབྱོར་མངོན་སུམ་ལྟ་བུ་བདག་མེད་པའི་ལྟ་བ་མཚན་ཉིད་པ་གཉིས་གཉིས་སུ་དབྱེ་བར་བྱའོ། ། ལྟ་བ་རྗེས་མཐུན་པར་བཞག་པ་དེ་དག་ཀྱང་ལྟ་བའི་ཆ་དང༌། མཚན་འཛིན་གྱི་ཆ་མ་འདྲེས་པར་འབྱེད་དགོས་ཏེ། རྟགས་ལ་བརྟེན་ནས་བདེན་སྟོང་དང་སྤྲོས་བྲལ་རྟོགས་པའི་ལྡོག་ཆ་ནས་ལྟ་བར་འཇོག་ལ། དེ་དང་དེར་ཞེན་པའི་ཆ་ནས་སྤང་བྱར་བཞག་དགོས་པའི་ཕྱིར་རོ། ། འོ་ན་ལྟ་བ་རྟོགས་པའི་མངོན་སུམ་གྱིས་བདག་མེད་པ་གཉིས་ཀྱི་རང་ལྡོག་ནས་ཡུལ་དུ་མི་བྱེད་པར་བདག་གཉིས་ཀྱི་ངོ་བོ་མ་མཐོང་བ་ལ་བདག་མེད་མཐོང་ངོ་ཞེས་བྱ་བའི་ཐ་སྙད་འདོགས་པ་འདི་ལ། ཚད་མར་གྱུར་པའི་ལུང་དུ་བྱ་བ་ཅི་ཞིག་ཡོད་ཅེ་ན། བཤད་པ་ཇི་སྐད་དུ། རྒྱལ་བ་སྐྱེད་མ་ལས། གཟུགས་རྣམས་མི་མཐོང་ཚོར་བ་དག་ཀྱང་མི་མཐོང་ཞིང༌། །
འདུ་ཤེས་མཐོང་བ་མེད་ལ་སེམས་པ་མི་མཐོང་ཞིང༌། ། གང་ལ་རྣམ་པར་ཤེས་དང་སེམས་ཡིད་མཐོང་མེད་པ། ། འདི་ནི་ཆོས་མཐོང་ཡིན་ཞེས་དེ་བཞིན་གཤེགས་པས་བསྟན། ། ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། ། ནམ་མཁའ་ཇི་ལྟར་མཐོང་ཞེས་དོན་འདི་བརྟག་པར་གྱིས། ། དེ་ལྟར་ཆོས་མཐོང་བ་ཡང་དེ་བཞིན་གཤེགས་པས་བསྟན། ། མཐོང་བ་དཔེ་གཞན་གྱིས་ནི་སྙད་པར་ནུས་མ་ཡིན། ། ཞེས་དང༌། གང་ཚེ་འདུས་བྱས་འདུས་མ་བྱས་དང་དཀར་ནག་ཆོས། ། ཤེས་རབ་ཀྱིས་ནི་བཤིག་ན་རྡུལ་ཙམ་མི་དམིགས་ཚེ། །
འཇིག་རྟེན་དག་ན་ཤེས་རབ་ཕ་རོལ་ཕྱིན་གྲངས་འགྲོ། ། ཞེས་དང༌། ཆོས་ཡང་དག་པར་སྡུད་པ་ལས། ཅི་ཡང་མ་མཐོང་བ་ནི་དོན་དམ་པ་མཐོང་བའོ། ། ཞེས་དང༌། འཇུག་འགྲེལ་ལས། རྣམ་པ་དེ་ལྟ་བུའི་རང་བཞིན་མཐོང་བ་མེད་པ་ཉིད་མ་ཡིན་ནམ། དེའི་ཕྱིར་ཇི་ལྟར་དེ་དག་གིས་གཟིགས་ཞེ་ན། བདེན་མོད་ཀྱི་འོན་ཀྱང༌། མ་གཟིགས་པའི་ཚུལ་གྱིས་དེ་དག་གིས་གཟིགས་སོ་ཞེས་བརྗོད་དོ། །
ཞེས་གསུངས་སོ། ། རྒྱན་ལས་ཀྱང༌། མ་མཐོང་སྟོན་པར་མཛད་པ་དང༌། ། ཞེས་གསུངས་པ་དང༌། དེ་སྐད་དུ་བདེན་གཉིས་ཆུང་བ་ལས། འདི་ལྟར་སྣང་བའི་དངོས་པོ་འདི། ། རིགས་པས་བརྟགས་ན་འགའ་མི་རྙེད། ། མ་རྙེད་པ་དེ་དོན་དམ་མོ། ། ཞེས་སོགས་རྒྱ་ཆེར་གསུངས་པ་ལས་ཤེས་སོ། ། དེ་ལ་ཕྱིས་ཀྱི་རྟོག་གེ་པ་དག་ན་རེ།
བདག་མེད་པ་གཉིས་དང༌། ཆོས་ཉིད་དང༌། དོན་དམ་པའི་བདེན་པ་སོགས་ཀྱི་རང་ལྡོག་ནས་རྣལ་འབྱོར་མངོན་སུམ་གྱིས་མ་རྟོགས་ན། ལུང་དང་རིགས་པ་དུ་མ་དག་དང་འགལ་བར་འགྱུར་རོ། ། ཞེས་མགྲིན་གཅིག་ཏུ་སྨྲ་བར་བྱེད་དོ། ། དེ་ཡང་ཤེས་བརྗོད་ཀྱི་ཐ་སྙད་འདོགས་པའི་ཚེ་དེ་ལྟར་ཁས་བླངས་པ་ལ་འགལ་བ་མེད་མོད། ལྟ་བའི་སྤྲོས་པ་གཅོད་པའི་ཚེ། ཆོས་ཉིད་དང་དོན་དམ་པའི་བདེན་པ་ཞེས་བྱ་བ་ལ་སོགས་པའི་རང་ལྡོག་སོ་སོ་བ་མང་པོ་ཁས་བླངས་ནས། དེ་དང་དེ་འཕགས་པའི་མཉམ་གཞག་ཡེ་ཤེས་ཀྱིས་མངོན་སུམ་དུ་རྟོགས་སོ་ཞེས་ཁས་ལེན་པ་ནི། དབུ་མ་པ་དག་གི་ཚུལ་ལུགས་མ་ཡིན་ཏེ།
ལུང་དང་རིགས་པ་དང་འགལ་བའི་ཕྱིར་རོ། ཇི་ལྟར་ཞེ་ན། འཇུག་འགྲེལ་དུ་མདོ་དྲངས་པ་ལས། ལྷའི་བུ་དག་དོན་དམ་པའི་བདེན་པ་ནི་རྣམ་པ་ཐམས་ཅད་ཀྱི་མཆོག་དང་ལྡན་པ། ཐམས་ཅད་མཁྱེན་པའི་ཡེ་ཤེས་ཀྱི་ཡུལ་གྱི་བར་ལས་འདས་པ་ཡིན་ཏེ། ཇི་ལྟར་དོན་དམ་པའི་བདེན་པའོ། ། ཞེས་བརྗོད་པ་ལྟར་ནི་མ་ཡིན་ནོ་ཞེས་དང༌། ཡང་མདོ་དྲངས་པ་ལས། དོན་དམ་པའི་བདེན་པ་གང་ཞེ་ན། གང་ལ་སེམས་ཀྱི་རྒྱུ་བ་ཡང་མེད་ན་ཡི་གེ་རྣམས་ལྟ་ཅི་སྨོས།
ཞེས་ཆོས་ཉིད་འཛིན་པའི་རྟོག་པ་ལ་ཤར་བའི་ཆོས་ཉིད་དེ་དོན་དམ་པའི་བདེན་པ་མ་ཡིན་པར་བཤད་པ་དང༌། ཇི་སྐད་དུ། ཇི་ལྟར་སེམས་ནི་རྣམ་པ་ཅན་དུ་འགྱུར་བ་དེ་ཡི་ཡུལ། ། དེ་ཡོངས་ཤེས་པ་དེ་བཞིན་ཐ་སྙད་བརྟེན་ནས་རིག་པ་ཡིན། ། ཞེས་དང༌། དེའི་རང་འགྲེལ་དུ། དེའི་ཕྱིར་བཏགས་པ་ལས་དེ་ཁོ་ན་ཉིད་རྟོགས་སོ་ཞེས་རྣམ་པར་གཞག་གི དངོས་སུ་ན་འགའ་ཞིག་གིས་འགའ་ཞིག་ཤེས་པ་ནི་མ་ཡིན་ཏེ། ཤེས་པ་དང་ཤེས་བྱ་གཉིས་ཀ་ཡང་མ་སྐྱེས་པ་ཉིད་ཀྱི་ཕྱིར་རོ། ། ཞེས་གསུངས་པ་དང༌།
དེའི་ཤེས་བྱེད་ཀྱི་དཔེ་འཆད་པ་ན་ཡང༌། མདོ་སྡེ་པའི་ལུགས་ལ་སྔོ་སྣང་དབང་ཤེས་སྔོན་པོའི་རྣམ་པར་སྐྱེས་པ་ལ། དེ་རྟོགས་པའི་ཐ་སྙད་བྱས་པ་ཡིན་གྱི། དེས་དེ་མངོན་སུམ་དུ་མ་རྟོགས་པ་དཔེར་མཛད་ནས་མངོན་སུམ་གྱིས་ཆོས་ཉིད་ཀྱི་རང་ལྡོག་ནས་དངོས་སུ་མ་རྟོགས་པར་བཤད་པ་དང༌། ཇི་སྐད་དུ། དོན་དམ་བློ་ཡིས་སྤྱོད་ཡུལ་མིན། ། ཞེས་གསུངས་སོ། ། རིགས་པ་དང་འགལ་བ་ཡང་གོང་དུ་རྒྱས་པར་བཤད་ཟིན་པ་བཞིན་ཆོས་ཉིད་དང༌། སྟོང་ཉིད་དང༌། དོན་དམ་པའི་བདེན་པ་དང༌།
གནས་ལུགས་དང་རང་བཞིན་ལ་སོགས་པའི་ལྡོག་པ་ནས་ནི། སྤྱི་དང༌། གཞན་སེལ་དང༌། ལྡོག་པ་དང༌། རྟག་པ་དང༌། དངོས་མེད་ལས་མ་འདས་ལ། དེ་དག་སྣང་ཡུལ་དུ་བྱེད་པའི་མངོན་སུམ་ནི་སྲིད་པ་མ་ཡིན་ཏེ། ཇི་སྐད་དུ། རྣམ་རྟོག་མེད་པར་སྤྱི་འཛིན་མིན། ། ཞེས་གསུངས་པའི་རིགས་པ་དང་འགལ་བའི་ཕྱིར་དང༌།
གཞན་ཡང་ཚད་མ་མངོན་སུམ་གཅིག་པུར་འདོད་པའི་ལོག་པར་རྟོག་པ་གང་གིས་ཀྱང་བཟློག་མི་ནུས་པར་འགྱུར་ཏེ། ཚད་མ་ལ་མངོན་རྗེས་གཉིས་སུ་གྲངས་ངེས་པར་སྒྲུབ་པའི་རིགས་པའི་གཙོ་བོ་ནི། གཞལ་བྱ་ལ་རང་སྤྱི་གཉིས་སུ་གྲངས་ངེས་པ་ལས་གཞན་ཆོས་ཀྱི་གྲགས་པས་མ་བཤད་ལ། ཁྱེད་ལྟར་ན་རིགས་པ་དེས་ཚད་མ་མངོན་སུམ་གཅིག་པུར་སྨྲ་བའི་ལོག་རྟོག་སེལ་ནུས་པ་མ་ཡིན་ཏེ། སྤྱི་མཚན་ཐམས་ཅད་མངོན་སུམ་གྱིས་འཇལ་བའི་ཕྱིར་རོ། ། དེ་ལ་གཞན་དག་ན་རེ། སྟོང་ཉིད་རྟོགས་པའི་མངོན་སུམ་གྱིས་སྟོང་ཉིད་སོགས་འཛིན་སྟངས་ཀྱི་ཡུལ་དུ་བྱས་ནས་གཟུང་དགོས་པ་ཡིན་ཏེ། ཇི་སྐད་དུ། རིགས་པ་དྲུག་ཅུ་པ་ལས། དངོས་ལ་མཁས་པ་རྣམས་ཀྱིས་ནི། །
དངོས་པོ་མི་རྟག་སླུ་བའི་ཆོས། ། གསོག་དང་སྟོང་པ་བདག་མེད་པ། ། རྣམ་པར་དབེན་ཞེས་བྱ་བ་མཐོང༌། ། ཞེས་དང༌། སྡུད་པ་ལས། ཆོས་རྣམས་རང་བཞིན་མེད་པར་ཡོངས་སུ་ཤེས་གྱུར་པ། ། འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། ། ཞེས་དང༌། འཇུག་པ་ལས། དེ་ཕྱིར་བདག་དང་བདག་གིས་སྟོང་ལྟ་ཞིང༌། །
རྣལ་འབྱོར་པ་དེ་རྣམ་པར་གྲོལ་བར་འགྱུར། ། ཞེས་བཤད་པས་སོ། ། ཞེས་ཟེར་བ་དག་སྣང་ངོ༌། ། དེ་ལྟར་བཤད་པ་དེ་ཡང༌། ཤེས་བརྗོད་ཀྱི་ཐ་སྙད་འདོགས་པའི་དབང་དུ་བྱས་པ་ཡིན་གྱི། ལྟ་བས་སྤྲོས་པ་གཅོད་པའི་ཚེ་དེ་ལྟར་ཁས་ལེན་པ་མ་ཡིན་ཏེ། ཡུམ་རྒྱས་པ་ལས། གཟུགས་སྟོང་ཞེས་བྱ་བར་བརྗོད་ན་མཚན་མ་ལ་སྤྱོད་དོ་ཞེས་དང༌། སྡུད་པ་ལས། ཕུང་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་ནི། །
མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། ། ཞེས་དང༌། རིན་པོ་ཆེའི་ཕྲེང་བ་ལས། བདག་དང་བདག་མེད་ལྟ་བ་དག ། དེ་ཕྱིར་ཐུབ་པ་ཆེན་པོས་བཟློག ། ཅེས་གསུངས་པ་ཡིན་ནོ། ། འོ་ན་རྗེས་ཐོབ་ཏུ་ཐ་སྙད་འདོགས་པའི་ཚུལ་ཇི་ལྟ་བུ་ཞེ་ན། མཉམ་བཞག་རྣམ་པ་གཉིས་ཀྱི་དབྱེ་བས་རྗེས་ཐོབ་ཀྱང་རྣམ་པ་གཉིས་ཏེ། བདེན་འཛིན་གྱི་སྤྲོས་པ་གཅོད་པའི་རྗེས་ཐོབ་དང༌། བདེན་མེད་དང་སྤྲོས་བྲལ་གྱི་སྤྲོས་པ་ཡང་གཅོད་པའི་རྗེས་ཐོབ་བོ། །
དང་པོའི་སྐབས་སུ་འདི་ལྟར་ཁས་བླངས་པར་བྱ་སྟེ། སྟོང་པ་ཉིད་དང༌། སྤྲོས་བྲལ་དང༌། ཆོས་ཉིད་ལ་སོགས་པ་དོན་དམ་བདེན་པའི་མཚན་གཞི་དང༌། སྤྱིར་ཡོད་པ་དང༌། ཚད་མས་གྲུབ་པ་དང༌། བྱེ་བྲག་ཏུ་རྣལ་འབྱོར་པའི་མངོན་སུམ་གྱིས་དེ་དང་དེ་རྟོགས་པ་དང༌། དེ་དང་དེ་རྟོགས་པའི་བར་ཆད་མེད་ལམ་གྱིས་སྒྲིབ་པའི་ས་བོན་སྤོང་བ་དང༌། ཡེ་ཤེས་ཀྱིས་བདག་ཏུ་མི་བལྟ་ཞིང་བདག་མེད་དུ་བལྟ་བ་ལ་སོགས་པ་ཁས་བླངས་པར་བྱ་སྟེ། ཇི་སྐད་དུ།
སྟོང་ངོ་ཞེས་ཀྱང་བརྗོད་བྱ་ཞིང༌། ། ཞེས་དང༌། བདག་མེད་ཅེས་ཀྱང་བསྟན་འགྱུར་ལ། ། ཞེས་དང༌། སྟོང་ཉིད་བག་ཆགས་གོམས་པ་ཡིས། ། དངོས་པོའི་བག་ཆགས་བཟློག་པར་འགྱུར། ། ཞེས་གསུངས་སོ། ། རྗེས་ཐོབ་གཉིས་པའི་སྐབས་སུ་ཤེས་བརྗོད་ཀྱི་ཐ་སྙད་འདོགས་པའི་ཚུལ་ནི་འདི་ལྟར། དེ་དང་དེ་དོན་དམ་བདེན་པའི་མཚན་གཞིར་འཇོག་པ་ལྟ་ཅི་སྨོས་སྤྱིར་ཡོད་པ་དང་ཚད་མས་གྲུབ་པ་ཙམ་དུ་ཡང་ཁས་བླངས་པར་མི་བྱ་སྟེ། དེ་ལྟར་ཁས་ལེན་པ་དང་ངག་ཏུ་བརྗོད་པ་དེ་ནི་མཚན་མར་འཛིན་པའི་རྟོག་པ་སྐྱེད་པའི་རྒྱུའི་གཙོ་བོ་ཡིན་པའི་ཕྱིར་དང༌།
འདིར་ནི་སྤྲོས་མེད་ཀྱི་མཚན་མ་ཡང་འགོག་པའི་སྐབས་ཡིན་པའི་ཕྱིར། དེ་སྐད་དུ་ཡང༌། སྤྲོས་པ་རྣམས་ཀྱིས་མ་སྤྲོས་པ། ། རྣམ་རྟོག་མེད་དོན་ཐ་དད་མིན། ། ཞེས་དང༌། རྒྱལ་བ་རྣམས་ཀྱི་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུངས། ། ཞེས་དང༌། བར་དུ་བདག་ནི་བཟློག་པ་དང༌། ། ཐ་མར་ལྟ་ཞིག་ཀུན་བཟློག་པ། །
གང་གིས་ཤེས་དེ་མཁས་པ་ཡིན། ། ཞེས་དང༌། ཅི་ཡང་མེད་ཅེས་གོམས་པ་ལས། ། དེ་ཡང་ཕྱི་ནས་སྤོང་བར་འགྱུར། ། ཞེས་གསུངས་པ་བཞིན་ནོ། ། འོ་ན་རྗེས་ཐོབ་འདིར་ཁས་ལེན་ཅི་ཡང་མེད་པ་ཡིན་ནམ་ཞེ་ན། དེ་ཡང་དོན་དམ་པའི་བདེན་པ་དང༌། ཡུལ་ཅན་ལྟ་བའི་ཆ་ནས་ཁས་ལེན་ཅི་ཡང་ཡོད་པ་མ་ཡིན་ཀྱང༌། སྤྱོད་པའི་ཆ་ནས་ཁས་ལེན་མེད་པ་མ་ཡིན་ཏེ། བྱང་ཆུབ་སེམས་དཔའི་སྤྱོད་པ་བརླབས་པོ་ཆེའི་སྤྱོད་པ་མཐའ་དག་ཁས་ལེན་པའི་ཕྱིར་དང༌།
འགྲོ་བ་དང་འཆག་པ་ལ་སོགས་པ་འཇིག་རྟེན་གྱི་ཚུལ་དང་མཐུན་པའི་ཁས་ལེན་དག་ཀྱང་ཡོད་པའི་ཕྱིར་རོ། ། ཁས་ལེན་དེ་དག་དབུ་མའི་ལྟ་བས་ཟིན་པ་ཡིན་མོད་ཀྱང༌། དེ་དང་དེའི་རང་ལྡོག་ནས་ནི་དབུ་མའི་ལྟ་བ་ཡིན་པ་ཕར་ཞོག དབུ་མའི་རང་ལུགས་སུ་ཡང་ཁས་མི་ལེན་ཏེ། མཚན་འཛིན་གྱི་བློ་ལས་མ་འདས་པའི་ཕྱིར་རོ། ། འོ་ན་དུས་དེར་ལྟ་བའི་ཆ་ནས་ཁས་ལེན་ཅི་ཡང་མེད་ན། དེའི་ཆ་ནས་ཅི་ཡང་མི་སྨྲ་བ་ཡིན་ནམ་ཞེ་ན། དེ་ནི་མ་ཡིན་ཏེ། སྤྲོས་པའི་མཐའ་ཐམས་ཅད་འགོག་པའི་ལུང་དང་རིགས་པ་སྨྲ་དགོས་པའི་ཕྱིར་རོ། ། དེ་སྐད་དུ་ཡང༌།
ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་ནུས། ། ཞེས་གསུངས་པས་སོ། ། འོ་ན་ཇི་སྐད་ཅེས་བརྗོད་པར་བྱ་ཞེ་ན། འཇིག་རྟེན་གྱི་ཀུན་རྫོབ་བདེན་པ་ལས་བརྩམས་ཏེ་སྨྲ་ན་ནི། འཇིག་རྟེན་ན་ཇི་ལྟར་གྲགས་པ་བཞིན་གཏམ་དུ་སྨྲ་བ་ལས་གཞན་མེད་ལ། སྐབས་འདིར་ནི་དོན་དམ་པའི་བདེན་པ་ཡང་རྣལ་འབྱོར་པའི་ཀུན་རྫོབ་ཏུ་འཇོག་དགོས་པ་ཡིན་ཏེ། ཆོས་ཉིད་ལ་སོགས་པ་དེ་དང་དེ་རྣལ་འབྱོར་པའི་མཚན་འཛིན་གྱི་ཡུལ་དུ་བྱས་པའི་ཆ་ནས། དེ་དང་དེའི་ཐ་སྙད་འདོགས་པའི་ཕྱིར། དེས་ན་སྐབས་འདིར་ནི་སྒྲས་གང་དང་གང་བརྗོད་པའི་དོན་དེ་དང་དེ་ཐམས་ཅད་ཀུན་རྫོབ་ཀྱི་བདེན་པ་ལས་མ་འདས་པས།
ཆོས་ཅན་མྱུ་གུ་དང༌། དེའི་ཆོས་ཉིད་སྟོང་ཉིད་དང༌། སྤྲོས་བྲལ་ལ་སོགས་པ་བདེན་པ་གཉིས་ལས་གང་ཡིན་ཞེས་འདྲི་ན། ཀུན་རྫོབ་ཀྱི་བདེན་པའོ། ། ཞེས་བརྗོད་པར་བྱའོ། ། འོ་ན་ཡོད་པར་འགྱུར་རོ་ཞེ་ན། ཁྱབ་པ་མ་ངེས་པར་མ་ཟད། ཁྱབ་པ་འགལ་བར་འགྱུར་ཏེ། དེ་ཡིན་ན་ཀུན་རྫོབ་ཀྱི་ངོར་ཡོད་དགོས་ཀྱང༌། སྤྱིར་ཡོད་པ་མ་ཡིན་དགོས་པའི་ཕྱིར་རོ། །
འོ་ན་མེད་པར་ཁས་ལེན་ནུས་སམ་ཞེ་ན། དེར་ཡང་མི་ལེན་ཏེ། དེ་ཡང་སྤྲོས་པའི་མཐའ་ལས་མ་འདས་པའི་ཕྱིར་རོ། ། འོ་ན་མེད་དོ་ཞེས་བརྗོད་པར་ཡང་མི་བྱའམ་ཞེ་ན། དེ་ནི་བརྗོད་འདོད་ཀྱིས་སོ་སོར་འབྱེད་དགོས་ཏེ། ཡོད་པར་བཀག་ཙམ་ཞིག་བརྗོད་པར་འདོད་ནས། མེད་དོ་ཞེས་བརྗོད་པས་འགལ་བ་མེད་ལ། ཡོད་པ་བཀག་ཤུལ་དུ་མེད་པར་སྒྲུབ་པར་འདོད་ནས། དེ་ཞེས་བརྗོད་ན་ནི་སྤྲོས་པའི་མཐའ་ལས་མ་འདས་སོ། ། དེ་བཞིན་དུ་མྱུ་གུ་སྤྲོས་པའི་མཐའ་ཐམས་ཅད་དང་བྲལ་བ་ཡིན་པར་ཁས་བླངས་ན་སྤྲོས་པར་འགྱུར་ཡང་སྤྲོས་པ་དང་བྲལ་ལོ་ཞེས་བརྗོད་པ་ཙམ་གྱིས་སྤྲོས་པར་མི་འགྱུར་ཏེ།
མ་ཡིན་པར་དགག་པ་དང༌། སྒྲུབ་པ་བརྗོད་པར་མི་འདོད་པའི་ཕྱིར་དང༌། མེད་པར་དགག་པ་ཙམ་ཞིག་བརྗོད་པར་འདོད་པའི་ཕྱིར་རོ། ། དེ་སྐད་དུ་ཡང༌། ཚིག་གསལ་ལས། མེད་པར་དགག་པ་བརྗོད་པར་འདོད་པའི་ཕྱིར་དངོས་པོ་མེད་པའི་དོན་ནི། རང་བཞིན་མེད་དོ། ། ཞེས་གསུངས་པའི་ཕྱིར་རོ། ། འོ་ན་དོན་དམ་བདེན་པའི་མཚན་གཞི་དང༌། ཆོས་ཉིད་དང༌།
སྟོང་པ་ཉིད་ཀྱི་མཚན་གཞི་དང༌། ལྟ་བའི་ཡུལ་གྱི་མཚན་གཞི་ཅི་ཞེ་ན། དེ་ནི་ཁོ་བོས་བརྗོད་པར་མི་ནུས་སོ། ། འོ་ན་སྤྲོས་བྲལ་དེ་ཉིད་དོན་དམ་པའི་བདེན་པར་ཁས་ལེན་ནམ་ཞེ་ན། དེ་ཡང་མ་ཡིན་ཏེ། དེ་ནི་ཀུན་རྫོབ་ཀྱི་བདེན་པ་ལས་མ་འདས་པའི་ཕྱིར་རོ། ། དེ་སྐད་དུ་ཡང༌། ཟླ་བའི་ཞབས་ཀྱིས། མྱ་ངན་ལས་འདས་པ་ཡང་ཀུན་རྫོབ་ཀྱི་བདེན་པ་ཡིན་ནམ་ཞེ་ན། དེ་དེ་བཞིན་ཏེ་ཞེས་སོགས་བཤད་པའི་ཕྱིར་རོ། །
འོ་ན་དེའི་མཚན་གཞི་གཟུང་བར་མི་ནུས་ན། མོ་གཤམ་གྱི་བུ་དང་མཚུངས་པར་ཁས་ལེན་ནམ་ཞེ་ན། དེར་ཡང་ཁས་ལེན་ནུས་པ་མ་ཡིན་ཏེ། རྣལ་འབྱོར་པའི་ཀུན་རྫོབ་ཀྱི་ཡུལ་དུ་བཞག་དགོས་པའི་ཕྱིར་རོ། ། དེའི་ཡུལ་ཡིན་པ་ཙམ་གྱིས་ཡོད་པར་མི་འགྲུབ་སྟེ། ཀུན་རྫོབ་དེ་ཡང་འཁྲུལ་པ་ཡིན་པའི་ཕྱིར་རོ། ། བོད་ཕྱི་མ་གང་དག་འདིར་ཡོད་པ་མ་ཡིན་ན། མེད་དགོས་སོ་ཞེས་ཟེར་བ་དེ་ནི། དབུ་མའི་ལྟ་བ་གོ་ཡུལ་དུ་འཆར་བའི་ཕྱོགས་ཙམ་དུ་ཡང་སླེབ་པ་མ་ཡིན་ཏེ། སྤྲོས་པའི་མཐའ་ཐམས་ཅད་འགོག་པའི་དོན་སྤྱི་མ་ཤར་བར་སྣང་བའི་ཕྱིར་དང༌།
ཡོད་པ་བཀག་ཤུལ་དུ་མེད་པ་དང༌། དེ་བཀག་ཤུལ་དུ་ཅིག་ཤོས་སྒྲུབ་ན་མ་ཡིན་དགག་བརྗོད་པར་སོང་བའི་ཕྱིར་དང༌། དགག་པ་གཉིས་པོའི་འཇོག་མཚམས་ཀྱང་རང་བརྗོད་པ་པོའི་བརྗོད་འདོད་ཀྱིས་བྱས་པ་ཡིན་གྱི། དངོས་པོ་ལ་མ་གྲུབ་པའི་ཕྱིར་དང༌། དེའི་རྒྱུ་མཚན་གྱིས་ཁོ་བོས་མྱུ་གུ་ཡོད་པ་བཀག་ཀྱང་མེད་པར་ཁས་བླངས་པ་མ་ཡིན་ཏེ། ཁོ་བོ་ཅག་ལ་ཅིག་ཤོས་བཀག་ཤུལ་དུ་གཞན་འཕེན་པ་བརྗོད་པར་འདོད་པའི་བློ་མེད་པའི་ཕྱིར་དང༌། ཕན་ཚུན་སྤངས་པའི་དངོས་འགལ་གཅིག་བཀག་ཤུལ་དུ། ཅིག་ཤོས་ཁས་ལེན་དགོས་ཞེས་ཟེར་བ་ནི། ཇི་སྲིད་བདེན་པར་གྲུབ་པའི་ཆོས་ཁས་ལེན་པ་དེ་སྲིད་དུ་ཡིན་ལ། སྤྲོས་པ་ཐམས་ཅད་འགོག་པའི་ཚེ་ཡང༌།
དེ་ལྟར་ཁས་བླངས་ན། ཀླུ་སྒྲུབ་ཞབས་ཀྱིས་བཀག་པའི་ཕྱོགས་སྔ་མ་ཁས་བླངས་པར་འགྱུར་བའི་ཕྱིར། དེ་སྐད་དུ་ཡང༌། རིན་ཆེན་ཕྲེང་བ་ལས། མེད་པ་པ་ནི་ངན་འགྲོར་འགྲོ། ། ཡོད་པ་པ་ནི་བདེ་འགྲོར་འགྲོ། ། ཡང་དག་ཇི་བཞིན་ཡོངས་ཤེས་ཕྱིར། ། གཉིས་ལ་མི་རྟེན་ཐར་པར་འགྱུར། ། ཞེས་བཤད་ནས་དེ་ལ་གཞན་གྱི་དོགས་པ་སྤངས་པ་ནི། གལ་ཏེ་ཡོད་པ་སུན་ཕྱུང་བས། །
དོན་གྱིས་དེ་ནི་མེད་པར་བསླན། ། ཞེས་ཕྱོགས་སྔ་མ་བརྗོད་ནས། དེ་འགོག་པ་ནི། དེ་བཞིན་མེད་པ་སུན་ཕྱུང་བས། ། ཡོད་པར་ཅི་ཡི་ཕྱིར་མ་བསླན། ། ཞེས་བཤད་ནས། གལ་ཏེ་ཡོད་མེད་གཉིས་ཀ་བཀག་པ་ན། གཉིས་ཀ་ཁས་བླངས་པར་སོང་ངོ་ཞེས་པ་ནས། དེ་ཉིད་སུན་འབྱིན་པ་ནི། གང་ཟག་ཕུང་པོར་སྨྲ་བ་ཡི། །
འཇིག་རྟེན་གྲངས་ཅན་འུག་ཕྲུག་དང༌། ། གོས་མེད་བྱས་པ་གལ་ཏེ་ཞིག ། ཡོད་མེད་འདས་པར་སྨྲ་ན་དྲིས། ། ཞེས་གསུངས་པ་དེའི་དོན་ནི། དངོས་པོར་སྨྲ་བ་དག་གིས་ཡོད་པར་བཀག་ན་མེད་པར་ཁས་བླངས་པར་སོང་ཞེས་པའི་དོན་ནོ། ། དེ་དག་གི་དོན་བསྡུ་བ་ནི། དེ་ཉིད་ལས། དེ་ཕྱིར་སངས་རྒྱས་རྣམས་ཀྱིས་ནི། ། བསྟན་པ་འཆི་མེད་ཡོད་མེད་ལས། ། འདས་པ་ཟབ་མོ་ཞེས་བཤད་པ། །
ཆོས་ཀྱི་ཁུད་པ་ཡིན་ཞེས་བགྱི། ། ཞེས་གསུངས་སོ། ། དེ་ལྟར་བཤད་པས་གྲུབ་པའི་དོན་ནི། ཀུན་རྫོབ་ཀྱི་བདེན་པ་འཇོག་པ་དང༌། བདེན་འཛིན་གྱི་སྤྲོས་པ་གཅོད་པའི་རྗེས་ཐོབ་ཏུ་ནི་ཡོད་མེད་ཕན་ཚུན་སྤངས་པའི་དངོས་འགལ་གཉིས་ལས། གང་རུང་གཅིག་བཀག་ཤུལ་དུ་ཅིག་ཤོས་ཁས་ལེན་དགོས་པ་ཡིན་ཏེ། དཔེར་ན་ཆོས་ཉིད་དོན་དམ་པའི་བདེན་པར་ཁས་བླངས་པ་དེའི་ཚེ། དེ་ཡོད་པར་ཁས་བླངས་དགོས་པ་བཞིན་ནོ། ། སྤྲོས་པའི་མཐའ་ཐམས་ཅད་འགོག་པའི་དུས་འདི་ལ་དགོངས་ནས། ཇི་སྐད་དུ།
ཡོད་མིན་མེད་མིན་ཡོད་མེད་མིན། ། གཉིས་ཀའི་བདག་ཉིད་མིན་པའང་མིན། ། ཞེས་གསུངས་སོ། ། འོ་ན་སྤྲོས་པ་ཐམས་ཅད་འགོག་པའི་དུས་འདིར་ཀུན་རྫོབ་ཀྱི་བདེན་པ་ཁས་ལེན་པའི་ཚུལ་ཇི་ལྟ་བུ་ཞེ་ན། འདི་ལྟར་ཆོས་འཆད་དོ། ། བསྟན་བཅོས་རྩོམ་མོ། ། སྦྱིན་པ་གཏོང་ངོ༌། ། བྱང་ཆུབ་ཀྱི་མཆོག་ཏུ་སེམས་སྐྱེད་དོ། ། ཞེས་ཁས་ལེན་ཏེ། དེའི་ཚེ་ནི།
གནས་ཚུལ་ལ་སེམས་པའི་རིགས་པས་མ་བསམས་པར་དེ་སྐད་ཅེས་སྨྲ་དགོས་པའི་ཕྱིར། ཐབས་དང་སྤྱོད་པའི་ཆ་ལ་དེ་ལྟར་བསམས་ན་དེ་ལས་ཉམས་པར་འགྱུར་བའི་ཕྱིར། དེ་ལ་འདི་སྐད་ཅེས། འོ་ན་ཆོས་བཤད་ཟིན་འཆད་དམ། མ་བཤད་པ་འཆད། བྱང་ཆུབ་ཀྱི་སེམས་མ་སྐྱེས་པ་སྐྱེད་དམ། སྐྱེད་ཟིན་པ་བསྐྱེད་ཅེས་འདྲི་ན། དེའི་ཚེ་དཔྱད་པར་སོང་བས་དེ་དག་གང་དུ་ཡང་ཁས་མི་ལེན་པ་ཡིན་ནོ། ། དེ་ལྟར་དཔྱད་པའི་ཚེ་གང་ཡང་མ་རྙེད་བཞིན་དུ། སྦྱིན་པ་གཏོང་བ་སོགས་ཀྱི་ལས་ལ་འཇུག་པ་དེ་ནི།
བདེན་གཉིས་ཟུང་དུ་འཇུག་པ་ཞེས་བྱ་སྟེ། གང་ཟག་གཅིག་གི་རྒྱུད་ལ་དུས་ཅིག་ཅར་དུ། མྱུ་གུ་ལྟ་བུ་འཛིན་པའི་རྣམ་ཤེས་ཀྱིས། དེའི་ཀུན་རྫོབ་ཀྱི་ངོ་བོ་ཁས་བླངས་པ་དང༌། དེའི་གནས་ཚུལ་སེམས་པའི་ཡེ་ཤེས་ཀྱིས་དེའི་གནས་ལུགས་རྟོགས་པ་གཉིས་དུས་ཅིག་ཅར་དུ་འབྱུང་བའི་ཕྱིར། འཁོར་གསུམ་མི་དམིགས་པར་རྟོགས་པའི་ཤེས་རབ་ཀྱིས་ཟིན་པ་ཞེས་བྱ་བ་ཡང་དེ་ལ་ཟེར་བ་ཡིན་གྱི། བློ་གཅིག་གི་ངོར་བདེན་གཉིས་ཟུང་དུ་འཇུག་པ་མི་སྲིད་པའི་ཕྱིར་རོ། ། ཞེས་བྱ་བ་འདི་གྲུབ་པ་ཡིན་ནོ། ། དེ་ལྟ་བུའི་རྣམ་དབྱེ་འདི་ནི་གཞན་གྱིས་ལེགས་པར་མ་སྨྲས་པས་ཞིབ་མོར་ཕྱེད་དགོས་ལ། གང་དག་འདི་མ་ཤེས་པར་བོད་སྔ་མ་མང་པོས་ཀུན་རྫོབ་དང་དོན་དམ་གྱི་རྣམ་དབྱེ་གང་ཡང་མེད་པར་སྨྲ་བ་དང༌།
བོད་ཕྱི་མ་མང་པོས་དེ་ལ་དེ་ཡོད་པའི་ཤེས་བྱེད་དུ་ཀུན་རྫོབ་ཀྱི་ཁས་ལེན་ཡོད་པའི་གཏན་ཚིགས་བརྒྱ་ཕྲག་དུ་མ་འགོད་པའི་ངལ་བར་བྱེད་པ་ནི། ངེས་དོན་གྱི་བདུད་རྩི་དོན་དུ་གཉེར་བར་འདོད་པ་འདོད་བཞིན་དུ། སྒྱུ་མའི་སྨིག་རྒྱུའི་ཕྲེང་བ་ཚར་དུ་དངར་བ་དག་གཅིག་ནས་གཅིག་ཏུ་མཆོང་ཞིང་རྒྱུག་པ་ལྟ་བུར་བྱེད་པའི་དལ་འབབ་ཀྱི་རྒྱུན་རིང་པོ་ལ་མངོན་པར་སྲིད་པའི་བློ་གྲོས་གཞོན་ནུ་མ་དག ཆོས་ཀྱི་བདུད་རྩིས་འཕོངས་པའི་འབྲོག་མྱ་ངམ་གྱི་ཐང་ཆེན་པོར་ཡིད་རབ་ཏུ་གདུངས་ཤིང་ངལ་བར་གྱུར་ཏོ། ། དེ་ལྟར་ངེས་དོན་གྱི་བདུད་རྩིའི་སྲོ་ལ་ཆེན་པོ་དེ་ཉིད་དྲི་མ་མེད་པའི་བཀའ་དང་བསྟན་བཅོས་ཀྱི་ལམ་སྲོལ་བཟང་པོ་ལ་ལེགས་པར་དྲངས་ཟིན་པ་དེ་ལྟ་མོད་ཀྱི། ངེས་དོན་གྱི་བདུད་རྩི་དེ་ཉིད་གངས་ཅན་གྱི་ལྗོངས་འདིར་ཡང༌། མཁས་གྲུབ་གོང་མ་དེ་དག་གི་ཐུགས་ཀྱི་བང་མཛོད་དུ་ལེགས་པར་བྱོན་པ་ཡིན་ནོ། ། ཞེས་ཤེས་པར་བྱ་བའི་ཕྱིར་དུ། གཉིས་པ་བོད་གོང་མའི་ལུང་དང་སྦྱར་བ་ལ་གཉིས་ཏེ། ལོ་ཙྭ་བ་ཆེན་པོ་དག་གི་ལུང་དང་སྦྱར་བ་དང༌།
རྗེ་བཙུན་ས་སྐྱ་པའི་གསུང་དང་སྦྱར་བའོ། ། དང་པོ་ལ། རྔོག་ལོ་ཆེན་པོའི་ལུང་དང་སྦྱར་བ་དང༌། པ་ཚབ་ལོ་ཙྭ་བའི་བཞེད་པ་དང་སྦྱར་བའོ། ། དང་པོ་ནི། གོང་དུ་བཤད་པའི་དོན་དེ་དག་ལོ་ཙྭ་བ་ཆེན་པོས་ཀྱང་བཞེད་པ་ཡིན་ཏེ། ཇི་སྐད་དུ། དེས་མཛད་པའི་བསྟན་བཅོས་ལས། དོན་རྣམས་རིགས་པའི་སྟོབས་ཀྱིས་རྣམ་འགར་གནས་འདོད་དང༌། ། འདུས་བྱས་ལམ་འདས་དེ་ཉིད་ཚད་མས་ངེས་འཛིན་པ། །
གཉིས་ཀ་དངོས་འཛིན་གདོན་ཆེན་མི་ཟད་ཁར་སོང་ནས། ། ལྟ་བའི་མཆེ་བ་རྣོན་པོས་དམ་དུ་ཟིན་པ་ཡིན། ། ཞེས་དང༌། དེས་ན་ཤེས་བྱའི་མཚན་མ་ལས། ། བློ་ཡི་གཡོ་བ་རྣམ་བཟློག་སྟེ། ། སྤྲོས་ཚོགས་ཉེར་ཞི་བདག་མེད་པའི། ། དོན་ལ་བློ་ནི་ལེགས་བཞག་བྱ། ། དེ་ལྟར་སྟོང་ཉིད་གོམས་པ་ལས། ། དངོས་འཛིན་རབ་ཏུ་ཞི་བ་དང༌། ། བདག་མེད་ཉིད་ཀྱང་འཛིན་མེད་པ། །
དེ་ཚེ་ཡང་དག་མཐོང་ཞེས་བྱ། ། ཞེས་གསུངས་སོ། ། གཉིས་པ་ནི། པ་ཚབ་ལོ་ཙྭ་བའི་གསུང་དབུ་མ་པ་ཆེན་པོ་བྱང་ཆུབ་བརྩོན་འགྲུས་ཀྱིས་བརྗེད་བྱང་དུ་བཀོད་པ་ཞེས་བྱ་བའི་བསྟན་བཅོས་ལས། ཇི་ལྟར་རབ་རིབ་མཐུ་ཡིས་དམིགས་པའི་ཡུལ། ། རབ་རིབ་མེད་བློའི་ཡུལ་དུ་མ་དམིགས་ལྟར། ། དངོས་ཀུན་འཁྲུལ་དང་མ་འཁྲུལ་ཤེས་ངོ་ན། ། རྟེན་འབྱུང་གཟོད་ནས་རབ་ཞི་བདེན་པ་གཉིས། ། ཀུན་རྫོབ་རྣམ་གཉིས་འཇིག་རྟེན་བྱིས་པ་དང༌། ། སྣང་བཅས་འཕགས་པའི་ཤེས་ངོར་བདེན་པ་འོ། །
དང་པོ་ལ་ནི་ཡང་དག་ལོག་པས་ཏེ། ། གནོད་བཅས་གནོད་མེད་དབང་པོའི་སྤྱོད་ཡུལ་ལོ། ། འཁྲུལ་མེད་འཕགས་པ་རྣམས་ཀྱིས་ཤེས་ཡུལ་ན། ། ཤེས་བྱ་ཐམས་ཅད་རོ་མཉམ་གཟིགས་གྱུར་པས། ། ཆོས་ཉིད་དམ་པའི་དོན་གྱི་བདེན་པ་ལ། ། དབྱེ་བའི་སྤྲོས་པ་ཉེ་བར་ཞི་བ་ཡིན། ། མ་དཔྱད་འཁྲུལ་པའི་ཤེས་ཡུལ་ཀུན་རྫོབ་སྟེ། ། མ་འཁྲུལ་འཕགས་པའི་ཤེས་ཡུལ་དོན་དམ་ཡིན། ། རྣམ་དཔྱོད་བློ་ཡི་གཟིགས་ན་སྤྲོས་མེད་ཅིང༌། ། མ་དཔྱད་བློ་ཡི་རྟེན་འབྱུང་མཐོང་བས་ན། །
དོན་དམ་མཁའ་དང་ཀུན་རྫོབ་སྒྱུ་མའི་ཚུལ། ། མཐའ་གཉིས་རབ་སྤངས་དབུ་མའི་དོན་དུ་ངེས། །

བདག་དང་གཙོ་བོ་ལ་སོགས་བདག་དངོས་དང༌། ། གཟུང་བ་རྡུལ་དང་འཛིན་པ་སྐད་ཅིག་དང༌། ། གཟུང་འཛིན་གཉིས་མེད་ཤེས་པ་སྐད་ཅིག་མ། ། ཆོས་ཙམ་རྫས་སུ་ཡོད་པར་ཁ་ཅིག་སྨྲ། ། དེ་ཡི་སྟོང་ཉིད་རིགས་པའི་ཡུལ་ཡིན་ཞེས། ། སྟོང་པ་མཚན་མར་ལྟ་བ་ཁ་ཅིག་སྨྲ། ། ཞེས་གསུངས་སོ། ། གཉིས་པ་ནི། རྗེ་བཙུན་ས་སྐྱ་པའི་གསུང་གིས། མངོན་པར་རྟོགས་པ་རིན་པོ་ཆེའི་ལྗོན་ཤིང་ཞེས་བྱ་བའི་གསུང་རབ་ལས་འདི་ལྟར་འབྱུང་སྟེ། ཇི་སྐད་དུ།
བདེན་པ་གཉིས་པོ་དེའི་ངོ་བོ་བསྟན་པའི་སྒོ་ནས་མཐའ་བྲལ་གྱི་ལྟ་བ་གཏན་ལ་དབབ་པ་ལ་གསུམ་སྟེ། ཐམས་ཅད་ཡོད་པར་བསྟན་པ་དེ་ཀུན་རྫོབ་ཀྱི་བདེན་པར་གཏན་ལ་ཕབ་པས་དངོས་པོར་སྨྲ་བ་དང་ཚུལ་མཚུངས་ཤིང་དེ་ལས་ཀྱང་ཁྱད་པར་དུ་འཕགས་པར་བསྟན་པ། ཐམས་ཅད་མེད་པར་བསྟན་པ་དེ་ཤེས་རབ་དོན་དམ་པའི་ཡུལ་དུ་བསྟན་པས་ཐེག་པ་ཆེན་པོ་སྤྱི་དང་མཚུངས་ཤིང་དེ་ལས་ཀྱང་ཁྱད་པར་དུ་འཕགས་པར་བསྟན་པ། དེས་ན་གཉིས་མེད་ཀྱི་བློས་མཐའ་བྲལ་དུ་གཏན་ལ་ཕབ་ལ་ཟུང་འཇུག་ཉམས་སུ་ལེན་པར་བསྟན་པའོ། ། དང་པོ་ལ་གཉིས་ཏེ། ཕུང་ཁམས་སྐྱེ་མཆེད་བཤད་པས་ཉན་ཐོས་སྡེ་པ་དང་མཚུངས་ཤིང་མུ་སྟེགས་ལས་ཁྱད་པར་དུ་འཕགས་པ་དང༌། ཡུལ་སྣང་ལ་རང་བཞིན་མེད་པ་དང་སྣང་བ་སེམས་སུ་བསྟན་ནས་སེམས་ཙམ་དང་མཚུངས་ཤིང་ཉན་ཐོས་ལས་ཁྱད་པར་དུ་འཕགས་པ་བསྟན་པའོ། ། གཉིས་པོ་དེ་རྒྱུད་དང་སྦྱོར་བ་ཅུང་ཟད་སླ་ཞིང༌། སྤྱི་དོན་གཉིས་པ་ཤེས་རབ་དོན་དམ་པའི་བསམ་པས་གཞལ་ན་ཐམས་ཅད་མེད་པར་སྟོན་པ་ལ་གཉིས། ཡུལ་མ་གྲུབ་པས་ཡུལ་ཅན་གྱི་ཤེས་པའང་མ་གྲུབ་པ་ན་སེམས་ཙམ་ལས་ཁྱད་པར་དུ་འཕགས་པ་དང༌།
ཀུན་རྫོབ་སྒྱུ་མ་ལྟ་བུ་ཡིན་པས་དོན་དམ་པར་འདིའོ། ། ཞེས་གནས་ལུགས་མི་འདོད་པས་དབུ་མ་ངོ་བོ་ཉིད་མེད་པ་ལས་ཁྱད་པར་དུ་འཕགས་པའོ། ། དང་པོ་ནི། ཇི་སྐད་དུ། ངོ་བོས་གཟུགས་མེད་མཐོང་བ་པོ། ། སྒྲ་མེད་ཐོས་པ་པོ་ཡང་མེད། ། ཞེས་སོགས་ཀྱིས་འཆད་ལ། གཉིས་པ་ལ། ཀུན་རྫོབ་སྒྱུ་མ་ལྟ་བུར་བསྟན་པ་དང༌། དོན་དམ་གནས་ལུགས་སུ་ཁས་མི་ལེན་པར་བསྟན་པའོ། །
དང་པོ་ནི། ཇི་སྐད་དུ། དྲི་ཟའི་གྲོང་ཁྱེར་ལྟ་བུ་དང༌། ། སྒྱུ་མ་སྨིག་རྒྱུ་འདྲ་བ་དང༌། ། ཞེས་སོགས་ཀྱིས་འཆད་ལ། གཉིས་པ་ནི། བསམ་པའི་ཡུལ་ལས་འདས་ཏེ། དོན་དམ་པར་ན་འདི་ལྟ་བུ་ཞིག་གོ་ཞེས་བརྗོད་དུ་མི་བཏུབ་བོ། ། དེ་ལ་ངོ་བོ་ཉིད་མེད་པར་སྨྲ་བ་དག ཆོས་ཐམས་ཅད་ཀྱི་རང་བཞིན་ནི་སྟོང་པ་ཉིད་ཡིན་ནོ། །
ཞེས་བྱ་བ་ལ་སོགས་པར་འཛིན་པ་དེ་དག་སུན་དབྱུང་བ་འོག་ཏུ་རྒྱས་པར་བརྗོད་པར་བྱའོ། ། སྤྱི་དོན་གསུམ་པ་གཉིས་མེད་ཀྱི་བློ་མཐའ་བྲལ་དུ་གཏན་ལ་ཕབ་ལ། ཟུང་འཇུག་ཏུ་ཉམས་སུ་བླང་བར་བསྟན་པ་ལ་གསུམ། སྟོང་ཉིད་ལ་སོགས་པ་བཞི་ཀ་མཐའ་ཡིན་པས་དེ་སྤང་བར་བསྟན་པ། མཐའ་བྲལ་གྱི་དབུ་མ་ཞེས་བྱ་བར་འཛིན་པ་དེ་ཡང་མཐའ་ཡིན་པར་བསྟན་པ། མཐའ་དང་བྲལ་ཡང་ཟུང་འཇུག་ཚུལ་གྱིས་ཉམས་སུ་བླང་བར་བསྟན་པའོ། ། དང་པོ་ནི། ཇི་སྐད་དུ། ཡང་དག་པར་སྦྱོར་བའི་རྒྱུད་ལས། སྟོང་པ་སྒོམ་པར་མི་དམིགས་ཏེ། །
སྟོང་མིན་སྒོམ་པར་མི་བྱ་འོ། ། སྟོང་པ་མི་སྤང་རྣལ་འབྱོར་པས། ། སྟོང་མིན་ཡོངས་སུ་མི་སྤོང་ངོ༌། ། སྟོང་དང་སྟོང་མིན་བཟུང་བ་ལས། ། རྟོག་པ་ཉུང་མིན་སྐྱེ་བར་འགྱུར། ། ཞེས་གསུངས་ལ། དེའི་དོན་འཆད་པ་ལ་གཉིས་ཏེ། གནས་ལུགས་མེད་པ་དང༌། རྩོད་པ་སྤང་བའོ། ། དང་པོ་ལ་བཞི་སྟེ།
གནས་ལུགས་ངེས་པར་འདོད་ན་གནོད་བྱེད་ཡོད་པ། ངེས་པ་བློ་ཡུལ་དུ་མི་རུང་བ། བློ་ལ་མི་ལྟོས་པའི་ཡུལ་མི་རུང་བ། མཐར་བཟུང་ན་སྲིད་པའི་རྩ་བར་འགྱུར་བའོ། ། དེ་དག་ཀྱང་རིམ་པ་བཞིན་དུ་ལུང་དང་སྦྱར་བ་ནི། ཇི་སྐད་དུ། དབུ་མ་ལས། སྐྱེ་བ་རྒྱུ་དང་བཅས་མཐོང་བས། ། འགོག་པ་འདི་ནི་འཐད་མ་ཡིན། ། འགག་པ་རྒྱུ་དང་བཅས་མཐོང་བས། །
སྐྱེ་བར་རིགས་པ་མ་ཡིན་ནོ། ། ཞེས་དང༌། གཉིས་པ་ནི། གལ་ཏེ་སྟོང་མིན་ཅུང་ཟད་ཡོད། ། ཞེས་སོགས་དང༌། གསུམ་པ་ནི། གང་དག་སྟོང་པ་ཉིད་བལྟ་བ། ། དེ་དག་སྒྲུབ་ཏུ་མེད་པར་གསུངས། ། ཞེས་བཤད་པས་སྟོང་པར་བཟུང་ན་ཆད་པའི་མཐའ་དང༌། མི་སྟོང་པར་བཟུང་ན་རྟག་པའི་མཐར་འགྱུར་པས་འཛིན་པ་ཐམས་ཅད་སྤང་བར་བྱའོ། །
བཞི་པ་ནི། ཇི་སྲིད་ཕུང་པོར་འཛིན་ཡོད་པ། ། ཞེས་སོགས་དང་སྦྱར་རོ། ། གཉིས་པ་རྩོད་པ་སྤང་བ་ལ་གསུམ། རང་ཚིག་དང་འགལ་བ། ཧ་ཅང་ཐལ་བ། ལུང་དང་འགལ་བ་སྤང་བའོ། ། དང་པོ་ནི། དངོས་པོའི་གནས་ལུགས་མེད་ན་གནས་ལུགས་རྟོགས་ཞེས་གསུངས་པ་དེ་མི་འཐད་དོ་ཞེ་ན། གནས་ལུགས་མེད་པ་ལ་ཡོད་པར་འཛིན་པའི་སྒྲོ་འདོགས་བཅད་པ་དེ་ཙམ་ལ་དེ་རྟོགས་པའི་ཐ་སྙད་བྱས་སོ། །
དེ་ཉིད་གནས་ལུགས་ཡིན་ནོ་ཞེ་ན། མ་ཡིན་ཏེ། ནོར་མེད་པ་ནོར་དུ་མི་རུང་བ་བཞིན་ནོ། ། གཉིས་པ་ནི། ཁྱོད་གནས་ལུགས་རྟོགས་པའི་ལྟ་བ་མི་འདོད་ན་སྐྱེ་བོ་ཕལ་པ་དང་འདྲའོ་སྙམ་ན། མི་འདྲ་སྟེ། ཁོ་བོ་ཅག་དམིགས་པ་ཅི་ཡང་མི་འཛིན་པའི་ཕྱིར་རོ། ། དེ་སྐད་དུ་ཡང༌། བྱིས་པ་རྣམས་ནི་གཟུགས་ལ་ཆགས། ། བར་པ་རྣམས་ནི་ཆགས་བྲལ་གྱུར། །
མཁས་པ་རྣམས་ནི་གཟུགས་ཀྱི་ནི། ། དེ་ཉིད་ཤེས་ན་ཡང་དག་གྲོལ། ། ཞེས་གསུངས་པ་བཞིན་ནོ། ། གསུམ་པ་ནི། འོ་ན་མདོ་རྒྱུད་བསྟན་བཅོས་དག་ལས། སྟོང་པ་དང་བདག་མེད་སོགས་གསུངས་པ་དང་འགལ་ལོ་སྙམ་ན། དེ་དག་ནི་ལྟ་བ་སྤང་བའི་དོན་དུ་སྟོང་པ་ཉིད་གསུངས་པ་ཡིན་ཏེ། ཇི་སྐད་དུ། བདག་གོ་ཞེས་ཀྱང་བཏགས་གྱུར་ཅིང༌། ། བདག་མེད་ཅེས་ཀྱང་བསྟན་པར་འགྱུར། །
སངས་རྒྱས་རྣམས་ཀྱིས་བདག་དང་ནི། ། བདག་མེད་འགའ་མེད་ཅེས་ཀྱང་བསྟན། ། ཞེས་གསུངས་སོ། ། སློབ་དཔོན་གྱིས་གསུངས་པ་དེ་ཡང་བདེན་པ་བཀག་པ་ཡིན་ཏེ། དེ་ཙམ་ཞིག་དམིགས་པའི་ཡུལ་དུ་བྱས་ན་དགག་བྱ་མ་དམིགས་པས་བཀག་པ་ཡང་མ་དམིགས་པ་སྐྱེ་བར་འགྱུར་བས། དེ་ཙམ་གྱི་ཆ་འདྲ་བ་ལ་བརྟེན་ནས་རྣམ་གྲངས་ཀྱི་དོན་དམ་པའམ། ཕྱིན་ཅི་མ་ལོག་པའི་ཡོངས་སུ་གྲུབ་པ་ཞེས་བཏགས་ཀྱི། དོན་དུ་ན་དེ་ཉིད་ཀུན་རྫོབ་ཡིན་པས་སློབ་དཔོན་ཁ་ཅིག་རྣལ་འབྱོར་པའི་ཀུན་རྫོབ་ཞེས་གསུང་ངོ༌། ། དེ་བས་ན་བློ་སྣང་གི་བྲལ་ཆ་དེ་ལ་དོན་དམ་རྣལ་མར་མ་སྟོན་ཅིག་དེས་ན་བློའི་ཡུལ་ནི་རྣམ་གྲངས་ཡིན་ལ། དེ་ལས་གྲོལ་བ་ན་རྣམ་གྲངས་མ་ཡིན་པ་དེ་ལ་དོན་དམ་ཞེས་བཏགས་ཏེ།
བློའི་ཡུལ་རྣམས་ཀུན་རྫོབ་ཡིན་པས་དེ་ལས་འདས་པ་ཙམ་གྱི་ཆ་བསྟུན་པའི་མིང་ངོ༌། ། དེས་ན་སློབ་དཔོན་རྣམས་ཀྱིས་རྣམ་གྲངས་མ་ཡིན་པ་རྣམས་ལ་སྒྲུབ་བྱེད་མ་གསུངས་པས་རྣམ་གྲངས་པ་མ་ཡིན་པ་ཞེས་བྱ་བ་གཅིག་ཡོད་པ་མ་ཡིན་ནོ། ། ཞེས་གཟུང་བར་མི་བགྱིའོ། ། སྤྱི་དོན་གཉིས་པ་མཐའ་བྲལ་གྱི་དབུ་མ་ཞིག་ཀྱང་མ་ཡིན་པར་བསྟན་པ་ནི། ཡང་དག་པར་སྦྱོར་བའི་རྒྱུད་ལས། སྟོང་མིན་སྟོང་པའང་མིན་པའང་མིན། ། དབུ་མར་དམིགས་པར་མི་འགྱུར་རོ། ། ཞེས་གསུངས་ལ། དེའི་དོན་ཡང་འདི་ཡིན་ཏེ། རྟོག་མཁན་གྱི་བསམ་པས་བཙལ་ན་མི་སྟོང་པའི་ཆོས་མེད་ལ།
རིགས་པས་ལེགས་པར་བརྟགས་ན་སྟོང་པའང་མི་འགྲུབ་ཅིང༌། དེ་གཉིས་ཀྱི་དབུས་ན་གཉིས་ཀའམ་གཉིས་ཀ་མ་ཡིན་པ་ཞེས་བྱ་བ་ཞིག་མི་འགྲུབ་སྟེ། དེ་གཉིས་རེ་རེ་མ་གྲུབ་ན་ཚོགས་པ་མི་གྲུབ་ལ། དེ་གཉིས་ལས་མ་གཏོགས་པའི་ཆོས་འགའ་ཡང་མེད་པའི་ཕྱིར་རོ། ། དེས་ན། ཇི་ལྟ་ཇི་ལྟར་བློས་བཟུང་བ། ། དེ་ལྟ་དེ་ལྟ་མཐར་འགྱུར་ལ། ། མཐའ་བྲལ་གྱི་དབུ་མར་བཟུང་བ་དེ་ཡང་མཐར་འགྱུར་རོ། ། འོ་ན་རྣལ་འབྱོར་པས་ཇི་ལྟར་ཉམས་སུ་བླང་སྙམ་ན། སྤྱི་དོན་གསུམ་པ་མཐའ་བྲལ་ཡང་ཟུང་འཇུག་གི་ཚུལ་གྱི་ཉམས་སུ་བླང་པ་ལ་གསུམ་སྟེ།
ཟུང་འཇུག་གི་རང་བཞིན། དོན་དམ་བསམ་དུ་མེད་པར་བསྟན་པ། ཀུན་རྫོབ་ཏུ་ཇི་ལྟར་སྒོམ་པའི་ཚུལ་ལོ། ། དང་པོ་ནི་ཤེས་རབ་ཀྱིས་རྣམ་པར་བཏགས་ན་གང་དུ་ཡང་མ་གྲུབ་པར་ཤེས་ཀྱང༌། ཐབས་སྙིང་རྗེ་ཆེན་པོས་སྣང་བ་མི་འགལ་བར་འགྱུར་རོ། ། ཇི་སྐད་དུ། རྩ་བའི་རྒྱུད་ལས། ཤེས་རབ་ཕ་རོལ་ཕྱིན་སྦྱོར་བ། ། ཐབས་དང་སྙིང་རྗེའི་བདག་ཉིད་དོ། ། ཞེས་དང༌།
གུར་ལས། སྟོང་ཉིད་སྙིང་རྗེ་ཐ་དད་མེད། ། གང་དུ་སེམས་ནི་གང་སྒོམ་པ། ། དེ་ནི་སངས་རྒྱས་ཆོས་དང་ནི། ། དགེ་འདུན་གྱི་ཡང་བསྟན་པ་འོ། ། ཞེས་གསུངས་སོ། ། གཉིས་པ་ནི། འོ་ན་དེ་ལྟ་བུ་དེ་བསམ་པར་བྱ་བ་ཡིན་ནམ་སྙམ་ན། དོན་དམ་དུ་བསམ་པར་བྱ་བ་ལས་འདས་ཏེ། ཇི་སྐད་དུ།
རྣམ་རྟོག་མེད་པའི་ཆོས་རྣམས་ལ། ། དངོས་པོ་མེད་ཅིང་སྒོམ་པའང་མེད། ། ཅེས་གསུངས་སོ། ། གསུམ་པ་ནི། དེ་ལྟར་གནས་ལུགས་སྒོམ་དུ་མེད་ལ། མ་བསྒོམས་པར་མི་གྲོལ་བས་ཇི་ལྟར་བྱ་སྙམ་ན། ཀུན་རྫོབ་ཏུ་སྒོམ་པར་སྟོན་པ་ནི། རྩ་བའི་རྒྱུད་ལས། གང་ཕྱིར་ཡིད་ཀྱིས་མི་སྒོམ་པར། ། འགྲོ་བ་ཐམས་ཅད་བསྒོམ་པར་བྱ། །
ཐམས་ཅད་ཆོས་ནི་ཡོངས་ཤེས་ན། ། སྒོམ་དུ་མེད་ཅིང་སྒོམ་པ་ཉིད། ། ཅེས་དང༌། ཡང་དག་པར་སྦྱོར་བ་ལས་ཀྱང༌། རྣམ་པ་མེད་ཅིང་དོགས་པ་མེད། ། འདོད་པ་མེད་ཅིང་སྡིག་པ་བྲལ། ། ཐོག་མ་ཐ་མའི་རྟོག་ལས་གྲོལ། ། ནམ་མཁའ་ལྟ་བུར་མཁས་པས་བསྒོམ། ། ཞེས་གསུངས་སོ། ། དེ་ལྟར་མཐའ་བྲལ་གྱི་ལྟ་བ་རྒྱས་པར་བསྟན་ཟིན་ནས།
སྤྱི་དོན་བཞི་པ་དེ་ལྟ་བུའི་གནས་ལུགས་དེ་མདོ་སྡེ་དང༌། རྒྱུད་སྡེ་ཐམས་ཅད་ཀྱི་རྟོགས་བྱ་ཡིན་པར་བསྟན་པ་ནི། དེ་ལྟ་བུའི་ཐབས་དང་ཤེས་རབ་གཉིས་སུ་མེད་པ་འདི་ནི། ཤེས་བྱའི་གནས་ལུགས་ཡིན་པ་ཐེག་པ་མཆོག་གི་གཞུང་ཐམས་ཅད་མཐུན་པ་ཡིན་ཏེ། ཇི་སྐད་དུ། ཡང་དག་པར་སྦྱོར་བ་ལས། འདི་ནི་གཉིས་སུ་མེད་པར་བརྗོད། ། འདི་ནི་བྱང་ཆུབ་སེམས་མཆོག་ཉིད། ། རྡོ་རྗེ་རྡོ་རྗེ་སེམས་པ་དཔལ། ། རྫོགས་པའི་སངས་རྒྱས་བྱང་ཆུབ་ཉིད། །
འདི་ནི་ཤེས་རབ་ཕ་རོལ་ཕྱིན། ། ཕ་རོལ་ཕྱིན་པ་ཀུན་གྱི་དངོས། ། མཉམ་ཉིད་བསམ་བྱ་ཉིད་དུ་གསུངས། ། ཞེས་མིང་གི་རྣམ་གྲངས་བཅུ་བཞིའི་སྒོ་ནས་གསུངས་སོ། ། ཡུམ་འབུམ་པ་ལས་ཀྱང༌། གཉིས་སུ་མེད་གཉིས་སུ་བྱར་མེད། སོ་སོ་མ་ཡིན་ཐ་མི་དད་དོ། ། ཞེས་དང༌། རིམ་པ་ལྔ་པ་ལས། ཟུང་འཇུག་རིམ་པ་ལ་གནས་པ། །
དེ་ཉིད་གཉིས་མེད་ཡེ་ཤེས་ཏེ། ། མི་གནས་མྱ་ངན་འདས་པ་ཡིན། ། ཞེས་དང༌། དེ་ཉིད་ལས། ཀུན་རྫོབ་དང་ནི་དོན་དམ་དག ། སོ་སོའི་ཆར་ནི་ཤེས་གྱུར་ནས། ། གང་དུ་ཡང་དག་འདྲེས་གྱུར་པ། ། ཟུང་དུ་འཇུག་པར་དེ་བཤད་དོ། ། ཞེས་གསུངས་སོ། ། དེ་ཉིད་ལ་མིང་གཞན་བྱང་ཆུབ་ཀྱི་སེམས་ཞེས་བྱ་སྟེ།
འདུས་པ་ལས། ཐོག་མ་ཐ་མ་ཞི་བ་ཡི། ། དངོས་དང་དངོས་མེད་མི་ཟད་གཙོ། ། སྟོང་ཉིད་སྙིང་རྗེ་མི་བྱེད་པ། ། བྱང་ཆུབ་སེམས་ཞེས་བྱ་བ་ཡིན། ། ཞེས་གསུངས་སོ། ། དེ་ཉིད་ལ་རྡོ་རྗེ་ཞེས་བྱ་སྟེ། རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁོང་སྟོང་མེད། ། བཅད་དང་བཞིག་པར་བྱ་བ་མིན། །
སྲེག་པར་བྱར་མེད་བཞིག་མེད་པར། ། སྟོང་ཉིད་རྡོ་རྗེར་བརྗོད་པར་བྱ། ། ཞེས་གསུངས་སོ། ། དེ་ཉིད་ལ་རྡོ་རྗེ་སེམས་པ་ཞེས་ཀྱང་བྱ་སྟེ། དེ་ཉིད་ལས། བྱང་ཆུབ་མཆོག་གི་ཡེ་ཤེས་གང༌། ། དེ་ནི་རྡོ་རྗེར་ངེས་པར་བརྗོད། ། ཅེས་དང༌། རྩ་བའི་རྒྱུད་ལས། རྡོ་རྗེ་མི་ཕྱེད་ཞེས་བྱར་བརྗོད། །
སེམས་པ་སྲིད་པ་གསུམ་གཅིག་པ། ། འདིས་ནི་ཤེས་རབ་རིགས་པ་ཡིས། ། རྡོ་རྗེ་སེམས་དཔའ་ཞེས་བྱར་བརྗོད། ། ཅེས་གསུངས་སོ། ། དེ་ཉིད་ལ། དཔལ་ཞེས་ཀྱང་བྱ་སྟེ། རྩ་བའི་རྒྱུད་ལས། ཤྲཱི་ནི་གཉིས་མེད་ཡེ་ཤེས་ཏེ། ། ཞེས་སོགས་གསུངས་པ་བཞིན་ནོ། ། དེ་ཉིད་ལ་དཔལ་མཆོག་དང་པོ་ཞེས་ཀྱང་བྱ་སྟེ།
དཔལ་མཆོག་དང་པོ་ལས། ཐོག་མཐའ་མེད་པའི་སེམས་པ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། བཅོམ་ལྡན་འདས་དཔལ་མཆོག་དང་པོའི་སྐྱེས་བུའོ་ཞེས་གསུངས་སོ། ། དེ་ཉིད་ལ་རྫོགས་པའི་སངས་རྒྱས་ཞེས་བྱ་སྟེ། རྡོ་རྗེ་རྩེ་མོ་ལས། དེ་བཞིན་ཉིད་བདེན་ཤིན་ཏུ་བརྟན། ། དེ་ཁོ་ན་ཉིད་གང་རྟོགས་ནས། ། ཆོས་ཀུན་རྟོགས་པ་ཞེས་བྱ་གང༌། །
དེ་ཉིད་རྟོགས་པས་སངས་རྒྱས་བརྗོད། ། ཅེས་གསུངས་སོ། ། དེ་ཉིད་ལ་བྱང་ཆུབ་ཅེས་ཀྱང་བྱ་སྟེ། གུར་ལས། སེམས་པ་མེད་ཅིང་སྒོམ་པ་མེད། ། སྔགས་མེད་ལྷ་ཡང་མེད་པ་སྟེ། ། སེམས་ཀྱི་རྡོ་རྗེ་ལས་བྱུང་བ། ། འདི་ནི་བྱང་ཆུབ་རིམ་བསྟན་པའོ། ། ཞེས་གསུངས་སོ། ། དེ་ཉིད་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་སྟེ།
དེ་ལ་གཉིས་ལས། ཤེས་རབ་དང༌། དེའི་ཕ་རོལ་ཏུ་ཕྱིན་པའོ། ། དང་པོ་རྩེ་མོ་ལས། རྡོ་རྗེ་སེམས་པ་ཤེས་གྱུར་ཅིང༌། ། ཁྱད་པར་དུ་ནི་རྟོགས་པར་བྱེད། ། བདེན་པ་དེ་བཞིན་ཉིད་ཤེས་པའི། ། ཤེས་པ་ཤེས་རབ་ཞེས་སུ་བཤད། ། ཅེས་དང༌། གཉིས་པའང་དེ་ཉིད་ལས།
ཕྱི་རོལ་ཉན་ཐོས་རང་རྒྱལ་གྱི། ། ཤེས་རབ་ལས་ནི་བླ་མར་བརྗོད། ། དེ་བཞིན་ཉིད་ནི་ཕ་རོལ་ཕྱིན། ། ཤེས་རབ་ཕ་རོལ་ཕྱིན་ཞེས་བཤད། ། ཞེས་གསུངས་སོ། ། དེ་ཉིད་ལ་ཕ་རོལ་ཏུ་ཕྱིན་པ་ཀུན་གྱི་དངོས་པོ་ཞེས་ཀྱང་བྱ་སྟེ། ཡེ་ཤེས་དེ་ཉིད་ལ་མ་ཆགས་པས་སྦྱིན་པ། ཉེས་པས་མ་གོས་པས་ཚུལ་ཁྲིམས། ཞེ་སྡང་མེད་པས་བཟོད་པ། མྱུར་དུ་མཛུད་པས་བརྩོན་འགྲུས།
རྩེ་གཅིག་པས་བསམ་གཏན་ནོ། ། དེ་སྐད་དུ་ཡང༌། སྦྱིན་པ་སྦྱིན་པའི་སྔོན་དུ་འགྲོ་བ་ཤེས་རབ་སྟེ། ། ཚུལ་ཁྲིམས་བཟོད་པ་བརྩོན་འགྲུས་བསམ་གཏན་དེ་བཞིན་ནོ། ། དགེ་ཆོས་ཆུད་མི་གསན་ཕྱིར་ཡོངས་སུ་འཛིན་པ་ཡིན། ། འདིས་ནི་ཆོས་རྣམས་ཐམས་ཅད་ཚུལ་གཅིག་སྟོན་པར་བྱེད། ། ཅེས་གསུངས་སོ། ། དེ་ཉིད་ལ་མཉམ་པ་ཉིད་ཅེས་ཀྱང་སྟེ། འབུམ་ལས། ཆོས་ཐམས་ཅད་མཉམ་པ་ཉིད་པས།
ཤེས་རབ་ཀྱི་ཕ་རོལ་ཏུ་ཕྱིན་པ་མཉམ་པ་ཉིད་དོ། ། ཞེས་གསུངས་སོ། ། ཡང་འཁོར་བ་དང༌། མྱ་ངན་ལས་འདས་པ་མཉམ་པའི་ཕྱིར་ཡང་དེ་ཞེས་བྱ་སྟེ། དབུ་མ་ལས། མྱ་ངན་འདས་མཐའ་གང་ཡིན་པ། དེ་ནི་འཁོར་བའི་མཐའ་ཡིན་ཏེ། དེ་གཉིས་ཁྱད་པར་ཅུང་ཟད་ནི། ། ཤིན་ཏུ་ཕྲ་བའང་ཡོད་མ་ཡིན། ། ཞེས་གསུངས་སོ། །
དེ་ཉིད་ལ་བསམ་པར་བྱ་བ་ཞེས་ཀྱང་བྱ་སྟེ། རིགས་པ་དྲུག་ཅུ་པ་ལས། མྱ་ངན་འདས་པ་བདེན་གཅིག་པོ། ། དེ་ཚེ་ལྷག་མ་ལོག་པ་ཞེས། ། རྒྱལ་བ་རྣམས་ཀྱིས་གང་གསུངས་པ། ། མཁས་པས་ཅི་ཕྱིར་འདོད་མི་བྱེད། ། ཅེས་གསུངས་སོ། ། དེ་ཉིད་ལ་སངས་རྒྱས་ཀུན་ཞེས་བྱ་སྟེ། མཉམ་སྦྱོར་ལས། ཡེ་ཤེས་སངས་རྒྱས་ཀུན་གྱི་དངོས། །
རྡོ་རྗེ་སེམས་པ་བདེ་བའི་མཆོག ། ཅེས་གསུངས་སོ། ། དེ་ཉིད་ལ་མཆོག་ཅེས་བྱ་སྟེ། དཔལ་མཆོག་ལས། སེམས་ཅན་ཀུན་གྱི་ཡིད་ཁྱབ་པ། ། སེམས་ཅན་ཀུན་གྱི་སྙིང་ལ་གནས། ། སེམས་ཅན་ཀུན་གྱི་ཡབ་གྱུར་ཉིད། ། འདོད་ཆགས་དམ་ཚིག་མཆོག་གྱུར་པ། ། ཞེས་གསུངས་སོ། ། དེ་ཉིད་ལ་སྒོམ་པ་ཞེས་ཀྱང་བྱ་སྟེ།
འདུས་པ་ལས། དངོས་པོ་མེད་པ་སྒོམ་པའི་དངོས། ། བསྒོམ་པར་བྱ་བ་སྒོམ་པ་མིན། ། དེ་བས་དངོས་པོ་དངོས་མེད་པ། ། དམིགས་སུ་མེད་པ་སྒོམ་པ་འོ། ། ཞེས་གསུངས་སོ། ། དེ་བཞིན་དུ། ། ཀྱེའི་རྡོ་རྗེ་དང༌། བདེ་མཆོག་དང༌། དུས་ཀྱི་འཁོར་ལོ་དང༌།
གསང་བ་འདུས་པ་དང༌། ཐམས་ཅད་མཁྱེན་པ་དང༌། བསམ་གྱིས་མི་ཁྱབ་པ་དང༌། ཡིད་ལ་མི་བྱེད་པ་ལ་སོགས་པ་མིང་གི་རྣམ་གྲངས་མཐའ་ཡས་པའི་བདག་ཉིད་ཅན་ནི་གཉིས་སུ་མེད་དང་འདི་ཉིད་ཡིན་ནོ། ། ཞེས་སྤྲོས་པ་ཆོད་པར་བྱའོ། ། ཐམས་ཅད་ཀྱིས་རྟོགས་བྱ་ཡང་འདི་ཉིད་ཡིན་པར་བསྟན་ཟིན་ཏོ། ། ཞེས་གསུངས་སོ། ། རྗེ་བཙུན་མཆོག་གི་གསུང་དེ་རྣམས་ཀྱི་ངག་དོན་བསྡུས་པ་ནི་འདི་ཡིན་ཏེ། ལྟ་བས་སྤྲོས་བ་གཅོད་པའི་ཚེ་ནི་ཕ་རོལ་ཏུ་ཕྱིན་པའི་གཞུང་ལས་འབྱུང་བ་ལྟར་དཔྱོད་ལ། སྒོམ་པས་ཉམས་སུ་ལེན་པའི་ཚུལ་ནི་རྣལ་འབྱོར་བླ་མ་དང༌།
རྣལ་འབྱོར་བླ་ན་མེད་པའི་རྒྱུད་བཞིན་དུ་ཉམས་སུ་བླང་བར་བྱའོ། ། འོ་ན་དེ་ལྟར་ཉམས་སུ་ལེན་པའི་ཡུལ་གྱི་གནས་ལུགས་དེ་གང༌། དེ་རྟོགས་པའི་ཡུལ་ཅན་གྱི་ལྟ་བ་དེ་ཅི་ཞེ་ན། དེ་ལ་ཕར་ཕྱིན་ཐེག་པའི་དབུ་མ་པ་དག་གིས་ནི། གནས་ལུགས་མེད་པ་ལ་གནས་ལུགས་སུ་སྒྲོ་བཏགས་ནས། ཆོས་རྣམས་ཀྱི་རང་བཞིན་སྟོང་པ་ཉིད་ཅེས་བྱ་བ་དེ་གནས་ལུགས་སུ་འདོད་དོ། ། དེ་རྟོགས་པའི་ཡུལ་ཅན་གྱི་ལྟ་བ་ཡང༌། རིགས་པས་རྣམ་པར་དཔྱད་ནས་སྤྲོས་པའི་མཐའ་གང་དུ་ཡང་མི་འཛིན་པའི་ཤེས་རབ་དེ་ཉིད་དོ། ། འོ་ན་ལུགས་དེ་ལས་ཁྱད་པར་དུ་འཕགས་པ་རྣལ་འབྱོར་བླ་མའི་རྒྱུད་དུ་ཡང༌། ཡུལ་གནས་ལུགས་ཀྱི་དོན་མཐར་ཐུག་པ་དང༌།
དེ་རྟོགས་པའི་ཡུལ་ཅན་གྱི་ལྟ་བ་ཡང་སྔ་མ་དེ་ལས་གཞན་དུ་བྱར་མེད་དམ་ཞེ་ན། བཀའ་འཁོར་ལོ་བར་པ་ཤེར་ཕྱིན་གྱི་མདོ་ལ་སོགས་པ་སྒྲ་ཇི་བཞིན་པར་འཆད་པའི་སློབ་དཔོན་བསྟན་བཅོས་མཛད་པ་དེ་དང་དེ་དག་གིས་ནི། སྤྲོས་པའི་མཐའ་ཐམས་ཅད་དང་བྲལ་ཙམ་གྱི་མེད་དགག་གི་ཆ་ལ་དོན་དམ་པའི་བདེན་པར་བཤད་པ་དེ་ནི། རྣམ་གྲངས་ཀྱི་དོན་དམ་པའི་བདེན་པ་ཡིན་ལ། རྣམ་གྲངས་པ་མ་ཡིན་པའི་དོན་དམ་པའི་བདེན་པ་གནས་ལུགས་ཀྱི་དོན་ཡིན་ངོ་ཤེས་པ་ཞིག་ལོགས་སུ་ངོས་བཟུང་བར་བྱའོ། ། དེ་ཡང་ཇི་སྲིད་དོན་དམ་པའི་བདེན་པ་ཞེས་བྱ་བ་ཞིག་ཁས་ལེན་པ་དེ་སྲིད་དུ། མེད་པར་དགག་པ་ཙམ་ནི་བདེན་པ་མ་ཡིན་གྱི། ཟུང་དུ་འཇུག་པའི་ཆ་ནས་དེར་ཁས་ལེན་དགོས་པའི་དོན་ཏོ། ། འོ་ན་དེ་ལྟ་བུ་དེ་ཕར་ཕྱིན་ཐེག་པར་མ་བཤད་དམ་ཞེ་ན། མ་བཤད་པ་མ་ཡིན་ཏེ།
གཉིས་མེད་དང་ཟུང་འཇུག་ལ་སོགས་པ་ཡུམ་གྱི་རྣམ་དག་གི་འགྲེས་རྐང་ལས་རྒྱས་པར་གསུངས་པའི་ཕྱིར་རོ། ། དེ་ལྟ་ན་ཡང་དེའི་སྒྲུབ་བྱེད་མ་ནོར་བ་ནི། ཕར་ཕྱིན་ཐེག་པའི་བསྟན་བཅོས་མཛད་པའི་སློབ་དཔོན་དག་གིས་མ་གསུངས་སོ། ། འོ་ན་རྣམ་གྲངས་པ་མ་ཡིན་པའི་དོན་དམ་པའི་བདེན་པ་དེ་གང༌། དེ་རྟོགས་པའི་ཡུལ་ཅན་གྱི་ལྟ་བ་དེ་ཅི། དེ་རྟོགས་པར་བྱེད་པའི་ཐབས་དེ་གསུང་རབ་གང་ན་གདུལ་བྱ་སུ་ཞིག་ལ་ཡོད་པ་ཡིན་ཞེ་ན། དང་པོ་ནི། མིང་གི་རྣམ་གྲངས་བཅུའི་སྒོ་ནས་བཤད་པའི་ཟུང་འཇུག་ཅེས་བྱ་བ་དེ་ཉིད་དོ། ། གཉིས་པ་ཡུལ་ཅན་གྱི་ལྟ་བ་ཡང༌། ཡུལ་དེ་ལས་ལྡོག་པ་ཐ་དད་པ་གཉིས་སུ་འབྱེད་པ་མ་ཡིན་གྱི།
ཟུང་དུ་འཇུག་པའི་ཡེ་ཤེས་དེ་ཉིད་དོ། ། དེ་ཤེས་བྱ་ཐམས་ཅད་ལ་ཁྱབ་པར་བཞུགས་ཀྱང་སོ་སོ་རང་གིས་རིག་པའི་ཡེ་ཤེས་ཀྱིས་ཉམས་སུ་མྱོང་བའི་ཚུལ་གྱིས་རྒྱུད་ལ་སྐྱེས་པའི་ཚེ་ན་ལྟ་བ་ཞེས་བྱའོ། ། གསུམ་པ་ནི། དེ་ལྟ་བུའི་ཟུང་འཇུག་གི་ལྟ་བ་དེ་རྟོགས་པའི་ཐབས་དང་སྒྲུབ་བྱེད་ཀྱི་རིགས་པ་དང༌། རྟེན་འབྲེལ་གྱི་གཏན་ཚིགས་ལ་སོགས་པ་ཆ་མཐུན་ཙམ་ཞིག་ནི། ཕ་རོལ་ཏུ་ཕྱིན་པའི་ཐེག་པར་གསུངས་མོད་ཀྱང༌། དེ་རྟོགས་པར་བྱེད་པའི་ཐབས་སམ། ཤེས་བྱེད་ཀྱི་དཔེ་གོང་ན་མེད་པ་ནི། རྣལ་འབྱོར་བླ་ན་མེད་པའི་རྒྱུད་སྡེ་ཁོ་ན་ལས་འབྱུང་བ་ཡིན་ནོ། ། དེ་སྐད་དུ་ཡང༌།
སློབ་དཔོན་ཨཱརྻ་དེ་ཝས། བསྐལ་པ་བྱེ་བ་རྣམས་སུ་ཡང༌། ། ཐོས་པའི་ཕ་རོལ་སོན་གྱུར་ཀྱང༌། ། བདག་བྱིན་བརླབས་ལས་ཕྱིར་བལྟས་པས། ། དེ་ཡིས་དེ་ཉིད་རྙེད་མི་འགྱུར། ། ཞེས་དང༌། ། ཆོས་ཀུན་རྨི་ལམ་སྒྱུ་འདྲ་ཞེས། ། སངས་རྒྱས་པ་ཀུན་སྨྲ་མོད་ཀྱི། ། བདག་བྱིན་བརླབས་ལ་ཕྱིར་ཕྱོགས་པས། ། རྨི་ལམ་སྒྱུ་འདྲ་རྟོགས་པ་མེད། །
ཅེས་གསུངས་སོ། ། དེ་ལྟར་བཤད་པ་ན་ལྟ་བ་ཁྱད་པར་དུ་འཕགས་པ་སྣང་སྟོང་ཟུང་འཇུག་རྟོགས་པའི་ལྟ་བ་འདི་ལ་གཉིས་ཏེ། ཕར་ཕྱིན་ཐེག་པ་ལས་འབྱུང་བ་དང༌། སྔགས་ཀྱི་ཐེག་པ་ལས་འབྱུང་བའོ། ། དང་པོ་ལ་ཡང་གཉིས་ཏེ། རྗེས་མཐུན་པ་འཇིག་རྟེན་པའི་སྒོམ་བྱུང་གི་ཡེ་ཤེས་དང༌། མཚན་ཉིད་པ་འཇིག་རྟེན་ལས་འདས་པའི་རྗེས་ཐོབ་ཀྱི་ཡེ་ཤེས་སོ། ། གཉིས་པ་ལ་ཡང་གཉིས་ཏེ། རྗེས་མཐུན་པ་མཚོན་བྱེད་དཔེའི་ཡེ་ཤེས་དང༌། མཚན་ཉིད་པ་མཚོན་བྱ་དོན་གྱི་ཡེ་ཤེས་སོ། །
དཔེ་དང་དོན་གྱི་ཡེ་ཤེས་གཉིས་ཀ་ཡང་ཡུལ་སྤྲོས་བྲལ་གྱི་ཆ་ལ་མི་འདྲ་བ་མེད་ཀྱང༌། ཡུལ་ཅན་བདེ་བ་ཆེན་པོའི་ཡེ་ཤེས་ཡིན་པའི་ཆ་ནས་མཚན་ཉིད་ཐེག་པ་ལས་ཁྱད་པར་འཕགས་ལ། གཉིས་པོའི་ཁྱད་པར་ཡང་གཅིག་ནི་འབྱུང་བ་ལས་གྱུར་པའི་བདེ་བ་ཡིན་པས། ལུས་ཚོར་ཟག་བཅས་ཡིན་གྱི། བདེ་ཆེན་གྱི་ཡེ་ཤེས་དངོས་མ་ཡིན་ལ། ཅིག་ཤོས་ནི་སེམས་ཚོར་དང་དེ་ཡང་ཟག་པ་མེད་པའི་བདེ་བ་ཡིན་པས་བདེ་ཆེན་གྱི་ཡེ་ཤེས་དངོས་དང༌། ཕྱག་རྒྱ་ཆེན་པོའི་ཡེ་ཤེས་སོ། ། དེའི་ཕྱིར་ལུགས་གཉིས་ཀ་ལ་ཡང་སྣང་སྟོང་ཟུང་འཇུག་དོན་དམ་པའི་བདེན་པར་ཁས་ལེན་པ་དེའི་ཚེ། སྣང་ཆ་དེ་ཡང་ཡེ་ཤེས་ཀྱི་ཆ་ནས་ཡིན་གྱི། རྣམ་ཤེས་ཀྱི་སྣང་ཆ་ལ་འཇོག་པ་མ་ཡིན་ཏེ།
དེ་ནི་མ་རིག་པའི་འཁྲུལ་སྣང་ཡིན་པས། ཀུན་རྫོབ་གྱི་བདེན་པ་ལས་མ་འདས་པའི་ཕྱིར་རོ། ། མདོར་ན་གོང་དུ་བདེན་གཉིས་རྣམ་དབྱེ་རྒྱས་པར་བཤད་པ་དེ་དག་ཐམས་ཅད་ཀྱང༌། རྗེ་བཙུན་མཆོག་གི་གསུང་འདི་དང༌། ལེགས་པར་འབྱོར་པ་ཡིན་ནོ། ། དེ་ཡང་ཡུལ་ཅན་བདེ་བ་ཆེན་པོ་དེ་ཡུལ་སྟོང་པའི་རྣམ་པར་ཤར་བའི་ཡེ་ཤེས་དེ་ལ་བདེ་སྟོང་ཟུང་དུ་འཇུག་པའི་ཡེ་ཤེས་ཞེས་བྱ་ལ། ཡེ་ཤེས་དེ་ནི་བདག་བྱིན་གྱིས་བརླབ་པའི་རིམ་པ་དང༌། སྨིན་བྱེད་ཀྱི་དབང་ལ་མ་ལྟོས་པར་ཡོད་པ་མ་ཡིན་པས། ཕ་རོལ་ཏུ་ཕྱིན་པའི་ཐེག་པ་ལས་ཁྱད་པར་དུ་འཕགས་པའི་ལྟ་བ་ནི། དེ་ཡིན་ནོ། །
དེ་ཡང་ཡུལ་ཅན་གྱི་ཆ་ནས་ཡིན་གྱི་ཡུལ་སྤྲོས་བྲལ་རང་གི་ཆ་ནས་ནི་ཁྱད་པར་ཡོད་པ་མ་ཡིན་ཏེ། ཕ་རོལ་ཏུ་ཕྱིན་པའི་ཐེག་པ་ཉིད་ལའང༌། ཡུལ་ཅན་སྙིང་རྗེ་ཆེན་པོ་ལ་ཡུལ་སྟོང་པ་ཉིད་ཀྱི་རྣམ་པ་ཤར་བ་དེ་དང༌། ཡུལ་ཅན་མཚན་མེད་ཀྱི་ཡེ་ཤེས་དེ་ཉིད་ལ་ཡུལ་སྟོང་ཉིད་ཀྱི་རྣམ་པ་ཤར་བ་ལ། ཐབས་ཤེས་ཟུང་འཇུག་ཡིན་མིན་གྱི་ཁྱད་པར་ལས། ཁྱད་པར་དུ་འཕགས་མི་འཕགས་ཀྱི་རིམ་པ་འཇོག་པ་དང་འདྲའོ། ། འོ་ན་ཇི་སྐད་དུ། ཆོས་ཀྱི་རྗེས། ཕ་རོལ་ཕྱིན་པའི་སྤྲོས་བྲལ་ལས། ། ལྷག་པའི་ལྟ་བ་ཡོད་ན་ནི། །
ལྟ་དེ་སྤྲོས་པ་ཅན་དུ་འགྱུར། ། འོན་ཀྱང་སྤྲོས་བྲལ་རྟོགས་པ་ཡི། ། ཐབས་ལ་གསང་སྔགས་ཁྱད་པར་འཕགས། ། ཞེས་གསུངས་པ་དང་དོན་འདི་འགལ་ལོ། ། སྙམ་དུ་དོགས་པར་མི་བྱ་སྟེ། ལུགས་དེ་གཉིས་ཀ་ལ་ཡང༌། སྤྲོས་བྲལ་རྟོགས་པའི་སྟོང་ཆ་ནས་ལྟ་བར་འཇོག་པ་ཡིན་གྱི། སྣང་ཆ་ནས་དེར་འཇོག་པ་མ་ཡིན་པའི་ཕྱིར་རོ། ། འོན་ཀྱང་དེ་རྟོགས་པའི་ཐབས་ལ་གསང་སྔགས་ཁྱད་པར་དུ་འཕགས་པ་ཡིན་ཏེ། ཉམས་སུ་ལེན་པའི་དུས་སུ་ཟུང་འཇུག་ཏུ་ཉམས་སུ་བླངས་ཤིང་བསྒོམས་པས།
ལྟ་བ་རྟོགས་པའི་ཚེ་ཟུང་འཇུག་ཏུ་རྟོགས་པའི་ཕྱིར་རོ། ། བོད་ཀྱི་སློབ་དཔོན་གཞན་སྟོང་འཆད་པ་དག་གིས། འདི་སྐད་ཅེས་སྨྲ་སྟེ། མགོན་པོ་ཀླུ་སྒྲུབ་ཀྱི་རིགས་པའི་ཚོགས་སུ་ནི། ཐོས་བསམ་གྱིས་གཏན་ལ་འབེབས་པའི་ལྟ་བ་དེ་བསྟན་ཀྱང༌། བསྒོམ་པས་ཉམས་སུ་མྱོང་བའི་དུས་ཀྱི་ལྟ་བ་དེ་མ་བསྟན་ཞེས་ཟེར་བ་དག་སྣང་སྟེ། ལུགས་དེ་ཡང་རྗེ་བཙུན་གྱི་གསུང་འདི་དང་ཅུང་ཟད་ཉེ་བར་སྣང་ངོ༌། ། གཉིས་པ་བོད་ཕྱི་མ་དག་གིས་བཏགས་པའི་མཐའ་བསལ་བ་ལ་གཉིས་ཏེ། གཞན་སྟོང་སྨྲ་བ་དག་གིས་བཏགས་པའི་མཐའ་བསལ་བ་དང༌། རང་སྟོང་སྨྲ་བ་དག་གིས་བཏགས་པའི་མཐའ་བསལ་བའོ། །
དང་པོ་ནི། གངས་ཅན་དུ་ཕྱིས་བྱོན་པའི་གཞན་སྟོང་སྨྲ་བ་དག་ན་རེ། ལྟ་བ་རྟོགས་པ་དང༌། གཏན་ལ་འབེབས་པའི་སྐབས་ནི་གཉིས་ཏེ། མཉམ་བཞག་ལ་བཟློ་བ་དང༌། རྗེས་ཐོབ་ཤན་འབྱེད་པ་ཞེས་བྱའོ། ། དང་པོ་དེའི་ངོར་ནི། སྤྲོས་པའི་མཚན་མ་ཅི་ཡང་མི་འཛིན་པས། བདེན་པར་གྲུབ་པ་ཞེས་བྱ་བའི་ཆོས་ཅུང་ཟད་ཀྱང་ཁས་མི་བླང་ལ། གཉིས་པ་རྗེས་ཐོབ་ཏུ་ཤན་འབྱེད་པའི་ཚེ་ནི།
ཀུན་བཏགས་དང་གཞན་དབང་ནི་བདེན་པར་མེད་ལ། ཡོངས་སུ་གྲུབ་པ་ཞེས་བྱ་བ་གཟུང་འཛིན་གཉིས་སུ་མེད་པའི་ཡེ་ཤེས་ཁོ་ན་བདེན་པར་གྲུབ་པ་ཡིན་ནོ། ། ཞེས་གསུངས་ཤིང༌། ཤེས་བྱ་ཐམས་ཅད་ཀྱང་དོན་དམ་པ་དང༌། ཀུན་རྫོབ་ཀྱི་བདེན་པའི་རྒྱལ་ཁམས་ཆེན་པོ་གཉིས་སུ་ཕྱེ་ནས། རྣམ་ཤེས་ཡུལ་དང་བཅས་པ་ཐམས་ཅད་ནི། ཀུན་རྫོབ་ཀྱི་བདེན་པ་དང༌། དངོས་པོ་དང༌། དངོས་མེད་དང༌། བཏགས་པ་དང༌།
གཞན་དབང་སོགས་སུ་འཇོག་ལ། ཡེ་ཤེས་ཡུལ་དང་བཅས་པ་ནི་དོན་དམ་པའི་བདེན་པ་ཡིན་ལ། འདི་ལ་ནི་དངོས་པོ་དང་དངོས་མེད་གཉིས་མེད་ཀྱི་འདུས་མ་བྱས་པ་ཁོ་ན་ཡིན་ལ། དེ་ལ་ཡང་བེམས་པོ་དང་རིག་པའི་དབྱེ་བས་གཉིས་ཡོད་མོད་ཀྱང༌། གཉིས་ཀ་ཡང་འདུས་མ་བྱས་པ་ཁོ་ན་ཡིན་ལ། བེམས་པོའི་ཆོས་ལ་ཡང་ཀ་བ་དང་བུམ་པ་ལ་སོགས་པ་རྣམ་ཤེས་ཀྱི་ཡུལ་དུ་གྲགས་པའི་བེམས་པོ་ཇི་སྙེད་པ་དེ་སྙེད་ཀྱི་གྲངས་དང་མཉམ་པའི་བེམས་པོའི་རྣམ་པར་གཞག་པ་ཁས་ལེན་ཀྱང༌། སྔ་མ་དང་མི་འདྲ་བའི་ཁྱད་པར་འདི་ནི་རྡུལ་ཕྲ་རབ་ཀྱི་ཆོས་ཉིད་ལས་འདས་པ་ཡིན་ཏེ། ཇི་སྐད་དུ། ཕྲ་རབ་རྡུལ་གྱི་ཆོས་ཉིད་འདས། ། ཞེས་དང༌།
རྣམ་པར་ཤེས་པའི་ཆོས་ཉིད་འདས། ། ཞེས་གསུངས་པའི་ཕྱིར་རོ། ། ཞེས་འཆད་པར་བྱེད་དོ། ། དེ་ལྟར་འཆད་པའི་ལྟ་བ་དེ་ནི། གོང་དུ་དབུ་མའི་ཚུལ་ལུགས་རྣམ་པ་གཉིས་བཤད་པ་དེ་ལས་ལུགས་དང་པོ་དེར་སྨྲས་པ་ཡིན་ལ། ཀླུ་སྒྲུབ་ཞབས་ཀྱིས་དགོངས་པ་དབུ་མ་ཐལ་རང་དུ་གྲགས་པའི་སློབ་དཔོན་རྣམས་ཀྱིས་བཀྲལ་བའི་དབུ་མའི་ལུགས་དེ་ནི་མ་ཡིན་ཏེ། གཟུང་འཛིན་གཉིས་མེད་ཀྱི་ཡེ་ཤེས་བདེན་མེད་དུ་གཏན་ལ་འབེབས་པའི་རིགས་པ་དང༌། དེས་བསྟན་པའི་དོན་ཚུལ་བཞིན་དུ་བསྒོམས་པ་ལས་བྱུང་བའི་སྒོམ་བྱུང་གི་ཤེས་རབ་ཁས་མི་ལེན་པའི་ཕྱིར་དང༌། ཡེ་ཤེས་དེ་ལ་བདེན་པར་འཛིན་པའི་བདེན་འཛིན་དེ་ཤེས་བྱའི་སྒྲིབ་པར་མི་འཆད་པའི་ཕྱིར། དེ་ལྟ་ན་ཡང་བདེན་པ་གཉིས་ཀྱི་འཇོག་མཚམས་དེ་དག་རེ་ཤིག་བཏང་སྙོམས་སུ་བཞག་ནས་ལྟ་བའི་ངོས་འཛིན་ལུགས་དེ་ལ་མཐའ་གཅིག་ཏུ་སྐུར་པ་བཏབ་པར་མི་བྱ་སྟེ།
རྗེ་བཙུན་བྱམས་པའི་གཞུང་བར་པ་གསུམ་ལས་འབྱུང་བའི་ལྟ་བ་དེའི་འཇོག་མཚམས་ཇི་ལྟར་ཡིན་པ་དེ་ཉིད་དེས་ཀྱང་མ་ནོར་བར་ཁས་བླངས་པའི་ཕྱིར་ལུགས་འདི་བོད་གཞན་དག་གིས་འགོག་པ་ནི། ལུགས་དེ་གྲུབ་མཐའ་སྨྲ་བ་བཞི་པོ་གང་གི་ཡང་ཁོངས་སུ་མ་གཏོགས་སོ་ཞེས་སྨྲ་བ་དེ་དག་གིས་ཐུགས་གཟུ་བོར་མི་གནས་པའམ། ཡང་ན་རྗེ་བཙུན་བྱམས་པའི་གཞུང་བར་པ་གསུམ་དང༌། ཐོགས་མེད་སྐུ་མཆེད་ཀྱི་གཞུང་དང་ཕྱོགས་གླང་ཡབ་སྲས་ཀྱི་གཞུང་གི་དགོངས་པ་ལ་མཐར་ཐུག་གི་ལྟ་བ་གང་དུ་འཇོག་གིན་འདུག་མ་ཤེས་པའི་བབ་བཅོལ་དུ་ཟད་པ་དང༌། མདོར་ན་གྲུབ་མཐའ་སྨྲ་བ་བཞི་པོ་རང་རང་དབུ་མ་པར་ཁས་ལེན་པ་ཡིན་ནོ། ། ཞེས་པའི་ངག་འཁྱལ་པོ་གཅིག་ནས་གཅིག་ཏུ་བརྒྱུད་པ་དེ་གོམས་པས་འདོན་པ་ཙམ་དུ་ཟད་ཀྱི། རྣལ་འབྱོར་སྤྱོད་པའི་གཞུང་རྒྱ་མཚོ་ལྟ་བུ་དང༌། དབུས་དང་མཐའ་རྣམ་པར་འབྱེད་པ་ཞེས་བྱ་བའི་བསྟན་བཅོས་ལས་འབྱུང་བའི་དབུ་མ་དེའི་ལྟ་བའི་འཇོག་མཚམས་ཤེས་པ་ལྟ་ཅི་སྨོས། ཇི་ལྟ་བུ་ཞིག་ཡོད་སྙམ་པའི་རྟོག་དཔྱོད་ཙམ་ཡང་མ་བཏང་བས། སྤྱིར་ནོར་པ་མང་པོ་བྱས་པར་མ་ཟད།
གཞན་སྟོང་གི་འདོད་པ་འགོག་པའི་ཚུལ་ལ་གསལ་བྱེད་པའི་བཞད་གད་དུ་བྱས་པ་ཡིན་ནོ། ། ངག་དོན་བསྡུས་ན། སེམས་ཙམ་རྣམ་བརྫུན་པ་ཞེས་ཡོངས་སུ་གྲགས་པ་དེའི་ལྟ་བའི་འཇོག་མཚམས་འདི་ལྟ་བུ་ཞིག་ཡིན་ནོ་ཞེས། སྔོན་རྒྱ་བོད་དུ་བྱོན་པའི་ཤིང་རྟ་ཆེན་པོ་རྣམས་ཀྱིས་རྒྱས་པར་ཕྱེ་བ་དེ་ལ། རྟོག་ཅིང་དཔྱོད་པ་ལྟ་ཅི་སྨོས། ལྟ་བའི་ངལ་བ་ཙམ་ཡང་མ་བྱས་པར་རྣལ་འབྱོར་སྤྱོད་པ་བ་གང་ཡིན་སེམས་ཙམ་པ་ཡིན་ནོ་སྙམ་པ་དང༌། གཞན་དབང་བདེན་པར་གྲུབ་པ་རྣལ་འབྱོར་སྤྱོད་པའི་རང་ལུགས་མཐར་ཐུག་པ་ཡིན་ནོ་སྙམ་པའི་མངོན་པའི་ང་རྒྱལ་གྱིས་ཀུན་ནས་བསླངས་ནས་རྣལ་འབྱོར་སྤྱོད་པའི་དབུ་མའི་ལྟ་བ་ལ་གྲངས་ཅན་གྱི་ལྟ་བའོ་ཞེས་རྣམ་པར་སྨད་པས། ཆེན་པོར་རློམ་པ་དག་ཀྱང་རྣམ་པར་འཁྱམས་པ་ཡིན་ནོ། ། དེ་ལྟ་ན་ཡང༌། དེ་འདྲའི་ལྟ་བ་དེ་ཇི་སྐད་དུ།
རྣལ་འབྱོར་སྤྱོད་པ་དེ་ལས་ཕྱིས། ། དེ་ནས་དབུ་མ་བསྟན་པར་བྱ། ། ཞེས་པའི་སྐབས་ནས་འབྱུང་བའི་དབུ་མའི་ལྟ་བ་དེ་ནི་མ་ཡིན་ཏེ། རྣལ་འབྱོར་སྤྱོད་པའི་མཐར་ཐུག་གི་ལྟ་བ་ལས་མ་འདས་པའི་ཕྱིར་ཞེས་ཁོ་བོ་ཅག་སྨྲའོ། ། ཡང་ཁ་ཅིག་ལུགས་དེས་བདེན་གྲུབ་ཁས་བླངས་པས་དབུ་མ་པ་མ་ཡིན་ནོ་ཞེས་ཟེར་བ་དང༌། བདེན་པ་གཉིས་ཀ་རང་ལུགས་ཀྱི་ཚད་མས་གྲུབ་པར་ཁས་ལེན་པ་ཡང་འགལ་བ་ཡིན་ཏེ། ཀུན་རྫོབ་ཏུ་བདེན་པར་གྲུབ་པ་དང༌། དོན་དམ་དུ་བདེན་པར་གྲུབ་པ་ནི། བདེན་པ་གཉིས་ཀྱི་གོ་དོན་དུ་འཇོག་པ་མ་ཡིན་ན། བདེན་པའི་གོ་བ་མ་ཆགས་པར་གསལ་བའི་ཕྱིར་དང༌།
མཐར་ཐུག་གི་ཚེ་ཡང་སྤྲོས་བྲལ་ཡིན་ཞེས་ཟེར་བ་དེ་དང༌། བདེན་པ་ཁས་ལེན་པ་འགལ་བའི་ཕྱིར་དང༌། བདེན་པར་མ་གྲུབ་པའི་བདེན་པ་ནི། བརྫུན་པ་ལས་མ་འདས་པའི་ཕྱིར་དང༌། ཁོ་བོ་ཅག་གིས་ནི་དོན་དེ་ལ་ལེགས་པར་ཤེས་ནས། གནས་སྐབས་སུ་བདེན་པ་གཉིས་ཀྱི་འཇོག་མཚམས་སོ་སོར་ངེས་པ་དང༌། མཐར་ཐུག་དོན་དམ་པའི་བདེན་པ་ཡང་ཀུན་རྫོབ་ཀྱི་བདེན་པར་ཁས་བླངས་པ་ཡིན་ནོ། ། གཉིས་པ་ནི། གངས་ཅན་པ་ཕྱི་མ་དག་ན་རེ། གོང་དུ་བཤད་པ་ལྟ་བུའི་སོ་སོར་རྟོག་པའི་ཤེས་རབ་ཀྱིས་དཔྱད་པ་ན་གང་ཡང་མ་རྙེད་པ་དེ་བདག་མེད་ཀྱི་ལྟ་བ་རྟོགས་པའི་ཚུལ་མ་ཡིན་ཏེ།
བདག་འཛིན་དང་འཛིན་སྟངས་མི་འགལ་བའི་ཕྱིར་དང༌། དེའི་ངང་ལ་མཉམ་པར་འཇོག་པ་དེ་ཡང་ལྟ་བའི་སྐྱོང་ལུགས་རྣམ་པར་དག་པ་མ་ཡིན་ཏེ། ཅི་ཡང་ཡིད་ལ་མི་བྱེད་པའི་སྒོམ་ཞེས་བྱ་བ་རྒྱ་ནག་མཁན་པོའི་ལུགས་ལས་མ་འདས་པའི་ཕྱིར་དང༌། ལྟ་བའི་དཔྱད་པ་ཚར་རེ་སྔོན་དུ་བཏང་ནས། ཅི་ཡང་མི་སེམས་པར་འཇོག་པ་ཡང༌། ཞི་གནས་རྐྱང་པའི་སྐྱོང་ཚུལ་ཡིན་གྱི། ལྷག་མཐོང་གི་སྐྱོང་ཚུལ་མ་ཡིན་པའི་ཕྱིར་རོ། ། དེ་ནས་འཕྲལ་དུ་བཅད་ཅིང་སྒོམ་དགོས་པ་ཡིན་ཏེ། རྗེ་བཙུན་བྱམས་པས། ཡང་དང་ཡང་དུ་སེམས་པ་དང༌། །
འཇལ་དང་དེས་རྟོགས་སྒོམ་པའི་ལམ། ། ཞེས་གསུངས་པའི་ཕྱིར་དང༌། ། སྒོམ་རིམ་ཐ་མ་ལས། ཞི་གནས་ཤས་ཆེ་ན་ཡང༌། གཉིད་ཀྱི་ལོག་པའི་མི་བཞིན་དུ་དེ་ཁོ་ན་ཉིད་དུ་གསལ་བར་མཐོང་བར་མི་འགྱུར་ཏེ། དེ་ལྟ་བས་ན་དེའི་ཚེ་ཤེས་རབ་སྒོམ་པར་བྱེད་དོ། ། ཞེས་གསུངས་པས་སོ། ། དེ་ལྟར་དཔྱད་ནས་སྐྱོང་བ་ལ་རྟོག་པ་གང་ཡིན་ཐམས་ཅད་བདེན་པར་འཛིན་པའི་མཚན་འཛིན་དུ་བཟུང་ནས་འགོག་པ་ནི། རིགས་པའི་དགག་བྱ་ཧ་ཅང་ཐལ་ཆེས་པའི་སྐུར་འདེབས་ཡིན་ནོ། ། དེ་བས་ན་སྟོང་པ་ཉིད་དོ་ཞེས་དང༌།
བདག་མེད་དོ་ཞེས་ངེས་པ་ཡང་ཡང་དྲངས་ནས། བདག་ཏུ་འཛིན་པ་གཉིས་དང་འཛིན་སྟངས་དངོས་སུ་འགལ་བའི་ངེས་ཤེས་ཀྱི་ཤུགས་དྲག་པོ་དང་མ་བྲལ་བའི་ངང་ནས་ལྟ་བ་སྐྱོང་དགོས་པ་ཡིན་ནོ། ། དེས་ན་ལྟ་བའི་དཔྱད་པ་མ་ནོར་བ་སྔོན་དུ་བཏང་ནས་དེའི་ངང་ལ་མ་ཡེངས་པར་འཇོག་པ་ནི། འཇོག་སྒོམ་ཞི་གནས་ཀྱི་སྐྱོང་ཚུལ་ཡིན་གྱི། དཔྱད་སྒོམ་ལྷག་མཐོང་གི་སྐྱོང་ཚུལ་མ་ཡིན་ནོ། ། དོན་འདི་ཉིད་ཇོ་བོ་ཨཱ་ཏི་ཤའི་ལུགས་བླ་ན་མེད་པ་ཡིན་ཏེ། དགེ་བའི་བཤེས་གཉེན་པུ་ཏོ་བས་མཛད་པའི་བསྟན་བཅོས་ལས། ཁ་ཅིག་ཐོས་བསམ་དུས་ན་རིགས་པས། ། རང་བཞིན་མེད་པར་གཏན་ལ་ཕབ་ལ། ། སྒོམ་དུས་མི་རྟོག་འབའ་ཞིག་སྒོམ་ཟེར། །
དེ་ལྟ་ན་ནི་འབྲེལ་མེད་སྟོང་ཉིད། ། ལོགས་སུ་སྒོམ་ཕྱིར་གཉེན་པོར་མི་འགྱུར། ། དེ་ལྟ་བས་ན་སྒོམ་དུས་ཉིད་ནའང༌། ། གཅིག་དང་དུ་བྲལ་རྟེན་འབྲེལ་ལ་སོགས། ། གང་ལ་གོམས་པས་སོ་སོར་བརྟན་ཅིང༌། ། ཅུང་ཟད་མི་རྟོག་ཉིད་དུའང་གནས་བྱ། ། དེ་ལྟར་བསྒོམས་ན་ཉོན་མོངས་གཉེན་པོ། ། ལྷན་ཅིག་རྗེས་སུ་འབྲེང་བར་འདོད་ཅིང༌། ། ཕ་རོལ་ཕྱིན་ལུགས་སྤྱོད་པར་འདོད་པས། ། ཤེས་རབ་སྒོམ་པའི་ལུགས་ནི་དེ་ཡིན། །
དེ་ཡང་གང་ཟག་བདག་མེད་གོམས་པས། ། དེ་ནས་དེ་ལྟར་རྗེས་སུ་འཇུག་བྱ། ། ཞེས་འབྱུང་བ་ལྟར་རོ། ། འདི་ཡང༌། ཇོ་བོས། སྟོང་ཉིད་གང་གིས་རྟོགས་ཤེ་ན། ། དེ་བཞིན་གཤེགས་པས་ལུང་བསྟན་ཅིང༌། ། ཆོས་ཉིད་བདེན་པ་གཟིགས་པ་ཡི། ། ཀླུ་སྒྲུབ་སློབ་མ་ཟླ་གྲགས་ཡིན། ། དེ་ལས་བརྒྱུད་པའི་མན་ངག་གིས། །
ཆོས་ཉིད་བདེན་པ་རྟོགས་པར་འགྱུར། ། ཞེས་གསུངས་ཤིང༌། དེའི་ཁྲིད་ཚུལ་ཡང༌། ཇོ་བོས་དབུ་མའི་མན་ངག་ཏུ་གསུངས་པ་དང༌། སློབ་དཔོན་ཀ་མ་ལ་ཤཱི་ལའི་དགོངས་པ་གཉིས་འདྲ་བར་སྣང་བས་རྒྱས་སུ་བཏང་བ་ཡིན་ནོ། ། ཞེས་གསུང་ངོ༌། ། འདི་བརྟག་པར་བྱ་བ་ལ་གཉིས་ཏེ། ལུང་དང་འགལ་བ་དང༌། རིགས་པས་མི་འཐད་པའོ། ། དང་པོ་ནི།
ལྟ་བ་སྐྱོང་བའི་ཚེ་སྟོང་ཉིད་དང་བདག་མེད་དམིགས་ཡུལ་དུ་བྱེད་པའི་རྟོག་པ་དགོས་ན། ཇི་སྐད་དུ། ཡུམ་ལས། གཟུགས་སྟོང་ཞེས་བྱ་བ་དང༌། བདག་མེད་ཅེས་བྱ་བར་སྤྱོད་ན་མཚན་མ་ལ་སྤྱོད་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྤྱོད་དོ། ། ཞེས་དང་སྡུད་པ་ལས། ཕུང་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་ནི། ། མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། ། ཞེས་དང༌། དཀོན་མཆོག་རྩེགས་པ་ལས།
འོད་སྲུངས་གང་ཟག་ཏུ་ལྟ་བ་རི་རབ་ཙམ་ནི་སླའི། སྟོང་པ་ཉིད་དུ་ལྟ་བ་ནི་དེ་ལྟ་མ་ཡིན་ནོ། ། ཞེས་དང༌། བསྟན་བཅོས་ལས། རྒྱལ་བ་རྣམས་ཀྱི་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུངས། ། ཞེས་དང༌། དེའི་འགྲེལ་པར། སྟོང་པ་ཉིད་དུ་ལྟ་བ་ནི་སྨན་དུག་ཏུ་སོང་བ་དང་འདྲ་བར་གསུངས་པའི་ཕྱིར་དང༌། བྱང་ཆུབ་སེམས་འགྲེལ་ལས།
གང་དུ་རྣམ་རྟོག་སྣང་གྱུར་པ། ། དེར་ནི་སྟོང་ཉིད་ག་ལ་ཡོད། ། རྟོག་བྱ་རྟོག་བྱེད་རྣམ་པའི་སེམས། ། དེ་བཞིན་གཤེགས་རྣམས་ཀྱི་མ་གཟིགས། ། གང་ན་བརྟག་བྱ་རྟོག་བྱེད་ཡོད། ། དེར་ནི་བྱང་ཆུབ་ཡོད་མ་ཡིན། ། ཞེས་དང༌། ཡང་དེ་ཉིད་ལས། སྐྱེ་མེད་དང་ནི་སྟོང་ཉིད་དང༌། ། བདག་མེད་ཅེས་བྱར་སྟོང་པ་ཉིད། །
དམན་པའི་བདག་ཉིད་གང་བསྒོམས་པ། ། དེ་དེ་སྒོམ་པར་བྱེད་པ་མིན། ། ཞེས་གསུངས་པ་དང༌། འཇིག་རྟེན་ལས་འདས་པར་བསྟོད་པ་ལས་ཀྱང༌། ཀུན་རྟོག་ཐམས་ཅད་བསལ་བའི་ཕྱིར། ། སྟོང་ཉིད་བདུད་རྩི་སྟོན་མཛད་ན། ། གང་ཞིག་དེ་ལ་ཞེན་གྱུར་པ། ། དེ་ཉིད་ཁྱོད་ཀྱིས་ཤིན་ཏུ་སྨད། ། ཅེས་དང༌། རིན་ཆེན་ཕྲེང་བ་ལས།
དེ་ལྟར་བདག་དང་བདག་མེད་པ། ། ཡང་དག་ཇི་བཞིན་དམིགས་སུ་མེད། ། བདག་དང་བདག་མེད་ལྟ་བ་དག ། དེ་ཕྱིར་ཐུབ་པ་ཆེན་པོས་བཟློག ། ཅེས་དང༌། མངོན་པར་རྟོགས་པའི་རྒྱན་ལས། གཟུགས་སོགས་ཕུང་པོ་སྟོང་ཉིད་ལ། ། སྤྱོད་པའི་འདུ་ཤེས་མི་མཐུན་ཕྱོགས། ། ཞེས་དང༌། གཟུགས་སོགས་དེ་མི་རྟག་སོགས་ལ།
སྤྱོད་པ་བཀག་པའི་སྦྱོར་བ། ཞེས་དང༌། གཟུགས་ལ་སོགས་ལ་རློམ་མེད་པ། ། རྣམ་བཞི་དེ་ཡི་མཉམ་པ་ཉིད། ། ཅེས་གཟུགས་ནས་རྣམ་མཁྱེན་གྱི་བར་ལ་རློམ་པ་རྣམ་བཞི་འགོག་དགོས་པར་གསུངས་པ་དང༌། དམིགས་པ་མི་རྟག་ལ་སོགས་པ། ། བདེན་པའི་རྟེན་ཅན་དེ་ཡི་ནི། ། རྣམ་པ་མངོན་ཞེན་ལ་སོགས་འགོག ། ཅེས་སྟོང་བདག་མེད་ལ་ཞེན་པ་འགོག་པར་གསུངས་སོ། ། དེ་དག་ལ་འདི་སྐད་ཅེས་སྨྲ་སྟེ།
ལུང་ཇི་སྐད་དུ་དྲངས་པ་དེ་ཐམས་ཅད་སྟོང་ཉིད་ལ་བདེན་པར་ཞེན་པ་འགོག་པའི་དབང་དུ་བྱས་པ་ཡིན་ནོ་ཞེས་ཟེར་མོད། དེ་དག་ནི་ཡང་དག་པ་མ་ཡིན་ཏེ། རྗེ་བཙུན་བྱམས་པའི་གཞུང་ལས། ཤེས་སྒྲིབ་ཏུ་གྱུར་པའི་རྟོག་པ་ལ་བདེན་པར་ཞེན་པ་དང༌། བདེན་མེད་དུ་ཞེན་པ་གཉིས་སུ་ཕྱེ་ནས། དང་པོ་ལ་རྫས་འཛིན་རྟོག་པ་དང༌། གཉིས་པ་ལ་བཏགས་འཛིན་རྟོག་པ་ཞེས་བྱ་བའི་མིང་གིས་བཏགས་ནས། བདེན་སྟོང་རྟོགས་པའི་ཤེས་རབ་དང༌། སྤྲོས་བྲལ་རྟོགས་པའི་ཤེས་རབ་ཀྱིས་སྤོང་དགོས་པར་བཤད་པའི་ཕྱིར་དང༌། ཀླུ་སྒྲུབ་ཡབ་སྲས་ཀྱི་གཞུང་ལས།
དང་པོར་བདག་བཟློག་པའི་རིགས་པ་དང༌། ཐ་མར་ལྟ་བ་ཀུན་བཟློག་པའི་རིགས་པ་གཉིས་ཇི་ལྟར་འཆད་པའི་ཚུལ་གོང་དུ་རྒྱས་པར་བཤད་ཟིན་པའི་ཕྱིར་དང༌། དབུ་མ་ཐལ་འགྱུར་བ་དག་རང་རྒྱུད་མི་འདོད་པའི་ཤེས་བྱེད་ཀྱང༌། བདེན་མེད་དུ་ཞེན་པ་ནི་རྣམ་པ་ཐམས་ཅད་དུ་སྤང་བྱ་ཡིན་པའི་རྒྱུ་མཚན་ལ་ཐུག་པའི་ཕྱིར་དང༌། དབུ་མ་རང་རྒྱུད་པའི་གཞུང་ལས། སྐྱེ་བ་ལ་སོགས་བཀག་པ་ཡང༌། ། དམ་པའི་དོན་དང་མཐུན་ཕྱིར་འདོད། ། ཅེས་དང༌། དགག་བྱ་ཡོད་པ་མ་ཡིན་པས། ། ཡང་དག་ཏུ་ན་བཀག་མེད་གསལ། །
ཞེས་དང༌། ཡང་དག་ཏུ་ན་སྤྲོས་པ་ཡི། ། ཚོགས་རྣམས་ཀུན་ལས་དེ་གྲོལ་ཡིན། ། ཞེས་དང༌། བསྟན་བཅོས་ལས། གལ་ཏེ་སྟོང་མིན་ཅུང་ཟད་ཡོད། ། ཅེས་སོགས་དང༌། ཞི་བ་ལྷས། ཅི་ཡང་མེད་ཅེས་གོམས་པ་ལས། ། དེ་ཡང་ཕྱི་ནས་བཟློག་པར་འགྱུར། །
ཞེས་སོགས་རྒྱ་ཆེར་བཤད་པ་ཐམས་ཅད་ཀྱང༌། དགག་བྱ་བདེན་གྲུབ་ཏུ་ཞེན་པ་བཀག་པའི་འོག་རོལ་ཏུ་དགག་བྱ་དེ་བཀག་པའི་བདེན་མེད་དུ་ཞེན་པ་ཡང་འགོག་པ་ཤ་སྟག་ཏུ་སྣང་བའི་ཕྱིར་དང༌། ཁྱེད་ཅག་གི་འདོད་པ་ལྟར་ན། ཁྱབ་བྱེད་བདེན་གྲུབ་བཀག་པའི་འོག་ཏུ། ཁྱབ་བྱ་སྟོང་ཉིད་བདེན་གྲུབ་འགོག་དགོས་ན། དེ་ཡང་ཧ་ཅང་ཐལ་བའི་ཕྱིར་དང༌། སློབ་དཔོན་མཁས་པ་ཆེན་པོ་རྟ་དབྱངས་ཀྱིས་བྱང་ཆུབ་ཀྱི་སེམས་སྒོམ་པའི་རིམ་པ་ལས། སྒྱུ་མ་ལྟ་བུར་ཞེན་པ་དང༌། སྟོང་པ་ཉིད་དུ་ཞེན་པ་གཉིས་ཀ་གནས་ཚུལ་ལ་ཞུགས་པའི་བློ་མ་ཡིན་པར་བཤད་པའི་ཕྱིར། ཇི་ལྟར་ཞེ་ན།
སེམས་ནི་སྒྱུ་མའི་རྣམ་པ་སྟེ། ། བྱང་ཆུབ་ཀྱང་ནི་སྒྱུ་མ་འདྲ། ། དེས་ཀྱང་ཚིག་ཏུ་བརྗོད་སྤངས་པའི། ། སྤྲོས་བྲལ་འཇམ་དཔལ་མཐོང་བ་མིན། ། ཞེས་དང༌། དེ་ཕྱིར་སྒྱུ་མའི་རང་བཞིན་ནི། ། སྒྱུ་བཞིན་འདི་ཞེས་བརྗོད་དུ་མེད། ། འོན་ཀྱང་ཐུགས་རྗེ་ལྡན་པ་ཡིས། ། ཐེག་པ་སྣ་ཚོགས་ཐབས་ཚུལ་གྱིས། ། མི་གནས་དབུ་མ་ཉེ་བར་མཚོན། །
མཚོན་ཀྱང་མཚོན་བྱ་མ་ཡིན་ཏེ། ། དེ་ལ་བསལ་བཞག་ཅི་ཡང་མེད། ། དེ་ལྟར་ཆོས་རྣམས་མཐོང་མེད་ན། ། མི་མངོན་མི་སྣང་འཇམ་དཔལ་མཐོང༌། ། ཞེས་གསུངས་པས་སོ། ། གཞན་ཡང་ཁྱེད་ཉིད་འདོད་པ་དེ་ནི། སྒོམ་རིམ་དུ་མདོ་དྲངས་པ་ལས། སོ་སོར་རྟོག་པའི་ཤེས་རབ་ཀྱི་མེ་ལྕེས་རྟོག་པ་དེ་ཉིད་ཀྱང་བསྲེག་དགོས་པར་བཤད་པ་དང་འགལ་ཏེ། ཇི་སྐད་དུ། འོད་སྲུང་ཤིང་གཉིས་དྲུད་པ་ལས་མེ་འབྱུང་སྟེ།
བྱུང་ནས་ཤིང་ཉིད་བསྲེག་པ་དེ་བཞིན་དུ། འོད་སྲུང་ཡང་དག་པར་སོ་སོར་རྟོག་པ་ཡོད་ན། འཕགས་པའི་ཤེས་རབ་ཀྱི་དབང་པོ་སྐྱེས་ཏེ། དེ་སྐྱེས་པས་ཡང་དག་པར་སོ་སོར་རྟོག་པ་དེ་ཉིད་བསྲེག་པར་བྱེད་དོ་ཞེས་སྟོང་པ་ཉིད་དུ་ཞེན་པའི་རྟོག་པ་སྤང་བྱར་བཤད་པའི་ཕྱིར། ཡང་ཁྱེད་ཀྱི་འདོད་པ་དེ་ཉིད་སྒོམ་རིམ་དུ། སྟོང་ཉིད་རྟོགས་པའི་ཤེས་རབ་ཀྱིས་སྟོང་ཉིད་མི་འཛིན་པར་བཤད་པ་དང་འགལ་ཏེ། ཇི་སྐད་དུ། སྒོམ་རིམ་བར་པ་ལས། དེས་དེ་ལྟར་ཤེས་ཀྱིས་རྣམ་པར་དཔྱོད་དེ་གང་ཞིག་རྣལ་འབྱོར་པས་དངོས་པོ་གང་གི་ཡང་ངོ་བོ་ཉིད་ངེས་པར་མི་འཛིན་པ་དེའི་ཚེ། རྣམ་པར་མི་རྟོག་པའི་ཏིང་ངེ་འཛིན་ལ་འཇུག་གོ །
ཞེས་གསུངས་པའོ། ། དེ་ལ་འདི་སྙམ་དུ། དེ་ལྟར་བཤད་པ་དེ་ཀུན་རྫོབ་ཀྱི་དངོས་པོ་ལ་དགོངས་སོ་སྙམ་ན། དེ་ཡང་མ་ཡིན་ཏེ། དྲངས་མ་ཐག་པ་དེའི་རྒྱས་བཤད་དུ། དེ་ལྟར་ཤེས་རབ་ཀྱིས་གཟུགས་རྟག་གོ་ཞེའམ། མི་རྟག་གོ་ཞེས་རྟོག་པར་མི་བྱེད་དོ་ཞེས་གསུངས་པས་སོ། ། གང་ཡང་ཁྱེད་ཀྱི་ལྟ་བ་སྐྱོང་བའི་ཚུལ་ལ། དཔྱད་སྒོམ་ཁོ་ན་དགོས་ཀྱི། འཇོག་སྒོམ་ཡུན་རིངས་ན།
ཞི་གནས་ཁོ་ནར་འགྱུར་རོ། ། ཞེས་བྱ་བ་དེ་དང༌། ཡང་སྐབས་དེར་ཅིར་ཡང་མི་རྟོག་པ་དང༌། གང་དུ་ཡང་ཡིད་ལ་མི་བྱེད་ན་ཧ་ཤང་གི་སྒོམ་དང་ཁྱད་པར་མེད་དོ། ། ཞེས་ཟེར་བ་དེ་ཡང༌། ཁྱེད་རང་གི་ཕྱོགས་ལ་ལུང་ཚད་མར་གྱུར་པ། ཇོ་བོ་ཨཱ་ཏི་ཤའི་དབུ་མའི་མན་ངག་དང་འགལ་ཏེ། དེ་ཉིད་ལས། སོ་སོར་རྟོག་པའི་ཤེས་རབ་དེ་ཉིད་ཀྱང་སྣང་བ་མེད་པས་འོད་གསལ་བ། སྤྲོས་པ་མཐའ་དག་དང་བྲལ་བ།
ཅིའི་ངོ་བོ་ཡང་མ་གྲུབ་པས། བྱིང་བ་དང་རྒོད་པ་ལ་སོགས་པའི་སྐྱོན་དུ་གྱུར་པ་ཐམས་ཅད་བསལ་ཏེ། བར་སྐབས་དེར་ཤེས་པ་ཅིར་ཡང་མི་རྟོག ཅིར་ཡང་མི་འཛིན། དྲན་པ་དང་ཡིད་ལ་བྱེད་པ་ཐམས་ཅད་སྤངས་ཏེ། ཇི་སྲིད་དུ་མཚན་མའི་རྣམ་པར་རྟོག་པའི་དགྲ་འམ། ཆོམ་རྐུན་མ་ལངས་ཀྱི་བར་དུ། དེ་ལྟ་བུ་ལ་ཤེས་པ་གནས་པར་བྱའོ། ། གང་གི་ཚེ་ལྡང་བར་འདོད་ན། དལ་བུས་སྐྱིལ་མོ་ཀྲུང་བཤིག་ལ་ལྡང་སྟེ།
སྒྱུ་མ་ལྟ་བུའི་ཡིད་ཀྱི་ལུས་དང་ངག་དང་ཡིད་ཀྱིས་དགེ་བ་ཅི་ནུས་བྱའོ། ། དེ་ལྟར་གུས་པ་དང༌། ཡུན་རིང་བ་དང༌། རྒྱུན་མི་འཆད་པ་བསྒྲིམས་ན། སྐལ་བ་དང་ལྡན་པ་རྣམས་ཀྱིས་ཚེ་འདི་ཉིད་ལ་བདེན་པ་མཐོང་བར་འགྱུར་ཏེ། ཞེས་གསུངས་པ་ཡིན་ནོ། ། དེ་ལྟ་ཡིན་པ་དེའི་ཕྱིར། བཤེས་གཉེན་སྤོ་ཏོ་བའི་ལུང་གིས་ཁྱེད་ཀྱི་འདོད་པ་དེ་མི་འགྲུབ་ལ། ལུང་དེས་ཀྱང་ཁྱེད་ལ་གནོད་པ་ཡིན་ཏེ། ལུང་དེ་ལས་ནི།
ཅུང་ཟད་མི་རྟོག་ཉིད་དུ་གནས་བྱ་ཞེས་གསུངས་ལ། ཁྱེད་ལྟར་ན་ནི་དེ་ལྟར་གནས་པ་དེ། ཞི་གནས་རྐྱང་པའམ་ཧ་ཤང་གི་སྒོམ་གང་རུང་ལས་མ་འདས་པའི་ཕྱིར། འཇལ་དང་ངེས་རྟོགས་སྒོམ་པའི་ལམ། ། ཞེས་པ་ཡང་ཁྱེད་ཀྱི་ལུང་མ་ཡིན་ཏེ། སེམས་པ་དང་རྟོག་པའི་དོན་ཏིང་ངེ་འཛིན་གྱི་སྦྱོར་འཇུག་གམ། ཐོས་བསམ་གྱི་ཤེས་རབ་ལ་འཆད་དགོས་པར་སེང་གེ་བཟང་པོས་བཤད་པའི་ཕྱིར་རོ། ། གཉིས་པ་རིགས་པ་དང་འགལ་བ་ནི། ཁྱེད་ཀྱི་ལྟ་བ་སྐྱོང་ཚུལ་དེ་ལྟ་བུ་དེ་ནི། ཐོས་བསམ་སྒོམ་གསུམ་གྱི་ཟླས་ཕྱེ་བའི་སྒོམ་དུ་ནམ་ཡང་མི་རུང་སྟེ།
བསམ་བྱུང་གི་རིགས་པ་ལས་མ་འདས་པའི་ཕྱིར་རོ། ། གལ་ཏེ་དཔྱོད་པའི་བར་བར་དག་ན་རྩེ་གཅིག་ཏུ་འཇོག་པའི་སྒོམ་ཡོད་པར་འདོད་ན། སྒོམ་དེ་ཡང་དཔྱོད་པ་ལས་མ་འདས་པར་ཁྱེད་ཀྱིས་ཁས་བླངས་དགོས་ཏེ། དཔྱོད་བཞིན་པ་མ་ཡིན་པའི་སྒོམ་ནི་ཡིད་ལ་མི་བྱེད་པའི་སྒོམ་དུ་ཁས་ལེན་པའི་ཕྱིར་རོ། ། གཞན་ཡང་ཆོས་ཉིད་མངོན་སུམ་དུ་རྟོགས་ཕྱིན་ཆད་སྒོམ་བྱུང་གི་ཡེ་ཤེས་རྣལ་མ་མེད་པར་འགྱུར་ཏེ། ཁྱེད་ཀྱི་སྒོམ་རྣལ་མར་འདོད་པའི་དཔྱད་སྒོམ་དེ་ནི། སྒྲ་དོན་འཛིན་པའི་རྟོག་པ་ལས་མ་འདས་པའི་ཕྱིར་དང༌། སྤྱིར་ཡང་ཆོས་མངོན་པ་ལས། རྟོག་དཔྱོད་གཉིས་ཀ་ཡིད་ཀྱི་བརྗོད་བྱར་བཤད་པའི་ཕྱིར་རོ། ། གཞན་ཡང༌།
འཇོག་སྒོམ་ཞི་གནས་རྐྱང་པར་འདོད་ན། སྟོང་ཉིད་ལ་རྩེ་གཅིག་ཏུ་མཉམ་པར་བཞག་པ་མི་སྲིད་པར་ཐལ་བ་དང༌། ཡུལ་སྟོང་པ་ཉིད་དང༌། ཡུལ་ཅན་ཡེ་ཤེས་གཉིས་ཆུ་ལ་ཆུ་བཞག་པ་བཞིན་དུ་དབྱེར་མེད་དུ་སོང་བ་མི་སྲིད་པར་ཐལ་བ་དང༌། ས་བརྒྱད་པ་ཡན་ཆད་དུ་ཆོས་ཉིད་ལ་མཉམ་པར་བཞག་པའི་སྒོམ་མཚན་ཉིད་པ་མེད་པར་འགྱུར་ཏེ། དེ་ན་ཁྱེད་འདོད་པའི་འཕྲལ་དང་འཕྲལ་དུ་དཔྱད་ནས་སྒོམ་པ་དེ་འདྲ་མེད་པའི་ཕྱིར་རོ། ། གལ་ཏེ་ཡོད་ན་གནས་སྐབས་དེར་རྒྱལ་བ་རྣམས་ཀྱི་འགོག་པ་ལས་སློང་དགོས་པའི་རྒྱུ་མཚན་ཅི་ཡིན། ཞེས་དྲི་བར་བྱའོ། ། ཡང་བདག་མེད་དང་སྟོང་པ་ཉིད་ཅེས་བྱ་བ་མེད་དགག་ཁོ་ན་དངོས་ཀྱི་གཞལ་བྱར་བྱས་ནས་ལྟ་བ་སྐྱོང་བ་ཡིན་ནོ། ། ཞེས་ཟེར་བ་དེ་ལྟ་ན།
ལྟ་བ་དེ་སྒྲ་དོན་འཛིན་པའི་རྟོག་པ་ལས་མ་འདས་ཏེ། སྤྱི་མཚན་དངོས་ཀྱི་གཞལ་བྱར་བྱས་པའི་བློ་ཡིན་པའི་ཕྱིར། མདོར་ན་སོ་སོར་རྟོག་པའི་ཤེས་རབ་ཀྱིས་དཔྱད་པའི་ངེས་ཤེས་ཀྱི་རྒྱུན་ཁོ་ན་མ་བརྗེད་པར་སྒོམ་པ་དེ་ཉིད། ལྷག་མཐོང་གི་སྒོམ་མ་ནོར་བ་ཡིན་ནོ། ། ཞེས་ཟེར་བ་ན། ལྷག་མཐོང་གང་ཡིན་སྒྲ་དོན་འཛིན་པའི་རྟོག་པར་ཁས་བླངས་པའི་ལོག་རྟོག་གི་ཐ་ཤལ་ཡིན་པས་ཡིད་རྟོན་པའི་གནས་སུ་མ་མཐོང་ངོ༌། ། གསུམ་པ་རྩོད་པ་སྤངས་ཏེ། རང་སྟོང་དང་གཞན་སྟོང་གི་གོ་དོན་བཤད་པ་ལ་གཉིས་ཏེ། བོད་ཕྱི་མ་དག་གིས་གངས་ཅན་གྱི་བསྒྲུབ་བརྒྱུད་པ་གོང་མ་དག་དགག་པའི་རིགས་པ་ལ་ཡིད་བརྟན་མི་རུང་བར་བསྟན་པ་དང༌། དེ་དག་གིས་གཞན་སྟོང་གི་འདོད་ལུགས་བཀག་ནས་རང་སྟོང་གི་འཇོག་ལུགས་བཤད་པ་དེ་རང་སྟོང་གི་ལུགས་གོ་ཆོད་པོ་མ་ཡིན་པར་བསྟན་པའོ། །
དང་པོ་ནི། ལུགས་སྔ་མ་དེའི་རྗེས་སུ་འཇུག་པའི་མཁས་པར་རློམ་པ་དག་ན་རེ། བསམ་གཏན་པ་ཁ་ཅིག་སེམས་འདི་ཁ་དོག་དང་དབྱིབས་གང་དུ་གྲུབ་ལེགས་པར་བརྟགས་པའི་ཚེ། གང་དུ་ཡང་མ་མཐོང་བ་དེ་སེམས་མཐོང་བ་ཡིན་ནོ། ། ཞེས་ཟེར་བ་དེ་ནི། རྭ་རྣོ་ལ་རིང་བ་དེ་ཉིད་བོང་བུའི་མགོ་ལ་ཡོད་དམ། རྟའི་མགོ་ལ་ཡོད་བརྟགས་པ་ན་དེ་གཉིས་ཀ་ལ་མི་འདུག་པར་མཐོང་བ་དེ་རྭ་མ་མཐོང་བ་ཡིན་པར་འདོད་པ་དང་ཁྱད་པར་མེད་དོ། ། ཁ་ཅིག་སེམས་དེ་དབྱིབས་དང་ཁ་དོག་ཏུ་འདུག་བརྟགས་པས། དེ་གཉིས་གང་དུ་ཡང་མ་རྙེད་པ་ན། སེམས་མ་རྙེད་པའི་སྒོམ་དུ་འདོད་པ་ནི།
ཁྱི་དེ་ཉིད་སེང་གེར་ཡོད་དམ། ཉར་ཡོད་བརྟགས་པས་གང་དུ་ཡང་མ་རྙེད་པ་དེ་ཉིད་ཁྱི་མེད་པའི་དོན་དུ་འདོད་པ་དང་འདྲ་སྟེ། རྒྱུ་མཚན་ཕྱིན་ཅི་ལོག་ལ་བརྟེན་ནས་ཐ་སྙད་ལ་སྐུར་པ་འདེབས་པའི་ཆད་ལྟ་བསྒོམས་པའོ། ། གཞན་ཡང་སེམས་གང་ནས་འོངས་པ་དང༌། གང་དུ་གནས་པ་དང༌། གང་དུ་འགྲོ་བ་བཙལ་ན་མི་རྙེད་པའང༌། སེམས་ཀྱི་གནས་ལུགས་ལ་དཔྱོད་ལུགས་ཡང་དག་པ་མ་ཡིན་ཏེ། ཁྱི་ཚང་ནས་འོངས་པ་དང༌། རྒྱལ་པོ་གདན་ཐོག་ཏུ་གནས་པ་དང༌། བྱི་བ་ཁུང་དུ་འཇུག་པ་ལྟ་བུའི་འགྲོ་ཚུལ་ནི།
ལུས་ཅན་མ་ཡིན་པ་རྣམས་ལ་ཐ་སྙད་དུ་ཡང་སུ་ཞིག་གིས་ཀྱང་མི་ལྟ་བའི་ཕྱིར་རོ། ། ཞེས་ཡི་གེར་བྲིས་སོ། ། དེ་སྐད་ཅེས་ཟེར་བ་དེས་ནི་ཀླུ་སྒྲུབ་ཞབས་ཀྱི་གཞུང་གསལ་བར་བཀག་པ་ཡིན་ཏེ། བྱང་ཆུབ་སེམས་འགྲེལ་ལས། སེམས་པའི་མིང་ཙམ་ཡིན་པ་སྟེ། ། མིང་ལས་གཞན་དུ་སེམས་འགའ་མེད། ། མིང་ཙམ་དུ་ནི་རྣམ་རིག་ལྟ། ། མིང་ཡང་རང་བཞིན་མེད་པ་ཡིན། ། ནང་ངམ་དེ་བཞིན་ཕྱི་རོལ་ལམ། ། ཡང་ན་གཉིས་ཀའི་བར་དག་ཏུ། །
རྒྱལ་བ་རྣམས་ཀྱིས་སེམས་མ་རྙེད། ། དེ་ཕྱིར་སྒྱུ་མའི་རང་བཞིན་སེམས། ། ཁ་དོག་དབྱིབས་ཀྱི་དབྱེ་བ་འམ། ། གཟུང་བ་དང་ནི་འཛིན་པ་འམ། ། སྐྱེས་པ་བུད་མེད་མ་ནིང་སོགས། ། ངོ་བོར་སེམས་ནི་གནས་པ་མིན། ། མདོར་ན་སངས་རྒྱས་རྣམས་ཀྱིས་ནི། ། གཟིགས་པར་མ་གྱུར་གཟིགས་མི་འགྱུར། ། ཞེས་གསལ་བར་གསུངས་པ་དེ་ཐོག་མར་སུན་ཕྱུང་ལ། དེའི་འོག་ཏུ་སྔོན་གྱི་བསམ་གཏན་པ་དག་གི་འདོད་པ་དེ་སུན་དབྱུང་བར་གྱིས་ཤིག
ཡང་ཇོ་བོ་ཨཱ་ཏི་ཤའི་གསུང༌། སངས་རྒྱས་ཀྱི་གསུངས་དང་འདྲ་བར་ཁས་བླངས་ནས་དེ་སྐད་ཅེས་ཟེར་བ་དེ་དག་ནི། རང་གི་མགོ་བོ་འཇོམས་པར་བྱེད་པའི་ལྕགས་ཀྱི་ཐོ་ཟླུམ་ནམ་མཁར་འཕེན་པ་དང་འདྲ་སྟེ། ཇི་སྐད་དུ། ཇོ་བོའི་དབུ་མའི་མན་ངག་ལས། ལྟ་བ་དེ་ལྟར་རྟོགས་པར་བྱོས་ལ། ཇི་ལྟར་རྟོགས་པའི་དོན་དེ་གོམས་པར་འདོད་ན། སྟན་བདེ་བ་ལ་སྐྱིལ་མོ་ཀྲུང་བཅས་ཏེ་འདུག་ལ། འདི་ལྟར་རེ་ཤིག་དངོས་པོ་དེ་ནི་གཉིས་ཏེ། གཟུགས་ཅན་དང༌།
གཟུགས་ཅན་མ་ཡིན་པའོ། ། དེ་ལ་གཟུགས་ཅན་རྣམས་ནི་རྡུལ་ཕྲ་རབ་འདུས་པ་ཡིན་ལ། དེ་ཡང་ཕྱོགས་ཆའི་དབྱེ་བས་ཕྱེ་ཞིང་གཞིགས་ན་ཤིན་ཏུ་ཕྲ་བ་ཡང་ལུས་པ་མེད་དེ། ཤིན་ཏུ་ཡང་སྣང་བ་མེད་དོ། ། གཟུགས་ཅན་མ་ཡིན་པ་ནི་སེམས་ཡིན་ལ། དེ་ཡང་འདི་ལྟར་འདས་པའི་སེམས་ནི་འགགས་ཤིང་ཞིག མ་འོངས་པའི་སེམས་ནི་མ་སྐྱེས་ཞིང་མ་བྱུང༌། ད་ལྟར་གྱི་སེམས་ནི་འདི་ལྟར་ཤིན་ཏུ་ཡང་བརྟག་པར་དཀའ་སྟེ། ཁ་དོག་དང་དབྱིབས་དང་བྲལ་བ། ནམ་མཁའ་དང་འདྲ་བས་མ་གྲུབ་པའམ།
ཡང་ན་གཅིག་དང་དུ་མ་དང་བྲལ་བའམ། ཡང་ན་དེ་མ་སྐྱེས་པ་འམ། ཡང་ན་དེ་རང་བཞིན་གྱིས་འོད་གསལ་བ་ལ་སོགས་པ་རིགས་པའི་མཚོན་གྱིས་དཔྱད་ཅིང་གཞིགས་ན། དེ་མ་གྲུབ་པར་རྟོགས་སོ། ། ཞེས་གསལ་བར་གསུངས་པ་དེ་ཉིད་ཐོག་མར་རྭ་རྣོ་ལ་རིང་བ་དེ། བོང་བུའི་མགོ་ལ་ཡོད་དམ། ཞེས་སོགས་ཀྱིས་རིགས་པས་འགོག་པར་བྱོས་ལ། དེའི་འོག་ཏུ་གངས་ཅན་གྱི་སྒྲུབ་བརྒྱུད་འཛིན་པ་དེ་དག་གི་ཞི་ལྷག་གི་འཁྲིད་ཚུལ་དེ་དག་འགོག་པར་བྱོས་ཤིག ཡང་ཇི་སྐད་དུ། སྒོམ་རིམ་མཐའ་མ་ལས།
སེམས་ཀྱི་ངོ་བོ་ཉིད་ལ་སོ་སོར་བརྟགས་ན། དོན་དམ་པར་སེམས་ནི་ནང་དུ་ཡང་མི་དམིགས། ཕྱི་རོལ་དུ་ཡང་མི་དམིགས། གཉིས་ཀ་མེད་པར་ཡང་མི་དམིགས། འདས་པའི་སེམས་ཀྱང་མི་དམིགས། མ་འོངས་པའི་སེམས་ཀྱང་མི་དམིགས། ད་ལྟར་བྱུང་བའི་སེམས་ཀྱང་མི་དམིགས། སེམས་སྐྱེ་བའི་ཚེ་གང་ནས་ཀྱང་མ་འོང་གང་དུ་ཡང་མི་འགྲོ་སྟེ། སེམས་ནི་གཟུང་དུ་མེད་པ། བསྟན་དུ་མེད་པ།
གཟུགས་ཅན་མིན་པའོ། ། ཞེས་སོགས་གསལ་བར་གསུངས་པ་དེ་ཉིད་ཐོག་མར་ཁྱི་ཚང་ནས་འབྱུང་བ་ལྟ་བུ་ཞེས་སོགས་ཀྱི་རིགས་པས་དགག་པར་བྱོས་ལ། དེའི་འོག་ཏུ་སྔོན་གྱི་སྒྲུབ་པ་པོ་དེ་དག་གི་ལམ་གྱི་འཁྲིད་ཚུལ་རྣམས་འགོག་པར་བྱོས་ཤིག ཡང་འདི་སྐད་ཅེས་ཀྱང་ཟེར་ཏེ། རྗེ་འབྲོག་མི་ནས་བརྒྱུད་པའི་མན་ངག་ལས། སྣང་བ་སེམས་སུ་ཐག་གཅོད། སེམས་སྒྱུ་མ་དང༌། སྒྱུ་མ་རང་བཞིན་མེད་པར་སྒྲུབ་པ་གསུམ་དུ་མཛད་ནས། གསུམ་པོ་རྩ་བ་དང༌། ཡན་ལག་གི་དཔེ་བཞིའི་སྒོ་ནས་སྒོམ་པར་གསུངས་པས།
དེ་དག་ཀྱང་དོན་དམ་དཔྱོད་བྱེད་ཀྱི་རིགས་པ་གོ་ཆོད་པོ་མ་ཡིན་ནོ། ། ཞེས་སྨྲ་བར་བྱེད་དོ། ། དེ་ལྟར་ཡིན་པ་དེའི་ཚེ། ཁྱེད་རང་ཅག་ལ་ལུང་ཚད་མ་ཀ་མ་ལ་ཤཱི་ལའི་སྒོམ་རིམ་བར་པ་ལས། དེ་ལ་ཕུང་པོ་ལྔ་དང༌། སྐྱེ་མཆེད་དང༌། ཁམས་དང༌། གཟུགས་ཅན་གང་དག་ཡིན་པ་དེ་དག་ནི་སེམས་ཀྱི་རྣམ་པ་ལས་གུད་ན་མེད་དེ། ཞེས་པ་ནས། བྱིས་པ་རྣམས་ལ་སེམས་ཉིད་གཟུགས་ལ་སོགས་པ་ཕྱི་རོལ་དུ་འཆར་བ་བཞིན་དུ་སྣང་གི
དོན་དམ་པར་ནི། འདི་ལ་གཟུགས་ལ་སོགས་པ་ནི་སེམས་ཀྱི་རྣམ་པ་ལས་གུད་ན་མེད་དོ། ། ཞེས་དཔྱད་པར་བྱའོ། ། དེས་འདི་སྙམ་དུ་ཁམས་གསུམ་པོ་འདི་ནི་སེམས་ཙམ་མོ་སྙམ་དུ་སེམས་ཤིང༌། སེམས་ཙམ་ཁོ་ན་ཡིན་པར་རྟོགས་ནས། སེམས་ཀྱི་ངོ་བོ་ཉིད་ལ་སོ་སོར་རྟོག་གོ ། དོན་དམ་པར་ན་སེམས་ཀྱང་བདེན་པར་མི་རུང་སྟེ། ཞེས་པ་ནས་སེམས་ནི་སྒྱུ་མ་ལྟ་བུ་ལ་སོགས་པའི་ངོ་བོ་ཉིད་ལྟ་བུ་ཁོ་ནའོ། ། སེམས་ཇི་ལྟ་བ་དེ་བཞིན་དུ་ཆོས་ཐམས་ཅད་ཀྱང་སྒྱུ་མ་ལ་སོགས་པའི་ངོ་བོ་ལྟ་བུ་ཁོ་ནའོ། ། ཞེས་དཔྱད་དོ། །
ཞེས་གསལ་བར་གསུངས་པ་དང༌། སློབ་དཔོན་སེང་གེ་བཟང་པོས་རྣལ་འབྱོར་ས་བཞིའི་རིམ་པ་གསུངས་པ་དེ་ཐོག་མར་འགོག་པར་བྱོས་ལ། དེའི་འོག་ཏུ་འབྲོག་མི་ནས་བརྒྱུད་པའི་ལམ་གྱི་འཁྲིད་ཚུལ་དེ་འགོག་པར་གྱིས་ཤིག ཡང་འདི་སྐད་ཅེས་ཟེར་ཏེ། འབྲོག་མིའི་མན་ངག་ལས། སེམས་སྐྱེ་འགག་གནས་གསུམ་དང་བྲལ་བས། ཐོག་མཐའ་དབུས་གསུམ་དང་བྲལ་བའི་ངེས་ཤེས་སྐྱེ་ནས་དེའི་ངང་ལ་གཡོ་མེད་དུ་འཇོག་པ་ཡང༌། དོན་དམ་སྤྱོད་བྱེད་ཀྱི་རིགས་པས་དཔྱད་པའི་ལྟ་བ་རྣམ་པར་དག་པ་མ་ཡིན་ནོ། ། ཞེས་ཟེར་བ་དེ་ཡང༌། ཇི་སྐད་དུ།
སྒོམ་རིམ་བར་པ་ལས། ཆོས་ཀྱི་བདག་མེད་པ་ཡང་འདི་ལྟར་བསྒོམ་པར་བྱ་སྟེ། ཞེས་མཚམས་སྦྱར་ནས། དེས་དེ་ལྟར་བརྟགས་ན་སེམས་ཀྱི་དང་པོ་ཡང་དག་པར་རྗེས་སུ་མི་མཐོང་ངོ༌། ། ཐ་མ་ཡང་དག་པར་རྗེས་སུ་མི་མཐོང་ངོ༌། ། ཇི་ལྟར་སེམས་ལ་མཐའ་དང་དབུས་མེད་པ་དེ་བཞིན་དུ་ཆོས་ཐམས་ཅད་ཀྱང་མཐའ་དང་དབུས་མེད་པར་ཁོང་དུ་ཆུད་དོ། ། དེ་ལྟར་ཤེས་རབ་ཀྱིས་ཆོས་ཐམས་ཅད་ཀྱི་ངོ་བོ་ཉིད་ཡང་དག་པར་རྗེས་སུ་མ་མཐོང་བས། གཟུགས་རྟག་གོ་ཞེས་པའམ། མི་རྟག་གོ་ཞེས་བྱ་བ་ཡིད་ལ་མི་བྱེད་དོ། ། ཞེས་སོགས་རྒྱས་པར་གསུངས་པ་དེ་ལས་ཐོག་མར་སྣང་བ་སེམས་སུ་བསྒྲུབས་ནས།
དེའི་འོག་ཏུ་སེམས་བདེན་མེད་དུ་བསྒྲུབ་པ་ལ། སྐྱེ་འཇིག་གནས་གསུམ་དང་བྲལ་བའི་སྒྲུབ་བྱེད་ཀྱི་རིགས་པ་ལས་ལྷག་པ་གཞན་མ་གསུངས་པ་དེ་ཉིད་ཐོག་མར་ཁྱེད་ཀྱིས་དགག་པར་བྱོས་ལ། དེའི་འོག་ཏུ་ལུགས་སྔ་མ་དེ་དགག་པ་ལ་འབད་པར་བྱོས་ཤིག ཡང་འདི་སྐད་ཅེས་ཟེར་ཏེ། ཡང་བསམ་གཏན་པ་ཁ་ཅིག་གང་ཟག་གི་བདག་མེད་རིགས་པས་དཔྱད་ནས་སྒོམ་པའི་ཚུལ་ལ། ང་ཞེས་བྱ་བའམ། བདག་ཅེས་བྱ་བ་རང་བཞིན་གྱིས་གྲུབ་ན་རང་གི་ལུས་ཀྱི་སྤྱི་གཙུག་ནས་རྐང་མཐིལ་གྱི་བར་ལུས་ཀྱི་སྟོད་སྨད་བར་གསུམ་གང་ན་ཡོད། ལུས་ཀྱི་ཕྱི་ན་ཡོད་དམ་ནང་ན་ཡོད། ཅེས་བཙལ་བས་དེ་དག་གང་ན་ཡང་འདུག་པ་མ་རྙེད་པའི་ཚེ། དེའི་ངང་ལ་འཇོག་པ་ནི་དཔྱོད་ཚུལ་ཤིན་ཏུ་སྐྱོན་ཅན་ཡིན་ཏེ།
ང་ལུས་ཀྱི་སྟོད་སྨད་དང་ཕྱི་ནང་བར་གསུམ་འདི་འདྲ་གཅིག་ན་འདུག་ཅེས་མ་རྙེད་ཀྱང༌། ང་ཡོད་པར་ཚད་མས་གྲུབ་པའི་ཕྱིར་དང༌། ང་ཡོད་ན་ཁོ་རང་གང་ལ་འདོགས་པའི་གདགས་གཞིའི་གསེབ་ན་ཡོད་མི་དགོས་པའི་ཕྱིར་དང༌། དེ་བས་ན་འདི་ནི་རྗེ་ཐམས་ཅད་མཁྱེན་པས་གང་ཟག་གི་བདག་མེད་པའི་ལྟ་བ་སྐྱོངས་བ་ལ་གནད་བཞི་ཚང་དགོས་པར་གསུངས་པའི་ལམ་བཟང་པོ་བོར་ནས་བོད་ཀྱི་བསམ་གཏན་པ་རྣམས་ཀྱི་ཁ་བསྐྱུགས་ལ་འབྲངས་པ་ཡིན་པས། གནད་གཉིས་པ་དེ་ཤེས་པར་བྱས་ནས་ངེས་ཤེས་བསྐྱེད་པར་བྱའོ། ། དེ་བཞིན་དུ་ངའི་ཁ་དོག་ཇི་ལྟ་བུ་ཞིག་འདུག་ཅེས་དཔྱོད་པ་ཡང་ལྟར་སྣང་འབའ་ཞིག་ཡིན་ཏེ། དེའི་དབྱིབས་དང་ཁ་དོག་མེད་ན་ངའི་རྐང་པ་དང༌། ལག་ལ་སོགས་ཀྱང་མེད་དགོས་ལ། དེ་ལྟ་ན་ཐ་སྙད་ཐམས་ཅད་ལ་སྐུར་པ་འདེབས་པའི་ལོག་རྟོག་གི་མཐའ་ཤལ་དེ་བསྒོམས་པ་ལས་ཅི་ཞིག་འབྱུང་བར་འགྱུར། དེ་འདྲ་དེ་རིགས་པ་ཡང་དག་ཡིན་དུ་ཆུག་ཀྱང་གང་ཟག་གི་བདག་མེད་སྒྲུབ་པའི་རྟག་ཀྱི་ཕྱོགས་ཆོས་བསྒོམས་པར་འགྱུར་གྱི།
གང་ཟག་གི་བདག་མེད་དངོས་སྒོམ་པར་ག་ལ་འགྱུར། དེར་འགྱུར་ན་སྒྲ་བྱས་པར་བསྒོམས་པས། མི་རྟག་པ་སྒོམ་པར་ཡང་འགྱུར་རོ། ། ཞེས་སྨྲ་བར་བྱེད་དོ། ། དེ་ལྟ་ཡིན་པ་འོ་ན་ང་ལུས་ཀྱི་སྟོད་སྨད་བར་གསུམ་གང་ན་ཡོད་དཔྱོད་པ་དེ། གང་ཟག་གི་བདག་མེད་དཔྱོད་ཚུལ་གྱི་རིགས་པ་སྐྱོན་ཅན་ཁོ་ན་ཡིན་ན། ཇི་སྐད་དུ། ཞི་བ་ལྷས། གལ་ཏེ་བདག་འགའ་ཡོད་ན་ནི། ། ཅི་ཡང་རུང་ལས་འཇིག་འགྱུར་ན། །
བདག་ཉིད་འགའ་ཡང་ཡོད་མིན་པས། ། འཇིགས་པར་འགྱུར་བ་སུ་ཞིག་ཡིན། ། ཞེས་མཚམས་སྦྱར་ནས། དེ་སྒྲུབ་བྱེད་ཀྱི་རིགས་པ་འཆད་པ་ན། སོ་དང་སྐྲ་སེན་བདག་མ་ཡིན། ། བདག་ནི་རུས་པ་ཁྲག་མ་ཡིན། ། རྣབས་མིན་བད་དཀན་བདག་མ་ཡིན། ། ཆུ་སེར་དག་དང་སྣག་ཀྱང་མིན། ། བདག་ནི་ཞག་དང་རྔུལ་མིན་ཏེ། ། བློ་མཆིན་དག་ཀྱང་བདག་མ་ཡིན། །
ནང་གྲོལ་གཞན་ཡང་བདག་མིན་ཏེ། ། བདག་ནི་ཕྱི་ས་གཅིན་མ་ཡིན། ། ཤ་དང་ལྤགས་པ་བདག་མིན་ཏེ། ། དྲོད་དང་རླུང་ཡང་བདག་མ་ཡིན། ། བུ་ག་བདག་མིན་རྣམ་ཀུན་ཏུ། ། རྣམ་ཤེས་དྲུག་ཀྱང་བདག་མ་ཡིན། ། ཞེས་གསུངས་ལ། དེ་ལས་ལྷག་པའི་རིགས་པ་མ་གསུངས་པས་ལུགས་དེ་ལ་ཡང་བདག་ཡོད་ན་རང་གི་གདགས་གཞི་ལ་ཡོད་དགོས་པར་ཐལ་བ་བཟློག་ཏུ་མེད་དོ། ། ཡང་བདག་ལུས་ཀྱི་ཕྱི་ནང་དང༌། དབྱིབས་དང་ཁ་དོག་ལ་དཔྱོད་པའི་རིགས་པ་དེ།
ཡང་དག་མ་ཡིན་ན། སློབ་དཔོན་ནག་པོ་ཞབས་ཀྱིས་མཛད་པའི་ལུས་ཡོངས་སུ་དཔྱད་པའི་སྒོམ་རིམ་ལས་ཇི་ལྟར་འབྱུང་བ་དེ་ཉིད་ཁྱེད་ཀྱིས་དགག་པར་བྱོས་ཤིག དེ་ལས་ཅི་ལྟར་འབྱུང་སྙམ་ན། ཇི་སྐད་དུ། འདི་ལ་སློབ་དཔོན་ཀླུ་སྒྲུབ་ཀྱི་ཞལ་མངའ་ནས། འཇིག་རྟེན་རྣམ་པར་རྟོགས་ལས་བྱུང༌། ། རྣམ་པར་རྟོག་པ་སེམས་ལས་བྱུང༌། ། སེམས་ཀྱང་ལུས་ལ་བྱུང་བས་ན། ། དེ་ཕྱིར་ལུས་ལ་དཔྱད་པར་བྱ། ། ཞེས་ཏེ།
དེ་ལས་ལུས་ལ་བརྟགས་པ་ན་སྙིང་པོ་གསུམ་དང་ལུས་ཟུང་བརྒྱད་དང༌། སྤུའི་ཚོགས་བརྒྱ་དང༌། བ་སྤུའི་ཁུང་བུ་བྱེ་བ་ཕྲག་བརྒྱད་ཅུ་སོ་སུམ་ཅུ་རྩ་གཉིས་དང༌། སེན་མོ་ཉི་ཤུ་དང་ཞེས་པ་ནས། སློབ་དཔོན་ཕྱོགས་ཀྱི་གླང་པོའི་ཞལ་མངའ་ནས། རྣམ་པར་མི་རྟོག་ཡེ་ཤེས་རྡོ་རྗེ་ཡི། ། ལུས་ཀྱི་འཁྲུལ་འཁོར་ཐམས་ཅད་ཞིག་པར་བྱ། ། ཞེས་བཤད་པའི་རིམ་པས་ནང་གི་ལུས་ཐམས་ཅད་ལ་བརྟག་གོ ། ནང་གི་ལུས་ཇི་ལྟ་བ་བཞིན་དུ། ཕྱི་རོལ་གྱི་ལུས་སའི་ཁམས་དང་ཞེས་པ་ནས།
དེ་ལྟར་ལུས་ལ་རྣམ་པར་དཔྱད་པ་ན། ནམ་མཁའ་དང་འདྲ་བར་སྒོམ་མོ། ། དེ་ནས་ངག་བྱུང་མ་ཐག་ཏུ་ཞིག་ཅིང༌། ནམ་མཁར་ཐིམ་པས་བྲག་ཆ་དང་འདྲ་བར་ཡུལ་ན་མི་གནས་ཤིང༌། སེམས་ཀྱང་ཁ་དོག་དང༌། དབྱིབས་དང༌། སྐྱེ་གནས་དང༌། སྣོད་དང༌། སེམས་ཅན་དུ་མི་དམིགས་པར་འགྱུར་གྱི་བར་དུ་བལྟས་ཏེ། དེའི་ཚེ་ཐམས་ཅད་ནམ་མཁའི་ངོ་བོར་གནས་སོ། །
ཞེས་གསལ་བར་གསུངས་པ་དེ་ལ་ཡང༌། ཁྱེད་ཀྱི་སུན་འབྱིན་པའི་རིགས་པ། སེམས་དབྱིབས་དང་ཁ་དོག་སོགས་གཟུགས་ཅན་གྱི་ཁ་དོག་དང་བྲལ་བར་བླུན་པོ་གནག་རྫི་མོས་ཀྱང་ཤེས་པའི་ཕྱིར། རིགས་པས་དཔྱོད་ཚུལ་དེ་སྐྱོན་ཅན་ཁོ་ན་ཡིན་ནོ། ། ཞེས་ཐོག་མར་སུན་ཕྱུང་ལ། དེའི་འོག་ཏུ་སྔོན་གྱི་བསམ་གཏན་པ་དག་གི་ལུགས་དེ་སུན་འབྱིན་པར་བྱོས་ཤིག ཡང་ཁྱེད་ཀྱིས་བྱས་པ་སྒོམ་པས་མི་རྟག་པར་བསྒོམ་པར་འགྱུར་རོ། ། ཞེས་པའི་རིགས་པ་དེ། ཆེས་ཤིན་ཏུ་ཐ་ཆད་པ་ཡིན་ཏེ། བདག་ཚད་མ་མ་དམིགས་པའི་རྟག་ཀྱིས་ཉེར་ལེན་གྱི་ཕུང་པོ་བདག་མེད་དུ་རྟོག་པར་བྱེད་པའི་རིགས་ཤེས་ཀྱི་རྒྱུན་གོམ་པར་བྱེད་པ་དེའི་ཚེ་དང༌།
གཅིག་དང་དུ་བྲལ་གྱི་རྟགས་ལ་བརྟེན་ནས་མྱུ་གུ་བདེན་སྟོང་དུ་རྟོགས་པའི་རིགས་ཤེས་ཀྱི་རྒྱུན་གོམས་པར་བྱེད་པ་དེའི་ཚེ་ན། དེ་དང་དེའི་ཕྱོགས་ཆོས་ཚད་མས་རྟོགས་པའི་བློའི་རྒྱུན་གོམས་པར་བྱེད་པ་ལ། བདག་མེད་གཉིས་གོམས་པར་བྱེད་པའི་དོན་དུ་ཤིན་ཏུ་ཡང་འདོད་དགོས་པའི་ཕྱིར། དེའི་ཤེས་བྱེད་ཀྱང་བདག་མེད་གཉིས་གོམས་པར་བྱེད་དོ། ། ཞེས་བྱ་བའི་ཚིག་གི་དོན་ནི། དེ་དང་དེའི་དོན་གང་ཡིན་པ་དེ་རྟོགས་ནས་སྒོམ་པར་བྱེད་པ་ལ་འཆད་དགོས་པ་ཡིན་གྱི། དེ་དང་དེ་ཡི་ཐ་སྙད་སྒྲ་དང་རྟོག་པས་ཡུལ་དུ་བྱས་པ་དེ་ཉིད་སྒོམ་དགོས་ན། སྒོམ་བྱེད་ཀྱི་བློ་དེ་སྒྲ་དོན་འཛིན་པའི་རྟོག་པ་ཁོ་ནར་ཐལ་བར་འགྱུར་རོ། ། མདོར་ན། གཅིག་དུ་བྲལ་དང༌།
རྡོ་རྗེ་གཟེགས་མ་དང༌། རྟེན་འབྲེལ་ལ་སོགས་པའི་གཏན་ཚིགས་རྣམས་ཐ་སྙད་འབའ་ཞིག་སྒྲུབ་ཀྱི་གཏན་ཚིགས་ཡིན་པའི་དོན་ཁོང་དུ་མ་ཆུད་པས། དེ་དང་དེའི་ཕྱོགས་ཆོས་ཚད་མས་གྲུབ་པའི་དུས་སུ་དབུ་མའི་ལྟ་བ་མ་བསྐྱེད་སམ་སྙམ་པའི་ལོག་པར་རྟོག་པ་དེ་ཉིད་ཀྱིས་ཁྱེད་ཅག་གི་ལྟ་བ་དང༌། སྒོམ་པའི་རྣམ་པར་གཞག་པ་དང༌། ཚུལ་ལུགས་ཐམས་ཅད་མ་རུངས་པར་བྱས་སོ། ། ཅི་སྟེ་ཁོ་བོ་ཅག་ཀྱང་དེ་ལྟར་འདོད་དོ། ། སྙམ་ན་ནི། སྒྲ་བྱས་པར་སྒོམ་པས་མི་རྟག་པར་བསྒོམ་པར་འགྱུར་རོ། ། གཉིས་པ་ནི། གངས་ཅན་གྱི་ལྗོངས་འདིར་བྱང་ཆུབ་སེམས་དཔས་མཛད་པའི་འགྲེལ་པ་སྐོར་གསུམ་ལ་ཉན་བཤད་ཀྱི་སྒོ་ནས་བརྩལ་དུ་འདོན་པའི་ཆེན་པོ་འགའ་ཞིག་གིས།
གཞན་སྟོང་གི་རྣམ་གཞག་ཞལ་གྱིས་བཞེས་པ་ལ། ཕྱིས་བྱོན་པའི་གྲགས་པ་དང་ལྡན་པ་མང་པོས། ལུགས་དེ་གྲངས་ཅན་གྱི་ལུགས་ཡིན་པར་ཐག་བཅད་ནས། རང་སྟོང་གི་ཚུལ་ལུགས་ཁས་ལེན་པ་ཡིན་ནོ་ཞེས་ཟེར་རོ། ། དེ་དག་གི་འདོད་ཚུལ་ནི་ཞིབ་མོར་བརྟགས་ན། དེ་དག་ལ་རང་སྟོང་གི་དོན་ཅུང་ཟད་ཀྱང་ཉེ་བར་མི་གནས་ཤིང༌། ཇི་ལྟར་མཐོ་ཡང་གཞན་སྟོང་གི་ཚུལ་ལས་མ་འདས་སོ། ། ཇི་ལྟར་ཞེ་ན། འདི་ལ་དངོས་དང༌། སྟོང་ལུགས་གཉིས་ཀྱི་ཚུལ་མདོ་ཙམ་བཤད་པའོ། །
དང་པོ་ནི། ཁོང་ཕྱི་མ་ཕལ་ཆེ་བ་མཐུན་པར། དོན་དམ་དཔྱོད་བྱེད་ཀྱི་རིགས་པས་དཔྱད་པ་ལ་ཞུགས་པ་དེའི་ཚེ་ན། གཟུགས་གཟུགས་ཀྱིས་སྟོང་པ་དང༌། མིག་མིག་གིས་སྟོང་པ་ལ་སོགས་པ་ཁས་མི་ལེན་ནོ། ། དེའི་ཤེས་བྱེད་ཀྱང་ཁས་བླངས་ན། ཀུན་རྫོབ་ཀྱི་བདེན་པ་ལ་སྐུར་པ་བཏབ་པར་འགྱུར་བས་སོ། ། འོ་ན་ཇི་ལྟར་ཁས་ལེན་ན། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ཀྱི་སྟེང་དུ། དགག་བྱ་བདེན་གྲུབ་ཁོ་ནས་སྟོང་པ་དེ་རང་སྟོང་གི་དོན་ཡིན་ནོ། །
ཞེས་སྨྲ་བར་བྱེད་དོ། ། དེ་ནི་དེ་ལྟ་མ་ཡིན་ཏེ། གནས་ཚུལ་སེམས་པ་ལ་ཞུགས་པ་དེའི་ཚེ། གཟུགས་གཟུགས་ཀྱིས་མི་སྟོང་པར་སྨྲ་བ་དང༌། གཟུགས་རང་བཞིན་གྱིས་སྟོང་པར་སྨྲ་བ་ནང་འགལ་བའི་ཕྱིར་དང༌། དེ་དེས་སྟོང་པ་དེ་དེ་རང་བཞིན་གྱིས་སྟོང་པའི་དོན་དུ་མི་འདོད་ན། དེ་རང་བཞིན་གྱིས་སྟོང་པའི་དོན་མི་ཤེས་པར་ཟད་པའི་ཕྱིར། དཔེར་ན་མྱུ་གུ་གཅིག་དང་དུ་མ་གང་དུ་གྲུབ། དཔྱོད་པའི་རིགས་པ་དེའི་ངོར། མྱུ་གུ་ཡོད་པ་མ་ཡིན་པ་དང༌།
དེའི་ཚེ་མྱུ་གུ་མྱུ་གུས་སྟོང་པ་དེ་མྱུ་གུ་རང་སྟོང་གི་དོན་དུ་ཁས་ལེན་དགོས་པ་བཞིན་ནོ། ། དེ་བས་ན་ཁྱེད་ཅག་གི་འདོད་པ་དེ་ནི་གཞན་སྟོང་གི་ཚུལ་ལས་མ་འདས་ཏེ། ཆོས་ཅན་གཟུགས་ལ་སོགས་པ་ཚད་མས་གྲུབ་པའི་སྟེང་དུ་ཁོ་རང་མ་ཡིན་པའི་ཆོས་གཞན་ཞིག་གིས་སྟོང་པ་དེ་ཁོའི་སྟོང་ཉིད་དུ་ཁས་བླངས་པ་གང་ཞིག ཁོ་བོ་རང་གི་སྟོང་པར་ནི་དུས་ནམ་ཡང་མི་འདོད་པའི་ཕྱིར། དེའང་འདི་ལྟར། མྱུ་གུ་ཆོས་ཅན། ཀུན་རྫོབ་དང་ཐ་སྙད་དུ་བདེན་གྲུབ་ཡིན་པར་ཐལ། ཁྱོད་དོན་དམ་པར་བདེན་པས་སྟོང་པ་དེ་རང་སྟོང་གི་དོན་དུ་ཁས་ལེན་དགོས་པའི་ཕྱིར། དེ་ལས་གཞན་དུ་ན་ཀ་བ་བུམ་པས་སྟོང་པ་དེ་རང་སྟོང་གི་དོན་དང༌། ཀ་བ་མོ་གཤམ་གྱི་བུས་སྟོང་པ་དེ་རང་སྟོང་གི་དོན་དུ་ཁས་བླངས་ན་ཉེས་པ་ཅི་ཞིག་ཡོད།
གལ་ཏེ་དེ་མི་མཚུངས་པའི་རྒྱུ་མཚན། བདེན་འཛིན་ལྷན་སྐྱེས་ཀྱིས་ཀ་བ་ལ་བདེན་པར་འཛིན་ལ། གཞན་དེར་མི་འཛིན་པས་སོ། ། ཞེས་ཟེར་བ་ལས་གཞན་མེད་པས། དེ་ལྟ་ན་གཞན་དབང་ཀུན་བཏགས་ཀྱིས་སྟོང་པའི་སྟོང་ཉིད་དེ་ཡང་རང་སྟོང་གི་དོན་དུ་ཁས་ལེན་དགོས་པར་འགྱུར་ཏེ། རྟོག་པ་ལྷན་སྐྱེས་ཀྱིས་གཞན་དབང་གི་སྟེང་དུ་གཟུང་འཛིན་རྫས་གཞན་དང༌། ངོ་བོ་དང་ཁྱད་པར་ལ་སོགས་པ་ཀུན་བཏགས་ཀྱི་ཆོས་རྣམས་སྒྲོ་འདོགས་པར་བྱེད་པའི་ཕྱིར་རོ། ། ཞེས་བརྗོད་ན་མཚུངས་སོ། ། དེས་ན་ཆོས་ཅན་གཟུང་འཛིན་གཉིས་སྣང་གི་ཤེས་པའི་སྟེང་དུ། གཟུང་འཛིན་རྫས་གཞན་གྱིས་སྟོང་བ་དེ་གཞན་སྟོང་གི་དོན་དུ་འཆད་དགོས་ཀྱི་རང་སྟོང་གི་དོན་དུ་མི་རུང་བ་དེ་བཞིན་དུ།
ཆོས་ཅན་མྱུ་གུའི་སྟེང་དུ་བདེན་གྲུབ་ཅེས་བྱ་བ། ཐ་སྙད་དུ་ཡང་ཡོད་པ་མ་ཡིན་པ་ཞིག་གིས་སྟོང་པ་ལ་རང་སྟོང་གི་དོན་དུ་འཆད་མི་ནུས་སོ། ། དེའི་ཕྱིར་བདེན་གྲུབ་ཐ་སྙད་དུ་ཡང་མེད་པར་ཁས་ལེན་པ་དང༌། གཟུགས་སོགས་བདེན་གྲུབ་ཀྱིས་སྟོང་པ་ལ་རང་སྟོང་གི་དོན་དུ་ཁས་ལེན་པ་ནི། རང་མ་ཡིན་པ་ཞིག་གིས་སྟོང་པ་ལ་རང་སྟོང་གི་དོན་དུ་ཁས་བླངས་པར་སོང་བས། གཞན་སྟོང་ལས་མ་འདས་སོ། ། གཉིས་པ་ལ། སྤྱིར་བསྟན་བཅོས་ལས་རང་སྟོང་དང༌། གཞན་སྟོང་གི་རྣམ་གཞག་ཇི་ལྟར་འབྱུང་བའི་ཚུལ། བོད་ཀྱི་སློབ་དཔོན་དག་ཇི་ལྟར་བཞེད་པའི་ཚུལ་ལོ། །
དང་པོ་ནི། སྤྱིར་གཞན་སྟོང་གི་རྣམ་པར་གཞག་པ་ནི། རྣལ་འབྱོར་སྤྱོད་པའི་གཞུང་ལས་འབྱུང་ལ། རང་སྟོང་གི་རྣམ་པར་གཞག་པ་ནི། ངོ་བོ་ཉིད་མེད་པར་སྨྲ་བའི་གཞུང་ལས་འབྱུང་ངོ༌། ། དང་པོ་ལ་གང་སྟོང་བའི་གཞི་ནི། གཞན་དབང་ངོ༌། ། གང་གིས་སྟོང་བའི་དགག་བྱ་ནི་ཀུན་བཏགས་སོ། ། དེ་དེས་སྟོང་པའི་སྟོང་ཉིད་ཀྱི་ངོ་བོ་ནི་ཡོངས་སུ་གྲུབ་པའོ། ། དེ་ལྟར་གསུམ་གྱི་ནང་ནས་ཀུན་བཏགས་པ་ལ་ནི་སྤྱིའི་མཚན་ཉིད་དང༌།
རང་གི་མཚན་ཉིད་གཉིས་སུ་མེད་དོ། ། གཞན་དབང་ལ་ནི། སྤྱིའི་མཚན་ཉིད་མེད་ཀྱང་རང་གི་མཚན་ཉིད་ཡོད་པས། ཀུན་རྫོབ་ཀྱི་རང་གི་མཚན་ཉིད་མེད་པ་དང༌། དོན་དམ་པའི་རང་གི་མཚན་ཉིད་ཡོད་པའོ། ། ཡོངས་གྲུབ་ལ་ནི་ཀུན་རྫོབ་པའི་རང་གི་མཚན་ཉིད་དང༌། དོན་དམ་པའི་རང་གི་མཚན་ཉིད་གཉིས་ཀ་ཡོད་དོ། ། དེ་ལྟར་གསུམ་གྱི་ནང་ནས། ཀུན་བཏགས་དངོས་པོར་མེད་ལ། གཞན་དབང་ནི་དོན་དམ་པར་མེད་ཅིང༌།
ཀུན་རྫོབ་ཀྱི་དངོས་པོར་ཡོད་པས་སྒྱུ་མ་ལྟ་བུའོ། ། དོན་དམ་པའི་དངོས་པོ་ནི་ཡོངས་གྲུབ་གཅིག་པུ་ཁོ་ནའོ། ། དེ་ལྟར་བཤད་པ་དེ་ཉིད་གཞན་སྟོང་གི་འཆད་ཚུལ་བླ་ན་མེད་པ་ཡིན་ཏེ། ཇི་སྐད་དུ། དབུས་མཐའ་ལས། ཡང་དག་མ་ཡིན་ཀུན་རྟོག་ཡོད། ། དེ་ལ་གཉིས་པོ་ཡོད་མ་ཡིན། ། སྟོང་པ་ཉིད་ནི་དེ་ལ་ཡོད། ། ཅེས་དང༌། ངོ་བོ་ཉིད་གསུམ་རྟག་མེད་དང༌། །
ཡོད་ཀྱང་ཁོ་ན་མ་ཡིན་དང༌། ། ཡོད་དང་མེད་དང་ཁྱད་མེད་པ། ། དེ་དེ་ཁོ་ནའི་མཚན་ཉིད་དོ། ། ཞེས་དང༌། མདོ་སྡེ་རྒྱན་ལས། མེད་པའི་སྟོང་པ་ཉིད་ཤེས་ཤིང༌། ། དེ་བཞིན་ཡོད་མིན་སྟོང་པ་ཉིད། ། རང་བཞིན་སྟོང་བ་ཉིད་ཤེས་ན། ། སྟོང་ཉིད་ཤེས་པ་ཞེས་བརྗོད་དོ། ། ཞེས་དང༌།
མངོན་པ་ཀུན་ལས་བཏུས་ལས། སྟོང་པ་ཉིད་རྣམ་པ་གསུམ་སྟེ། མེད་པའི་སྟོང་པ་ཉིད་དང༌། དེ་བཞིན་དུ་ཡོད་པ་མ་ཡིན་པའི་སྟོང་པ་ཉིད་དང༌། རང་བཞིན་སྟོང་པ་ཉིད་དོ་ཞེས་དང༌། གང་ཞིག་གང་ན་མེད་པ་དེ་ནི་དེས་སྟོང་པར་ཡང་དག་པར་རྗེས་སུ་མཐོང་སྟེ། འདི་ལ་ལྷག་མར་གྱུར་པ་ནི་ཡོད་དོ། ། ཞེས་ཡང་དག་པར་ཇི་ལྟ་བ་བཞིན་དུ་ཡོངས་སུ་ཤེས་པ་གང་ཡིན་པ་དེ་ནི་སྟོང་པ་ཉིད་ལ་འཇུག་པ་བླ་ན་མེད་པའོ། ། ཞེས་གསུངས་སོ། ། དེ་ལྟར་བཤད་པ་དེ་ཐམས་ཅད་ལ་ནི་ཆོས་ཅན་གཞན་དབང་དེ་གཞན་སྟོང་དུ་གསུངས་པ་ཡིན་གྱི།
ཆོས་ཉིད་ཡོངས་གྲུབ་དེ་གང་གིས་སྟོང་པའི་གཞིར་གསུངས་པ་མེད་དོ། ། གཉིས་པ་རང་སྟོང་གི་རྣམ་གཞག་ལ། གང་སྟོང་པའི་གཞི་ནི་གཟུགས་ལ་སོགས་པའི་ཆོས་ཐམས་ཅད་དོ། ། གང་གིས་སྟོང་པའི་དགག་བྱ་ནི། ཆོས་དེ་དང་དེ་ཉིད་དོ། ། ཇི་ལྟར་སྟོང་པའི་ཚུལ་ནི། དོན་དམ་དཔྱོད་བྱེད་ཀྱི་རིགས་པས་དཔྱད་པའི་ཚེ་དེས་སྟོང་པ་ཡིན་གྱི། ཐ་སྙད་དུ་ནི་དེ་དེས་སྟོང་པ་མ་ཡིན་ཏེ། དེ་ཉིད་དེ་ཡིན་པའི་ཕྱིར་རོ། ། དེ་སྐད་དུ་ཡང༌།
གཟུགས་སྟོང་པའོ། ། སྟོང་པ་ཉིད་གཟུགས་སོ། ། ཞེས་དང༌། དཀོན་བརྩེགས་ལས། གཟུགས་ཀྱི་སྟོང་པ་ཉིད་ཀྱིས་གཟུགས་སྟོང་པ་མ་ཡིན་གྱི། གཟུགས་ཉིད་སྟོང་པ་ཉིད་དོ། ། ཞེས་དང༌། རྟེན་ཅིང་འབྲེལ་འབྱུང་གང་ཡིན་པ། ། ཞེས་སོགས་དང༌། འཇུག་པ་ལས།
གང་ཕྱིར་དེ་ཡི་རང་བཞིན་དེ། ། ཡིན་ཕྱིར་གཟུགས་ནི་གཟུགས་ཀྱིས་སྟོང༌། ། ཞེས་དང༌། སློབ་དཔོན་སེང་གེ་བཟང་པོས། རང་རང་ངོ་བོས་སྟོང་པའི་ཕྱིར། ། སྟོང་པ་ཉིད་ནི་ཉི་ཤུར་འདོད། ། ཅེས་གསུངས་སོ། ། གཉིས་པ་ལ། རང་སྟོང་གི་འདོད་ཚུལ་དང༌། གཞན་སྟོང་གི་འདོད་ཚུལ་ལོ། །
དང་པོ་ནི། བོད་ཕྱི་མ་རྣམས་མིག་མིག་གིས་སྟོང་པ་རང་སྟོང་གི་དོན་དུ་མི་འདོད་པར། མིག་བདེན་གྲུབ་ཀྱིས་སྟོང་པ་རང་སྟོང་གི་དོན་དུ་འདོད་པ་ནི་ཟླ་བ་གྲགས་པས་བཀག་པ་དེ་ཉིད་ཡིན་ཏེ། ཇི་སྐད་དུ། འཇུག་འགྲེལ་ལས། དེ་ལ་མིག་ལ་སོགས་པ་རྣམས་མིག་ལ་སོགས་པ་རྣམས་ཀྱིས་སྟོང་པ་ཉིད་དུ་སྨྲས་པ་ནི། རང་བཞིན་སྟོང་པ་ཉིད་ཡོངས་སུ་གསལ་བར་བྱས་པ་ཡིན་གྱི། མིག་ནི་ནང་གི་བྱེད་པ་དང་བྲལ་བའི་ཕྱིར། སྟོང་ཞིང༌། གཟུང་བ་དང་འཛིན་པའི་བདག་ཉིད་ཀྱིས་སྟོང་ངོ༌། །
ཞེས་གཅིག་ལ་གཅིག་མེད་པའི་སྟོང་པ་ཉིད་ནི་མ་ཡིན་ནོ། ། ཞེས་མིག་སོགས་གང་ཟག་གི་བདག་དང༌། གཟུང་བ་ཆོས་ཀྱི་བདག་གིས་སྟོང་པ་ལ་གཞན་སྟོང་གི་དོན་དུ་གསལ་བར་བཤད་ལ། དེའི་རིགས་པས་གཟུགས་སོགས་འཛིན་པ་ཆོས་བདག་གི་སྟོང་པ་ཡང་དེ་ལས་མ་འདས་པའི་ཕྱིར། དེ་ལྟར་བོད་ཕྱི་མ་དག་གིས་ནི། ཆོས་བདག་བཀག་པ་རང་སྟོང་གི་དོན་དུ་འདོད་པ་དང༌། མིག་སོགས་རང་སྟོང་ཡིན་པ་ཆོས་ཀྱི་བདག་མེད་ཀྱི་གོ་དོན་ཡིན་པ་ཤན་མ་ཕྱེད་པས་ནོངས་སོ། ། དེས་ན་འདི་ལྟར་བཤད་པར་བྱ་སྟེ། ཀུན་རྫོབ་ཀྱི་བདེན་པ་རྣམ་པར་འཇོག་པ་དེའི་ཚེ་ནི། ཆོས་ཐམས་ཅད་རང་སྟོང་མ་ཡིན་ཏེ།
དེའི་ཚེ་རང་ཉིད་རང་ཡིན་པར་ཁས་ལེན་དགོས་པའི་ཕྱིར། དཔེར་ན་མིག་མིག་ཏུ་ཁས་ལེན་དགོས་པ་བཞིན་ནོ། ། བར་དུ་བདག་བཟློག་པའི་རིགས་པ་འཆད་པ་དེའི་ཚེ་ནི། ཀུན་རྫོབ་ཀྱི་ཆོས་རྣམས་རང་སྟོང་དུ་ཁས་ལེན་དགོས་པ་ཡིན་ཏེ། དཔེར་ན་མྱུ་གུ་གཅིག་དང་དུ་མ་གང་དུ་གྲུབ་དཔྱོད་པའི་རིགས་ངོར། མྱུ་གུ་རང་གིས་སྟོང་པ་དང༌། རང་མ་ཡིན་པར་ཁས་ལེན་དགོས་པ་བཞིན་ནོ། ། འདིར་དོན་དམ་པའི་བདེན་པ་རྣམས་རང་སྟོང་དུ་ཁས་མི་ལེན་ཏེ། འདིར་དེ་ཉིད་དེ་ཡིན་པར་ཁས་ལེན་པའི་སྐབས་ཡིན་པའི་ཕྱིར། ཐ་མར་སྤྲོས་པ་ཐམས་ཅད་བཟློག་པའི་ཚེ་ནི།
དོན་དམ་པའི་བདེན་པ་ཡང་རང་སྟོང་དུ་བཞག་དགོས་ཏེ། སྐབས་དེར་དེ་དེར་ཁས་མི་ལེན་གྱི། དེ་ཀུན་རྫོབ་བདེན་པར་ཁས་ལེན་དགོས་པའི་སྐབས་ཡིན་པའི་ཕྱིར། འོ་ན་བར་དེར་དོན་དམ་པའི་བདེན་པ་གཞན་སྟོང་དུ་ཁས་ལེན་དགོས་པར་འགྱུར་ཏེ། དེ་ཀུན་རྫོབ་ཀྱིས་སྟོང་པར་ཁས་ལེན་དགོས་པའི་ཕྱིར། ཞེ་ན་མ་ཡིན་ཏེ། དོན་དམ་པའི་བདེན་པ་ཁྱད་གཞིར་བཞག་ནས་དེ་གཞན་སྟོང་དུ་བསྒྲུབ་པའི་ཤིང་རྟ་ཆེན་པོའི་གཞུང་མེད་པའི་ཕྱིར། འོ་ན་ཆོས་ཐམས་ཅད་རང་སྟོང་དུ་ཁས་ལེན་ན། དེ་ཉིད་དེ་ཡིན་པ་ཤེས་བྱ་ལ་མི་སྲིད་པར་ཁས་བླངས་དགོས་པས། ཀུན་རྫོབ་ཀྱི་བདེན་པ་མཐའ་དག་ལས་ཉམས་པར་འགྱུར་རོ། །
སྙམ་ན། དེ་ཡང་འདི་ལྟར་མ་ཕྱེད་པའི་སྐྱོན་ཡིན་ཏེ། ཀུན་རྫོབ་ཀྱི་བདེན་པ་རྣམ་པར་འཇོག་པ་ནི། འཁྲུལ་ངོ་དང༌། རྣམ་ཤེས་ཀྱི་ངོར་ཡིན་ལ། རང་སྟོང་དང་དོན་དམ་པའི་བདེན་པ་ཁས་ལེན་པ་ནི། གནས་ཚུལ་ལ་སེམས་པའི་རིགས་པ་དང༌། ཡེ་ཤེས་ཀྱི་ངོ་བོར་འཇོག་པ་ཡིན་ལ། དེ་ལྟ་ཡིན་པ་དེའི་ཚེ། རྣམ་ཤེས་ཀྱི་ངོར་གཟུགས་གཟུགས་ཡིན་པ་དང༌།
ཡེ་ཤེས་ཀྱི་ངོར་དེ་དེ་མ་ཡིན་པ་མི་འགལ་ལོ། ། དེའི་ཕྱིར་སྣང་སྟོང་ཟུང་འཇུག་དང༌། བདེན་གཉིས་ཟུང་འཇུག་ཅེས་ཁས་ལེན་པ་ནི། ཇི་སྲིད་གཟུང་འཛིན་གཉིས་སྣང་གི་བག་ཆགས་དྲུང་ནས་མ་ཕྱུང་བ་དེ་སྲིད་དུ་ཡིན་ལ། དེའི་ཚེ་གཟུང་འཛིན་གཉིས་སུ་སྣང་བའི་ཆ་ནས་ཀུན་རྫོབ་ཀྱི་བདེན་པ་དང་སྣང་བ་འཇོག་ལ། གནས་ཚུལ་ལ་དེར་མི་གནས་པ་དང༌། ཡེ་ཤེས་ལ་དེར་མི་སྣང་བའི་ཆ་ནས་སྟོང་པ་དང༌། དོན་དམ་པའི་བདེན་པར་བཞག་གོ ། དེ་དྲུང་ནས་ཕྱུང་བའི་སངས་རྒྱས་ཀྱི་ངོར་ནི་ཟུང་འཇུག་དེ་ཡོད་པ་མ་ཡིན་ཏེ། རང་སྣང་ལ་ཀུན་རྫོབ་ཀྱི་སྣང་བ་མི་འཆར་བའི་ཕྱིར་རོ། །
དེའི་ཕྱིར་ས་དེས་བསྡུས་ཀྱི་ཀུན་རྫོབ་ཀྱི་བདེན་པ་ཡང་མ་བཞག་གོ ། དེའི་ཕྱིར་དབུ་མ་པ་ཆེན་པོ་གཅིག་གིས་ཆོས་ཐམས་ཅད་སྤྲོས་བྲལ་དུ་མངོན་སུམ་དུ་རྟོགས་པ་དང༌། དགེ་སྡིག་ལ་བླང་དོར་བྱེད་པ་གཉིས་ཅིག་ཅར་དུ་འབྱུང་བ་མི་འགལ་ཏེ། དེའི་རྒྱུད་ལ་མཚན་འཛིན་གྱི་རྣམ་ཤེས་དང༌། མཚན་མེད་ཀྱི་ཡེ་ཤེས་གཉིས་གཅིག་ཆར་དུ་ཡོད་པ་མི་འགལ་བས། བློ་སོ་སོ་ལ་ལྟོས་ནས་བདེན་གཉིས་སོ་སོར་འཇོག་པའི་ཕྱིར། དེ་ལ་དགོངས་ནས། ཇི་སྐད་དུ། རྟེན་ཅིང་འབྲེལ་པར་འབྱུང་བ་གང༌། ། དེ་ནི་སྟོང་པ་ཉིད་དུ་བཤད། །
ཅེས་གསུངས་སོ། ། འོ་ན་ཡེ་ཤེས་ཡོད་བཞིན་དུ་རྣམ་ཤེས་ལ་སྣང་བའི་དོན་ཁས་བླངས་པས་ཅི་ཞིག་བྱ་ཞེ་ན། ཇི་སྲིད་བསོད་ནམས་ཀྱི་ཚོགས་ཡོངས་སུ་མ་རྫོགས་པ་དེ་སྲིད་དུ་དེ་ཁས་ལེན་པ་ཡིན་ཏེ། ཇི་སྐད་དུ། ཇི་སྲིད་དགེ་བའི་རྩ་བ་ཡོངས་སུ་མ་རྫོགས་པ། ། དེ་སྲིད་སྟོང་ཉིད་དམ་པ་དེ་ནི་ཐོབ་མི་བྱེད། ། ཅེས་དང༌། རྫོགས་སྨིན་སྦྱངས་གསུམ་མ་བྱས་ཀྱི་བར་དུ་ཡང་དག་པའི་མཐའ་མངོན་དུ་མི་བྱེད་པར་བཤད་པ་ཡིན་ནོ། ། དེ་ལ་འདི་སྙམ་དུ། འོ་ན་ཁྱོད་ཀྱིས་བཤད་པའི་སྟོང་པ་ཉིད་དེའི་དོན་ནི་མེད་པའི་དོན་དུ་སོང་ལ།
དེ་ལྟ་ན། ཇི་སྐད་དུ། དེ་ལ་བཤད་པ་ཁྱོད་ཀྱི་ནི། ། སྟོང་ཉིད་དགོས་དང་སྟོང་ཉིད་དང༌། ། སྟོང་ཉིད་དོན་ནི་མ་རྟོགས་པས། ། དེ་ཕྱིར་དེ་ལྟར་གནོད་པ་ཡིན། ། ཞེས་དང༌། དེའི་འགྲེལ་པར། ཁྱོད་ནི་རང་གི་རྣམ་པར་རྟོག་པ་ཁོ་ནས་མེད་པ་ཉིད་ནི་སྟོང་པ་ཉིད་ཀྱི་དོན་ཡིན་ནོ། ། ཞེས་དེ་ལྟར་ཕྱིན་ཅི་ལོག་ཏུ་སྒྲོ་བཏགས་ནས་ཀླན་ཀ་སྨྲ་ཞིང་བཤད་པ་མ་ཡིན་ནམ་ཞེ་ན།
དེ་ལྟར་བཤད་པ་དེ་ནི་ཡོད་པ་བཀག་ཤུལ་དུ་མེད་པ་བསྒྲུབས་པ་དེ་སྟོང་པ་ཉིད་ཀྱི་དོན་ཡིན་པར་འཆད་པ་ཡིན་གྱི། ཡོད་པ་བཀག་ཙམ་ལ་ཟེར་བ་མ་ཡིན་ཏེ། སྐབས་དེར་དེའི་དོན་འཆད་པ་ན་སྤྲོས་པ་ཐམས་ཅད་དང་བྲལ་བ་ལ་བཤད་པའི་ཕྱིར། དེ་བས་ན་ཀུན་རྫོབ་རང་སྟོང་དུ་བཤད་པས་ནི། དེ་རྣམས་ཡོད་པ་མ་ཡིན་པར་བསྟན་ནོ། ། དོན་དམ་རང་སྟོང་དུ་བསྟན་པས་ནི། སྤྲོས་པ་ལྷག་མ་རྣམས་ལས་ཀྱང་གྲོལ་བར་བསྟན་ནོ། ། གཉིས་པ་ནི་བོད་ཀྱི་སློབ་དཔོན་གཞན་སྟོང་འཆད་པ་དག་ན་རེ། ཤེས་བྱ་ཐམས་ཅད་བདེན་པ་གཉིས་ཀྱི་རྒྱལ་ཁམས་སུ་བསྡུས་ནས། ཀུན་རྫོབ་ཐམས་ཅད་རང་སྟོང་དང༌།
དོན་དམ་པའི་བདེན་པ་ཐམས་ཅད་གཞན་སྟོང་དང༌། དེ་བཞིན་དུ་འཁོར་བ་དང་མྱ་ངན་ལས་འདས་པ་གཉིས་ལ་དང༌། ཆོས་ཅན་དང་ཆོས་ཉིད་གཉིས་ལ་དང༌། ཆོས་སྐུ་དང་གཟུགས་སྐུ་གཉིས་དང༌། རྣམ་ཤེས་དང་ཡེ་ཤེས་གཉིས་དང༌། ཀུན་ནས་ཉོན་མོངས་དང་རྣམ་བྱང་གི་ཆོས་གཉིས་དང༌། གློ་བུར་དྲི་མ་དང་བདེ་བར་གཤེགས་པའི་སྙིང་པོ་གཉིས་ལ་དང༌། དེ་བཞིན་དུ་ཀུན་བཏགས་དང་གཞན་དབང་གཉིས་རང་སྟོང་ཡིན་པ་དང༌། ཆོས་ཉིད་ཡོངས་གྲུབ་གཞན་སྟོང་ཡིན་པ་དང༌། དེ་བཞིན་དུ་བདེན་པ་གཞན་གསུམ་རང་སྟོང་དང༌།
འགོག་པའི་བདེན་པ་གཞན་སྟོང་དུ་འཆད་དོ། ། དེ་དག་གི་ཤེས་བྱེད་ལ་ཡང་རིགས་པ་དང༌། ལུང་གཉིས་ལས་དང་པོ་ནི། ཀུན་རྫོབ་ཀྱི་ཆོས་རྣམས་རང་སྟོང་ཡིན་ཏེ། གནས་ལུགས་ལ་ཡོད་མ་མྱོང་བའི་ཕྱིར། དེས་སྟོང་པའི་སྟོང་གཞི་དོན་དམ་པའི་བདེན་པ་དེ་རང་སྟོང་མ་ཡིན་ཏེ། ནམ་ཡང་མེད་པ་མ་ཡིན་པའི་ཆོས་ཉིད་ཡིན་པའི་ཕྱིར། མདོར་ན། གང་གི་སྟོང་པའི་དགག་བྱ་དེ་ཐམས་ཅད་རང་སྟོང་དང༌། གང་སྟོང་པའི་སྟོང་གཞི་དེ་ཐམས་ཅད་གཞན་སྟོང་ངོ༌། །
དཔེར་ན་བུམ་པ་དང་བུམ་པས་དག་པའི་ས་ཕྱོགས་ལྟ་བུའོ། ། ལུང་ནི་སོར་མོའི་ཕྲེང་བ་ལ་ཕན་པའི་མདོ་དང༌།

མྱ་ངན་ལས་འདས་པ་ཆེན་པོའི་མདོ་དང༌། མདོ་སྡེ་རྒྱན་དང༌། དབུས་མཐའ་དང༌། རྒྱུད་བླ་རྩ་འགྲེལ་དང༌། ཐོགས་མེད་སྐུ་མཆེད་ཀྱི་གཞུང་རྣམས་དང༌། ས་བཅུ་པའི་བྱང་ཆུབ་སེམས་དཔའ་དག་གིས་མཛད་པས་འགྲེལ་པ་རྣམས་སོ། ། མདོར་བསྡུ་ན་སྟོང་པ་ནི་གཉིས་ཏེ་ཕུང་པོ་རྣམ་བཅད་ཀྱི་སྟོང་པ་དང༌། རྣམ་ཀུན་མཆོག་ལྡན་གྱི་སྟོང་པ་ཉིད་དོ། ། དང་པོ་ནི། རང་སྟོང་སྙིང་པོ་མེད་པ་དེ་ཡིན་ལ། གཉིས་པ་ནི།
སྟོང་གཞི་དོན་དམ་པའི་བདེན་པ་ཞེས་ཀྱང་བྱ། འོད་གསལ་འདུས་མ་བྱས་ཞེས་ཀྱང་བྱ། བདེ་བར་གཤེགས་པའི་སྙིང་པོ་ཞེས་ཀྱང་བྱ་བ་དེའོ། ། དེ་སྐད་དུ་ཡང་འཕགས་པ་འཇམ་དཔལ་གྱིས། རང་གི་ལྟ་བའི་འདོད་པ་མདོར་བསྟན་པ་ལས། ཕུང་པོ་རྣམ་བཅད་སྟོང་པ་ཉིད། ། ཆུ་ཤིང་བཞིན་དུ་སྙིང་པོ་མེད། ། རྣམ་པ་ཐམས་ཅད་མཆོག་ལྡན་པའི། ། སྟོང་ཉིད་དེ་ལྟར་འགྱུར་མ་ཡིན། ། སྐྱེས་པ་མེད་ཅིང་འགག་མེད་པའི། །
ཤེས་བྱ་གང་གིས་འདིར་མཐོང་བ། ། སྟོང་པའི་དངོས་པོ་སྟོང་པ་ཉིད། ། ཕུང་པོ་རྣམ་པར་བཅད་མ་ཡིན། ། ཞེས་རང་རང་ངོ་བོས་སྟོང་པའི་སྟོང་པ་ཉིད་དང༌། དོན་དམ་པའི་སྟོང་པ་ཉིད་ཀྱིས་ཁྱད་པར་ཕྱེ་ནས་བཤད་པ་ཡིན་ནོ་ཞེས་ཟེར་རོ། ། དེ་མི་འཐད་པ་ལ་གཉིས་ཏེ། ལུང་མེད་པ་དང༌། ལུང་དང་འགལ་བའོ། ། དང་པོ་ནི། ཡོངས་གྲུབ་གཞིར་བཞག་ནས་དེ་གཞན་གཉིས་ཀྱིས་སྟོང་པ་གཞན་སྟོང་གི་དོན་དུ་འཆད་པ་དེ་ནི།
བྱམས་ཆོས་བར་པ་གསུམ་དང༌། ཐོགས་མེད་ཀྱི་གཞུང་གི་དོན་མ་ཡིན་ཏེ། གཞུང་ལུགས་དེ་དང་དེ་དག་ན་གཞན་དབང་སྟོང་གཞིར་བཞག་ནས། དེ་ཀུན་བཏགས་ཀྱིས་སྟོང་པ་ལ་གཞན་སྟོང་གི་དོན་དུ་བཤད་པའི་ཕྱིར་དང༌། གཞུང་དེ་དག་ན་ཀུན་བཏགས་རང་སྟོང་ཡིན་པ་དང༌། གཞན་དབང་གཞན་སྟོང་ཡིན་པ་དང༌། ཡོངས་སུ་གྲུབ་པ་ནི་སྟོང་པ་དེ་གཉིས་ཀའི་ངོ་བོ་དང་རང་བཞིན་དུ་བཤད་པ་ཡིན་གྱི། ཡོངས་གྲུབ་སྟོང་གཞིར་བཞག་ནས་དེའི་སྟེང་དུ་དགག་བྱ་གཞན་གྱིས་སྟོང་པར་བསྒྲུབ་པ་ནི། གཞུང་ལུགས་དེ་དག་ན་ཅུང་ཟད་ཀྱང་མི་སྣང་བའི་ཕྱིར། དེ་ཕྱིར་ཁྱེད་ལ་ལུང་མེད་དོ། །
རིག་པ་དང་ཡང་འགལ་ཏེ། ཁྱེད་ཀྱིས་གཞན་དབང་རང་སྟོང་དུ་ཁས་ལེན་དགོས་པར་འགྱུར་ཏེ། དེ་ཀུན་རྫོབ་ཀྱི་བདེན་པར་ཁས་བླངས་པའི་ཕྱིར། འདོད་ན་ཁྱེད་ཀྱི་རྒྱབ་རྟེན་དུ་འདོད་པའི་ལུང་དེ་དག་དང་འགལ་བའི་ཚུལ་འདི་ལྟར། གཞན་དབང་ལ་དོན་དམ་པའི་རང་གི་མཚན་ཉིད་ཡོད་ཅིང༌། ཀུན་བཏགས་ལ་དེ་མེད་པའི་རྒྱུ་མཚན་གྱིས་ཀུན་བཏགས་རང་སྟོང་ཡིན་པ་དང༌། གཞན་དབང་དེ་མ་ཡིན་པའི་རྒྱུ་མཚན་གྱིས་གཞན་སྟོང་ཡིན་ནོ་ཞེས་རང་སྟོང་དང་གཞན་སྟོང་གི་གོ་དོན་ཆོས་ཅན་གྱི་སྒོ་ནས་འབྱེད་པ་གཞུང་ལུགས་དེ་དག་གི་དགོངས་པ་ཡིན་པ་ལ། ཁྱེད་ཀྱིས་ནི་གཉིས་པོའི་ཁྱད་པར་ཆོས་ཉིད་ཀྱི་སྒོ་ནས་ཕྱེ་བས་ནོངས་པའི་ཕྱིར་དང༌། གཞན་ཡང༌། ཁྱེད་ཀྱིས་འདོད་པའི་དབུ་མ་པ་དེས།
སེམས་ཙམ་པའི་ངོར་སྟོང་གཞི་ཡོངས་གྲུབ་དེ་ཤེས་འདོད་ཆོས་ཅན་དུ་བཟུང་ནས། དེའི་སྟེང་དུ་དགག་བྱ་གཞན་དབང་དང༌། ཀུན་བཏགས་གཉིས་ཀྱིས་སྟོང་པར་སྒྲུབ་དགོས་པར་འགྱུར་ཏེ། དབུ་སེམས་ཀྱི་ཁྱད་པར་གཞན་སྟོང་ཁས་ལེན་མི་ལེན་གྱིས་ཕྱེ་བ་གང་ཞིག གཞན་སྟོང་འཇོག་པའི་དུས་ཀྱི་དགག་བྱ་གཞན་ཞེས་བྱ་བ་དེ། ཀུན་བཏགས་དང་གཞན་དབང་ལ་འཆད་དགོས་པ་ཁྱེད་ཀྱི་ལུགས་ཡིན་པའི་ཕྱིར། འདོད་ན་སེམས་ཙམ་པས་རྩོད་གཞིའི་ཆོས་ཅན་ངེས་པའི་དུས་སུ་བསྒྲུབ་བྱ་གྲུབ་ཟིན་པར་འགྱུར་རོ། ། དེའི་ཕྱིར་ལུགས་དེ་དག་ལ་སྟོང་གཞིའི་ཆོས་ཅན་གཞན་དབང་དེ་རང་གི་ངོ་བོས་སྟོང་པ་མ་ཡིན་ཀྱང༌། གཞན་གྱི་ངོ་བོ་ཞེས་བྱ་བ་གཟུང་བ་ཀུན་བཏགས་དང་འཛིན་པ་ཀུན་བཏགས་གཉིས་ཀྱིས་སྟོང་པར་སྒྲུབ་པ་ཡིན་ལ། དེས་དེ་སྟོང་པའི་ཤུལ་ན་གཟུང་འཛིན་གཉིས་མེད་ཀྱི་ཤེས་པ་འབའ་ཞིག་ལུས་པ་དེ་ལ།
ཡོངས་སུ་གྲུབ་པ་དང༌། དོན་དམ་པའི་བདེན་པ་ཞེས་བྱ་ལ། དེ་ཉིད་བདེན་པར་གྲུབ་པ་ཡིན་པས། དེ་ཉིད་ལ་རིགས་པས་མི་དཔྱོད་པར་བདེན་གྲུབ་ཏུ་ཁས་བླངས་ནས་རང་སོར་འཇོག་པ་དེ་ནི་རྣམ་བརྫུན་པ་ཞེས་ཡོངས་སུ་གྲགས་པ་རྣལ་འབྱོར་སྤྱོད་པའི་གཞུང་ནས་འབྱུང་བའི་དབུ་མ་པ་དེའི་ལུགས་ཡིན་གྱི། ངོ་བོ་ཉིད་མེད་པར་སྨྲ་བའི་གཞུང་ནས་འབྱུང་བའི་དབུ་མ་པ་དེའི་ལུགས་ནི་མ་ཡིན་ཏེ། དེས་གཞལ་བའི་ཚེ་ན། སྔ་མ་དེ་རྟག་པའི་མཐར་ལྷུང་བའི་ཕྱིར་རོ། ། ཁྱེད་ཅག་གིས་གཞན་སྟོང་བདེན་གྲུབ་ཀྱི་ཤེས་བྱེད་དུ་དྲངས་པའི་སོར་མོའི་ཕྲེང་བ་ལ་ཕན་པའི་མདོ་དང༌། མྱ་ངན་ལས་འདས་པ་ཆེན་པོའི་མདོ་ལ་སོགས་པར་དགག་བྱ་དེ་མེད་ཅིང་དེས་སྟོང་པའི་སྟོང་ཉིད་ཡོད་པར་གསུངས་པ་དེ་གོང་དུ་རྒྱས་པར་བཤད་ཟིན་པ་ལྟར་རྣལ་འབྱོར་སྤྱོད་པའི་གཞུང་ནས་འབྱུང་བའི་དབུ་མ་དེ་ལ་དགོངས་པའམ། ངོ་བོ་ཉིད་མེད་པར་སྨྲ་བའི་དབུ་མའི་ལུགས་ཡིན་དུ་ཆུག་ཀྱང༌།
བར་དུ་བདག་བཟློག་པའི་རིགས་པ་འཆད་པའི་དབང་དུ་བྱས་པ་ཡིན་ཏེ། སྐབས་དེ་དང་དེ་གཉིས་སུ་སྟོང་ཉིད་བདེན་གྲུབ་ཏུ་འཆད་དགོས་པའི་ཕྱིར་རོ། ། ཐེག་པ་ཆེན་པོ་རྒྱུད་བླ་མ་དང༌། འཇམ་དཔལ་གྱི་ལྟ་བའི་འདོད་པ་ལས། ཕུང་པོ་རྣམ་བཅད་ཀྱི་སྟོང་པ་ལ་སྙིང་པོ་མེད་པ་དང༌། རྣམ་ཀུན་མཆོག་ལྡན་གྱི་སྟོང་པ་ཉིད་དེ། དོན་དམ་པའི་བདེན་པ་གོ་ཆོད་པར་གསུངས་པའི་དགོངས་པ་ནི། དང་པོ་དགག་བྱ་བཀག་ཙམ་གྱི་མེད་པར་དགག་པ་དང༌། ཅིག་ཤོས་ནི་ལམ་གྱི་སྐབས་སུ་སྦྱིན་སོགས་ཐབས་ཀྱི་ཁྱད་པར་དུ་བྱས་པ་དང༌། འབྲས་བུའི་གནས་སྐབས་སུ་སྟོབས་སོགས་ཡོན་ཏན་གྱི་ཁྱད་པར་དུ་བྱས་པ་ལ་དགོངས་སོ། །
དེ་སྐད་དུ་ཡང་རྒྱུད་བླ་མར། སྟོང་པ་ཉིད་རས་གཞི་དང་འདྲ་བ་དང༌། སྦྱིན་སོགས་རྣམས་རི་མོ་མཁན་དང་འདྲ་བ་དང༌། སངས་རྒྱས་ཀྱི་སའི་ཡོན་ཏན་རྣམས་མངའ་བདག་རྒྱལ་པོའི་གཟུགས་དང་འདྲ་བའི་དཔེ་བསྟན་པ་ཡིན་ཏེ། ཇི་སྐད་དུ། དེ་རྣམས་འབྲི་བྱེད་གང་དག་ཡིན། ། སྦྱིན་དང་ཚུ་ཁྲིམས་བཟོད་པ་སོགས། ། རྣམ་པ་ཀུན་གྱི་མཆོག་ལྡན་པ། ། སྟོང་པ་ཉིད་ནི་གཟུགས་སུ་བརྗོད། ། ཅེས་གསུངས་སོ། །
སྐབས་དེར་ཡང༌། སྟོང་པ་ཉིད་ཀྱི་ངོས་འཛིན་ནི། དྲི་མ་དང་བཅས་པ་དང༌། དྲི་མ་མེད་པའི་གནས་སྐབས་ཀྱི་སེམས་རང་བཞིན་གྱིས་འོད་གསལ་བ་ལ་བརྗོད་དོ། ། སྤྱིར་རྣམ་ཀུན་མཆོག་ལྡན་གྱི་སྟོང་པ་ཉིད་ལ་འཆད་ཚུལ་གཉིས་ཏེ། ཕ་རོལ་ཏུ་ཕྱིན་པའི་ཐེག་པར། སྦྱིན་སོགས་ལམ་དང་སྟོབས་སོགས་འབྲས་བུ་གང་རུང་གིས་ཁྱད་པར་དུ་བྱས་པའི་སྟོང་པ་ཉིད་ཀྱི་ཡེ་ཤེས་ལ་བཤད་པ་དང༌། རྒྱུད་སྡེ་ལས་མཆོག་ཏུ་མི་འགྱུར་བའི་བདེ་བས་ཁྱད་པར་དུ་བྱས་པའི་སྟོང་པ་ཉིད་ཀྱི་ཡེ་ཤེས་ལ་བཤད་པ་གཉིས་སོ། ། དང་པོ་ནི། ཇི་སྐད་དུ།
སྒོམ་རིམ་བར་པར། གཙུག་ན་རིན་པོ་ཆེའི་མདོ་དྲངས་པ་ལས། དེ་བྱམས་པའི་གོ་ཆ་བགོ་ཞིང་སྙིང་རྗེ་ཆེན་པོའི་གནས་ལ་གནས་ནས་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་མངོན་པར་བསྒྲུབས་པས་བསམ་གཏན་མངོན་དུ་བྱེད་དོ། ། དེ་ལ་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་གང་ཞེ་ན། གང་སྦྱིན་པ་དང་མ་བྲལ་བ། ཚུལ་ཁྲིམས་དང་མ་བྲལ་བ། བཟོད་པ་དང་མ་བྲལ་བ། བརྩོན་འགྲུས་དང་མ་བྲལ་བ། བསམ་གཏན་དང་མ་བྲལ་བ། ཤེས་རབ་དང་མ་བྲལ་བ།
ཐབས་དང་མ་བྲལ་བའོ། ། ཞེས་སོགས་རྒྱ་ཆེར་བཀའ་སྩལ་པ་ལྟ་བུའོ། ། ཞེས་དང༌། དེ་བས་ན་རྣམ་པ་ཐམས་ཅད་ཀྱི་མཆོག་དང་ལྡན་པའི་ཐམས་ཅད་མཁྱེན་པའི་ཡེ་ཤེས་དེ་ནི་སྦྱིན་པ་ལ་སོགས་པའི་ཐབས་ཀྱི་ཡོངས་སུ་རྟོགས་པར་འགྱུར་བས་བཅོམ་ལྡན་འདས་ཀྱི་ཐམས་ཅད་མཁྱེན་པའི་ཡེ་ཤེས་དེ་ནི་ཐབས་ཀྱི་མཐར་ཕྱིན་པ་ཡིན་ནོ། ། ཞེས་བཀའ་སྩལ་ཏོ། ། དེའི་ཕྱིར་བྱང་ཆུབ་སེམས་དཔས་སྦྱིན་པ་ལ་སོགས་པའི་ཐབས་ལ་བརྟེན་པར་བྱའི། སྟོང་པ་ཉིད་འབའ་ཞིག་ནི་མ་ཡིན་ནོ། ། ཞེས་གསུངས་སོ། ། གཉིས་པ་ནི་གོང་དུ་དྲངས་པ་ལྟར། སྐྱེས་པ་མེད་པ་འགག་མེད་པའི། །
སྟོང་པ་གང་ཞིག་འདིར་མཐོང་བ། ། སྟོང་པའི་དངོས་པོ་སྟོང་པ་ཉིད། ། ཞེས་གསུངས་པ་དེ་ཉིད་ཡིན་ལ། དོན་དེ་ཡང༌། ཇི་སྐད་དུ། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བརྟེན་པ་དང༌། ། བདག་གིས་བསོད་ནམས་ལས་ཤེས་བྱ། ། ཞེས་དཔེའི་ཡེ་ཤེས་ཀྱིས་མཚོན་དགོས་པར་གསུངས་པ་ཡིན་ནོ། །
མདོར་བསྡུ་ན། མཐར་ཐུག་དཔྱོད་པའི་རིགས་ཤེས་གོ་ཆོད་པོ་ཞིག་གིས་སྤྲོས་བྲལ་གཏན་ལ་འབེབས་དགོས་མོད་ཀྱང༌། དེས་གཏན་ལ་ཕབ་པའི་སྤྲོས་བྲལ་རྐྱང་པ་དེ་དོན་དམ་པའི་བདེན་པར་ཁས་མི་ལེན་པ་ནི། བཀའ་འཁོར་ལོ་ཐ་མའི་མདོ་དང༌། རྣལ་འབྱོར་བླ་ན་མེད་པའི་རྒྱུད་ཀྱི་དགོངས་པའོ། ། དོན་དེས་གཞན་དབང་བདེན་གྲུབ་བསྟན་ཏོ་སྙམ་དུ་འཁྲུལ་པར་མི་བྱ་སྟེ། གཞན་དབང་བདེན་གྲུབ་བསྟན་པའི་འཁྲུལ་གཞི་གཉིས་སྣང་བ་ལས་གཅིག་ནི་རྣལ་འབྱོར་སྤྱོད་པ་བས་ཁས་ལེན་པའི་ཡོངས་གྲུབ་དང༌། ཅིག་ཤོས་ཐེག་པ་བླ་ན་མེད་པར་བཤད་པའི་རྣམ་ཀུན་མཆོག་ལྡན་གྱི་སྟོང་པ་ཉིད་དག་ཡིན་ལ། དེ་གཉིས་ཀྱི་ངོས་འཛིན་བཤད་མ་ཐག་པ་ལྟར་ཤེས་ན། འཁྲུལ་གཞི་གང་ལ།
དོན་གང་དུ། ཇི་ལྟར་འཁྲུལ་པའི་ཚུལ་བདེ་བླག་ཏུ་རྟོགས་ནུས་པའི་ཕྱིར་རོ། ། གཉིས་པ་ལུང་དང་འགལ་པ་ནི། དོན་དམ་པའི་བདེན་པ་ལ་གནས་སྐབས་སུ་ཡང་མ་ཟད་མཐར་ཐུག་ལ་བདེན་གྲུབ་ཀྱིས་ཁྱབ་པར་ཁས་ལེན་པ་འདི་ནི། ཁྱེད་རང་ལ་ཚད་མར་གྱུར་པའི་ཤེར་ཕྱིན་གྱི་མདོ་དང་འགལ་བ་ཡིན་ཏེ། བྱམས་པས་ཞུས་པའི་ལེའུ་ལས། གཟུགས་ནས་རྣམ་མཁྱེན་གྱི་བར་གྱི་ཆོས་ལ་ཐམས་ཅད་ཀུན་བཏགས། རྣམ་བཏགས། ཆོས་ཉིད་གསུམ་གསུམ་དུ་ཕྱེ་ནས་གསལ་བར་གསུངས་ལ། དེའི་དུས་ཀྱི་དང་པོ་གཉིས་བདེན་པར་མེད་པ་དང༌།
གསུམ་པ་བདེན་པར་གྲུབ་པ་ཁྱེད་ཀྱི་གྲུབ་པའི་མཐའ་ཡིན་པ་དེ་ལྟ་ན། མདོ་དེར་གཟུགས་ནས་རྣམ་མཁྱེན་གྱི་བར་དེར་དོན་དམ་པའི་བདེན་པ་མ་བསྟན་པའམ། ཡང་ན་དོན་དམ་པའི་བདེན་པ་ལ་ཡང་ཀུན་བཏགས་སོགས་གསུམ་དུ་འབྱེད་དགོས་པ་གང་རུང་ལས་མ་འདས་སོ། ། འདིར་སྨྲས་པ། ལྟ་གྲུབ་འདོད་ཚུལ་མཐའ་དག་མ་ཤེས་ན། ། ལྟ་བའི་ཕུ་ཐག་ཇི་བཞིན་མི་ཆོད་པས། ། ལྟ་རྟོག་མང་དུ་བྱས་པའི་རྣམ་དཔྱོད་ཀྱིས། ། ལྟ་ངན་སེལ་བའི་བསྟན་བཅོས་འདི་བྱས་སོ། ། ལང་ཚོས་རྒན་དང་ཐོས་པས་མྱོས་རྣམས་ཀྱང༌། ། འཛངས་པའི་བློ་ཡིས་ཚུལ་བཞིན་དཔྱོད་གྱིས་ལ། །
ལྟ་ངན་མཐའ་དག་སེལ་བའི་ལེ་འུ་འདི། ། མགྱོགས་པར་བལྟོས་ལ་རྗེས་སུ་ཡི་རང་བྱོས། ། རྟག་པར་རང་དུ་རློམ་པས་མྱོས་གྱུར་ཅིང༌། ། ཕྲག་དོག་ཚེར་མའི་མལ་དུ་གནས་བཅས་ནས། ། ཡིན་ལུགས་ཚོལ་ལ་མུན་པའི་མིག་ཅན་དེས། ། ངོ་མཚར་ཆོས་པའི་ཡ་མཚན་ག་ལ་མཐོང༌། ། ནམ་ཡང་གཟུ་བོའི་སྟན་ལ་རབ་འཁོད་ནས། ། དད་པའི་མགོ་བོ་ལན་བརྒྱར་འདར་བྱེད་ཅིང༌། ། གུས་པས་ཐལ་མོ་སྙིང་ཁར་སྦྱོར་བྱེད་པའི། ། དཔྱོད་ལྡན་དེ་ལ་ཆོས་འདིས་དགེ་གྱུར་ཅིག། །།
ཅེས་ཐེག་པ་ཆེན་པོ་དབུ་མ་རྣམ་པར་ངེས་པའི་ནང་གི་མཛོད་ཆོས་ཀྱི་སྒོ་མཐའ་ཡས་པ་རྣམ་པར་ཕྱེ་བ། ལུང་དང་རིགས་པའི་རྒྱ་མཚོ་ཞེས་བྱ་བ་ལས། ལྟ་བའི་གནས་མཐའ་དག་ལ་མཁས་པར་བྱ་བའི་ལེའུ་སྟེ་དགུ་པའོ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
