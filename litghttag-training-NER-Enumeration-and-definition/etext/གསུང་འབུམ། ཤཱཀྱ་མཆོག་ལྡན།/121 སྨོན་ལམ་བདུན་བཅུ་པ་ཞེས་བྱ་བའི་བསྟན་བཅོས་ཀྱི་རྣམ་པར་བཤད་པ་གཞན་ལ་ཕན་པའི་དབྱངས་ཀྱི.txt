གསུང་འབུམ། ཤཱཀྱ་མཆོག་ལྡན།
པོད ༡༢༡
སྨོན་ལམ་བདུན་བཅུ་པ་ཞེས་བྱ་བའི་བསྟན་བཅོས་ཀྱི་རྣམ་པར་བཤད་པ་གཞན་ལ་ཕན་པའི་དབྱངས་ཀྱི་རོལ་མོ།
༼ཡ༽ ༄༅། །སྨོན་ལམ་བདུན་བཅུ་པ་ཞེས་བྱ་བའི་བསྟན་བཅོས་ཀྱི་རྣམ་པར་བཤད་པ་གཞན་ལ་ཕན་པའི་དབྱངས་ཀྱི་རོལ་མོ་ཞེས་བྱ་བ་བཞུགས་སོ།། ན་མོ་མཉྫུ་ཤྲཱི་ཡེ། སྨོན་ལམ་བདུན་བཅུ་པ་ཞེས་བྱ་བའི་བསྟན་བཅོས་ཀྱི་རྣམ་པར་བཤད་པ་འཇམ་པའི་དབྱངས་ལ་ཕྱག་འཚལ་ལོ། ། བྱེད་པོའི་སྔོན་གྱི་སྨོན་ལམ་གསེར་གྱི་ཆར། ། ཚངས་དང་དབང་པོའི་སྙིང་མཚོར་ངེས་སིམ་པ། ། ཚོགས་གཉིས་རྩ་ལག་རྒྱས་པའི་དཔག་བསམ་གྱི། ། རྩེ་མོར་སྨིན་པ་དེ་ལ་ཕྱག་འཚལ་ལོ། ། སྒྲིབ་ཀུན་བྲལ་བའི་ཡེ་ཤེས་ཉི་མ་ནི། ། འགྲོ་དོན་ཡངས་པའི་མཁའ་ལ་རྟག་འཆར་བ། །
ལྷག་བསམ་ལུགས་བརྒྱ་ལྡན་པའི་ཁ་ལོ་པས། ། གང་དྲངས་སྨོན་ལམ་རྟ་བདུན་ཅན་དེ་ཡིན། ། ཞེས་མཆོད་པར་བརྗོད་ཅིང༌། རྩོམ་པར་དམ་བཅའ་བ་སྔོན་དུ་བཏང་ནས། གང་བཤད་པར་བྱ་བའི་བསྟན་བཅོས་འདི་འཆད་པ་ལ་དོན་གསུམ་སྟེ། དགོས་པའི་དོན། བསྡུས་པའི་དོན། ཚིག་གི་དོན་ནོ། ། དང་པོ་ལ་གཉིས་ཏེ། བསྟན་བཅོས་འདི་ཉིད་ཀྱི་དགོས་པ་དང༌།
དེ་ལས་འཕྲོས་པའི་དོན་བཤད་པའོ། ། དང་པོ་ནི། བྱང་ཆུབ་ཀྱི་མཆོག་ཏུ་སེམས་བསྐྱེད་ནས་དེ་དང་རྗེས་སུ་མཐུན་པའི་སྨོན་ལམ་ཇི་ལྟར་འདེབས་པའི་ཚུལ་ཁོང་དུ་ཆུད་པའོ། ། གཉིས་པ་ལ་གཉིས་ཏེ། དེ་ཇི་ལྟར་འདེབས་པའི་ཚུལ་དང༌། སྨོན་ལམ་ཉིད་བཤད་པའོ། ། དང་པོ་ནི། ཐོག་མར་རྫོགས་པའི་བྱང་ཆུབ་ཐོབ་པར་སྨོན་དགོས་པ་ཡིན་ཏེ། ཇི་སྐད་དུ། བྱང་ཆུབ་སེམས་དཔའི་ས་ལས།
བྱང་ཆུབ་སེམས་དཔའ་རྣམས་ཀྱི་སྨོན་ལམ་གྱི་མཆོག་ནི་སེམས་བསྐྱེད་པའོ། ། ཞེས་དང༌། དོན་གསལ་ལས། སྨོན་ལམ་ནི་དོན་དུ་གཉེར་བ་སྟེ། ཡང་དག་པར་རྫོགས་པའི་བྱང་ཆུབ་འདོད་པ་ཉིད་ཡིན་ལ། ཞེས་འབྱུང་བ་ལྟར་རོ། ། དེའི་འོག་ཏུ་སེམས་བསྐྱེད་པ་དེ་ཉིད་མི་བརྗེད་པར་སྨོན་དགོས་པ་ཡིན་ཏེ། ཇི་སྐད་དུ། བྱང་ཆུབ་སེམས་ནི་ནམ་ཡང་བརྗེད་མ་གྱུར། ། ཞེས་དང༌།
འཇམ་དཔལ་གྱི་ཞིང་གི་ཡོན་ཏན་གྱི་བཀོད་པའི་མདོ་ལས། དེ་བཞིན་གཤེགས་པ་མི་འཁྲུགས་པ་སྔོན་བྱང་ཆུབ་སེམས་དཔར་གྱུར་པ་ན། ཚིག་འདི་སྐད་དུ། གལ་ཏེ་བདག་ཚེ་རབས་ཐམས་ཅད་དུ་བྱང་ཆུབ་ཏུ་སེམས་བསྐྱེད་པར་གྱུར་ཅིག མ་བསྐྱེད་ན་བདག་གིས་སངས་རྒྱས་ཐམས་ཅད་བསླུས་པར་འགྱུར་རོ། ། ཞེས་བརྗོད་དེ། ཤཱ་རིའི་བུ་བྱང་ཆུབ་སེམས་དཔའ་མི་འཁྲུགས་པའི་རྗེས་སུ་བསླབ་པར་བྱའོ། ། ཞེས་གསུངས་པ་ལྟར་རོ། ། དེ་ལྟར་བཏབ་པའི་དགོས་པ་ཡང༌། བྱང་སེམས་ལས་དང་པོ་པ་དག་ཚེ་རབས་གཞན་དུ་བྱང་སེམས་ཀྱི་བསླབས་པ་དང་འགལ་བའི་ལྟུང་བ་མི་འབྱུང་བའི་ཆེད་ཡིན་ཏེ།
བསླབ་བཏུས་ལས། ཇི་སྐད་དུ། དུས་ཐམས་ཅད་པའི་སྡོམ་པ་བཟུང་བ་ལས། ཚེ་རབས་གཞན་དུ་ལྟུང་བ་འབྱུང་བར་དོགས་པར་ཡང་མི་བྱ་སྟེ། མདོ་འདི་ཉིད་ལས་མི་འཁྲུགས་པའི་སྨོན་ལམ་གནང་བའི་ཕྱིར་རོ། ། ཞེས་གསུངས་པས་སོ། ། བྱང་ཆུབ་ཀྱི་སེམས་མི་བརྗེད་པའི་སྨོན་ལམ་དེ་ལྟ་བུ་འགྲུབ་པར་དཀའ་བ་ཡང་མ་ཡིན་ཏེ། མདོ་དེ་ཉིད་ལས་ཇི་སྐད་དུ། ཆོས་རྣམས་ཐམས་ཅད་རྐྱེན་བཞིན་ཏེ། ། འདུན་པའི་རྩ་ལ་རབ་ཏུ་གནས། །
གང་གིས་སྨོན་ལམ་ཅི་བཏབ་པ། ། དེ་ཡི་འབྲས་བུ་འབྱུང་བར་འགྱུར། ། ཞེས་གསུངས་པ་ལྟར་རོ། ། རྟེན་གྱི་གང་ཟག་ཚུལ་ཁྲིམས་དང་ལྡན་པས་བཏབ་པའི་སྨོན་ལམ་ནི། མི་འགྲུབ་པ་མི་སྲིད་དེ། དེ་བཞིན་གཤེགས་པའི་གསང་བའི་མདོ་ལས། ཇི་སྐད་དུ། ཚུལ་ཁྲིམས་དང་ལྡན་པ་དེའི་བསམ་པ་གྲུབ་པ་དང༌། དོན་དུ་གཉེར་བ་གྲུབ་པ་དང༌། སྨོན་ལམ་གྲུབ་པ་ཡིན་ནོ། །
ཞེས་གསུངས་པས་སོ། ། སྨོན་པའི་སེམས་བསྐྱེད་པ་དེ་ནས་དེའི་འོག་ཏུ་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་མཐའ་དག་ལ་སྤྱོད་པར་སྨོན་ལམ་འདེབས་དགོས་པ་ཡིན་ཏེ། ཇི་སྐད་དུ། བྱང་ཆུབ་སྤྱོད་པའི་སྨོན་ལམ་བྱེ་བྲག་རྣམས། ། བཟང་པོ་སྤྱོད་པས་བྱང་ཆུབ་སངས་རྒྱས་ནས། ། དེ་ཀུན་མ་ལུས་བདག་གིས་རྫོགས་པར་བགྱི། ། ཞེས་འབྱུང་བ་ལྟར་རོ། ། བཟང་པོ་སྤྱོད་པ་དེ་ཡང་གང་ཞེ་ན། ཕ་རོལ་ཏུ་ཕྱིན་པ་བཅུ་ལ་སློབ་པའོ། ། དེ་ཡང་ས་ལ་མ་ཞུགས་གོང་དུ་ནི།
སློབ་པར་སྨོན་པ་ཡིན་ལ། ཞུགས་ནས་ནི་བསླབ་བྱ་དེ་དག་ལ་སློབ་བཞིན་པར་གྱུར་པའོ། ། དེ་ལ་འདིར་རྫོགས་པའི་བྱང་ཆུབ་དོན་གཉེར་གྱི་བློ་ལ་ནི། བྱང་ཆུབ་སྤྱོད་པའི་སྨོན་ལམ་ཞེས་བྱ་ལ། བྱང་ཆུབ་དེའི་ཆེད་དུ་ཕར་ཕྱིན་དྲུག་ལ་སློབ་པར་སྨོན་པ་དེ་ལ་ནི། བཟང་པོ་སྤྱོད་པའི་སྨོན་ལམ་ཞེས་བྱ་ཞིང༌། སློབ་བཞིན་པ་དེ་ལ་ནི་བཟང་པོ་སྤྱོད་པ་ཞེས་བྱའོ། ། འོ་ན་ཐེག་པ་ཆེན་པོར་སེམས་བསྐྱེད་པ་དག་གི་དོན་དུ་གཉེར་བྱའི་གཙོ་བོ་ནི་རྫོགས་པའི་བྱང་ཆུབ་ཁོ་ནའམ། ཞེ་ན་མ་ཡིན་ཏེ། ཇི་སྐད་དུ།
སེམས་བསྐྱེད་པ་ནི་གཞན་དོན་ཕྱིར། ། ཞེས་བཤད་པས་ན། གཞན་གྱི་དོན་ཁོ་ནའོ། ། དེ་ལྟར་ན་གཞན་དོན་ཁོ་ནའི་ཕྱིར་དུ་རྫོགས་པའི་བྱང་ཆུབ་དོན་དུ་གཉེར་བའི་སེམས་པ་དེ་ལ་ནི་སྨོན་པ་སེམས་བསྐྱེད་ཅེས་བྱ་ལ། བྱང་ཆུབ་དེའི་ཕྱིར་དུ་གཞན་དོན་ལ་སློབ་པའི་སེམས་པ་དེ་ལ་ནི། འཇུག་པ་སེམས་བསྐྱེད་ཅེས་བྱ་ཞིང༌། དེ་དག་གང་ལ་ཡོད་པའི་བློ་ཅན་དེ་ལ་ནི། བྱང་ཆུབ་སེམས་དཔའ་ཞེས་བྱའོ། ། གཉིས་པ་སྨོན་ལམ་ཉིད་བཤད་པ་ནི། ངོ་བོ་དང༌།
རྒྱུ་དང༌། འབྲས་བུ་དང༌། བྱེད་ལས་དང༌། ལྡན་པ་སྟེ། ལྔའི་སྒོ་ནས་བཤད་པར་བྱ་བ་ལས། དང་པོ་ནི། མདོ་སྡེའི་རྒྱན་ལས། བརྟན་པ་རྣམས་ཀྱི་སྨོན་ལམ་ནི། ། སེམས་པ་འདུན་དང་བཅས་པ་སྟེ། ། ཞེས་དམིགས་ཡུལ་ཁྱད་པར་ཅན་དོན་དུ་གཉེར་བའི་སེམས་པ་མཚུངས་ལྡན་དང་བཅས་པའོ། །
དོན་དུ་གཉེར་བྱ་དེ་ལའང༌། མངོན་མཐོ་དང་ངེས་ལེགས་ཀྱི་དབྱེ་བས་གཉིས་སུ་འགྱུར་ཞིང༌། དེ་ལའང་བྱང་ཆུབ་གསུམ་གྱི་དབྱེ་བས་གསུམ་དུ་ཡོད་ཀྱང༌། འདིར་ནི་མི་གནས་པའི་མྱ་ངན་ལས་འདས་པ་ཞེས་བྱ་བའི་མིང་ཅན། ངེས་པར་ལེགས་པའི་མཆོག་དེ་ལའང༌། རང་དོན་དང༌། གཞན་དོན་མཐར་ཐུག་པའི་སྐུ་གཉིས་ལས་ཕྱི་མ་ཁོ་ནའོ། ། འོ་ན་ཇི་སྐད་དུ། ཐམས་ཅད་བྱང་ཆུབ་ཆེན་པོའི་ཕྱིར་བསྔོའོ། ། ཞེས་བསྔོ་བའི་ཚུལ་དུའང་བཤད།
སེམས་ཅན་གྱི་དོན་དུ་འཚང་རྒྱ་བར་གྱུར་ཅིག ཅེས་སྨོན་ལམ་གྱི་ཚུལ་དུའང་བཤད་པ་ལས། གཉིས་པོའི་ཁྱད་པར་ཅི་ཞེ་ན། བསྔོ་བ་དང་སྨོན་ལམ་གྱི་ཁྱད་པར་ནི། དང་པོ་ལ། བསྔོ་རྒྱུའི་རྫས་ཤིག་ངེས་པར་དགོས་པས་ཁྱབ་ཅིང༌། སྨོན་ལམ་གྱི་ནང་དུ་འདུས་ལ། སྨོན་ལམ་ལ་ནི་བསྔོ་བས་ཁྱབ་པ་མ་ཡིན་ཏེ། རྒྱུའི་དངོས་པོ་ལ་མ་ལྟོས་པར་སྨོན་ལམ་དུ་བྱེད་པ་དུ་མ་མཐོང་བའི་ཕྱིར། དཔེར་ན་བཀྲེས་པས་ཟས་དོན་དུ་གཉེར་བ་བཞིན་ནོ། །
གཉིས་པ་རྒྱུ་ནི་ཉེ་བར་ལེན་པའི་རྒྱུ་རིགས་སད་པ་དང༌། ལྷན་ཅིག་བྱེད་པའི་རྐྱེན་སྙིང་རྗེ་ལ་རག་ལས་པ་ཡིན་ཏེ། རྒྱུད་བླ་མ་ལས། གལ་ཏེ་སངས་རྒྱས་ཁམས་མེད་ན། ། སྡུག་ལ་སྐྱོ་བར་མི་འགྱུར་ཞིང༌། ། མྱ་ངན་འདས་ལ་འདོད་པ་དང༌། ། དོན་གཉེར་སྨོན་པའང་མེད་པར་འགྱུར། ། ཞེས་གསུངས་ཤིང༌། ། དེའི་འགྲེལ་པར། ཐོགས་མེད་ཞབས་ཀྱིས།
རིགས་སད་བྱེད་ཀྱི་རྐྱེན་འཁོར་ལོ་བཞི་ལ་རག་ལས་པར་བཤད་པའི་ཕྱིར་དང༌། མདོ་སྡེའི་རྒྱན་ལས། རྩ་བ་སྙིང་རྗེ་མེད་གྱུར་ན། ། སྐྱེ་བ་དཀར་པོ་རྣམ་དག་ཏུ། ། སྨོན་ལམ་འདེབས་པར་མི་འགྱུར་རོ། ། སྙིང་རྗེའི་འཆུ་བ་བྱམས་པ་སྟེ། ། ཞེས་འབྱུང་བ་ལྟར་རོ། ། དེ་ལྟ་བུའི་རྒྱུ་དང་རྐྱེན་དེ་དག་ཀྱང༌། དགེ་བའི་བཤེས་གཉེན་ལས་དམ་པའི་ཆོས་ཐོས་པ་དང༌། ཐོས་པའི་དོན་ཚུལ་བཞིན་དུ་སེམས་པ་ལ་རག་ལས་པ་ཡིན་ཏེ།
མདོ་སྡེའི་རྒྱན་ལས། རྒྱུ་དང་བཤེས་གཉེན་རང་བཞིན་ལས། ། བྱང་ཆུབ་སེམས་དཔའི་སྙིང་རྗེའོ། ། ཞེས་གསུངས་པས་སོ། ། དེའི་ཕྱིར་སྨོན་ལམ་གྱི་རྩ་བར་སྙིང་རྗེ་ཉིད་བསྟེན་པར་བྱ་དགོས་ཏེ། དེ་ཉིད་ལས། སྙིང་རྗེ་དང་ནི་བཟོད་དང་སེམས་པ་དང༌། ། སྨོན་ལམ་སྐྱེ་བ་སེམས་ཅན་ཡོངས་སྨིན་བྱེད། ། དང་པོ་རྩ་བ་ཐ་མ་འབྲས་མཆོག་ལྡན། ། འདི་ནི་སྙིང་རྗེའི་ལྗོན་ཤིང་ཆེན་པོ་ཡིན། །
ཞེས་གསུངས་སོ། ། དེ་ལྟར་ཉེར་ལེན་གྱི་རྒྱུ་ཐེག་པ་ཆེན་པོའི་རིགས་སད་པ་དང༌། ལྷན་ཅིག་བྱེད་པའི་རྐྱེན་སྙིང་རྗེས་ཀུན་ནས་བསླང་བའི་སྨོན་ལམ་གྱི་ཁྱད་པར་དེ་དག་གང་དུ་འདེབས་པའི་གཞི་ཞིང་ས་གཤིན་པ་དང་འདྲ་བ་ནི། བདེར་གཤེགས་སྙིང་པོའི་མིང་ཅན། གཞི་དུས་ཀྱི་ཡེ་ཤེས་དེ་ཉིད་ལ་འཆད་དགོས་པ་ཡིན་ཏེ། མདོ་སྡེའི་རྒྱན་ལས། དེ་ནི་ཡེ་ཤེས་ཀྱིས་བསྐུལ་བ། ། ཞེས་དང༌། དེའི་འགྲེལ་པར། གཞི་ནི་ཡེ་ཤེས་སོ། །
ཞེས་དང༌། ཆོས་མངོན་པའི་མདོར། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང༌། ། མྱ་ངན་འདས་པའང་ཐོབ་པར་འགྱུར། ། ཞེས་འཁོར་བའི་ཆོས་ཇི་སྙེད་པའི་ས་བོན་ཀུན་གཞིའི་རྣམ་པར་ཤེས་པའི་སྟེང་དུ་བཞག་དགོས་པ་དང༌། རྣམ་བྱང་གི་ཕྱོགས་ཀྱི་ཆོས་ཇི་སྙེད་པའི་ས་བོན་ནི། གཞི་དུས་ཀྱི་ཆོས་དབྱིངས་ཡེ་ཤེས་དེའི་སྟེང་དུ་བཞག་དགོས་པར་བཤད་པའི་ཕྱིར། དེ་ལྟར་བཞག་པ་དེ་ཡུན་རིང་དུ་གོམས་པར་བྱས་པ་ལས།
གོམས་པ་པོའི་སེམས་རྒྱུད་དང་འབྲལ་མི་རུང་དུ་འགྱུར་བ་ཡིན་ཏེ། ཇི་སྐད་དུ། རྣམ་འགྲེལ་ལས། འཚེ་བ་མེད་དང་ཡང་དག་དོན། ། ངོ་བོ་ཉིད་ལ་ཕྱིན་ལོག་གིས། ། འབད་དུ་ཟིན་ཀྱང་མི་བཟློག་སྟེ། ། བློ་ནི་དེ་ཕྱོགས་འཛིན་ཕྱིར་རོ། ། ཞེས་གསུངས་སོ། ། འོ་ན་ཐ་མལ་པ་དག་གིས་ཆོས་ཀྱི་ས་བོན་ཡེ་ཤེས་ཀྱི་སྟེང་དུ་འཇོག་པའི་ཚུལ་ཇི་ལྟ་བུ་ཞེ་ན། གཟུང་འཛིན་དུ་སྣང་བའི་སེམས་སུ་མ་གཡེངས་པ་ཉིད་ཀྱི་སྒོ་ནས་དགེ་བ་ལ་སྦྱར་བ་ཙམ་གྱིས་དོན་དེ་ཉིད་འགྲུབ་པ་ཡིན་ཏེ།
སྤྱོད་འཇུག་ལས་ཇི་སྐད་དུ། སེམས་ནི་རྣམ་པར་གཡེང་བའི་མི། ། ཉོན་མོངས་མཆེ་བའི་ཕྲག་ན་གནས། ། ཞེས་དང༌། བཟླས་བརྗོད་དང་ནི་དཀའ་ཐུབ་སོགས། ། ཡུན་རིང་དུས་སུ་སྤྱད་བྱས་ཀྱང༌། ། སེམས་གཞན་གཡེངས་པས་བྱས་པ་ནི། ། དེ་ཉིད་རིག་པས་དོན་མེད་གསུངས། ། ཞེས་སོ། ། དེ་ལྟ་ཡིན་པ་དེའི་ཕྱིར།
གཞི་དུས་ཀྱི་ཆོས་དབྱིངས་ཡེ་ཤེས་དེ་ལ་ནི། རང་བཞིན་དུ་གནས་པའི་རིགས་དང༌། ཐོས་པའི་བག་ཆགས་དང༌། ཟག་པ་མེད་པའི་ས་བོན་དང༌། དེ་བཞིན་གཤེགས་པའི་སྙིང་པོ་སོགས་མིང་གི་རྣམ་གྲངས་དུ་མས་གསུངས་པ་ཡིན་ལ། སྐྱེ་མཆེད་དྲུག་གི་ཁྱད་པར་ཅན་ཞེས་ཀྱང་བྱ་སྟེ། ཀུན་གཞིའི་རྣམ་པར་ཤེས་པའི་སྟེང་གི་མྱོང་བ་གསལ་རིག་གི་ཆ་དེ་ཉིད་ལ་དེར་འཇོག་པའི་ཕྱིར་རོ། ། གསུམ་པ་འབྲས་བུའི་ཁྱད་པར་ལ། གནས་སྐབས་དང༌། མཐར་ཐུག་གི་དབྱེ་བས་གཉིས་ལས།
དང་པོ་ནི། འཁོར་བར་སྐྱེ་བ་ཡོངས་སུ་བཟུང་ནས་སེམས་ཅན་གྱི་དོན་བྱེད་པ་ཉིད་གཙོ་བོ་ཡིན་ལ། དེ་ཡང་སྨོན་ལམ་ཉིད་ཀྱིས་འགྲུབ་པ་ཡིན་ཏེ། མདོ་སྡེའི་རྒྱན་ལས། སེམས་ཙམ་ལས་ནི་འགྲུབ་པའི་ཕྱིར། ། སེམས་ལས་མོད་ལ་འབྲས་བུ་ཅན། ། དེ་ནི་མ་འོངས་དོན་གྲུབ་བྱེད། ། དེ་ནི་རྒྱུར་འགྱུར་ཤེས་བྱ་སྟེ། ། ཞེས་གསུངས་སོ། ། གཉིས་པ་ནི།
དོན་གཉིས་མཐར་ཕྱིན་པའི་སྐུ་མངོན་དུ་བྱེད་པ་སྟེ། ཡུམ་གྱི་མདོ་ལས་སྨོན་ལམ་རྫོགས་པ་ཉིད་དུ་མ་བྱས་པར་ཡང་དག་པའི་མཐའ་མངོན་དུ་མི་བྱ་བར་གསུངས་ལ། དེའི་དོན་ཡང༌། ཆོས་ཀྱི་དབྱིངས་ལས་མ་གཡོ་བཞིན་དུ། གཟུགས་སྐུ་གཉིས་ལས་གཞན་དོན་འབད་མེད་དུ་འབྱུང་བ་ནི་སྨོན་ལམ་གྱི་མཐུ་ཁོ་ན་ཉིད་དུ་དགོངས་པའི་ཕྱིར། བཞི་པ་བྱེད་ལས་ནི། མདོ་སྡེའི་རྒྱན་ལས། རང་གཞན་དོན་རབ་སྒྲུབ་པར་བྱེད། ། ཅེས་གསུངས་ལ། དེ་ཡང་རྫོགས་པའི་བྱང་ཆུབ་ལ་དམིགས་པའི་སྨོན་ལམ་གྱིས་ནི་རང་གི་དོན་འགྲུབ་པར་བྱེད།
གཞན་དོན་ལ་དམིགས་པའི་སྨོན་ལམ་གྱིས་ནི་གཞན་གྱི་དོན་འགྲུབ་པར་བྱེད་དོ། ། དེ་སྐད་དུ་ཡང༌། ཡུམ་གྱི་མདོ་ལས། ཆོས་ཐམས་ཅད་དུ་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་ཡུམ་ལ་བསླབ་པར་བྱའོ། ། ཞེས་དང༌། སེམས་ཅན་ཐམས་ཅད་སྐལ་བ་ཇི་ལྟ་བ་བཞིན་དུ་མྱ་ངན་ལས་འདས་པ་ལ་འགོད་པར་འདོད་པས་ཡུམ་ལ་བསླབ་པར་བྱའོ། ། ཞེས་གསུངས་སོ། ། སྨོན་ལམ་གཉིས་པ་དེ་ལས་ཀྱང༌། བྱང་ཆུབ་སྤྱོད་པའི་སྨོན་ལམ་ཞེས་པའི་མིང་ཅན། དགེ་བ་བྱང་ཆུབ་ཆེན་པོར་བསྔོ་བ་དེ་ནི།
བསོད་ནམས་བསྲུང་བའི་ཐབས་ཁྱད་པར་ཅན་དང༌། དགེ་བའི་རྩ་བ་མི་ཟད་པར་བྱེད་པའི་དགོས་པ་དང་བཅས་པ་ཡིན་ཏེ། བློ་གྲོས་མི་ཟད་པས་བསྟན་པའི་མདོ་ལས། ཇི་སྐད་དུ། དགེ་བའི་རྩ་བ་བྱང་ཆུབ་ཏུ་ཡོངས་སུ་བསྔོས་པ་ནི། བྱང་ཆུབ་ཀྱི་སྙིང་པོ་ལ་འདུག་གི་བར་དུ་བར་མ་དོར་འགའ་ཡང་ཟད་པར་མི་འགྱུར་རོ། ། བཙུན་པ་ཤཱ་རིའི་བུ་འདི་ལྟ་སྟེ། དཔེར་ན་ཆུའི་ཐིགས་པ་རྒྱ་མཚོ་ཆེན་པོར་ལྷུང་བ་ནི། བསྐལ་པའི་མཐར་ཐུག་གི་བར་དུ་བར་མ་དོར་ཟད་པ་མེད་དོ། ། ཞེས་དང༌།
བསླབ་བཏུས་ལས། ཇི་སྐད་དུ། བསོད་ནམས་བསྲུང་བ་མདོར་བསྡུས་པ་ནི་འདི་ཡིན་ཏེ། གང་བྱང་ཆུབ་ཏུ་ཡོངས་སུ་བསྔོ་བ་གང་ཡིན་པའོ། ། ཞེས་གསུངས་སོ། ། ལྔ་པ་ལྡན་པ་ལ། བཟང་པོ་སྤྱོད་པའི་སྨོན་ལམ་ཅི་ཙམ་པའི་ལྡན་པ་དང༌། ཁྱད་པར་སོ་སོའི་ལྡན་པའོ། ། དང་པོ་ལ་གཉིས་ཏེ། སྨོན་ལམ་དེ་ཐོས་ནས་དེ་ལ་དད་པའི་ཡོན་ཏན་དང༌།
དད་ནས་ཚུལ་བཞིན་ཏུ་བཏབ་པའི་ཕན་ཡོན་ནོ། ། དང་པོ་ནི། ཇི་སྐད་དུ། གང་ཡང་ཕྱོགས་བཅུའི་ཞིང་རྣམས་མཐའ་ཡས་པ། ། རིན་ཆེན་བརྒྱན་ཏེ་རྒྱལ་བ་རྣམས་ལ་ཕུལ། ། ལྷ་དང་མི་ཡི་བདེ་བ་མཆོག་རྣམས་ཀྱང༌། ། ཞིང་གི་རྡུལ་སྙེད་བསྐལ་པར་ཕུལ་བ་བས། ། གང་གིས་བསྔོ་བའི་རྒྱལ་པོ་འདི་ཐོས་ནས། ། བྱང་ཆུབ་མཆོག་གི་རྗེས་སུ་རབ་མོས་ཤིང༌། ། ལན་གཅིག་ཙམ་ཡང་དད་པ་བསྐྱེད་པས་ནི། །
བསོད་ནམས་དམ་པའི་མཆོག་ཏུ་འདི་འགྱུར་རོ། ། ཞེས་པ་ལྟར་རོ། ། གཉིས་པ་ལ་གཉིས་ཏེ། གནས་སྐབས་ཀྱི་དང༌། མཐར་ཐུག་གིའོ། ། དང་པོ་ལ་གཉིས་ཏེ། ངན་སོང་སྤོང་བའི་དང༌། མངོན་མཐོ་ཐོབ་པའི་ཡོན་ཏན་ནོ། ། དང་པོ་ལ་གཉིས་ཏེ། རྒྱུ་སྡིག་པ་སྤོང་ནུས་པའི་དང༌།
འབྲས་བུ་སྡུག་བསྔལ་ལས་གྲོལ་བའི་ཡོན་ཏན་ནོ། ། དང་པོ་ནི། ཇི་སྐད་དུ། མཚམས་མེད་ལྔ་པོ་དག་གི་སྡིག་པ་རྣམས། ། གང་གིས་མི་ཤེས་དབང་གིས་བྱས་པ་དག ། དེ་ཡིས་བཟང་པོ་སྤྱོད་པ་འདི་བརྗོད་ན། ། མྱུར་དུ་མ་ལུས་ཡོངས་སུ་བྱང་བར་འགྱུར། ། ཞེས་སོ། ། གཉིས་པ་ལ་གཉིས་ཏེ། མཐོ་རིས་ཀྱི་ཡོན་ཏན་འབྱོར་པ་དང༌།
དེ་ལས་ཆོས་ཀྱི་རྙེད་པ་འཐོབ་པའོ། ། དང་པོ་ནི། ཇི་སྐད་དུ། ཡེ་ཤེས་དང་ནི་གཟུགས་དང་མཚན་རྣམས་དང༌། ། རིགས་དང་ཁ་དོག་རྣམས་དང་ལྡན་པར་འགྱུར། ། ཞེས་སོ། ། གཉིས་པ་ལ་གཉིས་ཏེ། དགེ་བའི་བཤེས་གཉེན་དང་ཕྲད་པ། དེ་ལས་རྙེད་པ་ཐོབ་པའོ། ། དང་པོ་ནི།
ཇི་སྐད་དུ། དེས་ནི་གྲོགས་པོ་ངན་པ་སྤངས་པ་ཡིན། ། སྣང་བ་མཐའ་ཡས་དེ་ཡང་དེས་མྱུར་མཐོང༌། ། ཞེས་སོ། ། གཉིས་པ་ལ་གཉིས་ཏེ། དངོས་དང༌། དེའི་ཕན་ཡོན་ནོ། ། དང་པོ་ནི། ཇི་སྐད་དུ། དེ་དག་རྙེད་པ་རབ་རྙེད་ཅེས་པའོ། །
གཉིས་པ་ལ་གཉིས་ཏེ། མཐུན་རྐྱེན་འབྱོར་པ་དང༌། འགལ་རྐྱེན་གྱིས་མི་ནོན་པའོ། ། དང་པོ་ནི། ཇི་སྐད་དུ། བེ་བར་འཚོ། ། མི་ཚེ་འདིར་ཡང་དེ་དག་ལེགས་པར་འོངས། ། ཞེས་དང༌། འཇིག་རྟེན་གསུམ་པོ་ཀུན་ནའང་མཆོད་པར་འགྱུར། ། ཞེས་སོ། །
མཐར་ཐུག་གི་ཕན་ཡོན་ལ་གཉིས་ཏེ། ཀུན་ཏུ་བཟང་པོ་དང་འདྲ་བར་རྟག་ཏུ་འཁོར་བར་གནས་པ་དང༌། བྱམས་པ་དང་འདྲ་བར་མྱུར་དུ་འཚང་རྒྱ་བའི་ཚུལ་སྟོན་པའོ། ། དང་པོ་ནི། ཀུན་ཏུ་བཟང་པོ་དེ་ཡང་ཅི་འདྲ་བར། ། དེ་དག་རིང་པོར་མི་ཐོགས་དེ་བཞིན་འགྱུར། ། ཞེས་སོ། ། གཉིས་པ་ནི། བྱང་ཆུབ་ཤིང་དབང་དྲུང་དུ་དེ་མྱུར་འགྲོ། ། སོང་ནས་སེམས་ཅན་ཕན་ཕྱིར་དེར་འདུག་སྟེ། །
བྱང་ཆུབ་འཚང་རྒྱ་འཁོར་ལོ་རབ་ཏུ་བསྐོར། ། ཞེས་པ་ལྟར་རོ། ། དེ་ལྟར་བཤད་པ་དེ་ཐམས་ཅད་ཀྱང༌། བྱང་ཆུབ་མཆོག་ཏུ་སེམས་བསྐྱེད་ནས། གཞན་དོན་ལ་སློབ་པར་དམ་བཅས་པའི་སྨོན་ལམ་མཐའ་དག་གི་ཡོན་ཏན་དུ་ཁས་ལེན་དགོས་པ་ཡིན་ཏེ། དེ་འདྲ་དེ་ལ་བཟང་པོ་སྤྱོད་པའི་སྨོན་ལམ་གྱི་ཐ་སྙད་བཏགས་པའི་ཕྱིར། གཉིས་པ་སྨོན་ལམ་གྱི་ཁྱད་པར་སོ་སོ་བ་དག་གི་ཡོན་ཏན་ནི། བཅོམ་ལྡན་འདས་འོད་དཔག་མེད་པའི་སྔོན་གྱི་སྨོན་ལམ་གྱི་ཁྱད་པར་དང༌། དེ་བཞིན་གཤེགས་པ་བདུན་གྱི་སྔོན་གྱི་སྨོན་ལམ་གྱི་ཁྱད་པར་ལྟ་བུ་སྟེ། དེ་དག་གིས་ནི་སྔོན་བྱང་ཆུབ་སེམས་དཔར་གྱུར་པའི་ཚེ།
རང་ཉིད་གང་དུ་སངས་རྒྱ་བའི་ཞིང་དེར་སྣོད་བཅུད་ཀྱི་ཞིང་ཁྱད་པར་གཞན་ལས་ཁྱད་པར་ཅན་དུ་གྱུར་པ་རང་རང་གི་མདོ་སོ་སོ་ནས་བཤད་པ་དེ་དང་དེ་འདྲ་བ་དང༌། སེམས་ཅན་གང་གིས་བྱང་སེམས་རང་ཉིད་གང་དུ་སངས་རྒྱས་པའི་སངས་རྒྱས་དེའི་མཚན་ཐོས་པས་བུད་མེད་ཀྱི་དངོས་པོར་མི་འགྱུར་བ་ལ་སོགས་པའི་ཡོན་ཏན་གྱི་ཁྱད་པར་དཔག་ཏུ་མེད་པ་དེ་དག་གི་བར་དུ་འཚང་མི་རྒྱ་བར་དམ་བཅས་ཤིང༌། ཡོན་ཏན་དེ་དག་རྒྱུ་ལ་སློབ་པར་ཁས་བླངས་པ་མཐར་ཕྱིན་པའི་སྟོབས་ལས་ནི། ཇི་སྐད་དུ། དེ་བཞིན་གཤེགས་པ་མཚན་ལེགས་པར་ཡོངས་བསྒྲགས་དཔལ་གྱི་རྒྱལ་པོ་དེའི་སྔོན་གྱི་སྨོན་ལམ་ཁྱད་པར་ཅན་དང་མཐུན་པར། ཞེས་སོགས་ཀྱི་སྐབས་ནས་བཤད་པའི་ཕན་ཡོན་དེ་དག་འབྱུང་བར་བཤད་པའི་ཕྱིར་རོ། ། དྲུག་པ་འཇུག་པ་ནི། མདོ་སྡེའི་རྒྱན་ལས། སྣ་ཚོགས་ཆེ་དང་བྱང་ཆུབ་པར། ། ས་རྣམས་གོང་ནས་གོང་དུ་ནི། །
རྣམ་དག་ཅེས་མོས་སྤྱོད་ཀྱི་ས་ལ་སྣ་ཚོགས་པའི་སྨོན་ལམ་དང༌། འཕགས་པའི་སར་ཞུགས་ནས་སྨོན་ལམ་ཆེན་པོ་དང༌། ས་ནས་སར་འཕར་བ་ལ་རྣམ་པར་དག་པའི་སྨོན་ལམ་ཞེས་བཤད་ལ། ཕལ་པོ་ཆེའི་མདོ་ལས་ནི། གོང་དུ་བཤད་ཟིན་པ་ལྟར། བྱང་ཆུབ་སྤྱོད་པའི་སྨོན་ལམ་དང༌། བཟང་པོ་སྤྱོད་པའི་སྨོན་ལམ་གྱི་དབྱེ་བས་གཉིས་སུ་བཤད་པ་འདི་ཉིད་གཙོ་བོ་ཡིན་ལ། མདོ་སྡེའི་རྒྱན་སོགས་ནས་སྨོན་ལམ་ཆེན་པོ་བཅུ་ཞེས་བཤད་པ་དེ་ནི། གཉིས་པོ་དེ་ཉིད་ཀྱི་ཁྱད་པར་ལས་སྤྲོས་པའོ། ། བསླབ་པ་ཀུན་ལས་བཏུས་པར་ནི།
ཇི་སྐད་དུ། མདོར་ན་བཟང་པོ་སྤྱོད་པ་ལས་ཚིག་ཏུ་འབྱུང་བ་འདི་ནི་ཡོངས་སུ་བསྔོ་བ་བླ་ན་མེད་པ་སྟེ། འཇམ་དཔལ་དཔའ་བོས་ཇི་ལྟར་མཁྱེན་པ་དང༌། ། ཞེས་པ་ནས། བཟང་པོ་སྤྱོད་ཕྱིར་ཡོངས་སུ་བསྔོ་བར་བགྱི། ། ཞེས་པའི་བར་ཁ་བཏོན་དུ་བྱེད་པར་བཤད་དོ། ། དེའི་དོན་ཡང་ཚིགས་སུ་བཅད་པ་གཉིས་པོ་འདིའི་ནང་དུ་བྱང་ཆུབ་སེམས་དཔའི་སྨོན་ལམ་གྱི་ཁྱད་པར་རླབས་པོ་ཆེ་མཐའ་དག་འདུས་པ་ཡིན་ནོ། ། ཞེས་གོང་མ་རྣམས་འཆད་དོ། ། གཉིས་པ་བསྡུས་པའི་དོན་ནི། འོ་ན་ཚིག་ལེའུར་བྱས་པ་བདུན་བཅུ་པའི་བསྟན་བཅོས་འདི་ཙམ་ལས་བྱང་ཆུབ་སེམས་དཔའ་སྨོན་ལམ་རླབས་པོ་ཆེ་མཐའ་དག་བདེ་བླག་ཏུ་རྟོགས་ནུས་པ་ཇི་ལྟར་ཞེ་ན།
བསྟན་བཅོས་འདིའི་བརྗོད་བྱ་ནི་རྣམ་པ་གསུམ་དུ་བསྡུས་པ་ཡིན་ཏེ། བྱང་ཆུབ་སེམས་དཔའི་སྨོན་ལམ་རྫོགས་པར་བྱ་བ་དང༌། སེམས་ཅན་སྨིན་པར་བྱ་བ་དང༌། སངས་རྒྱས་ཀྱི་ཞིང་ཡོངས་སུ་སྦྱོང་བར་དམ་བཅའ་བའོ། ། དང་པོ་ལ་གཉིས་ཏེ། བྱང་ཆུབ་ཆེན་པོར་སྨོན་པ་དང༌། བྱང་ཆེན་དེའི་དོན་དུ་བྱང་སེམས་ཀྱི་བསླབ་བྱ་ལ་སློབ་པའོ། ། དང་པོ་ལ་གཉིས་ཏེ། རྒྱུ་བསོད་ནམས་གསོག་པ་དང༌། དེའི་དགེ་བ་བྱང་ཆུབ་ཏུ་བསྔོ་བའོ། །
དང་པོ་ནི། དཀོན་མཆོག་གསུམ་ལ་ཕྱག་འཚལ་བ་སྔོན་དུ་འགྲོ་བ་ཅན་གྱི་ཡན་ལག་བདུན་པ་ཞེས་ཡོངས་སུ་གྲགས་པ་དེ་དག་ཡིན་ལ། དེ་དག་ནི་ཇི་སྐད་དུ། ཡོན་ཏན་རིན་ཆེན་དཔག་མེད་ཚོགས་མངའ་ཞིང༌། ། ཞེས་པ་ནས། ལོངས་སྤྱོད་དག་ལ་མགྲོན་དུ་གཉེར་བར་བགྱི། ། ཞེས་པའི་བར་གྱིས་འཆད་ལ། དེ་དག་བསོད་ནམས་ཀྱི་ཚོགས་འཕེལ་བའི་ཤེས་བྱེད་ནི་བསླབ་པ་ཀུན་ལས་བཏུས་པ་ལས། ཇི་སྐད་དུ། ཕྱག་འཚལ་བ་ལ་སོགས་པ་བཤད་པ་དེས་བསོད་ནམས་འཕེལ་བར་འགྱུར་ཅི་མངོན་ཞེ་ན།
འཕགས་པ་སྤྱན་རས་གཟིགས་དབང་ཕྱུག་གི་མདོ་ལས་ཤེས་ཏེ། ཞེས་སོགས་རྒྱས་པར་གསུངས་པ་དང༌། ཡུམ་གྱི་མདོ་ལས་ཀྱང༌། སྟོང་གསུམ་རི་རབ་སྲང་ལ་གཞལ་བའི་ཚད་བཟུང་རུང༌། རྗེས་སུ་ཡི་རང་དགེ་བ་དེ་ནི་དེ་ལྟ་མིན། ། ཞེས་འབྱུང་བ་ལྟར་རོ། ། གཉིས་པ་ནི། དེ་ལྟར་དགེ་བ་གང་དག་བསྒྲུབས་པ་འདི། ། མ་ལུས་ཡང་དག་བྱང་ཆུབ་བསྔོ་བར་བགྱི། ། ཞེས་པའོ། །
གཉིས་པ་ལ་གཉིས་ཏེ། སྨོན་སེམས་ཀྱི་བསླབ་བྱ་ཁས་ལེན་པ་དང༌། བྱང་ཆུབ་སེམས་དཔའ་སྤྱོད་པ་ལ་འཇུག་པར་དམ་འཆའ་བའོ། ། དང་པོ་ནི། དེས་ནི་བདག་ནི་བྱང་ཆུབ་སེམས་དང་ནི། ། ཞེས་པ་ནས། རྗེས་སུ་འཛིན་པར་ཤོག ཅེས་པའི་བར་དེ་དག་གིས་ནི་བྱང་ཆུབ་ཀྱི་སེམས་མི་བརྗེད་པར་སྨོན་པ་དང༌། དགེ་བའི་བཤེས་གཉེན་བསྟེན་པ་དང༌། དེ་ལས་དམ་པའི་ཆོས་ཐོས་ནས་ཉམས་སུ་ལེན་པ་དང༌།
མངོན་མཐོའི་རྟེན་ཁྱད་པར་ཅན་འཐོབ་པ་དང༌། ངེས་ལེགས་ཀྱི་བསམ་པ་ཁྱད་པར་ཅན་ལ་གནས་པར་སྨོན་ལམ་འདེབས་པ་དག་ཡིན་ནོ། ། གཉིས་པ་འཇུག་སེམས་ཀྱི་བསླབ་པ་ལ་སློབ་པར་སྨོན་པ་ལ་གཉིས་ཏེ། ཕར་ཕྱིན་བཅུ་ལ་སློབ་པ་དང༌། དེའི་ཡན་ལག་ཏུ་ཚད་མེད་བཞི་ལ་སློབ་པའོ། ། དང་པོ་ལ། བཅུ་པོ་གོ་རིམ་བཞིན་དུ་སྟོན་པ་ནི། བདག་གི་སློབ་པ་རྣམས་ལ་གཞན་གྱི་བློ། ། ཞེས་པ་ནས། འཇིག་རྟེན་གསུམ་ལ་ཕན་པ་བགྱིད་གྱུར་ཅིག །
ཅེས་པའི་བར་གྱིས་འཆད་པ་ཡིན་ནོ། ། གཉིས་པ་ནི། ཕ་དག་བུ་གཅིག་ལྷག་པར་གཅེས་པ་བཞིན། ། ཞེས་པ་ནས། འཇིག་རྟེན་གསུམ་པོ་ཀུན་གྱི་དོན་སྒྲུབ་ཤོག ། ཅེས་པའི་བར་གྱིས་བཤད་པ་ཡིན་ནོ། ། དེ་དག་གིས་ནི་སྨོན་ལམ་མཐར་ཕྱིན་པའི་དོན་དུ་བསྔོ་བ་བགྱིས་པ་ཡིན་ལ། དེ་ནས་སེམས་ཅན་སྨིན་པའི་དོན་དུ་བསྔོ་བར་མཛད་པ་ནི། དབང་དང་མངོན་ཤེས། ཞེས་པ་ནས།
བདུད་རྩིའི་ཆབ་ཀྱི་རྫིང་བུ་བཟང་པོར་ཤོག ། ཅེས་པའི་བར་གྱིས་བཤད་པ་ཡིན་ནོ། ། གསུམ་པ་ཞིང་ཡོངས་སུ་སྦྱོང་བར་སྨོན་པ་ནི། བདག་ནི་གྲང་བའི་དམྱལ་བར་ཞེས་པ་ནས། བདེ་བ་དཔག་མེད་བསྐྱེད་པ་བགྱིད་པར་ཤོག ། ཅེས་པའི་བར་གྱིས་བསྟན་པ་ཡིན་ནོ། ། དེ་ལྟར་རྒྱུ་རྫོགས་སྨིན་སྦྱངས་གསུམ་བྱས་ཟིན་པའི་འོག་ཏུ། འབྲས་བུ་སངས་རྒྱས་ཀྱི་ས་མངོན་དུ་བྱས་ནས། དོན་གཉིས་ལྷུན་གྱིས་གྲུབ་པར་སྨོན་པ་ནི། ཤིན་ཏུ་ཕུན་སུམ་ཚོགས་ཤིང༌།
ཞེས་པ་ནས། སྐད་ཅིག་ཙམ་ཡང་འཇུག་པར་མ་གྱུར་ཅིག ། ཅེས་པའི་བར་གྱིས་བསྟན་ནོ། ། གཉིས་པ་ཚིག་གི་དོན་རྒྱ་ཆེར་བཤད་པ་ལ་བཞི་སྟེ། མཚན་གྱི་དོན། འགྱུར་གྱི་ཕྱག གཞུང་གི་དོན། མཇུག་གི་དོན་ནོ། ། དང་པོ་ལ་གཉིས་ཏེ། མཚན་བསྒྱུར་བ་དང༌།
བཤད་པའོ། ། དང་པོ་ནི། རྒྱ་གར་སྐད་དུ། པྲ་ཎི་དྷ་ན་ཞེས་པ། བོད་སྐད་དུ། སྨོན་ལམ། སཔྟ་ཏི་ཞེས་པ་བདུན་བཅུ་པ། ནཱ་མ་ནི་ཞེས་བྱ་བ། ག་ཐཱ་ཞེས་པ་ཚིགས་སུ་བཅད་པའོ། ། གཉིས་པ་ལ།
སྨོན་ལམ་ནི། འདིས་ཡུལ་ཁྱད་པར་ཅན། གཞན་དོན་དང༌། རྫོགས་པའི་བྱང་ཆུབ་དོན་དུ་གཉེར་བའི་འདུན་པ་དང་མཚུངས་པར་ལྡན་པའི་སེམས་པའོ། ། དེ་སྐད་དུ་ཡང༌། བརྟན་པ་རྣམས་ཀྱི་སྨོན་ལམ་ནི། ། སེམས་པ་འདུན་དང་བཅས་པ་སྟེ། ། ཞེས་དང༌། སྤྲོ་བ་ཆེ་དང་རྩོམ་པ་ཆེ། ། དོན་ཆེ་བ་དང་འབྱུང་བ་ཆེ། །
བྱང་ཆུབ་སེམས་དཔའི་སེམས་དཔའ་སྟེ། ། དོན་གཉིས་ལྡན་པའི་སེམས་འབྱུང་བ། ། ཞེས་སོ། ། འདིར་དངོས་ཀྱི་དམིགས་པ་རྫོགས་པའི་བྱང་ཆུབ་དེ་ལ་ནི་རང་གི་དོན་ཞེས་བྱ་ཞིང༌། ཆེད་དུ་གཉེར་བྱའི་དམིགས་པ་གཞན་གྱི་དོན་དེ་ལ་གཉིས་ཏེ། སངས་རྒྱས་ནས་གཞན་དོན་གྱི་སྐུ་མཐར་ཕྱིན་པ་དང༌། སངས་རྒྱས་ཀྱི་རྒྱུར་གཞན་གྱི་དོན་བྱ་བ་གཉིས་ལས། འདིར་ཕར་ཕྱིན་བཅུ་ལ་སློབ་པའི་ཚུལ་རྒྱུ་དང་བཅས་པ་ལ་སྨོན་ལམ་འདེབས་པ་དེ་དག་ནི། སངས་མ་རྒྱས་གོང་དུ་དེའི་རྒྱུར་གཞན་དོན་ལ་བརྩོན་པའི་དབང་དུ་བྱས་པ་ཡིན་ཏེ། སངས་རྒྱས་ནས་ཕར་ཕྱིན་བཅུ་ལ་སློབ་མི་དགོས་པའི་ཕྱིར།
བདུན་བཅུ་པ་ཞེས་པ་ནི། ཤླཽ་ཀའི་གྲངས་ཡིན་ལ། ཚིགས་སུ་བཅད་པ་ཞེས་པ་ནི། ཚིགས་བཅད་དུ་ཡོད་པའོ། ། ཞེས་བྱ་བ་ཞེས་པ་ནི། བསྟན་བཅོས་འདིའི་མིང་ལ་དེ་སྐད་ཅེས་བྱ་བའི་དོན་ནོ། ། གཉིས་པ་ནི། བྱང་ཆུབ་སེམས་དཔའ་ཀུན་ཏུ་བཟང་པོ་ལ་ཕྱག་འཚལ་ལོ། ། ཞེས་པ་སྟེ། འདི་ནི་ངེས་པའི་དོན་དུ་སངས་རྒྱས་ཡིན་ཀྱང༌།
གཞན་ངོར་དུས་རྟག་ཏུ་རྒྱལ་བའི་སྲས་ཀྱི་ཚུལ་འཛིན་པ་ཞིག་སྟེ། དེའི་མཛད་པ་ནི་དེ་ཉིད་ཡིན་པར་མདོ་སྡེ་དག་ལས་གསུངས་སོ། ། དེས་ན་བསྟན་བཅོས་ཀྱི་བརྗོད་བྱ་དང་མཐུན་པར་ལོ་ཙྪ་བ་དག་གིས་མཆོད་པར་བརྗོད་པ་ཡིན་ཏེ། ཇི་སྐད་དུ། རྒྱལ་བ་ཀུན་གྱི་སྲས་ཀྱི་ཐུ་བོ་པ། ། གང་གི་མིང་ནི་ཀུན་ཏུ་བཟང་ཞེས་བྱ། ། མཁས་པ་དེ་དང་མཚུངས་པར་སྤྱད་པའི་ཕྱིར། ། དགེ་བ་འདི་དག་ཐམས་ཅད་རབ་ཏུ་བསྔོ། ། ཞེས་འབྱུང་བ་ལྟར་རོ། ། སྤྱིར་ཀུན་ཏུ་བཟང་པོ་ཞེས་པ་ནི་སངས་རྒྱས་ཀྱི་མཚན་གྱི་རྣམ་གྲངས་ཡིན་ལ།
དེ་བཅད་པའི་ཕྱིར་དུ་བྱང་ཆུབ་སེམས་དཔའ་ཞེས་སྨོས་སོ། ། གསུམ་པ་གཞུང་གི་དོན་ལ་གཉིས་ཏེ། བྱང་ཆུབ་མཆོག་ཏུ་སེམས་བསྐྱེད་ནས་དེའི་བསླབ་བྱ་ལ་སློབ་པར་དམ་བཅའ་བ་དང༌། བསྟན་བཅོས་འདི་བརྩམ་པའི་དགེ་བ་སེམས་ཅན་གཞན་རྣམས་དང་ཐུན་མོང་དུ་བྱ་བར་སྨོན་ལམ་བཏབ་པའོ། ། དང་པོ་ལ་གཉིས་ཏེ། བྱང་ཆུབ་ཆེན་པོར་སེམས་བསྐྱེད་པ་དང༌། དེའི་རྒྱུ་ལ་བསླབས་ནས་གཞན་དོན་མཐར་ཕྱིན་པའི་སྐུ་ཉིད་སྨོན་པའོ། ། དང་པོ་ལ་གཉིས་ཏེ། རྒྱུ་བསོད་ནམས་ཀྱི་ཚོགས་གསོག་པ་དང༌། བསགས་པ་དེ་ཉིད་བྱང་ཆེན་དུ་བསྔོ་བའོ། །
དང་པོ་ལ་གཉིས་ཏེ། མཐའ་དཔྱད་པ་དང༌། གཞུང་ཉིད་ཀྱི་འབྲུ་གཉེར་བའོ། ། དང་པོ་ནི། སྤྱིར་བྱང་ཆུབ་ཆེན་པོར་བསྔོ་བ་རྒྱུ་དང་བཅས་པ་ཡན་ལག་བདུན་པ་ཞེས་ཡོངས་སུ་གྲགས་པ་ཡིན་ཏེ། ཇི་སྐད་དུ། ཕྱག་འཚལ་བ་དང་མཆོད་ཅིང་བཤགས་པ་དང༌། ། རྗེས་སུ་ཡི་རང་བསྐུལ་ཞིང་གསོལ་བ་ཡི། ། དགེ་བ་ཅུང་ཟད་བདག་གིས་ཅི་བསགས་པ། ། ཐམས་ཅད་བྱང་ཆུབ་ཆེན་པོའི་ཕྱིར་བསྔོའོ། །
ཞེས་གསུངས་སོ། ། དེ་ཡང་བཟང་པོ་སྤྱོད་པའི་སྨོན་ལམ་གྱི་མདོ་དང༌། བསླབ་པ་ཀུན་ལས་བཏུས་དང༌། བྱང་ཆུབ་སེམས་དཔའི་སྤྱོད་པ་ལ་འཇུག་པ་དང༌། ཡི་དམ་བླང་བའི་ཆོ་ག་སོགས་མང་པོ་ཞིག་ཏུ་ནི། ཕྱག་འཚལ་བ་དང༌། སྡིག་པ་བཤགས་པའི་ཡན་ལག་གཉིས་ཀྱི་བར་དུ་མཆོད་པ་དབུལ་བའི་ཡན་ལག་བཞག་ནས། ཡན་ལག་བདུན་ལྡན་དུ་བཤད་ལ། བྱམས་པའི་སྨོན་ལམ་ལས་ཇི་སྐད་དུ། བྱང་ཆུབ་སེམས་ལ་ཕྱག་འཚལ་ལོ། །
སེམས་ཀྱི་དབང་དུ་གྱུར་པས་ན། ། བདག་གིས་སྡིག་པ་ཅི་བགྱིས་པ། ། ཞེས་སོགས་དང༌། ཕུང་པོ་གསུམ་པའི་མདོར། ཕྱག་འཚལ་བ་དང༌། སྡིག་པ་བཤགས་པ་གཉིས་ཕུང་པོ་གཅིག་ཏུ་བཞག་ནས། རྗེས་སུ་ཡི་རང་བའི་ཕུང་པོ་དང༌། སངས་རྒྱས་ལ་བསྐུལ་བའི་ཕུང་པོ་ཞེས་བྱ་བ་སྟེ་ཕུང་པོ་གསུམ་བཤད་ནས། མཆོད་པའི་ཡན་ལག་མ་བཤད་ལ། དེར་ཡང་ཡན་ལག་གཞན་དྲུག་ནི་ཚང་བར་བཤད་པ་ཡིན་ཏེ།
ཇི་སྐད་དུ། སངས་རྒྱས་ཐམས་ཅད་ལ་བསྐུལ་ཞིང་གསོལ་བ་འདེབས་སོ། ། བདག་བླ་ན་མེད་པའི་ཡེ་ཤེས་ཀྱི་མཆོག་ཐོབ་པར་གྱུར་ཅིག ཅེས་པ་དེར་ཡན་ལག་གཞན་གསུམ་ཚང་བས་སོ། ། དེ་སྐད་དུ་ཡང༌། སློབ་དཔོན་ཞི་བ་ལྷས། དེ་ལ་(Dཕུང་པོ་གསུམ་)ནི་(Eསྡིག་པ་བཤགས་པ་དང༌། བསོད་ནམས་ཀྱི་རྗེས་སུ་ཡི་རང་བ་དང༌། སངས་རྒྱས་ལ་བསྐུལ་བ་)ཞེས་བྱ་བ་སྟེ། བསོད་ནམས་ཀྱི་ཕུང་པོ་ཡིན་པའི་ཕྱིར་རོ། །
དེ་ལ་ཕྱག་འཚལ་བ་ནི་སྡིག་པ་བཤགས་པའི་ནང་དུ་འདུས་ཏེ། སངས་རྒྱས་ལ་ཕྱག་བྱས་ནས་སྡིག་པ་བཤགས་སོ། ། ཞེས་ཉེ་བར་འཁོར་གྱིས་ཞུས་པ་ལས་བསྟན་པའི་ཕྱིར་དང༌། གསོལ་བ་གདབ་པ་ནི་བསྐུལ་བ་དང་དོན་གཅིག་པའི་ཕྱིར་རོ། ། མཆོད་པ་ནི་སྦྱོར་བ་མེད་པའི་ཕྱིར་མི་རྟག་པས་མ་སྨོས་སོ། ། ཡིད་དང་ངག་གི་མཆོད་པ་ནི། མདོ་སྡེ་གཞན་ལ་གྲགས་པའི་ཕྱིར་མ་སྨོས་སོ། ། ཞེས་བསླབ་བཏུས་སུ་བཤད་དོ། ། དེ་དང་འདྲ་བར་བསྟན་བཅོས་འདིར། ཕྱག་འཚལ་བ་དང་བཤགས་པའི་བར་དུ་མཆོད་པའི་ཡན་ལག་བཤད་པ་མི་སྣང་ལ།
སྤྱིར་བྱང་ཆུབ་ཏུ་སེམས་བསྐྱེད་པ་དང༌། དམ་པའི་ཆོས་ཉན་པ་སོགས་ཀྱང༌། དེ་བཞིན་གཤེགས་པའི་མཆོད་པ་བླ་ན་མེད་པ་ཉིད་དུ་མདོ་སྡེ་དག་ལས་རྣམ་གྲངས་དུ་མར་གསུངས་མོད། འདིར་ནི་ཡན་ལག་བདུན་པའི་ཆ་ཤས་སུ་གྱུར་པའི་མཆོད་པར་འཇོག་པ། ཕྱི་རོལ་གྱི་མཆོད་པ་ལ་བཤད་དགོས་པ་ཡིན་ཏེ། སྤྱོད་འཇུག་ལས། མེ་ཏོག་འབྲས་བུ་ཇི་སྙེད་ཡོད་པ་དང༌། ། ཞེས་པ་ནས། བསྟོད་དབྱངས་སྙན་སྤྲིན་དེ་དག་ལ། ། ངེས་པར་ཀུན་ཏུ་འབྱུང་གྱུར་ཅིག །
ཅེས་པའི་བར་གྱིས་འདིའི་སྐབས་ཀྱི་མཆོད་པ་དེ་ངོས་འཛིན་པ་དང༌། བསླབ་བཏུས་སུའང༌། ཡན་ལག་བདུན་པའི་ནང་གི་མཆོད་པ་ངོས་འཛིན་པ་ན། འཕགས་པ་དཀོན་མཆོག་སྤྲིན་གྱི་མདོ་དྲངས་ནས་ཕྱི་རོལ་ཡོ་བྱད་ཀྱི་མཆོད་པ་ཉིད་ལ་ངོས་བཟུང་བའི་ཕྱིར་རོ། ། གཞུང་འདིར་མཆོད་པའི་ཡན་ལག་མ་བཤད་པ་དེ་ལྟ་མོད་ཀྱི། ཡན་ལག་བདུན་ནི་ཚང་བར་བཤད་དེ། རྗེས་སུ་ཡི་རང་བའི་ཡན་ལག་དང་འབྲེལ་ཆགས་སུ། གཞན་གྱི་སྡིག་པ་དང་སྡུག་བསྔལ་དང་དུ་ལེན་པའི་ཡན་ལག་གཅིག་བཤད་ནས། དེ་ཉིད་ཀྱང་བྱང་ཆུབ་ཆེན་པོར་བསྔོ་རྒྱུའི་དགེ་བར་བཤད་པའི་ཕྱིར་རོ། ། དེ་ལྟར་བཤད་པ་འདི་ཡང་སྤྱོད་འཇུག་དང་མཐུན་པ་ཡིན་ཏེ།
གཞུང་དེར་མྱ་ངན་ལས་མི་འདའ་བར་གསོལ་བ་དང༌། བྱང་ཆུབ་ཆེན་པོར་སེམས་བསྐྱེད་པའི་ཡན་ལག་གཉིས་པོའི་བར་དེ་ཉིད་དུ། དེས་ནི་སེམས་ཅན་ཐམས་ཅད་ཀྱི། ། སྡུག་བསྔལ་ཐམས་ཅད་སེལ་བར་ཤོག ། ཅེས་པ་ནས། བདག་ནི་ཉེར་འཚོའི་གཞིར་ཡང་ཤོག ། ཅེས་གཞན་དོན་དུ་སྨོན་ལམ་འདེབས་པ་ཞིག་བཤད་ལ། དེ་འདྲ་དེ་བདུན་པ་བསྔོ་བའི་ཡན་ལག་ནི་མ་ཡིན་པས་སོ། ། གཉིས་པ་གཞུང་གི་དོན་ལ་གཉིས་ཏེ། རང་དོན་གྱི་དབང་དུ་བྱས་པའི་ཡན་ལག་གསུམ་བཤད་པ་དང༌།
གཞན་དོན་གྱི་དབང་དུ་བྱས་པའི་ཡན་ལག་གསུམ་བཤད་པའོ། ། དང་པོ་ལ་གཉིས་ཏེ། ཡུལ་ཁྱད་པར་ཅན་ལ་མ་དད་པའི་གཉེན་པོར་ཕྱག་འཚལ་བའི་ཡན་ལག བླང་དོར་གྱི་གནས་ལ་བདག་མེད་པའི་གཉེན་པོར་སྡིག་པ་བཤགས་པའི་ཡན་ལག གཞན་གྱི་དགེ་བ་ལ་ཕྲག་དོག་པའི་གཉེན་པོར་ཡི་རང་གི་ཡན་ལག་གོ ། དང་པོ་ལ་གསུམ་སྟེ། གང་གིས་སྟོན་པའི་སངས་རྒྱས་ལ་ཕྱག་འཚལ་བ། དེས་བསྟན་པའི་དམ་ཆོས་ལ་ཕྱག་འཚལ་བ། དེ་ཉིད་ཉམས་སུ་ལེན་པའི་དགེ་འདུན་ལ་ཕྱག་འཚལ་བའོ། ། དང་པོ་ནི།
ཕྱག་འཚལ་ལོ། ། ལས་སུ་བྱ་བ་གང་ལ་ན། བདེ་བར་གཤེགས་པ་རྣམས་ལའོ། ། རྣམས་ཞེས་པས་མང་པོ་བསྟན་མོད། ཚད་བཟུང་བར་ནུས་པ་དག་ལ་བྱ་བ་ཡིན་ནམ་ཞེ་ན། མ་ཡིན་ཏེ། ཡུལ་གྱི་ཁྱད་པར་ཕྱོགས་བཅུ་པོ་མཐའ་དག་ན་བཞུགས་པ་དང༌། དུས་ཀྱི་ཁྱད་པར། འདས་པ་དང༌། ད་ལྟར་བྱུང་བ་དང༌།
མ་འོངས་པ་སྟེ་གསུམ་དུ་བྱོན་པ་དང༌། འབྱོན་པར་འགྱུར་བ་རྣམས་སོ། ། འདིར་ནི། ཇི་སྐད་དུ། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། ། དུས་གསུམ་གཤེགས་པ་མི་ཡི་སེང་གེ་ཀུན། ། ཞེས་སོགས་དང་ཆ་མཐུན་པ་ཡིན་པས། བྱེད་པ་པོ་གང་གིས་དང༌། ཚུལ་ཇི་ལྟར་ཕྱག་བྱ་བ་གཉིས་ཀྱང་དོན་གྱིས་གྲུབ་པ་ཡིན་ནོ། ། དེ་ཡང་ཡིད་དང་བ་ནི།
ཡོན་ཏན་དྲན་པ་དང༌། ངག་དང་བ་ནི། ཡོན་ཏན་དེ་བརྗོད་པའི་ངག་སྙན་པ་དང་ལུས་དང་བ་ནི། དེ་དག་དང་ལྷན་ཅིག་པའི་ལུས་ཀྱི་ཡན་ལག་མཆོག་གིས་ས་ལ་གཏུགས་ནས་སྤྱི་བོར་ལེན་པའོ། ། དང་བའི་ཁྱད་པར་ནི་རྙོག་པ་དང་བྲལ་བ་སྟེ། སྒོ་གསུམ་མ་གུས་པའི་སྡུག་བསྔལ་དང་བྲལ་བའོ། ། འདིར་བདེ་བར་གཤེགས་པ་ཞེས་བྱ་བའི་སྒྲས་ནི་ཡང་དག་པར་རྫོགས་པའི་སངས་རྒྱས་ཁོ་ན་འཛིན་པ་ཡིན་ཏེ། རྣམ་འགྲེལ་ལས། ཇི་སྐད་དུ། གཤེགས་པ་རྟོགས་པའི་དོན་ཕྱིར་ཏེ། །
དེ་ཕྱིར་ཕྱི་རོལ་པ་དག་དང༌། ། སློབ་དང་མི་སློབ་ལས་ལྷག་ཅེས་གསུངས་པ་ལྟར་རོ། ། དེ་ལ་ཡོན་ཏན་གྱི་ཁྱད་པར་ནི་གཉིས་ཏེ། རྟོགས་པའི་ཁྱད་པར་དང༌། སྤངས་པའི་ཡོན་ཏན་ནོ། ། དང་པོ་ནི། ཡོན་ཏན་རིན་ཆེན་དཔག་མེད་ཚོགས་མངའ་ཞིང༌། ། ཞེས་པ་ཡིན་ལ། འདིས་ནི་དམན་པའི་མཐར་ཐུག་གི་མྱང་འདས་ལས་ཁྱད་ཞུགས་པར་བསྟན་པ་ཡིན་ཏེ། གནས་སྐབས་དེ་ན་རྟོགས་པའི་ཡོན་ཏན་གྱི་ཁྱད་པར་ཅི་ཡང་མ་དམིགས་པའི་ཕྱིར་རོ། །
གཉིས་པ་ནི། ཉེས་པའི་དུག་སྡོང་མཐའ་དག་དྲུང་ཕྱུང་བ། ། ཞེས་པ་ཡིན་ལ། འདིས་ནི་བྱང་སེམས་འཕགས་པ་ལས་ཁྱད་ཞུགས་པ་ཉིད་དུ་བསྟན་ཏེ། དེ་དག་ལ་ནི་སྲིད་པར་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་པ། སྔགས་དང་སྨན་གྱིས་གསོད་པའི་དུག་ལྟ་བུ་དག་གི་བག་ལ་ཉལ་མ་སྤངས་པར་ཡོད་པའི་ཕྱིར། སྤྱིར་ཕྱག་འཚལ་བ་ལ་གཉིས་ཏེ། ངེས་དོན་དོན་དམ་པའི་ཕྱག་དང༌། དྲང་དོན་ཀུན་རྫོབ་པའི་ཕྱག་གོ ། དང་པོ་ནི།
གང་ལ་ཕྱག་བྱ་བའི་ཡུལ་དང༌། གང་གིས་ཕྱག་བྱེད་པ་པོ་གཉིས་ཀ་ཆོས་ཀྱི་དབྱིངས་སུ་རོ་གཅིག་པར་ཤེས་པའོ། ། གཉིས་པ་ནི། ཡུལ་གང་ཡིན་པ་དེ་དང་དེ་ལ། ཀུན་རྫོབ་པའི་ལུས་ངག་ཡིད་གསུམ་གྱིས་འདུད་པར་བྱེད་པའོ། ། ཡུལ་སངས་རྒྱས་ལ་ཡང་གཉིས་ཏེ། ངེས་དོན་དོན་དམ་པའི་དང༌། དྲང་དོན་ཀུན་རྫོབ་པའི་སངས་རྒྱས་སོ། ། དང་པོ་ནི། སངས་རྒྱས་རང་ཉིད་ཀྱི་སས་བསྡུས་པའི་ཆོས་ཀྱི་སྐུ་དག་ཡིན་ལ།
གཉིས་པ་ནི། གདུལ་བྱ་གཞན་སྣང་གིས་བསྡུས་པའི་གཟུགས་ཀྱི་སྐུ་རྣམས་སོ། ། ཕྱག་ཇི་ལྟར་འཚལ་བའི་ཚུལ་ལ་ཡང་གཉིས་ཏེ། ཆོས་ཀྱི་སྐུ་འབྲས་བུའི་སྐྱབས་སུ་ཁས་ལེན་པ་དང༌། གཟུགས་ཀྱི་སྐུ་རྒྱུའི་སྐྱབས་སུ་ཁས་ལེན་པའོ། ། འདིར་ནི་ཕྱི་མ་ཉིད་གཙོ་ཆེ་བ་ཡིན་ཏེ། གཞན་དོན་ལ་དམིགས་པའི་སེམས་ཀུན་སློང་དུ་ཡོད་པའི་ཆོས་སྐུ་དོན་གཉེར་གྱི་བློ་ནི་སྨོན་པ་སེམས་བསྐྱེད་ཀྱི་ནང་དུ་འདུ་བའི་ཕྱིར་རོ། ། དེ་ལྟར་སྟོན་པའི་ཡོན་ཏན་རྗེས་སུ་དྲན་པའི་དད་པ་ལས། དེའི་བསྟན་པ་ལ་མི་དགའ་བའི་རྣམ་པ་ཅན་གྱི་མ་དད་པ་ངང་གིས་བཟློག་ཀྱང༌། དང་བ་འདྲེན་པ་ལ་ནི་ཡོན་ཏན་ཤེས་པ་སྔོན་དུ་འགྲོ་དགོས་པས།
གཉིས་པ་ནི། ཕྱག་འཚལ་ལོ། ། གང་ལ་ན། སྤྱིར་ཆོས་ཞེས་བྱ་བའི་སྒྲ་དོན་བཅུ་ལ་འཇུག་པར་རྣམ་བཤད་རིགས་པ་ལས་གསུངས་མོད། འདིར་ནི་དམ་པའི་ཆོས་ལའོ། ། དེའི་ངོས་འཛིན་ཀྱང་མདོ་ལས། ཇི་སྐད་དུ། སྒྲིབ་ཀུན་དག་ནི་ཐམས་ཅད་དང༌། ། སྡུག་བསྔལ་སེལ་བྱེད་དམ་པའི་ཆོས། ། ཞེས་འབྱུང་བ་ལྟར་ཡིན་ལ།
འདིར་ནི། དེའི་ནང་ནས་ཀྱང་འགོག་ལམ་གཉིས་པོ་ངོས་འཛིན་དགོས་པ་ཡིན་ཏེ། རྒྱུད་བླ་མར་ཇི་སྐད་དུ། གང་ཞིག་གང་གིས་ཆགས་བྲལ་བ། ། བདེན་གཉིས་མཚན་ཉིད་ཅན་དེ་ཆོས། ། ཞེས་འབྱུང་བ་ལྟར། འགོག་ལམ་གཉིས་ལས། གཞུང་འདིར་ལམ་བདེན་དངོས་སུ་བསྟན་ནས། འགོག་པ་ཤུགས་ལ་མཚོན་ནོ། ། དེ་ཡང་ལམ་ནི།
སྤང་བྱ་སྤོང་བའི་ཁྱད་པར་དང༌། ཡོན་ཏན་མངོན་དུ་བྱེད་པའི་ཁྱད་པར་གཉིས་ལས། དང་པོ་ལ། ཤེས་སྒྲིབ་སྤོང་བའི་ཁྱད་པར་དང༌། ཉོན་སྒྲིབ་སྤོང་བའི་ཁྱད་པར་རོ། ། དང་པོ་ནི། མི་ཤེས་པ་ཡི་རབ་རིབ་སེལ་མཛད་ཅིང༌། ། ཞེས་པ་ཡིན་ལ། གཉིས་པ་ནི། བག་ལ་ཉལ་བའི་མདའ་དུག་འབྱིན་པའི་ཐབས། །
ཞེས་པ་སྟེ། འདི་དག་གིས་ནི་ཆགས་ཐོགས་ཀྱི་སྒྲིབ་པ་ལས་གྲོལ་བའི་འགོག་པ་གཉིས་ཤུགས་ལ་མཚོན་ནོ། ། ཡོན་ཏན་མངོན་དུ་བྱེད་པའི་ཁྱད་པར་ལ་གཉིས་ཏེ། ཆོས་ཀྱི་གནས་ལུགས་ཤེས་པ་དང༌། མི་གནས་པའི་མྱང་འདས་མངོན་དུ་བྱེད་པའོ། ། དེ་དག་ནི། འགྲོ་བ་གསུམ་པོ་ཀུན་གྱི་བློ་གྲོས་ཀྱིས། ། མིག་འབྱེད་པ་ཡི་ཆོས། ཞེས་པ་ཡིན་ལ། འགྲོ་བ་གསུམ་ནི་ཉན་ཐོས་ཀྱི་ཐེག་པ་དང༌།
རང་སངས་རྒྱས་ཀྱི་དང་ཐེག་པ་ཆེན་པོའི་འགྲོ་བ་གསུམ་ལ་ངོས་འཛིན་དགོས་པ་ཡིན་ཏེ། དམ་པའི་ཆོས་ཐོས་པ་ལས་རིགས་ཅན་གསུམ་པོ་སོ་སོའི་རིགས་སད་ནས། རང་རང་གི་ཐེག་པ་དང་མཐུན་པའི་ཤེས་རབ་ཀྱི་མིག་ཕྱེད་པར་འགྱུར་བའི་ཕྱིར་རོ། ། ཡོན་ཏན་གྱི་ཁྱད་པར་གཉིས་ཀ་ནི། ཆོས་ཞེས་པ་ཉིད་ཀྱིས་སྟོན་པ་ཡིན་ཏེ། ཆོས་ཞེས་བྱ་བའི་སྒྲ་ཁྱད་པར་ཅན་ནི་མྱ་ངན་ལས་འདས་པ་ལ་འཇུག་པ་ནི། ཇི་སྐད་དུ་མཛོད་ལས། མྱ་ངན་འདས་ལ་སྐྱབས་སུ་འགྲོ། ། ཞེས་པ་ལྟར་ཡིན་ལ། དེའི་ཡང་གཙོ་བོ་ནི་མི་གནས་པའི་མྱ་ངན་ལས་འདས་པ་ཉིད་ཡིན་པའི་ཕྱིར་རོ། །
དེ་ལྟར་ཆོས་ཀྱི་ཡོན་ཏན་མཐོང་བའི་དད་པ་ལས། དགེ་འདུན་གྱི་ཡོན་ཏན་ལ་དགའ་བའི་དད་པ་འབྱུང་བ་ཡིན་ཏེ། ཆོས་དང་དགེ་འདུན་གྱི་ཡོན་ཏན་ནི་དོན་གཅིག་ལ་འདུ་བའི་ཕྱིར། དེ་སྐད་དུ་ཡང༌། ཆོས་ཡང་དག་པར་བསྡུད་པའི་མདོ་ལས། དགེ་འདུན་ནི། ཆོས་སྨྲ་བ། ཆོས་སྤྱོད་པ། ཆོས་ལེན་པ། ཆོས་ཀྱི་ཞིང༌།
ཆོས་འཛིན་པ། ཆོས་ལ་རྟོན་པ། ཆོས་ལ་མཆོད་པ། ཆོས་ཀྱི་བྱ་བ་བྱེད་པ། ཆོས་ཀྱི་སྤྱོད་ཡུལ་བ། ཆོས་སྤྱོད་པ་ཕུན་སུམ་ཚོགས་པ། ཞེས་པ་ནས། དེ་ལ་བྱང་ཆུབ་སེམས་དཔའི་དགེ་འདུན་རྗེས་སུ་དྲན་པ་ནི་འདི་ལྟ་བུ་ཡིན་ཏེ། ཞེས་གསུངས་པ་དང༌། དོན་དེ་ལ་དགོངས་ནས།
བློ་གྲོས་ཀྱི་མིག་བྱེ་བ་ཞེས་བྱ་བ་དེ་ཉིད་ཀྱི་སྒོ་ནས་ཆོས་དང་དགེ་འདུན་གཉིས་ཀའི་ཡོན་ཏན་བརྗོད་པར་མཛད་དོ། ། དེ་ལྟ་ཡིན་པ་དེའི་ཕྱིར། གཉིས་པ་ནི། ཕྱག་འཚལ་ལོ། ། གང་ལ་ན། བདེ་གཤེགས་སྲས་པོ་ཕྱིར་མི་ལྡོག་པའི་དགེ་འདུན་མ་ལུས་པ་ལའོ། ། བྱེད་པ་པོ་གང་གིས་ན། མགོ་བོས་སོ། ། དུས་ནི། རྒྱུན་མི་ཆད་པར་རྟག་ཏུའོ། །
ཡོན་ཏན་གྱི་ཁྱད་པར་ལ། རིག་གྲོལ་དང༌། དང་པོ་ལ། ངོ་བོ་དང༌། ཀུན་སློང་གི་ཁྱད་པར་རོ། ། དང་པོ་ནི། བློ་གྲོས་ཀྱི་སྤྱན་བྱེ་བར་གྱུར་ཞེས་པ་སྟེ། བདག་མེད་མངོན་སུམ་དུ་མཐོང་བ་ཡིན་ལ། དེ་ལའང་ཇི་ལྟ་བ་རིག་པ་དང༌། ཇི་སྙེད་པ་རིག་པའི་དབྱེ་བས་གཉིས་དང༌།
དང་པོ་ལའང༌། གང་ཟག་དང༌། ཆོས་ཀྱི་བདག་མེད་པའི་དབྱེ་བས་གཉིས་སོ། ། གཉིས་པ་ནི། ཐུགས་རྗེ་ཆེན་པོས་ཡིད་ནི་དྲངས་གྱུར་ཏེ། ། ཞེས་པ་ཡིན་ལ། རིག་པའི་ཡོན་ཏན་དངོས་སུ་བསྟན་པ་དེ་ཉིད་ཀྱིས་ན་གྲོལ་བའི་ཡོན་ཏན་ཀྱང་མཚོན་པ་ཡིན་ཏེ། རྒྱུད་བླར། སྒྲིབ་པ་གཉིས་དང་བྲལ་བ་ཡི། ། རྒྱུ་ནི་ཡེ་ཤེས་གཉིས་ཡིན་ཏེ། །
ཞེས་འབྱུང་བ་ལྟར་རོ། ། མདོར་ན། ཐབས་ཤེས་ཁྱད་པར་ཅན་ཐུགས་ལ་མངའ་བའི་བྱང་སེམས་འཕགས་པ་རྣམས་ནི་འདིར་དགེ་འདུན་ནོ། ། གཉིས་པ་སྡིག་པ་བཤགས་པའི་ཡན་ལག་ལ། སྔོན་བྱས་བཤགས་པར་བྱེད་པ་དང༌། ཕྱིན་ཆད་མི་བྱེད་པའི་སྡོམ་པ་ལེན་པའོ། ། དང་པོ་ནི། བཤགས་སོ། ། ལས་སུ་བྱ་བ་གང་ན། ཡུལ་འགྲོ་བ་རིགས་དྲུག་པོ་རྣམས་སུ་འཁོར་བ་ན།
བྱེད་པ་པོ་བདག་གིས་ལས་མི་དགེ་བའི་དངོས་པོ་དང༌། དུས་འདས་པ་དང༌། ད་ལྟར་དུ་ཅུང་ཟད་ཙམ་ཡང་བགྱིས་སམ། མ་འོངས་པའི་དུས་སུ་བགྱིད་དུ་སྩལ་བ་དང༌། བྱེད་པ་པོ་གཞན་གྱིས་བྱས་པ་དང་བྱེད་འགྱུར་ལ། རང་ཉིད་ཀྱིས་རྗེས་སུ་ཡི་རང་བ་དེ་ཀུན་ནོ། ། ཚུལ་ཇི་ལྟར་དུ་བཤགས་ན། རྒྱལ་བ་རྣམས་ལ་དཔང་པོར་གསོལ་བའི་སྒོ་ནས་དེ་དག་གི་སྤྱན་ལམ་ཉིད་དུ། སྔོན་བྱས་ཟིན་པའི་སྡིག་པ་རྣམས་ལ་འགྱོད་པའི་སྒོ་ནས་སོ། ། དེ་ཡང་འདི་ལྟར།
དཀོན་མཆོག་གསུམ་ལ་ཕྱག་འཚལ་བ་སྔོན་ཏུ་བཏང་བའི་སྒོ་ནས་སྡིག་པ་བཤགས་པའི་གོ་དོན་ཡང༌། དེ་དག་ལ་དཔང་པོ་ཉིད་དུ་གསོལ་བའི་སྒོ་ནས་སྔོན་བྱས་པ་ལ་འགྱོད་པ་དང༌། ཕྱིན་ཆད་མི་བྱེད་པར་དམ་བཅས་པའི་དོན་ཏེ། ཕུང་པོ་གསུམ་པའི་མདོར། ཇི་སྐད་དུ། དེ་དག་ལ་སོགས་ཏེ་འཇིག་རྟེན་གྱི་ཁམས་ཐམས་ཅད་ན། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཇི་སྙེད་ཅིག་བཞུགས་ཏེ། འཚོ་ཞིང་གཞེས་པའི་སངས་རྒྱས་བཅོམ་ལྡན་འདས་དེ་དག་བདག་ལ་དགོངས་སུ་གསོལ། ཞེས་དང༌། མཁྱེན་ཅིང་གཟིགས་པ་དེ་དག་གི་སྤྱན་སྔར་བཤགས་སོ། །
ཞེས་འབྱུང་བ་དང༌། སྤྱོད་འཇུག་ལས། མགོན་པོའི་སྤྱན་སྔར་མངོན་སུམ་དུ། ། ཐལ་སྦྱར་སྡུག་བསྔལ་འཇིགས་སེམས་ཀྱིས། ། ཡང་དང་ཡང་དུ་ཕྱག་འཚལ་ཏེ། ། དེ་དག་ཐམས་ཅད་བཤགས་པར་བགྱི། ། ཞེས་འབྱུང་བ་དང་མཐུན་ནོ། ། གཉིས་པ་ནི། དེ་ལྟར་འགྱོད་ནས་བཤགས་པ་ཙམ་གྱིས་འདག་པར་ནུས་སམ་ཞེ་ན། དེར་མ་ཟད་སླན་ཆད་མི་བགྱིད་པའི་སྡོམ་པ་ཡང་རྒྱལ་བ་རྣམས་ཀྱི་སྤྱན་སྔར་ནོད་དགོས་པ་ཡིན་ཏེ།
དེ་མེད་ན་སྔ་མ་དེ་ཙམ་གྱིས་བཤགས་པ་གོ་ཆོད་པོར་མི་འགྱུར་བའི་ཕྱིར་རོ། ། དེ་སྐད་དུ་ཡང༌། ཕུང་པོ་གསུམ་པར་སླན་ཆད་ཀྱང་སྡོམ་པར་བགྱིའོ། ། ཞེས་དང༌། སྤྱོད་འཇུག་ཏུ། འདི་ནི་བཟང་པོ་མ་ལགས་པས། ། སླན་ཆད་བདག་ནི་ཡོངས་མི་བགྱིད། ། ཅེས་འབྱུང་བ་ལྟར་རོ། ། འོ་ན། དེ་ཙམ་གྱིས་སྡིག་པ་འདག་ནུས་སམ་ཞེ་ན།
མ་ཡིན་ཏེ། རྩ་བ་ནས་དྲུངས་འབྱིན་པ་ནི་གཉེན་པོ་ཀུན་ཏུ་སྤྱོད་པའི་སྟོབས་ལ་རག་ལས་པའི་ཕྱིར། ། དེ་ཡང་གང་ཞེ་ན། བསླབ་བཏུས་ལས་ཇི་སྐད་དུ། དེ་ལ་སྡིག་པ་སྦྱང་བ་ནི་ཆོས་བཞི་བསྟན་པའི་མདོ་ལས་བསྟན་ཏེ། བྱམས་པ་བྱང་ཆུབ་སེམས་དཔའ་ཆེན་པོ་ཆོས་བཞི་དང་ལྡན་ན། སྡིག་པ་བྱས་ཤིང་བསགས་པ་ཟིལ་གྱིས་གནོན་པར་འགྱུར་རོ། ། བཞི་གང་ཞེ་ན། འདི་ལྟ་སྟེ། རྣམ་པར་སུན་འབྱིན་པ་ཀུན་ཏུ་སྤྱོད་པ་དང༌།
གཉེན་པོ་ཀུན་ཏུ་སྤྱོད་པ་དང༌། ཉེས་པ་ལས་ལྡོག་པའི་སྟོབས་དང༌། རྟེན་གྱི་སྟོབས་སོ། ། དེ་ལ་རྣམ་པར་སུན་འབྱིན་པ་ནི་མི་དགེ་བའི་ལས་སྤྱད་པ་ལ་འགྱོད་པ་མང་བ་ཡིན་ནོ། ། གཉེན་པོ་ཀུན་ཏུ་སྤྱོད་པ་ནི། མི་དགེ་བའི་ལས་སྤྱད་ཀྱང་དགེ་བའི་ལས་ལ་ཤིན་ཏུ་བརྩོན་པའོ། ། ཉེས་པ་ལས་ལྡོག་པ་ནི། སྡོམ་པ་ཡང་དག་པར་བླངས་ནས་མི་བྱེད་པའི་སྡོམ་པ་ཐོབ་པའོ། ། རྟེན་གྱི་སྟོབས་ནི། སངས་རྒྱས་དང༌།
ཆོས་དང༌། དགེ་འདུན་ལ་སྐྱབས་སུ་འགྲོ་བ་དང༌། བྱང་ཆུབ་ཀྱི་སེམས་མི་གཏོང་བ་སྟེ། དེ་སྟོབས་དང་ལྡན་པ་ལ་བསྟེན་ན་སྡིག་པས་ཟིལ་གྱིས་གནོན་པར་མི་ནུས་སོ། ། ཞེས་གསུངས་པ་ལྟར། སྟོང་ཉིད་རྟོགས་པའི་ལྟ་བ་དང༌། སྨོན་པ་བྱང་ཆུབ་ཀྱི་སེམས་བསྒོམ་པར་བྱ་བ་ལ་འབད་པ་ནི་གཉེན་པོ་ཀུན་ཏུ་སྤྱོད་པའི་སྟོབས་སོ། ། གསུམ་པ་ཕྲག་དོག་གི་གཉེན་པོར་རྗེས་སུ་ཡི་རང་བའི་ཡན་ལག་བཤད་པ་ལ་གཉིས་ཏེ། གཞན་གྱིས་བྱས་པའི་དགེ་བ་ལ་ཡི་རང་བ་དང༌། དེས་བྱས་པའི་སྡིག་སྡུག་དང་དུ་ལེན་པའོ། །
དང་པོ་ནི། ཡི་རང་ངོ༌། ། སུ་ཞིག་ན། བྱེད་པ་པོ་བདག་ནིའོ། ། ལས་སུ་བྱ་བ་གང་ལ་ན། བདེ་གཤེགས་རང་རྒྱལ་དང་ནི་ཉན་ཐོས་དང༌། རྒྱལ་བའི་སྲས་ཀྱི་དགེ་བ་གང་བསགས་པ་དང༌། འཇིག་རྟེན་པ་ཡི་ལེགས་པར་སྤྱད་པ་གཞན་མ་ལུས་པ་ལའོ། ། གཉིས་པ་ལ་གཉིས་ཏེ། རྒྱུ་མི་དགེ་བ་དང་དུ་ལེན་པ་དང༌།
འབྲས་བུ་སྡུག་བསྔལ་དང་དུ་ལེན་པའོ། ། དང་པོ་ནི། གལ་ཏེ་གཞན་གྱིས་བྱས་པའི་དགེ་བ་ལ་ཡི་རང་བར་རིགས་ན། དེས་བྱས་པའི་མི་དགེ་བ་ལ་ཇི་ལྟར་ཞེ་ན། བདག་ཉིད་ཁོ་ན་ཀུན་སློང་གི་ཁྱད་པར་དགའ་བཞིན་དུ་ཅི་ནས་ཀྱང་སྟེ་ཐེ་ཚོམ་མེད་པར་དམྱལ་བ་རྣམས་སུ་གཞོལ་བར་བགྱིའོ། ། རྒྱུ་གང་གིས་ཤེ་ན། ཀུན་སློང་ཉོན་མོངས་པའི་དུག་གིས་མགོ་རྨོངས་པར་གྱུར་པའི་སྐྱེ་བོ་གཞན་དེ་དག་རྣམས་ལ། རྣམ་སྨིན་དམྱལ་བ་མྱོང་ངེས་ཀྱི་མི་དགེ་བ་གང་མཆིས་པ་དེས་ནིའོ། ། ཁོ་ན་ཞེས་བྱ་བའི་སྒྲ་ནི། བྱེད་པ་པོ་དེས་རྣམ་སྨིན་མྱོང་མི་དགོས་པར་སྨོན་པའོ། །
གཉིས་པ་ནི། གལ་ཏེ་འོ་ན། གཞན་རྒྱུད་ལ་སྡུག་བསྔལ་སྨིན་ཟིན་པ་རྣམས་ཇི་ལྟར་བྱ་ཞེ་ན། འགྲོ་བ་མཐའ་དག་གི་སྡུག་བསྔལ་ཇི་སྙེད་པ་དེ་ནི་བྱང་སེམས་བདག་གིས་དང་དུ་ལེན་པར་ཤོག་ཤིག དེ་ལྟར་དང་དུ་བླངས་པའི་དགོས་པ་ཅི་ཞེ་ན། འཇིག་རྟེན་པ་རྣམས་རབ་ཏུ་ཞི་བ་མྱང་འདས་ཀྱི་བདེ་བའི་བདུད་རྩི་ཡིས་ཚིམ་ནས། ཡིད་ནི་དགེ་བ་སྟེ་སྡུག་བསྔལ་སྤངས་པའི་བདེ་བ་ཉིད་བགྱིད་པར་གྱུར་ཅིག ཚིམ་ནས་ཞེས་པ་ཐར་པའི་བདེ་བ་ཉམས་སུ་མྱོང་ནས་ཚིམ་པ་ལ་བྱེད་པ་མ་ཡིན་གྱི། དེའི་ཕན་ཡོན་ཐོབ་ནས་ཚིམ་པའོ། ། ཡང་ན།
གཞུང་འདི་ལྟར། འཇིག་རྟེན་བདེ་བའི་བདུད་རྩིས་ཚིམ་གྱུར་ནས། ། ཡིད་ནི་རབ་ཞི་དགེ་བ་བགྱིད་གྱུར་ཅིག ། ཅེས་བཏོན་ནས། གཞན་གྱི་སྡིག་སྡུག་བྱང་སེམས་རང་གིས་དང་དུ་བླངས་པ་དེའི་མཐུ་ལས། འཇིག་རྟེན་པ་རྣམས་གནས་སྐབས་སུ་མངོན་མཐོའི་བདེ་བས་ཚིམ་པ་དང༌། མཐར་ཐུག་མྱང་འདས་ཀྱི་བདེ་བ་ལ་འགོད་པར་སྨོན་པའོ། ། དེ་སྐད་དུ་ཡང༌། སྤྱོད་འཇུག་ལས། འགྲོ་བའི་མགྲོན་པོ་སྲིད་པའི་ལམ་རྒྱུ་ཞིང༌། །
བདེ་བའི་ལོངས་སྤྱོད་སྤྱད་པར་འདོད་པ་ལ། ། འདི་ནི་བདེ་བའི་མཆོག་ཏུ་ཉེར་གནས་ཏེ། ། སེམས་ཅན་མགྲོན་ཆེན་ཚིམ་པར་བྱེད་པ་ཡིན། ། ཞེས་བཤད་པ་དང་མཐུན་ནོ། ། གཉིས་པ་གཞན་དོན་གྱི་དབང་དུ་བྱས་པའི་ཡན་ལག་ལ་གསུམ་སྟེ། བྱང་ཆུབ་སེམས་དཔའ་རྣམས་འཚང་རྒྱ་བར་བསྐུལ་བ། ཆོས་བཤད་ནས་ཡུན་རིང་དུ་བཞུགས་པར་གསོལ་བའོ། ། དང་པོ་ལ་གསུམ་སྟེ། འགྲོ་བ་བྱང་ཆུབ་ཆེན་པོར་སེམས་མ་བསྐྱེད་པ་རྣམས་སྐྱེད་པར་སྨོན་པ། བསླབས་པ་རྣམས་འཚང་རྒྱ་བར་སྨོན་པའོ། །
དང་པོ་ནི། འགྲོ་བ་ཕལ་པ་འདི་དག་གི་ཡིད་ལ། དུས་མྱུར་དུ་ནི། དོན་དུ་གཉེར་བྱ་ཡང་དག་པའི་བྱང་ཆུབ་སྨོན་པ་ཉིད་ནི་སྐྱེ་བར་གྱུར་ཅིག གཉིས་པ་ནི། ཡུལ་ཡིད་ལ། དགོས་པ་བྱང་ཆུབ་ཀྱི་སེམས་དག་ནི་བསྐྱེད་པ་གང་གིས། དེའི་བསླབ་བྱ་བྱང་ཆུབ་ཆེན་པོའི་ཚོགས་ཕ་རོལ་ཏུ་ཕྱིན་པ་དྲུག་པོ་རྣམས། ཚུལ་ཡང་དག་པ་ཇི་ལྟ་བ་བཞིན་དུ་སྒྲུབ་པར་ཤོག་ཤིག དེ་ཡང་མདོ་སྡེའི་རྒྱན་ལས།
ཇི་སྐད་དུ། སྦྱིན་དང་ཚུལ་ཁྲིམས་བསོད་ནམས་ཀྱི། ། ཚོགས་ཡིན་ཤེས་རབ་ཡེ་ཤེས་ཀྱི། ། གསུམ་པོ་གཞན་ནི་གཉིས་ཀ་སྟེ། ། ཞེས་འབྱུང་བ་ལྟར་རོ། ། གསུམ་པ་ནི། དགེ་བའི་ཚོགས་དེ་དག་བསྒྲུབས་ནས་ནི་ས་བཅུ་པོ་རིམ་གྱིས་ཐོབ་ཅིང༌། སྲིད་པ་གསུམ་གྱི་མགོན་པོ་རྫོགས་པའི་སངས་རྒྱས་ཀྱི་གདུང་བཟུང་བ་སྟེ། དེའི་རིགས་རྒྱུད་མི་ཆད་པ་ཉིད་དུ་བྱས་ནས། སྒྲིབ་པ་གཉིས་ཀྱི་དགྲ་རྣམས་བཅོམ་ནས།
འཇིག་རྟེན་གསུམ་པོ་དག་གིས། ཆོས་ཀྱི་རྒྱལ་སྲིད་ཆེན་པོའི་གནས་ས་བཅུ་གཅིག་པ་ཐོབ་པར་ཤོག་ཤིག དོན་འདི་ནི་ཇི་སྐད་དུ། བསམ་རྫོགས་བྱང་ཆུབ་རིམ་པར་འཚང་རྒྱ་སྤྱོན། ། ཞེས་འབྱུང་བ་དེ་ཉིད་དོ། ། གཉིས་པ་ནི། གསོལ་བར་བགྱིའོ། ། སུ་ཞིག་ལ་ན། བྱང་ཆུབ་ཀྱི་ཤིང་དྲུང་དུ་སངས་རྒྱས་མ་ཐག་པའི་རྫོགས་པའི་སངས་རྒྱས། ཤིང་དྲུང་དེ་ཉིད་དུ་ཉིན་ཞག་བདུན་ཕྲག་བདུན་ལྟ་བུ་ཇི་སྙེད་དུ་ཆོས་མི་གསུང་བར་ཞལ་གྱིས་བཞེས་ཤིང༌།
འཁོར་དང་ལྷན་ཅིག་མ་ཡིན་པར་བཞུགས་པ་ལྟ་བུར་སྣང་བ་རྣམས་ལའོ། ། དགོས་པ་ཅིའི་ཆེད་དུ་ན། འགྲོ་བ་ལ་བདུད་རྩིའི་ཆར་དབབ་པའི་སླད་དུའོ། ། དེ་ཡང་ཇི་ལྟ་བུ་ཞེ་ན། གཞན་ལ་མངོན་སུམ་དུ་བསྟན་པར་ནུས་པ་ལྟ་ཞོག རྟགས་དང་དཔེའི་སྒོ་ནས་ཀྱང་མཚོན་པར་མི་ནུས་པས་ན། དཔེ་མ་མཆིས་པའི་ཆོས་ཀྱི་ཞེས་ཏེ། འཇིག་རྟེན་པའི་ལྷའི་བདུད་རྩི་ལྟ་བུ་ལས་ཁྱད་པར་དུ་ཕྱེ་བའོ། ། དོན་དེ་ཡང་ཇི་སྐད་དུ། རྒྱ་ཆེར་རོལ་པ་ལས།
ཟབ་ཞི་སྤྲོས་བྲལ་འོད་གསལ་འདུས་མ་བྱས། ། བདུད་རྩི་ལྟ་བུའི་ཆོས་ཅིག་བདག་གིས་ཐོབ། ། སུ་ལ་བསྟན་ཀྱང་གོ་བར་མི་ནུས་པས། ། གཅིག་པུ་མི་སྨྲ་ནགས་སུ་འགྲོ་བར་བྱ། ། ཞེས་གསུངས་སོ། ། གཞུང་འདིར། རང་སངས་རྒྱས་ཞེས་འབྱུང་བ་ནི། ཡི་གེ་མ་དག་པར་མངོན་ཏེ། སྐབས་འདིར་རང་སངས་རྒྱས་ལ་ཆོས་ཀྱི་འཁོར་ལོ་བསྐོར་བར་འཆད་པའི་ཚད་ལྡན་གྱི་གཞུང་མེད་པའི་ཕྱིར་དང༌། རང་རྒྱལ་གྱི་བྱང་ཆུབ་ནི་བྱང་ཆུབ་ཀྱི་ཤིང་དྲུང་དེར་མངོན་དུ་བྱེད་དགོས་པའི་བཤད་པ་མི་སྣང་བའི་ཕྱིར་རོ། །
དེས་ན་བྱང་ཆུབ་ཤིང་དྲུང་སངས་རྒྱས་རྫོགས་སངས་རྒྱས། ། ཞེས་བཏོན་ན་ལེགས་སོ། ། ཡང་ན། ཇི་སྐད་དུ། བྱང་ཆུབ་ཤིང་དབང་དྲུང་དུ་དེ་མྱུར་འགྲོ། ། སོང་ནས་སེམས་ཅན་ཕན་ཕྱིར་དེར་འདུག་སྟེ། བྱང་ཆུབ་འཚང་རྒྱ། ཞེས་འབྱུང་བ་ལྟར། འདིར་ཡང༌། ཉིན་ཞག་ཇི་སྙེད་བྱང་ཆུབ་ཤིང་དྲུང་དུ། །
བཞེས་ཤིང་བཞུགས་ནས་རྫོགས་སངས་རྒྱས་རྣམས་ལ། ། ཞེས་བཤད་ན་ལེགས་སོ། ། གཉིས་པ་ནི། གཞན་དོན་ཕུན་སུམ་ཚོགས་པའི་མཛད་པ་བཅུ་གཉིས་པོ་རྫོགས་པར་མཛད་ནས། མྱ་ངན་ལས་འདས་པའི་མཆོག་ལྷག་མེད་དུ་གཤེགས་པར་བཞེད་པ་གང་ཡིན་པ་དེ་ལ་གསོལ་བ་གདབ་པར་བགྱིའོ། ། ཇི་སྐད་དུ་ན། གཞན་ལ་ཕན་པའི་མཛད་པས་ཡུན་རིང་པོ་བསྐལ་པའི་བར་དུ་བཞུགས་པར་རོ། ། གསོལ་བ་དེ་ལྟར་བཏབ་ན། ཇི་ལྟར་བཏབ་པ་བཞིན་དུ་བཞུགས་པ་ཡང་ཡིན་ཏེ། གཞན་ཕན་གྱི་བློ་བཟང་པོ་མངའ་བ་ཅན་ཡིན་པས་སོ། །
དེ་ལྟར་ཡུན་རིང་དུ་བཞུགས་ནས་གཞན་ཕན་ཇི་ལྟར་དུ་མཛད་ཅེ་ན། འཇིག་རྟེན་གསུམ་པོ་ནགས་འཐིབས་པོ་དང་འདྲ་བར་མི་ཤེས་པའི་མུན་ནག་གིས་གཏིབས་པ་དེར་རྒྱུ་བའི་སེམས་ཅན་གང་དག་ཇི་སྙེད་མཆིས་པ་རྣམས་དེ་དག་མགྲོན་དུ་གཉེར་བར་བགྱིའོ། ། ཇི་ལྟར་དུ་ཞེ་ན། མཐར་ཐུག་རབ་ཏུ་ཞི་བ་མྱང་འདས་ཀྱི་བདེ་བ་དང༌། གནས་སྐབས་སུ་བག་ཡོད་པའི་བདུད་རྩིའི་ལོངས་སྤྱོད་དག་ལའོ། ། དེ་སྐད་དུ་ཡང༌། སྤྱོད་འཇུག་ལས། བདག་གིས་དེ་རིང་སྐྱོབ་པ་ཐམས་ཅད་ཀྱི། ། སྤྱན་སྔར་འགྲོ་བ་བདེ་གཤེགས་ཉིད་དང་ནི། ། བར་དུ་བདེ་ལེགས་མགྲོན་དུ་བོས་ཟིན་གྱིས། །
ལྷ་དང་ལྷ་མིན་ལ་སོགས་དགའ་བར་བྱོས། ། ཞེས་དང༌། མདོ་ལས། བག་ཡོད་པ་ནི་བདུད་རྩི་སྟེ། ། བག་མེད་པ་ནི་འཆི་བའི་གནས། ། ཞེས་འབྱུང་བ་ལྟར་རོ། ། འདིར་གཞན་བདེ་བ་ལ་འགོད་པ་དང༌། གོང་དུ་གཞན་གྱི་སྡུག་བསྔལ་ལེན་པར་བཤད་པ་གཉིས་པོ། རྒྱུ་བསོད་ནམས་ཀྱི་ཚོགས་སོག་པའི་སྐབས་སུ་འཆད་པ་ཇི་ལྟར་འབྲེལ་ཏེ། དེ་དག་ནི་འཇུག་པ་སེམས་བསྐྱེད་ཀྱི་བསླབ་བྱ་དངོས་ཡིན་ལ།
འདི་ནི་སྨོན་པ་སེམས་བསྐྱེད་ཀྱི་ཡང་སྔོན་དུ་འགྲོ་བ་ཅན་གྱི་རྒྱུ་བསོད་ནམས་ཀྱི་ཚོགས་སོག་པའི་སྐབས་ཡིན་པའི་ཕྱིར་སྙམ་ན། ཉེས་པ་མེད་དེ། འཇུག་སེམས་ཀྱི་བསླབ་བྱ་ནི། དངོས་སུ་གཞན་སྡུག་བསྔལ་ལས་ཕྲལ་ནས། བདེ་བ་ལ་དངོས་སུ་འགོད་པར་བྱེད་པ་ཉིད་ཡིན་ལ། འདིར་ནི་དེ་དང་དེར་སྨོན་ལམ་འདེབས་པ་ཙམ་ཡིན་པའི་ཕྱིར། དེ་ལྟར་བཤད་པས་གྲུབ་པའི་དོན་ནི། དཀོན་མཆོག་གསུམ་ལ་སྐྱབས་སུ་སོང་བ་ནི། སྔོན་འགྲོ་དད་པ་མ་ལྟ་བུར་སྐྱེད་པ་ཞེས་བྱ་བ་དེ་ཡིན་ཏེ། དཀོན་མཆོག་ཏ་ལ་ལའི་གཟུངས་ལས།
རྒྱལ་དང་རྒྱལ་བའི་ཆོས་ལ་དད་གྱུར་ཅིང༌། ། སངས་རྒྱས་སྲས་ཀྱི་སྤྱོད་ལ་དད་བྱེད་པ། ། བྱང་ཆུབ་བླ་ན་མེད་ལ་དད་གྱུར་ནས། ། སྐྱེས་བུ་ཆེན་པོ་རྣམས་ཀྱི་སེམས་སྐྱེའོ། ། དད་པ་སྔོན་འགྲོ་མ་ལྟར་སྐྱེད་པ་སྟེ། ། ཡོན་ཏན་ཐམས་ཅད་བསྲུང་ཞིང་འཕེལ་བར་བྱེད། ། ཅེས་སོ། ། དེ་ལྟར་དད་པ་ཞིང་ས་གཤིན་པ་དང་འདྲ་བ་དེའི་སྟེང་དུ། མ་ཆགས་པ་དང༌། ཞེ་སྡང་མེད་པ་དང༌།
གཏི་མུག་མེད་པའི་དགེ་བ་ས་བོན་དང་འདྲ་བ་འདེབས་པ་ནི། མཆོད་པ་དང༌། སྡིག་པ་བཤགས་པ་དང༌། རྗེས་སུ་ཡི་རང་བ་རྣམས་ཏེ། མཆོད་པ་ནི། མ་ཆགས་པ་དང༌། སྡིག་པ་བཤགས་པ་ནི་གཏི་མུག་མེད་པ་དང༌། རྗེས་སུ་ཡི་རང་ནི་ཞེ་སྡང་མེད་པའི་དགེ་བའི་རྩ་བར་འདྲེན་དགོས་པས་སོ། ། དེ་ཡང་མཆོད་པའི་ཀུན་སློང་ལ་གེགས་བྱེད་པ་ནི་སེར་སྣ་དང༌། སྡིག་པ་མཐའ་དག་གི་ཀུན་སློང་ནི་གཏི་མུག་དང༌།
ཡི་རང་ལ་གེགས་བྱེད་པ་ནི་ཕྲག་དོག་ཡིན་པས་ན། མཆོད་པ་ལ་སོགས་པའི་ཡན་ལག་གསུམ་པོ་དེ་ནི་རྒྱུ་དགེ་བའི་རྩ་བ་གསུམ་ལ་ངེས་པར་རག་ལས་སོ། ། དེ་ཁོ་ནར་མ་ཟད། མཆོད་པ་སོགས་གསུམ་པོ་དེ་ནི། སྦྱིན་པ་དང༌། ཚུལ་ཁྲིམས་དང༌། བཟོད་པ་རྗེས་མཐུན་པ་ཡིན་ནོ། ། དེ་བཞིན་དུ་འཚང་རྒྱ་བ་དང༌། ཆོས་ཀྱི་འཁོར་ལོ་བསྐོར་བར་བསྐུལ་བ་དང༌། མྱ་ངན་ལས་མི་འདའ་བར་གསོལ་བ་གདབ་པ་གསུམ་ནི།
རང་དགེ་རྩ་གསུམ་ལ་གནས་ནས། གཞན་ཡང་དེ་ལ་འགོད་པའི་དགེ་རྩ་གསུམ་ཡིན་པ་དང༌། བརྩོན་འགྲུས་དང༌། བསམ་གཏན་དང༌། ཤེས་རབ་ཀྱི་རྗེས་སུ་མཐུན་པའི་ཡན་ལག་སྟེ། འབྲས་བུ་དེ་གསུམ་ནི་རྒྱུ་གསུམ་པོ་དེའི་རྗེས་སུ་འགྲོ་ལྡོག་མི་འཁྲུལ་བ་ཡིན་པས་སོ། ། དེ་ཡང་མྱ་ངན་ལས་མི་འདའ་བ་ནི་བསམ་གཏན་དང་རྒྱུ་འབྲས་སུ་སྦྱོར་དགོས་ཏེ། ཚེ་འདོར་ལེན་ལ་དབང་བ་ནི་དེའི་མཐུ་ལས་ཡིན་པའི་ཕྱིར་རོ། ། གཉིས་པ་བྱང་ཆུབ་ཆེན་པོར་སེམས་བསྐྱེད་པ་ནི། བསྔོ་བར་བགྱིའོ། །
གང་དུ་ན། ཡང་དག་པའི་བྱང་ཆུབ་ཏུའོ། ། གང་ཞིག་ན། གོང་དུ་བསྟན་པ་དེ་ལྟར། སྡིག་པ་བཤགས་པ་ལ་སོགས་པའི་དགེ་བ་གང་དག་སྒྲུབ་པ་འདི་མ་ལུས་པའོ། ། དེ་ཙམ་གྱིས་སྨོན་པ་སེམས་བསྐྱེད་ཀྱི་སྨོན་པར་འགྱུར་རམ་ཞེ་ན། མ་ཡིན་ཏེ། དེ་ལྟར་སྨོན་ལམ་ལན་གཅིག་བཏབ་པ་ཙམ་གྱིས་ཀྱང་སྨོན་པའི་སེམས་སུ་འགྱུར་མོད། སྡོམ་པར་འགྱུར་བ་ལ་ནི། དེ་དང་དེའི་སྤང་བྱ་སྤོང་བ་དང༌།
བསླབ་བྱ་ལ་སློབ་པར་ཁས་ལེན་པ་ཞིག་སྔོན་དུ་འགྲོ་དགོས་པའི་ཕྱིར། དེ་ཡང་ཇི་ལྟར་ཞེ་ན། སྤྱོད་འཇུག་ཏུ། ཇི་ལྟར་སྔོན་གྱི་བདེ་གཤེགས་ཀྱིས། ཞེས་སོགས་ཀྱི་སྐབས་ནས་འབྱུང་བ་དང༌། བསླབ་བཏུས་སུ། ཇི་ལྟར་འཕགས་པ་འཇམ་དཔལ་གྱིས། སྤྱོད་པ་དང་ལྡན་པར་བྱང་ཆུབ་ཏུ་སེམས་བསྐྱེད་པ་དེ་བཞིན་དུ། སེམས་བསྐྱེད་པར་བགྱིའོ། ། ཞེས་ལན་གསུམ་བརྗོད་པའི་སྒོ་ནས་ལེན་པ་ཉིད་དུ་གསུངས་པ་ལྟར་སྡོམ་པ་ཁས་ལེན་པ་ཡིན་ནོ། །
དེ་ལྟར་ན། ཡན་ལག་བདུན་པ་སྔོན་དུ་བཏང་ནས། སྨོན་པའི་སྡོམ་པ་ཁས་ལེན་པ་འདི་ནི་དབུ་མའི་བསྟན་བཅོས་པ་དག་གི་ལུགས་ཏེ། སེམས་ཙམ་གྱི་བསྟན་བཅོས་ལ་སྨོན་པ་སེམས་བསྐྱེད་ལ་སྡོམ་པ་མི་བཞེད་པའི་ཕྱིར་རོ། ། གཉིས་པ་བསླབ་བྱ་ལ་སློབ་པའི་ཚུལ་ནི་གཉིས་ཏེ། སྨོན་སེམས་ཀྱི་བསླབ་བྱ་ལ་སློབ་པ་དང༌། འཇུག་སེམས་ཀྱི་བསླབ་བྱ་ལ་སློབ་པའོ། ། དང་པོ་ལ་གཉིས་ཏེ། བྱང་ཆུབ་ཀྱི་སེམས་མི་བརྗེད་པར་སྨོན་པ་དང༌། མི་བརྗེད་པ་དེའི་རྒྱུ་ཚོགས་ལ་བསླབ་པའོ། །
དང་པོ་ནི། དགེ་བའི་རྩ་བ་བྱང་ཆུབ་ཆེན་པོར་བསྔོས་པ་བདག་ནི་བྱང་ཆུབ་ཀྱི་སེམས་དང་ནི་སྐྱེ་བ་ཐམས་ཅད་དུ་སྐད་ཅིག་ཙམ་ཡང་འབྲལ་བར་མ་གྱུར་ཅིག རྒྱུ་གང་གིས་ཤེ་ན། ཕྱག་འཚལ་བ་ལ་སོགས་པའི་དགེ་བ་ཐམས་ཅད་བྱང་ཆུབ་ཆེན་པོར་བསྔོས་པ་དེས་ནིའོ། ། འདི་ནི་ཇི་སྐད་དུ། བྱང་ཆུབ་སེམས་ནི་ནམ་ཡང་བརྗེད་མ་གྱུར། ། ཞེས་པ་དང་མཐུན་ནོ། ། སྨོན་ལམ་འདི་ནི་ངེས་པར་གདབ་དགོས་ཏེ། བྱང་སེམས་ཀྱི་སྡོམ་པ་ཡང་དག་པར་བླངས་པ་དེའི་འགལ་ཟླ་ཚེ་རབས་གཞན་དུ་བྱུང་ན། དེའི་ཚེ་ལྟུང་བ་དང་བཅས་པར་འགྱུར་བའི་ཕྱིར།
བླངས་པ་མི་དྲན་པའི་རྒྱུ་མཚན་གྱིས་ཉེས་པ་དེ་ཁེགས་པ་ཡང་མ་ཡིན་ཏེ། སྡོམ་པ་འདི་ནི་ཚེ་རབས་གཞན་དུ་འཕོས་པས་མི་གཏོང་ལ། དེའི་ཚེ་ཚེ་རབས་སྔ་མར་བླངས་པ་དེ་མ་དྲན་པར། སྨོན་སེམས་ཀྱི་འགལ་ཟླ་མངོན་དུ་གྱུར་སྲིད་ན། དེའི་ཚེ་ཇི་སྐད་དུ། དེ་ནི་བྱང་ཆུབ་སེམས་དཔའ་ལ། ། ལྟུང་བའི་ནང་ན་ལྕི་བ་སྟེ། ། དེ་ཡི་ངན་འགྲོ་མུ་མཐའ་མེད། ། ཅེས་བཤད་པའི་ཉེས་དམིགས་དེ་ཡོད་པའི་ཕྱིར། དེས་ན་སྔོན་སེམས་བསྐྱེད་པའི་སྐྱེ་བ་རྗེས་སུ་དྲན་པའི་སྨོན་ལམ་ཡང་འདེབས་དགོས་ཏེ།
ཇི་སྐད་དུ། འགྲོ་བ་ཀུན་ཏུ་སྐྱེ་བ་དྲན་པར་འགྱུར། ། ཞེས་བཤད་པ་ལྟར་རོ། ། གཉིས་པ་ལ་བཞི་སྟེ། དགེ་བའི་བཤེས་གཉེན་བསྟེན་པ་དང༌། དམ་པའི་ཆོས་ཉན་པ་དང༌། ལུས་ཕུན་སུམ་ཚོགས་པའི་སྐྱོན་དང་བྲལ་བ་དང༌། བསམ་པ་ཕུན་སུམ་ཚོགས་པའི་སྐྱོན་དང་བྲལ་བར་སྨོན་པའོ། ། དང་པོ་ནི། འབྲལ་བར་མ་གྱུར་ཅིག
སུ་དང་ན། དགེ་བའི་བཤེས་གཉེན་ཐུབ་པའི་ཁྱུ་མཆོག་གཟུགས་སྐུ་གཉིས་མཐོང་བ་དང༌། བྱང་ཆུབ་སེམས་དཔའ་རྣམ་མཐོང་བ་དང་ངོ༌། ། དུས་ཇི་ཙམ་གྱི་བར་དུ་ཞེ་ན། བདེ་བར་གཤེགས་པའི་གོ་འཕང་མ་མནན་པའི་དུས་ཇི་སྲིད་པ་དེ་སྲིད་དུའོ། ། དེ་ཇི་ལྟ་བུ་ཞེ་ན། ཕུན་སུམ་ཚོགས་པ་ཕན་པ་དང་བདེ་བ་མ་ལུས་པའི་གཞིར་གྱུར་པའོ། ། བཤེས་གཉེན་བསྟེན་པ་འདི་ནི་བྱང་ཆུབ་སེམས་དཔའ་རྣམས་ཀྱི་བསླབ་བྱའི་གཙོ་བོ་ཡིན་ཏེ། ཇི་སྐད་དུ། བཤེས་སྤྲིང་ལས།
དགེ་བའི་བཤེས་གཉེན་བསྟེན་པ་ཚངས་པར་སྤྱོད། ། ཡོངས་སུ་རྫོགས་པར་ཐུབ་པས་གསུངས་དེའི་ཕྱིར། ། སྐྱེས་བུ་དམ་པ་བསྟེན་བགྱི་རྒྱལ་བ་ལ། ། བསྟེན་ནས་རབ་ཏུ་མང་པོས་ཞི་བ་ཐོབ། ། ཅེས་པ་ལྟར་རོ། ། གཉིས་པ་ནི། སངས་རྒྱས་སྲས་ཀྱི་ས་ཀུན་ལ་ཡང་སྤར་བ་སྟེ་འཕར་བར་བགྱིའོ། ། རྒྱུ་གང་གིས་ཤེ་ན། དགེ་བའི་བཤེས་གཉེན་དེ་དག་ཁོ་ནས་གཞན་ལ་སྨན་པ་སྟེ་ཕན་པ་ཡི་སྤྱོད་པའི་ལམ་ཉེ་བར་བསྟན་པ་ལ། སྐྱོ་བ་མ་མཆིས་པར་ནི་བགྱིས་པ་དེའི་རྒྱུ་ལས་སོ། །
དོན་དེ་དག་ཀྱང༌། མདོ་སྡེའི་རྒྱན་ལས། དེ་ལྟར་བཅོམ་ལྡན་འདས་ལ་དང་བ་རབ་སྐྱེས་ཤིང༌། རྫས་དང་བཀུར་བསྟི་ཆེན་པོས་ཤིན་ཏུ་རྒྱུན་མཆོད་ལྡན། ། ཡོན་ཏན་མང་ལྡན་ཕན་བྱེད་བཤེས་ལ་རྟག་བརྟེན་པ། ། འགྲོ་ལ་རྗེས་སུ་བརྩེ་བ་གྲུབ་པ་ཀུན་ཐོབ་འགྱུར། ། ཞེས་འབྱུང་བ་ལྟར་རོ། ། དེ་ལྟར་བཤེས་གཉེན་བསྟེན་པ་དང༌། དམ་པའི་ཆོས་ཚུལ་བཞིན་དུ་ཉན་པ་ནི། བྱང་ཆུབ་ཀྱི་སེམས་མི་བརྗེད་པའི་རྒྱུའི་གཙོ་བོ་ཡིན་ཏེ།
བསླབ་པ་ཀུན་ལས་བཏུས་པར། ཇི་སྐད་དུ། དགེ་བའི་བཤེས་གཉེན་མ་བཏང་བ་དང༌། དམ་པའི་ཆོས་ཡོངས་སུ་འཛིན་པ་འདི་མེད་ན། བསྲུང་བར་མི་འགྱུར། དག་པར་མི་འགྱུར། འཕེལ་བར་ཡང་མི་འགྱུར་ལ། དེའི་ཕྱིར། དེ་ཡང་བྱང་ཆུབ་སེམས་དཔར་མི་འགྱུར་བས། ངེས་པར་དམ་པའི་ཆོས་ཡོངས་སུ་བཟུང་བར་བྱའོ། །
ཞེས་དང༌། ཇི་སྐད་དུ། བཟང་པོ་སྤྱོད་པ་རབ་ཏུ་སྟོན་པ་རྣམས། ། དེ་དག་དང་ཡང་རྟག་ཏུ་ཕྲད་པར་ཤོག ། ཅེས་དང༌། རྒྱལ་བ་རྣམས་ཀྱི་དམ་པའི་ཆོས་འཛིན་ཅིང༌། ། ཞེས་པ་ལྟར་རོ། ། གཉིས་པ་ནི། ཚེ་རབས་ཐམས་ཅད་དུ། བདག་གི་ལུས་ཀྱི་ཡན་ལག་དང་ཉིང་ལག་དག་ཚང་ཞིང༌།
ལུས་ནི་སྐྱོན་དང་བྲལ་བའི་སྒོ་ནས་མཛེས་པར་ཤོག་ཤིག ཅེས་སྨོན་ལམ་འདེབས་དགོས་ཏེ། གཞན་དུ་ན། སེམས་ཅན་གཞན་དག་ཁོང་ཁྲོ་བའི་གནས་སུ་འགྱུར་བས་སོ། ། གཟུགས་བཟང་བ་ཙམ་ནི་རིགས་དམན་པ་དག་ལ་ཡང་ཡོད་པས། སྐྱེ་བོ་ཀུན་གྱིས་བསྟོད་པར་འོས་པའི་ཡོན་ཏན་གྱི་ཕུང་པོ་དང་བཅས་པའི་ཆོ་རིགས་བཙུན་པོ་ཉིད་དུ་འགྱུར་བར་ཤོག་ཤིག་སྟེ། རིགས་དམན་པ་ནི་ཀུན་གྱིས་བཀུར་བའི་གནས་སུ་མི་འགྱུར་བའི་ཕྱིར། དེར་མ་ཟད་ཚེ་རབས་སྔ་མ་རྣམས་ཀྱང་དྲན་པར་ཤོག་ཤིག་སྟེ། དེ་མ་དྲན་ན་ཚེ་རབས་སྔ་མ་དག་ཏུ་ཚུལ་ཁྲིམས་ཡང་དག་པར་བླངས་པ་མི་ཤེས་པས་ལྟུང་བ་དང་བཅས་པར་འགྱུར་བའི་ཉེས་དམིགས་ཡོད་པའི་ཕྱིར། བྱང་ཆུབ་ཀྱི་སེམས་དང་ལྡན་པས་སྨོན་ལམ་དེ་ལྟར་བཏབ་པ་དེ་འགྲུབ་པ་ཡང་ཡིན་ཏེ།
ཇི་སྐད་དུ། ཡེ་ཤེས་དང་ནི་གཟུགས་དང་མཚན་རྣམས་དང༌། ། རིགས་དང་ཁ་དོག་རྣམས་དང་ལྡན་པར་འགྱུར། ། ཞེས་དང༌། མཛོད་དུ། བྱང་ཆུབ་སེམས་དཔའ་ངེས་གནས་ངོས་འཛིན་པ་ན། དེ་ནི་རིགས་མཐོ་སྐྱེ་དབང་ཚང༌། ། ཕོར་གྱུར་ཚེ་རབས་དྲན་མི་བཟློག ། ཅེས་སོ། ། བཞི་པ་ནི།
སྦྱོར་བས་གཞན་ཕན་སྤངས་ཞིང༌། བསམ་པས་རང་དོན་ལྷུར་ལེན་པ་སྤངས་ནས་སུ། སྙིང་རྗེ་ཆེན་པོས་གདུང་བའི་ཡིད་ཀྱིས། སྦྱོར་བ་གཞན་དོན་ལ་མཐའ་གཅིག་ཏུ་གཞོལ་བས་སྐྱེ་བོ་ཀུན་རྗེས་སུ་འཛིན་པར་ཤོག་ཤིག དམན་པའི་བསམ་སྦྱོར་དེ་སྤངས་དགོས་པའི་རྒྱུ་མཚན་ནི། སེམས་བསྐྱེད་ནས་བསམ་སྦྱོར་དེ་ལྟ་བུ་ནི་ཐ་ཆད་པའི་ཕྱིར་དང༌། ཤེས་བྱེད་ཀྱི་དཔེ་ནི། དུག་དང་འདྲ་བར་རང་གཞན་གཉིས་ཀ་ལ་གནོད་པའི་ཕྱིར། དེ་སྐད་དུ་ཡང༌། ཡུམ་ལས།
གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། ། སྤྱད་ཀྱང་དགྲ་བཅོམ་རང་རྒྱལ་ཉིད་ལ་འདོད་སྐྱེ་ན། ། དེ་ནི་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་ཡིན། ། སེམས་བསྐྱེད་དེ་ནི་ཕས་ཕམ་པས་ཀྱང་ཤིན་ཏུ་ལྕི། ། ཞེས་སོ། ། དེ་ལྟར་བཤད་མ་ཐག་པའི་ཚིགས་སུ་བཅད་པ་བཞི་པོ་འདིས་ནི། སྨོན་སེམས་མ་སྐྱེས་པ་སྐྱེད་པའི་རྐྱེན་དང༌། སྐྱེས་ཟིན་མི་ཉམས་པའི་རྒྱུ། འཁོར་ལོ་ཆེན་པོ་བཞི་ཞེས་བྱ་བ་དེ་བསྟན་པ་ཡིན་ནོ། ། བཞི་གང་ཞེ་ན།
བཤེས་སྤྲིང་ལས། མཐུན་པར་འགྱུར་པའི་ཡུལ་ན་གནས་པ་དང༌། ། སྐྱེས་བུ་དམ་པ་ལ་ནི་བརྟེན་པ་དང༌། ། བདག་གི་ལེགས་སྨོན་སྔོན་ཡང་བསོད་ནམས་བགྱིས། ། འཁོར་ལོ་ཆེན་པོ་བཞི་ནི་ཁྱོད་ལ་མངའ། ། ཞེས་པའོ། ། དེ་དག་འདིས་ཇི་ལྟར་བསྟན་པ་ནི། ཚིགས་སུ་བཅད་པ་དང་པོས་སྐྱེས་བུ་དམ་པ་ལ་བརྟེན་པ་དང༌། ཚིགས་སུ་བཅད་པ་གཉིས་པས་ནི་ལེགས་སྨོན་ཞེས་པ་དམ་པའི་ཆོས་དོན་དུ་གཉེར་བ་ལ་བྱ་བ་ཡིན་པ་དེ་བསྟན་ལ། ཚིགས་སུ་བཅད་པ་གསུམ་པས་ནི།
སྔོན་བསོད་ནམས་བྱས་པར་བསྟན་པ་ཡིན་ཏེ། དེ་བྱས་པ་མེད་ན་རིགས་དང་གཟུགས་ཕུན་སུམ་ཚོགས་པ་མི་འབྱུང་བའི་ཕྱིར། ཚིགས་སུ་བཅད་པ་བཞི་པས་ནི། མཐུན་པར་གྱུར་པའི་ཡུལ་ན་གནས་པ་བསྟན་པ་ཡིན་ཏེ། གཞན་གྱི་དོན་བྱེད་པའི་ནུས་པ་ནི། ཡུལ་གང་ན་དེས་གདུལ་བར་ནུས་པའི་སེམས་ཅན་དག་དེར་འབྱུང་གི གཞན་དུ་མ་ཡིན་པའི་ཕྱིར་རོ། ། དེ་ལྟར་སྨོན་པ་བྱང་ཆུབ་ཀྱི་སེམས་དང༌། དེའི་སྡོམ་པ་ཇི་ལྟར་དམ་འཆའ་བའི་ཚུལ་བཤད་ཟིན་ནས། གཉིས་པ་འཇུག་པའི་བསླབ་པ་དམ་བཅས་ནས།
དེ་ཉིད་ལ་ཇི་ལྟར་བསླབ་པའི་ཚུལ་འཆད་པ་ལ་གཉིས་ཏེ། རྒྱུ་རྫོགས་སྨིན་སྦྱངས་གསུམ་ལ་སློབ་པར་དམ་བཅའ་བ་དང༌། འབྲས་བུ་རྫོགས་སྨིན་སྦྱངས་གསུམ་བྱས་ཟིན་པའི་ཚད་ཉིད་ལ་སློབ་པའོ། ། དང་པོ་ལ་གསུམ་སྟེ། གཟུགས་སྐུ་ལྷུན་གྱིས་གྲུབ་པའི་རྒྱུ་ལ་སྨོན་པ་དང༌། སྐུ་དེའི་འཁོར་དུ་རྒྱུད་ཡོངས་སུ་སྨིན་པའི་སེམས་ཅན་དག་ཁོ་ན་འབྱུང་བའི་རྒྱུ་ལ་བསླབ་པ་དང༌། སྐུ་དེའི་སྣང་བ་གང་དུ་འཆར་བའི་ཞིང་ཡོངས་སུ་སྦྱོང་བའི་རྒྱུ་ལ་བསླབ་པའོ། ། དང་པོ་ལ་གཉིས་ཏེ། བསྡུས་དོན་སྤྱིར་བསྟན་པ་དང༌། གཞུང་དོན་སོ་སོར་བཤད་པའོ། །
དང་པོ་ནི། གལ་ཏེ་འོ་ན། ལས་དང་པོ་པ་དག་གིས་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ཤེས་པར་ཡང་དཀའ། དེའི་མི་མཐུན་པའི་ཕྱོགས་ཀྱང་ཤེས་པར་དཀའ་བས། ཇི་ལྟར་བྱ་ཞེ་ན། དེ་ལ་ནི་ཕ་རོལ་ཏུ་ཕྱིན་པ་བཅུ་ལ་སློབ་པའི་ཚུལ་མདོར་བསྡུས་པ་ཙམ་ཤེས་ནས། དེ་ལ་སློབ་པར་དམ་བཅས་པ་དང༌། སློབ་པ་ཉིད་ཀྱིས་བྱང་ཆུབ་སེམས་དཔའི་སྡོམ་པ་རྒྱ་ཆེན་པོ་དག་བཟུང་བར་འགྱུར་ཞིང༌། དེའི་མི་མཐུན་ཕྱོགས་མཐའ་དག་འགོག་ནུས་པ་ཡིན་ཏེ། བསླབ་བཏུས་ལས།
ཇི་སྐད་དུ། བདག་ལྟ་བུ་བློ་ཞན་པས་བྱང་ཆུབ་སེམས་དཔའི་སྡོམ་པ་ཤེས་པར་དཀའ་བས་དེ་ལ་ཇི་ལྟར་བྱ་བར་རིགས་ཞེ་ན། གང་གིས་ལྟུང་བར་མི་འགྱུར་བའི། ། གནད་ཀྱི་གནས་རྣམས་འདིར་རིག་བྱ། ། བདག་གིས་ལུས་དང་ལོངས་སྤྱོད་དང༌། ། དགེ་བ་དུས་གསུམ་སྐྱེས་པ་རྣམས། ། སེམས་ཅན་ཀུན་ལ་བཏང་བ་དང༌། ། ངེས་བསྲུང་དག་པ་སྤེལ་བའོ། ། འདི་ནི་བྱང་ཆུབ་སེམས་དཔའི་སྡོམ་པ་མདོར་བསྡུས་པ་ཡིན་ནོ། ། ཞེས་གསུངས་སོ། །
དེའི་དོན་ཀྱང༌། དངོས་པོ་རྣམ་པ་གསུམ་པོ་དེ་གཏོང་བ་དང༌། གསུམ་པོ་དེ་ཉིད་བསྲུང་བ་དང༌། གསུམ་པོ་དེ་རྣམ་པར་དག་པར་བྱེད་པ་དང༌། གསུམ་པོ་དེ་འཕེལ་བར་བྱེད་པ་ཞེས་བྱ་བའི་དོན་ཡིན་ལ། དེ་ཡང་གཏོང་བ་ནི། གསུམ་པོ་སེམས་ཅན་གྱི་དོན་དུ་བསྔོ་བ་དང༌། བསྲུང་བ་ནི། གསུམ་པོ་ཆུད་མི་འཛའ་བར་བྱེད་པ་དང༌། དག་པ་ནི།
གསུམ་པོ་སྡིག་པ་དང་མ་འདྲེས་པར་བྱ་བ་དང༌། སྤེལ་བ་ནི། གསུམ་པོ་ཐབས་སྣ་ཚོགས་ཀྱིས་གོང་ནས་གོང་དུ་སྤེལ་བའོ། ། དེ་དག་ཀྱང་ཕ་རོལ་ཏུ་ཕྱིན་པ་དྲུག་གི་ཉམས་ལེན་དུ་མ་འདུས་པ་མེད་དོ། ། གསུམ་པོ་སོ་སོའི་དོན་ལ་བཅུ་ལས། དང་པོ་སྦྱིན་པའི་ཕར་ཕྱིན་དམ་འཆའ་བ་ལ་གཉིས་ཏེ། གཞུང་འདི་ཉིད་ཀྱི་འབྲུ་གཉེར་བ་དང༌། བྱང་སེམས་ཀྱི་སྦྱིན་པའི་ངོས་འཛིན་ཁ་བསྐང་བའོ། ། དང་པོ་ལ་གཉིས་ཏེ། ཟང་ཟིང་གི་སྦྱིན་པ་སོ་སོ་ལ་སྨོན་པ་དང༌།
སྦྱིན་པ་མཐའ་དག་བསྡུས་ཏེ་དམ་འཆའ་བའོ། ། དང་པོ་ལ་གཉིས་ཏེ། ལོངས་སྤྱོད་གཏོང་བ་དང༌། ལུས་གཏོང་བར་དམ་འཆའ་བའོ། ། དང་པོ་ནི། བག་ཡངས་དག་ཏུ་ལེན་ཞིང་སྤྱོད་པར་ཤོག་ཤིག གང་ལ་ན། བྱང་ཆུབ་ཆེན་པོར་སེམས་བསྐྱེད་པ་བདག་གི་བདོག་པ་རྣམས་ལའོ། ། ཚུལ་ཇི་ལྟར་ན། སློང་བ་པོ་གཞན་གྱི་བློ་ནི།
ནོར་འདི་ནི་བདག་པོ་གཞན་གྱི་ནོར་རོ་སྙམ་དུ་ཅུང་ཟད་མི་འཛིན་ཞིང༌། སློང་བ་པོ་རང་གི་ནོར་ལོངས་སྤྱོད་པ་ལ་སོམ་ཉི་མ་མཆིས་པ་ལྟར་དུའོ། ། གཉིས་པ་ལ་གཉིས་ལས། ཤ་གཏོང་བ་ནི། བྱང་སེམས་བདག་གི་ཤ་ཞིག་སློང་བ་མཆིས་ན་ཡང༌། དང་ཞིང་འཛུམ་པའི་མིག་གིས་སྩོལ་བར་ཤོག་ཤིག གཉིས་པ་རུས་པ་སོགས་ཀྱང་གཏོང་བར་དམ་འཆའ་བ་ནི། བདག་གི་རྐང་ལ་སོགས་པ་རྟག་ཏུ་མང༌། ། ལུས་ཅན་རྣམས་ཀྱི་དོན་དུ་གཏོང་བར་ཤོག ། ཅེས་པའོ། །
གཉིས་པ་ནི། བྱང་སེམས་བདག་ནི་ཡིད་བཞིན་གྱི་ནོར་བུ་ལྟར་གསོལ་བ་འདེབས་པར་བྱེད་པའི་འགྲོ་བ་ཡི་འདོད་པའི་དངོས་པོ་མི་འཇིགས་པའི་སྐྱབས་ལ་སོགས་པ་མཐའ་དག་འགྲུབ་པ་དང༌། དམ་པའི་ཆོས་ལ་སོགས་པའི་ཡིད་ལ་རེ་བ་མཐའ་དག་ཡོངས་སུ་རྫོགས་པར་བྱེད་པ་དཔག་བསམ་གྱི་ཤིང་དང་འདྲ་བར་ཤོག་ཤིག དེ་སྐད་དུ་ཡང༌། བྱང་ཆུབ་སེམས་དཔའི་སོ་སོར་ཐར་པ་ལས། ཤཱ་རིའི་བུ་ཆོས་འདི་བཞི་ནི་བྱང་ཆུབ་སེམས་དཔའ་ལ་མེད་དེ། བཞི་གང་ཞེ་ན། བྱང་ཆུབ་སེམས་དཔའ་ལ་གཡོ་མེད་དོ། ། སེར་སྣ་མེད་དོ། ། ཕྲག་དོག་དང་ཕྲ་མ་མེད་དོ། །
ཞེས་གསུངས་པ་ལྟར་རོ། ། གཉིས་པ་སྦྱིན་པ་ཉིད་ངོས་བཟུང་བ་ལ་གཉིས་ཏེ། ཐེག་པ་གསུམ་ཀའི་སྦྱིན་པ་ཐུན་མོང་དུ་ངོས་བཟུང༌། བྱང་ཆུབ་སེམས་དཔའི་སྦྱིན་པ་མཆོག་ཉིད་དུ་བསྟན་པའོ། ། དང་པོ་ནི། རྒྱན་ལས། དོན་རྣམས་གཏོང་བར་བྱེད་པ་དང༌། ། རྩ་བ་སེམས་པ་ལ་བརྟེན་དང༌། ། ལུས་དང་ལོངས་སྤྱོད་ཕུན་ཚོགས་དང༌། ། གཉིས་རྗེས་འཛིན་དང་རྫོགས་བྱེད་དང༌། །
དེ་ཡང་སེར་སྣ་མེད་ལྡན་དང༌། ། ཆོས་དང་ཟང་ཟིང་མི་འཇིགས་གཏོང༌། ། སྦྱིན་པ་དེ་འདྲར་ཡོངས་ཤེས་ནས། ། མཁས་པ་ཡང་དག་སྒྲུབ་པར་བྱེད། ། ཅེས་གསུངས་པ་འདིས་ནི། ངོ་བོ་དང༌། རྒྱུ་དང༌། འབྲས་བུ་དང༌། ལས་དང༌། ལྡན་པ་དང༌།
འཇུག་པ་དང༌། དྲུག་གི་སྒོ་ནས་ངོས་བཟུང་བ་ཡིན་ནོ། ། གཉིས་པ་ནི། མདོ་སྡེའི་རྒྱན་ལས། སྦྱིན་པ་རྟེན་དང་གཞི་དང་ནི། ། རྒྱུ་མཚན་དང་ནི་ཡོངས་བསྔོ་དང༌། ། རྒྱུ་དང་ཡེ་ཤེས་ཞིང་དག་དང༌། ། གནས་ཀྱི་སྒོ་ནས་མཆོག་ཏུ་འདོད། ། ཅེས་རྣམ་དབྱེ་རྣམ་པ་བརྒྱད་ཀྱི་སྒོ་ནས་ངོས་འཛིན་པར་གསུངས་ལ། དེ་ཡང་རྟེན་ཞེས་པ་ནི།
གང་གི་སྦྱིན་པ་སྟེ་བྱང་ཆུབ་སེམས་དཔའི་འོ། ། གཞི་ཞེས་པ་ནི་གང་སྦྱིན་པར་བྱ་བའི་དངོས་པོ་སྟེ། ཟང་ཟིང་དང༌། མི་འཇིགས་པ་དང༌། ཆོས་སོ། ། རྒྱུ་མཚན་ནི་ཀུན་སློང་གང་གིས་སྦྱིན་པ་སྟེ། སྙིང་རྗེའོ། ། ཡོངས་བསྔོ་ཞེས་པ་ནི། དགོས་པ་གང་གི་ཕྱིར་སྦྱིན་པ་སྟེ། བྱང་ཆུབ་ཆེན་པོའི་དོན་དུའོ། །
རྒྱུ་དང་ཞེས་པ་ནི། རྒྱུ་གང་ལས་བྱུང་བ་སྟེ། སྔོན་གོམས་པར་བྱས་པ་ལས་སོ། ། ཡེ་ཤེས་ཞེས་པ་ནི། འཇིག་རྟེན་པ་དང༌། འཇིག་རྟེན་ལས་འདས་པ་གང་གིས་དབང་དུ་བྱས་པ་སྟེ། ཡེ་ཤེས་ཀྱིས་ཡོངས་སུ་ཟིན་པའི་སྦྱིན་པ་ཞེས་པའོ། ། ཞིང་ནི་གང་ལ་སྦྱིན་པར་བྱ་བའི་ཡུལ་ཏེ། ཡོན་ཏན་དང༌། སྙིང་རྗེ་དང༌།
ཕན་འདོགས་པའི་ཞིང་ལ་སོགས་པའོ། ། གནས་ཞེས་པ་ནི། སྦྱིན་པ་གང་ལ་གནས་པའི་གནས་ཏེ། མོས་པ་དང༌། ཡིད་ལ་བྱེད་པ་དང༌། ཏིང་ངེ་འཛིན་ནོ། ། ཞེས་འགྲེལ་པར་བཤད་ལ། དེ་དག་གིས་ནི་དང་པོ་དོན་ཙམ་སྟོན་པ། གཉིས་པ་ལས་སུ་བྱ་བ། གསུམ་པ་བྱེད་པ་པོ།
བཞི་པ་དགོས་ཆེད། ལྔ་པ་འབྱུང་ཁུངས། དྲུག་པ་འབྲེལ་པ། བདུན་པ་གནས་གཞི། བརྒྱད་པ་བོད་པ་རྣམས་བསྟན་པར་བཤད་ཅིང༌། གནས་ཞེས་པ་ཞིང་གི་གོང་དུ་བཤད་ན་འབྱོར་བ་ཡིན་ནོ། ། དེ་ལྟར་སྦྱིན་པ་ལ་བསླབ་པས་ནི་བསོད་ནམས་མང་པོ་འཕེལ་བར་མ་ཟད། ལྟུང་བའི་ཁྱད་པར་ཡང་དུ་མ་ཁེགས་པ་ཡིན་ཏེ། ཇི་སྐད་དུ། ཆགས་དང་སེར་སྣ་མི་བཟད་པས། །
སློང་ལ་སྦྱིན་པར་མི་བྱེད། ཅེས་དང༌། རྙེད་པ་དང་ནི་བཀུར་བསྟི་དང༌། ། ཚིགས་བཅད་རྒྱུ་ཡིས་གཞན་སྨོད་དང༌། ། ཞེས་དང༌། དཀོན་མཆོག་གསུམ་གྱི་དཀོར་འཕྲོག་པ། ། ཕས་ཕམ་པ་ཡི་ལྟུང་བར་འདོད། ། ཅེས་པ་རྣམས་རང་ཤུགས་ཀྱིས་ཁེགས་པ་ཡིན་པས་སོ། ། གཉིས་པ་ཚུལ་ཁྲིམས་ཀྱི་ཕར་ཕྱིན་དམ་བཅའ་བ་ལ། གཉིས་ཏེ།
གཞུང་གི་དོན་དང༌། བྱང་ཆུབ་སེམས་དཔའི་ཚུལ་ཁྲིམས་ཉིད་ངོས་བཟུང་བའོ། ། དང་པོ་ལ་གཉིས་ཏེ། འབྲེལ་ནི། སྦྱིན་པའི་འོག་ཏུ་ཚུལ་ཁྲིམས་འཆད་དགོས་ཏེ། དབུ་མ་ལ་འཇུག་པར། སྐྱེ་བོ་ཚུལ་ཁྲིམས་རྐང་པ་ཆག་གྱུར་ན། ། སྦྱིན་པས་ལོངས་སྤྱོད་ལྡན་ཡང་འགྲོ་ངན་ལྟུང༌། ། ཞེས་དང༌། དེ་ཉིད་ལས།
ཡོན་ཏན་ཚུལ་ཁྲིམས་ཞིང་དུ་རྣམ་འཕེལ་ན། ། འབྲས་བུ་ཉེར་སྤྱོད་ཆད་པ་མེད་པར་འབྱུང༌། ། ཞེས་སོ། ། གཉིས་པ་འབྲེལ་པ་ཅན་དངོས་ལ་གསུམ་སྟེ། ཉེས་སྤྱོད་སྡོམ་པའི་ཚུལ་ཁྲིམས་དམ་བཅའ་བ་དང༌། དགེ་བ་ཆོས་བསྡུད་ཀྱི་ཚུལ་ཁྲིམས་ལ་དང༌། སེམས་ཅན་དོན་བྱེད་ཀྱི་ཚུལ་ཁྲིམས་ལ་དམ་འཆའ་བའོ། ། དང་པོ་ལ་གཉིས་ཏེ། ཉན་ཐོས་དང་ཐུན་མོང་གི་ཉེས་སྤྱོད་སྤོང་བ་དང༌། ཐུན་མོང་མིན་པར་དམན་པའི་སེམས་སྤོང་བའོ། །
དང་པོ་ལ་གཉིས་ཏེ། རང་བཞིན་གྱི་ཁ་ན་མ་ཐོ་བ་སྤོང་བ་དང༌། བཅས་པའི་ཁ་ན་མ་ཐོ་བས་མ་གོས་པར་བྱ་བའོ། ། དང་པོ་ནི། བྱང་ཆུབ་ཏུ་སེམས་བསྐྱེད་པ་བདག་ནི་རང་གི་ངང་གིས་སྡིག་པ་མི་དགེ་བ་དག་མི་གཙང་བ་ལྟར་རྒྱང་རིང་དུ་སྤོང་བར་བགྱིའོ། ། གཉིས་པ་ནི། ཐུབ་པའི་སྐྱེས་མཆོག་གིས་ནི་བཅས་པའི་བསླབ་པ་འཆལ་ཚུལ་གྱི་ཆུ་བོ་རྒྱང་རིང་པོ་ནས་འགོག་པའི་ཆུ་ལོན་དང་འདྲ་བ་དེ་འདྲལ་བ་བགྱིད་པར་མ་གྱུར་ཅིག ཅེས་པ་སྟེ། ཆུ་ལོན་ནི་ཆུ་རགས་ཀྱི་མིང་ངོ༌། ། ཉན་ཐོས་ཀྱི་སོ་སོར་ཐར་པ་ནི།
ལུས་ངག་གི་སྤང་བྱ་བདུན་སྤོང་བ་འཁོར་དང་བཅས་པ་ཙམ་ཡིན་ཀྱང༌། བྱང་སེམས་ཀྱི་སོ་སོར་ཐར་པ་ལ་ནི་ཡིད་ཀྱི་ཉེས་པ་གསུམ་སྤོང་བ་གཙོ་ཆེ་བས་ན། སྤོང་བ་བཅུ་འཁོར་དང་བཅས་པའོ། ། དེ་ལས་ཀྱང༌། ཞེ་སྡང་ཉིད་སྤོང་བ་གཙོ་ཆེ་བ་ཡིན་ཏེ། མདོ་སྡེ་རྒྱན་ལས། འདི་ཡི་ཞེ་སྡང་རྣམ་ཀུན་ཏུ། ། སེམས་ཅན་རྣམས་དང་འགལ་བར་འགྱུར། ། ཞེས་སོ། ། འདོད་ཆགས་ལ་ཡང༌།
ཕྱི་རོལ་ཡོ་བྱད་ལ་ཆགས་པ་ནི་སྡོམ་པ་དང་འགལ་ཡང༌། ནང་སེམས་ཅན་ལ་ཆགས་པ་ནི་དེར་མ་ངེས་ཏེ། དེ་ཉིད་ལས། སེམས་ཅན་རྣམས་ལ་ཕན་པའི་ཕྱིར། ། དེ་ལ་ཆགས་སྐྱེས་ལྟུང་མི་འགྱུར། ། ཞེས་སོ། ། ཉེས་སྤྱོད་སྡོམ་པའི་ཚུལ་ཁྲིམས་དེ་ཉིད་ཀྱིས་ནི་བྱང་སེམས་སྡོམ་པ་ལ་ལྟོས་པའི་རྩ་བའི་ལྟུང་བ་མང་པོ་དག་ཁེགས་པ་ཡིན་ཏེ། ཡིད་ཀྱི་ཉེས་པ་གསུམ་བཀག་པ་ན། དེས་ཀུན་ནས་བསླང་བའི་ལྟུང་བ་དག་འབྱུང་བའི་གོ་སྐབས་མེད་པའི་ཕྱིར། དཔེར་ན།
གནོད་སེམས་ལས་ལོག་པ་ན། མཚམས་མེད་ལྔ་ལ་སོགས་པ་རྒྱལ་པོ་ལ་འབྱུང་བའི་ལྟུང་བ་རྣམས་དང༌། གྲོང་འཇོམས་པ་སོགས་བློན་པོ་ལ་འབྱུང་བའི་ལྟུང་བ་རྣམས་སྐྱེ་བའི་གོ་སྐབས་མེད་པ་ལ་སོགས་པ་བཞིན་ནོ། ། གཉིས་པ་ལ་གཉིས་ཏེ། འདུ་འཛི་དང་དམན་སེམས་སྤོང་བ། འཇིག་རྟེན་ཆོས་བརྒྱད་ཀྱི་རྟོག་པ་སྤོང་བའོ། ། དང་པོ་ནི། ལུས་དང་སྲོག་ལ་ལྟ་བ་སྟེ་བདག་ཏུ་འཛིན་པ་དང༌། དེས་ཀུན་ནས་བསླང་བའི་རྣམ་པར་གཡེང་བ་མང་པོ་དག་རྒྱང་བསྲིང་ནས། རྟག་པར་དགོན་པ་རྣམས་སུ་དགའ་བར་བགྱིའོ། །
འདིར་དགོན་པ་ནི་གཉིས་ཏེ། ཁྱིམ་པའི་གྲོང་ལས་རྒྱང་གྲགས་སུ་འཕགས་པ་ཐུན་མོང་དུ་གྲགས་པའི་དགོན་པ་དང༌། དམན་པའི་ས་ཡིད་བྱེད་ཀྱི་ཐུན་མོང་མ་ཡིན་པའི་དགོན་པའོ། ། དང་པོ་ནི། མཛོད་ལས། རྒྱང་གྲགས་དེ་ལ་དགོན་པར་འདོད། ། ཅེས་བྱུང་བ་དེ་ཉིད་ཡིན་ལ། གཉིས་པ་ནི། མདོ་རྒྱན་ལས། ས་བཞི་པའི་ཡོངས་སྦྱོང་དུ།
ནགས་གནས་འདོད་ཆུང་ཆོག་ཤེས་དང༌། ། ཞེས་བཤད་པ་དེའོ། ། འདིར་ནི་ཕྱི་མ་དེ་གཙོ་ཆེ་བ་ཡིན་ཏེ། ཡུམ་ལས། རྟག་ཏུ་གྲོང་དང་ཡུལ་འཁོར་གྲོང་རྡལ་གནས་བྱེད་ཅིང༌། ། སེམས་ཅན་སྨིན་བྱེད་བྱང་ཆུབ་བརྩོན་པ་མ་གཏོགས་པར། ། དེ་ནི་དགྲ་བཅོམ་རང་རྒྱལ་འདོད་པ་གཞན་མི་བསྐྱེད། ། འདི་ནི་བདེ་བར་གཤེགས་པའི་སྲས་ཀྱི་དབེན་པར་གསུངས། ། གང་ཞིག་དཔག་ཚད་ལྔ་བརྒྱ་ཡོད་པའི་རི་ཡི་སུལ། ། སྦྲུལ་གྱིས་གང་བར་ལོ་མང་བྱེ་བར་གནས་བྱེད་ཀྱང༌། །
དབེན་པ་འདི་མི་ཤེས་པའི་བྱང་ཆུབ་སེམས་དཔའ་དེ། ། ལྷག་པའི་ང་རྒྱལ་རྙེད་ནས་འདྲེ་བར་གནས་པ་ཡིན། ། ཞེས་དང༌། ཐེག་པ་གཉིས་ཀྱི་སེམས་བྲལ་བྱང་ཆུབ་མཆོག་ངེས་ན། ། འདི་ནི་འགྲོ་དོན་ཞུགས་པ་རྣམས་ཀྱི་དབེན་པ་སྟེ། ། ཞེས་གསུངས་སོ། ། དེ་ལྟ་མོད་ཀྱི། བྱང་ཆུབ་སེམས་དཔའ་ལས་དང་པོ་པ་མངོན་པར་ཤེས་པ་དང་མི་ལྡན་པ་གཞན་དོན་བྱེད་པའི་མཐུ་དང་མི་ལྡན་པ་དག་ནི། ཇི་སྐད་དུ། ཐོས་བྱ་རྣམ་པར་ཐུན་མོང་དུ་གྲགས་པའི་དགོན་པ་དེ་ཉིད་ལ་བརྟེན་དགོས་པ་ཡིན་ཏེ།
བསླབ་བཏུས་ལས། བསམ་པར་བྱ། དེ་ནས་ནགས་སུ་འགྲོ་བར་བྱ། ། ཞེས་གསུངས་ཤིང༌། ཟླ་བ་སྒྲོན་མེས་ཞུས་པའི་མདོ་ལས་ཀྱང༌། གང་དག་ཁྱིམ་ན་གནས་པར་བྱེད་བཞིན་དུ། ། བྱང་ཆུབ་དམ་པ་མཆོག་འདི་ཐོབ་པ་ཡི། ། སངས་རྒྱས་གང་ཡང་སྔོན་ཆད་མ་བྱུང་སྟེ། ། མ་འོངས་པ་ནི་མི་འབྱུང་གནས་པ་མེད། ། རྒྱལ་སྲིད་མཆིལ་མའི་ཐལ་བ་བཞིན་སྤངས་ནས། །
དབེན་པ་འདོད་དེ་དགོན་པར་གནས་བྱེད་པ། ། ཉོན་མོངས་སྤངས་ཏེ་བདུད་ནི་བཅོམ་ནས་སུ། ། བྱང་ཆུབ་རྡུལ་མེད་འདུས་མ་བྱས་འཚང་རྒྱ། ། ཞེས་དང༌། གཞན་ཡང༌། ཇི་སྐད་དུ། རྟག་ཏུ་བདག་ནི་རབ་ཏུ་འབྱུང་བར་ཤོག ། ཅེས་པ་ལྟ་བུ་བྱང་ཆུབ་སེམས་དཔའ་ས་མ་ཐོབ་ཀྱི་བར་དུ་ངེས་པར་རབ་ཏུ་འབྱུང་དགོས་པའི་ལུང་མང་ངོ༌། །

ས་ཐོབ་ནས་ནི། ཆོས་ཉིད་ཀྱིས་ཐོབ་པའི་རབ་ཏུ་བྱུང་བ་ཞེས་བྱ་བ་ཞིག་ཡོད་པར་བཤད་པ་ཡིན་ཏེ། མདོ་སྡེ་རྒྱན་ལས། ས་རྣམས་ཀུན་ལ་བློ་ལྡན་གྱིས། ། རབ་བྱུང་ལེན་པས་ཐོབ་པ་དང༌། ། ཆོས་ཉིད་ཀྱིས་ནི་ཐོབ་པ་དག ། ཅེས་དང༌། སྤྱོད་འཇུག་ལས། ས་རབ་དགའ་བ་ཐོབ་བར་དུ། ། རྟག་ཏུ་ཚེ་རབས་དྲན་པ་དང༌། ། རབ་ཏུ་བྱུང་བའང་བྱེད་པར་ཤོག །
ཅེས་གསུངས་སོ། ། གཉིས་པ་འཇིག་རྟེན་ཆོས་བརྒྱད་ཀྱི་བསམ་པ་སྤང་བ་ལ། གཞུང་དོན་དངོས་དང༌། ཤེས་བྱེད་རྒྱས་པར་བཤད་པའོ། ། དང་པོ་ནི། བྱང་སེམས་རང་གི་བློ་ནི་བཟློག་པར་བགྱིའོ། ། གང་ལ་ན། ཟས་ནོར་གྱི་རྙེད་པ་དག་དང༌། ངག་གིས་བསྟོད་པ་དང༌། ལུས་ཀྱིས་ཕྱག་བྱ་བ་ལ་སོགས་པའི་བཀུར་བསྟི་མཐའ་དག་ལའོ། །
ཇི་ལྟར་དུ་ན། ཟས་མ་ཞུ་བར་སྐྱུགས་པ་དང༌། རླུགས་པ་ལྟ་བུ་ལ་ནི་རློན་པའི་ཟས་ཞེས་བྱ་ལ། དེ་བཞིན་དུའོ། ། འདིར་རློན་པ་ཞེས་འབྱུང་བ་ནི། ཡི་གེ་མ་དག་པའོ། ། འདིས་ནི་འཇིག་རྟེན་གྱི་ཆོས་བརྒྱད་ལ་ཞེན་པ་སྤངས་དགོས་པར་བསྟན་པ་ཡིན་ལ། བརྒྱད་ནི། བཤེས་སྤྲིང་ལས། འཇིག་རྟེན་མཁྱེན་པ་རྙེད་དང་མ་རྙེད་དང༌། །
བདེ་དང་མི་བདེ་སྙན་དང་མི་སྙན་དང༌། ། བསྟོད་སྨད་ཅེས་བགྱིའི་འཇིག་རྟེན་ཆོས་བརྒྱད་པོ། ། བདག་གི་ཡིད་ཡུལ་མིན་པར་མགོ་སྙོམས་མཛོད། ། ཅེས་སོ། ། འདི་ཡང་འཇིག་རྟེན་གྱི་ཆོས་དང་འབྲེལ་བས་ན། འཇིག་རྟེན་ལས་མི་འདའ་བར་བྱེད་པས་ན་དེའི་ཆོས་ཞེས་བྱ་ལ། རྙེད་མ་རྙེད་ནི་ལུས་ཀྱི་ལོངས་སྤྱོད་ཀྱི་དབང་དུ་བྱས། བདེ་མི་བདེ་ནི་ཡིད་ཀྱི་སིམ་གདུང་གི་དབང་དུ་བྱས། སྙན་མི་སྙན་ནི་ཕྱོགས་ཀྱི་མཐར་གྲགས་པ་བཟང་ངན་གྱི་དབང་དུ་བྱས། བསྟོད་སྨད་ནི་ངོར་བསྟོད་པ་དང་སྨད་པའི་དབང་དུ་བྱས།
དེ་ཇི་ལྟར་སྤོང་བའི་ཚུལ་ནི། སྤྱོད་འཇུག་ལས། བདག་ནི་རྙེད་མང་བཀུར་བསྟི་བཅས། ། བདག་ལ་མང་པོ་དགའོ་ཞེས། ། དེ་འདྲའི་སྙེམས་པ་འཆང་གྱུར་ན། ། ཤི་བའི་འོག་ཏུ་འཇིགས་པ་སྐྱེ། ། ཞེས་དང༌། བདག་ནི་གྲོལ་བ་དོན་གཉེར་ལ། ། རྙེད་དང་བཀུར་བསྟིའི་འཆིང་མི་དགོས། ། གང་དག་བདག་བཅིངས་འགྲོལ་བྱེད་པ། །
དེ་ལ་བདག་ནི་ཇི་ལྟར་ཁྲོ། ། ཞེས་དང༌། བསྟོད་དང་གྲགས་པའི་རིམ་གྲོས་ནི། ། བསོད་ནམས་མི་འགྱུར་ཚེར་མི་འགྱུར། ། བདག་སྟོབས་མི་འགྱུར་ནད་མེད་མིན། ། ལུས་བདེ་བར་ཡང་མི་འགྱུར་རོ། ། ཞེས་དང༌། གྲགས་པའི་དོན་དུ་ནོར་འཆོར་ཞིང༌། ། བདག་ཉིད་ཀྱང་ནི་གསོད་བྱེད་ན། ། ཚིག་འབྲུ་རྣམས་ཀྱིས་ཅི་ཞིག་བྱ། །
ཤི་ན་དེས་ཀོ་སུ་ལ་བདེ། ། བྱེ་མའི་ཁང་བུ་རྡིབ་གྱུར་ན། ། བྱིས་པ་རྣམས་ནི་ག་ཆད་ངུ༌། ། ཞེས་དང༌། གལ་ཏེ་སེམས་ཅན་ཉམས་བྱེད་པས། ། མི་སྙན་སྨྲ་ལ་ཁྲོ་ཞེ་ན། ། གཞན་ལ་མི་སྙན་བརྗོད་ལའང་ཁྱོད། ། དེའི་ཅི་སྟེ་ཁྲོ་མི་བྱེད། ། མ་དད་གཞན་ལ་རག་ལས་པས། ། དད་པ་མེད་ལ་ཁྱོད་བཟོད་ན། །
ཉོན་མོངས་སྐྱེ་ལ་རག་ལས་པས། ། མི་སྙན་སྨྲ་ལའང་ཅིས་མི་བཟོད། ། ཅེས་དང༌། བདག་ལ་སྨོད་པ་གཞན་ཡོད་ན། ། བསྟོད་པས་བདག་དགར་ཅི་ཞིག་ཡོད། ། བདག་ལ་བསྟོད་པ་གཞན་ཡོད་ན། ། སྨད་པས་མི་དགར་ཅི་ཞིག་ཡོད། ། ཅེས་འབྱུང་བ་ལྟར་ལན་མང་དུ་ཁ་བཏོན་དུ་བྱས་ཤིང་ཡིད་ལ་ཆུབ་པར་བྱས་ན། ཆོས་བརྒྱད་ཀྱི་རྣམ་པར་རྟོག་པ་མགོ་སྙོམས་པར་འགྱུར་རོ། ། གཉིས་པ་དོན་དམ་གྱི་སྒོ་ནས་སྤོང་བ་ནི།
ཆོས་ཡང་དག་པར་བསྡུས་པའི་མདོ་ལས། སྟོང་པ་ཉིད་སྨྲ་བ་ནི་མི་གནས་པའི་ཕྱིར། འཇིག་རྟེན་གྱི་ཆོས་རྣམས་ཀྱིས་མི་འཕྲོགས་པ་སྟེ། རྙེད་པས་དགའ་བ་ཡང་མེད། མ་རྙེད་པས་མི་དགའ་བ་ཡང་མེད། གྲགས་པས་གསོས་པ་ཡང་མེད། མ་གྲགས་པས་ཤི་བ་ཡང་མེད། སྨད་པས་ཞུམ་པ་ཡང་མེད། བསྟོད་པས་དྲེགས་པ་ཡང་མེད། བདེ་བས་ཆགས་པར་འགྱུར་བ་ཡང་མེད།
སྡུག་བསྔལ་བས་ཡིད་འབྱུང་བར་འགྱུར་བ་ཡང་མེད་དེ། གང་དེ་ལྟར་འཇིག་རྟེན་གྱི་ཆོས་རྣམས་ཀྱིས་མི་འཕྲོགས་པ་དེ་ནི། སྟོང་པ་ཉིད་ཤེས་པ། སྟོང་པ་ཉིད་སྨྲ་བར་ཁོང་དུ་ཆུད་པར་བྱའོ། ། ཞེས་གསུངས་སོ། ། དེ་བས་ན་འཇིག་རྟེན་གྱི་ཆོས་བརྒྱད་པོ་འདི་ཉེས་སྤྱོད་སྡོམ་པའི་མི་མཐུན་པའི་ཕྱོགས་སུ་ངེས་པར་བྱས་པ་དེའི་ཚེ། རྩ་བའི་ལྟུང་བ་མང་པོ་དག་རང་ཤུགས་ཀྱིས་ཁེགས་པ་ཡིན་ཏེ། སྡོམ་པ་ཉི་ཤུ་པར། རྙེད་དང་བཀུར་སྟིར་ཆགས་པ་ཡིས། ། སེར་སྣས་ཆོས་ནོར་མི་སྟེར་དང༌། །
ཞེས་ཕམ་པར་བཤད་པ་གཉིས་དང༌། བསླབ་བཏུས་སུ། རྙེད་པ་དང་ནི་བཀུར་བསྟི་དང༌། ། ཚིགས་བཅད་རྒྱུ་ཡིས་གཞན་སྨོད་དང༌། ། ཞེས་འབྱུང་བ་དེ་དག་རང་ཤུགས་ཀྱིས་ཁེགས་པའི་ཕྱིར་རོ། ། དེ་ལྟར་འདུ་འཛི་དང༌། དམན་པའི་སེམས་དང༌། ཆོས་བརྒྱད་ཀྱིས་དབེན་པའི་དགོན་པ་ལ་ཡིད་དགའ་བ་གོམས་པར་བྱས་པས་ནི། ཉེས་སྤྱོད་སྡོམ་པའི་ཚུལ་ཁྲིམས་ཀྱི་འགལ་ཟླ་མ་ལུས་པ་བསྲུང་ནུས་པ་ཡིན་ཏེ། དེའི་མི་མཐུན་ཕྱོགས་སུ་གྱུར་པའི་ཁ་ན་མ་ཐོ་བ་མཐའ་དག་ནི་ཆོས་བརྒྱད་ཀྱི་རྣམ་པར་རྟོག་པ་སོགས་རྒྱུ་གསུམ་པོ་དེ་ལས་བྱུང་བའི་ཕྱིར་རོ། །
དེ་སྐད་དུ་ཡང་ཁྱིམ་བདག་དྲག་ཤུལ་ཅན་གྱིས་ཞུས་པའི་མདོ་ལས། བྱང་ཆུབ་སེམས་དཔའ་རབ་ཏུ་བྱུང་བ་དགོན་པ་ན་གནས་པས་བདག་ཅིའི་ཕྱིར་དགོན་པར་འོངས་སྙམ་དུ་བརྟག་པར་བྱ་སྟེ། བདག་ནི་འཇིགས་ཤིང་སྐྲག་པའི་ཕྱིར་དགོན་པར་འོངས་སོ། ། ཅི་ཞིག་གིས་ན། འདུ་འཛིས་འཇིགས་ཤིང་སྐྲག་གོ ། འགྲོགས་པས་འཇིགས་ཤིང་སྐྲག་གོ ། འདོད་ཆགས་དང༌། ཞེ་སྡང་དང༌། གཏི་མུག་གིས་འཇིགས་ཤིང་སྐྲག་གོ ། ཞེས་གསུངས་སོ། །
གཉིས་པ་དགེ་བ་ཆོས་བསྡུད་ཀྱི་ཚུལ་ཁྲིམས་ནི། སྤང་བར་བགྱིའོ། ། ཅི་ཞིག་ན། འགྲོ་བ་རྣམས་ལ་རྒྱགས་པས་དྲེགས་པ་དང༌། ང་རྒྱལ་གྱིས་དྲེགས་པའོ། ། དེ་སྤངས་དགོས་པའི་རྒྱུ་མཚན་ནི། དེ་དང་ལྡན་ན་ཡོན་ཏན་བསྡུས་པའི་སྣོད་དུ་མི་རུང་བའི་ཕྱིར་རོ། ། འདིར་དྲེགས་པ་ཞེས་པ་ནི་སྤྱི་མིང་ཡིན་ལ། དབྱེ་ན་གཉིས་ལས། གཉིས་པོའི་ཁྱད་པར་ནི།
མཛོད་དུ། ང་རྒྱལ་ཁེངས་པ་རྒྱགས་པ་ནི། ། རང་གི་ཆོས་ལ་ཆགས་པ་ཡིས། ། སེམས་ནི་ཡོངས་སུ་གཏུགས་པའོ། ། ཞེས་རང་ལ་ཡོད་པའི་ཆོས་ཀྱིས་དྲེགས་པ་དང༌། ཆོས་གཞན་དང་འཇལ་བས་ཁེངས་པའི་ཁྱད་པར་ཅན་དུ་བཤད་དོ། ། ཇི་ལྟར་སྤངས་ཞེ་ན། བྲམ་ཟེ་ལ་སོགས་པའི་རིགས་བཙུན་པོ་དག་གི་དྲུང་དུ། རྡོལ་པའི་ཕྲུག་གུ་དག་གྲགས་པ་མེད་པ་དེ་བཞིན་དུའོ། ། དེ་སྐད་དུ་ཡང༌།
མདོ་ལས། བྱང་ཆུབ་སེམས་དཔའ་ནི་རྡོལ་བུ་ལྟ་བུར་བལྟ་བར་བྱའོ། ། ཞེས་གསུངས་སོ། ། དགེ་བའི་ཆོས་བསྡུད་པ་ལ་བར་དུ་གཅོད་པ་གཉིས་པོ་དེས་མཚོན་ནས་གཞན་ཡང་སྤངས་དགོས་ཏེ། བཤེས་སྤྲིང་ལས། སེར་སྣ་གཡོ་རྒྱུ་ཆགས་དང་སྙོམ་ལས་དང༌། ། མངོན་པའི་ང་རྒྱལ་འདོད་ཆགས་ཞེ་སྡང་དང༌། ། རིགས་དང་གཟུགས་དང་ཐོས་པ་ལང་ཚོ་དང༌། ། དབང་ཐང་ཆེ་བས་དྲེགས་པ་དགྲ་བཞིན་གཟིགས། ། ཞེས་གསུངས་པ་རྣམས་ནི་དགེ་བའི་ཆོས་བསྡུད་པའི་འགལ་རྐྱེན་དང༌།
མཐུན་རྐྱེན་ཡང་དེ་ཉིད་ལས། དེ་བས་ཁྱོད་ཀྱིས་དགེ་ཆོས་སྤེལ་སླད་དུ། ། གུས་པས་རྟག་ཏུ་བག་དང་ལྡན་པར་མཛོད། ། གང་ཞིག་སྔོན་ཆད་བག་མེད་གྱུར་པ་ལས། ། ཕྱི་ནས་བག་དང་ལྡན་པར་གྱུར་དེ་ཡང༌། ། ཟླ་བ་སྤྲིན་བྲལ་ལྟ་བུར་རྣམ་མཛེས་ཏེ། ། དགའ་བོ་སོར་ཕྲེང་མཐོང་ལྡན་བདེ་བྱེད་བཞིན། ། ཞེས་གསུངས་སོ། ། དེ་བཞིན་དུ། བྱམས་པ་སེངྒེའི་ང་རོའི་མདོ་ལས།
རབ་ཏུ་བྱུང་བ་རྒྱགས་པ་བཞི་དང་ལྡན་ན་དམྱལ་བར་འགྲོ་སྟེ། བཞི་གང་ཞེ་ན། མང་དུ་ཐོས་པས་རྒྱགས་ནས་བག་མེད་པ་དང༌། རྙེད་པ་དང་བཀུར་བསྟིས་རྒྱགས་ནས་བག་མེད་པ་དང༌། མཛའ་བཤེས་དང་སློང་མོ་སྟེར་བའི་ཁྱིམ་གྱིས་རྒྱགས་ནས་བག་མེད་པ་དང༌། སྦྱངས་པའི་ཡོན་ཏན་གྱིས་རྒྱགས་ནས་བདག་ལ་བསྟོད་ཅིང་གཞན་ལ་སྨོད་པའོ། ། ཞེས་སོ། ། གསུམ་པ་སེམས་ཅན་དོན་བྱེད་ཀྱི་ཚུལ་ཁྲིམས་བཤད་པ་ལ། སེམས་ཅན་གྱི་དོན་ཇི་ལྟར་བྱེད་པ་དང༌། དེ་ནས་བྱང་ཆུབ་སེམས་དཔའི་ཚུལ་ཁྲིམས་ལ་གོམས་པར་བྱ་བའོ། །
དང་པོ་ནི། འགྲོ་བ་རྣམས་ལ་རང་རང་གི་བསམ་པ་དང་རྗེས་སུ་མཐུན་པའི་དམ་པའི་ཆོས་སྤྱོད་པར་བྱེད་དུ་འཇུག་ཅིང༌། རང་ཉིད་ཀྱང་སྒྲུབ་པར་བགྱིའོ། ། འདིར་སྒྲུབ་པ་དང་སྤྱོད་པ་ནི། སེམས་ཅན་གྱི་དོན་བྱེད་པའི་ཡན་ལག་ཏུ་བསྡུ་བའི་དངོས་པོ་བཞི་དགོས་པ་ལས། དོན་སྤྱོད་པ་ཞེས་བྱ་བ་དང༌། དོན་མཐུན་པ་བསྟན་པ་ཡིན་ཏེ། མདོ་སྡེ་རྒྱན་ལས། གསུམ་པ་ཡིས་ནི་སྒྲུབ་པ་སྟེ། ། བཞི་པ་རྣམ་པར་སྦྱོང་བའོ། །
ཞེས་སོ། ། ཇི་ལྟར་བགྱི་ན། རིགས་བཙུན་པོའི་ཉེ་དུའི་ཚོགས་ཀྱིས་ཕན་འདོགས་པར་བྱེད་པ་བཞིན་དུའོ། ། འདིས་ནི་བསྡུ་བའི་དངོས་པོ་དང་པོ་གཉིས་ཀྱང་མཚོན་པ་ཡིན་ཏེ། དེ་དག་གིས་ཕན་འདོགས་པ་ནི། གཞན་ལ་སྦྱིན་པར་བྱེད་པ་དང༌། སྙན་པར་སྨྲ་བའི་ཕྱིར་རོ། ། དེ་སྐད་དུ་ཡང་རྒྱན་ལས། སྦྱིན་མཚུངས་དེ་སྟོན་ལེན་འཇུག་དང༌། ། བདག་ཉིད་རྗེས་སུ་འཇུག་རྣམས་ཀྱི། །
སྙན་པར་སྨྲ་དང་དོན་སྤྱོད་དང༌། ། དོན་མཐུན་ཉིད་དུ་འདོད་པ་ཡིན། ། ཞེས་སོ། ། བཞི་པོ་ཡང་གཉིས་སུ་འདུ་སྟེ། དང་པོ་ཟང་ཟིང་གི་བསྡུ་བ་དང༌། ལྷག་མ་རྣམས་ཆོས་ཀྱི་བསྡུ་བའོ། ། དེ་ཡང་གཉིས་ཏེ། གཞན་དེ་ལ་འགོད་པ་དང༌། རང་གིས་ཀྱང་དེ་སྒྲུབ་པའོ། ། དང་པོ་དེ་ལའང་གཉིས་ཏེ།
ལུང་གི་ཆོས་སྟོན་པ་དང༌། བསྟན་པའི་དོན་སྒྲུབ་ཏུ་འཇུག་པའོ། ། བཞི་པོ་འདི་ནི་སེམས་ཅན་གྱི་དོན་བྱེད་པ་ལ་མེད་ན་མི་འབྱུང་བའི་རྒྱུ་ཡིན་ཏེ། དེ་ཉིད་ལས། འཁོར་བསྡུས་པ་དང་ལྡན་པ་རྣམས། ། ཚུལ་འདི་ལ་འདི་ཡང་དག་བརྟེན། ། ཀུན་གྱི་དོན་ཀུན་འགྲུབ་བྱེད་ཅིང༌། ། ཐབས་བཟང་ཡིན་པར་རབ་ཏུ་བསྔགས། ། ཞེས་སོ། ། བྱང་ཆུབ་སེམས་དཔའ་སེམས་ཅན་གྱི་དོན་བྱེད་ཚུལ་ཉེ་དུ་དང་འདྲ་བ་ཇི་ལྟར་ཞེ་ན།
མདོ་སྡེ་རྒྱན་ལས། གང་དག་རྟག་ཏུ་སེམས་ཅན་རྣམས། ། བསམ་པ་མཉམ་པས་འཛིན་བྱེད་ཅིང༌། ། འཕགས་པའི་ས་ལ་བསྐྱེད་པ་དང༌། ། དགེ་བ་འཕེལ་བར་བྱེད་པ་དང༌། ། ཉེས་བྱས་ལས་ནི་ཡོངས་བསྲུང་དང༌། ། ཐོས་པ་བྱང་བར་བྱེད་པ་ནི། ། ལས་ལྔ་དག་གིས་རྒྱལ་སྲས་ནི། ། སེམས་ཅན་མ་དང་འདྲ་བ་ཡིན། ། སེམས་ཅན་ཀུན་ལ་རྟག་པར་ནི། །
དད་པ་སྐྱེད་པར་བྱེད་པ་དང༌། ། ལྷག་པའི་ཁྲིམས་སོགས་བསླབ་པ་དང༌། ། རྣམ་པར་གྲོལ་བར་སྦྱོར་བའི་ཕྱིར། ། སངས་རྒྱས་ལ་ནི་གསོལ་བ་དང༌། ། དེ་དག་སྒྲིབ་པ་སྤོང་བའི་ཕྱིར། ། ལས་ལྔ་དག་གིས་རྒྱལ་སྲས་རྣམས། ། སེམས་ཅན་ཕ་དང་འདྲ་བ་ཡིན། ། གང་དག་བསྟན་པར་མི་འོས་པ། ། སེམས་ཅན་རྣམས་ལ་གསང་བྱེད་ཅིང༌། ། བསླབ་ལས་ཉམས་ལ་སྨོད་པ་དང༌། །
ཕུན་སུམ་ཚོགས་ལ་བསྔགས་པ་ཉིད། ། གདམས་ངག་སྦྱིན་པར་བྱེད་པ་དང༌། ། བདུད་རྣམས་སྦྲོན་པར་བྱེད་པ་སྟེ། ། ལས་ལྔ་དག་གིས་རྒྱལ་སྲས་རྣམས། ། སེམས་ཅན་རྩ་ལག་འདྲ་བ་ཡིན། ། ཀུན་ནས་ཉོན་མོངས་རྣམ་བྱང་ལ། ། གང་དག་རང་བློ་མ་འཁྲུལ་བ། ། འཇིག་རྟེན་འཇིག་རྟེན་མ་ཡིན་པའི། ། ཕུན་སུམ་ཚོགས་པ་སྦྱིན་པར་བྱེད། ། སྐྱོ་བ་མེད་པས་མི་བྱེད་ཅིང༌། །
རྟག་ཏུ་ཕན་དང་བདེ་འདོད་པ། ། ལས་ལྔ་དག་གིས་རྒྱལ་སྲས་རྣམས། ། སེམས་ཅན་གྲོགས་པོ་འདྲ་བ་ཡིན། ། བདག་དང་སེམས་ཅན་སྨིན་བྱ་ལ། ། རྟག་ཏུ་བཙུན་པ་དང་ལྡན་ཞིང༌། ། ཡང་དག་ངེས་པར་འབྱུང་བ་སྨྲ། ། ལོག་པར་སྒྲུབ་པ་རྣམས་ལ་བཟོད། ། ཕུན་སུམ་ཚོགས་པ་གཉིས་སྦྱིན་བྱེད། ། དེ་ཡི་ཐབས་ལ་མཁས་པ་ནི། ། ལས་ལྔ་དག་གིས་རྒྱལ་སྲས་རྣམས། །
སེམས་ཅན་བྲན་དང་འདྲ་བ་ཡིན། ། གང་དག་མི་སྐྱེའི་ཆོས་ལ་ནི། ། བཟོད་པ་ཐོབ་པར་འདོད་པ་དང༌། ། ཐེག་པ་ཐམས་ཅད་སྟོན་པ་དང༌། ། རྣལ་འབྱོར་གྲུབ་པར་སྦྱོར་བ་དང༌། ། གཞིན་མཛེས་ལན་དུ་ཕན་འདོགས་དང༌། ། རྣམ་པར་སྨིན་ལ་མི་ལྟ་བ། ། ལས་ལྔ་དག་གིས་རྒྱལ་སྲས་རྣམས། ། སེམས་ཅན་སློབ་དཔོན་འདྲ་བ་ཡིན། ། སེམས་ཅན་དོན་ལ་ཤིན་ཏུ་བརྩོན། །
ཚོགས་རྣམས་རྫོགས་པར་བྱེད་པ་དང༌། ། ཚོགས་བསགས་མྱུར་དུ་གྲོལ་བར་བྱེད། ། མི་མཐུན་ཕྱོགས་ནི་སྤོང་བྱེད་ཅིང༌། ། འཇིག་རྟེན་འཇིག་རྟེན་མ་ཡིན་པའི། ། ཕུན་སུམ་ཚོགས་པ་ལ་སྦྱོར་བ། ། སེམས་ཅན་མཁན་པོ་འདྲ་བ་ཡིན། ། ཞེས་གསུངས་སོ། ། དེ་ལྟར་ཚུལ་ཁྲིམས་ལ་གསུམ་དུ་ཕྱེ་བ་དེ་ལས། དང་པོ་ལ། སྡོམ་པའི་ཚུལ་ཁྲིམས་དང༌།
ཕྱི་མ་གཉིས་ལ་ནི་བརྩོན་པའི་ཚུལ་ཁྲིམས་ཞེས་བྱ་བའི་ཐ་སྙད་ཡོད་པ་ཡིན་ཏེ། རྒྱན་ལས། རྒྱལ་བའི་སྲས་རྣམས་སྡོམ་དང་བརྩོན་པའི་རང་བཞིན་ཚུལ་ཁྲིམས་གསུམ་རྟག་བླངས། ། ཞེས་གསུངས་སོ། ། དེ་དང་ལྡན་པའི་བྱང་ཆུབ་སེམས་དཔའ་ལ་སྡོམ་བརྩོན་ཞེས་བྱ་བའི་ཐ་སྙད་བཏགས་སོ། ། གཉིས་པ་ནི། བྱང་སེམས་བདག་ནི་སྡོམ་པ་དང་བརྩོན་པའི་རང་བཞིན་དུ་གྱུར་པའི་ཚུལ་ཁྲིམས་ལ་ནི་གོམས་པར་བགྱིའོ། ། ཚུལ་ཁྲིམས་དེ་ཇི་ལྟ་བུ་ཞེ་ན། བྱེད་ལས་ཀྱི་ཁྱད་པར་དང༌། ངོ་བོའི་ཁྱད་པར་གཉིས་ལས།
དང་པོ་ནི། ཟླ་ཟེར་ལྟར་བསིལ་བར་བྱེད་པ་དང༌། པདྨ་དཀར་པོ་ལྟར་ཡིད་བདེ་བར་བྱེད་པའོ། ། དེ་ཡང་ཇི་སྐད་དུ། བསིལ་བ་ཐོབ་དང༌། ཞེས་ངན་སོང་གི་ཚ་གདུང་ལས་སྐྱོབ་ནུས་པར་བཤད་པ་དང༌། ལུང་ལས་ཚུལ་ཁྲིམས་བསྲུང་བའི་ཕན་ཡོན་བཅུ་བཤད་པའི་ནང་ན། མཆོག་ཏུ་དགའ་བའི་ཆོས་རྣམས་རིམ་གྱིས་ཐོབ་པར་འགྱུར་བ་དང༌། འགྱོད་པ་མེད་པར་ཚེའི་དུས་བྱེད་པ་བཤད་པ་ལྟར་རོ། ། གཉིས་པ་ལ།
མི་མཐུན་ཕྱོགས་ཀྱི་སྐྱོན་དང་བྲལ་བ་དང༌། མཐུན་ཕྱོགས་ཀྱི་ཡོན་ཏན་དང་ལྡན་པའོ། ། དང་པོ་ནི། རྩ་ལག་ཅེས་པ་རྩ་བ་དང་ཡན་ལག་གི་དོན་ཡིན་པ་ལས། རྩ་བ་འདོད་ཆགས་ལྟ་བུའི་དྲི་མ་དང་བྲལ་བ། མ་བྱིན་ལེན་གྱི་ཕམ་པ་ལྟ་བུས་རང་བཞིན་གྱི་ཡན་ལག་མ་རལ་བ་དང༌། བྱིན་ལེན་མ་བྱས་པར་ཟ་བའི་ལྟུང་བྱེད་ལྟ་བུས་བཅས་པ་ལ་ནག་ནོག་མ་མཆིས་པ་དང༌། ཀུན་སློང་དམན་པའི་ས་ཡིད་བྱེད་ལྟ་བུ་དང་མ་འདྲེས་པའོ། ། གཉིས་པ་ནི། མ་ལུས་པ་དང༌།
རབ་ཏུ་ཞི་བ་དང༌། རྒྱན་དུ་གྱུར་པ་ཞེས་བྱ་བའི་ཡོན་ཏན་གསུམ་ལས། དང་པོ་ནི། ཡན་ལག་གི་ཁྱད་པར་དེ་སྣ་གཅིག་སྤྱོད་པ་ལྟ་བུ་མ་ཡིན་པར། མི་དགེ་བ་བཅུ་ཆར་སྤོང་བའི་ཡན་ལག་གམ། མདོ་སྡེ་རྒྱན་ལས་ཡན་ལག་དྲུག་ལྡན་དུ་བཤད་པ་ལྟ་བུའོ། ། རབ་ཏུ་ཞི་བ་ནི་ཀུན་སློང་གི་ཁྱད་པར་ཏེ་ངེས་འབྱུང་གི་བསམ་པས་ཟིན་པའོ། ། རྒྱན་དུ་གྱུར་པ་ནི། བྱེད་ལས་ཀྱི་ཁྱད་པར་ཏེ། ཚུལ་ཁྲིམས་ཡང་དག་པར་ལྡན་པའི་མདོ་ལས།
ཚུལ་ཁྲིམས་ལྡན་པ་རྒྱན་རྣམས་ཀུན་གྱི་མཆོག ། ཅེས་བཤད་པ་ལྟར་རོ། ། དོན་དེ་དག་ཀྱང༌། བཤེས་སྤྲིང་ལས། ཁྱོད་ཀྱིས་ཚུལ་ཁྲིམས་མ་ཉམས་མོད་མི་དམའ། ། མ་འདྲེས་མ་སྦགས་པ་དག་བརྟེན་པར་མཛོད། ། ཅེས་དང༌། མངོན་པའི་མཛོད་ལས། འཆལ་ཁྲིམས་དེ་རྒྱུས་འཕན་མ་བྱུང༌། ། དེའི་གཉེན་པོ་དང་ཞི་ལ་བརྟེན། །
ཞེས་བཤད་པ་དག་དང་མཐུན་ནོ། ། གཉིས་པ་བྱང་ཆུབ་སེམས་དཔའི་ཚུལ་ཁྲིམས་ཉིད་ངོས་བཟུང་བ་ནི། རྒྱན་དེ་ཉིད་ལས། ཡན་ལག་དྲུག་ཞི་བསམ་པས་ཟིན། ། བདེ་འགྲོ་གནས་པ་སྦྱིན་བྱེད་དང༌། ། རྟེན་དང་ཞི་དང་འཇིགས་པ་མེད། ། བསོད་ནམས་ཚོགས་དང་ལྡན་པ་དང༌། ། བརྡར་བཏགས་ཆོས་ཉིད་ཐོབ་པ་སྟེ། ། སྡོམ་ལ་གནས་པ་རྣམས་ལ་ཡོད། ། ཚུལ་ཁྲིམས་དེ་འདྲར་ཡོངས་ཤེས་ནས། །
མཁས་པས་ཡང་དག་སྒྲུབ་པར་བྱེད། ། ཅེས་གསུངས་ལ། འདིས་ནི་ངོ་བོ་དང༌། རྒྱུ་དང༌། འབྲས་བུ་དང༌། ལས་དང༌། ལྡན་པ་དང༌། འཇུག་པ་སྟེ་དྲུག་གི་སྒོ་ནས་ཐེག་པ་གསུམ་ཀའི་ཚུལ་ཁྲིམས་ཐུན་མོང་དུ་སྤྱིར་ངོས་བཟུང་བ་ཡིན་ལ། དེའི་ནང་ནས་ཀྱང༌། བྱང་ཆུབ་སེམས་དཔའི་ཚུལ་ཁྲིམས་ཉིད་ཁྱད་ཞུགས་པར་སྒྲུབ་པ་ནི།
ཚུལ་ཁྲིམས་རྟེན་དང་གཞི་དང་ནི། ། ཞེས་པ་ནས། གནས་ཀྱི་སྒོ་ནས་མཆོག་ཏུ་འདོད། ། ཅེས་པའི་བར་རྣམ་དབྱེ་བརྒྱད་ཀྱི་སྒོ་ནས་འཆད་ཚུལ་སྔ་མ་སྦྱིན་པའི་སྐབས་བཞིན་ནོ། ། གསུམ་པ་བཟོད་པའི་ཕར་ཕྱིན་དམ་བཅའ་བ་ལ་གཉིས་ཏེ། གཞུང་གི་དོན་སོ་སོར་བཤད་པ་དང༌། བྱང་ཆུབ་སེམས་དཔའི་བཟོད་པ་ངོས་བཟུང་བའོ། ། དང་པོ་ལ་གསུམ་སྟེ། གནོད་པ་ལ་ཇི་མི་སྙམ་པའི་བཟོད་པ་དམ་བཅའ་བ་སྡུག་བསྔལ་དང་ལེན་གྱི་བཟོད་པ་དམ་འཆའ་ཆོས་ལ་ངེས་རྟོག་གི་བཟོད་པ་དམ་འཆའ་བའོ། ། དང་པོ་ལ།
སྔ་ཕྱིའི་འབྲེལ་ནི། ཚུལ་ཁྲིམས་བསྲུང་བ་ན་གཞན་ལ་མི་གནོད་པས་གནོད་ལན་དུ་གནོད་པ་ནི་མི་སྲིད་མོད། ཕར་གནོད་པ་མ་བྱས་པར་ཡང༌། ཚུར་གནོད་པ་བྱེད་ན་ཇི་ལྟར་བྱ་ཞེ་ན། སྤྱིར་བཟོད་པའི་ཡུལ་དུ་གྱུར་པའི་གནོད་བྱེད་ལ་ནི་ཅེས་སྤྲས་སུ་བྱེད་དགོས་ཏེ། དེ་མེད་པར་ནི་བཟོད་པ་མི་འབྱུང་ལ། དེ་མེད་པར་ཡང་སངས་རྒྱས་མི་འགྲུབ་པའི་ཕྱིར། དེ་སྐད་དུ་ཡང༌། སྤྱོད་འཇུག་ལས། འཇིག་རྟེན་ན་ནི་སློང་བ་མོད། །
གནོད་པ་བྱེད་པ་དཀོན་པ་སྟེ། ། དེ་བས་ངལ་བས་མ་སྒྲུབས་པར། ། ཁྱིམ་དུ་གཏེར་ནི་བྱུང་བ་ལྟར། ། བྱང་ཆུབ་སྤྱོད་པའི་གྲོགས་གྱུར་པས། ། བདག་གིས་དགྲ་ལ་དགའ་བར་བྱ། ། ཞེས་སོ། ། དེས་ན་སྤྱིར་གནོད་བྱེད་ལ་གཅེས་པར་འཛིན་དགོས་པ་ཙམ་དུ་མ་ཟད། ཕར་གནོད་པའི་ལན་དུ་མ་ཡིན་པར་ཡང་ཚུར་གནོད་པའི་བྱེད་པོ་ནི་ཤིན་ཏུ་ཡང་གཅེས་པར་འཛིན་དགོས་ཏེ། དེ་ལ་བྱམས་པར་བགྱི་བ་དང༌། ། སྙིང་རྗེ་བར་བགྱི་བ་གཉིས་ལས།
དང་པོ་ནི། དེ་འདྲ་དེ་ནི། ཇི་སྐད་དུ། སྤྱོད་འཇུག་ལས། འདི་ལྟར་ཕར་གནོད་མ་བྱས་པར། ། འགའ་ཡང་གནོད་པར་མི་བྱེད་དོ། ། ཞེས་འབྱུང་བ་ལྟར། ཤིན་ཏུ་རྙེད་པར་དཀའ་བའི་བསོད་ནམས་ཀྱི་རྒྱུ་ཁྱད་པར་ཅན་ཡིན་པའི་ཕྱིར། ཞེས་སྟོན་པ་ནི། བྱང་སེམས་རང་ལ་ནོངས་པ་མ་མཆིས་པར་ཡང་བདག་གི་མགོ་བོ་སོག་ལེས་ཚལ་པ་བརྒྱར་ནི་གཤགས་པར་བགྱིད་ཀྱང༌།
དེ་ལ་རྒྱུན་མི་ཆད་པར་རང་གི་སེམས་ལ་ཕངས་པ་སྟེ་བྱམས་པར་བགྱིའོ། ། ཇི་ལྟར་ཞེ་ན། མ་རང་གི་བུ་གཅིག་པ་ལ་གཅེས་པར་འཛིན་པ་བཞིན་དུ་ནིའོ། ། དེ་སྐད་དུ་ཡང་རྒྱན་ལས། ཇི་ལྟར་ཕུག་རོན་རང་གི་བུ་མཆོག་བྱམས། ། རང་གི་བུ་དེ་ཉེ་བར་འཁྱུད་ནས་འདུག ། དེ་འདྲ་བ་ལ་ཁོང་ཁྲོ་འགལ་བ་ལྟར། ། བརྩེར་བཅས་ལུས་ཅན་བུ་ལའང་དེ་དང་འདྲ། ། ཞེས་གསུངས་སོ། ། གཉིས་པ་ནི།
གནོད་བྱེད་སུ་ཞིག་བྱང་སེམས་བདག་ལ་སྙིང་ནས་ཁྲོས་པར་གྱུར་ཏེ། དགོས་པ་ཁྱད་པར་ཅན་མ་མཆིས་བཞིན་དུ་བདག་གི་སྲོག་འཕྲོག་པར་བྱེད་ནའང༌། བྱེད་པ་པོ་དེ་ལ་ལས་ཀྱི་འབྲས་བུ་མི་ཟད་པ་སྟེ། གདུག་པ་ཅན་དུ་གྱུར་ཅིང༌། མི་འཚམས་པ་སྟེ་ཆེས་ཤིན་ཏུ་ལྕི་བ་དག་འབྱུང་བར་མ་གྱུར་ཅིག དེའི་ཤུགས་ལ་སྙིང་ནས་མ་ཁྲོས་པ་དང༌། དགོས་པ་ཁྱད་པར་ཅན་གྱི་སྲོག་འཕྲོག་པ་ལ་ནི། རྣམ་སྨིན་དེ་ལྟ་བུ་མི་འབྱུང་བས་སྨོན་ལམ་བཏབ་མི་དགོས་པའོ། ། དེ་ཡང་རྒྱན་ལས། སྙིང་རྗེས་ཟིན་པའི་བརྩེར་ལྡན་རྣམས། །
ཞི་ལའང་ཡིད་ནི་མི་གནས་ན། ། འཇིག་རྟེན་བདེ་དང་རང་སྲོག་ལ། ། ཆགས་པར་འགྱུར་བ་སྨོས་ཅི་དགོས། ། ཞེས་གསུངས་སོ། ། གཞུང་སྔ་མས་གནོད་བྱེད་ལ་བྱམས་པ་དང༌། འདིས་གནོད་བྱེད་ལ་སྙིང་རྗེ་བསྟན་པའི་ཤེས་བྱེད་ཀྱང༌། བྱམས་པ་ནི་བདེ་བ་དང་ཕྲད་པའི་རྣམ་པ་ཅན་དང༌། སྙིང་རྗེ་ནི་སྡུག་བསྔལ་དང་བྲལ་བའི་རྣམ་པ་ཅན་དུ་འཆད་དགོས་པའི་ཕྱིར། དེ་སྐད་དུ་ཡང༌། རྒྱན་ལས།
ཕྲད་དང་བྲལ་བའི་དགོངས་པ་ཅན། ། ཞེས་གསུངས་སོ། ། གཉིས་པ་ལ། གཞན་གྱི་སྡུག་བསྔལ་དང་དུ་ལེན་པའི་རྒྱུ་དགག་པ་དང༌། དང་དུ་ལེན་པའི་ཤེས་བྱེད་བསྟན་པའོ། ། དང་པོ་ནི། བྱང་སེམས་བདག་གིས་བཟོད་པ་མི་གཏོང་བར་བགྱིའོ། ། དུས་ནམ་གྱི་ཚེ་ཞེ་ན། བཟོད་པའི་འགལ་རྐྱེན་མངོན་དུ་མ་གྱུར་པའི་ཚེ་ལྟ་ཅི་སྨོས། གཞན་དག་སེམས་ཀྱིས་ཁྲོ་བ་དང་ནི།
ངག་གིས་ལྐོག་ཏུ་གཤེ་བ་དང༌། དངོས་སུ་མཚང་འདྲུ་བ་དང༌། ལུས་ཀྱིས་རྡེག་པར་གྱུར་ཀྱང་སྟེ་བཟོད་པའི་འགལ་རྐྱེན་མངོན་དུ་གྱུར་པའི་ཚེ་ན་ཡང་ངོ༌། ། དེ་སྐད་དུ་ཡང༌། སྤྱོད་འཇུག་ལས། གལ་ཏེ་བདག་ནི་རང་སྐྱོན་གྱིས། ། འདི་ལ་བཟོད་པར་མི་བྱེད་ན། ། བསོད་ནམས་རྒྱུར་ནི་ཉེར་གནས་པ། ། འདི་ལ་བདག་གེགས་བྱེད་པར་ཟད། ། གང་ཞིག་གང་མེད་མི་འབྱུང་ལ། །
གང་ཞིག་ཡོད་ན་ཡོད་གྱུར་པ། ། དེ་ཉིད་དེ་ཡིས་རྒྱུ་ཡིན་ན། ། ཇི་ལྟར་དེ་ལ་གེགས་ཞེས་བྱ། ། དུས་སུ་ཕྱིན་པའི་སློང་མོ་པས། ། སྦྱིན་པའི་གེགས་བྱེད་ཡོད་མ་ཡིན། ། ཞེས་གསུངས་སོ། ། གཉིས་པ་ནི། སེམས་ཅན་གཞན་གྱི་སྡུག་བསྔལ་མ་ལུས་པ་དག་དང་དུ་བླང་བར་བགྱིའོ། ། དགོས་པ་ཅིའི་ཆེད་དུ་ན། རྒྱལ་བའི་སྲས་ཀྱི་སྤྱོད་པ་སྒྲུབ་པའི་ཕྱིར་དུའོ། །
དེའི་འབྲེལ་ཡང༌། སྤྱོད་འཇུག་ལས། བདག་བདེ་གཞན་གྱི་སྡུག་བསྔལ་དག ། ཡང་དག་བརྗེ་བ་མ་བྱས་ན། ། སངས་རྒྱས་ཉིད་དུ་མི་འགྲུབ་ཅིང༌། ། འཁོར་བ་ན་ཡང་བདེ་བ་མེད། ། ཅེས་འབྱུང་བ་ལྟར་རོ། ། གསུམ་པ་ནི། བདག་གི་སེམས་ལ་སྐད་ཅིག་ཙམ་ཡང་ནི། ། སོམ་ཉིའི་དཔྱང་ཐག་གཡོ་བར་མ་གྱུར་ཅིག །
སོམ་ཉི་ཟ་བའི་ཡུལ་གང་ལ་ཞེ་ན། ཆོས་པའི་ཆོས་ལ་ཡང་ངོ༌། ། དེ་ལ་སོམ་ཉི་འབྱུང་བའི་རྒྱུ་མཚན་ནི། སྔོན་ཆད་རྙེད་མ་མྱོང་བ་དང༌། ཤིན་ཏུ་ཟབ་པ་དང༌། རིགས་པའི་མཆོག་ཡིན་པའོ། ། དེ་ཡང་ཇི་སྐད་དུ། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། བདུད་རྩི་ལྟ་བུའི་ཆོས་ཤིག་བདག་གིས་ཐོབ། ། སུ་ལ་བསྟན་ཀྱང་གོ་བར་མི་ནུས་པས། །
ཞེས་འབྱུང་བ་ལྟར་རོ། ། བཟོད་པ་གསུམ་གྱི་ནང་ནས་མཆོག་ཏུ་གྱུར་པ་ནི་ཆོས་ལ་ངེས་པར་རྟོག་པའི་བཟོད་པ་ཞེས་བྱ་བ་འདི་ཉིད་ཡིན་ལ། དེ་ལའང་ཆུང་ངུ་དང༌། འབྲིང་དང༌། ཆེན་པོའི་དབྱེ་བས་གསུམ་དུ་བཤད་ཅིང༌། གང་ལ་བཟོད་པའི་ཆོས་ནི་སྟོང་པ་ཉིད་ཅེས་བྱ་བ་དེ་ཡིན་ལ། དེ་ལའང་བདག་མེད་པ་གསུམ་རྟོགས་པའི་དབྱེ་བས་གསུམ་མོ། ། གཉིས་པ་ལ་གཉིས་ཏེ། ཐུན་མོང་གི་བཟོད་པ་ངོས་བཟུང༌། བྱང་ཆུབ་སེམས་དཔའི་བཟོད་པ་མཆོག་ཉིད་དུ་བསྟན་པའོ། །
དང་པོ་ནི། རྒྱན་ལས། མི་མཇེད་ཇི་མི་སྙམ་ཤེས་དང༌། ། སྙིང་རྗེ་ཆོས་ལ་བརྟེན་པའི་ཕྱིར། ། ཕན་ཡོན་ལྔ་ནི་ཡང་དག་བཤད། ། དེ་ནི་གཉིས་ཀྱི་དོན་བྱེད་དེ། ། དཀའ་ཐུབ་གཙོ་དང་ཀུན་ཏུ་ལྡན། ། དེ་ལ་དེ་ནི་རྣམ་གསུམ་འདོད། ། བཟོད་པ་དེ་འདྲར་ཡོངས་ཤེས་ནས། ། མཁས་པ་ཡང་དག་སྒྲུབ་པར་བྱེད། །
ཅེས་ངོ་བོ་དང༌། རྒྱུ་དང༌། འབྲས་བུ་དང༌། ལས་དང༌། ལྡན་པ་དང༌། འཇུག་པ་དྲུག་གི་སྒོ་ནས་ངོས་བཟུང་བ་ཡིན་ནོ། ། གཉིས་པ་ནི། ཇི་སྐད་དུ། བཟོད་པ་རྟེན་དང་གཞི་དང་ནི། ། ཞེས་སྔ་མ་སྦྱིན་པའི་སྐབས་དང་འདྲ་བར་བཤད་དོ། །
བཞི་པ་བརྩོན་འགྲུས་ཀྱི་ཕར་ཕྱིན་དམ་བཅའ་བ་ལ་གཉིས་ཏེ། གཞུང་དོན་སོ་སོར་བཤད་པ་དང༌། བྱང་སེམས་ཀྱི་བརྩོན་འགྲུས་ངོས་བཟུང་བའོ། ། དང་པོ་ལ་གཉིས་ཏེ། རྟག་པར་སྦྱོར་བའི་བརྩོན་འགྲུས་དང༌། གུས་པར་སྦྱོར་བའི་བརྩོན་འགྲུས་སོ། ། དང་པོ་ནི། བྱང་སེམས་བདག་ནི་དུས་སྐད་ཅིག་ཙམ་ཡང་ལས་སུ་བྱ་བ་དགེ་བ་རྒྱ་ཆེན་པོ་བགྱིད་པར་མི་འགྱུར་བར་ནི་མ་གྱུར་ཅིག དགོས་པ་ཅིའི་ཆེད་དུ་ན། འགྲོ་བ་ཀུན་ལ་དམན་པ་ལྷུར་ལེན་པའི་ཆེད་དུའོ། །
དུས་ཇི་ཙམ་གྱི་བར་དུ་ཞེ་ན། སྐྱེ་བ་དང༌། ཚེ་རབས་ནས་ཚེ་རབས་སུ་སྟེ། བསྐལ་བ་གྲངས་མེད་པ་གསུམ་དུའོ། ། དེ་ཡང་རྒྱན་ལས། ཚོགས་ལམ་ནས་ས་བཅུ་པའི་བར་ཐམས་ཅད་བརྩོན་འགྲུས་ཀྱི་དབྱེ་བར་བཤད་པ་ཡིན་ཏེ། ཇི་སྐད་དུ། དེ་ཉིད་ལས། གཞན་ཡང་ཉམས་དང་འཕེལ་བའི་བརྩོན་འགྲུས་དང༌། ། ཐར་པའི་དབང་དང་མི་མཐུན་ཕྱོགས་སྤངས་གཞན། །
དེ་ཉིད་རབ་ཞུགས་ཡོངས་སུ་སྒྱུར་བྱེད་དང༌། ། བརྩོན་འགྲུས་དོན་ཆེན་པོ་ཡང་གཞན་དུ་བརྗོད། ། ཅེས་ཡང་དག་སྤོང་བ་ནས། དབང་པོ་དང༌། སྟོབས་དང༌། བྱང་ཆུབ་ཡན་ལག་དང༌། ཕ་རོལ་ཏུ་ཕྱིན་པ་བཅུ་མཐར་སོན་པ་དང་སྦྱར་ནས་བཤད་པ་དེ་ནི་རྟག་སྦྱོར་གྱི་དབང་དུ་བྱས་པ་ཡིན་ནོ། ། གཉིས་པ་གུས་སྦྱོར་གྱི་བརྩོན་འགྲུས་ནི། མདོ་སྡེའི་རྒྱན་ལས་ལྔར་བཤད་པ་ཡིན་ཏེ། ཇི་སྐད་དུ།
ཐོག་མར་གོ་ཆའི་བརྩོན་འགྲུས་དེ་ནས་ནི། ། ཚུལ་བཞིན་རབ་ཞུགས་སྦྱོར་བའི་བརྩོན་འགྲུས་ཏེ། ། མ་ཞུམ་མི་འཁྲུགས་ཆོག་མི་ཤེས་བརྩོན་འགྲུས། ། རྣམ་པ་ཐམས་ཅད་སངས་རྒྱས་རྣམས་རབ་གསུངས། ། ཞེས་བཤད་པ་དང་གཞུང་འདི་དག་སྦྱར་བར་བྱ་བ་ལས། དང་པོ་མ་ཞུམ་པའི་བརྩོན་འགྲུས་དམ་བཅའ་བ་ལ་གཉིས་ཏེ། སེམས་ཅན་གཞན་གྱི་བྱ་བའི་ཁུར་ཐམས་ཅད་རང་གིས་འཁུར་བར་དམ་བཅའ་བ་དང༌། དེས་ཀྱང་དེ་དག་རང་ལ་བསྐུར་བར་སྨོན་པའོ། ། དང་པོ་ནི། བྲན་དང་འདྲ་བར་འགྲོ་བ་ཐམས་ཅད་ཀྱི་བགྱི་བ་མ་ལུས་པ་རྣམས་སྒྲུབ་པར་བགྱིད་དོ། །
ཅིང་ཞེས་པ་ནི། དོན་འོག་མ་བསྡུད་པའོ། ། གཉིས་པ་ནི། འགྲོ་བ་ཀུན་གྱི་བགྱི་བའི་ཁུར་མཐའ་དག་བདག་ལ་སྤངས་ཤིང་བསྐུར་ནས། སེམས་ཅན་གཞན་རྣམས་ནི་བྱ་བ་གང་གིས་ཀྱང་བྲེལ་བ་མེད་པར་བདེ་བར་གནས་པར་ཤོག་ཅིག སྦྱོར་བའི་བརྩོན་འགྲུས་ཀྱི་དབང་དུ་བྱས་པ་ལ། ལུས་དང༌། ངག་དང༌། སེམས་ཀྱི་དབང་དུ་བྱས་པའི་དབྱེ་བ་རྣམ་པ་གསུམ་སྟོན་པ་ནི། ལུས་ནི་གཞན་གྱི་བྲན་བགྱིད་པའི་དབང་དུ་འགྱུར་བ་དང༌།
ཚིག་གིས་ནི་གཞན་ལ་སྟོན་པ་ལ་དགའ་བའི་དང༌། བྱང་སེམས་བདག་གི་ཡིད་ཀྱང་རྟག་ཏུ་སེམས་ཅན་གཞན་རྣམས་ལ་ཕན་པར་སེམས་པའི་དབང་ཉིད་དུ་འགྱུར་བར་ཤོག་ཅིག་ཅེས་པའོ། ། མདོ་སྡེའི་རྒྱན་དུ་ནི། བརྩོན་འགྲུས་བདུན་གྱི་དབྱེ་བ་བཤད་པ་ན། ལུས་དང་སེམས་ཀྱི་བརྩོན་འགྲུས་གཉིས་བཤད་ལ། ངག་གི་བརྩོན་འགྲུས་ལོགས་སུ་ཕྱེ་བ་མེད་དོ། ། མི་འཁྲུགས་པའི་བརྩོན་འགྲུས་ཀྱི་དབང་དུ་བྱས་པ་ནི། གལ་ཏེ་དམྱལ་བར་བསྐལ་པ་གྲངས་མེད་པར་གཅིག་པུར་སྡུག་བསྔལ་ཉམས་སུ་མྱོང་དགོས་པར་གྱུར་ན་ཡང༌། འོན་ཀྱང་སེམས་ཀྱི་སྐྱོ་བ་དག་ནི་མ་མཆིས་པར་སེམས་ཅན་ཡོངས་སུ་སྨིན་པར་བགྱིད་པར་ཤོག ཅེས་པའོ། །
དོན་དེ་ཡང་མདོ་སྡེའི་རྒྱན་ལས། བྱང་ཆུབ་སེམས་དཔའི་སྦྱིན་པ་ནི། ། སེམས་ཅན་གཅིག་བདེ་བསྐལ་མང་དུ། ། གནོད་པ་བྱེད་ཀྱང་དགར་འགྱུར་ན། ། དེ་ལས་བཟློག་པ་སྨོས་ཅི་དགོས། ། ཞེས་པ་ལྟར་རོ། ། གོ་ཆའི་བརྩོན་འགྲུས་ཀྱི་དབང་དུ་བྱས་པ་ནི། འགྲོ་བ་རིགས་ཅན་གསུམ་པོ་ཡོངས་སུ་སྨིན་པར་བགྱིད་པའི་གོ་ཆ་འདི་ཉིད་བགོ་བར་བགྱིའོ། ། དགོས་པ་ཅིའི་སླད་དུ་ན། ལུས་ཅན་རྣམས་ནི་འདུལ་བར་འགྱུར་བའི་སླད་དུའོ། །
གང་གིས་སྒོ་ནས་འདུལ་ན། ཅི་ནས་གཞན་དོན་སྒྲུབ་པའི་རིམ་པ་གོང་དུ་བཤད་མ་ཐག་པ་འདི་ཉིད་ཀྱི་སྒོ་ནས་སོ། ། ཞར་ལ་གདུལ་བྱ་འདུལ་བའི་ཚུལ་ནི། སློབ་དཔོན་དཔའ་བོས་སྟོན་པའི་བསྟོད་པ་བརྒྱ་ལྔ་བཅུ་པ་ལས། ཁྱོད་ནི་རྔན་འཐེན་བགྱིད་ལ་བསྐུལ། ། ཆོམ་རྐུན་བགྱིད་ལ་ཚར་ཡང་གཅོད། ། གྱ་གྱུ་ཅན་རྣམས་རྣལ་དུ་འགོད། ། དལ་བུས་འཁོར་ལ་གཞན་བསྐུལ་འདེབས། ། དུལ་བ་རྣམས་ནི་ལམ་ལ་སྦྱོར། ། དམུ་རྒོད་རྣམས་ལ་བཏང་སྙོམས་མཛད། །
དེ་སླད་སྐྱེས་བུ་འདུལ་བ་ནི། ། ཁ་ལོ་སྒྱུར་བ་བླ་མེད་ཁྱོད། ། ཅེས་འབྱུང་བ་ལྟར་རོ། ། ཆོག་མི་ཤེས་པའི་བརྩོན་འགྲུས་ཀྱི་དབང་དུ་བྱས་པ་ནི། ལེ་ལོ་མ་མཆིས་པའི་སྤྲོ་བ་བགྱིད་པར་ཤོག་ཅིག དགོས་ཅིའི་ཆེད་དུ་ན། སངས་རྒྱས་ཀྱིས་ལེགས་པར་གསུངས་པའི་ཚིག་གཅིག་ཙམ་ཡང་མཉན་པའི་ཆེད་དུ་ནིའོ། ། ཚུལ་ཇི་ལྟར་ན། མེའི་མདག་མས་བར་མཚམས་མ་མཆིས་པའི་འོབས་རྣམས་གང་བ་བརྒལ་ནས་ཀྱང་ངོ༌། ། དོན་འདི་ཡང་མདོ་སྡེ་དྲིན་ལན་བསབ་པར།
རང་རེའི་སྟོན་པ་སྔོན་རྒྱལ་པོར་གྱུར་པ་ན། ཇི་སྐད་དུ། སྐྱེ་བ་ཡོད་ན་འཆི་བ་ཡོད། ། འགོག་པ་འདི་ནི་བདེ་བ་ཡིན། ། ཞེས་ལེགས་པར་བཤད་པ་འདི་ཁོ་ན་མཉན་པའི་ཆེད་དུ་ལུས་ལ་མར་མེ་འབར་བ་སྟོང་བཙུད་པ་ལྟ་བུའོ། ། གཉིས་པ་ལ་སྔར་ལྟར་གཉིས། དང་པོ་ནི། རྒྱན་ལས། དགེ་ལ་ཡང་དག་སྤྲོ་བ་དང༌། ། དད་དང་འདུན་ལ་བརྟེན་པ་དང༌། །
དྲན་སོགས་ཡོན་ཏན་འཕེལ་བྱེད་དང༌། ། ཀུན་ནས་ཉོན་མོངས་གཉེན་པོ་དང༌། ། མ་ཆགས་ལ་སོགས་ཡོན་ཏན་ལྡན། ། དེ་དག་ལ་ནི་དེ་རྣམས་བདུན། ། བརྩོན་འགྲུས་དེ་འདྲར་ཡོངས་ཤེས་ནས། ། མཁས་པས་ཡང་དག་སྒྲུབ་པར་བྱེད། ། ཅེས་གསུངས་ལ། བདུན་གྱི་གྲངས་ནི་བསླབ་པ་གསུམ་ལ་སྤྲོ་བ་རྣམ་པ་གསུམ་དང༌། ལུས་དང་སེམས་ཀྱི་བརྩོན་འགྲུས་གཉིས་དང༌། གུས་སྦྱོར་དང༌།
རྟག་སྦྱོར་གྱི་དབྱེ་བ་གཉིས་རྣམས་ལ་བཤད་དོ། ། གཉིས་པ་ནི། བརྩོན་འགྲུས་རྟེན་དང་གཞི་དང་ནི། ། ཞེས་སོགས་སྔ་མ་ལྟར་གསུངས་སོ། ། བསམ་གཏན་གྱི་ཕར་ཕྱིན་དམ་བཅའ་བ་ལ། འཁོར་འདས་དང་མཐུན་པའི་བསམ་གཏན་སྤང་བྱར་བསྟན་པ། སེམས་ཅན་དོན་བྱེད་ཀྱི་བསམ་གཏན་བླང་བྱར་བསྟན་པའོ། ། དང་པོ་ལ་གཉིས་ཏེ། མཉམ་གཞག་གི་སེམས་སྒྲུབ་པའི་རིམ་པའི་རིམ་པ་བཤད། དེའི་འབྲས་བུ་ཁམས་གོང་མ་ལ་ཞེན་པ་དགག་པ་དང༌།
མྱ་ངན་ལས་འདས་པའི་རྒྱུར་ཡང་བསྒོམ་བྱ་མ་ཡིན་པའོ། ། དང་པོ་ལ་གཉིས་ཏེ། ཞི་གནས་ཁྱད་པར་ཅན་ངོས་བཟུང༌། དེས་རྣམ་གཡེང་འདུལ་བའི་ཚུལ་བཤད། ཞི་གནས་དེ་འདོད་པའི་ཆགས་བྲལ་ལ་རག་ལས་པར་བསྟན་པའོ། ། དང་པོ་ནི། སེམས་རྩེ་གཅིག་ཏུ་གནས་པ་ཡིས་ཟག་པ་མེད་པའི་དགའ་བར་འགྱུར་བ་དག་ཏུ་གོམས་པར་བགྱིའོ། ། གང་གི་སྒོ་ནས་ཤེ་ན། རབ་ཏུ་གནས་པ་མཐར་ཕྱིན་པ་སྟེ་བསམ་གཏན་བཞི་པའི་རབ་མཐར་གྱུར་པའི་གནས་ཀྱིས་སོ། ། དེ་སྐད་དུ་ཡང༌།
རྒྱན་ལས། བསམ་གཏན་བཞི་པ་ཤིན་ཏུ་དག་ཐོབ་ནས། ། ཞེས་སོ། ། འདི་ནི་སེམས་གནས་པ་མཆོག་ཏུ་གྱུར་པ་ཡིན་པའི་རྒྱུ་མཚན་གྱིས། རྣམ་ཐར་དང༌། ཟད་པར་དང༌། ཟིལ་གནོན་དང༌། སྟོབས་ལ་སོགས་པའི་ཡོན་ཏན་ཐམས་ཅད་འདི་ལ་བརྟེན་ནས་སྒྲུབ་དགོས་པར་ས་སྡེ་ནས་འབྱུང་ལ། གཞུང་འདིར་དགའ་བར་འགྱུར་བ་དག་ཏུ་གོམས་པར་གྱིས་ཞེས་པ་ཡང་ཡོན་ཏན་དེ་དག་ལ་བཤད་ན་འབྱོར་བ་ཡིན་ནོ། ། རབ་ཀྱི་མཐར་ཕྱིན་དེ་ཇི་ལྟར་སྒྲུབ་ཅེ་ན།
བསམ་གཏན་དང་གཟུགས་མེད་ཀྱི་ཏིང་ངེ་འཛིན་མཐའ་དག་གི་རྣམ་པར་སྨིན་པའི་འབྲས་བུ་སྐྱེ་བའི་གནས་སྐབས་ལ་དགའ་བ་དང་དོན་དུ་གཉེར་བ་སྤངས་ནས་ནིའོ། ། དེ་ཡང་འདི་ལྟར། སྤྱིར་བསམ་གཏན་དང་གཟུགས་མེད་ཀྱི་སྙོམས་པར་འཇུག་པ་རྣམས་ལ་ཞུགས་པའི་དགོས་པ་ནི། མི་མཐུན་ཕྱོགས་སྤོང་བ་དང༌། མཐོང་བའི་ཆོས་ལ་བདེ་བར་གནས་པ་དང༌། ཡོན་ཏན་མངོན་དུ་བྱེད་པ་དང༌། ཁམས་གོང་མ་དག་ཏུ་སྐྱེ་བ་ལེན་པའི་ཕྱིར་ཡིན་ལ། འདིར་བྱང་ཆུབ་སེམས་དཔའ་རྣམས་ཕྱི་མ་ནི་དོན་དུ་གཉེར་བྱ་མ་ཡིན་ཏེ། ཇི་སྐད་དུ། མངོན་པར་རྟོགས་པའི་རྒྱན་ལས།
ཡན་ལག་ཡོངས་སུ་ཟད་པ་དང༌། ། ཞེས་འབྱུང་བ་ལྟར། གཞུང་འདིར་ཡང་འབྲས་བུ་སྐྱེ་བ་ལ་དགའ་བ་སྤང་བར་བཤད་པས་སོ། ། གཞན་གསུམ་པོ་རྣམས་ནི་འདིར་དོན་དུ་གཉེར་བྱ་ཡིན་ཏེ། ཞི་གནས་ཀྱི་སྙོམས་པར་འཇུག་པ་དག་རྒྱུད་ལ་སྐྱེད་པའི་དགོས་པ་ནི་གཞན་གྱི་དོན་ཡིན་ལ། དེ་སྒྲུབ་པ་ལ་ནི་གསུམ་པོ་དེ་ངེས་པར་ཡན་ལག་ཏུ་དགོས་པའི་ཕྱིར་རོ། ། གཉིས་པ་ནི། འདུལ་བར་བགྱིའོ། ། གང་ན་སེམས་ཀྱི་གླང་པོ་ཆེ་ཤིན་ཏུ་གདུལ་བར་དཀའ་བ་དེའོ། ། དཀའ་བ་ཅི་ཞེ་ན།
འབད་མི་དགོས་པར་རང་བཞིན་གྱིས་གཡོ་བའི་རྒྱུ་མཚན་གྱིས་སོ། ། གང་དུ་གཡོ་ཞེ་ན། ལོག་པའི་ལམ་བཟུང་འཛིན་གཉིས་པོ་གང་རུང་དུ་ཞུགས་ཤིང་ཤེས་པ་རྣམས་ནིའོ། ། འདི་ཡང་མདོ་ལས། སེམས་འདུལ་བས་ནི་ལེགས་པ་སྟེ། ། སེམས་འདུལ་བས་ནི་བདེ་བ་འདྲེན། ། ཞེས་གསུངས་ལ། དེ་ཇི་ལྟར་འདུལ་བའི་ཚུལ་ཡང༌། གཙུག་ན་རིན་པོ་ཆེའི་མདོ་ལས་གསུངས་ཏེ། ཇི་སྐད་དུ།
དེ་སེམས་ཀུན་ཏུ་ཚོལ་བ་ན། ནང་ན་ཡང་དག་པར་རྗེས་སུ་མི་མཐོང༌། ཕྱི་རོལ་ན་ཡང་དག་པར་རྗེས་སུ་མི་མཐོང༌། ཕུང་པོ་དང༌། ཁམས་དང༌། སྐྱེ་མཆེད་རྣམས་ལ་ཡང་དག་པར་རྗེས་སུ་མི་མཐོང༌། འདི་ལྟ་སྟེ་དཔེར་ན། རལ་གྲིའི་སོ་དེ་ཉིད་བཅད་པར་མི་ནུས་པ་དང༌། སོར་མོའི་རྩེ་མོ་དེ་ཉིད་ལ་རེག་པར་མི་ནུས་པ་བཞིན་དུ། སེམས་དེ་ཉིད་ཀྱིས་ཀྱང་དེ་ཉིད་མཐོང་བར་མི་ནུས་སོ། །
འདི་ལྟར་རྩེ་གཅིག་པ། མི་འཕྲོ་བ། རྣམ་པར་མི་འཕྲོ་བ། ཞི་གནས་ལ་རྩེ་གཅིག་ལ། གཡེང་བ་མེད་པ་འདི་ནི་སེམས་གནས་པའོ། ། ཞེས་གསུངས་པ་དང༌། བློ་གྲོས་མི་ཟད་པའི་མདོ་ལས་ཀྱང༌། ཇི་སྐད་དུ། བདག་གིས་རྣམ་པར་བསྒྲུབ་པར་བྱ་བ་ལ་བརྩོན་པར་བྱ་སྟེ། སེམས་ཀྱི་ཆོས་ཉིད་དེ་ཡང་མི་འདོར་རོ། །
དེ་ལ་སེམས་ཀྱི་ཆོས་ཉིད་ནི་གང༌། རྣམ་པར་སྒྲུབ་པ་ནི་གང་ཞེ་ན། སེམས་ནི་སྒྱུ་མ་ལྟ་བུ་སྟེ། འདི་ལ་གང་ཡང་སྦྱིན་པ་མེད་པ་དེ་ནི་སེམས་ཀྱི་ཆོས་ཉིད་ཅེས་བྱའོ། ། གང་ཡང་བདོག་པ་ཐམས་ཅད་ཡོངས་སུ་བཏང་སྟེ། སངས་རྒྱས་ཀྱི་ཞིང་ཐམས་ཅད་ཡོངས་སུ་དག་པར་བྱ་བའི་ཕྱིར་ཡོངས་སུ་བསྔོ་བ་འདི་ནི། རྣམ་པར་སྒྲུབ་པ་ཞེས་བྱའོ། ། ཞེས་གསུངས་པ་དང༌། ཡུམ་ལས་ཀྱང༌། སེམས་ལ་སེམས་མ་མཆིས་ཏེ།
སེམས་ཀྱི་རང་བཞིན་ནི་འོད་གསལ་བའོ། ། ཞེས་གསུངས་པས་ན། གཟུང་འཛིན་གྱི་རྒྱུ་བ་གཉིས་དྲན་པ་དང་ཤེས་བཞིན་གྱིས་བཀག་པའི་སྒོ་ནས། ཆོས་ཉིད་ཀྱི་སེམས་ཞེས་བྱ་བ་རང་བཞིན་གྱིས་འོད་གསལ་བ་དེ་ཉིད་ལ་མཉམ་པར་བཞག་ན་སེམས་དུལ་བ་ཞེས་བྱ་ལ། དེ་ཉིད་ལ་ཞི་གནས་ཞེས་ཀྱང་བྱ་སྟེ། མདོ་སྡེའི་རྒྱན་ལས། སེམས་ལ་སེམས་ནི་འཇོག་ཕྱིར་དང༌། ། ཆོས་རབ་རྣམ་པར་འབྱེད་པའི་ཕྱིར། ། ཞི་གནས་དང་ནི་ལྷག་མཐོང་ཡིན། ། ཞེས་གསུངས་སོ། །
གསུམ་པ་ནི། ཇི་སྐད་དུ། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཇོམས་པར་ཤེས་བྱས་ནས། ། ཐོག་མར་ཞི་གནས་བཙལ་བྱ་དེ་ཡང་ནི། ། འཇིག་རྟེན་ཆགས་པ་མེད་ལ་མངོན་དགས་འགྲུབ། ། ཅེས་འབྱུང་བ་ལྟར། བཤད་མ་ཐག་པའི་ཞི་གནས་མངོན་དུ་བྱེད་པ་ནི། འདོད་པའི་ཁམས་ལ་ཆགས་པ་དང་བྲལ་བ་ཉིད་སྔོན་དུ་འགྲོ་དགོས་སོ། ། ཞེས་འཆད་པ་ནི།
བྱང་སེམས་བདག་གི་ཡིད་ནི་འདོད་པའི་ཁམས་ཀྱི་རང་བཞིན་ལ་མི་གཙང་བ་བཞིན་དུ་ལྟོས་པ་མེད་པར་ཤོག་ཤིག དེ་ཇི་ལྟ་བུ་ཞེ་ན། ལྷའི་དབང་པོ་སྟེ། གཙོ་བོ་སུམ་ཅུ་རྩ་གསུམ་པོ་དག་དང༌། མིའི་གཙོ་བོ་འཁོར་ལོ་སྒྱུར་བའི་རྒྱལ་པོ་ཡི་འབྱོར་བ་སྡིག་པ་དང་མ་འདྲེས་པས་ན། དམ་པ་དང༌། གྱ་ནོམ་པས་ན་མཆོག་ཏུ་གྱུར་པ་དག ཇི་སྙེད་མཆིས་པ་རྣམས་ལ་ཡང་ངོ༌། ། རྒྱུད་བླ་མར། མི་གཙང་བ་ལ་དྲི་ཞིམ་མེད་བཞིན་འགྲོ་ལྔ་དག་ན་བདེ་བ་མེད། །
ཅེས་གསུངས་སོ། ། གཉིས་པ་ནི། དེ་ལྟ་མོད་ཀྱི་ཁམས་གོང་མའི་བདེ་བ་བླང་ངོ་སྙམ་ན། བྱང་སེམས་བདག་ནི་སྲིད་པར་རྒྱུ་བ་མཐའ་དག་ལ་ཡིད་དགའ་བར་མ་གྱུར་ཅིག དེའི་ཤེས་བྱེད་ཀྱི་གཏན་ཚིགས་ནི། འདུ་བྱེད་ཀྱི་སྡུག་བསྔལ་ལས་མ་འདས་པའི་ཕྱིར། དཔེ་ནི་ལྕགས་ཀྱི་ཁང་པ་འབར་བ་དེར་གནས་ན་སྡུག་བསྔལ་གྱི་སྡུག་བསྔལ་ལས་མ་འདས་པ་དང་འདྲའོ། ། གཉིས་པ་ནི། འོ་ན་ཁམས་གསུམ་པོ་དག་ཏུ་སྐྱེ་བ་ལེན་པར་མི་བྱེད་དམ་ཞེ་ན། སྙིང་རྗེ་དང་སྨོན་ལམ་གྱིས་དྲངས་ནས།
སེམས་ཅན་གཞན་ལ་སྨན་པ་དག་བགྱིད་པའི་རྗེས་སུ་མཐུན་པར་སྐྱེ་བ་ལེན་པར་ཤོག་ཅིག དེ་སྐད་དུ་ཡང༌། རྒྱུད་བླ་མར། སྐྱེ་སོགས་ཕོངས་དང་བྲལ་ཡང་དེ་ཡི་རྒྱུས། ། བློ་ལྡན་འགྲོ་ལ་སྙིང་རྗེ་བསྐྱེད་ཕྱིར་བརྟེན། ། ཞེས་འབྱུང་བ་ལྟར་རོ། ། གཉིས་པ་ནི། ཁམས་གསུམ་ལ་ཞེན་པ་མ་མཆིས་པའི་ཞི་གནས་དེས་ལས་སུ་བྱ་བ་ཅི་ཞིག་བགྱི་ཞེ་ན། མངོན་ཤེས་ལ་སོགས་པའི་ཡོན་ཏན་ཁྱད་པར་ཅན་མངོན་དུ་བྱས་ནས་སེམས་ཅན་གྱི་དོན་བསྒྲུབ་པར་བགྱིའོ། ། ཞེས་སྟོན་པ་ནི།
རིགས་ཅན་གསུམ་གྱིས་བསྡུས་པའི་འགྲོ་བ་གསུམ་པོ་མ་ལུས་པ་དག་ལ་གནས་སྐབས་སུ་མཐོང་བའི་ཆོས་ལ་བདེ་བར་གནས་པ་གྱ་ནོམ་པ་བསྒྲུབས་ནས། མཐར་ཐུག་རང་རང་གི་ཐེག་པའི་རྩེ་མོར་བྱང་ཆུབ་པ་རབ་ཏུ་སྩལ་ཏོ། ། བྱེད་པ་པོ་གང་གིས་ན། འགྲོ་བའི་མགོན་པོ་སངས་རྒྱས་ཀྱི་སྲས་པོ་བྱང་ཆུབ་སེམས་དཔའ་ཐམས་ཅད་ཀྱིས་སོ། ། ཇི་ལྟར་དུ་ན། དཔའ་བར་འགྲོ་བ་དག་དང༌། ནམ་མཁའ་མཛོད་དང༌། དྲི་མ་མེད་པ་ལ་སོགས་པའི་མིང་ཅན། ཤེར་ཕྱིན་གྱི་མདོར་བརྒྱ་དང་ཉི་ཤུ་གསུངས་པ་ལྟ་བུ་མ་ལུས་པ་ཐོབ་པར་བགྱིས་ནས་སོ། ། ཅིའི་ཕྱིར་དཔའ་བར་འགྲོ་བ་ཞེས་བྱ་ཞེ་ན།
ཏིང་ངེ་འཛིན་གང་ཞིག་ལ་ནི་དབང་འབྱོར་བ་བརྙེས་པ་ན། སེང་གེ་རྣམ་པར་བསྒྱིངས་པ་ལྟ་བུའི་མིང་ཅན་དུ་གྱུར་པ་བསམ་གྱིས་མི་ཁྱབ་པའི་སྒོ་ནས་དཔའ་བོའི་རོལ་པ་སྣ་ཚོགས་མཛད་པ་ཡི་ཕྱིར་ན་དེ་ཞེས་བྱའོ། ། མདོར་ན། ཡུམ་གྱི་མདོར། སེང་གེ་རྣམ་པར་བསྒྱིངས་པའི་ཏིང་ངེ་འཛིན་ཞེས་གསུངས་པ་དེ་དང༌། དཔའ་བར་འགྲོ་བའི་ཏིང་ངེ་འཛིན་ཞེས་གསུངས་པ་དེ་ནི་དོན་གཅིག་ཏུ་འཆད་པ་ཡིན་ལ། ངོ་བོ་ནི་ཤེས་རབ་ཀྱི་ཕར་ཕྱིན་ཡང་ཕར་ཕྱིན་དྲུག་ལྡན་དུ་ཉམས་སུ་ལེན་པའི་དུས་ཀྱི་བསམ་གཏན་གྱི་ཕར་ཕྱིན་དེ་ཉིད་དོ། ། གཞུང་འདིས་བསྟན་པའི་བསམ་གཏན་ནི་གསུམ་དུ་འདུ་སྟེ། འཁོར་བའི་སྲེད་པ་དང་མཚུངས་པར་ལྡན་པ་འཇིག་རྟེན་པའི་བསམ་གཏན། མྱང་འདས་ལ་སྲེད་པ་དང་མཚུངས་པར་ལྡན་པ་ཉན་རང་གི་བསམ་གཏན།
མཐའ་གཉིས་ལ་མི་གནས་པ་བྱང་ཆུབ་སེམས་དཔའི་བསམ་གཏན་ཏེ། འདིར་སྨོན་ལམ་གྱི་སྒོ་ནས་དམ་བཅའ་བ་ནི་ཕྱི་མ་དེ་ཁོ་ནའོ། ། དེ་ཡང་སེམས་ཅན་གྱི་དོན་རྒྱ་ཆེན་པོ་སྒྲུབ་པ་ནི་བསམ་གཏན་ལ་རག་ལས་པ་ཡིན་ཏེ། མདོ་སྡེའི་རྒྱན་ལས། མངོན་པར་ཤེས་པ་དྲུག་དང་རིག་པ་གསུམ། ། རྣམ་ཐར་བརྒྱད་དང་དེ་བཞིན་ཟིལ་གནོན་བརྒྱད། ། ཟད་པར་སྐྱེ་མཆེད་བཅུ་དང་ཏིང་ངེ་འཛིན། ། དཔག་ཏུ་མེད་པར་གཏན་པ་ཐོབ་པའི་མཐུ། ། ཞེས་འབྱུང་བ་ལྟར་རོ། ། གཉིས་པ་ལ་ཡང་སྔར་ལྟར་གཉིས་ལས།
དང་པོ་ནི། རྒྱན་ལས། སེམས་ནི་ནང་དུ་གནས་པ་དང༌། ། དྲན་དང་བརྩོན་འགྲུས་ལ་བརྟེན་པ། ། བདེ་བ་སྐྱེད་པར་བྱེད་པ་དང༌། ། མངོན་ཤེས་གནས་ལ་དབང་སྒྱུར་བ། ། ཆོས་རྣམས་ཀྱི་ནི་གཙོ་བོ་སྟེ། ། དེ་དག་ལ་ཡོད་དེ་རྣམ་གསུམ། ། བསམ་གཏན་དེ་འདྲར་ཡོངས་ཤེས་ནས། ། མཁས་པས་ཡང་དག་སྒྲུབ་བར་བྱེད། །
ཅེས་སོ། ། གཉིས་པ་ནི། བསམ་གཏན་རྟེན་དང་གཞི་དང་ནི། ། ཞེས་སོགས་སྔ་མ་བཞིན་ནོ། ། དྲུག་པ་ཤེས་རབ་ཀྱི་ཕར་ཕྱིན་དམ་འཆའ་བ་ལ་གཉིས་ཏེ། རང་གིས་ཐོབ་པར་དམ་བཅའ་བ་དང༌། གཞན་ལ་སྟོན་པར་དམ་འཆའ་བའོ། ། དང་པོ་ལ་གསུམ་སྟེ། འཇིག་རྟེན་པའི་ཤེས་རབ་མངོན་ཏུ་བྱེད་པར་དམ་འཆའ་བ་དང༌། འཇིག་རྟེན་ལས་འདས་པ་ཆུང་ངུའི་ཤེས་རབ་ཐོབ་པར་དམ་འཆའ་བ་དང༌།
འཇིག་རྟེན་ལས་འདས་པ་ཆེན་པོའི་ཤེས་རབ་ཐོབ་པར་དམ་འཆའ་བའོ། ། དང་པོ་ནི། བཟོའི་གནས་མི་འདྲ་བ་བཅོ་བརྒྱད་ལྟ་བུ་དང༌། འཇིག་རྟེན་ལུགས་ཀྱི་བསྟན་བཅོས་སམ། ཡང་ན། རིག་པའི་གནས་སྒྲ་ཚད་དང༌། སྙན་དངགས་སྡེབ་སྦྱོར་ལ་སོགས་པ་དག་དང༌། སྒྱུ་རྩལ་རྒྱ་མཚོའི་ཚོགས་རྣམས་མཆོག་ཏུ་ཕ་མཐའ་མཆོག་ཏུ་ཕུལ་དུ་ཕྱིན་པར་ཤོག་ཅིག ཅེས་པའོ། ། བཟོ་དང་སྒྱུ་རྩལ་གྱི་རྣམ་གྲངས་ནི།
བྱེ་བྲག་རྟོགས་བྱེད་ལས་འདི་ལྟར་བཤད་དེ། སྒྱུ་རྩལ། ཡི་གེ ལག་རྩིས། གྲངས། རྩིས། འཛིན་སྟངས། ཐོར་ཚུགས། གོམ་སྟངས། ལྕགས་ཀྱུ་སྒྱུར་ཐབས།
རལ་གྲིའི་ཐབས། ཞགས་པ་གདབ་པ། མདའ་བོ་ཆེ་འཕེན་ཐབས། འཕོང་གི་སློབ་དཔོན་མདུན་དུ་བསྒྱུར་བ། ཕྱིར་བསྒྱུར་བ། མཆོངས་པ། གྱད་ཀྱི་འཛིན་སྟངས། བང༌། རྐྱལ་བ། བརྒལ་བ།
གླང་པོ་ཆེའི་གཉར་ཞོན་པ། རྟ་ལ་ཞོན་པ། ཞེས་སོགས་བཤད་ལ། འཇིག་རྟེན་ལུགས་ཀྱི་བསྟན་བཅོས་ཞེས་པའང༌། རིག་པའི་གནས་བཅོ་བརྒྱད་སྟོན་པ་སྟེ། སྒྲ་དང༌། གསོ་དཔྱད་དང༌། ཆོས་ལུགས་དང༌། རོལ་མོ་དང༌། འཁྲིག་ཐབས་དང༌།
སྐར་མའི་དཔྱད་དང༌། རྩིས་དང༌། མིག་འཕྲུལ་དང༌། སྔོན་གྱི་གཏམ་རྒྱུད་ལ་སོགས་པའོ། ། གཉིས་པ་ནི། སེམས་ཅན་ཐམས་ཅད་ཀྱི་ཚིག་གི་དོན་ཏེ། འཇིག་རྟེན་གྱི་གཞུང་ལུགས་མ་ལུས་པ་དག་རྟོགས་ཤིང༌། གཞན་ལ་སྟོན་པའི་ཚུལ་མཁས་པར་ཤོག འདི་ནི་ཀུན་རྫོབ་རྟོགས་པའི་ཤེས་རབ་སྟེ། འདི་ལ་མཁས་པར་གྱུར་པ་ན་ཐབས་ཀྱི་ཆ་ལ་མི་རྨོངས་པས།
བསོད་ནམས་ཀྱི་ཚོགས་ཀྱི་ཚུལ་དུ་གྱུར་པས་ན། འཇིག་རྟེན་ལས་འདས་པ་ཆུང་ངུའི་ཤེས་རབ་ཅེས་བྱའོ། ། ཡང་ན་རྐང་པ་འདིས། ཇི་སྐད་དུ། ལྷ་ཡི་སྐད་དང་ཀླུ་དང་གནོད་སྦྱིན་སྐད། ། ཅེས་སོགས་འབྱུང་བ་ལྟར། ཚིག་ཤེས་པའི་ཤེས་རབ་བསྟན་པ་ཡིན་ལ། རྐང་པ་འོག་མ་གཉིས་ཀྱིས་དོན་ཤེས་པའི་ཤེས་རབ་འཆད་པ་ཡིན་ནོ། ། འདི་ཡང་མདོ་སྡེའི་རྒྱན་དུ། ཆོས་ཤེས་པ་དང༌།
དོན་ཤེས་པ་ཞེས་པའི་ཐ་སྙད་འབྱུང་བ་དང༌། སོ་སོར་ཡང་དག་པར་རིག་པ་བཞིའི་ཚིགས་སོ་སོར་ཡང་དག་པར་རིག་པ་དང༌། དོན་སོ་སོར་ཡང་དག་པར་རིག་པ་ཞེས་འབྱུང་བ་དང་མཐུན་ནོ། ། གསུམ་པ་ནི། སངས་རྒྱས་ཀྱི་གསུང་རབ་ཀྱི་དབང་དུ་བྱས་པའི་ཚིག་དོན་མ་ལུས་པ་སྤྱོད་པའི་ཤེས་རབ་ནི། འཆལ་པ་དང་མ་འདྲེས་པས་ན་དྲི་མ་མེད་པ་དང༌། ཐོགས་པ་མེད་པར་འཇུག་པས་ན་རྣོན་པོ་དང༌། ཉི་ཚེ་བ་ཙམ་མ་ཡིན་པས་ན་དཔག་ཏུ་མེད་པ་ཐོབ་པར་ཤོག་ཅིག གཉིས་པ་གཞན་ལ་སྟོན་པར་དམ་འཆའ་བ་ལ་གཉིས་ཏེ། ཟབ་པའི་ཆོས་འཆད་པར་དམ་འཆའ་བ་དང༌།
རྒྱ་ཆེ་བའི་ཆོས་འཆད་པར་དམ་བཅའ་བའོ། ། དང་པོ་ནི། ནས་ཞེས་པ་རིམ་པར་སྟོན་པའི་ཚིག་སྟེ། དཔེར་ན། ཁྲུས་བྱས་ནས་ཟན་བཟའ་ཞེས་པ་བཞིན་ནོ། ། དེ་ཡང་འདི་ལྟར། སེམས་ཅན་རྣམས་ལ་བརྗོད་བྱ་ཤིན་ཏུ་ཟབ་ཅིང༌། རྗོད་བྱེད་རིག་པ་དང་ལྡན་པའི་ཐེག་པ་ཆེ་ཆུང་གི་ཆོས་རྣམས་ཀྱི་ནི་བགོ་བཤའ་རང་རང་གི་སྐལ་བ་དང་འཚམས་པར་བགྱིའོ། ། འདི་ཡང་ཇི་སྐད་དུ། རྒྱན་ལས།
དོན་ཤེས་དོན་སྟོན་རབ་ཏུ་བྱེད་པ་ངག་དང་ཚིག་རྣམས་དྲི་མེད་པས། ། ཞེས་འབྱུང་བ་དང་མཐུན་ནོ། ། གཉིས་པ་ནི། སངས་རྒྱས་ཀྱི་གསུང་རབ་དག་མཐར་ཕྱིན་པ་སྟེ་རྫོགས་པར་མ་རྟོགས་པའི་སེམས་ཅན་མ་ལུས་པ་ནི་མཐའ་དག་ལ་རབ་ཏུ་སྟོན་པར་བགྱིའོ། ། གང་གི་སྒོ་ནས་ཤེ་ན། དྲང་དོན་དང་ངེས་དོན་གྱི་ཚུལ་རབ་ཏུ་མང་པོ་དག་གི་སྒོ་ནས་སོ། ། ཇི་ལྟར་ཞེ་ན། སེམས་ལ་ཡི་གེར་བྲིས་པ་དང་འདྲ་བར་དང་ནོར་འཁྲུལ་མེད་པའི་གསལ་པོ་ཉིད་དུའོ། ། འདིར་མཐར་ཕྱིན་ཞེས་པ་ནི། རྗོད་བྱེད་གསུང་རབ་ཀྱི་ཚོགས་མཐའ་དག་ལ་བྱ་བ་མ་ཡིན་གྱི།
བརྗོད་བྱ་ཐབས་དང་ཤེས་རབ་ཆ་ཚང་བ་ལ་ནི་མཐའ་དག་ཅེས་བྱའོ། ། དེའི་ཕྱིར་དམན་པའི་སྡེ་སྣོད་ལ་ནི་བརྗོད་བྱ་མཐར་ཕྱིན་པ་ཞེས་མི་བྱ་སྟེ། རྒྱན་ལས། མ་ཚང་བ་དང་འགལ་བ་དང༌། ། ཐབས་མིན་དེ་ལྟ་མ་བསྟན་ཕྱིར། ། ཉན་ཐོས་ཀྱི་ནི་ཐེག་པ་འདི། ། ཐེག་ཆེན་ཆོས་ཞེས་བྱ་བ་མིན། ། ཞེས་གསུངས་སོ། ། གཉིས་པ་ལ་ཡང་སྔར་ལྟར་གཉིས་ལས། དང་པོ་ནི།
རྒྱན་ལས། ཤེས་བྱ་ཡང་དག་རབ་རྣམ་འབྱེད། ། ཏིང་ངེ་འཛིན་ལ་བརྟེན་པ་དང༌། ། ཀུན་ནས་ཉོན་མོངས་ཤིན་ཏུ་གྲོལ། ། ཤེས་རབ་འཚོ་བ་ལེགས་བཤད་དང༌། ། ཆོས་རྣམས་ཀྱི་ནི་མཆོག་ཡིན་ཏེ། ། དེ་དག་ལ་ཡོད་དེ་རྣམ་གསུམ། ། ཤེས་རབ་དེ་འདྲར་ཡོངས་ཤེས་ནས། ། མཁས་པ་ཡང་དག་སྒྲུབ་པར་བྱེད། ། ཅེས་སོ། །
འདིར་གསུམ་ཞེས་པ་ནི། འཇིག་རྟེན་པ་དང༌། འཇིག་རྟེན་ལས་འདས་པ་དམན་པ་དང་ཆེན་པོ་གཉིས་ཏེ་གསུམ་ལ་འགྲེལ་པས་བཤད་ལ། དེའི་གོ་བ་ཡང༌། དང་པོ་ཀུན་རྫོབ་ཤེས་པ་དང༌། ཕྱི་མ་གཉིས་དོན་དམ་ཤེས་པའོ། ། དེ་ལའང་ཕྱི་རོལ་པ་དང་ཐུན་མོང་གི་རིག་པའི་གནས་ཤེས་པ། གཉིས་པ་ནི། སངས་རྒྱས་ཀྱི་གསུང་རབ་ཁོ་ནའི་དབང་དུ་བྱས་པའི་ཟབ་རྒྱས་ཀྱི་ཆོས་རྣམས་ཤེས་པའོ། ། དེ་ལྟར་འཆད་པ་ན།
སྔར་གོང་དུ་བཤད་མ་ཐག་པའི་གཞུང་གི་གོ་རིམ་ཅུང་ཟད་བཟློག་སྟེ་ཤླཽ་ཀ་དང་པོའི་རྐང་པ་ཕྱི་མ་གཉིས་སྔར་བཤད་པར་བྱའོ། ། གཉིས་པ་ནི། ཇི་སྐད་དུ། ཤེས་རབ་རྟེན་དང་གཞི་དང་ནི། ། ཞེས་སོགས་སྔ་མ་བཞིན་ནོ། ། བདུན་པ་ཐབས་མཁས་ཀྱི་ཕར་ཕྱིན་དམ་བཅའ་བ་ནི། ཐབས་ཀྱི་སྤྱོད་པ་སྒྲུབ་པའི་སྒོ་ནས་བསྒྲུབ་པར་བགྱིའོ། ། གང་ན་སྟོབས་བཅུ་པའི་གོ་འཕང་དེའོ། ། གོ་འཕང་དེ་ཇི་ལྟ་བུ་ཞེ་ན། ཅི་ནས་གཞན་དོན་མཐར་ཕྱིན་པར་སྨོན་ལམ་བཏབ་པའི་འབྲས་བུ་དང་བཅས་པའོ། །
རྒྱུ་ཐབས་མཁས་དེ་ཇི་ལྟ་བུ་ཞེ་ན། འགྲོ་བའི་དོན་མ་ཚང་བ་མེད་པའི་འབྲས་བུ་མཆིས་པར་བགྱིད་པའི་ཐབས་སོ། ། འབྲས་བུ་དེ་ནམ་གྱི་ཚེ་འབྱུང་ཞེ་ན། སྟོབས་བཅུ་པའི་གོ་འཕང་དེར་མངོན་པར་འཛེགས་པའི་ཚེ་ནའོ། ། འདིར་ཐབས་མཁས་ཀྱི་ངོ་བོ་ནི། ཡང་དག་པའི་མཐའ་མངོན་དུ་བྱ་བའི་དུས་དང་དུས་མ་ཡིན་པ་ཤེས་པ་ཞིག་ཡིན་ལ། འདི་ནི་འཕྲིན་ལས་ཕུན་སུམ་ཚོགས་པ་འབྱུང་བའི་རྒྱུ་སྟེ། ཕར་ཕྱིན་པ་དག་འཕྲིན་ལས་ཀྱི་རྒྱུ་ཐབས་མཁས་ཀྱི་སྦྱོར་བ་ཞེས་འཆད་དོ། ། ཐབས་ལ་མཁས་པ་འདི་ནི། གཞན་དོན་མཐར་ཕྱིན་པའི་སྐུ་གཉིས་ཀྱི་མེད་ན་མི་འབྱུང་བའི་རྒྱུ་སྟེ།
འདི་མེད་ན་མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་ཆུབ་སེམས་དཔའ་དག་གིས་ཀྱང༌། ཡང་དག་པའི་མཐའ་མངོན་དུ་བྱེད་པའི་དུས་མ་ཡིན་པར་ཡང་མངོན་དུ་བྱས་ནས། ཆད་པའི་མྱང་འདས་ཀྱི་མཐར་ལྟུང་བ་སྲིད་པའི་ཕྱིར་རོ། ། དོན་དེ་ལ་དགོངས་ནས་དབུ་མ་ལ་འཇུག་པར། རིང་དུ་སོང་བ་འདིར་ནི་སྐད་ཅིག་དང༌། ། སྐད་ཅིག་ལ་ནི་འགོག་པར་འཇུག་འགྱུར་ཞིང༌། ། ཐབས་ཀྱི་ཕ་རོལ་ཕྱིན་ལེགས་འབར་བའང་ཐོབ། ། ཅེས་གསུངས་སོ། ། དེ་ལྟར་བཤད་པ་དེས་ནི་ཐབས་མཁས་ཀྱི་ཕ་རོལ་ཏུ་ཕྱིན་པའང༌། ངོ་བོ།
རྒྱུ། འབྲས། ལས། ལྡན། འཇུག་པ་དྲུག་གི་སྒོ་ནས་འཆད་པའང་བདེ་བླག་ཏུ་ཤེས་པར་འགྱུར་ཞིང༌། ཐེག་པ་དམན་པ་པ་དག་ལ་འདི་མེད་པའི་ཕྱིར་བྱང་སེམས་ཀྱི་ཐབས་མཁས་མཆོག་ཉིད་དུ་སྒྲུབས་པ་མི་འཆད་དོ། ། བརྒྱད་པ་སྨོན་ལམ་གྱི་ཕར་ཕྱིན་དམ་འཆའ་བ་ནི། སྨོན་ལམ་གྱི་ཕ་རོལ་ཏུ་ཕྱིན་པ་དག་ནི་ཐོབ་པར་བགྱིའོ། ། དུས་ནི་རྒྱུན་དུའོ། ། ཚུལ་ནི་ཐུབ་པ་རྣམས་ཀྱི་སྨོན་ལམ་སྔོན་སེམས་ཅན་རྣམས་ལ་ཕན་པའི་རྒྱུ་ཇི་ལྟ་ཇི་ལྟར་བཏབ་པ་མ་ལུས་པ་དེ་ལྟ་དེ་ལྟར་དུའོ། །
སྨོན་ལམ་གྱི་ཕར་ཕྱིན་ངོ་བོ་རྒྱུ་འབྲས་ལ་སོགས་པའི་སྒོ་ནས་ངོས་འཛིན་པའང་སྔར་དགོས་དོན་གྱི་སྐབས་སུ་བཤད་པ་ལས་རྟོགས་པར་གྱུར་པ་དེ་ཉིད་དོ། ། དགུ་པ་སྟོབས་ཀྱི་ཕར་ཕྱིན་དམ་འཆའ་བ་ནི། མཉམ་གཞག་ཏུ་ནང་སེམས་ཀྱི་སྤྱོད་པ་རྣམས་ནི། མི་མཐུན་པའི་ཕྱོགས་ཀྱིས་མི་གཡོ་ཞིང༌། རྗེས་ཐོབ་ཏུ་ས་སྟེང་གི་འགྲོ་བ་ཇི་སྙེད་པ་ལ་ཕན་པ་ཁོ་ནས་གནས་པར་བགྱིའོ། ། ཇི་ལྟར་མི་གཡོ་ཞེ་ན། ཕྱི་རོལ་ཡུལ་གྱི་དགྲའི་ཚོགས་ནི་མི་བཟད་པ་སྟེ་གདུག་པ་ཅན་མ་ལུས་པ་མཐའ་དག མོད་ལ་སྟེ་དེ་མ་ཐག་ཏུ་ཅི་དགའ་བར་ཏེ་འབད་རྩོལ་མེད་པར་ཟིལ་གྱིས་མནན་ནས་སོ། ། འདིར་སྟོབས་ཀྱི་ངོ་བོ་ནི། མི་མཐུན་ཕྱོགས་ཀྱིས་བརྫི་བར་མི་ནུས་པས་ན་དེ་ཞེས་བྱ་ལ།
དེ་ལའང་ཐབས་ཀྱི་ཆ་ལ་དེས་བརྫི་བར་མི་ནུས་པ་དང༌། ཤེས་རབ་ཀྱི་ཆ་ལ་དེས་བརྫི་བར་མི་ནུས་པ་གཉིས། དེ་གཉིས་ཀ་ཡང༌། དད་པ་དང༌། བརྩོན་འགྲུས་དང༌། ཏིང་ངེ་འཛིན་དང༌། ཤེས་རབ་ཀྱི་སྟོབས་ཞེས་བྱ་བ་དེར་འདུས་ཤིང༌། དེ་དང་པོར་ཐོབ་པའི་ས་མཚམས་ཀྱང༌། ངེས་འབྱེད་བཟོད་པ་ནས་ཡིན་ཏེ། བཤེས་སྤྲིང་ལས།
དད་དང་བརྩོན་འགྲུས་དག་དང་དྲན་པ་དང༌། ། ཏིང་འཛིན་ཤེས་རབ་ཆོས་མཆོག་ལྔ་ཉིད་དེ། ། འདི་ལ་མངོན་བརྩོན་མཛོད་ཅིག་འདི་དག་ནི། ། སྟོབས་དབང་ཞེས་བགྱི་རྩེ་མོར་གྱུར་པའང་ལགས་ཞེས་དང༌། མདོ་སྡེའི་རྒྱན་ལས། མི་མཐུན་ཕྱོགས་ཉམས་ཆུང་བ་ཡང༌། ། དེ་དག་ཉིད་ལ་སྟོབས་ཞེས་བྱ། ། ཞེས་གསུངས་སོ། ། བཅུ་པ་ཡེ་ཤེས་ཀྱི་ཕར་ཕྱིན་དམ་འཆའ་བ་ནི། མཉམ་གཞག་ཏུ་རྟོག་པའི་དྲྭ་བ་རྣམས་ནི་སྤངས་ནས་སུ།
རྗེས་ཐོབ་ཏུ་འཇིག་རྟེན་གསུམ་ལ་ཕན་པ་ཁོ་ན་བགྱིད་པར་གྱུར་ཅིག གཉེན་པོ་གང་གིས་སྤོང་ཞེ་ན། ཕྱི་ནང་གི་ཆོས་འདི་དག་ནི། སྒྱུ་མ་དང༌། སྨིག་རྒྱུ་དང༌། སྤྲུལ་པ་ལྟ་བུར་འཁྲུལ་པའི་ངོར་སྣང་ཡང༌། སྣང་བ་ལྟར་མི་བདེན་པ་ཉིད་དུ་ཡང་དག་པར་རྟོགས་པའི་ཤེས་རབ་མངོན་དུ་བགྱིས་ནས་སོ། ། ཡེ་ཤེས་ཀྱི་ཕར་ཕྱིན་ལ་དབང་འབྱོར་བ་ཐོབ་པ་ན། གཞན་དོན་བྱེད་ཚུལ་སངས་རྒྱས་དང་མཉམ་པ་ཞེས་བྱ་བ་ཡིན་ཏེ། ཡུམ་ལས།
ས་བཅུ་པ་ལ་ནི་དེ་བཞིན་གཤེགས་པ་ཉིད་དུ་བརྗོད་དོ། ། ཞེས་དང༌། རྒྱུད་བླ་མར། བྱང་ཆུབ་སེམས་དཔའི་ཚུལ་འདི་ནི། ། རྗེས་ཐོབ་དེ་བཞིན་གཤེགས་རྣམས་དང༌། ། སེམས་ཅན་ཡང་དག་སྒྲོལ་བ་ལ། ། འཇིག་རྟེན་ན་ནི་མཉམ་པ་ཉིད། ། ཅེས་སོ། ། སྤྱིར་ཡེ་ཤེས་ལ་དབང་འབྱོར་བ་ཐོབ་པ་ལ་ནི། རྣམ་པར་ཤེས་པའི་ཚོགས་གནས་གྱུར་པ་ཐོབ་པ་ལ་རག་ལས་པ་ཡིན་ལ།
རྣམ་པར་ཤེས་པ་ཡང་ཚོགས་བརྒྱད་འཁོར་དང་བཅས་པ་ཡིན་ལ། དེ་དག་གི་གནས་གྱུར་ལ། གནས་སྐབས་དང༌། མཐར་ཐུག་གཉིས་ལས། དང་པོ་ནི། དམན་པའི་ལྷག་མེད་ཀྱི་མྱང་འདས་སུ་ཡང་མངའ་བ་ཡིན་ཏེ། མདོ་སྡེའི་རྒྱན་ལས། ས་བོན་གཞན་དུ་གྱུར་པའི་ཕྱིར། ། གནས་དོན་ལུས་སུ་སྣང་བ་དག ། གཞན་དུ་གྱུར་པ་ཟག་མེད་དབྱིངས། །
དེ་ནི་རྟེན་ཀུན་འགྲོ་བ་ཅན། ། ཞེས་ཐེག་པ་གསུམ་ཀའི་རྟེན་ཅན་དུ་བཤད་པས་སོ། ། དེ་ལྟ་ན་ཡང༌། མེ་ལོང་ལྟ་བུའི་ཡེ་ཤེས་མངོན་དུ་བྱས་པ་ནི་མ་ཡིན་ཏེ། ཤེས་བྱའི་སྒྲིབ་པ་མ་སྤངས་པའི་ཕྱིར། དེ་ལྟ་མོད་ཀྱི། ལྷག་མེད་ཀྱི་དབྱིངས་ན་ཤེས་པ་གང་ཡོད་པ་དེ་ཐམས་ཅད་ནི་ཡེ་ཤེས་ཁོ་ན་ཡིན་གྱི། རྣམ་པར་ཤེས་པའི་ཆ་ནི་ཅུང་ཟད་ཀྱང་ཡོད་པ་མ་ཡིན་ནོ། ། དམན་ལམ་སྔོན་དུ་མ་སོང་བའི་དབང་དུ་བྱས་ན། ཀུན་གཞིའི་རྣམ་པར་ཤེས་པ་གནས་གྱུར་པ་ནི་སངས་རྒྱས་ལས་གཞན་དུ་མེད་ལ།
ཚོགས་བདུན་པོ་གཞན་དུ་གྱུར་པ་ནི་ས་བརྒྱད་པ་ནས་ཏེ། དེ་ཉིད་ལས། ཇི་སྐད་དུ། ཡིད་དང་འཛིན་དང་རྣམ་པར་རྟོག ། གྱུར་ཕྱིར་རྣམ་པར་མི་རྟོག་དང༌། ། ཞིང་དང་ཡེ་ཤེས་ལས་དག་ལ། ། དབང་ནི་རྣམ་པ་བཞི་ཡིན་ནོ། ། དབང་དེ་མི་གཡོ་ལ་སོགས་པའི། ། ས་གསུམ་ལ་ནི་རྣམ་བཞི་སྟེ། ། ཞེས་སོ། །
དེ་ལྟར་ན་ཡང་མཉམ་ཉིད་ཡེ་ཤེས་སོགས་མངོན་དུ་མ་གྱུར་པའི་ཤེས་བྱེད་ནི་སྔ་མ་དང་འདྲ་ལ། ཞིབ་མོར་ན། གནས་སྐབས་ཀྱི་འདི་དག་ལ་གཞན་དུ་གྱུར་པ་ཞེས་བྱའི། གནས་གྱུར་པ་ཞེས་མི་བྱ་ཞིང༌། གནས་གྱུར་པ་མཚན་ཉིད་པ་ནི་སངས་རྒྱས་ཀྱི་ས་ཁོ་ན་སྟེ། དེར་རྣམ་ཤེས་ཀྱི་ཆོས་རྡུལ་ཙམ་ཡང་མ་དམིགས་པའི་ཕྱིར་རོ། ། མདོར་ན་ཕ་རོལ་ཏུ་ཕྱིན་པ་ཕྱི་མ་བཞི་པོ་འདི་ནི་ཤེས་རབ་ཀྱི་ཕར་ཕྱིན་དུ་འདུ་ཞིང༌། ཤེས་རབ་ཉིད་བྱེད་ལས་མི་འདྲ་བ་བཞི་བྱེད་པའི་ཆ་ནས་བཞིར་ཕྱེ་བ་ཡིན་ཏེ། དབུས་མཐའ་ལས། ཇི་སྐད་དུ།
མི་ཟད་པ་དང་རྟག་འཇུག་དང༌། ། ངེས་དང་ལོངས་སྤྱོད་སྨིན་པར་བྱེད། ། ཅེས་ཐབས་ཀྱིས་སྦྱིན་སོགས་དགེ་བ་རྣམས་བྱང་ཆུབ་ཏུ་བསྔོ་བས་མི་ཟད་པར་བྱེད། སྨོན་ལམ་གྱི་རྐྱེན་འཁོར་ལོ་བཞི་དང་ལྡན་པར་སྨོན་པ་འགྲུབ་པས་སྦྱིན་སོགས་ལ་རྟག་ཏུ་འཇུག སྟོབས་ཀྱི་མི་མཐུན་ཕྱོགས་ཟིལ་གྱིས་མནན་པས་སྦྱིན་སོགས་ལ་ངེས་པར་འཇུག ཡེ་ཤེས་ཀྱི་གནས་ལུགས་ལ་མ་རྨོངས་པས་སྦྱིན་སོགས་ལ་ལོངས་སྤྱོད་ཅིང༌། སེམས་ཅན་རྣམས་སྨིན་པར་བྱེད་པ་ཡིན་ནོ། ། དེ་ལྟར་བྱང་ཆུབ་ཏུ་སེམས་བསྐྱེད་ནས། ཕ་རོལ་ཏུ་ཕྱིན་པ་བཅུ་ལ་ཚུལ་བཞིན་དུ་སློབ་པར་དམ་བཅས་པས་ནི་སྨོན་ལམ་ཡོངས་སུ་རྫོགས་པར་བྱ་བའི་ཚུལ་བསྟན་པ་ཡིན་ཏེ། སྨོན་ལམ་གྱི་ངོ་བོ་ནི།
སངས་རྒྱས་པ་ན་གཞན་གྱི་དོན་ལྷུན་གྲུབ་རྒྱུན་མི་ཆད་དུ་འབྱུང་བར་སྨོན་པ་ཉིད་ཡིན་ལ། དེའི་རྒྱུ་ནི་ཕ་རོལ་ཏུ་ཕྱིན་པ་རྣམས་ལ་སློབ་པ་ཉིད་ཡིན་པའི་ཕྱིར་རོ། ། གཉིས་པ་སེམས་ཅན་སྨིན་པར་དམ་བཅའ་བ་ལ་གཉིས་ཏེ། བསམ་པས་ཚད་མེད་བཞི་སྒོམ་པ་དང༌། སྦྱོར་བས་བསྡུ་བའི་དངོས་པོ་བཞི་བསྒྲུབ་པའོ། ། དང་པོ་ལ་བཞི་ལས། ཕ་བཞིན་དུ་བྱམས་པར་སྨོན་པ་ནི། ཇི་ལྟར་འཇིག་རྟེན་ན་ཕ་དག་བུ་གཅིག་པུ་ལྷག་པར་གཅེས་པ་བཞིན་དུ། བསམ་པས་གཞན་ལ་འཚེ་བའི་ནག་ནོག་མ་ལུས་པ་དག་སྤངས་ནས་སུ། སྦྱོར་བས་དུས་རྒྱུན་མི་ཆད་པར།
ཡུལ་འགྲོ་བ་མཐའ་དག་ལ་ལས་སུ་བྱ་བ་བྱམས་པ་སྟེ། བདེ་བ་དང་ཕྲད་པར་འདོད་པའི་རྣམ་པ་ཅན་དུ་སྒོམ་པ་དག་གིས་གནས་པར་བགྱིའོ། ། གཉིས་པ་མ་བཞིན་དུ་བརྩེ་བར་སྨོན་པ་ནི། འཇིག་རྟེན་ན་མ་དག ཡུལ་རང་གི་བུ་ན་བ་ལ་བསམ་པ་བརྩེ་བ་སྟེ་སྡུག་བསྔལ་དང་བྲལ་འདོད་ཀྱི་བློས་སྦྱོར་བ་ཁུ་ལྗོང་མང་པོས་རྗེས་སུ་མཐུན་པར་སྤྱོད་པ་དེ་བཞིན་དུ། བྱང་ཆུབ་ཏུ་སེམས་བསྐྱེད་པ་བདག་ཀྱང༌། ཡུལ་འགྲོ་བ་སེམས་ཅན་ལ། བསམ་པ་སྙིང་རྗེ་དཔེ་ལས་བརྒྱ་འགྱུར་དུ་བསྒྱུར་བ་ཡུལ་སོ་སོར་བགྱིད་པར་ཤོག་ཅིག འདིར་ཁུ་འཇོ་བའི་ཞེས་དང༌། ཁུལ་ལྗི་ཞེས་པ་ནི་ཡི་གེ་མ་དག་པའོ། །
གསུམ་པ་བུ་གཅིག་པ་ལ་དགའ་བ་དང་འདྲ་བར་སྨོན་པ་ནི། ཡུལ་སེམས་ཅན་ཕ་རོལ་བདེ་བའི་འབྱོར་བ་མཐོང་ནས་ནི། བསམ་པ་ལྷག་པར་དགའ་བ་སྟེ། བདེ་བ་དེ་དང་མི་འབྲལ་བར་འདོད་པའི་བློ་མང་པོ་སྐྱེད་ནས་སུ། དེ་ལྟ་བུའི་དགའ་བ་སྒོམ་པ་དག་གིས་དུས་རྟག་ཏུ་གནས་པར་བགྱིའོ། ། དཔེ་ནི། འཇིག་རྟེན་ན་ཕ་མ་དག་སྙིང་གི་བུ་གཅིག་པ་ལ་བདེ་བ་སྐྱེས་པ་ན་བདེ་བ་དེ་དང་མི་འབྲལ་བའི་བློ་སྐྱེད་པ་བཞིན་ནོ། ། བཞི་པ་རང་གི་བུ་ལ་བྱ་བ་སློབ་པ་དང་འདྲ་བར་བཏང་སྙོམས་ལ་གནས་པར་དམ་འཆའ་བ་ནི། ཡུལ་སེམས་ཅན་རྣམས་ལ་ཕན་པ་སྟེ་བདེ་བ་དང༌། གནོད་པ་སྟེ་སྡུག་བསྔལ་བའི་རྒྱུ་གཉེན་ལ་རྗེས་སུ་ཆགས་པ་དང༌།
དགྲ་ལ་ཁོང་ཁྲོ་བ་སྤངས་ནས་ནི། འཇིག་རྟེན་གསུམ་པོ་ཀུན་གྱི་དོན་སྒྲུབ་པར་ཤོག་ཅིག དཔེ་ཇི་ལྟར་ཞེ་ན། འཇིག་རྟེན་ན་ཕ་བཟང་པོ་དག་རང་གི་བུ་ལ་བགྱི་བ་སྟེ་བྱ་བ་ཚུལ་དང་མཐུན་པར་སྒྲུབ་པ་བཞིན་ནོ། ། དེ་ཡང་ཚོར་བ་བདེ་བས་ནི་རྗེས་སུ་ཆགས་པ་འདྲེན་པར་བྱེད། སྡུག་བསྔལ་གྱིས་ནི་ཁོང་ཁྲོ་བ་འདྲེན་པར་བྱེད་པས་ན། སེམས་ཅན་ཐམས་ཅད་རྒྱུ་རྣམ་འཚེ་དང༌། འདོད་པའི་འདོད་ཆགས་དེ་གཉིས་དང་བྲལ་བའི་བཏང་སྙོམས་ལ་གནས་པར་སྨོན་པའོ། ། འདིའི་སྐབས་ཀྱི་བདེ་སྡུག་བཏང་སྙོམས་གསུམ་ལ་ནི། རྟེན་འཇིག་རྟེན་པ་དང་འཇིག་རྟེན་ལས་འདས་པའི་དབྱེ་བས།
ཀུན་རྫོབ་ཀྱི་དབང་དུ་བྱས་པ་དང༌། དོན་དམ་པའི་དབང་དུ་བྱས་པ་གཉིས་སུ་འགྱུར་རོ། ། གཉིས་པ་བྱང་སེམས་ཀྱི་ཚད་མེད་ངོས་བཟུང་བ་ནི། མདོ་སྡེའི་རྒྱན་ལས། བརྟན་པའི་ཚངས་པ་མི་མཐུན་སྤངས། ། རྣམ་པར་མི་རྟོག་ཡེ་ཤེས་ལྡན། ། དམིགས་པ་རྣམ་པ་གསུམ་ལ་འཇུག ། སེམས་ཅན་རྣམས་ནི་ཡོངས་སྨིན་བྱེད། ། ཅེས་ཁྱད་པར་བཞི་ལྡན་དུ་བཤད་དོ། ། དམིགས་པ་གསུམ་པོའི་ཁྱད་པར་ནི།
དེ་ཉིད་ལས། ཉོན་མོངས་ཅན་དང་དེ་དག་བསྟན་བཅོས་དང༌། ། དེ་ཡི་དེ་བཞིན་ཉིད་ལ་རབ་ཏུ་འཇུག ། ཅེས་གསུངས་ལ། དེའི་དོན་ནི། འདོད་པའི་བདེ་བ་དང་ཕྲད་འདོད་པ་དང༌། སྡུག་བསྔལ་དང་བྲལ་འདོད་པ་དང༌། བདེ་བ་དང་མི་འབྲལ་བར་འདོད་པ་དང༌། འདོད་པའི་འདོད་ཆགས་ཞེ་སྡང་གཉིས་ཀྱིས་ཀུན་ནས་ཉོན་མོངས་པར་བྱས་པའི་སེམས་ཅན་རྣམས་ནི། སེམས་ཅན་ལ་དམིགས་པའི་བྱམས་སོགས་བཞིའི་དམིགས་པ་དང༌།
སེམས་ཅན་གྱི་གདགས་གཞིར་གྱུར་པའི་ཕུང་པོ་ཆོས་ཙམ་ནི། ཆོས་ལ་དམིགས་པའི་བྱམས་སོགས་ཀྱི་དམིགས་པ་དང༌། སེམས་ཅན་རྣམས་ཀྱི་ཆོས་ཉིད་ནི། དམིགས་མེད་ལ་དམིགས་པའི་བྱམས་སོགས་ཀྱི་དམིགས་པའོ། ། འདི་ཡང་གང་ཟག་དང་ཆོས་གཉིས་སུ་རྣམ་པར་མི་རྟོག་པས་ན་དམིགས་པ་མེད་པ་ཞེས་བྱ་ལ། དེ་ལྟར་མ་རྟོགས་པའི་སེམས་ཅན་དག་འཁྲུལ་ངོར་སྡུག་བསྔལ་དང་བྲལ་བ་ལ་སོགས་པར་འདོད་པས་ན། དམིགས་པ་མེད་པའི་སྙིང་རྗེ་ལ་སོགས་པའི་མིང་གིས་བཏགས་སོ། ། བཞི་པོ་འདིའི་ཐུན་མོང་གི་བྱེད་ལས་ནི། ཇི་སྐད་དུ། ཚངས་པའི་གནས་པས་གནས་པ་ཡི། །
བློ་ལྡན་རྟག་ཏུ་འདོད་པར་སྐྱེ། ། དེས་ནི་ཚོགས་རྣམས་རྫོགས་བྱེད་ཅིང༌། ། སེམས་ཅན་དག་ཀྱང་རྣམ་སྨིན་བྱེད། ། ཀུན་ཏུ་ཚངས་དང་མི་འབྲལ་ལ། ། དེ་ཡི་མི་མཐུན་ཕྱོགས་དང་བྲལ། ། ཞེས་པས་ནི། རྣམ་སྨིན་ལ་སོགས་པའི་འབྲས་བུ་ལྔ་ངོས་བཟུང་བ་ཡིན་ལ། ཇི་སྐད་དུ། བག་མེད་གྱུར་ཀྱང་དེ་ཡི་རྐྱེན། ། མི་ཟད་པས་ཀྱང་མི་འགྱུར་རོ། །
ཞེས་པས་ནི། དེ་དག་སྐྱེས་པའི་རྟགས་ངོས་བཟུང་བ་ཡིན་ནོ། ། མི་མཐུན་པའི་ཕྱོགས་གང་དང་གང་སྤོང་བའི་ཁྱད་པར་ཡང༌། དེ་ཉིད་ལས། བྱང་ཆུབ་སེམས་དཔའ་གནོད་སེམས་དང༌། ། འདོད་པའི་འདོད་ཆགས་དང་ལྡན་པ། ། ཞེས་དང༌། ཉེས་པ་འདི་ཀུན་བྱམས་སོགས་ལ། ། ལེགས་པར་གནས་ལ་མི་འབྱུང་སྟེ། ། ཉོན་མོངས་ཅན་མིན་སེམས་ཅན་གྱི། །
དོན་དུ་འཁོར་བ་ཡོང་མི་གཏོང༌། ། ཞེས་གསུངས་སོ། ། གཉིས་པ་སྦྱོར་བ་བསྡུ་བའི་དངོས་པོ་བཞིས་སེམས་ཅན་སྨིན་པའི་ཚུལ་ལ་བཞི་སྟེ། དོན་མཐུན་པ་ལ་གནས་ནས་སེམས་ཅན་སྨིན་པར་དམ་འཆའ་བ་དང༌། དོན་སྤྱོད་པའི་སྒོ་ནས་དེ་སྨིན་པར་དང༌། སྙན་པར་སྨྲ་བའི་སྒོ་ནས་དེ་སྨིན་པར་དང༌། སྦྱིན་པའི་སྒོ་ནས་དེ་སྨིན་པར་དམ་འཆའ་བའོ། ། དང་པོ་ནི། བྱང་སེམས་རང་གི་དབང་བཅུ་དང༌། མངོན་པར་ཤེས་པ་དྲུག་དང༌།
སོ་སོར་ཡང་དག་པར་རིག་པ་བཞི་དང༌། ཚིག་ལ་སོགས་པའི་གཟུངས་རྣམ་པ་བཞི་དང༌། རྣམ་པར་ཐར་པའི་སྒོ་སྟོང་པ་ཉིད་ལ་སོགས་པ་གསུམ་རྟོགས་ཤིང༌། རང་དེ་ལ་གནས་ནས། འཇིག་རྟེན་ཁམས་ཀྱི་སེམས་ཅན་ཐམས་ཅད་ལ་དུས་རྟག་ཏུ་ཕན་པའི་བྱ་བ་མ་ལུས་པ་ཅིག་ཆར་དུ་བགྱིད་པར་ཤོག་ཅིག འདི་ལ་ནི་དོན་མཐུན་པ་ཞེས་བྱ་སྟེ། རྒྱན་ལས། སྦྱིན་མཚུངས་དེ་སྟོན་ལེན་འཇུག་དང༌། ། བདག་ཉིད་རྗེས་སུ་འཇུག་རྣམས་ཀྱི། ། སྙན་པར་སྨྲ་དང་དོན་སྤྱོད་དང༌། །
དོན་མཐུན་ཉིད་དུ་འདོད་པ་ཡིན། ། ཞེས་གཞན་གང་ལ་འགོད་པའི་ཆོས་དེ་ལ་རང་ཉིད་ཀྱང་གནས་པ་ལ་ནི་དོན་མཐུན་པ་ཞེས་བྱ་བའི་མིང་གིས་འདོགས་པར་བཤད་པའི་ཕྱིར་རོ། ། གཉིས་པ་དོན་སྤྱོད་པ་ལ་གཉིས་ཏེ། གཞན་སངས་རྒྱས་ཀྱི་ཆོས་ལ་འགོད་པ་དང༌། གཞན་འཇིག་རྟེན་གྱི་ཆོས་དང༌། རིག་པའི་གནས་ལ་འགོད་པའོ། ། དང་པོ་ནི། སངས་རྒྱས་ཞེས་བྱ་བའི་སྒྲ་ནི་རྣ་ལམ་དུ་ཐོས་མ་མྱོང་བའི་ཡུལ་ཁམས་གང་ལགས་པ་དེར་ནི། འཁོར་ལོ་སྒྱུར་བའི་རྒྱལ་པོ་ལྟ་བུའམ། མཛད་པ་བཅུ་གཉིས་ལ་སོགས་པའི་ཐབས་ཚུལ་རྣམ་པ་སྣ་ཚོགས་པ་དག་གིས།
སངས་རྒྱས་ཀྱི་མཛད་པ་དག་དང་མཐུན་པར། སེམས་ཅན་རྣམས་མངོན་པར་མཐོ་བ་དང༌། ངེས་པར་ལེགས་པའི་ལམ་ལ་འགོད་པར་བགྱིའོ། ། གཉིས་པ་ནི། ནམ་ཞིག་འཇིག་རྟེན་འདིར་ནི་སྲིད་པ་གསུམ་གྱི་བླ་མ་ཡང་དག་པར་རྫོགས་པའི་སངས་རྒྱས་ཀྱི་ཉི་མ་ཤར་བར་མ་གྱུར་པ་དེར་ནི་སྟེ་དེ་སྲིད་དུ། བྱང་སེམས་བདག་གིས་ཉི་མ་བཞིན་དུ་ནི། བཟོ་དང༌། གསོ་བ་དང༌། སྒྲ་དང༌། གཏན་ཚིགས་དང༌།
ནང་རིག་པ་མངོན་པར་མཐོ་བའི་ལམ་བསྟན་པའི་སྒོ་ནས་འཇིག་རྟེན་ཀུན་གྱི་རབ་རིབ་སེལ་བར་བགྱིའོ། ། འདི་དག་ལ་ནི་དོན་སྤྱོད་པ་ཞེས་བྱ་སྟེ། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག གཞན་དག་ཡང་དག་པར་ལེན་དུ་འཇུག་པ་ལ་དེའི་མིང་གིས་བཏགས་པའི་ཕྱིར། ཚིགས་སུ་བཅད་པ་སྔ་ཕྱི་གཉིས་ཀྱི་དོན་སྟོན་ཚུལ་དེ་ལྟར་ཡིན་པའི་ཤེས་བྱེད་ཀྱང༌། ཐེག་པ་གསུམ་གྱི་དམ་པའི་ཆོས་ནི་སངས་རྒྱས་མ་བྱོན་པ་དེ་སྲིད་དུ་མི་འབྱུང་ལ། དཀོན་མཆོག་གསུམ་གྱི་སྒྲ་མ་ཐོས་པའི་ཡུལ་དག་ཏུ། སངས་རྒྱས་སམ། དེའི་བསྟན་པ་འཛིན་པ་དག་གིས་དམ་པའི་ཆོས་སྟོན་པ་མི་འགལ་བའི་ཕྱིར་རོ། ། གསུམ་པ་སྙན་པར་སྨྲ་བས་གཞན་སྨིན་པར་དམ་བཅའ་བ་ནི།
བྱང་སེམས་བདག་གི་དམ་པའི་ཆོས་འཆད་པའི་ཚིག་དག་གི་སྤྱོད་ཡུལ་རྣམས་ལ་བརྟེན་ནས་འདུལ་བར་བགྱིའོ། ། སུ་ཞིག་ན། བདེ་གཤེགས་རབ་ཏུ་མང་པོ་ཡིས་སྤངས་པའི་ཡུལ་དག་ན། སྡིག་པས་སྤགས་པ་གང་ལགས་པའི་འགྲོ་བ་དེ་དག་ནིའོ། ། འདིར་ཡི་དྭགས་ཞེས་འབྱུང་བ་ནི་ཡི་གེ་མ་དག་པའོ། ། འདི་ཡང་དཔེར་ན། སྙིགས་མ་ལྔ་ཤས་ཆེ་བའི་ཡུལ་དུས་དེར་སེམས་བསྐྱེད་པའི་བྱང་ཆུབ་སེམས་དཔའ་ཤིན་ཏུ་དཀོན་པ་དེའི་ཚེ། བྲམ་ཟེ་རྒྱ་མཚོའི་རྡུལ་གྱིས་དེར་སེམས་བསྐྱེད་པ་ལྟ་བུའོ། ། བཞི་པ་སྦྱིན་པས་སེམས་ཅན་སྨིན་པར་དམ་བཅའ་བ་ལ་གསུམ་སྟེ། ཆོས་ཀྱི་སྦྱིན་པས་དང༌།
མི་འཇིགས་པའི་སྦྱིན་པས་དང༌། ཟང་ཟིང་གི་སྦྱིན་པས་སེམས་ཅན་སྨིན་པར་དམ་བཅའ་བའོ། ། དང་པོ་ནི། བྱང་སེམས་བདག་ནི་འཇིག་རྟེན་ཏེ་སེམས་ཅན་མ་ལུས་པ་བདག་གིས་བསྙེན་བཀུར་ཏེ། རིམ་གྲོ་བགྱིད་པ་དག་ལ། ཉེ་དུ་དང་འདྲ་བར་བསམ་པ་ཐག་པས་བགྱིད་པ་དང༌། བྱམས་པའི་ཚུལ་ལ་མཛའ་བཤེས་ཏེ་གྲོགས་པོ་དང་འདྲ་བར་ཕན་འདོད་པ་དང༌། མ་བཞིན་དུ་སྙིང་བརྩེ་བས་ལན་ལ་རེ་བ་མེད་པར་རིམ་གྲོར་བྱ་བ་དག་སྒྲུབ་པ་དང༌། ཕ་བཞིན་དུ་གནས་སྐབས་དང་མཐར་ཐུག་ཏུ་ཕན་པའི་གདམས་ངག་འདོམས་པར་ཤོག་ཅིག གཉིས་པ་ནི།
བྱང་སེམས་བདག་གི་མིང་ནི་དྲན་པ་ཙམ་གྱིས་ཀྱང་དེའི་མོད་ལ་འཇིགས་པས་ཉེན་པའི་འགྲོ་བ་མ་ལུས་པ་དག འཇིགས་པ་བརྒྱད་དང་བཅུ་དྲུག་སོགས་ལས་སྐྱོབ་པར་གྱུར་ཅིག ཚེ་འདིའི་འཇིགས་པ་ཁོ་ནར་མ་ཟད། ཕྱི་མར་སྲིད་པ་གསུམ་གྱི་སྡུག་བསྔལ་མ་ལུས་པ་དག་ལས་བསྐྱབས་པའི་སྒོ་ནས་སྤངས་པར་ཤོག་ཅིག གསུམ་པ་ནི། ཕོངས་པ་བརྒྱ་ཕྲག་དུ་མ་བསྟེན་པ་སྟེ་དང་དུ་བླངས་པའི་མི་དག་ལ། བྱང་སེམས་བདག་ནི་གཏེར་ཆེན་པོའི་བུམ་པ་བཟང་པོ་དང༌། ནད་པ་སོ་སོ་ལ་རང་དང་འཚམས་པའི་སྨན་དང་ནི། ཡི་དྭགས་ཀྱི་ཚོགས་ལ་རྒྱུན་མི་ཆད་པར་ཡང་བདུད་རྩིའི་ཆབ་ཀྱི་རྫིང་བུ་བཟང་པོ་དག་སྦྱིན་པར་ཤོག་ཅིག དེ་སྐད་དུ་ཡང༌།
འཕགས་པ་སྤྱན་རས་གཟིགས་དབང་གི ། ཕྱག་ནས་འབབ་པའི་འོ་རྒྱུན་གྱིས། ། ཡི་དྭགས་རྣམས་ནི་ཚིམ་བྱས་ཤིང༌། ། ཁྲུས་བྱས་རྟག་ཏུ་བསིལ་བར་ཤོག ། ཅེས་དང༌། སེམས་ཅན་ཕོངས་ཤིང་དབུལ་བ་ལ། ། བདག་ནི་མི་ཟད་གཏེར་གྱུར་ཏེ། ཡོ་བྱད་མཁོ་རྒུ་སྣ་ཚོགས་སུ། ། མདུན་ན་ཉེ་བར་གནས་གྱུར་ཅིག ། ཅེས་དང༌།
འགྲོ་བ་ནད་པ་ཇི་སྲིད་དུ། ། ནད་གསོས་གྱུར་གྱི་བར་དུ་ནི། ། སྨན་དང་སྨན་པ་ཉིད་དག་དང༌། ། དེ་ཡི་ནད་གཡོག་བྱེད་པར་ཤོག ། ཅེས་སྤྱོད་འཇུག་ལས་འབྱུང་བ་དང་མཐུན་ནོ། ། འདིར་བསྡུ་བའི་དངོས་པོ་བཞིའི་གོ་རིམ་ལུང་གཞན་ལས་འབྱུང་བ་དང་མི་མཐུན་པར་གོ་རིམ་བཟློག་ནས་བསྟན་པ་ནི། འབྲས་བུ་སྔར་བསྟན་ནས། རྒྱུ་ཕྱིས་སྟོན་པའི་རིམ་པ་སྟེ། ཡུམ་ལས། རྣམ་མཁྱེན་སྔར་བསྟན་ནས།
དེའི་རྒྱུ་ཕྱིས་སྟོན་པ་དང་མཐུན་ནོ། ། བསྡུ་དངོས་བཞི་པོ་འདི་ནི་དུས་གསུམ་ཆར་དུ་ཡང་སེམས་ཅན་སྨིན་པའི་ཐབས་བླ་ན་མེད་པ་ཡིན་ཏེ། མདོ་སྡེའི་རྒྱན་ལས། བསྡུས་དང་སྡུད་པར་འགྱུར་བ་དང༌། ། གང་དག་ད་ལྟར་བསྡུས་བྱེད་པ། ། དེ་ཀུན་དེ་འདྲ་དེ་ལྟ་བས། ། འདི་ནི་སེམས་ཅན་སྨིན་བྱེད་ལམ། ། ཞེས་སོ། ། འཁོར་སྡུད་པའི་ཐབས་བླ་ན་མེད་པ་ཡང་ཡིན་ཏེ། དེ་ཉིད་ལས།
འཁོར་སྡུད་པ་དང་ལྡན་པ་རྣམས། ། ཚུལ་འདི་ལ་ནི་ཡང་དག་བརྟེན། ། ཞེས་སོ། ། དེ་ཇི་ལྟར་སྡུད་པའི་ཚུལ་ཡང༌། སློབ་དཔོན་རྟ་དབྱངས་ཀྱིས། བྱང་ཆུབ་ཀྱི་སེམས་སྒོམ་པའི་རིམ་པ་ལས། སྦྱིན་པའི་གཡབ་མོས་ལེགས་བོས་ཤིང༌། ། སྙན་པར་སྨྲ་བའི་གཏམ་བརྗོད་ནས། ། དོན་མཐུན་པ་ཡིས་བག་ཕབ་སྟེ། ། དོན་སྤྱོད་གྲོས་ཆེན་གདབ་པར་བྱ། །
ཞེས་གསུངས་སོ། ། གསུམ་པ་ཞིང་སྦྱོང་བར་དམ་བཅའ་བ་ལ་གཉིས་ཏེ། སྣོད་ཀྱི་སྐྱོན་སྦྱོང་བར་བསྟན་པ་དང༌། བཅུད་ཀྱི་སྐྱོན་སྦྱོང་བར་བསྟན་པའོ། ། དང་པོ་ནི། གཞན་ཡང་བྱང་སེམས་རང་ཉིད་གང་དུ་སངས་རྒྱས་པའི་ཞིང་དེར། ཤིན་ཏུ་སྨད་པའི་ངན་འགྲོའི་གནོད་པ་མ་ལུས་པ་ཞི་བར་བགྱིད་པར་ཤོག་ཅིག ཇི་ལྟར་ཞེ་ན། གྲང་བའི་དམྱལ་བར་དྲོ་བ་དང༌། ཚ་བའི་དམྱལ་བར་རྫི་དང་བཅས་པའི་ཆར་འབེབས་ཤིང༌།
ཡི་དྭགས་རྣམས་ལ་ཟས་སྐོམ་གྱི་ཆར་འབབ་པ་དང༌། དུད་འགྲོ་རྣམས་ཀྱང་ཆོས་ཀྱི་བློ་དང་ལྡན་པར་བྱས་པའི་སྒོ་ནས་སོ། ། དེ་སྐད་དུ་ཡང༌། སྤྱོད་འཇུག་ལས། འཇིག་རྟེན་ཁམས་ན་དམྱལ་བ་དག ། གང་དག་ཇི་སྙེད་ཡོད་གྱུར་པ། ། དེ་དག་ཏུ་ནི་ལུས་ཅན་རྣམས། ། བདེ་ཅན་བདེ་བས་དགའ་བར་ཤོག ། གྲང་བས་ཉམ་ཐག་དྲོ་ཐོབ་ཤོག ། བྱང་ཆུབ་སེམས་དཔའི་སྤྲིན་ཆེན་ལས། །
བྱུང་བའི་ཆུ་བོ་མཐའ་ཡས་ཀྱིས། ། ཚ་བས་ཉམ་ཐག་བསིལ་བར་ཤོག ། ཅེས་པ་ནས། ལྕགས་སྲེག་གསེར་གྱི་ས་གཞི་བསྟར་བར་ཤོག ཅེས་དང༌། ཐམས་ཅད་དུ་ནི་ས་གཞི་དག ། གསེག་མ་ལ་སོགས་མེད་པ་དང༌། ། ལག་མཐིལ་ལྟར་མཉམ་བཻ་ཌཱུརྻའི། ། རང་བཞིན་བཟང་པོར་གནས་གྱུར་ཅིག ། ཅེས་བཤད་པ་དང་མཐུན་ནོ། །
གཉིས་པ་ལ་གཉིས་ཏེ། འཁོར་བའི་ཉེས་པ་སེལ་བར་དམ་བཅའ་བ་དང༌། མྱང་འདས་ཀྱི་ཡོན་ཏན་སྒྲུབ་པར་དམ་བཅའ་བའོ། ། དང་པོ་ལ་གཉིས་ཏེ། འདོད་པའི་སྡུག་བསྔལ་སྤོང་བར་དམ་བཅའ་བ་དང༌། སྲིད་པ་གསུམ་ཆར་གྱི་ཉོན་མོངས་སེལ་བར་དམ་འཆའ་བའོ། ། དང་པོ་ནི། བྱང་སེམས་བདག་ནི་སངས་རྒྱས་པའི་ཞིང་དེར། འདོད་པའི་ཁམས་ཀྱི་འགྲོ་བས་ཡིད་ལ་དྲན་པ་ཙམ་གྱིས་ཀྱང༌། ཕོངས་པ་མངོན་དུ་གྱུར་པ་ལ་ཅི་འདོད་སྟེར་བའི་གཉེན་བཤེས་སུ་འགྱུར་བ་དང༌།
ལུས་ལ་ཉམ་ཐག་པའི་མདའི་ཆར་པ་འབབ་པ་ལ་གོ་ཆ་སྲ་བ་ཉིད་དུ་འགྱུར་བ་དང༌། ཡིད་ལ་མྱ་ངན་གྱི་མེ་འབར་བ་ལ་བསིལ་བའི་ཆབ་ཉིད་དུ་འགྱུར་བར་ཤོག་ཅིག འདི་ཡང་ཇི་སྐད་དུ། བཀྲེན་པ་རྣམས་ཀྱིས་ནོར་ཐོབ་ཤོག ། མྱ་ངན་ཉམ་ཐག་དགའ་ཐོབ་ཤོག ། ཡི་ཆད་རྣམས་ཀྱང་ཡིད་སོས་ཤིང༌། ། བརྟན་པ་ཕུན་སུམ་ཚོགས་པར་ཤོག ། ཅེས་དང༌། མདག་མ་རྡོ་སྲེགས་མཚོན་གྱི་ཆར་པ་དག ། དེང་ནས་བཟུང་སྟེ་མེ་ཏོག་ཆར་པར་གྱུར། །
ཞེས་པ་དང་མཐུན་ནོ། ། གཉིས་པ་ནི། རང་ཉིད་སངས་རྒྱས་པའི་ཞིང་དེར་འགྲོ་བ་དག་གིས་དྲན་ན་ཉོན་མོངས་པའི་དུག་གི་གཉེན་པོར་གྱུར་ཅིང༌། སྲིད་པ་གསུམ་གྱི་ཆུ་བོ་དག་ལ་ཟམ་པ་བརྟན་པོ་དང༌། ངན་སོང་རྣམས་ཀྱི་སྒོ་གཏན་བགྱིད་པར་ཤོག་ཅིག གཉིས་པ་ལ་གཉིས་ཏེ། ལམ་ལ་འགོད་པར་དམ་བཅའ་བ་དང༌། ལམ་གྱི་འབྲས་བུ་ལ་འགོད་པར་དམ་བཅའ་བའོ། ། དང་པོ་ནི། གང་དུ་སངས་རྒྱས་པའི་ཞིང་དེར་བདག་གི་མིང་ཙམ་དྲན་ནའང༌།
མཐོན་པོའི་གནས་སུ་འདྲེན་པའི་དཔྱང་ཐག་ལ་འཇུས་པ་བཞིན་དུ། འགྲོ་བ་སྲིད་པའི་གཡང་ས་རུ་ལྷུང་བ་མ་ལུས་པ་རྣམས། ཞི་བ་མྱ་ངན་ལས་འདས་པ་གསུམ་པོ་དག་གི་རྩེ་མོ་ལ་འཛེགས་པར་གྱུར་པའི་ཐེམ་སྐས་བཞི་པོ་ཉིད་དུ་གྱུར་ཅིག འདིར་ཐར་པའི་གྲོང་ཁྱེར་དུ་འཇུག་པའི་སྒོ་བཞི་དང༌། དེར་འཛེགས་པའི་ཐེམ་སྐས་རྣམ་པ་བཞི་ཞེས་བྱ་བའི་ཐ་སྙད་ཡོད་པ་ལས། དང་པོ་ནི། རྣམ་པར་ཐར་པའི་སྒོ་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་ཞེས་བྱ་བའི་ཏིང་ངེ་འཛིན་བཞི་པོ་དག་ཡིན་ལ། གཉིས་པ་ནི།
བདེན་པ་བཞིའི་རྣམ་པ་བཅུ་དྲུག་པོ་དག་གོ ། གཉིས་པ་ལ་གཉིས་ཏེ། མཐར་ཐུག་ཕན་པ་ལ་འགོད་པ་དང༌། གནས་སྐབས་བདེ་བ་ལ་འགོད་པའོ། ། དང་པོ་ནི། བདག་གང་དུ་སངས་རྒྱས་པའི་ཞིང་དེར་བདག་ལ་དང་བ་རྣམས་ལྟ་ཞོག སྐད་ཅིག་ཙམ་ལ་ཡང་ཁྲོ་ཞིང༌། སྡང་བ་དེ་དག་གིས་ཀྱང་བདག་གི་མིང་བློ་ལ་དྲན་པ་ཙམ་ཞིག་བགྱིས་ན་ཡང༌། ངན་སོང་རྣམས་སུ་ལྟུང་བར་མི་འགྱུར་ཞིང༌། ངེས་པར་ཡང་དག་པའི་བྱང་ཆུབ་ཆེན་པོ་སྒྲུབ་པར་ཤོག་ཅིག
འདི་ནི་ཇི་སྐད་དུ། ངན་སོང་སྡུག་བསྔལ་མ་མྱོང་ཞིང༌། ། དཀའ་བ་སྤྱད་པ་མེད་པར་ཡང༌། ། ལྷ་བས་ལྷག་པའི་ལུས་ཀྱིས་ནི། ། དེ་ཡིས་སངས་རྒྱས་མྱུར་ཐོབ་ཤོག ། ཅེས་འབྱུང་བ་དང་མཐུན་ནོ། ། གཉིས་པ་ནི། ཟླ་ཟེར་དྲི་མ་མེད་པ་དེས་མཐོང་ན་ཡིད་དགའ་བར་བྱེད་པ་ལྟར་བདག་གི་ཡོན་ཏན་གྱི་ཆ་ཤས་ཕྲ་མོ་རྣམས་ཀྱང་འཇིག་རྟེན་མ་ལུས་པ་ལ་བདེ་བའི་རྒྱུར་གྱུར་ཅིག དེར་མ་ཟད་བདག་གི་དབུགས་ཙམ་ཕྱུང་བ་རྣམས་ཀྱང་བདེ་བ་དཔག་ཏུ་མེད་པ་སེམས་ཅན་ཕ་རོལ་ལ་བགྱིད་པར་ཤོག་ཅིག དོན་དེ་དག་ཀྱང༌།
ཡུམ་ལས་ཇི་ལྟར་བདག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་སངས་རྒྱས་པའི་ཚེ། སངས་རྒྱས་ཀྱི་ཞིང་དེ་ན་དུད་འགྲོའི་སྐྱེ་གནས་སུ་སོང་བའི་སེམས་ཅན་ཡོང་ཡེ་མེད་པ་དེ་ལྟར་བྱའོ། ། ཞིང་དེ་ན་རྐུན་པོའི་འཇིགས་པ་དང༌། ཆུའི་དགོན་པ་དང༌། བཀྲེས་པའི་དགོན་པ་འདི་ལྟ་བུ་ཡོང་ཡེ་མི་འབྱུང་བ་དང༌། སེམས་ཅན་དེ་དག་ཐམས་ཅད་བདེ་བར་འགྱུར་ཞིང༌། བདེ་བ་ལ་དབང་བ་དང༌། བདེ་བ་དང་ལྡན་པ་དེ་ལྟར་བརྩོན་འགྲུས་བརྟན་པོ་བརྩམ་པར་བྱ། སངས་རྒྱས་ཀྱི་ཞིང་ཡོངས་སུ་སྦྱང་བར་བྱ། ཞེས་གསུངས་སོ། །
དེ་ཡང་རྫོགས་སྨིན་སྦྱངས་གསུམ་དམ་བཅའ་བ་དང༌། དེ་མཐར་ཕྱིན་པ་གཉིས་ལས་སློབ་པའི་སར་ནི་དམ་བཅའ་བ་ཡིན་ལ། སངས་རྒྱས་ཀྱི་སར་ནི་མཐར་ཕྱིན་པའོ། ། དེ་གསུམ་ལ་སློབ་པ་ནི། ངོ་བོ་གཅིག་ཅིང་ལྡོག་པས་ཕྱེ་བ་ཡིན་ཏེ། སངས་རྒྱས་ཀྱི་སར་གཞན་དོན་གྱི་སྐུ་ལྷུན་གྱིས་གྲུབ་པའི་ཆེད་དུ་ཕར་ཕྱིན་བཅུ་ལ་སློབ་པ་དང༌། སྐུ་དེས་སེམས་ཅན་གྱི་དོན་བྱེད་པ་ན་འཁོར་དུ་སེམས་ཅན་སྨིན་པ་ཤ་སྟག་འབྱུང་བའི་ཆེད་དུ་བཅུ་ལ་སློབ་པ་དང༌། སྐུ་དེ་གང་དུ་སངས་རྒྱས་པའི་ཞིང་དེ་སྣོད་བཅུད་ཀྱི་སྐྱོན་དང་བྲལ་བར་འབྱུང་བའི་ཆེད་དུ་ཕར་ཕྱིན་བཅུ་ལ་སློབ་པའོ། ། དེའི་ཕྱིར་གསུམ་པོ་ཕར་ཕྱིན་བཅུ་ལ་སློབ་པའོ། ། དེའི་ཕྱིར་གསུམ་པོ་མཐར་ཕྱིན་པའི་ཚེ་ན་ཡང་ངོ་བོ་གཅིག་ཏུ་གྲུབ་པའོ། །
གཉིས་པ་འབྲས་བུ་རྫོགས་སྨིན་སྦྱངས་གསུམ་མཐར་ཕྱིན་པའི་ཚད་བཤད་ནས། དེ་ལ་སྨོན་པ་ལ་གསུམ་སྟེ། གཟུགས་ཀྱི་སྐུ་དག་པའི་ཞིང་དུ་སྨིན་པའི་སེམས་ཅན་གྱི་དོན་བྱ་བར་སྨོན་པ། མ་དག་པའི་ཞིང་དུ་མ་སྨིན་པའི་སེམས་ཅན་ལའང་སྐུའི་བཀོད་པ་སྟོན་པར་སྨོན་པ། སྐུའི་བཀོད་པ་བསྡུས་ཀྱང་ཕྲིན་ལས་རྒྱུན་མི་ཆད་པར་སྨོན་པའོ། ། དང་པོ་ལ་གསུམ་སྟེ། སྨོན་ལམ་རྫོགས་པའི་ཚད་ངོས་བཟུང་ནས་དེ་ལ་སྨོན་པ་དང༌། སེམས་ཅན་སྨིན་པའི་ཚད་བཤད་ནས། དེ་ཉིད་ལ་སྨོན་ལམ་དུ་བྱ་བ། ཞིང་སྦྱངས་པའི་ཚད་བཤད་ནས་དེ་ཉིད་དོན་དུ་གཉེར་བའོ། །
དང་པོ་ནི། སྟོབས་ལ་སོགས་པའི་ཡོན་ཏན་ཤིན་ཏུ་ཕུན་སུམ་ཚོགས་ཤིང༌། རང་གཞན་གྱི་དོན་མ་ལུས་པ་མཐར་ཕྱིན་པ་ཡི་སངས་རྒྱས་ཉིད་ཐོབ་ནས། དམ་པ་སྟེ་དགེ་ཞིང་མཁས་པའི་སངས་རྒྱས་དེ་ཉིད་ཁོ་ན་ལ་གདུལ་བྱར་གྱུར་པའི་འགྲོ་བ་མ་ལུས་པ་ཡང་སྦྱར་བར་བགྱིའོ། ། དེ་ལྟར་བཤད་པ་དེ་ལ། རྐང་པ་དང་པོ་གཉིས་ཀྱིས་སྨོན་ལམ་རྫོགས་པའི་ཚད་དང༌། རྐང་པ་ཕྱི་མ་གཉིས་ཀྱིས་དེའི་བྱེད་ལས་བསྟན་པའོ། ། གཉིས་པ་ནི། རང་ཉིད་སངས་རྒྱས་ནས་གདུལ་བྱ་ཡང་གོ་འཕང་དེ་ཉིད་ལ་འགོད་པ་དེའི་ཚེ་ན། གདུལ་བྱ་སུའི་སེམས་ལ་ཡང༌།
ཉེས་བྱས་ཕྲན་ཚེགས་ཙམ་ཡང་མི་འབྱུང་ཞིང༌། སྐྱེ་བོ་གཞན་ལ་རྒྱུན་དུ་ཕན་པ་བགྱིད་པའི་འབྲས་བུ་ཅན་གྱི་དགེ་བ་བཅུའི་ལམ་ལ་གནས་པར་ཤོག་ཅིག འདིར་ཡང་རྐང་པ་དང་པོ་གཉིས་ཀྱིས་སྨིན་པའི་ཚད་དང༌། ཕྱི་མ་གཉིས་ཀྱིས་དེའི་བྱེད་ལས་བསྟན་ནོ། ། སྨིན་པ་ཞེས་པ་འདི་ཡང༌། སངས་རྒྱས་ནས་གདུལ་བྱ་སྨིན་པར་བྱས་པ་ལ་ཟེར་བ་མ་ཡིན་གྱི། རང་ཉིད་སངས་རྒྱས་པའི་ཞིང་དེར་གདུལ་བྱ་སྨིན་པ་ཤ་སྟག་འབྱུང་བའི་ཆེད་དུ། སྔོན་སློབ་པའི་སར་བསོད་ནམས་ཀྱི་ཚོགས་བསགས་པ་མཐར་ཕྱིན་པ་ལ་འཆད་དགོས་པ་ཡིན་ཏེ། ཡུམ་ལས། ཇི་སྐད་དུ།
སེམས་ཅན་སྨིན་པར་བྱས་ནས་ཡང་དག་པའི་མཐའ་མངོན་དུ་བྱེད་པར་བཤད་པའི་ཕྱིར་རོ། ། གསུམ་པ་ནི། རང་ཉིད་སངས་རྒྱས་པའི་ཞིང་དེའི་སེམས་ཅན་སུ་ལ་ཡང་རུང་སྟེ། ངན་སོང་གི་གནས་རྣམས་ནི་རྨི་ལམ་དུ་ཡང་མཐོང་བར་མི་འགྱུར་ཞིང༌། ངན་འགྲོ་རྣམས་ཀྱི་གནས་ནི་མཐའ་དག་ཀྱང༌། ལྷའི་འཇིག་རྟེན་བཞིན་དུ་བདེ་འགྲོའི་གནས་ཀྱིས་གང་ནས་དགའ་བ་ལྷུར་ལེན་པར་ཤོག་ཅིག འདིར་ཡང་རྐང་པ་དང་པོ་གཉིས་ཀྱིས་ཞིང་སྦྱངས་པའི་ཚད་དང༌། ཕྱི་མ་གཉིས་ཀྱིས་བྱེད་ལས་བསྟན་ནོ། ། གཉིས་པ་ནི། གལ་ཏེ་འོ་ན་ཞིང་དེར་ཡོངས་སུ་མ་སྨིན་པའི་སེམས་ཅན་འགའ་ཞིག་ལྷགས་པ་དང༌།
དེའི་སྐྱོན་གྱིས་སྣོད་ཀྱི་ཞིང་ངན་པར་གྱུར་པའི་ཚེ་ན། ཡོངས་སུ་མྱ་ངན་ལས་འདའ་བར་བྱེད་དམ་ཞེ་ན། མ་ཡིན་ཏེ། ཇི་སྲིད་འཇིག་རྟེན་གསུམ་གྱི་མི་དགེ་བའི་མཚོ་ཀླུང་དབུས་སུ་སེམས་ཅན་འགའ་ཞིག་ཚུད་པར་གྱུར་ན་ཡང་སྟེ། དེའི་དུས་སུ་རང་ཉིད་ཀྱིས་སངས་རྒྱས་ཀྱི་མཛད་པ་ཆོས་ཀྱི་འཁོར་ལོ་མ་ལུས་པར་བསྐོར་བའི་བར་ཡོངས་སུ་མཐར་ཕྱིན་པར་གྱུར་ཀྱང༌། མ་སྨིན་པའི་སེམས་ཅན་དེའི་ཆེད་དུ་དེ་ཡོངས་སུ་སྨིན་པར་གྱུར་པ་དེ་སྲིད་དུ་མྱ་ངན་ལས་མི་འདའ་བ་ཉིད་དུ་བསྡད་པར་བགྱིའོ། ། ཡང་ན་ཞིང་གཅིག་ཏུ་སངས་རྒྱས་ཀྱི་མཛད་པ་མཐར་ཕྱིན་ཀྱང༌། ཞིང་གཞན་དུ་སངས་རྒྱས་ཀྱི་མཛད་པ་རྒྱུན་མི་ཆད་པར་སྟོན་དགོས་པའི་དོན་ཉིད་དུ་བཤད་པར་བྱའོ། ། གསུམ་པ་ནི། བྱང་སེམས་བདག་ནི་སངས་རྒྱས་ནས་མྱ་ངན་ལས་འདས་པར་འགྲོ་བའི་ཚུལ་སྟོན་པ་ན།
རང་གིས་བཤད་པའི་གསུང་རབ་རྣམས་ནི་ནམ་ཡང་རང་བཟོ་མཁན་གྱིས་འཁྲུག་པར་མི་འགྱུར་ཞིང༌། གསུང་རབ་དེ་ལ་ཐོས་བསམ་དང་གོམས་པར་བྱེད་པ་འགའ་ཡང༌། སོམ་ཉིའི་དཔྱང་ཐག་ལ་སྐད་ཅིག་ཙམ་ཡང་འཇུག་པར་མ་གྱུར་ཅིག་སྟེ། རྒྱལ་བ་རྣམས་ཀྱི་དམ་པའི་ཆོས་མ་ལུས་པ་རྒྱལ་བའི་དགོངས་པ་བཞིན་དུ་འཛིན་ནུས་པར་གྱུར་ཅིག གཉིས་པ་བརྩམས་པའི་དགེ་བ་སེམས་ཅན་མཐའ་དག་དང་ཐུན་མོང་དུ་བྱ་བ་ནི། ཐུན་མོང་དུ་འགྱུར་བར་ཤོག སུ་ཞིག་དང་ན། འགྲོ་བ་མ་ལུས་པ་རྣམས་དང་ངོ༌། ། གང་ཞིག་ཐུན་མོང་དུ་བྱ་ན། གོང་དུ་བསྟན་པ་དེ་ལྟར་རྒྱལ་བའི་སྲས་ཀྱི་རྣམ་འཕྲུལ་ལ་ཡོན་ཏན་དུ་མཐོང་བའི་མངོན་པར་དགའ་བ་སྔོན་དུ་བཏང་ནས།
བསྟན་བཅོས་འདི་རྩོམ་པ་པོ་བདག་གིས་དེ་ལྟར་བརྩམས་པའི་དགེ་བ་བསྒྲུབས་པ་མ་ལུས་པ་གང་ཡིན་པ་ནིའོ། ། གསུམ་པ་མཇུག་གི་དོན་ལ་གཉིས་ཏེ། བསྟན་བཅོས་རྩོམ་པ་པོ་གང་གིས་མཛད་པའི་མཚན་བསྟན་པ་དང༌།

པཎྜི་ཏ་གང་གིས་ཞུས་ནས། ལོ་ཙྪ་བ་སུ་ཞིག་གིས་བསྒྱུར་བའི་མཚན་བསྟན་པའོ། ། དང་པོ་ནི། སློབ་དཔོན་བཙུན་པ་གཞན་ལ་ཕན་པའི་དབྱངས་དགོན་པ་པ་ཞེས་བྱ་བ། རྒྱལ་བའི་གསུང་རབ་མཐའ་དག་ཐུགས་ལ་ཆུབ་པར་བྱས་པ་སྟེ། སྟག་གིས་རང་ལ་སྐྱོན་ཏེ་ནགས་ཁུང་དུ་ཕྱིན་པ་ན། ཀུན་སློང་སྙིང་རྗེས་གདུངས་པའི་ཡིད་ཀྱིས། ཆེད་དུ་བྱ་བ་འགྲོ་བའི་དོན་སྒྲུབ་པའི་ཆེད་དུ། ལས་སུ་བྱ་བ་སྨོན་ལམ་བདུན་བཅུ་པ་ཞེས་བྱ་བ་འདི་མཛད་པའོ། ། གཉིས་པ་ནི། རྒྱ་གར་གྱི་མཁན་པོ་དྷརྨ་ཤྲཱི་པྲ་བྷ་ཝ་དང༌།
ལོ་ཙྪ་བ་དཔལ་གྱི་ལྷུན་པོའི་སྡེས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །། འདིར་སྨྲས་པ། བསྟན་བཅོས་མཛད་པོ་གཞན་ཕན་དབྱངས། ། དཔའ་བོའི་སྡེ་དང་དོན་གཅིག་ཅེས། ། མང་པོ་དག་གིས་རབ་འདོན་ཀྱང༌། ། གནས་དེར་ངེས་པ་ཐོབ་མིན་མོད། ། དེ་ལྟ་ན་ཡང་རྒྱལ་བ་ཡི། ། གདུང་འཚོབ་ཀུན་གྱི་སྤྱོད་པ་ལ། ། རྨོངས་མེད་གྱུར་པའི་བསྟན་བཅོས་མཁན། ། གང་གིས་མཛད་པ་འདི་ཡ་མཚན། །
འདི་ལ་རྣམ་བཤད་མཛད་པ་སྔོན། ། ཡོད་པར་མཐོང་དང་ཐོས་པ་ནི། ། བྱུང་བ་མིན་མོད་ཆེན་པོ་འགའི། ། གསུང་གིས་དགེ་བར་བསྐུལ་བ་ན། ། རྒྱལ་བའི་བཀའ་དང་བྱམས་པའི་གཞུང༌། ། གཞན་ཡང་ཚད་ལྡན་མཁས་པ་གང༌། ། རྒྱ་ཆེའི་དོན་སྟོན་མཛད་རྣམས་ཀྱི། ། གཞུང་གི་ལམ་ནས་དྲངས་ཏེ་བཤད། ། དེ་ཡི་ལེགས་བྱས་ཨུཏྤལ་གཉེན། ། རང་བློའི་གདུང་བ་འཕྲོག་བྱེད་པ། །
ཁོ་ནར་མ་ཟད་བསྐུལ་མཛད་ཀྱི། ། ཡོན་ཏན་རྒྱ་མཚོའང་གོང་འཕེལ་ཤོག ། དེ་ལྟར་དེ་བརྩམས་པ་ལས་བྱུང་བའི་ལེགས་བྱས་ཉི་འོད་གཞོན་ནུ་མས། ། ངེས་པར་བསྐྱངས་པའི་གང་བློ་བྱམས་པའི་ས་གཞི་གཤིན་པ་དང་འདྲ་བར། ། སྙིང་རྗེའི་རྩ་ལག་ཕྱོགས་བརྒྱར་སྤྲོས་པའི་བྱང་ཆུབ་སེམས་ཀྱི་དཔག་བསམ་ནི། ། རྫོགས་སངས་རབ་རྒྱས་གཞན་ཕན་བདུད་རྩིའི་འབབ་སྟེགས་བཟང་པོར་འདི་གྱུར་ཅིག ། ཅེས་བྱ་བ་འདི་ནི། རིགས་རུས་ཆོ་འབྲང་གི་དཔལ་གྱིས་མངོན་པར་མཐོ་བ་མཁས་བཙུན་ཡོན་ཏན་རྒྱ་མཚོའི་གསུང་གིས་ཉེ་བར་བསྐུལ་བའི་ངོར་བགྱིས་ནས། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། སྣ་ཚོགས་དབྱིག་ཅེས་པ་ཤིང་མོ་སྦྲུལ་གྱི་ལོ།
ནག་པས་ཉ་བའི་ཡར་ཚེས་ལ། གཙང་གཡས་རུའི་སའི་ཐིག་ལེ། གསེར་མདོག་ཅན་ཞེས་བྱ་བར། ཉེ་བར་སྦྱར་བའི་ཡི་གེ་པ་ནི་མངའ་རིས་སྨད་ཀྱི་བཤེས་གཉེན་ཆོས་ཀྱི་རྒྱལ་མཚན་ནོ།། །། ༄། །སྨྲ་བའི་སྒོ་མཚོན་ཆ་ལྟ་བུའི་བསྟན་བཅོས་ཀྱི་རྣམ་བཤད་སྨྲ་བའི་རྒྱན་བཞུགས་སོ།། ན་མོ་ལོ་ཀི་ཤྭ་ར་ཡ། ཐུགས་རྗེའི་དབང་ཕྱུག་སྤྱན་རས་གཟིགས་དབང་པོ། ། རྨ་བྱའི་ཁྲིར་འཁོད་སྨིན་ལེགས་དྲུག་བཟུང་ནས། ། རིག་པའི་གནས་རྣམས་ཀུན་གྱི་བརྡའ་སྤྲོད་པ། ། འཇིག་རྟེན་དབང་ཕྱུག་དེ་ལ་ཕྱག་འཚལ་ལོ། །
དོན་དམ་དབྱིངས་ཀྱི་ཡི་གེ་བརྗོད་བྲལ་ཡང༌། ། གཉིས་སྣང་འཁྲུལ་པའི་བློ་ལ་བརྗོད་བཅས་སུ། ། གང་ཤར་བརྗོད་པ་ཀུན་གྱི་གཞིར་གྱུར་པ། ། མིང་ཚིག་ཡི་གེའི་ཚོགས་རྣམས་འདིར་བཤད་བྱ། ། སྡེ་སྣོད་ཤེས་པའི་ལང་ཚོ་རྒྱས་གྱུར་ཀྱང༌། ། ཐ་སྙད་གཞུང་བརྒྱའི་སྐྱེ་མཆེད་མི་མཚར་ན། ། དཔྱོད་ལྡན་མཛའ་བོའི་ཡིད་རབ་འདྲེན་མི་ནུས། ། དེ་ཕྱིར་མཁས་པའི་སྐྱེ་མཆེད་འདི་མཚར་བྱ། ། ཞེས་མཆོད་པར་བརྗོད་པ་དང༌། རྩོམ་པར་དམ་བཅའ་བ་སྔོན་དུ་བཏང་ནས།
གང་བཤད་པར་བྱ་བ་ནི་སྨྲ་བའི་སྒོ་མཚོན་ཆ་ལྟ་བུ་ཞེས་བྱ་བའི་བསྟན་བཅོས་རྩོད་པ་དང་བྲལ་བ་དེའོ། ། ཇི་ལྟར་འཆད་པ་ནི། སྤྱི་དོན་གྱི་སྒོ་ནས་གོ་བ་སྐྱེད་ཅིང༌། བསྡུས་དོན་གྱི་སྒོ་ནས་ཚོམས་བཅད་དེ་དཀའ་བའི་གནས་ལ་ལར་ཚིག་གི་དོན་ཡང་རྒྱ་ཆེར་སྦྱར་བའི་ཚུལ་གྱིས་སོ། ། གང་ལ་བརྟེན་ནས་འཆད་ན། མཁས་པའི་དབང་པོ་རོང་ཟོམ་ཆོས་ཀྱི་བཟང་པོ་ཞེས་བྱ་བ། ལུས་གཅིག་ལ་ཀུ་ས་ལི་དང་པཎྜི་ཏའི་སྐྱེ་བ་གཉིས་བཟུང་བར་གྲགས་པ་དེས་མཛད་པའི་འགྲེལ་པ་ལ་བརྟེན་ནས་སོ། ། འདི་ལ་དོན་གསུམ་སྟེ། མཚན་གྱི་དོན་དང༌། འགྱུར་གྱི་ཕྱག་དང༌།
གཞུང་གི་དོན་ནོ། ། གསུམ་པ་ལ་གསུམ་སྟེ། བཤད་པ་ལ་འཇུག་པ། བཤད་པ་ཉིད་ཉེ་བར་དགོད་པ། བཤད་པ་མཐར་ཕྱིན་པའི་བྱ་བའོ། ། དང་པོ་ལ་གཉིས་ལས། མཆོད་པར་བརྗོད་པ་ནི། སྨྲ་མཆོག་གཙོ་ལ་ཕྱག་འཚལ་ནས། ། ཞེས་སོ། ། རྩོམ་པར་དམ་བཅའ་བ་ནི།
སྨྲ་བའི་ཡན་ལག་རྫོགས་དོན་དུ། ། ངག་གི་འདུ་བྱེད་གང་དེ་ཡི། ། ཚོགས་པ་བདག་གིས་བཤད་པར་བྱ། ། ཞེས་སོ། ། གཉིས་པ་བཤད་པ་ཉིད་ཉེ་བར་དགོད་པ་ལ་གསུམ་སྟེ། ཡི་གེའི་ཚོགས་དང༌། མིང་གི་དང༌། ཚིག་གི་ཚོགས་སོ། ། དང་པོ་ལ་གསུམ་སྟེ། མདོར་བསྟན།
རྒྱས་པར་བཤད། ཡི་གེའི་ངེས་ཚིག་བཤད་པའོ། ། དང་པོ་ལ་གཉིས་ཏེ། རྒྱུ་མདོར་བསྟན་པ་དང༌། ངོ་བོ་མདོར་བསྟན་པའོ། ། དང་པོ་ནི། ཁོག་པ་མགྲིན་པ་རྐན་དང་ལྕེ། ། སྣ་དང་སྤྱི་བོ་སོ་དང་མཆུ། ། ཞེས་པས་ནི་གནས་བསྟན་ཏོ། ། དེ་ལས་ཇི་ལྟར་འབྱུང་བའི་ཚུལ་ནི།
སྤྱི་དང་རེ་རེའི་ཆ་དག་ལས། ། ཕྲད་དང་ཅུང་ཟད་ཕྲད་པ་དང༌། ། དོག་པ་དང་ནི་ཡངས་པ་ནས། ། ཞེས་པའོ། ། དེ་ཡང་ཕྲད་པ་ནི། ལྕེ་རྐན་སོ་དང་མཆུ་རྣམས་སོ། ། ཅུང་ཟད་ཕྲད་པ་ནི། མགྲིན་སྣ་སྤྱི་བོ་དང་ཁོག་པ་རྣམས་སོ། ། དོག་པ་ནི། མགུལ་པ་དང༌།
སྣ་དང༌། སྤྱི་བོ་རྣམས་སོ། ། ཡངས་པ་ནི། རྐན་དང༌། སོ་དང༌། ལྕེ་དང༌། མཆུ་དང༌། ཁོག་པ་རྣམས་སོ། ། གཉིས་པ་ངོ་བོ་མདོར་བསྟན་པ་ལ། རྩ་བའི་ང་རོ་བདུན་དུ་བསྟན་པ་དང༌།
དེའི་རབ་ཏུ་དབྱེ་བ་རྒྱས་པར་བཤད་པ་དང༌། རྩ་བའི་ང་རོ་དཔེས་བསྟན་པའོ། ། དང་པོ་ནི། དྲང་པོ་སྒྲེང་དང་བཀུག་པ་དང༌། ། བསྟོད་པ་དང་ནི་སྨད་པ་དང༌། ། བསྒྲིམས་དང་ཀློད་པའི་ང་རོ་འབྱུང༌། ། ཞེས་པའོ། ། འདི་ཡང་ཨ་ནས་ལིའི་བར་ཏེ། བདུན་པོ་དེ་ལ་ནི་རང་བཞིན་གྱི་ཡི་གེ་ཞེས་བཤད་དོ། ། ཨ་ཨི་ཨུ་ནི་རྩ་བའི་ཡི་གེ་དང༌།
ལྷག་མ་བཞི་ནི་ཕན་ཚུན་སྦྱར་བའི་ཡི་གེའོ། ། དེ་ལ་ཨ་དང་ཨི་སྦྱར་བ་ལས་ཨེ་འབྱུང་བ་དང༌། ཨ་དང་ཨུ་སྦྱར་བ་ལ་ཨོ་འབྱུང་བ་དང༌། ཨ་ཉིད་བསྒྲིམས་ཤིང་ཚེག་དྲག་དང་སྦྱར་བ་ལས་རྀ་འབྱུང་བ་དང༌། ཨ་ཉིད་ཀློད་དེ་འདྲེན་པ་ནི་ལྀ་ཡིན་པ་རྣམས་སོ། ། དབྱངས་བདུན་པོ་ལ་རྩ་བའི་ཡི་གེ་དང༌། སྦྱར་བའི་ཡི་གེ་གཉིས་སུ་ཕྱེ་བ་དེ་བཞིན་དུ། གསལ་བྱེད་རྣམས་ལའང་གཉིས་སུ་དབྱེ་བར་བྱ་བ་ལས། སྡེ་པ་ལྔ་པོའི་ཐ་མ་ལྔ་སྤངས་པའི་ཉི་ཤུ་དང༌། ཧ་དང་ཀྵ་སྟེ་ཉེར་གཉིས་པོ་ནི་རྩ་བ་ཡིན་ལ།
ཇི་སྐད་དུ། ཨེ་ཨ་ཡའོ། ། ཞེས་འབྱུང་བ་ལྟར་ཡ་ནི་ཨི་དང་ཨ་སྦྱར་བ་ལས་བྱུང་བ་ཡིན་ལ། ཇི་སྐད་དུ། ཨོ་ཨ་ཝའོ། ། ཞེས་འབྱུང་བ་ལྟར་ཝ་ནི་ཨུ་དང་ཨ་སྦྱར་བ་ལས་བྱུང་བ་ཡིན་ཞིང༌། ར་དང་ལ་ནི་ང་རོའི་སྐབས་སུ་བཤད་པ་དང་མཚུངས་ལ། ཤ་ཥ་ས་གསུམ་ནི་ར་དང་མཚུངས་པ་ཡིན་ཏེ། རྣམ་བཅད་དང་སྦྱར་བ་ལས་བྱུང་བ་ཡིན་པའི་ཕྱིར། ཇི་སྐད་དུ།
རྣམ་པར་བཅད་བྱ་ཙའམ་ཚ་ལ་ཤའོ། ། ཞེས་སོགས་འབྱུང་བ་ལྟར་རོ། ། ང་ཉ་ཎ་ན་མ་ལྔ་ནི་ཨཾ་ཞེས་བྱ་བའི་ནང་དུ་འདུས་པ་ཡིན་ཏེ། ཇི་སྐད་དུ། ང་ཉ་ཎ་ན་མ་རྣམས་སྣ་ལྡན་ནོ་ཞེས་གསུངས། དེ་ལྟར་ན་རྩ་བའི་ཡི་གེ་ནི་དབྱངས་གསུམ་དང་གསལ་བྱེད་ཉེར་གཉིས་ཏེ་ཉེར་གཉིས་པོ་དེ་ཡང་ཞིབ་མོར་བརྟགས་ན་རྩ་བའི་ཡི་གེ་བཅུ་གཅིག་ཡིན་ཏེ། སྡེ་པ་ལྔའི་གསུམ་པ་རྣམས་ནི་ཀ་ལ་སོགས་པ་དང་པོ་རྣམས་དང་ཨ་ལྡན་པ་ཡིན་ལ། གྷ་ལ་སོགས་པའི་བཞི་པ་རྣམས་ནི་གསུམ་པ་རྣམས་དང་ཧ་ལྡན་པ་ཡིན་ཞིང༌། ཀྵ་ཡང་ཨ་དང་ཀའི་ཆ་ཡིན་པའི་ཕྱིར། དེ་ལྟར་ན་སྡེ་པ་ལྔའི་དང་པོ་གཉིས་པ་རྣམས་དང་ཧ་དང་བཅུ་གཅིག་གོ །
དབྱངས་གསུམ་པོའི་རྩ་བ་ཡང་ཨ་ཁོ་ནར་འདུས་པས་དེ་ལྟར་ན་བཅུ་གཉིས་སོ། ། བཅུ་གཉིས་པོ་ཡང་ཞིབ་མོར་བརྟགས་ན་རྩ་བའི་ཡི་གེ་བདུན་ཁོ་ན་ཡིན་ཏེ། ཁ་ལ་སོགས་པ་གཉིས་པ་རྣམས་ཀྱང་ཀ་ལ་སོགས་པའི་དང་པོ་རྣམས་ཀྱི་སྒྲའི་ཆ་དང་འབྱུང་ཁུངས་གཅིག་པའི་ཕྱིར། དེ་ལྟར་ན་ཨ་དང་སྡེ་པ་ལྔའི་ཐོག་མ་རྣམས་དང་ཧ་རྣམས་སོ། ། འདི་དག་ལ་ཨ་ཀ་ཙ་ཊ་ཏ་པ་ཧ་ཞེས་བྱའོ། ། བདུན་པོ་དེ་ཐམས་ཅད་ཀྱི་རྩ་བ་ཡང་ཨ་ཁོ་ནར་འདུས་པས་ཨ་ནི་ཡི་གེ་ཐམས་ཅད་ཀྱི་རྩ་བ་དང་ཕྱི་མོའོ། ། གཉིས་པ་དབྱེ་བ་རྒྱས་པར་བཤད་པ་ལ་བཞི་སྟེ། ང་རོ་བཅུ་དྲུག་ཏུ་དབྱེ་བ། བརྒྱ་རྩ་གཉིས་སུ་དབྱེ་བ་དང༌། བརྒྱ་དང་བཅུ་གཉིས་སུ་དབྱེ་བ་དང༌།
དེ་ལྟར་དབྱེ་བའི་རྒྱུ་མཚན་བཤད་པའི་སྒོ་ནས་ཞར་བྱུང་གཞན་ཡང་བསྟན་པའོ། ། དང་པོ་ནི། དྲང་པོ་བཀུག་དང་སྨད་པ་དང༌། ། བསྒྲིམས་པ་དང་ནི་ཀློད་པ་ལ། ། གྭར་དང་ཙྭང་གིས་ཕྱེ་བ་དང༌། ། ཞེས་པ་ལྔ་པོ་དེ་ལ་རིང་ཐུང་གི་དབྱེ་བས་གཉིས་གཉིས་སུ་ཕྱེ་ནས་བཅུ་དང༌། སྒྲེང་དང་བསྒྲེངས་ཏེ་གཏུགས་པ་དང༌། ། སྟོད་དང་བསྟོད་དེ་སྨད་པ་དང༌། ། སྣ་ལྡན་རྣམ་པར་བཅད་པ་ཡིས། ། ང་རོ་བཅུ་དྲུག་དག་ཏུ་འདོད། །
ཅེས་པ་དབྱངས་ཡིག་བཅུ་དྲུག་ཏུ་གྲགས་པ་དེ་ཉིད་ཡིན་ལ། ཀ་ལཱ་པར་བཅུ་བཞིར་བཤད་པ་ནི། ཨཾ་དང་ཨ་གཉིས་མི་འདྲེན་པ་ཡིན་ལ། དེའི་ཤེས་བྱེད་ཀྱང་རྗེས་སུ་ང་རོ་དང་རྣམ་བཅད་གཉིས་ནི་གསལ་བྱེད་ལས་བྱུང་བ་ཡིན་ལ། ཨ་གཉིས་པོ་ནི་དེ་དག་བརྗོད་པའི་རྟེན་ཙམ་དུ་བཤད་པ་ཡིན་གྱི། རང་གི་ངོ་བོ་ཨའི་ནང་དུ་མ་འདུས་པ་མེད་དོ། ། གཉིས་པ་ལ་གཉིས་ཏེ། གསལ་བྱེད་ལྔ་བཅུ་རྩ་བཞིར་དབྱེ་བ་དང༌། གསལ་བྱེད་བཞི་བཅུ་རྩ་བརྒྱད་དུ་དབྱེ་བའོ། ། དང་པོ་ནི།
ང་རོ་དག་གིས་གསལ་བྱེད་ནི། ། དྲང་པོ་བཀུག་དང་སྨད་པ་ལ། ། ཞེས་པ་ནི་རྩ་བའི་དབྱངས་གསུམ་པོ་ལའོ། ། འདྲེན་པའི་རིང་ཐུང་གསུམ་ཡོད་དེ། ། ཞེས་པ་ཐུང་ངུ་དང་རིང་པོ་དང་ཤིན་ཏུ་རིང་པོའོ། ། དེ་ལ་ཆེ་འབྲིང་རྣམ་པ་གསུམ་ཞེས་པ་གསུམ་པོ་དེ་རེ་རེ་ལའང་གསུམ་གསུམ་དུ་ཕྱེ་བ་སྟེ། གསུམ་པོའི་ཁྱད་པར་ནི་འོག་ནས། ཨུ་ཏཏྟ་ནི་མཚུངས་གཉིས་གཅིག ། ཅེས་པའི་སྐབས་སུ་འབྱུང་ངོ༌། ། འདི་ཡང་སྲབ་འཐུག་གིས་ཕྱེ་བ་ཡིན་གྱི།
རིང་ཐུང་གི་དབྱེ་བ་ནི་མ་ཡིན་ནོ། ། དེ་ལྟར་དགུ་པོ་དེ་རེ་རེ་ལ་སྣ་ལྡན་ལྔ་པོ་གང་རུང་དང་ལྡན་མི་ལྡན་གཉིས་གཉིས་སུ་ཕྱེ་བས་བཅོ་བརྒྱད་དུ་འགྱུར་ལ། བཅོ་བརྒྱད་པ་ཕྲག་གསུམ་བསྡོམས་པས་ལྔ་བཅུ་རྩ་བཞིའོ། ། ཞེས་འཆད་པ་ནི། དེ་དགུ་སྣ་ལྡན་བཅོ་བརྒྱད་དོ། ། ཞེས་པའོ། ། གཉིས་པ་བཞི་བཅུ་རྩ་བརྒྱད་དུ་དབྱེ་བ་ནི། ། གསལ་བར་བྱ་བ་འདི་ལྟ་སྟེ། ། སྒྲེང་དང་སྟོད་ལ་ཐུང་བ་སྟེ། ། སྒྲིམ་དང་ཀློད་ལ་རིང་པོའོ། །
ཞེས་པ་དབྱངས་ཡིག་རྫས་ཀྱི་སྒོ་ནས་དགུ་ཡོད་པ་ལས། རྩ་བའི་ཡི་གེ་གསུམ་ལ་བཅོ་བརྒྱད་ཕྲག་གསུམ་དུ་ཕྱེ་བ་དེའི་ལྷག་མ་དྲུག་ཡོད་པ་ལས་ཨེ་ཨོ་གཉིས་ལ་ཐུང་ངུ་མི་སྲིད་ཅིང༌། རྀ་ལྀ་གཉིས་ལ་རིང་པོ་མི་སྲིད་པས་བཞི་པོ་རེ་རེ་ལ་གཉིས་གཉིས་སུ་ཕྱེ་ཞིང༌། གཉིས་པོ་རེ་རེ་ལའང་ཆེ་འབྲིང་ཆུང་ངུ་གསུམ་གསུམ་དུ་ཕྱེ་བས་དྲུག་ཏུ་འགྱུར་ཞིང༌། དྲུག་པོ་རེ་རེ་ལ་སྣ་ལྡན་ཡིན་མིན་གཉིས་གཉིས་སུ་ཕྱེ་བས་བཅུ་གཉིས་སུ་འགྱུར་ཞེས་པའོ། ། དེ་ལྟར་ན་བཅུ་གཉིས་པ་ཚན་པ་བཞི་ལ་བཞི་བཅུ་རྩ་བརྒྱད། སྔ་མའི་བཅོ་བརྒྱད་ཕྲག་གསུམ་དང་བསྡོམས་པས་བརྒྱ་དང་གཉིས་སོ། ། ཞེས་སྟོན་པ་ནི། བཅུ་གཉིས་ཡིན་ཏེ་བརྒྱ་རྩ་གཉིས། ། ཞེས་པའོ། །
དེ་ལྟར་བཤད་པ་ན་གོང་དུ་དབྱངས་ཡིག་བཅུ་དྲུག་ཏུ་བཤད་ཀྱང་འདིར་གསལ་བའི་དབྱེ་བ་འཆད་པ་ན་བཅུ་བཞི་ཉིད་དུ་འདུས་པ་ཡིན་ཏེ། རྗེས་སུ་ང་རོ་ལ་ནི་སྣ་ལྡན་གྱི་མིང་གིས་བཏགས་ནས་གོང་མ་བཅུ་བཞི་པོ་དང་སྦྱོར་བར་བྱེད་ཀྱི། ལོགས་སུ་མ་བགྲངས་པའི་ཕྱིར་དང༌། རྣམ་བཅད་ནི་དབྱེ་བར་མ་བཤད་པའི་ཕྱིར། དེ་མི་འཆད་པའི་རྒྱུ་མཚན་ཡང་སྣ་ལྡན་གྱི་སྦྱོར་ཚུལ་ལ་དཔགས་ནས་ཤེས་ནུས་པ་ལ་བསམས་པའོ། ། དེ་ལྟར་བརྒྱ་རྩ་གཉིས་ཀྱི་གྲངས་ངེས་བཤད་པ་དེ་ལ་འདི་ལྟར་རྒོལ་བ་བྱུང་ན་ལན་ལྡོན་དཀའ་བ་ཡིན་ཏེ། དེ་ཡང་འདི་ལྟར། དཔྱོད་པ་དང་ལྡན་པ་དག་ན་རེ། དབྱངས་ཡིག་བརྒྱ་རྩ་གཉིས་ཀྱི་གྲངས་ངེས་དེ་འཐད་པ་མ་ཡིན་ཏེ། རྩ་བའི་དབྱངས་གསུམ་ལ་སྣ་ལྡན་གྱི་སྦྱོར་ཚུལ་ཇི་ལྟར་ཡོད་པ་དེ་དབྱངས་ལྷག་མ་བཞི་ལ་ཡང་སྦྱོར་དགོས་པར་མཚུངས་པའི་ཕྱིར་དང༌།
སྣ་ལྡན་གང་ལ་སྦྱོར་བའི་གཞི་དེ་ལ་རྣམ་བཅད་ཀྱི་སྦྱོར་ཚུལ་ཡོད་པར་ཡང་མཚུངས་པའི་ཕྱིར་ཞེས་པའོ། ། རྀ་ལྀ་གཉིས་ལ་རིང་པོ་མི་འབྱུང་ཞེས་པའི་དོན་ནི། ཤིན་ཏུ་རིང་པོ་མེད་པ་ལ་འཆད་དགོས་པ་ཡིན་ཏེ། དེ་ལས་གཞན་དུ་སྤྱིར་རིང་པོ་མེད་པ་ལ་བཤད་ན། བཅུ་གཉིས་ཡིན་ཏེ། ཞེས་པ་འཆད་མི་ཤེས་པའི་ཕྱིར་དང༌། བརྒྱ་དང་གཉིས་འོང་དོན་མེད་པའི་ཕྱིར། འོ་ན་དེ་གཉིས་ལ་དེ་མེད་པའི་རྒྱུ་མཚན་ཅི་ཞེ་ན། རྀ་ལྀ་གཉིས་ལ་ཤིན་ཏུ་རིང་པོ་བརྗོད་ན་ཨིར་འགྱུར་བའི་ཕྱིར། ཞེས་ཤོང་སྟོན་གསུང་ལ།
ས་སྐྱ་པའི་གསུང་གིས་ནི། ལྀ་རྒྱུད་མེད་ཅེས་བྱ་བ་ཡིན་པས་རིང་པོ་མེད་མོད་ཀྱི། ཤིན་ཏུ་རིང་པོ་ཡོད་ལ། རྀ་ལ་ནི་གསུམ་ཀ་ཡོད་དོ། ། ཞེས་གསུང་བ་གཞུང་འདི་དང་འགལ་ཡང་སྡེབ་སྦྱོར་གྱི་བསྟན་བཅོས་ཀྱི་ལུགས་སོ་ཞེས་བཤད་པར་བྱའོ། ། གསུམ་པ་བརྒྱ་རྩ་བཅུ་གཉིས་སུ་དབྱེ་བ་ནི། སྤྱིར་ནི་བརྒྱ་དང་བཅུ་རྩ་གཉིས། ། རང་གནས་དང་ནི་བཅུ་གསུམ་སྟེ། ། ཞེས་པ་བརྒྱ་རྩ་གཉིས་པོའི་སྟེང་དུ་ཡི་གེ་རྣམས་ཀྱི་ཐུན་མོང་གི་འབྱུང་ཁུངས་ཁོག་པ་ལ་སོགས་པ་བརྒྱད། རྐྱེན་གྱི་རྣམ་པ་གང་ཡང་རུང་བ་གཅིག་གིས་སྐྱེད་པའི་ཆ་ཤས་གཅིག་སྟེ་དགུ་བསྣན་པས་བརྒྱ་དང་བཅུ་རྩ་གཅིག
རང་གནས་ཀྱི་སྐྱེད་པ་གཙོ་ཆེ་བ་དང་བཅུ་གཉིས་སོ། ། བཅུ་གསུམ་ཞེས་འབྱུང་བ་ལྟར་ན་ཡི་གེ་རང་ཉིད་བསྣན་པའོ། ། ཞེས་འཆད་པ་དག་སྣང་མོད་ཀྱང་ཡི་གེ་མ་དག་པས། སྤྱིར་ནི་བརྒྱ་དང་བཅུ་རྩ་གཅིག ། རང་གནས་དང་ནི་བཅུ་གཉིས་སོ། ། བཞི་པ་ནི། ཡི་གེ་གཅིག་གི་རྣམ་པའི་ཆ། ། ངག་གི་འདུ་བྱེད་ཚོགས་པའོ། ། ཞེས་པ་ནི་རང་གནས་འདྲེན་པའི་རྒྱུ་མཚན་ཏེ། ཡི་གེ་གཅིག་ཅེས་པ་གསལ་བྱེད་ཀྱི་དབང་དུ་བྱས་པའོ། །
ལྔ་པ་ཞར་བྱུང་ནི། དུས་གཅིག་ཏུ་ནི་བཅུ་གཅིག་གམ། ། ཞེས་བཤད་མ་ཐག་པ་བཅུ་གཅིག་པོ་དེའོ། ། སྣ་ལྡན་དང་ནི་བཅུ་གཉིས་ཏེ། ། ཞེས་པ་སྣ་ལྡན་གྱི་ཡི་གེ་རྣམས་ཀྱི་དབང་དུ་བྱས་པའོ། ། རང་གི་གནས་དང་བཅུ་གསུམ་མོ། ། ཞེས་པ་རང་གནས་ཤས་ཆེ་བའི་དབང་དུ་བྱས་པ་ཡིན་གྱི། འབྱུང་གནས་བརྒྱད་ཀྱི་ནང་དུ་མ་འདུས་པ་མེད་དོ། ། གསུམ་པ་ང་རོ་དཔེས་བསྟན་པ་ལ་གཉིས་ཏེ། ལུས་ཀྱི་རྣམ་འགྱུར་གྱི་དཔེས་བསྟན་པ་དང༌།
ཕྱི་རོལ་གཟུགས་དབྱིབས་ཀྱི་དཔེས་བསྟན་པའོ། ། དང་པོ་ནི། མཚོན་འདེབས་གར་དང་ལས་བྱེད་དང༌། ། སྟབས་འགྲོས་ལྟ་སྟངས་བྱེ་བྲག་དང༌། ། རྐང་ལག་མིག་གི་འགྱུར་བག་གིས། ། ལུས་ཀྱི་འདུ་བྱེད་བདུན་པོ་ལྟར། ། ངག་གི་འདུ་བྱེད་དེ་བཞིན་ནོ། ། ལུས་ཀྱི་འདུ་བྱེད་བདུན་པོ་ནི། ། ཐད་ཀར་བལྟ་དང་གྱེན་དུ་བལྟ། ། དེ་བཞིན་བཟློག་སྟེ་བལྟ་བ་དང༌། །
བསྟོད་དེ་བལྟ་དང་སྨད་དེ་བལྟ། ། བསྒྲིམས་དང་ཀློད་དེ་ལྟ་བ་ལྟར། ། གར་ལ་སོགས་པ་དེ་བཞིན་ནོ། ། ཞེས་པའོ། ། གཉིས་པ་ནི། དེ་སྟོན་དབྱིབས་ཀྱི་གནས་ལུགས་ཀྱང༌། ། མདའ་དང་བསེ་རུ་གླང་ཆེན་སྣ། ། གདུགས་དང་རྐང་རྟེན་ལྟ་བུ་དང༌། ། མེ་རི་ཆུ་ཡི་དཀྱིལ་འཁོར་ལྟར། ། ཐད་ཀ་ཟུར་དང་ཟུར་ལོགས་དང༌། །
སྟེང་འོག་རང་གི་ལུས་རྣམས་ལས། ། གནས་པའི་བརྡའ་འདིར་ཤེས་པར་བྱ། ། ཞེས་པའོ། ། གཉིས་པ་རྒྱས་པར་བཤད་པ་ལ། ཡི་གེའི་རྒྱུ་རྒྱས་པར་བཤད་པ་དང༌། རང་གི་ངོ་བོ་རྒྱས་པར་བཤད་པའོ། ། དང་པོ་ལ་གཉིས་ཏེ། ཡི་གེ་རྣམས་རྒྱུ་བདུན་ལས་ཇི་ལྟར་འབྱུང་བའི་ཚུལ་དང༌། རྒྱུ་བདུན་པོའི་རང་བཞིན་ངེས་པར་བྱ་བའོ། ། དང་པོ་ནི།
དེས་བསྟན་བརྡའ་ཅན་འབྱུང་བ་ན། ། ལྕགས་རྣམས་ལ་ནི་ཁབ་ལེན་བཞིན། ། རྣམ་རྟོག་དབང་གིས་གནས་རྣམས་གཡོ། ། ཇི་ལྟར་གནས་གཞི་མེད་བཞིན་དུ། ། མཁའ་ལ་འདབ་སྐྱོད་རླུང་འབྱུང་ལྟར། ། རྣམ་པར་རྟོག་པ་སྐྱོད་པ་ན། ། ལུས་ལ་རབ་ཏུ་གཡོ་བར་འགྱུར། ། གཡོ་རླུང་རབ་ཏུ་གཡོས་པ་ཡིས། ། བྱེད་པ་ཀུན་ཏུ་བསྐྱོད་པ་ན། ། དོག་དང་ཡངས་པའི་གནས་རྣམས་སུ། །
ཕྲད་དང་ཅུང་ཟད་ཕྲད་པར་བྱེད། ། དེའི་ཚེ་ནི་ཤྭ་ས་ཞེས་པའི། ། རླུང་དང་ལྷན་ཅིག་འབྱུང་བ་སྟེ། ། ཇི་ལྟར་གཟུགས་ལ་འབྱུང་བ་བཞིན། ། ང་རོ་ལ་ནི་བརྟེན་བཞིན་དུ། ། རྣམ་རྟོག་རང་གི་སྣང་ཆ་ལས། ། གཟུགས་བརྙན་བཞིན་དུ་ཆ་མཉམ་སྐྱེ། ། ཞེས་པའོ། ། གཉིས་པ་རྒྱུ་བདུན་པོའི་རང་བཞིན་ངེས་པར་བྱ་བ་ལ་གཉིས་ཏེ། སྤྱིར་བསྟན་པ་དང་སོ་སོར་བཤད་པའོ། །
དང་པོ་ནི། གནས་རྣམས་དང་ནི་བྱེད་པ་དང༌། ། རྣམ་པར་རྟོག་དང་རླུང་གཉིས་དང༌། ། ང་རོ་གསལ་བྱེད་སྣང་ཆ་ཡིས། ། ངག་གི་འདུ་བྱེད་ཀུན་ཏུ་བསྐྱེད། ། གཉིས་པ་སོ་སོར་བཤད་པ་ནི། ། རྒྱུ་བདུན་དག་ལས་འབྱུང་བ་ནི། ། གནས་རྣམས་གཞི་ཡི་རྒྱུད་ཡིན་ཏེ། ། བྱེད་པ་འབྱིན་པར་བྱེད་པའི་རྒྱུ། ། དེ་བཞིན་རྣམ་རྟོག་བསྐུལ་བའི་རྒྱུ། །
ཇི་ལྟར་ཤིང་ལས་རླུང་བཞིན་དུ། ། བྱེད་པ་སྐྱོད་རྒྱུ་བ་ཡ་ཏའོ། ། སྐྱེས་བུ་དང་ནི་བཞོན་པ་བཞིན། ། ལྷན་ཅིག་འབྱུང་རྒྱུ་ནི་ཤྭ་ས། ། ང་རོ་རྣམས་དང་གསལ་བྱེད་ནི། ། ཀུན་ཏུ་ཁྱབ་པར་འགྲོ་བའི་རྒྱུ། ། སྣང་ཆ་འདྲ་བར་འབྱུང་བ་ནི། ། སྐལ་བ་མཉམ་པའི་རྒྱུ་ཞེས་བྱ། ། ཞེས་པའོ། ། དེ་ཡང་འདི་ལྟར།
གཞིའི་རྒྱུ་དང༌། འབྱིན་པའི་རྒྱུ་དང༌། སྐུལ་བའི་རྒྱུ་དང༌། སྐྱོད་པའི་དང༌། ལྷན་ཅིག་འབྱུང་བའི་དང༌། ཀུན་ཏུ་འགྲོ་བའི་དང༌། སྐལ་བ་མཉམ་པའི་རྒྱུ་སྟེ་བདུན་ནོ། ། དེ་ལ་ས་སྐྱ་པཎྜི་ཏའི་གསུང་གིས། དང་པོ་བཞི་སྔོན་དུ་འགྲོ་བའི་རྒྱུ་དང༌། ཕྱི་མ་གསུམ་སྐལ་བ་མཉམ་པའི་རྒྱུར་བཞེད།
དབུས་པ་བློ་གསལ་གྱིས་ནི། ཇི་སྐད་དུ། བཞི་ནི་སྔོན་དུ་འགྲོ་བའི་རྒྱུ། ། ལྷག་མ་ལྷན་ཅིག་འབྱུང་བར་བཞེད། ། ཡང་ན་རྣམ་རྟོག་ཉེར་ལེན་རྒྱུ། ། ལྷག་མ་ལྷན་ཅིག་བྱེད་པར་ཤེས། ། ཞེས་བཤད་དོ། ། འདིར་བརྟགས་པ་ནི། ཁོག་པ་དང་མགྲིན་པ་ལ་སོགས་པ་ཡི་གེ་གང་ནས་འབྱུང་བའི་གནས་ལ་ནི་གཞིའི་རྒྱུ་ཞེས་བྱ་ལ། དཔེར་ན།
དྲིལ་བུའི་སྒྲ་གང་ནས་འབྱུང་བའི་སྦུབས་དང་འདྲའོ། ། རྐན་ལྕེ་སྦྱར་བ་དང༌། སོ་ལྕེ་སྦྱར་བ་དང༌། མཆུ་གཉིས་སྦྱར་བ་ལྟ་བུ་ལ་ནི་འབྱིན་པར་བྱེད་པའི་རྒྱུ་ཞེས་བྱ་ལ། དྲིལ་བུའི་ལྕེ་དང་འདྲའོ། ། ཀུན་སློང་གི་རྣམ་པར་རྟོག་པ་ལ་ནི་སྐུལ་བའི་རྒྱུ་ཞེས་བྱ་ལ། དེ་ནི་དྲིལ་བུ་བསིལ་བར་བྱེད་པའི་སྐྱེས་བུ་དང་འདྲའོ། ། བ་ཡ་ཏ་ཞེས་བྱ་བའི་རླུང་ལ་ནི་སྐྱོད་པར་བྱེད་པའི་རྒྱུ་ཞེས་བྱ་ལ། དྲིལ་བུའི་ལྕེ་སྐྱོད་པར་བྱེད་པའི་རླུང་གི་ཤུགས་དང་འདྲའོ། ། བཞི་པོ་དེ་དག་ནི་རང་འབྲས་ཡི་གེའི་སྔ་རོལ་དུ་ངེས་པར་འབྱུང་དགོས་པས་སྐྱེད་པའི་རྒྱུ་ཡིན་ལ།
ནི་ཤྭ་ས་ཞེས་བྱ་བ་ནི་དབུགས་ཀྱི་སྐད་དོད་ཡིན་ལ། དེ་ནི་ལྷན་ཅིག་འབྱུང་བའི་རྒྱུ་ཡིན་ཏེ། ཡི་གེའི་སྒྲ་རྣམས་ནི་དབུགས་དང་རྐན་ལྷན་ཅིག་སྐྱེ་འགག་བྱེད་པའི་ཕྱིར་དང༌། དབུགས་ཀྱི་རྟ་ལ་ཞོན་པའི་ཕྱིར་དབྱངས་བདུན་དང་གསལ་བྱེད་བཅོ་བརྒྱད་པོ་རྣམས་ལ་ནི་ཀུན་ཏུ་འགྲོ་བའི་རྒྱུ་ཞེས་བྱ་ལ། འབྲས་བུ་འབྱུང་གྱུར་གཟུགས་གང་ན་ཡོད་པ་དེ་ན་རྒྱུ་འབྱུང་བའི་གཟུགས་ཀྱིས་ཁྱབ་པ་བཞིན་ནོ། ། རྟོག་པ་ལ་དབྱངས་གསལ་གྱི་ཡི་གེ་དེ་དང་དེར་སྣང་བའི་ཤེས་རྣམ་ལ་ནི་སྐལ་བ་མཉམ་པའི་རྒྱུ་ཞེས་བྱ་སྟེ། ཡི་གེ་རང་རང་གི་རིགས་འདྲའི་རྒྱུན་སྔ་མ་ཡིན་པའི་ཕྱིར། དཔེར་ན་བྱད་བཞིན་དང་དེའི་གཟུགས་བརྙན་བཞིན་ནོ། ། དེ་ཡང་འདི་ལྟར་ཤེས་དགོས་ཏེ། ཡི་གེ་དངོས་ནི་རྣམ་པར་རྟོག་པ་ལ་དེ་དང་དེར་སྣང་བའི་ཤེས་རྣམ་ལ་བྱ་ལ།
དེ་ལས་གཟུགས་བརྙན་གྱི་ཚུལ་དུ་བྱུང་བའི་སྒྲ་ཉན་ཤེས་ཀྱིས་ཐོས་པ་དེ་ནི་ཡི་གེའི་གཟུགས་བརྙན་ནམ་འབྲས་བུ་ཡིན་གྱི། ཡི་གེ་དངོས་མ་ཡིན་ནོ། ། དེ་ལྟར་ན་ཡི་གེ་དངོས་དང༌། དེ་ཀུན་ནས་སློང་བའི་རྟོག་པ་དང༌། ཡི་གེ་དེའི་འབྲས་བུར་གྱུར་པའི་སྒྲ་ཉན་ཤེས་ཀྱིས་ཐོས་པ་དང་གསུམ་མོ། ། དོན་དེ་ལ་དགོངས་ནས། ཡི་གེ་ཀུན་སློང་ཤེས་པ་ལས། སྐྱེ་ལ། ཞེས་དང༌། ཤེས་པས་སྒྲ་སྐྱེའོ། །
དེ་ཡི་ཁྱད་པར་ཅན་དེ་ནི། ། སྣང་བས་ངེས་པར་འགྱུར་བ་ཡིན། ། ཞེས་གསུངས་སོ། ། དེ་ལྟ་མོད་ཀྱི་གཞུང་འདིར་ནི་ཡི་གེའི་འབྲས་བུ་ལ་ཡི་གེར་བཏགས་ནས། ཡི་གེ་དངོས་སུ་འཆད་རྒྱུ་དེ་སྐལ་བ་མཉམ་པའི་རྒྱུར་བཤད་དོ། ། གཉིས་པ་ཡི་གེ་རྒྱས་པར་བཤད་པ་ལ། གནས་ཀྱི་ཡི་གེ་རྒྱས་པར་བཤད་པ་དང༌། རྩ་བའི་ཡི་གེ་རྒྱས་པར་བཤད་པའོ། ། དང་པོ་ལ་ལྔ་སྟེ། འབྲས་བུའི་དབྱེ་བ།
གྲངས་ཀྱི་དབྱེ་བ། གནས་ཀྱི་དབྱེ་བ། འདྲེན་པའི་དབྱེ་བ། འབྱིན་པའི་རྐྱེན་བཤད་པའོ། ། དང་པོ་ནི། དེ་ལ་གདངས་ཀྱི་བྱེ་བྲག་ནི། ། རྒྱུ་རྣམས་དག་གིས་ཕྱེ་བ་སྟེ། ། སྔོན་དུ་སོང་བར་རིག་པར་བྱ། ། དེ་ལ་རྒྱུ་དང་རང་བཞིན་ནོ། ། ཞེས་པ་རྒྱུ་ནི་བཤད་མ་ཐག་པ་བདུན་དང༌།
རང་བཞིན་ནི་ང་རོ་བདུན་པོ་དེའོ། ། གཉིས་པ་ནི། ང་རོ་དྲང་པོ་ལས་བྱུང་བ། ། ཀ་སོགས་སྡེ་ནས་རིམ་བཞིན་དུ། ། སྡེ་ལྔ་དག་དང་ཨནྟཥྛ། ། ཨུསྨ་ཤྭ་དང་མཐར་ཟད་དོ། ། ཞེས་པ་སྡེ་པ་ལྔ་ནི་ང་རོ་དྲང་པོ་ཨ་ཐུང་ཞུགས་པ་དག་གོ ། ཨནྟཥྛ་ཞེས་པ་མཐར་གནས་ཏེ་སྡེ་པའི་མཐའ་ན་གནས་པས་སོ། ། མཚན་གཞི་ནི་ཡ་ར་ལ་ཝ་བཞིའོ། ། ཨུསྨ་ཥ་ནི་དྲོ་བ་སྟེ།
དེ་ངག་འདོན་པ་ན་དབུགས་དྲོ་བ་འབྱུང་བའི་ཕྱིར། མཚན་གཞི་ནི་ཤ་ཥ་ས་ཧ་དང་བཞིའོ། ། མཐར་ཟད་ཅེས་པ་ནི། ཀྵ་ཡིག་གི་མིང་ཡིན་ལ། དེ་ཡང་ཀྵྱནྟ་ཞེས་པ་མཐར་ཟད་པ་དང་མ་ལུས་པ་ལ་འཇུག་པས་སོ། ། དེ་ལྟར་ན་སུམ་ཅུ་རྩ་བཞི་པོ་དེ་དག་ལ་གནས་ཀྱི་ཡི་གེ་ཞེས་ཀྱང་བྱ། མིང་གི་ཡི་གེ་ཞེས་ཀྱང་བྱ། ཕོའི་ཡི་གེ་ཞེས་ཀྱང་བྱའོ། ། ཞེས་སྟོན་པ་ནི། གནས་ཀྱི་ཡི་གེ་སུམ་ཅུ་སྟེ། །
མིང་དང་ཕོ་ཞེས་གྲགས་པའོ། ། ཞེས་པའོ། ། དེ་ཡང་སྤྱིར་ཡི་གེ་ལ་སྒྲའི་ཡི་གེ་དང༌། གནས་ཀྱི་ཡི་གེ་ཞེས་བྱ་བ་གཉིས་སུ་འབྱེད་ཅིང༌། དེ་ཡང་དབྱངས་ཀྱི་ང་རོ་རྣམས་ལ་ནི་སྒྲའི་ཡི་གེ་ཞེས་བྱའོ། ། གསུམ་པ་གནས་ཀྱི་དབྱེ་བ་ནི། དེ་ལ་དང་པོའི་སྡེ་པ་དང༌། ། ཨུསྨ་ཤྭའི་བཞི་པ་ནི། ། བཅད་པར་བྱས་པ་མགྲིན་པ་ལས། ། གཉིས་པ་དང་ནི་ཨནྟཥྛའི། །
དང་པོ་ཨུསྨའི་དང་པོ་རྣམས། ། རྐན་ལས་རབ་ཏུ་འབྱུང་བ་ཡིན། ། གསུམ་པ་དག་དང་ཨནྟཥྛའི། ། གསུམ་པ་ཨུསྨའི་གཉིས་པ་རྣམས། ། སྤྱི་བོ་ལས་ནི་རབ་ཏུ་འབྱུང༌། ། བཞི་པ་དང་ནི་ཨནྟཥྛའི། ། བཞི་པ་ཨུསྨའི་གསུམ་པ་རྣམས། ། སོ་ཡི་ཆ་ལས་ཀུན་ཏུ་འབྱུང༌། ། ལྔ་པ་དང་ནི་ཨནྟཥྛའི། ། གཉིས་པ་མཆུ་ལས་འབྱུང་བ་ཡིན། །
མཐར་ཟད་མགུལ་དང་སྤྱི་བོ་ལས། ། ཞེས་པའོ། ། དེ་ཡང་གཞུང་འདིའི་ལུགས་ལ་མཐར་གནས་ཀྱི་གོ་རིམ་ནི། ཡ་ཝ་ར་ལ་ཞེས་འདོན་དགོས་པར་སྣང་བས་གཞན་དང་མི་མཚུངས་པ་ཉིད་དུ་གོ་བར་བྱའོ། ། བཞི་པ་འདྲེན་པའི་དབྱེ་བ་ནི། སྡེ་ལྔ་དག་ལས་ལྔ་ལྔ་པོ། ། དང་པོ་རང་གནས་དྲག་པོ་སྟེ། ། གཉིས་པ་འབྲིང་དང་སྤྱི་བོའི་ཆ། ། གསུམ་པ་རྣམས་ནི་ཞན་པ་སྟེ། ། མ་ཧཱ་པྲཱ་ཎ་ཞེས་བྱ་བའི། །
བཞི་པ་རང་གནས་ཁོང་ནས་ཏེ། ། ཨ་ནུ་སྭ་ར་ཞེས་བྱ་བའི། ། ལྔ་པ་རང་གནས་སྣ་ལས་འབྱུང༌། ། ཞེས་པའོ། ། དེ་ཡང་མ་ཧཱ་པྲཱ་ཎ་ཞེས་པ་ནི་སྲོག་ཆེན་པོ་ཞེས་བྱ་བ་ཡིན་ལ། དེའི་དོན་ཡང་གོང་དུ་ང་རོ་ལ་དགུར་དབྱེ་བའི་སྐབས་སུ། ང་རོ་གཉིས་ཀྱི་གདངས་ཅན་ལ་ཆེན་པོར་བཤད་པ་དེ་ཉིད་དོ། ། ཨ་ནུ་སྭ་ར་ཞེས་པ་ནི། རྗེས་དབྱངས་སམ་རྗེས་སུ་ང་རོ་ཞེས་པ་ཡིན་ལ། དེ་ཡང་སྡེ་པ་ལྔའི་ཐ་མ་ལྔ་པོ་དེ་སྐབས་ལ་ལ་ཞིག་ཏུ།
ཀླད་སྐོར་རམ། ཐིག་ལེའི་རྣམ་པ་ཅན་དུ་འདྲི་དགོས་པའི་རྒྱུ་མཚན་གྱིས་དེ་སྐད་ཅེས་བྱའོ། ། འོ་ན་ཀླད་སྐོར་ལ་གཟུགས་གཅིག་ལས་མེད་པས། ང་ཉ་ཎ་ན་མ་བཞིའི་ཁྱད་པར་གང་གིས་དབྱེ་ཞེ་ན། ཇི་སྐད་དུ། མ་གསལ་བྱེད་ལ་རྗེས་སུ་ང་རོའོ། ། སྡེ་པ་ལ་དེའི་སྡེ་པའི་ལྔ་པར་ཡང་ནའོ། ། ཞེས་གསུངས་ལ། ཇི་ལྟར་ཀློག་པའི་ཚུལ་ཡང༌། ཡི་གེའི་མདོ་ལས།
འོག་ཏུ་རང་གི་རིགས་མཐོང་ན། ། ཐ་མའི་ཡི་གེའི་དབང་དུ་བཀླག ། ཤད་ཡོད་ན་ནི་དེ་ཉིད་དེ། ། ཤད་མེད་ནི་འོག་མ་བཙན། ། ཞེས་འཆད་དོ། ། ལྔ་པ་འབྱིན་པའི་རྐྱེན་བཤད་པ་ནི། མགུལ་དང་སྣ་དང་ཀླད་པའི་སྦུབས། ། དོག་པ་ཡིན་ཏེ་ཡངས་པ་གཞན། ། རྐན་དང་སོ་དང་ལྕེ་དང་མཆུ། ། ཕྲད་པ་ཡིན་ཏེ་གཞན་ཞེས་བྱ། །
ཞེས་པའོ། ། གཉིས་པ་རྩ་བའི་ཡི་གེ་རྒྱས་པར་བཤད་པ་ལ་བཞི་སྟེ། ཡི་གེའི་ལྡང་ཚད་བཤད་པ་དང༌། འདྲེན་པའི་ཁྱད་པར་བཤད་པ་དང༌། གནས་ཀྱི་ཁྱད་པར་བཤད་པ་དང༌། སྤྱིའི་དོན་བསྡུ་བའོ། ། དང་པོ་ནི། གནས་ཆའི་ཡི་གེ་ཇི་སྙེད་ཀྱང༌། ང་རོ་གཅིག་གིས་བཅིངས་པ་ལ། ། དེ་ལ་ཡི་གེ་གཅིག་ཅེས་བརྗོད། །
ཤིན་ཏུ་ཕྲ་བའི་རྣམ་པའི་ཆ། ། དེ་ཡང་ཡི་གེ་གཅིག་ཅེས་བྱ། ། ཞེས་པ་སྤྱིར་ཡི་གེ་ལ་གནས་སྐབས་ཆ་ནས་གཉིས་ཏེ། དབྱངས་གཅིག་གིས་བཅིངས་པའི་ཡི་གེ་དང༌། མིང་གི་མཐའི་ཡི་གེའོ། ། དང་པོ་ནི། ཨོཾ་ཞེས་པ་ལྟ་བུ་ལ་ཡི་གེ་མང་པོ་འདུས་ཀྱང་ང་རོ་གཅིག་གིས་བཅིངས་པས་ཡི་གེ་གཅིག་ཏུ་འཇོག་པ་ལྟ་བུ་ཡིན་ལ། གཉིས་པ་ནི། དཔེར་ན་གཟུགས་རྣམས་བཤིག་ན་རྡུལ་ཕྲ་རབ་ཀྱི་མཐར་ཐུག་སྟེ། དེ་ལས་ཕྲ་བ་མེད་པ་བཞིན་དུ་མིང་རྣམས་བཤིག་ན་ཤིན་ཏུ་ཕྲ་བའི་མཐར་ཐུག་པ་གསལ་བྱེད་བཅོ་བརྒྱད་ཀྱི་ཆ་ལྟ་བུའོ། །
དེ་ལྟ་མོད་ཀྱི་ཚིགས་སུ་བཅད་པ་ལ་སོགས་པའི་ཡི་གེ་བགྲང་བ་ནི་དབྱངས་གཅིག་གིས་བཅིངས་པ་རྣམས་བགྲང་བ་ཡིན་ནོ། ། གཉིས་པ་འདྲེན་པའི་ཁྱད་པར་ནི། སྒྲ་འདི་དག་ལ་འདྲེན་པའི་ཆ། ། ཨལྤ་པྲཱ་ཎ་གཉིས་གཅིག་ཡིན། ། མ་ཧཱ་པྲཱ་ཎ་གཅིག་གཉིས་ཡིན། ། ཨ་ནུ་སྭ་ར་རྔུབ་པའི་སྒྲ། ། བི་སརྫ་ནི་བཅད་པའོ། ། ཧྲ་ས་ཐ་མལ་སྒྲ་ཡིན་ཏེ། ། དཱིརྒྷ་དག་ནི་གཉིས་ཀྱི་ཡུན། ། པོ་ནུཏྟ་ནི་དེ་བཞིན་གསུམ། །
ཨུ་ཏཏྟ་ནི་མཚུངས་གཉིས་གཅིག ། ཨ་ནུཏྟ་ནི་ཕྱེད་ཆ་ཡིན། ། སྭ་ར་ཏ་ནི་རང་སྒྲའོ། ། སྣ་ལྡན་ཨ་ནུ་སྭ་རའི་ཆ། ། ཨ་ལྡན་ཨ་མེད་ཅེས་བྱ་བ། ། ཆེ་བ་དག་དང་ཆུང་བའི་མིང༌། ། དྲང་པོ་དག་ལ་ཇི་ལྟ་བར། ། ང་རོ་གཞན་ལ་དེ་བཞིན་ནོ། ། ཞེས་པ་ཨལྤ་པྲཱ་ཎ་ནི་སྲོག་ཆུང་ཞེས་པ་སྟེ། ཧཱུྃ་དང༌།
ཕཊ་ལྟ་བུའོ། ། མ་ཧཱ་པྲཱ་ཎ་ནི་སྲོག་ཆེན་ཞེས་པ་སྟེ། གྷ་དང་ཛྷ་ལྟ་བུའོ། ། ཨ་ནུ་སྭ་ར་ནི་རྗེས་དབྱངས་ཏེ། འདི་ལ་རྔུབ་པའི་སྒྲར་བཤད་པ་ནི་ཨོཾ་ལྟ་བུ་ལ་འགྲིག་ཀྱང་ཧཱུྃ་ལྟ་བུ་ལ་ཅུང་དཀའ་བས་དཔྱད་པར་བྱའོ། ། བི་སརྫ་ཞེས་པ་ནི་རྣམ་བཅད་དེ། དྲག་པོར་གཅོད་པ་ཞེས་བྱ་བའི་དོན་ནོ། ། འོ་ན་རྣམ་བཅད་འབྱུང་བའི་རྒྱུ་དང་གནས་སྐབས་གང་ཞེ་ན། མཚམས་སྦྱོར་དང་པོ་ལས། སྡེ་ཚན་རྣམས་ཀྱི་དང་པོ་དང༌།
གཉིས་པ་དང༌། ཤ་ཥ་ས་རྣམས་ནི་སྒྲ་དང་མི་ལྡན་པའོ། ། ཞེས་ཡི་གེ་བཅུ་གཉིས་ནི་སྒྲ་དང་མི་ལྡན་པར་བཤད་ཅིང༌། གཞན་རྣམས་ནི་སྒྲ་དང་ལྡན་པའོ། ། ཞེས་ལྷག་མ་ཉི་ཤུ་པོ་སྒྲ་དང་ལྡན་པར་བཤད་པ་ལས་སྒྲ་མེད་རྣམས་ཀྱི་གོང་དུ་ཚེག་དྲག་བྱུང་ན་གོང་མ་དྲག་པོར་བརྗོད་ཅིང༌། དེ་ཡང་ཙ་ཚ་གཉིས་ཀྱི་ཤ་དང༌། ཊ་ཋ་གཉིས་ཀྱི་ཥ་དང༌། ཏ་ཐ་གཉིས་ལས་དང༌། ཀ་ཁ་གཉིས་ལ་ལྕེ་རྩ་ཅན་དང༌། པ་ཕ་གཉིས་ལ་མཆུ་ཅན་དུ་འགྱུར་བ་དང༌།
ཤ་ཥ་ས་རྣམས་ལ་རང་གཟུགས་སུ་འགྱུར་བར་བཤད་དོ། ། དེ་ཡང་རྣམ་བཅད་ཀྱི་རྒྱུ་ནི་ར་དང་ས་སྲོག་མེད་གཉིས་ཡིན་ཏེ། ཇི་སྐད་དུ། རེ་ཕ་དང་ས་དག་གིས་རྣམ་པར་བཅད་བྱའོ། ། ཞེས་འབྱུང་བས་སོ། ། དེ་ལྟར་ན་རྣམ་བཅད་ཀྱི་རྒྱུ་དང༌། དེ་ལས་བྱུང་བའི་རྣམ་བཅད་རང་སོར་འཇོག་དགོས་པ་དང༌། དེ་ཡི་གེ་གཞན་དུ་འགྱུར་བ་དང༌། དེ་གང་དུ་བྱུང་བའི་ཡི་གེ་དེ་དྲག་པོར་བཅད་ནས་ཀློག་པའི་ཚུལ་རྣམས་ཁོང་དུ་ཆུད་པར་བྱའོ། ། ཁ་ཅིག་རྣམ་བཅད་དང༌།
ང་རོ་གཉིས་ཀ་ཡི་གེ་མ་ཡིན་པར་འདོད་པ་ལ་ནི། དབྱངས་ཡིག་བཅུ་དྲུག་ཏུ་བཤད་པ་མི་འཐད་པར་ཐལ་བ་དང༌། རྣམ་བཅུ་དབང་ལྡན་ལ་ཡི་གེ་བཅུ་མ་ཚང་བར་ཐལ་བ་དང༌། སྡེབ་སྦྱོར་རིན་ཆེན་འབྱུང་གནས་ལས། གསལ་བྱེད་སུམ་ཅུ་རྩ་གསུམ་པོའི་སྟེང་དུ་ང་རོ་དང་རྣམ་བཅད་དང་ལྕེ་རྩ་ཅན་དང་མཆུ་ཅན་དེ་བཞི་བསྣན་ནས་གསལ་བྱེད་སུམ་ཅུ་རྩ་བདུན་དུ་བཤད་པ་མི་འཐད་པར་ཐལ་བ་དང༌། ཀ་ལཱ་པར། རྣམ་པར་བཅད་བྱ་ཙའམ་ཚ་ལ་ཤའོ། ། ཞེས་སོགས་དང་འགལ་ལོ། ། འདིར་ཧྲ་ས་སོགས་གསུམ་ནི་ཐུང་ངུ་དང་རིང་པོ་དང༌། ཤིན་ཏུ་རིང་པོ་སོགས་ཀྱི་མིང་ཡིན་ལ།
ཨུ་ཏཏྟ་ནི་ཀ་གཉིས་བརྩེགས་ལྟ་བུ་སྲོག་གཅིག་ལས་མེད་པ་རྣམས་ཡིན་ལ། དེ་ཡང་གོང་གི་ཨལྤ་པྲཱ་ཎ་དང་མི་འདྲ་བའི་ཁྱད་པར་ནི་འདྲ་མཚུངས་མ་ཡིན་པའི་ཡི་གེ་གཉིས་གྲལ་དུ་བཤིབས་པ་དང༌། འདྲ་མཚུངས་ཀྱི་ཡི་གེ་གཉིས་བརྩེགས་པའི་ཁྱད་པར་རོ། ། ཨ་ནུཏྟ་ཏ་ཞེས་པ་ནི་ཡི་གེ་ཕྱེད་པ་ལ་ཆུང་ངུ་ཞེས་བྱ་བའི་ཆ་ཤས་སུ་བཞག་པའོ། ། དཔེར་ན་ཕཊ་ཅེས་པ་ལ་ཊ་ཕྱེད་ཀྱི་སྒྲར་ཀློག་དགོས་པ་བཞིན་ནོ། ། ས་རི་ཏ་ཞེས་པ་ནི་སྐྱེད་བསྐྱུངས་གང་ཡང་མ་བྱས་པའི་རང་སྒྲའོ། ། ཨ་ནུ་སྭ་ར་ནི་རྗེས་དབྱངས་སོ། ། ཨ་ལྡན་དང་ཨ་མེད་ཅེས་པ་ནི་ཨ་ཤས་ཆེ་ཆུང་ལ་བྱ་བ་ཡིན་གྱི། ཨ་གཏན་མེད་ནི་མ་ཡིན་ནོ་ཞེས་འགྲེལ་པས་འཆད་ལ། དབུས་པ་བློ་གསལ་ནི།
དེ་ལྟར་བཤད་ན་ཀ་ལཱ་པ་དང༌། མི་མཐུན་པས་སྔར་བཤད་པའི་ཡི་གེ་ཉི་ཤུ་དང༌། བཅུ་གསུམ་ལ་རིམ་པ་བཞིན་དུ་འཆད་དགོས་སོ། ། ཞེས་གསུང་ངོ༌། ། གསུམ་པ་གནས་ཀྱི་ཁྱད་པར་ནི། དེ་ལ་ཅུང་ཟད་གནས་ཆ་ནི། ། རྐན་དང་མགུལ་པའི་ཆ་དག་ལས། ། སྒྲེང་དང་བཀུག་པའི་ང་རོ་འབྱུང༌། ། དེ་བཞིན་མཆུ་ལ་བསྟོད་སྨད་དོ། ། བསྒྲིམས་པ་སྤྱི་བོའི་ཆ་ལས་ཏེ། །
ཀློད་པ་དག་ནི་སོ་ཡིན་ནོ། ། ཞེས་པའོ། ། བཞི་པ་སྤྱིའི་དོན་བསྡུ་བ་ནི། འདི་དག་གིས་ནི་བཅིངས་པས་ན། ། ཆ་ནི་སྔོན་དུ་བརྗོད་པ་ཡིན། ། མི་དེ་མུ་དོ་རྀ་ལྀ་ཡི། ། སྒྲ་ཡི་ཆ་དང་ཅི་རིགས་སྦྱར། ། ཨ་ཡི་ཆ་ནི་བདུན་དུ་བཅད། ། ལྷག་མ་རྣམ་པའི་ཆ་ཞེས་བྱ། ། དེ་དག་རེ་རེའི་ཆ་ཡིན་ཏེ། །
གང་གང་ཕན་ཚུན་བརྟེན་པ་ནི། ། ཀུན་ལ་ཁྱབ་ཕྱིར་སྤྱི་ཡི་ཆ། ། དེ་དག་ཡི་གེའི་བྱེ་བྲག་སྟེ། ། ཞེས་པའོ། ། འདི་དག་གི་ངག་དོན་ནི། དབྱངས་ཡིག་ཨ་ལ་མཚོན་ན་རང་གི་ཆ་དང༌། རྣམ་པའི་ཆ་གཉིས་འབྱུང་ལ། གཉིས་པ་ལ་ཡང་རང་གི་ཆ་དང༌། སྤྱིའི་རྣམ་པའི་ཆ་ཞེས་བྱ་བ་གཉིས་སོ། ། དང་པོ་ནི།
ཨ་ཞེས་པ་ལྟ་བུ་དང༌། གཉིས་པ་ནི། ཨི་ཨུ་ཨེ་ཨོ་ཞེས་པ་ལྟ་བུའོ། ། གསུམ་པ་ནི་ཨོཾ་ཞེས་པ་ལྟ་བུའོ། ། དེ་དག་གསལ་བྱེད་སོ་སོ་ལ་ཞུགས་པའི་དབང་གིས། ཀ་ཀི་ཞེས་བྱ་བ་ལ་སོགས་པར་འགྱུར་རོ། ། གསུམ་པ་ཡི་གེའི་ངེས་ཚིག་ནི། རྣམ་གྲངས་དུ་མ་མེད་པ་དང༌། ། མིང་ཚིག་གསལ་བར་བྱེད་པ་དང༌། ། དོན་རྣམས་རྗོད་པར་བྱེད་པའི་ཕྱིར། །
ཡི་གེ་ཞེས་ནི་བརྗོད་པ་ཡིན། ། རང་བཞིན་ལས་དང་དགོས་ཆེད་ཀྱི། ། ངེས་ཚིག་ཡིན་ཏེ་གོ་རིམ་བཞིན། ། ཚོགས་དང་ལུས་དང་འདུས་པ་ནི། ། རྣམ་གྲངས་དག་སྟེ་དེ་བཞིན་སྦྱར། ། ཞེས་པའོ། ། དེ་ཡང་གོ་རིམ་བཞིན་དུ། ཨ་ཀྵ་ར་ཞེས་པ་དང༌། བྱཉྫཱ་ན་ཞེས་པ་དང༌། ཝརྣ་ཞེས་བྱ་བའི་སྒྲ་ལས་དྲངས་པའོ། །
ཅིའི་ཕྱིར་ཚོགས་ཞེས་བྱ་ན། ཀཱ་ཡ་ཞེས་བྱ་བའི་སྒྲ་ལ་ཚོགས་དང༌། ལུས་དང༌། འདུས་པ་ཞེས་བྱ་བ་ཡིན་ལ། མིང་ཚིག་གཉིས་ཀྱི་སྐབས་སུ་ཡང་དེ་བཞིན་དུ་སྦྱར་རོ། ། ཞེས་པའི་དོན་ཏོ། ། སྤྱིར་ཡི་གེ་ལ་གཉིས་ཏེ། དོན་དམ་པའི་དང༌། ཀུན་རྫོབ་པའི་འོ། ། འདིར་བཤད་པ་འདི་དག་ནི་ཕྱི་མའི་དབང་དུ་བྱས་པ་ཡིན་ལ།
དང་པོ་ནི། སྤྱི་ཙམ་ནས་ཡི་གེའི་མཆོག་ཡིན་ཀྱང་སྒྲས་བརྗོད་དུ་ཡོད་པ་མ་ཡིན་ཏེ། ཇི་སྐད་དུ། ཨ་ནི་ཡིག་འབྲུ་ཀུན་གྱི་མཆོག ། དོན་ཆེན་ཡི་གེ་དམ་པ་ཡིན། ། ཁོང་ནས་འབྱུང་བ་སྐྱེ་བ་མེད། ། ཚིག་ཏུ་བརྗོད་པ་སྤངས་པ་སྟེ། ། ཞེས་གསུངས་སོ། ། དོན་དམ་པའི་ཡི་གེ་ལ་ཨ་གཅིག་པུས་ཁྱབ་པ་མ་ཡིན་ཏེ། ཡུམ་གྱི་མདོ་ལས་དོན་དམ་པའི་ཡི་གེ་བཞི་བཅུ་རྩ་གཉིས་བཤད་པ་དང༌།
དང་པོའི་སངས་རྒྱས་ལས། དོན་དམ་པའི་དབྱངས་གསལ་གྱི་ཡི་གེ་དྲུག་ཅུ་གཉིས་སུ་མེད་པར་འདུས་པའི་བདག་ཉིད་ལ་སྟོང་པ་ཉིད་དང་སྙིང་རྗེ་དབྱེར་མེད་པའི་སྐུ་དང༌། དོན་དམ་པའི་དཔལ་ལྡན་དུས་ཀྱི་འཁོར་ལོ་ཞེས་བཤད་པ་ཡིན་པས་སོ། ། དོན་དམ་པའི་དབྱངས་གསལ་དྲུག་ཅུ་པ་དེ་སྒྲས་བརྗོད་དུ་མེད་ཀྱང་བརྡས་སྟོན་པ་ནི། གྲི་གུག་དང༌། དབྱུག་པ་དང༌། ཐོང་གཤོལ་དང༌། ཐིག་ལེ་དང༌། རྣམ་བཅད་ཀྱི་གཟུགས་ཀྱི་བརྡས་སྟོན་པར་བཤད་ལ། བརྡའ་དེ་དག་ཀྱང་དོན་དམ་པར་བརྗོད་མེད་ཀྱི་བརྡའ་ཡིན་མོད།
ཐ་སྙད་དུ་བརྡའ་དེ་དག་ཕྱོགས་གཅིག་ཏུ་སྤུངས་པ་ན་ཨེ་ཝཾ་གི་གཟུགས་སུ་གྲུབ་ཅིང༌། དེ་ཡང་དོན་དམ་པའི་དབྱངས་གསལ་དྲུག་ཅུ་པོ་ཐམས་ཅད་འདུས་པའི་བདག་ཉིད་ཅན་ཡིན་ཏེ། དབྱངས་སུམ་ཅུ་རྩ་གཅིག་ཏུ་འདུས་པ་ཝཾ་དང༌། གསལ་བྱེད་སུམ་ཅུ་རྩ་གཅིག་ཏུ་འདུས་པའི་ཨེའི་གཟུགས་སུ་གྲུབ་པས་སོ། ། དེ་ཡང་ཝཾ་ནི་སྟོང་པ་ཆེན་པོ་ཡི་གེ་ལྔའི་བདག་ཉིད་ཅན་ཏེ། དབྱངས་ཡིག་སུམ་ཅུ་པོ་སྡེ་ཚན་ལྔར་བཅད་པ་ལས་སོ། ། ཨེ་ཡིག་ནི་ཐིག་ལེ་སྟོང་པ་ཡི་གེ་དྲུག་གི་བདག་ཉིད་ཅན་ཏེ། གསལ་བྱེད་སུམ་ཅུ་པོ་སྡེ་ཚན་དྲུག་ཏུ་བཅད་པ་ལས་སོ། ། དེ་ལྟར་བརྗོད་བཅས་ཀྱི་ཨེ་ཝཾ་གིས་ནི་བརྗོད་མེད་དོན་དམ་པའི་ཨེ་ཝཾ་མཚོན་ལ། དོན་དེ་ཡང་གློ་བུར་གྱི་དྲི་མ་མཐའ་དག་དང་བཅས་པའི་ཚེ་གཞི་དུས་ཀྱི་དུས་ཀྱི་འཁོར་ལོ་དང༌།
དག་ལ་མ་དག་པའི་སྐབས་སུ་ལམ་དུས་ཀྱི་དང༌། ཤིན་ཏུ་དག་པའི་སྐབས་སུ་འབྲས་དུས་ཀྱི་དུས་ཀྱི་འཁོར་ལོ་སྟེ། གསུམ་ཀ་ཡང་དོན་དམ་པའི་དབྱངས་གསལ་འདུས་པའི་བདག་ཉིད་ཡིན་ཏེ། ཇི་སྐད་དུ། རྣལ་འབྱོར་དཔལ་ལྡན་དུས་འཁོར་ཀ་ཕྲེང་ལྡན་པའི་ཨ་འདུས་ལས་ཏེ་མི་རྣམས་སྒྲོལ་བའི་དོན་དུའོ། ། ཞེས་གསུངས་སོ། ། ཡང་དེ་བཞིན་དུ་དོན་དམ་པའི་རྣམ་བཅུ་དབང་ལྡན་གྱི་ཡི་གེ་བཅུ་པོ་ཡང་དེ་བཞིན་ཉིད་ཀྱི་ངོ་བོར་གནས་པ་ཡིན་ཏེ། ཇི་སྐད་དུ། རྣམ་བཅུ་དབང་ལྡན་ཆེ་བ་པོ། ། ཐོག་མ་མེད་པ་སྤྲོས་མེད་དག །
དེ་བཞིན་ཉིད་དག་དག་པའི་བདག ། ཅེས་གསུངས་སོ། ། དེ་ཉིད་སྒྲིབ་པ་དང་བཅས་པའི་ཚེ་མ་དག་པའི་འཇིག་རྟེན་ཁམས་ཀྱི་རྒྱུར་སྣང་བ་ཡིན་ཏེ། ཡཾ་ལས་རླུང་གི་དཀྱིལ་འཁོར་ནས། ཧ་ལས་གཟུགས་མེད་ཁམས་ཀྱི་སྲིད་པ་དང༌། རྣམ་བཅད་ལས་ཉི་མ་དང༌། ཐིག་ལེ་ལས་ཟླ་བར་འཆར་བའི་ཕྱིར། མདོར་ན་དོན་དམ་པའི་ཡི་གེ་ལ་ནི་ཡི་གེའི་སྒྲ་བཤད་དང་པོ་ཚང་བ་ཡིན་ཏེ། ཇི་སྐད་དུ། དོན་ཆེན་ཡི་གེ་དམ་པ་སྟེ། །
ཞེས་གསུངས་པ་དེ་ཡང༌། དོན་ཆེན་འགྱུར་མེད་དམ་པ་ཡིན། ། ཞེས་བྱ་བའི་དོན་ཡིན་པས་སོ། ། ཀུན་རྫོབ་པའི་ཡི་གེ་ལ་ནི་སྒྲ་བཤད་གསུམ་ཀ་ཚང་བ་དེའི་ཚེ་ཡི་གེ་དང་མིང་ལ་གཞི་མཐུན་མི་སྲིད་པ་མ་ཡིན་ཏེ། ཤ་ས་དང༌། ཕ་དང་མ་སོགས་ལ་མིང་ཡང་དེ་ལས་གཞན་མེད་པའི་ཕྱིར་དང༌། མངོན་པའི་མཛོད་ལས། ཡི་གེ་མིང་གི་ཆུང་མཐར་ཡང་གསུངས་པ་ཡིན་ནོ། ། འོ་ན་ཡི་གེས་བརྗོད་བྱའི་དོན་མི་སྟོན་པར་ཚད་ལྡན་མང་པོ་དག་གིས་བཤད་པ་མ་ཡིན་ནམ་ཞེ་ན། དེ་དག་གི་བསམ་པ་ནི།
དཔེར་ན་བུམ་པ་ཞེས་བརྗོད་པའི་མིང་དེའི་ཆ་ཤས་སུ་གྱུར་པའི་ཨུ་དང་མ་ལ་སོགས་པ་རྣམས་ཀྱིས་དེའི་བརྗོད་བྱའི་དོན་ལྟོ་ལྡིར་བ་མི་སྟོན་པ་ལ་བསམས་པའོ། ། དེ་ལྟར་ཡི་གེའི་རྣམ་གཞག་འདི། ། དེ་བཞིན་ཤེས་ན་ཀུན་རྫོབ་དང༌། ། དེ་ཉིད་དམ་པའི་དོན་རིག་ནས། ། དེ་བཞིན་གཤེགས་སྙིང་དོན་ཤེས་འགྱུར། ། སྨྲ་བའི་སྒོ་མཚོན་ཆ་ལྟ་བུའི་རྣམ་པར་བཤད་པ་སྨྲ་བའི་རྒྱན་ཞེས་བྱ་བ་ལས་ཡི་གེ་རྣམ་པར་བཤད་པའི་ལེའུ་སྟེ་དང་པོའོ།། །། གཉིས་པ་མིང་གི་ཚོགས་བཤད་པ་ལ་གསུམ་སྟེ། མིང་གི་རྒྱུ་དང༌། ངོ་བོ་དང༌། དབྱེ་བའོ། །
དང་པོ་ནི། ཇི་ལྟར་རྡུལ་དང་གོང་བུ་བཞིན། ། ཡི་གེ་འདུས་པར་གྱུར་པ་ན། ། མིང་ནི་རབ་ཏུ་གྲུབ་པར་འགྱུར། ། ཞེས་པའོ། ། གཉིས་པ་ནི། གང་ཞིག་རྣམ་ཆ་འདུས་པ་ཡིས། ། དོན་གྱི་ངོ་བོ་ཉིད་བརྗོད་ན། ། རྣམ་ཆ་མང་ངམ་ཉུང་གྱུར་ཀྱང༌། ། དེ་ནི་མིང་ཞེས་རབ་ཏུ་བརྗོད། །
ཅེས་པ་སྟེ། དཔེར་ན། ལྟོ་ལྡིར་བའི་མིང་བུམ་པ་ལྟ་བུ་ལ་རང་གི་གདགས་གཞིར་གྱུར་པའི་ཡི་གེ་ལྔ་འདུ་དགོས་པ་བཞིན་ནོ། ། གཞུང་འདིས་ནི་གསལ་བྱེད་ཀྱི་ཡི་གེ་མ་ལྟ་བུ་ཡང་མིང་དུ་ངེས་པར་བསྟན་པ་ཡིན་ཏེ། རང་གི་ཆ་ཤས་ཡི་གེ་གཉིས་འདུས་ནས་དོན་གྱི་ངོ་བོ་བརྗོད་པའི་ཕྱིར། དེས་དབྱངས་ཡིག་རིང་པོ་དང༌། ཤིན་ཏུ་རིང་པོའང་མཚོན་པར་ནུས་ལ། ཨ་ཐུང་ལ་ནི་དོན་གྱི་ངོ་བོ་སྟོན་པ་ཡོད་ཀྱང༌། རྣམ་ཆ་འདུས་པ་ཞེས་བྱ་བ་དེ་མ་ཚང་བས་འདིར་བསྟན་གྱི་མིང་དུ་མ་བཞག་གོ ། དེས་དེ་སྟོན་པ་ཡིན་ཏེ།
དོན་དམ་བརྗོད་མེད་ཀྱི་ཨ་དང༌། ཀུན་རྫོབ་བརྗོད་བཅས་ཀྱི་ཨ་ཞེས་བྱ་བའི་དོན་སྤྱི་གསལ་བ་གཉིས་ཀ་ལ་ཨ་ཞེས་བརྗོད་པའི་སྒྲ་སྤྱི་གསལ་བ་དེ་ལས་གཞན་པའི་སྟོན་བྱེད་ཀྱི་ངག་མེད་པའི་ཕྱིར། གཉིས་པ་དབྱེ་བ་ལ་བཞི་སྟེ། མདོར་བསྟན་པ་དང༌། རྒྱས་པར་བཤད་པ་དང༌། རྩོད་པ་སྤང་བ་དང༌། དོན་ལྡན་བྱེ་བྲག་ཏུ་བཤད་པའོ། ། དང་པོ་ནི། དེ་ཡང་མིང་གི་ཐོག་མ་དང༌། ། རྗེས་སུ་གྲུབ་པ་རྣམ་པ་གཉིས། །
ཞེས་པ་སྟེ། ཐོག་མར་གྲུབ་པ་དང༌། རྗེས་སུ་གྲུབ་པ་ཞེས་བྱ་བའི་མིང་ངོ༌། ། གཉིས་པ་ནི། ཐོག་མ་འདོད་རྒྱལ་མིང་ཡིན་ཏེ། ། རྗེས་གྲུབ་དག་ནི་དོན་ལྡན་དང༌། ། རྣམ་པ་གཉིས་ཀར་འདོད་པ་ཡིན། ། དེ་ནི་ངེས་ཚིག་ཡོད་མེད་དོ། ། གང་ཞིག་གཞན་ལ་མ་བརྟེན་པར། ། བླ་དགས་གང་བྱས་ཐོག་མའོ། །
དེ་ལ་བརྟེན་པ་རྗེས་གྲུབ་པ། ། འདོད་རྒྱལ་དོན་ལྡན་གཉིས་སུ་འདོད། ། ཅེས་པའོ། ། གསུམ་པ་རྩོད་པ་སྤང་བ་ནི། འདོད་རྒྱལ་གྱི་མིང་ལ་གཉིས་ཡོད་ན་ཐོག་མའི་འདོད་རྒྱལ་ཁོ་ན་ལ་གྲུབ་པའི་མིང་ཞེས་ཟེར་བའི་རྒྱུ་མཚན་ཅི་ཞེ་ན། འདོད་རྒྱལ་དག་ཏུ་མཚུངས་མོད་ཀྱི། ། མ་བརྟེན་ཕྱིར་ན་གྲུབ་པ་སྟེ། ། མིང་གཞན་གང་ལ་མ་བརྟེན་པར། ། གཞན་གྱི་འགལ་བ་མེད་ཕྱིར་རོ། ། ཞེས་པ་སྟེ།
ཐོག་མའི་མིང་དེ་ལྟར་བཏགས་པ་ལ་མཚན་མ་གཞན་གྱིས་གནོད་པ་མེད་ཅེས་པའི་དོན་ཡིན་ལ། མིང་དོན་གྱི་འབྲེལ་པ་ཚད་མས་གྲུབ་པར་ཡང་བཞག་དཀའ་བ་ཡིན་ཏེ། མིང་ཐམས་ཅད་བརྗོད་འདོད་ཀྱི་དབང་གིས་འཇུག་པའི་ཕྱིར། འོ་ན་ཅི་ཞེ་ན། བརྡའ་མ་སྦྱར་གོང་དུ་དེ་གཉིས་ཀྱི་འབྲེལ་པ་ཚད་མས་མི་འགྲུབ་ཀྱང༌། བརྡའ་སྦྱར་ཕྱིན་ཆད་ཐ་སྙད་ཀྱི་གྲགས་པས་འགྲུབ་པ་ཡིན་ལ། དེའི་ཚེ་ཡང་ཚད་མ་མི་སྲིད་པ་མ་ཡིན་ཏེ། ཐ་སྙད་འབའ་ཞིག་གྲུབ་ཀྱི་གཏན་ཚིགས་ཡང་དག་ལ་བརྟེན་པའི་རྗེས་དཔག་གིས་འགྲུབ་པས་སོ། ། འོ་ན་རྩོད་པ་གཉིས་པ་གྲུབ་པ་དང༌། རྗེས་གྲུབ་ཀྱི་མིང་གཉིས་མིང་གཞན་ལ་བརྟེན་མི་རྟེན་གྱི་ཁྱད་པར་འབྱུང་བ་ཅི་ཞེ་ན།
འཐད་པ་སྒྲུབ་པའི་རིགས་པ་དག ། ཆོས་ཉིད་ལ་ནི་བརྟེན་པ་བཞིན། ། དོན་ལྡན་མིང་ཡང་དེ་བཞིན་དུ། ། འདོད་རྒྱལ་ཐོག་མ་ཉིད་ལ་བརྟེན། ། ཅེས་པ་སྟེ། དོན་ལྡན་གྱི་མིང་ནི། ཁྱི་དཀར་པོ་ལ་དུང་ཞེས་བཏགས་པ་ལྟ་བུ་ཡིན་ལ། དེར་འདོགས་པའི་རྒྱུ་མཚན་ནི་དཀར་བ་ཡིན་ལ། དེའི་ཁྱབ་འབྲེལ་ནི་དཀར་པོ་ལ་དུང་ཞེས་འདོད་རྒྱལ་ཐོག་མར་བཏགས་འདུག་པའི་རྒྱུ་མཚན་གྱིས་ཡིན་ཞིང༌། ཐོག་མར་ནི།
དེ་ལ་དེའི་མིང་གིས་འདོགས་པའི་རྒྱུ་མཚན་གང་ཡང་མེད་ཅིང༌། མེད་བཞིན་དུ་དེར་བཏགས་པ་ལ་གནོད་བྱེད་ཀྱང་ཡོད་པ་མ་ཡིན་ནོ། ། དེ་འདོད་རྒྱལ་དུ་སྒྲུབ་པའི་དཔེ་ནི་ལ་མེ་ལྡན་དུ་སྒྲུབ་པ་ལ་དུ་བ་ཡོད་པ་རྟགས་སུ་བཀོད་པ་ནི་འཐད་པ་སྒྲུབ་པའི་རིགས་པ་ཡིན་ལ། དེའི་ཁྱབ་འབྲེལ་ནི་ཆོས་ཉིད་ཀྱིས་འགྲུབ་པ་ཡིན་ཏེ། དུ་བ་མེ་ཁོ་ན་ལས་སྐྱེ་བ་ཆོས་ཉིད་ཡིན་པས་སོ། ། ཞེས་པའི་དོན་ནོ། ། སྤྱིར་ཆོས་ཉིད་ཅེས་པ་ནི་ཆོས་ཀྱི་གནས་ཚུལ་ལ་ཟེར་བ་ཡིན་ལ། དེ་ལའང་གཉིས་ཏེ། ཀུན་རྫོབ་ཀྱི་དང༌། དོན་དམ་པའི་གནས་ཚུལ་ལོ། །
འདིར་ནི་དང་པོའི་དབང་དུ་བྱས་པ་ཡིན་ཏེ། གནས་ཚུལ་གཉིས་པའི་དབང་དུ་བྱས་ན་དེ་དེ་ལས་འབྱུང་བར་མི་འགྲུབ་པའི་ཕྱིར་རོ། ། རྩོད་པ་གསུམ་པ་འདོད་རྒྱལ་གསུམ་ཀ་ལ་ངེས་ཚིག་མི་འཇོག་པའི་རྒྱུ་མཚན་ཅི་ཞེ་ན། རྗེས་སུ་གྲུབ་པའི་འདོད་རྒྱལ་ནི། ། ལོག་པར་བསྒྲུབ་ཕྱིར་ངེས་ཚིག་བཞག ། འདོད་རྒྱལ་ཐོག་མའི་མིང་གང་ཡིན། ། ངེས་ཚིག་གཞི་མེད་ཆོས་ཉིད་བཞིན། ། ཞེས་པའོ། ། དེ་ཡང་རྗེས་གྲུབ་ཀྱི་འདོད་རྒྱལ་ནི་ཁྱི་ནག་པོ་ལ་དུང་ཞེས་བཏགས་པ་ལྟ་བུ་ཡིན་ལ། དེ་ལ་ངེས་ཚིག་བཤད་དུ་ཡོད་པ་མ་ཡིན་ཏེ།
དེ་ཡོད་ན་དཀར་བའི་ཕྱིར། ཞེས་ཟེར་དགོས་པ་ལས། དེ་ལྟར་བཤད་ན་ཕྱིན་ཅི་ལོག་ཏུ་འགྱུར་བས་སོ། ། ཆོས་ཉིད་བཞིན་ཞེས་པ་ཆོས་ཉིད་ཀྱི་རིགས་པ་དེ་རིགས་ལ་གཞན་ལ་བརྟེན་མི་དགོས་པ་དཔེར་བྱས་པའོ། ། བཞི་པ་དོན་ལྡན་བྱེ་བྲག་ཏུ་བཤད་པ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། དེ་ཡིན་ཕྱིར་དང་དེ་ཡོད་ཕྱིར། ། དེ་ལ་ཕན་བྱེད་དེ་བྱེད་ཕྱིར། །
དེ་བྱའི་ཕྱིར་དང་དེ་འདྲའི་ཕྱིར། ། དེ་དེའི་ཕྱིར་དང་དེ་ཉིད་ཕྱིར། ། དེ་ཡི་མིང་ནི་དེ་སྐད་ཅེས། ། རྟགས་ཀྱི་སྒོའམ་མེད་ཀྱང་རུང༌། ། སྐབས་ཀྱི་མཐུ་ཡི་ངེས་ཚིག་བརྗོད། ། ཅེས་པ་དོན་ལྡན་གྱི་ངེས་ཚིག་བརྒྱད་བསྟན་པ་ལས་ལྷས་བྱིན་པ་དེ་ཡིན་པའི་ཕྱིར་ལྷས་སྦྱིན་ཞེས་བྱའོ་ཞེས་དང༌། གསེར་དེ་ཡོད་པའི་ཕྱིར་གསེར་ཅན་ཞེས་བྱ་བ་དང༌། ཁ་ཟས་དེ་ལ་བརྒྱུད་ནས་ཕན་པའི་ཕྱིར་ཁ་ཟས་སོ་ཞེས་བྱ་བ་དང༌། རྐང་པའི་ནད་དེ་བྱེད་པའི་ཕྱིར་ལྟེང་ཀ་རྐང་ནད་ཅན་ཞེས་བྱ་བ་དང༌། མང་པོས་དེ་བཀུར་བར་བྱ་བའི་ཕྱིར་མང་པོས་བཀུར་བ་དང༌།
ལྷ་དེ་དང་འདྲ་བའི་ཕྱིར་ལྷ་ཞེས་བྱ་བ་དང༌། ལྟོ་ལྡིར་བ་དེ་བུམ་པ་དེ་ཡིན་པའི་ཕྱིར་བུམ་པ་ཞེས་བྱ་བ་དང༌། ཙནྡན་གྱི་མེ་དེ་ཚ་བ་དེ་ཉིད་ཀྱི་ཕྱིར་མེ་ཞེས་བྱའོ། ། ཞེས་པ་ལྟ་བུ་རྣམས་སོ། ། རྟགས་ཀྱི་སྒོ་ཡོད་མེད་ཀྱི་དོན་ནི། ཞིང་དང་ལྡན་པའི་ཕྱིར་ཞིང་ས་ཞེས་བྱའོ་ཞེས་པ་ལྟ་བུ་ཕོ་རྟགས་དང༌། མེ་ཏོག་འཛིན་པའི་ཕྱིར་མེ་ཏོག་མ་ཞེས་བྱའོ། ། ཞེས་པ་ལྟ་བུ་མོའི་རྟགས་སམ། ཡང་ན་བྱས་ཞེས་པ་ལྟ་བུ་དེས་བྱས་པ་དང་དེ་བྱས་པ་ལྟ་བུ་གཉིས་ཀ་ལ་འཇུག་པས་སྐབས་སྟོབས་ཀྱིས་ཤེས་དགོས་པ་ཡིན་གྱི། རྟགས་ཀྱི་སྒོ་དངོས་སུ་ཡོད་མེད་ལ་མ་རག་པའོ། །
གཉིས་པ་རྒྱས་པར་བཤད་པ་ལ། བསྟན་པ་དང༌། བཤད་པ་གཉིས་ལས། དང་པོ་ནི། ཡིན་དང་ངོ་བོ་སྒྲུབ་པ་དང༌། དངོས་པོའི་རྐྱེན་ནི་དངོས་ཀྱི་མིང༌། ། ལྷག་མ་བཏགས་པ་ཞེས་བྱའོ། ། ཞེས་པ་དེ་ཡིན་ཕྱིར་ཞེས་པས་བསྟན་པའི་ཡིན་པ་སྒྲུབ་པ་དང༌། དེ་དེའི་ཕྱིར་ཞེས་པས་བསྟན་པའི་ངོ་བོ་སྒྲུབ་པ་དང༌། དེ་ཉིད་ཕྱིར་ཞེས་པས་བསྟན་པའི་དངོས་པོའི་རྐྱེན་དང་གསུམ་ནི་དངོས་མིང་དང༌།
གསུམ་པོ་དེའི་ལྷག་མ་དེ་ཡོད་ཕྱིར་ཞེས་སོགས་ཀྱིས་བསྟན་པ་རྣམས་ནི་བཏགས་པའི་མིང་ཞེས་བྱའོ། ། གཉིས་པ་བཤད་པ་ལ་གཉིས་ཏེ། དངོས་མིང་གསུམ་བཤད་པ་དང༌། བཏགས་མིང་ལྔ་བཤད་པའོ། ། དང་པོ་ནི། རང་གི་ངོ་བོའི་ངེས་ཚིག་དང༌། བཏགས་པའི་མིང་གཞན་སྤོང་བྱེད་དང༌། རང་གི་ཁྱད་པར་གཞན་སེལ་བས། ཡིན་དང་ངོ་བོ་སྒྲུབ་པ་དང༌། ། དངོས་པོའི་རྐྱེན་རྣམས་གོ་རིམ་བཞིན། །
ཞེས་པ་སྟེ། དངོས་མིང་གསུམ་པོའི་ངེས་ཚིག་བཤད་མ་ཐག་པ་དེ་ཉིད་དོ། ། གཉིས་པ་ནི། རྟེན་ལ་བརྟེན་པར་བཏགས་པ་དང༌། ། བརྒྱུད་པའི་རྒྱུ་ལ་འབྲས་བུ་དང༌། ། དངོས་ཀྱི་རྒྱུ་ལ་དེ་བཞིན་དང༌། ། འབྲས་བུའམ་བྱ་བར་གྱུར་པ་ལ། ། དེ་ལ་རྒྱུ་མིང་བཏགས་པ་དང༌། ། དཔེ་གཞན་གྱི་ནི་མིང་དག་དང༌། ། དོན་འདི་དག་གི་སྒོ་ནས་ནི། །
ཡོད་དང་དེ་ལ་ཕན་པ་དང༌། ། བྱེད་དང་ལས་སུ་གྲུབ་པ་དང༌། ། འདྲ་བར་སྦྱར་དང་རིམ་བཞིན་ནོ། ། ཞེས་པ་གོང་དུ་བཤད་མ་ཐག་པའི་བཏགས་མིང་ལྔ་དང་སྦྱར་བར་བྱ་བ་ཡིན་ནོ། ། མདོར་ན་མིང་ལ་འདོད་རྒྱལ་དང༌། དོན་ལྡན་གཉིས། དང་པོ་ལ། ཐོག་མའི་དང༌། རྗེས་གྲུབ་ཀྱི་འདོད་རྒྱལ་ཏེ་གཉིས་ཡོད་པ་ལས་གཉིས་ཀ་དངོས་མིང་དང༌། དོན་ལྡན་ལ་བརྒྱད་ཡོད་པ་ལས།
གསུམ་དངོས་མིང་དང༌། ལྔ་བཏགས་མིང་ངོ༌། ། ཞེས་ཁོང་དུ་ཆུད་པར་བྱ་ཞིང་ཡང་ན་མིང་ལ་གཉིས་ཏེ། གྲུབ་པ་དང༌། རྗེས་གྲུབ་བོ། ། དེ་ལའང་གཉིས་ཏེ། འདོད་རྒྱལ་དང༌། དོན་ལྡན་ནོ། ། དང་པོ་ལའང་གཉིས་ཏེ། འདོགས་པའི་རྒྱུ་མཚན་དང༌།
བཏགས་པ་ལ་དགོས་པ་ཡོད་ཀྱང་དངོས་ལ་གནོད་བྱེད་མེད་པ་གསུམ་དང༌། དངོས་ལ་གནོད་བྱེད་ཀྱང་ཡོད་པ་ལྔའོ། ། ཞེས་ཀྱང་བཟུང་བར་བྱའོ། ། དེ་ལ་འདི་སྙམ་དུ། མིང་འདི་དག་རང་རང་གི་དོན་དུ་བརྡའ་སྦྱར་བ་དེ་དང་དེ་ལ་དངོས་པོའི་དབང་གིས་འཇུག་པ་ཡིན་ནམ། བརྗོད་འདོད་ཀྱི་དབང་གིས་འཇུག་པ་ཡིན་ཞེ་ན། འདི་ལ་ལུགས་གཉིས་ཏེ། མུ་སྟེགས་བརྡའ་སྤྲོད་པའི་ལུགས་དང༌། བདག་ཉིད་ཆེན་པོ་ཆོས་ཀྱི་གྲགས་པའི་ལུགས་སོ། ། དང་པོ་ནི།
མིང་ལ་གསུམ་སྟེ། འདོད་རྒྱལ་བའི་དང༌། རྒྱུ་མཚན་ཅན་གྱི་དང༌། སྐྱེས་བུའི་འདོད་པ་ཙམ་གྱིས་སྦྱར་བའི་མིང་རྣམས་སོ། ། དང་པོ་ནི། མེ་དང༌། ཤིང་ཞེས་བྱ་བ་ལ་སོགས་པ་རྣམས་སོ། ། གཉིས་པ་ནི། སྒྲ་བཤད་འཇུག་གི་རྒྱུ་མཚན་ཡོད་ཅིང༌། དངོས་ལ་གནོད་བྱེད་མེད་པ་རྣམས་ཏེ།
དཔེར་ན། རི་བོང་ཅན་ལ་བསིལ་ཟེར་ཅན་དང༌། ཀུན་དའི་གཉེན་ལ་སོགས་པའི་མིང་དང༌། ཉིན་མོར་བྱེད་པ་ལ་ཚ་ཟེར་ཅན་དང༌། རྟ་བདུན་རྒྱལ་པོ་ལ་སོགས་པའི་མིང་གིས་བཏགས་པའོ། ། གསུམ་པ་ནི་མི་བླུན་པོ་ལ་བ་གླང་དང༌། བྲམ་ཟེའི་ཁྱེའུ་ལ་མེར་བཏགས་པ་ལྟ་བུའོ། ། དེ་ལྟར་གསུམ་ལས། དང་པོ་གཉིས་དངོས་མིང་དང༌། ཕྱི་མ་བཏགས་མིང་དུ་འདོད་ལ།
དེ་ཡང་ཐོག་མཐའ་གཉིས་ནི་སྐྱེས་བུའི་བརྗོད་འདོད་ཙམ་གྱིས་སྦྱར་བ་ཡིན་གྱི། མིང་དོན་ལ་འབྲེལ་པ་མེད་པའི་ཕྱིར་དངོས་པོའི་དབང་གིས་འཇུག་པ་མ་ཡིན་ལ། བར་པ་ནི་སྒྲ་དོན་ལ་དངོས་པོའི་འབྲེལ་པ་གྲུབ་པའི་ཕྱིར་དངོས་པོའི་དབང་གིས་འཇུག་པ་ཡིན་ནོ། ། དེའི་ཕྱིར་དངོས་པོའི་དབང་གིས་འཇུག་པའི་དོན་རྣམས་མིང་དེ་དང་དེའི་བརྗོད་རུང་མ་ཡིན་པར་དམ་བཅས་ན་གྲགས་པ་དང་འགལ་བ་ཡིན་གྱི། ཅིག་ཤོས་གཉིས་ལ་མ་ཡིན་ནོ་ཞེས་ཟེར་རོ། ། གཉིས་པ་སྡེ་བདུན་མཛད་པའི་ལུགས་ནི། སྤྱིར་མིང་ལ་གཉིས་ཏེ། དོན་གང་གི་ཡང་མིང་དུ་བརྡའ་སྦྱར་མ་ཟིན་པ་དང༌། བརྡའ་སྦྱོར་མཁན་པོས་བརྡའ་སྦྱར་ནས་གྲགས་ཟིན་པའོ། ། དང་པོའི་དབང་དུ་བྱས་པ་དེའི་ཚེ་ནི་ཟླ་བ་ཞེས་པའི་མིང་དེ་རི་བོང་ཅན་ལ་སོགས་པའི་དོན་རེ་རེ་བ་ཁོ་ན་དང་འབྲེལ་པ་གྲུབ་པ་མ་ཡིན་ཏེ།
དེ་ཡིན་ན་དོན་ཐམས་ཅད་ལ་འཇུག་ཏུ་མི་རུང་བ་ལས་དེ་རུང་བའི་ཕྱིར། དེ་རུང་བ་ཡིན་ཏེ། འདོད་པ་ཙམ་གྱིས་འཇུག་པའི་ཕྱིར། དེའི་ཚེ་མིང་དེ་དོན་ཐམས་ཅད་ལ་འཇུག་ཏུ་རུང་བ་ཡིན་ཀྱང་མིང་དོན་གྱི་འབྲེལ་པ་གྲུབ་པ་ནི་མ་ཡིན་ཏེ། དོན་དེ་དག་ལ་མིང་དེ་བཏགས་མ་ཟིན་པའི་ཕྱིར་རོ། ། གཉིས་པའི་དབང་དུ་བྱས་པ་དེའི་ཚེ་ཟླ་བ་ཞེས་བྱ་བའི་མིང་དེ་བསིལ་ཟེར་ཅན་ལྟ་བུ་དོན་ཉི་ཚེ་བའི་མིང་དུ་བརྡའ་སྦྱོར་བ་ཡིན་གྱི། གང་འཇུག་ཏུ་རུང་ཚད་ལ་སྦྱོར་བ་མ་ཡིན་ཏེ། ཡིན་ན་ཤེས་བྱ་ཐམས་ཅད་ལ་མིང་གཅིག་གི་བརྡའ་སྦྱར་བས་ཆོག་པ་དེའི་ཚེ་འཆོལ་བར་འགྱུར་བའི་ཕྱིར་རོ། ། བརྡའ་སྦྱར་ཟིན་པའི་འོག་རོལ་དུ་ནི་ཟླ་བ་ཞེས་པའི་མིང་དེ་དོན་གང་ལ་བརྡའ་སྦྱར་བ་དེ་ཁོ་ནའི་མིང་ཡིན་གྱི། གཞན་གྱི་ནི་མ་ཡིན་ཏེ།
གཞན་ལ་བརྡའ་མ་སྦྱར་བའི་ཕྱིར། སྦྱོར་ཚུལ་ལ་གཉིས་ཏེ། འདོད་རྒྱལ་ཐོག་མར་དང༌། རྗེས་སྒྲུབ་ཏུའོ། ། དང་པོ་ནི། བསིལ་ཟེར་ཅན་ལ་ཟླ་བ་ཞེས་བརྡའ་སྦྱར་བ་ལྟ་བུའོ། ། གཉིས་པ་ལ་འདོད་རྒྱལ་དུ་སྦྱར་བ་དང༌། དོན་ལྡན་དུ་སྦྱར་བའོ། ། དང་པོ་ནི། རྒྱུ་མཚན་ལ་མ་ལྟོས་པར་བྲམ་ཟེའི་ཁྱེའུ་ལ་ཟླ་བ་ཞེས་བཏགས་པ་ལྟ་བུའོ། །
དོན་ལྡན་ལ་དངོས་མིང་དུ་སྦྱར་བ་དང༌། བཏགས་མིང་དུ་སྦྱར་བ་གཉིས། དང་པོ་ནི། ཟླ་བའི་ནང་ཚན་སོ་སོ་ལ་དེའི་མིང་སྦྱར་བའོ། ། གཉིས་པ་ནི། ག་བུར་དང༌། དངུལ་ཆུ་སོགས་ལ་དེར་སྦྱར་བའོ། ། དེ་ལྟར་བརྡའ་སྦྱར་ཟིན་པའི་འོག་རོལ་ཏུ་ནི་གང་ལ་དངོས་མིང་དུ་འཇུག་པའི་དོན་དེ་ལ་མིང་དེའི་ཐ་སྙད་བྱེད་དུ་རུང་བ་ཡིན་གྱི། གཞན་ལ་རུང་བ་མ་ཡིན་ཏེ། དེ་རུང་ན་ཐ་སྙད་ཀྱི་འཇུག་པ་འཆོལ་བར་འགྱུར་བས་སོ། །
དེ་ལྟ་ཡིན་པ་དེའི་ཕྱིར་ཟླ་བའི་ཐ་སྙད་ཀྱི་དུས་སུ་བསིལ་ཟེར་ཅན་གྱིས་ཁྱབ་པ་ཡིན་ཏེ། བསིལ་ཟེར་ཅན་དེ་ཟླ་བའི་ཐ་སྙད་ཀྱི་མཚན་ཉིད་ཡིན་པས་སོ། ། དེའི་ཕྱིར་རི་བོང་ཅན་མཚན་གཞིར་བཞག་ནས། བསིལ་ཟེར་ཅན་མཚན་ཉིད་དུ་བཀོད་པའི་སྦྱོར་བ་དེ་སྐྱོན་མེད་པ་ཁོ་ནའོ། ། དེ་ལྟར་བཤད་པ་ལས་བྱུང་བའི། ། དགེ་བས་སྒྲ་དང་ཚད་མ་ཡི། ། གཞུང་ལུགས་ལས་བྱུང་མིང་དོན་གྱི། ། རྣམ་གཞག་འཆད་ལ་ཐོགས་མེད་ཤོག ། ཅེས་སྨྲ་བའི་སྒོ་མཚོན་ཆ་ལྟ་བུའི་བསྟན་བཅོས་ཀྱི་རྣམ་པར་བཤད་པ་སྨྲ་བའི་རྒྱན་ཞེས་བྱ་བ་ལས། མིང་གི་ཚོགས་རྣམ་པར་བཤད་པ་སྟེ་ལེའུ་གཉིས་པའོ།། །།
གསུམ་པ་ཚིག་གི་ཚོགས་ལ་གསུམ་སྟེ། ཚིག་གི་རྒྱུ་དང༌། ངོ་བོ་དང༌། རབ་ཏུ་དབྱེ་བའོ། ། དང་པོ་ནི། གལ་ཏེ་མིང་གཉིས་འདུས་པའམ། ། འོན་ཏེ་མང་པོ་འདུས་ཀྱང་རུང༌། ། ཞེས་པའོ། ། གཉིས་པ་ནི། དེ་དག་ཁྱད་པར་རྗོད་བྱེད་ན། །
ཚིག་ཅེས་རབ་ཏུ་བརྗོད་པ་སྟེ། ། ཕྲད་རྣམས་དག་དང་བཅས་པ་ཡིན། ། ཞེས་པའོ། ། དེ་ཡང་ཀ་བ་རིང་པོ་ཞེས་པ་ལྟ་བུ་དོན་གྱི་ཁྱད་པར་སྟོན་པ་རྣམས་ཚིག་ཡིན་པ་ཁོ་ནར་མ་ཟད། སངས་རྒྱས་ལ། ཆོས་ལ། ཞེས་པ་ལྟ་བུ་ཕྲད་རྐྱང་པ་ཅན་ནམ། སངས་རྒྱས་འདི་ནི། ཆོས་འདི་ནི་ཞེས་པ་ལྟ་བུ་ཕྲད་འདུས་པ་དག་དང་བཅས་པ་ཡང་ཚིག་གོ ། གསུམ་པ་ལ་གཉིས་ཏེ།
ཚིག་བསྡུད་པའི་སྦྱོར་བ་བཤད་པ་དང༌། ཚིག་གི་ཕྲད་བཤད་པའོ། ། དང་པོ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། དེ་ལ་ཚིག་གི་སྦྱོར་བ་བཅུ། ། འབྲུ་མང་པོ་དང་ཚིག་བསྡུད་དང༌། ། ཁྱད་པར་དག་དང་ཡན་ལག་དང༌། ། གཞི་དང་གཞི་གཅིག་བསྡུ་བ་དང༌། །
གཞི་མཐུན་པ་དང་དེའི་སྐྱེས་བུ། ། ཟླས་དབྱེ་བ་དང་ཕྱོགས་ཙམ་མོ། ། ཞེས་པའོ། ། གཉིས་པ་ལ། དེ་ལྟར་བཅུ་ལས། དང་པོ་འབྲུ་མང་པོ་པའི་བསྡུ་བ་བཤད་པ་ལ་བཞི་སྟེ། རྩ་བ་དྲུག་ཏུ་བསྟན་པ་དང༌། དེ་ལ་མུ་བཞིར་དབྱེ་བ་དང༌། བྱེད་པ་དྲུག་གིས་བསྒྱུར་བ་དང༌། དོན་བསྡུ་བའོ། །
དང་པོ་ནི། ཚིག་གཉིས་མང་པོ་རབ་དབྱེ་བའི། ། རང་མིང་ལྡན་དང་མི་ལྡན་དང༌། ། ཕྱོགས་དང་རྣམ་གྲངས་ཕན་ཚུན་དང༌། ། ཚིག་མང་པོ་སྟེ་རྣམ་པ་དྲུག ། ཅེས་པའོ། ། དེ་ལ་འབྲུ་མང་པོ་པ་ཞེས་པའི་དོན་ནི། ཚིག་གཅིག་ལ་མིང་གཉིས་སམ་མང་པོ་འདུས་ཀྱང་རུང༌། དོན་གཞན་དང་གཞན་སྟོན་པའོ། ། དཔེར་ན་བ་ཁྲ་མོ་ཅན་ཞེས་བརྗོད་པའི་ཚེ་དེས་བརྗོད་བྱའི་དོན་དངོས་སུ་མ་བརྗོད་པར་བདག་པོ་སྟོན་པ་ལྟ་བུའོ། །
དབྱེ་ན་ཚིག་གཉིས་ཀྱི་འབྲུ་མང་པོ་པ་དང༌། ཚིག་མང་པོའི་འབྲུ་མང་པོ་པའོ། ། དང་པོའི་དཔེ་ནི། བ་ཁྲ་མོ་ཅན་ཞེས་པ་ལྟ་བུ་དང༌། གཉིས་པའི་དཔེ་ནི་བ་དམར་ཁྲ་ཅན་ཞེས་པ་ལྟ་བུའོ། ། དང་པོ་ལ་དབྱེ་ན་ལྔ་ལས། དང་པོ་རང་མིང་དང་ལྡན་པ་ནི། སྐྱེས་བུ་སྟོབས་ཅན་ལྟ་བུ་གཞི་དང་ཆོས་ཐ་མི་དད་པར་སྟོན་པ་དང༌། རང་མིང་དང་མི་ལྡན་པ་ནི་བ་ཁྲ་མོ་ཅན་ལྟ་བུ་གཞི་དང་ཆོས་ཐ་དད་དུ་སྟོན་པ་དང༌། ཕྱོགས་ནི་ཤར་ལྷོ་ཞེས་པ་ལྟ་བུ་མཚམས་སྟོན་པའི་ཚིག་དང༌།
རྣམ་གྲངས་ནི། བརྒྱ་པ་དང༌། བཅུ་པ་ཞེས་བརྗོད་པ་ལྟ་བུ་གྲངས་ཀྱི་ཚིག་གིས་གྲངས་ཅན་སྟོན་པ་དང༌། ཕན་ཚུན་ནི། དབྱུག་འཐབ་ཅན་ཞེས་པ་ལྟ་བུ་བྱ་བས་བྱེད་པ་མཚོན་པའོ། ། དེ་ལྟར་ལྔ་དང༌། དབྱེ་གཞི་སྟེ། རྣམ་པ་དྲུག་གོ ། དེ་བཞིན་དུ་ཚིག་མང་པོ་ཅན་གྱི་འབྲུ་མང་པོ་པ་ལའང་དེ་ལྟར་ཕྱེ་བས་དྲུག་གོ ། གཉིས་པ་མུ་བཞིར་དབྱེ་བ་ནི།
མཐུན་དང་ཐ་དད་དབྱེ་བ་ཡིས། ། ཕྱོགས་ཀུན་དང་ནི་ཕྱོགས་གཅིག་ལ། ། རབ་ཏུ་དབྱེ་བ་བཞིར་འདོད་དོ། ། ཞེས་པ་ཕྱོགས་ཀུན་མཐུན་མི་མཐུན་གཉིས་དང༌། ཕྱོགས་གཅིག་མཐུན་མི་མཐུན་གཉིས་ཏེ་བཞིའོ། ། དང་པོ་ནི། ལྷས་སྦྱིན་རྣ་བ་འཕྱང་བ་ཅན་ཞེས་པ་ལྟ་བུའོ། ། གཉིས་པ་ནི། མདའ་གཞུ་ཅན་ཞེས་པ་ལྟ་བུའོ། ། གསུམ་པ་ནི།
རྐང་ལག་ཅན་ཞེས་པ་དང༌། བཞི་པ་ནི་བ་ཁྲ་མོ་ཅན་ཞེས་པ་ལྟ་བུའོ། ། འདིར་མཐུན་མི་མཐུན་ཞེས་པ་ནི་གཞི་མཐུན་ཡིན་མིན་ལ་བྱ་བ་ཡིན་ལ། ཕྱོགས་གཅིག་མཐུན་མི་མཐུན་གྱི་དོན་ནི་གཞི་མཐུན་ལ་ཆོས་མི་མཐུན་པའམ། གཞི་མི་མཐུན་ལ་ཆོས་མཐུན་པ་ལྟ་བུ་ལ་བྱ་བ་ཡིན་པས་དཔེ་དོན་དེ་ལྟར་སྦྱར་བ་ཡིན་ནོ། ། གསུམ་པ་བྱེད་པ་དྲུག་གིས་བསྒྱུར་བ་ནི། བྱེད་པ་དྲུག་གིས་བསྒྱུར་བ་ནི། ། ཀུན་ལ་རབ་ཏུ་ལྡན་པ་སྟེ། ། ཞེས་པ་རྐང་པ་གཉིས་སོ། ། དོན་ནི།
བཤད་མ་ཐག་པའི་འབྲུ་མང་པོ་པ་དྲུག་པོ་རེ་རེ་ལ་མཐུན་མི་མཐུན་གྱི་དབྱེ་བས་ཉི་ཤུ་རྩ་བཞི་པོ་ཀུན་ལ་བྱེད་པ་དྲུག་གིས་བསྒྱུར་དུ་རུང་བ་ཡིན་ནོ། ། དྲུག་པོ་གང་ཞེ་ན། འདི་ལྟར། ཆོས་ལ་སྤྱོད་པ་ཅན་དང༌། ཆོས་ཀྱིས་འཕེལ་བ་ཅན་དང༌། ཆོས་ཀྱི་ཕྱིར་སྒྲུབ་པ་ཅན་དང༌། ཆོས་ཀྱི་གཏམ་ཅན་དང༌། ཆོས་ལས་བྱུང་བ་ཅན་དང༌། ཆོས་ལ་གནས་པ་ཅན་ཞེས་བྱ་བ་དང་དྲུག་གོ ། དེ་ལྟར་དྲུག་པོ་དེ་ནི་གཉིས་པ་ལས་སུ་བྱ་བ་ནས་བགྲངས་པ་ཡིན་ལ།
དེའི་སྟེང་དུ་དང་པོ་དོན་ཙམ་སྟོན་པ་བསྣན་ནས་རྣམ་དབྱེ་བདུན་པོ་དེས་བཤད་མ་ཐག་པ་ཉི་ཤུ་རྩ་བཞི་པོ་བསྒྱུར་ན། གྲངས་དུ་ཞིག་དུ་འགྱུར་ཞེ་ན། བརྒྱ་དང་དྲུག་ཅུ་རྩ་བརྒྱད་དུ་འགྱུར་རོ་ཞེས་སྟོན་པ་ནི། བརྒྱ་དང་དྲུག་ཅུ་རྩ་བརྒྱད་ལས། ། ཞེས་པའོ། ། བཞི་པ་དོན་བསྡུ་བ་ནི། དུས་གཅིག་ན་ནི་གསུམ་ལྡན་བཟུང༌། ། ཞེས་པ་རྩ་བ་གཉིས་ཀྱི་གང་རུང་གཅིག་དང༌། རྩ་བ་བཞི་ལས། མ་བཞིའི་གང་རུང་གཅིག་དང༌།
བྱེད་པ་དྲུག་གི་གང་རུང་གཅིག་སྟེ། གསུམ་པོ་གཞི་གཅིག་གི་སྟེང་དུ་ཅིག་ཅར་དུ་ཚང་དུ་རུང་ཞེས་བྱ་བའི་དོན་ཏོ། ། གཉིས་པ་ཚིག་གི་བསྡུ་བ་ལ་གཉིས་ཏེ། དོན་དངོས་དང༌། བྱེད་པའི་བསྡུ་བ་བྱེ་བྲག་ཏུ་བཤད་པའོ། ། དང་པོ་ནི། ཚིག་བསྡུས་པ་ནི་རྣམ་པ་ལྔ། ། གཉིས་དང་རྣམ་གྲངས་བྱེ་བྲག་དང༌། ། གཞན་དང་བྱེད་པའི་ཚིག་ཡིན་ནོ། ། ཞེས་པ་གཉིས་ཀྱི་བསྡུ་བ་ནི་ཟླས་དབྱེ་བའི་བསྡུ་བ་ཞེས་བྱ་ལ།
དཔེར་ན་ཕ་དང་མ་ལ་ཕ་མ་ཞེས་བརྗོད་པ་ལྟ་བུའོ། ། རྣམ་གྲངས་ཀྱི་བསྡུ་བ་ལ་ནི་བ་གཉིས་པ་ཞེས་བྱ་ལ། དཔེར་ན་ས་དང༌། ཆུ་དང༌། མེ་དང༌། རླུང་ལ་ས་ཆུ་མེ་རླུང་ཞེས་བརྗོད་པ་ལྟ་བུའོ། ། བྱེ་བྲག་གི་བསྡུ་བ་ལ་ནི་ལས་འཛིན་པ་ཞེས་བྱ་ལ། དཔེར་ན། ཨུཏྤ་ལ་ཡང་ཡིན། སྔོན་པོ་ཡང་ཡིན་པ་ལ་ཨུཏྤ་ལ་སྔོན་པོ་ཞེས་བརྗོད་པ་ལྟ་བུ།
གཞན་གྱི་ཚིག་བསྡུ་བ་ལ་ནི་འབྲུ་མང་པོ་པ་ཞེས་བྱ་ལ། དཔེར་ན། རྟ་ཁྲ་བོ་དང་ལྡན་པའི་མི་ལ་རྟ་ཁྲ་ཅན་ཞེས་བརྗོད་པ་ལྟ་བུའོ། ། བྱེད་པའི་ཚིག་གི་བསྡུ་བ་ལ་ནི་དེའི་སྐྱེས་བུའི་བསྡུ་བ་ཞེས་བྱ་ལ། དཔེ་ནི་འཆད་པར་འགྱུར་བའི་བྱེད་པའི་ཚིག་དྲུག་ཏུ་ཕྱེ་བ་རྣམས་སོ། ། དེ་ཡང་སྔ་མ་བཞི་ནི། དང་པོ་དོན་ཙམ་སྟོན་པ་ཞེས་བྱ་བ་དེ་ཡིན་ལ། ལྔ་པ་བྱེད་པའི་ཚིག་ལ་ནི་གཉིས་པ་ལས་སུ་བྱ་བ་ལ་སོགས་པ་དྲུག་ཏུ་འབྱེད་པ་ཡིན་ནོ། ། གཉིས་པ་ནི། ལས་ལ་སོགས་པའི་སྦྱོར་བ་ཡིས། །
གཉིས་པ་ལ་སོགས་བདུན་པའི་མཐའ། ། བྱེད་པ་དྲུག་ཏུ་འདོད་པ་སྟེ། ། ཚིག་བསྡུ་ཙམ་དུ་ཤེས་པར་བྱ། ། ཞེས་པའོ། ། དེ་ལ་གཉིས་པ་ལས་བྱ་བའི་བསྡུ་བ་ནི། ཆོས་ལ་སྤྱོད་པ་ལ་ནི་ཆོས་སྤྱོད་པ་ཞེས་བྱ་བ་ལྟ་བུའོ། ། སོགས་པ་ཞེས་བྱ་བའི་སྒྲས་བསྡུས་པ་གསུམ་པ་བྱེད་པ་པོའི་ཚིག་བསྡུ་བ་ནི། ཆོས་ཀྱིས་འཕེལ་བ་ལ་ཆོས་འཕེལ་ཞེས་བྱ་བ་ལྟ་བུ་དང༌། བཞི་པ་དགོས་ཆེད་ཀྱི་ཚིག་གི་བསྡུ་བ་ནི། རྒྱན་གྱི་ཆེད་ཀྱི་གསེར་ལ་རྒྱན་གསེར་ཞེས་པ་ལྟ་བུ་དང༌།
ལྔ་པ་འབྱུང་ཁུངས་ཀྱི་ཚིག་གི་བསྡུ་བ་ནི། ཡུལ་ནས་འཐོན་པ་ལ་ཡུལ་འཐོན་ཞེས་བརྗོད་པ་ལྟ་བུ་དང༌། དྲུག་པ་འབྲེལ་པའི་ཚིག་བསྡུད་ནི། ། ལྷས་བྱིན་གྱི་བུ་ལ་ལྷས་བྱིན་བུ་ཞེས་པ་ལྟ་བུ་དང༌། བདུན་པ་གནས་གཞིའི་བསྡུ་བ་ནི། ཤིང་ལ་གནས་པ་ལ་ཤིང་གནས། ། ཞེས་པ་ལྟ་བུའོ། ། ལྔ་པ་ཁྱད་པར་གྱི་བསྡུ་བ་བཤད་པ་ནི། སྔ་མ་ཕྱི་མའི་བསྡུ་བ་ལས། ། ཁྱད་པར་བཤད་པ་རྣམ་པ་གཉིས། །
ཞེས་པ་ནི་ཚིག་སྔ་མའི་དོན་ཕྱི་མས་ཁྱད་པར་དུ་སྟོན་པ། སྔོན་པོ་དེ་ནི་ཨུཏྤ་ལ་ཞེས་བརྗོད་པ་ལྟ་བུ་དང༌། ཕྱི་མའི་དོན་སྔ་མས་ཁྱད་པར་དུ་སྟོན་པ་ཨུཏྤ་ལ་སྔོན་པོ་ཞེས་བརྗོད་པ་ལྟ་བུའོ། ། དེ་ལྟར་བརྗོད་ཚུལ་གཉིས་ཀ་ལ་ཡང་ཁྱད་གཞི་ནི་ཨུཏྤ་ལ་ཁོ་ན་ཡིན་ལ། སྔོན་པོ་ནི་ཁྱད་པར་གྱི་ཆོས་སུ་བཞག་དགོས་པ་ཡིན་ཏེ། རྫས་དང་ཡོན་ཏན་གྱི་ཁྱད་པར་སོ་སོར་ངེས་པ་ལས་སོ། ། བཞི་པ་ཡན་ལག་བསྡུ་བ་ནི། འབྲེལ་པ་དག་དང་གོ་རིམ་དང༌། ། དོན་དང་གྲགས་པའི་ཡན་ལག་ནི། ། བསྡུ་བ་བཞི་པོ་གྲགས་པ་ཡང༌། །
འཇིག་རྟེན་བསྟན་བཅོས་དག་ལ་གཉིས། ། ཞེས་པ་ལུས་ལ་སོགས་པའི་དབང་པོ་ཞེས་པ་ལྟ་བུ་བདག་གཅིག་འབྲེལ་པའི་ཡན་ལག་བསྡུ་བ་དང༌། མ་རིག་པ་ལ་སོགས་པའི་རྟེན་འབྲེལ་ཞེས་པ་ལྟ་བུ། དེ་བྱུང་འབྲེལ་གྱི་ཡན་ལག་བསྡུ་བ་དང༌། གཟུགས་ལ་སོགས་པའི་ཕུང་པོ་ཞེས་པ་ལྟ་བུ་གོ་རིམ་གྱི་ཡན་ལག་བསྡུ་བ་དང༌། འཁོར་ལོ་ལ་སོགས་པའི་རིན་པོ་ཆེ་ཞེས་པ་ལྟ་བུ་དོན་གྱི་ཡན་ལག་བསྡུ་བ་དང༌། གྲགས་པའི་ཡན་ལག་བསྡུ་བ་དང་བཞི་ཡོད་པ་ལས། དེ་ལའང་ཀ་བུམ་ལ་སོགས་པའི་ཐ་སྙད་ལྟ་བུ་འཇིག་རྟེན་ལ་གྲགས་པ་དང༌། འཕགས་པ་དང་སོ་སོ་སྐྱེ་བོ་ཞེས་པ་ལྟ་བུ་བསྟན་བཅོས་ལ་གྲགས་པ་དང་གཉིས་སོ། ། ལྔ་པ་གཞི་བསྡུ་བ་ནི།
རིགས་བསལ་བྱས་དང་མ་བྱས་པའི། ། གཞི་བསྡུས་པ་ནི་གཉིས་ཡིན་ནོ། ། ཞེས་པ་རིགས་བསལ་བྱས་པའི་དཔེ་ཆོས་ཐམས་ཅད་ཞེས་པ་ལྟ་བུ་དང༌། མ་བྱས་པའི་བསྡུ་བ་ཀུན་དང་མཐའ་དག་ཅེས་པ་ལྟ་བུའོ། ། དྲུག་པ་གཞི་གཅིག་ཏུ་བསྡུ་བ་ནི། ཕྱོགས་གཅིག་དག་ཏུ་བྱེད་པ་དང༌། ། སོ་སོའི་ཕྱོགས་གཅིག་བྱེད་པ་ཡིས། ། གཞི་གཅིག་བསྡུ་བ་གཉིས་སུའོ། ། ཞེས་པ་འདུས་བྱས་ཐམས་ཅད་མི་རྟག་ཅེས་པ་ལྟ་བུ། ཕྱོགས་མཐུན་ཁོ་ན་ཕྱོགས་གཅིག་དག་ཏུ་བྱེད་པའི་བསྡུ་བ་དང༌།
འདུས་བྱས་དང་འདུས་མ་བྱས་ཐམས་ཅད་བདག་མེད་ཅེས་པ་ལྟ་བུ་ཕྱོགས་མི་མཐུན་པ་སོ་སོ་བ་ཕྱོགས་གཅིག་དག་ཏུ་བྱེད་པའོ། ། བདུན་པ་གཞི་མཐུན་པའི་བསྡུ་བ་ནི། ཁྱད་པར་ཁྱད་པར་ཅན་གཉིས་དང༌། ། ཁྱད་པར་རྣམ་གཉིས་གཞི་གཅིག་ཏུ། ། མཐུན་པ་གོ་བར་བྱས་པ་ལ། ། གཞི་མཐུན་སྦྱོར་བ་རྣམ་པ་གཉིས། ། ཞེས་པ་ཁྱད་པར་སྔོན་པོ་དང༌། ། ཁྱད་པར་ཅན་གཉིས་ཀ་ཡང་ཨུཏྤ་ལའོ་ཞེས་པ་དང༌། ཁྱད་པར་སྔོ་བ་དང༌། རྩུབ་པ་གཉིས་ཀ་ལ་ཨུཏྤ་ལ་ཞེས་གཞི་མཐུན་པར་སྦྱར་བའོ། །
བརྒྱད་པ་དེའི་སྐྱེས་བུའི་བསྡུ་བ་ལ་གཉིས་ཏེ། བསྟན་པ་དང༌། བཤད་པའོ། ། དང་པོ་ནི། ངོ་བོའམ་ནི་ཆོས་ཀྱང་རུང༌། ། ཐ་དད་གོ་བར་བྱེད་པ་ཡི། ། དེའི་སྐྱེས་བུ་གསུམ་ཡིན་ཏེ། ། བྱེད་པའི་ཚིག་དང་ལས་འཛིན་དང༌། ། བ་ག་གཉིས་པ་ཞེས་བྱའོ། ། ཞེས་པ་བུམ་སྣམ་ལྟ་བུ་ངོ་བོ་ཐ་དད་པའམ།
བྱས་མི་རྟག་ཅེས་པ་ལྟ་བུ་ལྡོག་ཆོས་ཐ་དད་ཀྱང་རུང༌། ཐ་དད་པ་གོ་བར་བྱེད་པའི་བྱེད་པ་ལ་དེའི་སྐྱེས་བུའི་བསྡུ་བ་ཞེས་བྱའོ། ། དེ་ནི་གསུམ་ཡིན་ཏེ། བྱེད་པའི་ཚིག་གི་དང༌། ལས་འཛིན་པའི་དང༌། བ་གཉིས་པ་དེའི་སྐྱེས་བུའི་བསྡུ་བ་ཞེས་བྱ་བ་རྣམས་སོ། ། གཉིས་པ་ལ་གསུམ་སྟེ། བྱེད་པའི་ཚིག་བཤད་པ་དང༌། ལས་འཛིན་པ་བཤད་པ་དང༌། བ་གཉིས་པ་བཤད་པའོ། །
དང་པོ་ལ་གཉིས་ཏེ། དོན་དངོས་དང༌། དགག་པའི་བསྡུ་བ་བྱེ་བྲག་ཏུ་བཤད་པའོ། ། དང་པོ་ནི། དེ་ལ་བྱེད་པ་བརྒྱད་ཡིན་ཏེ། ། དང་པོ་ནས་ནི་བདུན་པའི་མཐའ། ། རྣམ་དབྱེ་བསྒྱུར་བ་བདུན་པོ་དང༌། ། ཕྲད་པ་སྦྱོར་བ་བྲལ་བའི་ཕྱིར། ། གཞན་དང་སྦྱར་མེད་བོད་པ་སྤང༌། ། དགག་པ་དང་ནི་བརྒྱད་དུ་འདོད། །
ཅེས་པ་དེའི་སྐྱེས་བུ་གསུམ་ཡོད་པ་དེ་ལ་བྱེད་པའི་ཚིག་གི་བསྡུ་བ་བརྒྱད་ཡིན་ཏེ། ཤིང་ཡན་ལག་རྒྱས་པ་ལ་ཤིང་རྒྱས་པ་ཞེས་བརྗོད་པ་ལྟ་བུ་དང་པོ་དོན་ཙམ་སྟོན་པའི་བསྡུ་བ་ནས། ཤིང་ལ་གནས་པ་ཤིང་གནས་ཞེས་བརྗོད་པ་ལྟ་བུ་བདུན་པ་གནས་གཞིའི་བསྡུ་བའི་བར། རྣམ་དབྱེ་བསྒྱུར་བ་བདུན་པོ་དང༌། དགག་པའི་བསྡུ་བ་དང་ནི་བརྒྱད་དོ་དང༌། བརྒྱད་པ་བོད་པ་ལ་བསྡུ་བ་སྤང་བར་བྱ་སྟེ། བོད་པ་ལ་སྒྲ་གཞན་དང༌། སྦྱོར་བ་མེད་པའི་ཕྱིར་དང༌། ཕྲད་དང་སྦྱོར་བ་བྲལ་བའི་ཕྱིར་རོ། ། གཉིས་པ་དགག་པའི་བསྡུ་བ་བྱེ་བྲག་ཏུ་བཤད་པ་ལ་གསུམ་སྟེ།
མདོར་བསྟན་པ་དང༌། རྒྱས་པར་བཤད་པ་དང༌། ངེས་ཚིག་གི་སྒོ་ནས་དོན་བསྡུ་བའོ། ། དང་པོ་ནི། མཚན་ཉིད་དབང་གིས་ཕྱེ་བ་ཡི། ། མ་ཡིན་དགག་པ་བཅུ་བཞི་དང༌། ། མཚན་ཉིད་དབྱེ་བ་མེད་མོད་ཀྱི། ། ཡུལ་དང་དུས་ཀྱིས་ཕྱེ་བ་ཡི། ། མེད་པར་དགག་པ་བཅུ་གཅིག་དང༌། ། གང་ལྡན་དགག་པར་འདོད་པའོ། །
གཉིས་པ་ལ་གཉིས་ལས། དང་པོ་མ་ཡིན་པར་དགག་པ་བཤད་པ་ནི། གཞན་དང་མི་མཐུན་གཉེན་པོ་དང༌། ། ཆུང་དང་ཕྲ་དང་ཉུང་བ་དང༌། ། ཡུན་ཐུང་ལྷག་མ་མེད་པ་དང༌། ། མཐའ་དག་མིན་དང་བྲལ་བ་དང༌། ། དམན་དང་ཞན་དང་ཞུམ་པ་དང༌། ། འདྲ་བ་དག་ལས་དགག་པ་ནི། ། མ་ཡིན་དགག་པར་འདོད་པ་ནི། ། རྒྱུན་འདྲ་བ་དང་རང་བཞིན་དང༌། །
སྐབས་དང་རྟེན་གྱི་དབྱེ་བ་ཡིས། ། ཞེས་པ་གཞན་མ་ཡིན་དགག་ནི་རྒྱལ་པོ་ལ་བྲམ་ཟེ་མ་ཡིན་ཞེས་བརྗོད་པ་དང༌། རིག་པའི་མི་མཐུན་ཕྱོགས་ལ་མ་རིག་པ་ཞེས་བརྗོད་པ་ལྟ་བུ་དང༌། ཆགས་པའི་གཉེན་པོ་ལ་མ་ཆགས་པ་དང༌། གཟུགས་ཆུང་བ་ལ་གཟུགས་མེད་པ་དང༌། འདུ་ཤེས་ཕྲ་བ་ལ་འདུ་ཤེས་མེད་པ་དང༌། རྫས་ཉུང་བ་ལ་རྫས་མེད་པ་དང༌། ཡུན་ཐུང་བ་ལ་ཡུན་མེད་པ་དང༌། གྲངས་གཞན་ལྷག་མ་མེད་པ་ལ་གྲངས་མེད་པ་དང༌། རྒྱུ་མཐའ་དག་ནི་འབྲས་བུ་མཐའ་དག་ལ་ངེས་པ་མ་ཡིན་པ་དང༌།
དྲི་མ་དང་བྲལ་བ་ལ་མྱ་ངན་ལས་འདས་པ་དང༌། བུ་དམན་པ་ལ་བུ་མེད་པ་དང༌། འགྲོས་ཞན་པ་ལ་འགྲོས་མེད་པ་དང༌། སྟོབས་ཞུམ་པ་ལ་སྟོབས་མེད་པ་དང༌། རིག་བྱེད་ཀྱི་གཟུགས་དང་འདྲ་བ་མ་ཡིན་པ་ལ་རིག་བྱེད་མ་ཡིན་པའི་གཟུགས་ཞེས་བརྗོད་པ་རྣམས་སོ། ། འདི་དག་གིས་ནི་དགག་བྱ་བཀག་ཤུལ་དུ་ཆོས་གཞན་འཕངས་པའི་ཕྱིར་མ་ཡིན་པར་དགག་པ་ཞེས་བྱའོ། ། ཆོས་གཞན་འཕེན་མི་འཕེན་ཡང་བརྗོད་འདོད་ཀྱི་དབང་གིས་བཞག་པ་ཡིན་གྱི། སྒྲ་རང་གི་ངོས་ནས་བཞག་པ་ནི་མ་ཡིན་ནོ། ། གཉིས་པ་མེད་དགག་བཤད་པ་ནི། རྒྱུན་འདྲ་བ་དང་རང་བཞིན་དང༌། །
སྐབས་དང་རྟེན་གྱི་དབྱེ་བ་ཡིས། ། སྔར་དང་ཞིག་ནས་མེད་པ་ལ། ། དབྱེ་བ་རྣམ་པ་བརྒྱད་ཡིན་ཏེ། ཕན་ཚུན་དག་ལ་རང་བཞིན་དང༌། ། རྒྱུ་དང་རང་བཞིན་གཉིས་དབྱེ་བའི། ། ཤིན་ཏུ་མེད་དང་བཅུ་གཅིག་ནི། ། མེད་པར་དགག་པར་འདོད་པའོ། ། ཞེས་པ་སྔ་ནས་མེད་པ་དང་ཞིག་ནས་མེད་པ་ལ། དབྱེ་བ་རྣམ་པ་བརྒྱད་ཡིན་ཏེ། ། ཞེས་པ་བཤད་པའི་གཞིའོ། །
དེ་གང་ཞེ་ན། སེམས་ཅན་མ་སྐྱེས་པ་ལྟ་བུ་རྒྱུན་འདྲ་བ་སྔ་ན་མེད་པ་དང༌། ས་བོན་ལ་མྱུ་གུ་ལྟ་བུ་རང་བཞི་སྔ་ན་མེད་པ་དང༌། གསེར་ལ་རྣ་རྒྱན་ལྟ་བུ་གནས་སྐབས་སྔ་ན་མེད་པ་དང༌། ས་ཕྱོགས་ན་བུམ་པ་ལྟ་བུ་རྟེན་སྔ་ན་མེད་པའི་དབྱེ་བ་ཡིས་སྔ་ན་མེད་པ་བཞི་དང༌། དེ་བཞིན་དུ་སེམས་ཅན་ཤི་བ་ལྟ་བུ་རྒྱུན་འདྲ་བ་ཞིག་ནས་མེད་པ་དང༌། མྱུ་གུ་ལ་ས་བོན་ལྟ་བུ་རང་བཞིན་ཞིག་ནས་མེད་པ་དང༌། རྣ་རྒྱན་ལ་གསེར་གྱི་ཕྱེ་མ་ལྟ་བུ་གནས་སྐབས་ཞིག་ནས་མེད་པ་དང༌། བུམ་པ་ཡུལ་གཞན་དུ་འཕོས་པ་ལྟ་བུ། རྟེན་ལ་ཞིག་ནས་མེད་པ་སྟེ།
ཞིག་ནས་མེད་པ་བཞིའོ། ། བརྒྱད་པོ་དེའི་སྟེང་དུ་ཕན་ཚུན་གཅིག་དག་ལ་གཅིག་གི་རང་བཞིན་མེད་པ་དང་དགུའོ། ། ནམ་མཁའ་ལ་མེ་ཏོག་གི་རྒྱུ་དང་རང་བཞིན་ཤིན་ཏུ་མེད་པ་གཉིས་ཀྱི་དབྱེ་བས་ཤིན་ཏུ་མེད་པ་གཉིས་དང་བཅུ་གཅིག་གོ ། གསུམ་པ་དགག་པའི་ངེས་ཚིག་བཤད་པ་ནི། ཀན་ཏུ་ལྡོག་ཕྱིར་དགག་པ་ཡིན། ། ཞེས་པ་དགག་བྱ་ཚིག་གིས་ཟིན་པར་འགོག་པའི་ཕྱིར། ཞེས་པའོ། ། རྣམ་འགྲེལ་མཛད་པའི་གཞུང་ལས་ནི། ཤེས་བྱ་དང་གཞལ་བྱ་ལ་སོགས་པ་རྣམས་དགག་བྱ་ཚིག་གིས་ཟིན་པར་འགོག་པ་མ་ཡིན་ཡང༌། དགག་པར་འཆད་དགོས་པ་ཡིན་ཏེ།
གཞན་སེལ་དུ་ཁས་ལེན་པའི་ཕྱིར། གཉིས་པ་ལས་འཛིན་པའི་བསྡུ་བ་བཤད་པ་ནི། དེ་ཉིད་གཞན་དུ་མི་བརྗོད་དང༌། ། འདྲ་བ་གཞན་དང་བྱེ་བྲག་གི ། ཚིག་སྦྱོར་བྱེད་པ་ལས་འཛིན་ནོ། ། ཞེས་པ་བུམ་སྣམ་ལྟར་རྫས་ལྡོག་གཉིས་ཀ་དེ་ཉིད་དུ་མི་བརྗོད་པ་དང༌། བསལ་བ་དང་བསལ་བ་ཉིད་ལྟ་བུ་རྫས་ལྡོག་གཉིས་ཀ་གཞན་དུ་མི་བརྗོད་པ་དང༌། ཨུཏྤ་ལ་དང༌། བཻཌཱུརྻའི་སྔོན་པོ་ལྟ་བུ་རྫས་དེ་ཉིད་དང༌། ལྡོག་པ་གཞན་དུ་མི་བརྗོད་པ་དང༌།
བྱས་མི་རྟག་ལྟ་བུ་ལྡོག་པ་དེ་ཉིད་དང༌། རྫས་གཞན་དུ་མི་བརྗོད་པའི་ཚིག་སྦྱོར་བྱེད་པ་དང༌། ལ་དང༌། ཚང་མང་གི་མེ་དང་རྫས་འདྲ་བ་གཞན་དང༌། སྐྱེས་བུ་སེང་གེ་ལྟ་བུ་ལྡོག་པ་འདྲ་བ་གཞན་གྱི་ཚིག་སྦྱོར་བྱེད་པ་དང༌། མེ་ཚ་ཞིང་རྩུབ་པ་ལྟ་བུ་བྱེ་བྲག་གི་ཚིག་སྦྱོར་བྱེད་པ་དང་གསུམ་མོ། ། སྒྲ་དོན་ནི། ལས་ཉིད་གཞི་ཡིན་ལ། དེ་འཛིན་པས་ན་ལས་འཛིན་ཞེས་སམ། ཡང་ན་ལས་གཉིས་གཞི་གཅིག་ཏུ་འཛིན་པས་ན་ལས་འཛིན་པའི་དེའི་སྐྱེས་བུའི་བསྡུ་བ་ཞེས་བྱའོ། །
གསུམ་པ་བ་གཉིས་པའི་བསྡུ་བ་བཤད་པ་ནི། གྲངས་དང་བསྡུས་དོན་སྦྱོར་བ་ཡིས། ། གཅིག་དང་ཐ་དད་སྦྱོར་བྱེད་པ། ། བ་གཉིས་པར་ནི་དད་པའོ། ། ཞེས་པ་དཔེར་ན། ལྔ་ཞེས་པ་ལྟ་བུའི་གྲངས་དང༌། ཕུང་པོ་ཞེས་པ་ལྟ་བུའི་བསྡུས་དོན་སྦྱར་བའི་སྒོ་ནས་ཕུང་པོ་ལྔ་ཞེས་པ་ལྟ་བུ་ནི་བ་གཉིས་པ་དེའི་སྐྱེས་བུའི་བསྡུ་བར་འདོད་དོ། ། ཡང་དྲུག་འགྲོ་ཞེས་པ་ལྟ་བུ་གཅིག་ཏུ་སྦྱོར་བར་བྱེད་པ་དང༌། གྲོང་དྲུག་ཅེས་པ་ལྟ་བུ་ཐ་དད་དུ་སྦྱོར་བར་བྱེད་པ་དང་གཉིས་སོ། ། དགུ་པ་ཟླས་དབྱེ་བའི་བསྡུ་བ་བཤད་པ་ནི།
བསྡུ་བའི་ཕྱིར་དང་དབྱེ་ཕྱིར་དང༌། ། ཉེ་བར་ཐ་དད་སྦྱོར་བྱའི་ཕྱིར། ། འདས་མ་ཐག་དང་གཞན་དག་དང༌། ། ལན་གྲངས་གཞན་ལ་སྦྱོར་བྱེད་པ། ། ཟླས་དབྱེ་བ་ཞེས་འདོད་པ་ཡིན། ། ཞེས་པ་ས་དང༌། ཆུ་དང༌། མེ་དང༌། རླུང་ནི་འབྱུང་བའོ། ། ཞེས་པ་ལྟ་བུ་བསྡུ་བའི་སྦྱོར་བ་དང༌།
འབྱུང་བ་ནི་ས་དང༌། ཆུ་དང༌། མེ་དང་རླུང་ཞེས་པ་ལྟ་བུ་དབྱེ་བའི་སྦྱོར་བ་དང་གཉིས་སོ། ། དེ་གཉིས་ཀ་ཡང་ཉེ་བར་ཏེ། ཤིན་ཏུ་ཐ་དད་གོ་བྱེད་དུ་སྦྱོར་བའི་ཕྱིར་ཟླ་བོ་དང་དབྱེ་བ་ཡིན་པས་ཟླས་ཕྱེ་བའི་བསྡུ་བ་ཞེས་འདོད་དོ། ། བསྡུ་བ་ལ་ཡང༌། དེ་ལྟར་འདི་དང་ཡང་འདི་དང༌། ཞེས་པ་ལྟ་བུ་འདས་མ་ཐག་པ་བསྡུད་པ་དང༌། གཉིས་མ་གྲུབ་ན་འགལ་བ་དང༌། ། ཞེས་པ་ལྟ་བུ་མིང་མ་སྨོས་པ་གཞན་དག་བསྡུད་པ་དང༌།
ལྷ་དང༌། མི་དང༌། ལྷ་མ་ཡིན་དང༌། དྲི་ཟར་བཅས་པའི་འཇིག་རྟེན་ཞེས་པ་ལ་ལྟ་བུ་ལན་གྲངས་གཞན་ལ་སྦྱོར་བར་བྱེད་པའི་བསྡུ་བ་དང་གསུམ་མོ། ། གཉིས་མ་གྲུབ་ན་ཞེས་པའི་གཉིས་ནི་རྗེས་སུ་འགྲོ་ལྡོག་གཉིས་ལ་བྱའོ། ། བཅུ་པ་ཕྱོགས་ཙམ་སྟོན་པའི་བསྡུ་བ་ནི། རང་གི་རིགས་ཙམ་བསྡུད་བྱེད་ཅིང༌། ། ཕྱོགས་རྣམས་ཀུན་ཏུ་སྤོང་བ་དང༌། ། རིགས་ཀྱི་ཚད་ཀྱང་མི་འཛིན་པས། ། ཕྱོགས་ཙམ་སྟོན་པ་སྦྱོར་བའོ། །
ཞེས་པའི་དོན་ནི། མདོ་ལས། ཀྱེ་རྒྱལ་བའི་སྲས་དག་ཁམས་གསུམ་པོ་འདི་ནི་སེམས་ཙམ་མོ། ། ཞེས་གསུངས་པ་ལྟ་བུ་སྟེ། སེམས་རང་གི་རིགས་དང༌། སེམས་མ་ཡིན་པའི་ཕྱོགས་རྣམས་ཞེས་སྦྱར་རོ། ། གཉིས་པ་ཚིག་ཕྲད་བཤད་པ་ལ་གཉིས་ཏེ། མཚན་ཉིད་དང༌། དབྱེ་བའོ། ། དང་པོ་ནི།
གང་ཞིག་རང་གི་དོན་མེད་ཅིང༌། ། དོན་གྱི་མིང་ལ་གསལ་བྱེད་པ། ། ཚིག་གི་ཕྲད་ཅེས་བྱ་བ་སྟེ། ། དེ་ལྡན་ཕྲད་དང་བཅས་པ་ཡིན། ། ཞེས་པ་དཔེར་ན། ལྕགས་གཉིས་སྦྱོར་བའི་ཚལ་བཞིན་དུ། རང་གིས་དོན་མི་སྟོན་ཀྱང་ཚིག་གཞན་གྱི་དོན་སྟོན་པ་ལ་ཕན་འདོགས་པར་བྱེད་པ་སྟེ། དེ་ཡང་སངས་རྒྱས་ལ་ཕྱག་འཚལ་ཞིང༌། ཆོས་ཀྱི་གཏམ་བྱ་བའི་སླད་དུ་དགེ་འདུན་ནི་བསྡུ་བར་བྱའོ། ། ཞེས་བརྗོད་པའི་ཚེ་ན།
ལ་དང༌། ཀྱེ་དང༌། ནི་ལྟ་བུའོ། ། གཉིས་པ་ལ་གཉིས་ཏེ། ཕྲད་རྐྱང་པ་དང༌། འདུས་པའོ། ། དང་པོ་ལ། དེ་མ་ཐག་ཏུ་འཆད་པར་འགྱུར་བའི་ཕྲད་རྐྱང་སུམ་ཅུ་སོ་གཉིས་ཞེས་གྲགས་པ་དེ་སྡོམ་དུ་བསྡུས་ན། གང་ཅི་དེ་འདི་ད་ན་སྟེ། ། དང་ནི་ཀྱང་ཡང་ཁོ་ན་ཉིད། །
ཙམ་འབའ་ཡང་དག་སོགས་ཚུལ་བཞིན། ། ཅིང་ལ་ཀྱི་ཀྱིས་ལས་ནས་དུ། ། འོ་སོགས་འོ་ནའམ་དག་སོགས། ། པ་བ་ཕྲད་རྐྱང་སུམ་ཅུ་གཉིས། ། ཞེས་པའོ། ། དེ་ཉིད་རྒྱས་པར་བཤད་པ་ལ། སུམ་ཅུ་རྩ་གཉིས་ལས། དང་པོ་ནི། དེ་ལ་ཕྲད་ཀྱི་འཇུག་པ་ནི། ། གང་ནི་འདྲི་བའི་ཚིག་གི་དོན། །
སྤྱི་ལ་ཁྱབ་པར་སྦྱོར་བ་སྟེ། ། སླར་བསྡུད་པ་ལ་ཀུན་ཏུ་སྤང༌། ། ཞེས་པའི་དོན། གང་ཞེས་པ་སྤྱི་སྒྲ་ཡིན་ལ། འདི་ལྟར་ཡིན་ནོ་ཞེས་བྱ་བ་ལྟ་བུ་འོག་ནས་འབྱུང་བའི་སླར་བསྡུ་བའི་ཚིག་བཅུ་པོ་ལ་སྤང་བར་བྱའོ། ། གཉིས་པ་ནི། ཅི་ལ་སོགས་པ་དེ་བཞིན་ཏེ། ། སྐབས་ཀྱིས་ཁྱབ་པ་བརྩི་བར་བྱ། ། ཞེས་པ་ཅི་དང༌། ཇི་དང༌།
སུ་ལ་སོགས་པའང་གང་ཞེས་བརྗོད་པ་དེ་བཞིན་ཏེ། དེ་དང་འདྲ་བར། འདྲི་ཚིག་དང༌། སྤྱི་ལ་ཁྱབ་པ་ཉིད་དུ་འགྱུར་བ་ཡིན་ལ། དེ་ཡང་ཅི་ཞིག་དང༌། ཇི་ཞིག་དང༌། སུ་ཞིག་དང༌། ཅི་སྙེད། སུ་དག་ཅེས་སོགས་སྐབས་ཀྱི་ཁྱབ་པ་སྟེ། སྐབས་དང་བསྟུན་ནས་བརྩི་བར་བྱའོ། །
གསུམ་པ་ནི། དེ་ཞེས་བྱ་བའི་ཚིག་གི་དོན། ། ཐ་སྙད་དབང་དུ་འཇུག་པ་གསུམ། ། འདས་དང་རྣམ་གྲངས་གཞན་པ་དང༌། ། ལྷག་མ་དག་དང་བཅས་པའོ། ། ཞེས་པ་དེ་ཞེས་བྱ་བའི་ཚིག་གི་དོན་ནི། ། ཐ་སྙད་ལ་འཇུག་པ་དང༌། དངོས་པོ་ལ་འཇུག་པ་དང༌། དུས་ལ་འཇུག་པ་གསུམ་མོ། ། དང་པོ་ནི།
སྔར་གྱི་དེ་ཞེས་པ་ལྟ་བུ་འདས་པ་ལ་འཇུག་པ་དང༌། ཅིག་ཤོས་དེ་ཞེས་པ་ལྟ་བུ་རྣམ་གྲངས་གཞན་ལ་འཇུག་པ་དང༌། ལྷ་མཆོད་དེ་ཞེས་པ་ལྟ་བུ་ལྷག་མ་དག་དང་བཅས་པའོ། ། གཉིས་པ་དངོས་པོ་ལ་འཇུག་པ་ནི། བདེན་པ་དག་དང་གསང་བ་དང༌། ། བདག་གི་བ་དང་ཕ་རོལ་པོའི། ། དངོས་པོ་དག་ལ་འཇུག་པ་བཞི། ། ཞེས་པ་དེ་ཡིན་ཞེས་དང༌། དེ་མ་བྱེད་ཅིག་ཅེས་པ་ལྟ་བུའི་ཚིག་དང༌། བདག་གི་དེ་ཞེས་བྱ་བ་དང༌།
དེ་ལ་རྒྱོབ་ཅིག་ཅེས་བྱ་བ་ལྟ་བུའི་ཚིག་བཞི་དང་སྦྱར་རོ། ། གསུམ་པ་དུས་ལ་འཇུག་པ་ནི། ། འདས་པ་དང་ནི་མ་འོངས་པའི། ། དུས་ཉིད་ལ་ནི་འཇུག་པ་གཉིས། ། ཞེས་པ། དེའི་ཚེ་དེའི་དུས་ནི། ཞེས་པ་ལྟ་བུ་འདས་པ་ལ་འཇུག་པ་དང༌། དེ་ལྟ་བུ་ཞིག་འབྱུང་བར་འགྱུར་རོ་ཞེས་པ་མ་འོངས་པ་ལ་འཇུག་པ་གཉིས་སོ། ། མ་འོངས་པ་ལ་འཇུག་པའི་དཔེ་ནི། ཇི་སྐད་དུ།
མང་དུ་ཐོས་པ་ཐོས་པ་འདོད། ། གཙང་སྦྲ་ཅན་ནི་གཙང་ལ་དགའ། ། དཀའ་སྤྱད་རྣམས་ནི་དེས་མི་འཇིགས། ། སྐྱེ་རྒུ་གོམས་པའི་ལམ་དུ་འགྲོ། ། ཞེས་པ་ལྟ་བུའོ། ། འོ་ན་དེ་ཞེས་པའི་ཚིག་མི་འཇུག་པའི་སྐབས་ཡོད་དམ་ཞེ་ན། བདག་ཉིད་ད་ལྟ་ཉིད་ལ་སྤངས། ། ཞེས་པ་དངོས་པོའི་སྐབས་སུ་བདག་ཉིད་ཀྱི་དངོས་པོ་དང༌། དུས་ཀྱི་སྐབས་སུ་ད་ལྟར་བ་ཉིད་ལ་ནི་དེ་ཞེས་བྱ་བའི་སྒྲ་འཇུག་པ་སྤང་བར་བྱ་སྟེ། རིང་བའི་ཚིག་ཡིན་པའི་ཕྱིར་རོ། །
འོ་ན་དེ་ལྟར་ངེས་སམ་ཞེ་ན། དངོས་པོས་དུས་ནི་མི་འདོར་ཏེ། ། ཀུན་ལ་རབ་ཏུ་སྦྱར་བར་བྱའོ། ། ཞེས་པ་དངོས་པོ་ལ་འཇུག་པ་བཞི་པོ་དེས་ནི་དུས་གསུམ་ཅར་མི་འགལ་ཏེ། དཔེར་ན། སྔོན་གྱི་དེ་དང་ད་ལྟའི་དེ། ། དེ་བཞིན་དེ་ཡི་གནས་སུ་ཆེ། ། ཞེས་པ་ལྟ་བུའོ། ། དོན་འདི་དག་སུམ་ཅུ་པ་ལས་ཀྱང༌། གང་མིང་གི་ནི་ཡ་མཐའ་ན། །
གསུམ་པ་ལ་ནི་ཨེ་སྦྱར་བ། ། ཐ་སྙད་དབང་དུ་གསུམ་ཡིན་ཏེ། ། དངོས་པོའི་དབང་དུ་བཞི་རུ་སྦྱར། ། དུས་ཀྱི་དབང་བྱས་གཉིས་ཡིན་ནོ། ། ཞེས་བཤད་དོ། ། བཞི་པ་ནི། འདི་ཚིག་འདས་དང་མ་འོངས་དང༌། ། སྐབས་ཀྱི་དངོས་པོ་གཞན་ལ་འཇུག ། ཅེས་པ་འཇུག་ཡུལ་གསུམ་མོ། ། གསུམ་པ་དེ་ལའང་གཉིས་ཡོད་དོ་ཞེས་སྟོན་པ་ནི།
གང་ཞིག་ལས་ནི་ལྟོས་བྱས་པའི། ། ཉེ་བ་དག་དང་མངོན་སུམ་པའི། ། དངོས་པོ་དག་ཀྱང་གཉིས་ཡིན་ནོ། ། ཞེས་པ་ཉེ་བའི་དངོས་པོ་དང༌། མངོན་སུམ་པའི་དངོས་པོ་ལ་འདི་ཞེས་བྱ་བའི་སྒྲ་འཇུག་པ་ཡིན་ནོ། ། འདི་ཞེས་བྱ་བའི་སྒྲ་མི་འཇུག་པའི་ཡུལ་ཇི་ལྟ་བུ་ཞེ་ན། སྤང་བར་བྱ་བ་འདི་ལྟ་སྟེ། ། ལྐོག་ཏུ་གྱུར་དང་རིང་བ་དང༌། ། གལ་ཏེ་བསྟན་བྱ་དུས་ཉིད་ན། ། འདས་དང་མ་འོངས་སྤང་བར་བྱ། །
ཞེས་པ་བསྟན་བྱ་དུས་ད་ལྟར་བ་ཉིད་ཡིན་པའི་ཚེ་ན་འདས་མ་འོངས་གཉིས་ལ་འདི་ཞེས་བྱ་བའི་ཚིག་སྤང་བར་བྱའོ། ། དེ་ལྟར་ན་གང་ཞེས་དང༌། དེ་ཞེས་དང༌། འདི་ཞེས་བྱ་བའི་ཚིག་གསུམ་ཀ་ལ་རྣམ་དབྱེ་བདུན་ནམ། དྲུག་དང་སྦྱར་དུ་ཡོད་དོ་ཞེས་སྟོན་པ་ནི། དེ་རྣམས་ཀུན་ལ་བསྒྱུར་བ་ལྡན། ། ཞེས་པ་སྟེ། དེ་ཡང་འདི་ལྟར། གང་ལ་གང་གིས་གང་གི་ཕྱིར། ། གང་ལས་གང་གི་གང་ལ་གནས། །
དེ་ལ་དེ་ཡིས་དེ་ཡི་ཕྱིར། ། དེ་ལས་དེ་ཡི་དེ་ལ་གནས། ། འདི་ལ་འདི་ཡིས་འདི་ཡི་ཕྱིར། ། འདི་ལས་འདི་ཡི་འདི་ལ་གནས། ། ཞེས་པ་དྲུག་དང༌། དེའི་སྔོན་དུ་གང་དེ་འདི་ཞེས་པ་ལྟ་བུ་དང་པོ་དོན་ཙམ་སྟོན་པ་དང་བདུན་ནོ། ། ཕྲད་ལྔ་པ་འཆད་པ་ནི།

ད་ནི་སྐབས་སུ་བབ་པའི་ཚིག ། ད་ལྟར་བྱུང་ལ་སྦྱོར་བ་སྟེ། ། འདས་པའི་སྐབས་ལ་རྣམ་པར་སྤངས། ། ཞེས་པའོ། ། ཚིག་ཕྲད་དྲུག་པ་འཆད་པ་ནི། ན་ཞེས་བྱ་བའི་ཚིག་ནི་དོན་བཅུ་བཞི་ལ་འཇུག་གོ ། ཞེས་སྟོན་པ་ནི། ན་ཞེས་བྱ་བའི་ཚིག་གི་དོན། ། དམིགས་ཀྱི་དབྱེ་དང་རྒྱུ་མཚན་དང༌། ། རྒྱུ་མཚན་དོན་གྱིས་བསྟན་པ་དང༌། ། ལས་དང་ཆེད་དང་རྟེན་གནས་དང༌། །
ཕྱི་ཚིག་དེ་གཞན་སོགས་སྟོན་དང༌། ། འོངས་པར་དཀའ་བའི་ཆག་འཛིན་ལས། ། ཕྱི་ཚིག་ངེས་པར་བྱེད་པ་དང༌། ། དེ་ལས་བཟློག་པ་ཉིད་དང་ནི། ། འགལ་བའང་མི་འགལ་སྟོན་པ་དང༌། ། སྨོན་དང་འདྲི་དང་ཐེ་ཚོམ་གཞི། ། ཚེ་སྐབས་རྣམས་ལ་འདི་མཐོང་ངོ༌། ། ཞེས་བྱ་བ་འདི་ལ། ཐོག་མར་དམིགས་ཀྱིས་དབྱེ་བ་ནི་གཉིས་ཏེ། གཞུང་གཟུགས་པ་དང༌།
གལ་བཟུང་བའོ། ། དང་པོ་ནི། མདོར་ན་འདི་ཡིན་ཏེ། ཞེས་པ་ལྟ་བུའོ། ། གཉིས་པ་ནི། དེ་ལྟར་ཡིན་གྲང་ན་ཞེས་པ་ལྟ་བུའོ། ། གཉིས་པ་རྒྱུ་མཚན་ལ་གཉིས་ཏེ། སྒྲུབ་བྱེད་ཀྱི་རྒྱུ་མཚན་དང༌། རྒྱུའི་རྒྱུ་མཚན་ནོ། ། དང་པོ་ནི།
དུ་བ་ཡོད་ན་མེ་ཡོད། ཅེས་པ་ལྟ་བུ་དང༌། གཉིས་པ་ནི། འདི་ཡོད་ན་འདི་འབྱུང་ཞེས་པ་ལྟ་བུའོ། ། གསུམ་པ་རྒྱུ་མཚན་དོན་གྱིས་བསྟན་པ་ལ། ཤིང་མེད་ན་ཤ་པ་ག་ལ་ཡོད་ཅེས་པ་ལྟ་བུ་དང༌། དེ་སྐད་དུ་འདྲི་ན་འདི་སྐད་ཅེས། ། ཞེས་པ་ལྟ་བུ་གཉིས་ཡོད་དོ། ། བཞི་པ་ལས་དང༌། ལྔ་པ་ཆེད་དང༌།
དྲུག་པ་རྟེན་གནས་གསུམ་ནི་གོ་རིམ་བཞིན་དུ། ཤིང་གི་རྩེ་ན་གཅོད་ཅེས་པ་ལྟ་བུ་དང༌། ཤིང་གི་ཕྱིར་དུ་ན་ཆུ་འདྲེན་ཞེས་པ་ལྟ་བུ་དང༌། ཤིང་གི་རྩེ་མོ་ན་གནས་ཞེས་པ་ལྟ་བུའོ། ། བདུན་པ་ཕྱི་མའི་ཚིག་སྔ་མ་དེ་ལས་གཞན་དུ་སྟོན་པ་ནི། དུ་བ་ཡོད་ན་མེ་ཡོད་པ་ཡིན་ན་འདི་ན་ནི་དུ་བ་མེད་དེ། མེ་མེད་པའི་ཕྱིར་ཞེས་པ་ལྟ་བུའོ། ། སོགས་པ་ཞེས་བྱ་བའི་སྒྲས་བསྡུས་པ་ཕྱི་མའི་ཚིག་སྔ་མ་དང་འགལ་བར་སྟོན་པ་དང༌། མེད་པར་སྟོན་པ་གཉིས་ལས། དང་པོ་ནི།
གང་ཚ་རེག་ཡོད་པ་ན་གྲང་རེག་ཡོད་དགོས་ན། འདི་ན་ཚ་བའི་རེག་པ་ཡོད་དོ། ། ཞེས་པ་ལྟ་བུ་དང༌། གཉིས་པ་ནི། གང་དུ་བ་ཡོད་པ་ན་མེ་ཡོད་དགོས་ན། འདི་ན་ནི་མེ་མེད་དོ་ཞེས་པ་ལྟ་བུའོ། ། བརྒྱད་པ་འོས་པར་དཀའ་བ་ཆག་ཚད་འཛིན་པའི་ཚིག་ལས་ཕྱི་ཚིག་ངེས་པར་བྱེད་པ་ནི། ལྷ་ཡང་ཕྱག་འཚལ་ན། མི་ལྟ་ཅི་སྨོས། ཞེས་པ་ལྟ་བུའམ་རྒྱུ་ཡང་མ་སྐྱེས་ན།
འབྲས་བུ་ག་ལ་སྐྱེས། ཞེས་པ་ལྟ་བུའོ། ། དགུ་པ་དེ་ལས་ལྡོག་པ། སྔ་མའི་ཚིག་གིས་ཕྱི་མ་ལ་ཐེ་ཚོམ་འདྲེན་པར་བྱེད་པ་ནི། མི་ཕྱག་འཚལ་ན་ལྷ་ཕྱག་འཚལ་ཞེས་པ་ལྟ་བུའོ། ། བཅུ་པ་འགལ་བའང་མི་འགལ་བར་སྟོན་པ་ནི། དོན་དམ་པར་ནི་དབྱེ་བ་མེད་ན། ཀུན་རྫོབ་ཙམ་དུ་དབྱེ་བ་ཡོད་དོ་ཞེས་པ་ལྟ་བུའོ། ། བཅུ་གཅིག་པ་སྨོན་པའི་གཞི་ནི། བྱང་ཆུབ་ཐོབ་ན་ཅི་མ་རུང༌། །
ཞེས་པ་ལྟ་བུའོ། ། བཅུ་གཉིས་པ་འདྲི་བའི་གཞི་ནི། གང་གིས་ན་གཟུགས་སུ་རུང་བ་ཡིན། ། ཞེས་པ་ལྟ་བུའོ། ། བཅུ་གསུམ་པ་ཚེ་སྐབས་ནི། དེའི་ཚེ་ན་ཞེས་པ་དང༌། དུས་གཅིག་ན་ཞེས་པ་ལྟ་བུའོ། ། ཚིག་ཕྲད་བདུན་པ་ནི། སྟེ་ནི་ལྷག་མ་ཡོད་པ་སྟེ། མཚམས་སྦྱོར་བ་དང་དམ་བཅའ་དང༌། །
གཞན་འདྲེན་པ་དང་གསུམ་དུ་འདོད། ། བྱེད་དང་བྱ་བའམ་ཡང་ན་ནི། ། བྱ་བ་ཉིད་དུ་སྦྱོར་བ་གང༌། ། ཚིག་གཉིས་རིམ་མ་དུས་གཅིག་ཏུ། ། སྦྱོར་བར་བྱེད་པ་མཚམས་སྦྱོར་ཡིན། ། གང་ཞིག་གི་ནི་སྔ་མ་ལ། ། གསལ་བར་བྱེད་པ་དམ་བཅའ་བ། ། ལྷག་མ་ཡོད་པར་སྟོན་གྱུར་ཅིང༌། ། དེ་ལས་གཞན་གྱུར་གཞན་འདྲེན་པའོ། ། ཞེས་བྱ་བའི་དོན་ནི།
ཚིག་སྔ་མ་བྱེད་ཚིག་དང༌། ཕྱི་མ་བྱ་ཚིག་གཉིས་རིམ་གྱིས་སྦྱོར་བ་དང༌། ཡང་ན་ཚིག་གཉིས་ཀ་བྱ་ཚིག་ཉིད་དུ་སྦྱོར་བ་གཞིར་བྱས་པ་ལ། རིམ་གྱིས་སྦྱོར་བ་དང༌། དུས་གཅིག་ཏུ་སྦྱོར་བ་གཉིས་ཏེ་གསུམ་མོ། ། དང་པོ་ནི། མདའ་འཕངས་ཏེ་ཕོག ཅེས་པ་དང༌། རྟ་ཞོན་ཏེ་འགྲོ། ཞེས་པ་ལྟ་བུ་བྱ་བྱེད་ཀྱི་ཚིག་ཏུ་སྦྱར་བ་གཞིར་བྱས་པ་ལའང༌།
རིམ་གྱིས་སྦྱར་བ་དང༌། དུས་གཅིག་ཏུ་སྦྱར་བ་གཉིས་སོ། ། གཉིས་པ་ནི། ལྷ་གསོལ་ཏེ་ལས་བྱ་ཞེས་པ་ལྟ་བུ་དང༌། གསུམ་པ་ནི། འཛུམ་མུལ་ཏེ་མདངས་ཕྱུང་ཞེས་པ་ལྟ་བུའོ། ། དེ་དག་ནི་མཚམས་སྦྱོར་བའི་ཏེ་ཡིན་ལ། དེ་དང་འདྲ་བར། ལ་དང༌། ནས་དང༌།
ཅིང་ཤིང༌། ཞིང་རྣམས་ལའང་སྦྱོར་ཚུལ་དེ་ལྟར་བྱས་ནས་མཚམས་སྦྱོར་དུ་འགྱུར་རོ། ། ཚིག་ཕྱི་མ་གང་ཞིག་གིས་ནི་ཚིག་སྔ་མ་ལ་ཕན་འདོགས་ཤིང༌། གསལ་བར་བྱེད་པ་ནི་དམ་བཅའ་བའི་ཏེ་ཡིན་ལ། དེ་ཡང་དཔེར་ན། སྒྲ་མི་རྟག་སྟེ། བྱས་པའི་ཕྱིར། ཞེས་པ་ལྟ་བུའོ། ། གསུམ་པ་གཞན་འདྲེན་པའི་སྟེ་ནི། ལྷག་མ་དང་བཅས་པ་གཞིར་བྱས་པ་ལ་སྔ་མ་གཉིས་ལས་གཞན་དུ་གྱུར་པའོ། །
དེ་ཡང་དཔེར་ན། ཤར་གྱི་ཕྱོགས་ན་དབང་པོ་སྟེ། ། ལྷོ་ཡི་ཕྱོགས་ན་འཆི་བདག་གོ ། ཞེས་པ་ལྟ་བུའོ། ། འདིར་སྟེ་ནི་ས་ལ་ཏ་སྦྱར་བ་ཞིག་ཡིན་ཏེ། ལ་དོན་སུ་ལ་ཨུ་ཕྱིས་ནས། ། དེ་ལ་གསུམ་པའི་དང་པོ་སྦྱར། ། དེ་ལ་ཨ་ལི་གསུམ་པ་སྦྱར། ། དེ་ནི་ལྷག་དང་བཅས་པའོ། ། ཞེས་སུམ་ཅུ་པ་ལས་འབྱུང་བས་སོ། །
དེ་ལྟ་མོད་ཀྱི་བྱས་ཏེ་ཞེས་པ་ལྟ་བུ་སའི་མཐའ་ཅན་རྣམས་ལ་ནི་ཏ་རྐྱང་དུ་བཞག་པས་ཆོག་ལ། ཡོད་དེ་ཞེས་པ་ལྟ་བུ་ལ་ནི་སྔ་མའི་ཤུགས་ཀྱིས་དེ་ལ་སྦྱོར་བར་ཡང་བཤད་དོ། ། ཚིག་ཕྲད་བརྒྱད་པ་ནི། དང་ནི་འབྱེད་དང་བསྡུད་པ་དང༌། ། རྒྱུ་མཚན་ཚེ་སྐབས་གདམས་ངག་ལྔ། ། དེ་ཉིད་དང་ནི་གཞན་དག་དང༌། ། ལན་གྲངས་གཞན་ལ་སྦྱར་བ་ཡི། ། བསྡུད་པའི་དང་ཡང་གསུམ་དུ་འདོད། ། ཅེས་བྱ་བ་ལ། ཆོས་ནི་འཁོར་བ་དང༌།
མྱ་ངན་ལས་འདས་པ། ཞེས་པ་ལྟ་བུ་འབྱེད་པ་དང༌། འཁོར་བ་དང་མྱ་ངན་ལས་འདས་པ་ནི་ཆོས་སོ་ཞེས་པ་ལྟ་བུ་བསྡུད་པ་དང༌། མཉམ་པར་གཞོག་དང་ལྷག་མཐོང་འཕེལ། ། ཞེས་བྱ་བ་ལྟ་བུ་རྒྱུ་མཚན་གྱི་དང་དང༌། གཞོན་ནུ་དེ་ཕྱིར་བྱུང་བ་དང་མཛའ་བོ་དག་ལྷགས་སོ། ། ཞེས་པ་ལྟ་བུ་ཚེ་སྐབས་ཀྱི་དང་དང༌། ཡིད་ལ་ཟུང་ཞིག་དང༌། ངས་བཤད་དོ། ། ཞེས་པ་ལྟ་བུ་གདམས་ངག་གི་དང་དང་ལྔའོ། །
དེ་ལྟར་ལྔའི་ནང་ནས་བསྡུད་པ་ཉིད་ལ་ཡང་གསུམ་སྟེ། དེ་ཉིད་བསྡུད་པ་དང༌། དངོས་པོ་གཞན་བསྡུད་པ་དང༌། ལན་གྲངས་གཞན་ལ་སྦྱོར་བ་བསྡུད་པའོ། ། དང་པོ་ནི། ཆོས་དང་མཐུན་པ་ཁོ་ན་བྱ། ། ཞེས་པ་ལྟ་བུའོ། ། གཉིས་པ་ནི། རྟ་དང་གླང་པོ་ཞེས་པ་ལྟ་བུའོ། ། གསུམ་པ་ནི།
འདི་དང་ཕྱི་མར་དོན་ཡོད་བྱ། ། ཞེས་པ་ལྟ་བུའོ། ། ཕྲད་དགུ་པ་སྟོན་པ་ནི། ནི་ནི་དགར་དང་བརྣན་པའི་ཚིག ། དམིགས་སམ་ངེས་པར་འཛིན་པ་སྟེ། ། ཕྱི་མའི་ཚིག་དང་སྦྱར་བར་བྱ། ། ཞེས་བྱ་བ་ལ། ཇི་སྐད་དུ། རྗེས་དཔག་རྣམ་གཉིས་རང་དོན་ནི། ། ཚུལ་གསུམ་རྟགས་ལས་དོན་མཐོང་ཡིན། །
ཞེས་པ་ལྟ་བུ་ཟླ་བོ་ལས་དགར་བ་དང༌། མེ་ཡོད་པ་ནི་དུ་བ་ཡོད་པས་སོ། ། ཞེས་པ་ལྟ་བུ་བཀོད་པ་ལས་དགར་བ་གཉིས་ནི། དམིགས་འཛིན་པའོ། ། བརྣན་པའི་ཚིག་ལ་ནི་ངེས་པར་འཛིན་པ་ཞེས་བྱ་ལ། དེ་ལའང་ངོ་བོ་ཉིད་བརྣན་པ་དང༌། རྣམ་གྲངས་གཞན་བརྣན་པ་ཞེས་བྱ་བ་གཉིས་ལས། དང་པོ་ནི། ཇི་སྐད་དུ། རྗེས་དཔག་བྱ་དང་དེ་མཚུངས་ལ། །
ཡོད་དང་མེད་ལ་མེད་པར་ནི། ། ངེས་པ། ཞེས་པའམ། སངས་རྒྱས་ནི་ཐམས་ཅད་མཁྱེན་པ་ཞེས་པ་ལྟ་བུའོ། ། གཉིས་པ་ནི། འདོད་པ་རྣམས་ནི་དགྲའོ། ། ཞེས་པ་ལྟ་བུའོ། ། དགར་བ་དང་བརྣན་པ་གང་ཡིན་ཀྱང་ཕྱི་མའི་ཚིག་དང་སྦྱར་དགོས་ཏེ། ཚིག་འོག་མ་དང་མ་སྦྱར་ན་དགར་བརྣན་གྱི་དོན་མི་རྟོགས་པའི་ཕྱིར། ཚིག་ཕྲད་བཅུ་པ་ནི།
ཀྱང་དང་ཡང་ནི་བསྡུས་པའི་ཚིག ། མི་མཐུན་མཐུན་པར་སྟོན་པའང་ཡིན། ། འདས་པའམ་མ་འོངས་གཞན་དག་ལས། ། ཅི་རིགས་དག་ཏུ་བསྡུ་བར་བྱ། ། ཞེས་པ། ཇི་སྐད་དུ། དེ་དག་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ཞིང་ཞེས་པ་བསྡུ་བའི་ཚིག་དང༌། སྒྲ་མེད་ཀྱང་དེ་དེ་ལྟར་སྣང༌། ། ཞེས་པ་མི་མཐུན་པ་མཐུན་པར་སྟོན་པའོ། ། བསྡུད་པའི་ཚིག་ལས་ཕྱེ་ན།
ཇི་སྐད་དུ། དུས་གསུམ་དུ་རྣམ་པར་བཞུགས་པའི་སངས་རྒྱས་ཐམས་ཅད་ཀྱང་ཞེས་པ་ལྟ་བུ་འདས་མ་འོངས་ཀྱི་དངོས་པོ་བསྡུད་པ་དང༌། རིགས་ལྡན་དེ་མི་དམིགས་པ་ཡང་ཞེས་པ་ལྟ་བུ་དངོས་པོ་གཞན་བསྡུད་པ་གཉིས་སོ། ། ཡང་གི་སྒྲ་རྣམ་གྲངས་གཉིས་པའི་སྒོ་ནས་བཤད་པ་ནི། ཡང་ཞེས་བྱ་བ་རྣམ་པའང་ཡིན། ། ཇི་སྐད་དུ། ལུང་ཡང་དོར་ནས་ངས་བཤད། ཅེས་པ་ལྟ་བུ། ངོ་བོ་ཉིད་བརྣན་པའམ། ཡང་ན་འདི་ལྟར་ཡིན་ཏེ།
ཞེས་པ་ལྟ་བུ་རྣམ་གྲངས་གཞན་བརྣན་པ་གཉིས་སོ། ། རིགས་པ་དེས་ཉེ་བར་མཚོན་ན་ཀྱང་གི་སྒྲ་ཡང་བརྣན་པ་ལ་འཇུག་པ་ཅིག་སྲིད་པར་གསལ་བ་ཡིན་ཏེ། ཀྱང་ཡང་གཉིས་ནི་གྲོགས་ཀྱི་དབང་གིས་གདམ་ང་ཅན་ཡིན་པའི་ཕྱིར། ཚིག་ཕྲད་བཅུ་གཉིས་པ་ནི། ངེས་པར་བཟུང་བའི་ཚིག་གི་དོན། ། གཞན་མི་ལྡན་དང་གཞན་ལ་མིན། ། ལྡན་པ་ཙམ་དུ་འཛིན་པ་དང༌། ། མ་ངེས་པ་ནི་རྣམ་པ་གཉིས། ། བདེན་ཉིད་མི་བསླུ་བ་ཉིད་དང༌། ། ཁོ་ན་དག་ནི་རྣམ་པ་དྲུག །
ཅེས་པ་ཁོ་ནའོ་ཞེས་པའི་སྒྲ་འཇུག་པའི་ཡུལ་སྐབས་རྣམ་པ་དྲུག་སྟེ། གཞན་མི་ལྡན་ཞེས་པ་མི་ལྡན་རྣམ་གཅོད་དང༌། གཞན་པ་ལ་མིན་ཞེས་པ་གཞན་ལྡན་རྣམ་གཅོད་དང༌། ལྡན་པ་ཙམ་ཞེས་པ་མི་སྲིད་པ་རྣམ་པར་གཅོད་པ་དང༌། མ་ངེས་པ་རྣམ་པ་གཉིས་ནི། སྲིད་སྒྲུབ་འཕོང་ཁོ་ན་སྐྱེན་ཞེས་པ་ཡོན་ཏན་དེ་གཞན་ལ་མི་ལྡན་པར་ངེས་པ་དང༌། སྲིད་སྒྲུབ་ཁོ་ན་འཕོང་སྐྱེན་ཞེས་པས་ཡོན་ཏན་གཞན་མི་ལྡན་པར་མ་ངེས་པ་དང༌། ཀུན་རྫོབ་དང་དོན་དམ་པའི་དེ་ཁོ་ན་ཉིད་ཅེས་པ་ལྟ་བུ་བདེན་ཞིང་མི་བསླུ་བ་ཉིད་ལ་འཇུག་པ་རྣམས་སོ། ། འདིར་དྲུག་ཏུ་བཤད་ཀྱང༌། རྣམ་འགྲེལ་མཛད་པས་གསུམ་དུ་བསྡུས་པ་དེའི་ནང་དུ་མ་འདུས་པ་མེད་པར་ལྟའོ། །
ཚིག་ཕྲད་བཅུ་གསུམ་པ་འཆད་པ་ནི། ཉིད་ནི་དེ་བཞིན་ཅུང་ཟད་དུ། ། ཕྱི་ཚིག་ཐ་དད་མིན་པ་དང༌། ། དངོས་པོའི་རྐྱེན་དུ་འགྱུར་བའོ། ། ཞེས་པ། ཉིད་ཅེས་པ་དང༌། ཁོ་ན་ཞེས་པ་ཕལ་ཆེར་འདྲ་བས་དེ་བཞིན་ཡིན་པ་ལ་ཅུང་ཟད་མི་འདྲ་བའི་ཁྱད་པར་ནི། ཨུཏྤ་ལ་ཉིད་སྔོན་པོ་ཞེས་པ་ཚིག་ཕྱི་མ་རང་ལས་ཐ་དད་མ་ཡིན་པ་དང༌། སྲ་བའི་དངོས་པོ་སྟོན་པ་ན་སྲ་བ་ཉིད་ཅེས་པ་ལྟ་བུ་དངོས་པོའི་རྐྱེན་དུ་འགྱུར་བའོ། ། ཚིག་ཕྲད་བཅུ་བཞི་པ་འཆད་པ་ནི།
ཚད་འཛིན་ལྷག་མ་འགོག་པ་ཡི། ། ཙམ་ཞེས་བྱ་བ་རྣམ་པ་གཉིས། ། ཞེས་པ་རྡུལ་ཕྲན་ཙམ་དང༌། རི་རབ་ཙམ་ཞེས་པ་ཚད་འཛིན་པ་དང༌། ཁམས་གསུམ་པོ་འདི་དག་ནི་སེམས་ཙམ་མོ་ཞེས་པ་ལྟ་བུ་ལྷག་མ་འགོག་པ་དང་གཉིས་སོ། ། ཚིག་ཕྲད་བཅོ་ལྔ་པ་ནི། འབའ་ཞིག་ལ་སོགས་དེ་བཞིན་སྦྱར། ། ཁྱབ་པའི་སྐབས་ཀྱིས་རྩི་བར་བྱ། ། ཞེས་པ་ལྷག་མ་འགོག་པ་དེ་བཞིན་དུ་སྦྱར། ། ཞེས་པའོ། །
བཅུ་དྲུག་པ་ནི། ཡང་དག་ཡོངས་སུ་ཀུན་ཏུ་སོགས། ། སྒྲ་བཞིན་དང་ནི་ཕྲད་དུ་འོས། ། ཞེས་པ། ཇི་སྐད་དུ། ཡང་དག་པར་ན། གཅིག་དང་དུ་མ་ལ་སོགས་པར་བཏགས་པའི་དངོས་པོ་དང་བྲལ་བ་ཡིན་ནོ་ཞེས་དང༌། ཡོངས་སུ་བསྔོ་བ་ཁྱད་པར་ཅན། ། ཞེས་པ་ལྟ་བུ་དང༌། རྣམ་ཀུན་བརྗོད་བྱའི་དངོས་མིན་ཕྱིར། །
ཞེས་པ་ལྟ་བུ་དང༌། སོགས་པ་ཞེས་བྱ་བའི་སྒྲས་བསྡུས་པ། དེ་བཞིན་དུ། ཞེས་དང༌། རབ་ཏུ་དང༌། རྣམ་པར་དང༌། ཉེ་བར་དང༌། ཤིན་ཏུ་ཞེས་བྱ་བ་ལྟ་བུ་སྒྲ་ཇི་བཞིན་པའི་དོན་སྟོན་པ་དང༌། དོན་ལྷག་པར་སྟོན་པ་མེད་ཀྱང་ཚིག་གི་ཕྲད་ཙམ་དུ་འགྱུར་བ་ཡོད་དོ། ། དེ་ཡང་ཇི་སྐད་དུ།
རབ་མཆོག་ལྷག་པར་ཡང་དག་ཕུལ། ། རྗེས་སུ་བྲལ་བ་ངན་པ་དང༌། ། རྣམ་པར་ལེགས་པར་ངེས་པར་དང༌། ། སླར་དང་ཤིན་ཏུ་དག་པ་དང༌། ། བདེ་བར་མངོན་པར་མཐོ་བ་དང༌། ། སོ་སོར་ཡོངས་སུ་ཉེ་བར་སྣང༌། ། ཉེ་བར་སྒྱུར་བ་ཉི་ཤུ་ཞེས། ། ཙནྡྲ་གོ་མིའི་གཞུང་ལས་གསུངས། ། ཞེས་པ་ལྟར། ཉེར་སྒྱུར་ཉི་ཤུ་པ་ཞེས་བྱ་བའི་བསྟན་བཅོས་ལས།
རབ་ཅེས་པ་དོན་བཅོ་ལྔ་ལ་འཇུག་པ་ནས། ཉེ་བར་ཞེས་པ་དོན་བཞི་ལ་འཇུག་པའི་བར་རྒྱས་པར་གསུངས་སོ། ། བཅུ་བདུན་པ་ནི། ཚུལ་ནི་འདྲ་དང་སྨད་པ་དང༌། ། སྒོ་དང་སྡོམ་པའི་མཚན་ཉིད་དང༌། ། ཐབས་དང་རིགས་པ་དོན་དང་འདོད། ། ལེགས་པར་དག་ལ་འཇུག་པ་ལས། ། འདྲ་བར་སྦྱར་བ་ཕྲད་དུ་འདོད། ། ཅེས་པ། ཁྱོད་ཀྱི་གདོང་པ་ཟླ་བའི་ཚུལ། །
ཞེས་པ་འདྲ་བ་དང༌། དཔྱོད་ཚུལ་འདི་འདྲའམ། ཞེས་པ་ལྟ་བུ་སྨད་པ་དང༌། ཆོས་ཀྱི་ཚུལ་ཞེས་པ་ལྟ་བུ་ཆོས་ཀྱི་སྒོ་ལ་འཇུག་པ་དང༌། ཚུལ་དུ་འཇུག་ཅེས་པ་ལྟ་བུ་སྡོམ་པ་ལ་འཇུག་པ་དང༌། ངང་ཚུལ་བཟང་པོ་ཞེས་པ་ལྟ་བུ་མཚན་ཉིད་ལ་འཇུག་པ་དང༌། ལྷ་སྒྲུབ་པའི་ཚུལ་ཞེས་པ་ལྟ་བུ་ཐབས་ལ་དང༌། རིགས་པའི་ཚུལ་ཞེས་པ་ལྟ་བུ་རིགས་པ་དང༌། དོན་བཟང་པོ་ལ་ཚུལ་བཟང་པོ་ཞེས་པ་ལྟ་བུ་དོན་ལ་འཇུག་པ་དང༌། གཞན་གྱིས་བཏགས་པའི་ཚུལ་ཞེས་པ་ལྟ་བུ་འདོད་པ་ལ་འཇུག་པ་དང༌།
ཚུལ་བཞིན་ཡིད་ལ་བྱེད་པ་ཞེས་པ་ལྟ་བུ་ལེགས་པ་ལ་འཇུག་པ་སྟེ། བཅུ་ཡོད་པ་དེའི་ནང་ནས་འདྲ་བར་སྦྱར་བ་ནི། ཚིག་གི་ཕྲད་དུ་འདོད་ཅེས་པའོ། ། བློ་གྲོས་མི་ཟད་པས་བསྟན་པའི་མདོའི་འགྲེལ་པ་ལས། ཚུལ་དོན་སུམ་ཅུ་གཉིས་ལ་འཇུག་པར་བཤད་དོ། ། ཞེས་དབུས་པ་བློ་གསལ་གསུང་ངོ༌། ། བཅོ་བརྒྱད་པ་ནི། བཞིན་ལ་སོགས་པའི་ཚིག་གི་དོན། ། མ་ནོར་བ་དང་ཡིན་པ་དང༌། ། འདྲ་བ་དག་ཏུ་སྦྱོར་བའོ། །
ཞེས་པ་དེ་བཞིན་དང༌། དེ་ལྟ་བུ་དང༌། དེ་འདྲ་བ་དང༌། དེ་དང་མཚུངས་པ་སོགས་སོ། ། བཅུ་དགུ་པ་ནི། ཅིང་ལ་སོགས་པ་བསྡུ་བ་དང༌། ། མཚམས་སྦྱོར་དག་ཏུ་བྱེད་པ་ཡིན། ། ཞེས་པ་ཅིང་དང༌། ཞིང་དང༌། ཤིང་ཞེས་པ་རྣམས་གཞན་བསྡུད་པ་དང༌།
མཚམས་སྦྱོར་དུ་བྱེད་པ་གཉིས་ལས། དང་པོ་ནི། འཆད་ཅིང་རྩོད་པ་དང༌། རྩོམ་ཞིང་སྤེལ་བ་དང༌། བརྟགས་ཤིང་དཔྱོད་པ་ཞེས་པ་ལྟ་བུ་ཡིན་ལ། གཉིས་པ་མཚམས་སྦྱོར་བ་ནི། འདོད་ཅིང་ཆགས་པ་ནི། འཁོར་ཞིང་འཁོར་བ་སྟེ། སྐྱེས་ཤིང་འཆི་བའོ། ། ཞེས་པའོ། །
ཉི་ཤུ་པ་ནི། ལ་ནི་གཉིས་པ་བཞི་པ་དང༌། ། བདུན་པ་བསྡུད་དང་སྦྱོར་བ་དང༌། ། སྨོན་དང་ཚད་འཛིན་གཞི་དང་ནི། ། ཚེ་སྐབས་དག་ཏུ་འདོད་པ་ཡིན། ། ཞེས་པ། ཆོས་ལ་སྤྱོད་ཅེས་པ་ལྟ་བུ་གཉིས་པ་དང༌། སངས་རྒྱས་ལ་ཕྱག་འཚལ་ཞེས་པའམ། ཤིང་ལ་ཆུ་འདྲེན་ཞེས་པ་ལྟ་བུ་བཞི་པ་དང༌། རྒྱལ་པོ་ལ་བརྟེན་ཞེས་པ་ལྟ་བུ་བདུན་པ་དང༌།
ལག་པ་བསྙལ་ལ་བཟའ་ཞེས་པ་ལྟ་བུ་བསྡུད་པ་དང༌། འདི་ན་དེ་ཡོད་ལ་ཞེས་པ་ལྟ་བུ་མཚམས་སྦྱར་བ་དང༌། བདག་སངས་རྒྱས་སུ་གྱུར་ལ། གྱུར་ནས་ཀྱང་ཞེས་པ་ལྟ་བུ་སྨོན་པའི་གཞི་དང༌། དེ་ཙམ་ལ་དེས་ཆོག་གོ ། ཞེས་པ་ལྟ་བུ་ཚད་འཛིན་པའི་གཞི་དང༌། དེའི་རྗེས་ལ་ཞེས་པ་ལྟ་བུ་ཚེ་སྐབས་དག་ཏུ་འདོད་པ་ཡིན་ནོ། ། འདིར་ཁ་ཅིག་ཞིང་ལོགས་སུ་འཆད་པ་ནི་མི་འཐད་དེ། བདུན་པ་དང་ཟློས་པའི་ཕྱིར་དང༌། འགྲེལ་པ་ལས་ཀྱང་མ་བཤད་པའི་ཕྱིར།
ཞེས་དབུས་པ་བློ་གསལ་འཆད་དོ། ། ཉེར་གཅིག་པ་ནི། ཀྱི་ནི་འབྲེལ་བའི་དོན་ཡིན་ཏེ། ། ཞེས་པ་ཀྱི་དང༌། གྱི་དང༌། གི་དང༌། འི་རྣམས་ནི་དྲུག་པ་འབྲེལ་བའི་དོན་ནོ། ། ཉེར་གཉིས་པ་ནི། ཀྱིས་ནི་བྱེད་པོར་འདོད་པ་ཡིན། ། ཞེས་པ་ཀྱིས་དང༌།
གྱིས་དང༌། གིས་རྣམས་ནི་བྱེད་པ་པོར་འདོད་པ་ཡིན་ཏེ། དཔེར་ན། སངས་རྒྱས་ཀྱིས་གསུངས། འཁོར་གྱིས་བསྐོར། ཞེས་པ་ལྟ་བུའོ། ། དེ་ལྟ་ན་ཡང༌། ཁྲུས་གྱིས་ལ་བག་ཡོད་པར་གྱིས་ཞེས་པ་ལྟ་བུ་ལས་སུ་བྱ་བ་འགའ་ཞིག་ལ་འཇུག་པ་ཡང་སྲིད་དོ། ། འདིར་ཞར་བྱུང་ནི། མི་མཐུན་རྒྱན་ནི་གསུམ་ཅར་ལའོ། །
ཞེས་པ་བཤད་མ་ཐག་པའི་ལ་དང༌། ཀྱི་དང༌། ཀྱིས་གསུམ་ཀ་ཡང་མི་མཐུན་པའི་རྒྱན་དུ་འགྱུར་བ་སྲིད་ཅེས་པ་ཡིན་ལ། དེ་ཡང་ལ་མི་མཐུན་པའི་རྒྱན་དུ་འགྱུར་བ་ནི། རྒྱུ་མེད་པ་ལ་འབྲས་བུ་འདོད་པ་ནི་ངོ་མཚར་ཞེས་པ་ལྟ་བུ་དང༌། ཀྱི་མི་མཐུན་པའི་རྒྱན་དུ་འགྱུར་བ་ནི་བདེན་མོད་ཀྱི། འོན་ཀྱང་ཞེས་པ་ལྟ་བུ་དང༌། ཀྱིས་མི་མཐུན་པའི་རྒྱན་དུ་གྱུར་པ་ནི། དེ་ལྟར་བྱས་མོད་ཀྱིས་ཀྱང་ཞེས་པ་ལྟ་བུའོ། ། ཉེར་གསུམ་པ་ནི།
ལས་ནི་རྒྱུ་དང་འབྱུང་ཁུངས་དང༌། དགར་བ་ཡིན་ཏེ། ཞེས་པ་ས་བོན་ལས་མྱུ་གུ་ཞེས་དང༌། རི་ལས་གསེར་ཞེས་པ་ལྟ་བུ་དང༌། ཁྱིམ་པ་ལས་དགེ་བསྙེན་ཞེས་བྱ་བ་ལྟ་བུ་རྣམས་སོ། ། ཉེར་བཞི་པ་ནི། ནས་དེ་བཞིན། བསྡུད་པ་དག་དང་མཚམས་སྦྱོར་ནི། ། ནས་ལ་ཅུང་ཟད་ལྷག་པ་ཡིན། ། ཞེས་པ།
ནས་ཞེས་པའི་ཕྲད་ནི་ཕལ་ཆེར་ལས་དང་མཐུན་ལ། ཅུང་ཟད་མི་མཐུན་པ་ནི། གཟུགས་ནས་རྣམ་མཁྱེན་གྱི་བར་ཞེས་པ་ལྟ་བུ་བསྡུད་པ་དང༌། དེ་ནས་ཐམས་ཅད་ཤེས་པ་ཉིད། ། ཅེས་པ་ལྟ་བུ་མཚམས་སྦྱོར་བ་ཡང་ཡོད་པས་ལྷག་དང་བཅས་པའོ། ། ཞར་ལ་བྱེད་ཚིག་དྲུག་གི་ནང་ནས་གཏན་ཚིགས་སུ་འགྱུར་བ་དུ་ཞིག་ཡོད་སྟོན་པ་ནི། གཏན་ཚིགས་དག་ཏུ་འགྱུར་བ་ནི། ། དྲུག་པ་འབའ་ཞིག་མ་གཏོགས་སོ། ། ཞེས་བྱ་བ་ལ་གཉིས་པ་གཏན་ཚིགས་སུ་འགྱུར་བ་ནི། ཇི་སྐད་དུ།
འགོག་པ་མེད་པའི་རང་བཞིན་ལ། ། ཞེས་པའམ། བྱས་པ་ལ་མི་རྟག་པས་ཁྱབ་ཅེས་པ་ལྟ་བུའོ། ། གསུམ་པ་དེར་འགྱུར་བ་ནི། བྱས་པས་མི་རྟག་ཅེས་པ་ལྟ་བུ་དང༌། བཞི་པ་དེར་འགྱུར་བ་ནི། དེའི་ཆེད་དུ་དེ་བྱ་ཞེས་པ་ལྟ་བུ་སྟེ། ཇི་སྐད་དུ། བློ་དང་ལྡན་པས་མཐོང་འགྱུར་ཕྱིར། ། ཞེས་པ་ལྟ་བུའོ། །
ལྔ་པ་དེར་འགྱུར་བ་ནི། བྱས་པ་ལས་མི་རྟག་པར་གྲུབ། ། ཅེས་པ་ལྟ་བུའོ། ། བདུན་པ་དེར་འགྱུར་བ་ནི། སངས་རྒྱས་ལ་ཡོན་ཏན་མངའ་བ་ལས་འོས་མེད་དོ། ། ཞེས་པ་ལྟ་བུའོ། ། ཕྲད་ཉེར་ལྔ་པ་ནི། དུ་ལ་སོགས་པ་ལ་དང་མཐུན། ། དེ་བཞིན་ལྷག་བཅས་ལ་ལའོ། ། ཞེས་པ་དེ་དག་ལ་དང་མཐུན་པའི་ཚུལ་དང༌།
མི་མཐུན་པའི་ཁྱད་པར་གཉིས་ཀྱིས་སྟོན་པ་ལས། དང་པོ་ནི། དུ་དང༌། སུ་དང༌། རུ་དང༌། ར་ཡོད་པའི་ཚིག་ཕྲད་རྣམས་ནི་ལ་ཞེས་པའི་ཚིག་ཕྲད་དང་མཐུན་པ་ཡིན་ཏེ། དུ་ནི་གཉིས་པ་བཞི་པ་དང༌། ། ཞེས་སོགས་སྦྱར་བས་ཆོག་པའི་ཕྱིར་རོ། ། དེ་ཡང་གང་དུ་དང༌། དབུས་སུ་དང༌།
འདི་རུ་དང༌། འདིར་ཞེས་པ་རྣམས་སོ། ། གཉིས་པ་ལ། དུ་སོགས་ལ་དང་མི་མཐུན་པའི་བར་ཁྱད་དང༌། ལ་ཡང་དེ་དག་དང་མི་མཐུན་པའི་བར་ཁྱད་དོ། ། དང་པོ་ནི། དེ་ཉིད་ཅེས་སོགས་ཏེ། དཔེར་ན། ཐོག་དགུ་འཕང་དུ་ཕུབ། ཤིང་མིག་མངས་རིས་སུ་བཏང༌།
དབྱིབས་གྲུབ་བཞི་རུ་བརྩིགས། ཞེས་པ་ལྟ་བུ་ནི་ལའི་དོན་ལས་ལྷག་པ་ཡིན་ནོ། ། གཉིས་པ་ནི། དེ་བཞིན་ཞེས་པ་ལག་པ་བཀྲུས་ལ་ཟན་ཟ་ཞེས་པ་ལྟ་བུ་ལའི་སྒྲ་དུ་སོགས་ལས་ལྷག་དང་བཅས་པའོ། ། དུ་སོགས་གང་དུ་ཐོབ་པའི་གནས་སྐབས་ནི་ཇི་སྐད་དུ། ག་བ་ད་དྲག་ཅན་རྣམས་ཏུ། ། ང་ད་ན་མ་ར་ལ་དུ། ། ས་སུ་མཐའ་བརྟེན་པ་རུ་དང༌། ། ཞེས་འབྱུང་བ་ལྟར་རོ། ། ཚིག་ཕྲད་ཉེར་དྲུག་པ་ནི།
འོ་ལ་སོགས་པ་སླར་བསྡུས་པའོ། ། ཞེས་པ་རྗེས་འཇུག་ཡི་གེ་བཅུ་པོ་ལ་ཨོའི་སྒྲ་སྦྱར་བ་སྟེ། རྫོགས་སོ་ཞེས་བྱ་བ་ལྟ་བུའོ། ། སུམ་ཅུ་པ་ལས་ཀྱང༌། རྗེས་འཇུག་ཡི་གེ་བཅུ་པོ་ནི། མིང་གི་མཐར་ནི་གང་སྦྱར་བ། ། དེ་ལ་ཨ་ལི་བཞི་པ་སྦྱར། ། སླར་བསྡུ་བར་ནི་ཤེས་པར་བྱ། ། ཞེས་འབྱུང་བ་ལྟར་ཡིན་ལ། ། ཏ་ད་འ་གསུམ་པོ་གང་ལ་ཨོ་ཡིག་སྐབས་གང་དུ་སྦྱོར་བའི་ཚུལ་ཡང༌།
ཇི་སྐད་དུ། རྫོགས་ཚིག་ད་དྲག་ཅན་ལ་ཏོ། ། རྐྱང་པ་མཐའ་བརྟེན་མེད་ལའོ། ། ཞེས་བཤད་པ་ལྟར་རོ། ། ཕྲད་ཉེར་བདུན་པ་ནི། འོ་ན་ཁོང་དུ་ཆུད་པའི་ཚིག ། ཅེས་པ་སྟེ། ཇི་སྐད་དུ། བྱ་བ་ལྡན་ཡོད་འོན་ཏེ་ན། ། ཞེས་པ་ལྟ་བུའང་མཚོན་ནོ། །
ཉེར་བརྒྱད་པ་ནི། འམ་ཞེས་བྱ་བ་འབྱེད་བསྡུད་ཡིན། ། ཞེས་པ་སྟེ། དཔེར་ན། གཟུགས་སམ། ཚོར་བའམ། ཞེས་པ་ལྟ་བུ་བསྡུད་པ་དང༌། མུ་སྟེགས་ཅན་མ་ཡིན་ནམ་ཞེས་སོགས་ལྟ་བུ་འབྱེད་པའོ། ། ཉེར་དགུ་པ་ནི། དག་དང་རྣམས་ནི་མང་པོའི་ཚིག །
ཅེས་པ་སྟེ། དེ་ཡང་གཉིས་ཡན་ཆོད་ལ་དག་ཅེས་བྱ་བ་དང༌། གསུམ་ཡན་ཆོད་ལ་རྣམས་ཞེས་བྱ་བའི་སྒྲ་འཇུག་གོ ། སུམ་ཅུ་པ་ནི། སོགས་ནི་མཐའ་དག་བསྡུད་པ་ཡིན། ། ཞེས་པ་ནི། དཔེར་ན་གཟུགས་ལ་སོགས་པའི་ཕུང་པོ་ཞེས་ཕུང་པོ་ལྷག་མ་རྣམས་བསྡུད་པ་ལྟ་བུའོ། ། སོགས་ཞེས་པ་དང༌། སྩོགས་ཞེས་པ་ནི་འགྱུར་སྔ་ཕྱིའི་ཁྱད་པར་ཡིན་ལ། དེ་གཉིས་ཀྱི་སྐད་དོད་ཨཱ་དི་ཞེས་པ་དང་པོ་ལ་འཇུག་པ་ལྟར་ན།
གཟུགས་དང་པོར་བྱས་པའི་ཕུང་པོ་རྣམས་ཞེས་བྱ་བ་ལྟ་བུ་ཡིན་པས། དོན་ལ་འཁྲུལ་པ་ཆེར་མེད་དོ། ། སོ་གཅིག་པ་ནི། པའམ་ཅན་ནི་བདག་པོའི་ཚིག ། ལྡན་པའི་དོན་དུ་སྦྱར་བར་བྱ། ། ཞེས་པ། དཔེར་ན། གསེར་པ་དང༌། གསེར་ཅན་ཞེས་པ་ལྟ་བུའོ། ། སུམ་ཅུ་པ་ལས་ཀྱང༌།
མིང་གང་གི་ནི་ཡ་མཐའ་ན། ། པུ་ལིངྒ་ཡི་སྒྲ་མེད་པ། ། དེ་ལ་པུ་ལིངྒ་སྦྱར་ན། ། བདག་པོའི་སར་ནི་ཤེས་པར་བྱ། ། ཞེས་བཤད་པ་ལྟར་ཡིན་ལ། དེ་ཡང་དཔེར་ན། དཔའ་བོ་ཞེས་པ་ལྟ་བུ་ཕོ་རྟགས་ཀྱི་སྒྲ་ཐོག་མར་མ་སྦྱར་བ་རྣམས་ལ་མིང་གི་མཐར། ཤིང་སཱ་ལའི་དབང་པོ་ཞེས་པ་ལྟ་བུ་ཕོ་རྟགས་མཇུག་ཏུ་སྦྱར་ན་བདག་པོའམ་ལྡན་པའི་དོན་དུ་འགྱུར། ཞེས་པའི་དོན་ནོ། ། ཕྲད་སོ་གཉིས་པ་ནི།
བ་ནི་སྤྱི་རུ་བཞག་པ་སྟེ། ། ཡུལ་དུས་ངེས་པར་མ་བཟུང་བའོ། ། ཟ་བ་བཟའ་དང་ཟའོ་བཞིན། ། མ་ནིང་དག་ཏུ་བཞག་པར་བྱ། ། ཞེས་བྱ་བ་ལ། བ་ཞེས་བྱ་བ་ནི། ཡུལ་ངེས་པར་མ་བཟུང་བ་བྱེད་པ་པོ་དང་བྱ་བ་དང༌། བདག་དང་གཞན་གྱི་ཚིག་ཏུ་རིས་མ་ཆད་པ་དང༌། དུས་ངེས་པར་མ་བཟུང་བ། འདས་པ་དང༌།
ད་ལྟར་བ་སོགས་ཀྱི་རིས་སུ་ཆད་པར་མི་སྟོན་པ་ཡིན་ཏེ། དཔེར་ན་ཟ་བ་ཞེས་བྱ་བའི་སྒྲ་དེ་བཟའ་བར་བྱ་བ་དང༌། ཟ་བ་པོ་དང༌། ཟ་བཞིན་པ་རྣམས་ཀྱི་སྤྱི་ལ་འཇུག་པ་བཞིན་ནོ། ། དེས་ན་ཟ་བ་དང༌། མཐོང་བ་དང༌། གསལ་བ་ལ་སོགས་པ་ནི་མ་ནིང་དག་ཏུ་བཞག་པར་བྱ་སྟེ། དོན་རིས་སུ་ཆད་པ་ཞིག་སྟོན་པར་མི་བྱེད་པའི་ཕྱིར་རོ། ། གཉིས་པ་ཕྲད་འདུས་པ་བཤད་པ་ལ་གསུམ་སྟེ། མདོར་བསྟན་པ་དང༌།
རྒྱས་པར་བཤད་པ་དང༌། ཉེ་བར་བསྡུ་བའོ། ། དང་པོ་ནི། གལ་ཏེ་ཕྲད་གཉིས་འདུས་པའམ། ། ཡང་ན་མང་པོ་འདུས་པ་ན། ། སྔ་ཕྱི་ཕན་ཚུན་ཟིལ་གནོན་དང༌། ། རང་གི་ཆ་ལྡན་དག་ཏུ་སྦྱར། ། ཞེས་པ་ཚིག་གི་སྐབས་གཅིག་ཏུ་ཕྲད་མང་པོ་འདུས་པ་ན་སྔ་མས་ཕྱི་མ་དང༌། ཕྱི་མས་སྔ་མ་ཟིལ་གྱིས་གནོན་པ་དང༌། རང་གི་ཆ་ལྡན་པ་གསུམ་མོ། །
དང་པོ་ནི། ཇི་སྐད་དུ། གང་གང་དོན་ནི་གང་གང་ལ། ། ཞེས་དང༌། འདི་དེ་སངས་རྒྱས་ཐམས་ཅད་ཀྱི། ། ཞེས་སོགས་ལྟ་བུ་ཡིན་ཏེ། གང་ཞེས་པ་སྔ་ཕྱི་གཉིས་ལ་དོན་ཐ་དད་པ་མེད་པས་སྔ་མས་ཕྱི་མ་ཟིལ་གྱིས་མནན་པས་སོ། ། གཉིས་པ་ནི། གང་ལ་འཕགས་པ་ཉིད་བྱོན་རྗེས་བཟུང་དེ་ནི་དཔལ་ལྡན་དྲི་མེད་བློ་མངའ་སྟེ། ། ཞེས་པ་ལྟ་བུ་ལ་བྱ་བ་ཡིན་ཏེ།
གང་དང་དེ་གཉིས་ལ་དོན་ཐ་དད་པ་མེད་ཀྱང་གང་ཞེས་པ་སྤྱི་སྒྲ་དང༌། དེ་ཞེས་པ་བྱེ་བྲག་གི་སྒྲ་ཡིན་པས་ཕྱི་མས་སྔ་མ་ཟིལ་གྱིས་མནན་པའི་ཕྱིར་རོ༌། ། གསུམ་པ་ནི། གལ་ཏེ་ལོ་བརྒྱ་འཚོ་བའམ། འོན་ཏེ་དེ་བས་ལྷག་པ་འཚོ་ཡང་རུང༌། ཞེས་པ་ལྟ་བུ་ཡིན་ཏེ། གཉིས་ཀས་དོན་ཐ་དད་པ་རེ་རེ་སྟོན་པའི་ཕྱིར་རོ། ། གཉིས་པ་རྒྱས་པར་བཤད་པ་ནི། གང་ལ་དམིགས་འཛིན་མི་བྱེད་དང༌། ། དམིགས་འཛིན་ཏེ་ན་ཕྲད་གྱུར་ན། །
གཉིས་པར་འགྱུར་བའི་མཐུ་ཡིན་ནོ། ། ཕྱོགས་གཅིག་ཁོང་དུ་ཆུད་པ་ལས། ། ཕྱོགས་གཅིག་འདྲི་བར་བྱེད་པ་ཡིས། ། འོ་ན་ཞེས་པའི་ནུས་པའོ། ། དེ་ལ་དམིགས་འཛིན་སྔ་མ་བཞིན། ། གཞན་འདྲེན་བྱེད་པ་ཏེ་ཡིན་ཏེ། ། ན་ཡིས་ཕྱོགས་གཅིག་དག་ཏུ་བྱེད། ། དེ་གཉིས་ལྡན་པའི་ཕྲད་རྣམས་ནི། ། དམིགས་འཛིན་ལྡན་མི་ལྡན་གཉིས་ཏེ། ། སྔ་མ་དོན་གྱིས་བསྡུ་བར་བྱ། །
ཡོད་ན་སྔ་མ་དངོས་སུ་བསྡུད། ། ཅེས་བྱ་བ་ལ་གཉིས་ཀའི་ཆ་དང་ལྡན་པ་དེ་གང་ཞེ་ན། གང་ལ་ཞེས་བྱ་བའི་སྒྲ་ནི་དམིགས་འཛིན་མི་བྱེད་པ་ཡིན་ལ། ཏེ་ན་ཞེས་བྱ་བའི་སྒྲ་ནི་དམིགས་འཛིན་པར་བྱེད་པ་ཡིན་ཞིང༌། དེ་གཉིས་ཕྲད་པ་ནི་གལ་ཏེ་ན་ཞེས་བྱ་བ་ཡིན་ལ། དེའི་ཚེ་ན་ཚིག་སྔ་ཕྱི་གཉིས་ལ་དོན་གཞན་རེ་རེ་ཡོད་པས་རང་གི་ཆ་ལྡན་ཞེས་བྱའོ། ། འདི་ནི་གང་ལ་ཅི་ཞིག་ན་ཞེས་བྱ་བ་དེ་བསྡུས་པས། གལ་ཏེ་ན་ཞེས་བྱ་བར་སོང་བ་དེའོ། ། དེ་བཞིན་དུ་འོ་ན་ཅི་ཞིག་ན་ཞེས་པ་བསྡུས་པ་ལས་འོ་ན་ཞེས་བྱ་བ་འབྱུང་ལ། དེའི་ནུས་པ་ནི་ཕྱོགས་གཅིག་ཁོང་དུ་ཆུད་ནས་ཕྱོགས་གཅིག་འདྲི་བར་བྱེད་པའོ། །
འོ་ན་ཞེས་པའམ། འོན་ཏེ་ན་ཞེས་པའི་ཚིག་འདི་ལ་ཡང༌། དམིགས་འཛིན་པ་དང༌། མི་འཛིན་པ་ཕྲད་པའི་ཚུལ་ནི་སྔ་མ་བཞིན་དུ་བལྟ་བར་བྱ་སྟེ། ཁོང་དུ་ཆུད་པ་དང་མ་ཆུད་པའི་དོན་གཉིས་ཐ་དད་དུ་བཟུང་རྒྱུ་ཡོད་པས་གཉིས་ཀའི་ཆ་དང་ལྡན་པར་འགྱུར་བས་སོ། ། གལ་ཏེ་དང་འོན་ཏེ་ཞེས་པའི་དོན་ཕྱི་མ་རེ་རེ་དམིགས་ཀྱིས་འཛིན་པའི་རྒྱུ་མཚན་ཅི་ཡིན་ཞེ་ན། ཏེ་ཞེས་པ་ནི་ལྷག་མ་ཅན་ཡིན་པས། གཞན་ཙམ་ཞིག་འདྲེན་པར་བྱེད་ལ། ན་ཞེས་པས་ཕྱོགས་གཅིག་ཏུ་དམིགས་ཀྱིས་འཛིན་པར་བྱེད་དོ། ། དེ་ལྟ་ཡིན་པ་དེའི་ཕྱིར་སྤྱི་ལ་འཇུག་པ་དང༌།
ཕྱོགས་གཅིག་ཏུ་བྱེད་པ་དེ་གཉིས་ཀ་དང་ལྡན་པའི་ཕྲད་རྣམས་ནི་དམིགས་འཛིན་པ་དང༌། མི་འཛིན་པ་གཉིས་གཉིས་དང་ལྡན་ནོ། ། སྔ་མ་སྤྱི་ལ་འཇུག་པ་དང༌། ཕྱི་མ་ཕྱོགས་གཅིག་ཏུ་བྱེད་པ་གཉིས་ལས། ཕྱི་མ་གཉིས་དངོས་སུ་ཡོད་ཅིང༌། སྔ་མ་དངོས་སུ་མེད་ན། ཕྱི་མས་སྔ་མ་དོན་གྱིས་བསྡུ་བར་བྱ་ཞིང༌། གཉིས་ཀ་ཡོད་ན་སྔ་མ་དངོས་སུ་བསྡུ་བར་བྱ་བ་ཡིན་ཏེ། ཕྱི་མས་སྔ་མ་ཟིལ་གྱིས་གནོན་པའི་ཚུལ་གྱིས་སོ། ། གསུམ་པ་ཉེ་བར་བསྡུ་བ་ནི།
གལ་ཏེ། ཇི་སྟེ་འོན་ཏེ་དང༌། ། དེ་སྟེ་ན་ཞེས་སྦྱར་བར་བྱ། ། འོན་ཀྱང་འོ་ན་ཡང་ཞེས་པ། ། བསྡུ་བ་གཉིས་ལྡན་གཉིས་བསྡུ་བྱ། ། མཐུན་དང་ཐ་དད་སྐབས་ཀྱི་མཐུ། ། ཞེས་བྱ་བ་ལ། གང་ལ་ཅི་ཞིག་ན་ཞེས་པ་བསྡུས་ནས། གལ་ཏེ་ན་ཞེས་དང༌། ཇི་ལ་ཅི་ཞིག་ན་ཞེས་པ་བསྡུས་ནས།
ཇི་སྟེ་ན་ཞེས་དང༌། འོ་ན་ཅི་ཞིག་ན་ཞེས་པ་བསྡུས་ནས། འོན་ཏེ་ན་ཞེས་དང༌། དེ་ལ་ཅི་ཞིག་ན་ཞེས་པ་བསྡུས་ནས། དེས་དེ་ན་ཞེས་བྱ་བར་སྦྱར་བ་ནི་གཉིས་ཀའི་ཆ་དང་ལྡན་པ་ཡིན་ཏེ། ཚིག་སྔ་མས་སྤྱིར་བཏང་ནས། ཕྱི་མས་དམིགས་ཀྱིས་བསལ་བ་སྟོན་པའི་ཕྱིར། འོན་ཀྱང་ཞེས་པ་དང༌། འོ་ན་ཡང་ཞེས་པ་བསྡུ་བ་གཉིས་དང་ལྡན་པ་ནི། སྔ་མའི་འདོད་པ་དང་ཕྱི་མའི་དོན་གཉིས་ཀ་བསྡུ་བར་བྱ་བ་ཡིན་ཏེ།
ཇི་སྐད་དུ། སྤྱོད་ཡུལ་མ་ཡིན་འོན་ཀྱང་ནི། ། རང་དང་གཞན་གྱི་དོན་གྱི་ངོར། ། ཞེས་པ་ལྟ་བུ་དང༌། འོ་ན་མེ་ལྕེ་ལས་ཀྱང་མུན་པ་འཐུག་པོ་འབྱུང་འགྱུར་ཞིང༌། ཞེས་པ་ལྟ་བུའོ། ། འདི་ཡང་གོང་དུ། འོ་ན་ཁོང་དུ་ཆུད་པའི་ཚིག་ཅེས་པ་དང་དོན་ཁྱད་པར་མེད་དེ། དེར་ཡང༌། ཕྱི་མའི་སྐབས་དང་སྦྱར་བར་བྱ།
ཞེས་འཆད་དགོས་པའི་ཕྱིར། འོ་ན་བསྡུ་བ་སྔ་ཕྱི་གཉིས་ཀ་མཐུན་པ་ཞིག་དགོས་སམ་ཞེ་ན། དེ་ནི་སྐབས་ཀྱི་མཐུ་ལས་འབྱུང་བ་ཡིན་ཏེ། ཇི་སྐད་དུ། མངོན་སུམ་ཡང་ནི་དོན་མེད་ན། ། མི་འབྱུང་བ་ལས་ཚད་མ་ཉིད། ། ཅེས་པ་ལྟ་བུ་མཐུན་པ་དང༌། ། འཁྲུལ་པ་ཡིན་ཡང་ཚད་མ་ཉིད། ། ཅེས་པ་ལྟ་བུ་མི་མཐུན་པ་བསྡུད་པ་གཉིས་ཡོད་པས་སོ། ། དེ་ལྟར་ཕྲད་གཉིས་འདུས་པའམ།
མང་པོ་འདུས་པ་ལས་དོན་སྟོན་ཚུལ་གྱི་ཁྱད་པར་སྔ་ཕྱི་ཟིལ་གནོན་དང༌། རང་གི་ཆ་དང་ལྡན་པ་གསུམ་ཡོད་པ་དེ་ལྟ་ན་ཕྲད་མང་པོ་དེ་དག་ངེས་པར་སྦྱོར་དགོས་སམ་ཞེ་ན། སྡེབ་སྦྱོར་གྱི་ཁྱད་པར་མེད་ན་ཕྲད་མང་པོ་སྦྱར་མི་དགོས་ཏེ། ཚིག་གི་སྦྱོར་བ་བཅུའི་ནང་དུ་མ་འདུས་པའི་དོན་ལྷག་པོ་སྟོན་རྒྱུ་མེད་པའི་ཕྱིར། ཞེས་སྟོན་པ་ནི། གང་ལྟར་ཇི་ལྟར་དེ་ལྟར་དང༌། ། དེ་བཞིན་དེ་སྐད་ལ་སོགས་པ། ། ཇི་སྐད་བསྟན་པའི་ཆ་གཉིས་ལྡན། ། དེ་ལ་སོགས་པའི་ཕྲད་རྣམས་ཀུན། ། ཟིལ་གནོན་གྱུར་དང་ཆ་ལྡན་ཡང༌། །
དགོས་པ་རེ་རེར་དྲིལ་བྱས་ལ། ། ཚིག་དོན་སྦྱོར་བ་བཅུ་པོ་དང༌། ། ཕྲད་ཀྱི་སྦྱོར་བ་ཇི་ལྟ་བར། ། དེ་ལྟར་ཕྲད་གཉིས་འདུས་པའམ། ། མང་པོ་འདུས་པར་གྱུར་ཀྱང་རུང༌། ། དེ་དོན་ལྷག་མ་མི་སྟོན་ཕྱིར། ། སྐབས་དང་ཚིག་ཤུགས་བརྟགས་ནས་ནི། ། བློ་ལྡན་རྣམས་ཀྱིས་གང་རིགས་སྦྱར། ། ཞེས་པའོ། ། འདི་ཡང་ཇི་སྐད་དུ།
རྒྱལ་བའི་ཡུམ་དེ་དང་དེ་ལས་རྣམ་པ་རེ་རེའི་དབང་དུ་མཛད་དེ་ཞེས་དང༌། དེ་ནི་ཉིད་ཀྱི་ཆོས་བརྟེན་ནས། ། ཞེས་འབྱུང་བ་ལྟ་བུ་ནི་ཚིག་ཕྲད་ཙམ་མ་ཡིན་གྱི། ཚིག་གི་སྦྱོར་བ་ཡིན་པ་དང༌། བྱང་ཆུབ་ཇི་ལྟ་དེ་བཞིན་དུ། ། ཞེས་པ་ལྟ་བུ་ཚིག་ཕྲད་ཁོ་ན་ཡིན་པའི་ཁྱད་པར་ཤེས་དགོས་སོ། ། གསུམ་པ་བཤད་པ་མཐར་ཕྱིན་པའི་བྱ་བ་ལ་གསུམ་སྟེ། བསྟན་བཅོས་ཀྱི་ལྡང་ཚད་བཤད་ནས་ཚོགས་གསུམ་བསྟན་པའི་དགོས་པ་དང༌། བསྟན་བཅོས་འདིའི་མཚན་བཤད་པ་དང༌། བརྩམས་པའི་དགེ་བ་མཆོག་ཏུ་བསྔོ་བའོ། །
དང་པོ་ལ་གསུམ་སྟེ། དཔེ་བཤད་པ་དང༌། དེས་མཚོན་པའི་དོན་བསྟན་པ་དང༌། དེས་ན་སྒྲའི་བསྟན་བཅོས་ལ་བསླབ་དགོས་པར་བསྟན་པའོ། ། དང་པོ་ནི། དཔེར་ན་སྐྱེས་བུ་གང་ཞིག་གིས། ། གཟུགས་ཀྱི་བྱེ་བྲག་ཤེས་འདོད་ན། ། ཕྲ་རྡུལ་སོགས་ལ་མཚན་ཉིད་དུ། ། དེ་ཤེས་ཚེ་རྡུལ་གོང་བུ་དང༌། ། གོང་ཆེན་དག་གི་མཚན་ཉིད་དང༌། །
ལས་རྣམས་འབད་པ་མེད་པར་ཤེས། ། དེ་ཤེས་སྐབས་ཀྱི་བྱ་བ་གང༌། ། སྦྱོར་བ་དག་ལ་མི་འཇིགས་བཞིན། ། ཞེས་བྱ་བ་ནི་གཟུགས་ཀྱི་ཕུང་ཁམས་སྐྱེ་མཆེད་ཀྱི་རྣམ་པའི་རབ་དབྱེ་སྦྱོར་བ་ལ་མི་འཇིགས་པའི་སྤོབས་པ་འབྱུང་བ་ལ་ཐོག་མར་རྡུལ་ཕྲ་རབ་ཀྱི་གནས་ལུགས་དང༌། དེས་རགས་པ་རྩོམ་པའི་ཚུལ་ཤེས་དགོས་པ་བཞིན་ནོ། ། གཉིས་པ་ནི། སྐྱེས་བུ་སྨྲ་བར་འདོད་པ་ཡིས། ། གཞི་མཐའ་ཡི་གེའི་བྱེ་བྲག་དག ། ལེགས་པར་ཁོང་དུ་ཆུད་པ་ན། ། དེ་འདུས་མིང་དང་དེ་བཞིན་ཚིག །
ཤླཽ་ཀ་དང་རབ་བྱེད་སོགས། ། མིང་ཚིག་ཡི་གེ་མཚུངས་པའི་ཕྱིར། ། ཚིག་སྦྱོར་འབད་པ་མེད་པར་འགྱུར། ། ཞེས་པའོ། ། འོ་ན་འདིར་ཚོགས་གསུམ་བཤད་པ་དང༌། གཞུང་གཞན་ལས་ངག་དང་ཚིག་སོ་སོར་བཤད་པའི་ཁྱད་པར་ཅི་ཞེ་ན། བཅོམ་ལྡན་རལ་གྲི་ན་རེ། ཡི་གེ་དུ་མ་འདུས་པ་ལས་མིང་དང༌། དེ་དུ་མ་འདུས་པ་ལས་ཚིག་དང༌། དེ་དུ་མ་འདུས་པ་ལས་ངག་དང༌།
དེ་དུ་མ་འདུས་པ་ལས་བསྟན་བཅོས་ཀྱི་ལུས་འགྲུབ་བོ་ཞེས་བཙུན་པ་སྤྱན་རས་གཟིགས་བརྟུལ་ཞུགས་འཆད་དོ་ཞེས་ཟེར་བ་ནི་མི་རིགས་ཏེ། སྤྱིར་ཚད་ལྡན་གྱི་ལུང་དང་འགལ་བ་དང༌། སློབ་དཔོན་དེ་ཉིད་ཀྱི་ལུང་དང་མི་མཐུན་པའོ། ། དང་པོ་ནི། མངོན་པའི་མཛོད་ལས། མིང་གི་ཚོགས་ལ་སོགས་པ་ནི། ། མིང་དང་ངག་དང་ཡི་གེའི་ཚོགས། ། ཞེས་དང༌། དེའི་འགྲེལ་པར། ངག་ཚིག་མ་བཤད་པ་དང༌།
བརྒྱད་སྟོང་འགྲེལ་ཆེན་དུ། མིང་ཞེས་བྱ་བ་ནི་ཚིག་བསྡུས་པའི་ངག་གོ ། ཚིག་ཅེས་བྱ་བ་ནི་སུའི་མཐའ་ཅན་དང༌། ཏིའི་མཐའ་ཅན་གྱི་ཡི་གེ་བསྡུས་པའོ། ། ཞེས་མིང་ལ་ངག་ཏུ་བཤད་པ་ཡང་ཡོད་ཅིང༌། མདོ་སྡེའི་རྒྱན་དུ། ངག་དང་ཚིག་རྣམས་དྲི་མེད་པས། ། ཞེས་གསུངས་པའང་དོན་དེ་ཉིད་ལ་དགོངས་པས་ཚོགས་གསུམ་དུ་མ་འདུས་པའི་ངག་མེད་དོ། ། གཉིས་པ་ནི། སྤྱན་རས་གཟིགས་བརྟུལ་ཞུགས་ཀྱིས།
འགྲོ་འོང་རྟག་པའི་འགྲེལ་བཤད་དུ། ཡི་གེ་ཞེས་བྱ་བ་ནི་ཨ་ལ་སོགས་པའོ། ། ངག་ཅེས་བྱ་བ་ནི་ཡི་གེ་དག་བསྡུས་པ་སྟེ། ལྷས་སྦྱིན་ཞེས་བརྗོད་པ་ལ་སོགས་པའོ། ། ཚིག་ཅེས་བྱ་བ་ནི་ངག་དག་བསྡུས་པ་སྟེ། ལྷས་སྦྱིན་བུམ་པ་བྱེད་དོ། ། ཞེས་བྱ་བ་ལ་སོགས་པའོ། ། ཞེས་མིང་དང་ངག་དོན་གཅིག་ཏུ་བཤད་ནས། ངག་ཏུ་མ་འདུས་པ་ལ་ཚིག་ཏུ་འཆད་ཀྱི། ཚིག་ཏུ་མ་འདུས་པ་ལ་ངག་ཏུ་འཆད་པ་མེད་དོ། །
ཡང་གཞུང་འདིར། ཡི་གེ་དུ་མ་འདུས་པ་ལས་མིང་དུ་བཤད་པ་ཡང་གཙོ་ཆེ་བ་ལ་དགོངས་པ་ཡིན་གྱི། འགལ་བ་ནི་མ་ཡིན་ཏེ། རྣམ་པར་གཏན་ལ་དབབ་པ་བསྡུ་བ་ལས། བསྡུས་པའི་མིང་ནི་ཡི་གེ་གཅིག་གང་ཡིན་པའོ། ། རྒྱས་པའི་མིང་ནི་ཡི་གེ་མང་པོ་གང་ཡིན་པའོ། ། ཞེས་མིང་ལ་རྒྱས་བསྡུས་གཉིས་སུ་ཕྱེ་ནས་བཤད་པའི་ཕྱིར། དེ་ལྟ་མོད་ཀྱི་ཡི་གེ་དང་ཚིག་ནི་འགལ་པ་ཡིན་ཏེ། དེ་ཉིད་ལས། ཡི་གེ་གཅིག་གང་ཡིན་པ་དེ་ནི་ཚིག་མ་ཡིན་ནོ། །
མིང་གིས་མ་བསྡུས་པའི་ཡི་གེ་གང་ཡིན་པ་དེ་ནི་ཡི་གེ་ཁོ་ན་ཡིན་གྱི། མིང་མ་ཡིན་ནོ་ཞེས་བཤད་པས་སོ། ། ཚིག་དང་མིང་གཉིས་ཀྱང་འགལ་བ་མ་ཡིན་ཏེ། དེ་གཉིས་ལས། ཚིག་གང་ཡིན་པ་དེ་ནི་མིང་ཡང་ཡིན་ལ། ཡི་གེ་ཡང་ཡིན་ནོ་ཞེས་གསུངས་སོ། ། ཁ་ཅིག་ཚོགས་གསུམ་པོ་སྒྲའི་སྐྱེ་མཆེད་དུ་འཆད་པ་ནི། ཆོས་མངོན་པ་དང༌། ཐེག་པ་ཆེན་པོ་དག་གི་ལུགས་མ་ཡིན་ཏེ། མངོན་པ་ལས་ལྡན་མིན་འདུ་བྱེད་དུ་བཤད་པ་དང༌།
ཐེག་པ་ཆེན་པོ་པས། དེ་དང་དེར་སྣང་བའི་རྣམ་རིག་ལ་འཆད་པས་སོ། ། ས་སྐྱ་པཎྜི་ཏའི་གསུང་གིས། ཚོགས་གསུམ་པོ་གང་རུང་ལ་སྒྲ་སྤྱི་གསལ་བར་སྣང་བ་ཞེས་བྱ་བས་ཁྱབ་པ་རང་ལུགས་སུ་བཤད་ནས། གཞན་ལུགས་འགོག་པ་ན། ཁ་ཅིག་ཀ་ལ་སོགས་པ་གཟུགས་སུ་གྲུབ་པར་འདོད་ལ། ལ་ལ་ཀ་ལ་སོགས་པའི་སྒྲ་རང་མཚན་ནོ་ཞེས་ཟེར་བ་དེ་ནི་མ་ཡིན་ཏེ། གཅིག་ནི་གཟུགས་ཡིན་ལ། གཅིག་ནི་སྒྲ་ཡིན་པས་ཡི་གེ་མི་རུང་ངོ༌། ། རྩོད་པ་སྤང་བ་ནི།
ཁ་ཅིག་ན་རེ། དེ་ལྟ་ན་སྒྲ་སྤྱིའམ། དོན་སྤྱི་གང་རུང་དུ་འགྱུར་རོ་ཞེ་ན་མི་འགྱུར་ཏེ། སྒྲ་སྣང་ཞེས་པས་དོན་སྤྱི་མ་ཡིན་པར་སྟོན་ལ། གསལ་བར་སྣང་ཞེས་པས་མི་གསལ་བའི་སྒྲ་སྤྱི་ཙམ་སེལ་ལོ་ཞེས་འཆད་དོ། ། གསུམ་པ་ནི། དེ་ཕྱིར་འདི་ནི་བསླབ་གནས་ཞེས། ། སྨྲ་མཆོག་རྗེས་སྨྲ་རྣམས་ཀྱིས་བཤད། ། ཅེས་པ་སྒྲའི་བསྟན་བཅོས་འདི་ནི་ཐོག་མར་ཚངས་པ་དང༌། ལྷའི་བླ་མ་དང༌།
བརྒྱ་བྱིན་རྣམས་ཀྱིས་བཤད་ཅིང༌། ཕྱིས་མིའི་ཡུལ་དུ་བྲམ་ཟེ་པཱ་ཎི་དང༌། སརྦ་ཝརྨ་དང༌། ཙནྡྲ་གོ་མི་དང༌། ཟླ་བ་གྲགས་པ་སོགས་ཀྱིས་བཤད་དོ། ། བོད་དུ་ནི། བོད་ལེགས་ཞབས་ཀྱིས། སུམ་ཅུ་པ་དང༌། རྟགས་ཀྱི་འཇུག་པ་ལ་སོགས་པའི་བསྟན་བཅོས་བརྒྱད་མཛད་དོ། ། སུམ་ཅུ་པ་ལས་ནི།
སྒྲ་རིག་པའི་གཙུག་ལག་ནི་འཇམ་པའི་དབྱངས་དང༌། ཁྱབ་འཇུག་གིས་གསུངས་པར་བཞེད་པ་ཡིན་ཏེ། དེ་ཉིད་ལས། གང་གིས་སྒྲ་དབྱངས་སྔོན་གསུངས་པ། ། འཇམ་པའི་དབྱངས་ལ་ཕྱག་འཚལ་ལོ། ། གང་གིས་མིང་གཞི་སྔོན་གསུངས་པ། ། རྟག་ཞི་བ་ལ་ཕྱག་འཚལ་ལོ། ། ཞེས་གསུངས་པས་སོ། ། ཁ་ཅིག་ན་རེ། རྟག་ཞི་བ་ཞེས་པ་ཚངས་པ་ལ་ཟེར་བ་ཡིན་ཏེ།
སྡིག་པ་ཞི་བས་སོ། ། ཞེས་གསུངས་པ་ནི་རིགས་པ་མ་ཡིན་ཏེ། སོ་སོར་འབྲང་མ་ལས། དམངས་རིགས་ཕྱིར་ན་རྟག་ཞི་བ། ། ཁྱབ་འཇུག་ལེགས་པར་བྲི་བར་བྱ། ། ཞེས་གསུངས་སོ། ། གཉིས་པ་མཚན་བཤད་པ་ནི། དོན་ལ་འཇུག་བྱེད་སྨྲ་བ་རྣམས་ཀྱི་སྒོ། ། བློ་འབྱེད་གཏི་མུག་གཅོད་པས་མཚོན་ཆ་འདྲ། ། མི་འཇིགས་སྙེམས་པ་སྦྱིན་བྱེད་དཔུང་དང་གོ །
དོན་ནོར་སྨྲ་བས་མི་ཉམས་བརྟན་པའི་མཁར། ། ཞེས་པའོ། ། གསུམ་པ་བསྔོ་བ་ནི། སྨྲ་མཆོག་རྗེས་སྨྲ་རྣམས་ཀྱི་རྗེས་སྨྲས་པས། ། སྒྲ་ཉིད་དང་ནི་དོན་ལ་འཁྲིད་པ་ཡི། ། འགྲོ་ཀུན་མཐུ་གཉིས་རབ་ཏུ་རྒྱས་པར་ཤོག ། ཞེས་པ་ནི། སོ་སོ་ཡང་དག་པར་རིག་པ་བཞི་ཐོབ་པར་བསྔོ་བ་ཡིན་ནོ། ། རྩོམ་པ་པོ་དང་བསྟན་བཅོས་ཀྱི་མཚན་བསྟན་པ་ནི། སྨྲ་བའི་སྒོའམ་ཁ་མཚོན་ཆ་ལྟ་བུ་དང༌།
དཔུང་དང་གོ་ཆ་ལྟ་བུ་དང༌། རྫོང་ལྟ་བུ་ཞེས་བྱ་བའི་བསྟན་བཅོས་འདི་ནི། འཇམ་པའི་དབྱངས་ཀྱིས་བྱིན་གྱིས་བརླབས་པའི་པཎྜི་ཏ། སྨྲྀཏི་ཛྙཱ་ན་ཀཱིརྟི་ཞེས་བྱ་བས། ལེགས་སྦྱར་གྱི་སྐད་དུ་བརྩམས་ནས་བོད་སྐད་རང་འགྱུར་དུ་མཛད་པའོ། ། འཇམ་པའི་དབྱངས་ཀྱིས་ཁྱོད་ལ་བྱིན་བརླབས་པས། ། ཚིག་དོན་མི་བརྗེད་དྲན་པའི་མཐུ་གྲུབ་ཅིང༌། ། སྐྱེ་མེད་ཆོས་ལ་བཟོད་པའི་ཡེ་ཤེས་དང༌། ། རིག་འཛིན་དངོས་གྲུབ་བརྙེས་པའི་གྲགས་ཐོབ་པ། ། མཚུངས་མེད་པཎ་ཆེན་དེ་ཡིས་བོད་ཡུལ་དུ། །
སྔོན་མེད་གཏམ་གྱི་སྦྱོར་བ་གང་འདི་མཛད། ། འདི་ལ་མ་རིག་མིང་ཚིག་ཡི་གེ་ཡི། ། རྣམ་གཞག་འཆད་པོ་གངས་ཅན་འདིར་མ་བྱོན། ། དེ་ཕྱིར་འདི་ནི་ཚད་ལྡན་ཆེན་པོའི་གཞུང༌། ། བློ་ཆེན་མཁས་འདོད་ཀུན་གྱི་འཇུག་ངོགས་ཡིན། ། གཞུང་མང་རྩོམ་འདོད་མང་པོར་འཆད་བཞེད་དང༌། ། མཁས་པར་བྱེད་དང་གྲགས་དཀར་ཐོབ་འདོད་ན། ། ཡང་དག་སྨྲ་བའི་སྒོ་ཆེན་འདི་ཕྱེ་ལ། ། བརྡའ་སྤྲོད་བྱེད་པའི་མཚོན་ཆ་འདི་ཟུངས་ཤིག ། ལུང་སྟོན་སྨྲ་བའི་སྒོ་ཆེན་རྣམ་གསུམ་པོ། །
བརྡའ་སྤྲོད་མཁས་པའི་གསུང་བཞིན་མ་ཕྱེ་ན། ། མདོ་དང་གཞུང་བརྒྱའི་ཁྱམས་ཆེན་སུ་ཡིས་བལྟ། ། ཚིག་དོན་སྒོ་བརྒྱའི་ལྡེ་མིག་འདི་ལོངས་ཤིག ། ཚིག་ལ་ཐོགས་མེད་སྨྲ་བའི་ཞལ། ། མཚར་བྱེད་སྨྲ་བའི་རྒྱན་འདི་ཡང༌། ། ཆེན་པོ་རྣམས་ཀྱི་གཞུང་ཇི་བཞིན། ། ཡིན་ཕྱིར་འཁྲུལ་མེད་གཞུང་བཞིན་བཟུང༌། ། དེ་ཡི་དགེ་བས་འགྲོ་བ་ཀུན། ། རྒྱལ་བས་གསུངས་པའི་ཆོས་ཀྱི་སྒོ། ། སྟོང་ཕྲག་བརྒྱད་ཅུ་རྩ་བཞི་པོ། །
སྨྲ་མཁས་ངག་གི་དབང་པོར་ཤོག ། ཅེས་སྨྲ་བའི་སྒོ་མཚོན་ཆ་ལྟ་བུའི་རྣམ་པར་བཤད་པ་སྨྲ་བའི་རྒྱན་ཞེས་བྱ་བ་འདི་ནི། པཎ་ཆེན་བློ་གྲོས་བརྟན་པ་བཞི་པའི་བཀའ་དྲིན་ཉེ་བར་ཐོབ་པ། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། གཙང་གཡས་རུའི་སའི་ཐིག་ལེ་གསེར་མདོག་ཅན་ཞེས་བྱ་བའི་དབེན་གནས་དམ་པར་ཉེ་བར་སྦྱར་བའི་ཡི་གེ་པ་ནི་ཆོས་ཀྱི་རྒྱལ་མཚན་ནོ།། །། ༄། །ན་མོ་ཝཱ་གཱི་ཤྭ་རཱ་ཡ། བརྩེ་བས་འགྲོ་ལ་ཕན་འབའ་ཞིག ། དེས་དགོངས་རྨོངས་པའི་མུན་ཆེན་པོ། ། དྲུངས་ཕྱུང་རྟག་ཏུ་དམ་པའི་ཆོས། ། གསུང་མཛད་ཁྱོད་ལ་ཕྱག་འཚལ་ལོ། །
འཕགས་པ་སྤྱན་རས་གཟིགས་དབང་གིས། ། བྱིན་བརླབས་འཇིག་རྟེན་མིག་གྱུར་པས། ། གངས་ཅན་ལྗོངས་སུ་ཆོས་བསྒྱུར་བའི། ། བརྡའ་ཡི་བྱེ་བྲག་འགའ་ངེས་བྱ། ། དཀོན་མཆོག་ཅེས་པ་སྐྱབས་གནས་དང༌། ། རིན་ཆེན་གཉིས་ཀྱི་ཐུན་མོང་མིང༌། ། དཀོར་ཞེས་བྱ་བ་ནོར་གྱི་ནི། ། ཞེ་ས་ཉིད་ཡིན་གྲིབ་མ་ཡིན། ། དཀུ་ཞེས་བྱ་བ་ལུས་ཀྱི་ནི། ། སྟ་ཟུར་ཉིད་ཡིན་སྐུ་མ་ཡིན། །
མི་ཞིམ་པ་ཡི་དྲི་ལ་ཡང༌། ། དཀུ་ཞེས་འཆད་པ་སྐབས་ཀྱིས་དབྱེ། ། དཀྱོར་འབྱིན་ཞེས་པ་གཡོ་སྒྱུ་ཡིས། ། ཀུན་ནས་བསླང་བའི་ལས་ཀྱི་མིང༌། ། རྐྱང་ནུལ་ཞལ་ཞལ་མིང་ཡིན་ནོ། ། བཀའ་མཆིད་ཅེས་པ་གླེང་མོ་ཡི། ། མིང་ཡིན་བཀའ་བློ་ཞེས་བྱ་བ། ། སྒོ་གསུམ་ལས་ཀྱི་ཀུན་སློང་མིང༌། ། བཀོལ་བ་ཞེས་བྱ་བཀར་བ་ཡི། ། མིང་ཡིན་ལས་བཀོལ་སོགས་དང་ནི། །
འབྱེད་པ་གྲོགས་དང་སྐབས་ཀྱིས་ཤེས། ། བཀད་ས་ཞེས་པ་ཟས་ཀྱི་ནི། ། གཡོས་ཁང་མིང་ཡིན་བཀོན་པ་ནི། ། ཞེ་སྡང་བ་ཡི་མིང་ཡིན་ནོ། ། བརྒྱད་བཀག་ཅེས་པ་སྒོ་གསུམ་གྱིས། ། སྤྱོ་བར་བྱེད་པའི་མིང་ཡིན་ཏེ། ། བཀྲབས་པ་ཞེས་པ་མང་པོ་ཡི། ། ནང་ནས་འདམས་པར་བྱས་པའི་མིང༌། ། སྤ་བཀོང་ཞེས་པ་རྐུན་པོ་སོགས། ། ཞུམ་ཞིང་དངངས་པར་བྱེད་པའི་མིང༌། །
ལག་པ་བཀན་དང་ལུས་བཀན་སོགས། ། བརྡའ་རྙིང་ཡིན་ནོ་རྟོགས་པར་སླ། ། ཤ་ཀ་ར་ནི་ལེགས་སྦྱར་གྱི། ། སྐད་ཡིན་བོད་སྐད་ལི་ཁ་ར། ། དཔེ་མཁྱུད་ཅེས་པ་ཆོས་ཀྱི་ནི། ། སྣོད་ལའང་སེར་སྣ་བྱེད་པའི་མིང༌། ། སྔ་མཁོ་ཞེས་པ་སྔོན་བཞིན་གྱི། ། མིང་ཡིན་སྔ་མའི་མིང་མ་ཡིན། ། མཁུ་བ་ཞེས་པ་ལྡོག་པའི་མིང༌། ། མཁོབ་ཅེས་བྱ་བ་མཐའ་ཡི་ནི། །
མིང་ཡིན་མཐའ་མཁོབ་ཅེས་བྱ་དང༌། ། མཁོབ་བལ་སོགས་ཀྱང་རྟོགས་པར་བྱ། ། འཁམས་པ་ཞེས་པ་བརྒྱལ་བ་དང༌། ། དོན་མཚུངས་སྔོན་འཇུག་འ་ཡིན་ནོ། ། མུཥྚི་ཞེས་པ་ཁུ་ཚུར་གྱི། ། ལེགས་སྦྱར་སྐད་ཡིན་ཟུར་བཅག་ནས། ། ཨུཛཊི་ཞེས་ཀྱང་ཟེར་བ་ཡོད། ། ཀུ་རུ་བིནྡ་རྡོ་ཡི་མིང༌། ། ཡིན་ཞེས་འགའ་ཞིག་ཟེར་མོད་ཀྱང༌། ། ཞ་ཉེའི་ལེགས་སྦྱར་སྐད་དུ་བཤད། །
ཚོན་མོ་སྟེང་དང་རོ་ཉེ་ཡང༌། ། ཞ་ཉེ་དཀར་ནག་དག་གི་མིང༌། ། རིམ་གྲོ་ཞེས་པ་བྱ་ཡུལ་གྱི། ། བསྙེན་བཀུར་མིང་ཡིན་བྱེད་པ་པོའི། ། རྐྱེན་བཟློག་མིང་དུ་གྲགས་ལྟར་མིན། ། ཡོད་དགུ་དང་ནི་སྐྱེ་དགུ་དང༌། ། ཡིད་ཀྱི་དགུ་དང་དགུ་ཚིགས་སོགས། ། འདོད་རྒྱལ་ཡིན་གྱི་གྲངས་མ་ཡིན། ། དགོན་དུང་ཅན་ནི་སྡོང་དུམ་ཅན། ། ཚྭ་སྒོ་ཅན་དང་བ་ཚྭ་ཅན། །
མིང་གི་རྣམ་གྲངས་ཡིན་ཞེས་གྲག ། ནམ་མཁའི་དབྱིངས་ལ་དགུང་ཞེས་གྲགས། ། བགྲོ་གླེང་ཞེས་པ་འབེལ་གཏམ་གྱི། ། མིང་ཡིན་སུན་འབྱིན་རྐྱང་པའི་མིན། ། བགོམ་པ་ཞེས་པ་གོམ་སྟབས་ཀྱི། ། མིང་ཡིན་བགྲུངས་པ་དྭངས་པའི་མིང༌། ། བགམ་སད་དོན་གཅིག་བརྟག་པའི་མིང༌། ། མི་འགོང་ཞེས་བྱ་མི་སྐྲག་པའི། ། མིང་དུ་ཀུན་ལ་གྲགས་དེའོ། ། འགྲན་དུ་མེད་པའི་རྣམ་གྲངས་ལ། །
བསྒྲུན་དུ་མེད་ཅེས་འཆད་ན་ཡང༌། ། བསྐྲུན་དུ་མེད་པ་མཁས་པའི་བརྡའ། ། སྒམ་པོ་ཞེས་པ་གཏིང་ཟབ་པའི། ། མིང་ཡིན་བགམ་དང་འཁྲུལ་མི་བྱ། ། ག་ག་ཚིལ་ནི་སྐྱི་གཡའ་བ། ། ག་གོན་ཞེས་པ་ཉུང་མའི་མིང༌། ། གོབ་ལོབ་ཅེས་པ་བྱ་སླའི་མིང༌། ། གལ་བཟུང་ཞེས་པ་སུན་འབྱིན་ཏེ། ། ག་ཞ་ཞེས་པ་གད་མོའི་མིང༌། ། གོར་མ་ཞེས་པ་རྡོ་ཡི་མིང༌། །
གར་བུ་ཞེས་པ་ལྕགས་ཀྱི་མིང༌། ། མཚར་དུ་དངར་བ་བསྒྲིགས་པའི་མིང༌། ། མངག་གཞུག་ཅེས་པ་ཕོ་ཉའི་མིང༌། ། དངན་འཐེན་ཞེས་པ་གཞན་གྱི་ནོར། ། ཁྱེར་བ་ཕྱིར་མི་གཏོད་པའི་མིང༌། ། མངན་བགྲང་ཞེས་པ་སྐྱོན་བརྗོད་ནས། ། བགྲང་བའི་མིང་དུ་གྲགས་པའོ། ། དྲེའུ་རྔོག་ཅེས་པ་བྲུམ་ཟེའི་མིང༌། ། བརྔོད་པ་ཞེས་པ་འདྲིད་པའི་མིང༌། ། རྔོད་འཐག་སོགས་དང་ཁྱད་པར་ཕྱེ། །
སྐྱོ་སྔོགས་ཞེས་པ་རྩོད་པ་ཡི། ། ཞི་བྱེད་བཙན་དུ་མི་འཇུག་པའོ། ། སྔངས་དང་དངང་བ་ཞེས་པའི་ཁྱད། ། འདས་དང་ད་ལྟར་བ་ཡིས་དབྱེ། ། ཅོ་ཏོ་ཞེས་པ་མགོ་སྤུ་ཡི། ། མིང་ཡིན་མགོ་ལ་ཅོ་ཞེས་པ། ། མདོ་སྡེའི་རྒྱན་ལས་གསལ་བར་གསུངས། ། ཅོ་འདྲི་ཞེས་པ་མགོ་འཁོར་དུ། ། འཇུག་པའི་མིང་ཡིན་ཅོ་ཞེས་པ། ། ཅི་ཞེས་འདྲི་བའི་ཚིག་ལའང་འབྱུང༌། །
ཅི་ཀ་ཞེས་པ་དེ་སྐད་ཅེས། ། ཟེར་བའི་མིང་དུ་གྲགས་པ་ཡོད། ། འབད་རྩོལ་མེད་པའི་མིང་ལ་ནི། ། ཅི་ཞིག་ལྟར་ཞེས་གྲགས་པ་ཡིན། ། མུ་ཅོར་ཞེས་པ་བརྫུན་གྱི་མིང༌། ། ཁེངས་དྲེགས་མིང་ལ་གཅོམ་ཞེས་ཟེར། ། བརྫུན་གྱི་ངོ་བསྟོད་གཅམ་བུར་གྲགས། ། ལ་གཅན་ཞེས་པ་ཤོ་གམ་པའི། ། མིང་ཡིན་ཤོ་གམ་ཞེས་པ་ཡང༌། ། གྲོང་པ་རྣམས་ལ་བཙས་དང་ནི། །
ཚུགས་དང་སྒ་བྲེ་ཞེས་བྱར་གྲགས། ། རྒྱལ་པོའི་ལུགས་ཀྱི་བསྟན་བཅོས་ལས། ། སྐྱེ་དགུ་ཉོན་མོངས་བསྲུང་བའི་ཕྱིར། ། རྒྱལ་པོ་ལ་ནི་ཤོ་གམ་བཅལ། ། ཞེས་གསུངས་དེ་ཕྱིར་རྒྱལ་པོ་ཡིས། ། སྐྱེ་དགུ་བསྲུང་བའི་གླ་རྔན་ཡིན། ། གཅོམ་ཞེས་བྱ་བ་ཁེངས་པའི་མིང༌། ། གཅེའུ་ཞེས་པ་མས་ཡར་ནས། ། གཏོང་བའི་སྨན་སྦྱོར་ཞིག་གི་མིང༌། ། བཅིལ་བ་ཞེས་པ་འཕྲོ་བཅད་པའི། །
མིང་ཡིན་སྤྱིལ་དང་འཁྲུལ་མི་བྱ། ། ལྕག་བོད་ཅེས་པ་སྐ་རགས་ཀྱི། ། བྱེ་བྲག་ཞིག་གི་མིང་ཡིན་ལ། ། ལྕེ་ཞེས་བྱ་བའང་གནམ་ལྕགས་ཀྱི། ། མིང་དུ་གྲགས་པའང་སྐབས་ཀྱིས་དབྱེ། ། ལྕམ་ཞེས་བྱ་བ་སྲིང་མོའི་མིང༌། ། ཆེ་གེ་ཞེས་པ་མིང་གི་སྤྱི། ། ཆབ་ཅིག་ཅེས་པ་ལྷན་ཅིག་པའི། ། མིང་ཡིན་ཆེ་ཞེ་ཞེས་བྱ་བ། ། ཁྱོ་ཡི་མིང་ཡིན་མཆིས་བྲང་ནི། །
ཆུང་མའི་མིང་དུ་རྣམ་པར་གྲགས། ། མཆིང་ཞེས་བྱ་བ་གཏིང་ཟབ་པའི། ། མིང་ཡིན་མཆི་ཞེས་བྱ་བ་ནི། ། སོང་དང་འགྲོ་འོང་སྐབས་ཀྱིས་ཕྱེ། ། མཆོར་ཞེས་བྱ་བ་མཛེས་པའི་མིང༌། ། མཆོག་མ་ཞེས་པ་རྩེ་མོ་ཡི། ། མིང་སྟེ་རྩྭ་མཆོག་ཇི་བཞིན་ནོ། ། མཆིལ་པ་ཞེས་པ་ཉ་འཛིན་པའི། ། ལྕགས་ཀྱུའི་མིང་དུ་ཤེས་པར་བྱ། ། མཆིག་དང་མཆིག་གུ་གཏུན་དང་ནི། །
གཏུན་བུའི་མིང་དུ་ངེས་པར་བྱ། ། འཆར་གཡེང་ཞེས་པ་ཆགས་པ་ཡིས། ། བསླངས་ནས་ཀུན་ཏུ་རྩེ་བའི་མིང༌། ། འཆུམས་པ་ཞེས་བྱ་དུངས་པའི་མིང༌། ། དཔེར་ན་འདོད་ལ་འཆུམས་པ་བཞིན། ། འཆེལ་བ་ཞེས་བྱ་འབྱམས་པའི་མིང༌། ། ཇོ་བོ་ཞེས་པ་རྗེ་བོ་སྟེ། ། ཇེ་ཞེས་བྱ་བ་རེ་ཞིག་གི ། མིང་ཡིན་ཇུ་བོ་རྡོ་བའོ། ། མི་མཇེད་ཅེས་པ་བཟོད་པ་ཡི། །
མིང་སྟེ་དཔེར་ན་ཉོན་མོངས་པ། ། བཟོད་ཅིང་དང་དུ་ལེན་པ་ཡི། ། ཞིང་ལ་མི་མཇེད་འཇིག་རྟེན་བཞིན། ། འཇོ་སྒེག་ཅེས་པ་འདོད་པ་ཡིས། ། ཀུན་བསླངས་ལུས་ངག་རྩེད་མོའི་མིང༌། ། འཇའ་དང་འཇུམས་པ་ཞེས་པ་ནི། ། ཁེངས་པ་བཏང་བའི་མིང་ཡིན་ལ། ། འཇུངས་པ་སེར་སྣ་ཅན་གྱི་མིང༌། ། འཇོར་བུ་ཞེས་པ་ཏོག་ཚེ་དང༌། ། འཇུག་ཐུག་གཉིས་ལ་སྐབས་ཀྱིས་དབྱེ། །
འཇང་བ་ཞེས་པ་ཟ་བ་དང༌། ། འཐུང་བའི་མིང་ལ་གྲགས་པ་ཡིན། ། ཐོབ་ཀྱིས་འཇལ་བ་རྙེད་པའི་ཕྱིར། ། མངོན་སུམ་གཞན་ལ་སྨོད་པའོ། ། རྗེད་པ་ཞེས་པ་ཞེ་ས་དང༌། ། རྗེ་སའི་མིང་རུ་རིགས་པར་གྲགས། ། ཉན་རྣ་ཞེས་པ་ཕག་ཉན་མིང༌། ། ཉུག་རུམ་ཞེས་པ་བཙུན་མོའི་འཁོར། ། བསྲུང་བའི་མ་ནིང་ཞིག་གི་མིང༌། ། ལག་ཉ་ཞེས་པ་སྟོབ་པ་པོ། །
མེད་པར་རང་གིས་ལེན་པའོ། ། ཉེ་རེག་ཅེས་པ་ལུས་ཀྱི་ནི། ། བུག་པའི་སྒོ་ལ་ཁྲུས་བྱེད་པའོ། ། ཉིང་ཞེས་བྱ་བའི་ཉེ་དུའི་མིང༌། ། ཉིང་ཤ་ཞེས་པ་ཉེ་དུའི་ཤ ། ཉ་མ་ཞེས་པ་གོ་བར་སླ། ། ཉོད་པ་ཞེས་པ་བཟའ་བའི་མིང༌། ། གཉའ་བོ་ཞེས་པ་དབང་པོ་དང༌། ། གཉུག་མ་ཞེས་པ་གདོད་མའི་མིང༌། ། ཕྱག་བརྙན་ཞེས་པ་འཁོར་གཡོག་གི །
མིང་དང་བརྙན་པ་གཡར་པོའི་མིང༌། ། སྣང་བརྙན་ཞེས་པ་སྣང་ལ་ནི། ། རང་བཞིན་མེད་པའི་མིང་ཡིན་ནོ། ། ཉོན་མོངས་ཞེས་པ་ཆགས་སོགས་དང༌། ། སྙོན་སྨོངས་ཞེས་པ་སྡུག་བསྔལ་བའི། ། མིང་དུ་བཏགས་པར་ཤེས་པར་བྱ། ། བསྙེན་པ་ཞེས་པ་ཉེ་བའི་མིང༌། ། ཡིན་ཕྱིར་བསྙེན་བསྲེངས་ཞེས་བྱ་བ། ། ཉེ་རིང་མིང་དུ་གོ་བར་བྱ། ། ཡོ་བྱད་བསྙུངས་པ་ཞེས་བྱ་བ། །
བཏང་ནས་ཉུང་ངུར་བྱས་པའི་མིང༌། ། ལག་པ་བསྙལ་བ་བཀྲུས་པ་སྟེ། ། བསྙིལ་བ་ཞེས་པ་སྐྲོད་པའི་མིང༌། ། བསྙུན་གསོལ་ཞེས་པ་ཁམས་བདེའམ། ། འདྲི་བའི་མིང་དུ་ཤེས་པར་བྱ། ། པོ་ཏཱ་ལ་ནི་ལེགས་སྦྱར་གྱི། ། སྐད་ཡིན་བོད་སྐད་གྲུ་འཛིན་ནོ། ། དཀོན་ཅོག་ཏ་ལ་ལ་ཞེས་པ། ། བོད་སྐད་ཡིན་ཡང་འགྱུར་ཉེས་པས། ། དཀོན་མཆོག་སྒྲོན་མེའི་མིང་ཡིན་ནོ། །
ཏར་ཀ་ཞེས་པ་ཏོག་གེ་ཡི། ། ལེགས་སྦྱར་སྐད་ཡིན་ཟུར་ཆག་པ། ། དེ་ཡི་མིང་དུ་རྣམ་པར་བཏགས། ། པོ་སྟ་ཞེས་པ་ལེགས་སྦྱར་གྱི། ། གསུང་ཡིན་དེའི་སྐད་དོད་དུ། ། པོ་ཏི་ཞེས་པ་ཟུར་ཆག་པའོ། ། ཏིག་ཏ་ཞེས་པ་ལེགས་སྦྱར་སྐད། ། སོར་བཞག་ཡིན་པ་ཁ་བའི་མིང༌། ། སྤྱི་མིང་བྱེ་བྲག་དག་ལ་བཏགས། ། ཅང་ཏེའུ་ཞེས་པ་ཌཱ་མ་རུའི། །
བོད་སྐད་ཡིན་ཡང་གྲགས་ཆུང་བས། ། ལ་ལས་ལེགས་སྦྱར་སྐད་དུ་འཁྲུལ། ། ཏམ་བུ་ར་དང་ཏ་ར་ཎ། ། རོལ་མོ་དང་ནི་ཁང་པ་ཡི། ། རྒྱན་གྱི་བྱེ་བྲག་ལ་རིམ་བཞིན། ། གཽ་ཏ་མ་བླ་མ་ཡི། ། རིགས་ཞེས་བྱ་བའི་ལེགས་སྦྱར་སྐད། ། ཏེ་སེ་ཞེས་པ་བོད་ཀྱི་སྐད། ། ཡིན་ཡང་རྒྱ་ཡི་སྐད་དུ་འཁྲུལ། ། ཏེ་པོར་ཞེས་པ་ཤིན་ཏུའམ། །
ལེགས་པར་ཞེས་པའི་སྐད་རྙིངས་པ། ། གཏམས་ཞེས་བྱ་བ་ཁེངས་པ་དང༌། ། གྲངས་ཀྱི་གནས་གཞན་དག་གི་ནི། ། མིང་དུ་སྐབས་ཀྱིས་སོ་སོར་ཕྱེ། ། གཏོལ་མེད་ཅེས་པ་ཆ་མེད་པའི། ། མིང་ཡིན་གཏོས་ཞེས་བྱ་བ་ནི། ། ཆུ་ཞེང་སོགས་ཀྱི་ཚད་ཀྱི་མིང༌། ། གཏུར་བུ་ཞེས་པ་ཆོས་གོས་ཀྱི། ། སྣོད་ཀྱི་མིང་དུ་ཤེས་པར་བྱ། ། གཏམས་པ་ཞེས་པ་བཅོལ་བའི་མིང༌། །
བརྟས་པ་ཞེས་པ་རྒྱས་པའི་མིང༌། ། བརྟོལ་དང་བརྟེལ་ཞེས་བྱ་བ་ནི། ། ཕྱིན་པའི་མིང་ཡིན་རྟོན་ཞེས་པ། ། ཡིད་བརྟན་རུང་བའི་མིང་དུ་ཤེས། ། བྱ་མ་རྟ་ཞེས་བྱ་བ་ནི། ། ཕོ་ཉ་བ་ཡི་མིང་དུ་བཤད། ། རྟུལ་ཕོད་ཅེས་པ་སྲན་ཐུབ་དང༌། ། སྙིང་སྟོབས་ཆེ་བའི་མིང་དུ་བཤད། ། བརྟད་པ་ཞེས་པ་གློ་བུར་དུ། ། བྱ་བ་རྩོམ་པའི་མིང་ལ་ཟེར། །
བརྟུན་པ་ཞེས་པ་མྱུར་དུ་ནི། ། བརྩོན་འགྲུས་རྩོམ་པའི་མིང་ལ་བྱ། ། སྟབས་དང་སྟངས་དང་བྱད་སྟེམས་དང༌། ། ཡ་སྟགས་ཞེས་པ་སྐད་རྙིངས་པ། ། ཡིན་ཡང་གྲགས་པས་གོ་བར་སླ། ། བསྟི་སྟང་ཞེས་པ་བཀུར་སྟི་ཡི། ། མིང་ཡིན་གཞོགས་སྟེགས་ཞེས་བྱ་བ། ། ཆགས་པས་བསླངས་པའི་སྒེག་ཆོས་ཀྱི། ། བྱེ་བྲག་ཞིག་ལ་གྲགས་པ་ཡིན། ། སྟ་གོན་ཞེས་པ་སྔོན་འགྲོའི་མིང༌། །
སྟོངས་གྲོགས་ཞེས་པ་བྱ་ཡུལ་གྱི། ། བསམ་པ་ཤེས་ནས་གྲོགས་བྱེད་པའི། ། མིང་ཡིན་སྡོང་གྲོགས་ཞེས་པ་འཁྲུལ། ། བསྟར་བ་ཞེས་པ་རྡུལ་ཕྱིས་པའི། ། མིང་ཡིན་བསྟི་གནས་ངལ་བསོའི་གནས། ། བསྟིང་ཚིག་ཅེས་པ་དངོས་བསྟན་དང༌། ། ཤུགས་བསྟན་མི་མཐུན་པ་ཡི་ཚིག ། སྨྲས་ནས་གཞན་ལ་རྒོལ་བའོ། ། བསྟོངས་པ་ཞེས་པ་གཞན་དང་ནི། ། མཐུན་པར་རྗེས་སུ་འཇུག་པའི་མིང༌། །
ལྟག་ཆོད་ཅེས་པ་སུན་འབྱིན་ནི། ། ལྟར་སྣང་དག་གི་མིང་དུ་བཤད། ། ཐ་ཆད་ཐ་ཤལ་ཞེས་བྱ་བ། ། སྐད་རྙིང་ཡིན་ཕྱིར་ཐོག་མཐའ་ཡི། ། མཐའ་དང་གཅིག་ཏུ་འཁྲུལ་མི་བྱ། ། མ་ཐན་ཞེས་པ་མ་ཞུམ་པའི། ། མིང་ཡིན་དམིགས་བསལ་ཚིག་མ་ཡིན། ། མཐང་ཞེས་བྱ་བ་ཤ་དང་ནི། ། ནང་གི་མིང་ཡིན་མཐང་གོས་ལ། ། སྔོན་འཇུག་མི་འདོད་འཁྲུལ་པར་ཤེས། །
འདོན་པ་ཞེས་བྱ་བཟའ་བ་དང༌། ། བཏུང་བ་གཉིས་ཀའི་སྤྱི་མིང་ཡིན། ། དོག་ལེ་ཞེས་པ་ཆུ་སྲོ་བའི། ། སྣོད་ཀྱི་མིང་ཡིན་དབྱིབས་ལེའང་ཟེར། ། གདོད་མ་ཞེས་པ་ཐོག་མ་ཡི། ། མིང་དང་དང་པོའི་མིང་ཡིན་ཡང༌། ། སྔོན་བྱུང་ཐོག་མཐའ་བྲལ་བའི་གཏམ། ། གདུང་བྱེད་ཅེས་པ་ཉི་མ་ཡི། ། ཚ་ཟེར་འབར་བའི་མིང་དུ་བཤད། ། གདུ་བ་ཞེས་པ་ཟས་སོགས་ལ། །
དུངས་ཤིང་དོན་གཉེར་ཆེ་བའི་མིང༌། ། གདོས་པ་ཞེས་པ་གྲུ་ཡི་ནི། ། རྟེན་སྐྱོད་བྱེད་པའི་འཁར་བ་ཞིག ། དགུང་དང་གདུགས་ཞེས་བྱ་བ་ནི། ། མཚན་དང་ཉིན་མོའི་མིང་དུ་གྲགས། ། གནོས་བུ་ཞེས་པ་སྣོད་ཆུང་ངུ༌། ། ཆུ་ཡིས་བཀངས་པ་ཞིག་གི་མིང༌། ། བདའ་བ་ཞེས་པ་ཞིམ་པའི་མིང༌། ། བདར་བ་ཞེས་པ་བྱི་དོར་གྱི། ། ལས་དང་ཕྱེ་མར་བྱས་པ་ཡི། །
མིང་དུ་འཇུག་པ་སྐབས་ཀྱིས་དབྱེ། ། བདོ་བ་ཞེས་པ་དར་བའི་མིང༌། ། བདེན་པ་བདར་དང་མདུན་དུ་བདར། ། ཞེ་ས་དག་ཏུ་བྱས་པའི་མིང༌། ། གོ་མཐུན་ཞེས་བྱ་སྣ་ཚོགས་པའི། ། མིང་ཡིན་འདོ་བ་ཞེས་བྱ་བ། ། རྟ་ཡི་མིང་དུ་བཤད་པ་ཡོད། ། ཕེག་རྡོབ་ཅེས་པ་ལག་པ་ཡིས། ། རོལ་མོར་བྱེད་པའི་བྱེ་བྲག་ཞིག ། བླ་བརྡོལ་ཞེས་པ་གཉིད་ལོག་པའི། །
ངང་ནས་གཏམ་དུ་བྱེད་པའོ། ། བསྡོགས་ཞེས་བྱ་བ་གྲབས་བྱེད་པའི། ། མིང་ཡིན་ཉེར་བསྡོགས་འོག་བསྡོགས་སོགས། ། སྐད་རྙིང་ཡིན་ཡང་གོ་བར་སླ། ། ལྡོངས་པ་ཞེས་བྱ་ལོང་བའི་མིང༌། ། ལྡོམ་བུ་ཞེས་བྱ་མུལ་བའི་མིང༌། ། དེ་ཡང་འཕྲལ་དུ་སློང་བ་སྟེ། ། རབ་བྱུང་རྣམས་ལ་བསོད་སྙོམས་ཞེས། ། མིང་གི་ཁྱད་པར་དམིགས་ཀྱིས་བསལ། ། ལན་ལྡོན་ཞེས་པ་ལན་འདེབས་པའི། །
མིང་སྟེ་འདོན་པའི་སྒྲས་མི་འཆད། ། ལྡིར་བ་ཞེས་པ་སྐད་ཆེན་པོའི། ། མིང་ཡིན་འོན་ཀྱང་གྲོགས་ཀྱིས་དབྱེ། ། གནམ་ཞེས་བྱ་བ་ནམ་མཁའི་མིང༌། ། གནའ་ཞེས་བྱ་བ་སྔོན་དང་ནི། ། གནག་ཅེས་བྱ་བ་ཕྱུགས་ཀྱི་མིང༌། ། གནམ་རུ་ཞེས་པ་གཞུ་ཡི་མིང༌། ། བརྣག་པ་ཞེས་པ་བསྲན་པའི་སྟེ། ། མནོག་པ་ཞེས་པ་མང་པོའི་མིང༌། ། མནོ་བ་ཞེས་པ་སེམས་པ་ཡི། །
མིང་སྟེ་མནོ་དང་བརྣག་པ་ཡི། ། ཁྱད་པར་ལེགས་པར་བསམ་པ་དང༌། ། ཇི་ལྟར་བསམ་བཞིན་བསྲན་ཚུགས་པའོ། ། མནའ་ཞེས་བྱ་བ་བདེན་པའི་གཏམ། ། དྲང་པོར་སྨྲ་བའི་མིང་ཡིན་ཏེ། ། བྲོ་དང་ཁྱད་པར་དབྱེ་བར་བྱ། ། བྲོ་ཞེས་བྱ་བ་གལ་གྱི་མིང༌། ། མནབས་པ་ཞེས་པ་གྱོན་པའི་མིང༌། ། མནལ་བ་ཞེས་པ་གཉིད་ཀྱི་སྐད། ། བསྒོ་བ་རྣ་ལ་གཟོན་ཞེས་པ། །
བསྐུལ་ཚིག་དང་དུ་མི་ལེན་པའོ། ། རྣོགས་པ་ཞེས་པ་རྐུ་བ་ཡི། ། བྱེ་བྲག་ཞིག་གི་མིང་དུ་བཤད། ། བརྣན་པ་ཞེས་པ་ངེས་བཟུང་གི ། བྱེ་བྲག་ཞིག་སྟེ་དགར་བ་ཡང༌། ། དེ་ཡི་དོན་དུ་འཆད་པ་ཡོད། ། བརྣག་པ་ཞེས་པའང་བསམ་པ་སྟེ། ། མནོ་དང་ཁྱད་པར་སྐབས་ཀྱིས་དབྱེ། ། བརྣང་མ་ཞེས་པ་ཞིང་ལས་ཀྱི། ། བྱེ་བྲག་ཞིག་སྟེ་བརྣངས་པ་ནི། །
ཡི་ཁ་གྱེན་དུ་འཕྱུར་བའོ། ། རྣམ་ཕྲན་ཞེས་པ་ཆོས་གོས་ཀྱི། ། སྣམ་པའི་མིང་ཡིན་འཚལ་བུའི་མིན། ། སྣྲེལ་ཞི་ཞེས་པ་རིམ་འཆོལ་དང༌། ། ཐོད་རྒལ་ཞེས་པའི་རྣམ་གྲངས་སོ། ། པོ་ཞེས་བྱ་བ་མཐོན་པོའི་མིང༌། ། པོག་ཅེས་བྱ་བ་སྤོས་ཀྱི་མིང༌། ། པར་ཏང་ཞེས་པ་སྟན་ཁྲ་བོ། ། རིང་པོ་ཞིག་གི་མིང་དུ་འདོད། ། པོ་ཟོས་ཞེས་པ་རེ་ལྟར་དང༌། །
དོན་གཅིག་ཇི་ལྟར་ཐོགས་གྱུར་ཀྱང༌། ། ཞེས་པའི་དོན་དུ་འཆད་པ་ཡིན། ། འོག་པག་ཅེས་པ་སྐ་རགས་ལ། ། བཏགས་པའི་ཚར་ཚར་རྒྱན་གྱི་མིང༌། ། པ་ན་ཞེས་པ་རིན་པོ་ཆེའི། ། རིན་ཐང་ཚད་དུ་བྱས་པའི་མིང༌། ། དཔྱ་ཞེས་བྱ་བ་རྒྱལ་པོ་ཡིས། ། སྐྱེ་དགུའི་ཉོན་མོངས་བསྲུང་བའི་རིན། ། སྟོན་ཐོག་དྲུག་ཆ་སྟོབ་པའི་མིང༌། ། དཔེན་པ་ཞེས་བྱ་འཕངས་པ་དང༌། །
ཡིད་དུ་འོང་བའི་མིང་དུ་འདོད། ། དཔོང་ས་ཞེས་པ་དགེ་སློང་གི ། དགེ་འདུན་ལས་རྒྱ་བྱ་བའི་ས། ། སྤྱོན་ཞེས་བྱ་བ་སྤྱན་འདྲེན་པའི། ། ཚིག་ཡིན་བྱོན་དང་ཁྱད་པར་ནི། ། འདས་དང་མ་འོངས་སྐབས་ཀྱིས་ཕྱེ། ། སྤ་ཞེས་བྱ་བ་བྱིན་ཆགས་པའི། ། མིང་ཡིན་སྤྱོ་ཞེས་བྱ་བ་ནི། ། བཀྱོན་ཞལ་དག་གི་རྣམ་གྲངས་སོ། ། སྤགས་ཞེས་བྱ་བ་འཕགས་པ་ཡི། །
མིང་ཡིན་སྤྱིན་ཞེས་བྱ་བ་ནི། ། འབྱར་བྱེད་དག་གི་མིང་དུ་འདོད། ། སྤྱོམས་པ་ཞེས་པ་དོན་གང་གང༌། ། གཞན་ལ་ངོམ་པའི་མིང་དུ་འདོད། ། འཕྲལ་བ་ཞེས་པ་དཔྲལ་བ་ཡི། ། མིང་སྟེ་ཕྱལ་ནི་གྲོད་པའོ། ། འཕྱན་པ་ཞེས་པ་ཡན་པའོ། ། ཕྱད་པར་ཞེས་པ་རྟག་ཏུའི་མིང༌། ། སུན་ཅི་ཕྱིན་ཞེས་བྱ་བ་ནི། ། གཞན་ཕྱོགས་འགོག་པ་ལྷུར་ལེན་གྱི། །
རང་ཕྱོགས་གཞན་དུ་མེད་པའོ། ། འཕྱེ་བོ་ཞེས་པ་རྐང་པ་གཉིས། ། འཁུམས་ནས་བགྲོད་པ་མེད་པའི་མིང༌། ། ཕྱ་ཞེས་བྱ་བ་འཇིག་རྟེན་གྱི། ། བདེ་སྡུག་བྱེད་པོའི་མིང་དུ་འདོད། ། སྒོ་འཕར་ཞེས་པ་སྒོ་གླེགས་མིང༌། ། བྲུ་བ་ཙ་བ་ལྟོགས་པའི་མིང༌། ། བྲིད་པ་ཞེས་བྱ་སྒྱུ་ཐབས་ཀྱིས། ། རེ་ཞིག་སླུ་བར་བྱེད་པའི་མིང༌། ། ནང་བྱན་ཞེས་པ་ཁྱིམ་ནང་གི །
ཕྱག་ཚང་བྱེད་པའི་མིང་དུ་འདོད། ། བྱུག་རིས་ཞེས་པ་གྲལ་གྱི་མིང༌། ། ད་བྱིད་ཅེས་པ་རྩངས་པ་སྟེ། ། འབྱངས་པ་ཞེས་པ་ཕྱིར་འབྱམས་པའོ། ། དབུང་ཞེས་བྱ་བ་དབུས་ཀྱི་མིང༌། ། དབལ་ཞེས་བྱ་བ་རྩེ་མོ་སྟེ། ། དབྲེ་ཞེས་བྱ་བ་རྩོག་པའི་མིང༌། ། དབྱིབ་མོ་ཞེས་བྱ་སྐབས་ཀྱི་ཡུལ། ། ཐམས་ཅད་ཁེགས་པའི་མིང་དུ་འདོད། ། དབྱིག་ཅེས་བྱ་བ་ནོར་གྱི་སྟེ། །
དབྱེས་ཞེས་བྱ་བ་ཞེང་གི་མིང༌། ། མེལ་ཙེ་ཞེས་པ་ཚོར་གསང་མིང༌། ། མོལ་བ་ཞེས་པ་གཏམ་གྱི་མིང༌། ། དམིགས་བུ་ཞེས་པ་ལོང་ཁྲིད་ཀྱི། ། མིང་ཡིན་དམུས་ལོང་ཞེས་བྱ་བ། ། མ་ཡི་ཁོང་ནས་ལོང་བའི་མིང༌། ། དམུས་པ་ཞེས་པ་ཡང་ཡང་དུ། ། ཉམ་ཉེས་གྱུར་པའི་མིང་དུ་འདོད། ། དམུ་ཞེས་བྱ་བ་འབྱུང་པོ་ཡི། ། བྱེ་བྲག་ཞིག་ལ་གྲགས་པ་ཡོད། །
དམོད་པ་ཞེས་པ་དྲག་པོའི་ཚིག ། རྨེ་བ་ཞེས་པ་ཟད་དཀའ་བའི། ། མིང་སྟེ་རྨེལ་བ་ཞེས་བྱ་བ། ། འཁལ་བའི་མིང་དུ་འདོད་པ་ཡིན། ། རྨྱ་བ་ཞེས་བྱ་ཁམས་ཉོགས་པའི། ། མིང་ཡིན་རྨུགས་པ་ཞེས་བྱ་བ། ། བྱིང་བའི་མིང་ཡིན་ཁྱི་སོགས་ཀྱིས། ། རྨུགས་པ་སོགས་དང་སྐབས་ཀྱིས་དབྱེ། ། རྨེ་ཞེས་བྱ་བ་བཙོག་པའི་མིང༌། ། རྨེག་ཅེས་བྱ་བ་ཉམས་དང་ནི། །
འཁོས་ཀྱི་མིང་དུ་བཏགས་པ་སྟེ། ། རྨེག་མེད་པ་ནི་དེ་མེད་པའོ། ། སྨྱན་ཞེས་བྱ་བ་ཁྱེའུ་དང༌། ། བུ་མོའི་ཁ་ལོ་བྱེད་པའི་མིང༌། ། སྨག་ཅེས་བྱ་བ་མུན་པའི་མིང༌། ། སྨྱུང་བ་ཞེས་པ་ལྟོགས་པ་དང༌། ། སྐོམ་པར་བྱེད་པའི་མིང་དུ་འདོད། ། སྨེད་པ་ཞེས་པ་གཏམ་འདྲི་བའི། ། ཁྱད་པར་ཞིག་གི་མིང་ལ་འདོད། ། སྨོན་འདྲིན་ཞེས་པ་གྲོགས་པོ་ཡི། །
ཁྱད་པར་ཞིག་གི་མིང་དུ་བཤད། ། ཙབ་ཧྲལ་ཞེས་པ་ཆགས་པ་ཡིས། ། ཀུན་བསླངས་ཅ་ཅོ་འདོན་པའི་མིང༌། ། ཙ་ཀོ་ར་དང་ཙུ་ཏ་དང༌། ། ཙམ་པ་ཀ་དང་ཙནྡན་སོགས། ། ལེགས་སྦྱར་སྐད་ཡིན་ཙ་ན་ཀ ། སྲན་མའི་བྱེ་བྲག་ཞིག་ཏུ་བཤད། ། གཙུག་ལག་ཅེས་པ་གསུང་རབ་ཀྱི། ། མིང་ཡིན་གཙུག་ནི་རྩེ་མོའི་མིང༌། ། གཙུབ་ཤིང་གཙུབ་སྟན་མེ་འབྱིན་པའི། །
ཤིང་གི་སྦྱོར་བ་དག་ལ་འདོད། ། ཙུམ་བ་ཞེས་བྱ་ལེགས་སྦྱར་གྱི། ། སྐད་ཡིན་བོད་སྐད་ཁ་སྦྱོར་བ། ། ཙ་ར་ཀ་ནི་སྨན་སྤྱད་པའོ། ། སུམ་རྩེན་ཞེས་བྱ་ལྷ་ཡི་མིང༌། ། རྩབ་མོ་ཞེས་པ་རབ་བྱུང་གི ། བཏུང་བའི་ཁྱད་པར་ཞིག་ལ་འདོད། ། རྩེ་རྒོད་ཅེས་པ་འཁོར་གཡོག་གི ། མིང་ཡིན་རྩབས་ནི་རུ་མའི་མིང༌། ། བརྩས་ཞེས་བྱ་བ་རྔན་པའི་མིང༌། །
འཚག་ཅེས་བྱ་བ་མདངས་ཀྱི་མིང༌། ། འཚའ་ཞེས་བྱ་བ་གཅན་གཟན་གྱི། ། བྱེ་བྲག་ཞིག་ལ་འདོད་པ་སྟེ། ། འཚའ་ལུ་ཞེས་པ་དམར་པོ་ལ། ། དཀར་པོའི་ཐིག་ལེས་མཚན་པའོ། ། འཚུན་ཞེས་བྱ་བ་ཕ་མེས་ཀྱི། ། ལྷན་སྐྱེས་ལྷ་དང་འདྲེ་ཡི་མིང༌། ། འཚལ་བ་ཞེས་པ་བྱེད་པ་དང༌། ། ཤེས་པའི་མིང་དུ་སྐབས་ཀྱིས་ཕྱེ། ། འཚིམ་ཞུ་ཞེས་པ་རྨོག་གི་མིང༌། །
འཚལ་མ་ཞེས་པ་ཟ་མ་ཡི། ། མིང་ཡིན་འཚལ་བ་ཟ་བ་དང༌། ། ཚིམ་པའི་དོན་དུའང་བཤད་པ་ཡོད། ། ཟག་པའི་མིང་ལ་འཛག་པ་དང༌། ། ཟད་པའི་མིང་ལ་འཛད་པ་དང༌། ། ནོར་བའི་མིང་ལ་འཛོལ་བ་དང༌། ། འཇུག་པའི་མིང་ལ་འཛུད་པ་དང༌། ། ཟེད་པའི་མིང་ལ་འཛེད་པ་སོགས། ། གྲོང་པའི་སྐད་བཞིན་བསྟན་བཅོས་སུ། ། ཐད་སོར་བཞག་པ་འགའ་ཞིག་ཡོད། །
འཛབ་ཅེས་བྱ་བ་སྒྲུབ་པ་པོའི། ། སྔགས་ཀྱི་བསྙེན་པ་བགྲང་བ་ཡི། ། གྲོགས་བྱེད་པ་ལ་འདོད་ཅེས་ཟེར། ། རྫི་ཞེས་བྱ་བ་རླུང་གི་མིང༌། ། ཀྭ་ཞེས་བྱ་བ་འབོད་པའི་ཚིག ། ཁྭ་ཞེས་བྱ་བ་ཁ་དའི་མིང༌། ། གྲྭ་ཞེས་བྱ་བ་གྲྭ་ཟུར་གྱི། ། མིང་ཡིན་ཉྭ་ཞེས་བྱ་བ་ནི། ། རྐང་དག་ལག་པའི་ཉྭ་ལ་འཆད། ། དྭ་བ་ཞེས་པ་སྔོ་ཞིག་དང༌། །
ཕ་མ་ཤི་བའི་བུ་ཕྲུག་ལ། ། འདོད་པ་གཉིས་པོ་སྐབས་ཀྱིས་དབྱེ། ། ཙྭ་ཚྭ་ཞྭ་ཟྭ་རྭ་རྣམས་ལ། ། ཝ་བཏགས་ཡོད་ཚེ་རང་རང་གི ། སྐབས་ཀྱི་དོན་རྣམས་འཁྲུལ་མེད་གོ ། ལྭ་ཞེས་བྱ་བ་དར་ཟབ་ཀྱི། ། ཁྱད་པར་ཞིག་གི་མིང་དུ་འདོད། ། ཧྭགས་ཞེས་བྱ་བ་བུ་རམ་གྱི། ། ཁ་བུན་བཟང་ཤོས་འདྲིལ་བའི་མིང༌། ། ཧྭ་ཞེས་བྱ་བ་ཁང་པ་དང༌། །
གོས་ལ་སོགས་པའི་ཧར་མིག་གི ། མིང་དུ་བཏགས་པ་དེ་དག་གོ ། གཞོལ་བ་དོན་གཉེར་ཆེ་བའི་མིང༌། ། གཞབས་པ་ལེགས་པར་བརྟགས་པའི་མིང༌། ། གཞུང་པ་རབ་ཏུ་འགྲུས་པའི་མིང༌། ། གཞིལ་བ་ཞེས་པ་བཅིལ་བའི་མིང༌། ། གཞར་བ་ཞེས་པ་ཉེ་བའི་མིང༌། ། གཞར་ཡང་ཞེས་པ་ནམ་ཡང་སྟེ། ། གཞི་མཉམ་གཤང་བ་སྨིན་པའི་མིང༌། ། བཞམས་བསྒོ་ཞེས་པ་དྲན་བསྐུལ་གྱི། །
མིང་ཡིན་བཞིབ་པ་འཇིབ་པའི་མིང༌། ། ཆེ་བཞི་དཔང་པོའི་མིང་དུ་བཤད། ། ཞོ་ཤས་འཚོ་བ་གླ་རྔན་གྱིས། ། འཚོ་བའི་མིང་དུ་བཤད་པ་ཡིན། ། གཟས་དང་གཟོན་ཞེས་བྱ་བ་ནི། ། ལུས་དང་ངག་གི་ཁྱད་པར་ཏེ། ། རྡེག་པའི་སྟངས་ཀ་བྱེད་པ་ལ། ། རྡེག་པར་གཟས་ཞེས་ཟེར་བ་དང༌། ། རིགས་པར་བསྐུལ་བ་མི་ཉན་པར། ། ལན་བཟློག་པ་ཡི་མིང་ལ་ནི། །
བསྒོ་བ་རྣ་ལ་གཟོན་ཞེས་བཤད། ། གཟུ་བོ་ཕྱོགས་ལྷུང་སྤངས་པ་སྟེ། ། གཟེགས་མ་ཞེས་པ་ཆ་ཤས་ཀྱི། ། མིང་ཡིན་གཟུ་ལུམ་ཅན་ཞེས་པ། ། སྤྱི་བརྡོལ་ཅན་གྱི་མིང་དུ་འདོད། ། ཟོལ་པ་གཡོ་སྒྱུ་ཅན་གྱི་མིང༌། ། གཟོད་མ་ཞེས་པ་གདོད་མའི་མིང༌། ། གཡེམ་པ་ཞེས་པ་ལོག་ཡེམ་གྱི། ། མིང་ཡིན་གཡིགས་པ་སྐྱིགས་པུའི་མིང༌། ། གཡར་ཚ་ཞེས་པ་ངོ་ཚ་ཡི། །
ཞེ་ས་ཡིན་ཏེ་གཡར་དམ་དང༌། ། གཡར་ཁྲལ་གཡར་ངོ་ལ་སོགས་བཞིན། ། ཡ་མ་བརླ་ཞེས་བྱ་བ་ནི། ། སྙིང་པོ་མེད་པའི་མིང་ཡིན་ལ། ། ཡ་གད་ཅེས་པ་འཛེག་སྟེགས་ཀྱི། ། མིང་ཡིན་ཡ་ལད་ཅེས་བྱ་བ། ། གོ་ཆའི་མིང་ཡིན་ཡོལ་གོ་ནི། ། གཞོང་པའི་མིང་དུ་འདོད་པ་ཡིན། ། ཡས་དང་སྟགས་ཞེས་བྱ་བ་ནི། ། དོན་གཅིག་མིང་གི་རྣམ་གྲངས་སོ། །
ལ་གོར་ཞེས་བྱ་མྱུར་པོའི་མིང༌། ། ལོངས་པ་ཞེས་དང་ལོངས་འཆོས་པ། ། ཆགས་པས་ཀུན་བསླངས་སྒེག་བཅོས་མིང༌། ། ལ་བ་ཆགས་སུ་མ་བཅགས་ཤིང༌། ། སྤུ་མ་ཕྱུང་བའི་སྣམ་བུའི་མིང༌། ། རླམ་ཞེས་བྱ་བ་ཧམ་སྐྱའི་མིང༌། ། རླུགས་པ་ཞེས་པ་མ་ཞུ་བའི། ། གྱེན་དུ་རླུགས་པའི་མིང་ཡིན་ཏེ། ། བརླམས་ཞེས་བྱ་བ་མྱ་ངན་དང༌། ། གདོན་ལ་སོགས་པས་དཀྲུགས་པའི་མིང༌། །
རླང་པོ་ཞེས་བྱ་མི་སྙན་ཚིག ། རློང་དུ་གྱུར་པ་ཞེས་བྱ་བ། ། བརྟན་པ་ཐོབ་པའི་མིང་དུ་འདོད། ། བླ་ཞེས་བྱ་བ་སྟེང་གི་མིང༌། ། བློན་གདབ་ཅེས་པ་ཟུར་ནས་ནི། ། གྲོས་འདེབས་བྱེད་པའི་མིང་དུ་འདོད། ། བློ་གློང་ཞེས་པ་ཡི་ཆད་པའི། ། རྫས་ཀྱི་བླ་དང་ལག་གི་བླ། ། ནོར་དང་ཁང་ལས་གསར་པ་ཡི། ། ཞལ་ཏ་པ་ཡི་མིང་དུ་འདོད། །
བཟླུགས་པ་ཞེས་པ་ཕ་རོལ་པོའི། ། སེམས་བཟུང་བ་ཡི་མིང་ཡིན་ནོ། ། གཤོར་ཞེས་བྱ་བ་ཐོད་པ་ཡི། ། མིང་དུ་མན་ངག་སྙེ་མར་བཤད། ། བཤུལ་ཞེས་བྱ་བ་ལམ་གྱི་མིང༌། ། གཤུང་ན་ཞེས་པ་རང་གཞན་གྱི། ། སྐྱོན་ནས་དངོས་སུ་བརྗོད་པའི་མིང༌། ། ཤིན་ཏེ་མ་ཞེས་བྱ་བ་ནི། ། མཐུ་ཆུང་བ་ཡི་མིང་དུ་བཤད། ། སྲ་བརྐྱང་ཞེས་པ་དགེ་འདུན་གྱི། །
ཆོས་གོས་སུམ་ཕྲུགས་གཅིག་ཙམ་ལ། ། མཚམས་ནང་དེ་ན་ཡོད་པ་ཡི། ། དགེ་འདུན་ཀུན་གྱི་ཆོས་གོས་ཀྱི། ། བྱིན་རླབས་ཆགས་པ་གཅིག་ལ་ཟེར། ། སྲི་ཞུ་ཞེས་པ་དྲིན་བསམས་ནས། ། བཀུར་སྟི་བྱེད་པའི་མིང་ལ་འདོད། ། གསོག་དང་གསོབ་ཅེས་བྱ་བ་ནི། ། སླུ་བའི་མིང་གི་རྣམ་གྲངས་ཡིན། ། སྲོ་ཁང་ཞེས་པ་ཁྲུས་ལ་སོགས། ། རེག་བྱ་རྣམ་པ་ལྔ་བསྟེན་པས། །
བ་སྤུའི་བུ་ག་སྣུམ་གྱིས་ནི། ། གང་བར་བྱེད་པའི་མིང་དུ་འདོད། ། གསུད་པ་ཞེས་པ་སྦྲེགས་པའི་མིང༌། ། ཁ་གསག་ཅེས་པ་རྙེད་པའི་ཕྱིར། ། གཞན་ནོར་བསྔགས་པར་བྱེད་པའོ། ། གསེག་ཤང་ཞེས་པ་མཁར་སིལ་གྱི། ། མིང་ཡིན་གསོང་པོ་ཞེས་བྱ་བ། ། དྲང་ཞིང་གསལ་བའི་མིང་དུ་འདོད། ། བསོད་པ་ཞེས་པ་ཞིམ་པའི་མིང༌། ། བསོད་ཉམས་ཞེས་བྱ་འདོད་པ་ལ། །
ལྷག་པར་སྤྱོད་པའི་མིང་ཡིན་ཏེ། ། བསེལ་བ་ཞེས་བྱ་འཇིགས་པ་ལས། ། སྐྱོབ་པའི་སྐྱབས་ཀྱི་མིང་དུ་བཤད། ། སྲི་ཞེས་བྱ་བ་མཐར་བྱེད་ཀྱི། ། ཟ་བའི་ལམ་སྲོལ་བྱང་བའི་མིང༌། ། སྲེལ་བ་འཛིན་ཞིང་སྐྱོང་བའི་མིང༌། ། གསྭ་ཞེས་བྱ་བ་ལྷ་ཀླུ་སོགས། ། འབྱུང་པོ་འབའ་ཞིག་འབོད་པའི་མིང༌། ། དྲི་ཞིམ་མིང་ལའང་བསུང་ཞེས་ཟེར། ། སྲུལ་པོ་ཞེས་པ་རུལ་བའི་མིང༌། །
དེ་ལས་ལུས་སྲུལ་པོ་ཡང་གཏོགས། ། དེ་ནས་ལེགས་པར་སྦྱར་བའི་སྐད། ། བོད་ཀྱི་སྐད་ལའང་སོར་བཞག་དང༌། ། ཟུར་ཆག་འགའ་ཞིག་བཤད་བྱ་བ། ། པོ་ཏཱ་ལ་དང་ཤམྦྷ་ལ། ། ཨོ་རེནྟྲ་དང་ན་ལེནྟྲ། ། ཏིལ་དང་པདྨ་རཱ་ཀ་དང༌། ། མཽ་གལ་དང་ཤཱ་རི་དང༌། ། ཀེང་ཤུ་ཀ་དང་ཀ་དམ་པ། ། མནྡ་ར་དང་མུ་ཏིག་དང༌། །
ཏ་མ་ལ་དང་ཙནྡན་དང༌། ། ག་པུར་གུ་གུལ་གུར་ཀུམ་དང༌། ། དུ་རུ་ཀ་དང་ཨརྒ་དང༌། ། ཀུ་མུ་ཏ་དང་ཙམྤ་ཀ ། བ་རུ་ཤ་ཀ་མ་ལི་ཀ ། མཉྫུ་ཛི་ཧྭ་པྲི་ཡངྐུ། ། སུག་སྨེལ་དང་ནི་མ་ཤ་ཀ ། བཻཌཱུརྻ་དང་མརྒད་དང༌། ། ཀེ་ཀེ་རུ་རྣམས་ལེགས་སྦྱར་སྐད། ། ཐད་སོར་བཞག་པ་ཡིན་ཞེས་བྱ། །
ཨཎྜ་རྙིལ་ཞེས་བྱ་བ་ནི། ། ཨིནྡྲ་ནཱི་ལའི་བོད་སྐད་དེ། ། ལ་དུ་ཧྭགས་ཀྱི་ལེགས་སྦྱར་སྐད། ། སཾཀྲི་ཏ་ནི་ལེགས་སྦྱར་རོ། ། གེའུ་ཧང་ཞེས་བྱ་བ་ཡང༌། ། གོ་རོ་ཙ་ནའི་བོད་སྐད་ཡིན། ། ལི་ཁྲི་ཞེས་པ་སིནྡྷཱུ་རའི། ། བོད་སྐད་དག་ཏུ་བཤད་པ་ཡིན། ། པི་པི་ལིང་ནི་ལེགས་སྦྱར་སྐད། ། ཡིན་ཡང་ན་ལེ་ཤམ་ཞེས་དང༌། །
ཨ་བར་སྐྱུར་གསུམ་ཞེས་བྱ་བ། ། ཞང་ཞུང་སྐད་ཡིན་ལེགས་སྦྱར་གྱི། ། སྐད་དུ་ངེས་པར་འཁྲུལ་མི་བྱ། ། ཤུ་དག་ལི་ཤི་ཤིང་ཀུན་ཡང༌། ། རྒྱ་མིན་བོད་མིན་སྐད་ཞིག་སྟེ། ། ལེགས་སྦྱར་སྐད་དུ་འཁྲུལ་མི་བྱ། ། ནེ་རཉྫཱ་ན་ལེགས་སྦྱར་སྐད། ། བོད་ཀྱི་སྐད་དོད་གང་ཡིན་བསམ། ། ཝཱ་ར་ཎ་སི་ཞེས་བྱ་བ། ། རལ་གྲི་ཕུབ་ཀྱི་གནས་དང་ནི། །
བ་ལང་མགོ་ཡི་རི་སོགས་སུ། ། འཆད་པ་ཡོད་ཀྱང་འདོད་རྒྱལ་སྐད། ། ཡི་གེ་བསྣན་པའི་ངེས་ཚིག་གིས། ། བཤད་ན་འཁྲུལ་པར་འགྱུར་སྙམ་བྱེད། ། ཨོ་ཌི་ཡ་ནི་ལེགས་སྦྱར་གྱི། ། སྐད་ཡིན་དེ་ཡི་ཟུར་བཅག་པ། ། ཨུ་རྒྱན་ཞེས་པ་བོད་ཀྱི་སྐད། ། ས་ལི་ཞེས་པ་ལེགས་སྦྱར་གྱི། ། སྐད་ཡིན་དེ་ཡི་ཟུར་བཅག་ནས། ། ས་ལུ་ཞེས་པ་བོད་ཀྱི་སྐད། །
ཤ་ལོ་ཀ་ནི་ཚིགས་བཅད་ཀྱི། ། ལེགས་སྦྱར་སྐད་ཡིན་བོད་སྐད་དུའང༌། ། ཤྭ་ལོ་ཀ་ཞེས་བྱ་བ་ཡིན། ། ལོ་ཙ་ཞེས་པ་མིག་གི་ནི། ། སྐད་དོད་སོར་བཞག་ཡིན་མོད་ཀྱི། ། ཡི་གེ་བསྣན་པའི་ངེས་ཚིག་གིས། ། འཇིག་རྟེན་མིག་ཅེས་འདོད་པའང་ཡོད། ། ཨ་ཏི་ཤ་ནི་ཕུལ་བྱུང་གི ། སྐད་དོད་སོར་བཞག་ཡིན་མོད་ཀྱི། ། དེ་ལ་ཡི་གེ་བསྣན་པ་ཡིས། །
ཀུན་སྤངས་དགེ་སྦྱོང་སྣང་མཛད་ཅེས། ། བྱ་བར་ཀློག་པའི་ལུགས་ཀྱང་སྣང༌། ། བྷྲིང་གི་རི་ཊི་ཞེས་བྱ་བ། ། ལེགས་སྦྱར་སྐད་ཡིན་ཟུར་བཅག་པ། ། བོད་ཀྱི་སྐད་དུ་རྣམ་པར་བརྟག ། གངྒཱ་སིནྡྷུ་པཀྵུ་དང༌། ། སཱི་ཏཱ་ཞེས་པ་ལེགས་སྦྱར་སྐད། ། ཐད་སོར་བཞག་པ་ཡིན་ཞེས་བྱ། ། ཛམྦྷ་ལ་ནི་རྨུགས་འཛིན་གྱི། ། ལེགས་སྦྱར་སྐད་ཡིན་ལྷ་ཞེས་འཁྲུལ། །
ཉན་ཐོས་སེནྟ་བ་ཞེས་པ། ། ཉན་ཐོས་སྡེ་པའི་ལེགས་སྦྱར་གྱི། ། སྐད་ཡིན་ཉན་ཐོས་ཁྱད་པར་མིང༌། ། མ་ག་དྷཱ་དང་ཀ་ལིང་ཀ ། ལངྐ་ཨཥྨ་བ་རནྟ། ། ལེགས་སྦྱར་ཐད་སོར་བཞག་པའི་སྐད། ། ནྱ་གྲོ་ཏ་དང་ཀུ་ཤ་ཡང༌། ། ལེགས་སྦྱར་ཐད་སོར་བཞག་པ་སྟེ། ། བིཥྚི་ཞེས་པ་འཇུག་ཕོད་ཀྱི། ། ལེགས་སྦྱར་སྐད་དུ་ངེས་པར་བཤད། །
ཀརྐ་ཊ་ནི་སྦལ་པའི་མིང༌། ། ཡིན་ཡང་ལེགས་སྦྱར་སྐད་མ་ཡིན། ། ཨེ་ཀ་ཛཱ་ཊི་རལ་གཅིག་མའི། ། ལེགས་སྦྱར་སྐད་ཡིན་རེ་མ་ཏི། ། རི་ཡི་བུད་མེད་ཡིན་ནམ་བརྟག ། ཤ་ན་ཀོ་ཏམ་དུ་ཀུ་ལ། ། ཀ་ཤི་ཀ་རྣམས་ལེགས་སྦྱར་སྐད། ། ཐད་སོར་བཞག་པ་ཡིན་ཞེས་བྱ། ། གནྡྷོ་ལ་ནི་དྲི་འཛིན་གྱི། ། སྐད་ཡིན་བི་ཧཱ་ར་ཞེས་པ། །
གཙུག་ལག་ཁང་གི་ལེགས་སྦྱར་སྐད། ། འདི་ཙམ་ཁོ་ན་ཤེས་པ་ཡིས། ། ལེགས་སྦྱར་སོར་བཞག་ཡིན་མིན་དང༌། ། བརྡའ་རྙིངས་པ་དང་བརྡའ་གསར་པའི། ། བྱེ་བྲག་མང་ཞིག་ཤེས་གྱུར་ནས། ། རྒྱལ་བའི་བཀའ་དང་རིག་པ་ཡི། ། གནས་ལྔ་སྟོན་པའི་བསྟན་བཅོས་ཀྱི། ། ཚིག་དོན་ངེས་པར་གོ་དཀའ་བ། ། མང་ཞིག་ངང་གིས་གྲོལ་བར་འགྱུར། ། མང་པོའི་དབུས་སུ་མཁས་པ་ཡི། །
གྲགས་པའི་གདུགས་དཀར་གཡོ་འདོད་འགའ། ། གཞུང་འདི་གཟུང་ལ་གཡོ་མེད་པར། ། མཛངས་ཤིང་གསོང་པོ་དག་ཏུ་སྨྲོས། ། ཞེས་བརྡའི་གནས་བྱེ་བྲག་ཏུ་རྟོགས་བྱེད་ཅེས་བྱ་བའི་ཚིག་ལེའུར་བྱས་པ་འདི་ནི། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། གཡས་རུ་གཙང་གི་སའི་ཐིག་ལེ། གསེར་མདོག་ཅན་ཞེས་བྱ་བའི་དབེན་གནས་སུ་ཉེ་བར་སྦྱར་བའི་ཡི་གེ་པ་ནི་ཆོས་ཀྱི་རྒྱལ་མཚན་ནོ།། །། ༄༅། །རྒྱ་གར་སྐད་དུ། དྷརྨ་ཨ་ཝཱ་ཏ་ར་མུ་ཁཱ། བོད་སྐད་དུ།
ཆོས་ལ་འཇུག་པའི་སྒོ། སྨྲ་བ་རྣམས་ཀྱི་མཆོག་ཐམས་ཅད་མཁྱེན་པ་ལ་ཕྱག་འཚལ་ལོ། ། གངས་ཅན་ཨུཏྤལ་སྐྱོང་མཛད་པད་དཀར་གཉན། ། སྤྱན་རས་གཟིགས་དབང་མཚན་མོའི་ཉི་མ་ཁྱོད། ། ས་སྐྱོང་ཟླ་བའི་གཟུགས་སུ་ཤར་གྱུར་པ། ། སྲོང་བཙན་ཐུགས་རྗེའི་ཕྱག་གིས་བདག་ཟུང་ཅིག ། ངག་གི་དབང་ཕྱུག་མེས་པོ་ཉི་མ་ནི། ། བོད་ལེགས་ཆ་ཤས་བསགས་པའི་ཟིལ་གྱིས་ནི། ། བྱང་ཕྱོགས་བསོད་ནམས་རི་བོའི་ཕྲག་པར་ནི། ། ལེགས་པར་འཆར་བ་ཁྱོད་ལ་ཕྱག་འཚལ་ལོ། །
ཤེས་རབ་དབང་པོ་རྒྱས་པའི་ལང་ཚོ་དང༌། ། ཁེངས་བྲལ་ལྕེ་བདེ་ལྡན་པའི་མཛངས་པ་དེ། ། བརྡ་སྤྲོད་གཞུང་ལུགས་འདོན་པའི་བརྗིད་ཆགས་ན། ། མང་པོའི་དབུས་སུ་ཀུན་གྱིས་བསྔགས་པར་འོས། ། བོད་ཀྱི་ཡི་གེའི་ཕྱི་མོ་ནི། ། དབྱངས་དག་གསལ་བྱེད་གཉིས་སུ་བཤད། ། དབྱངས་ཡིག་ཨི་ཨུ་ཨེ་ཨོ་བཞི། ། གསལ་བྱེད་སུམ་ཅུ་ཐམ་པར་བསྡུས། ། དབྱངས་དང་མོ་ཡི་ཡི་གེ་དང༌། ། སྒྲ་ཡི་ཡི་གེ་རྣམ་གྲངས་ཏེ། །
གསལ་བྱེད་ཕོ་ཡི་ཡི་གེ་དང༌། ། གནས་ཀྱི་ཡི་གེ་རྣམ་གྲངས་སོ། ། ཕོ་ཡི་ཡི་གེ་འབའ་ཞིག་ལའང༌། ། སྡེ་པ་ཕྱེད་དང་བརྒྱད་ཡོད་པ། ། རྟགས་ཀྱི་སྡེ་ཚན་ལྔ་རུ་བསྡུས། ། ཨ་ནི་ཀུན་གྱི་སྲོག་ཡིན་ཕྱིར། ། རྟགས་ཀྱི་དབྱེ་བ་ངེས་མ་བཤད། ། ཀ་ཅ་ཙ་ཏ་པ་ལྔ་པོ། ། ཕོ་ཡི་སྡེ་ཚན་དང་པོ་སྟེ། ། ཁ་ཆ་ཚ་ཐ་ཕ་དང་ལྔ། །
མ་ནིང་སྡེ་ཡིན་གཉིས་པར་བཤད། ། ག་ཇ་ཛ་ད་བ་ཝ་དང༌། ། ཞ་ཟ་འ་ཡ་ཤ་ས་སྟེ། ། བཅུ་གཉིས་མོ་ཡི་སྡེ་སྟེ་གསུམ། ། ང་ཉ་ན་མ་ཤིན་ཏུ་མོའི། ། སྡེ་པ་ཡིན་ཏེ་བཞི་པར་བཤད། ། ར་ལ་ཧ་གསུམ་མ་འདུས་པའི། ། སྡེ་ཚན་ཞེས་བྱ་ལྔ་པ་ཡིན། ། མོ་ཡི་ཡི་གེའི་ནང་ནས་ནི། ། ག་ང་ད་ན་བ་མ་འ། །
ར་ལ་ས་དང་བཅུ་པོ་ལ། ། འཇུག་པའི་ཡི་གེ་ཞེས་བྱ་སྟེ། ། རྗེས་སུ་འཇུག་པ་ཐམས་ཅད་ཡིན། ། དེ་ལས་ག་ད་བ་མ་འ། ། ལྔ་པོ་ཁོ་ན་སྔོན་དུའང་འཇུག ། ལྔ་པོའང་རྟགས་ཀྱིས་ཕྱེ་བ་ཡིས། ། མ་འདྲེས་སོ་སོར་དབྱེ་བར་བྱ། ། བ་ནི་ཕོ་ཡི་རྟགས་ཅན་ཏེ། ། ག་ད་གཉིས་པོ་མ་ནིང་གི ། འ་ནི་མོ་ཡི་རྟགས་དང་ལྡན། །
མ་ནི་ཤིན་ཏུ་མོ་རྟགས་ཅན། ། དང་པོ་བཞི་ལ་ཟླས་དབྱེ་དང༌། ། རང་བཞིན་གནས་པ་གཉིས་གཉིས་ཏེ། ། ཐ་མ་རང་བཞིན་གནས་པར་ངེས། ། རང་ནུས་མོ་རྟགས་ཅན་ཡིན་ཀྱང༌། ། གང་ལ་འཇུག་པའི་ཡུལ་གྱི་ནི། ། ནུས་པས་སོ་སོར་ཕྱེ་བ་ཡིན། ། གང་ལ་འཇུག་བྱེད་གང་གིས་བྱེད། ། ཇི་ལྟར་འཇུག་བྱེད་ཅི་ཡི་ཕྱིར། ། སྔོན་དུ་འཇུག་པར་བྱེད་ཅེ་ན། །
ཕོ་ནི་ཕོ་དང་མོ་ལ་འཇུག ། མོ་ནི་མོ་དང་མ་ནིང་ལ། ། མ་ནིང་ཕོ་མོ་གཉིས་ཀ་ལ། ། ཤིན་ཏུ་མོ་ནི་མ་ནིང་དང༌། ། མོ་དང་ཤིན་ཏུ་མོ་ཉིད་ལའོ། ། ཕོ་ནི་མ་ནིང་མོ་ནི་ཕོ། ། མ་ནིང་རང་ལ་རང་མི་འཇུག ། རང་གི་སྡེ་དང་ཕྲད་པ་ན། ། ཕོ་ཡང་མོ་ལ་འཇུག་མིན་ཞིང༌། ། མོ་དང་མ་ནིང་ཡང་དེ་བཞིན། །
དེ་དག་རིམ་བཞིན་བཤད་བྱ་བ། ། དང་པོ་ཕོ་ཡི་འཇུག་ཡུལ་ནི། ། སངས་རྒྱས་བཀུར་ནས་ཐེ་ཚོམ་བཅད། ། བཙན་པོའི་ཞལ་ནས་འོད་ཟེར་བཏང༌། ། ནོར་བགོས་བདམ་ཀ་ལེགས་པ་བཞེད། ། བཟའ་བ་བཤམས་པ་བསམ་པ་ཆེ། ། ཞེས་སྦྱར་ཕོ་མོ་བཅུ་ལ་འཇུག ། ཆོས་གོས་བནབས་དང་ཤམ་ཐབས་བནབས། ། ཞལ་ཟས་བནོབ་སོགས་འདོད་པ་ནི། ། རྟགས་ཀྱི་འཇུག་པའི་གཞུང་དང་འགལ། །
གཉིས་པ་མོ་ཡི་འཇུག་ཡུལ་ནི། ། ཉོན་མོངས་འགགས་པ་འགའ་ཞིག་གིས། ། འཇིག་རྟེན་གསུམ་པོ་སྐྱིད་དུ་འཇུག ། དགེ་འདུན་འདུས་སར་འབེལ་གཏམ་བྱ། ། འཛམ་བུ་གླིང་པ་དགེ་ལ་འཛུད། ། འཁོན་མེད་པ་ལ་འཁང་མི་བྱ། ། འཆི་བདག་འཆིང་བ་བཅད་ན་ལེགས། ། མཐུན་པ་འཐོར་བ་བསྡུད་པ་འཐད། ། འཕོ་ན་མདའ་འཕངས་ཇི་བཞིན་འཕོས། ། ལུས་འཚོ་ནད་འཚོ་འཚང་རྒྱ་བྱེད། །
ཅེས་སྦྱར་བས་ན་མོ་དང་ནི། ། མ་ནིང་ཡི་གེ་བཅུ་ལ་འཇུག ། གསུམ་པ་མ་ནིང་འཇུག་པའི་ཡུལ། ། གཅོམ་སྐྱུངས་གཅེན་པོ་གཅུང་ལ་ནི། ། གཏོང་ཕོད་གཏམ་སྙན་གཏན་ཚིགས་རྒྱུ། ། ཕ་རོལ་མཆེ་བ་གཙིགས་ནས་གཙེས། ། གཉའ་ཤིང་གཉིས་ཀྱིས་འདེགས་པ་མཛེས། ། གདན་ལ་བཞུགས་ནས་གདམས་ངག་བྱིན། ། གནའ་སྔོན་གནག་ལྷས་བུ་དང་ཕྲད། ། གཞུང་ལུགས་བདུད་གཞོམ་དྲིན་གཟོའི་གཟུགས། །
གཡུལ་ངོར་གཡོ་ན་གཤེད་མས་གཤེ ། གསར་བུ་ནགས་ཀྱི་གསེབ་ཏུ་ཞོག ། ཅེས་སྦྱར་ཡི་གེ་བཅུ་གཅིག་ལའོ། ། མ་ནིང་གཉིས་པ་ད་ཡིག་ནི། ། ཕོ་མོའི་ཡི་གེ་དྲུག་ལ་འཇུག ། དཀྱེལ་པོ་ཆེ་དེ་དཀན་སྒྲ་ཏོག ། དགུན་གྱི་དུས་སུ་སྐྱེ་དགུ་འཛོམ། ། སྙན་དངགས་མཚར་དུ་དངར་བ་ཡིས། ། དབེན་པར་དབང་པོ་དུལ་བ་ཡོད། ། དཔའ་བོ་དཔང་པོར་བཞག་ན་ཡང༌། །
བློ་གྲོས་དམན་རྣམས་དམུས་ལོང་འདྲ། ། ཤིན་ཏུ་མོ་ཡི་འཇུག་ཡུལ་ནི། ། མོ་དང་མ་ནིང་ཤིན་ཏུ་མོའི། ། ཡི་གེ་བཅུ་གཅིག་ཁོ་ན་ལ། ། འཇུག་པའི་དཔེར་བརྗོད་བཤད་པར་བྱ། ། དཔེ་མཁྱུད་མེད་པར་མཁས་མཁྱེན་པས། ། མཆོག་རྣམས་མཆན་ན་མཆིས་བཞིན་སྣང༌། ། མཐང་གོས་མཐའ་མ་ལྷུང་མ་མཐོང༌། ། མཚོ་ཆེན་དང་མཚུངས་ངོ་མཚར་ཆེ། ། མགོན་གྱི་མགུལ་པ་མགལ་མེ་ལྟར། །
མི་མཇེད་མཇུར་བུ་མཇལ་ནས་བཤིག ། མདངས་བཟང་མདད་ཀྱང་མདད་སུམ་བཏང༌། ། མཛའ་དང་མཛེས་པ་མཛད་པ་བཟང༌། ། མངལ་ནས་མངའ་བདག་མངོན་སུམ་བྱོན། ། མཉན་ཡོད་མཉན་པས་མཉན་བྱ་སྒྲོག ། མནག་དཀའི་མནར་མེད་མནལ་ལམ་བཞིན། ། འཇུག་བྱེད་དང་ནི་འཇུག་ཡུལ་གྱི། ། རྟགས་ཀྱི་དབྱེ་བ་སྐབས་སྟོབས་ཀྱིས། ། ཕྱེད་ན་མི་འཇུག་དབྱེ་བ་ཡང༌། ། བདེ་བླག་ཉིད་དུ་ཤེས་པར་འགྱུར། །
ཇི་ལྟར་འཇུག་པ་འདིར་བཤད་བྱ། ། ཕོ་ཡིག་གིས་འཕུལ་དྲག་པར་འཇུག ། མོ་ཡིག་གིས་འཕུལ་ཞན་པར་ཏེ། ། མ་ནིང་གིས་འཕུལ་རན་པ་དང༌། ། ཤིན་ཏུ་མོ་ཡིས་མཉམ་པ་ཡིན། ། ཅི་ཕྱིར་སྔོན་དུ་འཇུག་ཅེས་པ། ། རྟགས་ཀྱི་འཇུག་པར་འདི་སྐད་གསུངས། ། ཕོ་ནི་འདས་དང་གཞན་བསྒྲུབ་ཕྱིར། ། མོ་ནི་བདག་དང་མ་འོངས་ཕྱིར། ། མ་ནིང་གཉིས་ཀ་ད་ལྟར་ཆེད། །
ཟླས་དབྱེ་བ་དང་རང་བཞིན་གྱིས། ། དྲག་ཞན་གཉིས་ཚན་གཉིས་ཡོད་ཀྱང༌། ། རྟགས་ཀྱི་འཇུག་པར་ཟླས་ཕྱེ་བའི། ། དྲག་ཞན་འབྲིང་གསུམ་ཁོ་ན་བཤད། ། བྱེད་པ་པོ་དང་བྱ་བ་གཉིས། ། བྱེད་པོ་བདག་དང་མིང་ཡིན་ཏེ། ། བྱ་བ་གཞན་དང་དུས་གསུམ་མོ། ། མིང་དང་བྱེད་པོ་མ་ནིང་དང༌། ། མོ་ཡི་སྒྲ་རུ་གྲགས་པ་ཡིན། ། འདས་པ་དྲག་པོ་ཕོ་ཡི་སྒྲ། །
ད་ལྟར་མ་ནིང་རན་པའི་སྒྲ། ། མ་འོངས་ཞན་པ་མོ་ཡི་སྒྲ། ། ཡང་ན་དུས་དང་དངོས་པོ་དང༌། ། མིང་དང་བྱ་བ་སོ་སོར་དབྱེ། ། དངོས་པོ་ལ་ཡང་བདག་དང་གཞན། ། བདག་ནི་བྱེད་པ་གཞན་བྱ་བ། ། སྔོན་འཇུག་ཕོ་མོ་མ་ནིང་གསུམ། ། དོན་གཅིག་བརྗོད་ཚེའང་ཟླས་ཕྱེ་བས། ། དུས་གསུམ་དབྱེ་བ་སྟོན་པ་དང༌། ། དངོས་པོ་བདག་དང་གཞན་འཇུག་དང༌། །
མིང་དང་བྱ་བ་དབྱེ་བའི་ཚུལ། ། མ་འདྲེས་སོ་སོར་དཔེར་བརྗོད་བྱ། ། མེ་ཏོག་བཀྲམ་ཟིན་ད་ལྟ་དགྲམ། ། སང་ཉིན་འགྲེམས་པར་འགྱུར་བ་ཡིན། ། ཉོན་མོངས་བཅོམ་ཟིན་ད་ལྟ་གཞོམ། ། སང་ཉིན་འཇོམས་པར་འགྱུར་བ་ཡིན། ། སྨོན་ལམ་བཏབ་ཟིན་ད་ལྟར་གདབ། ། སང་ཉིན་འདེབས་པར་འགྱུར་བ་ཡིན། ། མིང་མཐར་ཕོ་སྒྲ་མོ་སྒྲ་དག ། གང་ཞིག་བྱུང་བའི་དབྱེ་བ་ཡིས། །
སྔོན་འཇུག་ཡོད་མེད་རྟོགས་པར་བྱ། །

ཕོ་སྒྲ་བྱས་དང་བྱ་བ་ཞེས། ། མོ་སྒྲ་བྱེད་དང་བྱེད་འགྱུར་ཞེས། ། བྱ་བའི་དབྱེ་བ་རྟོགས་དཀའ་བཤད། ། རྟ་ལ་བསྐྱོན་ནས་བསྐུལ་བར་བྱས། ། བག་བརྐྱང་བྱས་ནས་བསྐོལ་བར་བྱས། ། བསྐྲུན་པར་བྱས་ནས་བསྐྱོད་བྱས་སོ། ། རྟ་ལ་བསྐྱོན་བྱ་བསྐུལ་བར་བྱ། ། བསྐོར་བ་བྱ་ཞིང་བསྐྱེད་པར་བྱ། ། བག་བརྐྱང་བྱའོ་བསྐོལ་བར་བྱ། ། བསྐྲུན་པར་བྱ་ཞིང་བསྐྱོད་བྱའོ། ། རྟ་ལ་སྐྱོན་བྱེད་སྐུལ་བར་བྱེད། །
སྐོར་བ་བྱེད་དོ་སྐྱེད་པར་བྱེད། ། བག་རྐྱོང་བྱེད་དོ་སྐོལ་བར་བྱེད། ། སྐྲུན་པར་བྱེད་དོ་སྐྱོད་པར་བྱེད། ། རྟ་ལ་སྐྱོན་འགྱུར་སྐུལ་བར་འགྱུར། ། སྐོར་བ་བྱེད་འགྱུར་སྐྱེད་པར་འགྱུར། ། བག་རྐྱོང་བྱེད་འགྱུར་སྐོལ་བར་འགྱུར། ། སྐྲུན་པར་འགྱུར་ཞིང་སྐྱོད་པར་འགྱུར། ། རྗོད་པར་བྱེད་དང་རྗོད་པར་བྱ། ། དེ་ནི་བདག་དང་མ་འོངས་པ། ། བརྗོད་པའི་དཔེ་གང་མདོར་བསྡུས་པའོ། །
མཉམ་གཞག་དྲན་པ་ཉེར་གཞག་དང༌། ། མདོ་སྡེ་སྡུད་པ་དཔུང་རྒྱན་སོགས། ། མིང་ཡིན་མཉམ་པར་བཞག་པར་བྱས། ། རྟག་ཏུ་དྲན་པ་ཉེ་བར་བཞག ། ནོར་རྣམས་བསྡུད་དང་དཔུང་པར་བརྒྱན། ། གཅོད་དང་བཅད་ཅེས་བྱ་བའང༌། ། མིང་དང་བྱ་བའི་ཁྱད་པར་དང༌། ། འདས་དང་དུས་གཞན་ཁྱད་པར་གྱིས། ། རྟགས་ཀྱི་ཁྱད་པར་སོ་སོར་ཕྱེ། ། གཟུང་དང་འཛིན་པ་ཞེས་བྱ་བ། །
མིང་ཡིན་སྔོན་དུས་ལེགས་པར་བཟུང༌། ། བཟུང་ནས་ད་དུང་བཏང་བ་མེད། ། དུས་དང་དངོས་པོའི་དབང་གིས་ཡིན། ། ཨོ་ཡིག་སྦྱར་དང་མ་སྦྱར་ལས། ། བྱ་བྱེད་ཁྱད་པར་འདི་འདྲ་ཡོད། ། རྩོད་པ་བྱེད་དང་བརྩད་པར་བྱ། ། ཀློག་པར་བྱེད་དོ་བཀླག་པར་བྱ། ། རྟོད་པར་བྱེད་དོ་བརྟད་པར་བྱ། ། རྟོན་པར་བྱེད་དོ་བརྟན་པ་ཡིན། ། སྟོན་པའི་གསུང་བཞིན་བསྟན་པར་བྱ། །
སྒྲུབ་པར་བྱེད་དོ་བསྒྲུབ་པར་བྱ། ། བསྒྲུབ་པར་མི་བྱ་སྒྲུབ་མི་བྱེད། ། བསྟོད་པར་མི་བྱ་སྟོད་མི་བྱེད། ། དངོས་པོ་གཞན་དང་བྱེད་པ་པོའང༌། ། ད་ལྟར་དུས་ཀྱི་དཔེར་བརྗོད་དོ། ། མཉམ་གཞག་གིས་ནི་ཡིད་ལ་བཞག ། སྒྲུབ་བྱ་བསྒྲུབ་པར་བྱ་བ་དང༌། ། སྡུག་པའི་བུ་དེ་སྙིང་དུ་སྡུག ། འདི་འདྲ་མིང་གི་བྱ་བྱེད་དཔེ། ། སྔར་བཤད་དེ་དག་ཟླས་ཕྱེ་བ། །
རང་བཞིན་སྒྲ་ལ་དེར་མ་ངེས། ། བཀད་སར་ཕྱིན་དང་ལག་ཏུ་བཅངས། ། ཞལ་ཟས་བཏར་ལ་སོགས་པ་དང༌། ། གདོལ་པས་བཟུང་དང་གདོན་ཡང་བསྐྲད། ། ཞལ་ཟས་གདའ་དང་དགོས་པའི་དོན། ། དགེ་བ་རྣམས་ལ་དགའ་བཞིན་བསྒྲུབས། ། འགའ་ཞིག་འགལ་ཡང་སྐྱོན་མི་འགོ ། དེ་ལ་སོགས་པ་རང་བཞིན་སྒྲ། ། ཞེས་འདི་གཞུང་གིས་མ་ཟིན་ཀྱང༌། ། མཁས་པ་རྣམས་ཀྱིས་རིགས་པས་དཔྱད། །
རྗེས་འཇུག་ཡི་གེ་བཅུ་པོ་ལས། ། ཕོ་མོ་མ་ནིང་གསུམ་དུ་དབྱེ། ། ཕོ་ལ་སྐྱེས་བུ་རབ་འབྲིང་གསུམ། ། ས་དང་བ་དང་ད་རྣམས་ཏེ། ། སྒྲ་ཡི་དྲག་ཞན་དབང་གིས་ཕྱེ། ། མོ་ལའང་མོ་དང་ཤིན་ཏུ་མོ། ། ལ་དང་འ་ལ་རིམ་བཞིན་འདོད། ། མ་ནིང་འགྱུར་དང་མཚན་གཉིས་དང༌། ། མཚན་མེད་པ་དང་གསུམ་དུ་བཤད། ། ག་ང་ན་མ་ར་ལྔ་པོ། །
གཞི་ཡི་དྲག་པོ་དང་ཕྲད་ན། ། དྲག་པོར་འགྱུར་ཞིང་ཞན་པ་དང༌། ། ཕྲད་ན་ཞན་པར་འགྱུར་བའི་ཕྱིར། ། དེ་ཚེ་འགྱུར་བའི་མ་ནིང་ཡིན། ། གཞི་དང་སྔོན་འཇུག་རིམ་པ་ཡིས། ། ཕོ་མོ་གཉིས་ཀ་དང་ཕྲད་ན། ། གཉིས་ཀར་འགྱུར་བས་མཚན་གཉིས་པ། ། གཞི་ཡི་མ་ནིང་ཁོ་ན་དང༌། ། ལྔ་པོ་ཕྲད་ཚེ་གང་དུ་ཡང༌། ། མི་འགྱུར་བས་ན་མཚན་མེད་དང༌། །
དེ་ཡི་དཔེར་བརྗོད་མདོར་བསྡུས་པ། ། ཁོག་པར་ཆང་བཏང་ཐན་པ་ཞིག ། ཕམ་པའི་རྒྱུ་རྣམས་ཚར་བཅད་དོ། ། རྗེས་འཇུག་ཡི་གེ་བཅུ་པོ་ལ། ། གང་ལ་འཇུག་བྱེད་གང་གིས་བྱེད། ། ཇི་ལྟར་དགོས་པ་ཅི་ཕྱིར་འཇུག ། དང་པོ་ཡི་གེ་ཐམས་ཅད་ལ། ། གཉིས་པ་ཡི་གེ་བཅུ་ཡིས་སོ། ། གསུམ་པ་སྒྲ་ཡི་འཇུག་ཚུལ་དང༌། ། དོན་གྱི་འཇུག་ཚུལ་གཉིས་ཀྱིས་འཆད། །
དང་པོ་སྒྲ་ཡི་འཇུག་ཚུལ་ནི། ། ཕོ་གསུམ་མོ་གཉིས་མ་ནིང་ལྔ། ། དྲག་ཞན་བར་མའི་ཚུལ་གྱིས་འཇུག ། ཚེག་བར་གཅིག་ཏུ་དྲག་པོ་གཉིས། ། རྗེས་འཇུག་དྲག་པོས་མཐའ་བརྟེན་ན། ། དྲག་པོའི་དྲག་པོའོ་བ་ད་ཡིས། ། བརྟེན་ན་དྲག་པོའི་ཞན་པ་ཡིན། ། ཚེག་ཁྱིམ་གཅིག་གི་ཞན་པ་གཉིས། ། མོ་དང་ཤིན་ཏུ་མོས་བརྟེན་ན། ། ཞན་པའི་དྲག་ཞན་རྣམ་པར་དབྱེ། །
གཉིས་པ་དོན་གྱི་འཇུག་ཚུལ་ལ། ། སྔ་མ་གང་ལྟར་འགྱུར་བ་དང༌། ། ཕྱི་མ་གང་ལྟར་འགྱུར་བའོ། ། སྔ་མ་སྔོན་འཇུག་ཇི་བཞིན་སྦྱར། ། ཕོ་ནི་འདས་དང་གཞན་བསྒྲུབ་ཕྱིར། ། མོ་ནི་བདག་དང་མ་འོངས་ཕྱིར། ། ངེས་པར་བསྒྲིབས་སོ་སྒྲིབ་པར་བྱ། ། བསྐྲོད་པར་བྱས་སོ་སྐྲོད་པར་བྱ། ། ཕ་རོལ་བྱིས་པ་བདག་ལ་རྒོལ། ། བདག་ནི་སེམས་ཅན་ཀུན་ལ་དགའ། །
ཞལ་ཟས་དྲངས་སོ་ཞལ་ཟས་དྲང༌། ། མྱ་ངན་འདས་སོ་མྱ་ངན་འདའ། ། ཞེས་སོགས་དྲག་ཞན་རིམ་པར་ཕྱེ། ། མཐའ་བརྟེན་མ་ནིང་གཞན་གྱི་དབང༌། ། ཡིན་ཕྱིར་འདིར་ནི་མ་བཤད་དོ། ། འདི་ཡང་ཟླས་དབྱེ་བ་ལས་ཏེ། ། རང་བཞིན་སྒྲ་ལ་དེར་མ་ངེས། ། གནས་སྐབས་མཛེས་པའི་རྒྱན་རྣམས་མཛེས། ། ཕྱོགས་མཚམས་ཐམས་ཅད་ལེགས་པར་སྙོམས། ། འདས་དང་གཞན་མི་སྟོན་པའི་སྒྲ། །
སེམས་དཔའ་དགའ་བས་བཀའ་སྩལ་སོགས། ། བདག་དང་མ་འོངས་མི་སྟོན་པའི། ། མོ་ཡི་སྒྲ་ཡང་ངེས་པར་སྣང༌། ། ཞེས་པ་གཞུང་དུ་མ་བཤད་ཀྱང༌། ། མཁས་པ་རྣམས་ཀྱིས་རིགས་པས་དཔྱད། ། ཕྱི་མ་གང་ལྟར་འགྱུར་བ་ནི། ། ཕོ་མོ་མ་ནིང་གསུམ་གྱིས་ནི། ། རང་དང་མཐུན་པའི་མིང་མཐའ་དྲང༌། ། ཐོས་སམ་བསལ་ལམ་སྐྲུན་ནམ་སོགས། ། རིགས་པས་དཔྱད་པར་བྱ་བ་སླ། །
མཐའ་བརྟེན་མཚམས་སུ་རྗེས་མཐུན་པའི། ། ཚིག་ཕྲད་སྦྱར་བའི་སྟོབས་ཤུགས་ཀྱིས། ། རྣམ་དབྱེ་བརྒྱད་དང་སླར་བསྡུ་དང༌། ། ལྷག་བཅས་འབྱེད་བསྡུད་དགར་བརྣན་དང༌། ། བདག་པོ་དགག་སྒྲུབ་རྒྱན་དང་ནི། ། དུས་ཀྱི་ཁྱད་པར་འབྱུང་བ་ཡིན། ། དང་པོ་ཚིག་ཕྲད་སྦྱོར་ལུགས་ནི། ། ཨོ་སྦྱར་བ་ནི་ཐམས་ཅད་དེ། ། ཨེ་སྦྱར་བ་ནི་ད་གཅིག་པུ། ། ཡིན་ཀྱང་ཚིག་ཤུགས་མཐུན་པ་དང༌། །
གྲོགས་པོའི་དབང་གིས་ཏ་ལའང་སྦྱར། ། ད་དྲག་ཅན་དང་ས་དང་ན། ། ར་དང་ལ་མཐར་ཏེ་རྐྱང་ཡིན། ། ག་ང་བ་མ་འ་རྣམས་དང༌། ། འདོགས་ཅན་མཐའ་བརྟེན་མེད་པ་དང༌། ། ཡི་གེ་རྐྱང་པ་རྣམས་ཀྱི་མཐར། ། ས་མགོ་ཅན་གྱི་སྟེ་སྦྱར་ཞིང༌། ། ད་ཡི་རྗེས་སུ་དེ་བྲིའོ། ། ཨི་སྦྱར་བ་ནི་ག་ན་འ། ། གསུམ་པོར་ངེས་ཀྱང་ཚིག་གྲོགས་ཀྱིས། །
རེས་འགའ་ཀ་དང་ཡ་ལའང་སྦྱར། ། ད་བ་ས་ཀྱི་ཀུན་ལ་གྲགས། ། འོན་ཀྱང་ཁྲུས་ཀྱིས་བག་ཡོད་གྱིས། ། དོན་མེད་གྱི་ན་ལ་སོགས་པ། ། དམིགས་བསལ་དོན་གཞན་སྟོན་པའང་ཡོད། ། ག་ད་བ་སའི་རྗེས་སུ་ཀྱང༌། ། མཐའ་བརྟེན་ལྷག་མའི་རྗེས་སུ་ཡང༌། ། འང་ཡང་འི་ཡི་ཁ་སྐོང་དང༌། ། ཁ་སྐོང་མིན་པ་རྣམ་པར་དབྱེ། ། ཨུ་སྦྱར་བ་ནི་ས་ར་ད། །
གསུམ་པོར་ངེས་ཀྱང་ཚིག་གྲོགས་ཀྱིས། ། རེས་འགའ་ཏ་ལའང་སྦྱར་བ་ཡིན། ། ག་བའི་རྗེས་སུ་ཏ་ལ་སྦྱར། ། ས་མཐར་ས་དང་ལྷག་མར་ད། ། མཐའ་བརྟེན་མེད་པར་ར་དང་སྦྱར། ། རང་སོར་བཞག་པ་ན་དང་ལ། ། ད་དང་ང་གཉིས་སྦྱར་བ་ང༌། ། སྐབས་མཐུན་མ་དང་སྦྱར་བ་སྟེ། ། འདི་རྣམས་ཚིག་ཕྲད་ངེས་པ་ཡིན། ། ཞར་བྱུང་ག་ད་བ་མཐར་ཅེས། །
ས་མཐར་ཤེས་དང་ལྷག་མར་ཞེས། ། ཅེ་ན་ཅིག་སོགས་དེ་དང་འདྲ། ། རྐྱང་པ་ཅིག་དང་འདོགས་ཅན་ཞིག ། ད་དྲག་ཐོབ་བར་ཅེ་ན་ཅིག ། ཨོ་སྦྱར་བ་ནི་སླར་བསྡུད་པ། ། སྐབས་དོན་རྫོགས་པའི་ཚེ་ནའོ། ། སྐབས་དོན་ལྷག་དང་བཅས་པ་ན། ། ཨེ་སྦྱར་བ་ནི་ལྷག་བཅས་ཚིག ། དང་དང་སམ་སོགས་འབྱེད་བསྡུད་པ། ། སྐབས་ལས་རྟོགས་པར་བྱ་བ་སྟེ། །
རྣམ་པ་ཐམས་ཅད་མཁྱེན་ཉིད་དང༌། ། དེ་དང་དེ་ནི་སོགས་ལྟ་བུ། ། ནི་ཞེས་དགར་དང་བརྣན་པའི་སྒྲ། ། བརྣན་པ་ཞེས་བྱ་ངེས་བཟུང་སྒྲ། ། ཡིན་གྱི་ཕྲི་བསྣན་ཟླས་དབྱེ་མིན། ། མདོར་ན་ངོ་བོ་ངེས་བཟུང་དང༌། ། གཞན་ལས་དགར་བ་གཉིས་ཡིན་ནོ། ། ཆོས་པ་ཤིང་པ་ལྷོ་པ་སོགས། ། པ་ཡི་སྒྲ་ནི་བདག་པོ་དང༌། ཕོ་ཡི་སྒྲ་དང་བྱེད་པའི་རྐྱེན། །
དེ་ལ་ཕན་པའི་རྐྱེན་ཅན་ནོ། ། དགེ་བ་བྱ་བ་དགའ་བ་སོགས། ། ཝ་ཡི་སྒྲ་ནི་གཉིས་པ་དང༌། ། མིང་ཉིད་སྟོན་པ་ཁོ་ནར་ངེས། ། བདག་ལས་མ་ཡིན་ལྷ་མིན་སོགས། ། མོ་སྒྲ་དགག་པ་མིང་ཉིད་སྟོན། ། དོན་ལ་མི་སྙེག་རྒྱན་མིན་ཀྱང༌། ། དོན་ལ་སྙེག་པའི་ཀྱང་ཡང་འང༌། ། གི་གྱི་དུ་སུ་ན་ལ་རྣམས། ། དོན་དང་མཐུན་ན་དོན་མཐུན་རྒྱན། །
མི་མཐུན་དོན་མི་མཐུན་པའི་རྒྱན། ། གཞན་དུ་འགལ་བའི་རྒྱན་ཞེས་གྲགས། ། ཁ་སྐོང་བ་དང་ཚིག་ཟོལ་རྣམས། ། དོན་ལ་མི་སྙེག་པ་ཡི་སྒྲ། ། དུས་ལ་འཇུག་པ་སྔར་བཤད་ཟིན། ། འབྲུ་མང་པོ་དང་ཚིག་བསྡུད་དང༌། ། ཁྱད་པར་དག་དང་ཡན་ལག་དང༌། ། གཞི་དང་གཞི་གཅིག་བསྡུ་བ་དང༌། ། གཞི་མཐུན་པ་དང་དེའི་སྐྱེས་བུ། ། ཟླས་དབྱེ་བ་དང་ཕྱོགས་ཙམ་སྟེ། །
བསྡུ་ན་རྣམ་པ་བཅུ་ཡིན་ཞེས། ། སྨྲ་སྒོ་མཚོན་ཆར་དེ་བཤད་དོ། ། རྣམ་དབྱེ་བརྒྱད་ཀྱི་འདྲེན་ཚུལ་ཡང༌། ། ཆོས་ཞེས་བྱ་བ་དང་པོའི་སྒྲ། ། ཆོས་ལ་འཇུག་ཅེས་བྱ་བ་གཉིས། ། ཆོས་ཀྱིས་ཆོས་མིན་ཕམ་པ་གསུམ། ། ཆོས་ལ་མཆོད་པར་བྱེད་པ་བཞི། ། ཆོས་ལས་ཡོན་ཏན་འབྱུང་བ་ལྔ། ། ཆོས་ཀྱི་ཕྱོགས་ལ་བཟང་བ་དྲུག ། ཆོས་ལ་བརྟེན་པ་བདུན་པའི་སྒྲ། །
ཀྱེ་མ་ཆོས་ཞེས་བྱ་བ་བརྒྱད། ། བཞི་པ་ལ་ནི་སྦྱིན་པ་དང༌། ། ལྔ་པར་བླངས་པ་ཞེས་བྱ་བའི། ། ཐ་སྙད་བཏགས་པ་མང་དུ་སྣང༌། ། ཀྱི་དང་གྱི་སོགས་དྲུག་པའི་སྒྲ། ། ཁྲུས་ཀྱིས་བག་ཡོད་གྱིས་ལྟ་བུ། ། གཉིས་པ་ལས་སུ་བྱ་བའང་ཡོད། ། ན་དང་ལ་ཞེས་བྱ་བའི་སྒྲ། ། གཉིས་པ་དང་ནི་བདུན་པའི་སྒྲ། ། འདས་པའི་དུས་ན་མཁས་པ་ཡོད། །
ཆོས་ལ་བརྩོན་དང་བརྟེན་པའོ། ། ནས་དང་ལས་ཞེས་བྱ་བའི་སྒྲ། ། ལྔ་པའི་སྒྲ་རུ་གྲགས་པ་སྟེ། ། ཆོས་ནས་བྱུང་དང་ཆོས་ལས་བྱུང༌། ། སྐབས་ཀྱིས་གང་བདེར་སྦྱར་བའོ། ། སུ་དུ་རུ་གསུམ་ལ་དང་མཚུངས། ། དུ་ཞེས་བྱ་བ་བཞི་པའི་སྒྲར། ། འགྱུར་བའང་སྐབས་ཀྱིས་ཤེས་པར་བྱ། ། ཅི་ཕྱིར་འཇུག་པར་བྱེད་ཅེ་ན། ། མཐའ་བརྟེན་གྱིས་ནི་ཚིག་ཕྲད་འདྲེན། །
ཚིག་གི་ཕྲད་ཀྱིས་རྣམ་དབྱེ་འདྲེན། ། དེ་ནས་དོན་གང་རྫོགས་པར་སྟོན། ། འདི་ནི་རང་གཟོ་མ་ཡིན་ཏེ། ། བོད་ལེགས་ཞབས་ཀྱི་གཞུང་བཞིན་སྦྱར། ། རྟགས་ཀྱི་འཇུག་པར་རྟགས་གསུམ་དང༌། ། བྱ་བྱེད་སྔོན་རྗེས་འཇུག་པའི་ཚུལ། ། ལེགས་པར་བཤད་དོ་སུམ་ཅུ་པར། ། ཚིག་རྒྱན་རྣམ་དབྱེའི་འདྲེན་ཚུལ་བཤད། ། དེ་དོན་གོ་བར་སླ་བ་ནི། ། ཚིག་ལེགས་བྱས་འདིའི་དགོས་པའི་དོན། །
ཡི་གེའི་བརྡ་ཡང་མ་བཀླགས་པར། ། ཐེ་ཚོམ་མེད་པར་གཞུང་རྩོམ་བགྱིད། ། གང་གི་མཁས་པའང་འདི་འདྲ་ན། ། དེ་ཡི་བྱིས་པ་གང་སུ་ཞིག ། བྱིས་པ་བས་ཀྱང་མཁས་པ་དག ། མྱུར་དུ་འཇུག་པའི་སྒོ་འདི་ཡིན། ། འདི་ཙམ་ཁོ་ན་ཤེས་པའི་བློ་བཟང་དེ། ། མཁྱེན་ལྡན་བོད་ལེགས་ཞབས་ཀྱི་བཞུགས་པའི་ཁྲི། ། མཐོན་པོའི་གོ་འཕང་དེ་ལ་འཛེག་པར་དབང༌། ། མང་པོའི་དབུས་སུ་མཁས་པའི་གྲགས་དཀར་འཐོབ། །
རྟགས་ཀྱི་རྣམ་གཞག་རྣམ་དབྱེའི་འདྲེན་ཚུལ་དང༌། ། བྱ་བྱེད་ཙམ་གྱི་མིང་ཡང་མ་གསན་པར། ། རྨོངས་པའི་ཁྲོད་དུ་པཎ་ཆེན་ཡིན་ནོ་ཞེས། ། ཁས་ལེན་བགྱིད་པའི་སྙིང་སྟོབས་ཆེ་ལྡན་དག ། བླུན་པོས་བཅོས་པའི་དུག་གི་ཆང་འཐུངས་པས། ། འཛེམ་མེད་སྨྲ་བའི་གོམ་སྟབས་ཡོན་པོ་ཡིས། ། གསུང་རབ་པདྨོའི་སྐྱེད་ཚལ་ཆུད་གསོན་གྱི། ། ཀྱེ་མ་གྲོགས་དག་དུས་འདིར་བག་ཡོད་གྱིས། ། ཞེས་བྱ་བ་འདི་ནི། སུམ་རྟགས་གཉིས་ཀྱི་དོན་རྒྱས་པར་བཀྲོལ་ནས་སྡེབས་སྙན་པའི་ངག་གིས།
ཚིག་ཉུང་བར་བསྡུས་པ་ཆོས་ལ་འཇུག་པའི་སྒོ་ཞེས་བྱ་བ་དབུ་རུ་བྱང་ཕྱོགས་ཀྱི་རྒྱུད་དུ་བྱུང་བའི་དགེ་སློང་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། མགྲིན་དབྱངས་རྔ་སྒྲའི་ལོ་ཞེས་པ། ལྕགས་མོ་ཡོས་ཀྱི་ལོ། ཁྲུམས་ཀྱིས་ཉ་བའི་ཕྱོགས་དང་པོ་ལ་གཙང་གཡས་རུའི་སའི་ཆ་ཉུག་རྒྱལ་གྱི་ལྷ་ཁང་དུ་སྦྱར་བ་ཡིན་ནོ།། །། ༄༅། །སྤྲིང་ཡིག་བདུད་རྩིའི་ཐིགས་པའི་རྣམ་བཤད་དཔག་བསམ་ཡོངས་འདུའི་ལྗོན་ཕྲེང་ཞེས་བྱ་བ་བཞུགས་སོ།། སྭསྟི། རྫོགས་སངས་རྒྱས་རྣམས་རྒྱལ་སྲས་སྐུར། ། སྟོན་མཛད་ཐུབ་བསྟན་རིན་པོ་ཆེ། ། གསལ་བར་བྱེད་དང་འཛིན་མཛད་དུ། ། ལུང་བསྟན་ཐོབ་ཁྱོད་ལ་ཕྱག་འཚལ། །
གང་གང་ཤིང་རྟའི་སྲོལ་འབྱེད་དུ། ། རྒྱལ་བ་ཉིད་ཀྱིས་གསུང་གྱུར་པ། ། དེ་དེའི་བསྟན་བཅོས་དཔྱིད་ཕྱིན་པ། ། བཤད་པས་ལུས་ཡོངས་རྫོགས་འདིར་བསམ། ། ཞེས་མཆོད་པར་བརྗོད་ཅིང་རྩོམ་པར་དམ་བཅའ་བ་སྔོན་དུ་བཏང་ནས། གང་བཤད་པར་བྱ་བའི་ཆོས་ནི། གངས་ཅན་ལྗོངས་ཀྱི་མུན་པ་སེལ་བར་བྱེད་པའི་ཉིན་བྱེད། བདག་ཉིད་ཆེན་པོ་བློ་ལྡན་བཟང་པོས་བཤད་རྒྱུད་པ་རྣམས་ལ་སྤྲིངས་པའི་བསྟན་བཅོས་བདུད་རྩིའི་ཐིགས་པ་ཞེས་མཚན་དུ་གསོལ་བ་འདི་ལ་དོན་གསུམ་སྟེ། བཤད་པ་ལ་འཇུག་པའི་མཛད་པ། བཤད་པ་ཉིད་ཉེ་བར་དགོད་པ།
བཤད་པ་མཐར་ཕྱིན་པའི་བྱ་བའོ། ། དང་པོ་ལ་གཉིས་ལས། མཆོད་པར་བརྗོད་པ་ནི། འཇིག་རྟེན་དབང་ཕྱུག་སོགས་དང༌། གཉིས་པ་གདམ་བྱའི་ཡུལ་ལ་ཤིས་བརྗོད་མཛད་པ་ནི། དད་པའི་གཞི་བརྟན་སོགས་ཚིགས་སུ་བཅད་པ་གཉིས་སོ། ། གཉིས་པ་ལ་གསུམ་སྟེ། ལམ་ཟབ་རྒྱས་ཀྱི་ངོས་འཛིན་གཏན་ལ་ཕབ་པ་དང༌། དེ་ཇི་ལྟར་ལམ་དུ་བྱེད་པའི་ཚུལ་དང༌། འབྲས་བུ་སངས་རྒྱས་ཀྱི་སའི་རྣམ་པར་བཞག་པའོ། །
དང་པོ་ལ་གཉིས་ཏེ། རྒྱ་ཆེན་སྤྱོད་པའི་ཕྱོགས་ལ་འཇུག་ཚུལ་དང༌། ཟབ་མོ་ལྟ་བའི་ཕྱོགས་ལ་འཇུག་ཚུལ་ལོ། ། དང་པོ་ལ་གསུམ་སྟེ། སྐྱེས་བུ་གསུམ་གྱི་ལམ་ལ་རིམ་གྱིས་འཇུག་པའི་ཚུལ་དང༌། ཞུགས་ནས་བསླབ་པ་གསུམ་ཇི་ལྟར་སྦྱོང་བའི་ཚུལ་དང༌། སྦྱངས་ནས་གཞན་དོན་ཕུན་སུམ་ཚོགས་པར་སྒྲུབ་དགོས་པའོ། ། དང་པོ་ལ་གསུམ་ལས། ཐོག་མར་ལས་རྒྱུ་འབྲས་བསམས་ནས་མངོན་པར་མཐོ་བའི་ལམ་ལ་འཇུག་པ་ནི། སྐྱེ་བའི་སོགས་ཚིགས་སུ་བཅད་པ་གཅིག་གོ །
བར་དུ་འཁོར་བའི་ཉེས་དམིགས་བསམ་ནས་ཉོན་མོངས་པའི་ཚོགས་འཇོམས་པ་ལ་སློབ་ཚུལ་ནི། སྡུག་བསྔལ་མང་ལྡན་སོགས་ཚིགས་སུ་བཅད་པ་གཅིག་གོ ། དུས་གསུམ་པར་སྐྱེས་བུ་ཆེན་པོའི་ལམ་དུ་འཇུག་ཚུལ་ལ་གསུམ་སྟེ། བྱང་ཆུབ་མཆོག་ཏུ་སེམས་བསྐྱེད་པའི་ཕན་ཡོན་ནི། འཆི་བདག་བདུད་འཇོམས་སོགས་རྐང་པ་ཕྱེད་དང་གཉིས་སོ། ། གཉིས་པ་སྨོན་སེམས་བསྐྱེད་པ་ནི། བདེ་བའི་སོགས་རྐང་པ་ཕྱེད་དང་གསུམ་མོ། ། གསུམ་པ་འཇུག་སེམས་བསྐྱེད་པ་ནི། ཐར་པའི་སོགས་ཚིགས་སུ་བཅད་པ་གཅིག་གོ ། གཉིས་པ་ནི།
སྡུག་བསྔལ་སོགས་ཚིགས་སུ་བཅད་པ་གཅིག་གོ ། གསུམ་པ་ལ་གཉིས་ལས། ཐོག་མར་གཞན་དད་པ་སྐྱེད་དུ་གཞུག་པ་ནི། ཆོས་སྤྱོད་སོགས་རྐང་པ་གཉིས་སོ། ། གཉིས་པ་གཞན་ལ་ཕན་འདོགས་པ་ནི། བཤེས་གཉེན་སོགས་ཚིགས་སུ་བཅད་པ་གཅིག་སྟེ། དེ་དག་ནི་ཕྱི་མའི་དུས་འདིར་ཡང་རྣམ་པར་དཔྱོད་པ་ཅན་དག་གི་གློ་བ་ལ་གཤིན་པར་སླ་བའི་ཕྱིར་རྒྱས་པར་མ་སྤྲོས་སོ། ། གཉིས་པ་ལ་གསུམ་སྟེ། ཟབ་མོ་སྟོང་པ་ཉིད་གཏན་ལ་འབེབས་ཚུལ་ལུང་རིགས་ཁོ་ན་ལ་རག་ལས་པར་བསྟན། དེ་ལ་ཡང་གཞན་གྱི་འཆད་ལུགས་མི་འཐད་པར་བཤད།
རང་གི་འཆད་ཚུལ་གཞུང་བཞིན་བཤད་པའོ། ། དང་པོ་ལ་གཉིས་ཏེ། དབུ་མའི་རིགས་ཚོགས་ཀྱི་རིགས་པ་འཆད་ཚུལ་ཁྱད་པར་ཅན་ཞིག་དགོས་པར་བསྟན། དེ་འཆད་པའི་ལུང་ཡང་ཀླུ་སྒྲུབ་ཀྱི་ལུང་ལས་གཞན་ལ་ཡིད་རྟོན་མེད་པའོ། ། དང་པོ་ནི། ཆོས་རྣམས་རང་བཞིན་སྟོང་པའི་ཚུལ་ལ་འཇུག་པའི་སྒོ། ། ཡང་དག་རིགས་ཚོགས་ཀླུ་སྒྲུབ་ཞལ་ནས་གསུངས་པ་དེ། ། རིགས་པའི་མཐར་ཐུག་རྣམ་འགྲེལ་མཛད་པའི་གཞུང་མཛེས་ལས། ། གསལ་བར་རྟོགས་ནས་ལུགས་ངན་གཞན་ཀུན་རྩ་བཞིན་དོར། ། ཞེས་གསུངས་ཏེ།
འདི་ལྟར་འཆད་པའི་ཚིག་དོན་གཉིས་ཀ་གངས་ཅན་པ་ཕྱི་མ་དག་གི་གློ་བ་ལ་ཤིན་ཏུ་མི་འཚམས་པར་གྱུར་པ་ནི། འདི་སྙམ་དུ། དབུ་མ་རིགས་པའི་ཚོགས་ཀྱི་འཆད་ཚུལ་ནི་ཐལ་རང་དུ་གྲགས་པའི་སྲོལ་ལས་ཁྱད་པར་གཞན་དུ་སྟོན་པར་མི་ནུས་ཤིང༌། ཁྱད་པར་དུ་རྣམ་འགྲེལ་མཛད་པའི་གཞུང་ལས་འབྱུང་བའི་ངེས་དོན་མཐར་ཐུག་ནི་སེམས་ཙམ་དུ་གནས་པས་རིགས་ཚོགས་སེམས་ཙམ་དུ་ཐལ་བ་མ་ཡིན་ནམ་སྙམ་པའི་དོགས་པ་འདི་སེལ་བར་བྱ་སྟེ། འདི་ལ་སྤྱིར་བཤད་པ་དང༌། སྐབས་ཀྱི་དགོངས་དོན་བསམ་པའོ། ། དང་པོ་ནི་བདག་ཉིད་ཆེན་པོ་འདིས་ནི་རྣམ་འགྲེལ་མཛད་པའི་གཞུང་ནས་འབྱུང་བའི་ངེས་དོན་གྱི་མཐར་ཐུག་ཚད་མ་རྒྱན་གྱིས་བཀྲལ་བ་ལྟར། གྲུབ་མཐའ་བཞིའི་རྩེ་མོར་གྱུར་པའི་དབུ་མ་དེ་ཉིད་དུ་བཞེད་པ་ཡིན་ཏེ། ཇི་སྐད་དུ། ལྟ་ངན་ཀུན་སེལ་གཉིས་སུ་མེད་པ་ཡི། །
དོན་དམ་རྣམ་དཔྱོད་ལྷུར་ལེན་བསྟན་བཅོས་འདི། ། ཞེས་དང༌། ལོག་པའི་རྒྱུན་ཕྱོགས་རྗེས་སུ་གཞོལ་གྱུར་པས། ། ལྟ་བའི་ཆུ་བོ་ཟློག་པར་དཀའ་མོད་ཀྱི། ། ཡང་དག་རིགས་པས་ལེགས་པར་བརྡའ་སྤྲད་ན། ། འགའ་ཡི་ཡིད་ལ་ཅི་སྟེ་འབབ་མི་འགྱུར། ། ཞེས་པའི་ལུང་ལས་དང༌། རིགས་པས་བརྡ་སྤྲོད་པའི་ཚུལ་ཡང་གཞལ་བྱ་ལ་གཉིས་སུ་ངེས་ཤིང༌། སྤྱི་མཚན་ངོ་བོས་མ་གྲུབ་ཚུལ་རྒྱས་པར་གསུངས་པ་དང༌། རང་མཚན་ཡང་དོན་ཤེས་གཉིས་སུ་ངེས་ཤིང༌།
དེ་གཉིས་ཀ་ཡང་གཅིག་དང་དུ་བྲལ་གྱི་རིགས་པས་རང་བཞིན་མ་གྲུབ་པ་ཉིད་དུ་གཏན་ལ་ཕབ་ཚུལ་བསམས་པ་ཉིད་ཀྱིས་ཤེས་པར་ནུས་ལ། རྣམ་འགྲེལ་མཛད་པས་གཞན་དབང་དང་ཡོངས་གྲུབ་བདེན་པར་བཤད་དོ་ཞེས་ཟེར་མོད། དེ་ལྟར་བཤད་པ་མི་བདེན་པའི་ཚུལ་ནི། གང་གིས་དངོས་པོ་རྣམ་དཔྱད་ན། ། ཞེས་སོགས་སུ་དོན་སྣང་གི་ཤེས་པ་རང་བཞིན་མེད་པ་ཉིད་དུ་བསྒྲུབས་པ་དང༌། གཟུང་དང་འཛིན་པའི་རྣམ་པ་ལས། ། ཞེས་སོགས་རྒྱས་པར་གསུངས་པ་དང༌། ཡོངས་གྲུབ་ཀྱི་ངོས་འཛིན་ཀྱང༌། ལོ་ཙྪ་བ་ཆེན་པོ་འདིས་ནི་གཉིས་སྟོང་མེད་དགག་གི་ཆ་ལ་འཆད་ཅིང༌། དེ་ཡང་ནི་ཇི་སྐད་དུ།
ལྡོག་པ་ངོ་བོ་ཉིད་མེད་ཕྱིར། ། ཞེས་པས་ན་ངོ་བོ་ཉིད་དུ་འཁྲུལ་པའི་དོགས་པ་ག་ལ་ཡོད། གཉིས་སྟོང་ཡེ་ཤེས་ཀྱི་ཆ་ལ་འཆད་པ་རྒྱན་དང་ཞི་མཚོ་ལྟར་བཤད་ནའང་དབུ་མར་མི་འགལ་ཏེ། འཕགས་སེང་གིས་འཆད་པ་བཞིན་ནོ། ། ཕྱ་བསྡུས་ཀྱིས་ཀྱང་རྣམ་འགྲེལ་ངེས་ནས་འབྱུང་བའི་མདོ་སེམས་ཀྱི་ལུགས་དེ་བཀག་ནས་ཀུན་རྫོབ་ཀྱི་རྣམ་གཞག་འཇིག་རྟེན་གྱི་གྲགས་པ་བཞིན་དུ་ཁས་ལེན་པའི་དབུ་མ་ཞིག་ཏུ་བཀྲལ་ཏེ། སློབ་དཔོན་ཟླ་བའི་བཞེད་པ་དང་མཐུན་པ་དེ་ནི་མ་ཡིན་ནོ། ། འདིར་རང་གིས་ཀྱང་རྣམ་པར་བརྟགས་པ་ནི། རྣམ་འགྲེལ་མཛད་པས་ཀླུ་སྒྲུབ་ཞབས་ཀྱིས་བཞེད་པའི་གཅིག་དང་དུ་བྲལ་གྱི་རིགས་པ་དེ་དོན་ཤེས་གཉིས་ཀ་ལ་སྦྱར་ནས་གསུངས་ལ། དེ་ལྟར་སྦྱོར་བ་ན་དེ་ལས་གཞན་པའི་ཆོས་གང་ཅི་ཞིག་ཡོད་ན་ཡང་སྦྱོར་དགོས་པ་ནི། ཇི་སྐད་དུ།
གཅིག་གི་ལྟ་པོ་གང་ཡིན་པ། ། དེ་ནི་ཀུན་གྱི་ལྟ་པོ་ཉིད། ། ཅེས་གསུངས་པ་ལས་གྲུབ་པ་དང༌། རང་དོན་རྗེས་དཔག་ཏུ་དངོས་པོ་མཐའ་དག་སྐད་ཅིག་མ་གཅིག་ཏུ་ཡང་གནས་པའི་གོ་སྐབས་མེད་པར་བཤད་པ་ལས་རང་སྟོང་དུ་ཡང་ངེས་པར་གྲུབ་པ་ཡིན་ནོ། ། གཉིས་པ་ནི། སྤྱིར་དེ་ལྟར་བཤད་ནུས་མོད། འདིར་སྐབས་སུ་བབ་པའི་བཤད་པ་ནི། ཟབ་མོ་སྟོང་པ་ཉིད་ཀྱི་ཆོས་ཤིན་ཏུ་ལྐོག་ཏུ་གྱུར་པ་ནི་གཏན་ལ་ཕེབས་པ་ཚད་མ་ཁོ་ན་ལ་རག་ལས་ཀྱི། གཞན་གྱིས་ནི་མ་ཡིན་ནོ། ། ཚད་མ་དེ་ཡང་ལས་དང་པོ་པ་རྣམས་ཀྱི་ནི་རྗེས་སུ་དཔག་པས་ཡིན་ལ།
དེ་ཡང་ཚུལ་གསུམ་པ་ཅན་གྱི་གཏན་ཚིགས་ལ་བརྟེན་དགོས་ཀྱི། གཞན་དུ་ན་ཡིད་དཔྱོད་དམ་ཐེ་ཚོམ་ལས་མི་འདའ་ལ། རྟགས་དེའི་རྣམ་པར་བཞག་པ་ཡང་ལུགས་དེ་ལས་གཞན་ན་ཇི་ལྟ་བ་བཞིན་ཡོད་པ་མ་ཡིན་ཏེ། རྟགས་ཡང་དག་ཏུ་འགྲོ་བ་ནི་ཚུལ་གསུམ་ངེས་བྱེད་ཀྱི་ཚད་མ་སྔོན་དུ་འགྲོ་བ་ལ་རག་ལས་ཤིང༌། ཆོས་ཐམས་ཅད་རང་སྟོང་དུ་སྨྲ་བས་ནི་གཞན་སེལ་གྱི་རྣམ་གཞག་མ་ཤེས་ན་རྟགས་ཆོས་དོན་གསུམ་ངེས་བྱེད་ཀྱི་ཚད་མ་རྙེད་དཀའ་བས་སོ། ། ཞེས་དགོངས་པ་དང༌། ཡང་དགོངས་པ་གཅིག་ལ་སྤྱིར་ལུང་ཚད་མར་འགྲོ་བ་ལ། ལུང་དོན་དཔྱད་པ་གསུམ་གྱིས་རྣམ་པར་མ་དག་ན་ལོག་ཕྱོགས་ཀྱི་དོན་ལ་གེགས་བྱེད་ཙམ་ལས་མི་འབྱུང་བས་ལུང་ལ་བརྟེན་པའི་ཚད་མ་བསྐྱེད་མི་ནུས་པ་དེའི་ཕྱིར། ཇི་སྐད་དུ། མཐོང་དང་མ་མཐོང་བ་དག་ལ། །
རིགས་པས་གྲུབ་དང་རང་ཚིག་གིས། ། གནོད་མེད་བསྟན་བཅོས་གང་ཡིན་དེ། ། བཟུང་བར་བྱ་ཕྱིར་སྤྱོད་འཇུག་འགྱུར། ། ཞེས་པ་ལྟར། དབུ་མ་རིགས་ཚོགས་ཀྱི་གཞུང་དོན་ངེས་པར་བྱ་བ་རྣམས་ཀྱི་ཐོག་མར་ལུང་དེ་དཔྱད་པ་གསུམ་གྱིས་དག་པར་བྱ་དགོས་སོ། ། ཞེས་དགོངས་པ་གཅིག་དང༌། ཡང་དགོངས་པ་གཅིག་ནི། ཤིན་ལྐོག་གཏན་ལ་འབེབས་བྱེད་ཀྱི་རྗེས་དཔག་དེ་ཡང་སྒྲོ་འདོགས་གསར་དུ་བཅད་པ་དང་མཐུན་པའི་འཇུག་ཡུལ་གང་ལ་དམིགས་རྩེ་གཏད་པ་དེ་ལ་བརྒྱུད་ནས་འབྲེལ་པའི་རྒྱུ་མཚན་གྱིས་མི་བསླུ་བ་ཞིག་དགོས་ཀྱི། གཞན་ལ་སྒྲོ་འདོགས་བཅད་པ་ཙམ་གྱིས་མི་ཆོག་པའི་དོན་ནོ། ། དེ་ལྟར་དབུ་མ་རིགས་ཚོགས་ཀྱི་རིགས་པས་མཐའ་གཉིས་སེལ་བའི་རིགས་ལམ་སྦྱོར་ཚུལ་རྣམ་འགྲེལ་མཛད་པའི་ལུགས་ལྟར་བཟང་ངོ་ཞེས་བཤད་ནས།
དེ་ལས་གཞན་པའི་ལུགས་འདོར་དགོས་ཞེས་པའི་དགོངས་པ་ནི། སྤྱིར་ལོ་ཆེན་གྱི་དུས་ཡན་ལ་ཐལ་འགྱུར་བའི་གཞུང་འགྲེལ་བོད་དུ་མ་འགྱུར་ཡང་ལུགས་དེ་ལེགས་པར་མཁྱེན། རང་རྒྱུད་པའི་གཞུང་འགྲེལ་མང་པོ་ལ་རྣམ་པར་བཤད་པ་རྒྱས་བསྡུས་ཀྱང་མཛད། དེའི་ཚེ་ལུགས་དེ་གཉིས་ཀའི་ངེས་དོན་གྱི་ངོས་འཛིན་ཚུལ་གཙང་མ་དེ་ལ་སུན་འབྱིན་མི་མཛད་ཀྱང༌། དེ་གཏན་ལ་འབེབས་པའི་རིགས་པ་དང༌། དེ་ལ་བརྟེན་པའི་ཚད་མ་ཇི་ལྟ་བུ་ཞེས་འཆད་པའི་ཚུལ་ནི། ཐལ་འགྱུར་བས་དགག་བྱ་མཐར་འཛིན་གྱི་ལོག་རྟོག་སེལ་བར་ནུས་ན་རིགས་པ་དེས་ཆོག་པ་ཡིན་གྱི། སྒྲུབ་ཕྱོགས་ངེས་པའི་ཚད་མ་སྐྱེ་མི་དགོས། དེ་སེལ་བྱེད་ཀྱང་འགལ་བ་བརྗོད་པའི་ཐལ་འགྱུར་དང༌། གཞན་ལ་གྲགས་པའི་རྗེས་སུ་དཔག་པས་ཆོག་གི
གཞི་རྟགས་ཚད་མས་ངེས་པ་དང༌། བཟློག་དོན་ལ་རང་རྒྱུད་ཀྱི་གཏན་ཚིགས་འཕེན་དགོས་པ་ནི་མ་ཡིན་ནོ། ། ཞེས་འཆད་པ་དེ་ནི་ལུགས་བཟང་པོ་མ་ཡིན་ཏེ། སྤྱིར་ཚད་མ་ལ་མ་བརྟེན་པར་གཞལ་བྱ་གཏན་ལ་མི་ཕེབས། དེ་ལས་ཀྱང་གཞལ་བྱ་ལྐོག་གྱུར་ནི་གཏན་ལ་ཕེབས་པ་རྗེས་དཔག་ཁོ་ན་ལ་རག་ལས། དེ་ཡང་གཏན་ཚིགས་ཡང་དག་ལ་མ་བརྟེན་པར་མི་འབྱུང་བའི་ཕྱིར་དང༌། ལོག་རྟོག་བསལ་བ་ཙམ་ནི་ཡིད་དཔྱོད་དང་དོན་འགྱུར་གྱི་ཐེ་ཚོམ་ལ་ཡང་ཡོད་པའི་ཕྱིར་དང༌། སངས་རྒྱས་ཀྱི་གསུང་ལས་གཏན་ཚིགས་ཡང་དག་མང་དུ་གསུངས་པ་རྣམས་ཀྱང་ལྐོག་གྱུར་གཏན་ལ་འབེབས་བྱེད་དུ་དགོངས་པའི་ཕྱིར། རང་རྒྱུད་པས་བསྒྲུབ་བྱ་སྒྲུབ་པའི་གཏན་ཚིགས་བཞེད་ཀྱང༌། བརྗོད་བྱ་གཏན་ཚིགས་ཀྱི་ངོས་འཛིན་དང༌།
རྗོད་བྱེད་སྒྲུབ་ངག་གི་སྦྱོར་ལུགས་དང༌། བསྒྲུབ་བྱ་ངེས་པའི་བློ་རིགས་ཤེས་སུ་འདོད་ན་ལྟ་བའི་དུག་གསོར་མི་རུང་བ་ཉིད་དུ་འདོད་པ་དང༌། སེལ་བའི་རྣམ་གཞག་མི་འཆད་པས་རང་སྟོང་ཁས་ལེན་པ་དང༌། ཆོས་ཅན་ཚད་གྲུབ་མི་འགལ་བའི་ཚུལ་མ་ཤེས་པས་ན་ལུགས་དེ་ཡང་བཟང་པོ་མ་ཡིན་ནོ། ། ཞེས་དགོངས་པའོ། ། གཉིས་པ་ནི། པཎྜི་ཏ་ཞེས་པ་རབ་གྲགས་འདིར་འོངས་ཕལ་ཆེར་ཡང༌། ། གཞུང་ལུགས་མི་མཁས་རང་གི་ངན་རྟོག་གིས་ཁྲིད་ཅིང༌། ། མཐའ་གཉིས་ལ་འཆེལ་ཡང་དག་ལམ་ལ་སུན་འབྱིན་པས། ། དེ་དག་ཚིག་གིས་ཀླུ་སྒྲུབ་ཀྱིས་བཤད་ལམ་མི་དོར། །
ཞེས་པ་འདིའི་དོན་བསམ་པ་ལ། སྤྱིར་བཏང་བ་དང༌། སྐབས་ཀྱི་དོན་གང་ཡིན་པའོ། ། དང་པོ་ནི། བོད་འདིར་སྔོན་གྱི་བརྡའ་སྙིང་པ་ལ་ཐོས་བསམ་པས་སྟོང་ཉིད་རྗེས་དཔག་གི་ལམ་དུ་བྱེད་པ་དང༌། རྣལ་འབྱོར་པས་སྟོང་ཉིད་མངོན་སུམ་གྱི་ལམ་དུ་བྱེད་པ་ཞེས་བྱ་བའི་ཐ་སྙད་དང༌། ཡང་པཎྜི་ཏའི་དཔྱད་སྒོམ་དང༌། ཀུ་ས་ལའི་འཇོག་སྒོམ་ཞེས་བྱ་བའི་བརྡ་ཆད་དང༌། བྱམས་ཆོས་པ་ཉིད་ལའང༌། ཐོས་བསམ་པའི་ལུགས་ལྟར་བཤད་པ་དང༌།
སྒོམ་ལུགས་ལྟར་འཆད་པ་ཞེས་བྱ་བའི་ཐ་སྙད་དང༌། ཡང་ཞི་བྱེད་པ་དང་ཕྱག་རྒྱ་བ་དག ལུང་རིགས་ལ་མ་ལྟོས་པར་མན་ངག་རྐྱང་པས་གནས་ལུགས་ཀྱི་དོན་རྟོགས་པར་བཞེད་པ་དག་སྟེ། གནས་ལུགས་ཀྱི་དོན་རྟོགས་པ་ལུང་རིགས་ལ་མི་ལྟོས་པར་བཞེད་པ་དག་བྱུང་སྟེ། དེ་དག་ལ་དགོངས་ནས་ཀླུ་སྒྲུབ་ཀྱི་གཞུང་ལུགས་དོར་བར་མི་བྱ་ཞེས་གསུངས་པ་ཡིན་ནམ་བརྟག་པར་བྱ་སྟེ། དེའི་ཚེ་གངས་ཅན་པ་ཕྱི་མ་དག་གི་བསམ་པ་ལ་ནི་ཤིན་ཏུ་འབབ་པར་འགྱུར་ཏེ། ཀླུ་སྒྲུབ་ཞབས་ཀྱི་རིགས་པས་ལྟ་བའི་ཕུ་ཐག་མ་བཅད་ན་ལུགས་གཞན་དེ་བླུན་བསྒོམ་དུ་སོང་ཞེས་འཆད་པར་སྣང་བས་སོ། ། དེ་ལྟ་མོད་ཀྱི་རྡོ་རྗེ་ཐེག་པ་པ་དག་ལ་ཡང་ཀླུ་སྒྲུབ་ཞབས་ཀྱི་ལུང་རིགས་ལ་མ་ལྟོས་པའི་ལྟ་བ་རྟོགས་ལུགས་ཆེས་ཁྱད་པར་དུ་འཕགས་པ་དག་གསུངས་པས་ན། མཐའ་གཅིག་ཏུ་བརྟག་པར་དཀའོ། ། གཉིས་པ་ནི།
འདིར་ཕར་ཕྱིན་ཐེག་པ་པ་ཁོ་ནའི་དབང་དུ་བྱས་ནས་དེ་སྐད་གསུངས་པར་ངེས་ལ་དེའི་ཚེ་མཐའ་གཉིས་ལ་འཆེལ་ཞེས་སོགས་ཀྱི་ཉེས་པས་རེག་པའི་པཎྜི་ཏ་དང༌། དེས་བྱས་པའི་བསྟན་བཅོས་ནི་འདི་ཡིན་ཞེས་ངོས་བཟུང་བར་དཀའ་ལ། ཇི་སྐད་དུ། མངོན་སུམ་རྗེས་དཔག་དགོས་པ་མེད། ། ཕ་རོལ་རྒོལ་བ་བཟློག་པའི་ཕྱིར། ། ཞེས་བཤད་པ་དེས་ཀྱང་ཡིད་ཆེས་པའི་གཏན་ཚིགས་ལ་བརྟེན་པའི་རྗེས་དཔག་འགོག་ན་ནི་དེ་ལ་ཡང་ཟུར་གྱིས་འཕོག་པར་སོང་ཞིང༌། དབུ་མ་རིགས་ཚོགས་དང་མི་བསྟུན་པའི་ངེས་དོན་འཆད་ཚུལ་ཅན་གྱི་རྒྱ་གར་བའི་གཞུང་ཕྲན་དུ་མ་པཎྜི་ཏའི་མིང་ཅན་ཁ་ཅིག་གིས་བོད་དུ་ཁྱེར་ཏེ་འོངས་པ། འགྱུར་བྱེད་དག་གིས་བསྒྱུར་བ་ལ་གསུང་བ་ཡིན་ནམ་སྟེ། དཔེར་མཚོན་ན་དེ་ཁོ་ན་ཉིད་བཅུ་ཡིས་འགྲེལ་པ་ལྷན་ཅིག་སྐྱེས་པའི་རྡོ་རྗེས་མཛད་པ་ལོ་ཆེན་དུས་སུ་འགྱུར་ཡོད་པ་དེའི་ནང་ན། དེ་བཞིན་ཉིད་ནི་ཤེས་འདོད་ན། །
རྣམ་བཅས་མ་ཡིན་རྣམ་མེད་མིན། ། ཞེས་ཀླུ་སྒྲུབ་ཀྱི་རྣམ་མེད་ཀྱིས་ཀྱང་དེ་བཞིན་ཉིད་ཀྱི་གོ་མི་ཆོད་པ་དང༌། བླ་མའི་ངག་གིས་མ་བརྒྱན་པའི། ། དབུ་མ་འབྲི་བ་ཙམ་ཉིད་དེ། ། ཞེས་རིགས་ཚོགས་ཀྱི་དབུ་མ་དེ་དབུ་མ་ཆེན་པོར་མ་བཤད་པ་དང༌། འཇམ་དཔལ་གྱི་ལྟ་བ་མདོར་བསྟན་གྱི་གཞུང་དུས་དེར་འགྱུར་མ་ཟིན་ཀྱང༌། རྒྱ་དཔེ་ཡོད་པའི་ནང་ན། ཕུང་པོ་རྣམ་བཅད་སྟོང་པ་ཉིད། ། ཆུ་ཤིང་བཞིན་དུ་སྙིང་པོ་མེད། ། ཞེས་བཤད་པ་དེ་རྣམས་ལ་དགོངས་པ་ཡིན་ནམ་ཞེས་བསམ་པར་བྱ་སྟེ།
ཉིད་ཀྱི་སློབ་མ་ལ་གདམས་པ་ན། ཁྱེད་ཀྱང་སྡེ་སྣོད་ཆོས་ལ་སྦྱོངས་ཤིག་རིགས་པ་ཡིས། ། ཆོས་ཉིད་མཐོང་བ་ཚད་མའི་ངེས་པ་སྐྱེ་བར་འགྱུར། ། ཞེས་གསུངས་སོ། ། གཉིས་པ་ལ་གཉིས་ཏེ། དགག་པ་མདོར་བསྟན་པ་དང༌། དེ་ཉིད་ཅུང་ཟད་ཕྱེ་སྟེ་བཤད་པའོ། ། དང་པོ་ནི། དོན་རྣམས་རིགས་པའི་སྟོབས་ཀྱིས་རྣམ་འགར་གནས་འདོད་དང༌། ། འདུས་བྱས་ལམ་འདས་དེ་ཉིད་ཚད་མས་ངེས་འཛིན་པ། །
གཉིས་ཀ་དངོས་འཛིན་མི་བཟད་གདོན་ཆེན་ཁར་སོང་ནས། ། ལྟ་བའི་མཆེ་བ་རྣོན་པོས་དམ་དུ་བཟུང་བ་ཡིན། ། ཞེས་བྱ་བ་འདི་ནི་དབུ་མ་ཐལ་རང་སོ་སོའི་རྗེས་སུ་འབྲང་ཞིང་དེ་དག་གི་ལུགས་དཔྱིས་མ་ཕྱིན་པ་དག་ལ་གསུངས་པ་ཡིན་ཏེ། སྔོན་གྱི་དུས་སུ་སྒྱུ་མ་རིགས་གྲུབ་པ་དང༌། མེད་དགག་ཚད་འཇལ་བའམ། སྟོང་པ་ལ་མཚན་མར་ལྟ་བའི་དབུ་མ་པ་ཞེས་གྲགས་པ་དེ་དག་གིས་དེ་དང་དེར་ཞེན་པའི་བློ་གནས་ཚུལ་ལ་ཞུགས་པར་ཁས་ལེན་པ་ནི་གསོར་མི་རུང་བའི་དུག་གིས་ཟིན་པར་སོང་བའི་ཕྱིར། དེ་ཡང་འདི་ལྟར། ཇི་ལྟ་བ་དང་ཇི་སྙེད་པའི་དོན་རྣམས་ལ་རིགས་ཚོགས་ནས་འབྱུང་བའི་རིགས་པའི་སྟོབས་ཀྱིས་རྣམ་པར་དཔྱད་པ་ན་རང་རྒྱུད་པར་ཁས་ལེན་པ་དག་ནི། བསྒྲུབ་བྱ་སྣང་བ་སྒྱུ་མ་ལྟ་བུ་མ་ཡིན་པར་དགག་པ་དེའམ། ཡང་ན་སྣང་བ་བདེན་མེད་ཅེས་བྱ་བ་མེད་པར་དགག་པའི་མིང་ཅན་དེ་རྟགས་དེ་དང་དེ་ལ་བརྟེན་པའི་རྗེས་དཔག་གི་རྟོགས་པས་ན་ངེས་དོན་མཐར་ཐུག་ཏུ་གནས་པ་ཡིན་ནོ། །
ཞེས་ཟེར་བ་དང༌། ཐལ་བ་པར་ཁས་ལེན་པ་ལ་ལ་དག་གིས་ནི་འདུས་བྱས་མཐའ་དག་གི་ལམ་ལས་འདས་པ་སྤྲོས་པ་ཐམས་ཅད་དང་བྲལ་བའི་དེ་ཁོ་ན་ཉིད་ཀྱི་མིང་ཅན་མེད་པར་དགག་པ་དེ་ཉིད་ཚད་མས་ངེས་པར་འཛིན་ཞིང་རྟོགས་དགོས་ཏེ། གཞན་དུ་ན་མོ་གཤམ་གྱི་བུ་དང་མཚུངས་པར་ཐལ་བའི་ཕྱིར། ཞེས་ཟེར་བ་འདི་ཡང་གངས་ཅན་པ་ཕྱི་མ་དག་གི་གློ་བ་ལ་ཤིན་ཏུ་འབབ་པ་ཡིན་ཏེ། དིང་སང་དབུ་མའི་ཆོས་སྐད་མཐར་ཐུག་པ་ནི་འདི་ལས་གཞན་དུ་མ་དམིགས་པའི་ཕྱིར་རོ། ། གཞུང་འདིའི་ལུགས་ཀྱིས་དེ་མི་འཐད་པ་ལ་གཉིས་ཏེ། ལུགས་སྔ་མ་རང་རྒྱུད་པའི་གཞུང་དང་འགལ་བ་དང༌། ལུགས་ཕྱི་མ་ཐལ་འགྱུར་བའི་གཞུང་དང་མ་མཐུན་པའོ། ། དང་པོ་ནི་དགག་བྱ་བདེན་གྲུབ་རྣམ་པར་བསལ་ཙམ་ལ་བསྒྲུབ་བྱ་བདེན་མེད་ཀྱི་ཐ་སྙད་དང༌། རྗེས་སུ་དཔག་པས་རང་དབང་མེད་པར་ཞེན་པ་བྱུང་མ་བྱུང་ལ་རག་མོད།
དེ་འདྲ་དེ་དབུ་མ་རང་རྒྱུད་པའི་གཞུང་གི་གྲུབ་མཐའ་མ་ཡིན་ཏེ། དགག་བྱ་བདེན་གྲུབ་ཡོད་པ་མ་ཡིན་པས་ན་དེ་བཀག་པའི་བདེན་མེད་དང༌། སྒྱུ་མ་ལྟ་བུ་ཡང་གནས་ལུགས་དང་དོན་དམ་པའི་བདེན་པ་ཉིད་དུ་ཡོད་པ་མ་ཡིན་པའི་ཕྱིར། གལ་ཏེ་གང་དུ་ཡོད་ན་ཀུན་རྫོབ་ཀྱི་བདེན་པར་རོ་ཞེས་འཆད་དགོས་པ་ཡིན་ཏེ། རྒྱན་དང་བདེན་གཉིས་ལས། བརྟགས་པའི་རང་གི་ངོ་བོ་ཡི། ། བཀག་པ་བཏགས་མིན་ཇི་ལྟར་འགྱུར། ། ཞེས་དང༌། དགག་བྱ་ཡོད་པ་མ་ཡིན་པས། ། ཡང་དག་ཏུ་ན་བཀག་མེད་གསལ། །
དེ་བས་འདི་ནི་ཀུན་རྫོབ་སྟེ། ། ཞེས་གསུངས་པས་སོ། ། གཉིས་པ་ནི། དེ་ལྟར་འདོད་པ་དེ་ཡང་ཐལ་འགྱུར་བ་ལྟ་ཅི་སྨོས། ངོ་བོ་ཉིད་མེད་པར་སྨྲ་བ་སུའི་ཡང་ལུགས་མ་ཡིན་ཏེ། རྩ་ཤེར་ཐ་སྙད་དུ་དོན་དམ་བདེན་པའི་ངོས་འཛིན་ཙམ་དུ་བཤད་པའི་ཟབ་མོ་ཁྱད་པར་ལྔ་ལྡན་ལྟ་བུ་དེ་ནི་ཚད་མ་གཉིས་པོ་གང་གིས་ཀྱང་མི་འཛིན་པའི་ཕྱིར། དེ་འཆད་པ་ལ་གཉིས་ལས། རིགས་པ་ནི་རང་མཚན་དུ་མེད་པས་མངོན་སུམ་གྱིས་མི་འཛིན་པ་དང༌། རྗེས་དཔག་གིས་བཟུང་ན་སྤྲོས་པར་སོང་བ་དང༌། དོན་དམ་པའི་བདེན་པར་འགལ་ལོ། །
ཅི་སྟེ་རང་མཚན་དུ་མེད་ན་སྤྱི་མཚན་ལས་འོས་མེད་པས་རྗེས་དཔག་གིས་མི་འཇལ་བ་འགལ་ལོ། ། ཞེ་ན། གཞལ་བྱར་ཁས་ལེན་ན་དེ་ལྟ་མོད་ཀྱི། ལོ་ཆེན་གྱིས་དེ་གཞལ་བྱར་མི་བཞེད་དེ། བློའི་ཡུལ་དུ་མི་བཞེད་པས་སོ། ། ལུང་ནི་ཇོ་བོ་རྗེས། མངོན་སུམ་རྗེས་སུ་དཔག་པ་ཡི། ། ཚད་མ་གཉིས་པོས་རྟོགས་སོ་ཞེས། ། ཚུ་རོལ་མཐོང་བའི་རྨོངས་པ་སྨྲ། ། ཞེས་སོགས་དང༌།
རྟོག་བཅས་རྟོག་པ་མེད་པ་ཡི། ། ཤེས་པ་གཉིས་པོས་མི་རྟོགས་ཞེས། ། སློབ་དཔོན་མཁས་པ་བྷ་བྱ་གསུང༌། ། ཞེས་བཤད་ནས། འོ་ན་གང་གིས་རྟོགས་ཤེ་ན། ཀླུ་སྒྲུབ་སློབ་མ་ཟླ་གྲགས་ཡིན། ། དེ་ལས་བརྒྱུད་པའི་མན་ངག་གིས། ། ཆོས་ཉིད་བདེན་པ་རྟོགས་པར་འགྱུར། ། ཞེས་དང༌། རྟོགས་པའི་གོ་དོན་ཀྱང༌།
དེ་ཉིད་ལས། མ་མཐོང་བ་ཉིད་དེ་མཐོང་བར། ། ཤིན་ཏུ་ཟབ་པའི་མདོ་ལས་གསུངས། ། ཞེས་བཤད་པ་དང༌། དེ་སྐབས་ཀྱི་མན་ངག་ཇོ་བོས་མཛད་པ་དེ་ཉིད་ཀྱི་རྣམ་བཤད་ལོ་ཆེན་གྱིས་མཛད་པར་ཡང༌། དེ་སྐབས་ཀྱི་རིགས་པ་ནི་རྣམ་འགྲེལ་མཛད་པ་དང་མཐུན་པར་འཆད་དོ། ། གལ་ཏེ་འོ་ན་ཟབ་མོ་སྤྲོས་བྲལ་གྱི་གཞན་སེལ་རྗེས་དཔག་གིས་གསལ་བར་ཁས་ལེན་དགོས་པ་མ་ཡིན་ནམ་ཞེ་ན། དེ་ནི་ཤིན་ཏུ་ཡང་དགོས་ལ། དེ་ལྟར་གཞལ་བ་དེས་རྣལ་འབྱོར་འོག་མའི་དོན་དམ་གྱི་འཛིན་སྟངས་ལ་གནོད་པ་ཉིད། ཇི་སྐད་དུ།
རྣལ་འབྱོར་པ་ཡང་བློ་ཁྱད་ཀྱིས། ། གོང་མ་གོང་མ་རྣམས་ཀྱིས་གནོད། ། ཅེས་པའི་གཞུང་དོན་དུ་ལོ་ཆེན་གྱི་བཤད་དོ། ། དེ་ལྟ་ན་ཡང་གཞན་སེལ་དེ་ཀུན་རྫོབ་བདེན་པར་འཆད་པས་ཉེས་པ་མེད་དོ། ། གཉིས་པ་ལ་གཉིས་ཏེ། རྒྱས་པར་བཤད་པ་དང༌། བསྡུས་ཏེ་བསྟན་པའོ། ། དང་པོ་ནི་ངོ་བོ་ཉིད་མེད་པའི་སྐབས་འདིར། ཤེས་བྱ་ཐམས་ཅད་རང་སྟོང་དུ་འཆད་དགོས་པ་དེའི་ཚེ་ན་རྟགས་ཀྱི་རྣམ་གཞག་དང་ཚུལ་གསུམ་ངེས་བྱེད་ཀྱི་ཚད་མ་སོགས་ཇི་ལྟར་ཁས་ལེན་སྙམ་པ་ལ། དབུ་མ་རྣམ་མེད་པར་གྲགས་པའམ།
ཐལ་བ་པའི་ཕྱོགས་འཛིན་གྱིས་ནི་འདུ་བྱེད་ཀྱི་ཚོགས་འདི་ཐམས་ཅད་ཚད་མས་གྲུབ་པ་མེད་དོ་ཞེས་ཐག་བཅད་ནས་གནས་ཚུལ་སེམས་བྱེད་ཀྱི་ཡིད་ལ་མི་གནས་པ་སྟེ་མི་སྣང་བར་བྱས་ནས་སྣང་དོན་ཉིད་རང་སྤྱི་ཙམ་ནས་འགོག་དགོས་པ་ཡིན་ཏེ། དེ་མ་བཀག་ན་སྣང་བའི་མཚན་མ་ཟིལ་གྱིས་མི་ནོན་པས་སྣང་མེད་དུ་གནས་པ་ལ་གེགས་བྱེད་པའི་ཕྱིར། ཞེས་ཟེར་བ་དང༌། སྣང་བཅས་པའམ། རང་རྒྱུད་པའི་རྗེས་འབྲང་དག་ནི་སྣང་ཙམ་བཀག་ན་ཆོས་ཅན་མེད་པས་རྟགས་ཀྱི་རྣམ་གཞག་ཉམས་པར་ཐལ་བས་དེ་མི་འགོག་ལ། དགག་བྱ་བདེན་པ་བཀག་ནས་བདེན་མེད་བསྒྲུབ་པའི་ཆོས་སུ་བྱེད་པ་དེའི་ཚེ་ཡང་རྟགས་ཆོས་ཀྱི་ལོག་ཕྱོགས་བདེན་པ་དང༌། དེའི་གཅིག་དང་དུ་མ་སོགས་ནི་གནས་ཚུལ་སེམས་བྱེད་ཀྱི་ཡིད་ལ་མི་གནས་པར་བྱེད་དགོས་ཏེ། གཞན་དུ་ན་བདེན་པའི་མཚན་མ་ཟིལ་གྱིས་མི་ནོན་པས་བདེན་མེད་དུ་འཇལ་བའི་བློ་ལ་གེགས་བྱེད་པའི་ཕྱིར་ཞེས་ཟེར་རོ། ། དེ་སྐད་དུ་སྨྲ་བའི་མི་དེ་གཉིས་ཀྱང་རིགས་ཤེས་ཚད་མ་བསྐྱེད་པར་བྱེད་པའི་རིགས་པའི་ལམ་ཆེན་པོ་དེ་ལས་ཉམས་ནས་ལོག་པར་ལྟ་བའི་འབྲོག་མྱ་ངན་གྱི་ཐང་ཆེན་པོར་ལྷུང་བ་ཡིན་ནོ། ། དེའི་ཤེས་བྱེད་ལ་གཉིས་ལས།
སྤྱིར་མི་འཐད་པ་ནི། སྔ་རྒོལ་དབུ་མ་པས་ཆོས་ཐམས་ཅད་རང་སྟོང་དུ་གཏན་ལ་ཕབ་ཟིན་ཀྱང༌། ཕྱི་རྒོལ་གྱི་ལོག་རྟོག་སེལ་བའི་ཚེ་རྟགས་ཀྱི་ཚུལ་གསུམ་རྒོལ་བ་གཉིས་ཀྱི་བློ་ཡུལ་དུ་སྣང་བར་བྱེད་དགོས་ཏེ། གཞན་དུ་ན་ཅིར་ཡང་ཡིད་ལ་མ་བྱས་པས་ཀུན་ཏུ་རྨོངས་པར་འགྱུར་བའི་ཕྱིར་དང༌། རྟགས་དང་རྟགས་ཅན་གྱི་རྣམ་གཞག་ཇི་སྙེད་པ་ཉམས་པར་འགྱུར་བའི་ཕྱིར་རོ། ། གཉིས་པ་ལ་ལུགས་དང་པོ་མི་འཐད་པ་དང༌། ཕྱི་མ་མི་འཐད་པའོ། ། དང་པོ་ནི་གནས་ཚུལ་སེམས་པ་ལ་ཞུགས་པའི་ཚེ་ཆོས་གང་ཡང་མེད་པས་རྟགས་རྗེས་དཔག་ཚད་མའི་རྣམ་གཞག་ཁས་མི་ལེན་པ་འདི་ཡང་རྣམ་འགྲེལ་མཛད་པའི་ལུགས་བཟང་པོ་དེ་ཉིད་ཁོང་དུ་མ་ཆུད་པས་ནོངས་པ་ཡིན་ཏེ། ལུགས་དེར་འཆད་པ་ན་སྣང་ངོའི་རྟགས་ཆོས་དོན་གསུམ་མ་དམིགས་ཀྱང༌། སེལ་ངོའི་ཆོས་གསུམ་པོ་སོགས་དགག་བསྒྲུབ་ཀྱི་རྟེན་དུ་གཙོ་ཆེ་བ་ཡིན་ཏེ།
ཇི་སྐད་དུ། ཕྱི་རོལ་རྟེན་མིན་སྒྲ་དོན་ལ། ། བརྟེན་ནས་འདིར་ནི། ཞེས་སོགས་དང༌། སྒྲ་དོན་འདི་དང་གཞི་མཐུན་ཉིད། ། ཅེས་པ་ནས། དམ་པའི་དོན་ལ་འཇུག་པའི་ཕྱིར། ། མཁས་པ་རྣམས་ཀྱིས་བྱས་པ་ཡིན། ། ཞེས་གསུངས་ཏེ། དཔེར་མཚོན་ན།
ཕྱོགས་ཀྱི་གླང་པོས་གྲངས་ཅན་གྱི་ངོར། གཙོ་བོ་ཡོད་པ་མ་ཡིན་པར་སྒྲུབ་པའི་གཏན་ཚིགས་བཀོད་པ་ན། གནས་ཚོད་ཀྱི་ཆོས་གསུམ་མེད་ཀྱང༌། སེལ་ངོའི་ཆོས་གསུམ་ཁས་བླངས་ནས་ཚུལ་གསུམ་ཚང་ཚུལ་དང་བསྒྲུབ་བྱ་འགྲུབ་ཚུལ་རྒྱས་པར་ཁས་བླངས་པ་བཞིན་ནོ། ། གཉིས་པ་ནི་མིག་ལ་སོགས་པའི་ཆོས་ཅན་སྤྱིར་ཚད་གྲུབ་ཏུ་ཁས་བླངས་ནས་བདེན་པ་འགོག་ཟེར་ན་ནི་ངོ་བོ་ཉིད་མེད་པ་པའི་ཕྱོགས་ལས་ཉམས་ཏེ། མིག་མིག་གིས་སྟོང་པ་སོགས་རང་སྟོང་གི་ཚུལ་དེ་བཤིག་པའི་ཕྱིར། ཀུན་རྫོབ་ཏུ་ཡོད་པ་དང་བདེན་པར་མེད་པའི་དོན་ནོ་ཞེ་ན། དེ་ནི་སྣང་མེད་པས་ཀྱང་ཁས་བླངས་ཏེ། དེས་ཀྱང་གནས་ཚུལ་སེམས་པའི་ངོར་མེད་ཀྱང་འཁྲུལ་ངོར་ཡོད་པ་ཉིད་དུ་ཁས་བླངས་པའི་ཕྱིར། དགག་བྱ་འགོག་པའི་གཏན་ཚིགས་འགོད་པ་ན་ཆོས་ལོག་དང་རྟགས་ལོག་གི་སྣང་བ་སེལ་དུ་མི་རུང་སྟེ།
གཞན་དུ་ན་བཟློག་འབྲེལ་མི་འགྲུབ་པའི་ཕྱིར། བདེན་པའི་མཚན་མ་ཡིད་ལ་བྱེད་པས་བདེན་མེད་ཀྱི་མཚན་མ་འཇལ་བའི་རྗེས་དཔག་ལ་གནོད་པ་མ་ཡིན་ཏེ། གནས་ཚུལ་ལ་མ་ཞུགས་པའི་བློས་ཅིག་ཤོས་ལ་མི་གནོད་པའི་ཕྱིར། གཉིས་པ་ནི། སྒྱུ་མ་གཉིས་མེད་ཆོས་ཀུན་མི་གནས་དབུ་མ་པའི། ། ལུགས་གཉིས་རྣམ་འབྱེད་འདི་ཡང་རྨོངས་པ་མཚར་སྐྱེད་ཡིན། ། ཞེས་པ་ནི་སྔ་མ་དག་ཛྙཱ་ན་ཤྲཱིའི་དགོངས་པ་ལ་ཟུར་ཟ་བ་ཡིན་ཏེ། དེས་སྒྱུ་མ་རྣམ་དག་ཏུ་སྨྲ་བ་དང༌། རང་བཞིན་རྣམ་དག་ཏུ་སྨྲ་བའི་དབུ་མ་པ་གཉིས་སུ་ཕྱེ་བ་ཡིན་ཞེས་ཟེར་མོད། འདི་ནི་གོང་དུ་བཤད་ཟིན་པ་ལྟར།
གཅིག་དུ་བྲལ་སོགས་དབུ་མ་པའི་གཏན་ཚིགས་དག་གི་བསྒྲུབ་བྱའི་ངོས་འཛིན་སྣང་བ་སྒྱུ་མ་ལྟ་བུ་ཞེས་བྱ་བ་མ་ཡིན་པར་དགག་པ་ཞིག་ལ་བཟུང་ནས་དེ་ཉིད་དོན་དམ་པའི་བདེན་པ་ཡིན་ངོ་ཤེས་པ་ཞིག་གི་ངོས་འཛིན་དང༌། སྐབས་དེའི་རྗེས་དཔག་ཚད་མར་སོང་བའི་གཞལ་བྱ་ཉིད་དུ་ཁས་ལེན་དགོས་པ་དེ་དབུ་མ་རྒྱན་སྣང་བདེན་གསུམ་གྱི་བཞེད་པར་འཆད་པ་དག་དང༌། ཡང་ཆོས་ཅན་མཐའ་དག་གི་སྟེང་དུ་བདེན་པ་དང་རང་བཞིན་སོགས་བཀག་པ་ཙམ་གྱི་མེད་པར་དགག་པ་ཉིད་དེ་དང་དེར་འཆད་པ་རབ་ཏུ་མི་གནས་པའི་དབུ་མ་པ་དག་གི་བཞེད་པ་ཡིན་ནོ། ། ཞེས་ཟེར་བ་དག་ཡོད་པ་དེ་ནི་རྨོངས་པ་མཚར་སྐྱེད་ཡིན་ཏེ། རང་རྒྱུད་པའི་སློབ་དཔོན་དེ་དག་གིས་ཀྱང་དེ་ལྟར་མི་འདོད་ཅིང༌། ཇི་སྐད་དུ། དེ་ཚེ་རྣམ་པར་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་གསུང་མཁན་གྱི་རྒྱལ་སྲས་ཞི་བ་ལྷ་ལྟ་བུ་རབ་ཏུ་མི་གནས་པའི་དབུ་མ་པ་དག་གིས་ཀྱང༌། དེ་ལྟར་དུ་མི་བཞེད་པའི་ཕྱིར།
དེའི་ཚུལ་ཡང་ཕྱོགས་ཙམ་མཚོན་ན། བདེན་གཉིས་ལས། སྐྱེ་བ་ལ་སོགས་བཀག་པ་ཡང༌། ། དམ་པའི་དོན་དང་མཐུན་ཕྱིར་འདོད། ། ཡང་དག་ཏུ་ན་སྤྲོས་པ་ཡི། ། ཚོགས་རྣམས་ཀུན་ལས་དེ་གྲོལ་ཡིན། ། ཞེས་དང༌། དེ་བས་འདི་ནི་ཀུན་རྫོབ་སྟེ། ། ཞེས་གཞན་དག་གིས་ངོས་བཟུང་མ་ཐག་པ་དེ་ཡང་དག་པའི་ཀུན་རྫོབ་དང་རྣམ་གྲངས་པའི་དོན་དམ་ཙམ་དུ་བཤད་པ་ལས་དང༌། རབ་ཏུ་མི་གནས་པ་དག་གིས་ནི་དོན་དམ་པའི་བདེན་པ་ལ་རྟགས་ཀྱི་བསྒྲུབ་བྱ་དང༌།
རྗེས་དཔག་གི་གཞལ་བྱ་སོགས་ལྟ་ཅི་སྨོས། སྤྱིར་བློ་ཙམ་དང༌། བྱེ་བྲག་ཏུ་རྣམ་ཀུན་མཁྱེན་པའི་ཡེ་ཤེས་ཀྱི་གཞལ་བྱ་ལས་ཀྱང་འདས་པ་ཡིན་ནོ། ། ཞེས་བྱ་བ་འདི་ལོ་ཙྪ་བ་ཆེན་པོ་བཞེད་དོ། ། གཉིས་པ་རང་ལུགས་ལ་གཉིས་ཏེ། རྗེས་དཔག་བསྐྱེད་པའི་ཚུལ་དང༌། རིགས་ཤེས་ཀྱིས་གཏན་ལ་འབེབས་པའི་ཚུལ་ལོ། ། དང་པོ་ནི། དགག་པ་གཙོར་འཛིན་རྗེས་དཔག་ཤེས་ལ་སྣང་བ་ཡི། ། དངོས་ཚོགས་དེ་དག་བློ་དེས་སྒྲུབ་དང་དགག་མེད་པར། །
ཚད་མས་རྣམ་གནས། ཞེས་པ་ནི། དགག་བྱ་དགག་པ་གཙོ་བོར་འཛིན་པའི་རྗེས་དཔག་དང༌། དེའི་རྟེན་ཚུལ་གསུམ་འཇལ་བའི་ཤེས་པ་ལ་སྣང་བའི་ཆོས་ཅན་ལ་སོགས་པའི་དངོས་པོའི་ཚོགས་དེ་དག་ཡུལ་དུ་བྱས་པའི་བློ་དེས་ཡོད་ཅེས་བསྒྲུབས་པ་དང་མེད་ཅེས་དགག་པ་གང་ཡང་མེད་པར་བཏང་སྙོམས་སུ་བཞག་ནས་ཚད་མས་རྣམ་པར་གནས་པ་དེ་ཚད་མ་ལ་སྣང་ཙམ་མ་དོར་བའི་སྒོ་ནས་ཚུལ་གསུམ་གཏན་ལ་འབེབས་པ་དང༌། ཕེབས་ནས་སྒྲུབ་པའི་ངག་བཀོད་དེ་ཚུལ་གསུམ་ཀ་ཅིག་ཆར་དུ་དྲན་པས་རྗེས་དཔག་ངང་གིས་སྐྱེ་བར་བྱེད་དོ། ། ཡེ་ཤེས་སྙིང་པོས་ཀྱང་དེ་ལྟར་བཞེད་དེ། ཇི་སྐད་དུ། རྒོལ་བ་གཉིས་ཀའི་ཤེས་པ་ལ། ། ཇི་ཙམ་སྣང་བའི་ཆ་ཡོད་པ། ། དེ་ཙམ་དེ་ལ་བརྟེན་ནས་ནི། །
ཆོས་ཅན་ཆོས་ལ་སོགས་པར་རྟོག ། དེ་ཚེ་རྗེས་སུ་དཔག་པ་འབྱུང༌། ། ཞེས་དང༌། འགྲེལ་པར་ཚུལ་གསུམ་ཤེས་པ་སྔོན་དུ་འགྲོ་བ་ཅན་གྱི་ཞེས་བཤད་དོ། ། རྩོད་གཞིའི་ཆོས་ཅན་སོགས་གནས་ཚོད་ལ་མེད་ཀྱང༌། སྐབས་ཀྱི་རྒོལ་བའི་བློ་ལ་སྣང་ཙམ་ལ་བརྟེན་ནས་རྟགས་ཀྱི་ཚུལ་གསུམ་ཚང་བར་བྱེད་ནུས་ཏེ། ཇི་སྐད་དུ། སྣང་བ་དེ་ལྟར་ངེས་འབྲེལ་བའི། ། བློ་ལ་བརྟེན་ནས་རྟོག་བྱེད་ན། ། ཞེས་དང༌།
སྣང་སྟེ་དེ་ལ་སྤྱི་དང་ནི། ། ཞེས་སོགས་གསུངས་པ་ལྟར་རོ། ། གཉིས་པ་ལ་གཉིས་ཏེ། དངོས་དང༌། དེའི་རྣམ་གཞག་ལུང་དང་སྦྱར་བའོ། ། དང་པོ་ནི། དོན་གྱི་ཆ་ལ་རྣམ་དཔྱོད་བློས། ། དོན་དེ་བཀག་ནས་གཞན་བསྒྲུབ་མེད་ཅེས་ངེས་པར་བཟུང༌། ཞེས་པ་བོད་སྔ་མ་དག་དགག་བྱ་བཀག་པའི་ཆ་ནས་རིགས་ཤེས་དང༌། བསྒྲུབ་བྱར་ཞེན་པའི་ཆ་ནས་རྗེས་དཔག་ཅེས་ལྡོག་ཆ་སོ་སོར་འབྱེད་པ་དང༌།
བོད་ཕྱི་མས་ཁྱད་པར་མི་འབྱེད་པ་དག་ཡོད་ཀྱང༌། འདིར་ནི་ཐོག་མར་རྗེས་དཔག་གི་སྤྲོས་པ་ཕྱོགས་གཅིག་བཀག་ནས། རྗེས་དཔག་དེས་དྲངས་པའི་རྣམ་དཔྱོད་ཕྱི་མ་ཞིག་གིས་སྤྲོས་པ་མཐའ་དག་འགོག་པའི་རིགས་པ་ལ་བློ་ཁ་ཕྱོགས་པར་བྱེད་པའོ། ། དེ་ཡང་འདི་ལྟར་ཐོག་མའི་རྟགས་དང་རྗེས་དཔག་གིས་སྐྱེ་བ་དང་བདེན་གྲུབ་ལྟ་བུའི་དོན་དེ་བཀག་ནས། བཀག་ཙམ་དེ་ལས་གཞན་པའི་དོན་གང་ཡང་བསྒྲུབ་པ་མི་བྱེད་ཅེས་བཟུང་ངོ༌། ། རྟགས་ཀྱི་བསྒྲུབ་བྱ་མི་སྒྲུབ་ཅེས་པ་ཐལ་བ་པ་དག་གི་བཞེད་པ་ཡང་ཡིན་མོད། འདིར་ནི་བདེན་མེད་དང་སྟོང་ཉིད་ལྟ་བུ་ལ་རྗེས་དཔག་གིས་རང་ཤུགས་སུ་ཞེན་པ་ནི་བྱུང་མོད། དབུ་མ་པས་སྒྲུབ་པར་ནི་མི་འདོད་དོ། ། རྗེས་དཔག་གིས་གཞལ་བ་དེ་དག་རྫུན་པའི་དོན་ཅན་ཁོ་ན་ལས་མ་འདས་པས། དེ་ཡང་རིགས་པ་ཕྱི་མ་གཞན་གྱིས་དགག་དགོས་པའི་ཕྱིར།
འོ་ན་རྗེས་དཔག་ཚད་མར་འགྲོ་ཚུལ་ཇི་ལྟ་བུ་ཞེ་ན། སྤྲོས་པ་ཕྱོགས་གཅིག་བཀག་པ་རྣམ་གྲངས་པའི་དོན་དམ་ལ་མི་བསླུ་ཞེས་པའམ། མཐར་རྣམ་གྲངས་པ་མ་ཡིན་པའི་དོན་དམ་ཉིད་ལ་རྒྱུད་ནས་འབྲེལ་བའོ། ། སྤྱིར་ཡུལ་དང་འབྲེལ་བའི་ཡུལ་ཅན་གྱི་བློ་གང་བྱུང་ཡང༌། དོན་དམ་པ་ལ་ཚད་མར་མི་འཇོག་པ་ནི་བདག་ཉིད་ཆེན་པོ་འདིའི་ལུགས་ཏེ། དེ་མ་ཐག་ཏུ་འཆད་པར་ཡང་འགྱུར་རོ། ། གཉིས་པ་ལ། སྤྱོད་འཇུག་གི་རིགས་པས་བཤད་པ་དང༌། ཀླུ་སྒྲུབ་ཀྱི་ལུང་དང་སྦྱར་ཏེ་དོན་བསྡུ་བའོ། ། དང་པོ་ལ་གཉིས་ལས།
དཔེ་ནི། རྨི་ལམ་གྲོང་ཁྱེར་ཞིག་གོ་ཞེས། ། འཛིན་པའི་རྣམ་རྟོག་གང་ཡིན་དེས། ། བརྟགས་དོན་གྲོང་གི་ཞིག་པ་ཉིད། ། གྲོང་ཉིད་མེད་ན་མེད་པ་ལྟར། ། ཞེས་པ་སྟེ། སྤྱོད་འཇུག་ཏུ། དཔེར་ན་རྨི་ལམ་བུ་ཤི་ལ། ། དེ་མེད་སྙམ་པའི་རྣམ་རྟོག་ནི། ། དེ་ཡོད་འཛིན་པའི་རྣམ་རྟོག་གི །
གེགས་ཡིན་དེ་ཡང་རྫུན་པ་ཉིད། ། ཅེས་པ་དེ་ཉིད་དོ། ། གཉིས་པ་དོན་ནི། ཡང་དག་ཉིད་དུ་དངོས་མེད་ཅེས། ། འཛིན་པའི་བློ་ཡིས་བརྟགས་པའི་དོན། ། ཡང་དག་བཀག་པ་དེ་ཉིད་ཀྱང༌། ། ཡང་དག་དངོས་པོ་མེད་པར་མིན། ། ཞེས་ཏེ། ཇི་སྐད་དུ། གང་དག་རྫུན་པའི་དངོས་གང་ཡིན། །
དེ་ཡི་དངོས་དེ་གསལ་བར་རྫུན། ། ཞེས་པ་དེ་ཉིད་དོ། ། གཉིས་པ་ནི་གལ་ཏེ་བདེན་གྲུབ་མེད་ན་མེད་ཡོད་དགོས་པ་ཉིད་དུ་འཐད་པ་རྣམ་འགྲེལ་མཛད་པའི་གཞུང་དོན་ཡིན་པ་ལྟ་བུ་འདིར་དེ་སྐད་དུ་འཆད་པ་ཅི་ཞེ་ན། ཀླུ་སྒྲུབ་ཞབས་ཀྱི་ལུང་ལས་གསལ་བ་ཡིན་ཏེ། ཐ་སྙད་གྲུབ་པའི་ལུང་ཞི་མཚོས་དྲངས་པ་ལས། འདི་ལྟར་ཡུལ་མེད་པ་ལ་ནི། ། དགག་པ་འཇུག་པ་སྲིད་མ་ཡིན། ། ཞེས་གསུངས་སོ། ། གསུམ་པ་དོན་བསྡུ་བ་ནི། དེས་ན་མེད་ཅེས་ངེས་བྱ་བ། །
དགག་བྱའི་དངོས་པོ་མ་གྲུབ་པ། ། དེ་ཚེ་བཀག་པ་རྟེན་བྲལ་བ། ། བློ་ཡི་མདུན་ན་གནས་མི་འགྱུར། ། ཞེས་པ་སྟེ། ཇི་སྐད་དུ། གང་ཚེ་གང་ཞིག་མེད་དོ་ཞེས། ། ཞེས་སོགས་ཀྱི་ཚིགས་བཅད་གཅིག་པོ་དེ་ཉིད་ཀྱི་དོན་དང༌། ཡང༌། དེ་ལྟར་དངོས་པོ་ཡོད་མིན་ལ། ། དེ་བཀག་པ་ཡང་མ་གྲུབ་ན། །
དེ་གཉིས་ལས་འདས་དོན་འགའ་ཡང༌། ། འཛིན་པའི་ཡུལ་དུ་འགྲོ་མི་སྲིད། ། ཅེས་པ་ནི། ཇི་སྐད་དུ། གང་ཞིག་མེད་དོ་ཡོད་དོ་ཞེས། ། བརྟག་བྱའི་དངོས་པོ་རྟེན་བྲལ་བ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་པ་དེ་ཉིད་ཡིན་ལ། ཚིགས་བཅད་གཉིས་པོ་འདིའི་གོང་འབྲེལ་ཆགས་ན།
ཇི་སྐད་དུ། སྟོང་ཉིད་བག་ཆགས་གོམས་པ་ཡིས། ། དངོས་པོའི་བག་ཆགས་ལྡོག་པར་འགྱུར། ། ཅི་ཡང་མེད་ཅེས་གོམས་པ་ལས། ། དེ་ཡང་ཕྱི་ནས་སྤོང་བར་གྱུར། ། ཞེས་གསུངས་པས་ན་འདི་ལྟར་བཤད་དགོས་པ་ཡིན་ཏེ། སྟོང་པ་ཉིད་ལ་རྗེས་དཔག་ཇི་ལྟར་སྐྱེ་བའི་ཚུལ་སོགས་ཐོས་པས་སྒྲོ་འདོགས་བཅད་ཟིན་པའི་དེ་མ་ཐག་ཏུ་བསམ་བྱུང་གི་ངེས་པས་ཡིད་ལ་བྱ་བའི་རིམ་པ་དང༌། སྒོམ་བྱུང་གིས་དམིགས་མེད་དུ་འཇོག་པའི་ཚུལ་གཉིས་ལས་དང་པོ་ལ་རིམ་པ་གསུམ་སྟེ། སྒྱུ་མ་ལྟ་བུའི་རྣལ་འབྱོར་གྱིས་ནོངས་འཛིན་ཟློག་པ། ཅི་ཡང་མེད་པའི་རྣལ་འབྱོར་གྱིས་སྒྱུར་འཛིན་སྤོང་བ།
དམིགས་པ་མེད་པའི་རྣལ་འབྱོར་གྱིས་དངོས་མེད་ཀྱི་འཛིན་པ་སྤོང་བའོ། ། དང་པོ་ནི། ཐོག་མའི་རྐང་པ་གཉིས་དང༌། གཉིས་པ་ནི་དེ་ནས་གཉིས་དང༌། གསུམ་པ་ནི་དེ་ནས་ཚིགས་བཅད་གཅིག་གིས་འཆད་ལ། དངོས་གཞི་ལ་མཉམ་པར་འཇོག་ཚུལ་ནི་ཚིགས་བཅད་གསུམ་པས་བསྟན་ནོ། ། གཉིས་པ་ལམ་དེ་ཇི་ལྟར་གོམས་པའི་ཚུལ་ལ་ཐབས་ཀྱི་ཆ་ལ་སློབ་པའི་ཚུལ་ནི་ཐབས་ཆ་ཉིད་ངོས་འཛིན་པ་དང་ལྷན་ཅིག་པར་བཤད་ཟིན་ལ། འདིར་ཤེས་རབ་ཀྱི་ཆ་ལ་མཉམ་པར་འཇོག་ཚུལ་ནི། དེས་ན་ཤེས་བྱའི་མཚན་མ་ལས། ། བློ་ཡི་གཡོ་བ་རྣམ་ཟློག་སྟེ། །
སྤྲོས་ཚོགས་ཉེར་ཞི་བདག་མེད་པའི། ། དོན་ལ་བློ་ནི་ལེགས་བཞག་བྱ། ། ཞེས་པས་མཉམ་པར་འཇོག་ཚུལ་དང༌། དེ་ལྟར་སྟོང་ཉིད་གོམས་པ་ཡིས། ། དངོས་འཛིན་རབ་ཏུ་ཞི་བ་དང༌། ། བདག་མེད་ཉིད་ཀྱང་འཛིན་མེད་པ། ། དེ་ཚེ་ཡང་དག་མཐོང་ཞེས་བྱ། ། ཞེས་པ་ཚིགས་བཅད་དང་པོས་སྦྱོར་ལམ་དུ་མཉམ་པར་འཇོག་ཚུལ་དང༌། ཚིགས་བཅད་གཉིས་པས་མཐོང་ལམ་དུ་མངོན་སུམ་གྱིས་མཐོང་ཚུལ་དང༌། དེ་ལྟར་ལྟ་བའི་དྲི་མ་ཀུན། །
ཞེས་སོགས་ཀྱིས་སྒོམ་ལམ་གྱི་མཉམ་གཞག་ཡན་ཆད་དུ་དབྱིངས་དང་ཡེ་ཤེས་རོ་གཅིག་ཏུ་འདྲེས་པའི་ཚུལ་རྣམས་སྟོན་ནོ། ། དེ་ཡང་འདི་ལྟར་སྦྱོར་ལམ་མཉམ་གཞག་ཏུ་ཤེས་བྱ་སྟོང་པ་ཉིད་ཀྱི་མཚན་མ་ལས་བློའི་གཡོ་བ་ཟློག་པར་བྱེད་ཀྱང༌། དེ་ཡུལ་དུ་བྱེད་པའི་བློ་ཡོད་པས། བློ་ནི་ལེགས་བཞག་བྱ། ཞེས་བྱ་ལ། མཐོང་ལམ་དུ་ནི་ཡུལ་དང་ཡུལ་ཅན་གྱི་བློ་གཉིས་ཀ་རང་གི་ངོ་བོས་སྟོང་པ་ཉིད་དུ་རོ་གཅིག་པས་ན་ཅི་ཡང་མཐོང་བ་མེད་པ་ལ་ཡང་དག་མཐོང་བ་ཞེས་བྱའོ། ། མཉམ་གཞག་དེ་ནི་བློ་མེད་པར་ཁས་ལེན་ནུས་སམ་ཞེ་ན། དེའི་ཚེ་ན་ཡུལ་ཐམས་ཅད་རང་སྟོང་དུ་འཆད་ན། ཡུལ་ཅན་གྱི་བློ་གཅིག་པུ་སྟོང་པ་མ་ཡིན་པར་འཆད་ག་ལ་ནུས་ཏེ། བུམ་པ་རང་སྟོང་དུ་འཆད་པ་དེའི་ཚེ་དེ་དེ་མིན་དུ་བཤད་དགོས་པ་བཞིན་ནོ། །
མཐོང་སྒོམ་གྱི་མཉམ་གཞག་ཏུ་རྣམ་གྲངས་པ་མ་ཡིན་པའི་དོན་དམ་ལ་མཉམ་པར་བཞག་པ་ན་དེའི་ཡུལ་ཅན་གྱི་བློ་ཡོད་པར་ཁས་མི་ལེན་ཀྱང༌། ཇི་སྲིད་ཉོན་མོངས་པ་ཅན་གྱི་ཡིད་མ་དག་པ་དེ་སྲིད་དུ་ཉེས་པ་ལྔའི་གཉེན་པོར་སྤོང་བའི་འདུ་བྱེད་བརྒྱད་ཡིད་ལ་བྱེད་པ་སོགས་དང༌། དེ་དག་ནས་ཀྱང་ཇི་སྲིད་གཉིས་སྣང་གི་བག་ཆགས་མ་དག་པ་དེ་སྲིད་དུ་མཉམ་གཞག་ཏུ་ཡང་དག་པའི་ལྟ་རྟོག་དང་དྲན་པ་ཉེར་གཞག་སོགས་རྟོགས་པའི་ཡོན་ཏན་གཞན་ལ་འཇུག་པ་ནི་འགལ་བ་མེད་དོ། ། གསུམ་པ་ལ་གཞུང་དོན་དངོས་དང༌། མཐའ་དཔྱད་པའོ། ། དང་པོ་ལ་གསུམ་སྟེ། མཉམ་གཞག་ཆོས་སྐུའི་ངོས་འཛིན། རྗེས་ཐོབ་གཟུགས་སྐུའི་རྣམ་གཞག གཉིས་པོའི་ཁྱད་པར་ཕྱེ་ནས་ཕྲིན་ལས་ཀྱི་འཇུག་ཚུལ་བསྟན་པའོ། ། དང་པོ་ནི།
གང་ཚེ་ལྟ་བའི་དྲི་མ་ཀུན། ། ཡེ་ཤེས་ཆུ་བོས་རྣམ་སྦྱངས་པ། ། དེ་ཚེ་ཤེས་དང་ཤེས་བྱ་དག ། དམིགས་པ་མེད་པར་རབ་ཏུ་ཞི། ། ཞེས་པ་རྒྱུན་མཐའི་དེ་མ་ཐག་ཏུ་ཡེ་ཤེས་ནི་ཆོས་དབྱིངས་སུ་ཐིམ་ནས་ཞི་བར་གྱུར་པ་སྟེ། དཔེར་ན་ཆུ་ལ་ཆུ་བཞག་དང༌། ། མར་ལ་མར་ནི་རྗེས་ཞུགས་ལྟར། ། ཤེས་བྱ་སྤྲོས་བྲལ་དེ་ཉིད་དང༌། ། དབྱེར་མེད་ཡེ་ཤེས་རྣམ་འདྲེས་པ། ། དེ་ཚེ་སངས་རྒྱས་ཐམས་ཅད་ཀྱི། །
རང་བཞིན་ཆོས་སྐུ་ཞེས་སུ་བརྗོད། ། ཅེས་པ་སངས་རྒྱས་ཐམས་ཅད་ཀྱི་ཆོས་སྐུ་ནི་སྤྲོས་བྲལ་གྱི་ངང་དུ་རོ་གཅིག་པས་ཡོད་མེད་ལ་སོགས་པའི་མཐའ་ཐམས་ཅད་དང་བྲལ་བ་ལ་ཐ་སྙད་དུ་དོན་དམ་བདེན་པའི་མིང་ཅན་འདི་ནི། བློའི་ཡུལ་དུ་མི་རུང་བས་དུས་དེར་ཡུལ་ཅན་གྱི་ཤེས་པ་དང་བྲལ་བའོ། ། གཉིས་པ་ནི། དེ་རྗེས་ཤེས་བྱའི་རྗེས་འབྲང་ཅན། ། རྫུན་སྣང་འཇིག་རྟེན་ཇི་སྲིད་པ། ། རིག་མཛད་མེ་ལོང་ལྟ་བུ་ནི། ། ལོངས་སྤྱོད་རྫོགས་པའི་སངས་རྒྱས་ཡིན། ། ཞེས་པ་འདིར་ནི་སངས་རྒྱས་ལ་མཉམ་རྗེས་སོ་སོར་མངའ་བའི་ལུགས་ཏེ། ཆོས་ཀྱི་སྐུའི་བདག་རྐྱེན་ལས་གནས་ཚོད་མེ་ལོང་ལྟ་བུའི་ཡེ་ཤེས་སུ་གྱུར་པ།
གདུལ་བྱའི་བློ་ལ་མཚན་དཔེ་འབར་བའི་སྐུར་སྣང་བ་དེའོ། ། ལུགས་འདི་ལ་སྣང་བ་དེ་གདུལ་བྱ་གཞན་སེམས་ཀྱིས་བསྡུས་པར་ནི་མི་བཞེད་དེ། སེམས་ཀྱིས་སེམས་ཉིད་མཐོང་བ་འགོག་པའི་ལུགས་ཉིད་བཞེད་པས་སོ། ། སངས་རྒྱས་ཀྱི་ཆོས་སྐུ་བཤད་མ་ཐག་པ་དེས་བསྡུས་པར་ཡང་མི་བཞེད་དེ། དེ་ནི་དོན་དམ་འབའ་ཞིག་པར་ངོས་བཟུང་ནས། འདི་ནི་ཡུལ་རྫུན་སྣང་དང་ཡུལ་ཅན་འཁྲུལ་པར་བཞེད་པས་སོ། ། གསུམ་པ་ནི། སྔ་མ་ཇི་ལྟ་མཁྱེན་ཉིད་ནི། ། འཁྲུལ་མེད་མཉམ་གཞག་བློ་འཇུག་མེད། ། ཕྱི་མ་ཇི་སྲིད་མཁྱེན་པ་ནི། །
འཁྲུལ་སྣང་རྗེས་ཐོབ་བློ་འཇུག་ཅན། ། ཞེས་པ་མཉམ་གཞག་མ་འཁྲུལ་ཀྱང་ཤེས་པར་ནི་མི་བཞེད་དེ། དེའི་ཚེ་ཤེས་བྱ་རབ་ཏུ་ཞི་བའི་ཕྱིར། གལ་ཏེ་ཆུ་ལ་ཆུ་ཡོད་པས་དཔེ་དོན་མི་མཚུངས་སོ་ཞེ་ན། ཤེས་བྱ་དང་ཤེས་བྱེད་གཉིས་ཀ་རང་སྟོང་དུ་འཆད་དགོས་པ་དེའི་ཚེ་གཉིས་ཀ་སྟོང་ཉིད་དུ་རོ་གཅིག་པའི་དཔེ་དོན་འགྲིག་པའོ། ། སངས་རྒྱས་ལ་འཁྲུལ་པ་མངའ་འམ་ཞེ་ན་བོད་སྔ་མ་དག་ནི་དེ་མངའ་ཡང་སྒྱུ་མ་མཁན་བཞིན་དུ་འཁྲུལ་པ་ལ་འཁྲུལ་པར་མཁྱེན་པས་སྐྱོན་མེད་ཅེས་གསུང་མོད། གཉིས་སྣང་གི་བག་ཆགས་སྤངས་པས་ན་གཞན་ངོར་བསྟན་པ་ཙམ་ཡིན་ཞེས་བཤད་ན་ལེགས་སོ། ། གཉིས་པ་ཆོས་སྐུའི་བདག་རྐྱེན་པས་ལོངས་སྐུ་དེའི་ཕྲིན་ལས་འཇུག་པའི་ཚུལ་ནི། ཇི་སྐད་དུ། དག་ལ་ཉེ་དང་རིང་རྣམས་ལ། །
ཆུ་དང་ནམ་མཁར་ཟླ་གཟུགས་བཞིན། ། ཞེས་པ་ལྟར། སངས་རྒྱས་སྤྲུལ་པའི་སྐུ་ཚོགས་ནི། ། གཞན་གྱི་རྣམ་རིགས་སྣང་བ་སྟེ། ། བརྒྱ་བྱིན་གཟུགས་བརྙན་ལ་སོགས་དཔེས། ། མདོ་ལས་ཇི་སྐད་གསུང་དེ་བཞིན། ། ཞེས་པ་གཞན་གྱི་རྣམ་རིག་ལ་སྣང་བ་ནི་ལོངས་སྐུ་ལ་ཡང་ཡིན་མོད། དེ་ལས་ལོགས་སུ་བཀར་བ་ནི། ཇི་སྐད་དུ། ཇི་ལྟར་བཻཌཱུར་ས་གཞི་གཙང་མ་ལ། །
ཞེས་སོགས་ལྟར་སྐུ་གཉིས་པོ་འདི་ལ་སངས་རྒྱས་ཀྱི་ཡོན་ཏན་དངོས་བཏགས་ཀྱི་ཁྱད་པར་ཕྱེ་བའོ། ། རྒྱུད་བླར་ནི། འདི་ནི་རང་སེམས་སྣང་བ་ཞེས། ། སོ་སོ་སྐྱེ་བོས་མི་ཤེས་མོད། ། ཅེས་སོ་སྐྱེས་དེ་དེར་མི་ཤེས་པ་དང༌། འཕགས་པས་དེ་ལྟར་ཤེས་དགོས་པ་ཉིད་དུ་བཤད་ཀྱང༌། སྤྱོད་འཇུག་གི་སྐབས་སུ་ནི་དེ་མི་བཞེད་དེ། སངས་རྒྱས་ཀྱི་ལོངས་སྐུ་སེམས་ཅན་གྱིས་བསྡུས་པ་དང༌། རིགས་པས་དཔྱད་པའི་ཚེ་རང་རིག་ཁས་ལེན་པར་ཐལ་བས་སོ། ། གཉིས་པ་མཐའ་དཔྱད་པ་ལ་གཉིས་ཏེ།
བདག་ཉིད་ཆེན་པོའི་བཞེད་པ་རང་གི་འདོད་པས་བསྒྲུབ་པ་དང༌། གཞན་གྱིས་བརྟགས་པའི་མཐའ་འདོར་དགོས་པར་བསྟན་པའོ། ། དང་པོ་ནི་འདི་སྙམ་དུ་སངས་རྒྱས་ཀྱི་མཉམ་གཞག་ཏུ་ཤེས་བྱ་དང་ཤེས་པ་ཅི་ཡང་མ་སྣང་ན་བྱང་ཆུབ་ཕྱོགས་མཐུན་ལ་སོགས་པའི་ཡོན་ཏན་ཐམས་ཅད་ཟད་པ་དང༌། ཡེ་ཤེས་ཐམས་ཅད་རྒྱུན་ཆད་པས་དམན་པའི་ལྷག་མེད་མྱང་འདས་དང་ཁྱད་པར་མེད་པ་ཉིད་དུ་ཐལ་བ་མིན་ནམ་ཞེ་ན། མ་ཡིན་ཏེ། སྒྲིབ་གཉིས་བག་ཆགས་དང་བཅས་པ་སྤངས་པའི་ཁྱད་པར་ལས་དང༌། ཚོགས་གཉིས་ཡོངས་སུ་རྫོགས་པའི་ཁྱད་པར་གྱིས་ཕྱེའོ། ། འོ་ན་སངས་རྒྱས་ལ་ཡེ་ཤེས་མི་མངའ་བ་དང༌། ཤེས་བྱ་མི་མཁྱེན་པར་འགལ་ལོ་ཞེ་ན། དེ་ལྟར་གསུངས་པ་མེད་དོ། །
གསུངས་ཏེ། མཉམ་གཞག་ཆོས་ཀྱི་སྐུས་ནི་ཅི་ཡང་མི་མཁྱེན་ལ། སངས་རྒྱས་ལ་མཉམ་རྗེས་སོ་སོར་མི་མངའ་བས་ན་ཆོས་ཀྱི་སྐུས་མ་བསྡུས་པའི་ཡེ་ཤེས་ནི་དེ་ལ་མེད་པའི་ཕྱིར་རོ་ཞེ་ན། མ་ཡིན་ཏེ། མཉམ་རྗེས་དེ་ལྟར་མངའ་བ་དང༌། མེ་ལོང་ལྟ་བུའི་ཡེ་ཤེས་མངའ་བ་དང༌། དེས་ཡུལ་མཐའ་དག་མཁྱེན་པར་བཤད་ཟིན་པ་དེ་མ་ཡིན་ནམ། མཉམ་གཞག་ན་མེ་ལོང་ཡེ་ཤེས་མེད་ན་ནི་ཡེ་ཤེས་དེ་ཆོས་ཀྱི་སྐུར་འགལ་ལ། ཡོད་ན་ཆོས་ཀྱི་སྐུས་ཤེས་བྱ་མ་ལུས་པ་མཁྱེན་པར་ཐལ་ལོ་ཞེ་ན། མ་ཡིན་ཏེ།
དེ་ལོངས་སྤྱོད་རྫོགས་པའི་སྐུ་ཉིད་དུ་བཤད་པ་དང༌། དེ་ཆོས་ཉིད་ལ་དངོས་སུ་མི་འཇུག་པ་དང༌། འཁྲུལ་སྣང་ཅན་དངོས་སུ་བཤད་ཟིན་པ་མ་ཡིན་ནམ། ཆོས་ཀྱི་སྐུ་མ་ཡིན་ན་སངས་རྒྱས་ཀྱི་ཡེ་ཤེས་སུ་འགལ་ལོ་ཞེ་ན། མ་ཡིན་ཏེ། དེ་སྐབས་ཀྱི་མཉམ་རྗེས་གཉིས་པོ་ཚོགས་ཡོངས་རྫོགས་དང༌། སྤངས་པ་ཡོངས་རྫོགས་སུ་བྱེད་པའི་རྒྱུ་ཚོགས་གཅིག་གིས་གྲུབ་པའི་ཕྱིར། འོ་ན་ཕན་ཚུན་མི་འགལ་བར་ཐལ་ལོ་ཞེ་ན། མ་ཡིན་ཏེ། ཇི་སྐད་དུ།
ཚོགས་པ་གཅིག་ལ་རག་ལས་པའི། ། གཟུགས་ལ་སོགས་པ་རོས་རྟོགས་པ། ། ཞེས་བཤད་པ་ལྟ་བུ་དེ་འདྲ་འཁོར་འདས་ཀྱི་གནས་སྐབས་ཀུན་ན་མང་བའི་ཕྱིར། ཡེ་ཤེས་དེ་ཆོས་ཀྱི་སྐུ་མ་ཡིན་ན། ལོངས་སྐུ་ལ་མངའ་བར་གང་གིས་གྲུབ་ཅེ་ན། ཇི་སྐད་དུ། ཡང་ན་སྐྱོབ། བདེན་པ་བཞི་ནི་སྟོང་མཛད་པའོ། ། ཞེས་དང༌། སྐྱོབ་ལས་དེ་ཉིད་དང་བརྟན་དང༌། །
ཞེས་སོགས་ལྟར། བྱང་སེམས་ས་བཅུ་པ་བས་དེ་ལྟར་རྗེས་སུ་དཔོག་ནུས་པའོ། ། དེ་གདུལ་བྱ་གཞན་སྣང་དུ་སོང་བས་སངས་རྒྱས་ལ་ཡོད་པར་མི་འགྲུབ་བོ། ། ཞེ་ན། ཚོགས་གཉིས་ཡོངས་རྫོགས་ཀྱི་རྒྱུ་མཐུན་ལོངས་སྤྱོད་རྫོགས་པའི་སྐུ་ལ་ཡེ་ཤེས་དེ་མངའ་བར་ས་བཅུ་པ་བས་གྲུབ་པ་ན་དེ་ཡོད་པར་གྲུབ་བོ། ། དེ་ཀུན་རྫོབ་ཏུ་ཡོད་པ་ཡིན་པས་དེའི་གོ་མི་ཆོད་དོ་ཞེ་ན། ཁྱེད་ཀྱི་ཕྱོགས་ལའང་དོན་དམ་དུ་མེད་ལ་བྱིས་པ་མགུ་བྱེད་ཀྱི་ཐལ་བ་འཕེན་པ་ལ་ནི་བདེན་གཉིས་སོ་སོར་ཕྱེ་ནས་ལན་འདེབས་སོ། ། གཉིས་པ་ནི། བོད་ཕྱི་མ་དག་ན་རེ། སྔོན་གྱི་དུས་སུ་རྔོག་ལོ་ལྟ་བུ་ལའང་སངས་རྒྱས་ལ་ཡེ་ཤེས་མེད་པར་འདོད་པ་དང༌།
དོན་དམ་བདེན་པ་ཤེས་བྱ་མ་ཡིན་པར་འདོད་པའི་ལོག་རྟོག་ཁམ་པོ་ཆེ་བྱུང་ཞེས་ཟེར་རོ། ། འདི་བརྟག་པར་བྱ་བ་ལ་གཉིས་ལས། དང་པོ་ཡེ་ཤེས་ཡོད་མེད་ཀྱི་རྩོད་ལན་ལ། རང་གི་འདོད་པ་ནི་བཏབ་ཟིན་ལ། སྤྱིར་ནི་བདག་ཉིད་ཆེན་པོ་དེ་ཁོ་ནས་མི་འཚམ་པར་མཛད་པ་མ་ཡིན་ཏེ། བོད་ཡུལ་དུའང་བྱང་ཆུབ་ལམ་གྱི་སྒྲོན་མར། ཤེས་རབ་ཀྱིས་ནི་ཆོས་རྣམས་ཀུན། ། གང་གི་རང་བཞིན་མ་མཐོང་བཞིན། ། ཤེས་རབ་དེ་ཉིད་རིགས་བཤད་པ། ། རྣམ་རྟོག་མེད་པར་དེ་བསྒོམ་བྱ། །
ཞེས་སངས་རྒྱས་ཀྱི་ས་ལྟ་ཅི་སྨོས། ཤེས་བྱ་ཐམས་ཅད་རང་སྟོང་འབའ་ཞིག་པར་གཏན་ལ་འབེབས་པའི་ཚེ་ལྷག་མར་ལུས་པ་འགའ་ཡང་མེད་པ་ཉིད་དུ་བཤད་ནས། བསྟན་རིམ་བྱེད་པ་ཀུན་གྱིས་དེ་ལྟར་བཤད་པ་དང༌། པ་ཚབ་ལོ་ཙྪ་བ་སློབ་མར་བཅས་པ་ནས་བཟུང་སྟེ། བླ་མ་རེད་འདའ་བའི་བར་ཐལ་འགྱུར་བར་ཁས་ལེན་པ་ཀུན་གྱིས་དེ་ལྟར་བཤད་པ་དང༌། ལོ་ཆེན་གྱི་རྗེས་འཇུག་གྲོ་ལུང་པ། ཞང་ཚེ། ཆོས་ཡེ་ཤེས་རྣམས་ཀྱིས་འདི་ཉིད་འཐད་པར་བཤད་པ་དང༌། ས་སྐྱ་པཎྜི་ཏས་སངས་རྒྱས་ཀྱི་སར་ཡེ་ཤེས་ཡོད་མེད་ལས་འདས་པར་གསུངས་པས་ཀྱང་དོན་འདི་ཉིད་བཤད་པ་ཡིན་ཏེ། སངས་རྒྱས་ཀྱི་སར་ནི་ཀུན་རྫོབ་ཁས་མི་ལེན་པས།
དོན་དམ་པ་ནི་ཡོད་མེད་སོགས་ཀྱི་སྤྲོས་པ་མཐའ་དག་དང་བྲལ་བའི་ཕྱིར། རྗེ་བཙུན་གྲགས་པའི་གསུང་གིས། ཁ་ཅིག་སློབ་དཔོན་ཟླ་གྲགས་སངས་རྒྱས་ལ་ཡེ་ཤེས་མེད་པར་འདོད་དོ་ཞེས་ཟེར་བ་ནི། སངས་རྒྱས་དང་སློབ་དཔོན་གཉིས་ཀ་ལ་སྐུར་འདེབས་སོ། ། ཞེས་གསུངས་ཏེ། སྔགས་ཀྱི་ལུགས་ལ་དེ་ཁོ་ནའོ། ། བོད་ཕྱི་མ་ཕལ་ཆེར་དབུ་མའི་ལུགས་ལ། སངས་རྒྱས་ཀྱི་ངོ་བོ་ཉིད་སྐུ་ཆོས་ཉིད་མེད་དགག་ཏུ་ཁས་བླངས་ནས། ཆོས་སྐུ་བློ་མེད་ལ་དགག་པ་མང་དུ་བྱེད་པ་ནི་རང་ཚིག་འགལ་བ་སྟེ། ངོ་བོ་ཉིད་སྐུ་ཡེ་ཤེས་མ་ཡིན་ཀྱང་ས་དེར་ཡེ་ཤེས་ཡོད་པ་མི་འགལ་ན།
ཆོས་ཉིད་ལ་མཉམ་གཞག་བློ་མ་ཡིན་ཀྱང༌། ས་དེ་ན་མེ་ལོང་ལྟ་བུའི་ཡེ་ཤེས་འཇོག་པ་མི་འགལ་བས་སོ། ། དེ་ལྟར་བཤད་པ་ན་སངས་རྒྱས་ཀྱི་སའི་མཉམ་གཞག་ན་བློ་མེད་པ་དང༌། སངས་རྒྱས་ལ་སྤྱི་ཙམ་ནས་ཡེ་ཤེས་ཡོད་པའི་ཤན་ཕྱེད་པར་བྱས་ནས། དོན་དེ་ཉིད་རྒྱལ་སྲས་ཞི་བ་ལྷའི་དགོངས་པ་སྟེ། དམིགས་པ་མེད་པར་རབ་ཏུ་ཞི། ། ཞེས་དམིགས་བྱའི་ཡུལ་ཅི་ཡང་མེད་པ་ལ། དམིགས་བྱེད་ཀྱི་བློ་མི་འཇུག་པར་བཤད་པའི་དེ་མ་ཐག་ཏུ། ཡིད་བཞིན་ནོར་བུ་ཞེས་པ་ནས། རྒྱལ་བའི་སྐུར་སྣང་ངོ༌། །
ཞེས་གསུངས་ཏེ། ལུགས་འདིར་སྣང་ཙམ་དེ་སྣང་མཁན་རང་གི་སེམས་ཡིན་པ་ནི་གོང་དུ་སེམས་ཙམ་པ་འགོག་པའི་སྐབས་དེར་བཀག་ཟིན་པས་སངས་རྒྱས་ཀྱི་སས་བསྡུས་པར་བཞེད་དགོས་པའི་ཕྱིར་རོ། ། ཟླ་བའི་ཞབས་ཀྱི་བཞེད་པ་ཡང་འདི་ཁོ་ན་སྟེ། ཇི་སྐད་དུ། ཤེས་བྱའི་བུད་ཤིང་སྐམ་པོ་སོགས་ནས། སྤྲོས་དང་བྲལ་ལ་སྣང་བར་འགྱུར་གྱི་བར་གསུངས་ནས། ཆོས་ཉིད་ཤེས་བྱ་མ་ཡིན་ཏེ། ། དེ་ནི་ཤེས་པར་ཡོང་མི་ནུས། ། ཞེས་པའི་ལུང་འདྲེན་མཛད་པ་དང༌། དངོས་སུ་ན་འགའ་ཞིག་གིས་འགའ་ཞིག་རིག་པ་མ་ཡིན་ཞེས་དང༌།
འོག་མིན་དུ་བླ་ན་མེད་པའི་ཡེ་ཤེས་བརྙེས་ཞེས་ཀྱང་གསུངས་པའི་ཕྱིར་རོ། ། བདེན་གཉིས་ལས་ཀྱང་དོན་འདི་ཉིད་བཤད་དེ། ཇི་སྐད་དུ། དེ་ཚེ་མཚན་མ་མི་འབྱུང་ཕྱིར། ། གནས་པ་བརྟན་ཕྱིར་མི་བཞེངས་སོ། ། ཞེས་དང༌། བརྟེན་ནས་སྐྱེས་པ་ཐམས་ཅད་ནི། ། ཐམས་ཅད་མཁྱེན་པས་མངོན་སུམ་གཟིགས། ། ཞེས་ཀྱང་བཤད་པའི་ཕྱིར་དང༌། རྟོག་གེ་འབར་བར།
ཐོགས་མེད་སྐུ་མཆེད་ཀྱིས། སངས་རྒྱས་ཀྱི་སར་རང་རིག་ཁས་བླངས་པ་འགོག་པའི་སྐབས་དེར། བྱང་ཆུབ་དམིགས་པ་ཅན་དུ་ཐལ་བ་ལ་སོགས་པའི་སྐྱོན་བརྗོད་པར་མཛད་དེ། ཆོས་ཉིད་མེད་དགག་དངོས་ཡུལ་དུ་བྱེད་པའི་མངོན་སུམ་མི་སྲིད་པར་ནི་ངོ་བོ་ཉིད་མེད་པ་པ་མཐའ་དག་མཐུན་ནོ། ། གཉིས་པ་ནི། དོན་དམ་བློ་ཡི་སྤྱོད་ཡུལ་མིན། ། ཞེས་པ་སྒྲ་ཇི་བཞིན་པ་ཉིད་དུ་ཞལ་གྱིས་བཞེས་ཏེ། བློའི་ཡུལ་དུ་བྱ་རུང་བ་ལ་ཀུན་རྫོབ་བདེན་པས་ཁྱབ་པའི་ཕྱིར། དེའི་ཚེ་བློ་ཀུན་འཁྲུལ་པ་དང༌། ཡུལ་ཐམས་ཅད་རྫུན་པར་ཁས་བླངས་པས་འཕགས་པའི་མཉམ་གཞག་ཡེ་ཤེས་ཀུན་འཁྲུལ་ལམ་ཞེ་ན།
མ་ཡིན་ཏེ། འཁྲུལ་པ་ནི་ཡུལ་ལ་ལྟོས་ནས་ཡིན་ལ། དེ་དག་གིས་ནི་ཡུལ་ཅི་ཡང་མ་གཟིགས་པའི་ཕྱིར་རོ། ། འོ་ན་དོན་དམ་པའི་བདེན་པ་ཡང་རྫུན་ནམ་ཞེ་ན། རྣམ་གྲངས་པ་མ་ཡིན་པའི་དོན་དམ་ནི། བརྗོད་པར་བྱ་བ་བཟློག་པ་སྟེ། ། སེམས་ཀྱི་སྤྱོད་ཡུལ་བཟློག་པས་སོ། ། ཞེས་བཤད་པས་མཚན་གཞི་ཇི་ལྟ་བུ་ཞིག་བཟུང་བྱུང་ཡང་དོན་དམ་པའི་བདེན་པར་མི་འགྲུབ་པས། དེ་ཡིན་ན་བློའི་ཡུལ་དང༌། དེས་རིག་བྱ་དང་ཤེས་བྱ་གཞལ་བྱ་སོགས་གང་དུ་ཡང་མི་རུང་སྟེ།
དེ་ཡིན་ན་སྤྲོས་པ་མཐའ་དག་དང་བྲལ་དགོས་པས་སོ། ། ཀུན་རྫོབ་མཐའ་དག་ནི་བློའི་ཡུལ་ལས་མ་འདས་པས་སྤྲོས་བཅས་སུ་ཁས་ལེན། ཡོད་པའི་གོ་དོན་ཚད་མས་དམིགས་པ་ལ་བྱས་ན་ཀུན་རྫོབ་ཀྱིས་ཁྱབ་ཅིང༌། བདེན་པ་ལ་བཤད་པ་དོན་དམ་དང་སྤྲོས་བྲལ་དུ་འཇོག་ཀྱང༌། དེ་དག་གི་མཚན་གཞི་འཛིན་པར་མ་ནུས་སོ། ། འོ་ན་དོན་དམ་པའི་བདེན་པ་ཚད་མས་མ་དམིགས་པ་དེའི་ཚེ། དེ་ལ་ཚད་མར་སོང་བའི་བློ་མི་སྲིད་པ་དང༌། དོན་དམ་པ་འབའ་ཞིག་ཐུགས་སུ་ཆུད་པས་སངས་རྒྱས་སུ་འཇོག་པ་མ་ཡིན་པར་ཡང་འགྱུར་རོ། ། ཞེ་ན། ཉེས་པ་མེད་དེ།
རིགས་ཤེས་རྗེས་དཔག་དང༌། དེས་དྲངས་པའི་ཡེ་ཤེས་རྣམས་ནི་རང་འདྲེན་བྱེད་ཀྱི་བློ་སྔ་མས་སྤྲོས་པ་བཅད་ཟིན་པ་དང༌། མཐུན་པའི་ཟབ་མོ་སྤྲོས་བྲལ་ལ་མི་བསླུ་བ་དག་ཡོད་པས་སོ། ། དོན་དམ་པ་ཞིག་ཡོད་པར་བྱས་ནས་གང་ཡོད་པ་དེ་སངས་རྒྱས་ཀྱི་ཐུགས་སུ་ཆུད་པ་ནི་མ་ཡིན་ཏེ། སྤྲོས་པའི་མཐའ་གང་དུ་ཡང་མ་གཟིགས་པ་ལ་དུས་རྟག་ཏུ་མཉམ་པར་འཇོག་ནུས་པ་ལ་ནི། དེ་བཞིན་ཉིད་འབའ་ཞིག་ཐུགས་སུ་ཆུད་པ་ཞེས་པའི་མིང་གིས་འདོགས་པ་དང༌། དེ་ལས་མ་གཡོས་བཞིན་དུ་མཁྱེན་པའི་སྐད་ཅིག་གིས་ཤེས་བྱའི་དཀྱིལ་འཁོར་ཀུན་ལ་ཁྱབ་པར་མཛད་ནས་འཁོར་བ་ཇི་སྲིད་པར་ཕྲིན་ལས་ཕུན་སུམ་ཚོགས་པར་ལྷུན་གྱིས་གྲུབ་པ་ནི་སྒྲིབ་པ་མ་ལུས་པར་སྤངས་པའི་བྲལ་བའི་འབྲས་བུ་དང༌། བསོད་ནམས་དང་ཡེ་ཤེས་ཀྱི་ཚོགས་མ་ལུས་པ་ཡོངས་སུ་རྫོགས་པའི་རྒྱུ་མཐུན་གྱི་འབྲས་བུར་གྲུབ་པ་ཡིན་ནོ། ། གསུམ་པ་མཐར་ཕྱིན་པའི་བྱ་བ་ནི། དེ་ལྟར་སོགས་གཞུང་ཇི་ལྟ་བ་བཞིན་ཏེ།
འདིར་སེམས་བསྐྱེད་ཀྱི་ཆོ་ག་གསར་དུ་བསྒྱུར་ནས་སྤྲིངས་པ་དེ་ནི་སྤྱོད་འཇུག་གི་ལུགས་ཇི་ལྟ་བ་བཞིན་མཛད་པ། སློབ་དཔོན་དགྲ་ལས་རྣམ་པར་རྒྱལ་བས་སྨོན་འཇུག་སྟབས་གཅིག་ཏུ་ལེན་པའི་ཚུལ་ཡི་དམ་བླང་ཆོག་ཏུ་གྲགས་པ་ཡིན་ལ། དེ་ལ་ས་སྐྱ་པཎྜི་ཏའི་ལུགས་ཀྱིས་དབུ་མ་ལུགས་ཀྱི་སེམས་བསྐྱེད་ཅེས་གསུང་ངོ༌། ། སྨྲས་པ། བྱེད་པོས་མཁའ་ལྡིང་གཟུགས་སྤྲུལ་ནས། ། རྩིའི་ཆུ་གཏེར་ནས་ཕྱུང་བ། ། སུམ་རྩེན་སྐྱེད་ཚལ་རྭ་བར་ལྷུང༌། ། འཆི་མེད་ཟས་ལ་ཅི་ཡང་སྤྱོད། ། བདུད་རྩིའི་ཐིགས་པ་གྱེན་འདྲེན་པའི། ། རྐང་འཐུང་དཔག་བསམ་ཡོངས་འདུའི་དཔལ། །
སླར་ཡང་བྱེད་པོ་ཉིད་ལ་དབུལ། ། དགོངས་ཟབ་ཆུ་གཏེར་གང་བར་ཤོག ། ངོ་བོ་ཉིད་མེད་སྨྲ་གཞུང་དང༌། ། སྔགས་དང་རྣལ་འབྱོར་སྤྱོད་གཞུང་གི ། དབུ་མ་རྣམ་གསུམ་ཤན་ཕྱེད་ནས། ། སྦྱར་འདིས་ཐུབ་བསྟན་རྒྱས་པར་ཤོག ། ཅེས་བདག་ཉིད་ཆེན་པ་ལོ་ཙྪ་བས་མཛད་པའི་སྤྲིང་ཡིག་བདུད་རྩིའི་ཐིགས་པའི་རྒྱ་ཆེར་བཤད་པ་དཔག་བསམ་ཡོངས་འདུའི་ལྗོན་ཕྲེང་ཞེས་བྱ་བ་འདི་ནི། དཔལ་གསང་ཕུ་ནེའུ་ཐོག་གི་སྡེ་སྣོད་འཛིན་པ་ཆེན་པོ་ཆོས་ཀྱི་རྒྱལ་མཚན་དཔལ་བཟང་པོས་གསོལ་བ་བཏབ་པའི་ངོར་བགྱིས་ནས། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། དྲག་པོའི་ལོ་ས་གས་ཉ་བའི་སྔ་དྲོའི་ཆ་ལ་གྲུབ་པར་སྦྱར་བའི་ཡི་གེ་པ་ནི་བློ་བཟང་ཆོས་ཀྱི་རྒྱལ་མཚན་ནོ།། །།
མངྒ་ལཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད། སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
