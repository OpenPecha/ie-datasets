གསུང་འབུམ། ཤཱཀྱ་མཆོག་ལྡན།
པོད ༢
རང་གཞན་གྱི་གྲུབ་པའི་མཐའ་རྣམ་པར་དབྱེ་བ་ལུང་རིགས་ཀྱི་རོལ་མཚོ།
༼ཀ༽ ༄༅། །ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་འགྲེལ་པ་དང་བཅས་པའི་དཀའ་བའི་གནས་རྣམས་རྣམ་པར་བཤད་ནས་རང་གཞན་གྱི་གྲུབ་པའི་མཐའ་རྣམ་པར་དབྱེ་བ་ལུང་རིགས་ཀྱི་རོལ་མཚོ་བཞུགས་སོ།། ན་མོ་མཉྫུ་ཤྲཱི་ཡེ། ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་ཆོས་མངོན་པར་རྟོགས་པའི་རྒྱན་འགྲེལ་པ་དང་བཅས་པའི་དཀའ་བའི་གནས་རྣམས་རྣམ་པར་བཤད་ནས། རང་དང་གཞན་གྱི་གྲུབ་པའི་མཐའ་རྣམ་པར་དབྱེ་བ། ལུང་དང་རིགས་པའི་རོལ་མཚོ་ཞེས་བྱ་བ། གང་སྐུ་མཐོང་བའི་མོད་ལ་དབང་པོས་ཀྱང༌། ། ཞབས་ཟུང་ཚངས་པའི་གནས་སུ་ལེན་བྱེད་ཅིང༌། ། ཁྱོད་གསུང་སྤྲོ་བའི་ཐོག་མར་ཕྱོགས་བཅུ་ཡི། ། རྒྱལ་བ་ཀུན་གྱིས་བསྔགས་པའི་འཕྲེང་མཛེས་ཕུལ། །
རྣམ་གྲོལ་རོ་བརྒྱའི་སྦྲང་རྩི་གཤིན་པོས་ངེས་པར་སིམ་པའི་སྙན་གྲགས་གཏམ་གྱི་རོལ་མོ་ཡིས་ནི་ཡིད་ཀྱི་ཤིང་རྟ་ངེས་པར་དྲངས་པའི་དོན་མཐུན་དེ་ཀུན་ཉིད་ཀྱི་ཞབས་སེན་དམར་འོད་འཛིན་པ་དེ་ནི་དེ་དེའི་རེ་བ་སྐོང་བས་ཡིན་ནོ་གཞི་ཀུན་མཁྱེན་པའི་གྲུ་ཆེན་གང་དེ་ཁྱོད་ཀྱིས་ངེས་པར་བཟུང༌། ། ཆོས་དབྱིངས་ཞི་བའི་ནགས་ཀྱི་ལང་ཚོ་གསར་པའི་མཛེས་པ་བཏང་ནས་སྲིད་པའི་མཚོ་ལ་ངེས་པར་སྲེད་པའི་བརྩེ་ཆེན་དེ་ཀུན་ཁྱོད་ཞབས་ཁོ་ནའི་སྦྲང་རྩི་འཐུང་བ་དེ་ནི་དེ་དེའི་ཡིད་ཀྱི་ཀུན་དགའ་སྤེལ་བས་ཡིན་ནོ་ལམ་གསུམ་མཁྱེན་པའི་སྙིང་རྗེའི་བ་དན་དཀར་པོ་དེ་ཡང་ཉིད་ཀྱིས་ངེས་པར་བརྐྱང༌། ། གང་ཞིག་གང་གང་ལ་དགའི་སྣ་ཚོགས་ཆོས་ཀྱི་རྔ་དབྱངས་འཇམ་པོའི་ཟློས་གར་མཁན་དེས་གང་དང་འཚམས་པའི་ཆོས་ཀྱི་རྣམ་གྲོལ་སྟོན་པ་དེ་ནི་རྣམ་ཀུན་མཁྱེན་པའི་སྒྱུ་འཕྲུལ་མཁན་དེའི་རྣམ་འཕྲུལ་ཡིན་ནོ་རྣམ་མང་ཆོས་ཀྱི་སྒོ་བརྒྱ་ཕྱེ་བའི་ཡིད་བཞིན་རིན་ཆེན་དེ་ནི་ཁྱོད་གཅིག་ཁོ་ནས་རིགས་པར་བཟུང༌། ། དེ་ཕྱིར་མཁྱེན་བཟང་རྣམ་གསུམ་གང་ཁྱོད་ཁོ་ན་ཉིད་ལ་ངེས་པར་མངའ་བའི་སྟོན་པ་དེ་ལ་ཚངས་དང་དབང་པོས་སྙིང་ནས་འདུད་ཅིང་ཕྱོགས་བཅུའི་རྒྱལ་བས་བསྟོད་ཅིང་བཀུར་བའི་དབྱངས་ཀྱི་པད་དཀར་འཕྲེང་མཛེས་ཀུན་ནས་ཀུན་དུ་ཕུལ་བ་ཡིན་ནོ་བདག་ཀྱང་རྙོག་བྲལ་དངོས་པོ་ཀུན་གྱིས་ངེས་པར་ཕྱག་བགྱིའོ། ། སྐྱེ་མེད་གསུམ་ལ་ཐོས་བསམ་གོམས་པའི་བློས། ། རྣམ་པར་སྦྱངས་པའི་རྣལ་འབྱོར་རྣམ་བཞི་ཡིས། ། སྐུ་གསུམ་འཕྲིན་ལས་གསལ་བའི་ཉི་མ་ནི། ། ངེས་བསྐྲུན་རྒྱལ་བའི་ཡུམ་ཁྱོད་མཆོད་པར་འོས། ། མཁྱེན་གསུམ་ཆུ་གཏེར་རྣམ་བཞིའི་ཁྲིར་འཁོད་ནས། ། རྣལ་འབྱོར་རིན་ཆེན་རྣམ་བཞིའི་མདངས་གསལ་ཞིང༌། །
སྐུ་གསུམ་འཕྲིན་ལས་གོང་ནས་གོང་བརྩེགས་པའི། ། བྱམས་མགོན་ཆོས་ཀྱི་ལྷུན་པོ་བསྔགས་པར་འོས། ། ཇི་བཞིན་གཟིགས་ལ་འཕགས་པའི་ཐུགས་མངའ་ཞིང༌། ། གང་བློ་ཇི་སྙེད་འཆད་ལ་ཐོགས་མེད་པ། ། རྒྱལ་བས་ལུང་བསྟན་ས་གསུམ་དབང་ཕྱུག་ཆེ། ། གང་དེས་མི་ཕམ་ཞལ་གྱི་བདུད་རྩི་རྙེད། ། ལྷའི་བླ་དང་དབྱིག་གི་སྙིང་པོས་ཀྱང༌། ། མ་ཤེས་རིག་པའི་གནས་རྣམས་མཐར་ཕྱིན་ནས། ། ཐེག་ཆེན་ཆོས་ཀྱི་བཤེས་གཉེན་མཚུངས་མེད་པ། ། ཁྱོད་ཀྱིས་བྱམས་པའི་ཆོས་ཀྱི་སྒོ་མང་ཕྱེ། །
འཕགས་པའི་བློ་ཡིས་མཐོང་བའི་སྤང་བྱ་ལས། ། རྣམ་གྲོལ་གཙུག་ལག་ཁང་ཆེན་དུ་མའི་བདག ། སྡེ་པ་མང་པོའི་ཆོས་ཀྱི་མཛོད་བཟུང་བ། ། ཉིད་ཀྱིས་ཤེར་ཕྱིན་དབུ་མའི་ལམ་དུ་བཀྲལ། ། ཟབ་མོའི་དོན་གང་རྣམ་པར་ངེས་པ་ཡིས། ། དངོས་པོར་སྨྲ་བའི་ལྟ་བ་ལས་གྲོལ་ནས། ། སྡེ་སྣོད་མང་པོའི་དོན་མཁྱེན་གང་ཁྱོད་ཀྱིས། ། འཕགས་པས་ཕྱེ་བའི་ལམ་ཆེན་དེ་ཉིད་བཟུང༌། ། ཐེག་པ་མཆོག་དང་དམན་པའི་ཆོས་དེ་ཀུན། ། ཤེས་རབ་ཕ་རོལ་ཕྱིན་པའི་ཆོས་ཚུལ་གྱི། །
སྡེ་མཚན་ཉིད་དུ་བསྡུད་པའི་བློ་གྲོས་ཀྱིས། ། ཟབ་མོའི་དོན་ལ་འཇིགས་མེད་སྤོབས་པ་ཐོབ། ། ཆོས་ཀུན་སྤྲོས་བྲལ་རྟོགས་པའི་ཤེས་རབ་ཀྱིས། ། མཚན་མར་འཛིན་པའི་རྟོག་པ་ཀུན་དུལ་ནས། ། ཉན་ཐོས་སྡེ་པའི་ཆོས་ཀྱང་ཤེར་ཕྱིན་ལ། ། ཚུལ་བཞིན་འཇུག་པའི་ལམ་དུ་ཁྱོད་ཀྱིས་གཟིགས། ། རྣམ་པར་བཏགས་དང་ཀུན་ཏུ་བཏགས་པའི་ཆོས། ། མཐའ་དག་སྒྱུ་མའི་སྣང་བར་གཟིགས་གྱུར་ནས། ། རྣམ་རིག་བརྫུན་པར་རྟོགས་པའི་མཛད་པ་ཅན། ། གང་དེས་ཚུལ་གཉིས་ཤིང་རྟའི་ལམ་ཆེན་བཟུང༌། །
དངོས་པོར་སྨྲ་བའི་གླང་ཆེན་མ་དུལ་བ། ། མང་པོའི་སྤོབས་པ་འཕྲོག་ལ་འཇིགས་མེད་པའི། ། ཆོས་ཀྱི་སེང་གེ་འཕྲིན་ལས་བཟང་པོའི་ཞབས། ། ཐུབ་བསྟན་གངས་རིའི་ངོས་ལ་འཇིགས་མེད་རྒྱ། ། སངས་རྒྱས་ཀུན་གྱི་ཡེ་ཤེས་གཅིག་བསྡུས་པ། ། འཇམ་པའི་དབྱངས་ཀྱིས་ཁྱེད་ལ་ལེགས་འདོམས་པས། ། ཤིང་རྟའི་སྲོལ་ཆེན་འབྱེད་པ་ཁྱོད་ཀྱི་ཞབས། ། བློ་ཆེན་མང་པོའི་གཙུག་གི་བསྟེན་བྱར་གྱུར། ། ཡོན་པོའི་ཆོས་ལ་ནམ་ཡང་མི་གཟིགས་ཤིང༌། ། དྲང་པོའི་ལམ་ལ་ནན་ཏན་དུ་མ་ཡིས། །
ཡོངས་ཀྱི་དགེ་བའི་བཤེས་སུ་མངའ་གསོལ་བས། ། འཕོངས་དང་མགོན་མེད་ཀུན་གྱི་གཉེན་དུ་གྱུར། ། གང་གི་རིན་དུ་ཅི་གཞལ་ཀུན་བཟོད་པའི། ། ཐེག་ཆེན་ཆོས་ཀྱི་བང་མཛོད་དེ་བཟུང་ནས། ། བཤད་སྲོལ་བཟང་པོའི་བརྒྱུད་པ་འཛིན་མཛད་པ། ། པཎ་ཆེན་དེ་ཡིས་བྱམས་པའི་ཆོས་མང་བསྡུས། ། ཤར་ཕྱོགས་བཤད་སྲོལ་རི་བོའི་ཕྲག་པ་ལ། ། མདོ་དང་རྒྱན་གྱི་ཟླ་བ་བཞུགས་གསོལ་ནས། ། འཕྲིན་ལས་བཟང་པོའི་འོད་དཀར་སྤྲོ་མཛད་དེས། ། མདོ་གཞུང་ཀུནྡའི་བཞིན་མདངས་གསལ་བར་བྱས། །
ཐུགས་བསྐྱེད་གངས་རིའི་མགུལ་ན་ཞབས་བརྟན་ཅིང༌། ། ཐུབ་བསྟན་ནགས་ཀྱི་ལྗོངས་སུ་བློ་བཟང་སྐྱོང༌། ། གཞུང་ལུགས་འབུམ་ཕྲག་གསུམ་གྱི་རལ་པ་ཡི། ། ཁུར་འཆང་ཁྱོད་ཀྱིས་གངས་རིའི་ཁྲོད་འདི་བསྐྱངས། ། ཁ་བ་ཅན་ལྗོངས་ཐེག་གསུམ་བསྟན་པའི་བདག ། རྒྱལ་བས་ལུང་བསྟན་འཇིག་རྟེན་གསུམ་གྱི་མིག ། བློ་བཟང་དཔྱོད་ལྡན་འཕྲིན་ལས་བཟང་པོ་ཡིས། ། གང་དེས་རྒྱན་གྱི་བཤད་སྲོལ་དང་པོར་མཛད། ། འདྲེ་ཡི་རིགས་འཁྲུངས་ཤེས་བྱ་ཇི་སྙེད་པ། ། རབ་འབྱམས་སྟོན་པ་དམ་ཆོས་མངོན་པ་ཡི། །
ཤིང་རྟའི་ཁྲི་ལ་མདོ་དང་རྒྱན་གཞུང་གི ། གཟི་འོད་འབར་མཛད་གང་དེས་སྲོལ་དེ་བཟུང༌། ། རྒྱལ་ཡུམ་དྲུག་དང་རྒྱན་དང་དེ་འགྲེལ་བཅས། ། གསུང་ལ་བྱང་ཤིང་ཐུགས་ལ་ཆུབ་གྱུར་པས། ། ཡེ་ཤེས་འོད་ཀྱིས་དེ་འགྲེལ་མང་མཛད་ནས། ། ཤེར་ཕྱིན་བསྟན་པ་འཛིན་མཛད་ཨར་གྱི་མཚན། ། གཞོན་ནུའི་དུས་སུ་འདུལ་བའི་གཞུང་ལུགས་ཀུན། ། ལེགས་པར་སྦྱངས་ནས་ཚུལ་ཁྲིམས་རྒྱལ་མཚན་རྩེར། ། ཤེར་ཕྱིན་བསྟན་པའི་ནོར་བུ་འཛིན་མཛད་འདིས། ། དེས་མཛད་བཤད་སྲོལ་དེ་དག་རྗེས་སུ་བསྐྱངས། །
ཤེས་རབ་ཆེན་པོས་རྒྱལ་ཡུམ་འབུམ་པ་དང༌། ། ལྔ་སྟོང་ལྷག་པའི་ཤེར་ཕྱིན་ཁྲི་ཕྲག་གཉིས། ། རྒྱན་དང་སྦྱར་ནས་འཆད་ལ་ཟླ་མེད་པ། ། གང་དེས་བརྒྱད་སྟོང་འགྲེལ་པའི་རྣམ་བཤད་མཛད། ། བྱང་ཆུབ་མཆོག་རབ་དམ་པར་ཐུགས་བསྐྱེད་ནས། ། འབུམ་ཕྲག་བློ་གསལ་དུ་མའི་མགོན་གྱུར་པ། ། བརྩེ་ཆེན་དེ་ཡིས་དོན་གསལ་འགྲེལ་པ་ལ། ། ལྷག་པར་རྩལ་དུ་སྟོན་པའི་བཤད་པ་མཛད། ། རྗེ་བཙུན་འཇམ་པའི་རྡོ་རྗེའི་གསུང་གྲུབ་པས། ། མཁྱེན་པའི་དབང་ཕྱུག་གསུང་རབ་ཀུན་གྱི་མཛོད། །
མཐར་འཛིན་འཁྲུལ་པ་དབྱིངས་སུ་ཞིག་གྱུར་པ། ། གང་དེས་ཤེར་ཕྱིན་བཤད་པ་མ་ལུས་བསྡུས། ། བློ་གྲོས་ལང་ཚོ་དར་བའི་མཁྱེན་རབ་དང༌། ། མ་ལུས་འགྲོ་བ་སྐྱོང་བའི་བརྩེ་བ་དང༌། ། མཚན་འཛིན་བྲལ་བའི་ཚུལ་ཁྲིམས་རྣམ་གསུམ་གྱིས། ། བསྟན་པའི་རྒྱན་གྱུར་བཟོད་པ་རིང་མོའི་ཞབས། ། བརྩོན་འགྲུས་རྟ་བརྒྱས་འཁྲིད་པའི་ཁ་ལོ་པས། ། ཡོན་ཏན་ལུགས་བརྒྱ་ལྡན་པའི་ཁྲིར་བཞག་ནས། ། ཤེས་རབ་ཤུགས་བརྒྱ་ལྡན་པའི་རྡོ་རྗེ་ཡིས། ། ཉོན་མོངས་གཡུལ་བརྒྱ་འགྱེད་པ་རྩད་ནས་ཕྱུང༌། །
རིན་ཐང་མ་ཉམས་ཤེར་ཕྱིན་ཟབ་མོའི་ཆོས། ། ཚངས་དང་དབང་པོ་ཡིས་ཀྱང་རྟག་མཆོད་པ། ། ཆེ་བའི་ཆེ་མཆོག་མང་པོའི་གཙུག་རྒྱན་དེ། ། ཆོས་ཀྱི་དེད་དཔོན་འགའ་ལ་ཁྱོད་ཀྱིས་གཏད། ། གྲུབ་མཐའ་རྒྱ་མཚོའི་ཕ་རོལ་ཉེར་གཟིགས་ནས། ། རྟག་ཏུ་བསྟན་པ་འབའ་ཞིག་དགོངས་གྱུར་པའི། ། འཆད་རྩོད་རྩོམ་པའི་དཔའ་བོ་འཇིགས་མེད་དེས། ། སེང་གེ་ཇི་བཞིན་ལོག་སྨྲའི་སྤོབས་པ་འཕྲོག ། ཆོས་དང་ཆོས་མིན་ཕྱེད་པའི་མཁྱེན་པ་ཡིས། ། རྟག་ཏུ་བདེན་པ་འབའ་ཞིག་གསུང་མཛད་པ། །
ཚད་མའི་སྐྱེས་བུར་གྲགས་པ་ཁྱོད་གཅིག་གིས། ། ཐུབ་བསྟན་བསོད་ནམས་ཆོས་འདིའི་མགོན་དང་བཅས། ། འཇིག་རྟེན་ཁམས་ཀྱི་རིན་ཐང་ཀུན་བཟོད་པའི། ། བློ་ཆེན་ཁྱོད་ཀྱི་རྣམ་དཔྱོད་མིག་ཡངས་པོས། ། ཐམས་ཅད་མཁྱེན་པའི་གཟིགས་པ་དེ་གྲུབ་པ། ། ཀུན་མཁྱེན་གཉིས་པ་གངས་ཅན་ཁྲོད་དུ་འཁྲུངས། ། དེ་སྲས་དམ་པ་མཁས་བཙུན་དྷརྨ་ཤྲཱི། ། ལུང་དང་རིགས་པའི་དབང་ཕྱུག་ལུང་མང་པོ། ། གནས་ལྔ་མཁྱེན་པའི་པཎ་ཆེན་སྒྲ་ཚད་པ། ། ཡོངས་འཛིན་རྣམ་གསུམ་བསྟན་པའི་དཔལ་དུ་ཤར། །
སངས་རྒྱས་སྲས་དང་བཅས་པའི་ཡུམ་གཅིག་པུ། ། ཇི་བཞིན་འཆད་མཁས་ཁྱོད་ལས་གཞན་ན་གང༌། ། ནང་རིག་སྡེ་སྣོད་ཀུན་དང་རིགས་པའི་གཞུང༌། ། ཁྱོད་བློའི་རྒྱ་མཚོར་བསྡུས་པ་བསྟན་པའི་དཔལ། ། ཤཱཀྱའི་སྲས་ཀྱི་བསྟན་པའི་རྒྱལ་མཚན་ནི། ། སྲིད་པའི་རྩེ་དང་མཉམ་པར་ཁྱོད་ཀྱིས་བསྒྲེངས། ། དཔལ་ལྡན་འཕྲིན་ལས་བཟང་པོའི་གདུགས་དཀར་གྱིས། ། ས་གསུམ་ཉེ་བར་ཁེབས་པས་ཐུབ་བསྟན་བཟུང༌། ། དེ་དག་ཀུན་གྱི་བརྒྱུད་པའི་ལེགས་བཤད་ནི། ། དོན་ཡོད་མཁྱེན་པའི་རྒྱ་མཚོར་ངལ་བསོ་བས། །
དཔལ་ལྡན་འཕྲིན་ལས་ཆུ་ཆེན་བཞི་འབེབས་པའི། ། བརྩེ་ཆེན་དགེ་བའི་བཤེས་དེས་མགོན་མཛོད་ཅིག ། རྒྱལ་ཡུམ་རྒྱན་དང་དེ་འགྲེལ་དང་བཅས་པའི། ། རྣམ་རྒྱལ་ཆོས་ཀྱི་སྒོ་བརྒྱ་ཕྱེ་བ་དེར། ། ཕྱིས་བྱུང་འཁྱོག་པོའི་ལམ་གྱིས་ག་ལ་བགྲོད། ། སྔོན་རབ་རྒན་པོའི་ལམ་སྲོལ་དེ་དབྱེ་བྱ། ། དེ་ལ་འདིར། གང་བཤད་པར་བྱ་བའི་ཆོས་ནི། མངོན་པར་རྟོགས་པའི་རྒྱན་འཕགས་སེང་གཉིས་ཀྱིས་རྣམ་པར་ཕྱེ་བའི་འགྲེལ་པ་དང་བཅས་པའོ། ། གང་གིས་འཆད་པ་ནི།
ཚད་མར་གྱུར་པའི་ལུང་དང༌། གཞུང་དང་མཐུན་པའི་རིགས་པས་སོ། ། ཇི་ལྟར་འཆད་པ་ནི། རྒྱ་བོད་ཀྱི་བཤད་སྲོལ་གཞན་མང་པོའི་རྣམ་པར་གཡེང་བ་སྤངས་ནས། རྒྱན་གྱི་དགོངས་པ་འཕགས་སེང་གིས་བཀྲལ་བ་བཞིན་འཆད་པའི་ཚུལ་ལ། རང་གཞན་གྱི་ལུགས་མི་མཐུན་པ་དག་གི་དམིགས་བསལ་སོ་སོར་ཕྱེད་པར་བྱས་པའི་སྒོ་ནས་སོ། ། དེ་ལྟར་འཆད་པ་ལ་གཉིས་ཏེ། རྒྱན་གྱི་བཤད་པ་ལ་འཇུག་པའི་བྱ་བ་དང༌། བཤད་པ་ཉིད་ཉེ་བར་དགོད་པའོ། ། དང་པོ་ལ་གཉིས་ཏེ།
མཆོད་པར་བརྗོད་པ་དང༌། རྩོམ་པར་དམ་འཆའ་བའོ། ། དང་པོ་ནི། སློབ་དཔོན་བདག་ཉིད་ཆེན་པོས་འགྲེལ་པ་མཛད་པའི་ཐོག་མར། ཇི་སྐད་དུ། ཤེས་རབ་ཕ་རོལ་ཕྱིན་པ་ལ། ། གུས་ཕྱག་འཚལ་ཞེས་པས་བསྟན་པ་ཡིན་ནོ། ། གཉིས་པ་ལ་གཉིས་ཏེ། བཤད་པར་དམ་འཆའ་བ་དངོས་དང༌། དེ་ཉིད་སྒྲུབ་པའོ། །
དང་པོ་ནི། དེ་ལྟར་ཕྱག་འཚལ་བ་ལ་དགོས་པ་ཅི་ཞིག་ཡོད་སྙམ་ན། ཇི་སྐད་དུ། དེའི་རྒྱན་ཚིག་ལེའུར་བྱས་པ་དག ། ཀུན་གྱི་རྒྱན་དུ་འགྱུར་བར་ནི། ། རྣམ་པར་དབྱེ་ཕྱིར་ཞེས་པས་བསྟན་པ་ཡིན་ནོ། ། གཉིས་པ་ནི། འོ་ན་སློབ་དཔོན་བཟང་པོའི་ཞབས་ཀྱིས་དེ་ལྟར་དབྱེ་ནུས་པའི་རྒྱུ་མཚན་ཅི་ཞེ་ན། འདི་ལ་གསུམ་སྟེ། དེས་ཡུམ་གྱི་ཚིག་དོན་རྙེད་པའི་ཕྱོགས་ཆོས་བསྒྲུབ་པ་དང༌།
དེ་རྙེད་པ་ན་དབྱེ་རིགས་པའི་ཁྱབ་པ་བསྒྲུབ་པ་དང༌། དེ་ལྟར་ན་མདོ་དང་རྒྱན་རྣམ་པར་དབྱེ་བའི་དམ་བཅའ་བཞག་པའོ། ། དང་པོ་ལ་གཉིས་ཏེ། དེས་དེའི་དོན་རྙེད་པར་སྒྲུབ་པ་དང༌། ཚིག་རྙེད་པར་སྒྲུབ་བྱེད་ཀྱི་རིགས་པ་འོག་ནས་བྱུང་བ་འདིར་ལེན་པའོ། ། དང་པོ་ལ་གཉིས་ཏེ། མཁས་པ་སྔ་མས་ཡུམ་དོན་ཇི་ལྟར་བཀྲལ་བའི་ཚུལ། དེ་ལ་རྟེན་ནས་རང་གིས་ཡུམ་དོན་ཇི་ལྟར་རྙེད་པའི་ཚུལ་ལོ། ། དང་པོ་ལ་གཉིས་ཏེ། ཐོགས་མེད་སྐུ་མཆེད་ཀྱིས་ཡུམ་གྱི་དགོངས་པ་རྣམ་པར་རིག་པ་ཙམ་དུ་རྙེད་པའི་ཚུལ་དང༌།
འཕགས་པ་གྲོལ་སྡེ་རྗེས་འབྲང་དང་བཅས་པས་དབུ་མར་རྙེད་པའི་ཚུལ་ལོ། ། དང་པོ་ནི། ཇི་སྐད་དུ། འཕགས་པ་ཐོགས་མེད་སྐྱོབ་ཉིད་ཀྱིས། ། ཞེས་པ་ནས། ཡང་དག་བརྟེན་ནས་རྣམ་པར་བཀྲོལ། ། ཞེས་པའི་བར་གྱིས་འཆད་པ་ཡིན་ནོ། ། སྐབས་འདི་དག་ཏུ། བསྟན་འཆོས་ཆེན་པོ་ཞེས་པ་མངོན་པར་རྟོགས་པའི་རྒྱན་ཡིན་ནོ་ཞེས་ལོ་ཙཱ་བ་ཆེན་པོ་བཞེད་ལ། མཁས་པ་གཞན་དག་ནི་སྐུ་མཆེད་གཉིས་ཀྱིས་མདོ་དང་རྒྱན་མ་སྦྱར་བར་བཞེད་དོ། །
གཉིས་པ་ནི། ཇི་སྐད་དུ། འཕགས་པའི་ཁོངས་སུ་གཏོགས་པ་ཡི། ། ཞེས་པ་ནས། རང་དང་རྗེས་མཐུན་རྣམ་བཤད་བྱས། ། ཞེས་པའི་བར་གྱིས་འཆད་པ་ཡིན་ལ། སྐབས་འདིར་དབུ་མ་ཞེས་པ་ངོ་བོ་ཉིད་མེད་པར་སྨྲ་བའི་ཚུལ་ལ་དགོངས་པ་མ་ཡིན་ཏེ། སྐུ་མཆེད་གཉིས་ཀྱིས་ཀྱང་འདིའི་དགོངས་པ་རྣམ་རིག་དུ་བཀྲལ་བའི་ཚེ་ཡང་དབུ་མར་མི་བཞེད་པ་ནི་མ་ཡིན་པས་སོ། ། བསྟན་འཆོས་མཐའ་དག་ཅེས་པ་རྒྱན་ལ་མཛད་པར་ནི་ལོ་ཙཱ་བ་ཆེན་པོ་བཞེད་པ་ཡིན་ལ། གཞན་དག་ནི་ཡུམ་གྱི་མདོ་ལ་བཞེད་ལ།
དེ་མ་རྙེད་པའི་ཚུལ་ལ་ཡང༌། ཡུམ་གསུམ་ཅར་དང་སྦྱོར་མ་ཤེས་པའི་ཚུལ་ལ་འཆད་པ་དང༌། སྟོང་ཕྲག་ཉི་ཤུ་ལྔ་པའི་མདོ་ལེའུ་བརྒྱད་མ་དང་མཐུན་པར་མ་རྙེད་པའི་དོན་ལ་འཆད་པའི་ལུགས་གཉིས་ཡོད་དོ། ། ལོ་ཙཱ་བ་ནི། འདིས་བསྟན་འཆོས་ཀྱི་བརྗོད་བྱའི་དོན་རྫོགས་པར་མ་རྙེད་པ་ཡིན་གྱི། ཚིག་མ་རྙེད་པ་ནི་མ་ཡིན་ཏེ། འདིས་འཕགས་པའི་འགྲེལ་པ་དང་མཐུན་པར་འཆད་པས་སོ་ཞེས་གསུང་ངོ༌། ། གཉིས་པ་ནི། དེ་ལྟར་མཁས་པས་སྣང་བྱས་ཤིང༌། ། ཞེས་པ་ནས།
རྙེད་པ་གང་དེ་ཡ་མཚན་ནོ། ། ཞེས་པའི་བར་གྱིས་འཆད་པ་ཡིན་ནོ། ། འདིར་འགའ་ཞིག་ཁོ་ནས་མ་རྙེད། ཅེས་པའི་དོན་ནི་གཉིས་ཏེ། དོན་མ་རྙེད་པ་དང༌། ཚིག་མ་རྙེད་པའོ། ། དང་པོ་ནི། ཐོགས་མེད་སྐུ་མཆེད་ཀྱིས་འགྲེལ་ཚུལ་དེ་ཡིན་ལ། གཉིས་པ་ནི། གྲོལ་སྡེ་རྣམ་པ་གཉིས་ཀྱི་ཀྱང་ངོ༌། །
བསྟན་འཆོས་མཐའ་དག་འདི་དེ་ལྟར། ། རྙེད་པ་ཞེས་བྱ་བའི་དོན་ཡང་གཉིས་ཏེ། དོན་རྙེད་པ་དང༌། ཚིག་རྙེད་པའོ། ། དང་པོ་ནི། འཕགས་པ་གྲོལ་སྡེའི་དགོངས་པ་ཇི་ལྟ་བ་དེ་ཉིད་འཐད་པར་ཞལ་གྱིས་བཞེས་པ་ཡིན་ཏེ། ཇི་སྐད་དུ། འཕགས་པ་རྣམ་པར་གྲོལ་སྡེ་ཡི། ། མཐུ་ཡིས་ཞེས་འབྱུང་བ་ལྟར་རོ། ། གཉིས་པ་ནི།
སློབ་དཔོན་རང་ཉིད་ལ་སངས་རྒྱས་ཀྱི་བྱིན་རླབས་ཞུགས་པའི་དབང་གིས་རྙེད་པ་ཡིན་ཏེ། ཇི་སྐད་དུ། སངས་རྒྱས་དབང་གིས་རྙེད། ཅེས་འབྱུང་བས་སོ། ། གཉིས་པ་ཚིག་རྙེད་པར་སྒྲུབ་བྱེད་ཀྱི་རིགས་པ་ནི། འོ་ན་བསྟན་འཆོས་འདི་ཡུམ་གསུམ་ཆར་གྱི་རྒྱན་ཡིན་པར་གང་ལས་རྟོགས་ཤེ་ན། ཡུམ་གསུམ་པོ་འདི་ཚིག་གི་སྒོ་ནས་རྒྱས་བསྡུས་སུ་ཕྱེ་བ་ཡིན་གྱི། སྦས་དོན་མངོན་རྟོགས་ཀྱི་རིམ་པ་སྟོན་ཚུལ་ལ་རྒྱས་བསྡུས་ཀྱི་དབྱེ་བ་མེད་པའི་རྒྱུ་མཚན་གྱིས་སོ། ། ཞེས་འཆད་པ་ནི། ཇི་སྐད་དུ།
ལ་ལ་ལས་དོན་གཞན་ལས་ཚིག ། ཅེས་སོགས་གསུངས་པ་ཡིན་ནོ། ། དེ་ལ་ཁྱད་པར་མེད་པའི་རྒྱུ་མཚན་ཅི་ཡིན་ཞེ་ན། དེ་ལ་ཁྱད་པར་ཡོད་ན། ཡུམ་བསྡུས་པ་བརྒྱད་སྟོང་པས་ཡུམ་གཞན་གཉིས་ཀྱི་བརྗོད་བྱ་མངོན་རྟོགས་ཀྱི་རིམ་པ་མཐའ་དག་མ་བསྡུས་པར་འགྱུར་རོ། ། ཞེས་འཆད་པ་ནི། ཇི་སྐད་དུ། དེ་ལྟ་མིན་ན་ཐམས་ཅད་ཀྱིས། ། རིམ་པ་ལེགས་པར་བསྡུས་མ་ཡིན། ། ཞེས་གསུངས་སོ། །
དེས་དེ་བསྡུས་པའི་རྒྱུ་མཚན་ཡང༌། ཇི་སྐད་དུ། སློབ་དཔོན་ཕྱོགས་ཀྱི་གླང་པོས། བརྒྱད་སྟོང་འདིར་དོན་མ་ཚང་མེད། ། འདི་གཞུང་བསྡུས་པ་ཡིན་འདོད་དེ། ། དོན་ནི་ཇི་སྐད་བརྗོད་དེ་ཉིད། ། ཅེས་པའི་ལུང་ཁུངས་སུ་མཛད་པ་དེ་སློབ་དཔོན་འདིའི་དགོངས་པའོ། ། གཉིས་པ་ཁྱབ་པ་བསྒྲུབ་པ་ནི། མདོ་དང་རྒྱན་གྱི་ཚིག་དོན་ཇི་ལྟ་བ་བཞིན་རྙེད་པ་ན། དེ་དབྱེ་བར་རིགས་པས་ཁྱབ་པ་ཡིན་ཏེ།
རྣམ་བཤད་མཛད་པ་པོ་གཞན་གྱིས་མ་རྙེད་པའི་དོན་རྙེད་པའི་ཕྱིར་དང༌། རྙེད་པ་དེ་ཡང་སངས་རྒྱས་ཀྱི་བྱིན་རླབས་ཀྱི་དབང་གིས་རྙེད་པ་ཡིན་པས་འཁྲུལ་པ་མེད་པའི་ཕྱིར་རོ་ཞེས་འཆད་པ་ནི། དེ་ལྟས་ཤིན་ཏུ་རྙེད་དཀའ་བ། ། ཞེས་པ་ནས། མཁས་པ་རྣམས་ཀྱིས་དབྱེ་བའི་རིགས། ། ཞེས་པའི་བར་ཡིན་ནོ། ། གསུམ་པ་དམ་བཅའ་བཞག་པ་ནི། དེ་ལྟར་ན་འགྲེལ་པ་རྩོམ་པ་ལ་སྤྲོ་བ་སྐྱེས་པ་ཡིན་ནོ། ། འདི་ལ་ཇོ་བོ་འབུམ་ཕྲག་གསུམ་པ་ནི། རྣམ་པར་དབྱེ་ཞེས་པ་ལས་འཕྲོས་ནས།
དབྱེ་ནུས་པའི་རྒྱུ་མཚན་དང་དབྱེ་བའི་དགོས་པ་གཉིས་ལས། དང་པོ་ནི། མཁས་པ་བཞིའི་ལེགས་བཤད་དང༌། སངས་རྒྱས་ཀྱི་བྱིན་རླབས་ལས་རྙེད་དོ། ། ཞེས་འཆད་པ་ནི། འགྲོ་ལ་ཆགས་པས་ཀུན་ཆགས་མཛད་ཅེས་པ་ནས། རྙེད་པ་གང་དེ་ཡ་མཚན་ནོ། ། ཞེས་པའི་བར་ཡིན་ནོ། ། དགོས་པ་ནི། རྣམ་པ་ཀུན་ཏུ་ཞེས་པ་ཤླཽ་ཀ་གཅིག་གོ །
ལོ་ཙཱ་བ་ཆེན་པོ་ལྟར་ན། རྣམ་པར་དབྱེ་ཞེས་པ་ལས་འཕྲོས་ནས། ཡུམ་དོན་རྟོགས་ནས་སམ། མ་རྟོགས་པར་དབྱེ། གཉིས་པ་མི་འཐད་པར་གོ་སླ་ལ། དང་པོ་མི་འཐད་དེ། ཡུམ་དོན་ཁྱོད་ཀྱི་མངོན་སུམ་གྱི་སྤྱོད་ཡུལ་མ་ཡིན་པའི་ཕྱིར། ཞེ་ན། དེ་མ་ཡིན་ཡང༌། དེ་དབྱེ་བའི་དགོས་པ་འཆད་པ་ནི།
རྣམ་པ་ཀུན་ཏུ་སོགས་ཡིན་ལ། ཇི་ལྟར་དབྱེ་བའི་ཚུལ་འཆད་པ་ནི། གཞུང་གོང་མ་རྣམས་སོ། ། གཉིས་པ་བཤད་པ་ཉིད་ཉེ་བར་དགོད་པ་ལ་གསུམ་སྟེ། ཤེར་ཕྱིན་གྱི་གསུང་རབ་ཙམ་ལ་གུས་པ་བསྐྱེད་པའི་ཡན་ལག་མཆོད་བརྗོད། བྱེ་བྲག་བསྟན་འཆོས་འདི་ལ་འཇུག་པའི་ཡན་ལག་དགོས་འབྲེལ། མདོ་དང་བསྟན་འཆོས་ཀྱི་བརྗོད་བྱ་མངོན་རྟོགས་བཤད་པའོ། ། དང་པོ་ནི། དངོས་སུ་ཡུལ་མཁྱེན་པ་གསུམ་ལ་མཆོད་པར་བརྗོད་ནས། ཤུགས་ལ་བསྟན་འཆོས་ཤིག་བརྩོམ་པར་དམ་བཅའ་བ་ནི།
ཇི་སྐད་དུ། ཉན་ཐོས་ཞི་བ་ཚོལ་རྣམས་ཞེས་སོགས་ཚིགས་སུ་བཅད་པ་གཅིག་གོ ། འདི་ལ་གཉིས་ཏེ། རྩ་བས་བསྟན་པའི་དོན་ངོས་བཟུང་བ་དང༌། འགྲེལ་པས་རྩ་བའི་དོན་ཇི་ལྟར་བཤད་པའི་ཚུལ་ལོ། ། དང་པོ་ནི། འདིར་ཡུམ་དང༌། ཤེས་རབ་ཀྱི་ཕ་རོལ་ཏུ་ཕྱིན་མ་དང༌། བཅོམ་ལྡན་འདས་མ་ཞེས་པ་རྣམས་དོན་གཅིག་ཏུ་བཤད་ལ། དེ་ཡང་གནས་སྐབས་ཀྱི་དབྱེ་བས་རྣམ་པ་གཉིས་སུ་འགྱུར་ཏེ།
མཚོན་བྱ་ཤུགས་བསྟན་གྱི་ཡུམ་ཙམ་དང༌། མཚོན་བྱེད་དངོས་བསྟན་གྱི་ཡུམ་མོ། ། དང་པོ་ནི། རང་སྲས་འཕགས་པའི་བཞེད་དོན་སྒྲུབ་བྱེད་ཀྱི་མཁྱེན་པའོ། ། དེ་ལ་དབྱེ་ན་ཡུམ་མཁྱེན་པ་གསུམ་དུ་གྲངས་ངེས་པ་ལས། ཐེག་དམན་གྱི་གཞི་ཤེས་ཀྱང་འདིར་ཡུམ་དུ་བཞག་དགོས་ཏེ། ཉན་ཐོས་ཞི་བ་འཚོལ་རྣམས་ཞེས་པ་རྩ་འགྲེལ་གྱིས་བསྟན་པའི་ཡུམ་གྱི་མཚན་ཉིད་ཚང་བའི་ཕྱིར། བྱང་ཆུབ་སེམས་དཔའི་ལམ་ཤེས་ལ་ཡང་དེ་བཞིན་ནོ། ། དེ་ལ་ཡང་སྐྱེད་བྱེད་ལ་ཡུམ་དུ་བཞག་པ་དང༌། བཞེད་དོན་སྒྲུབ་བྱེད་ལ་ཡུམ་དུ་བཞག་པ་གཉིས་ལས།
དང་པོ་ནི། རྒྱུན་ལ་ལྟོས་ནས་མཁྱེན་པ་སྔ་མ་ལ་ཡུམ་དང༌། རྟོགས་པ་ཕྱི་མ་ལ་གནས་པའི་འཕགས་པ་ལ་སྲས་སུ་འཇོག་ལ། ཞིབ་མོར་ཕྱེ་ན། ཐེག་ཆེན་གྱི་སྦྱོར་ལམ་གྱི་གནས་སྐབས་ཀྱི་ལམ་ཤེས་དང༌། གཞི་ཤེས་རྗེས་མཐུན་པ་ཡང་ཡུམ་དུ་བཞག་དགོས་ཏེ། མཐོང་ལམ་སྐད་ཅིག་དང་པོ་ལ་གནས་པའི་འཕགས་པ་རྣམས་སྲས་སུ་འཇོག་དགོས་པའི་ཕྱིར། དེ་བཞིན་དུ། ས་བཅུ་པའི་གནས་སྐབས་ཀྱི་རྣམ་མཁྱེན་རྗེས་མཐུན་པ་དེ་ཡང་ཡུམ་དུ་འཇོག་པའི་རྒྱུ་མཚན་ཡང་དེ་དང་འདྲའོ། ། དེ་ལྟ་ན་ཡང༌།
འདིར་གཞུང་གིས་བསྟན་པ་ནི་འཇོག་ཚུལ་གཉིས་པ་དེ་ཉིད་ཡིན་ལ། དེ་ལྟ་ཡིན་པ་དེའི་ཚེ་ན། མཁྱེན་པ་གསུམ་དང༌། རང་རང་གི་སྲས་འཕགས་པ་རྣམས་དུས་མཉམ་ཡིན་ཀྱང༌། ཡུམ་སྲས་སུ་འཇོག་པ་མི་འགལ་ལོ། ། འཆད་ཚུལ་དེ་གཉིས་ཀ་གང་ཁས་ལེན་ཀྱང༌། སྤྱིར་གཞི་ཤེས་ལ་སོགས་པ་གསུམ་ལ་འཕགས་པའི་མངོན་རྟོགས་ཀྱིས་ཁྱབ་པར་ཁས་ལེན་ནུས་ཀྱང༌། མཆོད་བརྗོད་ཡུལ་དུ་གྱུར་པའི་ཡུམ་དེ་གསུམ་ལ་མཁྱེན་གསུམ་གང་རུང་གིས་ཁྱབ་པར་ཁས་མི་ལེན་ཏེ། འཕགས་སེང་གཉིས་ཀས་སྦྱོར་བ་བཞི་ཀ་མཆོད་བརྗོད་ཡུལ་དུ་གྱུར་པའི་ཤེར་ཕྱིན་དུ་བཤད་པའི་ཕྱིར་དང༌། ཐེག་པ་ཆེ་ཆུང་གི་སྦྱོར་ལམ་གྱི་ཡེ་ཤེས་དེ་རང་སྲས་འཕགས་པའི་བཞེད་དོན་སྒྲུབ་བྱེད་ཀྱི་མཁྱེན་པར་ཁས་ལེན་དགོས་པའི་ཕྱིར་རོ། །
གཉིས་པ་ནི། འདིར་དངོས་བསྟན་ལ་བསྟོད་ཕྱག་གི་ཡུལ་དུ་བཞག་པའི་མཁྱེན་གསུམ་ནི། སངས་རྒྱས་ཀྱི་མཁྱེན་པ་གཅིག་ཉིད་ལ་ལྡོག་པའི་དབྱེ་བས་གསུམ་དུ་ཕྱེ་བ་དེ་ཉིད་ལ་འཆད་དགོས་པ་ཡིན་ཏེ། རྩ་བར། ཉན་ཐོས་བྱང་ཆུབ་སེམས་དཔའི་ཚོགས་བཅས་སངས་རྒྱས་ཀྱི་ནི་ཡུམ་དེ་ལ་ཕྱག་འཚལ། ཞེས་གསུངས་ལ། དེར་བཅས་པའི་དོན་ཡང་ལྷན་ཅིག་པའི་དོན་ཡིན་ལ། དེ་དང་དེ་ལྷན་ཅིག་དུ་འབྱུང་བའི་རྒྱུ་མཚན་ཡང་དེའི་རྒྱུད་ཀྱི་མཁྱེན་པ་ལ་དེ་དག་གི་བཞེད་དོན་སྒྲུབ་པའི་ནུས་པ་ཡོད་པའི་རྒྱུ་མཚན་ལ་ཐུག་པའི་ཕྱིར། དེ་སྐད་དུ་ཡང་འགྲེལ་པ་ལས། སངས་རྒྱས་ཉན་ཐོས་ལ་སོགས་པས་ཡོངས་སུ་བསྐོར་བ་དེ་དག་གི་དོན་སྒྲུབ་པར་བྱེད་པ་ཉིད་ཀྱི་ཡུམ་དེ་ལ་ཕྱག་འཚལ་ལོ་ཞེས་བཤད་པ་དང༌།
ཐེག་པ་གསུམ་གྱི་ཚུལ་གསུམ་པ་ཅན་ཞེས་དང༌། བཅོམ་ལྡན་འདས་མ་ཡོན་ཏན་རིན་པོ་ཆེ་ཕུལ་དུ་དབྱུང་དུ་མེད་ཅིང་དཔག་ཏུ་མེད་པའི་འབྱུང་གནས། ཞེས་བཤད་པས་སོ། ། གང་དག་གཞུང་འགྲེལ་དེ་དག་གི་དོན་དུ་བསམ་ནས་འདིར་བསྟན་པའི་ཡུམ་ལ་འབྲས་ཡུམ་གྱིས་ཁྱབ་པར་འདོད་པ་ནི་འཕགས་སེང་གི་དགོངས་པ་མ་ཡིན་ཏེ། ཇི་སྐད་དུ། ཉི་ཁྲི་སྣང་བ་ལས། ཡུམ་དེ་ལ་ཕྱག་འཚལ་ལོ་ཞེས་པའི་དོན་གང་ཞིག་ཡིན་ཞེ་ན། འཕགས་པའི་གང་ཟག་ཐམས་ཅད་ཀྱི་དབང་དུ་མཛད་ནས། ཐམས་ཅད་མཁྱེན་པ་རྣམ་པ་གསུམ་གྱི་ཐུན་མོང་མ་ཡིན་པའི་ཡོན་ཏན་ཉེ་བར་དགོད་པ་སྔོན་དུ་འགྲོ་བས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ། །
ཞེས་བརྗོད་པ་འདི་ནི། ཞེས་གསུངས་པ་དང༌། མཆོད་བརྗོད་ཀྱི་ཤེར་ཕྱིན་དེ་གང་ཡིན་ཞེས་དྲིས་པའི་ལན་དུ། ཤེས་རབ་ཕ་རོལ་ཕྱིན་པ་ནི། ། དངོས་པོ་བརྒྱད་ཀྱིས་ཡང་དག་བཤད། ། ཅེས་སྦྲེལ་ནས་བཤད་པའི་ཕྱིར་དང༌། དོན་གསལ་ལས་ཀྱང༌། ཉན་ཐོས་དང་དེའི་ཕྱོགས་སུ་བསླན་པ་ཞེས་ཐེག་དམན་གྱི་གཞི་ཤེས་ཀྱང་སྐབས་འདི་ནས་འཆད་པའི་ཡུམ་དུ་བཤད་པའི་ཕྱིར་རོ། ། འོ་ན་གདུལ་བྱ་ཉན་རང་གི་རིགས་ཅན་ཉེར་ཞི་གཉིས་སུ་ཁྲིད་བྱེད་ཀྱི་མཁྱེན་པ་ཡིན་ན། ཐེག་དམན་གྱི་མཁྱེན་པ་ཡིན་པས་ཁྱབ་པ་ཡིན་པར་ཁས་ལེན་དགོས་པ་ཡིན་ནམ།
ཇི་ལྟར་ན་སངས་རྒྱས་ཀྱི་གཞི་ཤེས་དེ་ཡུམ་གཞི་ཤེས་སུ་འགྱུར། ཡུམ་ལ་མ་ཤེས་ལ་ཡང་དེ་བཞིན་ནོ་ཞེ་ན། དེ་དགོས་པར་ཁས་མི་ལེན་ཏེ། སངས་རྒྱས་འཕགས་པས་ཀྱང་གདུལ་བྱ་ཉན་རང་གི་རིགས་ཅན་ཉེར་ཞི་གཉིས་སུ་བཀྲི་བར་མཛད་ལ། དེ་ལྟར་མཛད་པ་དེ་ནི་སངས་རྒྱས་ཀྱི་སའི་གཞི་ཤེས་ཀྱི་ཡོན་ཏན་ཡིན་པའི་ཕྱིར། ལམ་ཤེས་ལ་ཡང་དེ་བཞིན་ནོ། ། དེ་སྐད་དུ་ཡང༌། རབ་འབྱོར་བྱང་ཆུབ་སེམས་དཔའ་རྣམས་ཀྱི་ཉན་ཐོས་ཀྱི་ལམ་གང་ཡིན་པ་དང༌། ཞེས་སོགས་རྒྱས་པར་གསུངས་པ་དང༌། ཉན་ཐོས་ཀྱི་ལམ་ནི་བྱང་ཆུབ་སེམས་དཔས་ཡོངས་སུ་ཤེས་པར་བྱ་བ་ཡིན་གྱི།
ཞེས་སོགས་གསུངས་སོ། ། ངག་དོན་བསྡུས་ན། རྗེ་བཙུན་གྱིས་རྒྱན་རྩོམ་པའི་ཐོག་མར་འབྲས་ཡུམ་ཤེར་ཕྱིན་ལ་བསྟོད་པའི་རྒྱུ་མཚན་ཡོད་དེ། དེས་འཕགས་པ་བཞི་ཀའི་བཞེད་དོན་བསྒྲུབ་པའི་རྒྱུ་མཚན་གྱིས་དེ་ལྟར་བསྟོད་པའི་ཕྱིར། མཁྱེན་པ་གསུམ་གྱི་ཡོན་ཏན་བརྗོད་པའི་སྒོ་ནས་བསྟོད་པ་ཆོས་ཅན། དགོས་པ་ཡོད་དེ། ཐེག་པ་གསུམ་པོ་སོ་སོའི་རིགས་ཅན་གྱི་གདུལ་བྱ་རྣམས་འབྲས་ཡུམ་ལ་དྭང་བ་སྐྱེས་ཏེ། དེའི་གཞུང་ལ་ཐོས་བསམ་གྱི་རིམ་གྱིས་འཇུག་པར་བྱ་བའི་ཆེད་ཡིན་པའི་ཕྱིར། དེ་ལྟར་ཞུགས་པ་ཆོས་ཅན། དགོས་པ་ཡོད་དེ།
རིགས་ཅན་སོ་སོ་རང་རང་གི་འདོད་བྱར་གྱུར་པའི་ངེས་ལེགས་ཐོབ་པར་བྱ་བའི་ཆེད་ཡིན་པའི་ཕྱིར། དེ་སྐད་དུ་ཡང༌། དེ་ཐོས་ནས་ཞེས་སོགས་དང༌། དེ་ལ་རབ་ཏུ་དྭང་བས་ཀྱང་ཞེས་སོགས་གསུངས་སོ། ། དེ་ལྟར་བཤད་པ་ན་སློབ་དཔོན་བཟང་པོའི་ཞབས་ཀྱི་བཞེད་པ་འདི་ཡིན་ཏེ། འདིར་བསྟན་པའི་མཆོད་བརྗོད་ཡུམ་ཙམ་ཡིན་ན། སྤྱིར་ཤེར་ཕྱིན་དང༌། བཅོམ་ལྡན་འདས་མ་ཡིན་མི་དགོས་ཏེ། དེ་དག་ནི་གོ་རིམ་བཞིན་དུ། སྤྲོས་བྲལ་རྟོགས་པའི་ཆ་དང༌།
སངས་རྒྱས་ཀྱི་ཡེ་ཤེས་ཁོ་ན་ལ་འཆད་པའི་ཕྱིར། ཡུམ་དེ་ལ་ཕྱག་འཚལ་ལོ་ཞེས་པའི་གཞུང་གིས་དངོས་སུ་བསྟན་པའི་ཡུམ་ཡིན་ན། ཤེར་ཕྱིན་མཚན་ཉིད་པ་ཡིན་དགོས་ཏེ། དེ་ཡིན་ན་ཐེག་པ་གསུམ་གྱི་ཚུལ་གསུམ་པ་ཅན་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་དེ་ཡིན་དགོས་པའི་ཕྱིར་དང༌། བཅོམ་ལྡན་འདས་མ་ཞེས་བྱ་བ་དེ་ཡིན་དགོས་པའོ། ། གཉིས་པ་འགྲེལ་པས་ཇི་ལྟར་བཤད་པའི་ཚུལ་ལ། གཞུང་འདི་ནི། དགོས་པའི་དོན། བསྡུས་པའི་དོན། ཚིག་གི་དོན་དང་རྣམ་པ་གསུམ་གྱི་སྒོ་ནས་ངེས་པར་བཤད་ལ།
བརྒལ་ལན་གྱི་སྒོ་ནས་འཆད་ཚུལ་ནི་རྣམ་དཔྱོད་ཀྱིས་བཏགས་ན་གང་སྦྱར་སྦྱར་དུ་སྣང་བས། མཐའ་གཅིག་ཏུ་ངེས་པར་བཞག་དཀའོ། ། དང་པོ་དགོས་པའི་དོན་ནི། འཕགས་པ་བྱམས་པ་ཞེས་སོགས་ཀྱིས་མདོར་བསྟན་ནས། དོན་དེ་ཉིད་འགྲེལ་པས་རྒྱས་པར་འཆད་དོ། ། བསྡུས་པའི་དོན་ནི། དེ་ལ་ཐམས་ཅད་མཁྱེན་པ་ཉིད་གསུམ་གྱིས་ནི་ཞེས་སོགས་ཀྱིས་བསྟན་པར་བཤད་ན་ལེགས་པ་ཡིན་ཏེ། བསྡུས་དོན་དགོས་དོན་གྱི་གོང་དུ་སྔར་བཤད་ན། བཤད་པ་ལྔའི་གོ་རིམ་རྣམ་བཤད་རིགས་པ་ལས་འབྱུང་བ་དང་མི་མཐུན་པའི་ཕྱིར་དང༌། རྒྱན་འདི་ཉིད་ལས་ཀྱང༌།
ཐོག་མར་དགོས་འབྲེལ་བཤད་ནས། དེའི་འོག་ཏུ་བསྡུས་དོན་ལུས་རྣམ་བཞག་འཆད་པའི་ཕྱིར་རོ། ། འདིར་འཕགས་པ་བྱམས་པ་ཞེས་སོགས་རང་དོན་གྱི་དགོས་པ་ལ་སྦྱོར་བ་མི་འཐད་དེ། རྗེ་བཙུན་ལ་རང་དོན་དོན་དུ་གཉེར་བ་མེད་པའི་ཕྱིར་དང༌། གཞན་འཇུག་པའི་ཆེད་ཁོ་ནར་སྣང་བའི་ཕྱིར་རོ། ། དོན་འདི་ལ་དར་ཊཱིཀ་མཛད་པ་ན་རེ། རྗེ་བཙུན་བྱམས་པ་ལ་རང་དོན་དོན་གཉེར་མེད་པར་འདོད་པ་སོགས་ནི། ཐེག་པ་ཆེན་པོའི་ཆོས་ལ་ངལ་བ་ཞིབ་ཏུ་མ་བྱས་པ་ཡིན་ཏེ། རྗེ་བཙུན་མངོན་པར་རྫོགས་པར་སངས་རྒྱས་པའི་དབང་དུ་བྱེད་ན། ཐུན་མོང་དང་ཐུན་མོང་མ་ཡིན་པའི་སྐབས་མ་ཕྱེ་ལ།
བྱང་ཆུབ་སེམས་དཔའ་ཡིན་པའི་དབང་དུ་བྱེད་ན། རང་དོན་ཡོངས་སུ་རྫོགས་པ་ལ་ཆོས་ཀྱི་སྐུ་དགོས་པར་མ་མཐོང་ན། རང་དོན་ཞི་བ་རྐྱང་པ་ཙམ་གྱིས་ཆོག་པར་འཛིན་པ་བཟློག་མི་ནུས་ལ། དེ་མ་བཟློག་ན་ཐེག་པ་ཆེན་པོའི་སེམས་བསྐྱེད་ཀྱི་མཚན་ཉིད་ཡོངས་སུ་རྫོགས་པ་མེད་པར་འགྱུར་ཏེ། རང་དོན་ཆོས་ཀྱི་སྐུ་ལ་དོན་གཉེར་ས་བཅུ་པའི་གནས་སྐབས་སུ་མི་དགོས་པའི་ཕྱིར། སངས་རྒྱས་ཀྱི་སྐུ་ལ་རང་དོན་གྱི་སྐུ་དང་གཞན་དོན་གྱི་སྐུ་གཉིས་ཕྱེ་བ་དགོས་པ་མེད་པར་འགྱུར་རོ། ། ཞེས་གསུང་ངོ༌། ། འདི་བརྟག་པར་བྱ་བ་ལ་གསུམ་སྟེ། ཕར་ཕྱིན་ཐེག་པའི་སྐབས་འདིར། རྗེ་བཙུན་རྫོགས་པའི་སངས་རྒྱས་སུ་ཁས་ལེན་དགོས་པའི་སྒྲུབ་བྱེད་བཤད་པ་དང༌།
དེ་ལྟར་ཁས་བླངས་པ་ལ་གནོད་བྱེད་མེད་པར་བསྟན་པ་དང༌། དེས་གྲུབ་པའི་དོན་གཞན་ཡང་བསྟན་པའོ། ། དང་པོ་ལ་གསུམ་སྟེ། ལུང་གི་དང༌། རིགས་པའི་དང༌། ཁས་བླངས་པའི་འོ། ། དང་པོ་ནི། རྗེ་བཙུན་མངོན་པར་རྫོགས་པར་སངས་རྒྱས་པ་ཡིན་ཏེ། དེས་འོག་མིན་དུ་ལོངས་སྐུའི་རྟེན་ལ་ཆོས་སྐུ་མངོན་དུ་མཛད་ཟིན་པའི་ཕྱིར། དེ་ཟིན་པ་ཡིན་ཏེ།
དགའ་ལྡན་གྱི་གནས་སུ་སྐྱེ་བ་མངོན་པར་སྐྱེ་བའི་མཛད་པ་ཞེས་བྱ་བའི་མིང་ཅན་དེ་བསྟན་ཟིན་པའི་ཕྱིར་དང༌། དེར་ཡང་དག་པར་རྫོགས་པའི་སངས་རྒྱས་ཀྱི་རྒྱལ་ཚབ་ཏུ་མངོན་པར་དབང་བསྐུར་བ་ཐོབ་ཟིན་པའི་ཕྱིར། དེ་དག་གི་ཁྱབ་འབྲེལ་ནི། ཇི་སྐད་དུ། རྒྱུད་བླ་མ་ལས། ཐུགས་རྗེ་ཆེན་པོས་འཇིག་རྟེན་མཁྱེན། ། འཇིག་རྟེན་ཀུན་ལ་གཟིགས་ནས་ནི། ། ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱི། ། སྐྱེ་བ་མངོན་པར་སྐྱེ་བ་དང༌། །
དགའ་ལྡན་གནས་ནས་འཕོ་བ་དང༌། ། ལྷུམས་སུ་ཞུགས་དང་བལྟམས་པ་དང༌། ། ཞེས་སོགས་རྒྱས་པར་གསུངས་པ་དེར། དགའ་ལྡན་གྱི་གནས་སུ་སྐྱེ་བ་ཐོག་མར་བཞག་པའི་སྒོ་ནས་འཛམ་བུའི་གླིང་དུ་མཛད་པ་བཅུ་གཉིས་ཀྱི་ཚུལ་སྟོན་པ་ལ་ཆོས་ཀྱི་སྐུ་མངོན་དུ་བྱས་ཟིན་པ་ཞིག་དགོས་པར་བཤད་པའི་ཕྱིར་རོ། ། གཉིས་པ་རིགས་པའི་སྒྲུབ་བྱེད་ནི། རྗེ་བཙུན་བྱང་ཆུབ་སེམས་དཔར་ཁས་ལེན་ན། སྟོན་པ་ཐུབ་པའི་དབང་པོ་ལྷའི་བུ་དམ་པ་ཏོག་དཀར་པོར་སྐྱེ་བ་བཞེས་པ་དེའི་ཚེ་ཡང་བྱང་ཆུབ་སེམས་དཔར་ཁས་ལེན་དགོས་ལ། དེ་ལྟ་ན་ཕར་ཕྱིན་ཐེག་པའི་དབང་དུ་བྱས་པའི་ཐུན་མོང་མ་ཡིན་པའི་མདོ་སྡེ་དུ་མ་དང་འགལ་བར་འགྱུར་ཏེ། ཇི་སྐད་དུ་དབུ་མ་ལ་འཇུག་པ་ལས། བདེ་བར་གཤེགས་པ་མ་ལུས་ཕྱོགས་ཞིང་འཇིག་རྟེན་མཐའ་དག་ན། །
ཕྲ་རབ་རྡུལ་གྱི་གྲངས་རྣམས་བདོག་པར་གྱུར་པ་ཇི་སྙེད་པ། ། བྱང་ཆུབ་མཆོག་རབ་དམ་པར་གྱུར་པའི་སྐལ་བ་དེ་སྙེད་དེ། ། འོན་ཀྱང་ཁྱོད་ཀྱི་གསང་བ་འདི་ནི་བསྙད་བགྱི་མ་ལགས་སོ། ། ཞེས་གསུངས་པས་སོ། ། གཞན་ཡང་རྗེ་བཙུན་དང་དམ་པ་ཏོག་དཀར་སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔར་འདོད་ན། དེ་གཉིས་དང་པོར་སངས་རྒྱས་པའི་རྟེན་དེ་གང་ལ་བྱ། འཛམ་བུའི་གླིང་དུ་མིའི་རྟེན་ལ་འདོད་པ་ལས་གཞན་མེད་པས། ཕ་རོལ་ཏུ་ཕྱིན་པའི་མདོ་སྡེ་དུ་མ་དང་འགལ་བར་འགྱུར་ཏེ། འདོད་པའི་ཁམས་དང་གཟུགས་མེད་དུ། ། སངས་རྒྱས་རྣམ་པར་འཚང་མི་རྒྱ། །
གཟུགས་ཀྱི་ཁམས་ཀྱི་འོག་མིན་དུ། ། འདོད་ཆགས་བྲལ་ཁྱོད་འཚང་རྒྱའོ། ། ཞེས་ལང་ཀར་གཤེགས་པ་སོགས་དུ་མ་ལས་གསུངས་པ་དང་འགལ་ཞིང༌། རྫོགས་པའི་སངས་རྒྱས་ཀྱི་ལོངས་སྐུ་མངོན་དུ་མ་མཛད་པར། སྤྲུལ་པའི་སྐུ་མངོན་དུ་མཛད་དགོས་པར་འགྱུར་ཏེ། རྗེ་བཙུན་ཐོགས་མར་མིའི་རྟེན་ལ་འཚང་རྒྱ་བའི་ཕྱིར། གལ་ཏེ་སློབ་དཔོན་ཤཱཀྱ་བཤེས་གཉེན་བཞེད་པ་ལྟར། དཀའ་བ་ལོ་དྲུག་ཏུ་སྤྱོད་པའི་སྐབས་དེར་ལོངས་སྐུ་མངོན་དུ་མཛད་པར་འདོད་ན་ནི། ཐུན་མོང་དང་ཐུན་མོང་མ་ཡིན་པའི་སྐབས་མ་ཕྱེད་པའི་ཉེས་པ་སོན་འདུག་པར་འགྱུར་ཏེ། དེ་ལྟར་འཆད་པ་དེ་ནི་རྣལ་འབྱོར་གྱི་རྒྱུད་འཆད་པ་པོ་དག་གིས་སྔོན་བྱུང་སྟོན་པའི་རྣམ་ཐར་འཆད་པའི་ཚུལ་ཅིག་ཡིན་པའི་ཕྱིར།
གསུམ་པ་ཁས་བླངས་པའི་སྒྲུབ་བྱེད་ནི། རྗེ་བཙུན་སྔགས་ཀྱི་ལུགས་ལ་རྫོགས་པའི་སངས་རྒྱས་ཡིན་ནོ་ཞེས། སྐབས་འདིར་ཡང་དེ་སྐད་དུ་སྨྲ་བར་བྱེད་ན། རྗེ་བཙུན་རྫོགས་པའི་སངས་རྒྱས་སུ་གྲུབ་པ་ཡིན་ཏེ། དེའི་ལུགས་ལ་དེ་ཡིན་པ་གང་ཞིག ཐེག་པ་གོང་མ་དབང་བཙན་པར་འཆད་དགོས་པའི་ཕྱིར། དེའི་ཤེས་བྱེད་ཀྱང་ལུང་དང་རིགས་པ་གཉིས་ལས། དང་པོ་ནི། སྤྱོད་འཇུག་ལས། རྣལ་འབྱོར་པ་ཡང་བློ་ཁྱད་ཀྱིས། །
གོང་མ་གོང་མ་རྣམས་ཀྱིས་གནོད། ། ཅེས་གསུངས་པ་ཡིན་པ་ལས། ཁྱེད་ལྟར་ན་མཚན་ཉིད་ཐེག་པའི་ལུགས་ལ། དེ་དེ་མ་ཡིན་པ་དེས་སྔགས་ཀྱི་ལུགས་ལ་དེ་དེ་ཡིན་པ་ལ་གནོད་དོ་ཞེས་ཁས་ལེན་དགོས་པའི་ཕྱིར། གཉིས་པ་ནི། འོ་ན་སྔགས་ཀྱི་ལུགས་ལ་དེ་དེར་ཚད་མས་འགྲུབ་པར་འགྱུར་ཏེ། དེའི་ལུགས་ལ་དེ་དེ་ཡིན་པའི་ཕྱིར། འདོད་ན། དེ་དེར་ཚད་མ་གཅིག་གིས་གྲུབ་པར་འགྱུར་ཏེ། དེ་དེར་སྔགས་ལུགས་ཀྱི་ཚད་མས་གྲུབ་པའི་ཕྱིར།
དེ་ཡང་དེ་ལྟ་ན། དེ་དེར་ཁས་ལེན་དགོས་པ་ལས་འོས་མེད་དོ། ། གཞན་ཡང་ནང་འགལ་བ་འདི་ལྟར། ཁྱེད་ཀྱིས་འཆད་པའི་རིགས་པ་དེ་དག་གི་ཚིག་གི་ནུས་པ་ལ། རྗེ་བཙུན་རྫོགས་པའི་སངས་རྒྱས་སུ་ཁས་བླངས་པ་ན། རང་དོན་དོན་གཉེར་གྱི་བློ་མེད་ཀྱང༌། དེ་དེར་ཁས་མི་ལེན་པའི་རྒྱུ་མཚན་གྱིས། རྗེ་བཙུན་ལ་རང་དོན་དོན་གཉེར་གྱི་བློ་ཡོད་དེ། ཆོས་སྐུ་དོན་གཉེར་གྱི་བློ་ཡོད་པའི་ཕྱིར་ཏེ། བྱང་ཆུབ་སེམས་དཔའ་ཡིན་པའི་ཕྱིར།
སྔ་མ་ལ་ཁྱབ་པ་ཡོད་དེ། ཆོས་ཀྱི་སྐུ་ལ་རང་དོན་གྱི་སྐུར་འཆད་དགོས་པའི་ཕྱིར། ཞེས་འཆད་པ་ལས་འོས་གཞན་མེད་པས། དེ་ལྟར་ན། སྟོན་པ་ཐུབ་པའི་དབང་པོ་ཆོས་ཅན། རང་དོན་དོན་གཉེར་གྱི་བློ་རང་རྒྱུད་ལ་མེད་པར་ཐལ། རྫོགས་པའི་སངས་རྒྱས་ཡིན་པའི་ཕྱིར། ཁྱབ་པ་ཁས་བླངས་ཐལ་བ་ལ་བསལ་པ་ཞུགས་པའི་ཚུལ་འདི་ལྟར། དེ་ཆོས་ཅན། དེ་ཡོད་དེ།
ཆོས་སྐུ་དོན་གཉེར་གྱི་བློ་ཡོད་པའི་ཕྱིར་ཏེ། ཁྱབ་པར་མ་ཟད་རྟགས་ཁས་བླངས་པའི་ཚུལ་ནི། དེ་ཡོད་དེ། རྫོགས་བྱང་དོན་གཉེར་གྱི་འདུན་པ་དང་མཚུངས་ལྡན་གྱི་བསམ་པ་ཁྱད་པར་ཅན་ཡོད་པའི་ཕྱིར། དེ་ཁས་བླངས་པའི་ཤེས་བྱེད་ཀྱང༌། ཐེག་པ་ཆེན་པོའི་སེམས་བསྐྱེད་ཡོད་པའི་ཕྱིར། དེ་གསུམ་ཆར་ཁས་བླངས་པ་ཡིན་ཏེ། དེ་ཐེག་པ་ཆེན་པོའི་སེམས་བསྐྱེད་ཙམ་གྱི་མཚན་ཉིད་དུ་ཁས་བླངས་པའི་ཕྱིར། ཀུན་རྫོབ་སེམས་བསྐྱེད་ཅེས་པའི་ཞིབ་ཆ་འདོད་ན་ཡང་དེ་ཉིད་ལས་མ་འདས་སོ། ། གཞན་ཡང་བྱང་སེམས་འཕགས་པ་རྣམས་ལ་རང་དོན་ཡིད་བྱེད་ཀྱི་བློ་ཡོད་པར་ཐལ་བ་དང༌།
ཉན་རང་དུ་རིགས་ངེས་པ་དང༌། འདོད་ཆེན་པ་རྣམས་ལ་ཡང་རང་དོན་དོན་གཉེར་གྱི་བློ་ཡོངས་སུ་རྫོགས་པ་མེད་པར་འགྱུར་ཏེ། དེ་རྫོགས་པར་འཇོག་པ་ལ་ཆོས་སྐུ་དོན་གཉེར་གྱི་བློ་དགོས་པའི་ཕྱིར། གཞན་ཡང༌། ཁྱེད་ཀྱིས་ཀྱང་ཆོས་ཀྱི་སྐུ་དང་མཚུངས་པར་ལྡན་པའི་སེམས་བསྐྱེད་སངས་རྒྱས་ཀྱི་ས་ཁོ་ནར་འཇོག་པ་དང༌། དགའ་ལྡན་གྱི་གནས་ན་བཞུགས་པ་སོགས་སེམས་བསྐྱེད་དེའི་བྱེད་ལས་སུ་འཆད་པས་ཀྱང༌། རྗེ་བཙུན་ཡང་དག་པར་རྫོགས་པའི་སངས་རྒྱས་སུ་གྲུབ་བོ། ། གཉིས་པ་གནོད་བྱེད་མེད་པར་བསྟན་པ་ནི། ལུགས་དེའི་རྗེས་སུ་འཇུག་པ་དག་ན་རེ། དེ་ལྟ་ན་མངོན་པར་རྟོགས་པའི་རྒྱན་སངས་རྒྱས་ཀྱི་བཀའ་ཡིན་པར་ཐལ་བ་དང༌།
རྗེ་བཙུན་གྱིས་མཛད་པ་བཅུ་གཉིས་ཀྱི་ཐོག་མ་བསྟན་ཟིན་པར་འགྱུར་ལ། གཉིས་ཀ་འདོད་མི་ནུས་པའི་རྒྱུ་མཚན་ནི། བཀའི་དགོངས་འགྲེལ་གྱི་བསྟན་འཆོས་ཡིན་པའི་ཕྱིར་དང༌། བསྟན་པ་གཅིག་ལ་མཛད་པ་བཅུ་གཉིས་ཀྱི་ཚུལ་སྟོན་པའི་སྟོན་པ་གཉིས་མི་སྲིད་པའི་ཕྱིར་ཟེར་རོ། ། དེ་མི་འཐད་པ་ལ་གཉིས་ཏེ། ཐལ་བ་དང་པོ་འཁྲུལ་པར་བསྟན་པ་དང་གཉིས་པ་འཁྲུལ་པའི་ཚུལ་ལོ། ། དང་པོ་ནི། སྤྱིར་བཀའ་དང་བསྟན་འཆོས་འགལ་བ་མིན་ཏེ། སངས་རྒྱས་ཀྱི་བཀའ་ཐམས་ཅད་བསྟན་འཆོས་སུ་ཁས་ལེན་པའི་ཕྱིར། དེ་དགོས་པ་ཅི་ཞེ་ན།
ལུང་དང་རིགས་པ་ལས་སོ། ། ལུང་ནི། འདུལ་བའི་ལུང་རྣམ་པར་འབྱེད་པ་དང༌། དགྲ་བཅོམ་པ་ཆོས་ཀྱི་ཚོང་དཔོན་གྱིས་འདུལ་བ་ལ་བསྟོད་པ་གཉིས་ཀ་ལས། རྒྱལ་བ་སྟོན་པ་དེ་ཡི་བསྟན་པ་ནི། ། མདོ་དང་ཆོས་མངོན་ཡིན་གསུང་ལ་འདུལ་བ་ནི། ། སྟོན་དང་བསྟན་འཆོས་དངོས་ཡིན་དེ་ཡི་ཕྱིར། ། ཞེས་པ་དང༌། སློབ་དཔོན་ཆོས་ཀྱི་བཤེས་གཉེན་གྱིས། བསྟན་འཆོས་ནི་རྒྱས་འབྲིང་བསྡུས་པ་གསུམ་མོ། །
ཞེས་དང༌། ཁྱེད་རང་གིས་ཀྱང༌། བསྟན་འཆོས་ཆེན་པོའི་རྣམ་བཤད་མཛད། ། ཅེས་པ་དང༌། བསྟན་འཆོས་མཐའ་དག་མ་རྙེད་པར། ། ཞེས་པའི་བསྟན་འཆོས་དེ་ཡུམ་གྱི་མདོ་ལ་ངོས་འཛིན་གྱིན་འདུག་པའི་ཕྱིར་རོ། ། རིགས་པ་ནི། དེ་ལ་དེའི་མཚན་ཉིད་ཚང་བ་ཡིན་ཏེ། འཆོས་སྐྱོབ་ཀྱི་ཡོན་ཏན་གཉིས་དང་ལྡན་པའི་ངག་དེ་བསྟན་བཅོས་ཀྱི་མཚན་ཉིད་དུ་འཆད་དགོས་པའི་ཕྱིར། དེ་སྐད་དུ་ཡང༌།
དབུས་མཐའི་འགྲེལ་བཤད་ལས། ཉོན་མོངས་དགྲ་རྣམས་མ་ལུས་འཆོས་པ་དང༌། ། ངན་འགྲོའི་སྲིད་ལས་སྐྱོབ་བྱེད་གང་ཡིན་པ། ། འཆོས་སྐྱོབ་ཡོན་ཏན་ཕྱིར་ན་བསྟན་འཆོས་ཏེ། ། གཉིས་པོ་འདི་དག་གཞན་གྱི་ལུགས་ལ་མེད། ། ཅེས་བཤད་པས་སོ། ། དེའི་ཕྱིར་སངས་རྒྱས་ཀྱི་བཀའ་ལ་བསྟན་འཆོས་ཀྱིས་ཁྱབ་ཅིང༌། དེ་ལ་དེས་མ་ཁྱབ་པ་དང༌། ཕྱི་རོལ་པའི་བསྟན་འཆོས་སུ་བཤད་པ་རྣམས་བསྟན་འཆོས་མཚན་ཉིད་པ་མ་ཡིན་པ་ཞེས་བྱ་བ་འདི་ངེས་སོ། ། དེར་མ་ཟད་བཀའ་དང༌།
བཀའི་དགོངས་འགྲེལ་གྱི་བསྟན་འཆོས་གཉིས་ཀྱང་འགལ་བ་མ་ཡིན་ཏེ། འདུལ་བའི་ལུང་སྡེ་བཞི་ཀ་སོ་སོར་ཐར་པའི་མདོའི་དགོངས་འགྲེལ་ཡིན་པ་དང༌། བཤད་པའི་རྒྱུད་རྒྱུད་ཕྱི་མ་ཞེས་གྲགས་པ་དེ་དག་ཀྱང་རྩ་བའི་རྒྱུད་ཀྱི་དགོངས་འགྲེལ་དུ་རིགས་པའི་ཕྱིར་རོ། ། གཉིས་པ་ལ། ཐལ་བ་སྔ་མ་ལ་ཁྱབ་པ་མ་ངེས་པ་དང༌། ཕྱི་མ་ལ་མ་ངེས་པའོ། ། དང་པོ་ནི། དེ་ཙམ་གྱིས་དེར་ཐལ་བ་མ་ཡིན་ཏེ། དགའ་ལྡན་དུ་སྐྱེ་བའི་མཛད་པ་དེ་བཅུ་གཉིས་ཀྱི་དང་པོ་མ་ཡིན་པའི་ཕྱིར། དེའི་ཤེས་བྱེད་ཀྱང་བཅུ་གཉིས་ཀྱི་རྣམ་པར་བཞག་པ་དེ་སྐྱེ་བ་གཅིག་ཁོ་ནའི་དབང་དུ་བྱས་པ་ཡིན་གྱི།
ལྷ་དང་མིའི་སྐྱེ་བ་གཉིས་བསྡོམས་པའི་དབང་དུ་བྱས་པ་མ་ཡིན་པའི་ཕྱིར་དང༌། དེ་དེའི་ཐོག་མར་བགྲང་ན་བཅུ་གཉིས་ཀྱི་གྲངས་ངེས་འཇིག་པའི་ཕྱིར། གཉིས་པ་ནི། དེ་ཙམ་གྱིས་དེར་ཐལ་བ་མ་ཡིན་ཏེ། ཇི་སྐད་དུ། བྱང་ཆུབ་སེམས་དཔའི་ཚུལ་འདི་ནི། ། རྗེས་ཐོབ་དེ་བཞིན་གཤེགས་རྣམས་དང༌། ། སེམས་ཅན་ཡང་དག་སྒྲོལ་བ་ལ། ། འཇིག་རྟེན་ན་ནི་མཉམ་པ་ཉིད། ། ཅེས་དང༌།
ས་དགུ་འདས་ནས་ཡེ་ཤེས་ནི། ། ཞེས་སོགས་ཀྱི་སྐབས་སུ། ས་བཅུ་པ་ལ་གནས་པའི་བྱང་ཆུབ་སེམས་དཔའ་མཛད་པ་བཅུ་གཉིས་ཀྱི་ཚུལ་བསྟན་ནས་སེམས་ཅན་གྱི་དོན་བྱེད་པར་གསུངས་པའི་ཕྱིར་དང༌། ས་དགུ་པའི་ཡོངས་སྦྱོངས་ཀྱི་སྐབས་སུ། མངལ་དུ་འཇུག་པ་མཆོག་དང་ནི། ། ཞེས་བཤད་པའི་ཕྱིར་དང༌། འཕགས་པ་བློ་གྲོས་མི་ཟད་པར་བསྟན་པའི་མདོ་སྡེ་ལས་ཀྱང༌། ས་དང་པོ་ནས་རྫུ་འཕྲུལ་གྱིས་མཛད་པ་བཅུ་གཉིས་ཀྱི་ཚུལ་སྟོན་པ་དང༌། ས་བཅུ་པ་ནས་སྨོན་ལམ་གྱི་མཐུས་མཛད་པ་བཅུ་གཉིས་ཀྱི་ཚུལ་སྟོན་པར་བཤད་པས་སོ། ། ཡང་གཞན་དག་ན་རེ།
རྗེ་བཙུན་བྱམས་པ་བྱང་ཆུབ་སེམས་དཔར་ཁས་ལེན་དགོས་ཏེ། ཡུམ་གྱི་མདོར་སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔར་བཤད་པའི་ཕྱིར་ཞེས་ཟེར་བ་དེ་ཡང་མ་ངེས་པ་ཡིན་ཏེ། དེ་ལྟ་ན་གཞོན་ནུ་དོན་གྲུབ་ཀྱང་བྱང་ཆུབ་སེམས་དཔར་ཐལ་བ་དང༌། ཀུན་དགའ་བོ་རྒྱུན་ཞུགས་སུ་ཐལ་བ་དང༌། ཤཱ་རིའི་བུ་དང་རབ་འབྱོར་སོགས་ཀྱང་ཉན་ཐོས་རང་རྒྱུད་པ་ཉིད་དུ་ཐལ་བར་འགྱུར་ཏེ། རྟགས་གོ་རིམ་བཞིན་དུ། འཕགས་པ་རྒྱ་ཆེར་རོལ་པ་ཞེས་བྱ་བ་ཐེག་པ་ཆེན་པོའི་མདོ་སྡེ་ལས་དེ་ལྟར་བཤད་པའི་ཕྱིར་དང༌། ཡུམ་གྱི་གླེང་གཞི་ལས་དེ་ལྟར་བཤད་པའི་ཕྱིར་དང༌། ཡུམ་གདམ་ངག་གི་སྐབས་སུ་དེ་ལྟར་བཤད་པའི་ཕྱིར་རོ། ། གསུམ་པ་ནི།
དེ་ལྟར་གྲུབ་པ་ན་ཉེ་བའི་སྲས་བརྒྱད་ལ་སོགས་པ་བྱང་ཆུབ་སེམས་དཔའི་མིང་ཅན་དུ་བཤད་པ་དེ་དག་དང་ཤཱ་རིའི་བུ་དང་རབ་འབྱོར་ལ་སོགས་པ་ཉན་ཐོས་ཀྱི་མིང་ཅན་དེ་དག་ཀྱང་ངེས་པའི་དོན་དུ་ཡང་དག་པར་རྫོགས་པའི་སངས་རྒྱས་སུ་གྲུབ་པ་ཡིན་ཏེ། དཀོན་མཆོག་བརྩེགས་པའི་མདོ་ལས། འཇིག་རྟེན་དབང་ཕྱུག་ཐོག་མ་མེད་པ་ནས་མངོན་པར་རྫོགས་པར་སངས་རྒྱས་པར་བཤད་པ་དང༌། འཇམ་དཔལ་གྱི་ཞིང་གི་བཀོད་པའི་ཡོན་ཏན་གྱི་མདོ་ལས། དེ་ཉིད་ཡང་དག་པར་རྫོགས་པའི་སངས་རྒྱས་སུ་བཤད་པ་དང༌། འཕགས་པ་ཤཱ་རིའི་བུ་ལ་སོགས་པ་ངེས་པའི་དོན་དུ་ཡང་དག་པར་རྫོགས་པའི་སངས་རྒྱས་དང༌། གནས་སྐབས་ཀྱི་ངེས་དོན་ལ་བྱང་ཆུབ་སེམས་དཔའ་དང༌། གནས་སྐབས་ཀྱི་དྲང་དོན་ལ་ལྟོས་ནས་ཉན་ཐོས་སུ་འཆད་པར་ཉི་སྣང་ལས་བཤད་པ་བཞིན་ནོ། ། དེ་ལྟར་མཆོད་བརྗོད་ཀྱི་དགོས་དོན་ལས་འཕྲོས་པའི་དོན་བཤད་ཟིན་ནས། བརྒལ་ལན་གྱི་ཚུལ་ལ་རྣམ་གྲངས་མི་འདྲ་བ་མང་པོ་ཡོད་པའི་ནང་ནས།
གོ་རིམ་གྱི་བརྒལ་ལན་རྒྱས་པར་བཤད་པར་བྱ་སྟེ། འོ་ན་ཅི། མཆོད་བརྗོད་ཀྱི་གོ་རིམ་འདི་ནི་རིགས་པ་མིན་ཏེ། ཡན་ལག་རྒྱས་བཤད་ཀྱི་གོ་རིམ་དང་མི་མཐུན་པས་སོ་སྙམ་པའི་དོགས་པ་བཀོད་ནས། དེའི་ལན་དུ་རྣམ་བཤད་མཛད་པ་པོ་སྔ་མ་དག་ན་རེ། མཆོད་བརྗོད་གླེང་གཞིའི་འགྲེལ་པ་ཡིན་པས། དེ་དང་མཐུན་པར་བྱས་པ་ཡིན་ནོ་ཞེས་གསུངས་ལ། རང་གི་ལུགས་ལ་ནི། གདུལ་བྱ་ཉན་ཐོས་ཀྱི་རིགས་ཅན་ཐེག་པ་ཆེན་པོ་ལ་རིམ་གྱིས་གཞུག་པར་བྱ་བའི་ཕྱིར། སྐབས་འདིར་ཐོག་མར་གཞི་ཤེས་ལ་བསྟོད་པ་ཡིན་ལ།
ཡན་ལག་རྒྱས་བཤད་དུ་ནི། གདུལ་བྱ་ཐེག་པ་ཆེན་པོར་རིགས་ངེས་པ་རྣམས་ཐོག་མར་འབྲས་བུ་ལ་སྤྲོ་བ་བསྐྱེད་པའི་ཕྱིར་དུ། དང་པོར་རྣམ་མཁྱེན་བཤད་པ་ཡིན་ནོ། ། དོན་འདི་ལ་དར་ཊཱིཀ་མཛད་པ་འདི་ལྟར་འཆད་དེ། ལུགས་འདི་མི་འཐད་པ་ལ་གཉིས་ཏེ། ལུགས་སྔ་མ་མི་འཐད་པ་དང༌། ལུགས་ཕྱི་མ་མི་འཐད་པའོ། ། དང་པོ་ནི། མཆོད་བརྗོད་གླེང་གཞི་དང་སྦྱོར་བ་མི་འཐད་དེ། སློབ་དཔོན་དང་འཕགས་པ་གཉིས་ཀས་མ་སྦྱར་ཞིང༌།
སློབ་དཔོན་གྱིས་གླེང་གཞིའི་བཤད་པ་གཞན་དུ་མཛད་པའི་ཕྱིར་རོ། ། གཉིས་པ་ནི། ཉན་ཐོས་ཀྱི་རིགས་ཅན་ཐེག་པ་གསུམ་ལ་རིམ་གྱིས་གཞུག་པའི་ཆེད་དུ་དང་པོར་གཞི་ཤེས་ལ་བསྟོད་པ་ཡིན་ནོ། ། ཞེས་ཟེར་བ་འདི་ནི་བསྟན་འཆོས་འདིའི་ཆེད་དུ་བྱ་བའི་གདུལ་བྱ་གང་ཡིན་མ་རྟོགས་པ་ཡིན་ལ། འདིར་ནི་ཐེག་པ་ཆེན་པོའི་རིགས་ཅན་འབའ་ཞིག་ཡུམ་ལ་དྭང་བ་བསྐྱེད་ནས་ཐོས་སོགས་ཀྱིས་འཇུག་པར་བྱ་བའི་ཆེད་ཡིན་ལ། བསྟན་འཆོས་དེའི་ཆེད་དུ་བྱ་བའི་གདུལ་བྱ་རིགས་ཅན་གསུམ་ཀ་ཡོད་ན། ཐེག་པ་ཐུན་མོང་གི་བསྟན་འཆོས་སུ་འགྱུར་བའི་ཕྱིར། དེས་ན་སྐབས་གསུམ་པའི་སྐབས་སུ་གཏན་ལ་ཕབ་པའི་སྐྱེས་བུ་འབྲིང་གི་ལམ་གྱི་རིམ་པ་ལ་བསམ་པས་ལེགས་པར་མ་སྦྱངས་ན། སྐྱེས་བུ་ཆེན་པོའི་ལམ་གྱི་རིམ་པ་རྒྱུད་ལ་མི་སྐྱེ་བས། དེའི་སྔོན་དུ་སྐྱེས་བུ་འབྲིང་གི་བསམ་པ་སྦྱང་བ་སྔོན་དུ་འགྲོ་དགོས་པར་ཤེས་པའི་ཆེད་དུ་ཐོག་མར་གཞི་ཤེས་ལ་བསྟོད་པ་ཡིན་ནོ་ཞེས་གསུངས་སོ། །
དེ་མི་འཐད་པ་ལ་གཉིས་ཏེ། གཞན་ལུགས་འགོག་ཚུལ་མི་འཐད་པ་དང༌། རང་ལུགས་འཇོག་ཚུལ་མི་འཐད་པའོ། ། དང་པོ་ལ་གཉིས་ཏེ། ལུགས་སྔ་མ་འགོག་ཚུལ་མི་འཐད་པ་དང༌། ལུགས་ཕྱི་མ་འགོག་ཚུལ་མི་འཐད་པའོ། ། དང་པོ་ལ་གསུམ་སྟེ། སྤྱིར་རྒྱན་དང་གླེང་གཞི་སྦྱོར་བ་ལ་འཕགས་སེང་གི་དགོངས་པ་ཡིན་པར་བསྟན། དེའི་རྒྱུ་མཚན་གྱིས་བྱེ་བྲག་ཏུ་མཆོད་བརྗོད་དགོས་འབྲེལ་གཉིས་དང་གླེང་གཞི་སྦྱོར་བར་གྲུབ་པ། དེ་ལྟར་སྦྱོར་བ་འགོག་བྱེད་ཀྱི་རིགས་པ་དེ་དག་ལྟར་སྣང་དུ་སྟོན་པའོ། །
དང་པོ་ནི། དེ་ལྟར་སྦྱོར་བ་འཕགས་པ་དགོངས་པ་ཡིན་ཏེ། ཉི་ཁྲི་སྣང་བ་ལས། གང་གི་ཕྱིར་གཞུང་སྟོང་ཕྲག་ཉི་ཤུ་རྩ་ལྔ་པོ་འདི་རྣམས་ཀྱི་འདི་སྐད་ཅེས་བྱ་བ་ལ་སོགས་པ་སྐབས་འབྱེད་པ་ནས་བརྩམས་ཏེ། ཡོངས་སུ་རྫོགས་པའི་བར་གྱི་དངོས་པོ་རྣམས་གཅིག་ཏུ་བསྡུས་ནས་རྣམ་པ་ཐམས་ཅད་མཁྱེན་པ་ཉིད་ལ་སོགས་པ། ཆོས་སྐུ་མཛད་པ་དང་བཅས་པའི་མཐར་ཐུག་པའི་དངོས་པོ་བརྒྱད་དུ་འགྱུར་རོ། ། དེས་ན། ཤེས་རབ་ཕ་རོལ་ཕྱིན་པ་ནི། ། དངོས་པོ་བརྒྱད་ཀྱིས་ཡང་དག་བཤད། ། ཅེས་སོགས་གསུངས་པ་ཡིན་ནོ། །
ཞེས་བཤད་པས་སོ། ། སློབ་དཔོན་གྱིས་ཀྱང་དོན་དེ་ཉིད་བཞེད་པ་ཡིན་ཏེ། རྣམ་པ་ཐམས་ཅད་མཁྱེན་ཉིད་ལམ། ། སྟོན་པས་འདི་ལ་བཤད་པ་གང༌། ། ཞེས་སོགས་དགོས་འབྲེལ་སྟོན་བྱེད་ཀྱི་གཞུང་འདི་ཡུམ་གྱི་གླེང་གཞི་ནས། རྟག་ཏུ་ངུའི་ལེའུ་ལ་མ་ཐུག་གི་བར་གྱི་ཡུམ་བརྒྱད་སྟོང་པའི་མདོའི་དགོས་འབྲེལ་སྟོན་བྱེད་ཡིན་པར་བཤད་པའི་ཕྱིར། དེ་སྐད་དུ་ཡང་རྒྱན་སྣང་ལས། འདི་སྐད་ཅེས་བྱ་བ་ལ་སོགས་པ་ལ་ཐམས་ཅད་ཀྱི་འབྲེལ་པ་དང༌། བརྗོད་པར་བྱ་བ་དང༌། དགོས་པ་དང༌།
དགོས་པའི་དགོས་པ་རྟོགས་པ་སྔོན་དུ་སོང་བའི་འཇུག་པ་ནི་ཐམས་ཅད་དུ་དོན་དུ་འགྱུར་བའི་ཐེ་ཚོམ་གྱིས་ཡིན་ཏེ། དེས་ན་ཤེས་རབ་ཀྱི་ཕ་རོལ་ཏུ་ཕྱིན་པ་འབྲེལ་པ་ལ་སོགས་པ་རྣམས་བརྗོད་པར་བྱ་བ་ཡིན་ནོ་ཞེས་གསུངས་སོ། ། གཉིས་པ་ནི། དེ་ལྟར་ན་སྤྱིར་བསྟན་འཆོས་འདི་དང་ཡུམ་གྱི་གླེང་གཞི་སྦྱོར་བ་འཐད་དེ། བསྟན་འཆོས་འདིར་ཡུམ་གྱི་གླེང་གཞི་ནས་བཤད་པའི་སྦས་དོན་མངོན་རྟོགས་ཀྱི་རིམ་པ་མཐའ་དག་བསྡུས་པའི་ཕྱིར། བྱེ་བྲག་ཏུ་བསྟན་འཆོས་འདིའི་དགོས་འབྲེལ་གླེང་གཞི་དང་སྦྱོར་དགོས་ཏེ། དེ་ཡུམ་གྱི་གླེང་གཞིའི་ཡང་དགོས་སོགས་ཆོས་བཞི་སྟོན་བྱེད་ཀྱི་གཞུང་དུ་སློབ་དཔོན་གྱིས་བཤད་པའི་ཕྱིར། དེ་ལ་འདི་སྙམ་དུ། འོ་ན་མཆོད་བརྗོད་དང་གླེང་གཞི་སྦྱོར་བར་འཆད་པའི་སྐབས་ཀྱི་དོན་ལས་ཉམས་སོ་ཞེ་ན་མ་ཡིན་ཏེ། དེ་དང་དེ་སྦྱོར་བར་གྲུབ་པ་ཉིད་ཀྱིས་མཆོད་བརྗོད་དང་ཡང་དེ་སྦྱོར་བར་གྲུབ་པ་ཡིན་ཏེ།
གང་དང་ཡང་དག་ལྡན་པས་ཐུབ་རྣམས་རྣམ་པ་ཀུན་ལྡན་སྣ་ཚོགས་འདི་གསུངས་པ། ། ཞེས་པ་དང༌། རྣམ་པ་ཐམས་ཅད་མཁྱེན་ཉིད་ལམ། ། སྟོན་པས་འདི་ལས་བཤད་པ་གང༌། ། ཞེས་པའི་གཞུང་འདི་གཉིས་བསྟན་བྱའི་དོན་གཅིག་ཁོ་ན་ཡིན་ལ། གཞུང་ཕྱི་མ་འདིའི་དོན་འགྲེལ་བ་ན། སློབ་དཔོན་གྱིས། བཅོམ་ལྡན་འདས་ཆོ་འཕྲུལ་རྣམ་པ་གསུམ་གྱིས་འགྲོ་བ་མཐའ་དག་ལ་རྗེས་སུ་སྟོན་པར་མཛད་པ་དེ་ཉིད་ཀྱིས། ཞེས་གསུངས་ལ། དེའི་སྐབས་ཀྱི་ཆོ་འཕྲུལ་གསུམ་པོ་དེ་ཡང་ཡུམ་གྱི་གླེང་གཞིའི་སྐབས་ནས་འབྱུང་བའི་ཏིང་ངེ་འཛིན་གྱི་ཆོ་འཕྲུལ་དང༌།
ཆོས་གསུངས་པའི་ཆོ་འཕྲུལ་དང༌། བྱིན་གྱིས་བརླབས་པའི་ཆོ་འཕྲུལ་གསུམ་ལ་ངེས་པར་འཆད་དགོས་པའི་ཕྱིར་དང༌། ཡང་ཇི་སྐད་དུ། ཉན་ཐོས་བྱང་ཆུབ་སེམས་དཔའི་ཚོགས་བཅས་སངས་རྒྱས་ཀྱི་ནི་ཡུམ་ཞེས་པའི་སྐབས་ནས་བསྟན་པའི་སངས་རྒྱས་དེ་ཡང༌། ཡུམ་གྱི་མདོའི་གླེང་གཞི་གསུང་བའི་དུས་ཀྱི་འཁོར་དེ་དང་དེས་བསྐོར་བའི་རྒྱལ་བ་ཉིད་ལ་ངོས་འཛིན་དགོས་ཀྱི། དེ་ལས་གཞན་ལ་ངོས་འཛིན་རྒྱུ་མེད་པའི་ཕྱིར་དང༌། ཡུམ་དེ་ལ་ཞེས་པའི་ཉེ་ཚིག་དང་འབྲེལ་བའི་ཡུམ་ཡང༌། ཇི་སྐད་དུ། གླེང་གཞི་ལས། དེའི་ཚེ་བཅོམ་ལྡན་འདས་ཀྱིས་བྱང་ཆུབ་སེམས་དཔའ་གཞོན་ནུར་གྱུར་པ་རྣམས་ཀྱང་འདུས་པར་གྱུར་པ་གཟིགས་ནས།
ཤཱ་རིའི་བུ་ལ་བཀའ་སྩལ་པ། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་བསླབ་པར་བྱའོ། ། ཞེས་གསུངས་པའི་ཤེར་ཕྱིན་དེ་ལ་འཆད་དགོས་པའི་ཕྱིར། གལ་ཏེ་ལྟ་ན་ཡང༌། ཉན་ཐོས་ཞི་བ་འཚོལ་རྣམས་ཞེས་དང༌། འགྲོ་ལ་ཕན་པར་བྱེད་རྣམས་ཞེས་པ་གླེང་གཞི་དང་སྦྱོར་བ་ལ་ཤེས་བྱེད་མེད་དོ་སྙམ་ན། མིན་ཏེ། གླེང་གཞིའི་སྐབས་ཀྱི་ཆོ་འཕྲུལ་རྣམ་པ་གསུམ་གྱི་སྒོ་ནས་ཤེར་ཕྱིན་གསུངས་པའི་ཚུལ་དེ་དང༌། རྣམ་མཁྱེན་སྦྱོར་བར་གྲུབ་པ་ན། མདོ་གོང་མ་རྣམས་དང་གཞུང་སྔ་མ་གཉིས་སྦྱོར་བར་དོན་གྱིས་གྲུབ་པའི་ཕྱིར་རོ། །
ཇི་ལྟར་སྦྱོར་བའི་ཚུལ་ནི། རྣམ་བཤད་དག་ལས་འབྱུང་བ་བཞིན་ནོ། ། དེ་ལྟ་ན་ཡང་དོགས་པའི་གནས་དཔྱད་དཀའ་བ་འདི་ཡོད་དེ། གླེང་གཞིའི་སྐབས་ནས་འབྱུང་བའི་ཉན་ཐོས་དེ་དག་ནི་དགྲ་བཅོམ་པ་ཤ་སྟག་ཡིན་ལ། འདིར་ནི་ཉན་ཐོས་ཞི་བ་འཚོལ་རྣམས་ཞེས། ཞི་བ་འཚོལ་བར་བཤད་པ་དང༌། གླེང་གཞི་ནས་བཤད་པའི་འཁོར་ན་རང་རྒྱལ་མེད་ལ། འདིར་ནི་ཇི་སྐད་དུ། རང་སངས་རྒྱས་ཀྱང་སྟེ། ཞེས་འབྱུང་བའི་དོན་ཇི་ལྟར་འཆད་སྙམ་པའོ། །
དེའི་ལན་ནི། དགྲ་བཅོམ་པ་མདོའི་དངོས་བསྟན་དང༌། ཞི་བ་འཚོལ་བ་དང༌། རང་རྒྱལ་མདོའི་སྦས་དོན་ལས་འབྱུང་བ་ཡིན་ནོ་ཞེས་འཆད་དགོས་པ་ཡིན་ནོ། ། དཔེར་ན་སྒྲུབ་པ་རང་གི་ངོ་བོ་ལ་འདོམས་པའི་གདམ་ངག་གི་མདོ་ལས། དགེ་སློང་ཤཱ་རིའི་བུ་དང་མཽའུ་འགལ་གྱི་བུ་ཤ་སྟག་གིས་འདི་ལྟ་སྟེ། འདམ་བུའི་ཚལ་ལམ། ཞེས་སོགས་གསུངས་པའི་དོན་འཕགས་པས་འགྲེལ་བ་ན། ཉན་ཐོས་ཀྱི་རྟོགས་པའི་ཆོས་དྲུག་ལ་སྦྱར་ནས་བཤད་པ་བཞིན་ནོ། ། མདོར་ན།
འགྲེལ་ཆེན་དུ། དགོས་འབྲེལ་གྱི་དེ་མ་ཐག་ཏུ་གླེང་གཞིའི་བཤད་པ་རྒྱས་པར་མཛད་ཅིང༌། སེམས་བསྐྱེད་ལ་སོགས་པའི་ཡན་ལག་སོ་སོ་བ་རྣམས་དང༌། མདོ་བརྒྱད་སྟོང་པའི་ལེའུ་རེ་རེ་ནས་སྦྱར་ཟིན་པའི་འོག་དེ་མ་ཐག་ཏུ། རྟག་ཏུ་ངུ་དང༌། ཆོས་འཕགས་དང༌། རྗེས་སུ་གཏད་པའི་ལེའུ་གསུམ་གོ་སླ་བའི་ཕྱིར་རྒྱན་གྱིས་མ་བསྡུས་སོ་ཞེས་བཤད་པ་འདིས་ཀྱང༌། གླེང་གཞིའི་དོན་རྒྱན་གྱིས་བསྡུས་པར་གྲུབ་བོ། ། གསུམ་པ་རིགས་པ་དེ་ལྟར་སྣང་དུ་བསྟན་པ་ནི། འོ་ན།
མཚན་ཉིད་དེའི་སྦྱོར་བ་དང༌། ཞེས་སོགས་བསྡུས་དོན་འོག་མ་གཉིས་དང༌། ཡུམ་གསུམ་གི་མདོ་དང་སྦྱོར་བར་མི་འཐད་པར་འགྱུར་ཏེ། འཕགས་སེང་གཉིས་ཀས་དེར་མ་སྦྱར་ཞིང༌། སློབ་དཔོན་གྱིས་དེའི་བཤད་པ་སྐབས་གཞན་དུ་བྱས་པའི་ཕྱིར་རོ། ། གལ་ཏེ་ཚིག་གིས་ཟིན་པར་མ་སྦྱར་ཡང་དོན་གྱི་ཐོབ་བོ་སྙམ་ན། སྔ་མ་ལ་ཡང་མཚུངས་པ་ཡིན་ཏེ། མཆོད་བརྗོད་ཀྱི་སྐབས་ནས་བསྟན་པའི་མཁྱེན་གསུམ་ལ་བཤད་བྱའི་ཡུམ་གྱི་མདོ་ཅིག་ཡོད་དགོས་ཤིང༌། གླེང་གཞི་ནས་འབྱུང་བའི་མཁྱེན་གསུམ་དང༌། མཆོད་བརྗོད་ནས་འབྱུང་བའི་མཁྱེན་པ་གསུམ་པོ་དེ་སོ་སོའི་བཞུགས་ཚུལ་གྱི་གོ་རིམ་མཐུན་ཅིང༌།
མདོ་དང་བསྟན་འཆོས་ཀྱི་ཐོག་མ་ཁོ་ནར་འབྱུང་བར་ཡང་མཚུངས་པའི་ཕྱིར་རོ། ། གཞན་ཡང༌། མཆོད་བརྗོད་ཀྱི་སྐབས་ཀྱི་མངོན་རྟོགས་ཀྱི་རིམ་པ་འདི་ལ་ཡུམ་གྱི་བཤད་བྱའི་མདོ་ཅིག་ཡོད་དམ་མེད། མེད་ན་འདི་དེ་ནས་མ་བཤད་པའི་མངོན་རྟོགས་ཀྱི་རིམ་པར་འགྱུར་ལ། ཡོད་ན་འདི་དང་དེ་གཉིས་ཀྱི་བཤད་བྱའི་མདོ་གང་ཡིན་པ་དེ་སྦྱོར་རིགས་པར་འགྱུར་ལ། དེ་ཡང་དེ་ལྟ་ན། དེ་ལྟར་སྦྱོར་བར་མི་རིགས་པར་ཐལ། སློབ་དཔོན་དང་འཕགས་པ་གཉིས་ཀས་མ་སྦྱར་ཞིང༌། སློབ་དཔོན་གྱིས་མདོའི་བཤད་པ་མཆོད་བརྗོད་ཀྱི་སྐབས་ལས་གཞན་དུ་མཛད་པའི་ཕྱིར་རོ། ། ཡང་ཡུམ་གྱི་གླེང་གཞིའི་མདོ་དེ་ལ་སྦས་དོན་མངོན་རྟོགས་ཀྱི་རིམ་པ་ཅིག་ཡོད་དམ་མེད།
མེད་ན་གོང་དུ་དྲངས་པའི་འཕགས་སེང་གི་ལུང་དང་འགལ་བ་དང༌། དེ་ཁོ་ནར་མ་ཟད་མདོ་དེ་ཆོས་ཅན། སྐྱེ་བུ་ལ་འཁོར་བའི་དོན་ཅུང་ཟད་ཀྱང་མ་བསྟན་པར་ཐལ། མངོན་པར་རྟོགས་པའི་རིམ་པ་ཅུང་ཟད་ཀྱང་མ་བསྟན་པའི་ཕྱིར། ཞེས་པ་ནི་བཟང་པོའི་ཞབས་ཀྱི་འགྲེལ་པ་གཉིས་ཀྱི་རིགས་པའོ། ། ཡོད་ན་དེ་རྒྱན་གྱིས་བསྡུས་སམ་མ་བསྡུས། མ་བསྡུས་ན། རྒྱན་ཆོས་ཅན། ཡུམ་གྱི་སྦས་དོན་མངོན་རྟོགས་ཀྱི་རིམ་པ་མཐའ་དག་མ་བསྡུས་པར་ཐལ། གླེང་གཞིའི་སྐབས་ཀྱི་དེ་ཡོད་ཅིང༌།
དེ་མ་བསྡུས་པའི་ཕྱིར། བསྡུས་ན། དེ་སྡུད་བྱེད་ཀྱི་རྒྱན་དང་གླེང་གཞི་སྦྱོར་རིགས་པ་ལས་འོས་མེད་ལ། དེ་ཡང་དེ་ལྟ་ན། དེ་མི་རིགས་པར་ཐལ། ཁྱེད་རང་གི་སྒྲུབ་བྱེད་དེ་དག་གི་ཕྱིར་རོ། ། ལུགས་གཉིས་པ་འགོག་ཚུལ་མི་འཐད་པ་ལ་གཉིས་ཏེ། རྒྱན་གྱི་ཆེད་དུ་བྱ་བའི་གདུལ་བྱ་ཐེག་དམན་གྱི་རིགས་ཅན་ཡོད་པར་སྒྲུབ་པ་དང༌། དེ་ལྟ་ན་ཡང་བསྟན་འཆོས་འདི་ཐེག་པ་ཐུན་མོང་བའི་བསྟན་འཆོས་སུ་ཐལ་བའི་ཉེས་པ་མེད་པའོ། ། དང་པོ་ལ་གསུམ་སྟེ།
ལུང་གི་དང༌། རིགས་པའི་དང༌། ཁས་བླངས་པའི་སྒྲུབ་པའོ། ། དང་པོ་ནི། སྤྱིར་དེ་ཡོད་པ་ཡིན་ཏེ། ཤེར་ཕྱིན་གྱི་མདོའི་ཆེད་དུ་བྱ་བའི་གདུལ་བྱ་ཉན་ཐོས་དང༌། རང་སངས་རྒྱས་ཀྱི་རིགས་ཅན་ཡོད་པའི་ཕྱིར། དེ་སྐད་དུ་ཡང་ཡུམ་གསུམ་ཆར་ལས། ཉན་ཐོས་ཀྱི་ས་ལ་སློབ་པར་འདོད་པས་དང༌། རང་སངས་རྒྱས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཕྱིན་པ་འདི་ཉིད་བཟུང་བར་བྱ།
བཅང་བར་བྱ། བཀླག་པར་བྱ། ཀུན་ཆུབ་པར་བྱ། ཚུལ་བཞིན་དུ་ཡིད་ལ་བྱའོ། ། དེ་ཅིའི་ཕྱིར་ཞེ་ན། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལས་ནི་གང་ལ་བསླབ་པར་བྱ་བའི་ཐེག་པ་གསུམ་པོ་རྒྱ་ཆེར་བསྟན་ཏོ། ། ཞེས་དང༌། སྡུད་པ་ལས། གང་དག་བདེ་གཤེགས་ཉན་ཐོས་འགྱུར་བར་བྱ་སྙམ་དང༌། རང་རྒྱལ་ས་དང་དེ་བཞིན་ཆོས་རྒྱལ་འགྱུར་འདོད་པས། །
བཟོད་པ་འདི་ལ་མ་བརྟེན་ཐོབ་པར་མི་ནུས་ཏེ། ། དཔེར་ན་ཚུ་རོལ་ཕ་རོལ་འགྲོ་ངོགས་མི་མཐོང་བཞིན། ། ཞེས་གསུངས་པའི་ཕྱིར། བྱེ་བྲག་ཏུ་མཆོད་བརྗོད་ངག་གི་གདུལ་བྱ་ཉན་ཐོས་ཀྱི་རིགས་ཅན་ངེས་པར་ཁས་ལེན་དགོས་ཏེ། ཇི་སྐད་དུ། དེའི་ཕྱིར་བཅོམ་ལྡན་འདས་མ་ལ་རབ་ཏུ་དྭང་བ་ནི་ལེགས་པ་ཐམས་ཅད་ཐོབ་པའི་རྒྱུའི་གཙོ་བོ་ཡིན་ནོ་ཞེས་གསུངས་ལ། དེའི་དོན་ནི། དེའི་གདུལ་བྱ་ཉན་ཐོས་ཀྱི་རིགས་ཅན་དེས་ཡུམ་གསུམ་བརྗོད་བྱར་བྱེད་པའི་གཞུང་ཤེར་ཕྱིན་ལ་དྭང་བའི་རིམ་གྱིས་ཞུགས་པའི་ཉན་ཐོས་ཀྱི་ངེས་ལེགས་ཐོབ་པ་དང༌། རང་སངས་རྒྱས་ཀྱི་རིགས་ཅན་གྱིས་ཀྱང་དེ་ལྟར་ཞུགས་པས་དེ་ཐོབ་པ་དང༌། བྱང་ཆུབ་སེམས་དཔའི་རིགས་ཅན་གྱིས་ཀྱང་དེ་ལྟར་ཞུགས་པས་དེ་འཐོབ་ཅེས་པའི་དོན་དུ་ངེས་པར་འཆད་དགོས་པའི་ཕྱིར་དང༌།
དེ་ལས་གཞན་དུ་ན། ཐམས་ཅད་ཅེས་པའི་ཚིག་འབྱུང་བ་ལ་ནུས་པ་མེད་པའི་ཕྱིར་དང༌། ཁྱེད་ལྟར་ན། གདུལ་བྱ་ཐེག་པ་ཆེན་པོའི་རིགས་ཅན་འབའ་ཞིག་གིས་དེས་ཐམས་ཅད་ཐོབ་དགོས་པར་ཐལ་བའི་ཕྱིར་རོ། ། གཉིས་པ་ལ་རིགས་པ་ནི། བསྟན་བཅོས་འདིས་ཉན་རང་འཕགས་པའི་བཞེད་དོན་སྒྲུབ་བྱེད་ཀྱི་ཡུམ་ཅིག་བསྟན་ནམ་མ་བསྟན། མ་བསྟན་ན་གཞུང་དང་དངོས་སུ་འགལ་ལ། བསྟན་ན་དེ་སུ་ཞིག་གི་བཞེད་དོན་སྒྲུབ་བྱེད་དུ་བསྟན་པ་ཡིན། དེ་ཐེག་པ་ཆེན་པོའི་རིགས་ཅན་གྱི་བཞེད་དོན་སྒྲུབ་བྱེད་དུ་འོང་དོན་མེད་པས། ཉན་རང་གི་དེར་བསྟན་པ་ལས་འོས་མེད་ལ།
དེ་ལྟ་ན་བསྟན་འཆོས་འདིའི་ཆེད་དུ་བྱ་བའི་གདུལ་བྱ་ཉན་རང་གི་རིགས་ཅན་ཡོད་པར་འགྱུར་རོ། ། ཡང་བསྟན་འཆོས་འདིར་འཕགས་པའི་བཞི་ཀའི་མངོན་པར་རྟོགས་པ་བསྟན་ནམ་མ་བསྟན། མ་བསྟན་ན་ཉི་སྣང་དང༌། དོན་གསལ་གཉིས་ཀ་ལས། དེ་བས་ན་མངོན་པར་རྟོགས་པའི་རྒྱན་ནི་བཞི་དང་གཉེན་པོ་དང༌། རྣམ་པ་མཐའ་དག་བསྡུས་པས་མངོན་པར་རྟོགས་པ་རིལ་རྫོགས་པར་བསྟན་པ་ཡིན་ནོ། ། ཞེས་བྱ་བ་ནི་འཐད་པ་ཡིན་ནོ། ། ཞེས་གསུངས་པ་དང་འགལ། བསྟན་ན། དེ་གདུལ་བྱ་སུ་ཞིག་ལ་བསྟན་པ་ཡིན།
ཐེག་པ་ཆེན་པོའི་རིགས་ཅན་འབའ་ཞིག་ལ་ཉན་ཐོས་ཀྱི་ལམ་བསྟན་པ་དོན་མེད་པས། ཐེག་དམན་གྱི་རིགས་ཅན་ལ་བསྟན་དགོས་པ་ལས་འོས་མེད་ལ། དེ་ལྟ་ན། བསྟན་འཆོས་འདིའི་ཆེད་དུ་བྱ་བའི་གདུལ་བྱ་ཐེག་དམན་གྱི་རིགས་ཅན་ཡོད་པར་གྲུབ་བོ། ། དེ་ལ་འདི་སྙམ་དུ། དེ་དག་ཐེག་དམན་གྱི་རྟོགས་རིགས་ལ་དགོངས་པ་ཡིན་གྱི། མངོན་པར་རྟོགས་པ་མཚན་ཉིད་པ་ལ་དགོངས་པ་མ་ཡིན་ནོ་སྙམ་ན། འོ་ན་བསྟན་འཆོས་འདིར། ཐེག་དམན་གྱི་རྟོགས་རིགས་བསྟན་པ་དེ་གདུལ་བྱ་ཐེག་དམན་གྱི་རིགས་ཅན་རྗེས་སུ་བཟུང་བའི་ཕྱིར་བསྟན་པ་ཡིན་ནམ་ཐེག་ཆེན་གྱི་རིགས་ཅན་རྗེས་སུ་བཟུང་བའི་ཕྱིར་དུ་བསྟན་པ་ཡིན། དང་པོ་ལྟར་ན་སྔ་མ་བཞིན་དུ་དེ་དང་དེ་ཡོད་པར་གྲུབ་བོ། །
གཉིས་པ་ལྟར་ན། ལུང་དང་ཁས་བླངས་པ་གཉིས་ཀ་དང་འགལ་ལོ། ། རེ་ཤིག་ལུང་ནི། ཉན་ཐོས་ཀྱི་ལམ་ནི་བྱང་ཆུབ་སེམས་དཔས་ཡོངས་སུ་ཤེས་པར་བྱ་བ་ཡིན་གྱི། མངོན་དུ་བྱ་བ་ནི་མ་ཡིན་པས་ཞེས་དང༌། རང་སངས་རྒྱས་ཀྱི་ཐེག་པས་བསྡུས་པའི་བསྟན་པའི་ཆོས་བྱང་ཆུབ་སེམས་དཔས་ཤེས་པར་བྱའི། རྣམ་པ་ཐམས་ཅད་ཤེས་པར་ནི་མ་ཡིན་ནོ། ། ཞེས་གདུལ་བྱ་ཉན་རང་གི་རིགས་ཅན་རྗེས་སུ་བཟུང་བའི་དོན་དུ་ཤེས་བྱར་བཤད་པ་ཡིན་ནོ། ། གཉིས་པ་ཁས་བླངས་པ་དང་འགལ་བ་ནི། ཁྱེད་རང་ཉིད་ཀྱི་རྣམ་པར་བཤད་པ་ལས།
མངོན་པར་རྟོགས་པའི་རྒྱན་འདིར་ཉན་རང་གི་ལམ་གྱི་རྣམ་བཞག་ཇི་སྙེད་བྱས་པ་དེ་ཐམས་ཅད་ཉན་རང་གི་རིགས་ཅན་རྗེས་སུ་བཟུང་བའི་ཆེད་ཡིན་ལ། རྗེས་སུ་བཟུང་རྒྱུའི་ཉན་རང་ལ་ཡང་ཟབ་མོའི་སྣོད་དུ་གྱུར་པ་དང༌། མ་གྱུར་པ་གཉིས་ཡོད་པས། ཕྱི་མ་ཆེས་མང་བས་དེའི་ལམ་གྱི་རྣམ་གཞག་མང་དུ་མཛད་དོ། ། ཞེས་བཤད་པས་སོ། ། གསུམ་པ་ཁས་བླངས་པས་གྲུབ་པ་ནི། དེ་ལས་ཀྱང་དེ་ཡོད་པར་གྲུབ་པ་ཡིན་ཏེ། ཇི་སྐད་དུ། རྫོགས་པའི་བྱང་ཆུབ་རྣོན་པོ་ཡིས། ། རྟོགས་སླ་རྟུལ་པོས་རྟོགས་དཀར་བཞེད། །
ཅེས་པའི་གཞུང་གིས་རྒྱན་གྱི་ཆེད་དུ་བྱ་བའི་གདུལ་བྱ་བསྟན་པར་ཁྱེད་ཀྱིས་ཁས་བླངས་པ་གང་ཞིག དེའི་སྐབས་ཀྱི་དབང་པོ་རྟུལ་པོ་དེ་ཐེག་དམན་དུ་རིགས་ངེས་པ་ལ་བྱེད་དགོས་པར་མདོ་དང་འགྲེལ་པ་གཉིས་ཀ་ལས་གསལ་བའི་ཕྱིར། མདོ་ལས་ཇི་ལྟར་གསལ་ཅེ་ན། རྟོགས་དཀའ་ཞེས་པའི་མདོ་ལས་ཤཱ་རིའི་བུས་སྨྲས་པ། རབ་འབྱོར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་རྟོགས་པར་སླ་སྟེ། དཀའ་བ་མེད་ན་ནི་ཅིའི་ཕྱིར་བྱང་ཆུབ་སེམས་དཔའ་གངྒཱའི་ཀླུང་གི་བྱེ་མ་སྙེད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་ཕྱིར་བཟློག་པར་འགྱུར་ཞེས། འདི་སྐབས་ཀྱི་རྟུལ་པོ་དེ་རྫོགས་བྱང་ལས་ཕྱིར་བཟློག་པར་བཤད་པའི་ཕྱིར། འགྲེལ་པ་ལས་ཀྱང་གསལ་བ་ཡིན་ཏེ། དེ་ལྟར་དབང་པོ་རྣོ་རྟུལ་གཉིས་ལས། རྣོན་པོས་ནི་རྫོགས་པའི་བྱང་ཆུབ་རྟོགས་པར་སླ་ལ།
རྟུལ་པོས་རྟོགས་པར་དཀའ་ན། རྟུལ་པོ་དེས་ཅི་ཞིག་རྟོགས་སྙམ་པ་ལ། རྟུལ་པོ་ལ་ཉན་རང་གི་རིགས་ཅན་གཉིས་ལས། དེ་གཉིས་ཀྱི་ཐོབ་ཚུལ་འཆད་པ་ནི། ཇི་སྐད་དུ། དེ་དག་ནི་རྟུལ་པོས་ནི་རྟོགས་པར་དཀའོ་ཞེས་བྱ་བ་འདི་ནི་ཆོས་ཉིད་ཡིན་པས། ཤུགས་ཀྱིས་ན་འབྲིང་པོ་རྣམས་ཀྱིས་ནི། རང་སངས་རྒྱས་ཀྱི་བྱང་ཆུབ་རྟོགས་ལ། ཆུང་ངུ་རྣམས་ཀྱིས་ནི་ཉན་ཐོས་ཀྱི་བྱང་ཆུབ་རྟོགས་སོ་ཞེས་བྱ་བ་འདི་འཕངས་པ་ཡིན་ནོ། ། ཞེས་གསུངས་པས་སོ། །
དོན་འདི་ལ་གཞན་དག་ན་རེ། མངོན་པར་རྟོགས་པའི་རྒྱན་གྱི་བརྗོད་བྱར་གྱུར་པའི་མངོན་པར་རྟོགས་པ་དང༌། ཐེག་དམན་གྱི་མཁྱེན་པའི་གཞི་མཐུན་ཡོད་ན། ཇི་སྐད་དུ། གཞན་གྱིས་མྱོང་བ་མ་ཡིན་ཏེ། ཞེས་ཕྱི་རོལ་པ་དང་ཉན་རང་གིས་རྒྱན་གྱི་བརྗོད་བྱ་མ་མྱོངས་པར་བཤད་པ་དང་འགལ་ལོ་ཞེས་ཟེར་རོ། ། དེ་ནི་གཞུང་གི་དོན་ལ་ལེགས་པར་མ་བརྟགས་པ་ཡིན་ཏེ། རྩ་བའི་དོན་ལ་མ་བརྟགས་པ་དང༌། འགྲེལ་པའི་དོན་ལ་མ་བརྟགས་པའོ། ། དང་པོ་ནི།
ཇི་སྐད་དུ། གཞན་གྱིས་མྱོང་བ་མ་ཡིན་ཏེ། ། ཆོས་སྤྱོད་བཅུའི་བདག་ཉིད་ཀྱི། ། མདོ་དོན་ཞེས་གསུངས་ལ། དེའི་ཆོས་སྤྱོད་བཅུ་པ་དེའི་ནང་ན་ཉན་རང་གི་མངོན་རྟོགས་མེད་པའི་ཕྱིར་དང༌། དེའི་བཅུ་པོ་དེ་ཡང་སེམས་བསྐྱེད་ལ་སོགས་པའི་རྣམ་མཁྱེན་གྱི་ཆོས་བཅུ་པོ་ལ་འཆད་པ་སློབ་དཔོན་གྱི་དགོངས་པ་ཡིན་པའི་ཕྱིར། འགྲེལ་པ་ལ་མ་བརྟགས་པ་ཇི་ལྟར་ཞེ་ན། དོན་གསལ་ལས། ཕྱི་རོལ་པ་དང་ཅིག་ཤོས་ཀྱི་འདོད་ཆགས་དང་བྲལ་བ་ལ་སོགས་པ་ཞེས་གསུངས་པ་དེར། ཅིག་ཤོས་ཞེས་པ་འཇིག་རྟེན་པའི་ལམ་གྱིས་ཆགས་བྲལ་བྱས་པའི་ནང་པ་ལ་འཆད་དགོས་པ་ཡིན་ཏེ།
དེ་ལས་གཞན་དུ་ཐེག་དམན་འཕགས་པ་ལ་འཆད་ན། ཇི་སྐད་དུ། ཆོས་ཐམས་ཅད་བདག་མེད་པ་ལ་གོམས་པར་མ་བྱས་པ་རྣམས་ཀྱིས་ཐོས་པ་ལས་བྱུང་བ་ལ་སོགས་པའི་ཤེས་པའི་རིམ་གྱིས་མ་མྱངས་པ་དེ། ཞེས་འབྱུང་བ་དང་འགལ་བའི་ཕྱིར་དང༌། འགྲེལ་ཆེན་ན་ནི། སེང་གེ་དང༌། འཕྲོག་བྱེད་དང༌། དབྱིག་གི་སྙིང་པོ་ལ་སོགས་པའི་དངོས་པོ་ལ་མངོན་པར་ཞེན་པའི་དུག་གིས་བསམ་པའི་རྒྱུད་མ་རུང་པར་བྱས་པ། དངོས་པོ་མ་ལུས་པ་བདག་མེད་པར་གོམས་པར་མ་བྱས་པ་རྣམས་ཀྱིས་རྟོགས་པར་མ་གྱུར་པ་ཞེས་གསུངས་ཀྱི། ཅིག་ཤོས་ཀྱི་སྒྲ་ཡང་མེད་དོ། །
འོ་ན་ཇི་སྐད་དུ། བྱང་ཆུབ་སེམས་དཔའ་རང་དང་གཞན་གྱི་དོན་ཕུན་སུམ་ཚོགས་པ་བསྒྲུབ་པ་ཅི་ལ་ཡང་མ་རག་པར་ཆས་པ་དག་ཁོ་ནས་ཉམས་སུ་མྱོང་བ་ཞེས་བཤད་པ་མ་ཡིན་ནམ་ཞེ་ན། དེ་ལྟར་གསུངས་པ་དེ་ནི་དེའི་དེ་མ་ཐག་ཏུ། ཤེས་རབ་ཀྱི་ཕ་རོལ་ཏུ་ཕྱིན་པའི་མདོའི་དོན་མ་ལུས་པ་མངོན་པར་རྟོགས་པ་བརྒྱད་ཀྱི་བདག་ཉིད་ཅེས་པ་དང་འབྲེལ་བ་ཡིན་ལ། དེ་ནི་ཉན་རང་ལ་ཡོད་པར་ཁས་ལེན་པ་ལ་ཉེས་པ་མེད་དོ། ། གཉིས་པ་ནི། དེའི་ཆེད་དུ་བྱ་བའི་གདུལ་བྱ་དེ་ཡོད་ཀྱང༌། ཐེག་པ་ཐུན་མོང་གི་བསྟན་འཆོས་སུ་ཐལ་བ་མིན་ཏེ། ཐེག་དམན་དུ་རིགས་ངེས་པ་འགའ་ཞིག་ཐེག་པ་གཉིས་སམ་གསུམ་ལ་རིམ་གྱིས་དྲངས་ཏེ། མཐར་ཐུག་ཐེག་པ་གཅིག་ཏུ་བསྒྲུབ་པ་ནི།
ཐེག་ཆེན་ཐུན་མོང་མ་ཡིན་པའི་བསྟན་འཆོས་ཀྱི་ཁྱད་ཆོས་བླ་ན་མེད་པ་ཡིན་པའི་ཕྱིར། དེ་སྐད་དུ་ཡང་ལམ་ཤེས་ཀྱི་མདོ་ལས། གང་ཡང་དག་པའི་སྐྱོན་མེད་པ་ལ་ཞུགས་པ་དེ་དག་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པའི་མཐུ་མེད་དེ། ཞེས་འཆད་དུ་བྱ་བ་མ་ངེས་པའི་རིགས་ཅན་རྣམས་དང་པོ་ནས་ཐེག་ཆེན་དུ་འཇུག་པའི་ཐབས་དང༌། ཡང་མདོ་དེའི་དེ་མ་ཐག་ཏུ། གལ་ཏེ་དེ་དག་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་ན་རྗེས་སུ་ཡི་རང་བར་བྱའོ། ། ཞེས་ཉན་ཐོས་སུ་རིགས་ངེས་པ་རྣམས་ལྷག་མེད་ཀྱི་མྱང་འདས་ཀྱི་བར་ལ་བཀོད་ནས། སླར་ཡང་ཐེག་ཆེན་དུ་འདྲེན་པའི་ཐབས་གསུངས་པ་བཞིན་ནོ། ། མདོར་ན།
མདོ་དང་རྒྱན་དུ་རིགས་ཅན་གསུམ་ཀའི་རྟོགས་རིགས་ཚང་བར་བསྟན་ནས། གདུལ་བྱ་གསུམ་ཀ་རྗེས་སུ་འཛིན་ནུས་པ་དང༌། བྱང་ཆུབ་སེམས་དཔའ་འཕགས་པ་རྣམས་ཀྱིས་ཀྱང་རིགས་ཅན་གསུམ་ཀའི་ལམ་ཕྱིན་ཅི་མ་ལོག་པར་ཤེས་ནས། གདུལ་བྱ་རིགས་ཅན་གསུམ་ཀ་རྗེས་སུ་འཛིན་པར་བྱེད་པ་ནི་ཐེག་ཆེན་ཐུན་མོང་མ་ཡིན་པའི་ཁྱད་ཆོས་བླ་ན་མེད་པའོ། ། གལ་ཏེ་འོ་ན་ཐེག་པ་ཐུན་མོང་གི་གཞུང་དུ་འགྱུར་ཏེ། གཞུང་དེ་ནས་ཉན་ཐོས་ལ་སོགས་པ་དང་ཐུན་མོང་བའི་ལམ་བསྟན་པའི་ཕྱིར་སྙམ་ན་ནི། འོ་ན་ཤེར་ཕྱིན་གྱི་མདོ་དང༌། དབུ་མ་རྩ་བ་ལ་སོགས་པའི་བསྟན་འཆོས་རྣམས་ཀྱང་དེར་ཐལ་བར་འགྱུར་ཏེ། དེ་དང་དེར་ཉན་ཐོས་སོགས་དང་ཐུན་མོང་བའི་གང་ཟག་གི་བདག་མེད་དང༌། དེའི་ཡུལ་ཅན་གྱི་ལམ་བསྟན་པའི་ཕྱིར་རོ། །
གཞན་ཡང་སྐབས་གསུམ་པར་བསྟན་པའི་གཞི་ཤེས་དེ་སྐྱེས་བུ་འབྲིང་གི་ལམ་སྤྱི་ཙམ་པོར་ཁས་ལེན་པ་དང༌། དེ་ཉན་རང་འཕགས་པའི་རྒྱུད་ལ་བསྐྱེད་མི་ནུས་པ་ཡང་འགལ་ལ། གལ་ཏེ་དེ་འདྲ་དེ་ཐེག་ཆེན་འཕགས་པའི་རྒྱུད་ཀྱི་སྐྱེས་བུ་འབྲིང་གི་ལམ་དུ་ཁས་ལེན་ན་ནི། དེ་ལམ་ཤེས་ཀྱི་སྔོན་དུ་ངེས་པར་འགྲོ་དགོས་པར་མི་འཐད་དོ། ། གཉིས་པ་རང་ལུགས་འཇོག་པའི་ཚུལ་མི་འཐད་པ་ནི། འོ་ན་ཡན་ལག་རྒྱས་བཤད་དུ་ཡང༌། ཐོག་མར་གཞི་ཤེས་འཆད་དགོས་པར་འགྱུར་ཏེ། སྐབས་གསུམ་པ་ནས་བསྟན་པའི་སྐྱེས་བུ་འབྲིང་གི་བསམ་པ་མ་སྦྱངས་པར། སྐབས་གཉིས་པ་ནས་བསྟན་པའི་ཐེག་ཆེན་གྱི་ལམ་རྣམས་རྒྱུད་ལ་མི་སྐྱེ་བའི་ཕྱིར། ཁོ་བོ་ཅག་ལ་དེར་ཐལ་བ་མིན་ཏེ།
གདུལ་བྱ་ཐེག་པ་གསུམ་ལ་རིམ་གྱིས་གཞུག་པའི་ཚེ་སྐབས་གསུམ་པ་ནས་བསྟན་པའི་གཞི་ཤེས་རྒྱུད་ལ་སྐྱེས་དགོས་པ་ཁས་མ་བླངས་པའི་ཕྱིར། གཞན་ཡང༌། ཉན་ཐོས་ཞི་བ་འཚོལ་རྣམས་ཞེས་པའི་ཉན་ཐོས་དེ་རྒྱན་གྱི་ཆེད་དུ་བྱ་བའི་གདུལ་བྱ་ཐེག་པ་ཆེན་པོའི་རིགས་ཅན་དེ་ཡིན་པར་འགྱུར་ཏེ། གཞུང་རྐང་པ་གཅིག་པུ་དེས་དེའི་གདུལ་བྱ་ཉན་ཐོས་དེ་འདྲ་དེ་ཁོ་ན་སྐྱེས་བུ་འབྲིང་གི་བསམ་པ་སྦྱོང་བའི་ཚུལ་བསྟན་པའི་ཕྱིར། དེ་ལ་འདོད་ནུས་པ་མ་ཡིན་ཏེ། ཞི་བ་འཚོལ་རྣམས་ཞེས་ཐེག་དམན་དུ་རིགས་ངེས་པར་བཤད་པའི་ཕྱིར། དེ་ལྟར་རྒྱས་པར་བཤད་པའི་དོན་བསྡུས་ན། མཆོད་བརྗོད་ཀྱི་སྐབས་ནས་བསྟན་པའི་ཤེར་ཕྱིན་ལ་གཉིས་ཏེ། བརྗོད་བྱ་མངོན་པར་རྟོགས་པ་དང༌། རྗོད་བྱེད་གཞུང་ངོ༌། །
དང་པོ་ལ་གཉིས་ཏེ། སློབ་པའི་ལམ་གྱིས་བསྡུས་པ་དང༌། སངས་རྒྱས་ཀྱི་ཡེ་ཤེས་ཀྱིས་བསྡུས་པའོ། ། དང་པོ་ལའང་གཉིས་ཏེ། ཉན་རང་ལ་ཡོད་པ་དང༌། བྱང་སེམས་ལ་ཡོད་པའོ། ། དེ་དག་གི་ནང་ནས་ཤེར་ཕྱིན་མཚན་ཉིད་པ་ནི་སངས་རྒྱས་ཀྱི་སས་བསྡུས་པ་དེ་གཅིག་པུ་ཁོ་ན་ཡིན་ལ། གཞན་རྣམས་ནི་དེ་མཚན་ཉིད་པ་མ་ཡིན་ཀྱང༌། ཡུམ་མཚན་ཉིད་པ་ཡིན་ཏེ། དེའི་མཚན་ཉིད་ཚང་བའི་ཕྱིར་རོ། །
དེ་དག་གི་ནང་ནས་འདིར་དངོས་སུ་བསྟན་པ་དང༌། དོན་གྱིས་ཐོབ་པ་གཉིས་ལས། དང་པོ་ནི། སངས་རྒྱས་ཀྱི་སའི་འབྲས་ཡུམ་གཅིག་པུ་དེ་ཡིན་ལ། དེ་ལ་རྗེ་བཙུན་གྱིས་བསྟོད་ཕྱག་མཛད་པའི་རྒྱུ་མཚན་ནི། དེ་གཅིག་པུས་རིགས་ཅན་གསུམ་ཀའི་བཞེད་དོན་སོ་སོར་བསྒྲུབ་པའི་ཕྱིར་རོ། ། དེ་ལྟར་བསྟོད་པ་མཛད་པའི་དགོས་པ་ནི། རིགས་ཅན་སོ་སོ་དེ་བརྗོད་བྱར་སྟོན་པའི་གསུང་རབ་ལ་ཐོས་བསམ་གྱིས་འཇུག་པའོ། ། དེ་ལྟར་ཞུགས་པའི་ཡང་དགོས་པ་ནི་རང་རང་གི་བཞེད་དོན་སྒྲུབ་ནུས་ཀྱི་མཁྱེན་པ་སོ་སོ་རྒྱུད་ལ་སྐྱེས་པའོ། ། འདིར་རིགས་ཅན་ནི་གཉིས་ཏེ།
དམན་པར་རིགས་ངེས་པ་དང༌། ཐེག་ཆེན་དུ་རིགས་ངེས་པའོ། ། གཉིས་པ་ལའང་གཉིས་ཏེ། འཁོར་བ་ཇི་སྲིད་པར་འཁོར་བར་གནས་ནས་འཇིག་རྟེན་གྱི་དོན་སྒྲུབ་པར་བཞེད་པའི་བྱང་སེམས་འདོད་ཆེན་པ་ཞེས་བྱ་བའི་མིང་ཅན་ཅིག་དང༌། མྱུར་དུ་སངས་རྒྱས་ནས་ཆོས་ཀྱི་འཁོར་ལོ་བསྐོར་བར་བཞེད་པའི་བྱང་སེམས་གཞོན་ནུའི་ས་པ་ཞེས་བྱ་བའོ། ། དེ་གསུམ་ཀའི་བཞེད་དོན་མ་ལུས་པ་བསྒྲུབ་པའི་ནུས་པ་ནི། སངས་རྒྱས་པའི་ཡུམ་གཅིག་པུ་ཡིན་ལ། དེ་ལ་ནི་ཉན་ཐོས་བྱང་ཆུབ་སེམས་དཔའི་ཚོགས་དང་བཅས་པའི་སངས་རྒྱས་ཀྱི་ཡུམ་ཞེས་བྱ་ལ། དེ་ནི་གཞུང་གིས་དངོས་སུ་བསྟན་པའོ། ། གཉིས་པ་དོན་གྱིས་ཐོབ་པ་ནི།
རིགས་ཅན་སོ་སོའི་བཞེད་དོན་བསྒྲུབ་པའི་ནུས་པ་ནི། རྟེན་གྱི་གང་ཟག་སོ་སོ་ལ་ཡོད་པའི་མཁྱེན་གསུམ་སོ་སོ་ལ་ཡང་ཡོད་པས། དེ་དག་ནི་རྗེ་བཙུན་གྱི་བསྟོད་ཕྱག་གི་ཡུལ་ཡིན་པའི་ཁྱབ་པ་ཡོད་མེད་དཔྱད་པར་བྱ་བ་ཡིན་ཀྱང༌། འདིར་བསྟན་པའི་ཡུམ་མཚན་ཉིད་པ་ཡིན་ལ། དེ་ལ་ཡང་རྗེས་མཐུན་པ་འཕགས་མིན་གྱི་རྒྱུད་ལ་ཡོད་པ་དང༌། མཚན་ཉིད་པ་འཕགས་པ་ལ་ཡོད་པ་གཉིས་ལས། དེ་དག་སོ་སོར་མ་ཕྱེ་བའི་མཁྱེན་གསུམ་ཙམ་པོ་ནི། སྐབས་འདི་ནས་བསྟན་པའི་ཡུམ་ཡིན་ལ། དེ་ཡུམ་ཡིན་པར་གྲུབ་པ་ན། མངོན་པར་རྟོགས་པ་བརྒྱད་ཀའི་ལྷག་མ་ལྔ་ཡང་འདིའི་སྐབས་ཀྱི་ཡུམ་དུ་གྲུབ་པ་ཡིན་ཏེ།
དེས་དེ་བསྡུས་པའི་ཕྱིར། ཞེས་པ་ནི། དེ་ལ་ཐམས་ཅད་མཁྱེན་པ་ཉིད་གསུམ་གྱིས་དོན་བརྒྱད་བསྡུས་ལ། ཞེས་པའི་གཞུང་གིས་བསྟན་པའི་དོན་ནོ། ། གཞུང་འདིའི་དོན་མཁྱེན་གསུམ་ལ་བསྟོད་པས་མངོན་པར་རྟོགས་པ་བརྒྱད་ཀ་ལ་བསྟོད་པར་འགྱུར་བའི་ཤེས་བྱེད་དུ་གོང་མ་རྣམས་འཆད་པ་ལྟར་བཤད་ཀྱང་མི་འགལ་མོད། འོན་ཀྱང་ཚིག་ཟུར་ཕྱིན་པར་བྱེད་ན། འདིར་དངོས་སུ་འབྲས་ཡུམ་ལ་བསྟོད་པར་བཞེད་པ་ཡིན་པས། བརྒྱད་ཀའི་སྒོ་ནས་མ་བསྟོད་ལ། དེ་ལྟ་ན་ཡང་བརྒྱད་པོ་ཡུམ་དུ་མི་རྟོགས་པའི་སྐྱོན་མེད་དེ། གསུམ་པོའི་ཡོན་ཏན་བརྗོད་པའི་སྒོ་ནས་བསྟོད་པས་གསུམ་པོ་ཡུམ་དུ་རྟོགས་ལ།
དེ་ལྟར་རྟོགས་པ་ན་ཡུམ་བརྒྱད་ཀ་ཡུམ་དུ་རྟོགས་ནུས་ཏེ། དེ་དེའི་ནང་དུ་འདུ་བའི་ཕྱིར། དེ་ལྟར་ན་གསུམ་གྱི་སྒོ་ནས་བསྟོད་ལ། བརྒྱད་ཀྱི་སྒོ་ནས་མ་བསྟོད་ཅེས་བྱ་བ་འདི་ཡིན་པར་ངེས་སོ། ། འོ་ན་གཞི་ཤེས་ལྟ་བུ་གཅིག་གིས་བརྒྱད་ཀ་བསྡུས་ནུས་པའི་ཕྱིར། དེའི་སྒོ་ནས་མི་བསྟོད་པ་ཅི་ཞེ་ན། དེའི་ཤེས་བྱེད་ནི་མཁྱེན་པ་གསུམ་ཀ་སོ་སོའི་ཡོན་ཏན་བརྗོད་པའི་སྒོ་ནས་མ་བསྟོད་ན། བཤད་མ་ཐག་པའི་རིགས་ཅན་གསུམ་པོ་སོ་སོ་ནས་བསྟན་འཆོས་ཀྱི་བརྗོད་བྱ་ལ་དྭང་བ་མི་སྐྱེ་ལ། དེ་མ་སྐྱེས་ན་གདུལ་བྱ་ཉི་འཚེ་བ་འབའ་ཞིག་མདོ་དང་བསྟན་འཆོས་ལ་འཇུག་པར་འགྱུར་གྱི། གསུམ་ཀ་དེ་ལ་འཇུག་པར་མི་འགྱུར་བས།
ཆེད་དུ་བྱ་བའི་གདུལ་བྱ་རིགས་ཅན་གསུམ་ཀ་མདོ་དང་བསྟན་འཆོས་ལ་མྱུར་དུ་དྭང་བ་བསྐྱེད་ནས་འཇུག་པའི་ཕྱིར་དུ། དེ་དང་དེའི་བརྗོད་བྱའི་གཙོ་བོ་ཡུམ་ཤེར་ཕྱིན་ལ་ལྡོག་པ་ཐ་དད་པའི་དབྱེ་བས། རིགས་ཅན་གསུམ་ཀའི་བཞེད་དོན་སོ་སོར་སྒྲུབ་ནུས་པའི་ཡོན་ཏན་བརྗོད་པའི་སྒོ་ནས་བསྟོད་པ་ཡིན་ནོ། ། ཞེས་བྱ་བ་འདི་གྲུབ་པ་ཡིན་ནོ། ། བཤད་པ་ལྷག་མ་ནི་རྣམ་བཤད་ཇི་ལྟ་བ་བཞིན་ནོ། ། མཆོད་བརྗོད་ཀྱི་དགོས་དོན་ལས་འཕྲོས་ནས་གཅིག་དང་དུ་བྲལ་ལ་སོགས་པ། དབུ་མའི་ལྟ་བ་གཏན་ལ་འབེབས་པའི་རིགས་པ་རྟོགས་དཀའ་བ་འགའ་ཞིག་འཆད་པ་ལ་གཉིས་ཏེ། རང་རྒྱུད་པའི་ལུགས་དང༌། ཐལ་འགྱུར་བའི་ལུགས་སོ། ། དང་པོ་ལ་གཉིས་ཏེ།
སྤྱིར་བཤད་པ་དང༌། འཕགས་སེང་གི་ལུགས་བྱེ་བྲག་དུ་བཤད་པའོ། ། དང་པོ་ནི། དབུ་མ་རང་རྒྱུད་པ་རྣམས་ཀྱིས་བདེན་པ་གཉིས་ཀྱི་རྣམ་གཞག་འཆད་པའི་སྐབས་གཉིས་ལས། དང་པོ་ཀུན་རྫོབ་ཀྱི་རྣམ་པར་བཞག་པ་འཆད་པའི་སྐབས་སུ་ནི། གྲུབ་མཐའ་སྨྲ་བའི་རིགས་པས་ཅུང་ཟད་ཀྱང་མི་དཔྱད་པར། ལྷན་ཅིག་སྐྱེས་པའི་མ་རིག་པའི་དབང་གིས་རྣམ་པར་བསླད་པའི་བློ་འཁྲུལ་པ་ལ་ཇི་ལྟར་སྣང་བ་འདི་ཉིད་ཐད་སོར་བཞག་ནས། ཐབས་ཀྱི་ཆ་རྣམས་ལ་བླང་དོར་དང་འཇུག་ལྡོག་གི་རྣམ་པར་བཞག་པ་རྣམས་བྱེད་པ་ཡིན་ཏེ། ཇི་སྐད་དུ། བདེན་གཉིས་ལས།
ཇི་ལྟར་སྣང་བཞིན་ངོ་བོའི་ཕྱིར། འདི་ལ་དཔྱད་པ་མི་འཇུག་གོ་ཞེས་འབྱུང་བ་ལྟར་རོ། ། དེ་ལྟར་ན་ཡང་སློབ་དཔོན་ཡེ་ཤེས་སྙིང་པོ་ནི། སངས་རྒྱས་ཀྱི་རྗེས་ཐོབ་ཏུ་རྟེན་འབྲེལ་སྣ་ཚོགས་པ་འདི་རང་སྣང་གི་ཚུལ་གྱིས་གཟིགས་པར་བཞེད་ལ། ཞི་བ་འཚོ་ཡབ་སྲས་ནི། དེས་དེ་རང་སྣང་གི་ཚུལ་གྱིས་གཟིགས་པར་མི་བཞེད་དོ། ། འོ་ན་ཅི། སློབ་དཔོན་འདི་གཉིས་རྣལ་འབྱོར་སྤྱོད་པ་པའི་དབུ་མ་པ་ཡིན་པས། ཐ་སྙད་ཀྱི་རྣམ་གཞག་རྣལ་འབྱོར་སྤྱོད་པ་པ་དང་མཐུན་པར་བཞེད་པ་མ་ཡིན་ནམ་ཞེ་ན། དེ་ལྟར་བཤད་པ་དེ་ནི་ངེས་དོན་གྱི་རྒྱ་མཚོ་ལ་འཇུག་པའི་དབང་དུ་བྱས་པ་ཡིན་གྱི།
ཐ་སྙད་ཀྱི་རྣམ་གཞག་མཛད་པའི་ཚེ་དེ་ལྟར་འཆད་པ་མ་ཡིན་ཏེ། ཐ་སྙད་དུ་ཕྱི་རོལ་གྱི་དོན་དང༌། དོན་སྣང་གི་ཤེས་པ་ལ་ཡོད་མེད་ཀྱི་རྣམ་བཞག་སོ་སོར་བྱས་ནས། རིགས་པའི་དཔྱད་པ་ཞུགས་པར་སོང་བས། དབུ་མ་པའི་འཇིག་རྟེན་གྱི་ཐ་སྙད་བདེན་པ་འཇོག་མཚམས་ལས་ཉམས་པའི་ཕྱིར་རོ། ། གཉིས་པ་དོན་དམ་པའི་བདེན་པའི་བདེན་པ་གཏན་ལ་འབེབ་པའི་ཚུལ་ལ་གཉིས་ཏེ། བདེན་གྲུབ་འགོག་བྱེད་ཀྱི་རིགས་པ་བཤད། བདེན་སྟོང་འགོག་བྱེད་ཀྱི་རིགས་པ་བཤད་པའོ། ། དང་པོ་ལ་གཉིས་ཏེ། འབྲེལ་ཟླ་མ་དམིགས་པའི་གཏན་ཚིགས་ཀྱིས་དང༌།
འགལ་ཟླ་དམིགས་པའི་གཏན་ཚིགས་ཀྱིས་སོ། ། དང་པོ་ལ། རྒྱུ་ཁྱབ་བྱེད་རང་བཞིན་དངོས་འབྲས་མ་དམིགས་པའི་དབྱེ་བས་བཞིར་འཆད་ནུས་ཀྱང༌། སློབ་དཔོན་སྔ་མ་རྣམས་ལ་གྲགས་པ་ལྟར་བཤད་ན། ངོ་བོ་ལ་དཔྱོད་པ་གཅིག་དང་དུ་བྲལ་གྱི་གཏན་ཚིགས། རྒྱུ་ལ་དཔྱོད་པ་རྡོ་རྗེ་གཟེགས་མའི་གཏན་ཚིགས། འབྲས་བུ་ལ་དཔྱོད་པ་ཡོད་མེད་སྐྱེ་འགོག་གི་གཏན་ཚིགས་སོ། ། འདི་རྣམས་ལ་འབྲེལ་ཟླ་མ་དམིགས་པའི་གཏན་ཚིགས་ཞེས་བྱ་སྟེ། དགག་བྱ་བདེན་པའི་འབྲེལ་ཡུལ་བཀག་ནས། འབྲེལ་པོ་འགོག་པ་ལ་ཚུལ་གསུམ་ཚང་བའི་ཕྱིར།
རང་རྒྱུད་ཀྱི་གཏན་ཚིགས་ཞེས་ཀྱང་བྱ་སྟེ། ཤེས་འདོད་ཆོས་ཅན་ཚད་མས་གྲུབ་པ་ཞིག་གི་སྟེང་དུ། དགག་བྱ་འགོག་པར་མ་ཟད་བསྒྲུབ་བྱ་བསྒྲུབ་པ་ལ་ཚུལ་གསུམ་ཚང་བའི་ཕྱིར་རོ། ། འོ་ན་བསྒྲུབ་བྱ་དོན་དང་ཐ་སྙད་གཉིས་ལས་གང་བསྒྲུབ་ཅེ་ན། རྒྱུ་ཁྱབ་བྱེད་དངོས་འབྲས་མ་དམིགས་པ་གསུམ་སྦྱར་ན་དོན་བསྒྲུབ་པ་ཡང་ཡོད་མོད། བཤད་མ་ཐག་པ་གསུམ་པོ་དེ་ནི། ཐ་སྙད་འབའ་ཞིག སྒྲུབ་པར་བྱེད་པ་ཡིན་ཏེ། གསུམ་པོ་དེའི་ཕྱོགས་ཆོས་ཚད་མས་ངེས་པའི་དུས་སུ། བསྒྲུབ་བྱའི་ཆོས་ཀྱི་དོན་གྲུབ་ཟིན་པའི་ཕྱིར་རོ། །
ཇི་སྐད་དུ་རྒྱན་ལས། རང་བཞིན་མེད་དེ་ཐ་སྙད་དུ། ། རུང་བ་ཉིད་དུ་སྒྲུབ་པར་བྱེད། ། ཅེས་སོ། ། འོ་ན་ཐ་སྙད་དེ་གང་ལ་བྱ་ཞེ་ན། རང་བཞིན་མེད་པ་དང༌། སྐྱེ་བ་མེད་པའི་ཤེས་བརྗོད་དོན་མཐུན་ནོ། ། དེ་ལྟ་ཡིན་པ་དེའི་ཚེ་གསུམ་པོ་འདི་སྒྲུབ་པའི་གཏན་ཚིགས་སུ་ཁས་བླངས་པ་ལ་འགལ་བ་མེད་དེ། རང་གི་བསྒྲུབ་བྱའི་ཆོས་སྒྲུབ་པ་བསྒྲུབ་པའི་ཕྱིར་རོ། ། གཏན་ཚིགས་འདི་རྣམས་ཐ་སྙད་འབའ་ཞིག་བསྒྲུབ་པ་ཡིན་པ་དེའི་ཚེ།
གཏན་ཚིགས་འདི་དང་འདིས་དངོས་སུ་དགག་བྱའི་ཆོས་བདེན་ཚད་འགོག་པ་མ་ཡིན་པར་གྲུབ་སྟེ། དེ་དང་དེའི་ཕྱོགས་ཆོས་ཚད་མས་ངེས་པའི་དུས་སུ་དེ་བཀག་ཟིན་པའི་ཕྱིར། དེ་ལྟར་སྤྱིར་བཤད་ནས། སོ་སོར་འཆད་པ་ལ་གསུམ་ལས་དང་པོ་གཅིག་དང་དུ་བྲལ་ལ། རང་གི་འདོད་པ་བཤད་པ། གཞན་གྱིས་བརྟག་པའི་མཐའ་དགག་པའོ། ། དང་པོ་ལ། གཏན་ཚིགས་དགོད་པ་དང༌། ཚུལ་བསྒྲུབ་པ་དང༌། སྒྲུབ་པའི་ངག་བཀོད་ནས་རྗེས་དཔག་བསྐྱེད་པའི་ཚུལ་ལོ། །
དང་པོ་ནི། རྒོལ་ཕྱིར་རྒོལ་གཉིས་ཀ་ལ་གྲགས་པའི་སྣང་བ་ཙམ་པོ་འདི་ཆོས་ཅན། བདེན་པར་མེད་དེ། བདེན་པའི་གཅིག་ཏུ་ཡང་མ་གྲུབ། དུ་མར་ཡང་མ་གྲུབ་པའི་ཕྱིར། ཞེས་འགོད་པར་བྱེད་དོ། ། འདིར་གཟུགས་བརྙན་བཞིན་ཞེས་མི་འགོད་དེ། སྤྱིར་དཔེ་འགོད་པ་ནི་སྒྲུབ་བྱེད་ཡིན་པས། གྲུབ་ཟིན་པ་ཞིག་འགོད་དགོས་པ་ཡིན་ལ། སྐབས་འདིར་དཔེའི་སྟེང་དུ་ཁྱབ་པ་གྲུབ་མ་ཟིན་པའི་ཕྱིར་རོ། །
ཡང་ན་གཟུགས་བརྙན་བཞིན་ཞེས་བཀོད་ནས་མ་འོངས་པ་ན་དཔེ་ཡང་དག་ཏུ་འགྱུར་དུ་རུང་བ། ད་ལྟ་དཔེ་ལྟར་སྣང་དུ་ཁས་ལེན་པར་བྱེད་དོ། ། དེ་བཞིན་དུ་གཏན་ཚིགས་འདི་ཡང་སྒྲུབ་བྱེད་ཡང་དག་པ་ནི་མ་ཡིན་ཏེ། མ་འོང་བ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་ཞེས་བྱ་བ་དེ་ཡིན་པའི་ཕྱིར་རོ། ། དེ་ལྟར་རྟགས་ཆོས་དོན་གསུམ་ལས། གཉིས་ནི་དོན་དམ་བདེན་པའི་དབང་དུ་བྱས་ལ། ཆོས་ཅན་ནི་ཀུན་རྫོབ་ཀྱི་བདེན་པའི་དབང་དུ་བྱས་པ་ཡིན་ཏེ། གཞན་དུ་ན་ཆོས་ཅན་མི་འགྲུབ་པའི་ཕྱིར་རོ། ། ཆོས་ཅན་དེ་འགྲུབ་བྱེད་ཀྱི་ཚད་མ་ཡང་རྟོག་གེ་ལ་གྲགས་པ་བཞིན་དུ།

འཕྲལ་གྱི་འཁྲུལ་རྒྱུས་འཁྲུལ་པར་མ་བསྐྱེད་པའི་མངོན་སུམ་མམ། རྗེས་སུ་དཔག་པ་ཞིག་གོ ། དེ་ཡང་འཇིག་རྟེན་གྱི་ཀུན་རྫོབ་བདེན་པ་ཁས་ལེན་པའི་ཚེ་འཇིག་རྟེན་པ་ཐམས་ཅད་ལ་མཐུན་པར་སྣང་བ་ཙམ་གྱིས་ཆོག་ལ། རྣལ་འབྱོར་གྱི་ཀུན་རྫོབ་ཁྱད་གཞིར་འཛིན་པ་དེའི་ཚེ། མདོ་སེམས་གཉིས་ཀྱི་ལུགས་སོ་སོ་བ་བཞིན་དུ་རང་རྒྱུད་པ་གཉིས་ཀྱིས་སོ་སོར་ཁས་ལེན་ལ། ཚད་མ་དེ་ཡང༌། དོན་དམ་པའི་བདེན་པ་འཇོག་པའི་ཚེ་ནི་རང་ལུགས་ཀྱི་ཚད་མ་གོ་ཆོད་པོར་ཁས་མི་ལེན་པ་ནི་ལེགས་ལྡན་འབྱེད་ཀྱི་བཞེད་པའོ། ། ཆོས་ཅན་ཀུན་རྫོབ་ཀྱི་དབང་དུ་བྱས་པ་དེའི་རྟགས་ཆོས་གཉིས་ལ་དགག་བྱའི་ཁྱད་པར་སྦྱོར་དགོས་པ་ཡིན་ནོ། ། བོད་ཕྱི་མ་དག་ན་རེ། བདེན་གྲུབ་འགོག་པ་ལ་དགག་བྱ་བདེན་ཚད་དངོས་ཟིན་དགོས་ཏེ། སྤྱོད་འཇུག་ལས།
བཏགས་པའི་དངོས་ལ་མ་རེག་པར། ། དེ་ཡི་དངོས་མེད་འཛིན་མ་ཡིན། ། ཞེས་གསུངས་པའི་ཕྱིར། དེ་ཡང་རང་རྒྱུད་པ་དག་གིས་དགག་བྱ་ངོས་འཛིན་ལུགས་ནི་རགས་པ་ཡིན་ལ། ཐལ་འགྱུར་བའི་ལུགས་ཀྱི་དགག་བྱ་འཛིན་ཚུལ་དེ་ལས་ཕྲ་བ་ཡིན་ནོ། ། དགག་བྱ་ངོས་འཛིན་ཚུལ་ལ་ཕྲ་རགས་ཀྱི་ཁྱད་པར་ཡོད་པ་དེའི་ཕྱིར། བདེན་མེད་ཀྱི་ངོས་འཛིན་ཚུལ་ཡང་ཕྲ་རགས་ཀྱི་ཁྱད་པར་གྲུབ་པ་ཡིན་ལ། དེ་ལྟ་ཡིན་པ་དེའི་ཕྱིར། རང་རྒྱུད་ཀྱི་གཞུང་ལས་བཤད་པའི་བདེན་མེད་ཀྱི་དོན་དེ་ནི་ཐལ་འགྱུར་བའི་གཞུང་དུ་བཤད་པའི་བདེན་མེད་ཀྱི་དོན་ལས་ཆེས་ཤིན་ཏུ་རགས་པ་ཡིན་པས། དེ་བདེན་མེད་ཀྱི་དོན་གོ་ཆོད་པོ་མ་ཡིན་ནོ། །
དེའི་ཕྱིར་རང་རྒྱུད་ཀྱི་རྟགས་ལ་བརྟེན་པའི་རྗེས་དཔག་གི་རིགས་རྒྱུན་གོམས་པར་བྱས་པས་དེ་ཁོ་ན་ཉིད་ཀྱི་དོན་མཐོང་ནུས་པ་ཡང་མིན་ཏེ། རང་རྒྱུད་ཀྱི་གཞུང་ལས་བདེན་མེད་ཀྱི་དོན་གཏན་ལ་མ་ཕེབས་པའི་ཕྱིར། ཞེས་གསུང་ངོ༌། ། འདི་མི་འཐད་པ་ལ་གཉིས་ཏེ། བདེན་མེད་ངོས་འཛིན་པའི་སྔ་རོལ་དུ་དགག་བྱ་བདེན་གྲུབ་ངོས་ཟིན་པ་ཞིག་དགོས་པར་འདོད་པ་མི་འཐད། དབུ་མ་ཐལ་རང་གཉིས་ཀྱི་བདེན་མེད་ཀྱི་དོན་ལ་ཕྲ་རགས་ཀྱི་ཁྱད་པར་ཡོད་པ་མི་འཐད་པའོ། ། དང་པོ་ནི་དེ་ལྟར་འཆད་པ་དེ་ནི་རིགས་པ་མིན་ཏེ། ངོས་བཟུང་བར་སླ་བ་བདེན་མེད་ངོས་འཛིན་པའི་སྔ་རོལ་དུ། ངོས་འཛིན་པར་དཀའ་བ་བདེན་གྲུབ་ངོས་བཟུང་ཀྱང་འཛིན་པར་མི་ནུས་པའི་ཕྱིར། དེ་མི་ནུས་པ་ཡིན་ཏེ།
གཅིག་ནི་ཚད་མས་གྲུབ་ལ། གཅིག་ཤོས་ནི་ཚད་མས་མི་འགྲུབ་པའི་ཕྱིར། དེ་ཡང་འདི་ལྟར། བདེན་ཚད་ངོས་བཟུང་བ་དེ་བློ་འཁྲུལ་པ་ཞིག་གིས་ངོས་བཟུང་བས་ཆོག་པ་ཡིན་ནམ། ཚད་མ་ཞིག་གིས་ངོས་འཛིན་པར་བྱེད་དགོས་པ་ཡིན། དང་པོ་ལྟར་ན་བདེན་ཚད་ངོས་མ་ཟིན་པ་ཙམ་གྱིས་ནི་བདེན་མེད་ཀྱི་ཚད་ངོས་ཟིན་པ་ལ་ཕན་པ་མིན་ཏེ། དང་པོ་ངོས་འཛིན་བྱེད་ཀྱི་བློ་དེ་ཚད་མིན་གྱི་བློ་ཞིག་ལ་འཆད་པའི་ཕྱིར་རོ། ། གཉིས་པ་ལྟར་ན་ཡང་མི་འཐད་དེ། དེ་ཚད་མས་གྲུབ་པ་མི་སྲིད་པའི་ཕྱིར་རོ། ། དེས་ན་བདེན་གྲུབ་ངོས་འཛིན་པའི་སྔ་རོལ་དུ་བདེན་མེད་ཀྱི་ཚད་ངོས་བཟུང་ན་སླ་བ་ཡིན་ཏེ།
མྱུ་གུ་ལྟ་བུ་དཔྱད་གཞིར་བཟུང་ནས་གཅིག་དང་དུ་མ་གང་དུ་གྲུབ་དཔྱོད་པའི་རིགས་པས་གང་དུ་ཡང་མ་རྙེད་པ་དེ། དེ་དེར་མེད་པའི་གོ་དོན་དུ་གཞུང་འགྲེལ་ལས་ལན་གཅིག་མིན་པར་གསུངས་ལ། དེ་ཤེས་པ་ན། བདེན་གྲུབ་ཀྱི་ཚད་འབད་མེད་དུ་གྲུབ་པའི་ཕྱིར་རོ། ། སྤྱོད་འཇུག་གི་ལུང་གི་དོན་ཡང་དེ་ལྟར་མ་ཡིན་ཏེ། ལུང་དེ་ནི་བདེན་གྲུབ་ཚད་མས་མ་དམིགས་པ་རྟགས་སུ་བཀོད་ནས། དེ་བཀག་པའི་བདེན་མེད་ཀྱང་བརྫུན་པར་བསྒྲུབ་པའི་གཞུང་ཡིན་པའི་ཕྱིར་རོ། ། དེས་ན་དེ་ལྟར་འཆད་པ་དེ་ནི། དབུ་མ་པ་གཉིས་ཀྱི་བདེན་མེད་ལ་ཕྲ་རགས་ཀྱི་ཁྱད་པར་འབྱེད་པ་ཁོ་ནའི་ཕྱིར་དུ། རང་བཟོར་བྱས་པ་ཡིན་གྱི།
ལུང་གི་ཁུངས་མེད་དོ། ། གཉིས་པ་ནི་དབུ་མ་ཐལ་རང་གཉིས་ཀྱི་གཞུང་ལས་འབྱུང་བའི་བདེན་མེད་ཀྱི་དོན་ལ་ཕྲ་རགས་ཀྱི་ཁྱད་པར་ཡོད་པ་མ་ཡིན་ཏེ། གཞུང་དེ་དག་ནས་བཤད་པའི་བདེན་མེད་དང༌། རང་བཞིན་སྐྱེ་མེད་ལ་སོགས་པའི་དོན་ནི། བདེན་པའི་གཅིག་དང་དུ་བྲལ་དང༌། མཐའ་བཞི་ལས་མི་སྐྱེ་བ་སོགས་ཡིན་ལ། དེ་དང་དེའི་གོ་དོན་འཆད་ཚུལ་ལ་ཐལ་རང་གཉིས་ཁྱད་པར་ཅུང་ཟད་ཀྱང་མི་སྣང་བའི་ཕྱིར། ཁྱད་པར་ཡོད་ན། དེའི་ཁྱད་པར་གང་ཡིན་པ་དེ་གསལ་བར་བསྟན་དགོས་ཏེ། དེ་བསྟན་རྒྱུ་མེད་པའི་རྒྱུ་མཚན་གྱིས་སུས་ཀྱང་གང་དུ་ཡང་བསྟན་པ་མེད་དོ། །
ཕྱི་དོན་བདེན་མེད་དུ་བསྒྲུབ་པའི་རིགས་པ་ལ་ནི། དབུ་མ་ཐལ་རང་ལྟ་ཞོག དབུ་སེམས་གཉིས་ལ་ཡང་ཁྱད་པར་ཅུང་ཟད་ཡོད་པ་མིན་ཏེ། ཉི་ཤུ་པའི་རབ་ཏུ་བྱེད་པ་ལས་གསུངས་པའི་རྡུལ་ཕྲན་བདེན་མེད་སྒྲུབ་བྱེད་ཀྱི་རིགས་པ་དེ་དང༌། དབུ་མ་རྒྱན་ལས་གསུངས་པའི་དེ་དེར་སྒྲུབ་བྱེད་ཀྱི་རིགས་པ་གཉིས་ལ་ཁྱད་པར་ཅུང་ཟད་ཀྱང་མི་སྣང་བའི་ཕྱིར་རོ། ། དེ་ལྟར་གཞན་གྱི་འདོད་པ་བཀག་ནས། རང་གི་ལུགས་འཆད་པ་ནི། བདེན་མེད་ཀྱི་ལོག་ཕྱོགས་ནི་བདེན་གྲུབ་ཅེས་བྱ་བར་བློས་བཟུང་བ་དེ་ཉིད་ཡིན་ལ། དེ་ཡང་ཀུན་བརྟགས་ཀྱི་བློས་བཟུང་བ་དང༌། ལྷན་སྐྱེས་ཀྱི་བློས་བཟུང་བ་གཉིས་ལས།
དང་པོ་ནི་གཅིག་དང་དུ་བྲལ་ལ་སོགས་པའི་གཏན་ཚིགས་ཀྱི་ལོག་ཕྱོགས་སུ་བཞག་ལ། གཉིས་པ་ནི་སྒྲུབ་བྱའི་ཆོས་ཀྱི་ལོག་ཕྱོགས་སོ། ། དེ་ལྟར་ན་ཀུན་བཏགས་ཀྱི་བདག་བཀག་པས་ལྷན་སྐྱེས་ཀྱི་བདག་ཁེགས་པའི་དོན་ཡང་དེ་ཉིད་ཀྱིས་གྲུབ་པ་ཡིན་ནོ། ། དེ་ལྟར་ཆོས་ཅན་དང༌། དགག་བྱའི་ཆོས་ཀྱི་དོན་བཤད་ཟིན་ནས། བསྒྲུབ་བྱའི་ཆོས་ཀྱི་དོན་ནི། བོད་སྔ་མ་དག་བདེན་པ་བཀག་ཙམ་གྱི་མེད་དགག་ལ་དེར་འཆད་པའི་ལུགས་དང༌། དེ་བཀག་པས་ཁྱད་པར་དུ་བྱས་པའི་སྣང་བ་སྒྱུ་མ་ལྟ་བུ་དེར་འཆད་པའི་ལུགས་གཉིས་སྣང་ཡང༌། འདི་ལྟར་རྟོགས་ཏེ། བསྒྲུབ་བྱའི་ཆོས་ཀྱི་དོན་དང་ཐ་སྙད་གཉིས་ལས།
དང་པོ་ནི། དགག་བྱའི་ཆོས་བཀག་ཙམ་གྱི་མེད་དགག་ལ་དེའི་ཐ་སྙད་འདོགས་ལ། འདིར་བསྒྲུབ་བྱའི་ཆོས་མཚན་ཉིད་པ་ནི། བདེན་པར་མེད་པའི་ཡུལ་ཅན་གྱི་ཐ་སྙད་དོན་མཐུན་ལ་བྱ་དགོས་པ་ཡིན་ཏེ། རྒྱན་གྱི་རང་འགྲེལ་ལས། གྲུབ་པའི་ཡུལ་ཅན་གྱི་ཤེས་པ་དང༌། བརྗོད་པ་རྣམས་བསྒྲུབ་པའི་ཕྱིར་ཏེ། འདི་ནི་ནོག་ལྐོག་ཤལ་དང་ལྡན་པའི་ཕྱིར་བ་ལང་ངོ་ཞེས་བྱ་བ་བཞིན་ནོ། ། ཞེས་སོགས་རང་རྒྱུད་པའི་སློབ་དཔོན་མཐའ་དག་གིས་དེ་ལྟར་བཤད་པའི་ཕྱིར་རོ། ། འོན་ཀྱང་སྔ་རབས་པ་དག་གི་དཔྱད་པ་དེ་ནི།
གཏན་ཚིགས་འདི་དག་གི་ཕྱོགས་ཆོས་སྒྲུབ་བྱེད་ཀྱི་རིགས་པ་འཆད་པའི་སྐབས་སུ་འཇུག་པ་ཡིན་ནོ། ། གཉིས་པ་ཚུལ་བསྒྲུབ་པ་ལ། ཕྱོགས་ཆོས་བསྒྲུབ་པ་དང༌། ཁྱབ་པ་བསྒྲུབ་པའོ། ། དང་པོ་ལ་གཉིས་ཏེ། བདེན་པའི་གཅིག་བྲལ་བསྒྲུབ་པ་དང༌། དུ་བྲལ་དུ་བསྒྲུབ་པའོ། ། དང་པོ་ལ། ཕྱི་རོལ་གྱི་དོན་ལ་དང༌། ཤེས་པ་ལ་དེ་བསྒྲུབ་པའོ། །
དང་པོ་ལ། རགས་པ་ལ་དེ་བསྒྲུབ་པ་དང༌། རྡུལ་ཕྲ་རབ་ལ་དེ་བསྒྲུབ་པའོ། ། གཉིས་པ་ཤེས་པ་ལ་དེ་བསྒྲུབ་པ་ལ། བློ་རྣམས་བཅས་ལ་དེ་བསྒྲུབ་པ་དང༌། རྣམ་མེད་ལ་དེ་བསྒྲུབ་པའོ། ། དེ་དག་ནི་རྣམ་བཤད་ལས་འབྱུང་བ་བཞིན་ནོ། ། གཉིས་པ་ཁྱབ་པ་བསྒྲུབ་པ་ལ། རྟགས་མཐུན་ཕྱོགས་ལ་རྗེས་སུ་འགྲོ་བར་བསྒྲུབ་པ་དང༌། མི་མཐུན་ཕྱོགས་ལས་བཟློག་པར་བསྒྲུབ་པའོ། །
དང་པོ་ནི། དཔེ་བྱད་བཞིན་གྱི་གཟུགས་བརྙན་ཆོས་ཅན། བདེན་པར་མེད་དེ། རང་མཚན་དང་སྤྱི་མཚན་གང་དུ་ཡང་མ་གྲུབ་པའི་ཕྱིར། དེར་མ་གྲུབ་སྟེ། དོན་དང་ཤེས་པ་གང་དུ་ཡང་མ་གྲུབ་པའི་ཕྱིར་དང༌། རྟོག་མེད་ཀྱི་ཤེས་པ་ལ་གསལ་བར་སྣང་བའི་ཕྱིར། འོ་ན་དཔེ་རྟོགས་པའི་དུས་སུ་བསྒྲུབ་བྱ་གྲུབ་ཟིན་པ་མ་ཡིན་ནམ་ཞེ་ན། མིན་ཏེ། དཔེ་དོན་གཉིས་ལ་བདེན་མེད་རྟོགས་དཀའ་སླའི་ཁྱད་པར་ཡོད་པའི་ཕྱིར།
འདི་ལ་གཞན་དག་ན་རེ། ཚད་མས་གྲུབ་པའི་ཆོས་གཅིག་བདེན་མེད་དུ་རྟོགས་པའི་རིགས་པ་གཞན་ལ་རག་མ་ལས་པར་རིགས་པ་དེ་ཉིད་ཀྱིས་ཆོས་ཅན་ཚད་མས་གྲུབ་པ་ཐམས་ཅད་བདེན་མེད་དུ་རྟོགས་ནུས་པ་ཡིན་ནོ། ། ཞེས་ཟེར་བ་དེ་ནི། ནོར་བ་ཡིན་ཏེ། ལུང་རིགས་དང་མི་མཐུན་པ་དང༌། ཁས་བླངས་ནང་འགལ་བས་སོ། ། དང་པོ་ནི། རགས་རྒྱུན་བདེན་མེད་དུ་སྒྲུབ་བྱེད་ཀྱི་རིགས་པ་དབུ་མའི་གཞུང་ལས་འབྱུང་བ་དང་ཁྱད་པར་མེད་པ་ཞིག ཉན་ཐོས་སྡེ་པའི་གཞུང་ན་སྣང་བའི་ཕྱིར་དང༌། ཕྱི་དོན་བདེན་མེད་དུ་སྒྲུབ་བྱེད་ཀྱི་རིགས་པ་དབུ་མའི་གཞུང་ནས་འབྱུང་བ་དང་ཁྱད་པར་མེད་པ་ཞིག་སེམས་ཙམ་གྱི་གཞུང་ན་སྣང་བའི་ཕྱིར་དང༌།
གཟུང་རྣམ་བདེན་མེད་དུ་བསྒྲུབ་པའི་རིགས་པ་དེ་འདྲ་ཞིག་རྣམ་བརྫུན་པའི་གཞུང་ན་སྣང་བའི་ཕྱིར། གཉིས་པ་ནི། འོ་ན་གཅིག་དང་དུ་བྲལ་གྱི་གཏན་ཚིགས་འདི་གང་ལ་འགོད་པ་སྐབས་སུ་བབ་པའི་ཕྱིར་རྒོལ་བ་དེ་ཆོས་ཅན། གཏན་ཚིགས་འདི་ལ་མ་རག་པར། རང་གིས་ཆོས་ཅན་བདེན་མེད་དུ་རྟོགས་ནུས་པར་ཐལ། ཚད་མས་གྲུབ་པའི་ཆོས་ཅིག་བདེན་མེད་དུ་ཚད་མས་ངེས་ཟིན་པའི་ཕྱིར། འཁོར་གསུམ་ཁས་བླངས་པ་ལས་རྟགས་ཇི་ལྟར་ཁས་བླངས་པའི་ཚུལ་ནི། རྟགས་མཐུན་ཕྱོགས་ལ་རྗེས་སུ་འགྲོ་བར་ཚད་མས་ངེས་ཟིན་པས་སོ། ། གཉིས་པ་ལྡོག་ཁྱབ་བསྒྲུབ་པ་ནི། གཏན་ཚིགས་བདེན་པའི་གཅིག་དང་དུ་བྲལ་དེ་མི་མཐུན་པའི་ཕྱོགས་བདེན་གྲུབ་ལ་ཞུགས་པ་མིན་ཏེ།
སྤྱིར་ཡོད་ན་གཅིག་དང་དུ་བྲལ་གང་རུང་དུ་ཡོད་དགོས་པའི་རྒྱུ་མཚན་གྱིས། བདེན་པར་ཡོད་ན་ཡང་དེ་གཉིས་གང་རུང་ལས་མི་འདའ་བའི་ཕྱིར། གསུམ་པ་རྗེས་དཔག་བསྐྱེད་པའི་ཚུལ་ནི། དེ་ལྟར་ཕྱིར་རྒོལ་བས་ཚུལ་གསུམ་ཚད་མས་ཤེས་ནས། སྔར་རྒོལ་གྱིས་གཏན་ཚིགས་ཡང་དག་བཀོད་པ་ལ་མ་ལྟོས་པར་ཚུལ་གསུམ་དྲན་ལམ་དུ་འཕེན་པར་ནུས་པ་ཞིག་དང་མི་མཐུན་པ་ཞིག་གཉིས་འབྱུང་བ་ལས། དང་པོའི་ངོར་ནི། གཏན་ཚིགས་འདི་རང་དོན་སྐབས་ཀྱི་གཏན་ཚིགས་སུ་འགྱུར་བའི་ཕྱིར་སྔར་རྒོལ་གྱིས་བསྒྲུབ་པའི་ངག་བཀོད་པ་ལ་མ་ལྟོས་པར་རྗེས་དཔག་སྐྱེ་བ་ཡིན་ལ། གཉིས་པའི་ངོར་ནི། གང་བདེན་པའི་གཅིག་དང་དུ་བྲལ་ཡིན་ན། བདེན་པར་མེད་པས་ཁྱབ།
དཔེར་ན་གཟུགས་བརྙནབཞིན། ཤེས་འདོད་ཆོས་ཅན་དེ་དང་དེ་ཡང༌། དེ་དང་བྲལ་བ་ཡིན་ནོ་ཞེས་བཀོད་པས། དེ་ལྟར་བསྒྲུབ་པའི་ཚུལ་གསུམ་ཕྱིར་རྒོལ་བའི་དྲན་ལམ་དུ་ངེས་པར་འཕེན་ནུས་པ་ཡིན་ཏེ། སྔར་ཚད་མས་ཤེས་ཟིན་པའི་ཕྱིར། དྲན་པ་དེ་ལས་སྐད་ཅིག་གཉིས་པར་རྟགས་ཅན་རྗེས་དཔག་སྐྱེ་བར་ངེས་སོ། ། རྗེས་དཔག་རང་གི་ངོ་བོ་ནི། དེ་ལྟར་ཞེན་པའི་རྟོག་པ་ཡིན་ཀྱང༌། དེར་ཞེན་པའི་ཆ་ནས་རིག་ཤེས་སུ་འཇོག་པ་མ་ཡིན་ཏེ། དེའི་ཆ་ནས་སྤང་བྱ་རྟོགས་པར་འཇོག་དགོས་པའི་ཕྱིར་ཏེ།
དེའི་ཆ་ནས་བཏགས་འཛིན་རྟོག་པར་སོང་བའི་ཕྱིར། དེ་ཡང་སྒྲུབ་རྟོག་དུ་ཁས་ལེན་དགོས་པ་ཡིན་ཏེ། དེའི་དུས་ཀྱི་དངོས་ཀྱི་བསྒྲུབ་བྱའི་ཆོས་དེ་ཡིན་ན་བསྒྲུབ་པ་ཡིན་དགོས་པའི་ཕྱིར་རོ། ། དེ་ལྟ་ན་ཡང་འདིའི་ཕྱོགས་ཆོས་ངེས་པའི་རྟོག་པ་ནི་དགག་རྟོག་དུ་བཞག་གོ ། རྒྱུ་མཚན་དེ་ལྟར་ན། རྗེས་དཔག་འདིའི་འཛིན་སྟངས་ཀྱི་བཟུང་བྱ་དེ་ཡང་རིགས་པ་གཞན་གྱིས་འགོག་པའི་ཚུལ་ཡང་དེ་མ་ཐག་ཏུ་འཆད་པར་འགྱུར་རོ། ། གཉིས་པ་གཏན་ཚིགས་འདི་ལ་གཞན་གྱིས་བཏགས་པའི་མཐའ་དགག་པ་ལ་གཉིས་ཏེ། འདོད་པ་བརྗོད་པ་དང༌། དེ་མི་འཐད་པའོ། ། དང་པོ་ནི།
དར་ཊཱིཀ་མཛད་པ་འདི་ལྟར་འཆད་དེ། རྟགས་དགོད་པ་དང༌། ཚུལ་བསྒྲུབ་པའོ། ། དང་པོ་ནི། བདེན་པའི་གཅིག་དང་དུ་མ་གང་དུ་ཡང་མ་གྲུབ་ན། བདེན་པར་མེད་པས་ཁྱབ། དཔེར་ན་གཟུགས་བརྙན་བཞིན། གཞི་ལམ་རྣམ་པ་གསུམ་པོ་ཡང་བདེན་པའི་གཅིག་དང་དུ་མ་ཡང་མ་གྲུབ་བོ། ། གཉིས་པ་ནི་ཕྱོགས་ཆོས་བསྒྲུབ་པ་དང༌། ཁྱབ་པ་བསྒྲུབ་པའོ། །
དང་པོ་ནི། བདེན་པའི་གཅིག་བྲལ་དུ་བསྒྲུབ་པ་དང༌། དུ་བྲལ་དུ་བསྒྲུབ་པའོ། ། དང་པོ་ནི། དེ་ཆོས་ཅན། བདེན་པའི་གཅིག་དུ་མ་གྲུབ་སྟེ། ཆ་བཅས་ཡིན་པའི་ཕྱིར་རོ། ། རྩོད་གཞི་བུམ་པ་ལྟ་བུའི་སྟེང་དུ་རྟགས་དེ་མངོན་སུམ་གྱིས་གྲུབ་ལ། རྩོད་གཞི་མངོན་སུམ་གྱིས་མ་གྲུབ་པ་རྣམས་ཀྱི་སྟེང་དུ་ནི། ཤེས་བྱ་ལ་ཆ་མེད་སྲིད་པ་འགོག་པའི་ཚད་མ་དང༌།
ཆ་ཡོད་མེད་དངོས་འགལ་དུ་ངེས་པའི་ཚད་མ་ལ་བརྟེན་ནས་འགྲུབ་བོ། ། དེའི་ཁྱབ་པ་གྲུབ་པ་ལ་ཚད་མ་གསུམ་དགོས་ཀྱང༌། རྟགས་དང་དགག་བྱའི་ཆོས་ཀྱི་གཞི་མཐུན་འགོག་པའི་ཚུལ་རྟོགས་པར་དཀའ་བས། དེ་བརྗོད་ན་ཆ་བཅས་ཀྱང་ཡིན། བདེན་པའི་གཅིག་དུ་གྲུབ་པ་ཡང་ཡིན་པའི་གཞི་མཐུན་དུ་གྲུབ་ན། ཆ་དང་ཆ་ཅན་གཉིས་སྣང་ལུགས་ངོ་བོ་ཐ་དད་དུ་སྣང་ཡང༌། སྡོད་ལུགས་ངོ་བོ་གཅིག་ཏུ་ཡོད་དགོས་ཏེ། གཞན་དུ་ཆ་བཅས་མི་སྲིད་པར་འགྱུར་བའི་ཕྱིར་རོ། ། སྣང་ལུགས་ངོ་བོ་ཐ་དད་དུ་སྣང་ཡང་སྡོད་ལུགས་ངོ་བོ་གཅིག་དུ་གྲུབ་པ་དེ། བརྫུན་པའི་སྡོད་ལུགས་ལ་མི་འགལ་ཡང༌།
བདེན་པར་གྲུབ་པའི་སྡོད་ལུགས་ལ་འགལ་བ་ཡིན་ཏེ། དེ་ཡང་ཆ་ཅན་དེ་དང་ཆ་དུ་མ་ཆོས་ཅན། ཐ་དད་མེད་པར་ཐལ། ཐ་དད་དུ་ཡོད་ན་འཕགས་པའི་མཉམ་གཞག་ཡེ་ཤེས་ཀྱིས་གཟིགས་དགོས་པ་ལས། ཐ་དད་དུ་འཕགས་པའི་མཉམ་གཞག་གིས་མ་གཟིགས་པའི་ཕྱིར་རོ། ། འདོད་ན། ཆ་ཅན་དེ་ཆོས་ཅན། དུ་མར་ཐལ། གྲུབ་ཅིང་དུ་མ་དང་ཐ་དད་མེད་པའི་ཕྱིར། འདོད་ན།
གཅིག་ཏུ་འཇལ་བའི་ཚད་མས་གནོད་དོ། ། ཆ་དུ་མ་ཆོས་ཅན་གཅིག་དུ་ཐལ། གྲུབ་ཅིང་ཆ་ཅན་དང་ཐ་དད་མེད་པའི་ཕྱིར། འདོད་ན། དུ་མར་འཇལ་བའི་ཐ་སྙད་པའི་ཚད་མས་གནོད་དོ། ། དེ་དག་ལ་བརྟེན་ནས་ཆ་དུ་མ་དང་ཆ་ཅན་ཐ་དད་མེད་པ་ཁེགས། དེ་ཁེགས་པས་ཐལ་བའི་རྟགས་དེ་ཁེགས། དེ་ཡང་ཡ་གྱལ་བཀག་ནས་ཚོགས་པ་ཁེགས་པ་ཡིན་པས། རྟགས་ཟུར་ཕྱི་མ་ཁེགས་པ་མི་འཐད་ཅིང༌། སྔ་མ་ཁེགས་པས་རྟགས་དེ་ཁེགས་པར་ཁས་ལེན་དགོས་ལ།
ཆ་དང་ཆ་ཅན་ཐ་དད་དུ་ཡོད་ན། འཕགས་པའི་མཉམ་གཞག་གིས་གཟིགས་རུང་ཁེགས་པས་ཆ་བཅས་དང་བདེན་པའི་གཅིག་ཏུ་གྲུབ་པའི་གཞི་མཐུན་ཁེགས་པ་ཡིན་ནོ། ། གཉིས་པ་ཁྱབ་པ་བསྒྲུབ་པ་ནི། དེ་ལ་རྟགས་ཀྱི་མཚན་གཞི་ངེས་པའི་ཚད་མ་དང༌། བསྒྲུབ་བྱའི་ཆོས་དང༌། དགག་བྱའི་ཆོས་དངོས་འགལ་དུ་ངེས་པའི་ཚད་མ་དང༌། རྟགས་དང་དགག་བྱའི་ཆོས་ཀྱི་གཞི་མཐུན་འགོག་པའི་ཚད་མ་གསུམ་དགོས་ཀྱང༌། སྔ་མ་གཉིས་རྟོགས་སླ་བས་ཕྱི་མ་ནི་གཞི་གཟུགས་བརྙན་གྱི་སྟེང་དུ། གཅིག་དང་དུ་མ་ཕན་ཚུན་སྤངས་འགལ་གྱི་དངོས་འགལ་དུ་ངེས་པའི་ཚད་མ་དེས་གཅིག་དང་དུ་མའི་ཕུང་གསུམ་མི་སྲིད་པར་རྟོགས་པ་ན་གཞི་གཟུགས་བརྙན་གྱི་སྟེང་དུ་བདེན་གྲུབ་ཀྱི་གཅིག་དང་དུ་མའི་ཕུང་གསུམ་མི་སྲིད་པར་རྟོགས་པས་ངེས་པ་ཡིན་ནོ། ། རིགས་པའི་རྣམ་གཞག་མ་བྱང་བ་ཁ་ཅིག་ཡོད་ན་གཅིག་དང་དུ་མ་གང་རུང་དུ་ངེས་པ་དེས་བདེན་པར་ཡོད་ན།
བདེན་པའི་གཅིག་དང་དུ་མ་གང་རུང་གིས་མ་ཁྱབ་པར་འཛིན་པའི་སྒྲོ་འདོགས་བཅོད་པ་ཡིན་ནོ། ། ཞེས་ཟེར་རོ། ། དེ་ལྟར་ན་བྱས་ན་མི་རྟག་པའི་ཁྱབ་པ་ངེས་པའི་ཚད་མ་དེས། སྒྲ་བྱས་ན་སྒྲ་མི་རྟག་པས་མ་ཁྱབ་པར་འཛིན་པའི་སྒྲོ་འདོགས་བཅོད་དགོས་པས། རྟགས་དེ་ལ་བརྟེན་པའི་རྗེས་དཔག་གིས་སྒྲོ་འདོགས་གསར་དུ་མི་བཅོད་པར་འགྱུར་རོ། ། བརྗོད་པར་བྱ་བ་མང་སྟེ་རེ་ཞིག་བཞག་གོ ། ཞེས་བྲིས་སོ། ། གཉིས་པ་དེ་མི་འཐད་པ་ལ་གཉིས་ཏེ། རང་ལུགས་འཇོག་ཚུལ་མི་འཐད་པ་དང༌། གཞན་ལུགས་འགོག་ཚུལ་མི་འཐད་པའོ། །
དང་པོ་ལ་གསུམ་སྟེ། རྩ་བའི་རྟགས་འགོད་ཚུལ་མི་འཐད། ཕྱོགས་ཆོས་བསྒྲུབ་ཚུལ་མི་འཐད། ཁྱབ་པ་བསྒྲུབ་ཚུལ་ལ་སྐྱོན་ཆགས་པའོ། ། དང་པོ་ནི་ཐོག་མར་རྩ་བའི་རྟགས་བསྒྲུབ་ངག་ཏུ་བཀོད་ནས་དེའི་རྗེས་སུ་ཚུལ་གསུམ་སྒྲུབ་པར་བྱེད་པ་ནི་ནོར་བ་ཡིན་ཏེ། ཚུལ་གསུམ་མི་ཤེས་པ་ལ་བསྒྲུབ་པའི་ངག་འགོད་པ་རིགས་པའི་གཞུང་ལས་མི་འབྱུང་བའི་ཕྱིར་དང༌། རྩ་བའི་རྟགས་འགོད་པ་དང༌། སྒྲུབ་ངག་འགོད་པའི་ཤན་མ་ཕྱེད་པས་ནོངས་པའི་ཕྱིར། ཇི་ལྟར་ཞེ་ན། ཚུལ་གསུམ་མི་ཤེས་པ་ལ་དེ་ལྟར་བཀོད་ན།
གཏན་ཚིགས་དེ་གཏན་ཚིགས་ལྟར་སྣང་དུ་འགྱུར་ལ། གཏན་ཚིགས་ལྟར་སྣང་བརྗོད་བྱར་བྱས་པའི་སྒྲུབ་ངག་ཡང་དག་ནི་རིགས་པ་མཁྱེན་པས་བཀག་པའི་ཕྱིར་རོ། ། གཏན་ཚིགས་ལྟར་སྣང་དུ་འགྱུར་བ་ཇི་ལྟར་ཞེ་ན། དེའི་ཚེ་སྐབས་ཀྱི་རྒོལ་བས་རྟགས་མ་གྲུབ་པ་དང༌། ཁྱབ་འབྲེལ་མ་ངེས་པའི་གཏན་ཚིགས་ཡང་དག་དུ་འགྱུར་བའི་གོ་སྐབས་མེད་པའི་ཕྱིར། དེ་དང་དེ་ངེས་ན་ནི། རྟགས་དེ་ལྟར་བཀོད་པའི་འོག་ཏུ་ཚུལ་གསུམ་བསྒྲུབ་དགོས་པར་བཤད་པ་དང་འགལ་ལོ། ། གཏན་ཚིགས་དེ་གཏན་ཚིགས་ལྟར་སྣང་དུ་འདོད་ན་ནི། ཞེ་འདོད་མ་ཡིན་མོད། སྨྲས་ཙམ་ལ་ཡང་ཁྱབ་བྱེད་མ་དམིགས་པའི་གཏན་ཚིགས་སོ་ཞེས་བཤད་པ་དང་འགལ་ལོ། །
གཉིས་པ་ཕྱོགས་ཆོས་བསྒྲུབ་ཚུལ་མི་འཐད་པ་ལ་གཉིས་ཏེ། བདེན་པའི་གཅིག་འགོག་བྱེད་ཀྱི་རིགས་པ་མི་འཐད། དུ་བྲལ་སྒྲུབ་བྱེད་ཀྱི་རིགས་པ་མི་འཐད་པའོ། ། དང་པོ་ནི། རྩོད་གཞི་བུམ་པ་ལྟ་བུའི་སྟེང་དུ་ཆ་བཅས་མངོན་སུམ་གྱིས་གྲུབ་པ་མི་འཐད་དེ། རྣམ་འགྲེལ་མཛད་པས། སྣང་རུང་གི་བུམ་པ་ལ་སོགས་པའི་རགས་པ་རྣམས་ཆ་དང་བཅས་པར་སྒྲུབ་བྱེད་ཀྱི་རིགས་པ་རྒྱས་པར་གསུངས་པའི་ཕྱིར་ཏེ། དེ་ཆ་མེད་འགོག་བྱེད་ཀྱི་རིགས་པ་རྒྱས་པར་གསུངས་པའི་ཕྱིར། དེའི་ཁྱབ་པ་ཡང་ཁྱེད་ཀྱིས་ཁས་ལེན་དགོས་ཏེ། དེ་གཉིས་ཕན་ཚུན་སྤངས་པའི་དངོས་འགལ་དུ་ཞལ་གྱིས་བཞེས་པའི་ཕྱིར།
མདོར་ན་ཆ་བཅས་ཀྱི་སྒྲུབ་བྱེད་གཡོ་མི་གཡོ་དང༌། སྒྲིབ་མ་སྒྲིབ་སོགས་མངོན་སུམ་གྱིས་གྲུབ་པ་དང༌། བསྒྲུབ་བྱ་ཆ་བཅས་མངོན་སུམ་གྱིས་གྲུབ་པའི་ཤན་མ་ཕྱེད་པས་ནོངས་སོ། ། གཞན་ཡང་སྡེ་བདུན་མཛད་པས། མངོན་སུམ་ལ་སྣང་རུང་གི་ཡན་ལག་ཅན་ཆ་མེད་འགོག་བྱེད་ཀྱི་རིགས་པ་གསུངས་པ་རྣམས་དོན་མེད་པར་འགྱུར་ཏེ། དེ་རྣམས་ཆ་བཅས་སུ་མངོན་སུམ་གྱིས་གྲུབ་པའི་ཕྱིར་རོ། ། ཡང་རྡུལ་ཕྲ་རབ་ལྟ་བུ་ཆ་བཅས་སུ་བསྒྲུབ་པ་ལ་ཆ་མེད་ཤེས་བྱ་ལ་སྲིད་པ་འགོག་པའི་རིགས་པ་སྔོན་དུ་འགྲོ་དགོས་པར་འདོད་པ་ཡང་མི་འཐད་དེ། དེ་ལྟ་ན་རིགས་པ་དེ་གཅིག་པུས་བདེན་པའི་གཅིག་བྲལ་ཁེགས་པས། བདེན་པའི་གཅིག་བྲལ་བསྒྲུབ་པའི་རྩོད་གཞིའི་ཆོས་ཅན་ལ་མངོན་སུམ་ལ་སྣང་དུ་རུང་མི་རུང་གཉིས་སུ་འབྱེད་པ་དོན་མེད་པའི་ཕྱིར་དང༌། སྤྱིར་དབུ་མའི་གཞུང་ལུགས་ལས།
ཤེས་པ་སྐད་ཅིག་ཆ་མེད་འགོག་པའི་རིགས་པ་གསུངས་ཀྱང༌། ཤེས་བྱ་ལ་ཆ་མེད་སྲིད་པ་འགོག་བྱེད་ཀྱི་རིགས་པ་གསུང་བ་མེད་པའི་ཕྱིར་དང༌། དངོས་གལ་གཅིག་བཀག་པས་ཅིག་ཤོས་སུ་ཁས་ལེན་དགོས་པ་དེ་ཡང་དབུ་མའི་ཚུལ་ལས་ཉམས་པའི་ཕྱིར། ཡང་ཆ་བཅས་དང་བདེན་པའི་གཅིག་གི་གཞི་མཐུན་འགོག་བྱེད་ཀྱི་རིགས་པ་དེ་ལ་ནི་སྐོར་ཐག་རིང་ཡང་གྲུབ་དོན་ནི་ཅི་ཡང་མི་སྣང་སྟེ། ཁྱེད་ཀྱི་རིགས་པ་དེ་དག་གིས་ནི། ཤིན་ཏུ་འགོག་སླ་བ་ཆ་བཅས་དང༌། བདེན་པའི་གཅིག་གི་གཞི་མཐུན་འགོག་པ་ལ་ཕན་པ་ཅི་ཡང་མེད་ཀྱི་སྟེང་དུ་ནང་འགལ་ལྷག་པོར་ཁས་བླངས་པའི་ཕྱིར། མ་ཕན་པ་ཇི་ལྟར་ཞེ་ན། རིགས་པ་དེ་དག་གི་སྙིང་པོ་བསྡུས་ན། ཆ་དུ་མ་དང༌།
ཆ་ཅན་ཐ་དད་མེད་པ་ཙམ་ཞིག་ཁེགས་ལ། དེ་ཙམ་གྱིས་ཆ་དང་ཆ་ཅན་ཐ་དད་པ་ཙམ་ཞིག་གྲུབ་མོད། དེ་དང་དེ་ཙམ་གྱིས་ཆ་ཅན་བདེན་པའི་གཅིག་དུ་འདོད་པའི་ལོག་རྟོག་མི་ཁེགས་པའི་ཕྱིར། དེ་ཁེགས་པར་ཁྱེད་ཀྱིས་འདོད་དགོས་པས་དེ་ལྟ་ན་བྱེ་བྲག་པས་ཡན་ལག་ཅན་ཆ་མེད་གཅིག་ཏུ་ཁས་བླངས་པ་ལ། རིགས་པ་མཁྱེན་པས། ལག་སོགས་གཡོན་ཐམས་ཅད་དག ། ཅེས་སོགས་དང༌། གལ་ཏེ་འདི་ལྕིད་འོག་འགྲོར་འགྱུར། ། ཞེས་སོགས་ཀྱི་རིགས་པ་རྣམས་འཆད་པ་དོན་མེད་པར་འགྱུར་ཏེ། དེའི་རྩ་བའི་གྲུབ་མཐའ་ལ་ཡན་ལག་ཅན་ཆ་མེད་དེ་དང༌།
ཡན་ལག་དུ་མ་ཐ་དད་དུ་ཁས་བླངས་ཟིན་པའི་ཕྱིར་རོ། ། གཞན་ཡང་ཆ་བཅས་དང་བདེན་པའི་གཅིག་གི་གཞི་མཐུན་ཁས་ལེན་པའི་རྒོལ་བའི་ངོར་ཆ་དང་ཆ་ཅན་ཐ་དད་མེད་པར་ཐལ་བ་འཕེན་པ་ནི། དེའི་ངོར་ཁྱབ་པ་འགལ་བ་ཡིན་ཏེ། བྱེ་བྲག་པས་སྐྱེས་བུའི་ལུས་དེ་གཡོ་མི་གཡོ་ལ་སོགས་པའི་ཆ་དུ་མ་དང་བཅས་པ་དང༌། བདེན་པའི་གཅིག་ཏུ་ཁས་ལེན་ཀྱང༌། སྐྱེས་བུའི་ལུས་དེ་རང་གི་ཡན་ལག་ལས་རྫས་གཞན་དུ་ཁས་ལེན་པ་རྩ་བའི་གྲུབ་མཐའ་ལ་འདུག་པ་བཞིན་ནོ། ། ནང་འགལ་ཇི་ལྟར་ཡོད་ཅེ་ན། ཕ་རོལ་པོས་ཆ་བཅས་དང་བདེན་པའི་གཅིག་གི་གཞི་མཐུན་ཁས་བླངས་པ་ལ། དེ་འགོག་བྱེད་ཀྱི་རིགས་པ་གོང་དུ་ཁྱེད་ཀྱིས་ཇི་སྐད་སྨོས་པ་དེ་ཐམས་ཅད་ཕྱིར་བཟློག་ན་ལན་གྱིས་བཟློག་པར་མི་ནུས་ཏེ། ཁས་ལེན་མེད་པའི་ཐལ་བ་འབའ་ཞིག་ཏུ་སྣང་བའི་ཕྱིར།
ཁས་ལེན་མེད་པ་ཇི་ལྟར་ཞེ་ན། ཆ་བཅས་དང་བདེན་པའི་གཅིག་གི་གཞི་མཐུན་ཁས་ལེན་པ་ལ། ཐ་དད་དུ་ཡོད་ན་འཕགས་པའི་མཉམ་གཞག་གིས་གཟིགས་དགོས་པ་ལས་མ་གཟིགས་པའི་ཕྱིར་ཞེས་པ་རྟགས་སུ་བཀོད་ནས། ཐལ་བ་དུ་མ་འཕངས་པས་སོ། ། གལ་ཏེ་དེ་ཁས་བླངས་པས་དེ་ལྟར་ཁས་བླངས་པར་སོང་བ་ཡིན་ནོ་སྙམ་ན། དེ་ལ་ཁྱབ་འབྲེལ་ཅི་ཡང་ཡོད་པ་མ་ཡིན་ཏེ། ཆ་དང་ཆ་ཅན་ཐ་དད་དུ་ཡོད་ན་འཕགས་པའི་མཉམ་གཞག་གིས་གཟིགས་པ་འདི་རང་ལུགས་ལ་ཁས་ལེན་དགོས་པས། རྩ་བའི་ཐལ་འགྱུར་ལ་བསལ་བ་སྟོན་རྒྱུ་མི་སྣང་བའི་ཕྱིར་དང༌། བདེན་པའི་གཅིག་དང་ཆ་བཅས་ཀྱི་གཞི་མཐུན་ཁས་བླངས་པ་ལ། གཅིག་དུ་མར་ཐལ་བ་དང༌།
དུ་མ་གཅིག་ཏུ་ཐལ་བ་འཕངས་ན་འབྲེལ་བ་ཡིན་པས། དང་པོ་ནས་དེ་ཉིད་འཕེན་པར་རིགས་ཀྱི། དེ་ལྟར་ཁས་བླངས་པ་ལ། ཐ་དད་དུ་ཡོད་ན་འཕགས་པའི་ཡེ་ཤེས་ཀྱིས་གཟིགས་དགོས་པར་ཐལ། ཞེས་འཕེན་པ་ནི་གང་ཡང་མ་ཡིན་པས་ཅི་ཡང་མི་རུང་ངོ༌། ། ཚིག་ལ་སྐྱོན་ཆགས་པ་འདི་ལྟར། ཆ་ཅན་དེ་དང་ཆ་དུ་མ་ཆོས་ཅན། འཕགས་པའི་མཉམ་གཞག་ཡེ་ཤེས་ཀྱིས་མ་གཟིགས་པར་ཐལ། གཅིག་དུ་ཡང་མ་གཟིགས་ཐ་དད་དུ་ཡང་མ་གཟིགས་པའི་ཕྱིར་རོ། ། རྟགས་སྔ་མ་ཁས་བླངས།
ཁྱབ་པ་ཚད་མས་གྲུབ། ཐལ་བ་ལ་ཚད་མའི་བསལ་བ་ཞུགས་པ་ཡིན་ཏེ། ཐམས་ཅད་མཁྱེན་པའི་ཡེ་ཤེས་ཀྱིས་མ་གཟིགས་པར་ཐལ་བས་སོ། ། རྟགས་གཉིས་པ་མ་གྲུབ་ན་ནི། གཅིག་དུ་ཐལ་བ་བཟློག་ཏུ་མེད་དོ། ། གསུམ་པ་ཁྱབ་པ་བསྒྲུབ་ཚུལ་མི་འཐད་པ་ནི། ཁྱབ་པ་བསྒྲུབ་པ་ལ་ཚད་མ་གསུམ་དགོས་པ་འདི་ནི་ཤིན་ཏུ་ནོར་བ་ཡིན་ཏེ། གཏན་ཚིགས་འདིའི་ཁྱབ་པ་ངེས་པའི་དུས་སུ་ཕྱོགས་ཆོས་ངེས་དགོས་པར་ཐལ་བ་དང༌། ཁྱབ་པ་ངེས་པའི་དུས་སུ་བདེན་མེད་ངེས་ཟིན་པར་ཐལ་བ་དང༌། དེའི་དུས་སུ་བསྒྲུབ་བྱ་གྲུབ་ཟིན་པ་སོགས་གསུམ་འཇུག་པའི་ཕྱིར་དང༌།
རྟགས་དང་དགག་བྱའི་ཆོས་ཀྱི་གཞི་མཐུན་འགོག་ཚུལ་དེ་ནོར་བའི་ཕྱིར། ཉེས་པ་དང་པོ་འཇུག་པ་ཡིན་ཏེ། རྟགས་འདིའི་ཁྱབ་པ་ངེས་པ་ལ་གཏན་ཚིགས་འདིའི་རྟགས་ཀྱི་མཚན་གཞི་ངེས་དགོས། དེ་ངེས་པ་ལ་བདེན་པའི་གཅིག་དང་དུ་བྲལ་ངེས་དགོས། སྤྱིར་བདེན་པའི་གཅིག་དང་དུ་བྲལ་ངེས་ན། ཆོས་ཅན་གཞི་ལམ་རྣམ་གསུམ་སོགས་གང་ཡིན་ཀྱང་བདེན་མེད་དུ་ངེས་དགོས་ཤིང༌། ཁྱེད་ཀྱིས་ཀྱང་དེ་ལྟར་ཁས་ལེན་དགོས་པའི་ཕྱིར། ཉེས་པ་གཉིས་པ་ཡང་འཇུག་པ་ཡིན་ཏེ། རྟགས་འདིའི་ཁྱབ་འབྲེལ་ངེས་པ་ལ་འདི་ཉིད་ཀྱི་བསྒྲུབ་བྱའི་ཆོས་དང་དགག་བྱའི་ཆོས་དངོས་འགལ་དུ་ངེས་དགོས། དེ་ངེས་པ་ལ་བདེན་པར་ཡོད་མེད་གཉིས་དངོས་འགལ་དུ་ངེས་དགོས།
དེ་ལྟར་ངེས་པ་ན་བདེན་ཡོད་ནི་བདེན་མེད་དང་དངོས་འགལ་དུ་ངེས་པའི་གོ་སྐབས་མེད་པས། བདེན་མེད་དེ་བདེན་ཡོད་དང་དེར་ངེས་དགོས། དེ་དེར་ངེས་ན་ཁྱད་གཞི་བདེན་མེད་ཚད་མས་ངེས་དགོས་པའི་ཕྱིར། ཉེས་པ་གསུམ་པ་ཡང་འཇུག་པ་ཡིན་ཏེ། འདི་ལྟར། གཏན་ཚིགས་འདིའི་ཁྱབ་འབྲེལ་ངེས་ཤིང་བསྒྲུབ་བྱ་མ་གྲུབ་པའི་སྐབས་ཀྱི་ཕྱིར་རྒོལ་དེ་ཆོས་ཅན། གཞི་ལམ་རྣམ་གསུམ་བདེན་མེད་དུ་ཚད་མས་ངེས་པར་ཐལ། དེ་བདེན་པའི་གཅིག་དང་དུ་བྲལ་དུ་ཚད་མས་ངེས། བདེན་པའི་གཅིག་དང་དུ་བྲལ་དང༌། བདེན་གྲུབ་ཀྱི་གཞི་མཐུན་མེད་པར་ཚད་མས་ངེས།
བདེན་པར་ཡོད་མེད་དངོས་འགལ་དུ་ཚད་མས་ངེས་ཟིན་པའི་ཕྱིར། ཡང་ན་དེ་སྐབས་ཀྱི་ཚུལ་གསུམ་ཤེས་པའི་ཕྱིར་རྒོལ་དེ་ཆོས་ཅན། རྟགས་དང་དགག་བྱའི་ཆོས་ཀྱི་གཞི་མཐུན་འགོག་བྱེད་ཀྱི་ཚད་མ་རྒྱུད་ལ་སྐྱེས་ཟིན་པ་མ་ཡིན་ཏེ། དེ་འདྲའི་རྟགས་དང་བསྒྲུབ་བྱའི་ཆོས་ཀྱི་གཞི་མཐུན་ཡོད་མེད་ཐེ་ཚོམ་ཟ་བཞིན་པ་ཡིན་པའི་ཕྱིར། དེ་ཡིན་ཏེ། ཤེས་འདོད་ཆོས་ཅན་གང་ཡིན་པ་དེ། རྟགས་དེར་ཚད་མས་ངེས་ནས་བསྒྲུབ་བྱའི་ཆོས་དེ་ཡིན་མིན་ཐེ་ཚོམ་ཟ་བཞིན་པ་ཡིན་པའི་ཕྱིར། དེ་ཡིན་ཏེ། དེ་གྲུབ་ཀྱི་ཕྱོགས་ཆོས་ཅན་དུ་སོང་བའི་རྒོལ་བ་ཡིན་པའི་ཕྱིར། ཞེས་འཕངས་ན་ཁྱེད་ཀྱིས་འཁོར་གསུམ་ཅར་ཁས་ལེན་མི་དགོས་སམ།
བཞི་པ་དེ་ནོར་བའི་ཚུལ་ནི། བསྒྲུབ་བྱ་དང་སྒྲུབ་བྱེད་གཉིས་ཀ་ནོར་བ་ཡིན་ཏེ། བདེན་པའི་གཅིག་དུ་བྲལ་དང༌། བདེན་གྲུབ་ཀྱི་གཞི་མཐུན་འགོག་བྱེད་ཀྱི་ཚད་མ་གཅིག་འཆད་དགོས་རྒྱུ་ལ། དཔེ་གཟུགས་བརྙན་གྱི་སྟེང་དུ་དེ་འདྲའི་གཞི་མཐུན་འགོག་བྱེད་ཀྱི་ཚད་མ་ཅིག་བཤད་ལ། དེ་ཙམ་གྱིས་དེ་མི་འགྲུབ་པའི་ཕྱིར། དེ་མི་འགྲུབ་པ་ཅི་ཞེ་ན། སྒོས་ཁྱབ་གྲུབ་པས་སྤྱི་ཁྱབ་མི་འགྲུབ་པའི་ཕྱིར། དཔེར་ན་བུམ་པའི་སྟེང་དུ་ཤེས་བྱ་དང་རྟག་པའི་གཞི་མཐུན་ཁེགས་ཀྱང་སྤྱིར་ཤེས་བྱ་དང་རྟག་པའི་གཞི་མཐུན་མི་ཁེགས་པ་བཞིན་ནོ། ། དེ་ཡང་འདི་ལྟར།
དེ་སྐབས་ཀྱི་རྒོལ་བ་དེ་ཆོས་ཅན། དེ་འདྲའི་གཞི་མཐུན་ཁེགས་པར་ཐལ། དཔེ་གཟུགས་བརྙན་གྱི་སྟེང་དུ་དེ་འདྲའི་གཞི་མཐུན་ཁེགས་པའི་ཕྱིར་རོ། ། གཉིས་པ་གཞན་ལུགས་འགོག་ཚུལ་མི་འཐད་པ་ལ། ཇི་སྐད་དུ། ཡོད་ན་གཅིག་དང་དུ་མ་གང་རུང་དུ་ངེས་པའི་ཚད་མ་དེས། བདེན་པར་ཡོད་ན་བདེན་པའི་གཅིག་དང་དུ་མ་གང་རུང་དུ་ངེས་དགོས་ཤེས་པ་ན། ཤིན་ཏུ་རིགས་པ་ཡིན་ཏེ། སྤྱི་ཁྱབ་ཚད་མས་ངེས་ན། སྒོས་ཁྱབ་ཤིན་ཏུའང་ངེས་དགོས་པའི་ཕྱིར།
དེ་ལ་ཁྱེད་ཀྱིས་ཇི་སྐད་དུ་བཤད་པའི་སུན་འབྱིན་དེ་འཇུག་པ་མ་ཡིན་ཏེ། སུན་འབྱིན་དེ་རིགས་པའི་གཞུང་དང་མི་མཐུན་པ་དང༌། རང་གི་ཁས་བླངས་དང་དེ་མ་ཐག་ཏུ་འགལ་བས་སོ། ། མི་མཐུན་པ་ཅི་ཞེ་ན། བྱས་ན་མི་རྟག་པའི་ཁྱབ་པ་ངེས་པའི་ཚད་མ་དེས། སྒྲ་བྱས་ན་སྒྲ་མི་རྟག་པ་ཡིན་པས་ཁྱབ་པ་ལ་ངེས་པ་རང་སྟོབས་ཀྱིས་འདྲེན་དགོས་པ་ཡིན་ཏེ། དེ་ལྟར་ངེས་པའི་ཚད་མ་དེ་ཡིན་ན། བྱས་པ་དང་མི་རྟག་པའི་གཞི་མཐུན་ཁེགས་པའི་ཚད་མ་ཡིན་དགོས། དེ་ཡིན་ན་སྒྲ་དེ་དེ་འདྲའི་གཞི་མཐུན་མིན་པར་ཚད་མས་ངེས་དགོས་པའི་ཕྱིར་རོ། ། ཁྱེད་ཀྱིས་སུན་འབྱིན་དེ་ལྟར་འཕེན་པ་དེ་ཡང༌།
བྱས་པའི་རྟགས་ཀྱིས་སྒྲ་མི་རྟག་པར་བསྒྲུབ་པ་སྐབས་སུ་བབ་པའི་རྒོལ་བ་མཁས་པ་དེས། བྱས་ན་མི་རྟག་པའི་ཁྱབ་པ་ཚད་མས་ངེས་སོ་སྙམ་པའི་ལོག་པར་རྟོག་པས་ཀུན་ནས་སླངས་པ་ཡིན་མོད། དེ་ཡང་རིགས་པའི་གཞུང་མ་ཡིན་ཏེ། རྒོལ་བ་གང་གིས་སྒྲ་བྱས་པ་ཡིན་པ་དང༌། བྱས་ན་མི་རྟག་པའི་ཁྱབ་པ་ཚད་མས་ངེས་པ་དེའི་ཚེ་ན། རིགས་པ་གཞན་ཅི་ལ་ཡང་མི་ལྟོས་པར་སྐད་ཅིག་གཉིས་པ་ལ་རྟགས་ཅན་རྗེས་དཔག་སྐྱེས་ངེས་པས་སོ། ། ཁས་བླངས་འགལ་བ་ཅི་ཞེ་ན། གོང་དེ་མ་ཐག་ཏུ་གཅིག་དང་དུ་མ་ཕན་ཚུན་སྤང་འགལ་དུ་ངེས་པའི་ཚད་མ་དེས། བདེན་པའི་གཅིག་དང་དུ་མ་ཕན་ཚུན་སྤང་འགལ་དུ་ཚད་མས་ངེས་སོ་ཞེས་ཁས་བླངས་ལ། དེ་ལ་ཡང་འོ་ན་བྱས་པ་དང་མི་རྟག་པ་ཕན་ཚུན་སྤང་འགལ་དུ་ངེས་པའི་ཚད་མས།
སྒྲ་བྱས་པ་དང་སྒྲ་རྟག་པ་ཡང་ཕན་ཚུན་སྤང་འགལ་དུ་ངེས་པར་ཐལ་བས་སོ། ། སྤྱིར་ཡང༌། གཅིག་དང་དུ་མ་དངོས་འགལ་དུ་ངེས་པ་ཙམ་གྱིས། བདེན་པའི་གཅིག་དང་དུ་མ་དངོས་འགལ་དུ་ངེས་དགོས་པ་ཡང་མིན་ཏེ། དེ་ལྟར་ན་གཏན་ཚིགས་འདིའི་ཁྱབ་འབྲེལ་དང༌། ཕྱོགས་ཆོས་ཀྱི་ནང་ནས་བདེན་པའི་གཅིག་བྲལ་དུ་ངེས་ཤིང༌། དུ་བྲལ་དུ་ཡང་ངེས་པའི་ཕྱིར་རྒོལ་ཆོས་ཅན། མྱུ་གུ་བདེན་པའི་དུ་མར་ངེས་པར་ཐལ། མྱུ་གུ་བདེན་པའི་གཅིག་བྲལ་དུ་ངེས། བདེན་པའི་གཅིག་དང་བདེན་པའི་དུ་མ་དངོས་འགལ་དུ་ངེས་པའི་ཕྱིར།
ཁྱབ་པ་ཁྱེད་ཀྱིས་ཁས་བླངས། ཐལ་བ་ལ་ཚད་མའི་བསལ་བ་ཞུགས། རྟགས་ཁས་བླངས་པའི་ཚུལ་ནི། དེ་ཆོས་ཅན་དེ་ངེས་པར་ཐལ། སྤྱིར་གཅིག་དང་དུ་མ་དངོས་འགལ་དུ་ངེས་པའི་ཕྱིར། ཁྱབ་པ་ཁས་བླངས། གཏན་ཚིགས་དེར་ཐལ། དེའི་ཁྱབ་འབྲེལ་ཚད་མས་ངེས་པའི་ཕྱིར། ཞེས་འཕངས་ན་འཁོར་གསུམ་ཚང་བ་ཡིན་ནོ། ། གཞན་ཡང་བདེན་པའི་གཅིག་མ་ཡིན་ན་བདེན་པའི་དུ་མ་ཡིན་དགོས་པར་ཐལ་བ་དང༌།
གཟུགས་བརྙན་དེ་ཁོ་རང་བདེན་པའི་གཅིག་དང་དུ་མ་གཉིས་མིན་གྱི་ཕུང་གསུམ་མ་ཡིན་པར་ཐལ་བའི་ཉེས་པ་ཁྱེད་ཀྱིས་བཟློག་པར་མི་ནུས་སོ། ། སྨྲས་པ། རིགས་པའི་བརྡའ་ལ་བྱང་བ་ཡི། ། རློམས་པས་མྱོས་གང་དེ་འདྲ་ན། ། དེ་ཡིས་བརྡའ་ལས་མ་བྱང་བར། ། གཞན་ཞིག་གང་ནས་འཚོལ་བར་བྱེད། ། ཅེས་བྱའོ། ། གཉིས་པ་རྡོ་རྗེ་གཟེགས་མའི་གཏན་ཚིགས་ལ། རྩ་བའི་གཏན་ཚིགས་འགོད་པ་ནི་ཐལ་འགྱུར་བའི་གཞུང་དུ་མ་ཟད། རང་རྒྱུད་པའི་གཞུང་ན་ཡང་གསལ་བར་བཞུགས་པ་མི་སྣང་བས།
འདིར་མི་འགོད་ལ། འོ་ན་རང་རྒྱུད་ཀྱི་གཏན་ཚིགས་ཇི་ལྟར་འགོད་ཅེ་ན། བསྟན་འཆོས་ཀྱི་ཐོག་མར། བདག་ལས་མ་ཡིན་གཞན་ལས་མིན། ། གཉིས་ལས་མ་ཡིན་རྒྱུ་མེད་མིན། ། དངོས་པོ་གང་དག་གང་ན་ཡང༌། ། སྐྱེ་བ་ནམ་ཡང་ཡོད་མ་ཡིན། ། ཅེས་གསུངས་པ་ལ། དངོས་པོ་གང་དག་ནི་ཆོས་ཅན། ཡུལ་དུས་གྲུབ་པའི་མཐའ་གང་ན་ཡང་བདག་ལས་སྐྱེ་བ་ནམ་ཡང་ཡོད་པ་མིན་ཏེ།
ཡོད་པའི་ཕྱིར། དཔེར་ན་ཤེས་པ་ཡོད་པ་ཉིད་བཞིན་ནོ། ། གཞན་ལས་སྐྱེ་བ་ནམ་ཡང་ཡོད་པ་མིན་ཏེ། གཞན་ཡིན་པའི་ཕྱིར། དཔེར་ན་བུམ་སྣམ་བཞིན། གཉིས་ཀ་ལས་སྐྱེ་བ་ནམ་ཡང་ཡོད་པ་མིན་ཏེ། གཉིས་ཀའི་ཉེས་པར་འགྱུར་བའི་ཕྱིར། རྒྱུ་མེད་པར་སྐྱེ་བ་ནམ་ཡང་ཡོད་པ་མིན་ཏེ། སྤྱི་དང་ཁྱད་པར་དང་ལྡན་པའི་ཕྱིར། ཞེས་འགོད་པར་བྱེད་དོ། །
དེ་ལྟར་ཀུན་བཏགས་ཀྱི་སྐྱེ་བ་བཀག་པས། ལྷན་སྐྱེས་ཀྱི་སྐྱེ་བའི་དོན་དང་ཐ་སྙད་གཉིས་ལས། དོན་ནི། རིགས་པ་དེ་ཉིད་ཀྱིས་ཁེགས་ཟིན་པའི་ཕྱིར། དེ་འགོག་བྱེད་ཀྱི་གཏན་ཚིགས་འགོད་མི་དགོས་ལ། ཐ་སྙད་འབའ་ཞིག་བསྒྲུབ་བྱེད་ཀྱི་གཏན་ཚིགས་ཤིག་བཀོད་ཀྱང་འགལ་བ་མེད་པ་དེ་ལྟར་ན། ག་ལས་འཇིགས་མེད་དུ་འབྱུང་བ་ལྟར་བཀོད་པར་བྱ་སྟེ། འདི་ལྟར་མིག་སོགས་ཆོས་ཅན། རང་བཞིན་གྱིས་སྐྱེ་བ་མེད་དེ། མཐའ་བཞི་ལས་མི་སྐྱེ་བའི་ཕྱིར།
ནམ་མཁའི་མེ་ཏོག་བཞིན་ནོ། ། ཞེས་ཕྱོགས་ཆོས་གྲུབ་ཟིན་པའི་འོག་ཏུ་འགོད་པར་བྱེད་དོ། ། གསུམ་པ་ཡོད་མེད་སྐྱེ་འགོག་གི་གཏན་ཚིགས་ལ། རང་རྒྱུད་ཀྱི་གཏན་ཚིགས་སྦྱོར་བ་ནི། རང་རྒྱུད་པའི་གཞུང་ཕལ་ཆེ་བ་ན་མི་གསལ་ཡང༌། སློབ་དཔོན་ཟླ་བས། ཇི་སྐད་དུ། ཡོད་ན་བསྐྱེད་བྱེད་ཅི་དགོས་མེད་ལའང་དེས་ཅི་བྱ། ། གཉིས་ཉིད་ལ་དེས་ཅི་བྱ་གཉིས་དང་བྲལ་ལའང་དེས་ཅི་བྱ། ། ཞེས་གཞན་ལ་གྲགས་ཀྱི་གཏན་ཚིགས་སུ་བཤད་པའི་རིགས་པ་ལ་བརྟེན་ནས།
བོད་སྔ་མ་རྣམས་ཀྱིས་རང་རྒྱུད་ཀྱི་གཏན་ཚིགས་སུ་ཡང་འཆད་པར་སྣང་ངོ༌། ། དེ་ལྟ་ན་ཡང་འབྲས་བུ་ལ་དཔྱོད་པ་མུ་བཞི་སྐྱེ་འགོག་གི་གཏན་ཚིགས་ཞེས་སྦྱར་ན་རང་རྒྱུད་ཀྱི་གཞུང་དང་མཐུན་ཏེ། ཡེ་ཤེས་སྙིང་པོའི་བདེན་གཉིས་ལས་འབྱུང་བའི་རིགས་པའི་གཙོ་བོ་ནི་འདི་ཉིད་དུ་ཟད་པའི་ཕྱིར། དེ་སྐད་དུ་ཡང༌། དུ་མས་དངོས་པོ་གཅིག་མི་བྱེད། ། དུ་མས་དུ་མ་བྱེད་མ་ཡིན། ། གཅིག་གིས་དུ་མའི་དངོས་མི་བྱེད། ། གཅིག་གིས་གཅིག་བྱེད་པའང་མིན། ། ཞེས་གསུངས་ལ། འདི་ལ་ཡང་རྩ་བའི་གཏན་ཚིགས་འགོད་པར་ནི་མ་བཤད་དོ། །
གཉིས་པ་འགལ་ཟླ་དམིགས་པ་ནི། རྟེན་འབྲེལ་གྱི་གཏན་ཚིགས་ཞེས་བྱ་བ་དེ་ཡིན་ལ། འདི་ལ་རྩ་བའི་རྟགས་དགོད་པ་དང༌། ཚུལ་བསྒྲུབ་པ་གཉིས་སོ། ། དང་པོ་ལ་གཉིས་ཏེ། ཡོད་པ་སྒྲོ་འདོགས་ཀྱི་མཐའི་གཉེན་པོར་འགོད་པ་དང༌། མེད་པ་སྐུར་འདེབས་ཀྱི་མཐའི་གཉེན་པོར་དགོད་པའོ། ། དང་པོ་ནི། སྣང་བ་འདི་ཆོས་ཅན། རང་བཞིན་གྱིས་མེད་དེ།
རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར། གཉིས་པ་ནི། དེ་ཆོས་ཅན། ཐ་སྙད་དུ་ཡང་མེད་པ་ཡིན་ཏེ། རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར་རོ། ། འདི་དག་ནི་དོན་དང་ཐ་སྙད་གཉིས་ཀ་བསྒྲུབ་པའི་གཏན་ཚིགས་སོ། ། དེའི་ཚེ་ན་དོན་ནི། མེད་པར་དགག་པ་ཁོ་ན་ཡིན་ལ། ཐ་སྙད་ནི་མ་ཡིན་པར་དགག་པའམ་བསྒྲུབ་པའོ། ། སློབ་དཔོན་ལེགས་ལྡན་འབྱེད་མེད་དགག་ཁོ་ན་བསྒྲུབ་བྱའི་ཆོས་སུ་བཞེད་པ་ཞིག་ཡོད་པའི་སྐབས་དེ་ནི།
དོན་བསྒྲུབ་པ་ལ་དགོངས་པ་ཡིན་ནོ། ། ཚུལ་བསྒྲུབ་པ་ལ། ཕྱོགས་ཆོས་བསྒྲུབ་པ་དང༌། ཁྱབ་པ་བསྒྲུབ་པ་གཉིས། དང་པོ་ནི། དངོས་པོར་སྨྲ་བའི་གཞུང་དུ། རྟེན་འབྲེལ་ལ་འདུས་བྱས་ཀྱིས་ཁྱབ་པར་བཤད་ཀྱང༌། འདིར་ནི་ཤེས་བྱ་ཐམས་ཅད་རྟེན་ཅིང་འབྲེལ་པར་འབྱུང་བ་ཡིན་ཏེ། ཐམས་ཅད་ལྟོས་ནས་གྲུབ་པའི་ཕྱིར་རོ། ། གཉིས་པ་ལ་གཉིས་ལས།
དང་པོ་ནི། རྟེན་འབྲེལ་ལ་རང་བཞིན་སྲིད་པ་མ་ཡིན་ཏེ། རྟེན་འབྲེལ་ཡིན་ན་ལྟོས་ནས་གྲུབ་དགོས་ལ། ལྟོས་ནས་གྲུབ་ན་རང་བཞིན་དུ་འགལ་བའི་ཕྱིར་རོ། ། གཉིས་པ་ནི། ཐ་སྙད་དུ་ཡང་མེད་པ་རྟེན་འབྲེལ་ལ་སྲིད་པ་མིན་ཏེ། གང་རྟེན་ཅིང་འབྲེལ་པར་འབྱུང་བ་ཡིན་ན། རྗོད་བྱེད་ཀྱི་སྒྲ་དང་རྟོག་པའི་ངོར་ཡོད་དགོས་པའི་ཕྱིར་རོ། ། གཏན་ཚིགས་འདི་ནི། དབུ་མའི་གཏན་ཚིགས་གཞན་ཐམས་ཅད་ལས་ཁྱད་པར་དུ་འཕགས་པ་ཡིན་ཏེ།
ཇི་སྐད་དུ་འཇུག་པ་ལས། དེ་ཕྱིར་རྟེན་འབྱུང་རིགས་པ་འདི་ཡིས་ནི། ། ལྟ་ངན་དྲྭ་བ་མཐའ་དག་གཅོད་པར་བྱེད། ། ཅེས་དང༌། བཤེས་སྤྲིང་ལས། རྟེན་ཅིང་འབྲེལ་བར་འབྱུང་འདི་རྒྱལ་བ་ཡི། ། གསུང་གི་མཛོད་ཀྱི་གཅེས་པ་ཟབ་མོ་སྟེ། ། ཞེས་གསུངས་སོ། ། དེ་ལྟར་བདེན་གྲུབ་འགོག་བྱེད་ཀྱི་རིགས་པ་རྒྱས་པར་བཤད་ཟིན་ནས། གཉིས་པ་ནི།
འོ་ན་དེ་བཀག་པའི་བདེན་མེད་དེ་ཉིད་བདེན་པར་ཡོད་དམ་ཞེ་ན། འདི་ལ་གཉིས་ཏེ། སྤྱིར་བཤད་པ་དང༌། རིགས་པ་དངོས་བཤད་པའོ། ། དང་པོ་ནི། དབུ་མའི་ལུགས་ཀྱི་རང་བཞིན་སེམས་དཔའི་གནས་སྐབས་ལ་རྣམ་པ་གཉིས་ཏེ། ལྷན་ཅིག་སྐྱེས་པའི་བློས་བཏགས་པ་འགོག་པའི་རིགས་པ་དང༌། རྣལ་འབྱོར་པའི་བློས་བཏགས་པ་འགོག་པའི་རིགས་པ་རྣམ་པ་གཉིས་སམ། ཡང་ན་ཕྱིན་ཅི་ལོག་འགོག་པའི་རིགས་པ་དང༌། དངོས་པོ་འགོག་པའི་རིགས་པ།
སྟོང་ཉིད་འགོག་པའི་རིགས་པ་དང་གསུམ་ཡོད་པ་ལས། དང་པོའི་སྐབས་སུ་ནི། བདེན་གྲུབ་རིགས་པས་བཀག་པའི་བདེན་མེད་དེ་ཉིད་བདེན་པར་ཁས་ལེན་པ་ཡིན་ཏེ། དོན་དམ་པའི་བདེན་པ་ཡིན་པར་ཁས་ལེན་པའི་ཕྱིར། དེའི་སྐབས་སུ་ཀུན་རྫོབ་ཀྱི་ཆོས་རྣམས་ནི། ཀུན་རྫོབ་ཀྱི་བདེན་པ་ཡིན་ཞེས་ཁས་ལེན་མོད་ཀྱང༌། བདེན་པ་ཙམ་པོ་དེ་ཡིན་ནོ་ཞེས་ཁས་མི་ལེན་ཏེ། བརྫུན་པ་དང་བསླུ་བའི་ཆོས་ཅན་ཁོ་ནར་ངེས་པའི་ཕྱིར། དེ་སྐད་དུ་ཡང༌། རིགས་པ་དྲུག་ཅུ་པར།
མྱ་ངན་འདས་པ་བདེན་གཅིག་པུ། ། རྒྱལ་བ་རྣམས་ཀྱིས་གང་གསུངས་པ། ། དེ་ཚེ་ལྷག་མ་ལོག་པ་ཞེས། ། མཁས་པ་སུ་ཡིས་རྟོག་མི་བྱེད། ། ཅེས་གསུངས་སོ། ། བོད་ཕྱི་མ་གང་དག དེ་དང་དེ་བདེན་པ་ཡིན་ཀྱང༌། བདེན་པར་གྲུབ་པ་མ་ཡིན་ནོ་ཞེས་ཟེར་བ་ནི་ཚིག་ཙམ་ཁོ་ན་ཡིན་པས་སྙིང་པོ་མེད་དོ། ། གལ་ཏེ་མི་བསླུ་བ་ཙམ་དང་རིགས་པས་དཔྱད་བཟོད་པའི་ཁྱད་པར་ཡོད་པས། ཁྱད་པར་ཤིན་ཏུ་ཆེའོ་སྙམ་ན།
དཔྱད་མི་བཟོད་ཀྱང་བདེན་པ་ཡིན་ནོ་ཞེས་ཟེར་བ་ནི་འགལ་བ་ཡིན་ཏེ། སློབ་དཔོན་སེང་གེ་བཟང་པོས། རྣམ་པར་དཔྱད་པའི་དཔུང་མི་བཟོད་པའི་ཕྱིར་ཀུན་རྫོབ་བོ་ཞེས་གསུངས་པའི་ཕྱིར། ཡང་ཀུན་རྫོབ་ཀྱི་བདེན་པ་ཡིན་ན་བདེན་པ་ཡིན་དགོས་ཞེས་ཟེར་བ་ཡང༌། ཁྱབ་པ་འགལ་བ་ཡིན་ཏེ། དེ་ཙམ་གྱིས་བརྫུན་པར་གྲུབ་པའི་ཕྱིར། ཡང་ཀུན་རྫོབ་ཀྱི་བདེན་པ་ཡིན་ན་ཡོད་དགོས་ཞེས་ཟེར་བ་དེ་ཡང་ཁྱབ་པ་འགལ་བ་ཡིན་ཏེ། དབུ་མ་པས་ཡོད་པར་ཁས་མི་ལེན་ཞིང་འཁྲུལ་པའི་ངོར་ཡོད་པ་ལྟ་བུར་སྣང་བ་ཞིག་ལ། དབུ་མ་པས་ཀུན་རྫོབ་བདེན་པ་ཞེས་ཐ་སྙད་འདོགས་པའི་ཕྱིར་རོ། ། བདེན་པ་དང་པོ་འཇོག་པའི་ཚེ་ནི་བུམ་སོགས་སྤྱིར་བདེན་པ་དང༌།
ཁྱད་པར་དོན་དམ་པའི་བདེན་པར་འཇིག་རྟེན་ན་གྲགས་ཀྱི་ཀུན་རྫོབ་བདེན་པ་མ་ཡིན་ནོ། ། གཉིས་པ་ནི། བདེན་པར་གྲུབ་པ་དང༌། རང་བཞིན་གྱིས་སྐྱེ་བ་སོགས་བཀག་པའི་མེད་དགག་དེ་ཡང་བདེན་པར་གྲུབ་པ་ལྟ་ཞོག དོན་དམ་པའི་བདེན་པ་ཡིན་པ་དང༌། སྤྱིར་ཡོད་པ་ཙམ་དུ་ཡང་ཁས་མི་ལེན་ཏེ། དགག་བྱ་གང་བཀག་པས་དེ་དང་དེར་འཇོག་པའི་དགག་བྱ་དེ་དང༌། དེ་ཡོད་པ་མ་ཡིན་པ་ལ་སོགས་པའི་ཕྱིར་རོ། ། དེ་སྐད་དུ་ཡང་བདེན་གཉིས་ལས། དགག་བྱ་ཡོད་པ་མ་ཡིན་པས། །
ཡང་དག་ཏུ་ན་བཀག་མེད་གསལ། ། ཞེས་སོ། ། འོ་ན་དེ་དང་དེ་མེད་པར་ཁས་ལེན་ནམ་ཞེ་ན། དེ་ཡང་མིན་ཏེ། དགག་བྱ་གང་བཀག་པས་མེད་པར་ཐ་སྙད་འདོགས་པའི་ཡོད་པ་ཞེས་བྱ་བ་དེ་ཡང་ཁས་མ་བླངས་པའི་ཕྱིར་རོ། ། དེ་སྐད་དུ་ཡང་རྒྱན་ལས། སྐྱེ་བ་ལ་སོགས་བཀག་པ་ཡང༌། ། དམ་པའི་དོན་དང་མཐུན་ཕྱིར་འདོད། ། ཡང་དག་ཏུ་ན་སྤྲོས་པ་ཡི། ། ཚོགས་རྣམས་ཀུན་ལས་དེ་གྲོལ་ཡིན། །
ཞེས་གསུངས་སོ། ། དེ་ལྟར་ན་བདེན་གྲུབ་ཀྱི་སྤྲོས་པ་གཅོད་པའི་སྐབས་སུ། བདེན་མེད་ཁས་ལེན་པ་དང༌། བདེན་མེད་ཀྱི་སྤྲོས་པ་གཅོད་པའི་སྐབས་སུ། སྤྲོས་པའི་མཐའ་གང་ཡང་ཁས་མི་ལེན་པ་འདི་ནི། རྗེ་བཙུན་བྱམས་པའི་གཞུང་གི་དགོངས་པ་བླ་ན་མེད་པ་ཡིན་ཏེ། ཇི་སྐད་དུ། རྫས་དང་བཏགས་པའི་རྟེན་ཅན་གྱི། ། འཛིན་པའང་རྣམ་པ་གཉིས་སུ་འདོད། ། ཅེས་རྟོག་པ་དེ་གཉིས་འཆད་པའི་སྐབས་ལས་རྒྱས་པར་ཤིན་ཏུ་གསལ་བའི་ཕྱིར་རོ། །
གཉིས་པ་སློབ་དཔོན་གཉིས་ཀྱི་ལུགས་བྱེ་བྲག་ཏུ་བཤད་པ་ལ། འཕགས་པའི་ལུགས་ནི། སྤྱིར་རང་རྒྱུད་ཀྱི་གཏན་ཚིགས་ཞལ་གྱིས་བཞེས་ཀྱང༌། ཀུན་རྫོབ་ཀྱི་བདེན་པ་ནས་དོན་དམ་པ་ལ་འཇུག་པའི་སྒོ་འདི། འཇིག་རྟེན་གྲགས་སྡེ་སྤྱོད་པའི་དབུ་མ་པ་དང་མཐུན་པར་ཐོག་མ་ཉིད་ནས་ཐམས་ཅད་བདེན་མེད་དུ་གཏན་ལ་འབེབས་པའི་རིགས་པ་འཆད་པར་མཛད་པ་ཡིན་ལ། དེའི་ཚུལ་ཡང་འོག་ཏུ་སྟོང་ཉིད་ཉི་ཤུ་འཆད་པའི་སྐབས་དང༌། བྱང་ཆུབ་ཆེན་པོའི་འཕྲོས་དོན་གྱི་སྐབས་སུ་འཆད་པར་འགྱུར་རོ། ། བདག་ཉིད་ཆེན་པོ་བཟང་པོའི་ཞབས་ཀྱིས་ནི། དོན་དམ་པའི་རྒྱ་མཚོ་ལ་འཇུག་པའི་ཚུལ་ཐོག་མར་སེམས་ཙམ་གྱི་ཚུལ་ལ་ཞུགས་ནས། དེའི་འོག་ཏུ་ངེས་དོན་ལ་འཇུག་པ་ཡིན་པས།
དེ་ལའང་གཉིས་ཏེ། འགྲེལ་པ་དོན་གསལ་ལས་འབྱུང་བའི་ཚུལ་དང༌། འགྲེལ་ཆེན་ལས་འབྱུང་བའི་ཚུལ་ལོ། ། དང་པོ་ལ་གཉིས་ཏེ། སྤྱི་མཚན་བདེན་མེད་དུ་བསྒྲུབ་པའི་རིགས་པ་དང༌། རང་མཚན་དེར་བསྒྲུབ་པའི་རིགས་པའོ། ། དང་པོ་ནི་མདོ་སྡེ་པ་སོགས་རང་སྡེ་དངོས་པོར་སྨྲ་བའི་གཞུང་དུ་རྒྱས་པར་འབྱུང་བ་ལས། རིགས་པ་ལྷག་མ་ཞིག་བཤད་དུ་མེད་པ་ལ་དགོངས་ནས་འདིར་དེ་མ་གསུངས་སོ། ། འོ་ན་དེ་ན་དེ་ཇི་ལྟར་གསལ་ཞེ་ན། ཇི་སྐད་དུ་རྣམ་འགྲེལ་ལས།
དངོས་རྣམས་ངོ་བོ་འགའ་ཞིག་གིས། ། ཐ་དད་མིན་པ་ལྟ་བུར་སྣང༌། ། དེ་ལ་བསམ་པའི་དབང་གིས་ནི། ། སྤྱི་ཡོད་པར་ནི་རབ་ཏུ་གྲགས། ། དེ་ཡིས་ཇི་ལྟར་ཀུན་བཏགས་པ། ། དེ་ནི་དམ་པའི་དོན་དུ་མེད། ། གསལ་བ་རྣམས་ནི་རྗེས་མི་འགྲོ། ། རྗེས་འགྲོ་གཞན་ནི་སྣང་བ་མེད། ། ཅེས་སོགས་རྒྱ་ཆེར་གསུངས་པ་དེ་ཉིད་དོ། ། མདོར་ན་རང་སྡེ་དངོས་སྨྲ་བ་རྣམས་ལ།
སྤྱི་མཚན་བདེན་མེད་དུ་གཏན་ལ་འབེབས་བྱེད་ཀྱི་རིགས་པ་ནི་མ་ནོར་བ་ཇི་ལྟ་བ་བཞིན་དུ་ཡོད་པས། འདིར་དེ་སྒྲུབ་བྱེད་ཀྱི་རིགས་པ་གཞན་མ་གསུངས་སོ། ། དེ་ན་དེ་ཇི་ལྟར་ཡོད་ཅེ་ན། སྤྱི་མཚན་ལ་གཉིས་ཏེ། ལྡོག་པ་གཞན་སེལ་དང༌། རགས་རྒྱུན་གྱི་དངོས་པོའོ། ། དང་པོ་དེར་སྒྲུབ་བྱེད་ཀྱི་རིགས་པ་ནི། ཚད་མ་རྣམ་འགྲེལ་གྱི་མདོ་སྡེ་པའི་སྐབས་ནས་གསལ་བ་དེ་ཉིད་ཡིན་ལ། གཉིས་པ་དེར་སྒྲུབ་བྱེད་ཀྱི་རིགས་པ་ནི། མཛོད་ལས།
གང་ལ་བཅོམ་དང་བློ་ཡིས་གཞན། ། བསལ་ན་དེ་བློ་མི་འཇུག་པ། ། བུམ་ཆུ་བཞིན་དུ་ཀུན་རྫོབ་ཏུ། ། ཡོད་དེ། ཞེས་གསུངས་པ་དེ་ལས་ལྷག་པ་ཞིག་དབུ་མའི་གཞུང་དུ་མ་གསུངས་སོ། ། གཉིས་པ་ལ་རང་མཚན་ནི་གཉིས་ཏེ། ཕྱི་རོལ་གྱི་དོན་དང༌། ཤེས་པའོ། ། དང་པོ་བདེན་མེད་དུ་བསྒྲུབ་པའི་རིགས་པ་ལ་འཆད་ཚུལ་མི་འདྲ་བ་གཉིས་བྱུང་སྟེ། སློབ་དཔོན་ཕྱོགས་ཀྱི་གླང་པོས།
ཐོག་མར་ལྷན་ཅིག་དམིགས་ངེས་ཀྱི་རྟགས་ཀྱིས་ཕྱི་རོལ་གྱི་དོན་ཡོད་པ་བཀག་པ་ན། དེ་བདེན་གྲུབ་ཞར་ལ་ཁེགས་པའི་ཚུལ་གསུངས་པ་དང༌། ཆོས་ཀྱི་གྲགས་པ་དང༌། ཞི་བ་འཚོ་ཡབ་སྲས་ཀྱིས་གཅིག་དང་དུ་བྲལ་གྱི་རྟགས་ཀྱིས་དེ་དེར་སྒྲུབ་བྱེད་ཀྱི་རིགས་པ་གསུངས་པ་ལས། འགྲེལ་པ་དོན་གསལ་འདིར་ནི། ལུགས་སྔ་མ་ཞལ་གྱིས་བཞེས་སོ། ། དེའི་ཚུལ་ཡང་འདི་ལྟར་ཡིན་ཏེ། ཕྱི་རོལ་གྱི་དོན་དུ་སྣང་བ་དང༌། དོན་སྣང་གི་ཤེས་པ་ཆོས་ཅན། རྫས་གཞན་མ་ཡིན་ཏེ།
ལྷན་ཅིག་དམིགས་ངེས་ཡིན་པའི་ཕྱིར། ཞེས་པའི་གཏན་ཚིགས་འདི་མཐར་ཕྱིན་པར་བྱས་པ་ལས། དོན་དུ་སྣང་བ་འདི་ཤེས་པར་འགྲུབ་ལ། དེ་ལྟར་འགྲུབ་པའི་འོག་ཏུ། སྔོན་པོ་ལ་སོགས་པ་ཕྱི་རོལ་གྱི་དོན་ཆོས་ཅན། ཡོད་པ་མ་ཡིན་ཏེ། སྣང་རུང་མ་དམིགས་པའི་ཕྱིར། ཞེས་པའི་གཏན་ཚིགས་ལ་བརྟེན་ནས་སྤྱིར་ཕྱི་རོལ་གྱི་དོན་ཡོད་པ་དང༌། བདེན་པར་གྲུབ་པ་གཉིས་ཀ་ཁེགས་སོ། ། རྟགས་ཀྱི་འགོད་ཚུལ་དེ་ལྟར་དུ་རིམ་པ་གཉིས་འབྱུང་བའི་ཤེས་བྱེད་ཀྱང༌།
ཇི་སྐད་དུ་རྣམ་འགྲེལ་ལས། མཐོང་བའི་ཁྱད་པར་དང་བྲལ་བ། ། མི་འཛིན་དེ་འཛིན་ན་འཛིན་ཕྱིར། ། སྔོན་པོར་སྣང་བ་མཐོང་བ་ཡིན། ། ཞེས་གསུངས་སོ། ། དོན་དེ་ཉིད་ཐུགས་ལ་བཞག་ནས་ཇི་སྐད་དུ། སྔོན་པོ་དང་དེའི་བློ་དག་ལྷན་ཅིག་དམིགས་པ་ངེས་པའི་ཕྱིར་འདི་ནི་སེམས་ཙམ་ཁོ་ན་ཡིན་གྱི། ཕྱི་རོལ་གྱི་དོན་ནི་མེད་དོ་ཞེས་བྱ་བར་ཡིད་ལ་བྱེད་ཅིང༌། ཞེས་གསུངས་སོ། ། གཉིས་པ་ཤེས་པ་བདེན་མེད་དུ་བསྒྲུབ་པ་ལ་གཉིས་ཏེ།
གཟུང་རྣམ་བདེན་མེད་དུ་བསྒྲུབ་པ་དང༌། འཛིན་རྣམ་བདེན་མེད་དུ་བསྒྲུབ་པའོ། ། དང་པོ་ནི། འདི་ཡང་མདོ་སྡེ་རྒྱན་སོགས་ནས་འབྱུང་བ་དང་མཐུན་པར་རྣམ་བརྫུན་པ་དང་ཐུན་མོང་གི་རིགས་པ་འཆད་པ་ཡིན་གྱི། ངོ་བོ་ཉིད་མེད་པར་སྨྲ་བའི་ཐུན་མོང་མ་ཡིན་པའི་རིགས་པས་འཆད་པ་མ་ཡིན་ནོ། ། ཐུན་མོང་གི་རིགས་པ་དེ་ལའང་གཉིས་ཏེ། བཟུང་བ་བདེན་པར་མེད་པའི་གཏན་ཚིགས་དང༌། གཅིག་དང་དུ་བྲལ་གྱི་གཏན་ཚིགས་སོ། ། དང་པོ་ནི། མདོ་སྡེ་རྒྱན་ལས།
མེད་ཕྱིར་གཅིག་ཤོས་ཀྱང་མེད་འགྱུར། ། ཞེས་དང༌། དབུས་མཐའ་ལས། གཟུང་བ་མེད་ན་དེ་འཛིན་མེད། ། ཅེས་དང༌། རྣམ་འགྲེལ་དུ། དེ་ལ་གཅིག་ནི་མེད་པས་ཀྱང༌། ། གཉིས་ཀའང་ཉམས་པར་འགྱུར་བ་ཡིན། ། ཞེས་གསུངས་པ་དེ་ཉིད་དོ། ། གཉིས་པ་ནི།
རྣམ་འགྲེལ་ལས། གང་གི་དངོས་པོ་རྣམ་དཔྱད་ན། ། དེ་ཉིད་དུ་ན་དེ་དངོས་མེད། ། གང་གི་ཕྱིར་ན་དེ་དག་ལ། ། གཅིག་དང་དུ་མའི་རང་བཞིན་མེད། ། ཅེས་གསུངས་པ་དེ་ཉིད་ཡིན་ལ། ཞི་བ་འཚོ་ཡབ་སྲས་ལའང་གཟུང་རྣམ་བདེན་མེད་དུ་སྒྲུབ་བྱེད་ཀྱི་རིགས་པ་འདི་ལས་ལྷག་པ་གཞན་མེད་དོ། ། འགྲེལ་པ་འདིར། སྔ་མ་དེ་ཉིད་བཤད་པ་ཡིན་ཏེ། ཇི་སྐད་དུ།
གཟུང་བ་མེད་ན་འཛིན་པ་མེད་དོ་སྙམ་དུ་ངེས་པར་སེམས་པས་འཛིན་པ་རྣམ་པའི་མཚན་ཉིད་རྣམ་པར་རིག་པ་ཙམ་དེ་ཡང་བསལ་ཏེ། ཞེས་གསུངས་པས་སོ། ། གཉིས་པ་ནི། དེ་ལྟར་ཕྱི་རོལ་གྱི་དོན་དང་གཟུང་རྣམ་བདེན་མེད་དུ་སྒྲུབ་བྱེད་ཀྱི་རིགས་པ་དེས། འཛིན་རྣམ་བདེན་གྲུབ་ཁེགས་པའི་ངེས་པ་མེད་པས། དེ་བྱེ་བྲག་ཏུ་འགོག་པ་ནི། གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་དེ་ཆོས་ཅན། བདེན་པར་མེད་དེ། རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར། ། ཞེས་པའོ། །
དེ་སྐད་དུ་ཡང༌། དེ་ཡང་རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར། སྒྱུ་མ་བཞིན་དུ་ངོ་བོ་ཉིད་མེད་དོ། ། ཞེས་སོགས་གསུངས་པ་ལྟར་རོ། ། འོ་ན་དེ་ལྟར་དངོས་པོ་བདེན་གྲུབ་བཀག་པའི་དངོས་མེད་བདེན་པར་གྲུབ་བམ་སྙམ་ན། དེ་འགོག་བྱེད་ཀྱི་རིགས་པ་འདིར་མ་གསུངས་ལ། མ་གསུངས་ཀྱང་མི་རྟོགས་པ་སྐྱོན་མེད་པའི་རྒྱུ་མཚན་ནི། སྟོང་པ་ཉིད་སྟོང་པ་ཉིད་ཀྱི་སྟོང་གཞི་ཆོས་ཅན་དེ། བདེན་སྟོང་མེད་དགག་ལ་བཤད་ཟིན་པ་དེ་ཉིད་ཀྱིས་གྲུབ་པ་ཡིན་ནོ། ། གཉིས་པ་འགྲེལ་ཆེན་ལས་གསུངས་པའི་ཚུལ་ནི།
དབུ་མ་རྒྱན་ལས་ཇི་ལྟར་གསུངས་པ་བཞིན་དུ། ཐོག་མར་གཅིག་དང་དུ་བྲལ་གྱི་རྟགས་ལ་བརྟེན་ནས་ཕྱི་དོན་བདེན་མེད་དུ་སྒྲུབ་བྱེད་ཀྱི་རིགས་པ་དང༌། དེའི་འོག་ཏུ་རྣམ་འགྲེལ་ལས། ། དེ་ལྟ་མིན་ན་སྣ་ཚོགས་ཀྱི། ། ངོ་བོར་སྣང་ཅན་དངོས་གཅིག་ལ། ། རྣམ་པ་ཇི་ལྟར་བདེན་འགྱུར་ཏེ། ། ཞེས་སོགས་ཀྱི་རིགས་པ་ལ་བརྟེན་ནས། བློ་རྣམ་བཅས་བདེན་མེད་དུ་སྒྲུབ་བྱེད་ཀྱི་རིགས་པ་དང༌། དེའི་འོག་ཏུ་རྟེན་འབྲེལ་གྱི་རྟགས་ཀྱི་བློ་རྣམ་མེད་བདེན་མེད་དུ་སྒྲུབ་བྱེད་ཀྱི་རིགས་པ་རྣམ་གསུངས་ཤིང༌། དེ་ལྟར་དངོས་པོ་བདེན་གྲུབ་བཀག་ཟིན་པའི་འོག་ཏུ།
དངོས་མེད་བདེན་གྲུབ་གོག་བྱེད་ཀྱི་རིགས་པ་ཡང་རྒྱས་པར་གསུངས་སོ། ། འདིར་གཞན་དག་ཇི་སྐད་དུ། དངོས་པོ་དང་དངོས་པོ་མེད་པ་ལ་སོགས་པ་བཏགས་པའི་ངོ་བོ་དང་བྲལ་བ་ཡིན་ནོ་སྙམ་དུ་བསྒོམ་པས། བསྒོམ་པའི་སྟོབས་གྲུབ་པ་ན་ཞེས་པའི་ལུང་ཁུངས་སུ་བྱས་ནས། རྣལ་འབྱོར་པའི་བསྒོམ་པའི་ཚེ་བདེན་པར་མེད་དོ་སྙམ་དུ་ཡིད་ལ་བྱས་ནས་བསྒོམ་དགོས་པ་ཡིན་གྱི། གང་དུ་ཡང་ཡིད་ལ་མ་བྱས་ན། ཅི་ཡང་ཡིད་ལ་མི་བྱེད་པའི་སྒོམ་ཞེས་བྱ་བར་འགྱུར་བ་ཡིན་པས། ཡང་དག་པ་མ་ཡིན་ནོ། ། ཞེས་གསུངས་པ་དེ་ནི་སློབ་དཔོན་འདིའི་དགོངས་པ་མ་ཡིན་ཏེ། འགྲེལ་ཆེན་ལས།
དང་པོ་སྒྱུ་མ་ལྟ་བུའོ། ། ཞེས་རྣམ་པར་འཇོག་པར་བྱེད་པ། མངོན་པར་བརྗོད་པ་དང་བཅས་པ་ནི། དེའི་རྗེས་སུ་མཐུན་པ་ཡིན་གྱི། གཉེན་པོ་ཉིད་དུ་གྱུར་པ་ནི་མ་ཡིན་ནོ། ། འདི་ལྟར་གང་ཟག་ལ་བདག་མེད་པ་ལ་སོགས་པ་བསྒོམ་པས་ཀྱང༌། དངོས་པོའི་རང་བཞིན་སེམས་ལ་འཇོག་པར་བྱེད་པ་ནི་མིན་ཏེ། ཞེས་སོགས་རྒྱ་ཆེར་གསུངས་པ་དང་འགལ་བས་སོ། ། གཉིས་པ་ཐལ་འགྱུར་བའི་ལུགས་བྱེ་བྲག་ཏུ་བཤད་པ་ལ་གཉིས་ཏེ། ཐལ་འགྱུར་བས་རང་ལུགས་ལ་རང་རྒྱུད་ཀྱི་གཏན་ཚིགས་ཁས་མི་ལེན་པའི་རྒྱུ་མཚན།
དེ་ལྟ་ན་ཡང་གནས་ཚུལ་སེམས་པའི་རིགས་པ་གང་ཡིན་བཤད་པའོ། ། དང་པོ་ནི། སྤྱིར་དབུ་མ་ཐལ་འགྱུར་བས་རང་རྒྱུད་ཀྱི་གཏན་ཚིགས་བཞེད་པའི་སྐབས་མེད་པ་མིན་ཏེ། ཀུན་རྫོབ་ཀྱི་བདེན་པ་འཇོག་པའི་ཚེ་འཇིག་རྟེན་ན་ཇི་ལྟར་གྲགས་པའི་མངོན་སུམ་དང་རྗེས་དཔག་ལ་བརྟེན་ནས་འཇོག་པར་དབུ་མ་ཚིག་གསལ་ལས་གསུངས་ལ། འཇིག་རྟེན་པ་ནི། བླུན་པོ་གནག་རྫི་མོ་ཡན་ཆད་ཀྱིས་དུ་བའི་རྟགས་ཀྱིས་ལ་མེ་ལྡན་དུ་དཔོག་པ་དང༌། ངག་སྨྲ་བའི་རྟགས་ཀྱིས་ཕ་རོལ་པོ་སེམས་ལྡན་དུ་དཔོག་པར་བྱེད་ལ། དེ་དག་ལ་རང་རྒྱུད་ཀྱི་དོན་ངེས་པར་ཚང་བའི་ཕྱིར། རང་རྒྱུད་ཀྱི་དོན་ཁས་ལེན་ན་རང་རྒྱུད་ཁས་ལེན་པའི་གོ་ཆོད་པའི་ཕྱིར་རོ། ། དོན་དམ་པའི་བདེན་པ་གཏན་ལ་འབེབས་པའི་ཚེ་ནི།
དེས་དེ་ཞལ་གྱིས་བཞེས་པ་མིན་ཏེ། དེའི་ཚེ་ཆོས་ཅན་གང་ཞིག་དཔྱད་གཞིར་བཟུང་ནས་དཔྱོད་པའི་ཆོས་ཅན་དེ་འགྲུབ་བྱེད་ཀྱི་ཚད་མ་མེད་པའི་ཕྱིར་རོ། ། དེ་ཡོད་པ་མིན་ཏེ། དེ་དོན་དམ་དཔྱོད་བྱེད་ཀྱི་ཚད་མས་མི་འགྲུབ་ཅིང༌། ཀུན་རྫབ་འཛིན་པའི་བློ་ནི་འདིར་འཁྲུལ་པ་ཁོ་ན་ཡིན་པས། ཚད་མར་ཁས་ལེན་པའི་གོ་སྐབས་མེད་པའི་ཕྱིར། དེ་སྐད་དུ་ཡང༌། ཚིག་གསལ་དུ། རང་རྒྱུད་འགོག་པའི་སྐབས་དེར། ཇི་སྐད་དུ།
ཕྱིན་ཅི་མ་ལོག་པ་དང་ལོག་པ་དག་ནི་ཐ་དད་པའི་ཕྱིར། ཞེས་གསུངས་སོ། ། དེར་མ་ཟད་ཆོས་ཅན་དེ་དང་དེའི་སྟེང་དུ། དགག་བྱའི་ཆོས་དེ་དང་དེ་བཀག་པ་ཙམ་ཞིག་བཞེད་ཀྱང༌། བསྒྲུབ་བྱའི་ཆོས་གྲུབ་པར་མི་བཞེད་པའི་རྒྱུ་མཚན་གྱིས་ཀྱང༌། སྐབས་དེ་དང་དེ་མི་བཞེད་པ་ཡིན་ནོ། ། དེ་སྐད་དུ་ཡང༌། འཇིག་རྟེན་བརྟག་པ་ལས། འདིར་ནི་ཡོད་ཉིད་འགོག་བྱེད་ཀྱི། ། མེད་ཉིད་བསྒྲུབ་པར་མི་བྱེད་དོ། །
ཞེས་གསུངས་པས་སོ། ། རིགས་པ་ཡང༌། ཡོད་པ་བཀག་ཤུལ་དུ་མེད་པ་བསྒྲུབ་ན་མིན་དགག་བསྒྲུབ་བྱའི་ཆོས་སུ་བྱས་པར་འགྱུར་ལ། དེ་ལྟ་ན། དབུ་མའི་ཚུལ་ལས་ཉམས་པ་ཡིན་ཏེ། དོན་དམ་པའི་བདེན་པ་ནི་མེད་པར་དགག་པ་ཁོ་ནའི་སྒོ་ནས་རབ་ཏུ་ཕྱེ་བའི་ཕྱིར། དེར་ཡང་མ་ཟད། ཆོས་ཅན་མྱུ་གུ་ལ་སོགས་པའི་སྟེང་དུ་གཅིག་དུ་བྲལ་ལ་སོགས་པའི་ཕྱོགས་ཆོས་དེ་དང་དེ་གྲུབ་པར་ཁས་མི་ལེན་པའི་རྒྱུ་མཚན་གྱིས་ཀྱང༌། དེས་དེ་སྐབས་དེར་དེ་མི་བཞེད་པ་ཡིན་ནོ། ། དེའི་ཤེས་བྱེད་ཀྱང་ཆོས་ཅན་མྱུ་གུ་ལ་སོགས་པའི་སྟེང་དུ།
གཅིག་དང་དུ་མ་འགོག་པར་མཛད་ཀྱི། གཅིག་བྲལ་དང་དུ་བྲལ་ཡིན་པར་ཁས་བླངས་ན་མཐར་འཛིན་ལས་མ་འདས་པའི་ཕྱིར་རོ། ། གཉིས་པ་ནི། འོ་ན་དོན་དམ་པའི་བདེན་པ་གཏན་ལ་འབེབས་བྱེད་ཀྱི་རིགས་པ་གང་ཞེ་ན། དེ་ནི་རྣམ་པ་བཞི་སྟེ། གཞན་ལ་གྲགས་ཀྱི་རྗེས་དཔག འགལ་བ་བརྗོད་པའི་ཐལ་འགྱུར། རྒྱུ་མཚན་མཚུངས་པའི་མགོ་སྙོམས། སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པའོ། ། དང་པོ་ནི།
གཏན་ཚིགས་དེ་དང་དེའི་ཚུལ་གསུམ་དབུ་མ་པ་རང་གིས་ཚད་མས་མི་འགྲུབ་ཀྱང༌། རྒོལ་བ་ཕ་རོལ་པོའི་བློ་ངོར་ཁོ་རང་ལ་གྲགས་པའི་ཚད་མས་ངེས་པར་བྱས་ཟིན་པ་དེའི་འོག་ཏུ། མྱུ་གུ་ཆོས་ཅན། བདག་ལས་མི་སྐྱེ་སྟེ། ཡོད་པའི་ཕྱིར། ཞེས་བཀོད་པ་ལྟ་བུའོ། ། དེའི་ཚེ་ན་ཆོས་ཅན་དེ་དང་ཕྱོགས་ཆོས་ཡོད་པ་དེ་ཡང༌། རྒོལ་བ་གཞན་ལ་གྲགས་པ་ཡིན་གྱི། རང་གིས་ཁས་མི་ལེན་ཏེ། རང་ལུགས་ཀྱི་ཚད་མས་མི་འགྲུབ་པའི་ཕྱིར་དང༌།
མྱུ་གུའི་གནས་ཚུལ་སེམས་པའི་ཚེ་མྱུ་གུ་ཡོད་པར་ཁས་བླངས་ན། མྱུ་གུར་ཐ་སྙད་བཏགས་པའི་བཏགས་དོན་རྙེད་པར་འགྱུར་བའི་ཕྱིར་རོ། ། ཡང་ཆོས་ཅན་དེའི་སྟེང་དུ། བདག་ལས་སྐྱེ་བ་འགོག་པ་ཡིན་གྱི། བདག་ལས་སྐྱེ་མེད་བསྒྲུབ་བྱའི་ཆོས་སུ་བྱེད་པ་ནི་མིན་ཏེ། བདག་སྐྱེ་བཀག་པའི་ཤུལ་དུ་སྐྱེ་མེད་བསྒྲུབ་ན། ཇི་སྐད་དུ། གལ་ཏེ་སྟོང་མིན་ཅུང་ཟད་ཡོད། ། སྟོང་པ་ཅུང་ཟད་ཡོད་པར་འགྱུར། ། ཞེས་སོགས་ཀྱི་རིགས་པས་གནོད་པའི་ཕྱིར་དང༌།
སྨན་དུག་ཏུ་སོང་བ་དང་འདྲ་བར་སྟོང་པ་ཉིད་དུ་བལྟ་བའི་དུག་གིས་ཟིན་པར་ཐལ་བའི་ཕྱིར་དང༌། བསྒྲུབ་པ་བསྒྲུབ་བྱའི་ཆོས་སུ་བྱས་པས། བསྒྲུབ་པའི་གཏན་ཚིགས་སུ་ཐལ་བའི་སྐྱོན་ཡོད་པའི་ཕྱིར་རོ། ། འོ་ན་ཐལ་བ་པས་སྐབས་འདི་དག་ཏུ་བསྒྲུབ་པའི་གཏན་ཚིགས་ཁས་མི་ལེན་ནམ་ཞེ་ན། དེ་ནི་ཤིན་ཏུ་མི་ལེན་ཏེ། དཔེར་ན་མྱུ་གུ་ཆོས་ཅན་མེད་པ་མིན་ཏེ། སྤྲོས་པ་དང་བྲལ་བའི་ཕྱིར་རོ། ། ཞེས་བཀོད་པའི་ཚེ་ན། མེད་པ་ཙམ་བཀག་པར་བྱས་ཀྱི་ཡོད་པར་མ་བསྒྲུབ་པའི་ཕྱིར་རོ། ། ཡང་ཐ་སྙད་དུ་མེད་པ་མིན་ཏེ།
རྟེན་འབྲེལ་ཡིན་པའི་ཕྱིར། ཞེས་པ་ལྟ་བུ་ནི། ཐ་སྙད་སྒྲུབ་བྱེད་ཀྱི་རིགས་པར་སྣང་བས། བསྒྲུབ་པའི་གཏན་ཚིགས་སུ་ཁས་བླངས་ཀྱང་ཉེས་པ་མེད་དོ། ། འོ་ན་རང་རྒྱུད་པ་ལ་བཤད་མ་ཐག་པའི་ཉེས་པ་འདི་དག་འཇུག་པ་ཡིན་ནམ་ཞེ་ན། འཇུག་པ་མིན་ཏེ། ཐ་སྙད་འབའ་ཞིག་བསྒྲུབ་ཀྱི་གཏན་ཚིགས་ཀྱིས་བསྒྲུབ་པའི་དོན་དེ་རྣམས་རིགས་པ་ཕྱི་མ་གཞན་གྱིས་འགོག་པའི་ཕྱིར། འོ་ན་བློ་སྔ་མ་གནོད་བཅས་སུ་ཐལ་བ་མ་ཡིན་ནམ་ཞེ་ན། བློ་སྔ་མ་རྟོག་པར་སོང་བའི་ཆ་ནས་གནོད་བཅས་ཡིན་ཀྱང༌། རིག་ཤེས་སུ་སོང་བའི་ཆ་ནས་གནོད་བཅས་མ་ཡིན་པའི་ཚུལ་ནི་གོང་དུ་བཤད་ཟིན་པ་དེ་ཉིད་ཡིན་ནོ། །
འོ་ན་ཐལ་བ་པས་ཀྱང་དེ་ལྟ་བུའི་རིམ་པ་གཉིས་བྱས་པས་མི་ཆོག་པ་ཅི་ཞེ་ན། ཐལ་འགྱུར་གྱི་གཞུང་ནི་དབང་པོ་རྣོན་པོ་ཁོ་ནའི་དབང་དུ་བྱས་པས་སྤྲོས་པ་རྣམས་ཅིག་ཆར་དུ་གཅོད་པའི་རིགས་པ་རྣམས་གསལ་བར་གསུངས་ལ། རང་རྒྱུད་ཀྱི་གཞུང་དུ་ནི། བློ་དམན་རིམ་གྱིས་དྲངས་པའི་དབང་དུ་བྱས་ནས་མདོ་སེམས་ཀྱི་གྲུབ་མཐའ་ལ་བརྟེན་ནས། རིམ་གྱིས་འཇུག་པའི་རིམ་པ་བཤད་མ་ཐག་པ་དེ་ལྟ་བུ་དང༌། དབུ་མར་ཞུགས་ནས་ཀྱང༌། བདེན་གྲུབ་ཀྱི་སྤྲོས་པ་གཅོད་པའི་རིགས་པ་དང༌། བདེན་མེད་ཀྱི་སྤྲོས་པ་གཅོད་པའི་རིགས་པ་དང༌། སྤྲོས་བྲལ་གྱི་སྤྲོས་པ་གཅོད་པའི་རིགས་པ་རྣམས་རིམ་པ་ཁོ་ནར་གསུངས་ལ། ལུགས་དེ་ཡང་གཞུང་ཕྱི་མོའི་དབུ་མ་ན་གསལ་བར་བཞུགས་པས།
ལུགས་བླ་ན་མེད་པའོ། ། དེའི་ཕྱིར་ཐལ་རང་གཉིས་ཀྱི་མཐར་ཐུག་གི་ལྟ་བ་ལ་ཁྱད་པར་མེད་པ་ཁོ་ནའོ། ། གཉིས་པ་ནི། མྱུ་གུ་ཆོས་ཅན། སྐྱེ་བ་དོན་མེད་པ་དང་ཐུག་པ་མེད་པར་ཐལ། བདག་ལས་སྐྱེ་བའི་ཕྱིར། ཞེས་པ་ལྟ་བུའོ། ། གསུམ་པ་ནི། མེ་ལྕེ་ལས་ཀྱང་མུན་པ་སྐྱེ་བར་ཐལ། ས་མྱུག་གཉིས་རང་བཞིན་གྱི་གཞན་གང་ཞིག
ས་བོན་ལས་མྱུ་གུ་སྐྱེ་བའི་ཕྱིར། ཞེས་པ་ལྟ་བུའོ། ། བཞི་པ་ནི། དངོས་པོར་སྨྲ་བ་ན་རེ། རྒྱུ་ལས་དང་ཉོན་མོངས་པ་རང་བཞིན་གྱིས་ཡོད་དེ། འབྲས་བུ་འཁོར་བ་རང་བཞིན་གྱིས་ཡོད་པའི་ཕྱིར་ཅེས་ཟེར་ན། སྒྲུབ་བྱེད་བསྒྲུབ་བྱ་དང་མཚུངས་སོ། ། ཞེས་སྒྲུབ་བྱེད་དེ་ཉིད་མ་གྲུབ་པར་བྱེད་དོ། ། དེ་ལྟར་མཆོད་བརྗོད་ཀྱི་དགོས་དོན་ལས་འཕྲོས་པའི་དོན་བཤད་ཟིན་ནས། ཚིག་དོན་ལས་འཕྲོས་པའི་དོན་བཤད་པ་ལ་གསུམ་སྟེ།
གཞི་ཤེས་ཀྱིས་ཐེག་དམན་གྱི་བཞེད་དོན་བསྒྲུབ་ནུས་པ་ལས་འཕྲོས་པའི་དོན། ལམ་ཤེས་ཀྱིས་བྱང་སེམས་ཀྱི་བཞེད་དོན་བསྒྲུབ་ནུས་པ་ལས་འཕྲོས་པའི་དོན། རྣམ་མཁྱེན་གྱིས་སངས་རྒྱས་འཕགས་པའི་བཞེད་དོན་བསྒྲུབ་ནུས་པ་ལས་འཕྲོས་པའི་དོན་ནོ། ། དང་པོ་ལ་གསུམ་སྟེ། སྤྱིར་གསུང་རབ་ལས་བྱུང་བའི་མྱང་འདས་ཀྱི་དབྱེ་བ། བྱེ་བྲག་ཏུ་མྱང་འདས་གཉིས་པོའི་ཁྱད་པར་ངོས་བཟུང་བ། གཉིས་པོ་མྱང་འདས་མཚན་ཉིད་པ་མིན་པའི་ཤེས་བྱེད་བཤད་པས་སོ། ། དང་པོ་ནི། དེའི་དབྱེ་བ་ནི་རྣམ་པ་བཞི་སྟེ། རང་བཞིན་གྱི་དང༌།
མི་གནས་པའི་དང༌། ལྷག་བཅས་ཀྱི་དང༌། ལྷག་མེད་ཀྱིའོ། ། དང་པོ་ནི། ཆོས་རྣམས་ཀྱི་རང་བཞིན་སྟོང་པ་ཉིད་དེའོ། ། གཉིས་པ་ནི་སངས་རྒྱས་ཀྱི་ཆོས་ཀྱི་སྐུའོ། ། ཕྱི་མ་གཉིས་ལ་ཐེག་དམན་གྱི་དབང་དུ་བྱས་པ་དང༌། ཐེག་ཆེན་གྱི་དབང་དུ་བྱས་པ་གཉིས་ལས། དང་པོ་ནི་དེ་མ་ཐག་ཏུ་འཆད་པར་འགྱུར་ལ། གཉིས་པ་ནི་སློབ་དཔོན་ཡེ་ཤེས་ཟླ་བས།
ཕུང་པོར་བཅས་པའི་མྱ་ངན་འདས། ། ཐུབ་སྐུ་ཉིད་ལ་བཞག་པ་ཡིན། ། ཕུང་པོ་ཀུན་དང་བྲལ་བའི་ཕྱིར། ། ཆོས་ཀྱི་སྐུ་ལ་ཕུང་པོ་མེད། ། ཅེས་བཤད་ལ། དོན་དེ་ཉིད་གསེར་འོད་དམ་པའི་མདོ་སྡེ་ལས་གསལ་བར་གསུངས་པའོ། ། དེ་ལྟ་ན་ཡང་གནས་ཚུལ་གྱི་སྐུ་གསུམ་པོ་དེ་ལྷག་མེད་ཀྱི་མྱང་འདས་མཚན་ཉིད་པར་འོང་བ་ཡིན་གྱི། ལྷག་བཅས་ཀྱི་མྱང་འདས་སུ་འོང་བའི་དོན་མེད་ལ། སྣང་ཚུལ་ནི་གདུལ་བྱའི་རྒྱུད་ཀྱིས་བསྡུས་པ་ཡིན་པས། དེ་བས་ན་སངས་རྒྱས་ཀྱི་མྱང་འདས་སུ་འོང་བའི་དོན་མེད་དོ། །
གཉིས་པ་ལ་གསུམ་སྟེ། ཉན་ཐོས་སྡེ་པའི་ལུགས། སེམས་ཙམ་པའི་ལུགས། དབུ་མ་པའི་ལུགས་སོ། ། དང་པོ་ལ་ཡང་བྱེ་བྲག་ཏུ་སྨྲ་བས་ནི། མྱང་འདས་ཀྱི་ངོ་བོ་མ་ཡིན་དགག་ཏུ་ཁས་ལེན་པ་ཡིན་ཏེ། དངོས་པོར་ཁས་ལེན་པའི་ཕྱིར། མདོ་སྡེ་པས་ནི་མེད་དགག་ཏུ་ཁས་ལེན་པ་ཡིན་ཏེ། ཡེ་ཤེས་སྙིང་པོ་ཀུན་ལས་བཏུས་ལས། ནམ་མཁའ་མོ་གཤམ་བུ་དང་མཚུངས། །
འགོག་པ་གཉིས་ཀྱང་དེ་བཞིན་ཏེ། ། ཞེས་མེད་དགག་ཏུ་བཤད་པས་སོ། ། ཉན་ཐོས་སྡེ་པ་འདི་གཉིས་ཀས་ཀྱང༌། ལྷག་མེད་ཀྱི་གནས་སྐབས་སུ་རིག་པ་རྒྱུན་ཆད་པར་འདོད་པ་ཡིན་ཏེ། ཇི་སྐད་དུ། མཛོད་ལས། ཐ་མའི་མི་མཚུངས་དེ་མ་ཐག ། ཅེས་པ་རྩ་འགྲེལ་ལས་ཤེས་སོ། ། གཉིས་པ་ནི། སེམས་ཙམ་པས་ཀྱང་མྱང་འདས་གཉིས་ཀྱི་ངོ་བོ་སོ་སོར་བརྟགས་འགོག་ལ་འདོད་པ་ལ་ཁྱད་པར་མེད་ཀྱང༌།
འགོག་པ་དེའི་ངོ་བོ་མེད་དགག་ལ་འདོད་པ་ནི་མིན་ཏེ། དགག་གཞི་དེ་བཞིན་ཉིད་ཀྱི་སྟེང་དུ་དགག་བྱ་གང་དང་གང་བཀག་པའི་ཆོས་ཀྱི་དབྱིངས་ཤིག་ལ་འདོད་ལ། ཆོས་དབྱིངས་དང་དེ་བཞིན་ཉིད་ཀྱང་དོན་དམ་པའི་བདེན་པ་ཡིན་པས། བདེན་པར་གྲུབ་དགོས་པའི་ཕྱིར་དང༌། མེད་དགག་ནི་སྤྱི་མཚན་ཡིན་པས་བདེན་པར་ཡོད་མི་སྲིད་པའི་ཕྱིར་རོ། ། འོ་ན་ཆོས་དབྱིངས་དེའི་ངོ་བོ་ཅི་ཞེ་ན། གཟུང་འཛིན་གཉིས་ཀྱིས་སྟོང་པའི་སེམས་གསལ་རིག་དེ་ཉིད་དོ། ། གཉིས་པའི་གནས་སྐབས་ན། རིག་པ་རྒྱུན་ཆད་པར་འདོད་པ་སེམས་ཙམ་པའི་འདོད་པ་མ་ཡིན་ཏེ། རིག་པའི་ཕྱི་མཐའ་ལ་ཐུག་པ་ཡོད་པར་འདོད་པ་ཐེག་ཆེན་པའི་ལུགས་མ་ཡིན་པའི་ཕྱིར།
འོ་ན་སྐབས་དེར་རྣམ་ཤེས་ཚོགས་བརྒྱད་འགག་པར་འདོད་པ་མ་ཡིན་ནམ་ཞེ་ན། དེ་ལྟར་འདོད་པ་ཙམ་གྱིས་དེར་མི་འགྲུབ་སྟེ། སྐབས་དེ་ན་ཀུན་གཞིའི་ཡེ་ཤེས་ཞེས་བྱ་བ་དང༌། ཟག་པ་མེད་པའི་སེམས་རྒྱུད་ཅེས་བྱ་བ་གཉིས་མེད་ཀྱི་རང་རིག་རང་གསལ་ཞེས་བྱ་བ་དེ་ཡོད་པར་གཏན་ལ་དབབ་པ་བསྡུ་བ་ལས་གསུངས་པའི་ཕྱིར་དང༌། དེ་ན་དེ་མེད་ན་དབྱིངས་དེ་མེད་དགག་ཁོ་ནར་འགྱུར་ལ། དེ་ལྟ་ན་དེ་དོན་དམ་པའི་བདེན་པར་འཐད་པའི་གོ་སྐབས་མེད་པའི་ཕྱིར། འོ་ན་མངོན་པ་ཀུན་ལས་བཏུས་ལས། དགྲ་བཅོམ་པ་ཐ་མའི་ཡིད་དེ་ཡིད་ཀྱི་ཁམས་མིན་པར་བཤད་པ་ཅི་ཞེ་ན། དེས་ཡིད་ཀྱི་རྣམ་པར་ཤེས་པའི་བདག་རྐྱེན་མི་ཕྱེད་པ་ལ་དགོངས་པ་ཡིན་ནོ། ། དེའི་ཤེས་བྱེད་ཀྱང༌།
དེའི་གནས་སྐབས་ཀྱི་ཤེས་པ་དེས་ཡུལ་གང་ཡང་མི་འཛིན་པ་ལ་དགོངས་པའོ། ། དེའི་ཕྱིར་སྐབས་དེ་ན། ཀུན་གཞིའི་རྣམ་སྨིན་གྱི་ཆ་ནི་འབྱུང་དོན་མེད་དེ། དེའི་དུས་སུ་རྣམ་སྨིན་གྱི་རྒྱུ་འབྲས་གཉིས་ཀ་ལོག་ཟིན་པའི་ཕྱིར། ས་བོན་གྱི་ཆ་ལ། ཉོན་སྒྲིབ་དང་ཤེས་སྒྲིབ་ཀྱི་ས་བོན་གྱི་ཆ་གཉིས་ལས། དང་པོ་ནི་གནས་གྱུར་ཟིན་ལ། གཉིས་པ་ནི་གནས་གྱུར་མ་ཟིན་ཀྱང༌། དེ་ན་དེ་ཡོད་པ་ནི་མ་ཡིན་ཏེ། དེའི་རྒྱུད་ལ་ཤེས་སྒྲིབ་མངོན་གྱུར་བ་འབྱུང་དུ་མི་རུང་བའི་ཕྱིར་རོ། །
གཞན་དུ་ན་གནས་སྐབས་དེར་མེ་ལོང་ལྟ་བུའི་ཡེ་ཤེས་ཐོབ་པར་འགྱུར་ཏེ། ཀུན་གཞིའི་སྟེང་གི་ཤེས་སྒྲིབ་ཀྱི་ས་བོན་གྱི་ཆ་གནས་གྱུར་པའི་ཕྱིར་རོ། ། དོན་དེ་དག་ཀྱང་ཇི་སྐད་དུ། རྣམ་འགྲེལ་ལས། ཐ་མའི་སེམས་ནི་སེམས་གཞན་དང༌། ། མཚམས་སྦྱོར་བ་ལ་འགལ་ཅི་ཡོད། ། དགྲ་བཅོམ་སེམས་གང་ཡིན་དེ་ཡང༌། ། གང་ལས་མཚམས་སྦྱོར་མེད་པར་འདོད། ། ཚད་མས་མ་གྲུབ་དོན་ཅན་གྱི། ། གྲུབ་མཐའི་རྗེས་སུ་འབྲང་ངམ་ཅི། །
ཞེས་གསུངས་ལ། དེར་ཚད་མས་མ་གྲུབ་དོན་ཅན་ཞེས་པ་ཉན་ཐོས་སྡེ་པའི་གྲུབ་མཐའ་ལ་ཟེར་བ་ཡིན་གྱི། སངས་རྒྱས་པའི་གྲུབ་མཐའ་ཙམ་ལ་བྱས་ནས། ཕ་རོལ་པོའི་ཁས་ལེན་ལ་གཏོང་བ་ནི་མ་ཡིན་ནོ། ། གསུམ་པ་ནི། སྤྱིར་དབུ་མའི་གཞུང་ལུགས་ལས། དམན་པའི་མྱང་འདས་གཉིས་ཀྱི་བཤད་པ་དང་ངོས་འཛིན་ཡོད་ཀྱང༌། དེར་རང་ལུགས་ལ་མྱང་འདས་གོ་ཆོད་པོ་ཡིན་པའི་རྣམ་པར་བཞག་པ་ནི་མི་འབྱུང་ཞིང༌། དེ་འདྲ་འོང་བའི་དོན་ཡང་མེད་དེ། སླར་ཡང་མྱང་འདས་འཚོལ་དགོས་པའི་ཕྱིར་རོ། །
གཉིས་པོའི་ཁྱད་པར་ལ། སྔ་རབས་པ་ཁ་ཅིག་ཀུན་འབྱུང་གི་བདེན་པ་སྤངས་པར་འདྲ་ཡང༌། སྡུག་བསྔལ་གྱི་བདེན་པ་སྤངས་མ་སྤངས་གི་སྒོ་ནས་འཆད་པ་དང༌། ཁ་ཅིག་ལྷག་བཅས་ཀྱི་དུས་སུ་ཉོན་མོངས་པའི་ཀུན་འབྱུང་སྤངས་ཀྱང་ལས་ཀྱི་ཀུན་འབྱུང་མ་སྤངས་པར་གཞུང་འགྲེལ་ལས་བཤད་པས། ལུགས་སྔ་མ་མི་འཐད་པར་འཆད་ལ། ཕྱི་རབས་པ་ཐམས་ཅད་ཞལ་འཆམ་པར། ཉོན་མོངས་པའི་ཀུན་འབྱུང་མ་ལུས་པར་སྤངས་ཤིང༌། ཉོན་མོངས་པའི་རྣམ་སྨིན་གྱི་འབྲས་བུར་གྱུར་པའི་སྡུག་བསྔལ་གྱི་ཕུང་པོ་དང་བྲལ་མ་བྲལ་ལ་འཆད་ཅིང༌། མཚན་གཞི་ཡང༌། ཐེག་དམན་དགྲ་བཅོམ་སྐུ་ཚེའི་འདུ་བྱེད་བཏང་བ་དང༌།
མ་བཏང་བའི་གནས་སྐབས་གཉིས་ལ་འཆད་དོ། ། གོང་དུ་བཤད་པའི་གྲུབ་མཐའ་སོ་སོ་བའི་འདོད་པ་རྣམས་མ་འདྲེས་པར་ཤེས་པར་བྱས་ནས། བཤད་མ་ཐག་པ་དེ་ཙམ་ཞིག་རང་ལུགས་ལ་ཁས་བླངས་པས་ཆོག་ལ། ཞིབ་ཆ་འདོན་ཚུལ་ནི། ལྷག་བཅས་ཀྱི་ཉན་ཐོས་དགྲ་བཅོམ་པ་དེས་སྡུག་བསྔལ་གྱི་ཕུང་པོ་མ་སྤངས་པ་ནི་མ་ཡིན་ཏེ། དེས་སྡུག་བསྔལ་གྱི་ཕུང་པོ་མ་འོངས་པའི་ས་བོན་སྤངས་པའི་ཕྱིར་ཏེ། དེས་ཉོན་མོངས་པའི་ས་བོན་མ་ལུས་པར་སྤངས་པའི་ཕྱིར། དེ་ལྟ་ན་ཡང༌། ལས་ཉོན་སྔ་མས་འཕངས་པའི་སྡུག་བསྔལ་གྱི་ཕུང་པོ་དང་མ་བྲལ་བ་ཡིན་ནོ། ། གལ་ཏེ་དེ་སྤངས་ན་དེ་དང་མ་བྲལ་བ་འགལ་ལོ་སྙམ་ན།
དེ་ནི་གཞུང་ལུགས་མ་ཤེས་པའི་གཏམ་ཁོ་ན་ཡིན་ཏེ། ཐེག་པ་ཆེན་པོའི་གཞུང་ལས་སྤང་བྱ་སྤངས་པའི་རྣམ་གཞག་ཐམས་ཅད་སྤང་བྱ་མ་འོངས་པ་ཁོ་ནའི་སྟེང་ནས་འཇོག་པ་ཡིན་གྱི། སྤང་བྱ་སྐྱེས་ཟིན་སྤོང་བ་མ་ཡིན་པའི་ཕྱིར། དེ་སྐད་དུ་ཡང༌། རྣམ་འགྲེལ་ལས། སྐྱེ་འདོད་ཉེས་པ་བཅོམ་པའི་ཕྱིར། ། གང་ཡང་སྐྱོན་རྣམས་འགོག་བྱེད་པ། ། དེ་བསྐྱེད་ལས་ལ་ནུས་འགྱུར་གྱི། ། ཇི་ལྟར་བྱས་པ་ཉམས་པར་འགྱུར། ། ཞེས་གསུངས་སོ། །
རིགས་པ་དེས་ནི་སྐབས་དེར་ལས་ཀྱི་ཀུན་འབྱུང་ཀྱང་སྤངས་པར་གྲུབ་པ་ཡིན་ཏེ། ལས་ཀྱི་ཀུན་འབྱུང་མ་འོངས་པའི་ས་བོན་སྤངས་པའི་ཕྱིར་ཏེ། དེས་ཉོན་མོངས་པའི་ས་བོན་སྤངས་པའི་ཕྱིར། དེ་ལ་ཁྱབ་པ་མ་ངེས་ན་ནི། ལས་ཀྱི་ཀུན་འབྱུང་གི་ས་བོན་ཅི་ལ་ཟེར་མ་ཤེས་པས་ནོངས་པ་ཡིན་ནོ། ། འོ་ན་ཇི་སྐད་དུ། ཉོན་མོངས་མེད་ཀྱང་དེ་དག་ལ། ། ལས་ཀྱི་ནུས་པ་མཐོང་བ་ཡིན། ། ཞེས་དང༌། རྒྱལ་པོ་སྲས་ལས་ཀྱང༌།
དགྲ་བཅོམ་པ་དག་ལ་སོ་སོ་སྐྱེ་བོའི་གནས་སྐབས་ན་བྱས་པའི་སྲིད་པའི་ལས་དགེ་བའམ། མི་དགེ་བའམ། མ་ངེས་པ་དག་མེད་པ་ནི་མིན་མོད་ཀྱི། ཕྲ་རྒྱས་མེད་པའི་ཕྱིར་སྲིད་པ་མངོན་དུ་མི་འགྱུར་རོ། ། ཞེས་བཤད་པ་མ་ཡིན་ནམ་ཞེ་ན། དེ་དག་གི་དགོངས་པ་ནི། ལས་ཀྱི་ནུས་པ་ཞེས་པ་ལས་དེའི་རྣམ་སྨིན་གྱི་འབྲས་བུར་གྱུར་པའི་སྡུག་བསྔལ་གྱི་ཕུང་པོ་དང་མ་བྲལ་བ་དང༌། དེའི་རྒྱུ་མཐུན་གྱི་འབྲས་བུར་གྱུར་པའི་ཚོར་བ་བདེ་སྡུག་མྱོང་དགོས་པ་ལ་འཆད་པ་ཡིན་གྱི། ལས་དངོས་ཡོད་པ་ལ་འཆད་པ་མིན་ཏེ། ཟག་པ་སྤངས་ནས་དེ་དང་བཅས་པའི་ལས་མི་འབྱུང་བའི་ཕྱིར་དང༌།
རྒྱལ་པོ་སྲས་ཀྱི་སྒྲ་ཇི་བཞིན་པ་དེ་ཁས་ལེན་ན། དགྲ་བཅོམ་པ་ལ་མི་དགེ་བ་ཡོད་པ་ཧ་ཅང་ཐལ་བས་སོ། ། ཡང་ཉོན་མོངས་པའི་རྣམ་སྨིན་གྱི་འབྲས་བུར་གྱུར་པའི་སྡུག་བསྔལ་གྱི་ཕུང་པོ་དང་བྲལ་མ་བྲལ་ཅེས་པ་ཡང༌། དེ་བས་ན་ཅུང་ཟད་ཞིབ་མོར་བྱེད་དགོས་ཏེ། ཁམས་གོང་གི་རྟེན་གྱི་ཉན་ཐོས་དགྲ་བཅོམ་པའི་ཁྱབ་པ་འདུ་བྱེད་ཀྱི་ཕུང་པོ་དེ། ཉོན་མོངས་པའི་རྣམ་སྨིན་དུ་མི་རུང་བའི་ཕྱིར་དང༌། འདོད་པའི་ཁམས་སུ་ཡང༌། བདེ་འགྲོའི་རྣམ་སྨིན་གི་ཕུང་པོ་འཕེན་བྱེད་ཀྱི་ཉོན་མོངས་པ་དེ་ཡང་ཕུང་པོ་དེའི་རྣམ་སྨིན་གྱི་རྒྱུར་མི་རུང་བའི་ཕྱིར། དེའི་ཤེས་བྱེད་ཀྱང་ཉོན་མོངས་པ་དེ་གཉིས་ནི་གོ་རིམ་བཞིན་དུ་ལུང་མ་བསྟན་དང༌། མི་དགེ་བར་ངེས་པའི་ཕྱིར་དང༌།
ལུང་མ་བསྟན་ནི་སྤྱིར་རྣམ་སྨིན་གྱི་རྒྱུར་མི་རུང་ཞིང༌། མི་དགེ་བ་ནི་བདེ་འགྲོའི་རྣམ་སྨིན་གྱི་རྒྱུར་མི་རུང་བའི་ཕྱིར། དེ་ལྟར་ན། རྒྱུ་ཀུན་འབྱུང་གི་བདེན་པ་མ་ལུས་པར་སྤངས་ཤིང༌། འབྲས་བུ་སྡུག་བསྔལ་གྱི་ཕུང་པོ་དང་བྲལ་བ་དང་མ་བྲལ་བའི་འགོག་བདེན་དེ། གཉིས་པོ་སོ་སོའི་མཚན་ཉིད་དོ། ། སློབ་དཔོན་བཟང་པོའི་ཞབས་ཀྱིས་ནི། མྱང་འདས་ཀྱི་ངོ་བོ་རིག་པར་བཞེད་པ་ཡིན་ཏེ། ཇི་སྐད་དུ། འགྲེལ་ཆེན་ལས།
གང་དུ་མྱ་ངན་ལས་འདས་པ་ཡང༌། ཁྱད་པར་འཕགས་པའི་ཆོས་ཀྱི་སྐུ་གཉིས་སུ་མེད་པའི་ཡེ་ཤེས་ཀྱི་རང་བཞིན་ཡང་སྒྱུ་མ་དང་རྨི་ལམ་ལྟ་བུ་ཡིན་ནོ་ཞེས་སྨྲ་བ་དེར་ཆོས་གཞན་ལྟ་ཅི་སྨོས། ཞེས་གསུངས་པས་སོ། ། གསུམ་པ་ནི། ལྷག་བཅས་ཀྱི་མྱང་འདས་ནི་སེམས་ཙམ་པས་མྱང་འདས་གོ་ཆོད་པོར་མི་འདོད་དེ། དེ་ནས་ཐེག་པ་ཆེན་པོར་འཇུག་པར་ཁས་ལེན་དགོས་པས་སོ། ། ཉན་ཐོས་སྡེ་པས་ཀྱང་དེས་དེར་གོ་ཆོད་པར་ཁས་ལེན་པ་དཀའ་བ་འདྲ་སྟེ། ཕུང་པོའི་བདུད་དང་མ་བྲལ་བར་འདོད་པས་སོ། ། བོད་གཞན་གྱིས་འཆད་ཚུལ་ལྟར་ན་ནི། ཕུང་པོའི་བདུད་མ་བཅོམ་པར་ཡང་འདོད་དགོས་པས་ཆེས་ཤིན་ཏུ་གོ་མི་ཆོད་པར་གསལ་ལོ། །
དེ་ལྟ་ན་ལྷག་མེད་ཀྱི་དེའི་གོ་ཆོད་པོ་ནི། སེམས་ཙམ་པ་མན་ཆད་ཀྱི་འདོད་པ་མཐུན་པའོ། ། འདིར་ནི། བཤད་མ་ཐག་པའི་མྱང་འདས་དེ་དང་དེ་དག་གིས་མྱང་འདས་ཀྱི་གོ་ཆོད་པོའི་བཤད་པ་ནི། དབུ་མའི་གཞུང་ལུགས་ནས་འབྱུང་བ་མ་ཡིན་ཏེ། ཐེག་པ་ཆེན་པོ་རྒྱུད་བླ་མ་ལས། སངས་རྒྱས་ཉིད་ལས་མ་གཏོགས་མྱ་ངན་འདས་པ་མེད། ཅེས་དང༌། ཞི་བའི་ལམ་ལ་རབ་ཞུགས་པ། ། མྱ་ངན་འདས་ཐོབ་འདུ་ཤེས་ཅན། །
དམ་ཆོས་པདྨ་དཀར་ལ་སོགས། ། ཆོས་ཀྱི་དེ་ཉིད་བསྟན་པ་ཡིས། ། དེ་དག་སྔར་འཛིན་ལས་བཟློག་སྟེ། ། ཐབས་དང་ཤེས་རབ་ཡོངས་བཟུང་བས། ། ཐེག་པ་མཆོག་ལ་སྨིན་མཛད་དེ། ། ཞེས་གསུངས་པ་དེར། སྔར་འཛིན་ལས་བཟློག་ཅེས་པ་དགྲ་བཅོམ་པ་ཐེག་པ་ཆེན་པོའི་ལམ་དུ་ཞུགས་པའི་དུས་ན་སྔར་མྱང་འདས་མ་ཐོབ་པའི་འདུ་ཤེས་ཅན་དུ་བཤད་པ་དང༌། དམ་ཆོས་པདྨ་དཀར་པོ་ལས། འཁོར་བའི་སྡུག་བསྔལ་དག་ལས་ཁྱེད་ཐར་ཡང༌། ། ད་དུང་ཁྱེད་ནི་མྱ་ངན་ཡོངས་མ་འདས། །
སངས་རྒྱས་ཐེག་པ་འདི་ནི་བཙལ་བར་གྱིས། ། ཞེས་དང༌། སྤྱོད་འཇུག་ལས། སེམས་ནི་དམིགས་དང་བཅས་རྣམས་ཀྱིས། ། མྱ་ངན་འདས་པའང་དཀའ་བར་གནས། ། ཉོན་མོངས་སྤངས་པས་གྲོལ་ན་དེ། ། དེ་མ་ཐག་ཏུ་དེར་འགྱུར་རོ། ། ཞེས་གསུངས་ལ། དེའི་དོན་ནི་ཆོས་ཀྱི་བདག་མེད་མ་རྟོགས་པ་དེ་སྲིད་དུ་མྱང་འདས་མི་ཐོབ་པར་བསྟན་ནས། གལ་ཏེ་ཉོན་སྒྲིབ་སྤངས་པ་ཙམ་གྱིས་མྱང་འདས་ཀྱི་གོ་ཆོད་ན།
ལྷག་བཅས་ཀྱི་མྱང་འདས་མངོན་དུ་བྱས་པའི་ཚེ་དགྲ་བཅོམ་པར་ཐལ་བ་དང༌། ཉོན་མོངས་པ་ཅན་གྱི་ལས་དང་མ་རིག་པ་སྤངས་པ་ཙམ་གྱིས་མྱང་འདས་ཀྱི་གོ་མི་ཆོད་པའི་ཤེས་བྱེད་དུ། ཉོན་མོངས་པ་ཅན་མ་ཡིན་པའི་མ་རིག་པའི་དབང་གིས་ཟག་མེད་ཀྱི་ལས་བསགས་ནས་ཡིད་ཀྱི་རང་བཞིན་གྱི་ལུས་ལེན་པར་གསུངས་པའི་ཕྱིར། ཞེས་སྟོན་པ་ནི། ལུང་དེའི་འཕྲོ་ཉིད་ལས། དེ་ཤིག་ཉེར་ལེན་སྲེད་པ་ནི། ། མེད་ཅེས་ངེས་པ་ཉིད་ཅེ་ན། ། སྲེད་འདི་ཉོན་མོངས་ཅན་མིན་ཡང༌། ། ཀུན་རྨོངས་བཞིན་དུ་ཅི་སྟེ་མེད། ། ཅེས་གསུངས་སོ། །
དེ་བཞིན་དུ་སློབ་དཔོན་སེང་གེ་བཟང་པོས། འགྲེལ་ཆེན་དུ་འཕགས་པ་ཀླུ་སྒྲུབ་ཀྱི་ལུང་དྲངས་པ་ལས། བྱང་ཆུབ་དམ་པ་གཉིས་ཐོབ་ནས། ། སྲིད་པས་སྐྲག་ཡིད་དེ་དག་ནི། ། ཚེ་ཟད་ལ་དགའ་མྱ་ངན་ལས། ། འདས་ཐོབ་འདུ་ཤེས་ཅན་དུ་འགྱུར། ། དེ་ལ་མྱང་འདས་ཡོད་མ་ཡིན། ། འོན་ཀྱང་སྲིད་གསུམ་ཁམས་སུ་ནི། ། སྐྱེ་བ་དེ་ལ་ཡོད་མ་ཡིན། ། ཟག་མེད་དབྱིངས་ནས་དེ་དག་ཀྱང༌། །
མི་ཤེས་ཉོན་མོངས་མིན་སྤངས་ཕྱིར། ། ཕྱིས་ནི་སངས་རྒྱས་ཀྱིས་བསྐུལ་ནས། ། བྱང་ཆུབ་ཀྱི་ནི་ཚོགས་བསགས་ཏེ། ། དེ་ཡང་འཇིག་རྟེན་འདྲེན་པར་འགྱུར། ། ཞེས་པའི་ལུང་དྲངས་ནས་མཐར་ཐུག་ཐེག་པ་གཅིག་ཡིན་པར་བསྒྲུབས་སོ། ། དེར་མ་ཟད་རིགས་པ་དྲུག་ཅུ་པ་ལས། སྲིད་པ་ཡོངས་སུ་ཤེས་པ་ནི། ། མྱ་ངན་འདས་ཞེས་བརྗོད་པ་ཡིན། ། རྣམ་པར་འཇིག་པས་འགོག་འགྱུར་གྱི། ། འདུས་བྱས་ཤེས་པ་མ་ཡིན་ན། །
དེ་ནི་སུ་ལ་མངོན་སུམ་འགྱུར། ། ཞིག་ཅེས་པ་དེ་ཇི་ལྟ་བུ། ། ཞེས་དང༌། དེའི་འགྲེལ་པར། ཟླ་བའི་ཞབས་ཀྱིས། ཉན་ཐོས་སྡེ་བས་འདོད་པའི་མྱང་འདས་ཀྱི་འདོད་པ་དེ་ཕྱོགས་སྔ་མར་བཞག་ནས། ལྷག་བཅས་སུ་འདོད་པ་དེས་མྱང་འདས་ཀྱི་གོ་ཆོད་ན། མདོ་ལས་སྡུག་བསྔལ་གྱི་ཕུང་པོ་འདི་སྤངས་པ་ནུབ་པར་ངེས་པར་བཏང་བ་ཞེས་སོགས་དང་འགལ་ལ། ལྷག་མེད་ལ་འཆད་ན། མདོ་སྡེ་པས།
རྗེས་བཟླས་ཞེས་བྱའི་མདོ་འདི་ནི། ། ཤཱ་རིའི་བུའི་མྱ་ངན་འདས། ། མངོན་སུམ་བྱས་ནས་བཤད་པ་ཡིན། ། ཞེས་དེས་མྱང་འདས་མངོན་དུ་བྱས་རྗེས་སུ་མདོ་སྡེ་དེ་གསུངས་པར་བཤད་པ་དང་འགལ། ཞེས་དགག་པ་བརྗོད་ནས་རང་ལུགས་འཇོག་པ་ན། མཐོང་བའི་ཆོས་ལ་མྱ་ངན་འདས། ། བྱ་བ་བྱས་པའང་དེ་ཉིད་དོ། ། ཞེས་ཆོས་ཉིད་མངོན་སུམ་དུ་མཐོང་བའི་མཐོང་ལམ་སྐྱེས་པ་དེའི་ཚེ་མྱ་ངན་ལས་འདས་པ་མངོན་དུ་བྱས་པ་ཡིན་ནོ། ། ཞེས་བཤད་པ་ཡིན་ནོ། ། དེའི་དགོངས་པ་འདི་ལྟར་བཙལ་དགོས་ཏེ།
མཐོང་ལམ་ཐོབ་པའི་ཚེ་རང་བཞིན་གྱི་མྱང་འདས་མངོན་དུ་བྱས་པ་དང༌། ཆོས་ཀྱི་སྐུ་ཐོབ་པ་དེའི་ཚེ་མི་གནས་པའི་མྱང་འདས་མངོན་དུ་བྱས་པ་ཡིན་ལ། དེ་ཡང་རང་བཞིན་གྱི་མྱང་འདས་མངོན་དུ་བྱས་པའི་དོན་ནི། ཆོས་ཉིད་མངོན་སུམ་དུ་རྟོགས་པ་ལ་བྱ་ལ། མི་གནས་པའི་མྱང་འདས་མངོན་དུ་བྱས་པ་ནི། དེ་ལ་དུས་རྟག་ཏུ་མཉམ་པར་གཞག་པའོ། ། དེ་ཡང་རྫོགས་སྨིན་སྦྱངས་གསུམ་མ་བྱས་པར་དེ་ལྟར་བཞག་ན་ནི་ཆད་པའི་མྱང་འདས་སུ་སོང་བས། མི་གནས་པའི་མྱང་འདས་ཀྱི་དོན་མེད་དོ། ། དེ་ལས་གཞན་ཉན་ཐོས་སྡེ་པའི་འདོད་པས་བཏགས་པའི་མྱང་འདས་ཀྱི་འདོད་ཚུལ་གཉིས་པོ་དེ་མྱང་འདས་གོ་ཆོད་པོ་མ་ཡིན་པར་འཆད་པ་ཡིན་ནོ། ། གཉིས་པ་ལམ་ཤེས་ཀྱི་འཕྲོས་དོན་ལ།
བྱང་ཆུབ་སེམས་དཔའ་ནི་གཉིས་ཏེ། འདོད་ཆེན་པ་དང༌། གཞོན་ནུའི་ས་པའོ། ། དང་པོ་ནི། འཁོར་བ་ཇི་སྲིད་པར་འཁོར་བར་སྐྱེ་བ་བླངས་ནས། སེམས་ཅན་གྱི་དོན་བྱེད་པར་འདོད་པ་ཡིན་ལ། གཉིས་པ་ནི་མྱུར་དུ་སངས་རྒྱས་ནས་ཆོས་ཀྱི་འཁོར་ལོ་བསྐོར་བར་འདོད་པའོ། ། དང་པོའི་བཞེད་དོན་ལ་གཉིས་ཏེ། རིགས་ཅན་གསུམ་གྱི་ལམ་ཕྱིན་ཅི་མ་ལོག་པར་ཤེས་པ་དང༌། འཁོར་བར་སྐྱེ་བ་ལེན་པའི་རྒྱུ་མི་སྤོང་བའོ། །
དེ་གཉིས་ཀ་ཡང༌། རྒྱུ་ལམ་ཤེས་ལ་ཡོད་པ་ཡིན་ཏེ། ཇི་སྐད་དུ། ལམ་ཤེས་པ་ཉིད་ནི་ཐེག་པ་ཐམས་ཅད་ཀྱིས་ངེས་པར་འབྱུང་བ་དང༌། དེ་ཁོ་ན་ཉིད་མངོན་སུམ་དུ་མི་བྱེད་པའི་རྟེན་ཅན་ཞེས་གསུངས་ལ། དེའི་དོན་ནི། མྱུར་དུ་ཆོས་ཀྱི་སྐུ་མངོན་དུ་མི་བྱེད་པ་ལ་འཆད་དགོས་པས་སོ། ། བྱང་སེམས་དང་པོ་ལ་ནི་རྫོགས་སྨིན་སྦྱངས་གསུམ་མ་བྱས་པར་ཡང་དག་པའི་མཐའ་མངོན་དུ་མི་བྱ་བར་གདམས་མི་དགོས་ལ། བྱང་སེམས་གཉིས་པ་ལ་དེ་ལྟར་གདམས་དགོས་ཤིང༌། དེ་མངོན་དུ་བྱས་པའི་ཚེ་ཡང་གཞན་དོན་རྒྱུན་ཆད་པའི་ཉེས་པ་མེད་དེ།
རྣམ་མཁྱེན་གྱི་བདག་པོའི་རྐྱེན་ལས་ཆོས་ཀྱི་འཁོར་ལོ་རྒྱུན་མི་ཆད་པའི་ཕྱིར་ཞེས་འདོམས་པར་བྱེད་དེ། གསུམ་པ་ལ། བྱང་སེམས་གཉིས་པ་དེའི་བཞེད་དོན་རྣམ་མཁྱེན་གྱིས་བསྒྲུབ་ཅེས་པ་དང༌། སངས་རྒྱས་འཕགས་པའི་བཞེད་དོན་དེས་བསྒྲུབ་ཅེས་པ་གཉིས་དོན་གཅིག་ལ་འདུ་བ་ཡིན་ཏེ། དེ་གཉིས་བཞེད་དོན་གཅིག་པའི་ཕྱིར། དེ་ལྟ་ན་ཡང་དེའི་ཡོན་ཏན་མཐོང་ནས་དེ་ལ་དྭང་བ་སྐྱེ་བ་ལ་བྱང་ཆུབ་སེམས་དཔའ་གཉིས་པ་དེ་ལྟ་བུ་ཞིག་དགོས་པ་ཡིན་པས་དེ་བཞག་པ་ཡིན་ནོ། ། ཞེས་པ་ནི་སློབ་དཔོན་སངས་རྒྱས་ཡེ་ཤེས་ཞབས་ཀྱི་བཞེད་པའོ། ། འདིར་ཆོས་འཁོར་གྱི་རྣམ་པར་བཞག་པ་ལ་བཞི་སྟེ། མཚན་ཉིད། མཚོན་བྱ་ངོས་བཟུང་བ།
མཚན་གཞིའི་དབྱེ་བ། རྟོགས་དཀའ་བ་དྲང་ངེས་ཀྱི་རྣམ་པར་བཞག་པའོ། ། དང་པོ་ནི། སྟོན་པས་གསུངས་པའི་དམ་ཆོས་གང་ཞིག རང་གི་མི་མཐུན་ཕྱོགས་གཅོད་པར་བྱེད་པའོ། ། ཟུར་དང་པོ་ཆོས་ཀྱི་དོན་ལྡོག་ཡིན་ལ། ཟུར་གཉིས་པ་ནི་འཁོར་ལོའི་སྒྲ་དོན་ནོ། ། དེ་ཡང་ཕྱི་རོལ་པ་དང་ཐུན་མོང་བའི་རིག་པའི་གནས་རྣམས་ནི། འདིར་ཆོས་འཁོར་དུ་མ་བཞག་སྟེ། དེ་དག་དམ་པའི་ཆོས་སུ་མི་རུང་བའི་ཕྱིར་རོ། །
དེ་སྐད་དུ་ཡང་མདོ་ལས། སྡུག་བསྔལ་དག་ནི་ཐམས་ཅད་དང༌། ། སྒྲིབ་ཀུན་སེལ་བྱེད་དམ་པའི་ཆོས། ། ཞེས་གསུངས་སོ། ། དེའི་ཕྱིར་དེར་འཇོག་པ་ལ། སངས་རྒྱས་ཀྱི་ནང་རིག་པའི་གསུང་རབ་ཀྱི་དབང་དུ་བྱས་པ་ཞིག་དགོས་ཏེ། ཐེག་པ་ཆེན་པོ་རྒྱུད་བླ་མ་ལས་འབྱུང་བ་བཞིན་ནོ། ། འདིར་མི་མཐུན་པའི་ཕྱོགས་ཞེས་པ་ནི། གདུལ་བྱའི་སེམས་རྒྱུད་ལ་ཡོད་པ་ཡིན་ལ། དེ་གཅོད་པའི་དུས་ནི་སློབ་མའི་སེམས་རྒྱུད་ལ་འཕོས་པའི་ཚེ་ནའོ། །
དེའི་ཕྱིར་ཆོས་ཀྱི་འཁོར་ལོ་ལ་གཉིས་ཏེ། བྱེད་པ་པོ་ལ་ཡོད་པ་དང༌། བྱ་བ་ཡུལ་ལ་ཡོད་པའོ། ། གཉིས་པ་ནི། ཆོས་ཀྱི་འཁོར་ལོ་ཞེས་པའི་མིང་གི་ཐ་སྙད་དེ་ཉིད་དོ། ། མཚོན་བྱ་དེ་མཚན་ཉིད་དེ་དང་ཁྱབ་མཉམ་པ་མ་ཡིན་ཏེ། མཚན་གཞི་ཐམས་ཅད་མཚོན་བྱར་ཐལ་བའི་ཕྱིར་རོ། ། འོ་ན་མཚོན་པའི་ཚུལ་ཇི་ལྟ་བུ་ཞེ་ན། མཚོན་བྱ་དེའི་ཐ་སྙད་བྱ་རུང་ངམ། ཐ་སྙད་དང་ལྡན་པར་མཚོན་པ་ཡིན་ལ།
མཚན་མཚོན་གྱི་ཚུལ་འོག་མ་དག་ལ་ཡང་དེ་བཞིན་ནོ། ། གསུམ་པ་ལ་དབྱེ་བའི་སྒོ་གཉིས་ཏེ། ངོ་བོའི་སྒོ་ནས་དང༌། དུས་ཀྱི་སྒོ་ནས་སོ། ། དང་པོ་ནི། ལུང་གི་དང༌། རྟོགས་པའི་འོ། ། དང་པོ་ལ་མཚན་ཉིད་ནི། བསླབ་པ་གསུམ་མམ། འགོག་ལམ་གཉིས་སམ།
ཆོས་ཀྱི་ཕྱག་རྒྱ་བཞི་པོ་གང་རུང་བརྗོད་བྱར་སྟོན་པའི་དམ་ཆོས་གང་ཞིག བཤད་པས་གདུལ་བྱའི་རྒྱུད་ལ་འཕོ་བའོ། ། ཟུར་དང་པོས་ལུང་གི་ཆོས་ཀྱི་དོན་ལྡོག་དང༌།

གཉིས་པས་འཁོར་ལོའི་སྒྲ་དོན་ནོ། ། འདིར་ལུང་གི་མཚན་གཞི་ནི། དེ་དང་དེ་སྟོན་པའི་མིང་ཚིག་ཡི་གེའི་ཚོགས་སུ་གནས་པ་ཡིན་ལ། བོད་ཕྱི་མ་དག་དེ་རྗོད་བྱེད་སྒྲའི་རང་བཞིན་དུ་འདོད་པ་ནི་མ་ཤེས་པ་ཡིན་ཏེ། གྲུབ་མཐའ་སྨྲ་བ་བཞི་ཆར་གྱི་ལུང་དང་མི་མཐུན་པ་དང༌། འཕགས་པའི་ཐུགས་རྒྱུད་ལ་བཞུགས་པའི་ལུང་གི་ཆོས་འཁོར་མེད་པར་ཐལ་བ་སོགས་རིགས་པ་དང་འགལ་བས་སོ། ། དང་པོ་ནི། མཛོད་ལས། ཆོས་ཀྱི་ཕུང་པོ་བརྒྱད་ཁྲི་དག ། གང་རྣམས་ཐུབ་པའི་གསུང་དེ་དག ། ཚིག་གམ་མིང་ཡིན་དེ་དག་ནི། །
གཟུགས་དང་འདུ་བྱེད་དག་ཏུ་འདུས། ། ཞེས་མདོ་སྡེ་པས་དེ་དག་སྒྲའི་རང་བཞིན་དུ་འདོད་པ་དང༌། བྱེ་བྲག་ཏུ་སྨྲ་བས། ལྡན་མིན་འདུ་བྱེད་དུ་འདོད་པར་བཤད་ལ། སྐབས་དེར་ཡང༌། ཚིག་སྒྲར་འདོད་པ་དེ་ཆོས་མངོན་པའི་ལུགས་མ་ཤེས་པ་ཡིན་ཏེ། མིང་ཚིག་ཡི་གེ་གསུམ་ཀ་ལྡན་མིན་འདུ་བྱེད་དུ་འཆད་པ་ལ། ཐེག་པ་ཆེ་ཆུང་གི་མངོན་པ་གཉིས་ཀ་འདྲ་བའི་ཕྱིར་དང༌། ཇི་སྲིད་སྒྲས་མ་བརྗོད་པ་དེ་སྲིད་དུ། ཡུལ་དུས་གང་ན་ཡང་ལུང་ཆོས་མེད་པར་ཐལ་བས།
ལུགས་དེ་མདོ་སྡེ་པ་ཚད་ཐུབ་ཀྱི་འདོད་པ་མ་ཡིན་ནོ། ། གང་ལྟར་ཡང༌། ལུགས་དེ་གཉིས་ཀ་ལུང་ཆོས་ཀྱི་མཚན་གཞི་བེམ་པོ་ཞིག་ལ་འདོད་པར་སྣང་བས། སྐབས་འདིར་རིགས་པ་མིན་ཏེ། འོག་ནས་འབྱུང་བའི་ཐེག་པ་ཆེན་པོའི་ལུང་དང་རིགས་པ་གཉིས་ཀྱིས་གནོད་པས་སོ། ། ཡང་ཁ་ཅིག རྟོག་གེའི་བསྟན་བཅོས་སྡེ་བདུན་ལ་སོགས་པའི་ལུགས་ལ། མིང་ཚིག་ཡི་གེ་གསུམ་ཀ་སྒྲ་རང་མཚན་དུ་འདོད་པའང་དེའི་ལུགས་མ་ཡིན་ཏེ། གཞུང་དེ་དག་ལས། མིང་ཚིག་གཉིས་སྒྲར་བཤད་པ་གཅིག་ཀྱང་མེད་པའི་ཕྱིར་དང༌།
ཡི་གེའི་ནང་ནས་སྲོག་ཡིག་ཨ་དེ་སྒྲར་བཤད་པ་ཡོད་ཀྱང༌། ལུང་གི་མཚན་གཞིར་མི་རུང་བས་སོ། ། སེམས་ཙམ་པའི་ལུགས་ལ་ཡང་དེ་མི་འཐད་དེ། ལུགས་དེ་ལ་སྒྲ་ཁས་མི་ལེན་པའི་ཕྱིར་དང༌། འོག་ནས་འཆད་པའི་ལུང་གིས་གནོད་པའི་ཕྱིར། དབུ་མའི་གཞུང་ལུགས་ཀྱང་མ་ཡིན་ཏེ། ལུང་གི་མཚན་གཞི་སྒྲ་རང་མཚན་ལ་བཤད་པ་ཅིག་ཀྱང་མི་སྣང་བའི་ཕྱིར་རོ། ། དེས་ན་རང་གི་ལུགས་ནི་མིང་ཚིག་ཡི་གེའི་ཚོགས་སུ་སྣང་བའི་རྣམ་རིག་ལ་འཆད་དགོས་པ་ཡིན་ཏེ། དབུས་མཐའི་འགྲེལ་བཤད་དུ། སློབ་དཔོན་བློ་བརྟན་གྱིས།
མིང་དང་ཚིག་དང་ཡི་གེའི་ཚོགས་སུ་སྣང་བའི་རྣམ་པར་རིག་པ་ནི་བསྟན་འཆོས་སོ། ། ཡང་ན་འཇིག་རྟེན་ལས་འདས་པའི་ཡེ་ཤེས་ཐོབ་པར་བྱེད་པའི་སྒྲའི་ཁྱད་པར་དུ་སྣང་བའི་རྣམ་པར་རིག་པ་རྣམས་ནི་བསྟན་བཅོས་སོ། ། ཞེས་གསུངས་སོ། ། གལ་ཏེ་ལུང་ཆོས་ཀྱི་མཚན་གཞི་དེར་སྣང་བའི་རྣམ་རིག་གི་དོན་ལ་འཆད་པ་དེ་ནི། རྣམ་རིག་པའི་ཚུལ་ལུགས་ལ་འཆད་མོད། དབུ་མའི་ལུགས་མ་ཡིན་ནམ་སྙམ་ན། དེ་ཡང་མ་ཤེས་པ་ཡིན་ཏེ། བརྒྱད་སྟོང་འགྲེལ་ཆེན་ལས་ཀྱང་འཆད་པ་ལྟར། དེའི་མཚན་གཞི་དེར་གསུངས་པས་སོ། ། འོ་ན་སངས་རྒྱས་ལས་ལུང་གི་ཆོས་ཐོས་པ་ལ་སོགས་པའི་རྣམ་བཞག་མི་འཐད་པར་འགྱུར་ཏེ།
བྱེད་པ་པོ་དང༌། བྱ་བ་ཡུལ་ལ་ཡོད་པའི་དེ་དང་དེར་སྣང་བའི་རྣམ་རིག་གཉིས་ནི་སོ་སོ་ཐ་དད་དུ་ངེས་ལ། ལུང་སྒྲའི་བདག་ཉིད་དུ་ཁས་མི་ལེན་པས་སོ་སྙམ་ན། ཉེས་པ་མེད་དེ། ཉན་པ་པོའི་བློ་ལ་སྣང་བའི་རྣམ་རིག་དེ། འཆད་པ་པོའི་བདག་རྐྱེན་ལས་བྱུང་བའི་ཕྱིར། དཔེར་ན་ལྷས་བྱས་པའི་རྨི་ལམ་དང༌། ལྷག་པའི་ལྷས་བྱིན་གྱིས་བརླབས་ནས་ལེགས་བཤད་རྙེད་པ་བཞིན་ནོ། ། དེ་སྐད་དུ་ཡང་འགྲེལ་ཆེན་ལས། རྟག་ཏུ་མཉམ་པར་བཞག་པའི་སངས་རྒྱས་བཅོམ་ལྡན་འདས་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པའི་ཡེ་ཤེས་ཀྱི་མཐུས་མོས་པ་ཇི་ལྟ་བ་བཞིན་དུ་སྐལ་བ་དང་ལྡན་པ་རྣམས་ལ་མ་འཆོལ་བར་རང་གི་ཤེས་པའི་སྣང་བ་སྟོན་པ་ཉེ་བར་སྐྱེ་སྟེ།
ཞེས་དང༌། དེ་བས་ན་གདུལ་བྱའི་ཤེས་པ་སྒྲར་སྣང་བའི་རང་བཞིན་ཉིད་ཡིན་པས། བསྟན་པ་ཉན་པ་པོའི་སྐྱེ་བོ་དང་འབྲེལ་བ་ཡིན་ཀྱང༌། ཤེས་རབ་ཀྱི་ཕ་རོལ་ཏུ་ཕྱིན་པའི་ཡེ་ཤེས་བདག་པོ་ལས་སྐྱེ་བའི་ཕྱིར། སངས་རྒྱས་རྣམས་ཀྱིས་ཆོས་བསྟན་པ་ཡིན་ནོ། ། ཞེས་མཆོད་པར་བྱ་བ་དེ་བཞིན་དུ། ད་ལྟར་གྱི་ཆོས་སྨྲ་བ་རྣམས་ཀྱི་སྟོན་པ་ཡང་བཅོམ་ལྡན་འདས་ལ་བརྒྱུད་ནས་འོངས་པ་ན། ཤེས་རབ་ཀྱི་ཕ་རོལ་ཏུ་ཕྱིན་པ་ལས་ངེས་པར་སྐྱེས་པའི་ཕྱིར། མཆོད་པར་བྱ་བ་ཡིན་ནོ་ཞེས་བྱ་བའི་དོན་ཏོ། ། ཞེས་གསུངས་པས་སོ། །
འོ་ན་ལུང་གི་ཆོས་ཐོས་པར་མི་སྲིད་པར་འགྱུར་ཏེ། གང་ཟག་གི་ཐོས་པའི་སྒྲ་དེ་ནི་ལུང་མ་ཡིན་པའི་ཕྱིར་སྙམ་ན། ལུང་ལས་བྱུང་བ་ལ་ལུང་གི་མིང་བཏགས་པ་ཡིན་ཏེ། ཐེག་བསྡུས་ཀྱི་བཤད་སྦྱར་ལས། གལ་ཏེ་དེ་ལྟ་ཡིན་ན། བྱང་ཆུབ་སེམས་དཔའ་དེ་ཇི་ལྟར་བཤད་དེ། ཉན་པའི་རྣམ་པར་རིག་པ་ནི་དེས་མ་བཤད་དོ་ཞེ་ན། དེའི་དབང་གིས་བྱུང་བའི་ཕྱིར་དེ་སྐད་ཅེས་བྱ་སྟེ། ལྷ་ལ་སོགས་པའི་དབང་གིས་རྨི་ལམ་ན། བསྟན་འཆོས་དང་སྔགས་ལ་སོགས་པ་རྙེད་པ་བཞིན་ནོ། །
ཞེས་གསུངས་སོ། ། འོ་ན་ཆོས་འཆད་པ་པོ་ངག་ཏུ་བརྗོད་པ་ཁོ་ན་ལ་ཆོས་འཆད་པའི་ཐ་སྙད་འདོགས་པ་ཅི་ཞེ་ན། དེ་ལ་དེར་ཞེན་ནས་དེའི་མིང་གིས་འདོགས་པ་ཡིན་ཏེ། འགྲེལ་ཆེན་ལས། སངས་རྒྱས་ཀྱིས་ཆོས་བསྟན་པ་ཞེས་བྱ་བ་ནི། གང་གི་ཕྱིར་རྣམ་པར་རྟོག་པ་རང་གི་རྣམ་པ་ལ། ཕྱི་རོལ་གྱི་རང་བཞིན་ལ་སྒྲོ་བཏགས་ནས་འཇུག་པའི་ཕྱིར། དེ་མ་ཡིན་པ་ལ་དེར་འཛིན་པས་ཞེས་གསུངས་སོ། ། འོ་ན་འཆད་པ་པོ་ཉན་རང་དང་བྱང་ཆུབ་སེམས་དཔའ་དང༌། སོ་སོ་སྐྱེ་བོ་རྣམས་ཀྱིས་ལུང་གི་ཆོས་འཆད་པའི་ཚེ།
རྟོག་པ་ལ་ཤར་བའི་ཤེས་རྣམ་ལ། སྒྲ་རང་མཚན་དུ་འཁྲུལ་ནས། རང་རྒྱུད་ལ་ཡོད་པའི་ལུང་ཆོས་དེ་རྣམས་གཞན་ལ་བཤད་པར་རློམས་པ་ཡིན་མོད། ཡང་དག་པར་རྫོགས་པའི་སངས་རྒྱས་ལ་ཀུན་སློང་གི་བསམ་པ་མེད་པའི་ཕྱིར། ཆོས་འཁོར་བསྐོར་བ་ཇི་ལྟར་ཞེ་ན་གདུལ་བྱའི་བསོད་ནམས་དང་སངས་རྒྱས་ཀྱི་སྔོན་གྱི་སྨོན་ལམ་གྱི་དབང་གིས་གདུལ་བྱ་ལ་ཆོས་དེའི་རྣམ་པ་རྣམ་རིག་ལ་ཤར་བ་ལ། དེའི་མིང་གིས་བཏགས་པ་ཡིན་ཏེ། རྒྱུད་བླ་མར། གསུང་ལེགས་པར་འདོམས་པ་ལྷའི་རྔ་བོ་ཆེ་དང་འདྲ་བའི་ཚུལ་བཤད་པའི་ཕྱིར་དང༌། འགྲེལ་པ་དོན་གསལ་ལས་ཀྱང༌། བྱང་ཆུབ་སེམས་དཔའ་འདི་ལྟར་སངས་རྒྱས་སུ་གྱུར་ནས་བརྗོད་པ་མེད་པར་ཆོས་སྟོན་པར་གྱུར་ཅིག
ཅེས་པའི་སྨོན་ལམ་བཏབ་བོ། ། དེ་བས་ན་སངས་རྒྱས་དང་འདྲ་བའི་ཕྱིར། ཞེས་གསུངས་སོ། ། དེ་ལྟ་བུའི་རྣམ་རིག་འབྱུང་བ་དེ་ཡང་ཆོས་ཀྱི་སྐུའི་བདག་རྐྱེན་ལས་བྱུང་བའི་ཕྱིར། ཆོས་ཀྱི་འཁོར་ལོ་ཞེས་བྱའོ། ། འོ་ན་ཅི་སྟེ་ལུང་ཡང་ཤེས་པ་ཡིན་ན། ལུང་རྟོགས་ལ་ཁྱད་པར་མེད་པར་འགྱུར་རོ་སྙམ་ན། མིན་ཏེ། རྗོད་བྱེད་དང་བརྗོད་བྱར་སྣང་བའི་ཁྱད་པར་ལས་དང༌། སྒྲ་སྤྱི་གསལ་བ་དང་དོན་སྤྱི་གསལ་བ་ལས་དང༌།
ཐོས་བསམ་གྱི་ཤེས་པ་དང༌། སྒོམ་བྱུང་གི་ཁྱད་པར་ལས་སོ། ། གཉིས་པ་རིགས་པ་དང་འགལ་བ་ནི། ལུང་སྒྲའི་བདག་ཉིད་དུ་ཁས་ལེན་ན། འབྱུང་བ་ལས་གྱུར་པ་ཡིན་པར་འགྱུར་ལ། དེ་ལྟར་ན་འབྱུང་བ་བཞི་རྒྱུར་བྱས་པ་ལས་འབྱུང་བ་ཡིན་པས། རྡུལ་ཕྲ་རབ་བསགས་པའི་ཆོས་སུ་འགྱུར་ལ། དེ་ལྟ་ན་སངས་རྒྱས་ཀྱི་ཆོས་སྐུའི་ངོ་བོར་གྱུར་པའི་ལུང་གི་ཆོས་མེད་པར་འགྱུར་ལ། དེ་ཡང་དེ་ལྟ་ན། སངས་རྒྱས་འཕགས་པའི་ཐུགས་རྒྱུད་ལ་ལུང་གི་ཆོས་མི་བཞུགས་པར་འགྱུར་རོ། །
དེ་བཞིན་དུ་འཆད་པ་པོས་བཤད་པའི་ཚིག་རྣམས་ཉན་པ་པོའི་བློ་ལ་བཟུང་བ་དེའི་ཚེ་ཡང༌། ཇི་སྲིད་ངག་ཏུ་མ་བརྗོད་པ་དེ་སྲིད་དུ་ལུང་བློ་ལ་མེད་པར་འགྱུར་བ་དང༌། བྱེད་པ་ལྕེ་རྐན་གྱི་རྩོལ་བ་ལ་མ་ལྟོས་པར་གླེགས་བམ་ཀློག་ནས་ཡིད་ལ་བཟུང་བ་དེའི་ཚེ་ཡང༌། ལུང་མ་བཟུང་བར་འགྱུར་བ་དང༌། སྒྲ་མེད་ལུས་ཀྱི་རྣམ་འགྱུར་ལ་བརྟེན་ནས་ཆོས་བསྟན་པ་མི་སྲིད་པར་འགྱུར་བ་དང༌། ཡིད་ཀྱིས་ཀློག་པ་དང༌། ཡིད་ཀྱིས་བཟླས་པ་མི་སྲིད་པར་ཐལ་བ་དང༌། ལུང་སྡེ་སྣོད་གསུམ་ལ་སོགས་པ་རྒྱུད་ལ་ལྡན་པའི་གང་ཟག་མི་སྲིད་པར་འགྱུར་རོ། ། དེ་ལྟ་བུའི་ལུང་གི་ཆོས་འཁོར་དེ་ལ་དབྱེ་ན། སྡེ་ཚན་གྱི་སྒོ་ནས་སྡེ་སྣོད་གསུམ་དང༌།
རྗོད་བྱེད་ཀྱི་སྒོ་ནས་གསུང་རབ་ཡན་ལག་བཅུ་གཉིས་དང༌། བརྗོད་བྱའི་སྒོ་ནས་བདེན་པ་བཞིའི་ཆོས་འཁོར་ལ་སོགས་པ་གསུམ་དང༌། དགོས་པའི་སྒོ་ནས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དུ་གསུངས་པ་རྣམས་སོ། ། གཉིས་པ་རྟོགས་པའི་ཆོས་འཁོར་ལ། མཚན་ཉིད་དང༌། དབྱེ་བའོ། ། དང་པོ་ནི། ལུང་གི་ཆོས་འཁོར་ཉམས་སུ་བླངས་པ་ལས་བྱུང་བའི་རྟོགས་པའི་ཡོན་ཏན་གང་ཞིག བཤད་པས་གདུལ་བྱའི་རྒྱུད་ལ་འཕོ་བའོ། ། དང་པོས་རྟོགས་པའི་ཆོས་ཀྱི་དོན།
གཉིས་པས་འཁོར་ལོའི་སྒྲ་དོན་བསྟན་པ་ཡིན་ནོ། ། གཉིས་པ་ལ། རྗེས་མཐུན་པ་དང༌། མཚན་ཉིད་པའོ། ། དང་པོ་ལ་གཉིས་ཏེ། ལམ་རྗེས་མཐུན་པ་དང༌། འགོག་པ་རྗེས་མཐུན་པའོ། ། དང་པོ་ནི། ཚོགས་སྦྱོར་གྱི་ལམ་གཉིས་ལ་བྱ་ལ། གཉིས་པ་ནི་དེའི་གནས་སྐབས་ཀྱི་ཐར་ལམ་གྱིས་ལག་རྗེས་བཞག་པའི་འགོག་པ་རྣམས་སོ། །
འདིར་ཅི་ཡང་མེད་མན་ཆད་ལ་ཆགས་བྲལ་བྱེད་པའི་འཇིག་རྟེན་པའི་ལམ་ཞི་རགས་ཀྱི་རྣམ་པ་ཅན་རྣམས་དང༌། དེས་ཐོབ་པའི་འགོག་པ་རྣམས་ཀྱང་རྟོགས་པའི་ཆོས་འཁོར་དུ་མི་བཞག་སྟེ། སྟོན་པས་གསུངས་པའི་དམ་ཆོས་མིན་པའི་ཕྱིར་དང༌། ཕྱི་རོལ་པ་དང་ཐུན་མོང་བ་ཡིན་པའི་ཕྱིར། དེ་སྐད་དུ་ཡང་སློབ་དཔོན་དཔའ་བོས། ཁྱོད་ཀྱི་བསྟན་ལ་མི་ཕྱོགས་པའི། ། སྐྱེ་བོ་མ་རིག་གིས་འདོངས་པ། ། སྲིད་རྩེའི་བར་དུ་སོང་ནས་ཀྱང༌། ། སྡུག་བསྔལ་ཡང་འབྱུང་སྲིད་པ་བསྒྲུབ། ། ཁྱོད་ཀྱི་བསྟན་པའི་རྗེས་འཇུག་པ། །
བསམ་གཏན་དངོས་གཞི་མ་ཐོབ་ཀྱང༌། ། བདུད་ཀྱི་མིག་རས་བཙའ་བཞིན་དུ། ། སྲིད་པ་དག་ནི་བཟློག་པར་བགྱིད། ། ཅེས་གསུངས་སོ། ། གཉིས་པ་ལ། ལམ་བདེན་མཚན་ཉིད་པ་ནི། མཐོང་སྒོམ་མི་སློབ་པའི་ལམ་གསུམ་དང༌། མཐོང་ལམ་བར་ཆད་མེད་ལམ་གྱིས་མཐོང་སྤངས་ཀྱི་ས་བོན་སྤངས་པའི་འགོག་པ་དང༌། སྒོམ་ལམ་བར་ཆད་མེད་ལམ་ཆུང་འབྲིང་རྣམ་པ་དགུས། སྒོམ་སྤངས་ཀྱི་ས་བོན་སྤངས་པའི་འགོག་པ་དང༌།
བར་ཆད་མེད་པའི་རྩེ་སྦྱོར་གྱིས་གནས་ངན་ལེན་གྱི་དྲི་མ་སྤངས་པའི་འགོག་པ་རྣམས་སོ། ། འོ་ན་འགོག་པ་རྣམས་མི་མཐུན་ཕྱོགས་ཀྱི་གཉེན་པོ་ཇི་ལྟར་ཡིན་ཞེ་ན། ཐག་བསྲིང་བའི་གཉེན་པོ་སྟེ། རྣམ་པར་གྲོལ་བའི་ལམ་བཞིན་ནོ། ། ཉན་ཐོས་སྡེ་པས་ཆོས་འཁོར་ལ་ལུང་རྟོགས་ཀྱི་དབྱེ་བ་དང༌། རིམ་པ་གསུམ་གྱི་རྣམ་བཞག་མི་འཆད་ལ། མཐོང་ལམ་གཅིག་པུ་ལ་ཆོས་འཁོར་གྱི་སྒྲ་བཤད་ཚང་བར་འདོད་ཀྱང༌། འདིར་ནི་རྟོགས་པའི་ཆོས་འཁོར་གཅིག་པུ་ལ་ཡང་བདེན་བཞིའི་ཆོས་འཁོར་ལ་སོགས་པའི་རིམ་པ་གསུམ་དང༌། སྡེ་སྣོད་གསུམ་གྱི་དབྱེ་བས་གསུམ་དང༌། གསུང་རབ་ཡན་ལག་བཅུ་གཉིས་ཀྱི་དབྱེ་བས་དང༌།
ཆོས་ཀྱི་ཕུང་པོའི་དབྱེ་བ་ཇི་སྙེད་པ་དེ་རྣམས་སོ། ། གཉིས་པ་དུས་ཀྱི་སྒོ་ནས་ཕྱེ་བ་ལ། དུས་ཀྱི་འཇོག་ཚུལ་ནི་གཉིས་ཏེ། སྟོན་པའི་སྐུ་ཚེའི་སྟོད་སྨད་ལས་ཕྱེ་བ་དང༌། གདལ་བྱ་གཅིག་ཉིད་བསྟན་པ་ལ་རིམ་གྱིས་འཇུག་པའི་རིམ་པ་ལས་ཕྱེ་བའོ། ། དང་པོ་ནི། སྟོན་པའི་སྐུ་ཚེ་སྟོད་དུ་བདེན་པ་བཞིའི་ཆོས་ཀྱི་འཁོར་ལོ་དང༌། བར་དུ་མཚན་ཉིད་མེད་པའི་ཆོས་འཁོར་དང༌། ཐ་མར་ལེགས་པར་རྣམ་པར་ཕྱེ་བའམ། དོན་དམ་རྣམ་པར་ངེས་པའི་འཁོར་ལོ་བསྐོར་བ་གཙོ་ཆེ་བ་ཡིན་ལ།
དེ་ཙམ་ཞིག་རྒྱུ་མཚན་དུ་བྱས་ནས། བཀའ་དང་པོ་བདེན་པ་བཞིའི་ཆོས་འཁོར་ཞེས་བྱ་བ་ལ་སོགས་པར་མིང་གིས་བཏགས་སོ། ། གཉིས་པ་ནི། སྟོན་པའི་སྐུ་ཚེའི་སྟོད་དམ་སྨད་གང་ཡིན་ཀྱང་རུང༌། གདུལ་བྱ་གཅིག་ཉིད་ལ་དང་པོར་བདེན་པ་བཞི་དང༌། བར་དུ་མཚན་ཉིད་མེད་པ་དང༌། ཐ་མ་དོན་དམ་རྣམ་པར་ངེས་པའི་ཆོས་བསྟན་དགོས་པ་ཡིན་ཏེ། ཇི་སྐད་དུ། རྒྱུད་བླ་མར། སྤྲུལ་པའི་སྐུས་ཆོས་སྟོན་པའི་རིམ་པ་དེ་ལྟར་དུ་གསུངས་པའི་ཕྱིར།
དེ་ཙམ་ཞིག་རྒྱུ་མཚན་དུ་བྱས་ནས་ཀྱང༌། བཀའ་དང་པོ་བདེན་པ་བཞིའི་ཆོས་འཁོར་ཞེས་བྱ་བ་ལ་སོགས་པའི་མིང་གིས་བཏགས་སོ། ། དེ་ལྟ་ན། བདེན་བཞིའི་ཆོས་འཁོར་ཡིན་པ་ཙམ་གྱིས་སྟོན་པའི་སྐུ་ཚེའི་སྟོད་ལ་བསྐོར་བས་ཁྱབ་པ་མེད་ཅིང༌། སྟོད་ལ་བསྐོར་བའི་ཆོས་འཁོར་ཡིན་པ་ཙམ་གྱིས་བདེན་བཞིའི་འཁོར་ལོ་ཡིན་པའི་ཁྱབ་པ་ཡང་མེད་མོད། བདེན་བཞིའི་ཆོས་འཁོར་ཡིན་ན། འཁོར་ལོ་དང་པོ་ཡིན་དགོས་ཏེ། དེ་ཡིན་ན་འཁོར་ལོ་གསུམ་གྱིས་རིམ་གྱིས་བཀྲི་དགོས་པའི་གདུལ་བྱ་ལ་དང་པོར་བསྐོར་དགོས་པའི་ཆོས་འཁོར་གྱི་རིགས་སུ་གྱུར་པ་ཡིན་དགོས་པའི་ཕྱིར་དང༌། སྟོན་པའི་སྐུ་ཚེའི་སྟོད་ལ་གཙོ་བོར་བསྐོར་བའི་རིགས་ཅན་གྱི་ཆོས་འཁོར་ཡིན་པས་སོ། ། འོ་ན་ཁྱེད་ཅག་བདེན་བཞིའི་ཆོས་འཁོར་གྱི་ནང་ཚན་དུ་གྱུར་པའི་འཁོར་ལོ་བར་པ་དང༌།
ཐ་མ་ཁས་ལེན་པ་མིན་ནམ་ཞེ་ན། དེ་ལྟར་ཁས་ལེན་མོད། དེའི་དོན་ནི་འདི་ཡིན་ཏེ། ཆོས་མངོན་པའི་སྡེ་སྣོད་དང༌། འདུལ་བའི་ལུང་ལྟ་བུ་བདེན་བཞིའི་ཆོས་འཁོར་དུ་འཇོག་པ་དེ་ནི། བརྗོད་བྱ་ལ་བདེན་པ་བཞི་གཙོ་ཆེ་བ་ཡིན་ལ། འཁོར་ལོ་དང་པོར་འཇོག་པ་དེ་ནི་སྟོན་པའི་སྐུ་ཚེའི་སྟོད་ལ་བསྐོར་བ་དང༌། རང་ལྡོག་ནས་བདེན་བཞིའི་ཆོས་འཁོར་ཡིན་པ་ལ་བསམ་ནས། དེ་དང་དེ་ལ་བཀའ་དང་པོ་བདེན་པ་བཞིའི་ཆོས་འཁོར་ཞེས་བྱ་ལ། དེ་དང་དེའི་ནང་ཚན་དུ་གྱུར་པའི་སྤྲོས་བྲལ་སྟོན་པའི་གསུང་རབ་ཅིག་ཡོད་པ་དེ་ནི།
སྤྱི་ལྡོག་ནས་དེའི་ནང་ན་ཡོད་པས་དེའི་ནང་ཚན་ཞེས་བརྗོད་པ་དང༌། སྟོན་པའི་སྐུ་ཚེའི་སྟོད་ལ་བསྐོར་བའི་ཆོས་འཁོར་ཡིན་པས། འཁོར་ལོ་དང་པོ་ཞེས་བཏགས་པ་ཡིན་གྱི། རང་གི་ངོ་བོ་ནི་མཚན་ཉིད་མེད་པའི་ཆོས་འཁོར་དང༌། འཁོར་ལོ་བར་པ་ཁོ་ན་ཡིན་ཏེ། མཚན་ཉིད་མེད་པའི་དོན་ཚང་བའི་ཕྱིར་དང༌། འཁོར་ལོ་གསུམ་གྱིས་རིམ་གྱིས་དཀྲི་དགོས་པའི་གདུལ་བྱ་ལ་བར་དུ་བསྐོར་དགོས་པའི་རིགས་སུ་གནས་པའི་ཆོས་འཁོར་ཡིན་པའི་ཕྱིར། ཡང་བདེན་བཞིའི་ཆོས་འཁོར་གྱི་ནང་ན་ཡོད་པའི་མཚན་ཉིད་མེད་པའི་ཆོས་འཁོར་དེ། བདེན་བཞིའི་ཆོས་འཁོར་མཚན་ཉིད་པ་ཡིན་པར་ཁས་བླངས་ནས། དེ་དང་པོའི་བར་པ་ཡིན་པ་དང༌།
དེའི་རྒྱུ་མཚན་གྱིས་བར་པ་ཡིན་པར་ཁས་བླངས་པས་ཆོག་པ་ཡིན་ཏེ། བར་པ་འཇོག་བྱེད་གཉིས་ཀ་ཚང་བའི་ཕྱིར་དང༌། རང་ལྡོག་ནས་བདེན་བཞིའི་འཁོར་ལོ་ཡིན་པ་ཞིག་གི་ནང་ཚན་ན་བཞུགས་པའི་ཕྱིར་རོ། ། འཆད་ཚུལ་འདིས་ནི། འཁོར་ལོ་ཕྱི་མ་གཉིས་ལ་དེ་ལྟར་འཆད་པའི་ཚུལ་ཡང་རྗེས་སུ་དཔག་དགོས་པ་ཡིན་ནོ། ། དེ་ཡང་རྒྱས་པར་བཤད་ན། འཁོར་ལོ་གསུམ་གྱི་རྣམ་པར་བཞག་པ་འཆད་ཚུལ་ནི་རྣམ་པ་གསུམ་སྟེ། མདོ་སྡེ་དགོངས་འགྲེལ་ལས་འབྱུང་བ་དང༌། གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོ་ལས་བྱུང་བ་དང༌། མགོན་པོ་ཀླུ་སྒྲུབ་ཞབས་ཀྱི་གཞུང་ལས་འབྱུང་བའོ། །
ལུགས་དང་པོ་ལྟར་ན། དཀའ་དང་པོ་བདེན་པ་བཞིའི་ཆོས་འཁོར། བར་པ་མཚན་ཉིད་མེད་པའི་ཆོས་འཁོར། ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་རམ། དོན་དམ་རྣམ་པར་ངེས་པའི་འཁོར་ལོ་དང་གསུམ་མོ། ། ལུགས་གཉིས་པ་ལྟར་ན། དང་པོ་འཇིག་རྟེན་ཞི་བའི་ལམ་ལ་འཇུག་པའམ། བདེན་པ་བཞིའི་འཁོར་ལོ། གཉིས་པ་འཇིག་རྟེན་སྨིན་པར་བྱེད་པའི་འཁོར་ལོའམ། བདེན་པ་གཉིས་ཀྱི་ཚུལ་གྱི་འཁོར་ལོ།
གསུམ་པ་ལུང་སྟོན་པའི་འཁོར་ལོའམ། དོན་དམ་པའི་བདེན་པ་གཅིག་པུ་སྟོན་པའི་འཁོར་ལོ་ཞེས་བྱའོ། ། ལུགས་གསུམ་པ་ལྟར་ན། དང་པོ་བསོད་ནམས་མ་ཡིན་པ་བཟློག་པའི་འཁོར་ལོ། བར་དུ་བདག་བཟློག་པའི་འཁོར་ལོ། ཐ་མ་སྤྲོས་བྲལ་སྟོན་པའི་འཁོར་ལོའོ། ། གསུམ་པོ་འདིའི་རིམ་པ་ནི། གཙོ་བོར་གདུལ་བྱ་ལ་ལྟོས་པ་ཡིན་ལ། སྟོན་པའི་སྐུ་ཚེའི་སྟོད་སྨད་ལ་ཡང་མི་འགལ་ཏེ། སྐུ་ཚེའི་སྟོད་སྨད་བར་གསུམ་ལ་གོ་རིམ་བཞིན་དུ་གདུལ་བྱའི་རིགས་དེ་གསུམ་གཙོ་ཆེ་བའི་ཕྱིར།
བཞི་པ་ཤེས་དཀའ་བ་དྲང་ངེས་ཀྱི་ཁྱད་པར་བཤད་པ་ལ་གཉིས་ཏེ། བཤད་བྱའི་མདོ་དགོད་པ་དང༌། མདོའི་དོན་བཤད་པའོ། ། དང་པོ་ལ་གསུམ་སྟེ། དགོངས་པ་ངེས་འགྲེལ་ནས་འབྱུང་བ་དང༌། གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོ་ལས་འབྱུང་བ་དང༌། མགོན་པོ་ཀླུ་སྒྲུབ་ཀྱི་གཞུང་ལས་འབྱུང་བའོ། ། དང་པོ་ནི། ཇི་སྐད་དུ། མདོ་དེ་ལས།
བཅོམ་ལྡན་འདས་ཀྱིས་དང་པོར་ཡུལ་ཝ་ར་ཎ་སི་དྲང་སྲོང་ལྷུང་བ་རི་དྭགས་ཀྱི་ནགས་སུ། ཉན་ཐོས་ཀྱི་ཐེག་པ་ལ་ཡང་དག་པར་ཞུགས་པ་རྣམས་ལ། འཕགས་པའི་བདེན་པ་བཞིའི་རྣམ་པ་བསྟན་པས། ཆོས་ཀྱི་ཁོར་ལོ་ངོ་མཚར་རྨད་དུ་བྱུང་བ། སྔོན་ལྷར་གྱུར་པའམ། མིར་གྱུར་པ་སུས་ཀྱང་མཐུན་པར་འཇིག་རྟེན་དུ་མ་བསྐོར་བ་ཞིག་རབ་ཏུ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་དེ་ཡང༌། བླ་ན་མཆིས་པ། སྐབས་མཆིས་པ། དྲང་བའི་དོན།
རྩོད་པའི་གནས་སུ་གྱུར་པ་ལགས་ལ། བཅོམ་ལྡན་འདས་ཀྱིས་ཆོས་རྣམས་ཀྱི་ངོ་བོ་ཉིད་མ་མཆིས་པ་ལས་བརྩམས། སྐྱེ་བ་མ་མཆིས་པ་དང༌། འགག་པ་མ་མཆིས་པ་དང༌། བཟོད་མ་ནས་ཞི་བ་དང༌། རང་བཞིན་གྱིས་ཡོངས་སུ་མྱ་ངན་ལས་འདས་པ་ཉིད་ལས་བརྩམས་ནས། ཐེག་པ་ཆེན་པོ་ལ་ཡང་དག་པར་ཞུགས་པ་རྣམས་ལ། སྟོང་པ་ཉིད་སྨོས་པའི་རྣམ་པས་ཆེས་ངོ་མཚར་རྨད་དུ་བྱུང་བའི་ཆོས་ཀྱི་འཁོར་ལོ་གཉིས་པ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་དེ་ཡང༌། བླ་ན་མཆིས་པ།
སྐབས་མཆིས་པ། དྲང་བའི་དོན། རྩོད་པའི་གཞིའི་གནས་སུ་གྱུར་པ་ལགས་ཀྱི། བཅོམ་ལྡན་འདས་ཀྱིས་ཆོས་རྣམས་ཀྱི་ངོ་བོ་ཉིད་མ་མཆིས་པ་ལས་བརྩམས། སྐྱེ་བ་མ་མཆིས་པ་དང༌། འགག་པ་མ་མཆིས་པ་དང༌། བཟོད་མ་ནས་ཞི་བ་དང༌། རང་བཞིན་གྱིས་ཡོངས་སུ་མྱ་ངན་ལས་འདས་པ་ཉིད་ལས་བརྩམས་ཏེ། ཐེག་པ་ཐམས་ཅད་ལ་ཡང་དག་པར་ཞུགས་པ་རྣམས་ལ། ལེགས་པར་རྣམ་པར་ཕྱེ་བ་དང་ལྡན་པ།
ངོ་མཚར་རྨད་དུ་བྱུང་བ་དང་ལྡན་པའི་ཆོས་ཀྱི་འཁོར་ལོ་གསུམ་པ་བསྐོར་ཏེ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་བསྐོར་བ་འདི་ནི། བླ་ན་མ་མཆིས་པ། སྐབས་མ་མཆིས་པ་ངེས་པའི་དོན་ལགས་ཏེ། རྩོད་པའི་གཞིའི་གནས་སྐབས་སུ་མ་གྱུར་པ་ལགས་སོ། ། ཞེས་གསུངས་སོ། ། མདོ་འདིས་ནི། འཁོར་ལོ་དང་པོའི་གདུལ་བྱ་ཉན་ཐོས་ཀྱི་རིགས་ཅན་གཙོ་ཆེ་བ་ཡིན་པ་དང༌། བསྟན་བྱའི་གཙོ་བོ་གང་ཟག་གི་བདག་མེད་གཙོ་བོར་གྱུར་པའི་བདེན་པ་གཉིས་ཀ་དང༌། དེ་ལྟར་སྟོན་པའི་ལུང་དེ་ཡང༌།
དྲང་བའི་དོན་ཅན་དང་རྩོད་པའི་གཞིར་གསུངས་ལ། དེ་ཡང་དྲང་དོན་ཡིན་པའི་ཤེས་བྱེད་ནི། བརྗོད་བྱའི་གཙོ་བོ་ཀུན་རྫོབ་བདེན་པ་ཤས་ཆེ་བ་ལས་ཡིན་ལ། སྟོན་ཚུལ་ནི་སྒྲ་ཇི་བཞིན་པའོ། ། རྩོད་པ་འབྱུང་བའི་རྒྱུ་མཚན་ནི། དེའི་སྒྲ་ཇི་བཞིན་པ་ལ་ཐེག་པ་ཆེན་པོ་པ་དག་གིས་རྩོད་པའོ། ། དེའི་རྒྱུ་མཚན་ཡང་ཀུན་རྫོབ་ཀྱི་བདེན་པ་རང་སྟོང་དེ་གཞན་སྟོང་དུ་ཁས་ལེན་དགོས་པའོ། ། བླ་ན་མཆིས་པའི་རྒྱུ་མཚན་ནི། དེའི་གོང་ན་ཆོས་ཀྱི་འཁོར་ལོ་ཕྱི་མ་གཉིས་ཡོད་པའོ། ། འཁོར་ལོ་བར་པའི་གདུལ་བྱ་ནི་ཐེག་པ་ཆེན་པོའི་རིགས་ཅན་འབའ་ཞིག་ཡིན་ལ།
བསྟན་བྱའི་གཙོ་བོ་ནི་རང་བཞིན་གྱིས་ཡོངས་སུ་མྱ་ངན་ལས་འདས་པ་ཞེས་བྱ་བ་དོན་དམ་པའི་བདེན་པ་འབའ་ཞིག་པའོ། ། སྟོན་ཚུལ་ནི་སྒྲ་ཇི་བཞིན་པ་མ་ཡིན་པའོ། ། དེ་ལྟར་སྟོན་པའི་འཁོར་ལོ་དེ་དྲང་བའི་དོན་ཅན་ལ་སོགས་པ་ཡིན་པའི་ཤེས་བྱེད་ནི། ཐེག་པ་ཆེན་པོའི་སེམས་ཙམ་པ་ལྟར་ན། དེ་ནས་བཤད་པ་དེ་སྒྲ་ཇི་བཞིན་པར་ཁས་བླངས་པ་ལ། ཀུན་རྫོབ་དང་དོན་དམ་གཉིས་ཀ་མི་མཐུན་ནོ་ཞེས་རྩོད་པའི་སྐབས་ཡོད་པ་དང༌། ལེགས་པར་རྣམ་པར་ཕྱེ་བའི་འཁོར་ལོ་གསུམ་པ་བསྐོར་དུ་ཡོད་པས་བླ་ན་མཆིས་པ་དང༌། ཀུན་བརྟགས་ཀྱི་རང་གི་མཚན་ཉིད་ཐ་སྙད་དུ་ཡང་མེད་པ་དང༌། གཞན་དབང་རང་གི་མཚན་ཉིད་སྒྱུ་མ་ལྟ་བུར་བསྟན་པ་དེ་ཆོས་ཉིད་ཡོངས་གྲུབ་ལ་རིམ་གྱིས་དྲང་བའི་དོན་ཡིན་པས་ན། དྲང་བའི་དོན་ཞེས་བྱ་སྟེ།
འདི་ནི་ངེས་དོན་གྱི་དྲང་དོན་ཡིན་པས་སོ། ། ཆོས་ཀྱི་འཁོར་ལོ་གསུམ་པའི་གདུལ་བྱ་ནི། ཐེག་པ་ཆེ་ཆུང་ཐམས་ཅད་དང༌། བསྟན་བྱའི་གཙོ་བོ་ནི་བདེན་པ་གཉིས་ཏེ། དེ་ཡང་གཞན་དབང་སྒྱུ་མ་ལྟ་བུ་ནི་ཀུན་རྫོབ་བདེན་པ་དང༌། ཆོས་ཉིད་ཡོངས་གྲུབ་རང་རིག་རང་གསལ་བ་ནི་དོན་དམ་པའི་བདེན་པ་དང༌། ཀུན་བཏགས་ནི་བདེན་པ་གཉིས་ཅར་གང་དུ་ཡང་མེད་པའོ། ། སྟོན་ཚུལ་ནི་སྒྲ་ཇི་བཞིན་པའོ། ། དེ་ལྟར་སྟོན་པའི་འཁོར་ལོ་དེ་ཡང༌། བླ་ན་མ་མཆིས་པ།
ཞེས་བྱ་སྟེ། འདིའི་གོང་དུ་ཆོས་ཀྱི་འཁོར་ལོ་བཞི་པ་བསྐོར་མི་དགོས་པའི་ཕྱིར། ངེས་པའི་དོན་ཞེས་བྱ་སྟེ། ཀུན་རྫོབ་དང་དོན་དམ་པའི་ཆ་གང་ལ་ལྟོས་ནས་ཀྱང་ངེས་དོན་ཡིན་པའི་ཕྱིར། སྐབས་མ་མཆིས་པ་དང༌། རྩོད་པའི་གནས་སུ་མ་གྱུར་པ་ཞེས་བྱ་སྟེ། དེ་ལྟར་བསྟན་པ་ལ་ཐེག་པ་ཆེ་ཆུང་སུས་ཀྱང་བདེན་པ་གཉིས་པོ་གང་ལ་ཡང་རྩོད་པ་མི་འབྱུང་བའི་ཕྱིར། དེ་ཡང་ཞིབ་མོར་ན། ཐེག་པ་ཆེ་ཆུང་གཉིས་ལ་རིམ་གྱིས་ཞུགས་པས་ན། ཐེག་པ་ཐམས་ཅད་པ་ཞེས་བྱའོ། །
དབུ་མ་པ་ལྟར་ན། འཁོར་ལོ་དང་པོ་ནི་ཀུན་རྫོབ་ཀྱི་བདེན་པ་ཤས་ཆེར་སྟོན་པས། རང་ལྡོག་ནས་དྲང་དོན་གྱི་མདོ་དང༌། ཕྱི་མ་གཉིས་ནི་དོན་དམ་པའི་བདེན་པ་ཤས་ཆེར་སྟོན་པས་རང་ལྡོག་ནས་ངེས་པའི་དོན་ནོ། ། དེ་ཡང་འཁོར་ལོ་གཉིས་པས་ནི། སྤྲོས་པའི་མཐའ་ཐམས་ཅད་བཀག་ཙམ་གྱི་མེད་པར་དགག་པ་དེ་ཉིད་བསྟན་བྱའི་གཙོ་བོར་སྟོན་པས། གནས་སྐབས་ཀྱི་ངེས་དོན་དང༌། འཁོར་ལོ་གསུམ་པས་ནི། དེ་བཀག་པས་ཁྱད་པར་བྱས་པའི་གསལ་རིག་གི་ངོ་བོར་གྱུར་པའི་བདེ་བར་གཤེགས་པའི་སྙིང་པོ་དེ་ཉིད་གཙོ་བོར་སྟོན་པས། མཐར་ཐུག་གི་ངེས་དོན་ཏེ།
ཞེས་བྱ་བ་འདི་ནི་ཐེག་པ་ཆེན་པོ་རྒྱུད་བླ་མ་རྩ་འགྲེལ་གྱི་དགོངས་པ་དང་མཐུན་ནོ། ། འོ་ན་དབུ་སེམས་གཉིས་དགོངས་འགྲེལ་ནས་འབྱུང་བའི་འཁོར་ལོ་གསུམ་པའི་མཚན་གཞི་འཛིན་ཚུལ་མཐུན་ནམ་ཞེ་ན། མཐུན་པར་ཁས་བླངས་པས་ཆོག་པ་ཡིན་ཏེ། དབུ་མ་པ་ལྟར་ན་ཡང༌། མདོ་སྡེ་དགོངས་འགྲེལ་གྱི་ནང་ཚན་དུ་གྱུར་པའི་དོན་དམ་རྣམ་ངེས་ཀྱི་ལེའུ་འདི། ཐེག་པ་ཆེན་པོ་རྒྱུད་བླ་མའི་བཤད་བྱའི་མདོ་ཡིན་པའི་ཕྱིར་དང༌། ངེས་དོན་གྱི་གཙོ་བོ་བདེ་བར་གཤེགས་པའི་སྙིང་པོ་དེ་ཉིད་ཀུན་གཞིའི་རྣམ་པར་ཤེས་པའི་མིང་གིས་གསལ་བར་བསྟན་པའི་ཕྱིར། འོ་ན་མདོ་དེར་མཐར་ཐུག་ཐེག་པ་གསུམ་དུ་བཤད་པ་མིན་ནམ་ཞེ་ན། འདི་ཐེག་པ་ཐམས་ཅད་ལ་ཡང་དག་པར་ཞུགས་པ་དག་ལ་བསྟན་པ་ཡིན་པས། ཉན་ཐོས་ཀྱི་རིགས་ཅན་ལ་དེ་ལྟར་བཤད་ཀྱང༌།
དེ་ནི་ཀུན་རྫོབ་ཀྱི་ཆ་ཡིན་ལ། འདིར་ནི་དོན་དམ་སྟོན་པའི་ཆ་ནས་ངེས་དོན་དུ་བཞག་པའི་ཕྱིར། སྤྲོས་པ་ལྷག་མ་ནི་འོག་དེ་མ་ཐག་ཏུ་འབྱུང་ངོ༌། ། གཉིས་པ་ནི། དེ་བཞིན་གཤེགས་པའི་སྙིང་པོ་བསྟན་པ་ཞེས་བྱ་བའི་མདོ་དེ་ལས། རིགས་ཀྱི་བུ་འདི་ལྟ་སྟེ། དཔེར་ན་ནོར་བུ་མཁན་མཁས་ པ། ནོར་བུ་སྦྱོང་བའི་ཐབས་ལེགས་པར་ཤེས་པ་དེས། ནོར་བུ་རིན་པོ་ཆེའི་རིགས་ནས་ཡོངས་སུ་མ་དག་པའི་ནོར་བུ་རིན་པོ་ཆེ་བླངས་ཏེ། ལན་ཚྭའི་ཆུ་རྣོན་པོས་སྤངས་ནས།
སྐྲའི་རེ་བས་ཡོངས་སུ་སྦྱོང་བས་སྦྱོང་བར་བྱེད་དོ། ། དེ་ཙམ་གྱིས་རྩོམ་པ་འདོར་བ་ཡང་མིན་ཏེ། དེའི་འོག་ཏུ་ཟས་ཀྱི་ཁུ་བ་རྣོན་པོས་སྤངས་ནས། བལ་གྱི་ལ་བའི་ཡོངས་སུ་སྦྱོང་བས་སྦྱོང་བར་བྱེད་དོ། ། དེ་ཙམ་གྱིས་བཙོན་པ་འདོར་བ་ཡང་མ་ཡིན་ཏེ། དེའི་འོག་ཏུ་སྨན་ཆེན་པོའི་ཁུ་བས་སྦངས་ནས། རས་སྲབ་མོའི་ཡོངས་སུ་སྦྱོང་བས་སྦྱོང་བར་བྱེད་དོ། ། ཡོངས་སུ་བྱང་སྟེ་དྲི་མ་དང་བྲལ་བ་ནི་བཱཻ་ཌཱུརྻའི་རིགས་ཆེན་པོ་ཞེས་བརྗོད་དོ། ། རིགས་ཀྱི་བུ་དེ་བཞིན་དུ་དེ་བཞིན་གཤེགས་པ་ཡང་ཡོངས་སུ་མ་དག་པའི་སེམས་ཅན་གྱི་ཁམས་མཁྱེན་ནས། མི་རྟག་པ་དང་སྡུག་བསྔལ་བ་དང་བདག་མེད་པ་དང༌།
མི་གཙང་བ་ཡིད་འབྱུང་བའི་གཏམ་གྱིས་འཁོར་བ་ལ་དགའ་བའི་སེམས་ཅན་རྣམས་སྐྱོ་བ་སྐྱེད་པར་མཛད་དེ། འཕགས་པའི་ཆོས་འདུལ་བ་ལ་འཛུད་པར་བྱེད་དོ། ། དེ་ཙམ་གྱིས་དེ་བཞིན་གཤེགས་པ་རྩོམ་པ་འདོར་བ་ཡང་མ་ཡིན་ཏེ། དེའི་འོག་ཏུ་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པའི་གཏམ་གྱིས་དེ་བཞིན་གཤེགས་པའི་ཚུལ་རྟོགས་པར་མཛད་དོ། ། དེ་ཙམ་གྱིས་དེ་བཞིན་གཤེགས་པ་རྩོམ་པ་འདོར་བ་ཡང་མིན་ཏེ། དེའི་འོག་ཏུ་ཕྱིར་མི་ལྡོག་པའི་ཆོས་ཀྱི་འཁོར་ལོའི་གཏམ། འཁོར་གསུམ་ཡོངས་སུ་དག་པའི་གཏམ་གྱིས་རང་བཞིན་སྣ་ཚོགས་ཀྱི་རྒྱུ་ཅན་གྱི་སེམས་ཅན་དེ་དག་དེ་བཞིན་གཤེགས་པའི་ཡུལ་ལ་འཛུད་པར་མཛད་དོ། ། ཞུགས་པར་གྱུར་ཅིང་དེ་བཞིན་གཤེགས་པའི་ཆོས་ཉིད་རྟོགས་པར་གྱུར་ན་ནི།
བླ་ན་མེད་པའི་ཡོན་གནས་ཞེས་བརྗོད་དོ། ། ཞེས་གསུངས་སོ། ། མདོ་འདི་དང༌། སྔ་མ་དགོངས་འགྲེལ་གྱི་མདོ་གཉིས་གདུལ་བྱ་དང༌། བརྗོད་བྱ་སོགས་ཀྱི་སྟོན་ཚུལ་ལ་ཁྱད་པར་ཅི་ཡང་ཡོད་པ་མིན་ཏེ། དེ་ཡང་འདི་ལྟར། མདོ་འདིས་འཁོར་ལོ་དང་པོའི་གདུལ་བྱ་འཁོར་བ་ལ་དགའ་བའི་སེམས་ཅན་རྣམས་ལ་བསྟན་བྱའི་གཙོ་བོ་བདེན་པ་བཞི་བསྟན་པའི་སྒོ་ནས་འབྲས་བུ། ལྟ་བའི་ཆ་ནས་གང་ཟག་གི་བདག་མེད་པ་དང༌། སྤྱོད་པའི་ཆ་ནས་དམ་པའི་ཆོས་འདུལ་བ་ལ་འཛུད་པར་མཛད་དོ། ། དེའི་ཚེ་གདུལ་བྱ་དེ་ཉན་ཐོས་སམ་ཐེག་པ་ཐུན་མོང་དུ་ཞུགས་པ་ཡིན་ནོ། །
འཁོར་ལོ་གཉིས་ལས། གདུལ་བྱ་ཐེག་པ་ཆེན་པོའི་རིགས་ཅན་འབའ་ཞིག་ལ་བསྟན་བྱའི་གཙོ་བོ་བདེན་པ་གཉིས་བསྟན་པའི་སྒོ་ནས་འབྲས་བུ་ཆོས་ཀྱི་བདག་མེད་པའི་ལྟ་བ་རྟོགས་པར་མཛད་པའོ། ། འཁོར་ལོ་གསུམ་པས་ནི། གདུལ་བྱ་སྣ་ཚོགས་པ་ལ་བསྟན་བྱའི་གཙོ་བོར་ཕྱིར་མི་ལྡོག་པ་འཁོར་ལོའི་གཏམ་ཞེས་བྱ་བ། བདེ་བར་གཤེགས་པའི་སྙིང་པོའི་ཆོས་བསྟན་པའི་སྒོ་ནས། འབྲས་བུ་ཁམས་དེའི་དྲི་མ་སྦྱོང་བྱེད་ཀྱི་ལམ་རྒྱུད་ལ། སྐྱེད་པར་བྱེད་པའོ། ། འདི་གསུམ་གྱི་དྲང་ངེས་ཀྱི་ཁྱད་པར་ཡང༌། དང་པོ་ཀུན་རྫོབ་ཀྱི་བདེན་པ་ཤས་ཆེ་བར་སྟོན་པ་དང༌། འཁོར་ལོ་གཉིས་པས་དོན་དམ་པའི་བདེན་པ་ཤས་ཆེ་བར་སྟོན་པ་དང༌།
འཁོར་ལོ་གསུམ་པས་དོན་དམ་པའི་བདེན་པ་འབའ་ཞིག་སྟོན་པའོ། ། འོ་ན་འཁོར་ལོ་ཕྱི་མ་གཉིས་ངེས་དོན་གྱི་འཁོར་ལོར་མཚུངས་པ་ལ་ཟབ་མི་ཟབ་ཀྱི་ཁྱད་པར་འབྱུང་བ་ཅི་ཞེ་ན། དེ་ཡང་མྱ་ངན་ལས་འདས་པ་ཆེན་པོའི་མདོ་སྡེ་ལས་གསུངས་པའི་དོན་བསྡུས་ན། འཁོར་ལོ་བར་པ་མ་བསྟན་པར་འཁོར་ལོ་ཐ་མའི་དོན་བསྟན་ན། བདག་ཏུ་ལྟ་བའི་རྟོག་པ་རྒྱས་པར་འགྱུར་བས། འཁོར་ལོ་བར་པར་སྤྲོས་བྲལ་གཏན་ལ་ཕབ་ནས་དེ་ཚད་མས་ངེས་པའི་འོག་ཏུ། དེ་ལྟ་བུའི་སྤྲོས་བྲལ་གྱིས་ཁྱད་པར་དུ་བྱས་པའི་ཡེ་ཤེས་དེ་ཉིད་བདེ་བར་གཤེགས་པའི་སྙིང་པོ་དང༌། བདག་དམ་པ་ཞེས་བྱ་བར་སྟོན་དགོས་པ་ཡིན་ཏེ། དཔེར་ན་ནད་ཀྱི་ཁྱད་པར་འགའ་ཞིག་ལ་ཐོག་མར་འོ་མ་བཏང་ན་དུག་ཏུ་འགྱུར་ལ། ཕྱིས་འོ་མ་སྨན་དུ་འགྱུར་བ་བཞིན་ནོ། །
འོ་ན་འཁོར་ལོ་བར་པར་བསྟན་པའི་སྤྲོས་བྲལ་དེ་ཙམ་གྱིས་ཆོག་མོད། འཁོར་ལོ་གསུམ་པར་དེས་ཁྱད་པར་དུ་བྱས་པའི་མིན་པར་དགག་པ་དེ་ལ་སངས་རྒྱས་ཀྱི་སྙིང་པོའི་མིང་གིས་བཏགས་ནས་བཤད་པ་ལ་དགོས་པ་ཅི་ཞིག་ཡོད་ཅེ་ན། དེའི་ལན་ནི་རྗེ་བཙུན་ཉིད་ཀྱིས་གསལ་བར་གསུངས་པ་ཡིན་ཏེ། ཇི་སྐད་དུ། རྒྱུད་བླ་མ་ལས། སྤྲིན་དང་རྨི་ལམ་སྒྱུ་བཞིན་དེ་དང་དེར། ། ཤེས་བྱ་ཐམས་ཅད་རྣམ་ཀུན་སྟོང་པ་ཞེས། ། གསུངས་ནས་ཡང་འདིར་རྒྱལ་རྣམས་སེམས་ཅན་ལ། ། སངས་རྒྱས་སྙིང་པོ་ཡོད་ཅེས་ཅི་སྟེ་གསུངས། ། ཞེས་པའི་དྲི་བ་བཀོད་ནས་དེའི་ལན་དུ།
ཇི་སྐད་དུ། དེ་ཉིད་དུ། སེམས་ཞུམ་སེམས་ཅན་དམན་ལ་བརྙས་པ་དང༌། ། ཡང་དག་མི་འཛིན་ཡང་དག་ཆོས་ལ་བསྐུར། ། བདག་ཆགས་ལྷག་པའི་སྐྱོན་ལྔ་གང་དག་ལ། ། ཡོད་པ་དེ་དག་དེ་སྤངས་དོན་དུ་གསུངས། ། ཞེས་སོགས་རྒྱས་པར་བཤད་ནས། ། དེ་ཐམས་ཅད་ཀྱི་དོན་བསྡུ་བ་ན། ཇི་སྐད་དུ་དེ་ཉིད་ལས། འདི་ལྟར་དེ་ནི་ཐོས་པ་ལས། །
སྤྲོ་དང་སྟོན་བཞིན་གུས་པ་དང༌། ། ཤེས་རབ་ཡེ་ཤེས་བྱམས་ཆེན་གྱི། ། ཆོས་ལྔ་སྐྱེ་ཕྱིར་དེ་ལས་ནི། ། ཁ་ན་མ་ཐོ་མེད་མཚུངས་བལྟ། ། སྐྱོན་མེད་ཡོན་ཏན་ལྡན་པ་དང༌། ། བདག་དང་སེམས་ཅན་མཚུངས་བྱས་ཏེ། ། སངས་རྒྱས་ཉིད་ནི་མྱུར་དུ་ཐོབ། ། ཅེས་གསུངས་སོ། ། དེའི་ངག་དོན་བསྡུས་ན། འཁོར་ལོ་ཕྱི་མ་གཉིས་ཀྱི་བསྟན་དོན་གྱི་གཙོ་བོ་དོན་དམ་པའི་བདེན་པ་ཡིན་པར་འདྲ་ཡང༌།
མ་ཡིན་དགག་དང༌། མེད་དགག་གི་ཁྱད་པར་དང༌། གཉིས་པོ་སངས་རྒྱས་ཀྱི་སྙིང་པོ་ཡིན་མིན་གྱི་ཁྱད་པར་ལས། བརྗོད་བྱའི་ཁྱད་པར་དེ་ལྟ་བུ་དང༌། དགོས་པའི་ཁྱད་པར་ཡང༌། འཁོར་ལོ་བར་པར་སྐྱོན་ལྔ་པོ་དེ་སྤོངས་མི་ནུས་ལ། འཁོར་ལོ་ཐ་མའི་འཆད་ཚུལ་གྱིས་སྐྱོན་ལྔ་པོ་དེ་སྤོང་ནུས་པའོ། ། དེ་ལྟར་འཁོར་ལོ་ཕྱི་མ་གཉིས་ཀྱི་ལྟ་བའི་ཡུལ་ཟབ་མི་ཟབ་ཀྱི་ཁྱད་པར་མེད་ཀྱང༌། དེ་སྙིང་པོར་བསྟན་མ་བསྟན་ལས་དགོས་པའི་ཁྱད་པར་དེ་འགྲུབ་མི་འགྲུབ་ཀྱི་ཁྱད་པར་ཡོད་དོ། ། འཁོར་ལོ་བར་པ་མ་བསྟན་པར་དེ་ལ་དོན་དམ་པའི་བདེན་པ་བསྟན་ན་ནི།
རྣམ་བརྫུན་པའི་ལུང་དེ་ཉིད་ལས་མ་འདས་ལ། འོ་ན་འཁོར་ལོ་གཉིས་པར་ཡང༌། སྤྲོས་བྲལ་དེ་ཉིད་སྙིང་པོར་བསྟན་པས་ཆོག་མོད་སྙམ་ན། སྙིང་པོར་བསྟན་པ་ན་སྟོབས་སོགས་ཡོན་ཏན་དང་དབྱེར་མེད་དུ་སྟོན་དགོས་ལ། དེ་ནི་སྤྲོས་བྲལ་མེད་པར་དགག་པ་རྐྱང་པ་དེ་ལ་མི་རུང་བ་ཡིན་ནོ། ། དེ་ལྟར་བཤད་པ་ན་ལུགས་འདི་ལ་ཉན་རང་དགྲ་བཅོམ་པ་ལ་ཆོས་ཀྱི་བདག་མེད་མངོན་སུམ་དུ་རྟོགས་པ་མེད་ཀྱང༌། དེ་འཁོར་ལོ་བར་པའི་སྣོད་དུ་རུང་བ་དང༌། དེ་ལ་དེ་བསྟན་པའི་འོག་ཏུ་འཁོར་ལོ་ཐ་མ་བསྐོར་ནས། དགོས་པའི་ཁྱད་པར་ལྔ་པོ་དེ་གྲུབ་པའི་འོག་ཏུ་ཐེག་པ་ཆེན་པོའི་ལམ་དུ་འཇུག་པར་མཛད་པ་ཡིན་ཏེ། ཇི་སྐད་དུ།
རང་བྱུང་རྣམས་ཀྱི་དོན་དམ་དེ། ། དད་པ་ཉིད་ཀྱིས་རྟོགས་བྱ་ཡིན། ། ཞེས་དང༌། དམ་ཆོས་པད་མ་དཀར་ལ་སོགས། ། ཆོས་ཀྱི་དེ་ཉིད་བསྟན་པ་ཡིས། ། དེ་དག་སྔར་འཛིན་ལས་བཟློག་སྟེ། ། ཐེག་པ་མཆོག་ཏུ་སྨིན་མཛད་དེ། ། བྱང་ཆུབ་མཆོག་ཏུ་ལུང་བསྟན་ཏོ། ། ཞེས་གསུངས་པས་སོ། ། དེ་སྐད་ཅེས་གསུངས་པ་དེ་ཡང༌།
ཉན་རང་ཐེག་པ་ཆེན་པོར་སེམས་བསྐྱེད་ཟིན་པ་ཁོ་ནའི་དབང་དུ་བྱས་པ་མ་ཡིན་ཏེ། དྲངས་མ་ཐག་པའི་མདོ་དེ་ལས། རང་བཞིན་སྣ་ཚོགས་ཀྱི་རྒྱུ་ཅན་གྱི་སེམས་ཅན་ལ་བདེ་བར་གཤེགས་པའི་སྙིང་པོ་སྟོན་པར་གསུངས་སོ། ། བོད་ཕྱི་མ་གང་དག་མདོ་འདིས་འཁོར་ལོ་གསུམ་གྱི་རྣམ་བཞག་མ་བསྟན་པར་འདོད་པ་དེ་ནི། ཐེག་པ་ཆེན་པོ་རྒྱུད་བླ་མའི་གཞུང་དང་འགལ་ཏེ། གཞུང་དེར་མཆོག་གི་སྤྲུལ་པའི་སྐུས་ཆོས་ཀྱི་འཁོར་ལོ་བསྐོར་ཚུལ་འཆད་པ་ན། ཇི་སྐད་དུ། འཇིག་རྟེན་ཞི་བའི་ལམ་ལ་འཇུག་པ་དང༌། ། རབ་ཏུ་སྨིན་དང་ལུང་སྟོན། ། ཞེས་རིམ་པ་གསུམ་པོ་དེ་བཤད་པའི་ཕྱིར་དང༌།
འཁོར་ལོ་ཕྱི་མ་གཉིས་ཀྱི་བརྗོད་བྱ་དང༌། དགོས་པའི་ཁྱད་པར་ངོས་བཟུང་ནས་ཟློས་པ་སྤོང་བའི་ཚུལ་རྒྱས་པར་བཤད་པ་དེ་ཉིད་ཀྱི་ཕྱིར་རོ། ། དེ་ཙམ་གྱིས་འཁོར་ལོ་གསུམ་གྱི་རིམ་པ་མི་འགྲུབ་ན། དགོངས་འགྲེལ་ལས་ཀྱང་དེ་མ་གསུངས་པར་མཚུངས་སོ། ། གསུམ་པ་མགོན་པོ་ཀླུ་སྒྲུབ་ཞབས་ཀྱིས་གཞུང་ནས་འབྱུང་བའི་ཚུལ་ནི། ཇི་སྐད་དུ་དབུ་མ་ལས། ཐམས་ཅད་ཡང་དག་ཡང་དག་མིན། ། ཡང་དག་ཡང་དག་མ་ཡིན་ཉིད། ། ཡང་དག་མིན་མིན་ཡང་དག་མིན། ། འདི་ནི་སངས་རྒྱས་རྗེས་བསྟན་པའོ། །
ཞེས་སངས་རྒྱས་ཀྱིས་ཆོས་སྟོན་ཚུལ་གྱི་རིམ་པ་དེ་ལྟར་དུ་གསུངས་ལ། དེ་ཡང་རིམ་པ་གསུམ་ཀ་ལས། ཡང་དག་ཡིན་མིན་གཉིས་གཉིས་གསུངས་ལ། དེ་ཡང་དང་པོ་ནི། ཀུན་རྫོབ་ཀྱི་བདེན་པ་རྐྱང་པའི་དབང་དུ་བྱས་པའི་ཡང་དག་དང༌། དེ་མིན་པ་གཉིས་ལ་བྱ་ལ། བར་པ་དེར་ནི་དོན་དམ་པ་ལ་ཡང་དག་དང༌། ཀུན་རྫོབ་ལ་ཡང་དག་མིན་པ་ཞེས་བྱ། གསུམ་པ་དེར་ནི། ཡང་དག་པ་ཡིན་མིན་གྱི་སྤྲོས་པ་ཐམས་ཅད་དང་བྲལ་བ་ལ་བྱ་དགོས་པ་ཡིན་ཏེ།
དེ་སྐད་དུ་ཡང་དེ་ཉིད་ལས། ། བདག་གོ་ཞེས་ཀྱང་བཏགས་གྱུར་ཅིང༌། ། བདག་མེད་ཅེས་ཀྱང་བསྟན་གྱུར་ལ། ། སངས་རྒྱས་རྣམས་ཀྱིས་བདག་དང་ནི། ། བདག་མེད་འགའ་མེད་ཅེས་ཀྱང་བསྟན། ། ཞེས་འབྱུང་བ་དེ་ཉིད་དོ། ། རིམ་པ་གསུམ་པོ་དེའི་དགོས་པ་ནི། རིམ་པ་དང་པོས་བསོད་ནམས་ཀྱི་ཚོགས་བསྐྱེད་པར་བྱེད་པ་དང༌། རིམ་པ་གཉིས་པས་བདག་འཛིན་གྱི་སྤྲོས་པ་གཅོད་པར་བྱེད་པ་དང༌། རིམ་པ་གསུམ་པས་བདག་མེད་ཀྱི་སྤྲོས་པ་ཡང་གཅོད་པར་བྱེད་པ་ཡིན་ཏེ།
ཇི་སྐད་དུ་སློབ་དཔོན་འཕགས་པ་ལྷའི་ཞལ་སྔ་ནས། བསོད་ནམས་མ་ཡིན་དང་པོར་བཟློག ། བར་དུ་བདག་ནི་བཟློག་པ་དང༌། ། ཐ་མར་ལྟ་ཞིག་ཀུན་བཟློག་པ། ། གང་གིས་ཤེས་དེ་མཁས་པ་ཡིན། ། ཞེས་གསུངས་སོ། ། དེ་ཡང་རིམ་པ་དང་པོའི་གདུལ་བྱ་ནི། ཆད་ལྟ་བ་ལ་སོགས་པ་ཐར་པ་ལྟ་ཞོག་མངོན་པར་མཐོ་བའི་ལམ་ཙམ་ཡང་དོན་དུ་མི་གཉེར་བ་དག་རྗེས་སུ་བཟུང་བའི་ཕྱིར་ཡིན་ལ། བསྟན་བྱའི་གཙོ་བོ་ནི་བསོད་ནམས་ཀྱི་ཚོགས་གཙོ་བོར་སྟོན་པའི་མདོ་རྣམས་སོ། ། གཉིས་པ་ནི།
བསོད་ནམས་ཆ་མཐུན་ཙམ་རྒྱུད་ལ་སྐྱེས་ཀྱང་ཐར་པའི་ལམ་ལ་མི་འཇུག་པ་རྣམས་རྗེས་སུ་བཟུང་བའི་ཕྱིར་ཡིན་ལ། བསྟན་བྱའི་གཙོ་བོ་ནི་བདག་མེད་པ་གཉིས་པོའོ། ། རིམ་པ་གསུམ་པར་ནི། ཐར་པའི་ལམ་ལ་ཞུགས་ཀྱང༌། ཐམས་ཅད་མཁྱེན་པའི་ལམ་དུ་མི་འཇུག་པར་བདག་མེད་པ་གཉིས་པོའི་ལམ་ལ་མངོན་པར་ཞེན་པའི་བློ་ཅན་དག་རྗེས་སུ་བཟུང་བའི་ཕྱིར་ཡིན་ལ། བསྟན་བྱའི་གཙོ་བོ་ནི་སྤྲོས་པ་ཐམས་ཅད་དང་བྲལ་བའི་དེ་ཁོ་ན་ཉིད་དོ། ། དེ་ལྟར་ན། དང་པོ་དྲང་བའི་དོན་དང༌། གཉིས་པ་གནས་སྐབས་ཀྱི་ངེས་དོན་དང༌། གསུམ་པ་ངེས་དོན་མཐར་ཐུག་པའོ། །
འཁོར་ལོ་གསུམ་གྱི་རིམ་པ་འཇོག་ཚུལ་འདི་དང༌། སྔ་མ་གཉིས་པོ་མི་འདྲ་བའི་ཁྱད་པར་ནི་འདིར་ནི་ངེས་དོན་མཐར་ཐུག་པའི་ཚེ་ཡང་མེད་པར་དགག་པ་ཁོ་ནའོ། ། སྟོན་ཚུལ་ལ་དེ་ལྟར་ཡིན་ཀྱང༌། ཉམས་ལེན་གྱི་རིམ་པ་ལ་ཁྱད་པར་ཡོད་པ་མིན་ཏེ། ཡུལ་སྤྲོས་བྲལ་དེ་ཉིད་ཡུལ་ཅན་ཡེ་ཤེས་དང་དབྱེར་མེད་དུ་འདྲེས་པ་དེ་ཉིད་སོ་སོར་རང་གིས་རིག་པའི་ཡེ་ཤེས་ཀྱི་ཉམས་སུ་མྱོང་བྱར་འཆད་པ་ལ་ཁྱད་པར་མེད་པའི་ཕྱིར། གཉིས་པ་དོན་བཤད་པ་ལ་གཉིས་ཏེ། གཞན་གྱི་ལུགས་མི་འཐད་པ་དང༌། རང་གི་ལུགས་བཤད་ཟིན་པ་དེ་ཉིད་ཀྱི་དོན་བསྡུས་ནས་བསྟན་པའོ། ། དང་པོ་ནི། གངས་ཅན་དུ་ཕྱིས་བྱོན་པ་དག་ན་རེ།
འཁོར་ལོ་གསུམ་གྱི་དྲང་ངེས་འབྱེད་ཚུལ་ལ་ཤིང་རྟའི་སྲོལ་འབྱེད་ཆེན་པོ་གཉིས་ཏེ། མདོ་སྡེ་དགོངས་འགྲེལ་གྱི་རྗེས་སུ་འབྲངས་ནས་ཐོགས་མེད་སྐུ་མཆེད་ཀྱིས་ཇི་ལྟར་བཀྲལ་བའི་ཚུལ་དང༌། བློ་གྲོས་མི་ཟད་པས་བསྟན་པའི་མདོ་སོགས་ཀྱི་རྗེས་སུ་འབྲངས་ནས། ཀླུ་སྒྲུབ་ཡབ་སྲས་ཀྱིས་ཇི་ལྟར་བཀྲལ་བའི་ཚུལ་ལོ། ། དང་པོ་ནི། སྒྲ་ཇི་བཞིན་པ་ཡིན་མིན་གྱི་སྒོ་ནས་དྲང་ངེས་སུ་འཇོག་པ་ཡིན་ཏེ། དགོངས་འགྲེལ་ལས་དེ་ལྟར་དུ་གསུང་ཤིང༌། དོན་དེ་ཉིད་རང་ལུགས་སུ་བྱས་ནས། སྐུ་མཆེད་གཉིས་ཀྱིས་འཁོར་ལོ་བར་པ་དྲང་བའི་དོན་ཅན་དང༌། ཐ་མ་ངེས་པའི་དོན་ཅན་དུ་བཤད་པའི་ཕྱིར།
གཉིས་པ་ནི་བདེན་པ་གཉིས་བརྗོད་བྱའི་གཙོ་བོར་སྟོན་པའི་ཆ་དེ་དང་དེ་ནས། དེར་འཇོག་པ་ཡིན་ཏེ། ཏིང་ངེ་འཛིན་རྒྱལ་པོའི་མདོ་ལས། སྟོང་པ་བདེ་བར་གཤེགས་པས་བསྟན་པ་ལྟར། ། ངེས་དོན་མདོ་སྡེ་དག་གི་བྱེ་བྲག་ཤེས། ། གང་ལས་སེམས་ཅན་གང་ཟག་སྐྱེས་བུ་བསྟན། ། ཆོས་དེ་ཐམས་ཅད་དྲང་བའི་དོན་དུ་ཤེས། ། ཞེས་དང༌། བློ་གྲོས་མི་ཟད་པས་བསྟན་པ་ལས། དེ་ལ་དྲང་བའི་དོན་གྱི་མདོ་སྡེ་ནི་གང༌།
ངེས་པའི་དོན་གྱི་མདོ་སྡེ་ནི་གང་ཞེ་ན། མདོ་སྡེ་གང་ཀུན་རྫོབ་ཀྱི་བདེན་པ་བསྒྲུབ་པ་གཙོ་བོར་སྟོན་པ་དེ་ནི། དྲང་བའི་དོན་གྱི་མདོ་སྡེ་ཞེས་བྱའོ། ། མདོ་སྡེ་གང་དོན་དམ་པའི་བདེན་པ་བསྒྲུབ་པ་གཙོ་བོར་སྟོན་པ་དེ་ནི་ངེས་པའི་དོན་གྱི་མདོ་སྡེ་ཞེས་བྱའོ། ། ཞེས་གསུངས་པ་དེ་ཉིད་ཁུངས་སུ་མཛད་ནས། ཀླུ་སྒྲུབ་ཡབ་སྲས་ཀྱིས་དྲང་ངེས་ཀྱི་རྣམ་བཞག་མཛད་པའི་ཕྱིར། དེ་ལྟར་ན། ལུགས་དང་པོ་ལ། མདོ་གང་ཞིག་མདོ་དེའི་དགོངས་པ་མདོ་གཞན་གྱིས་བཀྲལ་པ་ལ་མ་ལྟོས་པར། མདོ་དེའི་དངོས་བསྟན་སྒྲ་ཇི་བཞིན་དུ་བཟུང་དུ་མི་རུང་བ་དང༌།
དེ་ལྟར་རུང་བ་དེ། དྲང་ངེས་ཀྱི་མདོ་གཉིས་པོ་སོ་སོའི་མཚན་ཉིད་དོ། ། ལུགས་གཉིས་པ་ལྟར་ན། ཀུན་རྫོབ་ཀྱི་བདེན་པ་བརྗོད་བྱའི་གཙོ་བོར་བྱས་ནས་སྟོན་པའི་མདོ་དང༌། དོན་དམ་པའི་བདེན་པ་དེར་བྱས་ནས་སྟོན་པའི་མདོ་དེ། གཉིས་པོ་སོ་སོའི་མཚན་ཉིད་དོ། ། མཚན་གཞི་ཡང་ལུགས་དང་པོ་ལྟར་ན། འཁོར་ལོ་དང་པོ་གཉིས་དྲང་བའི་དོན་གྱི་མདོ་དང༌། འཁོར་ལོ་ཕྱི་མ་ངེས་དོན་གྱི་མདོའོ། ། ལུགས་གཉིས་པ་ལྟར་ན།
འཁོར་ལོ་ཐོག་མཐའ་གཉིས་དྲང་དོན་གྱི་མདོ་དང༌། བར་པ་ངེས་དོན་གྱི་མདོའི་མཚན་གཞིའོ་ཞེས་གསུང་ངོ༌། ། འདི་མི་འཐད་པ་ལ་གཉིས་ཏེ། སྤྱིར་མི་འཐད་པ་དང༌། སོ་སོར་མི་འཐད་པའོ། ། དང་པོ་ནི་ཤིང་རྟའི་སྲོལ་འབྱེད་གཉིས་པོ་དྲང་ངེས་ཀྱི་འཇོག་ཚུལ་མི་མཐུན་པ་ཁོ་ནར་འཆད་པ་དེ་ནི་རིགས་པ་མིན་ཏེ། གཉིས་པོ་དེའི་འཇོག་ཚུལ་མཐུན་པའི་ཕྱིར་དང༌། ལུགས་གཉིས་ཀ་ལ་ཡང་དྲང་ངེས་ཀྱི་འཇོག་ཚུལ་གཉིས་ཀ་མཐོང་བའི་ཕྱིར། མཐུན་པ་ཡིན་ཏེ། ལུགས་གཉིས་ཀས་ཀྱང་ཀུན་རྫོབ་ལ་ལྟོས་པའི་དྲང་ངེས་འཇོག་པའི་ཚེ་ནི།
སྒྲ་ཇི་བཞིན་ཡིན་མིན་གྱི་སྒོ་ནས་འཇོག་ལ། དོན་དམ་ལ་ལྟོས་པའི་དེ་འཇོག་པའི་ཚེ་ནི། གཙོ་བོར་བརྗོད་བྱ་བདེན་པ་གཉིས་ཤས་ཆེ་ཆུང་གི་སྒོ་ནས་དེར་འཇོག་པའི་ཕྱིར། དེ་ལྟ་མ་ཡིན་ན། ཐོགས་མེད་སྐུ་མཆེད་ཀྱིས་དོན་དམ་པའི་བདེན་པ་ངེས་དོན་དུ་ཞལ་གྱིས་མི་བཞེས་པར་ཐལ་བ་དང༌། ཀླུ་སྒྲུབ་ཡབ་སྲས་ཀྱིས། ཀུན་རྫོབ་རྐྱང་པ་ལ་ལྟོས་པའི་དྲང་ངེས་ཞལ་གྱིས་མི་བཞེས་པར་ཐལ་བས་སོ། ། ལུགས་གཉིས་ཀ་ལ་གཉིས་ཀ་མཐོང་བ་ཡང་ཡིན་ཏེ། ཇི་སྐད་དུ་དབུ་མ་ལ་འཇུག་པར། མདོ་གང་དེ་ཉིད་མ་ཡིན་བཤད་དོན་ཅན། །
དྲང་དོན་གསུངས་པའང་རྟོགས་ནས་དྲང་བྱ་ཞིང༌། ། སྟོང་ཉིད་དོན་ཅན་ངེས་དོན་ཡང་ཤེས་ཀྱིས། ། ཞེས་གསུངས་པ། བརྗོད་བྱ་བདེན་གཉིས་ཀྱི་སྒོ་ནས་དེར་བཞག་པ་ལ་རྩོད་པ་མེད་ལ། མདོ་སྡེ་གང་ལས་ཕྱི་རོལ་དོན་ཡོད་མིན། ། སེམས་ནི་སྣ་ཚོགས་སྣང་ངོ་ཞེས་གསུངས་པ། གཟུགས་ལ་ཤིན་ཏུ་ཆགས་གང་དེ་དག་ལ། ། གཟུགས་ལྡོག་པས་ཏེ་དེ་ཡང་དྲང་དོན་ཉིད། ། ཅེས་དང༌། རྣམ་པ་དེ་ལྟའི་མདོ་སྡེ་གཞན་ཡང་ནི། །
དྲང་དོན་ཉིད་དུ་ལུང་འདིས་གསལ་བར་བྱེད། ། ཅེས་གསུངས་པ་དེས་སྒྲ་ཇི་བཞིན་པ་ཡིན་མིན་གྱི་སྒོ་ནས་དེར་བཞག་པ་ཤིན་ཏུ་གསལ་ལ། དེ་ཡང་ཀུན་རྫོབ་ཀྱི་དབང་དུ་བྱས་པ་ཡིན་ཏེ། ཐ་སྙད་དུ་ཕྱི་རོལ་གྱི་དོན་མེད་པ་དྲང་དོན་དང༌། དེ་ཡོད་པ་ངེས་དོན་དང༌། སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་ཡིན་པ་དྲང་དོན་དང༌། དེ་མ་ཡིན་པ་ལ་སོགས་ངེས་པའི་དོན་ཅན་དུ་གསུངས་པའི་ཕྱིར། སློབ་དཔོན་འཕགས་སེང་གཉིས་ཀྱིས་ཀྱང༌། སྒྲ་ཇི་བཞིན་པ་ཡིན་མིན་ལ་དྲང་དོན་དུ་བཤད་པ་ཡིན་ཏེ། ཇི་སྐད་དུ།
ཐེག་པ་གསུམ་རྣམ་པར་བཞག་པ་ནི་དགོངས་པ་ཅན་ཡིན་གྱི་མཚན་ཉིད་པ་ནི་མ་ཡིན་ནོ། ། ཞེས་མཐར་ཐུག་ཐེག་པ་གཅིག་ངེས་པའི་དོན་དང༌། མཐར་ཐུག་ཐེག་པ་གསུམ་དྲང་བའི་དོན་ཅན་དུ་གསུངས་པའི་ཕྱིར། ཡང་ཐོགས་མེད་སྐུ་མཆེད་ཀྱི་ལུགས་ལ་ཡང༌། གཉིས་ཀ་མཐོང་བ་ཡིན་ཏེ། ཅིག་ཤོས་ལ་ནི་རྩོད་པ་མི་སྣང་ལ། དོན་དམ་པའི་བདེན་པ་སྟོན་པ་ལ་ངེས་དོན་དུ་འཇོག་པའི་ཚུལ་ནི། རྣམ་པར་གཏན་ལ་དབབ་པ་བསྡུ་བར། མདོ་སྡེ་དགོངས་པ་ངེས་འགྲེལ་གྱི་མདོ་དྲངས་པ་ལས་གསལ་བའི་ཕྱིར། ཇི་ལྟར་ཞེ་ན།
དེ་ཉིད་ལས། བཅོམ་ལྡན་འདས་འདི་ལྟ་སྟེ། དཔེར་ན་བཅའ་སྒ་ནི་ཕྱི་མའི་སྨན་སྦྱར་བ་དང༌། བཅུད་ཀྱི་ལེན་སྦྱར་བ་ཐམས་ཅད་དུ་སྩལ་བར་བགྱི་བ་ལགས་སོ། ། དེ་བཞིན་དུ་བཅོམ་ལྡན་འདས་ཀྱི་ཆོས་རྣམས་ཀྱི་ངོ་བོ་ཉིད་མ་མཆིས་པ་དང༌། སྐྱེ་བ་མ་མཆིས་པ་དང༌། འགག་པ་མ་མཆིས་པ་དང༌། གཟོད་མ་ནས་ཞི་བ་དང༌། རང་བཞིན་གྱིས་མྱ་ངན་ལས་འདས་པ་ཉིད་ནས་བརྩམས་ནས། ངེས་པའི་དོན་བརྩམས་པ་འདི་ནི།
དྲང་བའི་དོན་གྱི་མདོ་སྡེ་ཐམས་ཅད་དུ་བཀའ་སྩལ་པར་བགྱི་བ་ལགས་སོ། ། ཞེས་པ་ནས་བཟུང་སྟེ། དོན་གཅིག་པུ་དེ་ཉིད་ལ་དཔེ་མི་འདྲ་བ་རྣམ་པ་བཞིའི་སྒོ་ནས་གཏན་ལ་ཕབ་པ་ཡིན་ནོ། ། ཚད་མ་རྣམ་འགྲེལ་ལས་ཀྱང༌། གཟུང་དང་འཛིན་པའི་རྣམ་པ་ལས། ། མཚན་ཉིད་གཞན་ནི་ཡོད་མ་ཡིན། ། དེས་ན་མཚན་ཉིད་སྟོང་པའི་ཕྱིར། ། རང་བཞིན་མེད་པར་རབ་ཏུ་བཤད། ། ཅེས་པའི་སྐབས་ཀྱི་གཞུང་གི་འཕྲོས་ལས། འཁོར་ལོ་ཕྱི་མ་གཉིས་ཀྱི་བརྗོད་བྱའི་དོན་གྱི་གཙོ་བོ་གཅིག་ཡིན་པ་དང༌།
དེ་ལྟ་ན་ཡང་བཤད་ཚུལ་གཉིས་པོ་མི་འགལ་བའི་ཤེས་བྱེད་དང༌། འཁོར་ལོ་ཕྱི་མ་གཉིས་སུ་ཇི་ལྟར་བཤད་པ་དང༌། འཁོར་ལོ་དང་པོར་ཇི་ལྟར་བཤད་པའི་ཚུལ་རྣམས་རྒྱས་པར་བཤད་པ་ཡིན་ནོ། ། གཉིས་པ་སོ་སོར་མི་འཐད་པ་ལ་གཉིས་ཏེ། སྐུ་མཆེད་གཉིས་ཀྱིས་འཁོར་ལོ་བར་པ་དྲང་དོན་དུ་འདོད་པ་མི་འཐད། ཀླུ་སྒྲུབ་ཡབ་སྲས་ཀྱིས་འཁོར་ལོ་ཐ་མ་དྲང་དོན་དུ་འདོད་པ་མི་འཐད་པའོ། ། དང་པོ་ལ་ལུང་གིས་མི་འཐད་རིགས་པས་མི་འཐད་པའོ། ། དང་པོ་ནི། བསྡུ་བར་དགོངས་འགྲེལ་གྱི་ལུང༌། གོང་དུ་དྲངས་མ་ཐག་པ་དེ་ཉིད་དྲངས་ནས་བཤད་པ་མཛད་པ་དང༌།
དེར་དྲངས་པའི་མདོ་ལས་ཆོས་འཁོར་གཉིས་པའི་ཐད་དུ། ཆེས་ངོ་མཚར་རྨད་དུ་བྱུང་བ་དང་ལྡན་པ་ཞེས་འབུར་དུ་དོད་པར་གསུངས་པ་དང༌། སྒྲ་ཇི་བཞིན་པ་མ་ཡིན་པ་ཙམ་གྱིས་དྲང་ངེས་གཉིས་སུ་ཕྱེ་བའི་དྲང་དོན་དུ་འཇོག་ན། སློབ་དཔོན་འཕགས་པས་ཐེག་བསྡུས་སུ། སངས་རྒྱས་ཀྱི་གསུང་རབ་ཐམས་ཅད་དགོངས་ལྡེམ་དགོངས་བརྒྱད་ཀྱིས་བསྡུས་པར་གསུངས་པ་དང་འགལ་ལོ། ། གཉིས་པ་རིགས་པ་དང་འགལ་བ་ནི། འོ་ན་འཁོར་ལོ་དང་པོའི་མདོ་ཆོས་ཅན། ངེས་དོན་གྱི་མདོར་ཐལ། མདོ་སྡེའི་དགོངས་པ་མདོ་གཞན་གྱིས་བཀྲལ་བ་ལ་མ་ལྟོས་པར། དེའི་དངོས་བསྟན་གྱི་དོན་དེ་དང་དེ་སྒྲ་ཇི་བཞིན་དུ་ཁས་ལེན་དུ་རུང་བའི་ཕྱིར།
ཁྱབ་པ་དང་ཐལ་ཆོས་ཁས་བླངས། རྟགས་མ་གྲུབ་ན། དེ་ནས་འབྱུང་བའི་ལྟ་བའི་ཆ་སྒྲ་ཇི་བཞིན་དུ་ཁས་བླང་དུ་མི་རུང་བ་ཡིན་ནམ། དེ་ནས་འབྱུང་བའི་སྤྱོད་པའི་ཆ་སྒྲ་ཇི་བཞིན་དུ་ཁས་ལེན་དུ་མི་རུང་བ་ཡིན་ནམ། དེ་གཉིས་དེ་དང་དེར་ཁས་ལེན་དུ་རུང་ཀྱང་འཁོར་ལོ་དང་པོའི་ནང་ན་ཕྱི་རོལ་གྱི་དོན་ཡོད་པ་དང༌། ཕུང་པོ་ལྔ་ཅར་རང་བཞིན་གྱིས་ཡོད་མཉམ་དུ་སྟོན་པ་ལྟ་བུ་སྒྲ་ཇི་བཞིན་དུ་ཁས་བླང་དུ་མི་རུང་བ་འགའ་ཞིག་ཡོད་པའི་རྒྱུ་མཚན་གྱིས། དེ་སྒྲ་ཇི་བཞིན་པ་མ་ཡིན་པར་འཇོག་ན་ནི། འཁོར་ལོ་ཐ་མ་ནས་གང་བཤད་པ་ཐམས་ཅད་སྒྲ་ཇི་བཞིན་པར་ཁྱེད་ཀྱིས་ཁས་བླངས་དགོངས་པར་འགྱུར་རོ། ། དེ་ཡང་དེ་ལྟ་ན་ནི། སྤྱིར་འཁོར་ལོ་ཐ་མ་ཐམས་ཅད་ལྟ་ཞོག
བྱེ་བྲག་མདོ་སྡེ་དགོངས་པ་ངེས་འགྲེལ་ལྟ་ཅི་སྨོས། དོན་དམ་རྣམ་ངེས་ཀྱི་ལེའུ་གཅིག་པུའི་ནང་ན་མཐར་ཐུག་ཐེག་པ་གཅིག་ཡིན་པ་དང༌། གསུམ་དུ་འཆད་པ་གཉིས་ཀ་སྣང་ཞིང༌། གཞན་དབང་ལ་མཚན་ཉིད་ཡོད་པ་དང༌། མེད་པར་འཆད་པ་གཉིས་ཀ་སྐབས་དེར་སྣང་བའི་ཕྱིར། དང་པོ་གཉིས་ལྟར་ན་ནི། དེ་ནས་འབྱུང་བའི་གང་ཟག་གི་བདག་མེད་པའི་ལྟ་བ་དང༌། དམ་པའི་ཆོས་འདུལ་བར་གཏོགས་པའི་བསླབ་པའི་གཞི་རྣམས་སྒྲ་ཇི་བཞིན་དུ་མི་རུང་བར་འགྱུར་རོ། ། དེ་ལ་འདི་སྙམ་དུ་འདིར་དྲང་ངེས་ཀྱི་མཚན་གཞིར་འཛིན་རྒྱུའི་འཁོར་ལོ་དང་པོ་ནི། ཕུང་སོགས་རང་གི་མཚན་ཉིད་ཀྱིས་ཡོད་མཉམ་དུ་སྟོན་པའི་འཁོར་ལོ་དང་པོ་དང༌།
དེ་མེད་མཉམ་དུ་སྟོན་པའི་བར་པ་དང༌། དེ་ཡོད་མེད་ཕྱེ་ནས་སྟོན་པའི་འཁོར་ལོ་ཐ་མ་གསུམ་ཡིན་ལ། དེ་གསུམ་ལ་སོ་སོ་ཐ་དད་དུ་སྔར་བཤད་པའི་དྲང་ངེས་ཀྱི་མཚན་གཞི་དེ་དག་ཚང་བའི་ཕྱིར་སྐྱོན་མེད་དོ་ཞེས་ཟེར་མོད། དེ་ཡང་དགོངས་པ་མིན་ཏེ། མདོ་དེ་ལས། ཆོས་ཀྱི་འཁོར་ལོ་བསྐོར་བ་དེ་ཡང་བླ་ན་མཆིས་པ་ཞེས་འཁོར་ལོ་དང་པོའི་སྐབས་སུ་བཤད་པ་དེ། འཁོར་ལོ་དང་པོའི་སྤྱི་ལྡོག་ནས་བཟུང་བ་ཡིན་པའི་ཕྱིར་དང༌། གོང་དུ་འཕགས་པའི་བདེན་པ་བཞིའི་རྣམ་པས་བསྟན་པ་ཞེས་པ་ལ་བསྙེགས་དགོས་པའི་ཕྱིར་དང༌། སྤྱིར་ཡང་འཁོར་ལོ་དང་པོ་ལ་ཕུང་པོ་ལྔ་ཅར་རང་གི་མཚན་ཉིད་ཀྱིས་གྲུབ་པར་སྟོན་པ་འོང་དོན་མེད་པའི་ཕྱིར་རོ། ། དེ་ཡང་ཇི་ལྟར་ཞེ་ན།
འཁོར་ལོ་དང་པོའི་ཆོས་མངོན་པར། སྤྱིར་ཕུང་པོ་ཙམ་ལ་རིལ་པོ་གཅིག་ཏུ་འཛིན་པའི་གཉེན་པོར། ཕུང་པོ་ལྔར་འབྱེད་པ་དང༌། གཟུགས་ཀྱི་ཕུང་པོ་ལྟ་བུ་གཅིག་ལའང་རིལ་པོར་ཞེན་པའི་གཉེན་པོར་སྐྱེ་མཆེད་བཅུ་གཉིས་ལ་སོགས་པ་ཕྱེ་བ་ཡིན་པར་མངོན་པར་མཛོད་ལས་འབྱུང་བའི་ཕྱིར་དང༌། གཞན་ཡང་ཕུང་པོ་ལྔ་ཅར་རང་གི་མཚན་ཉིད་ཀྱིས་མ་གྲུབ་པར་མ་བསྟན་པ་དང༌། གྲུབ་མཉམ་དུ་བསྟན་པའི་ཁྱད་པར་མ་ཕྱེད་པས་ནོར་བ་ཡིན་ནོ། ། གཞན་ཡང་ཐོགས་མེད་སྐུ་མཆེད་ཀྱི་ལུགས་འདི་ལ་ཀུན་རྫོབ་ཀྱི་བདེན་པ་རྣམས་སྒྲ་ཇི་བཞིན་པར་སྟོན་པའི་མདོ་དང༌། དོན་དམ་པའི་བདེན་པ་སྒྲ་ཇི་བཞིན་པར་སྟོན་པའི་མདོ་གཉིས་ཀ་ངེས་དོན་དུ་འགྱུར་ཏེ། གཉིས་ཀ་ལ་སྒྲ་ཇི་བཞིན་དུ་སྟོན་དུ་རུང་བའི་མཚན་ཉིད་ཚང་བའི་ཕྱིར། དེ་ཡང་དེ་ལྟ་ན་ནི།
བདེན་པ་གཉིས་ལ་ངེས་དོན་ཡིན་མིན་གྱི་ཁྱད་པར་མེད་པར་འགྱུར་ལ། དེ་ལྟ་ན་ནི་ཧ་ཅང་ཐལ་ཆེས་པར་འགྱུར་རོ། ། གཉིས་པ་ནི་ཀླུ་སྒྲུབ་ཡབ་སྲས་ཀྱི་ལུགས་ལ། འཁོར་ལོ་ཐ་མ་དྲང་དོན་དུ་བཞེད་པ་ཡིན་ནོ་ཞེས་ཟེར་བ་དེ་ཤིན་ཏུ་མི་རིགས་ཏེ། དེའི་ལུགས་ལ་འཁོར་ལོ་ཐ་མའི་མཚན་གཞི་དགོངས་འགྲེལ་ནས་འབྱུང་བ་ལྟ་བུ་ལ་བྱེད་ན་ཡང༌། དེར་མི་འཐད། ཐེག་པ་ཆེན་པོ་རྒྱུད་བླ་མའི་བསྟན་བཅོས་ནས་འབྱུང་བ་ལྟར་འཆད་ན་ཡང་དེར་མི་འཐད། ཀླུ་སྒྲུབ་ཡབ་སྲས་ཀྱི་གཞུང་ནས་འབྱུང་བ་དང་མཐུན་པར་འཆད་ན་ཡང་དེར་མི་འཐད། སྤྱིར་ཡང་འཁོར་ལོ་གསུམ་གྱི་རྣམ་བཞག་གང་འབྱུང་ས་དེ་ཉིད་དུ། འཁོར་ལོ་ཐ་མ་དྲང་དོན་དུ་འཆད་པའི་སྐབས་མི་སྲིད་པའི་ཕྱིར་རོ། །
དེ་ལ་འདི་སྐད་ཅེས། དགོངས་འགྲེལ་གྱི་དོན་དམ་ཡང་དག་འཕགས་ཀྱི་ལེའུ་འཁོར་ལོ་ཐ་མའི་མཚན་གཞིར་བྱས་ནས། དེ་ངེས་དོན་གྱི་མདོར་འཆད་པ་དབུ་མ་པ་དག་གི་ལུགས་མ་ཡིན་ཏེ། དབུ་མ་པ་དག་གི་ལུགས་ལ་མདོ་སྡེ་དགོངས་འགྲེལ་ལས། འཁོར་ལོ་གསུམ་གྱི་དྲང་ངེས་བཤད་པ་དེ་ཉིད་ཀྱང༌། སྒྲ་ཇི་བཞིན་པ་མ་ཡིན་པའི་དྲང་དོན་དུ་འཆད་དགོས་པའི་ཕྱིར། ཞེས་གསུངས་པ་དག་མང་མོད། དེ་ནི་དོན་ལ་མ་བརྟགས་པར་བྲག་ཆ་བཞིན་དུ་སྨྲས་པ་ཡིན་ཏེ། དོན་དམ་རྣམས་ངེས་ཀྱི་ལེའུ་དེ་ཉིད་ཀྱི་བསྟན་བྱའི་གཙོ་བོ་ནི། ངོ་བོ་ཉིད་མེད་པ་རྣམ་པ་གསུམ་པོ་དེ་ཉིད་བསྟན་པ་ཡིན་ལ།
དེ་ལྟར་བསྟན་པ་དེ། སྤྱིར་སྒྲ་ཇི་བཞིན་པ་དང༌། དེ་དོན་དམ་པའི་བདེན་པར་དབུ་མ་པས་ཁས་བླངས་པ་ལ་ཉེས་པ་ཅུང་ཟད་ཀྱང་མི་སྣང་བའི་ཕྱིར། དེ་དེར་ཁས་མི་ལེན་པ་དེ་དག་ནི་ལེའུ་དེ་ནས་འབྱུང་བའི་ངོ་བོ་ཉིད་མེད་པ་གསུམ་པོ་དེ། ཆོས་ཀྱི་བདག་མེད་གོ་ཆོད་པོ་མ་ཡིན་ནོ་སྙམ་པ་དང༌། ལེའུ་དེར་ཡོངས་གྲུབ་བདེན་གྲུབ་ཏུ་བསྟན་པས་སོ་སྙམ་པ་དང༌། ཡང་གཞན་དབང་བདེན་གྲུབ་ཏུ་བསྟན་པས་སོ་སྙམ་པ་ཡིན་མོད། དེ་གསུམ་ཀ་ཡང་རིགས་པ་མ་ཡིན་ཏེ། ཀུན་བཏགས་མཚན་ཉིད་ངོ་བོ་ཉིད་མེད་པ་ཞེས་བྱ་བའི་དོན་ནི། བདག་གཉིས་མེད་པ་ལ་བྱ་བ་ཡིན་ལ།
དེའི་ཚེ་བདག་མེད་གཉིས་ཀ་དོན་དམ་བདེན་པར་ཁས་ལེན་པ་ནི། དབུ་མ་པ་དག་གི་སྤྱི་ལུགས་ཡིན་པའི་ཕྱིར་དང༌། གཞན་དབང་སྐྱེ་བ་ངོ་བོ་ཉིད་མེད་པ་ཞེས་བྱ་བ་ནི། དེའི་སྟེང་དུ་བདག་སྐྱེ་བཀག་པ་ལ་བྱ་བ་ཡིན་ལ། དེ་ཡང་རྡོ་རྗེ་གཟེགས་མའི་གཏན་ཚིགས་ཀྱི་ཕྱོགས་ཆོས་ཀྱི་ནང་ན་སྣང་བས། དོན་དམ་པའི་བདེན་པ་ལས་གཞན་དུ་མེད་པའི་ཕྱིར་དང༌། དོན་དམ་པའི་བདེན་པ་རྟོགས་ན་ཆོས་ཀྱི་བདག་མེད་རྟོགས་དགོས་སོ། ། ཞེས་ཟེར་བ་ལ་ཁུངས་མེད་པའི་ཕྱིར་དང༌། ཡང་ཡོངས་གྲུབ་དོན་དམ་པའི་ངོ་བོ་ཉིད་མེད་པ་ཞེས་བྱ་བའི་དོན་ནི་ངོ་བོ་ཉིད་མེད་པ་དང༌། དོན་དམ་པའི་གཞི་མཐུན་ལ་ཟེར་བ་ཡིན་ལ།
དེ་འདྲ་དེ་དོན་དམ་པའི་བདེན་པར་ཁས་ལེན་པ་དབུ་མ་པ་དག་གི་སྤྱི་ལུགས་ཡིན་པའི་ཕྱིར་དང༌། ཡོངས་གྲུབ་དོན་དམ་པ་ཡིན་པ་ཙམ་གྱིས་བདེན་གྲུབ་ཏུ་འགྱུར་བ་དང༌། དེ་ཙམ་གྱིས་དབུ་མ་པས་ཁས་ལེན་དུ་མི་རུང་ན། དབུ་མ་པའི་རང་ལུགས་ཀྱི་དོན་དམ་བདེན་པའི་འཇོག་ཚུལ་ལས་ཉམས་པའི་ཕྱིར་དང༌། དབུ་མ་པ་རང་གི་བདེན་གཉིས་ཀྱི་རྣམ་བཞག་བྱེད་པའི་སྐབས་ནའང༌། དོན་དམ་པའི་བདེན་པ་བདེན་པར་གྲུབ་པ་ཞེས་བྱ་བ་ཁས་བླངས་པའི་ཕྱིར་རོ། ། གཞན་དབང་བདེན་གྲུབ་ཏུ་སྟོན་པ་ནི་དགོངས་འགྲེལ་གྱི་ལེའུ་དེར་མི་སྣང་ཞིང༌། འོང་བའི་དོན་ཡང་མེད་དེ། གཞན་དབང་བདེན་མེད་སྒྱུ་མ་ལྟ་བུར་སྟོན་པ་ནི། སེམས་ཙམ་པའི་གཞུང་གི་མཐར་ཐུག་ཡིན་པའི་ཕྱིར་དང༌།
སེམས་ཙམ་པའི་གཞུང་གི་རང་ལུགས་ལ་བདེན་པར་གྲུབ་པའི་དངོས་པོ་ཡིན་ན། དོན་དམ་བདེན་པ་ལས་འོས་མེད་པའི་ཕྱིར་རོ། ། འོ་ན་དོན་དམ་རྣམ་ངེས་ཀྱི་ལེའུ་དབུ་མ་པས་ངེས་དོན་དུ་ཁས་ལེན་དུ་རུང་ན། ལེའུ་དེ་ལས། དོན་དམ་ཡང་དག་འཕགས་ཉན་ཐོས་ཀྱི་རིགས་ཀྱི་གང་ཟག་ཞི་བ་བསྒྲོད་པ་གཅིག་པུ་པ་ནི། སངས་རྒྱས་ཐམས་ཅད་བརྩོན་པ་དང་ལྡན་པར་གྱུར་ཀྱང༌། བྱང་ཆུབ་ཀྱི་སྙིང་པོ་ལ་བཞག་སྟེ། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཐོབ་པར་མི་ནུས་སོ། ། དེ་ཅིའི་ཕྱིར་ཞེ་ན། འདི་ལྟར།
དེ་ནི་སྙིང་རྗེ་ཤིན་ཏུ་ཆུང་བ་དང༌། སྡུག་བསྔལ་གྱིས་ཤིན་ཏུ་འཇིགས་པའི་ཕྱིར། རང་བཞིན་གྱིས་རིགས་དམན་པ་ཁོ་ན་ཡིན་པའི་ཕྱིར་རོ། ། ཞེས་མཐར་ཐུག་ཐེག་པ་གསུམ་དུ་བཤད་པ་མིན་ནམ་ཞེ་ན། དེ་ལྟར་སྟོན་པ་དེ་ནི་ཀུན་རྫོབ་ཀྱི་ཆ་ཡིན་ལ། འདིར་ནི་དོན་དམ་སྟོན་པའི་ཆ་ནས་ངེས་དོན་དུ་འཇོག་དགོས་པ་ཡིན་ཞེས་ཡང་ཡང་དུ་བཤད་ཟིན་མོད། དེ་ལྟ་ན་ཡང༌། མཐར་ཐུག་ཐེག་པ་གསུམ་ཡིན་པ་མདོ་འདིའི་དགོངས་པ་མ་ཡིན་ཏེ། དྲངས་མ་ཐག་པའི་ལུང་དེའི་འོག་དེ་མ་ཐག་ཏུ། བཅོམ་ལྡན་འདས་ཀྱིས་དེའི་ཚེ་ཚིགས་སུ་བཅད་པ་འདི་དག་བཀའ་བསྩལ་ཏོ། །
ཆོས་རྣམས་ངོ་བོ་ཉིད་མེད་ཆོས་རྣམས་མ་སྐྱེས་དང༌། ། ཆོས་རྣམས་མ་འགགས་ཆོས་རྣམས་བཟོད་མ་ནས་ཞི་བ། ། ཆོས་རྣམས་ཐམས་ཅད་རང་བཞིན་མྱང་ངན་འདས་པར་ནི། ། དགོངས་པ་མེད་པར་སུ་ཞིག་སྨྲ་བར་བྱེད། ། མཚན་ཉིད་ངོ་བོ་ཉིད་མེད་སྐྱེ་བ་ངོ་བོ་མེད། ། དོན་དམ་ངོ་བོ་ཉིད་མེད་དོ་ཞེས་ངས་བཤད་དོ། ། འདི་ལ་མཁས་པ་གང་གི་དགོངས་པ་ཤེས་པ་ནི། ། རབ་ཏུ་ཉམས་པར་འགྱུར་བའི་ལམ་དུ་དེ་མི་འགྲོ། ། ཀུན་གྱི་རྣམ་བཞག་ལམ་ནི་གཅིག་པུ་འདི་ཡིན་ཏེ། ། རྣམ་པར་དག་པའང་གཅིག་སྟེ་གཉིས་པ་གང་ཡང་མེད། །
དེ་ཕྱིར་ཐེག་པ་གཅིག་པ་འདི་ནི་འདོགས་བྱེད་ཀྱང༌། ། སེམས་ཅན་རིགས་ནི་རྣམ་པ་སྣ་ཚོགས་མེད་པ་ཡིན། ། ཞེས་གསུངས་སོ། ། གཉིས་པ་རང་ལུགས་བསྡུས་ཏེ་བཞག་པ་ལ་གཉིས་ཏེ། མཐར་ཐུག་སྟོན་པའི་གསུང་རབ་ཐམས་ཅད་ངེས་དོན་དུ་བསྒྲུབ་པ་དང༌། གནས་སྐབས་སུ་དྲང་ངེས་ཀྱི་འཇོག་མཚམས་སོ་སོར་བཤད་པའོ། ། དང་པོ་ནི་འཇུག་འགྲེལ་དུ་མདོ་དྲངས་ནས་བཤད་པ་དེ་ཡིན་ལ། གཉིས་པ་ལ། སྲོལ་འབྱེད་གཉིས་ཀའི་ལུགས་ཀྱི་དྲང་ངེས་ཀྱི་མདོའི་མཚན་ཉིད་དང༌། མཚན་གཞི་འཛིན་ཚུལ་གཅིག་ཏུ་བསྟན་པ།
དེ་ལ་རྩོད་པ་སྤོང་བ། དེ་ལྟ་ན་ཡང་དེ་གཉིས་ཀྱི་ངོས་འཛིན་མི་འདྲ་བར་བསྟན་པའོ། ། དང་པོ་ལ། མཚན་ཉིད་མཚན་གཞི་དང་བཅས་པ་ངོས་བཟུང་བ། དེ་དེར་བསྒྲུབ་པའོ། ། དང་པོ་ནི། ཆེད་དུ་བྱ་བའི་གདུལ་བྱ་ཐེག་པ་ཐུན་མོང་གི་རིགས་ཅན་ལ། དགོས་པ་བསོད་ནམས་ཀྱི་ཚོགས་སྤེལ་བའི་ཕྱིར་དུ་བསྟན་བྱའི་གཙོ་བོ་ཀུན་རྫོབ་ཀྱི་བདེན་པ་གཙོ་བོར་སྟོན་པའི་མདོ་དེ། དྲང་དོན་གྱི་མདོའི་མཚན་ཉིད། ཆེད་དུ་བྱ་བའི་གདུལ་བྱ་ཐར་པ་ཆ་མཐུན་གྱི་སྣོད་དུ་གྱུར་པའི་རིགས་ཅན་ལ།
དགོས་པ་ཡེ་ཤེས་ཀྱི་ཚོགས་བསྐྱེད་པའི་ཆེད་དུ། བསྟན་བྱའི་གཙོ་བོ་དོན་དམ་པའི་བདེན་པ་གཙོ་བོར་སྟོན་པའི་མདོ་དེ། ངེས་དོན་གྱི་མདོའི་མཚན་ཉིད་དོ། ། དང་པོ་ལ་དབྱེ་ན། དྲང་དོན་གྱི་དྲང་དོན་དང༌། དྲང་དོན་གྱི་ངེས་དོན་ནོ། ། དང་པོའི་མཚན་ཉིད། དྲང་དོན་གྱི་མདོ་གང་ཞིག སྒྲ་ཇི་བཞིན་པ་མ་ཡིན་པའོ། ། མཚན་གཞི་ནི།
ཕ་དང་མ་ནི་བསད་བྱ་ཞིང༌། ། ཞེས་པ་ལྟ་བུ་ལོག་པའི་ཀུན་རྫོབ་སྟོན་པའི་མདོ་རྣམས་སོ། ། གཉིས་པའི་མཚན་ཉིད། དེ་གང་ཞིག སྒྲ་ཇི་བཞིན་པའོ། ། མཚན་གཞི་ནི། ཚོགས་བསགས་པ་ལས་བདེ་བ་འབྱུང༌། ། ཞེས་པ་ལྟ་བུ་ཡང་དག་ཀུན་རྫོབ་སྟོན་པའི་མདོ་རྣམས་སོ། ། གཉིས་པ་ངེས་དོན་གྱི་མདོ་ལ། ངེས་དོན་གྱི་དྲང་དོན་དང༌།
ངེས་དོན་གྱི་ངེས་དོན་གྱི་མདོའོ། ། གཉིས་པོའི་མཚན་ཉིད་ལ་ལུགས་མི་འདྲ་བ་གཉིས་ལས། སེམས་ཙམ་པ་ལྟར་ན། ངེས་དོན་གྱི་མདོ་གང་ཞིག སྒྲ་ཇི་བཞིན་པ་མ་ཡིན་པ་དང༌། དེ་གང་ཞིག དེ་ཡིན་པའོ། ། མཚན་གཞི་ནི་རིམ་པ་ལྟར་འཁོར་ལོ་བར་པ་དང་ཐ་མའོ། ། འཁོར་ལོ་དང་པོ་ནི་དྲང་དོན་གྱི་མདོའི་མཚན་གཞི་ཡིན་པ་ལ་རྩོད་པ་མེད་དོ། ། དབུ་མ་པ་ལྟར་ན་གཉིས་པོའི་མཚན་ཉིད་གོ་རིམ་བཞིན་དུ།
གནས་སྐབས་ཀྱི་ངེས་དོན་བསྟན་བྱའི་གཙོ་བོར་བྱས་ནས་སྟོན་པའི་མདོ་དང༌། མཐར་ཐུག་གི་ངེས་དོན་བསྟན་བྱའི་གཙོ་བོར་བྱས་ནས་སྟོན་པའི་མདོའོ། ། མཚན་གཞི་ལ་མི་འདྲ་བ་གསུམ་སྟེ། དགོངས་འགྲེལ་ལས་འབྱུང་བའི་འཁོར་ལོ་ཕྱི་མ་གཉིས་དང༌། རྒྱུད་བླ་མ་ལས་འབྱུང་བའི་ཕྱི་མ་གཉིས་དང༌། དབུ་མ་ལས་འབྱུང་བའི་ཕྱི་མ་གཉིས་སོ། ། དབུ་མ་ལས་འབྱུང་བའི་གནས་སྐབས་དང་མཐར་ཐུག་གི་ཁྱད་པར་ནི། བདེན་མེད་ཙམ་དང་སྤྲོས་བྲལ་གྱི་ཁྱད་པར་དེ་ཉིད་ཡིན་ལ། རྒྱུད་བླ་མ་ལས་འབྱུང་བའི་གཉིས་པོའི་ཁྱད་པར་ནི། ངེས་དོན་རང་གི་ངོ་བོ་ནས་ཟབ་མི་ཟབ་ཀྱི་ཁྱད་པར་མེད་ཀྱང༌།
བདེ་བར་གཤེགས་པའི་སྙིང་པོ་ཡིན་མིན་གྱི་ཁྱད་པར་དང༌། དེ་བསྟན་པ་ལས་དགོས་པ་ཁྱད་པར་ཅན་འགྲུབ་མི་འགྲུབ་ལས་དང༌། སྙིང་པོ་དེ་བཀའ་ཐ་མའི་སྐབས་སུ་ངེས་པར་བསྟན་དགོས་པའི་རྒྱུ་མཚན་ལས་མཐར་ཐུག་གི་ངེས་དོན་དུ་བཞག་པ་ཡིན་ནོ། ། བདེ་བར་གཤེགས་པའི་སྙིང་པོ་སྟོན་པའི་མདོ་དེ་ངེས་དོན་མཐར་ཐུག་སྟོན་པའི་མདོ་ཡིན་ཀྱང༌། སྒྲ་ཇི་བཞིན་པ་ནི་མིན་ཏེ། དེ་དེ་མིན་པར་རྒྱུད་བླ་མའི་བསྟན་འཆོས་ཀྱིས་བཀྲལ་བའི་ཕྱིར། སྤྲོས་བྲལ་སྟོན་པའི་ཤེར་ཕྱིན་གྱི་མདོ་རྣམས་ནི། ལྟ་བའི་སྐབས་སུ་སྒྲ་ཇི་བཞིན་པ་ཡིན་ཏེ། དེ་དེར་ཁས་བླངས་པ་མ་ཡིན་ན་སྤྲོས་བྲལ་ཞེས་བྱ་བ་ཚིག་ཙམ་དུ་ཟད་པའི་ཕྱིར་རོ། ། བོད་ཕྱི་མ་གང་དག་ཤེར་ཕྱིན་གྱི་མདོ་སྒྲ་ཇི་བཞིན་པ་མིན་ནོ་ཞེས་ཟེར་བ་དེ་དག་གིས་ནི་བདེན་པ་གཉིས་ཀྱི་འཇོག་མཚམས་མ་ཤེས་པ་ཡིན་ཏེ།
ཀུན་རྫོབ་བདེན་པ་འཇོག་པའི་སྐབས་སུ་ཤེར་ཕྱིན་གྱི་མདོ་སྒྲ་ཇི་བཞིན་དུ་ཁས་བླང་དུ་མི་རུང་བས་སོ་སྙམ་དུ་བསམ་པ་ཡིན་མོད། དེའི་ཚེ་དོན་དམ་བདེན་པའི་རིགས་པ་རྣམས་ཀྱིས་བསམས་ན་ཀུན་རྫོབ་ཀྱི་བདེན་པ་མི་རྙེད་པའི་ཕྱིར། དེ་སྐད་དུ་ཡང་བརྒྱ་པ་ལས། བསོད་ནམས་འདོད་པས་སྟོང་པ་ཉིད། ། ཀུན་ཚེའང་བརྗོད་པར་མི་བྱ་སྟེ། ། ཞེས་དང༌། འཇུག་པ་ལས། ལས་འབྲས་རྣམས་ལ་སེམས་པའང་དགག་པ་མཛད། ། ཅེས་གསུངས་ཤིང༌། ཤེར་ཕྱིན་གྱི་མདོའི་དོན་སེམས་པ་ན་ཀུན་རྫོབ་ཀྱི་བདེན་པ་ཚད་གྲུབ་ཏུ་ཁས་བླངས་པར་གྱུར་ན།
དོན་དམ་བདེན་པའི་འཇོག་མཚམས་ལས་ཉམས་པ་ཡིན་ཏེ། དེའི་ཚེ་དེ་ཁས་བླངས་ན། ཀུན་རྫོབ་རང་སྟོང་དུ་འཇོག་པ་ཚིག་ཙམ་དུ་ཟད་པའི་ཕྱིར། གསུམ་པ་དགོངས་འགྲེལ་གྱིས་བསྟན་པའི་དོན་དམ་བདེན་པ་དང༌། ཤེར་ཕྱིན་གྱི་མདོ་ལས་འབྱུང་བའི་དོན་དམ་བདེན་པ་གཉིས་ལ། ངེས་དོན་མཐར་ཐུག་ཡིན་མིན་གྱི་ཁྱད་པར་ཇི་ལྟ་བུ་ཞེ་ན། འདི་ལ་གཉིས་ཏེ། བརྗོད་བྱ་དོན་གྱི་ཁྱད་པར་ལས་དང༌། ཆེད་དུ་བྱ་བ་གདུལ་བྱའི་ཁྱད་པར་ལས་སོ། ། དང་པོ་ནི།
གཉིས་པོའི་བརྗོད་བྱའི་ཁྱད་པར་ནི་བདེ་བར་གཤེགས་པའི་སྙིང་པོ་སྟོན་མི་སྟོན་ལས་སོ། ། འོ་ན་དེ་དེ་ཡིན་པ་ཅི་ཞེ་ན། དགོངས་འགྲེལ་གྱི་ལེའུ་དེ་ཉིད་ལས། བྱང་ཆུབ་སེམས་དཔའ་བློ་གྲོས་ཡངས་པས་སེམས་ཀྱི་གནས་ལུགས་དྲིས་པའི་ལན་དུ། བཅོམ་ལྡན་འདས་ཀྱིས། ལེན་པའི་རྣམ་པར་ཤེས་པ་ཟབ་ཅིང་ཕྲ། ། ས་བོན་ཐམས་ཅད་ཆུ་བོའི་ཀླུང་ལྟར་འབབ། ། བདག་ཏུ་རྟོག་པར་འགྱུར་ན་མི་རུང་ཞེས། ། དེ་ནི་བྱིས་པ་རྣམས་ལ་ངས་མ་བསྟན། ། ཞེས་གསུངས་པས་སོ། །
གཉིས་པ་ནི། སྤྱིར་ཤེར་མདོ་ལས་གསུངས་པའི་སྤྲོས་བྲལ་དང༌། དགོངས་འགྲེལ་ནས་འབྱུང་བའི་ངོ་བོ་ཉིད་མེད་པ་གསུམ་ལ། གདུལ་བྱ་དབུ་མ་པའི་རིགས་ཅན་ལ་སྔ་མ་ཟབ་ཀྱང༌། གདུལ་བྱ་ཐེག་པ་ཆེན་པོ་སེམས་ཙམ་པའི་རིགས་ཅན་ལ་ཕྱི་མ་ཟབ་བོ། ། དེ་ཡང་ལུགས་འདིར་ནི། འཁོར་ལོ་བར་པ་ཐེག་ཆེན་པ་འབའ་ཞིག་ལ་དང༌། འཁོར་ལོ་ཐ་མ་ཐེག་པ་ཐམས་ཅད་པ་ལ་གསུངས་པ་ཡིན་པས། འཁོར་ལོ་བར་པ་ནས་འབྱུང་བའི་ངེས་དོན་གྱི་སྣོད་མ་ཡིན་པ་ལ། འཁོར་ལོ་ཐ་མ་ནས་འབྱུང་བའི་ངེས་དོན་འཆད་དགོས་པར་གྲུབ་པ་ཡིན་ནོ། །
གཉིས་པ་དེ་སྒྲུབ་བྱེད་ཀྱི་རིགས་པ་བཤད་པ་ལ། འཁོར་ལོ་གསུམ་གྱི་རྣམ་བཞག་གསུམ་ཀ་ཡང༌། དབུ་སེམས་གཉིས་ཀས་ཁས་ལེན་པ་ལ་འདྲ་བ་ཡིན་ཏེ། དགོངས་འགྲེལ་ནས་འབྱུང་བ་ལ་རྩོད་པ་མེད་ཅིང༌། སྙིང་པོ་སྟོན་པའི་མདོ་ངེས་དོན་དང༌། བཀའ་ཐ་མར་སེམས་ཙམ་པས་ཀྱང་ཆེས་ཤིན་ཏུ་འདོད་པའི་ཕྱིར་དང༌། བཀའ་ཐ་མར་སྤྲོས་བྲལ་གྱི་རྣམ་བཞག་སྟོན་ཚུལ་ཡང་དབུ་མ་པ་དང་མི་མཐུན་ཡང༌། ཡོད་མིན་མེད་མིན་ལ་སོགས་པ་སྤྲོས་བྲལ་གྱི་རྣམ་གཞག་སེམས་ཙམ་གྱི་གཞུང་རང་རྐང་པ་རྣམས་ལས་གསལ་བར་གསུངས་པ་ཁོ་ནར་མ་ཟད། ཀླུ་སྒྲུབ་ཞབས་ཀྱི་གཞུང་དེའི་དགོངས་པ་འགྲེལ་ཚུལ་ཞིག་ཀྱང་ངེས་པར་སེམས་ཙམ་པས་ཁས་ལེན་པའི་ཕྱིར། དེ་ལྟར་ན་སྲོལ་གཉིས་ཀའི་ལུགས་གཞིར་བྱས་པ་ལ།
བཀའ་འཁོར་ལོ་དང་པོ་ཆོས་ཅན། དྲང་དོན་གྱི་མདོ་ཡིན་ཏེ། ཆེད་དུ་བྱ་བའི་གདུལ་བྱ་ཐེག་པ་ཐུན་མོང་གི་རིགས་ཅན་ལ། དགོས་པ་མེད་པ་སྐུར་འདེབས་ཀྱི་མཐའི་གཉེན་པོར་ཀུན་རྫོབ་ཀྱི་བདེན་པ་བསྟན་བྱའི་གཙོ་བོར་བྱས་ནས་སྟོན་པའི་མདོ་ཡིན་པའི་ཕྱིར། འདིར་དབུ་མ་པས། ལྷན་ཅིག་སྐྱེས་པའི་མ་རིག་པས་བཏགས་པའི་བདག་ཡོད་པར་སྟོན་པའི་མདོ་ཡང་དག་ཀུན་རྫོབ་སྟོན་པའི་མདོར་འཆད་ཀྱང༌། སེམས་ཙམ་པས་དེར་མི་འཆད་པ་ནི་ཁྱད་པར་རོ། ། བཀའ་འཁོར་ལོ་ཕྱི་མ་གཉིས་ཀ་ཆོས་ཅན། ངེས་དོན་གྱི་མདོ་ཡིན་ཏེ། ཆེད་དུ་བྱ་བའི་གདུལ་བྱ་ཐེག་པ་ཆེན་པོའི་རིགས་ཅན་ལ།
དགོས་པ་ཡོད་པ་སྒྲོ་འདོགས་ཀྱི་མཐའི་གཉེན་པོར། དོན་དམ་པའི་བདེན་པ་བསྟན་བྱའི་གཙོ་བོར་བྱས་ནས་སྟོན་པའི་མདོ་ཡིན་པའི་ཕྱིར། དེའི་ནང་ནས་འཁོར་ལོ་བར་པ་ཆོས་ཅན། ངེས་དོན་གྱི་དྲང་དོན་གྱི་མདོ་ཡིན་ཏེ། སེམས་ཙམ་པ་ལྟར་ན། ངེས་དོན་སྒྲ་ཇི་བཞིན་པ་མ་ཡིན་པའི་སྒོ་ནས་སྟོན་པས་རྩོད་བཅས་ཡིན་པའི་ཕྱིར་དང༌། དབུ་མ་པ་ལྟར་ན། གནས་སྐབས་ཀྱི་ངེས་དོན་ཙམ་གཙོ་བོར་སྟོན་པ་ཡིན་པས། དེའི་གོང་ན་ངེས་དོན་མཐར་ཐུག་གཞན་སྟོན་རྒྱུ་ཡོད་པའི་ཕྱིར་ཞེས་པའོ། ། བཀའ་འཁོར་ལོ་ཐ་མ་ཆོས་ཅན།
ངེས་དོན་གྱི་ངེས་དོན་གྱི་མདོ་ཡིན་ཏེ། སེམས་ཙམ་པ་ལྟར་ན་ངེས་དོན་གྱི་མདོ་ཡིན་པ་གཞིར་བྱས་པ་ལ། དེ་ཉིད་སྒྲ་ཇི་བཞིན་པའི་སྒོ་ནས་སྟོན་པའི་ཕྱིར་དང༌། དབུ་མ་པ་ལྟར་ན། དེ་གཞིར་བྱས་པ་ལ། ངེས་དོན་མཐར་ཐུག་གང་ཡིན་པ་དེ་ཉིད་བསྟན་བྱའི་གཙོ་བོར་བྱས་ནས་སྟོན་པའི་ཕྱིར། འདོར་ན་འཁོར་ལོ་གསུམ་གྱི་འཇོག་ཚུལ་ལ། དགོངས་འགྲེལ་ལྟར་ན། འཁོར་ལོ་དང་པོས་ཀུན་རྫོབ་ཀྱི་བདེན་པ་ཤས་ཆེ་ཞིང༌། དོན་དམ་པའི་བདེན་པ་ཤས་ཆུང་བར་བསྟན།
བར་པས་དོན་དམ་པའི་བདེན་པ་ཤས་ཆེ་ཞིང༌། ཀུན་རྫོབ་ཀྱི་བདེན་པ་ཤས་ཆུང་བར་བསྟན། གསུམ་པས་གཉིས་པོ་ཆ་མཉམ་པར་བསྟན། དེ་ལྟར་བསྟན་ཀྱང་བསྟན་བྱའི་གཙོ་བོ་གང་ཡིན་ནི། དགོས་པ་དང་གདུལ་བྱའི་ཁྱད་པར་ལས་ཤེས་སོ། ། རྒྱུད་བླ་མའི་བསྟན་བཅོས་ལྟར་ན། དང་པོར་ཉན་ཐོས་དང་ཐུན་མོང་བའི་བདེན་གཉིས་ཆ་མཉམ་དུ་བསྟན། གཉིས་པར་ཐེག་ཆེན་ཐུན་མོང་མ་ཡིན་པའི་བདེན་གཉིས་ཆ་མཉམ་དུ་བསྟན། གསུམ་པར་ཐུན་མོང་མ་ཡིན་པའི་དོན་དམ་པའི་བདེན་པ་འབའ་ཞིག་བསྟན་པའོ། ། དབུ་མའི་བསྟན་བཅོས་ལྟར་ན།
དང་པོར་ཀུན་རྫོབ་ཀྱི་བདེན་པ་ཁོ་ན་སྟོན། བར་དུ་གནས་སྐབས་ཀྱི་དོན་དམ་པའི་བདེན་པ་སྟོན། གསུམ་པ་མཐར་ཐུག་གི་དོན་དམ་པའི་བདེན་པ་སྟོན་པ་ཡིན་ནོ། ། དེ་ལྟར་ན་འཁོར་ལོ་གསུམ་གྱི་རང་ལྡོག་ནས་དྲང་ངེས་འཇོག་ཚུལ་དེ་ལྟར་ཡིན་མོད། གསུམ་ཀའི་ཡང་ལྟ་བའི་ཆ་ནས་ངེས་དོན་དུ་ཁྱད་པར་མེད་ལ། དང་པོར་ལྟ་བ་གང་ཟག་གི་བདག་མེད་པ་གཙོ་ཆེ། ཕྱི་མ་ཆོས་ཀྱི་བདག་མེད་པ་གཙོ་ཆེ། དེ་ལའང་ཕྲ་རགས་དང༌། བདེ་བར་གཤེགས་པའི་སྙིང་པོར་བསྟན་མ་བསྟན་དང༌། ངོ་བོ་ཉིད་མེད་པ་གསུམ་སོ་སོར་ཕྱེ་མ་ཕྱེའི་ཁྱད་པར་རོ། །
དེ་ཡང་འཁོར་ལོ་དང་པོར་ཀུན་རྫོབ་ཀྱི་བདེན་པ་གཙོ་བོར་བསྟན་པས། སྟོན་པ་ལ་ཐམས་ཅད་མཁྱེན་པར་ཡིད་ཆེས་ནས་ཕྱིས་ངེས་དོན་སྟོན་པའི་སྣོད་དུ་རུང་བར་འགྱུར་བ་དང༌། ངེས་དོན་ཡང་དབང་རྣོན་ལ་དང་པོ་ནས་མཐར་ཐུག་དེ་ཉིད་སྟོན་པ་དང༌། དབང་པོ་རྟུལ་འབྲིང་ལ་ཕྲ་རགས་ཀྱི་རིམ་པས་སྟོན་པ་དང༌། སྔར་དབང་རྣོན་ལ་ཞིབ་མོར་ཕྱེ་བ་དེ་ཉིད། ཕྱིས་དབང་འབྲིང་སོགས་ལ་ཕྲ་རགས་སུ་བཏང་ནས་སྟོན་པའི་རྣམ་བཞག་རྣམས་ནི་འཁོར་ལོ་གཉིས་པ་དང་གསུམ་པས་སྟོན་པ་ཡིན་ནོ། ། གཉིས་པ་རྩོད་པ་སྤང་བ་ནི། འོ་ན་དགོངས་འགྲེལ་གྱི་ལུགས་ལ་འཁོར་ལོ་བར་པ་ངེས་དོན་གྱི་མདོ་ཡིན་ན། མདོ་དེ་ལས། དོན་དམ་ཡང་དག་འཕགས་འདི་ལ་དེ་བཞིན་གཤེགས་པས་ངོ་བོ་ཉིད་མེད་པ་རྣམ་པ་གསུམ་པོ་དེ་དག་ཉིད་ལ་དགོངས་ནས།
དྲང་བའི་དོན་གྱི་མདོ་བརྗོད་པ་འདི་ལྟ་སྟེ། ཆོས་ཐམས་ཅད་ངོ་བོ་ཉིད་མེད་པ། མ་སྐྱེས་པ། མ་འགགས་པ། བཟོད་མ་ནས་ཞི་བ། རང་བཞིན་གྱིས་ཡོངས་སུ་མྱ་ངན་ལས་འདས་པའོ་ཞེས་ཆོས་སྟོན་ཏོ། ། ཞེས་གསུངས་པ་དེ་ཇི་ལྟར་དྲང་ཞེ་ན། དེའི་དོན་ནི་རྒྱས་པར་བཤད་ཟིན་པ་ལྟར་ངེས་དོན་གྱི་དབང་དུ་བྱས་པའི་དྲང་དོན་ནོ། ། དེ་ཡང་ཆོས་ཐམས་ཅད་ངོ་བོ་ཉིད་མེད་པ་དེ་སྒྲ་ཇི་བཞིན་པ་མ་ཡིན་ཏེ། ཀུན་རྫོབ་ཀྱི་དབང་དུ་བྱས་ན་ཡང་དེ་མ་ཡིན།
དོན་དམ་གྱི་དབང་དུ་བྱས་ན་ཡང་དེ་མ་ཡིན་པའི་ཕྱིར། དང་པོ་མིན་ཏེ། དེའི་ཚེ་ཀུན་བརྟགས་ལ་ངོ་བོ་མེད་ཀྱང་གཞན་དབང་ལ་ངོ་བོ་ཡོད་པའི་ཕྱིར། གཉིས་པ་མིན་ཏེ། དེའི་ཚེ་ཀུན་བརྟགས་དང་གཞན་དབང་གཉིས་ཀྱི་ངོ་བོ་མེད་ཀྱང༌། ཡོངས་གྲུབ་ཀྱི་ངོ་བོ་ཡོད་པའི་ཕྱིར། འདི་ལ་བོད་ཕྱི་མ་དག་གི་བསམ་པ་ལ། གཞན་དབང་གི་ངོ་བོ་ཡང་དོན་དམ་པའི་བདེན་པ་འཇོག་པའི་སྐབས་ན་ཡོད་དེ་ཞེས་དང༌། ཡོངས་གྲུབ་ཀྱི་ངོ་བོ་གཟུང་འཛིན་གཉིས་སྟོང་གི་མེད་དགག་ལ་བཟུང་ནས། དེ་བདེན་པར་ཡོད་དོ་ཞེས་ཟེར་བ་དེ་དག་གིས་ནི་རྣལ་འབྱོར་སྤྱོད་པའི་གཞུང་རྩ་བ་ནས་ཉམས་པར་བྱས་པ་ཡིན་ཏེ།
གཞན་དབང་བདེན་མེད་དུ་བསྒྲུབ་པའི་རིགས་པ་མདོ་སྡེ་རྒྱན་དང་དབུས་མཐའ་ལས་འབྱུང་བ་དང༌། ཚད་མ་རྣམ་འགྲེལ་ལས་གསུངས་པ་དེ། རྣལ་འབྱོར་སྤྱོད་པའི་གཞུང་གི་སྲོག་ཤིང་ཡིན་པ་དེ་མ་ངེས་བཞིན་དུ་སྨྲས་པའི་ཕྱིར་དང༌། ཡོངས་གྲུབ་ཀྱི་ངོ་བོ་གཟུང་འཛིན་གཉིས་སྟོང་གི་ཤེས་པ་ལ་འཆད་དགོས་པ་དེ། རྣལ་འབྱོར་སྤྱོད་པའི་གཞུང་གི་གཞུང་ཤིང་བླ་ན་མེད་པ་ཡིན་པ་དེ་ཉམས་པར་བྱས་པས་དོན་མ་ཡིན་པ་མང་པོ་བསྐྱེད་པའི་ཕྱིར་རོ། ། ཇི་ལྟར་ཞེ་ན། རྣམ་འགྲེལ་ལས། གཅིག་ལ་སྣ་ཚོགས་དེ་ཅིར་འགྱུར། ། བློ་དེ་ལ་ཡང་མི་འགྱུར་རོ། ། ཞེས་པ་ནས།
དེ་ལ་གཅིག་ནི་མེད་པས་ཀྱང༌། ། གཉིས་ཀའང་ཉམས་པར་འགྱུར་བ་ཡིན། ། ཞེས་པའི་བར་གྱིས་གཞན་དབང་གི་གཙོ་བོ་དོན་དུ་སྣང་བ་དང༌། སེམས་ཅན་དུ་སྣང་བ་དང༌། བདག་ཏུ་སྣང་བ་དང༌། རྣམ་རིག་ཏུ་སྣང་བ་ཞེས་བྱ་བ་སྟེ། མདོར་ན། གཟུང་རྣམ་གང་ཡིན་ཐམས་ཅད་བདེན་མེད་དུ་བསྒྲུབ་པའི་རིགས་པ་བཤད་པ་དང༌། ཇི་སྐད་དུ། གང་གིས་དངོས་པོ་རྣམ་དཔྱད་ན། །
དེ་ཉིད་དུ་ན་དེ་དངོས་མེད། ། གང་གི་ཕྱིར་ན་དེ་དག་ལ། ། གཅིག་དང་དུ་མའི་རང་བཞིན་མེད། ། ཅེས་པས་གཞན་དབང་བདེན་མེད་དུ་བསྒྲུབ་པའི་རིགས་པ་བཤད་ཅིང༌། དོན་དེ་ཉིད་རྗེ་བཙུན་བྱམས་པའི་གཞུང་བར་པ་གསུམ་དང༌། དེ་དག་གི་དགོངས་པ་འགྲེལ་བའི་སྐུ་མཆེད་གཉིས་ཀྱི་གཞུང་ན་གསལ་བར་བཞུགས་པ་དེ་མ་ཤེས་བཞིན་དུ་བབ་ཅོལ་སྣ་ཚོགས་སྨྲས་པའི་ཕྱིར་དང༌། གཉིས་མེད་ཀྱི་ཤེས་པ་རང་རིག་རང་གསལ་གཞན་དབང་ཡིན་ནོ་ཞེས་བྱ་བ་འདི། ངོ་བོ་ཉིད་མེད་པར་སྨྲ་བའི་གྲུབ་མཐའ་ལ་ཡོད་པ་ཡིན་གྱི། རྣལ་འབྱོར་སྤྱོད་པའི་གྲུབ་མཐའ་ལ་ཁས་བླངས་ན། ཡོངས་གྲུབ་རྩ་བ་ནས་མི་རྙེད་པའི་ཕྱིར་དང༌།
འགྱུར་མེད་ཡོངས་གྲུབ་ཅེས་པ་དངོས་མེད་ཅིག་ལ་ངོས་འཛིན་ན། སེམས་ཙམ་པས་དངོས་མེད་དང་བདེན་གྲུབ་ཀྱི་གཞི་མཐུན་ཁས་བླངས་པས། དངོས་པོར་སྨྲ་བའི་གཞུང་ལུགས་སུ་མི་རུང་བའི་ཕྱིར་དང༌། དངོས་མེད་དངོས་ཀྱི་གཞལ་བྱར་བྱེད་པའི་རྣལ་འབྱོར་མངོན་སུམ་ཁས་ལེན་དགོས་པས། གཞལ་བྱ་གཉིས་ཕྱིར་ཚད་མ་གཉིས། ། ཞེས་སོགས་ཀྱི་གཞུང་ལ་བརྒལ་བའི་ཕྱིར་དང༌། གཉིས་མེད་ཀྱི་ཤེས་པ་གཞན་དབང་དུ་ཁས་བླངས་ན། ཀུན་རྫོབ་ཀྱི་བདེན་པར་སོང་བས། ཇི་སྐད་དུ། དབུས་མཐའ་ལས།
དོན་དང་ཐོབ་དང་བསྒྲུབ་པ་ནི། ། དོན་དམ་རྣམ་པ་གསུམ་དུ་འདོད། ། ཅེས་དང༌། འགྱུར་མེད་ཕྱིན་ཅི་མ་ལོག་པ། ། ཡོངས་སུ་གྲུབ་པ་རྣམ་པ་གཉིས། ། ཞེས་དེ་དག་ཡོངས་གྲུབ་གོ་ཆོད་པོར་གསུངས་པ་དང་འགལ་བའི་ཕྱིར་རོ། ། གསུམ་པ་ནི། ཤིང་རྟ་ཆེན་པོ་གཉིས་ཀྱི་དྲང་ངེས་ཀྱི་མདོ་ཙམ་པོ་གཉིས་ཀྱི་དྲང་ངེས་འཇོག་ཚུལ་ལ་མི་མཐུན་པ་མེད་ཀྱང༌། བདེན་པ་གཉིས་ཀྱི་འཇོག་ཚུལ་ནི་ཤིན་ཏུ་མི་མཐུན་ཏེ། གཅིག་གིས་ནི་ཀུན་རྫོབ་བདེན་པ་རང་གི་གྲུབ་མཐའ་ལ་གྲགས་པའི་རིགས་པས་དཔྱད་ནས་ཁས་ལེན་ལ།
ཅིག་ཤོས་ཀྱིས་ནི། དེ་ལ་དེའི་དཔྱོད་པ་ཅུང་ཟད་ཀྱང་མི་འཇུག་པར། འཇིག་རྟེན་ན་ཇི་ལྟར་གྲགས་པ་བཞིན་དུ་ཁས་ལེན་པའི་ཕྱིར་དང༌། གཅིག་གིས་ནི་དོན་དམ་པའི་བདེན་པ་དངོས་པོ་རང་མཚན་དང༌། བདེན་གྲུབ་ཏུ་ཁས་ལེན་ལ། ཅིག་ཤོས་ཀྱིས་ནི་མཐར་སྤྲོས་པའི་མཐའ་གང་དུ་ཡང་ཁས་མི་ལེན་པའི་ཕྱིར་རོ། ། ཞེས་བྱ་བ་འདིས་ནི་ཆོས་ཀྱི་འཁོར་ལོའི་རྣམ་པར་བཞག་པ་བོད་སྔ་རབ་པ་དག་གི་འཆད་ཚུལ་དང་མཐུན་པ་རྣམས། དེ་དག་ལ་ཁ་འཕངས་པའི་ཚུལ་གྱི་ཐད་སོར་བཏང་སྙོམས་སུ་བཞག་ནས། བོད་ཕྱི་མ་དག་གི་ལེགས་པར་མ་བཤད་པ་རྣམས་ལ། གཞུང་ལུགས་དང་མཐུན་པའི་ལུང་དང་རིགས་པའི་ལམ་དུ་རྟོག་དཔྱོད་དུ་མའི་འབད་རྩོལ་གྱིས་དྲངས་ནས་བཤད་པ་ཡིན་ནོ། །
དེ་ལྟར་མཆོད་བརྗོད་ཀྱི་ཚིག་དོན་ལས་འཕྲོས་པའི་དོན་རྣམས་བཤད་ཟིན་ནས། ཤུགས་བསྟན་རྩོམ་པར་དམ་བཅའ་ལས་འཕྲོས་པའི་དོན་འཆད་པ་ལ། དེ་ལྟར་ཕྱག་འཚལ་བ་དང༌། བསྟོད་པ་སྔོན་དུ་འགྲོ་བ་ཅན་གྱི་ཞེས་པ་ནས། འཐད་པ་ཡིན་ནོ་ཞེས་པའི་བར་གྱི་འགྲེལ་པ་འདི་གསུངས་པ་ཡིན་ནོ། ། འགྲེལ་པ་དེ་དག་ཉི་སྣང་དང༌། འགྲེལ་ཆེན་གཉིས་སུ་དགོས་འབྲེལ་གྱི་སྐབས་སུ་འབྱུང་བས། དེའི་མཐའ་དཔྱོད་པའི་གཞུང་དུ་གསལ་ལ། འགྲེལ་པ་འདིར་ནི་མཆོད་བརྗོད་ཀྱི་སྐབས་སུ་འབྱུང་བས། མཆོད་བརྗོད་ཀྱི་བརྒལ་ལན་དུ་སྦྱོར་བ་ནི་བདག་ཉིད་ཆེན་པོ་ལོ་ཙཱ་བའི་བཞེད་པའོ། །
འགྲེལ་པ་འདིར་ཡང་བརྒལ་ལན་གྱི་གཞུང་འདི་དག་དགོས་འབྲེལ་གྱི་སྔ་འགྲེལ་དུ་སྦྱོར་བར་ཇོ་བོ་འབུམ་ཕྲག་གསུམ་པ་དང༌། ཨར་བྱང་ཡེ་བཞེད་ཀྱང་འགྲེལ་པ་འདིའི་དགོངས་པར་མི་འབྱུང་ངོ༌། ། དོན་འདི་ལ་དར་ཊཱིཀ་མཛད་པ་ན་རེ། བརྒལ་ལན་འདི་དག་མཆོད་བརྗོད་ལས་འཕྲོས་པ་ལ་བསམ་ནས། མཆོད་བརྗོད་ཀྱི་དོན་ཚན་དུ་བསྡུད་ཅིང༌། སྐྱེ་བོ་བློ་གྲོས་དམན་པ་ཞེས་སོགས་དགོས་འབྲེལ་གྱི་རྩོད་ལན་ལ་འཆད་པ་ནི་དོན་ལེགས་པར་མ་རྟོགས་པའི་རྣམ་འགྱུར་དུ་གསལ་ཏེ། བསྟན་འཆོས་མངོན་པར་རྟོགས་པའི་རྒྱན་བརྩམས་པ་དགོས་པ་ཡོད་པར་སྒྲུབ་པའི་ཆེད་དུ། དགོས་མེད་ཀྱི་དོགས་པ་སྤངས་ནས། བསྟན་འཆོས་ཀྱི་བརྗོད་བྱ་མཁྱེན་གསུམ་སྤྱིའི་རྣམ་བཞག་སྟོན་པར་ཆེས་ཤིན་ཏུ་གསལ་ལོ། ། ཞེས་གསུང་ངོ༌། །
དེ་ནི་རིགས་པ་མིན་ཏེ། རིགས་པ་དང་འགལ་བ་དང༌། ཁས་བླངས་ནང་འགལ་བ་དང༌། འགྲེལ་པ་དོན་གསལ་འདི་ཉིད་ཀྱི་བཞུགས་ཚུལ་དང་མི་མཐུན་པའོ། ། དང་པོ་ནི་དེ་ལྟར་ཞེས་སོགས་ཀྱི་གཞུང་འདི་བསྟན་འཆོས་རྩོམ་པ་དགོས་མེད་ཀྱི་ལོག་རྟོག་སྤོང་བ་མ་ཡིན་ཏེ། ཇི་སྐད་དུ། བདེ་བླག་ཏུ་ནི་རྟོགས་པ་ཞེས། ། བྱ་བ་རྩོམ་པའི་དགོས་པ་ཡིན། ། ཞེས་པས་བསྟན་འཆོས་ཀྱི་དགོས་པ་འཆད་པ་འགྲེལ་པ་འདིའི་ལུགས་ཡིན་པའི་ཕྱིར་དང༌། གཞུང་དེས།
དགོས་མེད་ཀྱི་ལོག་རྟོག་སྤོང་བཞིན་དུ། དེའི་གོང་དུ་ཡང་དེ་སྤོང་བྱེད་ཀྱི་སྔ་འགྲེལ་གྱིའང་གོང་ཞིག་ཏུ་རྩོམ་དགོས་ན་ཧ་ཅང་ཐལ་བའི་ཕྱིར་དང༌། དེ་ལྟར་ནས། འཐད་པ་ཡིན་ནོའི་བར་འདིས་ནི་བསྟན་འཆོས་ཀྱི་བརྗོད་བྱ་ཙམ་ཞིག་བཤད་ཀྱི། དགོས་མེད་ཀྱི་ལོག་རྟོག་སྤང་བ་གཅིག་ཀྱང་མི་སྣང་བའི་ཕྱིར། གལ་ཏེ། བདེ་བླག་ཏུ་ནི་རྟོགས་པ་ཞེས། ། ཤེས་པའི་གཞུང་དེས་བསྟན་འཆོས་རྩོམ་པ་དགོས་མེད་ཀྱི་ལོག་རྟོག་སྤངས་པ་མ་ཡིན་ནོ་སྙམ་ན། ཁས་བླངས་འགལ་བ་ཡིན་ཏེ། ཁྱེད་རང་གིས་གཞུང་དེའི་ས་མཚམས་གཅོད་པ་ན།
མདོ་དང་ཟློས་པ་སྤངས་ནས་དགོས་པ་ཡོད་པར་བསྒྲུབ་པ་ཞེས་བཤད་པའི་ཕྱིར། སྤྱིར་ཡང་ས་མཚམས་དེ་ལྟར་གཅོད་པར་དཔྱོད་ལྡན་མགུ་བའི་ཚིག་མ་ཡིན་ཏེ། བསྟན་བཅོས་བརྩམས་པ་དགོས་མེད་ཀྱི་ལོག་རྟོག་སྤངས་ནས། བརྗོད་བྱ་མཁྱེན་གསུམ་སྤྱིའི་རྣམ་བཞག་བཤད་ཟིན་པའི་འོག་ཏུ། མདོ་དང་ཟློས་པ་སྤངས་ནས་དགོས་པ་ཡོད་པར་བསྒྲུབ་ན། སྒྲུབ་བྱེད་ཀྱི་རིགས་པ་དེ་གྲུབ་ཟིན་སྒྲུབ་པའི་གཏན་ཚིགས་སུ་སོང་བའི་ཕྱིར། འགྲེལ་ཆེན་དུ་དེ་ལྟར་བྱུང་ཀྱང༌། འགྲེལ་པ་འདིའི་བཞུགས་ཚུལ་དང་མི་མཐུན་ཏེ། སྤྱིར་འགྲེལ་པ་འདིར་འབྱུང་བ་དང༌། འགྲེལ་ཆེན་དུ་འབྱུང་བ་གཉིས་འཆད་ཚུལ་མི་མཐུན་པའི་ཕྱིར།
ཇི་ལྟར་ཞེ་ན། འདིར་ནི་བསྟན་འཆོས་ཀྱི་བརྗོད་བྱ་ལ་དོགས་པ་གཅོད་པ་ཡིན་པས་རྩོམ་པར་དམ་བཅའ་ལས་འཕྲོས་པའི་དོན་དུ་གསལ་ལ། འགྲེལ་ཆེན་དུ་ནི་སྤྱིར་ཡུམ་གྱི་མདོ་དང༌། བྱེ་བྲག་བརྒྱད་སྟོང་པའི་བརྗོད་བྱ་ལ་དོགས་པ་གཅོད་པ་ཡིན་པས། དགོས་འབྲེལ་གྱི་གཞུང་འཆད་པའི་ཡན་ལག་ཏུ་གསལ་བའི་ཕྱིར། དེ་ཡིན་ཏེ། འགྲེལ་ཆེན་ལྟར་ན། དགོས་འབྲེལ་གྱི་གཞུང་འདི་ཡང༌། མདོ་བརྒྱད་སྟོང་པའི་དགོས་འབྲེལ་སྟོན་བྱེད་ཀྱི་གཞུང་ཡིན་གྱི། བསྟན་འཆོས་ཀྱི་དགོས་འབྲེལ་སྟོན་བྱེད་ཀྱི་གཞུང་མ་ཡིན་པའི་ཕྱིར།
ཉི་སྣང་དུ་ནི། མཆོད་བརྗོད་དང་དགོས་འབྲེལ་གྱི་བཤད་པ་ཕྱོགས་གཅིག་ཏུ་མཛད་པ་ཡིན་ཏེ། དེ་ཡང་འདི་ལྟར། དངོས་སུ་མཆོད་པར་བརྗོད་ནས་ཤུགས་ལ་བསྟན་འཆོས་ཤིག་རྩོམ་པར་དམ་བཅས་པ་ལ། དགོས་པ་ཅིའི་ཕྱིར་དུ་རྩོམ། བརྗོད་བྱ་ཅི་ཞིག་བརྗོད་བྱར་བྱེད་ཅེས་དྲི་བ་བཀོད་ནས། དྲི་བ་དང་པོའི་ལན་དུ་དགོས་འབྲེལ་གྱི་གཞུང་དང༌། དྲི་བ་གཉིས་པའི་ལན་དུ། དེ་ལྟར་ཕྱག་འཚལ་བ་ཞེས་སོགས་ཀྱི་གཞུང་འདི་འོག་ཏུ་གསུངས་པ་ཡིན་ནོ། ། འགྲེལ་བ་འདིའི་འཆད་ལུགས་ནི་འདི་ལྟར་ཡིན་ཏེ།
དངོས་སུ་མཆོད་པར་བརྗོད་ནས། ཤུགས་ལ་བསྟན་འཆོས་རྩོམ་པར་དམ་བཅས་པ་ལ། བརྗོད་བྱ་ནི་ཅི་ཞིག་ཡིན། དགོས་པ་ནི་གང་གི་ཕྱིར་ཞེ་ན། དང་པོའི་ལན་ནི། དེ་ལྟར་ཞེས་སོགས་དང༌། གཉིས་པའི་ལན་ནི། དགོས་འབྲེལ་ལོ། ། དང་པོ་ལ་གཉིས་ཏེ། དོགས་པའི་མཐའ་དཔྱད་པ་དང༌།
བརྗོད་བྱ་ངོས་བཟུང་བའོ། ། དང་པོ་ལ་འགྲེལ་ཆེན་དུ་ཡུམ་གྱི་མདོ་ལས། གཞི་ཁོ་ན་བརྗོད་བྱར་བྱས་པ་ཁས་ལེན་མཁན་གྱི་ཕྱོགས་སྔ་མ་བྱུང་བར་བྱས་ནས་དེ་འགོག་པའི་ཚུལ་རང་གཞུང་དུ་མཛད་ལ། འགྲེལ་པ་འདིར་ནི་ཕྱོགས་སྔ་སྨྲ་བ་པོས། བསྟན་འཆོས་མཛད་པའི་འདོད་པ་ཁོང་ནས་བླང་བར་བྱས་ནས་ཕྱོགས་སྔ་མའི་གཞུང་དུ་བཀོད་དོ། ། ལོ་ཙཱ་བ་ཆེན་པོས་ནི། འགྲེལ་ཆེན་གྱི་ལུགས་དེ་ནོར་བ་ཡིན་ཏེ། མདོ་མ་མཐོང་བས་ནི་འདིའི་བརྗོད་བྱ་མི་སྨྲ་ལ། མདོ་མཐོང་བའི་རྒོལ་བ་རྟོག་ལྡན་གྱིས་ནི་དོགས་པ་དེ་ལྟར་སྐྱེ་བའི་གོ་སྐབས་ཡོད་པ་མིན་ཏེ། མདོ་ལས།
གཞི་ལམ་རྣམ་པ་གསུམ་ཀ་བརྗོད་བྱར་བྱས་པ་དངོས་སུ་གསལ་བའི་ཕྱིར།

དེས་ན་དོགས་པ་འདི་ནི། མཆོད་བརྗོད་ཀྱི་ཤུགས་བསྟན་གོ་ནས། བསྟན་འཆོས་ཀྱི་ཚིག་འོག་མ་རྣམས་མ་མཐོང་བའི་རྒོལ་བ་ལ་སྐྱེ་བ་ཡིན་ནོ་ཞེས་གསུང་ངོ༌། ། རང་ལུགས་ཀྱི་འཆད་ཚུལ་ནི། དངོས་སུ་མཁྱེན་པ་གསུམ་ལ་མཆོད་པར་བརྗོད་ནས། ཤུགས་ལ་མཁྱེན་པ་གསུམ་ཀ་བརྗོད་བྱར་བྱས་པའི་བསྟན་འཆོས་རྩོམ་ཞེས་དམ་བཅས་པ་ཡིན་མོད། ཕྱོགས་སྔ་མས་དེ་ལྟར་གོ་ན་རྩོད་པ་སྔ་མ་རྣམས་མི་འབྱུང་ཡང༌། དེ་ལྟར་མ་གོ་བའི་དབང་དུ་བྱས་ནས་འདི་ལྟར་རྩོད་དེ། འོ་ན་གཞི་ཁོ་ནའམ། ལམ་ཁོ་ནའམ། རྣམ་པ་ཁོ་ནའམ།
གསུམ་ཀ་བརྗོད་བྱར་བྱེད། དང་པོ་གསུམ་ལྟར་ན། མངོན་པ་དང་ཟློས་པའི་སྐྱོན་ཡོད་ལ། བཞི་པ་ལྟར་ན་ཡུམ་གྱི་མདོ་དང་ཟློས་པའི་སྐྱོན་ཡོད་དོ་ཞེ་ན། རྩོད་པ་དང་པོ་གསུམ་གྱི་ལན་འདེབས་པ་ནི། དེ་ནི་མིན་ཏེ་ཞེས་པ་ནས་འཐད་པ་ཡིན་ནོ་ཞེས་པའི་བར་གྱིས་བཤད་ནས། མཆོད་བརྗོད་ཀྱི་བརྒལ་ལན་དུ་སྦྱོར་ལ། རྩོད་པ་བཞི་པའི་ལན་ནི། མདོ་དང་བསྟན་བཅོས་བརྗོད་བྱ་གཅིག་ཡིན་ཀྱང་ཟློས་པའི་སྐྱོན་མེད་དེ། མདོའི་དོན་བདེ་བླག་ཏུ་རྟོགས་པ་ནི་བསྟན་འཆོས་བརྩམས་པའི་དགོས་པ་ཡིན་པའི་ཕྱིར།
ཞེས་དགོས་འབྲེལ་འཆད་པ་ནི། སྐྱེ་བོ་བློ་གྲོས་དམན་པ་དག་ཅེས་སོགས་སོ། ། ཡང་ན་རྩོད་ལན་ཐམས་ཅད་མཆོད་བརྗོད་ཀྱི་སྐབས་སུ་མཐར་ཕྱིན་པར་བྱས་ཏེ་བཤད་ན། མངོན་པར་རྟོགས་པའི་རྒྱན་རྩོམ་ཞེས་པ་ལས་འཕྲོས་ནས། གཞི་ཁོ་ནའམ། ལམ་ཁོ་ནའམ། རྣམ་པ་ཁོ་ན་བརྗོད་བྱར་བྱས་པའི་རྒྱུ་མཚན་གྱིས་མངོན་པར་རྟོགས་པའི་རྒྱན་དུ་འཇོག་པ་ཡིན་ནམ། གསུམ་ཀ་བརྗོད་བྱར་བྱས་པའི་རྒྱུ་མཚན་གྱིས་དེར་འཇོག་པ་ཡིན། ཞེས་པའི་དྲི་བ་བཀོད་ནས། དང་པོ་གསུམ་གྱི་ལན་ལ་ཕྱོགས་སྔ་མས་སྐྱོན་བརྗོད་པ་ནི།
དེ་ལྟར་ནས། ཞེ་ནའི་བར་རོ། ། དེའི་ལན་ལ་དྲི་བ་དང་པོ་གསུམ་ཁས་མི་ལེན་གྱི། བཞི་པ་ལྟར་ཁས་བླངས་ནས་བསྟན་འཆོས་འདི་མངོན་པར་རྟོགས་པ་མཐའ་དག་གི་རྒྱན་དུ་འཇོག་པ་ཡིན་ཏེ། འདིས་གཞི་གཉེན་རྣམ་པའི་ཕྱོགས་གསུམ་ཆར་བརྗོད་བྱར་བསྡུས། དེས་མཁྱེན་གསུམ་བསྡུས། མཁྱེན་གསུམ་གྱིས་འཕགས་པ་བཞིའི་མངོན་པར་རྟོགས་པ་མཐའ་དག་བསྡུས་པའི་ཕྱིར། ཞེས་འཆད་པ་ནི། དེ་ནི་མ་ཡིན་ཏེ་ཞེས་པ་ནས། འཐད་པ་ཡིན་ནོ་ཞེས་པའི་བར་གསུངས་སོ། །
ལོ་ཙཱ་བ་ཆེན་པོ་དཔོན་སློབ་ལྟར་ན། འདི་ལ་ཡང་རྩོད་པ་འདི་ལྟར་འབྱུང་སྟེ། བསྟན་འཆོས་འདི་བསྟན་འཆོས་རྫས་ཐ་དད་པ་གསུམ་དུ་འགྱུར་ཏེ། འཕགས་པ་གསུམ་གྱི་མངོན་པར་རྟོགས་པ་མཐའ་དག་བརྗོད་བྱར་བསྡུས་པའི་ཕྱིར། ཞེས་པའི་རྩོད་པ་ཁོངས་ནས་བླངས་ནས། དེའི་ལན་དུ་དེར་ཐལ་བའི་སྐྱོན་མེད་དེ། མཁྱེན་པ་གསུམ་པོ་དེ་གང་ཟག་གཅིག་གི་ཤེས་བྱའི་ཡུལ་དུ་བྱས་ནས་འཆད་པ་ནི། ཇི་སྐད་དུ། ཡུལ་ནི་རྣམ་པ་གསུམ་པོ་རྒྱུ། ། ཞེས་པའི་སྐབས་ནས་འབྱུང་བ་ལྟར་ཡིན་ནོ། །
ཞེས་འཆད་ལ། སློབ་དཔོན་ཆོས་ཀྱི་བཤེས་གཉེན་ནི། བསྟན་འཆོས་འདིར་ཐེག་པ་གསུམ་ཀའི་མངོན་པར་རྟོགས་པ་མཐའ་དག་བསྡུས་པས། གཞུང་གཞན་ལས་རྒྱས་པ་དང༌། ཁྱད་པར་དུ་འཕགས་པ་ཡིན་ཏེ། མདོ་སྡེ་དྲན་པ་ཉེར་གཞག་ལྟ་བུར་ཐེག་དམན་གྱི་ལམ་དང་འབྲས་བུ་ཁོ་ན་སྟོན་པ་དང༌། འཕགས་པ་སྡོང་པོ་བཀོད་པ་ལྟ་བུ་ཐེག་པ་ཆེན་པོའི་ལམ་དང༌། འབྲས་བུ་སྟོན་པ་དེ་ལྟ་བུ་ནི་གཞུང་ཕྱོགས་རེ་བ་ཡིན་ལ། ཤེར་ཕྱིན་གྱི་མདོ་དང་བསྟན་འཆོས་འདི་དག་ནི། ཇི་སྐད་དུ།
ཉན་ཐོས་ཀྱི་ས་ལ་སློབ་པར་འདོད་པས་ཞེས་སོགས་གསུངས་པ་དང༌། ཉན་ཐོས་བྱང་ཆུབ་སེམས་དཔའི་ཚོགས་བཅས་ཀྱི་ཡུམ་དུ་བཤད་པ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ཐེག་པ་གསུམ་གྱི་ཚུལ་གསུམ་པ་ཅན་ཞེས་དང༌། མངོན་པར་རྟོགས་པའི་རྒྱན་ནི། མངོན་པར་རྟོགས་པ་རིལ་རྫོགས་པར་བསྟན་པ་ཡིན་ནོ་ཞེས་བཤད་པས། གཞུང་གཞན་ལས་རྒྱས་པའི་ཕྱིར། ། ཞེས་གསུངས་པ་དེ་ནི་ལེགས་པར་བཤད་པ་བླ་ན་མེད་པའོ། ། དེའི་ཕྱིར་གང་དག་མདོ་དང་རྒྱན་དུ་དམན་པའི་ལམ་མ་བསྟན་པར་འདོད་པ་དང༌། ཆེད་དུ་བྱ་བའི་གདུལ་བྱ་ཐེག་དམན་གྱི་རིགས་ཅན་མེད་པར་འདོད་པ་དང༌། དེ་དང་དེ་ཡོད་པའི་རྒྱུ་མཚན་གྱིས་ཐེག་པ་ཐུན་མོང་གི་བསྟན་འཆོས་སུ་འགྱུར་རོ་ཞེས་ཟེར་བ་དེ་དག་གིས་ནི།
རྒྱན་གྱི་བཤད་སྲོལ་བྱེད་པ་པོ་གོང་དུ་བཤད་མ་ཐག་པ་དེ་དག་གི་ལེགས་པར་བཤད་པའི་ཟུར་ཙམ་ཡང་མ་བལྟས་པར་རང་བཟོ་ཁོ་ན་སྨྲས་པ་ཡིན་ནོ། ། སྐབས་འདིར་མཁྱེན་གསུམ་གྱིས་འཕགས་བཞིའི་མངོན་རྟོགས་བསྡུས་པའི་ཤེས་བྱེད་དུ་དྲངས་པའི་ཡུམ་རྒྱས་འབྲིང་གི་མདོ་རྣམས་ནི། སྐབས་ལྔ་པའི་སྒོམ་སྤངས་བཏགས་འཛིན་རྟོག་པའི་ཐད་ཀྱི་མདོ་ཡིན་ལ། ཡུམ་བསྡུས་པའི་མདོ་ནི། ཐེག་པ་གསུམ་ཅར་འཐོབ་པའི་རྒྱུ། ། ཞེས་སོགས་ཀྱི་ཐད་ཀྱི་མདོའོ། ། དེ་དག་གི་ནང་ནས་ལམ་ཤེས་ཀྱིས་བྱང་སེམས་ཀྱི་མངོན་རྟོགས་བསྡུས་པའི་ཚུལ་ལ། ཙམ་པོ་དང་ཁྱད་པར་ཅན་གཉིས་ལས། དང་པོའི་དབང་དུ་བྱས་ན། གཉིས་ཀ་ཚོགས་སྦྱོར་གྱི་སྐབས་ནས་ཀྱང་ཡོད་ལ།
ཁྱད་པར་ཅན་གྱི་དབང་དུ་བྱས་ན་འཕགས་པའི་མངོན་པར་རྟོགས་པ་ཁོ་ནའོ། ། དེ་ལས་གཞན་དུ་ན་སྦྱོར་བཞི་ལམ་ཤེས་ཀྱིས་བསྡུས་པར་འཆད་མི་ཤེས་སོ། ། གཞི་ཤེས་ལ་ཡང་དེ་བཞིན་དུ་སྦྱར་རོ། ། འདིའི་དཀའ་བའི་གནས་བཤད་པ་ལ་གསུམ་སྟེ། བྱང་ཆུབ་སེམས་དཔའ་ཐེག་པ་གསུམ་གྱི་སྤངས་རྟོགས་རྫོགས་པའི་ས་མཚམས། རྫོགས་སྨིན་སྦྱངས་གསུམ་བྱས་པའི་ཚད། ཡང་དག་མཐའི་ངོ་བོ་དང་དེ་མངོན་སུམ་དུ་བྱས་པའི་ཚད་ངོས་བཟུང་བའོ། ། དང་པོ་ལ། ཐེག་གསུམ་གྱི་སྤངས་རྟོགས་ཀྱི་ཚད་ངོས་བཟུང་བ་དང༌། དེ་བྱང་ཆུབ་སེམས་དཔས་དུས་ནམ་གྱི་ཚེ་རྫོགས་པའོ། །
དང་པོ་ལ། སྤྱིར་ཐེག་པ་ཆེན་པོའི་སྤངས་རྟོགས་ནི། རྫོགས་སྨིན་སྦྱངས་གསུམ་བྱས་པའི་ཚད་ངོས་བཟུང་བ་ཉིད་ཀྱིས་འགྲུབ་པར་འགྱུར་བས། ལོགས་སུ་མི་འཆད་པར་ཉན་རང་གཉིས་ཀྱི་སྤངས་རྟོགས་ཀྱི་ཚད་བཤད་པར་བྱའོ། ། དེ་ལ་སྤངས་པའི་ཚད། རྟོགས་པའི་ཚད་གཉིས་ལས། དང་པོ་ནི། ཉན་རང་དགྲ་བཅོམ་པས་ཉོན་མོངས་པའི་སྒྲིབ་པ་སྤངས་པར་ནི་གྲུབ་མཐའ་སྨྲ་བ་བཞི་ཀ་མཐུན་ལ། རྒྱན་རྗེས་འབྲང་དང་བཅས་པ་འདིའི་ལུགས་ལ། བྱམས་ཆོས་བར་པ་གསུམ་དུ་ཐེག་ཆེན་ལམ་གྱི་སྤང་བྱའི་གཙོ་བོར་བཤད་པའི་ཤེས་བྱའི་སྒྲིབ་པ་དེ་ལ།
འདིར་ཤེས་སྒྲིབ་གཟུང་རྟོག་ཅེས་པའི་མིང་གིས་བཏགས་ནས། དེ་རང་རྒྱལ་དགྲ་བཅོམ་གྱིས་སྤངས་པར་བཤད་པ་ཡིན་ཏེ། ཇི་སྐད་དུ། གཟུང་དོན་རྟོག་པ་སྤོང་ཕྱིར་དང༌། ། ཞེས་དང༌། ཉོན་མོངས་ཤེས་བྱ་ལམ་གསུམ་གྱིས། ། ཉམས་ཕྱིར་སློབ་མ་བསེ་རུ་དག ། ཅེས་གསུངས་པས་སོ། ། རྟོགས་པ་ལ་ཡང༌། གྲུབ་མཐའ་སྨྲ་བ་རྣམས་ཀྱི་ཐུན་མོང་དུ་རང་རྒྱལ་གྱི་བྱང་ཆུབ་མངོན་དུ་བྱས་མ་བྱས་ཀྱི་ཁྱད་པར་ཡོད་པ་དེ་གཞིར་བྱས་པ་ལ།
ཐེག་པ་ཆེན་པོའི་ཆོས་མངོན་པ་ལས། མཁས་པར་བྱ་བའི་དངོས་པོ་དྲུག་ལ་མཁས་པ་དང༌། རྟེན་ཅིང་འབྲེལ་པར་འབྱུང་བ་ལུགས་འབྱུང་ལུགས་ལྡོག་ལ་མཁས་པ་སོགས་བཤད་ལ། འདིར་ནི་གཟུང་བ་ཆོས་ཀྱི་བདག་མེད་རྟོགས་མ་རྟོགས་ཀྱི་ཁྱད་པར་བཤད་པས། ཉན་རང་གཉིས་ཀྱི་སྤངས་རྟོགས་ཀྱི་ཁྱད་པར་འབྱེད་ཚུལ་ལ་རྒྱན་རྗེས་འབྲང་དང་བཅས་པ་ཁོ་ན་ཆེས་ཤིན་ཏུ་ཁྱད་ཆེ་བ་ཡིན་ནོ། ། འོ་ན་འདི་དག་གིས་ཉོན་སྒྲིབ་མ་ལུས་པར་སྤངས་ན། བག་ལ་ཉལ་གྱི་ཉོན་སྒྲིབ་དང༌། དགེ་བའི་རྩ་བ་དང་མཚུངས་ལྡན་གྱི་ཉོན་མོངས་ཞེས་བྱ་བ་དེ་ཡང་སྤངས་པར་ཁས་ལེན་པ་ཡིན་ནམ་ཞེ་ན། དེ་ནི་མ་ཡིན་ཏེ། སྔ་མ་ནི་ཤེས་བྱའི་སྒྲིབ་པར་འཆད་དགོས་པའི་ཕྱིར་དང༌།
ཕྱི་མ་ནི་སྙིང་རྗེ་དང་སྨོན་ལམ་ལ་དེའི་མིང་གིས་བཏགས་པ་ཡིན་གྱི། ཉོན་མོངས་མཚན་ཉིད་པ་མིན་ཏེ། དེ་མཚན་ཉིད་པ་ཡིན་ན་དགེ་བའི་རྩ་བ་དང་མཚུངས་ལྡན་དུ་བྱུང་བར་འགལ་བའི་ཕྱིར་རོ། ། འོ་ན་དེ་དག་བྱང་ཆུབ་སེམས་དཔས་ཐེག་པ་ཆེན་པོའི་ལམ་གྱི་གནས་སྐབས་གང་དུ་སྤངས་ཤེ་ན། སློབ་དཔོན་ཟླ་བ་གྲགས་པ་ལྟར་ན། དམན་ལམ་སྔོན་དུ་མ་སོང་བའི་བྱང་ཆུབ་སེམས་དཔས་ས་བརྒྱད་པར་ཉོན་སྒྲིབ་མ་ལུས་པར་སྤངས་པར་བཞེད་པ་ཡིན་ཏེ། ཇི་སྐད་དུ་དབུ་མ་ལ་འཇུག་པར། ཆགས་པ་མེད་པའི་བློ་ནི་སྐྱོན་རྣམས་དག་དང་ལྷན་ཅིག་མི་གནས་ཕྱིར། ། ས་བརྒྱད་པ་ལ་དྲི་མ་དེ་དག་རྩ་བཅས་ཉེ་བར་ཞི་གྱུར་ཅིང༌། ། ཞེས་བཤད་པས་སོ། །
དེའི་རྒྱུ་མཚན་གྱིས་ས་བདུན་པ་ནས་ཉན་རང་བློའི་སྟོབས་ཀྱིས་ཟིལ་གྱིས་གནོན་པ་ཡིན་ནོ། ། ཆོས་མངོན་པ་གོང་མའི་ལུགས་ཀྱིས་ནི་དམན་ལམ་སྔོན་དུ་མ་སོང་བའི་བྱང་ཆུབ་སེམས་དཔས་ཤེས་སྒྲིབ་སྤངས་པ་དང༌། ཉོན་སྒྲིབ་སྤངས་པ་དུས་མཉམ་པར་བཞེད་པ་ཡིན་ཏེ། མངོན་པ་ཀུན་ལས་བཏུས་ལས། བྱང་ཆུབ་སེམས་དཔས་ནི་བདེན་པ་རྣམས་མངོན་པར་རྟོགས་པར་བྱས་ནས། ས་བཅུ་རྣམས་སུ་བསྒོམ་པའི་ལམ་ལ་ཤེས་བྱའི་སྒྲིབ་པའི་གཉེན་པོར་བསྒོམ་གྱི་ཉོན་མོངས་སྒྲིབ་པའི་གཉེན་པོར་ནི་མ་ཡིན་ནོ། ། དེ་བྱང་ཆུབ་ཐོབ་པ་ན་ཅིག་ཆར་ཉོན་མོངས་པ་དང་ཤེས་བྱའི་སྒྲིབ་པ་སྤོང་ངོ༌། ། ཅིག་ཆར་དགྲ་བཅོམ་པ་དང་དེ་བཞིན་གཤེགས་པར་འགྱུར་རོ། ། ཞེས་གསུངས་སོ། ། དེ་ཡང་ཇི་སྲིད་ས་བརྒྱད་པ་མངོན་དུ་མ་བྱས་པ་དེ་སྲིད་དུ་ནི།
ཉོན་མོངས་པ་ཅན་གྱི་ཡིད་གནས་མ་གྱུར་པས། ཉོན་མོངས་ཀྱི་ཉེས་པ་བསྐྱེད་པའི་ཉོན་མོངས་པ་མཚན་ཉིད་པ་ཡོད་ལ། དག་པས་གསུམ་དུ་ནི། དེའི་ཉེས་པ་མི་བསྐྱེད་ཀྱང་ཉོན་མོངས་མཚན་ཉིད་པར་ཁས་ལེན་པ་ཡིན་ཏེ། དེས་བྱང་ཆུབ་སེམས་དཔའ་འཁོར་བར་སྐྱེ་བ་ལེན་པའི་རྒྱུ་བྱེད་པའི་ཕྱིར། དེ་སྐད་དུ་ཡང་དེ་ཉིད་ལས། སྔགས་དང་སྨིན་གྱིས་གསོད་པའི་དུག་དང༌། དཔེར་ན་ཉོན་མོངས་སྤངས་པའི་ཉན་ཐོས་དགྲ་བཅོམ་པ་ལྟར་རྣམ་པ་ཐམས་ཅད་དུ་ཉོན་མོངས་པའི་ཉེས་པ་མི་བསྐྱེད་དོ། ། ཞེས་གསུངས་པས་སོ། ། དེ་དེའི་རྒྱུར་བཤད་པ་དེ་ཡང་བློ་གྲོས་རྒྱ་མཚོས་ཞུས་པའི་མདོ་ལས་འབྱུང་བ་དང་མཐུན་པར།
དགེ་བའི་རྩ་བ་དང་མཚུངས་ལྡན་གྱི་ཉོན་མོངས་ལ་བྱེད་པ་ནི་མ་ཡིན་ཏེ། དེ་དག་ཉོན་སྒྲིབ་མཚན་ཉིད་པར་བཤད་པའི་ཕྱིར་རོ། ། དཔལ་འཕྲེང་གི་མདོ་དང༌། རྒྱུད་བླ་རྩ་འགྲེལ་ལས་འབྱུང་བ་ལྟར་བག་ལ་ཉལ་གྱི་ཉོན་སྒྲིབ་ལ་འཆད་པ་ཡང་མ་ཡིན་ཏེ། རྣལ་འབྱོར་སྤྱོད་པའི་གཞུང་ན་བག་ལ་ཉལ་གྱི་ཉོན་སྒྲིབ་ཀྱི་བཤད་པ་ཅུང་ཟད་ཀྱང་མེད་པའི་ཕྱིར་རོ། ། འོ་ན་ལུགས་འདི་ལ་བྱང་སེམས་འཕགས་པ་རྣམས་འཁོར་བར་འཆིང་བྱེད་ཀྱི་ཉོན་མོངས་པའི་དབང་གིས་སྐྱེ་བ་ལེན་པར་འགྱུར་ཏེ། ཉོན་མོངས་པའི་དབང་གིས་སྐྱེ་བ་ལེན་པའི་ཕྱིར་སྙམ་ན། ཁྱབ་པ་མ་ངེས་པ་ཡིན་ཏེ། དག་པས་གསུམ་དུ་ནི་ཉོན་མོངས་པའི་ཉེས་པ་མི་བསྐྱེད་པའི་ཕྱིར་དང༌། མ་དག་པའི་གནས་སྐབས་སུ་ཡང༌།
ཇི་སྐད་དུ། བདེན་པ་མཐོང་ལ་འཕེན་པ་མེད། ། སྲེ་དང་བྲལ་ལ་ཡང་སྲིད་མེད། ། ཅེས་འབྱུང་བ་ལྟར། ས་དང་པོ་ནས་ཉོན་མོངས་པའི་དབང་གིས་ཡང་སྲིད་འཕེན་བྱེད་ཀྱི་ལས་བསོག་པ་མེད་ལ། འགྲུབ་བྱེད་ལ་ཡང་ཉོན་ཡིད་འཁོར་དུ་བྱུང་བའི་སྲེད་པ་ནི་ཁ་ནང་དུ་བལྟས་པས། འགྲུབ་བྱེད་ཀྱི་ལས་ཀུན་ནས་སློང་བར་མི་ནུས་ལ། ཡིད་ཤེས་འཁོར་དུ་འབྱུང་བའི་འདོད་ཆགས་ནི་བྱང་ཆུབ་སེམས་དཔའི་འགྲུབ་བྱེད་ཀྱི་ལས་ཀུན་ནས་སློང་བྱེད་ཡིན་ཀྱང༌། བདག་མེད་མངོན་སུམ་དུ་རྟོགས་པའི་ཤེས་རབ་ཀྱིས་ཟིན་པས་ཉོན་མོངས་པའི་ཉེས་པ་མི་བསྐྱེད་པའི་ཕྱིར། འོ་ན་ཉན་རང་སློབ་པ་དང་ཁྱད་པར་ཅི་ཞེ་ན།
རྒྱུའི་ཀུན་སློང་སྙིང་རྗེ་ཆེན་པོ་དང༌། དུས་ཀྱི་ཀུན་སློང་སྨོན་ལམ་རྣམ་པར་དག་པས་ཀུན་ནས་སློང་མ་སློང་གི་ཁྱད་པར་ཡོད་པ་དང༌། ཉན་ཐོས་སློབ་པ་ནི། སོ་སོ་སྐྱེ་བོའི་དུས་སུ་འཕེན་བྱེད་ཀྱི་ལས་བསགས་ཡོད་པ་དེ། འགྲུབ་བྱེད་ཀྱིས་གསོས་བཏབ་ནས་སྐྱེ་བ་ཡིན་ལ། བྱང་ཆུབ་སེམས་དཔའ་འཕགས་པ་ནི། རྒྱུའི་ཀུན་སློང་སྙིང་རྗེ་ཆེན་པོ་དེ་ཉིད་སྲེད་པའི་བརླན་གྱིས་གསོས་བཏབ་ནས་སྐྱེ་བ་ལེན་པ་ཡིན་པས། འཁོར་བར་འཆིང་བྱེད་ཀྱི་དབང་གིས་སྐྱེ་བ་ལེན་མི་ལེན་གྱི་ཁྱད་པར་གྲུབ་པ་ཡིན་ཏེ། དེ་སྐད་དུ་ཡང་རྣམ་འགྲེལ་ལས། འདོད་ཆགས་བྲལ་བའི་གནས་པ་ནི། །
བརྩེ་བའམ་ཡང་ན་ལས་ཀྱི་ཡིན། ། ཞེས་གསུངས་སོ། ། དེའི་ཕྱིར་ཉན་རང་སློབ་པ་དང་བྱང་སེམས་འཕགས་པ་ལ་ཉོན་མོངས་མཚན་ཉིད་པ་ཡོད་པར་མཚུངས་ཀྱང་དེས་རྣམ་སྨིན་འབྱིན་མི་འབྱིན་གྱི་ཁྱད་པར་ཡོད་དོ། ། དེ་ལྟར་བཤད་པ་ན་ལུགས་འདི་ལ་ཉོན་སྒྲིབ་མཚན་ཉིད་པ་ལ་འཁོར་བར་འཆིང་བྱེད་ཡིན་མིན་གཉིས་ལས། དང་པོ་ནི་ས་དང་པོ་ནས་སྤངས་ཀྱང་གཉིས་པ་ནི་རྒྱུན་མཐའི་བར་དུ་རྗེས་སུ་འགྲོ་བར་ངེས་སོ། ། སྐབས་སུ་བབས་པ་འཕགས་སེང་གི་ལུགས་ལ། ཉོན་སྒྲིབ་མཚན་ཉིད་པ་ལ་འཁོར་བར་འཆིང་བྱེད་ཀྱི་ཉོན་སྒྲིབ་ཀྱིས་ཁྱབ་པ་ཡིན་ཏེ། བྱང་སེམས་འཕགས་པ་རྣམས་འཁོར་བར་སྐྱེ་བ་ལེན་པའི་འཕེན་བྱེད་ཀྱི་རྒྱུ་ནི། སྙིང་རྗེ་དང་སྨོན་ལམ་མམ། མ་རིག་བག་ཆགས་ཀྱི་སའི་དབང་གིས་བྱེད་ལ།
དེ་དག་ནི་ཉོན་སྒྲིབ་དུ་མི་རིགས་པའི་ཕྱིར་རོ། ། དེ་ཐེག་ཆེན་གྱི་ལམ་གང་དུ་སྤངས་པའི་ས་མཚམས་ཀྱང༌། དམན་ལམ་སྔོན་དུ་མ་སོང་བའི་ས་དང་པོ་ནས་སྤངས་པ་ཡིན་ཏེ། ཡུམ་གྱི་མདོ་ལས། ཉོན་ཐོས་དང་རང་སངས་རྒྱས་རྣམས་ཀྱི་ཤེས་པ་དང་སྤོང་བ་གང་ཡིན་པ་དེ་ནི། བྱང་ཆུབ་སེམས་དཔའ་ཆེན་པོའི་མི་སྐྱེ་བའི་ཆོས་ལ་བཟོད་པ་ཐོབ་པའི་བཟོད་པའོ། ། ཞེས་གསུངས་དེའི་འགྲེལ་པར། ཉི་ཁྲི་སྣང་བ་ལས། བཟོད་པ་དེ་ཡང་གང་ཞེ་ན་སྡུག་བསྔལ་ལ་ཆོས་ཤེས་པའི་བཟོད་པའོ། ། ཞེས་གསུངས་པས་སོ། །
འོ་ན་དམན་ལམ་སྔོན་དུ་མ་སོང་བའི་སྡུག་བསྔལ་ཆོས་བཟོད་སྐད་ཅིག་དང་པོའི་ཚེ་ན། ཉོན་སྒྲིབ་སྤངས་པའི་འགོག་བདེན་དང༌། རྣམ་གྲོལ་ལམ་ཡོད་པར་འགྱུར་ལ། དེ་ལྟ་ན་དེས་བར་ཆད་མེད་ལམ་གྱི་རྟོགས་པ་སྔོན་དུ་སོང་བར་ཐལ་ལོ་ཤེ་ན། སྡུག་བསྔལ་ཆོས་བཟོད་ཀྱི་གནས་སྐབས་ན་དེ་ཡོད་པ་ཙམ་གྱིས་དེ་སྐད་ཅིག་མ་དང་པོའི་གནས་སྐབས་སུ་དེའི་སྤངས་པ་རྫོགས་པར་ཁས་ལེན་མི་དགོས་ཏེ། སྡུག་བསྔལ་ལ་ཆོས་བཟོད་ནི་བྱ་རྫོགས་ཀྱི་སྐད་ཅིག་མ་ལ་འཆད་པའི་ཕྱིར་རོ། ། དེ་ལྟར་བཤད་པ་ལ། དར་ཊཱིཀ་མཛད་པ་ན་རེ། སྤངས་རྟོགས་གཉིས་ཀ་ས་དང་པོར་རྫོགས་པ་དང༌། སྤངས་པ་རྫོགས་པའི་དོན་འཁོར་བར་འཆིང་བྱེད་ཀྱི་ཉོན་སྒྲིབ་ས་དང་པོ་ནས་ཀྱང་སྤངས་ལ།
བག་ལ་ཉལ་གྱི་ཉོན་སྒྲིབ་ཉན་རང་དགྲ་བཅོམ་པས་ཀྱང་མ་སྤངས་པ་ཡིན་ཏེ། མ་རིག་བག་ཆགས་ཀྱི་རྒྱུ་ལས་ཡིད་ཀྱི་རང་བཞིན་གྱི་ལུས་ལེན་པའི་ཕྱིར་ཞེས་ཟེར་བ་ནི། སྤང་གཉེན་གྱི་རྣམ་བཞག་དང༌། སྤང་བྱ་སྤོང་ཚུལ་ཕྱིན་ཅི་ལོག་ཏུ་སྨྲ་བ་འབའ་ཞིག་ཡིན་ཏེ། ཉན་རང་དགྲ་བཅོམ་པས་ཉོན་སྒྲིབ་ཀྱི་ས་བོན་ཟད་པར་མ་སྤངས་པ་ཤིང་རྟ་ཆེན་པོ་གང་གིས་ཀྱང་མ་གསུངས་ཤིང༌། ལེགས་པར་བཀག་པའི་ཕྱིར་དང༌། རིགས་པས་ཀྱང་མི་འཐད་པའི་ཕྱིར་རོ། ། དེ་ལྟ་ན་ཉན་ཐོས་ཀྱི་མཐོང་ལམ་དུ་ཉོན་སྒྲིབ་ཀུན་བཏགས་ཀྱི་ས་བོན་ཟད་པར་མ་སྤངས་པས། འཕགས་པའི་གང་ཟག་སློབ་པ་རྣམས་དགེ་འདུན་དཀོན་མཆོག་ཏུ་བཞག་ཏུ་མི་རུང་བར་འགྱུར་ཏེ། ཁྱོད་ལྟར་ན་མཐོང་ལམ་ཐོབ་མ་ཐག་ནས།
སྐྱབས་གནས་ཡང་དག་ལ་ཐེ་ཚོམ་ཟ་བའི་ས་བོན་ཟད་པར་མ་སྤངས་པའི་ཕྱིར། མ་གྲུབ་ན། ཉན་རང་དགྲ་བཅོམ་པས་ཉོན་སྒྲིབ་ཀྱི་ས་བོན་ཟད་པར་མ་སྤངས་པ་འགལ་ལ། མ་རིག་བག་ཆགས་ཀྱི་ས་ལ་བརྟེན་ནས་ཡིད་ཀྱི་རང་བཞིན་གྱི་ལུས་ལེན་པ་སྒྲུབ་བྱེད་དུ་བཀོད་པ་ནི་འབྲེལ་མེད་ཡིན་ཏེ། མ་རིག་བག་ཆགས་ཀྱི་ས་ཞེས་བཤད་པ་ཉན་རང་དགྲ་བཅོམ་དང་དབང་ཐོབ་པའི་བྱང་སེམས་ཀྱི་རྒྱུད་ལ་ཡོད་པ་དེ་ནི། ཤིང་རྟ་ཆེན་པོ་རྣམས་ཀྱིས་ཤེས་སྒྲིབ་དུ་བཤད་ཅིང༌། ཉོན་སྒྲིབ་དུ་མ་མཛད་པའི་ཕྱིར་རོ། ། ཁོ་བོ་ཅག་ནི་བག་ལ་ཉལ་གྱི་ཉོན་སྒྲིབ་ཤེས་སྒྲིབ་དུ་འདོད་དོ་ཞེ་ན། དེ་བས་ཆེས་འདི་ངོ་མཚར་ཆེ་སྟེ། ས་དང་པོར་ཉན་རང་གི་སྤངས་རྟོགས་རྫོགས་མ་རྫོགས་དཔྱོད་པའི་སྤང་བྱར།
ཤེས་སྒྲིབ་རྣམ་པ་ཐམས་ཅད་དུ་མི་རུང་བའི་ཕྱིར་རོ། ། དེས་ན་ཝ་སྐྱེས་རྒྱལ་པོར་བསྐོས་པ་ལྟར་སངས་རྒྱས་ཀྱི་བསྟན་པའི་ནང་དུ་ཞུགས་ནས། དེ་སུན་འབྱིན་པར་མི་བྱའོ། ། དེས་ན་ཉི་ཁྲི་སྣང་བར། གཞན་ཡང་རྒྱུན་དུ་ཞུགས་པ་ནས་རང་སངས་རྒྱས་ཀྱི་བར་གྱི་ཤེས་པ་དང་སྤོང་བ་གང་ཡིན་པ་ནི། མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་ཆུབ་སེམས་དཔའི་བཟོད་པ་ཡིན་ནོ། ། ཞེས་གསུངས་པ་ཡིན་ནོ། ། བཟོད་པ་གང་ཡིན་ཞེ་ན། སྡུག་བསྔལ་ལ་ཆོས་ཤེས་པའི་བཟོད་པའོ། ། འདི་གང་ལས་ཤེས་ཞེ་ན།
ལམ་གཞན་ཁྱད་པར་ཡོད་པ་ཡིན་ན། རིགས་དང་དབང་པོ་དང་ཚོགས་ཁྱད་ཞུགས་པའི་ཕྱིར། བྱང་ཆུབ་སེམས་དཔའི་བཟོད་པའི་བྱེད་པར། གཞན་རྣམས་ཀྱི་རྟོགས་པའི་བྱེད་པ་མ་ལུས་པར་འདུས་པར་གྱུར་པའི་ཕྱིར། དེ་དག་གི་ཤེས་པ་དང་སྤངས་པ་གང་ཡིན་པ་དེ། དེའི་བཟོད་པ་ཡིན་གྱི། རྟོགས་པའི་ཚད་འདི་ཙམ་མ་ཡིན་ནོ། ། ཞེས་བྱ་བ་ནི་རྣམ་གྲངས་གཞན་ཡིན་ནོ། ། ཞེས་གསུངས་པའི་དོན་ལྟར་བཤད་པར་བྱ་སྟེ། བྱང་སེམས་མཐོང་ལམ་པའི་སྡུག་བསྔལ་ལ་ཆོས་ཤེས་པའི་བཟོད་པའི་བྱེད་པར།
ཉན་རང་རྣམས་ཀྱི་གང་ཟག་གི་བདག་མེད་རྟོགས་པའི་བྱེད་པ་མ་ལུས་པ་འདུས་པ་ལ་དགོངས་ནས། ཉན་རང་གི་སྤངས་རྟོགས་བྱང་ཆུབ་སེམས་དཔའི་བཟོད་པ་དེར་འདུས་པའི་དོན་ཡིན་གྱི། གང་ཟག་གི་བདག་མེད་རྟོགས་པའི་ནུས་པ་མ་ལུས་པ་མཐོང་ལམ་དུ་རྫོགས་པའི་དོན་ནི་མ་ཡིན་ནོ་ཞེས་པའི་དོན་དུ་གསུངས་པས། ཉན་རང་གི་སྤངས་རྟོགས་གཉིས་ཀའམ། གང་རུང་རེ་རེ་ས་དང་པོར་རྫོགས་པ་དེའི་བཞེད་པ་མ་ཡིན་གྱི། འོ་ན་ཅི་ཞེ་ན། ཉན་རང་ལྟར་ཉོན་སྒྲིབ་དང་ཤེས་སྒྲིབ་གཟུང་རྟོག རང་སངས་རྒྱས་ཀྱི་ཐུན་མོང་མ་ཡིན་པའི་སྤང་བྱར་བཤད་པ་དེ་ཟད་པར་སྤོང་འདོད་ན། མཐོང་ལམ་གྱི་གནས་སྐབས་སུ་སྤོང་བའི་ནུས་པ་ཡོད་པ་ལ་དགོངས་ནས། བྱང་ཆུབ་སེམས་དཔའི་བཟོད་པའི་བྱེད་པར་གཞན་རྣམས་ཀྱི་རྟོགས་པའི་བྱེད་པ་མ་ལུས་པ་འདུས་པར་བཤད་དོ། །
ནུས་པ་དེ་འདྲ་ཡོད་པའི་རྒྱུ་མཚན། གོང་དུ་ལམ་གཞན་ཆོས་ཐམས་ཅད་བདེན་སྟོང་དུ་རྟོགས་པའི་ཡེ་ཤེས་ཉན་རང་ལས་ཁྱད་ཞུགས་པ་ཡོད་པ་ཡིན་ན། དེའི་སྟེང་དུ་ཐེག་པ་ཆེན་པོའི་རིགས་དང་ལྡན་པ་དང༌། དད་སོགས་ཀྱི་དབང་པོ་ཤིན་ཏུ་རྣོ་བ་དང༌། བསོད་ནམས་ཀྱི་ཚོགས་རྒྱ་ཆེན་པོའི་སྒོ་ནས་ཉན་རང་ལས་ཁྱད་ཞུགས་པའི་ཕྱིར། ཞེས་རྒྱུ་མཚན་དུ་བཀོད་པའོ། ། ཉི་ཁྲི་སྣང་བའི་ལུང་འདིའི་དོན་བྱང་སེམས་སྦྱོར་ལམ་བཟོད་པ་ལ་གནས་པ་ལྟ་བུས། ཉོན་སྒྲིབ་ཀྱི་ས་བོན་སྤོང་བ་ལ་གཙོ་བོར་འབད་ན། མཐོང་ལམ་ཐོབ་པའི་ཆེད་དུ་ཉོན་སྒྲིབ་ཟད་པར་སྤོང་ནུས་ཤིང༌། དེ་སྤངས་པའི་རྣམ་གྲོལ་ལམ་ཐོབ་པས།
ཐེག་པ་ཆེན་པོའི་མཐོང་ལམ་ཆོས་བཟོད་ལ་གནས་པ་དེས་ཀྱང༌། དེ་ལྟར་འབད་ན་སྔར་བཤད་པ་ལྟར་བརྟག་པ་མཐའ་བཟུང་གི་ཚུལ་གྱིས་ལམ་གྱི་ནུས་མཐུ་བསྟན་པ་ཡིན་གྱི། དེ་ལྟ་མ་ཡིན་པར་དམན་ལམ་སྔོན་དུ་མ་སོང་བའི་བྱང་སེམས་འཕགས་པས་ཉོན་སྒྲིབ་ཀྱི་ས་བོན་ཟད་པར་སྤངས་པ་དང༌། དེའི་རྣམ་གྲོལ་གྱི་ལམ་སངས་རྒྱས་མ་ཐོབ་ཀྱི་བར་དུ་མི་འབྱུང་བ་སློབ་དཔོན་གྱི་བཞེད་པ་མ་ཡིན་ནོ། ། སློབ་དཔོན་ས་བཅུ་པའི་གནས་སྐབས་ན་ཉོན་སྒྲིབ་ཡོད་པར་བཞེད་དེ། འགྲེལ་ཆེན་དུ། ཁམས་གསུམ་གྱི་སྒོམ་སྤངས་ཉོན་མོངས་བཅུ་དྲུག་གི་དབྱེ་བ་མཛད་ནས། དེ་ཡང་མཐོང་བ་དང་སྒོམ་པའི་ལམ་ལ་ཡོངས་སུ་སྦྱོང་བའི་ཆོས་ཀྱི་དབྱེ་བས། རབ་ཏུ་དགའ་བ་ལ་སོགས་པའི་ས་བཅུར་རྣམ་པར་བཞག་གོ ། ཞེས་གསུངས་པས་སོ། །
བླ་མ་ལོ་ཙཱ་བ་ཆེན་པོ་ནི། རྒྱུད་བླ་མའི་འགྲེལ་པར། རྣམ་པར་མི་རྟོག་པའི་ཡེ་ཤེས་ཀྱིས་བསྡུས་པའི་ལམ་ཤེས་པ་ཉིད་ས་བརྒྱད་པར་རང་གི་ངང་གིས་འབྱུང་བར་བཤད་པ་ལ་བརྟེན་ནས། ཉན་ཐོས་དང་རང་སངས་རྒྱས་ཀྱི་ལམ་ས་བརྒྱད་པར་གཟུགས་བརྙན་གྱི་ཚུལ་དུ་བསྐྱེད་པ་ཡིན་གྱི། དེ་མན་ཆད་དུ་མིན་ཏེ། ཉན་རང་དུ་ལྷུང་བའི་དོགས་པ་ཡོད་པའི་ཕྱིར་རོ། ། འོ་ན་བཟོད་པ་གང་ཞེ་ན། སྡུག་བསྔལ་ལ་ཆོས་ཤེས་པའི་བཟོད་པའོ། ། ཞེས་བཤད་པ་ཇི་ལྟ་བུ་ཞེ་ན། དེ་ནི་ཤེས་བྱ་ཉན་ཐོས་ཀྱི་མཐོང་ལམ་གྱིས་བསྡུས་པའི་བཟོད་པ་སྟོན་པ་ཡིན་གྱི།
ཤེས་བྱེད་བྱང་ཆུབ་སེམས་དཔའི་ཐུན་མོང་མ་ཡིན་པའི་ཉན་རང་གི་སྤངས་རྟོགས་ས་བརྒྱད་པར་རྫོགས་པར་བཞེད་དོ། ། ཞེས་གསུངས་སོ། ། འདི་མི་འཐད་པ་ལ་གསུམ་སྟེ། གཞན་ལུགས་འགོག་ཚུལ་མི་འཐད། རང་ལུགས་འཇོག་ཚུལ་མི་འཐད། ལོ་ཙཱ་བའི་བཞེད་པ་དེ་མ་ཡིན་པའོ། ། དང་པོ་ནི། གཞན་ལུགས་འགོག་པའི་རིགས་པར་བསམ་ནས། ཉན་རང་དགྲ་བཅོམ་པས་ཉོན་སྒྲིབ་ཀྱི་ས་བོན་ཟད་པར་མ་སྤངས་པ་ལ་གནོད་བྱེད་ཇི་སྙེད་བརྗོད་པ་དེ་ཐམས་ཅད། ལྟར་སྣང་འབའ་ཞིག་ཡིན་ཏེ།
ཕྱོགས་སྔ་མས། དེས་དེའི་ས་བོན་མ་སྤངས་པར་ཁས་མ་བླངས་པས། ཐམས་ཅད་ཕྱིར་བཟློག་ན་འཁོར་གསུམ་ཚང་བའི་ཐལ་བ་འབའ་ཞིག་ཏུ་སོང་བའི་ཕྱིར། དེར་ཁས་བླངས་སོ་ཞེ་ན། སྐབས་གང་དུ་ཚིག་ཇི་སྐད་ཅེས་བྱ་བ་ཞིག་བརྗོད་པས་ཁས་བླང་ཞེས་དྲིས་ན་སྟོན་རྒྱུ་མེད་དོ། ། དེས་ཉོན་སྒྲིབ་མ་སྤངས་པའི་ཤེས་བྱེད་དུ། མ་རིག་པའི་བག་ཆགས་ཀྱི་ས་མ་སྤངས་པ་བཀོད་པ་འབྲེལ་མེད་ཡིན་ནོ་ཞེས་གསུངས་པ་ཡང༌། ཕྱོགས་སྔ་མའི་ནམ་མ་ལངས་པ་ཡིན་ཏེ། དེའི་ཤེས་བྱེད་དུ་དེ་བཀོད་པ་ཚིག་དོན་གང་ལ་ཡང་མེད་ཀྱི། བག་ལ་ཉལ་གྱི་ཉོན་སྒྲིབ་མ་སྤངས་པའི་ཤེས་བྱེད་དུ་དེ་བཀོད་པ་དེ་ནི་ཤིན་ཏུ་འབྲེལ་བར་ཁྱེད་རང་ཡང་ཁས་ལེན་པའི་ཕྱིར།
ཡང་དེ་བས་ཆེས་འདི་ཞེས་སོགས་ཀྱང༌། ཕྱོགས་སྔ་མ་གང་ལ་ཡང་འཕེན་པའི་འབེན་མེད་པར་བྱུང་རྒྱལ་དུ་སྨྲས་པ་ཡིན་ཏེ། བག་ལ་ཉལ་གྱི་ཉོན་སྒྲིབ་ཉན་རང་གི་སྤངས་རྟོགས་རྫོགས་མ་རྫོགས་དཔྱོད་པའི་སྐབས་ཀྱི་སྤང་བྱ་ཡིན་པར་ཚིག་གི་ཟུར་ཙམ་ལ་ཡང་མ་སྨྲས་པའི་ཕྱིར། དེའི་སྐབས་སུ་དེས་དེ་མ་སྤངས་པར་བཤད་པས་དེར་འགྱུར་བ་ཡིན་ན་ནི། འགྱུར་ལ་རག་གོ ། གཞན་ཡང་ཁྱེད་རང་ལྟར་ན། མཐོང་ལམ་སྐད་ཅིག་དང་པོ་ལ་གནས་པའི་བྱང་སེམས་འཕགས་པ་རྣམས་ཆོས་ཅན། དགེ་འདུན་དཀོན་མཆོག་དུ་བཞག་ཏུ་མི་རུང་བར་ཐལ། སྐྱབས་གནས་ཡང་དག་ལ་ཐེ་ཚོམ་ཟ་བའི་ཉོན་སྒྲིབ་ཀུན་བརྟགས་ཀྱི་ས་བོན་ཟད་པར་མ་སྤངས་པའི་ཕྱིར། དེའི་ཁྱབ་པ་དང་ཐལ་བ་ཁས་བླངས།
རྟགས་མ་གྲུབ་ན་དེ་སྤོང་བྱེད་ཀྱི་བར་ཆད་མེད་ལམ་གང་ན་ཡོད། གཞན་ཡང༌། ཉན་རང་དགྲ་བཅོམ་པས་ཉོན་སྒྲིབ་ལྷན་སྐྱེས་ཀྱི་ས་བོན་ཟད་པར་སྤངས་ན་ཉན་ཐོས་མཐོང་ལམ་པས། དེ་ཀུན་བཏགས་ཀྱི་ས་བོན་ཟད་པར་སྤངས་དགོས་སོ་ཞེས་གསུངས་པ་ཡང༌། ཁྱབ་པ་ཤིན་ཏུ་འཁྲུལ་བ་ཡིན་ཏེ། ཉོན་སྒྲིབ་ཀུན་བཏགས་ཀྱི་ས་བོན་སྤོང་བཞིན་པའི་ཉན་ཐོས་ཀྱི་བར་ཆད་མེད་ལམ་དེ་ཡིན་ན། ཉན་ཐོས་ཀྱི་མཐོང་ལམ་ཡིན་དགོས་པའི་ཕྱིར་དང༌། དེ་ལ་གནས་པའི་འཕགས་པ་ཡིན་ན་ཉན་ཐོས་མཐོང་ལམ་པ་ཡིན་དགོས་པའི་ཕྱིར། གཞན་ཡང་དགེ་འདུན་དཀོན་མཆོག་ཏུ་འཇོག་པ་ལ། སྐྱབས་གནས་ཡང་དག་ལ་ཐེ་ཚོམ་ཟ་བའི་ས་བོན་ཀུན་བཏགས་ཀྱི་ཆ་དེ་སྤངས་དགོས་ན།
ཉན་ཐོས་ཀྱི་རྒྱུན་ཞུགས་ཞུགས་པ་རྣམས་དགེ་འདུན་དཀོན་མཆོག་ཏུ་ཇི་ལྟར་འཇོག ཞུགས་པ་དེ་མངོན་པ་གོང་མ་ན་ནི་ཉན་ཐོས་སྦྱོར་ལམ་པ་ལ་བཤད་ལ། མངོན་པ་འོག་མ་ནས་ནི་ཉན་ཐོས་ཀྱི་མཐོང་ལམ་སྐད་ཅིག་དང་པོ་བཅོ་ལྔ་གང་རུང་ལ་གནས་པར་བཤད་པས། དེ་དག་གིས་མ་ངེས་ལ། དེ་བཞིན་དུ་མཚོན་བྱ་དོན་གྱི་སྐབས་སུ་ཡང༌། འཕགས་སེང་གིས་བྱང་སེམས་སྦྱོར་ལམ་པ་རྒྱུན་ཞུགས་ཞུགས་པའི་མིང་ཅན་དུ་བཤད་པའི་སྐབས་མང་བས། ཧ་ཅང་ཐལ་བར་འགྱུར་རོ། ། ཡང་དག་པར་ན། བྱང་སེམས་མཐོང་ལམ་པ་ཡང་སྐྱབས་གནས་ཡང་དག་གི་གཙོ་བོ་སངས་རྒྱས་དཀོན་མཆོག་ལ་ཐེ་ཚོམ་ཟ་བ་ཡིན་ཏེ། དེ་ལ་སངས་རྒྱས་ཀྱི་ཆོས་ཀྱི་སྐུ་ལྐོག་ཏུ་གྱུར་པ་ཁོ་ནར་ངེས་པའི་ཕྱིར།
རྟགས་ལ་བརྟེན་ནས་ངེས་སོ་སྙམ་ན། ངེས་བློར་གྱུར་པའི་གཉེན་པོས་དེའི་སྤང་བྱའི་ས་བོན་དྲུངས་འབྱིན་པ་མི་སྲིད་ཅིང༌། བསྒྲུབ་བྱ་ལ་ཐེ་ཚོམ་མི་ཟ་བའི་ངོར་གཏན་ཚིགས་ཡང་དག་འཇུག་པ་མི་སྲིད་དོ། ། ཡང་ཉན་རང་དགྲ་བཅོམ་པས་ཉོན་སྒྲིབ་ཀྱི་ས་བོན་མ་སྤངས་པར་འདོད་པའི་ཤིང་རྟ་ཆེན་པོ་ནི་ཤིན་ཏུ་མང་བར་སྣང་སྟེ། བྱེ་མདོ་གཉིས་ཀྱི་གཞུང་ན་དེའི་བཤད་པ་ཤིན་ཏུ་མང་བའི་ཕྱིར་དང༌། ཆགས་བྲལ་སྔོན་སོང་གི་རྣམ་བཞག་འཇོག་པའི་སྐབས་སུ་ཁྱེད་རང་གིས་ཀྱང་ཁས་ལེན་དགོས་པའི་ཕྱིར། ཇི་ལྟར་ཞེ་ན། འདི་ལྟར། ཅི་ཡང་མེད་མན་ཆད་ལ་ཆགས་བྲལ་སྔོན་དུ་སོང་བའི་ཉན་ཐོས་དགྲ་བཅོམ་པ་དེས། འདོད་གཟུགས་ཀྱི་ཉོན་མོངས་པའི་ས་བོན་སྤངས་སམ་མ་སྤངས།
མ་སྤངས་ན་དངོས་སུ་འགལ། སྤངས་ན་གཉེན་པོ་གང་གིས་སྤངས། ཟག་མེད་དམ་ཟག་བཅས་ཀྱིས་སྤངས་པ་ཡིན། གཉིས་པ་ལྟར་ན་མི་འཐད་དེ། ཟག་བཅས་ལམ་གྱིས་སྤང་བྱའི་ས་བོན་སྤོང་བ་ཆོས་ལས་མི་འབྱུང་བའི་ཕྱིར་རོ། ། དང་པོ་ལྟར་ན། དེ་གང་ཡིན། སྲིད་རྩེའི་གཉེན་པོར་གྱུར་པའི་རྡོ་རྗེ་ལྟ་བུའི་ཏིང་ངེ་འཛིན་དེའོ་སྙམ་ན། དེས་ཁམས་གསུམ་གྱི་སྤངས་བྱའི་ས་བོན་གཅིག་ཆར་དུ་སྤངས་པར་ཐལ་བ་དང༌། གཟུགས་མེད་པའི་སེམས་ཀྱིས་འདོད་པ་ལ་དམིགས་པར་ཐལ་བ་དང༌།
དེ་ཆགས་བྲལ་སྔོན་སོང་མ་ཡིན་པར་ཐལ་བ་སོགས་འཇུག་གོ ། ཡང་ཉན་རང་གི་སྤངས་རྟོགས་དཔྱོད་པའི་སྐབས་སུ། ཤེས་སྒྲིབ་རྣམ་པ་ཐམས་ཅད་དུ་སྤང་བྱར་མི་རུང་ན། རང་རྒྱལ་དགྲ་བཅོམ་པས་ཤེས་སྒྲིབ་གཟུང་རྟོག་སྤངས་པར་འདོད་པས། ཁས་བླངས་ནང་འགལ་བ་དང༌། ཇི་སྐད་དུ། ཐམས་ཅད་ཤེས་པ་ཉིད་ཀྱིས་རང་སངས་རྒྱས་རྣམས་ཀྱང་བསྡུས་པ་དེའི་ཕྱིར་དེ་དག་གི་ཤེས་བྱའི་སྒྲིབ་པའི་གཉེན་པོ་ཉིད་དུ་སོགས་གསུངས་པ་དང་འགལ་ལོ། ། འདི་དག་ཞེ་འདོད་ཀྱི་སྐབས་སུ་རྩོད་ལན་མ་ཡིན་ཀྱང༌། ཚིག་ལ་སྐྱོན་ཆགས་པའི་རྩོད་ལན་ནོ། ། གཉིས་པ་རང་ལུགས་འཇོག་ཚུལ་མི་འཐད་པ་ལ་གཉིས་ཏེ།
ས་དང་པོ་ནས་ཉོན་སྒྲིབ་མ་སྤངས་པ་རིགས་པས་མི་འཐད། འགྲེལ་ཆེན་གཉིས་ཀྱི་ལུང་གི་དོན་མ་ཡིན་པས་མི་འཐད་པའོ། ། དང་པོ་ནི། འོ་ན་ཁྱེད་རང་ལྟར་ན། འཁོར་བར་འཆིང་བྱེད་ཀྱི་ཉོན་སྒྲིབ་ཀྱང་མ་ཡིན། བག་ལ་ཉལ་གྱི་ཉོན་སྒྲིབ་ཀྱང་མ་ཡིན་པའི་ཉོན་སྒྲིབ་ཕུང་པོ་གསུམ་པ་ཞིག་ཡོད་དམ་མེད། ཡོད་ན་དེ་གང་ཡིན། དེ་ཡོད་པ་ལུང་དང་རིགས་པ་གཉིས་དང་འགལ་ལོ། ། ཇི་ལྟར་ཞེ་ན། རྒྱུད་བླ་མའི་འགྲེལ་པ་དང༌།
རྟོག་གེ་འབར་བ་གཉིས་སུ་ཉོན་སྒྲིབ་ཀྱི་མིང་ཅན་ཐམས་ཅད་དེ་གཉིས་སུ་འདུས་པར་གསུངས་སོ། ། རིགས་པ་དང་འགལ་བ་ནི། དེ་འདྲའི་ཕུང་གསུམ་ཡོད་ན། ཉོན་མོངས་པ་མངོན་གྱུར་དང༌། དེའི་ས་བོན་དང༌། དེས་བཞག་པའི་གནས་ངན་ལེན་གསུམ་པོ་གང་རུང་མ་ཡིན་པའི་ཉོན་སྒྲིབ་ཡོད་པར་ཁས་བླངས་པས། ཆེས་ཤིན་ཏུ་འཐད་པ་ཡིན་ཏེ། སྤང་བྱ་ཤེས་སྒྲིབ་ལ་ཡང་རྟོག་པ་དང་དེའི་ས་བོན་དང་དེས་བཞག་པའི་གནས་ངན་ལེན་གསུམ་དུ་གྲངས་ངེས་པའི་ཕྱིར་རོ། ། གལ་ཏེ་མངོན་པ་ཀུན་ལས་བཏུས་སོགས་ལས་འབྱུང་བ་ལྟར། བྱང་སེམས་འཕགས་པའི་སྙིང་རྗེའི་དབང་གིས་འཁོར་བར་སྐྱེ་བ་ལེན་པའི་ལས་གསོས་འདེབས་བྱེད་ཀྱི་ཉོན་མོངས་པ་འདི་གཉིས་པོ་གང་རུང་མ་ཡིན་པའི་ཉོན་མོངས་སྒྲིབ་པའོ་སྙམ་དུ་སེམས་ན་ནི།
དེ་འདྲ་དེ་འདིར་ཁས་ལེན་པའི་ལུང་མེད་ལ། དེ་ལྟར་ཁས་བླངས་ན་ཁྱེད་རང་ལ་ཁས་བླངས་ནང་འགལ་བ་ཡིན་ཏེ། ཉོན་མོངས་མི་སྤོང་བའི་རང་བཞིན་གྱི་ཐད་ཀྱི་རྣམ་བཤད་ལས། འཁོར་བར་སྐྱེ་བ་ལེན་པའི་རྒྱུར་དགོངས་ནས་ཉོན་མོངས་མི་སྤོང་བ་མ་ཡིན་ཏེ། གལ་ཏེ་ཡིན་ན། བྱང་སེམས་འཕགས་པས་ཉོན་མོངས་པའི་དབང་གིས་སྐྱེ་བ་ལེན་པར་ཐལ་བས་སོ། ། ཞེས་སོགས་ལུང་རིགས་དུ་མ་སྨྲས་པ་དང་འགལ་ལོ། ། དེ་ལྟར་ན། དེ་གཉིས་ལས་མ་གཏོགས་པའི་ཕུང་གསུམ་མེད་པར་ཁས་ལེན་དགོས་པས། ས་དང་པོ་ནས་ཉོན་སྒྲིབ་མ་སྤངས་པའི་ཤེས་བྱེད་དུ།
འཁོར་བར་འཆིང་བྱེད་ཀྱི་དེ་མ་སྤངས་པར་འགོད་དམ། བག་ལ་ཉལ་གྱི་དེ་མ་སྤངས་པར་འགོད། གཉིས་པ་ལྟར་ན། དེ་ཤིང་རྟ་ཆེན་པོ་རྣམས་ཀྱིས་ཤེས་སྒྲིབ་དུ་འདོད་པའི་ཕྱིར་ཞེས་མ་སྨྲས་སམ། དང་པོ་ལྟར་ན། ཁྱེད་རང་གིས་ཀྱང་སྐབས་གཉིས་པར། ཉོན་མོངས་མི་སྤོང་བའི་རང་བཞིན་གྱི་ཐད་དུ། འཕགས་པས་འཆི་དང་ན་བ་དང༌། ། རྒ་བའི་སྡུག་བསྔལ་རྩད་ནས་སྤངས། ། ལས་དང་ཉོན་མོངས་དབང་གིས་སྐྱེ། །
དེ་ལ་དེ་མེད་ཕྱིར་དེ་མེད། ། ཅེས་སོགས་རྒྱུད་བླ་མའི་ལུང་ཁུངས་སུ་དྲངས་ནས། དེ་ལ་དེ་མེད་པར་བཤད་པ་དང་འགལ་ལོ། ། ཅི་སྟེ་དེར་དེ་མེད་པ་ཡིན་གྱི་སྤངས་པ་མ་ཡིན་ནོ་ཞེ་ན། འོ་ན་དེས་འབྲས་བུ་སྡུག་བསྔལ་གྱི་ཕུང་པོ་རྩད་ནས་སྤངས་པ་མ་ཡིན་པར་ཐལ། དེའི་རྒྱུ་ལས་དང་ཉོན་མོངས་པ་མ་སྤངས་པའི་ཕྱིར། གཉིས་པ་ལུང་གི་དོན་མ་ཡིན་པ་ལ་གཉིས་ཏེ། ཉི་སྣང་གི་དོན་མ་ཡིན་པ་དང༌། འགྲེལ་ཆེན་གྱི་ལུང་གི་དོན་མ་ཡིན་པའོ། ། དང་པོ་ལ་གཉིས་ཏེ།
གཞན་གྱི་འཆད་ཚུལ་ལ་སྐྱོན་ཆགས་པ། རང་ལུགས་བཞག་པའོ། ། དང་པོ་ནི་ས་དང་པོར། ཉན་རང་གི་སྤངས་རྟོགས་གཉིས་ཀ་ལྟ་ཞོག གང་རུང་རེ་རེ་རྫོགས་པ་དེའི་དགོངས་པ་མ་ཡིན་ན། བྱང་ཆུབ་སེམས་དཔའི་མཐོང་ལམ་དུ་ཉན་རང་གི་རྟོགས་པ་ཐམས་ཅད་རྫོགས་པར་བཤད་པ་དང་འགལ་ལོ། ། ཇི་ལྟར་ཞེ་ན། དབང་པོ་རྟུལ་དང་རྣོན་པོ་དག ། ཅེས་པའི་ཐད་ཀྱི་འགྲེལ་པ་ལས། ཡང་ཇི་ལྟར་ན་རང་ཉིད་ཀྱིས་མ་ཐོབ་པའི་ཆོས་ལ་གཞན་དག་འཇོག་པ་འཐད་སྙམ་ན།
ཤཱ་རིའི་བུ་ཉན་ཐོས་དང་རང་སངས་རྒྱས་ཀྱི་ཤེས་པ་དང༌། སྤོང་བ་གང་ཡིན་པ་དེ་ནི་བྱང་ཆུབ་སེམས་དཔའ་ཆེན་པོའི་མི་སྐྱེ་བའི་ཆོས་ལ་བཟོད་པ་ཐོབ་པའི་བཟོད་པའོ། ། ཞེས་གསུངས་པ་ཡིན་ཏེ། དེ་ཡང་སྡུག་བསྔལ་ལ་ཆོས་ཤེས་པའི་བཟོད་པ་ཡིན་ནོ། ། ཉན་ཐོས་དང་རང་སངས་རྒྱས་ཀྱི་ས་ལ་བྱང་ཆུབ་སེམས་དཔས་ཤེས་པ་དང་མཐོང་བས་བལྟས་ནས་འདའ་བ་ཡིན་ནོ། ། ཞེས་འཆད་པར་འགྱུར་ཏེ། བྱང་ཆུབ་སེམས་དཔའི་མཐོང་བའི་ལམ་ཉིད་དུ། ཉན་ཐོས་དང་རང་སངས་རྒྱས་ཀྱི་རྟོགས་པ་ཐམས་ཅད་ཡོངས་སུ་རྫོགས་པ་ཡིན་ནོ་ཞེས་བྱ་བའི་ཐ་ཚིག་གོ ། ཞེས་གསུངས་པ་དང༌། བསྒྲུབ་པ་རང་གི་ངོ་བོ་ལ་འདོམས་པའི་ཐད་དུ་ཡང༌།
སེམས་དཔའ་བཞིའི་ནང་ནས། སྤྱོད་པ་ལ་ཞུགས་པའི་བྱང་སེམས་ཀྱི་དབང་དུ་བྱས་ནས། ཇི་སྐད་དུ། གཉིས་པ་ཡང་མིན་ཏེ། དེ་ཡང་དེ་རྣམས་ལས་རྟོགས་པ་ཁྱད་པར་དུ་འཕགས་པའི་ཕྱིར་ཏེ། དེ་ལྟར་ཡང་རྒྱུན་དུ་ཞུགས་པ་ནས་རང་སངས་རྒྱས་ཀྱི་བར་གྱི་ཤེས་པ་དང༌། སྤངས་པ་གང་ཡིན་པ་དེ་ནི། བྱང་ཆུབ་སེམས་དཔའི་བཟོད་པ་ཡིན་ནོ་ཞེས་འཆད་པར་འགྱུར་བ་ཡིན་ནོ། ། ཞེས་གསུངས་ལ། དེ་ལས་རྟོགས་པ་ཁྱད་པར་དུ་འཕགས་ན་དེའི་རྟོགས་པ་རྫོགས་དགོས་པའི་ཕྱིར།
ཡང་གཞན་དག་གི་བསམ་པ་ལ། དེར་དེའི་རྟོགས་པ་རྫོགས་པར་བཤད་ཀྱི། སྤངས་པ་རྫོགས་པར་མ་བཤད་དོ་སྙམ་དུ་སེམས་པ་དེ་ཡང་རིགས་པ་མ་ཡིན་ཏེ། རིགས་པ་དང་འགལ་བ་དང༌། ལུང་དང་འགལ་བས་སོ། ། དང་པོ་ནི། ས་དང་པོར་ཉོན་སྒྲིབ་ཀྱི་ས་བོན་དྲུངས་འབྱིན་པའི་བར་ཆད་མེད་ལམ་མ་ཐོབ་ན། དེའི་རྟོགས་པ་རྫོགས་པར་འགལ་བ་ཡིན་ཏེ། འདི་ལྟར་དེ་ཆོས་ཅན། ཁྱོད་ཀྱིས་དེ་མ་རྫོགས་པར་ཐལ།
ཁྱོད་ཀྱི་རྟོགས་པ་ལས་དེའི་རྟོགས་པ་ལྷག་པའི་ཕྱིར་རོ། ། གཉིས་པ་ལུང་དང་མི་མཐུན་པ་ནི། ཉི་སྣང་དུ། དེར་དེའི་རྟོགས་པ་རྫོགས་པ་རྟགས་སུ་བཀོད་ནས། དེར་དེའི་སྤངས་པ་རྫོགས་པར་བསྒྲུབ་པ་ཡིན་ཏེ། དེ་ཉིད་ལས། བྱང་ཆུབ་སེམས་དཔའི་བཟོད་པའི་བྱེད་པར་གཞན་རྣམས་ཀྱི་རྟོགས་པའི་བྱེད་པ་མ་ལུས་པར་འདུས་པར་འགྱུར་བའི་ཕྱིར། དེ་དག་གི་ཤེས་པ་དང༌། སྤངས་པ་གང་ཡིན་པ་དེ་དེའི་བཟོད་པ་ཡིན་ཏེ། ཞེས་གསུངས་ལ།
དེའི་ངག་དོན་ནི། དེར་དེའི་སྤངས་པ་མཐའ་དག་འདུས་པ་ཡིན་ཏེ། དེར་དེའི་རྟོགས་པའི་བྱེད་ལས་མ་ལུས་པ་འདུས་པའི་ཕྱིར། གང་ཟག་གི་བདག་མེད་མངོན་སུམ་དུ་མཐོང་མ་ཐག་ཏུ་དེའི་རྟོགས་པའི་བྱེད་ལས་མ་ལུས་པ་འདུས་པ་མི་སྲིད་དོ་སྙམ་ན། དེའི་ཤེས་བྱེད་དུ་ལམ་གཞན་ཁྱད་པར་ཡོད་པ་ཡིན་ན། ཞེས་སོགས་གསུངས་པ་ཡིན་ནོ། ། གཞན་ཡང༌། ཁྱེད་ཀྱི་ཉི་སྣང་གི་ལུང་དེའི་དོན་ཆེས་ཤིན་ཏུ་འཁྲུལ་པར་བཤད་པ་ཡིན་ཏེ། ལུང་དེའི་དོན་ནི། གང་ཟག་གི་བདག་མེད་མངོན་སུམ་དུ་མཐོང་ཟིན་གོམས་པར་བྱེད་པའི་ཐེག་པ་ཆེན་པོའི་སྒོམ་ལམ་ཞིག་མི་སྲིད་པར་སྟོན་རྒྱུ་ཡིན་པ་ལ་ཁྱེད་ཀྱིས་ནི་དེ་ཡོད་པར་བསྟན་པའི་ཕྱིར་རོ། །
དང་པོ་ཡིན་ཏེ། ལུང་དེས་སྐབས་གསུམ་པར་སྒོམ་ལམ་མི་སྟོན་པའི་ཤེས་བྱེད་སྟོན་པའི་གཞུང་ཡིན་པའི་ཕྱིར། ཁྱེད་ཀྱིས་དེ་ལྟར་བཤད་པ་ཡིན་ཏེ། བྱང་སེམས་འཕགས་པས་ཉོན་སྒྲིབ་ཀྱི་གཉེན་པོ་སྒོམ་ལམ་མི་སྒོམ་ན། བྱང་སེམས་འཕགས་པས་དེ་མ་སྤངས་པ་དང༌། སངས་རྒྱས་ཀྱི་སར་དེ་སྤངས་པ་འགལ། སྒོམ་ན་ཉོན་སྒྲིབ་ཀྱི་རྩ་བ་གང་ཟག་གི་བདག་འཛིན་དང་འཛིན་སྟངས་དངོས་སུ་འགལ་བའི་གཉེན་པོ་ཞིག་བསྒོམ་མམ། དེ་མ་ཡིན་པ་ཆོས་ཀྱི་བདག་མེད་ལྟ་བུ་ཞིག་བསྒོམ་པ་ཡིན། དང་པོ་ལྟར་ན་ཉོན་སྒྲིབ་ཀྱི་གཉེན་པོར་གང་ཟག་གི་བདག་མེད་ཆེད་དུ་གཉེར་ནས་བསྒོམ་པར་འགྱུར་རོ། ། གཉིས་པ་ལྟར་ན།
བྱང་སེམས་སྒོམ་ལམ་པས་རང་གི་ངོས་སྐལ་གྱི་ཉོན་སྒྲིབ་ཆེད་དུ་གཉེར་ནས་སྤོང་བར་འགྱུར་སྟེ། དེའི་རྒྱུད་ལ་དེ་སྤོང་བའི་བར་ཆད་མེད་ལམ་ཡོད་པའི་ཕྱིར། འོ་ན་བྱང་སེམས་མཐོང་ལམ་པ་ལ་ཡང་དེར་ཐལ་བ་མ་ཡིན་ནམ་ཞེ་ན། བྱང་སེམས་ཀྱི་མཐོང་ལམ་དུ་ནི་ཉོན་སྒྲིབ་ཆེད་དུ་གཉེར་ནས་སྤོང་བ་དེ། དེ་སྤངས་པའི་ཐར་པ་དོན་དུ་གཉེར་བ་མིན་གྱི། ལམ་གསུམ་ཕྱིན་ཅི་མ་ལོག་པར་ཤེས་པའི་ཆེད་དུ་ཡིན་ལ། དེ་ཤེས་ཟིན་པའི་འོག་རོལ་དུ་ནི། དེའི་གཉེན་པོར་དེ་ཆེད་དུ་གཉེར་ནས་བསྒོམ་པ་མེད་དེ། ཉན་ཐོས་ཀྱི་ལམ་ནི་བྱང་ཆུབ་སེམས་དཔས་ཤེས་པར་བྱ་བ་ཡིན་གྱི། མངོན་དུ་བྱ་བ་མ་ཡིན་པའི་ཕྱིར།
དེ་སྐད་དུ་ཡང༌། ལམ་གསུམ་ཉམས་ཕྱིར་བྱང་སེམས་དག ། ཅེས་དང༌། འགྲེལ་པར། ཐེག་པ་གསུམ་གྱི་ལམ་གྱི་སྒྲིབ་པ་གསུམ་སྤངས་པའི་ཕྱིར། བྱང་ཆུབ་སེམས་དཔའི་རྣམ་པར་དག་པ་ཡིན་ནོ། ། ཞེས་གསུངས་སོ། ། རྣམ་པ་གཅིག་ཏུ་ན། ས་དང་པོར་བདེན་མེད་མངོན་སུམ་དུ་རྟོགས་པ་ན། བདེན་འཛིན་ཀུན་བཏགས་ལོག་ཅིང༌།
དེ་ལོག་པ་ན་དེའི་འབྲས་བུ་ཉོན་མོངས་ངང་གིས་བཟློག་པ་ཡིན་གྱི། དེ་ཆེད་དུ་གཉེར་ནས་སྤངས་པ་མ་ཡིན་ཞིང༌། དེ་སྤངས་པའི་ཐར་པ་དོན་དུ་གཉེར་བ་མ་ཡིན་ནོ། ། གཉིས་པ་ནི། དེ་ཙམ་གྱིས་རྟོགས་པར་ནུས་མོད། ཞིབ་མོར་ཕྱེ་ན་ཁྱེད་ཀྱིས་དྲངས་པའི་ཉི་སྣང་གི་ལུང་དེ། ས་དང་པོར་ཉན་རང་གི་རྟོགས་པ་རྫོགས་པའི་ཤེས་བྱེད་ཡིན་ཏེ། དེ་སྐབས་གསུམ་པར། ཉན་ཐོས་ཀྱི་ལམ་ཤེས་པའི་མཐོང་ལམ་བསྟན་ནས། སྒོམ་ལམ་མི་སྟོན་པའི་ཤེས་བྱེད་ཀྱི་ལུང་ཡིན་པའི་ཕྱིར།
ཇི་ལྟར་ཞེ་ན། ཁྱེད་རང་གིས་དྲངས་མ་ཐག་པའི་ལུང་དེའི་འཕྲོས་སྔ་མ་དེ་ཉིད་ལས། ཡང་ཅིའི་དོན་གྱིས་ལམ་ཤེས་པ་ཉིད་བཞིན་དུ་ཐམས་ཅད་ཤེས་པ་ཉིད་བསྒོམ་པའི་ལམ་ལོགས་ཤིག་པ་མེད་ཅེ་ན། ཉན་ཐོས་དང་རང་སངས་རྒྱས་ཀྱི་ཕུན་སུམ་ཚོགས་པ་ནི། བྱང་ཆུབ་སེམས་དཔའི་ཤེས་པ་དང༌། མཐོང་བས་བལྟས་ནས་འདའ་འོ་ཞེས་གསུངས་པས་ན། འདི་ནི་གཞན་གཙོ་བོར་བྱེད་པའི་ཕྱིར་རོ། ། ཞེས་བྱ་བར་དགོངས་པ་ཡིན་ནོ། ། གཞན་ཡང་རྒྱུན་དུ་ཞུགས་པ་ནས། ཞེས་སོགས་སྦྲེལ་ནས་གསུངས་ལ།
དེའི་ཚེ་ན། ཉན་རང་གི་ཕུན་སུམ་ཚོགས་པ་ཐམས་ཅད་བྱང་ཆུབ་སེམས་དཔས་ཤེས་མཐོང་གིས་བལྟས་ནས་འདའ་བ་ལ་ཐོག་མར་ཤེས་དགོས་པ་སྟེ། མ་ཤེས་བཞིན་དུ་འདའ་བར་བྱེད་ན་ནི། བྱང་སེམས་ཀྱི་སྦྱོར་ལམ་ནས་ཀྱང་འདའ་ནུས་པར་འགྱུར་རོ། ། དེའི་ཕྱིར་ལུང་དོན་མ་ནོར་བ་ནི་འདི་ཡིན་ཏེ། སྐབས་གཉིས་པར། ཆོས་ཀྱི་བདག་མེད་མངོན་སུམ་དུ་མཐོང་ཟིན་རྒྱུན་ལྡན་དུ་གོམས་པར་བྱེད་པའི་བསྒོམ་ལམ་བསྟན་པ་བཞིན་དུ། སྐབས་གསུམ་པར་གཟུང་བ་ཆོས་ཀྱི་བདག་མེད་དང༌། གང་ཟག་གི་བདག་མེད་མངོན་སུམ་དུ་མཐོང་ཟིན་རྒྱུན་ལྡན་དུ་གོམས་པར་བྱེད་པའི་ཐེག་ཆེན་གྱི་སྒོམ་ལམ་མི་སྟོན་པའི་རྒྱུ་མཚན་ཅི་ཡིན། དེ་མི་སྟོན་པའི་རྒྱུ་མཚན་ཞིག་ཡོད་ན།
དེ་དང་དེ་མངོན་སུམ་དུ་མཐོང་བའི་མཐོང་ལམ་ཡང་འདིར་མི་སྟོན་པ་མཚུངས་སོ་སྙམ་ན། དེ་མི་མཚུངས་ཏེ། རྟོགས་རིགས་གཉིས་པོ་དེ་ཉན་རང་གི་རིགས་ཅན་དུ་རྗེས་སུ་བཟུང་བའི་དོན་དུ་ཤེས་དགོས་པ་ཡིན་པའི་ཕྱིར་དང༌། ཤེས་ནས་འདའ་བར་བྱ་བ་ཡིན་གྱི། མངོན་དུ་བྱ་བ་མ་ཡིན་པའི་ཕྱིར། དེ་དང་དེ་ཤེས་པའི་མཐོང་ལམ་བྱང་ཆུབ་སེམས་དཔའི་རྒྱུད་ལ་སྐྱེ་དགོས་ལ། དེ་གོམས་པར་བྱེད་པའི་སྒོམ་ལམ་གྱི་དོན་མེད་པའི་ཕྱིར། འོ་ན་བྱང་ཆུབ་སེམས་དཔའི་མཐོང་ལམ་དུ་ཉན་རང་གི་སྤང་རྟོགས་མ་ལུས་པ་ཤེས་པའི་རྒྱུ་མཚན་ཅི་ཡིན་ཞེ་ན། དེའི་ཤེས་བྱེད་དུ་མདོ་དྲངས་ནས་མདོ་དེའི་འབྲུ་གཉེར་བ་ནི། གཞན་ཡང་ཞེས་སོགས་སོ། །
སྐབས་དེར་རྟོགས་པའི་བྱེད་པ་ཞེས་གསུངས་པ་དེ། རྟོགས་པའི་བྱེད་ལས་རྫོགས་པ་ལ་མི་འཆད་པར། ས་དང་པོར་ཉོན་སྒྲིབ་སྤོང་བའི་ནུས་པ་ཡོད་ཀྱང་མི་སྤོང་བ་ལ་འཆད་ན། སྐབས་གསུམ་པར་སྒོམ་ལམ་སྟོན་དགོས་པའི་ཤེས་བྱེད་དུ་འབྲེལ་བ་ཡིན་ནོ། ། དེའི་རྒྱུ་མཚན་ཡང་འཆད་ཚུལ་དེ་ལྟར་ན། གང་ཟག་གི་བདག་མེད་མངོན་སུམ་དུ་མཐོང་ཟིན་རྒྱུན་ལྡན་དུ་གོམས་པར་བྱེད་པའི་ཐེག་ཆེན་གྱི་སྒོམ་ལམ་མེད་པར་བྱང་སེམས་འཕགས་པས་ཉོན་སྒྲིབ་སྤོང་མི་ནུས་པར་ཁས་ལེན་དགོས་ཤིང༌། དེ་མ་སྤངས་པར་ཡང་རྫོགས་པའི་སངས་རྒྱས་མི་ཐོབ་པའི་ཕྱིར་རོ། ། གཉིས་པ་སློབ་དཔོན་གྱི་དགོངས་པ་མ་ཡིན་པ་ནི། ཇི་སྐད་དུ། འགྲེལ་ཆེན་ལས།
དེ་བས་ན་ས་དང་པོའི་སྐད་ཅིག་མ་དང་པོ་ནི་མཐོང་བའི་ལམ་ཡིན་ནོ། ། དེ་ལས་གཞན་པ་སྐད་ཅིག་མ་གཉིས་པ་ལ་སོགས་པ་ནས་རྡོ་རྗེ་ལྟ་བུར་བརྗོད་པའི་བར་ཆད་མེད་པའི་ལམ་གང་ལས། དེ་མ་ཐག་ཏུ་སངས་རྒྱས་ཀྱི་ས་ཀུན་ཏུ་འོད་ཐོབ་པའི་བར་འདི་དག་ཐམས་ཅད་ནི་མཆོག་གི་དོན་ལ་སོགས་པར་ཆོས་ཀྱི་དབྱིངས་སོ་སོར་རྟོགས་པའི་ཕྱིར་སྒོམ་པའི་ལམ་ཡིན་པར་འཆད་དོ། ། དེ་ལ་ཡང་ཉོན་མོངས་པ་དྲུག་ཅི་རིགས་པར་རིམ་གྱིས་སྤོང་ངོ༌། ། འདི་ལྟ་སྟེ། འདོད་ཆགས་དང༌། ཞེ་སྡང་དང༌། ང་རྒྱལ་དང༌། མ་རིག་པ་དང༌། འཇིགས་ཚོགས་ལ་ལྟ་བ་དང༌།
མཐར་འཛིན་པར་ལྟ་བ་སྟེ། འདོད་པ་ན་སྤྱོད་པ་དྲུག་གོ ། ཞེས་གསུངས་པ་དེ་ལ་བསམ་ནས། བྱང་སེམས་སྒོམ་ལམ་པའི་རྒྱུད་ལ་སྒོམ་སྤངས་སུ་གྱུར་པའི་ཉོན་མོངས་ཡོད་པར་འཆད་པ་ཡིན་མོད། དེ་ནི་སློབ་དཔོན་གྱི་དགོངས་པ་མ་ཡིན་ཏེ། ལུང་དེའི་དོན་སྤྱིར་ཉོན་མོངས་ལ་ཐེག་ཆེན་གྱི་མཐོང་སྤངས་དང་སྒོམ་སྤངས་གཉིས་སུ་ཕྱེ་ནས། ཐེག་ཆེན་གྱི་བར་ཆད་མེད་ལམ་གཉིས་པོས་རིམ་པ་བཞིན་དུ་སྤོང་དགོས་པ་དེ་ལྟ་ཡིན་ན། ལུང་དང་རིགས་པ་མཐའ་དག་དང་འགལ་བར་འགྱུར་རོ། ། ཇི་ལྟར་ཞེ་ན། འོ་ན་ཉན་ཐོས་ཀྱི་སྒོམ་སྤངས་སུ་བཤད་པའི་ཉོན་མོངས་དེ་དག་དམན་ལམ་སྔོན་དུ་མ་སོང་བའི་བྱང་སེམས་ཀྱི་སྒོམ་སྤངས་སུ་ཡང་འཆད་དགོས་པར་འགྱུར་ལ།
དེ་ལྟ་ན། དེ་དེ་འདྲའི་རྒྱུད་ལ་འཁོར་བར་འཆིང་བྱེད་ཀྱི་ཉོན་མོངས་ཡོད་པ་དང༌། དེ་དེའི་དབང་གིས་འཁོར་བར་སྐྱེ་བ་ལེན་པར་འགྱུར་བ་དང༌། དེ་དེར་སྐྱེ་བ་བླངས་པའི་ཕུང་པོ་དེ་སྡུག་བསྔལ་གྱི་ཕུང་པོ་དང༌། རྣམ་སྨིན་གྱི་ཕུང་པོར་ཐལ་བ་དང༌། འཕགས་པ་གྲོལ་སྡེའི་ལུང་དང་འགལ་བར་འགྱུར་བས་སོ། ། ལུང་དང་འགལ་བ་ཇི་ལྟར་ཞེ་ན། བྱང་སེམས་ཀྱི་མཐོང་ལམ་སྡུག་བསྔལ་ཆོས་བཟོད་དུ་ཆོས་མངོན་པ་ལས་ཐེག་དམན་གྱི་སྒོམ་སྤངས་སུ་གསུངས་པའི་ཉོན་མོངས་པ་མཐའ་དག་ཀྱང་སྤོང་བ་དང༌། སྤོང་ནུས་སུ་བཤད་པས་སོ། ། སྤོང་བའི་རྒྱུ་མཚན་ནི།
དེར་དེ་མ་སྤངས་ན། དེ་ལ་གནས་པའི་བྱང་ཆུབ་སེམས་དཔའ་དེས་གདུལ་བྱ་ཉན་ཐོས་ཀྱི་རིགས་ཅན་རྣམས་རྒྱུན་དུ་ཞུགས་པ་ནས། དགྲ་བཅོམ་པའི་བར་ལ་དགོད་པར་མི་ནུས་པས་སོ། ། སྤོང་ནུས་པའི་རྒྱུ་མཚན་ནི། རིགས་དང༌། དབང་པོ་དང༌། ཚོགས་དང༌། སྟོང་ཉིད་རྟོགས་པའི་ཤེས་རབ་ཀྱི་སྒོ་ནས་ཁྱད་ཞུགས་པའི་ཕྱིར། དེས་དེ་དག་ལ་འགོད་ནུས་པའི་རྒྱུ་མཚན་ཡང༌། ཉི་སྣང་ལས།
ཇི་སྐད་དུ། ཤཱ་རིའི་བུ་བྱང་ཆུབ་སེམས་དཔའ་གང་དག དྲན་པ་ཉེ་བར་བཞག་པ་དང༌། ཡང་དག་པར་སྤོང་བ་དང༌། རྫུ་འཕྲུལ་གྱི་རྐང་པ་དང༌། དབང་པོ་དང༌། སྟོབས་དང༌། བྱང་ཆུབ་ཀྱི་ཡན་ལག་ཐོབ་པའི་རྒྱུན་དུ་ཞུགས་པའི་འབྲས་བུ་ནས། རང་སངས་རྒྱས་ཉིད་ཀྱི་བར་ཐོབ་པར་མི་བྱེད་ཀྱང༌། དེ་དག་ལ་སེམས་ཅན་རྣམས་འཇོག་པར་བྱེད་དོ། །
ཞེས་གསུངས་པ་ཡིན་ནོ། ། ཞེས་བཤད་པས་སོ། ། དེ་ལྟར་ན། འགྲེལ་ཆེན་ལས། དེ་ལྟར་བཤད་པ་དེ་ཁོ་ན་མ་ཟད། ཉི་སྣང་ལས་ཀྱང༌། དགེ་འདུན་ཉི་ཤུའི་ཐད་དུ། བྱང་སེམས་འཕགས་པ་ཆགས་བྲལ་སྔོན་སོང་དང༌། མ་སོང་བའི་རྣམ་བཞག་མཛད་པ་ལྟ་བུ་དང༌། ཁམས་གསུམ་གྱི་ཉོན་མོངས་པ་དེ་དང་དེ་སྤངས་པ་དང༌།
སྤོང་བའི་རིམ་པ་ལས་རྒྱུན་ཞུགས་ལ་སོགས་པའི་རྣམ་བཞག་མཛད་པ་ཡོད་མོད། སྒྲ་ཇི་བཞིན་པ་དང་རིམ་གྱིས་པའི་དབང་དུ་བྱས་པ་མིན་ཏེ། ཡིན་ན། ཉི་སྣང་རང་ཉིད་ལ་ནང་འགལ་ཞུགས་པའི་ཕྱིར། ཇི་ལྟར་ཞེ་ན། སྡུག་བསྔལ་ཆོས་བཟོད་དུ། འཁོར་བར་འཆིང་བྱེད་ཀྱི་ཉོན་མོངས་མ་ལུས་པར་སྤངས་པར་བཤད་པ་དང༌། འོག་མིན་མཐར་ཐུག་འགྲོ་ལ་སོགས་པའི་ཐད་དུ། ཉོན་མོངས་པའི་རྣམ་པ་དེ་དང་དེ་སྤངས་མ་སྤངས་ཀྱི་ཁྱད་པར་ལས། ཁམས་གསུམ་གྱི་གནས་དེ་དང་དེར་སྐྱེ་བ་ལེན་མི་ལེན་གྱི་ཁྱད་པར་བཤད་པའི་ཕྱིར་རོ། །
དེ་ལྟར་ན། འགྲེལ་པ་གཉིས་ཀའི་དགོངས་པ་ནི། ཉོན་མོངས་པའི་བག་ཆགས་ལ་ཉོན་མོངས་པའི་མིང་གིས་བཏགས་ནས་ས་བཅུའི་རིམ་པས་སྤོང་བ་དང༌། མཐོང་སྤངས་དང༌། སྒོམ་སྤངས་སོ་སོར་འབྱེད་པ་དང༌། སྤངས་པའི་ཁྱད་པར་དེ་དང་དེ་ལས། རྒྱུན་ཞུགས་ལ་སོགས་པའི་རྣམ་བཞག་མཛད་པ་ཡིན་ཏེ། ཇི་སྐད་དུ། འགྲེལ་པ་དོན་གསལ་ལས། རྣམ་པར་རྟོག་པ་བསྐྱེད་པར་བྱེད་པའི་བག་ཆགས་ཀྱི་ཉོན་མོངས་པ་བརྒྱ་རྩ་བརྒྱད་སྤངས་པ།
རྟེན་ཅིང་འབྲེལ་པར་འབྱུང་བའི་ཆོས་ཉིད་ཀྱིས་ཐོབ་བོ། ། ཞེས་དང༌། སྒོམ་ལམ་གྱི་ཐད་དུ། སྔ་མ་བཞིན་དུ་རྣམ་པར་རྟོག་པ་བརྒྱ་རྩ་བརྒྱད་སྤངས་པ་དང་དུས་མཉམ་པར། དེ་དག་གིས་བསྡུས་པའི་ཉོན་མོངས་པ་བརྒྱ་རྩ་བརྒྱད་སྤངས་པས། ཡོན་ཏན་ཕུན་སུམ་ཚོགས་པ་ཐམས་ཅད་བརྟེན་ཏོ། ། ཞེས་འབྱུང་བས་སོ། ། ས་ཐོབ་ནས་ཉོན་མོངས་མཚན་ཉིད་པ་ཡོད་པ་དང༌། སྒོམ་སྤངས་སུ་གྱུར་པའི་ཉོན་མོངས་པ་ཆུང་འབྲིང་དགུར་འབྱེད་པ་སློབ་དཔོན་གྱི་དགོངས་པ་ཡིན་ན། སློབ་དཔོན་རང་ལ་ནང་འགལ་བ་འདི་ལྟར་འབྱུང་སྟེ།
དེ་ནི་རྒྱུན་ཆགས་ཡིན་པའི་ཕྱིར་ཞེས་པའི་འགྲེལ་པར། སྒོམ་སྤངས་ཤེས་སྒྲིབ་ལ་དགུར་ཕྱེ་ནས། ཉོན་སྒྲིབ་ཀྱི་གཉེན་པོ་མི་འཆད་པའི་ཤེས་བྱེད་དུ། བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་ནི་རྣམ་པར་རྟོག་པའོ་ཞེས་འབྱུང་བའི་ཕྱིར། རྣམ་པར་རྟོག་པའི་གཉེན་པོའི་དབྱེ་བ་ལས། འདོད་པའི་ཁམས་ལ་སོགས་པའི་ས་དགུ་དག་ཏུ་རྣམ་པར་དགུ་རྒྱུན་ཆགས་སུ་འབྱུང་བའི་ཕྱིར། ཞེས་བཤད་པ་དང་འགལ་བས་སོ། ། གཞན་ཡང་བྱང་སེམས་སྒོམ་ལམ་པའི་རྒྱུད་ཀྱི་ཉོན་མོངས་དེ་ལ། སེམས་རྒྱུད་རབ་ཏུ་མ་ཞི་བར་བྱེད་པའི་ནུས་པ་ཡོད་དམ་མེད། མེད་ན་ནི་ཉོན་མོངས་མཚན་ཉིད་པར་འགལ་ལ།
ཡོད་ན་ནི་སྒོམ་ལམ་གྱི་བྱེད་པ་འཆད་པའི་ཚེ། སློབ་དཔོན་གྱིས་རྣམ་པ་ཐམས་ཅད་དུ་སེམས་ལ་རང་དབང་ཉིད་དུ་བྱེད་པ་དང༌། འདོད་ཆགས་ལ་སོགས་པའི་ཉོན་མོངས་པ་ཟིལ་གྱིས་གནོན་པ་དང༌། ཞེས་གསུངས་པ་དང་འགལ་ལོ། ། གཞན་ཡང་ཁྱེད་ལ་ནང་འགལ་འདི་ལྟར་འབྱུང་སྟེ། ཐེག་ཆེན་སྒོམ་སྤངས་སུ་གྱུར་པའི་ཉོན་མོངས་པ་དེ་ཆོས་ཅན། ཐེག་ཆེན་གྱི་སྒོམ་ལམ་བར་ཆད་མེད་ལམ་རྒྱུད་ལ་མ་སྐྱེས་པའི་གང་ཟག་གི་ཁྱོད་ཀྱི་ས་བོན་སྤོང་བ་མི་སྲིད་པར་ཐལ། ཁྱོད་ཐེག་ཆེན་གྱི་སྒོམ་སྤངས་སུ་གྱུར་པའི་ཉོན་མོངས་ཡིན་པའི་ཕྱིར། རྟགས་ཁས་བླངས། འདོད་ན།
ཉན་ཐོས་དགྲ་བཅོམ་པས་ཉོན་མོངས་ཀྱི་ས་བོན་མ་ལུས་པར་སྤངས་པ་མ་ཡིན་པར་འགྱུར་ཏེ། དེས་ཐེག་ཆེན་གྱི་སྒོམ་སྤངས་སུ་གྱུར་པའི་ཉོན་མོངས་ཀྱི་ས་བོན་མ་སྤངས་པའི་ཕྱིར། གལ་ཏེ་སྔ་མ་ལ་ཁྱབ་པ་མ་ངེས་ཏེ། ཐེག་པ་ཆེ་ཆུང་གཉིས་ཀའི་སྒོམ་སྤངས་སུ་གྱུར་པའི་ཉོན་མོངས་རྣམས་ཐུན་མོང་བ་ཡིན་པའི་ཕྱིར། དཔེར་ན་མཐོང་སྤངས་ཉོན་མོངས་བཞིན་ནོ། ། ཞེ་ན་དེ་མཚུངས་པ་མིན་ཏེ། ཐེག་དམན་གྱི་མཐོང་སྤངས་དང་སྒོམ་སྤངས་སུ་བཤད་པ་གཉིས་ཀ་ཐེག་ཆེན་གྱི་མཐོང་ལམ་གྱིས་སྤོང་བའི་ཕྱིར། ཐེག་དམན་གྱི་སྒོམ་སྤངས་རྣམས་ཀྱང་ཐེག་ཆེན་གྱི་སྒོམ་སྤངས་སུ་འཆད་དགོས་ན་འཁོར་བར་འཆིང་བྱེད་ཀྱི་ཉོན་སྒྲིབ་སྤོང་བར་བྱེད་པའི་ཐེག་ཆེན་གྱི་སྒོམ་ལམ་བར་ཆད་མེད་ལམ་ཡོད་པར་ཐལ་བ་དང༌། ཉོན་སྒྲིབ་ཆེད་དུ་གཉེར་ནས་སྤོང་བའི་ཐེག་ཆེན་གྱི་སྒོམ་ལམ་བར་ཆད་མེད་ལམ་ཡོད་པར་ཐལ་བ་དང༌། དེ་ཡང་འདོད་ན།
གང་ཟག་གི་བདག་མེད་གོམས་པར་ལྷུར་ལེན་གྱི་ཚུལ་གྱིས་སྒོམ་པའི་ཐེག་ཆེན་གྱི་སྒོམ་ལམ་ཡོད་པར་ཐལ་བ་བཟློག་པར་མི་ནུས་སོ། ། གསུམ་པ་ནི། ཉན་རང་གི་སྤངས་རྟོགས་གཉིས་ཀ་ས་བརྒྱད་པར་རྫོགས་པ་དང༌། ས་བརྒྱད་པ་མན་ཆད་དུ། ཉན་རང་གི་ལམ་གང་ཡིན་གཟུགས་བརྙན་གྱིས་ཚུལ་གྱིས་ཀྱང་མི་བསྐྱེད་པ་རྣམས་ལོ་ཙཱ་བ་ཆེན་པོས་བཞེད་པ་མ་ཡིན་ཏེ། དེས་མཛད་པའི་རྣམ་བཤད་ལས། བྱང་སེམས་ཀྱི་མཐོང་ལམ་སྡུག་བསྔལ་ཆོས་བཟོད་དུ། ཤེས་བྱ་ཉན་ཐོས་ཀྱི་ལམ་རྒྱུད་ལ་བསྐྱེད་ནས་ཤེས་པ་དང༌། ཉན་རང་གི་རྟོགས་པ་དེར་རྫོགས་པར་འདོད་པ་ཤིན་ཏུ་གསལ་བའི་ཕྱིར་རོ། ། དེས་མཛད་པའི་རྣམ་བཤད་ལས།
ས་བདུན་པ་མན་ཆད་དུ་ཉན་ཐོས་ཀྱི་མཐོང་ལམ་གཟུགས་བརྙན་གྱི་ཚུལ་གྱིས་བསྐྱེད་ཅིང༌། སྒོམ་ལམ་གཟུགས་བརྙན་གྱི་ཚུལ་གྱིས་བསྐྱེད་པ་ལ་དགོས་པ་མེད་ཅིང༌། ཉེས་དམིགས་ཡོད་པའི་ཕྱིར་མི་བསྐྱེད་དོ། ། དེའི་རྒྱུ་མཚན་ཡང༌། དེས་ཉན་ཐོས་ཀྱི་སྤངས་རྟོགས་ཀྱི་བྱ་བ་ཇི་སྙེད་པ་བྱེད་པས་སོ། ། དེའི་ཤེས་བྱེད་ཀྱང༌། རིགས་དང་དབང་པོ་སོགས་ཁྱད་ཞུགས་པས་སོ། ། དེ་ཡང་ཉན་ཐོས་ཀྱི་ཆོས་བཟོད་གཅིག་པུས་ཆོག་པ་ཉི་སྣང་གི་དོན་ནོ། ། བསྒོམ་ལམ་མི་བསྐྱེད་པའི་ཤེས་བྱེད་ནི། སྐབས་གསུམ་པར་སྒོམ་ལམ་མི་སྟོན་པ་ལས་སོ། །
ཞེས་པ་དགོངས་པའོ། ། གཉིས་པ་རྫོགས་སྨིན་སྦྱངས་གསུམ་བྱས་པའི་ཚད་ལ། སྨོན་ལམ་རྫོགས་པའི་ཚད་ནི། གཞན་དོན་དུ་སངས་རྒྱས་ཐོབ་པར་གྱུར་ཅིག་ཅེས་པའི་སྨོན་ལམ་གྲུབ་པ་ལ་བྱེད་པ་ཡིན་ལ། དེའི་གོ་དོན་ཡང་ཆོས་དབྱིངས་ལ་མཉམ་པར་བཞག་པ་ལས་མ་གཡོས་བཞིན་དུ། གཟུགས་སྐུ་གཉིས་ལས་སེམས་ཅན་གྱི་དོན་འབད་མེད་ལྷུན་གྲུབ་ཏུ་འབྱུང་བར་སྨོན་ལམ་བཏབ་པ་དེ་རྫོགས་པ་ལ་བྱེད་དགོས་པ་ཡིན་ཏེ། སྨོན་ལམ་མ་རྫོགས་པར་ཡང་དག་པའི་མཐའ་མངོན་དུ་མི་བྱེད་པ་དང༌། རྫོགས་ནས་དེ་མངོན་དུ་བྱེད་པར་བཤད་པའི་གོ་དོན་ཡང་དེ་ལ་འབྲེལ་བའི་ཕྱིར་རོ། ། དེ་ཡང་དེ་མ་བྱས་པར་དེ་མངོན་དུ་བྱས་ན་ཆད་པའི་མྱང་འདས་སུ་འགྱུར་བ་དང༌། དེ་བྱས་ནས་དེ་མངོན་དུ་བྱས་ན་མི་གནས་པའི་མྱང་འདས་སུ་འཇོག་པ་ཡིན་ནོ། །
སེམས་ཅན་སྨིན་པའི་ཚད་ནི། སྐུ་དངོས་ཀྱི་གདུལ་བྱ་རྣམས་དངོས་ཀྱི་སྒྲིབ་པ་སྤོང་རུང་དང༌། དངོས་ཀྱི་གཉེན་པོ་སྐྱེ་རུང་དུ་བྱས་པ་ལ་འཆད་པ་ཡིན་ལ། དེའི་གོ་བ་ཡང་སྐུ་དངོས་ཞེས་པ། བྱང་སེམས་དེ་གང་དུ་སངས་རྒྱས་པའི་སྤྲུལ་པའི་སྐུ་ལ་བྱ་བ་ཡིན་ལ། དེའི་དངོས་ཀྱི་གདུལ་བྱ་ནི། ཚེ་དེ་ལ་ཟག་མེད་ཀྱི་ཡེ་ཤེས་སྐྱེས་པས་ཁྱབ་ལ། དེ་ལྟར་སྐྱེ་རུང་དུ་བྱེད་པ་ནི། བྱང་སེམས་དེས་སློབ་པ་ལམ་གྱི་གནས་སྐབས་སུའོ། ། དེའི་ཕྱིར་སྟོན་པས་ཆོས་འཁོར་བསྐོར་བའི་ཚུལ་བསྟན་པ་ལ།
དེའི་གདུལ་བྱ་རྣམས་སྒྲིབ་པ་སྤངས་རུང་དུ་བྱས་པ་ལ་འཆད་ན་དོན་མ་གོ་བ་ཡིན་ནོ། ། ཞིང་སྦྱངས་པའི་ཚད་ནི། བྱང་སེམས་རང་ཉིད་གང་དུ་སངས་རྒྱས་པའི་སངས་རྒྱས་དེའི་རང་སྣང་ལ་ཞིང་དེ་དག་པ་འབའ་ཞིག་ཏུ་སྣང་བ་ལ་འཆད་པ་ཡིན་ལ། དེའི་གོ་དོན་ཡང་བྱང་སེམས་དེས་ཞིང་དག་པའི་སྦྱོར་བ་བསྒོམ་པའི་ནུས་པ་མཐར་ཐུག་པའོ། ། མདོར་ན། གསུམ་པོ་དེ་ནི་བསོད་ནམས་ཀྱི་ཚོགས་ཀྱི་དབང་དུ་བྱས་པ་ཡིན་ལ། དེ་ཇི་སྲིད་མ་རྫོགས་པ་དེ་སྲིད་དུ། བྱང་སེམས་དེའི་ཤེས་རབ་ཀྱིས་སྒྲིབ་པ་གཉིས་ཀྱི་གནས་ངན་ལེན་ཕྲ་ཞིང་ཕྲ་བ་དེ་སྤོང་བར་མི་བྱེད་པའོ། ། དེ་ལྟར་བྱས་ན་ཉེས་པ་ཅི་ཞིག་ཡོད་ཅེ་ན། བསོད་ནམས་ཀྱི་ཚོགས་མ་རྫོགས་པར་ཆོས་ཀྱི་སྐུ་མངོན་དུ་བྱས་ན་ཆད་པའི་མྱང་འདས་སུ་འགྱུར་བ་དང༌།
གཟུགས་ཀྱི་སྐུ་མི་འགྲུབ་པའི་ཕྱིར། དེ་ལྟར་ན་བོད་ཕྱི་མ་དག་གི་བསམ་པ་ལ། རྫོགས་སྨིན་སྦྱངས་གསུམ་མ་བྱས་པར་ཡང་དག་པའི་མཐའ་མངོན་དུ་བྱས་པའི་དོགས་པ་དང༌། དེ་ལྟར་བྱས་ན་ཆད་པའི་མྱང་འདས་སུ་ལྟུང་བའི་ཉེས་དམིགས་ཡོད་པའི་གོ་བ་ནི། ས་བརྒྱད་པ་ལ་འགོག་པ་ལ་སྙོམས་པར་ཞུགས་ན། སངས་རྒྱས་ཀྱིས་དེ་ལས་སློང་དགོས་པའི་རྒྱུ་མཚན་ལ་འཆད་པ་ནི། གོ་བ་དཔྱིས་ཕྱིན་པ་མ་ཡིན་ཏེ། ས་བརྒྱད་པ་ལ་འགོག་པ་ལ་དུས་ཐུང་ངུར་ཞུགས་པ་ཙམ་གྱིས་ནི་དེར་མི་འགྱུར་ལ། དེ་ལ་ཡུན་རིང་དུ་ཞུགས་ན་ནི། དེ་ལས་སངས་རྒྱས་ཀྱིས་མི་སློང་བ་མི་སྲིད་པས།
ཡང་དག་མཐའ་མངོན་དུ་བྱེད་པའི་དོན་མེད་པའི་ཕྱིར། དེ་ལས་སློང་བའི་རྒྱུ་མཚན་ཡང༌། བསོད་ནམས་ཀྱི་ཚོགས་རྒྱ་ཆེན་པོ་བསྒྲུབས་ནས། སངས་རྒྱ་བའི་ཕྱིར་དང༌། རྗེས་ཐོབ་དུ་སེམས་ཅན་གྱི་དོན་བྱ་བའི་ཕྱིར་ཡིན་པར་མདོ་སྡེ་ས་བཅུ་པ་ལས་བཤད་དོ། ། མདོར་ན་ས་བརྒྱད་པར་དེ་ལ་ཞུགས་པ་བརྟག་པ་མཐའ་བཟུང་གི་ཚུལ་གྱིས་སངས་རྒྱས་ཀྱིས་མ་སླངས་ཀྱང་མི་ལྡང་བ་མི་སྲིད་དེ། སེམས་ཅན་ཡིན་པའི་ཕྱིར་རོ། ། བསོད་ནམས་ཀྱི་ཚོགས་མ་རྫོགས་པར་ཤེས་སྒྲིབ་ཀྱི་གནས་ངན་ལེན་སྤངས་ན། ཆོས་ཉིད་ལས་ལྡང་བ་མི་སྲིད་དེ། དེ་ལྟ་ན་ཆད་པའི་མྱང་འདས་མངོན་དུ་བྱས་པའི་ཕྱིར།
ཆད་པའི་མྱང་འདས་ཀྱི་མཚན་གཞི་འདི་མིན་པ་འཛིན་རྒྱུ་མེད་པས། བློ་གྲོས་དང་ལྡན་པ་རྣམས་ཀྱིས་སླ་ཆོས་སུ་བཞག་པར་མི་བྱའོ། ། དོན་འདི་དག་ལ་དར་ཊཱིཀ་མཛད་པ་ན་རེ། སྨོན་ལམ་རྫོགས་པའི་ཚད་ཆོས་ཉིད་ལ་མཉམ་པར་བཞག་བཞིན་དུ་གཞན་དོན་འབད་མེད་ལྷུན་གྲུབ་ཏུ་བྱེད་ནུས་པ་ལ་འཆད་པ་ནི། ཆོས་སྐུ་མ་ཐོབ་པར་ཆོས་སྐུ་མངོན་དུ་མི་བྱའོ་ཞེས་པར་འགྱུར་བས། དོགས་པའི་གནས་མེད་ལ། སེམས་ཅན་སྨིན་པའི་ཚད་བྱང་ཆུབ་སེམས་དཔའི་ལམ་གྱིས་གདུལ་བྱ་རྫོགས་པ་ལ་བྱེད་པ་ཡང༌། སྔ་མ་དང་འདྲ་ཞིང༌། བསྒྲུབ་བྱ་འབའ་ཞིག་གོ ། ཡང་སངས་རྒྱས་རང་སྣང་ལ་ཞིང་དག་པ་འབའ་ཞིག་གཟིགས་པ་དང༌།
མ་དག་པའི་ཞིང་གདུལ་བྱའི་གཞན་སྣང་ལ་འཇོག་པ་སྐད་བྱེད་པ་ནི། སངས་རྒྱས་རང་རྒྱུད་ཀྱིས་བསྡུས་པའི་ཇི་སྙེད་པ་མཁྱེན་པའི་ཡེ་ཤེས་སྐྱོན་མེད་འཇོག་མི་ཤེས་ཤིང༌། ཐམས་ཅད་མཁྱེན་པའི་གཟིགས་པ་ལོག་པ་ནི་ཐམས་ཅད་དུ་མེད་པར་གོ་བར་བྱེད་དོ། ། ཞེས་པའི་རིགས་པ་རྣམ་དག་ཁོང་དུ་མ་ཆུད་པའི་ལོག་པར་རྟོག་པ་འབའ་ཞིག་ཡིན་ཏེ། སངས་རྒྱས་རང་གི་སྣང་བ་ལ་མ་དག་པའི་ཞིང་གི་སྣང་བ་མ་ཤར་ན། མ་དག་པའི་ཞིང་སངས་རྒྱས་ཀྱི་མངོན་སུམ་དུ་མ་གཟིགས་ཤིང༌། ཤུགས་ལ་རྟོགས་པ་ཡང་མི་འཐད་པས་མེད་ངེས་སུ་འགྱུར་དགོས་སོ། ། ཞེས་འཆད་པར་བྱེད་དོ། ། སུན་འབྱིན་བར་པ་དེ་ཁོ་བོ་ཅག་ལ་མི་འཇུག་པས་བཏང་སྙོམས་སུ་བཞག་ནས། སུན་འབྱིན་དང་པོ་མི་འཐད་པའི་ཚུལ་དང༌།
ཕྱི་མ་མི་འཐད་པའི་ཚུལ་གཉིས་འཆད་ལ། དང་པོ་ལ་དོན་གྱི་ལན་ནི་གོང་དུ་བཤད་ཟིན་པ་ཡིན་ཏེ། ཆོས་ཉིད་ལ་མཉམ་པར་བཞག་བཞིན་དུ་གཞན་དོན་འབད་མེད་དུ་འབྱུང་བའི་ནུས་པ་མ་ཐོབ་པར་ཡང་ཆོས་སྐུ་མངོན་དུ་བྱེད་པའི་ནུས་པ་ཡོད་པར་བཤད་ཟིན་པ་དེ་ཡིན་ལ། ཆོས་སྐུ་མ་ཐོབ་པར་ཆོས་སྐུ་མངོན་དུ་བྱས་པར་ནི་མི་སྲིད་པའི་ཕྱིར་རོ། ། ཚིག་གི་ལན་ནི། རྫོགས་སྨིན་སྦྱངས་གསུམ་མ་བྱས་པར་ཡང་དག་པའི་མཐའ་མངོན་དུ་མི་བྱའོ་ཞེས་པ་ཡང་མི་འཐད་པར་འགྱུར་ཏེ། ཆོས་སྐུ་མ་ཐོབ་པར་ཆོས་སྐུ་མངོན་དུ་མི་བྱའོ་ཞེས་པ་དང་མཚུངས་པས་དོགས་པའི་གནས་མེད་པའི་ཕྱིར་རོ། ། གཉིས་པ་ལ། དོན་གྱི་ལན་དང༌། ཚིག་གི་ལན་ནོ། །
དང་པོ་ནི་རང་རེའི་སྟོན་པ་ཤཱཀྱ་ཐུབ་པའི་རང་སྣང་ལ་མ་དག་པའི་སྣང་བ་སེམས་ཅན་གཞན་ལ་སྣང་བ་དང་མཚུངས་པར་འཆར་བ་མ་ཡིན་ཏེ། དེ་འཆར་ན་སྔོན་སློབ་པའི་གནས་སྐབས་སུ་ཞིང་དག་པའི་སྦྱོར་བ་མ་བསྒོམ་པའམ། བསྒོམས་ཀྱང་མཐར་མ་ཕྱིན་པར་ཐལ་བའི་ཕྱིར་རོ། ། དེའི་ལན་དུ་འདི་སྐད་ཅེས། ཞིང་སྦྱངས་པའི་ཚད་ཀྱང་ཞིང་གང་ཡང་རུང་བ་མ་ཡིན་ཏེ། ལོངས་སྐུའི་ཞིང་དང་སྤྲུལ་སྐུའི་ཞིང་ཁྱད་པར་ཅན་འགྲུབ་པའི་དབང་དུ་བྱས་པ་ཡིན་ནོ། ། ཞེས་ཟེར་བ་དེ་ཡང་རིགས་པ་མིན་ཏེ། ཇི་སྐད་དུ། སེམས་ཅན་འཇིག་རྟེན་ཇི་བཞིན་དུ། ། ཞེས་པའི་སྐབས་ནས་འབྱུང་བའི་ཞིང་དག་པའི་སྦྱོར་བ་འདི།
སྤྲུལ་སྐུའི་དབང་དུ་བྱས་པར་མདོ་དང་བསྟན་འཆོས་གཉིས་ཀ་ལས་གསལ་བའི་ཕྱིར་དང༌། སྤྲུལ་སྐུ་འགའ་ཞིག་ལ་ཞིང་དག་པའི་སྦྱོར་བ་རྒྱུར་འགྲོ་མི་དགོས་ན་ཧ་ཅང་ཐལ་བའི་ཕྱིར། སངས་རྒྱས་རང་སྣང་ལ་མི་སྣང་བ་ཙམ་གྱིས་མེད་དགོས་པ་མིན་ཏེ། གཞན་སྣང་ལ་སྣང་ཚུལ་མཁྱེན་པའི་ཕྱིར། དཔེར་ན་དོན་སྤྱི་དང༌། ལྐོག་གྱུར་དང༌། ལོག་པའི་ཀུན་རྫོབ་ཀྱི་སྣང་བ་བཞིན་ནོ། ། དེ་ཡང་གཅིག་ལ་མཚོན་ན། སངས་རྒྱས་ཀྱི་རང་སྣང་ལ་བུམ་པའི་དོན་སྤྱི་འཆར་བ་མི་སྲིད་ཀྱང༌། དེ་མེད་པར་བཞག་མི་ནུས་པ་བཞིན་ནོ། །
དེ་ལ་དེ་འཆར་ན་ནི། སངས་རྒྱས་ཀྱི་ཡེ་ཤེས་ཆོས་ཅན། སྒྲ་དོན་འཛིན་པའི་རྟོག་པར་ཐལ། རང་སྣང་ལ་བུམ་པའི་དོན་སྤྱི་ཤར་བའི་ཤེས་པ་ཡིན་པའི་ཕྱིར། འདི་ཡང་གྲུབ་པའི་མཐའ་ཐུན་མོང་བའི་དབང་དུ་བྱས་པ་ཡིན་གྱི། དབུ་མའི་ཐུན་མོང་མ་ཡིན་པའི་ལུགས་ལ་ནི་དོན་སྤྱི་སོགས་ཡོད་པར་ཁས་མི་ལེན་ནོ། ། དེའི་ཤེས་བྱེད་ཀྱང་བུམ་པའི་དོན་སྤྱི་ལྟ་བུ་དེ་མིན་དེར་སྣང་བ་ལ་བཏགས་པའི་ཀུན་རྫོབ་བོ། ། གཉིས་པ་ཚིག་གི་ལན་ནི། སངས་རྒྱས་ཀྱི་ཡེ་ཤེས་ཀྱི་རང་སྣང་ལ་ཤིན་ཏུ་ལྐོག་གྱུར་སྣང་ངམ་མི་སྣང༌། མི་སྣང་ན་དེ་མེད་པར་ཐལ་བ་བཟློག་མི་ནུས།
སྣང་ན་དེ་ལ་དེ་མངོན་གྱུར་དུ་སྣང་ངམ་ལྐོག་གྱུར་དུ་སྣང༌། དང་པོ་ལྟར་ན། ལྐོག་གྱུར་མི་སྲིད་པར་འགྱུར་ཏེ། ཤིན་ཏུ་ལྐོག་གྱུར་དེ་ཤིན་ལྐོག་མ་ཡིན་པའི་ཕྱིར་རོ། ། མ་གྲུབ་ན། སངས་རྒྱས་ཀྱི་ཡེ་ཤེས་ལ་ཡང་དེ་དེ་ཉིད་དུ་སྣང་བར་འགྱུར་རོ། ། ཞེས་པའི་ཐལ་བ་ཁྱེད་ཀྱིས་བཟློག་མི་ནུས་སོ། ། གཉིས་པ་ལྟར་ན། སངས་རྒྱས་ཀྱི་ཡེ་ཤེས་ཆོས་ཅན། སྒྲ་དོན་འཛིན་པའི་རྟོག་པར་ཐལ།
ཤིན་ཏུ་ལྐོག་གྱུར་དེ་ལྐོག་ཏུ་གྱུར་པའི་ཚུལ་གྱིས་ཡུལ་དུ་བྱེད་པའི་བློ་ཡིན་པའི་ཕྱིར་རོ། ། གསུམ་པ་ཡང་དག་པའི་མཐའ་དང༌། དེ་མངོན་དུ་བྱས་པའི་ཚད་ལ། རང་ལུགས་བཞག་པ་དང༌། དེ་ལ་གཞན་གྱིས་བརྟགས་པའི་མཐའ་བསལ་བའོ། ། དང་པོ་ནི། སྤྱིར་གཞུང་འགྲེལ་རྣམས་ལས། ཆོས་ཀྱི་སྐུ་དང་དེ་བཞིན་ཉིད་དང༌། བློ་བུར་དྲི་བྲལ་གྱི་ཆོས་སྐུ་རྣམས་ལ་བཤད་པ་རྣམས་ནི་དོན་གཅིག་པ་ཡིན་ཏེ། སྔར་བཤད་པ་ལྟར།
ཆོས་ཉིད་དེ་བཞིན་ཉིད་དེ་མངོན་དུ་བྱ་བའི་དུས་དང༌། དུས་མ་ཡིན་པ་གཉིས་ལས། དུས་སུ་དེ་བྱས་ན་ཡང་དག་པའི་མཐའ་དང༌། ཆོས་ཀྱི་སྐུ་དང༌། མི་གནས་པའི་མྱ་ངན་ལས་འདས་པ་ཞེས་བྱ་ལ། དུས་མིན་དུ་དེ་བྱས་ན་ཆད་པའི་མྱང་འདས་སུ་འགྱུར་བའི་ཕྱིར། དེ་ཡང་དེ་བཞིན་ཉིད་ཡིན་ན། དྲི་བྲལ་ག་ཆོས་སྐུ་ཡིན་མི་དགོས་ཀྱང༌། དེ་མངོན་དུ་བྱས་པ་དང༌། དྲི་བྲལ་གྱི་ཆོས་སྐུ་མངོན་དུ་བྱེད་པ་དོན་གཅིག་པའོ། །
དེའི་ཕྱིར་དོན་གསལ་ལས། དེ་ཁོ་ན་ཉིད་མངོན་སུམ་དུ་མི་བྱེད་པའི་རྟེན་ཅན་ཞེས་པ་དང༌། ཡང་དག་པ་ཉིད་ཀྱི་མཐའ་རྟོགས་པ་དང༌། ཞེས་པ་དང༌། ཡང་དག་པའི་མཐའ་མངོན་སུམ་དུ་མི་བྱའོ་ཞེས་པའི་སྐབས་ནས་བསྟན་པའི་གསུམ་པོ་དེ་དོན་གཅིག་ལ་འདུ་དགོས་པར་དེའི་སྐབས་ཀྱི་འཕྲོས་ལས་གསལ་བ་བཞིན་དུ། དེར་འཆད་ཅེས་པའི་དོན་ནི་དེ་ཡིན་ནོ། ། མངོན་དུ་བྱས་པའི་ཚད་ནི། དེ་ལ་མཉམ་པར་བཞག་པ་ལས་ལྡང་བ་མི་སྲིད་པའོ། ། དེར་བཞག་པའི་དུས་ལ་གཉིས་ཏེ། དུས་མིན་དུ་བཞག་པ་དང༌།
དུས་སུ་བཞག་པའོ། ། དང་པོ་ནི་བསོད་ནམས་ཀྱི་ཚོགས་མ་རྫོགས་པར་ཤེས་སྒྲིབ་ཀྱི་གནས་ངན་ལེན་སྤངས་པའོ། ། གཉིས་པ་ནི་དེ་རྫོགས་ནས་དེ་སྤངས་པའོ། ། ཇི་སྐད་དུ་སྡུད་པ་ལས། ཇི་སྲིད་དགེ་བའི་རྩ་བ་ཡོངས་སུ་མ་རྫོགས་པར། ། དེ་སྲིད་སྟོང་ཉིད་དམ་པ་དེ་ནི་ཐོབ་མི་བྱེད། ། ཅེས་གསུངས་སོ། ། དུས་མིན་དུ་བྱས་པ་ལ་ཉེས་པ་ཅི་ཡོད་ཅེ་ན། དེ་ལྟར་བྱས་ན་ཆད་པའི་མྱང་འདས་སུ་ལྟུང་བས་དེའི་ཚེ་ན་ནི། སངས་རྒྱས་ཀྱིས་སློང་མི་ནུས་ཤིང༌།
སློང་བའི་བཤད་པ་ཡང་མེད་དོ། ། ས་བརྒྱད་པར་སློང་བར་བཤད་པ་དེ་ཡང༌། སྐབས་དེར་ཤེས་སྒྲིབ་ཀྱི་གནས་ངན་ལེན་སྤངས་ཀྱི་དོགས་ནས་དེ་མ་སྤངས་གོང་དུ་དེ་ལས་སློང་བ་ཡིན་གྱི། དེ་སྤངས་ནས་ནི་སློང་མི་ནུས་ཤིང༌། དེར་དེ་མི་སྤོང་ན་ནི་ཇི་ཙམ་མཉམ་པར་བཞག་ཀྱང་སངས་རྒྱས་ཀྱི་སློང་བ་ལ་མི་ལྟོས་པར་ཡང་མི་ལྡང་བ་མི་སྲིད་དོ། ། གཉིས་པ་ནི། དར་ཊཱིཀ་མཛད་པ་ན་རེ། ཡང་དག་པའི་མཐའ་དེ་བཞིན་ཉིད་ཙམ་ལ་བྱས་ནས། དེ་མངོན་དུ་བྱས་པའི་དོན་དེ་ལས་སླར་མི་ལྡང་བའི་ཚུལ་གྱིས་མཉམ་པར་བཞག་པ་ལ་བྱེད་པ་ནི། སངས་རྒྱས་མ་ཐོབ་པའི་བར་དུ་སངས་རྒྱས་མངོན་དུ་མི་བྱའོ། །
ཞེས་པའི་དོན་དུ་སོང་བས། འཐད་པར་དཀའ་འོ། ། ཆད་པའི་མྱང་འདས་ལ་བྱེད་པར་ཡང་རྫོགས་སྨིན་སྦྱངས་ནས། མངོན་དུ་བྱ་བར་དོན་གྱིས་བསྟན་པ་དང་འགལ་ལོ། ། ཁ་ཅིག་དེ་བཞིན་ཉིད་ཙམ་ལ་མི་ལྡང་བའི་ཚུལ་དུ་མཉམ་པར་འཇོག་པ་དང༌། དྲི་བྲལ་གྱི་དེ་བཞིན་ཉིད་ལ་མི་ལྡང་བའི་ཚུལ་གྱིས་མཉམ་པར་བཞག་ནུས་མི་ནུས་ཀྱི་ཁྱད་པར་འབྱེད་པ་སྐད་བྱེད་པ་ནི་བཞད་གད་ཀྱི་གནས་སོ། ། ཞེས་གཞན་ལུགས་བཀག་ནས་རང་གི་ལུགས་འཇོག་པ་ན། དེ་ལྟར་ན་ཡང་དག་པའི་མཐའ་གང༌། དེ་མངོན་དུ་བྱེད་པའི་ཚུལ་ཇི་ལྟ་བུ་ཞེ་ན། སྤྱིར་དེ་བཞིན་ཉིད་ཀྱང་ཡང་དག་པའི་མཐའ་ཡིན་ཅིང༌།
དེ་མངོན་དུ་བྱེད་ན་དེ་ལ་མཉམ་པར་གཞག་དགོས་མོད་ཀྱང༌། འདིར་ནི་ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་དབྱིངས་དེ་ཉིད་ཡིན་ལ། ཉན་རང་དགྲ་བཅོམ་ཞི་བའི་དབྱིངས་སུ་ཞུགས་པ་རྣམས་ཀྱིས་ཀྱང༌། སྙོམས་པར་འཇུག་པའི་སྔ་རོལ་དུ། ། ཞི་བའི་བདེ་བ་དེས་ཐུགས་འཕྲོགས་ཏེ། བསམ་ངོ་ལ་ལྟོས་ནས་སླར་མི་ལྡང་བའི་ཚུལ་དུ་བསྐལ་པའི་བར་དུ་ཞི་བའི་དབྱིངས་སུ་སྙོམས་པར་ཞུགས་པ་ནི། ཐེག་དམན་གྱི་རིགས་ཅན་གྱི་དབང་དུ་བྱས་ནས། ཡང་དག་པའི་མཐའ་མངོན་དུ་བྱས་པའི་དོན་ཡིན་ནོ། ། དེ་ལྟ་བུ་གདུལ་བྱ་ཐེག་པ་དམན་པར་རིགས་ངེས་པ་དེ་ལ་ནི། སྔར་བཤད་པའི་གདམ་ངག་དེ་དང་པོ་ནས་བྱིན་ན།
དམན་པའི་རིགས་ལས་ཀྱང་ཉམས་པར་འགྱུར་བ་ཡིན་ནོ། ། ཞི་བའི་དབྱིངས་ལས་ལངས་ནས་བྱང་ཆུབ་ཏུ་སེམས་བསྐྱེད་པའི་གང་ཟག་དེ། སྔོན་གོམས་པའི་དབང་གིས་ཡང་དང་ཡང་དུ་སྙོམས་འཇུག་དེ་ལ་སྙོམས་པར་ཞུགས་པར་འགྱུར་མོད་ཀྱི། ཐེག་ཆེན་སེམས་བསྐྱེད་གཏོང་བའི་དྲི་ཙམ་ཡང་མེད་པར་དཔྱོད་ལྡན་རྣམས་ཀྱིས་ཤེས་པར་བྱའོ། ། སློབ་དཔོན་འདིའི་བཞེད་པ་ནི་སྔར་བཤད་པ་ལྟར། སློབ་དཔོན་ཆོས་ཀྱི་བཤེས་གཉེན་ཡང་བཞེད་དེ། དེ་ཁོ་ན་ཉིད་མངོན་སུམ་དུ་མི་བྱེད་པའི་རྟེན་ཅན་ཞེས་པའི་ཐད་དུ། གང་ཟག་ལ་བདག་མེད་པའི་མཐའ་ཞི་བ་ཉིད་དེ། ཞེས་ཡང་དག་པའི་མཐའ་ངོས་བཟུང་བ་དང༌། དེའི་ཤེས་བྱེད་དུ་སྒོམ་ལམ་མི་སྟོན་པའི་གཞུང་རྣམས་དྲངས་པ་ནི།
སློབ་དཔོན་གྱི་དགོངས་པ་ལེགས་པར་རྟོགས་པའོ། ། འོ་ན་དམན་ལམ་སྔོན་དུ་མ་སོང་བའི་བྱང་སེམས་རྣམས་ཀྱིས། ཆོས་གསུམ་པོ་མ་རྫོགས་པར་ཡང་དག་པའི་མཐའ་མངོན་དུ་བྱེད་ནུས་སམ་མི་ནུས། ནུས་ན་ཚུལ་ཇི་ལྟ་བུ་ཞེ་ན། མངོན་དུ་བྱེད་འདོད་ན་མཐོང་ལམ་ནས་བྱེད་ནུས་ན། ས་བརྒྱད་པ་བས་ལྟ་ཅི་སྨོས། འོ་ན་ས་བདུན་པ་མན་ཆད་དུ་མངོན་དུ་བྱེད་པའི་དོགས་པ་ཆུང་ལ། ས་བརྒྱད་པར་དོགས་པ་ཆེ་བས་རྒྱལ་བ་རྣམས་ཀྱི་འགོག་པ་ལས་སློང་བར་མཛད་དོ། ། དེ་ཡང་བརྟག་པ་མཐའ་བཟུང་བའི་ཚུལ་གྱིས་ཡིན་གྱི། ས་བརྒྱད་པ་ཐོབ་ནས་ཡང་དག་པའི་མཐའ་ཆོས་གསུམ་མ་རྫོགས་པར་མངོན་དུ་བྱེད་པ་ག་ལ་སྲིད།
གལ་ཏེ་མངོན་དུ་བྱེད་ན། ཞི་བའི་བདེ་བ་དེས་ཐུགས་ལེགས་པར་དྲངས་ནས། དེ་ལ་སྙོམས་པར་འཇུག་པའི་དོན་ཡིན་ལ། དམིགས་བསལ་གསུམ་རྫོགས་ནས་ནི་ཡང་དག་མཐའ་མངོན་དུ་བྱེད་ཀྱང་ཞི་བ་དེས་ཐུགས་འཕྲོགས་ནས། དེའི་གཞན་དབང་དུ་གྱུར་པའི་དོགས་པ་ག་ལ་ཡོད། ཉན་རང་ཞི་བའི་དབྱིངས་ལས་ལངས་ནས་ཐེག་པ་ཆེན་པོར་ཞུགས་པ་རྣམས་བར་བར་དུ་ཡང་དག་པའི་མཐའ་མངོན་དུ་བྱེད་ཀྱང༌། གོམས་པའི་དབང་ཙམ་དུ་ཟད་ཀྱི། འདི་ལ་ཡུན་རིང་དུ་མཉམ་པར་བཞག་པར་བྱའོ་སྙམ་པའི་འཕེན་པ་ནི་ཅུང་ཟད་ཀྱང་མེད་དོ། ། གནས་འདི་དག་ནི་ཤིན་ཏུ་རྟོགས་པར་དཀའ་བས་དཔྱོད་ལྡན་རྣམས་ཀྱི་ཐེ་ཚོམ་སྐྱེ་བའི་སྐབས་དེར་ཐག་ཆོད་མི་བྱ་བར་ལེགས་པར་དཔྱད་རིགས་པ་ཁོ་ནའོ། ། ཞེས་བྲིས་སོ། །
འདི་མི་འཐད་པ་ལ་གཉིས་ཏེ། གཞན་ལུགས་འགོག་ཚུལ་མི་འཐད་པ་དང༌། རང་ལུགས་འཇོག་ཚུལ་མི་འཐད་པའོ། ། དང་པོ་ལ་དོན་གྱི་ལན་དང༌། ཚིག་གི་ལན་གཉིས་ལས། དང་པོ་ནི་སྔར་རྒྱས་པར་བཤད་ཟིན་པའི་དོན་དེ་ལ་རྩོད་པ་འདི་འཇུག་པའི་གོ་སྐབས་ག་ལ་ཡོད། ཚིག་གི་ལན་ནི། ཉེས་པ་དེ་ཁྱེད་ཉིད་ལ་འཇུག་སྟེ། དམན་ལམ་སྔོན་དུ་མ་སོང་བའི་བྱང་ཆུབ་སེམས་དཔའ་ལ་གདམ་ངག་དེ་འདོམས་མི་དགོས་པར་ཐལ། དེ་ལྟར་འདོམས་པ་དེ་སངས་རྒྱས་མ་ཐོབ་པར་སངས་རྒྱས་མངོན་དུ་མ་བྱེད་ཅིག་ཅེས་པ་དང་མཚུངས་པའི་ཕྱིར།
དེ་མཚུངས་པར་ཐལ། དེ་འདྲ་དེ་ལ་དེ་སྐད་མ་གདམས་ཀྱང་དེ་གསུམ་མ་བྱས་པར་དེ་མངོན་དུ་བྱེད་པ་མི་སྲིད་པའི་ཕྱིར། རྟགས་ཁས་བླངས་ཏེ། དེ་ལྟར་འདོམས་པ་དེ་བརྟག་པ་མཐའ་བཟུང་བའི་ཚུལ་གྱིས་ཡིན་པའི་ཕྱིར། གཉིས་པ་ལ་གཉིས་ཏེ། ཡང་དག་པའི་མཐའ་ངོས་མ་ཟིན་པའི་ཉེས་པ། དེ་མངོན་དུ་བྱས་པའི་ཚད་ངོས་མ་ཟིན་པའི་ཉེས་པའོ། ། དང་པོ་ལ་དེའི་མཚན་གཞིར་འདོད་པ་དེ་དེ་མ་ཡིན་པའི་ཉེས་པ། མཚན་གཞི་དེ་ཉིད་ཀྱི་ངོས་འཛིན་ཡང་མ་ཤེས་པའི་ཉེས་པའོ། ། དང་པོ་ནི།
དེ་དེའི་མཚན་གཞིར་མི་རིགས་ཏེ། དེ་དེར་སྟོན་པའི་ཚད་ལྡན་གྱི་ལུང་ཅིག་ཀྱང་མི་སྣང་བའི་ཕྱིར་དང༌། རིགས་པ་དང་འགལ་བའི་ཕྱིར། ཆོས་ཀྱི་བཤེས་གཉེན་གྱི་ལུང་གིས་ཀྱང་དེ་དེར་བཤད་པ་མིན་ཏེ། དེས་ནི་ཐེག་དམན་གྱི་མྱང་འདས་ལ་དེར་བཤད་ནས། དེས་དེ་མངོན་དུ་མི་བྱེད་པའི་ཤེས་བྱེད་དུ་སྒོམ་ལམ་མི་སྟོན་པའི་རྒྱུ་མཚན་གྱི་ལུང་དྲངས་པའི་ཕྱིར། གཉིས་པ་རིགས་པ་དང་འགལ་བ་ནི། འོ་ན་དབྱིངས་དེ་བདེན་པ་གཉིས་ལས་གང་ཡིན། དང་པོ་ལྟར་ན། ས་བརྒྱད་པར་ཀུན་རྫོབ་ཀྱི་བདེན་པ་ལ་ཡུན་རིང་དུ་སྙོམས་པར་ཞུགས་པ་ལ།
སངས་རྒྱས་ཀྱི་སློང་དགོས་པ་སོགས་རིགས་པ་དང་འགལ་བ་དང༌། ཀུན་རྫོབ་དངོས་ཡུལ་དུ་བྱེད་པའི་ཐེག་ཆེན་སློབ་པའི་མཉམ་བཞག་སྲིད་པར་ཐལ་བ་སོགས་ནང་འགལ་བ་མང་དུ་འབྱུང་ངོ༌། ། ཀུན་རྫོབ་བདེན་པའི་ཡུལ་ཅན་ནི། ། མཐོང་བ་བརྫུན་པ་ཁོ་ན་ཡིན་པས་དེ་ལ་ཅི་ཙམ་མཉམ་པར་བཞག་ཀྱང་ཆད་པའི་མཐར་ལྟུང་བ་མི་སྲིད་ལ། ཡང་དག་པའི་མཐའ་ཀུན་རྫོབ་ཀྱི་བདེན་པ་ཞིག་ལ་འཆད་པ་ལ་བཞད་གད་བྱ་བར་རིགས་སོ། ། གཉིས་པ་ལྟར་ན། དེ་དོན་དམ་པའི་བདེན་པ་ཡིན་ན་དངོས་སུ་འགལ་བ་ཡིན་ཏེ། ཁྱེད་ཉིད་ཀྱིས་མཛད་པའི་རྣམ་པར་བཤད་པ་ལས་འགོག་བདེན་དོན་དམ་པའི་བདེན་པར་འདོད་པའི་ཤིང་རྟ་ཆེན་པོ་རྣམས་ཀྱི་ལྟར་ན་ནི། ཤེར་ཕྱིན་གྱི་མདོའི་སྐབས་འདིར་ཡང་དག་པའི་མཐའ་དེ་བཞིན་ཉིད་འབའ་ཞིག་ལ་བཤད་པར་བྱ་བ་ཁོ་ནའོ། ། ཞེས་བཤད་པས་སོ། །
འོ་ན་དེར་ཐལ་བར་འགྱུར་ཏེ། འདིར་ཡང་དེ་དོན་དམ་པའི་བདེན་པར་ཁས་ལེན་པའི་ཕྱིར། དེར་མ་ཟད་ལྷག་མེད་མྱང་འདས་ཐོབ་པའི་དགྲ་བཅོམ་པ་ཡིན་ན། དོན་དམ་པའི་བདེན་པ་མངོན་སམ་དུ་རྟོགས་དགོས་པར་ཐལ། དེ་ཡིན་ན་དབྱིངས་དེ་མངོན་སུམ་དུ་རྟོགས་དགོས་པའི་ཕྱིར། རྟགས་ཚད་མས་གྲུབ། ཁྱབ་པ་དང་བསལ་བ་ཁས་བླངས་སོ། ། གཉིས་པ་ནི། ཁྱེད་ཀྱི་རྣམ་པར་བཤད་པ་ལྟར་ན། དབྱིངས་དེ་ངོས་མ་ཟིན་པ་ཡིན་ཏེ།
དེ་འདྲའི་དབྱིངས་དེ་ནི་ཐེག་དམན་གྱི་དབང་དུ་བྱས་ན་ཕུང་པོ་ལྷག་མ་མེད་པའི་དབྱིངས་ལ་བྱ་ཞིང༌། དམན་ལམ་སྔོན་དུ་མ་སོང་བའི་ཐེག་ཆེན་གྱི་དབང་དུ་བྱས་ན། སྦྱོར་ལམ་གྱི་ལུས་རྟེན་གང་དུ་བོར་བའི་གནས་སྐབས་དེ་ནས་ཡོད་པ་ཡིན་ལ། ཁྱོད་ཀྱིས་ནི་མཐོང་ལམ་ཐོབ་མ་ཐག་ནས་དབྱིངས་དེ་མངོན་དུ་བྱེད་ནུས་པར་བཤད་པ་དང༌། སློབ་དཔོན་ཆོས་བཤེས་ཀྱི་ལུང་དྲངས་ནས། གང་ཟག་གི་བདག་བཀག་པའི་ཞི་བའི་དབྱིངས་ལ་འཆད་པའི་ཕྱིར་དང༌། ཉན་ཐོས་དགྲ་བཅོམ་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་གང་ཟག་དེས་ཀྱང༌། སྔོན་གོམས་པའི་དབང་གིས་དེ་ལ་ཡང་དང་ཡང་དུ་སྙོམས་པར་འཇུག་པར་འཆད་པའི་ཕྱིར། ཡང་དམན་ལམ་སྔོན་དུ་མ་སོང་བའི་བྱང་སེམས་འཕགས་པ་ལ་ཉོན་མོངས་མཚན་ཉིད་པ་ཡོད་པར་ཁས་ལེན་པ་དང༌། ས་དང་པོ་ནས་ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞིའི་དབྱིངས་ཡོད་པར་འདོད་པ་འགལ་བ་ཡིན་ཏེ།
ཉོན་མོངས་པ་དང་མཚུངས་ལྡན་དུ་བྱུང་བའི་ཤེས་པ་ཡིན་ན། སྤྱིར་སྡུག་བསྔལ་གྱི་ཕུང་པོ་དང༌། བྱེ་བྲག་ཟག་བཅས་ཉེར་ལེན་གྱི་ཕུང་པོ་ཡིན་དགོས་པའི་ཕྱིར། མདོར་ན་ཟག་བཅས་ཉེར་ལེན་གྱི་ཕུང་པོ་མ་འགགས་པར་ཡོད་བཞིན་དུ། གང་ཟག་དེའི་རྒྱུད་ལ་དེ་ཉེ་བར་ཞི་བའི་ཉེར་ཞིའི་དབྱིངས་ཡོད་པར་འདོད་པ་ནི། དབྱིངས་དེ་ངོས་མ་ཟིན་པའི་གཏན་ཚིགས་ཡང་དག་དུ་ཤེས་པར་བྱ་བ་དང༌། དབྱིངས་དེ་འགོག་པའི་བདེན་པ་དང༌། དེ་ཡང་ཀུན་རྫོབ་ཀྱི་བདེན་པར་བཤད་ནས། དེ་ཡང་དག་པའི་མཐའ་ཡིན་ནོ་ཞེས་ཟེར་བ་ནི། ཡང་དག་པའི་མཐའ་ངོས་མ་ཟིན་པའི་གཏན་ཚིགས་ཡང་དག་གོ །
ཐེག་ཆེན་གྱི་མཐོང་ལམ་ནས་ཡང་དག་པའི་མཐའ་མངོན་དུ་བྱེད་པའི་ནུས་པ་ཡོད་པར་འདོད་པ་དེ་ཡང་འཐད་པ་མིན་ཏེ། དེའི་རྗེས་ཐོབ་དུ་མཚན་འཛིན་གྱི་རྟོག་པ་ཉེ་བར་ཞི་བ་ཁོ་ནར་ཐལ་བས་སོ། ། གཉིས་པ་མངོན་དུ་བྱས་པའི་ཚད་མི་འཐད་པ་ནི། འོ་ན་ཞི་བའི་བདེ་བ་དེས་ཐུགས་འཕྲོག་ནས་བསྐལ་བ་ལ་སོགས་པར་དབྱིངས་དེ་ལ་སྙོམས་པར་ཞུགས་དེ། ཡང་དག་པའི་མཐའ་མངོན་དུ་བྱས་པའི་ཚད་ཡིན་ནོ། ། ཞེས་ཟེར་བ་མི་རིགས་ཏེ། སངས་རྒྱས་ཀྱི་སར་ཡང་དེ་མངོན་དུ་བྱས་པའི་ཚད་མི་སྲིད་པར་ཐལ་བའི་ཕྱིར་དང༌། ཐེག་ཆེན་གྱི་སློབ་ལམ་དུ་དེ་མངོན་དུ་བྱས་པ་སྲིད་པར་ཐལ་བའི་ཕྱིར་རོ། ། དེ་ལ་འདོད་ནུས་པ་མིན་ཏེ། ས་བདུན་པ་མན་ཆད་དུ་ཡང་དེ་བྱས་པ་མི་སྲིད་ཡན་ཆད་དུ་ཡང་དེ་བྱས་པ་མི་སྲིད་པའི་ཕྱིར།
དེ་གཉིས་ཀ་ཁས་བླངས་ཏེ། བདུན་པ་མན་ཆད་དུ་ནི་མཚན་འཛིན་གྱི་རྟོག་པ་མངོན་དུ་འགྱུར་བའི་རྒྱུ་མཚན་གྱིས་དེ་མངོན་དུ་བྱེད་པའི་དོགས་པ་ཆུང་བས། རྒྱལ་བ་རྣམས་ཀྱི་གདམ་ངག་འདོམས་མི་དགོས། བརྒྱད་པ་ཡན་ཆད་དུ་ནི་དེ་འདོམས་པའི་དོན་ཡོད་པའི་ཕྱིར། མདོར་ན་རྫོགས་སྨིན་སྦྱངས་གསུམ་བྱས་ནས། ཁྱབ་པ་འདུ་བྱེད་ཀྱི་སྡུག་བསྔལ་ཉེ་བར་ཞི་བའི་ཉེར་ཞིའི་དབྱིངས་མངོན་དུ་བྱས་པ་དེ། ཡང་དག་པའི་མཐའ་མངོན་དུ་བྱས་པའི་ཚད་དུ་རིགས་པ་མིན་ཏེ། དེའི་དུས་ཀྱི་དེ་འདྲའི་དབྱིངས་དེ་ཁྱེད་རང་ལྟར་ན་ཀུན་རྫོབ་བདེན་པ་ཡིན་པའི་ཕྱིར་དང༌། གཞན་གྱི་ལྟར་ན། དེ་འདྲ་དེ་མི་གནས་པའི་མྱང་འདས་མ་ཡིན་པའི་ཕྱིར་རོ། །
མདོར་ན་སངས་རྒྱས་རྣམས་མི་གནས་པའི་མྱང་འདས་ལ་བཞུགས་པ་ཡིན་གྱི། ཐེག་དམན་གྱི་ལྷག་མེད་ཀྱི་དགྲ་བཅོམ་དང་ཐུན་མོང་བའི་མྱང་འདས་དེ་འདྲ་ལ་བཞུགས་པ་ག་ལ་སྲིད། ཅེས་བྱ་བ་འདིས་ནི་མཆོད་བརྗོད་ལས་འཕྲོས་པའི་དཀའ་བའི་གནས་རྣམས་ལེགས་པར་བཤད་ཟིན་པ་ཡིན་ནོ། ། གཉིས་པ་བསྟན་འཆོས་ལ་འཇུག་པའི་ཡན་ལག་དགོས་བྲལ་ལ། འདི་དང་མཆོད་བརྗོད་ཀྱི་འབྲེལ་ནི། བརྒལ་ལན་གྱི་ཚུལ་གྱིས་འབྲེལ་བར་འདོད་པ་དང༌། དྲིས་ལེན་གྱི་ཚུལ་གྱིས་འབྲེལ་བར་འདོད་པ་གཉིས་ལས། དང་པོ་ལྟར་ན། བསྟན་འཆོས་ཀྱི་བརྗོད་བྱ་མངོན་པར་རྟོགས་པ་མཐའ་དག་བཤད་པ་དེ་ལྟ་ན། མདོ་དང་ཟློས་པའི་སྐྱོན་ཡོད་དོ་ཞེས་རྒོལ་བའི་ལན་དུ།
དགོས་འབྲེལ་གྱི་གཞུང་འདི་དག་གསུངས་ལ། འཆད་ཚུལ་གཉིས་པ་ལྟར་ན། མཆོད་པར་བརྗོད་པའི་ཤུགས་ལ་བསྟན་འཆོས་རྩོམ་པར་དམ་བཅས་ན། དགོས་པ་ཅིའི་ཕྱིར་དུ་རྩོམ་ཞེ་ན། དེའི་ལན་དུ་གཞུང་འདི་གསུངས་སོ། ། དགོས་འབྲེལ་དང་ལུས་རྣམ་བཞག་ནི་དྲིས་ལན་གྱི་ཚུལ་དུ་འབྲེལ་བར་འཆད་ན། བདེ་བླག་ཏུ་ནི་རྟོགས་པ་ཞེས། ། བྱ་བ་རྩོམ་པའི་དགོས་པ་ཡིན། ། ཞེས་པ་ལས་འཕྲོས་ནས། བསྟན་འཆོས་འདིས་མདོ་དོན་བདེ་བླག་ཏུ་རྟོགས་པའི་རྒྱུ་མཚན་ཅི་ཡིན་ཞེ་ན།
དེས་མདོ་དོན་དངོས་པོ་བརྒྱད་ཀྱི་སྒོ་ནས་བཤད་པའི་ཕྱིར། ཞེས་འཆད་པ་ནི། ཤེས་རབ་ཕ་རོལ་ཕྱིན་པ་ནི། ། དངོས་པོ་བརྒྱད་ཀྱིས་ཡང་དག་བཤད། ། ཅེས་པའོ། ། འདི་ལྟར་འཆད་ན་རྣམ་བཤད་རིགས་པ་དང་མཐུན་པ་ཡིན་ཏེ། ཇི་སྐད་དུ། དགོས་པའི་དོན་ནི་བསྡུས་དོན་ལས། ། ཞེས་གསུངས་སོ། ། ཉི་ཁྲི་སྣང་བ་ལྟར་ན།
ཡུམ་དེ་ལ་ཕྱག་འཚལ་ལོ་ཞེས་པའི་ཡུམ་དེ་གང་ཡིན་ཞེ་ན། དེའི་ལན་དུ། ཤེས་རབ་ཕ་རོལ་ཕྱིན་པ་ནི། ། ཞེས་གསུངས་སོ། ། དེ་ཡང་སློབ་དཔོན་ལྟར་ན། འདི་དང་མཆོད་བརྗོད་ཀྱི་ཤེར་ཕྱིན་གཉིས་ཀ་ཡང་དངོས་བསྟན་ལ་འབྲས་ཡུམ་ཁོ་ན་ཡིན་ལ། དེས་མཚོན་ནས་དངོས་པོ་བརྒྱད་ཀ་ཡུམ་དུ་འཆད་དགོས་པ་ཡིན་ཏེ། ཡུམ་གྱི་མཚན་ཉིད་ཚང་བའི་ཕྱིར། ཡུམ་གྱི་མཚན་ཉིད་ཚང་བས་ཤེར་ཕྱིན་གྱི་མཚན་ཉིད་ཚང་བའི་ཁྱབ་པ་མེད་དེ། ཡུམ་གྱི་དོན་ནི་འཕགས་པ་རྣམས་སྐྱེད་བྱེད་དང༌།
དེའི་བཞེད་དོན་སྒྲུབ་བྱེད་ཡིན་ལ། ཤེར་ཕྱིན་གྱི་དོན་ནི། ཕ་རོལ་ཏུ་ཕྱིན་པར་བྱེད་པ་དང༌། ཕ་རོལ་ཏུ་ཕྱིན་ཟིན་པ་གང་རུང་ལ་འཆད་པའི་ཕྱིར། དེ་ལྟར་བྱས་ན། མཆོད་བརྗོད་དང་བསྡུས་དོན་གྱི་སྐབས་ནས་བསྟན་པའི་ཤེར་ཕྱིན་ཡིན་ན། ཐེག་ཆེན་འཕགས་པའི་མཁྱེན་པ་ཡིན་པས་ཁྱབ་ལ། དེ་དང་དེའི་སྐབས་ནས་བསྟན་པའི་ཡུམ་ལ་མངོན་པར་རྟོགས་པ་བརྒྱད་ཀ་ཡོད་དོ་ཞེས་བྱ་བ་འདི་ནི་སློབ་དཔོན་གྱི་དགོངས་པའོ། ། དགོས་འབྲེལ་གྱི་སྐབས་སུ། བསྟན་འཆོས་འདིའི་བརྗོད་བྱ་མངོན་པར་རྟོགས་པ་བརྒྱད་དོ་ཞེས་ཟེར་བ་དེ་ནི་ཅུང་ཟད་ཁྱབ་ཆུང་བ་ཡིན་ཏེ།
ཡུམ་གྱི་མདོའི་དངོས་ཀྱི་བརྗོད་བྱ་གང་ཡིན་པ་དེ་ཡང་འདིའི་བརྗོད་བྱར་ཁས་ལེན་དགོས་པའི་ཕྱིར་ཏེ། ཇི་སྐད་དུ་རྒྱལ་བའི་ཡུམ་རྣམ་པ་གསུམ་ཅར་ལས་བརྗོད་པར་བྱ་བ་ཉིད་དུ་བསྟན་པ་གང་ཡིན་པ། ཞེས་གསུངས་པས་སོ། ། མདོར་ན་མདོའི་དངོས་ཤུགས་ཀྱི་བསྟན་བྱ་གཉིས་ཀ་དང༌། སྦས་དོན་མངོན་རྟོགས་ཀྱི་རིམ་པ་དང་གསུམ་ཀ་བསྟན་འཆོས་འདིའི་དངོས་སམ་ཚིག་ཟིན་གྱི་བརྗོད་བྱའོ། ། དེ་ཡང་བསྟན་འཆོས་འདིར་དངོས་པོ་བརྒྱད་ཀྱི་ལྡོག་པ་ནས་འཆད་པའི་གཞུང་རྣམས་ཀྱིས་ནི། མདོའི་སྦས་དོན་དེ་ཉིད་དངོས་སུ་བསྟན་པ་ཡིན་ལ། དོན་བདུན་ཅུ་འཆད་པའི་གཞུང་རྣམས་ཀྱིས་ནི། མདོའི་དངོས་བསྟན་དེ་ཉིད་དངོས་ཀྱི་བརྗོད་བྱར་བསྟན་པ་ཡིན་ནོ། ། དེ་ཡང་ཅུང་ཟད་ཞིབ་མོར་འབྱེད་ན།
སེམས་བསྐྱེད་དང་གདམ་ངག་དང༌། ངེས་འབྱེད་ཡན་ལག་ལ་སོགས་པའི་ཆོས་སོ་སོ་བ་རྣམས་མཚོན་བྱ་མཁྱེན་གསུམ་ལྟ་བུ་ལ་ལྟོས་པའི་མཚོན་བྱེད་ཀྱི་ཆོས་ཡིན་ཡང༌། དེ་དག་རང་རང་སོ་སོའི་ཡན་ལག་འདུན་པ་དང༌། བསམ་པ་སོགས་དང༌། བསྒྲུབ་པ་རང་གི་ངོ་བོ་ལ་འདོམས་པའི་གདམ་ངག་ལྟ་བུ་དང༌། ཐེག་ཆེན་གྱི་སྦྱོར་ལམ་གྱི་དམིགས་པའི་ཁྱད་པར་ལྟ་བུ་ལ་ལྟོས་ཏེ་མཚོན་བྱ་དང་མདོའི་ཤུགས་བསྟན་དུ་འགྱུར་ལ། ཉིང་ལག་སོ་སོ་བ་དེ་རྣམས་མདོ་དང་བསྟན་འཆོས་གཉིས་ཀའི་དངོས་ཀྱི་བརྗོད་བྱའོ། ། འོ་ན་སྟོང་ཉིད་དང་མངོན་རྟོགས་གཉིས་པོ་ལས་བསྟན་འཆོས་ཀྱི་བརྗོད་བྱའི་གཙོ་བོ་གང་ཡིན་ཞེ་ན། དེས་དེ་གཉིས་ཀ་བརྗོད་བྱར་སྟོན་ཚུལ་ལ་ཁྱད་པར་ཡོད་པ་མ་ཡིན་ལ། ཅུང་ཟད་ཞིབ་མོར་འབྱེད་ན།
བསྡུས་དོན་གསུམ་ཀའི་སྐབས་སུ་མངོན་རྟོགས་བརྗོད་བྱའི་གཙོ་བོ་དང༌། སྤྱིར་ཚིག་དོན་ལ་བྱེ་བྲག་འགྲེལ་པས་ཚིག་དོན་འཆད་པའི་སྐབས་སུ་མདོ་དང་དངོས་སུ་སྦྱོར་བ་ཡིན་པས། སྟོང་ཉིད་བརྗོད་བྱའི་གཙོ་བོར་འགྱུར་རོ། ། དེ་ལྟ་ན་ཡང༌། བསྟན་བྱའི་གཙོ་བོ་ནི་མངོན་པར་རྟོགས་པ་ཉིད་ཡིན་ཏེ། བསྟན་འཆོས་འདིས་མངོན་པར་རྟོགས་པ་བརྒྱད་པོ་དེ་ཡུམ་གསུམ་གྱི་རྒྱན་དུ་གསལ་བར་བྱས་པས་ན།

རྒྱན་ཡིན་པའི་ཕྱིར། འདིའི་སྐབས་ཀྱི་ཆོས་སྤྱོད་བཅུ་ནི། སེམས་བསྐྱེད་ལ་སོགས་པ་རྣམ་མཁྱེན་གྱི་ཆོས་བཅུ་ལ་འཆད་པ་འགྲེལ་ཆེན་གྱི་དགོངས་པར་སྣང་ཞིང༌། དོན་གསལ་ལྟར་ན། བཅུ་པོ་དེ་དང་ས་རབ་ཏུ་དགའ་བ་ལ་སོགས་པ་བཅུ་སྟེ། བཅུ་ཚན་གཉིས་ལ་འཆད་པར་མངོན་ནོ། ། གསུམ་པ་བསྟན་འཆོས་ཀྱི་བརྗོད་བྱ་མངོན་རྟོགས་བཤད་པ་ལ་གསུམ་སྟེ། རྒྱས་པ་ལ་དགའ་བ་ལ་བརྒྱད་དུ་ཕྱེ། བར་པ་ལ་དགའ་བ་ལ་དྲུག་ཏུ་ཕྱེ། བསྡུས་པ་ལ་དགའ་བ་ལ་གསུམ་དུ་བཤད་པའོ། ། འདི་ཡང་ཚིག་རྒྱས་བསྡུས་མ་ཡིན་གྱི།
དོན་རྒྱས་བསྡུས་ཀྱི་དབང་དུ་བྱས་པ་ཡིན་ལ། དེ་ཡང་དོན་གྱི་ངོ་བོ་ལ་རྒྱས་བསྡུས་མེད་ཀྱང༌། མངོན་རྟོགས་ཀྱི་རྐང་གྲངས་མང་ཉུང་ལ་རྒྱས་བསྡུས་སུ་བཞག་པའོ། ། འོ་ན་བསྡུས་དོན་གསུམ་པོ་ལ་ཁྱད་པར་ཅི་ཡོད་ཞེ་ན། ལོ་ཙཱ་བ་ཆེན་པོ་ནི། མངོན་པར་རྟོགས་པའི་ངོ་བོ་ངེས་པ་དང༌། གྲངས་ངེས་པ་དང༌། གོ་རིམ་ངེས་པའི་དབང་དུ་བྱས་པ་ཡིན་ནོ། ། ཞེས་གསུངས་ཤིང༌། འདི་ཉིད་ལེགས་པར་བཤད་པ་ཡིན་ལ།
དོན་འདི་ལ་དར་ཊཱིཀ་མཛད་པ་ན་རེ། འདི་མི་འཐད་དེ། གསུམ་ཀ་ལ་ཚིག་དོན་རྒྱས་པར་བསྟན་དགོས་པ་ལ་ཁྱད་པར་མེད་པའི་ཕྱིར་རོ། ། དེས་ན་བསྡུས་དོན་གསུམ་གྱི་མི་འདྲ་བའི་ཁྱད་པར་ནི། ཡན་ལག་རྒྱས་བཤད་ཀྱི་དོན་རགས་པ་རྣམས་ལ་ཡིད་དཔྱོད་ཀྱིས་ངེས་པ་འདྲེན་ནུས་པ་དང༌། མི་ནུས་པའི་ཁྱད་པར་དུ་ཤེས་པར་བྱའོ། ། ཞེས་གསུངས་སོ། ། དེ་ནི་རིགས་པ་མིན་ཏེ། ཡན་ལག་རྒྱས་བཤད་ཀྱི་དོན་རགས་པ་ལ་ཡིད་དཔྱོད་ཀྱིས་ངེས་པ་འདྲེན་པ་དེ་བསྡུས་དོན་དང་པོའི་ཁྱད་པར་མ་ཡིན་པ་དང༌། ཡིན་དུ་ཆུག་ཀྱང་དེས་བསྡུས་དོན་གསུམ་གྱི་ཁྱད་པར་མི་ཕྱེད་པས་སོ། །
དང་པོ་ནི། དེས་དེ་ལ་ངེས་པ་འདྲེན་པའི་རྒྱུ་མཚན་ཅི། ཤེས་རབ་ཕ་རོལ་ཕྱིན་པ་ནི། ། ཞེས་པ་ནས། ཆོས་ཀྱི་སྐུ་དང་དེ་རྣམ་བརྒྱད། ། ཅེས་པའི་བར་གྱིས་དེ་ལ་ངེས་པ་འདྲེན་པའམ། སེམས་བསྐྱེད་པ་དང་ཞེས་པ་ནས། རྣམ་པ་བཞིར་ནི་ཡང་དག་བརྗོད། ། ཅེས་པའི་བར་གྱིས་དེ་ལ་ངེས་པ་འདྲེན་པ་ཡིན། དང་པོ་ལྟར་ན་ནི།
མཚན་ཉིད་དེ་ཡི་སྦྱོར་བ་དང༌། ། ཞེས་སོགས་དང༌། ཡུལ་ནི་རྣམ་པ་གསུམ་པོ་རྒྱུ། ། ཞེས་སོགས་ཀྱིས་ཀྱང་དེ་ལ་ངེས་པ་འདྲེན་ནུས་པར་འགྱུར་ཏེ། རྒྱུ་མཚན་མཚུངས་པའི་ཕྱིར་རོ། ། ཇི་ལྟར་ཞེ་ན། སྔ་མ་ལ་དངོས་པོ་བརྒྱད་ཀྱི་རྐང་གྲངས་ཙམ་ཞིག་སྨོས་པ་ལས་ལྷག་པ་མེད་ལ། དེ་ནི་ཕྱི་མ་གཉིས་ལ་ཡང་ཡོད་པའི་ཕྱིར་དང༌། དེས་དེ་ལ་དེ་འདྲེན་ནུས་ན་དངོས་པོ་དྲུག་དང་གསུམ་གྱི་རྐང་གྲངས་ཙམ་ཞིག་བསྟན་པས་ཀྱང་དེ་ནུས་པར་མཚུངས་པའི་ཕྱིར་རོ། ། གཉིས་པ་ལྟར་ན་ནི།
བསྡུས་དོན་གསུམ་གྱི་ཁྱད་པར་དུ་མ་སོང་སྟེ། མངོན་པར་རྟོགས་པ་བརྒྱད་དང་དྲུག་དང་གསུམ་དུ་བཤད་པའི་ཁྱད་པར་དུ་མ་སོང་བའི་ཕྱིར་དང༌། སེམས་བསྐྱེད་ལ་སོགས་པའི་དོན་བདུན་ཅུའི་རྐང་གྲངས་བཤད་མ་བཤད་ཀྱི་ཁྱད་པར་དུ་སོང་བའི་ཕྱིར། དེ་ཡང་དེ་ལྟར་འདོད་དོ་ཞེ་ན། འོ་ན་བསྡུས་དོན་གསུམ་གྱི་ཁྱད་པར་དོན་བདུན་ཅུའི་རྐང་གྲངས་བསྟན་མ་བསྟན་གྱི་ཁྱད་པར་ཡིན་ནོ་ཞེས་ཁྱེད་ཀྱིས་འཆད་རིགས་པར་འགྱུར་རོ། ། དེ་ཡང་དེ་ལྟར་འདོད་ན་ནི། ཆེས་ཤིན་ཏུ་རིགས་པ་མིན་ཏེ། བསྡུས་དོན་གསུམ་ཀ་ཡང་སེམས་བསྐྱེད་ལ་སོགས་པ་དོན་བདུན་ཅུའི་སྒོ་ནས་འཆད་དགོས་པ་ལ་ཁྱད་པར་མེད་པའི་ཕྱིར་དང༌། སེམས་བསྐྱེད་པ་དང་ཞེས་པ་ནས། རྣམ་པ་བཞིར་ནི་ཡང་དག་བརྗོད། །
ཅེས་པའི་བར་གྱི་ཚིག་ལེའུར་བྱས་པ་བཅུ་གསུམ་པོ་དེས་ནི། བསྡུས་དོན་གསུམ་ཀ་འཆད་དགོས་པ་ལ་ཁྱད་པར་མེད་པའི་ཕྱིར། དེས་དེ་མི་འཆད་ན། བསྡུས་དོན་ཕྱི་མ་གཉིས་ལ་འཆད་བྱེད་ཀྱི་དོན་བདུན་ཅུའི་རྣམ་བཞག་མེད་པར་འགྱུར་རོ། ། དེ་སྐད་དུ་ཡང་རྒྱས་པར་ནི་སྔ་མ་ཁོ་ན་བཞིན་དུ་བཤད་པར་བྱ་བ་ཡིན་ནོ། ། ཞེས་གསུངས་པས་སོ། ། གཉིས་པ་ནི། དེ་ལྟ་ན་བསྡུས་དོན་ཕྱི་མ་གཉིས་ཀྱི་ཁྱད་པར་གང་ཡིན་པ་ཁྱེད་ཀྱིས་འཆད་པར་མི་ནུས་ཏེ། དེ་གཉིས་ལ་ཁྱེད་ཀྱིས་བཤད་པའི་ཁྱད་པར་བཤད་མ་ཐག་པ་དེ་མེད་པའི་ཕྱིར་དང༌། ཁྱད་པར་གཞན་ཡང་ཁྱེད་ཀྱིས་འཆད་པར་མི་ནུས་པའི་ཕྱིར།
དེས་ན་འདི་ལྟར་འཆད་དགོས་ཏེ། ཤེས་རབ་ཕ་རོལ་ཕྱིན་པ་ནི། ། དངོས་པོ་དྲུག་གིས་ཡང་དག་བཤད། ། མཚན་ཉིད་དེ་ཡི་སྦྱོར་བ་དང༌། ། ཞེས་པ་ནས། དོན་བསྡུས་གཞན་ཏེ་རྣམ་པ་དྲུག ། སེམས་བསྐྱེད་པ་དང་གདམ་ངག་དང༌། ། ཞེས་པ་ནས། རྣམ་པ་བཞིར་ནི་ཡང་དག་བརྗོད། ། ཅེས་སྦྱར་བར་བྱ་ཞིང༌།
བསྡུས་དོན་གསུམ་པ་ལ། ཡང་ཤེས་རབ་ཕ་རོལ་ཕྱིན་པ་ནི། ། དངོས་པོ་གསུམ་གྱིས་ཡང་དག་བཤད། ། ཡུལ་ནི་རྣམ་པ་གསུམ་པོ་རྒྱུ། ། ཞེས་པ་ནས། དོན་བསྡུས་གཞན་ཏེ་རྣམ་པ་གསུམ། ། སེམས་བསྐྱེད་པ་དང་ཞེས་སོགས་སྦྱར་བར་བྱ་བ་ཡིན་ནོ། ། དེ་ཡང་དངོས་པོ་བརྒྱད་དུ་བསྟན་པ་དེའི་ཚེ་ན་ནི། ལམ་གྱི་རིམ་པ་གཉིས་བསྟན་པ་ཡིན་ཏེ། མཁྱེན་པ་གསུམ་གྱིས་ལམ་གྱི་རིམ་པ་ཆ་ཚང་བ་གཅིག་དང༌།
སྦྱོར་བ་བཞི་ཆོས་སྐུ་དང་བཅས་པས་ལམ་གྱི་རིམ་པ་ཆ་ཚང་བ་གཉིས་པ་ཞིག་བསྟན་པའི་ཕྱིར། དངོས་པོ་དྲུག་དང་གསུམ་དུ་བཤད་པ་དེའི་ཚེ་ན་ནི། ལམ་གྱི་རིམ་པ་ཆ་ཚང་བ་རེ་རེ་ཁོ་ན་བསྟན་པ་ཡིན་ཏེ། དྲུག་གི་སྐབས་སུ་མཁྱེན་པ་གསུམ་པོ་དེ་མཚན་གཞིར་བཞག་ནས། སེམས་བསྐྱེད་ལ་སོགས་པའི་ཆོས་སུམ་ཅུ་པོ་དེ་མཚན་ཉིད་དང༌། སྦྱོར་བ་བཞི་པོ་ནི་དེས་དེ་མཚོན་པའི་རྣལ་འབྱོར་དང༌། ཆོས་སྐུ་འབྲས་བུར་འཆད་པ་ཡིན་ལ། དངོས་པོ་གསུམ་གྱི་སྐབས་སུ་ནི། མཁྱེན་པ་གསུམ་པོ་ཡུལ་དང༌། སྦྱོར་བ་བཞི་པོ་ཉམས་སུ་ལེན་པའི་རྣལ་འབྱོར་དང༌།
ཆོས་སྐུ་འབྲས་བུར་འཆད་པ་ཡིན་ནོ། ། འོ་ན་མཁྱེན་པ་གསུམ་མཚན་གཞིར་བཞག་པ་དང༌། ཡུལ་དུ་བཞག་པའི་ཁྱད་པར་ཅི་སྙམ་ན། མཚན་གཞིར་བཞག་པ་དེའི་ཚེ་ན་ནི། མཚོན་བྱེད་ཀྱི་ཆོས་སུམ་ཅུས་མཚོན་པར་བྱ་བའི་གཞིར་བཞག་པ་ཡིན་ལ། དེའི་ཚེ་ཉམས་སུ་བླངས་བྱར་སོང་བ་ཡིན་ཏེ། ཇི་སྐད་དུ། དེའི་སྦྱོར་བ་དང་ཞེས་པས་ཡུལ་དུ་བཞག་པ་དེའི་ཚེ་ན་ནི། ཐོས་བསམ་གྱིས་གཏན་ལ་ཕབ་པའི་ཡུལ་དུ་བཞག་པས་སོ། ། འོ་ན་དེ་ཙམ་གྱིས་བསྡུས་དོན་གཉིས་པོའི་ཁྱད་པར་དབྱེ་བར་མི་ནུས་སོ་ཞེ་ན།
དེ་ཙམ་གྱིས་མི་ནུས་པ་བདེན་མོད་ཀྱང༌། མཁྱེན་པ་གསུམ་པོ་དེ་ཉམས་སུ་ལེན་པར་བྱེད་པའི་རྣལ་འབྱོར་སྦྱོར་བཞིའི་འཇོག་ཚུལ་ལས་ཐ་དད་དུ་དབྱེ་ནུས་ཏེ། དངོས་པོ་དྲུག་གི་སྐབས་སུ་ནི། སྦྱོར་བ་བཞི་པོ་སྔ་མ་ལས་ཕྱི་མ་སྐྱེ་བའི་གོ་རིམ་ངེས་པ་ཅན་གྱི་སྒོ་ནས་བཤད་ལ། དངོས་པོ་གསུམ་གྱི་སྐབས་སུ་ནི། བཞི་ཀ་ལ་ཡང་སྦྱོར་བ་ཞེས་གཅིག་ཏུ་བསྡུས་ནས་གྲངས་དང༌། གོ་རིམ་གཉིས་ཀ་མ་བཤད་པ་ལས་སོ། ། དེའི་ཕྱིར་ལོ་ཙཱ་བ་ཆེན་པོས། གསུམ་པོའི་ཁྱད་པར་ངོ་བོ་ངེས་པ་དང༌། གོ་རིམ་ངེས་པ་དང༌།
གྲངས་ངེས་པ་ཞེས་གསུངས་པ་དེ་ཉིད་འཐད་པ་ཡིན་ནོ། ། དེ་ལྟར་གསུམ་གྱི་ནང་ནས་དང་པོ་བརྒྱད་དུ་ཕྱེ་བ་ལ་གཉིས་ཏེ། ལུས་རྣམ་པར་བཞག་པ་དང༌། ཡན་ལག་རྒྱས་པར་བཤད་པའོ། ། དང་པོ་ལ་གཉིས་ཏེ། རྗོད་བྱེད་གཞུང་གི་འཕྲོས་དང༌། བརྗོད་བྱ་དོན་གྱི་བཞུགས་ཚུལ་བཤད་པའོ། ། དང་པོ་ནི། སྔར་གོང་དུ་བཤད་པ་ལྟར་མཆོད་བརྗོད་དང་དགོས་འབྲེལ་གཉིས་ནི། བརྒལ་ལན་གྱི་ཚུལ་གྱིས་འབྲེལ་བ་ཡིན་ལ།
དགོས་འབྲེལ་དང་ལུས་རྣམ་བཞག་ནི་དྲིས་ལན་གྱི་ཚུལ་གྱིས་འབྲེལ་བ་ཡིན་ནོ། ། ཇི་ལྟར་ཞེ་ན། བསྟན་འཆོས་འདི་ལ་བརྟེན་ནས་མདོ་དོན་བདེན་བླག་ཏུ་རྟོགས་པའི་རྒྱུ་མཚན་ཅི་ཡིན་ཞེ་ན། ཤེས་རབ་ཕ་རོལ་ཕྱིན་པ་ནི། ། དངོས་པོ་བརྒྱད་ཀྱིས་ཡང་དག་བཤད། ། ཅེས་པའོ། ། བརྒྱད་པོ་གང་ཞེ་ན། རྣམ་ཀུན་མཁྱེན་ཉིད་ནས། བརྒྱད་ཅེས་པའི་བར་རོ། ། བརྒྱད་པོ་མདོ་ལས་མ་བསྟན་ནོ་སྙམ་ན།
མདོའི་དངོས་བསྟན་དང་སྦས་དོན་མངོན་རྟོགས་ཀྱི་རིམ་པ་སྦྱར་ནས་འཆད་པ་ལ་བརྒྱད་ལས། དང་པོ་ཡུམ་གྱི་མདོའི་དངོས་བསྟན་དུ་གྱུར་པའི་སེམས་བསྐྱེད་ལ་སོགས་པའི་ཆོས་བཅུ་དང༌། སྦས་དོན་དུ་གྱུར་པའི་རྣམ་པ་ཐམས་ཅད་མཁྱེན་པ་ཉིད་སྦྱར་ནས་འཆད་པ་ནི། སེམས་བསྐྱེད་པ་དང་ཞེས་པ་ནས། ཐུབ་པའི་རྣམ་ཀུན་མཁྱེན་པ་ཉིད། ། ཅེས་པའི་བར་རོ། ། ཡང་མདོའི་དངོས་བསྟན་དུ་གྱུར་པའི་ཆོས་བཅུ་གཅིག་དང༌། སྦས་དོན་དུ་གྱུར་པའི་ལམ་ཤེས་པ་ཉིད་ལ་སྦྱར་ནས་འཆད་པ་ནི། མོག་མོག་པོ་བྱེད་ཞེས་པ་ནས། དེ་འདྲར་བཤད་ཅེས་པའི་བར་རོ། །
ཡང་དངོས་བསྟན་དུ་གྱུར་པའི་ཆོས་དགུ་དང༌། ། ཐམས་ཅད་ཤེས་པ་ཉིད་སྦྱར་ནས་འཆད་པ་ནི། ། ཤེས་པས་སྲིད་ལ་མི་གནས་ཤིང༌། ། ཞེས་པ་ནས། དེ་འདྲ་ཀུན་ཤེས་ཉིད་དུ་འདོད། ། ཅེས་པའི་བར་ཡིན་ལ། ལྷག་མ་རྣམས་ལ་ཡང་དེ་བཞིན་དུ་སྦྱར་རོ། ། དེ་ལྟར་ན་མཁྱེན་པ་གསུམ་གྱི་ཆོས་ནི་སུམ་ཅུ་ཁོ་ནར་ངེས་ལ། འདི་དག་མཚོན་བྱེད་ཀྱི་ཆོས་ཞེས་བྱ་སྟེ། དེས་དེ་མཚོན་པར་བྱེད་པའི་ཕྱིར་རོ། །
དེ་སྐད་དུ་ཡང༌། མཚན་ཉིད་དེ་ཡི་སྦྱོར་བ་དང༌། ། ཞེས་གསུངས་སོ། ། དེས་དེ་མཚོན་པ་ཡང་མདོའི་དབང་དུ་བྱས་པ་ཡིན་གྱི། བསྟན་འཆོས་སུ་ནི་དེར་ངེས་པ་མིན་ཏེ། སྐབས་གཉིས་པ་དང་གསུམ་པ་འཆད་པའི་བསྟན་འཆོས་སུ་མཁྱེན་པ་གཉིས་དངོས་སུ་ཚིག་གིས་ཟིན་པར་བསྟན་པ་ཡིན་གྱི། དེས་དེ་མཚོན་ནས་བསྟན་པ་མ་ཡིན་པའི་ཕྱིར་རོ། ། སྐབས་དང་པོར་ནི་མདོ་དང་བསྟན་འཆོས་གཉིས་ཀ་ལས་ཆོས་བཅུ་པོས་རྣམ་མཁྱེན་མཚོན་ནས་བསྟན་པ་ཡིན་གྱི། དངོས་སུ་བསྟན་པ་མིན་ནོ། ། མཚོན་པའི་ཚུལ་ལ་ལོ་ཙཱ་བ་ཆེན་པོས་རྒྱུས་འབྲས་བུ་མཚོན་པར་བཞེད་ཀྱང༌།
ཡུལ་གྱིས་ཡུལ་ཅན་མཚོན་པ་ཉིད་བཟང་པོའི་ཞབས་ཀྱི་བཞེད་པར་གསལ་ལ། རྣམ་རྫོགས་སྦྱོར་བའི་ཆོས་ནི་བཅུ་གཅིག་ཏུ་ཤཱནྟི་པ་དང༌། རཏྣ་ཀིརྟིས་བཤད་པ་ལྟར་ལུས་རྣམ་བཞག་གི་ཚིག་ཟིན་དང་མཐུན་ལ། ཡན་ལག་རྒྱས་བཤད་ལྟར་ན། སྒོམ་པ་པོའི་གང་ཟག་ཀྱང་ཆོས་སོ་སོ་བ་གཅིག་ཏུ་བགྲང་དགོས་པས། བཅུ་གཅིག་ཏུ་གྲངས་ངེས་པ་མེད་དོ། ། རྩེ་སྦྱོར་གྱི་ཆོས་ནི་བརྒྱད་ཡིན་པར་བོད་ཀྱི་སློབ་དཔོན་རྣམས་འཆད་ལ། བརྒྱད་པོའི་ངོས་འཛིན་ཡང་སྦྱོར་རྩེ་བཞི་མཐོང་སྒོམ་གྱི་རྩེ་སྦྱོར་གཉིས། བར་ཆད་མེད་རྩེ། བསལ་བྱ་ལོག་བསྒྲུབ་དང་བརྒྱད་དོ་ཞེས་བཤད་པ་དེ་དག་ལ་ནི།
ལུང་རིགས་ཀྱི་ཤེས་བྱེད་ཅི་ཡང་ཡོད་པ་མིན་ཏེ། དེ་གཉིས་ཀ་དང་འགལ་བའི་ཕྱིར་རོ། ། ཇི་ལྟར་ཞེ་ན། ལུས་རྣམ་བཞག་གི་ཚིག་ཟིན་ལྟར་ན་ནི། སྦྱོར་མཐོང་སྒོམ་པ་གསུམ་ཆར་ལ་བཞི་བཞིར་ཕྱེ་བའི་ཕྱིར་དང༌། བསལ་བྱ་ལོག་སྒྲུབ་དེའི་ཆོས་སུ་བགྲང་དགོས་ན། མཐོང་སྒོམ་ལམ་གྱི་སྤང་བྱ་རྟོག་པ་གཉིས་ཀྱང་བགྲང་དགོས་པར་མཚུངས་པའི་ཕྱིར་དང༌། མཐོང་སྒོམ་གྱི་རྩེ་སྦྱོར་གཉིས་ལ་བཞི་བཞིར་བཤད་ཀྱང་རེ་རེར་བགྲང་ན། སྦྱོར་ལམ་རྩེ་སྦྱོར་ཀྱང་གཅིག་ཏུ་བགྲང་རིགས་པར་མཚུངས་པའི་ཕྱིར། དེས་ན་རྩེ་སྦྱོར་གྱི་ཆོས་ནི་བཅུ་གསུམ་སྟེ།
བཅུ་གཉིས་པོའི་སྟེང་དུ་བར་ཆད་མེད་པའི་རྩེ་སྦྱོར་བསྣན་པས་སོ། ། འོན་ཀྱང་ཤཱནྟི་པས་ཀྱང་དེའི་ཆོས་བརྒྱད་དུ་བཤད་པས། དེའི་བསམ་པ་ནི་མདོ་ལས་རྟོག་པ་དངོས་སུ་བསྟན་པ་དེའི་གཉེན་པོ་མཐོང་སྒོམ་གཉིས་པོ་ཤུགས་ལ་བསྟན་པས་ཕན་ཚུན་མཚོན་བྱ་མཚོན་བྱེད་ཡིན་པས། སྤང་གཉེན་གཉིས་པོ་རེ་རེ་ཁོ་ནར་བགྲང་ལ། བར་ཆད་མེད་རྩེ་དང༌། བསལ་བྱ་ལོག་བསྒྲུབ་ནི་མདོ་དང་བསྟན་བཅོས་གཉིས་ཀ་ལས་སོ་སོ་ཐ་དད་དུ་བསྟན་པས་ལོགས་སུ་བགྲང་པའོ། ། སློབ་དཔོན་འདིའི་བཞེད་པ་ནི་དེ་ལྟ་མ་ཡིན་ཏེ། མཐོང་སྒོམ་གྱི་རྩེ་སྦྱོར་གཉིས་ཀྱི་སྐབས་སུ། ཇི་སྐད་དུ། དེ་དག་སྤང་བ་ཉིད་དུ་གཉེན་པོ་རྣམ་པ་བཞི་ཡང་ཐ་དད་དོ། །
ཞེས་བཤད་པས་སོ། ། མདོར་ན་རྩེ་སྦྱོར་གྱི་ཆོས་བརྒྱད་དུ་བཤད་པ་དེ་དག་གིས་ནི་དོན་བདུན་ཅུའི་གྲངས་ངེས་བཟུང་བའི་ཕྱིར་ཡིན་ལ། སློབ་དཔོན་འདིའི་བཞེད་པ་ལ་ནི། དོན་བདུན་ཅུའི་གྲངས་ངེས་མི་མཛད་པར་དངོས་སུ་གསལ་ཞིང༌། བཤེས་གཉེན་གྲོ་ལུང་པ་ཆེན་པོ་ནི། དོན་བདུན་ཅུ་རྩ་དྲུག་ཏུ་ངེས་པ་ཉིད་སློབ་དཔོན་གྱི་དགོངས་པར་འཆད་དོ། ། ལྷག་མ་གསུམ་གྱི་ཆོས་སོ་སོའི་གྲངས་ནི་གཞུང་ལས་དངོས་སུ་གསལ་ལ། དེ་ཡང་ཆོས་སྐུའི་གཞི་ནི། འཕགས་པས་སྐུ་གསུམ་འཕྲིན་ལས་དང་བཅས་པ་ལ་བཞེད་ཅིང༌། སློབ་དཔོན་ནི་སྐུ་བཞི་པོ་ཉིད་ལ་འཆད་དོ། །
རང་གི་རྣམ་པར་རྟོག་པས་བརྟགས་ཏེ་དོན་བདུན་ཅུའི་རྣམ་བཞག་བྱེད་ན། གཞན་རྣམས་སྔ་མ་དང་འདྲ་བ་ལ། རྩེ་སྦྱོར་གྱི་ཆོས་བརྒྱད་ཡིན་པའི་ཚུལ་ནི། སྦྱོར་ལམ་ལ་བཞི། མཐོང་སྒོམ་གཉིས་ལ་མིང་གི་སྒོ་ནས་བཞི་བཞིར་ཕྱེ་བས་བརྒྱད་ཡིན་ཀྱང༌། རྫས་སུ་ནི་བཞིར་འདུས་པ་ཡིན་ཏེ། རེ་རེ་ཡང་སྦྱོར་འཇུག་གཉིས་གཉིས་སུ་འདུས་པས་སོ། ། དེའི་ཚེ་ན་མཐོང་ལམ་རྩེ་སྦྱོར་གྱི་སྦྱོར་བ་ཉེར་བསྡོགས་ནི། སྦྱོར་ལམ་དུ་འདུས་པ་ལ་དགོངས་ནས་ཡན་ལག་རྒྱས་བཤད་དུ་ངོས་བཟུང་བ་མེད་པས། འཇུག་པ་བར་ཆད་མེད་ལམ་གཅིག་པུར་ངེས་ཤིང༌།
སྒོམ་ལམ་གྱི་རྩེ་སྦྱོར་ལ་ནི། སྦྱོར་འཇུག་གཉིས་སོ་སོར་གཞུང་དུ་ངོས་བཟུང་བས། དེ་ལྟར་བདུན་དང་བར་ཆད་མེད་པའི་རྩེ་སྦྱོར་རྣམས་སོ། ། གཉིས་པ་བརྗོད་བྱ་དོན་གྱི་བཞུགས་ཚུལ་བཤད་པ་ལ་གསུམ་སྟེ། མདོ་དང་བསྟན་འཆོས་གཉིས་ཀའི་དངོས་ཤུགས་ཀྱི་བརྗོད་བྱའི་གཙོ་བོ་ཤེར་ཕྱིན་ངོས་བཟུང༌། མདོའི་སྦས་དོན་མངོན་པར་རྟོགས་པ་བརྒྱད་ཀྱི་རྣམ་པར་བཞག་པ་བཤད། དོན་བདུན་ཅུ་པོ་མདོའི་དངོས་བསྟན་ཇི་ལྟར་ཡིན་པའི་ཚུལ་ལོ། ། དང་པོ་ལ་གཉིས་ཏེ། འཕགས་སེང་གིས་ཇི་ལྟར་བཤད་པའི་ཚུལ་དང༌། དེའི་དགོངས་པ་བཤད་པའོ། །
དང་པོ་ནི། འཕགས་པས་མཆོད་བརྗོད་ཀྱི་སྐབས་ནས་དངོས་སུ་བསྟན་པའི་ཤེར་ཕྱིན་དེ་གང་ཡིན་ཞེ་ན། དེ་ངོས་འཛིན་པ་ལ། ཤེས་རབ་ཕ་རོལ་ཕྱིན་པ་ནི། ། དངོས་པོ་བརྒྱད་ཀྱིས་ཡང་དག་བཤད། ། ཅེས་གསུངས་པར་འཆད་དོ། ། སློབ་དཔོན་ནི། ཡུམ་བརྒྱད་སྟོང་པ་ལས་བྱང་ཆུབ་སེམས་དཔའ་ཆེན་པོ་རྣམས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལས་བརྩམས་ཏེ། ཇི་ལྟར་ངེས་པར་འབྱུང་བ་དེ་བཞིན་དུ་ཁྱོད་སྤོབས་པར་བྱོས་ཤིག་ཅེས་པའི་སྐབས་ཀྱི་ཤེར་ཕྱིན་དེ་ངོས་འཛིན་པ་ན། ཇི་སྐད་དུ།
འགྲེལ་ཆེན་ལས། ཤེས་རབ་ཀྱི་ཕ་རོལ་ཏུ་ཕྱིན་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། སངས་རྒྱས་བཅོམ་ལྡན་འདས་ཀྱི་གཉིས་སུ་མེད་པའི་ཡེ་ཤེས་སྒྱུ་མ་ལྟ་བུ་ནི་དངོས་ཡིན་ལ། དེ་ཐོབ་པ་དང་རྗེས་སུ་མཐུན་པ་ཉིད་ཀྱི་ཚིག་དང༌། ངག་གི་ཚོགས་ཀྱི་གཞུང་དང༌། མཐོང་བ་ལ་སོགས་པའི་ལམ་ཡང་ཤེས་རབ་ཀྱི་ཕ་རོལ་ཏུ་ཕྱིན་པའོ། ། ཞེས་བྱ་བ་ནི་བཏགས་པའོ། ། ཞེས་གསུངས་སོ། ། འདིའི་དོན་འཆད་པ་ལ།
བོད་སྔ་མ་རྣམས་ལ་ལུགས་གཉིས་ཡོད་པ་ལས། དང་པོ་ལ། འབྲས་བུའི་ཤེར་ཕྱིན་ནི་དེ་དངོས་དང༌། གཞུང་ལམ་གཉིས་པོ་དེ་མཐའ་གཅིག་ཏུ་བཏགས་པ་བ་ཁོ་ནར་བཤད་ནས། དེ་དག་དེ་མཚན་ཉིད་པ་ཡིན་པ་ལ་དངོས་ལ་གནོད་བྱེད་སྟོན་པའི་ལུགས་གཅིག་དང༌། ཡང་གཞན་དག་གིས་ནི། ཤེར་ཕྱིན་ལ་གཙོ་ཕལ་གཉིས་སུ་ཕྱེ་ནས་འབྲས་བུའི་ཤེར་ཕྱིན་ནི་དེའི་གཙོ་བོ་དང༌། གཞུང་ལམ་གཉིས་པོ་དེ་ནི། ཤེར་ཕྱིན་ཕལ་པ་ཡིན་ཀྱང་དེ་མཚན་ཉིད་པ་ཡིན་ཏེ། དཔེར་ན་མི་ཕལ་པ་མི་ཡིན་པ་བཞིན་ནོ། །
ཞེས་འཆད་དོ། ། དེ་ལྟར་འཆད་པ་དེ་གཉིས་ཀས་ཀྱང་ལེགས་པར་བཤད་པ་མ་ཡིན་ཏེ། དེ་ཡང་ལུགས་དང་པོས། གཞུང་ལམ་གང་རུང་ལ་ཤེར་ཕྱིན་མ་ཡིན་པས་ཁྱབ་པར་བཤད་ལ། དེ་ཡང་སློབ་དཔོན་གྱི་དགོངས་པ་མ་ཡིན་པའི་ཕྱིར་ཏེ། ལུགས་གཉིས་པས་གཞུང་ལམ་གྱི་ཤེར་ཕྱིན་ལ་ཤེར་ཕྱིན་གྱིས་ཁྱབ་པར་བཤད་ལ། དེ་ཡང་སློབ་དཔོན་གྱི་དགོངས་པ་མ་ཡིན་པའི་ཕྱིར་རོ། ། ཇི་ལྟར་ཞེ་ན། དང་པོ་དེ་མ་ཡིན་ཏེ། འགྲེལ་ཆེན་དུ།
གཞུང་ལམ་དག་ལ་དེ་སྒྲ་ཡིན། ། ཞེས་དྲངས་པའི་དེ་མ་ཐག་ཏུ། དེའི་ཕྱིར་དེ་དང་འབྲེལ་པས་གཟུགས་བརྙན་དང་བྲལ་བ་གསུམ་ཀ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་དོ། ། ཞེས་ངེས་པར་བཟུང་བ་ཡིན་ཏེ། གཙོ་བོ་ལས་དབང་དུ་བྱས་པ་ཡིན་ནོ། ། དེ་རྣམས་ཉིད་ཀྱིས་ནི་མ་ཡིན་ཏེ། འདི་མེད་ན་མི་འབྱུང་བས་བྱང་ཆུབ་གཉིས་ཀའི་དབང་དུ་བྱས་པའི་ཕྱིར་རོ། ། དེ་ཡང་འདི་ཉིད་ལས། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་མཉན་པར་བྱའོ། ། ཞེས་བྱ་བ་ལ་སོགས་པ་འཆད་པར་འགྱུར་བ་ཡིན་ནོ། །
ཞེས་གསུངས་ལ། དེ་ལྟར་གསུངས་པ་དེས་ནི་གཟུགས་བརྙན་དང་བྲལ་བའི་གཞུང་ལམ་འབྲས་བུའི་ཤེར་ཕྱིན་གསུམ་ཀའང་ཤེར་ཕྱིན་དུ་བཤད་པའི་ཕྱིར། དེའི་དོན་ཡང་གཟུགས་བརྙན་ཞེས་པ་ནི། སོ་སོ་སྐྱེ་བོ་དང་ཉན་རང་གི་རྒྱུད་ཀྱི་གཞུང་ལམ་གྱི་ཤེར་ཕྱིན་ལ་བྱ་བ་ཡིན་ལ། དེ་ཤེར་ཕྱིན་མ་ཡིན་པའི་ཤེས་བྱེད་ཀྱང༌། སྟོང་ཉིད་མངོན་སུམ་དུ་རྟོགས་པའི་ཡེ་ཤེས་མ་ཡིན་པ་ལ་ཐུག་ལ། ཐེག་ཆེན་འཕགས་པའི་དེ་གཉིས་ཀ་དེ་ཡིན་པའི་ཤེས་བྱེད་ཀྱང༌། སྟོང་ཉིད་མངོན་སུམ་དུ་རྟོགས་པའི་མཁྱེན་པ་ཡིན་པ་ལ་ཐུག་གོ ། ལུགས་གཉིས་པ་མི་འཐད་པའི་ཤེས་བྱེད་ནི། གཙོ་བོ་ལས་དབང་དུ་བྱས་པ་ཡིན་ནོ། །
ཞེས་པས་གཞུང་ལམ་འབྲས་བུའི་ཤེར་ཕྱིན་གསུམ་པོ་གཙོ་ཕལ་དུ་སྟོན་པ་མ་ཡིན་ཏེ། འཕྲོས་དང་མི་མཐུན་པས། ཡི་གེའི་དོན་ལ་མ་ཞུགས་པའི་ཕྱིར་དང༌། སློབ་ལམ་ན་ཤེར་ཕྱིན་གཙོ་བོར་བཞག་པ་ཅིག་མེད་པར་ཐལ་བས་སོ། ། ཇི་ལྟར་ཞེ་ན། ལུང་དེའི་འཕྲོས་དང་བཅས་པ་ནི། ཤེར་ཕྱིན་གྱི་མདོའི་བརྗོད་བྱ་ལ་གཟུགས་བརྙན་དང་དེ་མ་ཡིན་པའི་ཤེར་ཕྱིན་གཉིས་ཀ་ཡོད་པ་ལས། ཕྱི་མ་དེ་ཤེར་ཕྱིན་གྱི་མདོའི་བསྟན་བྱའི་གཙོ་བོ་དང༌། ཤེར་ཕྱིན་དངོས་སུ་འཆད་པ་ཡིན་ལ། དེའི་བརྗོད་བྱ་མཐའ་དག་ཤེར་ཕྱིན་མཚན་ཉིད་པ་ཁོ་ནར་མ་ངེས་པའི་ཤེས་བྱེད་ལ་ལུང་དང་རིགས་པ་གཉིས་ལས།
དང་པོ་ནི་གཟུགས་བརྙན་དང་བྲལ་བའི་ཤེར་ཕྱིན་དེ་རྣམས་ཉིད་ཀྱི་དབང་དུ་བྱས་ནས་ཤེར་ཕྱིན་གྱི་མདོ་གསུངས་པ་མིན་ཏེ། ཤེར་ཕྱིན་གྱི་མདོ་འདི་མེད་ན་ཉན་རང་གི་བྱང་ཆུབ་ཀྱང་མི་འབྱུང་བས་བྱང་ཆུབ་གསུམ་ཀའི་དབང་དུ་བྱས་པའི་ཕྱིར་རོ། ། གཉིས་པ་ལུང་ནི། དེ་ཡང་འདི་ཉིད་ལས་ཉན་ཐོས་ཀྱི་ས་ལ་ཞེས་སོགས་སོ། ། ཡང་གང་དག་ཤེར་ཕྱིན་གསུམ་པོ་གཙོ་ཕལ་དུ་འཆད་པ་ཉིད་སློབ་དཔོན་གྱི་དགོངས་པ་ཡིན་གྱི། དངོས་བཏགས་སུ་འཆད་པ་ནི་དེའི་དགོངས་པ་མ་ཡིན་ནོ། ། ཞེས་འཆད་པ་དེ་ཡང་རིགས་པ་མིན་ཏེ། འགྲེལ་ཆེན་ལས་དངོས་ཡིན་ལ་ཞེས་དང༌། ཞེས་བྱ་བ་ནི་བཏགས་པ་ཡིན་ནོ། ། ཞེས་པའི་ལུང་གོང་དུ་དྲངས་མ་ཐག་པ་དེ་ལས་དངོས་བཏགས་སུ་གསལ་བའི་ཕྱིར།
འོ་ན་དེའི་དོན་ཡང་ཅི་ཞེ་ན། གཞུང་ལམ་གྱི་ཤེར་ཕྱིན་གང་ཡིན་སྤྱིར་ཤེར་ཕྱིན་བཏགས་པ་བར་འཆད་པ་ནི་མ་ཡིན་ཏེ། དེ་ཡིན་ན། དེ་མ་ཐག་ཏུ་གསུམ་ཀ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་དོ། ། ཞེས་བཤད་པ་དང་འགལ་བའི་ཕྱིར་དང༌། སློབ་ལམ་ན་ཤེར་ཕྱིན་མཚན་ཉིད་པ་མེད་ན་འོག་ནས་འཆད་པ་ལྟར་ཧ་ཅང་ཐལ་བའི་ཕྱིར་རོ། ། འོ་ན་ཅི་ཞེ་ན། འདི་ལ་འཆད་ཚུལ་གཉིས་ལས། ཤེར་ཕྱིན་གྱི་སྒྲ་དོན་ཕྱིན་ཟིན་པ་དང༌། ཕྱིན་པར་བྱེད་པ་ལ་འཆད་པ་གཉིས་ལས།
དང་པོ་ལྟར་ན། གཞུང་དང་སློབ་པའི་ལམ་མཐའ་དག་ཤེར་ཕྱིན་མ་ཡིན་ཏེ། དེར་ཕྱིན་ཟིན་པ་མ་ཡིན་པའི་ཕྱིར། ཞེས་འཆད་དགོས་པ་ཡིན་ཏེ། འགྲེལ་ཆེན་ལས་ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། སངས་རྒྱས་བཅོམ་ལྡན་འདས་ཀྱི་ཡེ་ཤེས་སོགས་གོང་དུ་དྲངས་པ་རྣམས་གསུངས་པས་སོ། ། འཆད་ཚུལ་གཉིས་པ་ནི། གཟུགས་བརྙན་དུ་གྱུར་པའི་གཞུང་ལམ་རྣམས་ཤེར་ཕྱིན་བཏགས་པ་བར་འཆད་དགོས་པ་ཡིན་ཏེ། ཇི་སྐད་དུ། དེའི་ཤེར་ཕྱིན་དེ་དང་འབྲེལ་བས་གཟུགས་བརྙན་དང་བྲལ་བ་ཞེས་སོགས་དྲངས་མ་ཐག་པ་རྣམས་དང་ཤིན་ཏུ་འབྲེལ་ཆགས་པའི་ཕྱིར།
འོ་ན་དེའི་གཟུགས་བརྙན་ལ་དེར་བཤད་པ་ཡོད་དམ་ཞེ་ན། ཤེར་ཕྱིན་ལ་བསྟོད་པ་ལས། སངས་རྒྱས་རྣམས་དང་རང་སངས་རྒྱས། ། ཉན་ཐོས་རྣམས་ཀྱིས་ངེས་བསྟན་པའི། ། ཐར་ལམ་ཁྱོད་ཉིད་གཅིག་པུ་སྟེ། ། གཞན་ཤེས་བགྱི་བ་འགལ་མ་མཆིས། ། ཞེས་དང༌། དོན་གསལ་ཉིད་ལས་ཀྱང༌། ཉན་ཐོས་ལ་སོགས་པ་རང་གི་རྟོགས་པ་ཙམ་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་འབྱུང་བ་ལྟར་རོ། ། དེ་ལྟར་བཤད་པ་ན།
ཇི་སྐད་དུ། གཞུང་ལམ་དག་ལ་དེ་སྒྲ་ཡིན། ། ཞེས་པའང་བཤད་ཚུལ་གྱི་སྒོ་ནས་འཆད་དགོས་ཏེ། དེའི་སྒྲ་ཕྱིན་ཟིན་པ་ལ་འཆད་པའི་ཚེ་བཏགས་པ་བ་ཁོ་ན་དང༌། ཕྱིན་པར་བྱེད་པ་ལ་འཆད་པའི་ཚེ། གཟུགས་བརྙན་གྱི་གཞུང་ལམ་བཏགས་པ་བ་ཁོ་ན་དང༌། དེ་དང་བྲལ་བའི་གཞུང་ལམ་གཉིས་ཤེར་ཕྱིན་མཚན་ཉིད་པར་འཆད་དགོས་པ་ཡིན་ནོ། ། མཚན་ཉིད་པ་དེ་ལའང་གཙོ་ཕལ་གཉིས་ལས། གཞུང་ནི་མིང་ཚིག་ཏུ་སྣང་བའི་རྣམ་རིག་ལས་མ་འདས་པས། ཕལ་པ་ཁོ་ན་ཡིན་ལ།
ལམ་ལ་བདག་མེད་གསུམ་རྟོགས་པའི་དབྱེ་བས། དང་པོ་གཉིས་ཕལ་པ་དང༌། གསུམ་པ་ཤེར་ཕྱིན་གྱི་གཙོ་བོ་ཡིན་པར་ངེས་སོ། ། ཞེས་བྱ་བ་འདི་གྲུབ་པ་ཡིན་ལ། དེའི་ཕྱིར་གང་དག ། གཞུང་ལམ་དག་ལ་དེ་སྒྲས་བཏགས། ། ཞེས་འདོན་པ་ནི་གཞུང་མིན་ནོ། ། དེ་ལྟར་གཞན་གྱིས་བཏགས་པའི་མཐའ་བསལ་ནས། རང་གི་འདོད་པ་བཞག་པ་ལ་གཉིས་ཏེ། འགྲེལ་པའི་སྒྲ་ཟིན་བཤད་པ་དང༌།
དགོངས་པའི་དོན་ཕྱེ་བའོ། ། དང་པོ་ལ་ཉི་སྣང་གི་དོན་ནི། མཆོད་བརྗོད་སྐབས་སུ་དངོས་སུ་བསྟན་པའི་ཡུམ་དེ་ནི་འབྲས་ཡུམ་ཁོ་ནའོ། ། ཞེས་འཆད་པ་ནི། ཤེས་རབ་ཕ་རོལ་ཕྱིན་པ་ནི། ། ཞེས་པའོ། ། དེ་མདོ་དང་རྒྱན་ལས་འཆད་ཚུལ་ཇི་ལྟ་བུ་ཞིག་གི་སྒོ་ནས་འཆད་ཅེ་ན། དངོས་པོ་བརྒྱད་ཀྱིས་ཡང་དག་བཤད། ། ཅེས་པའོ། ། འགྲེལ་ཆེན་གྱི་དོན་ནི་བརྒྱད་སྟོང་པའི་ཐོག་མར།
ཤེས་རབ་ཀྱི་ཕ་རོལ་ཏུ་ཕྱིན་པ་ལས་བརྩམས་ཏེ། ངེས་པར་འབྱུང་བ་ཞེས་པའི་སྐབས་ཀྱི་ཤེར་ཕྱིན་དེ་ནི་རྟེན་གྱི་གང་ཟག་དེ་བཞིན་གཤེགས་པ་ཁོ་ནའི་ཐུགས་རྒྱུད་ལ་ཡོད་པའི་ཤེར་ཕྱིན་ཁོ་ན་ལ་འཆད་དགོས་པ་ཡིན་ཏེ། མདོ་དེ་སེམས་བསྐྱེད་ཀྱི་དམིགས་ཡུལ་འཆད་པའི་མདོ་ཡིན་པའི་ཕྱིར། དེ་སྐད་དུ་ཡང་འགྲེལ་ཆེན་ལས། ཡང་དག་པར་རྫོགས་པའི་བྱང་ཆུབ་འདོད་པའི་མཚན་ཉིད། ཉི་ཤུ་རྩ་གཉིས་སུ་ཕྱེ་བའི་བྱེ་བྲག་གིས་བྱང་ཆུབ་སེམས་དཔའ་ཆེན་པོ་རྣམས་ཤེས་རབ་ཀྱི་ཕ་རོལ་ཏུ་ཕྱིན་པ་གསུམ་ཆར་ལ་ཡང༌། ངེས་པར་འབྱུང་བར་འགྱུར་ཞིང༌། ངེས་པར་ཐོབ་པར་འགྱུར་བ་ཞེས་བྱ་བ་ནི། སེམས་བསྐྱེད་ལ་དམིགས་པ་དང་བཅས་པའི་རང་གི་ངོ་བོ་དང་རབ་ཏུ་དབྱེ་བ་ཡིན་ལ། དེའི་དབྱེ་བ་ཉིད་ནི་མདོའི་དོན་ཡིན་ནོ་ཞེས་བསྟན་པར་བྱ་བའི་ཕྱིར།
བཅོམ་ལྡན་འདས་ཉིད་ཀྱིས་རབ་འབྱོར་ལ་བཀའ་སྩལ་བའི་སྒོ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་མདོར་བསྟན་པ་མཛད་པ་ཡིན་ནོ། ། ཞེས་དང༌། དེའི་དེ་མ་ཐག་ཏུ། འདིར་མདོར་བསྡུས་པ་འདི་ཡིན་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་གསུམ་ཆར་ཡང་ཇི་ལྟར་རིགས་པའི་ཐོས་པ་ལ་སོགས་པའི་ཤེས་པ་བསྐྱེད་པའི་རིམ་གྱིས་ཡང་དག་པར་ཐོབ་པར་འགྱུར་བ་དེ་བཞིན་དུ། དེ་རྣམས་དང་འབྲེལ་བའི་ཤེས་རབ་ཀྱི་ཕ་རོལ་ཏུ་ཕྱིན་པ་ཉིད་ལས་བརྩམས་ཏེ། རྒྱས་པར་བསྟན་པའི་ཕྱིར། རབ་འབྱོར་སོ་སོ་ཡང་དག་པའི་རིག་པ་བཞི་མངོན་དུ་གྱིས་ཤིག་ཅེས་བཀའ་སྩལ་པ་ཡིན་ནོ། ། ཞེས་གསུངས་སོ། ། འགྲེལ་པ་དེ་དག་གི་སྒྲ་ཇི་བཞིན་པ་ལ་བརྟགས་ན།
སངས་རྒྱས་ཀྱི་སའི་གཞུང་ལམ་འབྲས་བུའི་ཤེར་ཕྱིན་གསུམ་ཐོབ་བྱའི་ཤེར་ཕྱིན་དང༌། དེ་དང་རྗེས་སུ་མཐུན་པ་སློབ་ལམ་གྱི་གཞུང་ལམ་གཉིས་མེད་ཀྱི་ཡེ་ཤེས་གསུམ་པོ་ཐོབ་བྱེད་ཀྱི་ཤེར་ཕྱིན་དུ་བཤད་ནས། ཤེར་ཕྱིན་དང་པོ་དེ་དག་གི་ཆེད་དུ་གཉིས་པོ་དེ་དག་ལ་སྤོབས་པར་བྱོས་ཤིག ཞེས་བྱ་བའི་དོན་ནོ། ། འོ་ན་སངས་རྒྱས་ཀྱི་སའི་ལམ་དང་འབྲས་བུ་ལ་ཁྱད་པར་ཅི་ཡོད་ཅེ་ན། འདིར་རྣལ་འབྱོར་སྤྱོད་པའི་གཞུང་དབང་བཙན་པར་བྱས་ནས། གཉིས་མེད་ཀྱི་ཡེ་ཤེས་དང༌། དེ་ལས་གཞན་པའི་ཁྱད་པར་གང་ཡོད་པ་དེ་ཉིད་དོ། ། དེ་ཡང་སངས་རྒྱས་ཀྱི་གཞུང་ལམ་གཉིས་ཤེར་ཕྱིན་མཚན་ཉིད་པ་ཡིན་ཀྱང་དེ་ཕལ་པ་དང༌། ས་དེའི་གཉིས་མེད་ཀྱི་ཡེ་ཤེས་ལ་ཤེར་ཕྱིན་གྱི་གཙོ་བོར་བྱས་པ་ནི།
ཕྱིན་ཟིན་པའི་ཤེར་ཕྱིན་ལ་གཙོ་ཕལ་དུ་ཕྱེ་བ་དང༌། ཐེག་ཆེན་སློབ་པ་འཕགས་པའི་གཞུང་ལམ་དང༌། གཉིས་མེད་ཀྱི་ཡེ་ཤེས་ལ་གཙོ་ཕལ་དུ་ཕྱེ་བ་ནི། ཕྱིན་པར་བྱེད་པའི་དེ་ལ་གཙོ་ཕལ་དུ་ཕྱེ་བའོ། ། གཉིས་པ་དགོངས་དོན་བཤད་པ་ལ། དངོས་དང༌། དོགས་པའི་མཐའ་བསལ་བའོ། ། དང་པོ་ལ། མཚན་ཉིད་དང༌། མཚན་གཞིའི་དབྱེ་བའོ། །
དང་པོ་ནི། སྤྲོས་བྲལ་མངོན་སུམ་དུ་རྟོགས་པའི་མཁྱེན་པ་གང་ཞིག ཕ་རོལ་ཏུ་ཕྱིན་ཟིན་པའམ། ཕྱིན་པར་བྱེད་པ་གང་རུང་ངོ༌། ། གཉིས་པ་ནི། གཞུང་དང་ལམ་དང་འབྲས་བུའི་ཤེར་ཕྱིན་གྱི་དབྱེ་བས་གསུམ་མོ། ། དང་པོ་ནི། ཤེར་ཕྱིན་གྱི་མདོའི་མིང་ཚིག་ཡི་གེའི་ཚོགས་སུ་སྣང་བའི་རྣམ་རིག་ལ་བྱ་བ་ཡིན་ལ། འདི་ནི་རྟེན་གྱི་གང་ཟག་སོ་སོ་སྐྱེ་བོ་ནས་སངས་རྒྱས་ཀྱི་བར་ལ་ཡོད་ཅིང༌། སོ་སོ་སྐྱེ་བོ་དང་ཉན་རང་ལ་ཡོད་པ་ནི་དེ་མ་ཡིན་པའི་ཤེས་བྱེད་བཤད་ཟིན་ལ།
ཐེག་ཆེན་འཕགས་པ་ཐམས་ཅད་ཀྱི་རྒྱུད་ལ་ཡོད་པ་ནི་མཚན་ཉིད་པ་ཁོ་ནའོ། ། དེ་ལྟ་ན་ཡང་གཉིས་མེད་ཀྱི་ཡེ་ཤེས་དངོས་མ་ཡིན་པའི་ཕྱིར་ཕལ་པའོ། ། གཉིས་པ་ནི་སྤྲོས་བྲལ་མངོན་སུམ་དུ་རྟོགས་པའི་ཤེས་རབ་དེས་ཟིན་པའི་ལམ་གྱི་བདེན་པ་མཐའ་དག་ལ་བྱ་ལ། དེ་ཡང་འདིར་གསུམ་གྱི་ཟླས་ཕྱེ་བའི་ལམ་ནི། གང་ཟག་གི་བདག་མེད་དང་ཀུན་རྫོབ་ལ་དམིགས་པ་ཤས་ཆེ་བ་ཡིན་ཏེ། དེ་ཤེར་ཕྱིན་ཕལ་པར་འཆད་པའི་ཕྱིར། ཕལ་པ་ཡིན་པ་ཙམ་གྱིས་དེ་མཚན་ཉིད་པ་མིན་པར་འཆད་ན་ཧ་ཅང་ཐལ་ཏེ། སློབ་དཔོན་འདིས་ནི། གོང་དུ་བཤད་པ་ལྟར་སངས་རྒྱས་ཀྱི་སར་ལམ་ཤེར་ཕྱིན་ཡོད་པར་བཞེད་པའི་ཕྱིར། གསུམ་པ་ནི།
སངས་རྒྱས་ཀྱི་གཉིས་སུ་མེད་པའི་ཡེ་ཤེས་སྒྱུ་མ་ལྟ་བུ་ལ་བྱ་བ་ཡིན་ལ། འདི་ལ་འབྲས་བུ་ཤེར་ཕྱིན་གྱི་བརྡའ་བཏགས་པ་ནི། ཐ་སྙད་ཟོར་ཡང་བའི་ཕྱིར་ཡིན་གྱི། སློབ་དཔོན་གྱི་འགྲེལ་པ་ན་མེད་ལ། ཤེར་སྙིང་གི་རྒྱ་ཆེར་འགྲེལ་ལས་བྱུང་བ་དེ་ཉིད་སོར་བཞག་ནས་བོད་ཀྱི་ཊཱི་ཀ་བྱེད་པས་བརྡའ་བཏགས་པའོ། ། འགྲེལ་ཆེན་གྱི་སྒྲ་སོར་བཞག་ལྟར་ན། གཞུང་ལམ་ཆོས་སྐུའི་ཤེར་ཕྱིན་གསུམ་དུ་ཕྱེ་ནས། སངས་རྒྱས་ཀྱི་སའི་ཡང་གཞུང་ལམ་གཉིས་པོ་ཤེར་ཕྱིན་ཕལ་པ་དང༌། གསུམ་པ་དེ་ཉིད་ཤེར་ཕྱིན་གྱི་གཙོ་བོར་བཞེད་པ་ཡིན་ཅིང༌། བརྒྱད་སྟོང་དོན་བསྡུས་ཀྱི་འགྲེལ་པ་མཁན་པོ་ཡང་དེ་ལྟར་བཞེད་པ་ཡིན་ཏེ།
འགྲེལ་པ་དེ་ཉིད་ལས། འདིས་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་སྒྲའི་དོན་རྣམ་པ་གཉིས་སུ་བསྟན་ཏེ། གཙོ་བོ་དང་ཕལ་པའོ། ། དེ་ལ་གཙོ་བོ་ནི་གཉིས་སུ་མེད་པའི་ཡེ་ཤེས་སོ། ། ཕལ་པ་ནི་གཞུང་དང་ལམ་གྱི་རང་བཞིན་ནོ། ། ཞེས་དང༌། འགྲེལ་ཆེན་ལས་ཀྱང༌། ཤེས་རབ་ཕ་རོལ་ཕྱིན་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། ། ཞེས་བྱ་བའི་ཚུལ་གྱིས་གཙོ་བོར་ཆོས་ཀྱི་སྐུའི་དེ་བཞིན་གཤེགས་པ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ནོ། །
ཞེས་གསུངས་པ་ལྟར་རོ། ། འོ་ན་ཅི་སློབ་ལམ་ན་ཤེར་ཕྱིན་ཡོད་པ་སློབ་དཔོན་གྱི་བཞེད་པར་ཁས་ལེན་ནམ་ཞེ་ན། དེ་ནི་དེ་ལྟར་ཡིན་ཏེ། དེ་ལྟ་མ་ཡིན་ན་ལུང་དང་རིགས་པ་དང་སློབ་དཔོན་རང་ཉིད་ཀྱིས་ཁས་བླངས་པ་རྣམས་དང་འགལ་བའི་ཕྱིར་རོ། ། དང་པོ་ནི་ཡུམ་ལས། ཆོས་རྣམས་རང་བཞིན་མེད་པར་ཡོངས་སུ་ཤེས་གྱུར་པ། ། འདི་ནི་ཤེས་རབ་ཕ་རོལ་ཕྱིན་མཆོག་སྤྱོད་པ་ཡིན། ། ཞེས་དང༌། གང་ཚེ་འདུས་བྱས་འདུས་མ་བྱས་དང་དཀར་ནག་ཆོས། ། ཤེས་རབ་ཀྱིས་ནི་བཤིག་ནས་རྡུལ་ཙམ་མི་དམིགས་ཚེ། །
འཇིག་རྟེན་དག་ན་ཤེས་རབ་ཕ་རོལ་ཕྱིན་གྲངས་འགྲོ། ། ཞེས་དང༌། རྒྱལ་བ་འདས་དང་མ་བྱོན་ད་ལྟར་གང་བཞུགས་པ། ། ཀུན་ལམ་ཕ་རོལ་ཕྱིན་པ་འདི་ཡིན་གཞན་མ་ཡིན། ། ཞེས་དང༌། དམུས་ལོང་དམིགས་བུ་མེད་པ་བྱེ་བ་ཁྲག་ཁྲིག་རྣམས། ། ལམ་ཡང་མི་ཤེས་གྲོང་ཁྱེར་འཇུག་པར་ག་ལ་འགྱུར། ། ཤེས་རབ་མེད་ན་མིག་མེད་ཕ་རོལ་ཕྱིན་ལྔ་ཡིས། ། དམིགས་བུ་མེད་པར་བྱང་ཆུབ་རེག་པར་ནུས་མ་ཡིན། ། ཞེས་སོགས་རྒྱ་ཆེར་གསུངས་པའི་ཕྱིར།
གཉིས་པ་རིགས་པ་དང་འགལ་བ་ནི། ཕ་རོལ་ཏུ་ཕྱིན་ཟིན་པ་ཁོ་ན་ལ་ཤེར་ཕྱིན་དུ་འཆད་ན། ཕ་རོལ་ཏུ་ཕྱིན་པ་ལྔ་ལ་ཡང་དེར་ཐལ་བ་མཚུངས་པས། སློབ་ལམ་ན་ཕ་རོལ་ཏུ་ཕྱིན་པ་དྲུག་པོ་གང་ཡང་མེད་པར་འགྱུར་ཞིང༌། དེ་ལྟ་ན་ས་བཅུ་དང་ཕ་རོལ་ཏུ་ཕྱིན་པ་བཅུ་རྫོགས་པ་དུས་མཉམ་པར་བཤད་པ་དང༌། ཕྱིན་དྲུག་རེ་རེ་ཡང་དྲུག་ལྡན་དུ་ཉམས་སུ་ལེན་པར་བཤད་པ་སོགས་ས་ལམ་གྱི་རྣམ་པར་བཞག་པ་ཐམས་ཅད་ཉམས་པར་འགྱུར་རོ། ། གསུམ་པ་ནི་ཇི་སྐད་དུ། ཚུ་རོལ་ཕ་རོལ་མཐའ་ལ་མིན། ། ཞེས་སོགས་ཀྱི་འགྲེལ་པར། སློབ་དཔོན་ཉིད་ཀྱིས་བྱང་ཆུབ་སེམས་དཔའི་ཤེར་ཕྱིན་མཚན་ཉིད་པར་བཤད་པའི་ཕྱིར་དང༌།
འཕགས་པས། མཚན་ཉིད་དེ་ཡི་སྦྱོར་བ་དང༌། ། ཞེས་པའི་འགྲེལ་པར། མཁྱེན་པ་གསུམ་ནི་མཚན་ཉིད་པའི་ཤེས་རབ་ཀྱི་ཕ་རོལ་ཏུ་ཕྱིན་པའོ། ། ཞེས་བཤད་པས་སོ། ། མདོར་བསྡུ་ན། བཟང་པོའི་ཞབས་ཀྱི་དགོངས་པ་ནི་འདི་ཡིན་ཏེ། གཞུང་ལམ་གྱི་ཤེར་ཕྱིན་ལ་ནི་བཏགས་པ་བ་དང༌། མཚན་ཉིད་པའོ། ། དང་པོ་ནི།
སོ་སོ་སྐྱེ་བོ་དང་ཉན་རང་ལ་ཡོད་པ་རྣམས་སོ། ། དེ་ལ་ནི་ཤེར་ཕྱིན་གྱི་མིང་གིས་འདོགས་པའི་ཆོས་གསུམ་ཚང་ཞིང་དངོས་བཏགས་སུ་བཤད་པའི་བཏགས་པ་བ་ནི་དེ་རྣམས་སོ། ། གཉིས་པ་ལ། བྱང་སེམས་འཕགས་པ་ལ་ཡོད་པ་དང༌། དེ་བཞིན་གཤེགས་པ་ལ་ཡོད་པའོ། ། དང་པོ་ནི་ཕ་རོལ་ཏུ་ཕྱིན་པར་བྱེད་པ་མཚན་ཉིད་པ་ཡིན་ལ། དེ་ལ་ཡང་གཙོ་ཕལ་གཉིས་ལས། ཕྱིན་བྱེད་ཀྱི་གཙོ་བོ་ནི་བྱང་འཕགས་ཀྱི་རྒྱུད་ཀྱི་སྤྲོས་བྲལ་མངོན་སུམ་དུ་རྟོགས་པའི་ཤེས་རབ་དེ་ཉིད་དོ། ། དེའི་ཤེས་བྱེད་ཀྱང༌། ཤེས་རབ་ཀྱི་གཙོ་བོ་ཆོས་ཀྱི་བདག་མེད་རྟོགས་པ་ལ་འཆད་པས་སོ། །
གཉིས་པ་ནི། འབྲས་བུ་ཤེར་ཕྱིན་མཚན་ཉིད་པ་དང༌། ཕྱིན་ཟིན་པའི་ཤེར་ཕྱིན་མཚན་ཉིད་པ་ཡིན་ལ། དེའི་དུས་ཀྱི་གཙོ་བོ་ནི། སངས་རྒྱས་སའི་སྤྲོས་བྲལ་མངོན་སུམ་དུ་རྟོགས་པའི་གཉིས་མེད་ཀྱི་ཡེ་ཤེས་ཀྱི་ཆ་དེ་ཉིད་ཡིན་ལ། དེ་ལ་ནི་ཆོས་ཀྱི་སྐུ་དང་དེ་བཞིན་གཤེགས་པ་ཞེས་བྱའོ། ། གསུམ་པ་དོགས་པ་སྤང་བ་ནི། དེ་ལྟར་སློབ་དཔོན་གྱི་དགོངས་པ་འཆད་པ་དེ་ཁྱོད་ཀྱིས་ཚད་མར་ཁས་བླངས་པའི་རྣམ་བཤད་དང་འགལ་ལོ་ཞེ་ན། མ་ཡིན་ཏེ། རྣམ་བཤད་ལས་ནི་སློབ་ལམ་གྱི་གཞུང་ལམ་གཉིས་པོ།
ཇི་སྐད་དུ། ཆོས་ཐམས་ཅད་རྣམ་པ་ཐམས་ཅད་དུ་མངོན་པ་རྫོགས་པར་འཚང་རྒྱ་བར་འདོད་པ་ཞེས་པའི་སྐབས་ཀྱི་སེམས་བསྐྱེད་ཀྱི་དམིགས་ཡུལ་དུ་གྱུར་པའི་ཤེར་ཕྱིན་དེ་མ་ཡིན་པར་འཆད་པ་སློབ་དཔོན་གྱི་དགོངས་པ་ཡིན་པར་བཤད་པའི་ཕྱིར་དང༌། སངས་རྒྱས་ཀྱི་སའི་གཞུང་ལམ་གཉིས་པོ་ཡང་ཤེར་ཕྱིན་གྱི་གཙོ་བོ་མ་ཡིན་པར་འཆད་པ་ཕྱོགས་ཀྱི་གླང་པོའི་དགོངས་པ་ཡིན་པ་བཞིན་དུ་འཆད་པའི་ཕྱིར་རོ། ། ཡང་གལ་ཏེ་ཤེར་ཕྱིན་གྱི་མཚན་ཉིད་དེ་ལྟར་འཆད་པ་འོ་ན། སློབ་དཔོན་ཆོས་ཀྱི་བཤེས་གཉེན་གྱིས་ཤེར་ཕྱིན་ལ། ངོ་བོ་ཉིད་ཀྱི་ཤེར་ཕྱིན་དང༌། དེ་ལ་བརྟེན་པའི་ཤེར་ཕྱིན་གཉིས་སུ་ཕྱེ་ནས། དང་པོ་ནི། ཆོས་རྣམས་ཀྱི་ཆོས་ཉིད་སྤྲོས་པའི་མཐའ་ཐམས་ཅད་དང་བྲལ་བ་དེ་ལ་ངོས་བཟུང་ནས་ཤེར་ཕྱིན་མཚན་ཉིད་པ་ཡིན་པ་དང༌། དེའི་ཡུལ་ཅན་གྱི་ཡེ་ཤེས་དེ་ཤེར་ཕྱིན་བཏགས་པ་བར་བཤད་པ་མ་ཡིན་ནམ་ཞེ་ན།
དེ་ཡང་སྔར་བཤད་ཟིན་པའི་སློབ་དཔོན་གྱི་དགོངས་པ་དེ་དང་མཐུན་པ་ཁོ་ན་ཡིན་ཏེ། ཤེར་ཕྱིན་ལ་གཙོ་ཕལ་གཉིས་ལས། སྤྲོས་བྲལ་མངོན་སུམ་དུ་རྟོགས་པའི་ཆ་ནས་གཙོ་བོ་དང༌། དེ་མ་ཡིན་པའི་གཞུང་ལམ་ལ་ཕལ་པར་འཆད་པ་ཡིན་ལ། དེའི་དུས་ཀྱི་ལམ་ཡང་སེམས་བསྐྱེད་ལ་སོགས་པའི་ཀུན་རྫོབ་པའི་ཡུལ་ཅན་དང༌། གང་ཟག་གི་བདག་མེད་པ་དང༌། གཟུང་བ་ཆོས་ཀྱི་བདག་མེད་པ་རྟོགས་པའི་ལམ་རྣམས་སོ། ། དེ་གཙོ་བོར་འཇོག་པའི་རྒྱུ་མཚན་ཡང༌། སྤྲོས་བྲལ་དེ་མངོན་སུམ་དུ་རྟོགས་པའི་ཆ་ཡིན་པའི་རྒྱུ་མཚན་གྱིས་སོ། ། དེ་དེའི་ཤེས་བྱེད་དུ་འཇོག་པའི་རྒྱུ་མཚན་ཡང༌།
རྟེན་དེ་བཞིན་ཉིད་མེད་ན་དེ་ལ་བརྟེན་པའི་ཤེར་ཕྱིན་མི་འབྱུང་བའི་ཕྱིར་ཞེས་འཆད་པ་ཡིན་ལ། ལུང་ནི་མང་པས་མ་བྲིས་སོ། ། སྐབས་འདིར་སྤྲོས་བྲལ་མངོན་སུམ་དུ་རྟོགས་པའི་ཤེས་རབ་དེ་ཉིད་ཀྱིས། བདག་མེད་གཞན་གཉིས་ཀྱང་མངོན་སུམ་དུ་རྟོགས་མོད། དེའི་ལྡོག་ཆ་ནས་ཤེར་ཕྱིན་དུ་འཇོག་པ་མིན་གྱི། རང་ལྡོག་ནས་དེར་བཞག་པ་དང༌། བྱང་སེམས་འཕགས་པའི་རྒྱུད་ལ་བདག་མེད་དང་པོ་གཉིས་རྟོགས་པའི་མཁྱེན་པས། སྤྲོས་བྲལ་མངོན་སུམ་དུ་རྟོགས་པ་དེའི་ཚེ། དེའི་ལྡོག་ཆ་ནས་དེར་འཇོག་གི རང་ལྡོག་དེར་མི་འཇོག་པའི་ཚུལ་ཤེས་པ་ན།
གཙོ་ཕལ་གྱི་གོ་བ་རྙེད་པར་འགྱུར་ལ། ཉན་རང་གི་རྒྱུད་ཀྱི་བདག་མེད་གཉིས་རྟོགས་པའི་ཤེས་རབ་ལ་ཤེར་ཕྱིན་གྱི་གཟུགས་བརྙན་དུ་བཤད་པའི་དོན་ཡང་དེས་ཕྱེད་པར་འགྱུར་རོ། ། ཞར་བྱུང་སློབ་དཔོན་གཞན་གྱི་འདོད་པ་བཤད་པ་ལ། སློབ་དཔོན་ཤཱནྟི་པ་ནི། ས་བཅུའི་མཉམ་གཞག་ཡེ་ཤེས་རྣམས་ཁོ་ན་ཤེར་ཕྱིན་མཚན་ཉིད་པ་དང༌། སོ་སོ་སྐྱེ་བོ་དང་སངས་རྒྱས་ཀྱི་སའི་ཡེ་ཤེས་ནི་ཤེར་ཕྱིན་བཏགས་པ་བར་བཞེད་པ་ཡིན་ཏེ། དག་ལྡན་ལས། སྦྱོར་བའི་ལམ་ལ་ཅིའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་ཞེ་ན། དེའི་རྒྱུ་ཡིན་པའི་ཕྱིར་རོ། ། ཆོས་ཀྱི་སྐུ་མཛད་པ་དང་བཅས་པ་ལ་ཅིའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་ཞེ་ན།
དེའི་འབྲས་བུ་ཉིད་ཡིན་པའི་ཕྱིར་རོ། ། ཞེས་དང༌། འདིར་ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་མི་རྟོག་པའི་ཡེ་ཤེས་ཏེ། རྣམ་པར་གཡེང་བའི་རྣམ་པར་རྟོག་པ་བཅུའི་གཉེན་པོའོ་ཞེས་གསུངས་སོ། ། སློབ་དཔོན་འདིས་ཀྱང་སེམས་བསྐྱེད་ཀྱི་སྐབས་ཀྱི་ཤེར་ཕྱིན་ཕྱིན་ཟིན་པ་དང༌། གདམ་ངག་གི་སྐབས་ཀྱི་ཤེར་ཕྱིན་ཕྱིན་པར་བྱེད་པ་ལ་འཆད་པར་སྣང་ངོ༌། ། འབུམ་ཊཱིཀ་མཁན་པོས་ནི། རྡོ་རྗེ་ལྟ་བུའི་ཏིང་ངེ་འཛིན་ཁོ་ན་ཤེར་ཕྱིན་དུ་འཆད་ཅིང༌། དེའི་རྗེས་ལ་ཐོབ་པའི་ཡེ་ཤེས་རྣམས་ལ་འཇིག་རྟེན་པའི་ཡེ་ཤེས་ཞེས་པའི་མིང་གིས་བཏགས་ནས། ཤེར་ཕྱིན་བཏགས་པ་བར་འཆད་པ་ཡིན་ཏེ།
ཡུམ་གསུམ་གནོད་འཇོམས་ལས། འཇིག་རྟེན་ལས་འདས་པའི་ཡེ་ཤེས་རྣམ་པར་མི་རྟོག་པ་རྡོ་རྗེ་ལྟ་བུའི་ཏིང་ངེ་འཛིན་གྱིས་བསྡུས་པ་ལ། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱའོ། ། དེའི་རྗེས་ལ་ཐོབ་པ་རྣམ་པར་རྟོག་པ་དང་བཅས་པ་རྣམས་དང༌། རྣམ་པར་མི་རྟོག་པའི་ཡེ་ཤེས་མེ་ལོང་ལྟ་བུ་དང༌། མཉམ་པ་ཉིད་དང་སོ་སོར་རྟོག་པ་དང༌། བྱ་བ་བསྒྲུབ་པའི་ཡེ་ཤེས་རྣམས་ནི་དེའི་རྒྱུ་ལས་བྱུང་བའི་ཕྱིར། འབྲས་བུ་ལ་རྒྱུར་བཏགས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱ་བར་བསྟན་ཏོ། ། ཞེས་གསུངས་སོ། །
ལུང་དེས་ནི། སངས་རྒྱས་ཀྱི་རྗེས་ཐོབ་ཀྱང་ཤེར་ཕྱིན་བཏགས་པ་བར་བཤད་དོ། ། བོད་སྔ་མ་རྣམས་འབུམ་ཊཱིཀ་གི་དགོངས་པ་རྒྱུན་མཐའི་ཡེ་ཤེས་ཁོ་ན་ལ་ཤེར་ཕྱིན་དུ་འཆད་པ་ནི་དེའི་དགོངས་པ་མིན་ཏེ། དེ་ཉིད་ལས། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བརྗོད་པ་འདི་རྣམས་ལས། འདིར་ནི་སངས་རྒྱས་ཀྱི་སར་གཏོགས་པའི་ཤེས་རབ་འཇིག་རྟེན་ལས་འདས་པ་རྣམ་པར་མི་རྟོག་པ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བྱའོ་ཞེས་དང༌། བརྒྱད་སྟོང་པའི་འགྲེལ་ཆེན་མན་ངག་རྗེས་འབྲང་ལས། རྣམ་པར་མི་རྟོག་པ་རྡོ་རྗེ་ལྟ་བུའི་ཏིང་ངེ་འཛིན་གྱིས་ཡང་དག་པར་བསྡུས་པའི་དེ་བཞིན་གཤེགས་པ་རྣམས་ཀྱི་ཡེ་ཤེས་ནི་ཤེས་རབ་ཀྱི་ཕ་རོལ་ཏུ་ཕྱིན་པའོ། ། ཞེས་གསུངས་པས། སངས་རྒྱས་ཀྱི་མི་རྟོག་ཡེ་ཤེས་ལ་རྡོ་རྗེ་ལྟ་བུའི་ཏིང་ངེ་འཛིན་དུ་བཤད་པའི་ཕྱིར་རོ། །
དེ་ལྟར་ན། ལུགས་འདི་དང་ཕྱོགས་ཀྱི་གླང་པོའི་བཞེད་པ་མཐུན་པ་ཡིན་ཏེ། འདིས་ཀྱང་སངས་རྒྱས་ཀྱི་ཡེ་ཤེས་ལ་ཤེར་ཕྱིན་གཙོ་ཕལ་གཉིས་སུ་ཕྱེ་བས་སོ། ། ལུགས་འདིས་ཀྱང་རྡོ་རྗེ་ལྟ་བུའི་ཏིང་ངེ་འཛིན་ལ་ཕ་རོལ་ཏུ་ཕྱིན་པར་བྱེད་པ། སློབ་ལམ་གྱི་མི་རྟོག་ཡེ་ཤེས་དང༌། ཕྱིན་ཟིན་པ་སངས་རྒྱས་པའི་མི་རྟོག་ཡེ་ཤེས་གཉིས་སུ་འབྱེད་པར་ངེས་པ་ཡིན་ནོ། ། གཉིས་པ་དངོས་པོ་བརྒྱད་ཀྱི་རྣམ་པར་བཞག་པ་ལ། དབྱེ་གཞི། དབྱེ་ངོ༌། ། སོ་སོའི་རྣམ་པར་བཞག་པའོ། །
དང་པོ་ནི། དངོས་བཏགས་དང་གཙོ་ཕལ་མ་ཕྱེ་བའི་ཤེར་ཕྱིན་ཙམ་མོ། ། དེ་སྐད་དུ་ཡང༌། དེ་དག་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ཞིང༌། ཞེས་གསུངས་སོ། ། གཉིས་པ་ལ་འོ་ན་ཅི་མངོན་པར་རྟོགས་པ་བརྒྱད་དང༌། དངོས་པོ་བརྒྱད་དང༌། སྐབས་བརྒྱད་ཅེས་པ་རྣམས་ལ་ཐ་དད་དུ་བྱ་བ་ཅི་ཞིག་ཡོད་ཅེ་ན། ཇི་སྐད་དུ། བསྡུས་དོན་སྒྲོན་མེ་ལས།
མངོན་རྟོགས་ཤེས་རྒྱུད་རིམ་པ་སྟེ། ། དངོས་པོ་བརྒྱད་ནི་བརྗོད་བྱ་ལ། ། སྐབས་ནི་རྗོད་བྱེད་ཤནྟི་ཡིན། ། ཞེས་གསུངས་པ་དེ་ཉིད་ལེགས་པ་ཡིན་ནོ། ། འོ་ན་བརྒྱད་ཀ་མངོན་པར་རྟོགས་པ་ཡིན་ནམ་ཞེ་ན། ཡང་དེ་ཉིད་ལས། མངོན་རྟོགས་རྣམ་པ་བཞི་ཡིན་ཏེ། ། མཁྱེན་པ་གསུམ་དང་ཆོས་ཀྱི་སྐུ། ། སྦྱོར་བ་བཞི་ནི་མངོན་ཕྱོགས་ཡིན། ། འཕགས་པ་ཐོགས་མེད་དེ་ལྟར་བཞེད། །
རྣམ་པར་གྲོལ་བའི་གཞུང་གིས་ནི། ། མངོན་རྟོགས་རྣམ་པ་བཞི་ཡིན་ཏེ། ། སྦྱོར་བ་བཞི་པོ་ཁོ་ན་ལ། ། མཁྱེན་པ་གསུམ་དང་ཆོས་སྐུ་ནི། ། ཡུལ་དང་འབྲས་བུ་དག་ཏུ་འདོད། ། གསེར་གླིང་ཤནྟི་རྣམ་གཉིས་ཀྱིས། ། མངོན་པར་རྟོགས་པ་བདུན་བདག་ཉིད། ། ཤེས་རབ་ཕ་རོལ་ཕྱིན་པར་འདོད། ། བརྒྱད་ཀ་མངོན་རྟོགས་སེང་བཟང་དང༌། ། སངས་རྒྱས་ཡེ་ཤེས་དཔལ་གྱིས་འདོད། །
ཅེས་གསུངས་སོ། ། དེ་ལྟ་ན་ཡང་འཕགས་པ་གྲོལ་སྡེས་མངོན་པར་རྟོགས་པ་བཞི་ཁོ་ན་འདོད་པའི་ཤེས་བྱེད་རྣམ་དག་ནི་བཙལ་དགོས་སོ། ། གསུམ་པ་ལ། གོ་རིམ་གྲངས་ངེས། སོ་སོའི་རང་བཞིན་ནོ། ། དང་པོ་ལ། དངོས་བརྒྱད་སྤྱིའི་གོ་རིམ་དང༌། ནང་ཚན་སོ་སོའི་གོ་རིམ་མོ། ། དང་པོ་ནི། མཁྱེན་པ་གསུམ་ནི་ཤེས་པར་བྱ་བའི་ཡུལ་ཡིན་ཅིང༌།
ཡུལ་དེ་ཉིད་ཐོག་མར་ཐོས་བསམ་གྱིས་གཏན་ལ་ཕབ་དགོས་པའི་ཕྱིར་དང་པོར་བསྟན་ཏོ། ། དེ་ཉིད་རྣལ་འབྱོར་གྱི་རིམ་པས་ཉམས་སུ་ལེན་དགོས་པའི་ཕྱིར། དེའི་འོག་ཏུ་སྦྱོར་བ་བཞི་བསྟན་ནོ། ། དེ་ལྟར་གཉིས་ཉམས་སུ་བླངས་པ་ལས་ཆོས་ཀྱི་སྐུ་འབྲས་བུར་འབྱུང་བའི་ཕྱིར། དེའི་འོག་ཏུ་དེ་བསྟན་པ་ཡིན་ནོ། ། གོ་རིམ་འདི་ཡང་གང་ཟག་གཅིག་གི་ལམ་གྱི་རིམ་པ་ཆ་ཚང་བ་གཅིག་ཁོ་ན་བསྟན་པའི་དབང་དུ་བྱས་པ་ཡིན་ལ། དེའི་ཚེ་ན་མཁྱེན་པ་གསུམ་ནི། ཡུལ་དང་ཤེས་བྱ་དང༌། མཚོན་བྱར་བཞག་དགོས་པ་ཡིན་ཏེ། དེའི་ཚེ་གསུམ་པོ་སོ་སོའི་མཚན་ཉིད་དང༌།
དམིགས་རྣམ་དང༌། དབྱེ་བ་སོགས་འདི་ལྟ་བུ་ཞིག་གོ་ཞེས་ཐོས་བསམ་གཏན་ལ་འབེབས་པ་ཡིན་གྱི། རང་རྒྱུད་ལ་ཉམས་སུ་ལེན་པར་བྱེད་པའི་རྣལ་འབྱོར་དང༌། ཉམས་སུ་བླངས་པའི་འབྲས་བུ་འཇོག་པ་མ་ཡིན་པའི་ཕྱིར། དེ་ཡང་ཡུལ་ཅན་མཁྱེན་པ་གསུམ་གཏན་ལ་འབེབས་པའི་སྔ་རོལ་དུ། ཡུལ་སྐྱེ་མེད་གསུམ་གཏན་ལ་ཕེབས་པ་སྔོན་དུ་འགྲོ་དགོས་པ་ཡིན་ཏེ། ཡུལ་སྐྱེ་མེད་གསུམ་གྱི་རྣམ་གཞག་མ་ཤེས་ན། ཡུལ་ཅན་མཁྱེན་པ་གསུམ་གྱི་རྣམ་གཞག་མི་གོ་བའི་ཕྱིར། འོ་ན་སྐབས་དང་པོ་གསུམ་དུ། སྐྱེ་མེད་གསུམ་གཏན་ལ་འབེབས་པའི་ཚུལ་དང༌།
ཡུལ་ཅན་མཁྱེན་པ་གསུམ་གྱི་མཚན་ཉིད་ལ་སོགས་པ་གསལ་བར་མི་འཆད་པ་ཅི་ཞེ་ན། སྐབས་དང་པོ་གསུམ་གྱི་གཞུང་རྣམས་ཀྱིས་ནི། བཤད་བྱ་མཁྱེན་པ་གསུམ་དང༌། མངོན་པར་རྟོགས་པ་ལྷག་མ་ལྔ་ཟུང་དུ་འབྲེལ་བའི་ལམ་རིམ་སྟོན་པ་མིན་གྱི། འཆད་བྱེད་ཆོས་སུམ་ཅུ་པོ་འདི་ཉིད་ཀྱི་རིམ་པ་སྟོན་པའི་ཕྱིར་རོ། ། འོ་ན་རིམ་པ་དེ་དེའི་གང་གིས་སྟོན་ཞེ་ན། ཇི་སྐད་དུ། ཡུལ་ནི་རྣམ་པ་གསུམ་པོ་རྒྱུ། ། ཞེས་པའི་གཞུང་གིས་བསྟན་པ་ཡིན་ནོ། ། དེ་ལྟ་མོད་ཀྱི་སྐབས་དང་པོ་གསུམ་དུ་མཁྱེན་པ་གསུམ་བསྟན་ལ།
དེ་ཡང་ཤེས་བྱར་བསྟན་པ་ཡིན་ནོ། ། ཞེས་བྱ་བ་འདི་ཙམ་ཞིག་མངོན་པར་རྟོགས་པ་བརྒྱད་ཀྱི་གོ་རིམ་ངེས་པ་ལ་ཉེ་བར་མཁོ་བ་ཡིན་གྱི། མཁྱེན་པ་གསུམ་རྒྱུ་འབྲས་བུ་འཆད་པའི་གོ་རིམ་དང༌། ཆོས་སུམ་ཅུའི་གོ་རིམ་རྣམས་ནི་མངོན་པར་རྟོགས་པ་བརྒྱད་ཀྱི་གོ་རིམ་ངེས་ཚུལ་འཆད་པ་ལ་མཁོ་བ་མ་ཡིན་ནོ། ། གཉིས་པ་སོ་སོའི་གོ་རིམ་ལ་གཉིས་ཏེ། མཁྱེན་པ་གསུམ་གྱི་གོ་རིམ་ངེས་པ་དང༌། ལྷག་མ་ལྔའི་གོ་རིམ་ངེས་པའོ། ། དང་པོ་ནི། མདོ་དང་རྒྱན་གྱི་ཆེད་དུ་བྱ་བའི་གདུལ་བྱ་འབྲས་བུ་ལ་སྤྲོ་བ་བསྐྱེད་པའི་ཕྱིར་དུ་ཐོག་མར་རྣམ་མཁྱེན་བསྟན་པ་ཡིན་ནོ། ། དེའི་འོག་ཏུ་རྣམ་མཁྱེན་གྱི་རྒྱུ་ལ་འཇུག་པའི་ཕྱིར་ལམ་ཤེས་བསྟན་པ་ཡིན་ནོ། །
དེ་ནས་རྒྱུ་དང་རྒྱུ་མིན་གྱི་རབ་དབྱེ་ཤེས་པའི་ཕྱིར། དེའི་འོག་ཏུ་གཞི་ཤེས་བསྟན་པ་ཡིན་ནོ། ། རིམ་པ་འདི་དང་གོང་དུ་མཁྱེན་གསུམ་ཤེས་བྱར་བསྟན་པ་གཉིས་ལམ་གྱི་རིམ་པ་སྒྲིག་ཚུལ་ཆེས་ཤིན་ཏུ་མི་འདྲ་བ་ཡིན་ཏེ། འདི་ནི་མཁྱེན་གསུམ་ཉིད་ཀྱི་གོ་རིམ་ངེས་པའི་དབང་དུ་བྱས་པའོ། ། གཉིས་པ་ནི། འཕགས་པ་ལྟར་ན། སྦྱོར་བ་སྔ་མ་གཉིས་མི་མཐུན་ཕྱོགས་སྤོང་བའི་རྣལ་འབྱོར་གྱི་དབང་དུ་བྱས་པ་དང༌། སྦྱོར་བ་ཕྱི་མ་གཉིས་ཡོན་ཏན་མངོན་དུ་བྱེད་པའི་རྣལ་འབྱོར་གྱི་དབང་དུ་བྱས་པས་རིམ་པར་བསྟན་ཏོ། ། སློབ་དཔོན་ལྟར་ན། སྦྱོར་བ་སྔ་མ་གཉིས་དབང་དུ་བྱེད་པ་རྒྱུ་འབྲས་ཀྱི་དབང་དུ་བྱེད་པ་དང༌།
ཕྱི་མ་གཉིས་བརྟན་པ་རྒྱུ་འབྲས་ཀྱི་དབང་དུ་བྱས་པ་ཡིན་པས། བཞི་པོ་རིམ་པར་བཤད་ལ། དེ་ལས་ཆོས་ཀྱི་སྐུ་འབྱུང་བའི་ཕྱིར་ཐ་མར་བསྟན་ཏོ། ། དེ་ལྟར་དངོས་པོ་བརྒྱད་ལ་ལམ་གྱི་རིམ་པ་ཆ་ཚང་བ་གཉིས་བསྟན་པ་ནི། དངོས་པོ་བརྒྱད་པོའི་གོ་རིམ་སྟེ། དངོས་བརྒྱད་སྤྱིའི་གོ་རིམ་དང་མ་འདྲེས་པར་འཆད་ཤེས་དགོས་པ་ཡིན་ནོ། ། དེ་ལྟར་གཉིས་ཀྱི་སྒོ་ནས་འཆད་དགོས་པའི་རྒྱུ་མཚན་ཡང༌། ཡུལ་ནི་རྣམ་པ་གསུམ་པོ་རྒྱུ། ། ཞེས་པ་རྩ་འགྲེལ་དང༌། སྐབས་བརྒྱད་པོ་སོ་སོའི་མཚམས་སྦྱར་ལས་ཤེས་དགོས་པ་ཡིན་ནོ། །
ཡང་སྐབས་དང་པོར་སེམས་བསྐྱེད་ནས་གདམ་ངག་ཉན་པ་ལ་སོགས་པའི་གོ་རིམ་ལྟ་བུ་དང༌། སྐབས་གཉིས་པར་ང་རྒྱལ་དང་བྲལ་བའི་རྟེན་ལ་ལམ་ཤེས་སྐྱེ་བ་ལ་སོགས་པའི་ལམ་གྱི་རིམ་པ་རྣམས་ནི། ལམ་གྱི་རིམ་པ་སྔ་མ་གཉིས་ལས་གཞན་ཡིན་པས། མ་འདྲེས་པར་འཆད་ཤེས་པ་གལ་ཆེ་བ་ཡིན་ནོ། ། དེ་ལྟར་སོ་སོར་མ་ཕྱེད་པ་ལ་བརྟེན་ནས་བོད་སྔ་མ་རྣམས་ཀྱིས་མཁྱེན་པ་གསུམ་གཏན་ལ་ཕབ་བྱའི་ཡུལ་དང༌། སྦྱོར་བ་བཞི་པོ་དེ་ཉམས་སུ་ལེན་པའི་རྣལ་འབྱོར་ཡིན་ནོ་ཞེས་འཆད་པ་ལ། དར་ཊཱིཀ་མཛད་པས་དགག་པ་མཛད་པ་ན། སྐབས་དང་པོ་གསུམ་དུ། ཐོས་བསམ་གྱི་རིམ་པ་ཁོ་ན་བསྟན་ནས། ཉམས་ལེན་གྱི་རིམ་པ་མ་བསྟན་པ་དང༌།
སྐབས་བར་པ་བཞིར་ཉམས་ལེན་གྱི་རིམ་པ་ཁོ་ན་བསྟན་ནོ་ཞེས་པ་ཕྱོགས་སྔ་མར་བཞག་ནས། དེ་ལྟ་ན་སྐབས་དང་པོ་གསུམ་དུ་ཉམས་ལེན་གྱི་རིམ་པ་མ་བསྟན་པས་གཞུང་ལུགས་ཆེན་པོ་ནུབ་པའི་རྐྱེན་དུ་འགྱུར་རོ་ཞེས་སུན་འབྱིན་པར་བྱེད་དོ། ། གཉིས་པ་གྲངས་ངེས་ལ། དངོས་བརྒྱད་སྤྱིའི་གྲངས་ངེས་དང༌། སོ་སོའི་གྲངས་ངེས་སོ། ། དང་པོ་ནི། དངོས་པོ་བརྒྱད་པོ་འདིས་མདོ་དང་རྒྱན་གྱི་ཆེད་དུ་བྱ་བའི་གདུལ་བྱ་ལ་ཉེ་བར་མཁོ་བའི་ལམ་གྱི་རིམ་པ་ཆ་ཚང་བ་གཅིག་ཁོ་ན་སྟོན་པའི་དབང་དུ་བྱས་པ་དེའི་ཚེ། བརྒྱད་པོ་འདི་ལས་མང་མི་དགོས་ཤིང་ཉུང་ན་མི་འདུ་བའི་ཕྱིར། མང་མི་དགོས་ཏེ། འདི་ཙམ་གྱིས་ཡུལ་དང་སྦྱོར་བ་དང་འབྲས་བུ་གསུམ་ཆ་ཚང་བར་བསྡུས་པའི་ཕྱིར།
ཉུང་ན་ཡང་མི་འདུ་སྟེ། ཡུལ་དང་རྣལ་འབྱོར་དང་འབྲས་བུ་གསུམ་ལས་གང་ཡང་རུང་བ་ཞིག་མ་ཚང་ན་དེ་ལ་མཁོ་བའི་ལམ་གྱི་རིམ་པ་མི་ཚང་བའི་ཕྱིར། ཡུལ་ལ་ཡང་མཁྱེན་པ་གསུམ་དུ་གྲངས་ངེས་ཏེ། གསུམ་པོ་འདི་ཙམ་གྱིས་འཕགས་པའི་མངོན་པར་རྟོགས་པ་མཐའ་དག་བསྡུས་ལ། དེ་ལས་གང་ཡང་རུང་བ་ཅིག་མ་ཚང་ན། དེ་བསྡུ་བར་མི་ནུས་པའི་ཕྱིར། འོ་ན་གདུལ་བྱ་དེས་འཕགས་པ་ཐམས་ཅད་ཀྱི་མངོན་པར་རྟོགས་པ་མཐའ་དག་གཏན་ལ་འབེབས་དགོས་པའི་རྒྱུ་མཚན་ཅི་ཞེ་ན། དེས་དེ་ཐམས་ཅད་ཀྱི་རྟོགས་རིགས་ཡར་ལྡན་དུ་རྒྱུད་ལ་བསྐྱེད་དགོས་པའི་ཕྱིར་དང༌། རིགས་ཅན་གསུམ་ཀ་རྗེས་སུ་འཛིན་པའི་ཐབས་ལ་མཁས་པར་བྱ་དགོས་པའི་ཕྱིར་རོ། ། དེའི་ཕྱིར་མདོ་དང་རྒྱན་གྱི་བརྗོད་བྱ་ནི།
འཕགས་པ་རྣམས་ཀྱི་མངོན་པར་རྟོགས་པ་མཐའ་དག་གོ ། གཉིས་པ་སོ་སོའི་གྲངས་ངེས་ལ། མཁྱེན་པ་གསུམ་གྱི་གྲངས་ངེས་དང༌། ལྷག་མ་ལྔའི་གྲངས་ངེས་སོ། ། དང་པོ་ནི། མདོ་དང་རྒྱན་གྱི་སྐབས་དང་པོ་གསུམ་པོ་ཙམ་གྱི་ཆེད་དུ་བྱ་བའི་གདུལ་བྱ་དེའི་ལམ་གྱི་རིམ་པ་ཆ་ཚང་བ་ལ་གསུམ་པོ་དེ་ཙམ་ཞིག་དགོས་ལ། དེ་ལས་མང་མི་དགོས་པའི་ཕྱིར་རོ། ། དེ་ཙམ་ཞིག་དགོས་ཏེ། དེ་ལས་གང་རུང་གཅིག་མ་ཚང་ན། ལམ་དང་འབྲས་བུ་ཆ་མི་ཚང་བའི་ཕྱིར་རོ། །
དེ་ལས་མང་མི་དགོས་ཏེ། དེ་ཙམ་གྱིས་དེ་ལ་མཁོ་བའི་ལམ་དང་འབྲས་བུ་མ་ལུས་པར་བསྡུས་པའི་ཕྱིར་རོ། ། འོ་ན་མངོན་པར་རྟོགས་པ་ལྷག་མ་རྣམས་དགོས་པ་མེད་པར་འགྱུར་རོ་སྙམ་ན། འདི་ནི་མཁྱེན་གསུམ་གྱིས་གང་ཟག་ཅིག་གི་ལམ་གྱི་རིམ་པ་ཆ་ཚང་བ་ཅིག་སྟོན་པའི་གྲངས་ངེས་ཀྱི་དབང་དུ་བྱས་པ་ཡིན་ལ། དངོས་པོ་བརྒྱད་ཀྱི་གྲངས་ངེས་འཆད་པའི་ཚེ་ནི། མཁྱེན་གསུམ་རྒྱུ་འབྲས་ཡིན་པའི་ཚུལ་མི་འཆད་པར། ཤེས་བྱའི་ཡུལ་ཙམ་དུ་འཇོག་པའི་ཕྱིར་རོ། ། དེ་ལྟ་ན་འདི་ཡང་སྔ་མ་དང་མ་འདྲེས་པར་བྱ་དགོས་སོ། ། གཉིས་པ་ནི། མདོ་དང་རྒྱན་གྱི་སྐབས་ལྷག་མ་ལྔ་ཙམ་ཞིག་རྫོགས་པར་ཉན་པའི་གདུལ་བྱ་ལ།
ཉེ་བར་མཁོ་བའི་ལམ་གྱི་རིམ་པ་ཆ་ཚང་བ་ལ་ལྔ་པོ་འདི་ཙམ་ཞིག་དགོས་ཤིང༌། འདི་ལས་ལྷག་པ་མི་དགོས་པའི་ཕྱིར་རོ། ། འོ་ན་འདིར་ཡུལ་མ་བསྟན་པས་མ་ཚང་བའི་སྐྱོན་ཡོད་དོ་སྙམ་ན། ཡུལ་ཅན་སྦྱོར་བ་བསྟན་པ་ན། དེའི་ཡུལ་དོན་གྱིས་གོ་བའི་ཕྱིར་ཉེས་པ་མེད་དོ། ། དེ་ལྟར་བཤད་པའི་གྲངས་ངེས་ཚན་པ་མི་འདྲ་བ་གཉིས་པོ་དེ་ནི། བཤད་བྱ་དངོས་པོ་བརྒྱད་སྤྱི་དང་ཁྱད་པར་དུ་བྱས་པའི་གྲངས་ངེས་ཡིན་ལ། འཆད་བྱེད་ཆོས་སོ་སོའི་དབང་དུ་བྱས་པའི་གྲངས་ངེས་ནི། དཔེར་ན་སྐབས་དང་པོ་ཙམ་ཉན་པའི་གདུལ་བྱ་ལ། སེམས་བསྐྱེད་ལ་སོགས་པ་ཆོས་བཅུར་གྲངས་ངེས་པའི་ཚུལ་དང༌།
ཡང་སེམས་བསྐྱེད་ཙམ་ཉན་པའི་གདུལ་བྱ་ལ། སེམས་བསྐྱེད་ཉེར་གཉིས་སུ་གྲངས་ངེས་པ་ལྟ་བུའོ། ། དེ་ལྟ་ན་བཤད་བྱ་མངོན་པར་རྟོགས་པ་བརྒྱད་དང༌། འཆད་བྱེད་ཆོས་སོ་སོའི་གྲངས་ངེས་མ་འདྲེས་པར་ཤེས་དགོས་ཏེ། དེ་ལྟར་མ་ཤེས་ན་རྣམ་མཁྱེན་ཐོབ་བྱའི་འབྲས་བུར་བཤད་པ་དང༌། སེམས་བསྐྱེད་སོགས་དེ་ཐོབ་བྱེད་ཀྱི་རྒྱུར་བཤད་པ་དང༌། རྣམ་མཁྱེན་ཡུལ་དུ་བཞག་པ་དང༌། ཆོས་བཅུ་པོ་རྣལ་འབྱོར་དུ་བཤད་པ་རྣམས་ཀྱི་ཤན་མི་ཕྱེད་པར་འགྱུར་རོ། ། དེ་ལྟར་ཤེས་པ་ན། ལོ་ཙཱ་བ་ཆེན་པོས་མཁྱེན་པ་གསུམ་ནི་རྒྱ་ཆེ་བ་རྒྱ་མཚོ་ལྟ་བུ་དང༌།
སྦྱོར་བཞི་དང་ཆོས་སྐུ་ནི་རྒྱ་ཆུང་བ་རྩྭ་རྩེའི་ཟིལ་པ་ལྟ་བུ་ཡིན་ནོ་ཞེས་གསུངས་པ་དང༌། ཨར་བྱང་ཆུབ་ཡེ་ཤེས། མཁྱེན་པ་གསུམ་ནི་རལ་གྲི་ཐང་ལ་བཞག་པ་དང་འདྲ་ལ། སྦྱོར་བཞི་དང་ཆོས་སྐུ་ནི་རལ་གྲི་ལག་ཏུ་བླངས་པ་དང་འདྲའོ་ཞེས་དང༌། ཨར་གྱི་སློབ་མ་གཞོན་ནུ་ཚུལ་ཁྲིམས་ནི། མཁྱེན་པ་གསུམ་པོ་འཕགས་པའི་གང་ཟག་སྤྱི་དང་འབྲེལ་བས་གཏན་ལ་དབབ་བྱ་ཡིན་ལ། སྦྱོར་བ་བཞི་ནི་གདུལ་བྱ་རང་རང་སོ་སོའི་རྒྱུད་དང་འབྲེལ་བས། གཏན་ལ་འབེབས་བྱེད་ཡིན་ནོ། ། ཞེས་གསུང་བ་དེ་དག་ཀྱང་ལེགས་པར་བཤད་པ་ཡིན་ནོ། ། གསུམ་པ་སོ་སོའི་མཚན་ཉིད་ལ་གཉིས་ཏེ།
མཁྱེན་གསུམ་གྱི་རྣམ་པར་བཞག་པ་དང༌། ལྷག་མ་ལྔའི་རྣམ་པར་བཞག་པའོ། ། དང་པོ་ལ། སྤྱིའི་དང༌། སོ་སོའི་རྣམ་པར་བཞག་པའོ། ། དང་པོ་ནི། མདོ་དང་རྒྱན་ལས། མཁྱེན་པ་གསུམ་པོ་འཕགས་པ་གསུམ་གྱི་མངོན་རྟོགས་སུ་སོ་སོར་ངེས་པར་བཤད་པ་དང༌། གཞི་ཤེས་ནི་ཉོན་སྒྲིབ་ཀྱི་གཉེན་པོའི་རིགས་སུ་གནས་པ་དང༌། ལམ་ཤེས་ནི་ཉོན་མོངས་མི་སྤོང་བའི་རང་བཞིན་ཅན་དུ་བཤད་པ་གཙོ་ཆེ་བ་ཡིན་ནོ། །
དེ་ལ་བརྟེན་ནས་ལོ་ཙཱ་བ་ཆེན་པོ་མཁྱེན་པ་དང་པོ་གཉིས་ལ། དངོས་དང་དེའི་གཟུགས་བརྙན་དུ་གྱུར་པ་གཉིས་ལས། དང་པོ་ལ་གཞི་ཤེས་ནི་རྟོགས་པའི་ཁྱད་པར་གཞི་རྐྱང་པ་ཤེས་པ་དང༌། སྤང་ བྱའི་ཁྱད་པར་ཉོན་སྒྲིབ་ཙམ་གྱི་གཉེན་པོ་དང༌། རྟེན་གྱི་ཁྱད་པར་ཐེག་དམན་ཁོ་ན་ལ་ཡོད་པའོ། ། ལམ་ཤེས་ནི་རྟོགས་པའི་ཁྱད་པར་གཞི་དང་ལམ་གཉིས་ཀ་ཤེས་པ་དང༌། སྤང་བྱའི་ཁྱད་པར་ཉོན་སྒྲིབ་མི་སྤོང་བའི་ཁྱད་པར་དང༌། རྟེན་གྱི་ཁྱད་པར་བྱང་སེམས་ཁོ་ནའི་རྒྱུད་ལ་ཡོད་པའོ། ། གཉིས་པ་གཟུགས་བརྙན་ནི། བྱང་སེམས་འཕགས་པས་གཞི་ཤེས་གཟུགས་བརྙན་གྱི་ཚུལ་གྱིས་རང་རྒྱུད་ལ་བསྐྱེད་དགོས་པ་ཡིན་ཏེ།
དེས་གདུལ་བྱ་ཉན་རང་གི་རིགས་ཅན་རྗེས་སུ་འཛིན་དགོས་པའི་ཕྱིར། དེ་བཞི་ཤེས་དངོས་མ་ཡིན་ཏེ། སྤངས་རྟོགས་ཉི་ཚེ་བའི་མཁྱེན་པ་མ་ཡིན་པའི་ཕྱིར། དེ་ལམ་ཤེས་ཀྱང་མ་ཡིན་ཏེ། བྱང་སེམས་ཀྱི་རྟོགས་རིགས་སུ་ཐལ་བའི་ཕྱིར་དང༌། དེས་ལམ་གསུམ་ཀ་མི་ཤེས་པའི་ཕྱིར། ཡང་ལམ་ཤེས་ཀྱིས་གཞི་ཤེས་ཀྱང་གཞི་ཤེས་སུ་མི་ཐལ་ཏེ། དེའི་མཚན་ཉིད་མ་ཚང་བའི་ཕྱིར་རོ། ། ཡང་སངས་རྒྱས་ཀྱི་ཡེ་ཤེས་ཀྱི་གསུམ་ཀ་ཤེས་ཀྱང་དེའི་ཆ་ནས་རྣམ་མཁྱེན་ཁོ་ནར་འཇོག་པ་ཡིན་གྱི། གཞན་གཉིས་སུ་མི་འཇོག་སྟེ།
ཤེས་བྱ་ཐམས་ཅད་མཁྱེན་པའི་ཡེ་ཤེས་ནི་རྣམ་མཁྱེན་གཅིག་པུར་ངེས་པའི་ཕྱིར་རོ། ། དེ་ལྟ་ན་ཡང་དེར་གཞི་རྐྱང་པ་ཤེས་པའི་ཡེ་ཤེས་དང༌། ལམ་རྐྱང་པ་ཤེས་པ་དང༌། གསུམ་ཀ་ཤེས་པའི་ཡེ་ཤེས་ལ་མཁྱེན་གསུམ་གྱི་ཐ་སྙད་བྱེད་ཅིང༌། སྔ་མ་གཉིས་གཟུགས་བརྙན་དང༌། ཕྱི་མ་མཚན་ཉིད་པའོ། ། དེའི་ཕྱིར་སངས་རྒྱས་ཀྱི་སར་ཡང་དེ་གསུམ་པོ་སྦྲུལ་མགོའི་གདེངས་ཀ་ལྟར་ཐ་དད་པ་ཡིན་ནོ་ཞེས་གསུངས་སོ། ། ཡང་བར་སྐབས་སུ་བྱོན་པའི་བོད་ཀྱི་སློབ་དཔོན་མང་པོ་དག་ཀྱང༌། མཁྱེན་གསུམ་སོ་སོ་ལ་འཕགས་པ་སོ་སོའི་མངོན་པར་རྟོགས་པས་ཁྱབ་ཅིང༌། བྱང་སེམས་ཀྱི་རྒྱུད་ལ་རྟོགས་རིགས་གསུམ་ཀ་ཚང་ཡང༌།
རྟོགས་རིགས་དང་པོ་དེ་དེའི་རྟོགས་རིགས་ཡིན་གྱི་གཞི་ཤེས་དངོས་མ་ཡིན་པ་དང༌། དེ་བཞིན་དུ་སངས་རྒྱས་སའི་རྟོགས་རིགས་གཉིས་པ་དེ། བྱང་སེམས་ཀྱི་རྟོགས་རིགས་ཡིན་ཀྱང་ལམ་ཤེས་དངོས་མ་ཡིན་པ་ལ་སོགས་པར་ཞལ་གྱིས་བཞེས་སོ། ། ལུགས་དེ་དག་ལས་སངས་རྒྱས་ཀྱི་སར་གཞི་རྐྱང་པ་དང་ལམ་རྐྱང་པ་ཙམ་ལས་མི་མཁྱེན་པའི་ཡེ་ཤེས་ཡོད་པར་བཞེད་པ་དེ་ནི། ཆེས་ཤིན་ཏུ་མི་ལེགས་ལ། འཆད་ཚུལ་གཞན་དེ་དག་ནི་མདོ་དང་བསྟན་འཆོས་ཀྱི་དགོངས་པ་མ་ཡིན་པའི་ཤེས་བྱེད་གསལ་པོ་མེད་པས་དཔྱོད་པའི་གཞིར་བཞག་གོ ། གཉིས་པ་རང་ལུགས་ལ་གཉིས་ལས། སྤྱིའི་རྣམ་གཞག་དང༌། སོ་སོའི་རྣམ་གཞག་གོ ། དང་པོ་ནི།
གཞི་གང་ཟག་གི་བདག་མེད་པ་དང༌། ལམ་རང་བཞིན་གྱིས་མེད་པ་དང༌། རྣམ་པ་སྐྱེ་བ་མེད་པར་མངོན་སུམ་དུ་རྟོགས་པ་མཐར་ཐུག་པའི་མཁྱེན་པ་ཙམ་གྱིས། སྤྱིར་མཁྱེན་གསུམ་སོ་སོར་མཚོན་ནུས་ལ། དེ་ལྟར་རྟོགས་པའི་བློ་གསུམ་པོ་དེ་གང་ཟག་སོ་སོའི་རྒྱུད་དང་འབྲེལ་བ་ན། མཚན་ཉིད་མི་འདྲ་བ་གསུམ་གྱིས་མཚོན་དགོས་ཏེ། གཞི་གང་ཟག་གི་བདག་མེད་པ་མངོན་སུམ་དུ་རྟོགས་པ་གཞིར་བྱས་པ་ལ། ཉོན་མོངས་ཆེད་དུ་གཉེར་ནས་སྤོང་བའི་གཉེན་པོའི་རིགས་སུ་གནས་པས་ནི། ཐེག་དམན་གྱི་གཞི་ཤེས་མཚོན་པར་བྱེད་དོ། ། ལམ་བདག་མེད་མངོན་སུམ་དུ་རྟོགས་པའི་ཡེ་ཤེས་གཞིར་བྱས་པ་ལ།
ཉོན་མོངས་ཆེད་དུ་གཉེར་ནས་མི་སྤོང་བའི་རིགས་སུ་གནས་པས་ནི། བྱང་ཆུབ་སེམས་དཔའི་ལམ་ཤེས་དང༌། རྣམ་པ་ཐམས་ཅད་རང་བཞིན་མེད་པར་མངོན་སུམ་དུ་རྟོགས་པའི་ཡེ་ཤེས་གཞིར་བྱས་པ་ལ། ཆོས་ཉིད་ལ་མཉམ་པར་བཞག་བཞིན་དུ། གཞན་དོན་ལྷུན་གྱིས་གྲུབ་པར་མཛད་པས་ནི། རྣམ་མཁྱེན་མཚོན་པར་བྱེད་དོ། ། གཞི་ཤེས་ནི་རྟེན་གྱི་གང་ཟག་འཕགས་པ་བཞི་ཀ་ལ་ཡོད་ལ། རྟོགས་པའི་རིགས་ནི། དམན་པའི་རྟོགས་རིགས་སུ་གནས་སོ། ། ལམ་ཤེས་ནི་རྟེན་གྱི་གང་ཟག་འཕགས་པ་གཉིས་ལ་ཡོད་ལ།
རྟོགས་རིགས་ནི་བྱང་ཆུབ་སེམས་དཔའོ། ། རྣམ་མཁྱེན་ནི་རྟེན་གྱི་གང་ཟག་དང༌། རྟོགས་རིགས་གཉིས་སངས་རྒྱས་ཁོ་ནའི་དབང་དུ་བྱས་པའོ། ། གསུམ་པོ་སོ་སོའི་རང་ལྡོག་ནས་དེ་ལྟར་ཡིན་ཀྱང༌། དེ་དང་དེ་ཡིན་ན་རྟོགས་རིགས་སོ་སོར་ངེས་པས་མ་ཁྱབ་སྟེ། རྟོགས་རིགས་གསུམ་པོ་ནི་འགལ་ལ། མཁྱེན་པ་གསུམ་པོ་ནི་གཞི་མཐུན་པར་ཡོད་པས་སོ། ། གསུམ་པོ་འགལ་བ་ཡིན་ཏེ། གཞི་ཤེས་ཀྱི་རྟོགས་རིགས་ནི་རྫོགས་སྨིན་སྦྱངས་གསུམ་མངོན་དུ་མ་བྱས་པར་ཞི་བའི་མཐའ་མངོན་དུ་བྱེད་པའི་རྟོགས་རིགས་གཅིག་ཡིན་ལ། ལམ་ཤེས་ཀྱི་རྟོགས་རིགས་ནི།
དེ་གསུམ་མ་བྱས་པར་དེ་མངོན་དུ་མི་བྱེད་པའི་རྟོགས་རིགས་དང༌། རྣམ་མཁྱེན་ནི། དེ་གཉིས་ཀ་བྱས་པའི་རྟོགས་རིགས་ཡིན་པས་སོ། ། གསུམ་པོ་གཞི་མཐུན་པ་ཡིན་ཏེ། གཞི་ཐམས་ཅད་ཡོངས་སུ་ཤེས་པ་མེད་ན་ལམ་ཤེས་པར་མི་འགྱུར་ལ། ལམ་མ་ཤེས་ན་རྣམ་པ་ཐམས་ཅད་མཁྱེན་པར་མི་འགྱུར་བའི་ཕྱིར་རོ། ། གཉིས་པ་སོ་སོའི་རྣམ་གཞག་ལ་གསུམ་ལས། དང་པོ་རྣམ་མཁྱེན་ལ། མཚན་ཉིད། དབྱེ་བ།
ས་མཚམས་སོ། ། དང་པོ་ལ་ཡང༌། རྣམ་མཁྱེན་ཙམ་དང་སྐབས་དང་པོའི་བསྟན་བྱའི་གཙོ་བོ་གཉིས་ལས། དང་པོ་ནི། བདེན་གཉིས་ཀྱི་རྣམ་པ་མ་ལུས་པར་ཐུགས་སུ་ཆུད་པའི་ཡེ་ཤེས་སོ། ། གཉིས་པ་ནི། སེམས་བསྐྱེད་ལ་སོགས་པའི་ཆོས་བཅུ་མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས་སོ། ། གཉིས་པོའི་ཁྱད་པར་ཡང་གཞུང་གིས་སྟོན་ཚུལ་ལ་སོ་སོར་ཕྱེ་བ་ཡིན་གྱི། འགལ་བ་མིན་ཏེ། དེ་གཉིས་ཀྱི་གཞི་མཐུན་ཡོད་པའི་ཕྱིར་རོ། །
འདི་ལ་གཞན་དག་ན་རེ། མཚན་ཉིད་དེར་འཇོག་པ་དང༌། སློབ་དཔོན་གྱི་ལུགས་ཀྱི་ཤེས་བྱ་མཁྱེན་ཚུལ་འགལ་ཏེ། དེའི་ལུགས་ལ་སངས་རྒྱས་ཀྱི་མཉམ་གཞག་གིས་ཀུན་རྫོབ་མི་མཁྱེན་པར་བཞེད་པའི་ཕྱིར་དང༌། དེའི་རྗེས་ཐོབ་ཀྱིས་དོན་དམ་པ་མི་མཁྱེན་པར་བཞེད་པའི་ཕྱིར་ཞེས་ཟེར་རོ། ། འགལ་བ་དེ་ཡོད་པ་མིན་ཏེ། སློབ་དཔོན་འདིའི་བཞེད་པ་ནི་རྣལ་འབྱོར་སྤྱོད་པའི་གཞུང་གི་དགོངས་པ་དང་མཐུན་པར། སངས་རྒྱས་ཀྱི་མཉམ་གཞག་ཆོས་སྐུའི་ངོ་ན་ཀུན་རྫོབ་ཀྱི་སྣང་བ་མི་འཆར་བ་བཞེད་པ་ཡིན་གྱི། དེས་ཀུན་རྫོབ་བདེན་པ་མི་མཁྱེན་པར་མི་བཞེད། མཉམ་གཞག་དེས་དྲངས་པའི་རྗེས་ཐོབ་བམ་གཟུགས་སྐུ་གཉིས་ཀྱི་ངོར་ཀུན་རྫོབ་ཀྱི་སྣང་བ་འཆར་བ་ལྟ་བུར་བཤད་ཀྱང༌།
དེས་དོན་དམ་པའི་བདེན་པ་མི་མཁྱེན་པར་མི་བཞེད་པའི་ཕྱིར། དེ་ལས་གཞན་དུ་ན་སངས་རྒྱས་ཀྱི་ཡེ་ཤེས་གཅིག་གིས་ཤེས་བྱ་ཐམས་ཅད་དུས་ཅིག་ཅར་དུ་མི་མཁྱེན་པར་འདོད་པའི་ཐེག་པ་ཆེན་པོའི་སློབ་དཔོན་སུ་ཡང་མེད་ལ། ཕྱི་རོལ་གྱི་དོན་ལ་སོགས་པ་ཀུན་རྫོབ་བདེན་པའི་སྣང་བ། སངས་རྒྱས་ཀྱི་རྗེས་ཐོབ་ཀྱི་ཡེ་ཤེས་ཀྱི་རང་སྣང་ལ་འཆར་བར་འདོད་པ་མདོ་སྡེ་སྤྱོད་པའི་དབུ་མ་པ་རྣམས་དང༌། མི་འཆར་བར་འདོད་པ་རྣལ་འབྱོར་སྤྱོད་པའི་དབུ་མ་པ་དང༌། འཇིག་རྟེན་གྲགས་སྡེ་སྤྱོད་པའི་དབུ་མ་པའི་སློབ་དཔོན་རྣམས་སོ། ། དོན་འདི་ལ་ཡང་གཞན་དག་ན་རེ། སངས་རྒྱས་ཀྱི་མཉམ་གཞག་ཡེ་ཤེས་ལ་ཀུན་རྫོབ་ཀྱི་སྣང་བ་མི་འཆར་བར་བཞེད་པ་སློབ་དཔོན་གྱི་དགོངས་པར་འཆད་པ་དང༌། འཕགས་སེང་གི་བཞེད་པ་མཉམ་གཞག་སྣང་བཅས་སུ་བཞེད་པར་འཆད་པ་འགལ་བ་ཡིན་ནོ། ། ཞེས་ཟེར་རོ། །
དེ་ཡང་མ་ཤེས་པ་ཡིན་ཏེ། མཉམ་གཞག་སྣང་བཅས་སུ་འཆད་པ་ནི་སློབ་པའི་མཉམ་གཞག་གི་དབང་དུ་བྱས་པར་བཞེད་པ་ཡིན་ཏེ། དེར་དམིགས་པ་དག་པ་གོང་ནས་གོང་དུ་ཁྱད་པར་དུ་འགྲོ་དགོས་པའི་ཕྱིར་རོ། ། སངས་རྒྱས་ཀྱི་མཉམ་གཞག་ནི་སྣང་མེད་ཁོ་ན་སྟེ། དེར་དེ་འགྲོ་མི་དགོས་པའི་ཕྱིར་དང༌། ཀུན་རྫོབ་ཀྱི་སྣང་བ་འཆར་བའི་རྒྱུ་མ་རིག་པའི་བག་ཆགས་ཟད་པར་སྤངས་པའི་ཕྱིར་རོ། ། ཡང་རྣམ་མཁྱེན་གྱི་མཚན་ཉིད་དེ་ལྟར་བཞག་པ་ལ་དར་ཊཱིཀ་མཛད་པ་ན་རེ། འདི་སྐབས་ཀྱི་རྣམ་མཁྱེན་བདེན་གཉིས་མཁྱེན་པ་ཙམ་གྱི་སྒོ་ནས་བཞག་པ་ནི། སློབ་དཔོན་གྱི་བཞེད་པ་མ་ཡིན་ཏེ། རང་གི་ཐོབ་བྱའི་རྣམ་མཁྱེན་དེའི་རྟོགས་བྱ་བསྟན་པ་ཉིད་ཀྱིས་ཐེག་པ་ཆེན་པོའི་ལམ་སྤྱིའི་ལུས་བློ་ཡུལ་དུ་འཆར་བ་གཅིག་དགོས་པས་སོ། །
ཞེས་གསུངས་པ་དེ་ཡང་མིན་ཏེ། ཚིག་གི་སྒོ་ནས་མི་འཐད་པ་དང༌། དོན་གྱི་ཆ་ནས་མི་འཐད་པའོ། ། དང་པོ་ནི། བདེན་པ་གཉིས་ཀྱི་རྣམ་པ་མ་ལུས་པར་བསྟན་པ་ཉིད་ཀྱིས་ཐེག་པ་ཆེན་པོའི་ལམ་སྤྱིའི་ལུས་བློ་ཡུལ་དུ་འཆར་བར་མི་ནུས་ན། སེམས་བསྐྱེད་ལ་སོགས་པ་ཆོས་བཅུ་བསྟན་པ་ཉིད་ཀྱིས་དེ་འཆར་བར་ནུས་པ་འགལ་བ་དང༌། རབ་འབྱོར་རྣམ་པ་གང་དག་དང་ཞེས་སོགས་ཀྱི་སྐབས་ནས་དངོས་སུ་བསྟན་པའི་རྣམ་མཁྱེན་གྱི་མཚན་ཉིད་དེ་ཡང་སློབ་དཔོན་གྱི་བཞེད་པ་མ་ཡིན་པར་འགྱུར་བ་དང༌། མཆོད་ཡུམ་གྱི་རྣམ་མཁྱེན་གྱི་མཚན་ཉིད་ཀྱང་ཁྱེད་རང་གིས་ཁས་བླངས་པ་དེ་མི་རིགས་པར་ཐལ་བ་དང༌། རྣམ་མཁྱེན་ཙམ་ལ་ཤེས་བྱའི་རྣམ་པ་ཐམས་ཅད་མཁྱེན་པ་དང༌། རྒྱུ་འབྲས་ཀྱི་གཙོ་བོ་མཁྱེན་པ་གཉིས་སུ་འབྱེད་པ་ཡང་སློབ་དཔོན་གྱི་བཞེད་པ་མ་ཡིན་པར་འགྱུར་ཏེ།
རྒྱུ་མཚན་ཁས་བླངས་པ་དེ་ཉིད་ཀྱི་ཕྱིར་རོ། ། གཉིས་པ་ནི། སྐབས་དང་པོའི་བསྟན་བྱའི་གཙོ་བོར་གྱུར་པའི་རྣམ་མཁྱེན་གྱི་མཚན་ཉིད་བསྟན་པ་ཉིད་ཀྱིས་ཐེག་པ་ཆེན་པོའི་ལམ་སྤྱིའི་ཡུལ་བློ་ཡུལ་དུ་འཆར་དགོས་ན། སྐབས་གཉིས་པར་ལམ་ཤེས་བསྟན་པ་དོན་མེད་པ་དང༌། དེ་བསྟན་པ་ལ་ཟློས་པའི་སྐྱོན་ཡོད་པར་འགྱུར་ཏེ། རྣམ་མཁྱེན་དེའི་རྒྱུ་ཅི་ལྟ་བུ་སྙམ་པའི་དོགས་པ་སྐྱེ་བའི་གཞི་མེད་པའི་ཕྱིར་རོ། ། གཞན་ཡང་ཁྱེད་ལྟར་ན་ལམ་ཤེས་ཀྱི་མཚན་ཉིད་བསྟན་པས། ལམ་ཤེས་མཚོན་བྱེད་ཀྱི་ཆོས་བཅུ་གཅིག་པོའི་རིམ་པ་བློ་ཡུལ་དུ་འཆར་དགོས་པ་དང༌། སྐབས་གསུམ་པའི་བསྟན་བྱའི་གཙོ་བོར་གྱུར་པའི་ཆོས་དགུའི་རིམ་པ་བློ་ཡུལ་དུ་འཆར་དགོས་པ་དེ་སློབ་དཔོན་གྱི་བཞེད་པ་ཡིན་པར་འགྱུར་ལ། དེ་ཡང་དེ་ལྟ་ན།
ཁྱེད་ལ་ཁས་བླངས་ནང་འགལ་ཏེ། ཁྱེད་རང་གིས་བཞག་པའི་མཁྱེན་པ་ཕྱི་མ་གཉིས་ཀྱི་མཚན་ཉིད་རང་རྒྱུད་ལྡན་གྱི་གང་ཟག་དེའི་རྒྱུད་ཀྱི་སྟོང་ཉིད་མངོན་སུམ་དུ་རྟོགས་པའི་ཤེས་རབ་ཀྱིས་ཟིན་པའི་ཐེག་ཆེན་འཕགས་པའི་མངོན་པར་རྟོགས་པ་ཞེས་དང༌། དེའི་རྒྱུད་ཀྱི་གང་ཟག་གི་བདག་མེད་མངོན་སུམ་དུ་རྟོགས་པའི་ཤེས་རབ་ཀྱིས་ཟིན་པའི་འཕགས་པའི་མངོན་པར་རྟོགས་པ་གང་ཞིག ཐེག་དམན་གྱི་རྟོགས་རིགས་སུ་གནས་པ་ཞེས་པ་དེ་ཡང་སློབ་དཔོན་གྱི་དགོས་པ་མིན་པར་འགྱུར་ཏེ། མཁྱེན་པ་ཕྱི་མ་གཉིས་ཀྱི་རྟོགས་བྱ་བཤད་པ་ཉིད་ཀྱིས་ཆོས་བཅུ་གཅིག་དང༌། ཆོས་དགུའི་ལམ་གྱི་ལུས་བློ་ཡུལ་དུ་འཆར་དགོས་པའི་ཕྱིར། གཞན་ཡང་རྣམ་མཁྱེན་དང༌། རྒྱུ་ལམ་ཤེས་གཉིས་ཀྱིས་བཤད་པའི་གོ་རིམ་ཇི་ལྟར་ཡིན་པའི་ཚུལ་ཡང་ཁྱེད་ཀྱིས་མ་ཤེས་པ་ཡིན་ཏེ། བདེན་གཉིས་ཀྱི་རྣམ་པ་མ་ལུས་པར་མཁྱེན་པའི་རྣམ་མཁྱེན་དེ་སྐྱེ་བ་ལ་རྒྱུ་ཇི་ལྟ་བུ་ཞིག་དགོས་སྙམ་པ་ལ། སྐབས་གཉིས་པར་ལམ་ཤེས་འཆད་པ་དེ།
དེ་གཉིས་ཀྱི་བཤད་པའི་གོ་རིམ་ཡིན་པ་ལ། ཁྱེད་ལྟར་ན་ནི་སྐབས་དང་པོར་རྣམ་མཁྱེན་གྱི་རྟོགས་བྱ་བསྟན་པ་ཉིད་ཀྱིས། རྣམ་མཁྱེན་གྱི་རྒྱུ་ཁོང་དུ་ཆུད་ཟིན་པའི་ཕྱིར་རོ། ། གཞན་ཡང་སྐབས་དང་པོར། སེམས་བསྐྱེད་ལ་སོགས་པའི་ཆོས་བཅུ་པོ་རེ་རེ་ནས་བསྟན་མི་དགོས་པར་འགྱུར་ཏེ། དེའི་བསྟན་བྱའི་གཙོ་བོར་གྱུར་པའི་རྣམ་མཁྱེན་གྱི་མཚན་ཉིད་དུ། སེམས་བསྐྱེད་ལ་སོགས་པའི་ཆོས་བཅུ་མངོན་སུམ་དུ་རྟོགས་པ་མཐར་ཐུག་པའི་ཡེ་ཤེས་བཞག་པ་ཙམ་གྱིས་ཐེག་པ་ཆེན་པོའི་ལམ་སྤྱིའི་ལུས་བློ་ཡུལ་དུ་ཤར་བའི་ཕྱིར་རོ། ། འོ་ན་ཁྱེད་ལ་ཡང་དེར་ཐལ་བ་མིན་ནམ་ཞེ་ན། ཁོ་བོ་ཅག་ལྟར་ན་སྐབས་དང་པོར་སེམས་བསྐྱེད་ལ་སོགས་པའི་ཆོས་བཅུ་དངོས་སུ་བསྟན་པ་ན། དེ་མངོན་སུམ་དུ་རྟོགས་པའི་ཡེ་ཤེས་དེ་རྣམས་མཁྱེན་གྱི་མཚན་ཉིད་དུ་དོན་གྱི་གོ་བ་ཡིན་གྱི།
རྣམ་མཁྱེན་གྱི་མཚན་ཉིད་བསྟན་པས་ཆོས་བཅུ་པོ་གོ་བར་འཆད་པ་མ་ཡིན་ཞིང༌། དེ་བཞིན་དུ་སྐབས་གཉིས་པར་ཡུལ་ལམ་གསུམ་པོ་དངོས་སུ་བསྟན་པས། ཡུལ་ཅན་ལམ་ཤེས་ཤུགས་ལ་གོ་བ་ཡིན་གྱི། ཅིག་ཤོས་ཚུར་མ་ཡིན་པ་དང༌། སྐབས་གསུམ་པར་གཞི་མི་མཐུན་ཕྱོགས་དང་གཉེན་པོའི་རབ་དབྱེ་བསྟན་པས། དེ་ཤེས་པའི་གཞི་ཤེས་ཤུགས་ལ་གོ་ནུས་པ་ཡིན་གྱི། ཅིག་ཤོས་ཚུར་མིན་ནོ། ། དེའི་ཕྱིར་སེམས་བསྐྱེད་ལ་སོགས་པའི་ཆོས་བཅུ་མངོན་སུམ་དུ་རྟོགས་པའི་རྣམ་མཁྱེན་དང༌། དེའི་རྒྱུ་ལམ་ཤེས་ཏེ། དངོས་པོ་དང་པོ་གཉིས་ཀྱི་འབྲེལ་ནི་རྣམ་མཁྱེན་ཙམ་དང༌།
དེའི་རྒྱུ་ལམ་ཤེས་ཀྱི་བཤད་པའི་གོ་རིམ་གང་ཡིན་པ་དེ་ཉིད་ཡིན་གྱི། རྣམ་མཁྱེན་མཚོན་བྱེད་ཀྱི་ཆོས་བཅུ་དང༌། ལམ་ཤེས་མཚོན་བྱེད་ཀྱི་ཆོས་རྣམས་ཀྱི་གོ་རིམ་འཆད་པ་མ་ཡིན་ལ། དེ་ལྟ་ན་ཡང༌། སྐབས་དང་པོར་རྣམ་མཁྱེན་བསྟན་ཚུལ་ནི། ཆོས་བཅུ་མངོན་སུམ་དུ་རྟོགས་པའི་ཆ་ནས་བཤད་པ་ཡིན་མོད། དེ་ལྟར་འཆད་དགོས་པའི་རྒྱུ་མཚན་ཁྱེད་ཀྱིས་བཤད་པ་དེ་ནི་འཁྲུལ་ལོ། ། གཉིས་པ་དབྱེ་བ་དང༌། ས་མཚམས་ནི་གོ་བར་ཟད་དོ། ། གཉིས་པ་ལམ་ཤེས་ལ་གསུམ་ལས།
མཚན་ཉིད་ནི། ལམ་གསུམ་བདེན་པའི་རང་བཞིན་མེད་པར་མངོན་སུམ་དུ་རྟོགས་པའི་ཡེ་ཤེས་སོ། ། འདི་ལ་དར་ཊཱིཀ་མཛད་པ་ན་རེ། མི་འཐད་དེ། ཉན་ཐོས་ཀྱི་ལམ་ཤེས་པའི་ལམ་ཤེས་ཀྱིས་མི་རྟག་སོགས་བཅུ་དྲུག་མངོན་སུམ་དུ་མ་རྟོགས་པར་འགྱུར་ལ། དེ་ལྟ་ན། བྱང་ཆུབ་སེམས་དཔས་ཤེས་མཐོང་གིས་བལྟས་ནས་འདའ་བར་བྱ་བའི་མངོན་རྟོགས་ཐེག་པ་ཆེན་པོའི་མཐོང་ལམ་གྱི་དུས་སུ་བསྐྱེད་པ་མི་རིགས་པར་ཐལ་བ་དང༌། ཉན་ཐོས་ཀྱི་རིགས་ཅན་རྗེས་སུ་བཟུང་བའི་ཕྱིར་དུ་ལམ་ཤེས་གསུམ་གྱི་དང་པོ་སྒོམ་པ་མིན་པར་ཐལ་བ་དང༌། མི་རྟག་ལ་སོགས་པ་བཅུ་དྲུག་རྟོགས་པ་དེ་ཉིད་ཀྱིས་སྤྲོས་བྲལ་མངོན་སུམ་དུ་རྟོགས་པ་ཡིན་ན་ནི། སློབ་ལམ་ན་བདེན་གཉིས་ངོ་བོ་ཐ་དད་དུ་འཛིན་པའི་དྲི་མ་ཟད་པར་སྤངས་པ་ཡོད་པར་ཐལ་བ་དང༌།
མཉམ་རྗེས་ངོ་བོ་གཅིག་ཏུ་ཡོད་པར་ཐལ་བ་སོགས་མཐའ་ཡས་སོ། ། གཞན་ཡང་ལམ་ཤེས་ལ་ཞི་བའི་མཐའ་འགོག་པའི་སྙིང་རྗེ་ཆེན་པོ་ལམ་ཤེས་ཀྱིས་བསྡུས་པ་མེད་པར་ཐལ་བ་དང༌། བྱང་ཆུབ་སེམས་དཔའི་རྒྱུད་ཀྱི་དམིགས་པ་མེད་པའི་སྙིང་རྗེས་ཀྱང་སྟོང་ཉིད་མངོན་སུམ་དུ་མ་རྟོགས་ན། ལམ་ཤེས་ལ་དེས་ཁྱབ་པར་འདོད་ན་ནི། མི་རིགས་པ་ཁོ་ནའོ། ། ཞེས་དགག་པ་བརྗོད་ནས། རང་ལུགས་ལ་རང་རྒྱུད་ལྡན་གྱི་གང་ཟག་དེའི་རྒྱུད་ཀྱི་སྟོང་ཉིད་མངོན་སུམ་དུ་རྟོགས་པའི་ཤེས་རབ་ཀྱིས་ཟིན་པའི་ཐེག་པ་ཆེན་པོའི་གང་ཟག་གི་མངོན་པར་རྟོགས་པའོ། ། ཞེས་གསུངས་སོ། ། འདི་མི་འཐད་པ་ལ་གཉིས་ཏེ། རང་ལུགས་འཇོག་ཚུལ་མི་འཐད་པ་དང༌།
གཞན་ལུགས་འགོག་ཚུལ་མི་འཐད་པའོ། ། དང་པོ་ནི། དེ་དེའི་མཚན་གཞིར་རུང་བ་ཡིན་ཀྱང༌། མཚན་ཉིད་དུ་འཇོག་པ་མི་འཐད་དེ། ཁྱེད་ཀྱིས་བཤད་པ་དེ་ལ་གཞུང་ལས་འབྱུང་བའི་ལམ་ཤེས་ཀྱི་དོན་ལྡོག་གི་ཟུར་གཅིག་ཀྱང་མི་སྣང་བའི་ཕྱིར། ཇི་ལྟར་ཞེ་ན། མདོ་ལས་ནི། རབ་འབྱོར་བྱང་ཆུབ་སེམས་དཔའ་རྣམས་ཀྱིས་ནི་ཉན་ཐོས་ཀྱི་ལམ་གང་ཡིན་པ་དང༌། ཞེས་གསུངས་ལ། སློབ་དཔོན་གྱིས་ནི་ཇི་སྐད་དུ། །
ལམ་ཤེས་པ་ཉིད་ནི་ཐེག་པ་ཐམས་ཅད་ཀྱིས་ངེས་པར་འབྱུང་བ་དང༌། ཞེས་སོགས་གསུངས་ལ། ཁྱེད་ཀྱི་འདོད་པ་དེ་ལ། དེ་ལྟར་བཤད་པ་རྣམས་ཀྱི་ནང་ནས་ཟུར་གཅིག་ཀྱང་མི་སྣང་བའི་ཕྱིར། གཞན་ཡང་དེ་དེའི་མཚན་ཉིད་དུ་མི་འཐད་དེ། དེ་ལྟར་བཤད་པས་ལམ་ཤེས་ཀྱི་མཚན་གཞི་ཐམས་ཅད་བློ་ཡུལ་དུ་འཆར་ནུས་ཀྱང༌། དེ་ལམ་ཤེས་ཡིན་པའི་དོན་གྱི་གོ་བ་མི་འཆར་བའི་ཕྱིར། དེར་མ་ཟད། ལམ་ཤེས་ཀྱིས་ཤེས་བྱའི་ལམ་དང༌། དེ་ཇི་ལྟར་ཤེས་པའི་ཚུལ་འདི་ལྟ་བུ་ཞིག་གོ་ཞེས་ཁྱེད་ཀྱིས་མ་བཤད་ཅིང༌།
མི་འཆད་པ་དེ་ཁྱེད་ཀྱི་གྲུབ་པའི་མཐར་གནས་ལ། དེ་ལྟ་ན་ལམ་ཤེས་ཀྱི་དོན་ལྡོག་འཆད་པར་མི་ནུས་ཏེ། དཔེར་ན་ཤེས་པར་བྱ་བའི་རྣམ་པ་དང༌། དེ་ཇི་ལྟར་ཤེས་པའི་ཚུལ་མ་བཤད་ན། རྣམ་མཁྱེན་གྱི་མཚན་ཉིད་འཆད་མི་ནུས་པ་དང༌། ཤེས་པར་བྱ་བའི་གཞི་དང༌། དེ་ཇི་ལྟར་ཤེས་པའི་ཚུལ་མ་བཤད་ན། གཞི་ཤེས་ཀྱི་མཚན་ཉིད་འཆད་མི་ནུས་པ་བཞིན་ནོ། ། གཉིས་པ་ལ། གང་ཟག་གི་བདག་མེད་མངོན་སུམ་དུ་རྟོགས་པའི་ཡེ་ཤེས་ཀྱིས་སྟོང་ཉིད་མངོན་སུམ་དུ་མ་རྟོགས་པར་འདོད་པ་མི་འཐད།
ལམ་དང་ལམ་ཤེས་ཀྱི་ཁྱད་པར་མི་འབྱེད་པ་མི་འཐད། བྱང་སེམས་འཕགས་པས་དམིགས་མེད་ཀྱི་སྙིང་རྗེ་ཆེན་པོས་སྟོང་ཉིད་མངོན་སུམ་དུ་མ་རྟོགས་པར་འདོད་པ་མི་འཐད། སྟོང་ཉིད་མངོན་སུམ་དུ་རྟོགས་པའི་བློས་ཀུན་རྫོབ་དངོས་ཡུལ་དུ་མི་བྱེད་པ་སློབ་དཔོན་གྱི་དགོངས་པ་མ་ཡིན་པའོ། ། དང་པོ་ལ། ལུང་གིས་མི་འཐད། རིགས་པས་མི་འཐད། ཁས་བླངས་པས་མི་འཐད་པའོ། ། དང་པོ་ནི། མི་རྟག་ལ་སོགས་བཅུ་དྲུག་པོ་གང་རུང་མངོན་སུམ་དུ་རྟོགས་པར་འདོད་པའི་བློ་དེ་ཉིད་ཀྱིས་ཆོས་ཀྱི་བདག་མེད་མངོན་སུམ་དུ་རྟོགས་པ་གཅིག་མི་སྲིད་ན། སློབ་དཔོན་གྱིས་འགྲེལ་པ་དོན་གསལ་ལས།
དེ་སྲིད་པར་བཤད་པ་དང་འགལ་ལོ། ། ཇི་ལྟར་ཞེ་ན། མངོན་པ་ལས་གསུངས་པའི་གང་ཟག་གི་བདག་མེད་ཀྱི་རྣམ་པ་དང༌། ཤེར་ཕྱིན་ལས་གསུངས་པའི་ཆོས་ཀྱི་བདག་མེད་ཀྱི་རྣམ་པ་རྣམས་རྣམ་གྲངས་ཀྱི་རྣམ་པར་སྦྱར་ནས་གསུངས་པས་སོ། ། སྐབས་གང་དུ་ཇི་ལྟར་གསུང་ཞེ་ན། ཉན་ཐོས་ཀྱི་ལམ་ཤེས་པའི་ལམ་ཤེས་འཆད་པའི་སྐབས་སུ། མངོན་པ་ལས་གསུངས་པའི་མི་རྟག་ལ་སོགས་བཅུ་དྲུག་དང༌། ཤེར་ཕྱིན་གྱི་མདོ་ལས་གསུངས་པའི་ཆོས་ཀྱི་བདག་མེད་ཀྱི་རྣམ་པ་ཉི་ཤུ་རྩ་དྲུག་པོ་དེ། ངོ་བོ་ཉིད་དང་རྣམ་གྲངས་ཀྱི་རྣམ་པར་སྦྱར་ནས་གསུངས་པ་ཡིན་ལ། དེ་ཇི་ལྟར་སྦྱོར་བའི་ཚུལ་ཡང༌།
ཤེས་པར་བྱ་བའི་ཉན་ཐོས་ཀྱི་ལམ་ནི། བྱང་སེམས་འཕགས་པས་རང་རྒྱུད་ལ་བསྐྱེད་པའི་ཉན་ཐོས་ཀྱི་རྟོགས་རིགས་དེ་ཉིད་ཡིན་ལ། དེ་ཡང་མི་རྟག་ལ་སོགས་བཅུ་དྲུག་གི་རྣམ་པ་ཅན་དུ་འཆད་དགོས་པ་ལ། ཤེར་ཕྱིན་གྱི་མདོར་ནི། དེ་མ་བཤད་པར་ཆོས་ཀྱི་བདག་མེད་པའི་རྣམ་པ་ཅན་དུ་བཤད་པས། ཤེས་པར་བྱ་བའི་ཉན་ཐོས་ཀྱི་ལམ་ནི་མདོ་ལས་མ་བསྟན་ནོ་སྙམ་པའི་དོགས་པ་དགག་པའི་ཕྱིར་དུ། འགྲེལ་པ་དོན་གསལ་ལས། དེ་ལ་སྡུག་བསྔལ་གྱི་བདེན་པའི་གོ་རིམ་བཞིན་དུ་མི་རྟག་པ་དང༌། སྡུག་བསྔལ་བ་དང༌། ཞེས་པ་ནས་སྟོང་པ་ཉིད་དང་མཚན་མ་མེད་པ་དང༌།
སྨོན་པ་མེད་པ་དང༌། མངོན་པར་འདུ་བྱེད་པ་མེད་པའི་རྣམ་པ་དག་དང༌། ལམ་གྱི་བདེན་པའི་ལམ་དང༌། རིགས་པ་དང༌། བསྒྲུབ་པ་དང༌། ངེས་པར་འབྱིན་པའི་རྣམ་པ་རྣམས་ཉན་ཐོས་ཀྱི་ལམ་ཡིན་པར་བྱང་ཆུབ་སེམས་དཔས་དེ་ལྟར་ཡོངས་སུ་ཤེས་པར་བྱའོ། ། ཞེས་གསུངས་པ་དང་འགྲེལ་ཆེན་ལས། དེ་རིམ་པ་འདིས་ནི་ཐེག་པ་ཆེན་པོར་རྣམ་པ་ལ་ལ་ནི་རྣམ་གྲངས་ཀྱི་ལ་ལ་ནི་རང་གི་ངོ་བོ་ཉིད་དུ་བསྟན་པ་ཡིན་པས་ཉན་ཐོས་ཀྱི་ལམ་མ་ཡིན་པ་ཉིད་དུ་ཐལ་བར་མི་འགྱུར་རོ་ཞེས་གསུངས་སོ། ། འདི་ཡང་བྱང་སེམས་འཕགས་པའི་ཐུགས་རྒྱུད་ཀྱི་ཆོས་ཀྱི་བདག་མེད་པའི་རྣམ་པ་ཅན་གྱི་ཤེས་རྣམ་ཉི་ཤུ་རྩ་དྲུག་པོ་དེའི་རང་ལྡོག་ནས་ཆོས་ཀྱི་བདག་མེད་པའི་རྣམ་པ་ཅན་གྱི་རྟོགས་རིགས་སུ་གནས་ཀྱང༌། དེས་གང་ཟག་གི་བདག་མེད་མངོན་སུམ་དུ་རྟོགས་ལ།
དེ་རྟོགས་པའི་རྟོགས་རིགས་ཀྱི་ཆ་ནས་ཤེས་པར་བྱ་བ་ཉན་ཐོས་ཀྱི་ལམ་དུ་འཇོག་དགོས་པ་ཡིན་པ་དེ་ལྟར་ན། སྐབས་དེའི་ཡུམ་གྱི་མདོ་དེ་རྣམས་ཀྱིས་ཤེས་པར་བྱ་བའི་ཉན་ཐོས་ཀྱི་ལམ་བསྟན་པ་ཡིན་ནོ། ། ཞེས་ཤེས་པར་བྱ་བའི་ཕྱིར་ཡིན་ནོ། ། དེ་བཞིན་དུ་ཤེས་པར་བྱ་བའི་ཉན་ཐོས་ཀྱི་ལམ་དེའི་རྒྱུ་ངེས་འབྱེད་ཆ་མཐུན་འཆད་པ་ན། ཉན་ཐོས་ཀྱི་རྟོགས་རིགས་དེའི་ཆ་ནས་འཆད་རྒྱུ་ཡིན་ཀྱང༌། ཇི་སྐད་དུ། འཕགས་པ་ཉན་ཐོས་ལམ་ལ་ནི། ། གཟུགས་ལ་སོགས་པ་སྟོང་པའི་ཕྱིར། ། ཞེས་ཆོས་ཀྱི་བདག་མེད་པའི་རྟོགས་ཀྱི་ཆ་ནས་བཤད་ལ། དེ་ལྟར་འཆད་པ་དེ་ཡང༌།
དེས་དེ་རྟོགས་པའི་དབང་དུ་བྱས་པ་ལ་དགོངས་སོ། ། ཡང་སྐབས་བཞི་པར། གཞི་ཤེས་ཀྱི་ཤེས་རྣམ་འཆད་པ་ན། ཆོས་མངོན་པ་ལས་གསུངས་པའི་རྣམ་པ་བཅུ་དྲུག་དང༌། ཤེར་ཕྱིན་གྱི་མདོ་ལས་གསུངས་པའི་ཆོས་ཀྱི་བདག་མེད་པའི་རྣམ་པ་བཅུ་དྲུག་སྦྱར་ནས་གསུངས་པ་ཡང་དོན་དེ་ཉིད་ལ་དགོངས་སོ། ། དེ་ཡང༌། མེད་པ་དང་མི་སྐྱེ་བ་སོགས་རྟོགས་པའི་ཡེ་ཤེས་དང་པོ་བཅུ་གཉིས་ཆོས་ཅན། མི་རྟག་པ་ལ་སོགས་པའི་རྣམ་པ་ཅན་ཡིན་ཏེ། དེ་རྟོགས་པའི་འཛིན་སྟངས་ཀྱི་བྱེ་བྲག་ཡིན་པའི་ཕྱིར། ཞེས་འཆད་དགོས་པ་ཡིན་ཏེ།
ཇི་སྐད་དུ་མི་རྟག་པ་ལ་སོགས་པ་ལ་དམིགས་པའི་ཡེ་ཤེས་ཀྱི་བྱེ་བྲག་རྣམས་རྣམ་པ་ཉིད་དུ་རྣམ་པར་བཞག་པ་ནི་མཚན་ཉིད་སྟེ། ཞེས་གསུངས་པས་སོ། ། ཡང་ལམ་ཤེས་ཀྱི་ཤེས་རྣམ་སོ་དྲུག་འཆད་པའི་སྐབས་སུ། ཡུམ་གྱི་མདོ་ལས་གསུངས་པའི་འདོད་ཆགས་དང་བྲལ་བའི་རྣམ་པ་ནས། ངོ་བོ་ཉིད་ཀྱིས་སྟོང་པའི་བར་ཆོས་ཀྱི་བདག་མེད་པའི་རྣམ་པ་སོ་དྲུག་པོ་དེ་དང༌། མངོན་པ་ལས་གསུངས་པའི་མི་རྟག་ལ་སོགས་བཅུ་དྲུག་གི་རྣམ་པ་རྣམས་བྱང་སེམས་འཕགས་པའི་ཐུགས་རྒྱུད་ལ་ཡོད་པ་གཞིར་བྱས་ནས་དོན་གཅིག་པར་བཤད་པའི་ཕྱིར། དེ་ཡང་དཔེར་ན། ཚད་མེད་པ་དང་མཐའ་གཉིས་དང་མ་འབྲེལ་བ་སོགས། ལམ་རིགས་པ་བསྒྲུབ་པ་ངེས་འབྱིན་གྱི་རྣམ་པ་རྣམས་ཀྱི་ངོས་འཛིན་དུ་བཤད་པ་བཞིན་ནོ། ། ཅི་སྟེ་ཤེར་ཕྱིན་གྱི་མདོ་ལས་གསུངས་པ་དེ་དག་ཀྱང་གང་ཟག་གི་བདག་མེད་པའི་རྣམ་པ་ཅན་ཡིན་ནོ་སྙམ་ན།
དེ་ལྟར་དུ་ཡང་འཆད་ནུས་པ་མ་ཡིན་ཏེ། འགོག་བདེན་གྱི་རྣམ་པ་བཅུ་དྲུག་ནི། སྟོང་ཉིད་བཅུ་དྲུག་རྟོགས་པའི་ཡེ་ཤེས་ལ་བཤད་ལ། བཅུ་དྲུག་པོ་དེ་ཡང༌། འགོག་པ། ཞི་བ། གྱ་ནོམ་ངེས་འབྱུང་གི་ཤེས་རྣམ་བཞི་པོའི་ངོས་འཛིན་དུ་འཆད་པ་མི་མཐུན་པ་མེད་ཅིང༌། སྟོང་ཉིད་བཅུ་དྲུག་པོ་གང་ཟག་གི་བདག་མེད་པའི་གོ་དོན་དུ་འཆད་ན་ཧ་ཅང་ཐལ་བའི་ཕྱིར་རོ། ། མདོར་ན་ཤེར་ཕྱིན་གྱི་མདོར། གཞི་ཤེས་ཀྱི་རྟོགས་རིས་འཆད་པ་ན་ཡང་ཆོས་ཀྱི་བདག་མེད་པའི་རྣམ་པ་ཅན་དུ་བཤད་པ་ལ།
བསྟན་འཆོས་དང་འགྲེལ་པ་མཛད་པས། སྐབས་དེ་དང་དེའི་ཆོས་ཀྱི་བདག་མེད་ཀྱི་ཤེས་རྣམ་དེ་དང་དེ། གང་ཟག་གི་བདག་མེད་པ་དང༌། གཟུང་བ་ཆོས་ཀྱི་བདག་མེད་པའི་རྣམ་པ་ཅན་དུ་བཤད་ནས། ཐེག་པ་གསུམ་གྱི་ལམ་གྱི་རྣམ་པར་བཞག་པ་རྒྱས་པར་མཛད་པ་ནི་བསྟན་འཆོས་ཀྱིས་མདོ་འཆད་པའི་ལུགས་བླ་ན་མེད་པ་ཡིན་ཏེ། དཔེར་ན་མདོ་ལས་གསུངས་པའི་ཟབ་པ་དང༌། གཏིང་དཔག་དཀའ་བ་དང༌། ཚད་མེད་པ་གསུམ་དོན་གཅིག་མིང་གི་རྣམ་གྲངས་ཡིན་ཀྱང༌། བསྟན་འཆོས་སུ་མཁྱེན་པ་གསུམ་གྱི་སྦྱོར་བའི་དབང་དུ་བྱས་ནས་འཆད་དགོས་པ་བཞིན་ནོ། ། གཉིས་པ་རིགས་པ་དང་འགལ་བ་ནི།
སྟོང་ཉིད་མངོན་སུམ་དུ་རྟོགས་པའི་ཐེག་ཆེན་གྱི་མཐོང་ལམ་སྡུག་བསྔལ་ལ་ཆོས་བཟོད་དང༌། གང་ཟག་གི་བདག་མེད་མངོན་སུམ་དུ་རྟོགས་པའི་ཐེག་ཆེན་གྱི་མཐོང་ལམ་སྡུག་བསྔལ་ལ་ཆོས་བཟོད་གཉིས་སྔ་ཕྱི་རིམ་ཅན་དུ་སྐྱེའམ། ཅིག་ཅར་དུ་སྐྱེ་བ་གང་ཡིན། དང་པོ་ལྟར་ན། གང་ཟག་གི་བདག་མེད་མངོན་སུམ་དུ་རྟོགས་མ་མྱོང་བའི་ཐེག་ཆེན་གྱི་མཐོང་ལམ་ཡོད་པའམ། སྟོང་ཉིད་མངོན་སུམ་དུ་རྟོགས་མ་མྱོང་བའི་ཐེག་ཆེན་གྱི་མཐོང་ལམ་སྲིད་པར་ཐལ་བ་གང་རུང་ལས་མ་འདས་སོ། ། གཉིས་པ་ལྟར་ན། སྟོང་ཉིད་མངོན་སུམ་དུ་རྟོགས་པའི་ཐེག་ཆེན་གྱི་མཐོང་ལམ་དེ་ཉིད་ཀྱིས་གང་ཟག་གི་བདག་མེད་མངོན་སུམ་དུ་རྟོགས་པར་གྲུབ་བོ། ། གལ་ཏེ་དེ་གཉིས་རྒྱུད་གཅིག་ལ་ཅིག་ཅར་དུ་སྐྱེ་ཡང་གཞི་མཐུན་མི་སྲིད་པར་ཁས་ལེན་དགོས་པས། ཤེས་བྱེད་འཁྲུལ་ལོ་སྙམ་ན།
འོ་ན་ཐེག་ཆེན་གྱི་མཐོང་ལམ་སྐད་ཅིག་མ་དང་པོར། ཀུན་རྫོབ་དངོས་ཡུལ་དུ་བྱེད་པ་དང༌། དོན་དམ་དངོས་ཡུལ་དུ་བྱེད་པའི་བློ་གཉིས་ཅིག་ཅར་དུ་ཡོད་པར་ཁྱོད་ཀྱིས་ཁས་བླངས་པས། སློབ་ལམ་ན་བདེན་གཉིས་ངོ་བོ་ཐ་དད་དུ་འཛིན་པའི་དྲི་མ་ཟད་པར་སྤངས་པ་ཡོད་པར་ཐལ་བ་དང༌། མཉམ་རྗེས་ངོ་བོ་གཅིག་དུ་ཐལ་བའི་ཉེས་པ་སོན་གནས་སོ། ། གཞན་ཡང་ཐེག་ཆེན་གྱི་སྦྱོར་ལམ་དུ་ཐེག་པ་གསུམ་ཆར་གྱི་རྟོགས་རིས་མ་ཚང་བར་འདོད་ན་ནི། ལུང་རིགས་ཁས་བླངས་གསུམ་ཆར་དང་འགལ་ལ། ཚང་ན་ནི་ཚང་ཚུལ་ཇི་ལྟར་ཡིན་ཞེས་དྲིས་པ་ན། ངོ་བོ་གཅིག་ལ་ལྡོག་པ་ཐ་དད་པའི་ཚུལ་གྱིས་སོ། །

ཞེས་ཟེར་བ་ལས་འོས་མེད་པས། ངོ་བོ་གཅིག་པའི་དོན་རྟོགས་པ་གསུམ་པོ་མི་འགལ་བ་དང༌། ལྡོག་པ་ཐ་དད་པའི་དོན་རྟོགས་རིས་གསུམ་པོ་འགལ་བ་ལ་འཆད་དགོས་པ་ཡིན་ཏེ། དཔེར་ན་སྒྲ་བྱས་མི་རྟག་པ་གསུམ་པོ་ངོ་བོ་གཅིག་ཅིང་ལྡོག་པ་ཐ་དད་པར་འཆད་ཚུལ་བཞིན་ནོ། ། གཞན་ཡང་སྦྱིན་སོགས་ཕར་ཕྱིན་རེ་རེ་ཡང་དྲུག་ལྡན་དུ་ཉམས་སུ་ལེན་པ་མི་སྲིད་པར་ཐལ་བ་དང༌། ཤེར་ཕྱིན་དང་མཚུངས་པར་ལྡན་པའི་ཐེག་ཆེན་གྱི་སེམས་བསྐྱེད་མི་སྲིད་པར་ཐལ་བ་དང༌། སྟོང་ཉིད་སྙིང་རྗེའི་སྙིང་པོ་ཅན་གྱི་བློ་མི་སྲིད་པར་ཐལ་བ་དང༌། ཐབས་ཤེས་ཟུང་དུ་འབྲེལ་བའི་སློབ་པའི་མཁྱེན་པ་མི་སྲིད་པར་འགྱུར་ཏེ། སློབ་ལམ་དུ་སྟོང་ཉིད་མངོན་སུམ་དུ་རྟོགས་པའི་ཤེས་རབ་དང་མཚུངས་པར་ལྡན་པའི་སྦྱིན་སོགས་དང༌། ཀུན་རྫོབ་སེམས་བསྐྱེད་དང༌། སྙིང་རྗེ་ཆེན་པོ་སོགས་མི་སྲིད་པར་ཁྱེད་ཀྱིས་ཁས་བླངས་པའི་ཕྱིར་རོ། །
ཅི་སྟེ་དེ་ལྟར་ཁས་མ་བླངས་སོ་སྙམ་ན། འོ་ན་སློབ་པའི་ཤེས་རྒྱུད་གཅིག་ལ་སྟོང་ཉིད་མངོན་སུམ་དུ་རྟོགས་པའི་རིག་པ་དང༌། ཀུན་རྫོབ་དངོས་ཡུལ་དུ་བྱེད་པའི་བློ་གཉིས་ཅིག་ཅར་དུ་ཡོད་པར་ཁས་ལེན་དགོས་ཏེ། དེ་དང་མཚུངས་པར་ལྡན་པའི་ཀུན་རྫོབ་སེམས་བསྐྱེད་ཁས་བླངས་པའི་ཕྱིར་རོ། ། གཞན་ཡང་བློ་གཅིག་གིས་བདེན་གཉིས་རྟོགས་པའི་སློབ་པའི་མཁྱེན་པ་མི་སྲིད་པར་འདོད་པ་དེ་ནི། བདག་མེད་རྟོགས་པའི་གོ་དོན་བདག་གཉིས་པོ་གང་དུ་ཡང་མི་དམིགས་པའི་བློ་ལ་བྱེད་པ་མ་གོ་བར། བདག་དེ་དང་དེ་མེད་དོ་ཞེས་འཛིན་སྟངས་ཀྱི་ཡུལ་དུ་བྱེད་པ་ལ་དེའི་གོ་དོན་དུ་ཁས་བླངས་པས་ནོངས་པ་ཡིན་ནོ། ། གསུམ་པ་ཁས་བླངས་པ་དང་འགལ་བ་ནི། དར་ཊཱིཀ་མཛད་པས། བདེན་འཛིན་གྱི་ས་བོན་སྤངས་པས་རབ་ཏུ་ཕྱེ་བའི་སྟོང་ཉིད་བཅུ་དྲུག་རྟོགས་པའི་ཤེས་རྣམ་དང༌།
འོག་བདེན་གྱི་འགོག་སོགས་བཞི་པོའི་ཤེས་རྣམ་རྣམ་གྲངས་སུ་སྦྱར་ནས་བཤད་པ་དང༌། ཉན་ཐོས་ཀྱི་ལམ་ཤེས་པའི་ལམ་ཤེས་འཆད་པའི་ཚེ། སེམས་ཀྱི་གནས་ལུགས་མངོན་སུམ་དུ་རྟོགས་པའི་རྟགས་ཀྱིས་ལམ་བདེན་གྱི་རྣམ་པ་བཞིའི་ཡ་གྱལ་གྱི་བསྒྲུབ་པ་ཡིན་པར་འཆད་པ་དང༌། སྔར་གྱི་དམ་བཅའ་རྣམས་ནང་འགལ་བར་ངེས་པ་དང༌། ཡང་འདི་ལྟར། འོ་ན་སྟོང་ཉིད་མངོན་སུམ་དུ་རྟོགས་པའི་ཐེག་ཆེན་གྱི་མཐོང་ལམ་མཉམ་གཞག་ཡེ་ཤེས་ཉམས་སུ་མྱོང་བའི་རང་རིག་མངོན་སུམ་ཁས་ལེན་ནམ་མི་ལེན། མི་ལེན་ན་སློབ་དཔོན་འདི་དང༌། སློབ་དཔོན་ཟླ་བ་གྲགས་པའི་མཐོང་ལམ་གྱི་རྣམ་གཞག་འཆད་ཚུལ་ལ། རང་རིག་ཁས་ལེན་མི་ལེན་སོགས་ཀྱི་ཁྱད་པར་ཡོད་ཀྱང༌། སྐད་ཅིག་མའི་གྲངས་ངེས་ཀྱི་རྣམ་གཞག་འཆད་ཚུལ་ཁྱད་པར་མེད་དོ་ཞེས་ཁྱེད་ཀྱིས་འཆད་པ་དང་འགལ།
དང་པོ་ལྟར་ན། དེ་འདྲའི་རང་རིག་དེ་བཟོད་ཤེས་གང་རུང་དུ་འདུས་པས། སྤྱིར་ཐེག་ཆེན་གྱི་མཐོང་ལམ་མཉམ་གཞག་ཡེ་ཤེས་དང༌། ཀུན་རྫོབ་དངོས་ཡུལ་དུ་བྱེད་པའི་གཞི་མཐུན་ཡོད་པར་ཐལ་བ་དང༌། བྱེ་བྲག་སྟོང་ཉིད་མངོན་སུམ་དུ་རྟོགས་པའི་དེ་དང་དེའི་གཞི་མཐུན་ཡོད་པར་འགྱུར་ཏེ། དེ་ཉམས་སུ་མྱོང་བའི་རང་རིག་མངོན་སུམ་དེ་སྤྱིར་ཐེག་ཆེན་གྱི་མཐོང་ལམ་མཉམ་གཞག་ཡེ་ཤེས་ཡིན་པ་དང༌། ཁྱད་པར་དེ་མངོན་སུམ་དུ་རྟོགས་པའི་བཟོད་ཤེས་གང་རུང་དུ་ཁས་བླངས་པས་སོ། ། ཐལ་བ་སྔ་མ་འདོད་ནུས་པ་མིན་ཏེ། ཐེག་ཆེན་སློབ་པའི་མཉམ་གཞག་ཡེ་ཤེས་ཀྱིས་ཀུན་རྫོབ་མངོན་སུམ་དུ་རྟོགས་པར་འདོད་པ་ལ་དབུ་མའི་དྲི་ཙམ་ཡང་མི་བྲོའོ་ཞེས་ཁྱེད་ཀྱིས་སྨྲས་པའི་ཕྱིར། ཡང་གང་ཟག་གི་བདག་མེད་ཀུན་རྫོབ་ཀྱི་བདེན་པར་འདོད་པ་དང༌།
སློབ་པའི་མཉམ་གཞག་ཡེ་ཤེས་ཀྱིས་ཀུན་རྫོབ་བདེན་པ་མངོན་སུམ་དུ་རྟོགས་མི་སྲིད་པར་འདོད་པ་ནང་འགལ་ལོ། ། གཞན་ཡང་ཐེག་ཆེན་སྒོམ་ལམ་རྗེས་ཐོབ་ཡེ་ཤེས་ཆོས་ཅན། རང་རྒྱུད་ལྡན་གྱི་གང་ཟག་དེའི་རྒྱུད་ཀྱི་སྟོང་ཉིད་མངོན་སུམ་དུ་རྟོགས་པའི་ཤེས་རབ་ཀྱིས་ཟིན་པར་ཐལ། ལམ་ཤེས་ཡིན་པའི་ཕྱིར། ཁྱབ་པ་ཁས་བླངས་ཤིང་ཐལ་བའི་ཆོས་ཀྱང་ཁས་བླངས་པ་ཡིན་ཏེ། དེའི་རྒྱུད་ལ་དེ་མེད་པར་ཁས་བླངས་པས་སོ། ། དེ་ཡོད་པར་ཁས་ལེན་ན་ནི། སྟོང་ཉིད་མངོན་སུམ་དུ་རྟོགས་པའི་མཁྱེན་པ་དང༌། རྗེས་ཐོབ་ཀྱི་གཞི་མཐུན་ཡོད་པར་ཁས་བླངས་པས། དེ་འདྲའི་གཞི་མཐུན་དུ་གྱུར་པའི་མཁྱེན་པ་དེ་ཆོས་ཅན།
ཀུན་རྫོབ་དངོས་ཡུལ་དུ་བྱེད་པར་ཐལ། རྗེས་ཐོབ་ཡེ་ཤེས་ཡིན་པའི་ཕྱིར། འདོད་ན། སྟོང་ཉིད་མངོན་སུམ་རྟོགས་པའི་སློབ་པའི་མཁྱེན་པ་མ་ཡིན་པར་འགྱུར་རོ། ། ཞེས་འཕངས་པས་འཁོར་གསུམ་ཚང་བ་ཡིན་ནོ། ། ཡང་གལ་ཏེ་རྗེས་ཐོབ་དེ་དང་དེའི་ཚེ་ན། སྟོང་ཉིད་མངོན་སུམ་དུ་རྟོགས་པའི་བློ་དབང་དང་ལྡན་པས་ལྡན་པ་ཡིན་གྱི། མངོན་གྱུར་དུ་ལྡན་པ་མ་ཡིན་ནོ་སྙམ་ན། འོ་ན་དེའི་ཚེ་ཀུན་རྫོབ་དངོས་ཡུལ་དུ་མི་བྱེད་པའི་བློ་ཞིག་དབང་ལྡན་གྱི་ཚུལ་གྱིས་རྒྱུད་དེ་དང་དེ་ལ་ཡོད་པར་འགྱུར་ལ། དེ་ལྟ་ན་རྗེས་ཐོབ་ཀྱི་དུས་སུ་མཉམ་ཞག་དབང་ལྡན་དུ་ཡོད་པར་འགྱུར་ཏེ།
དེའི་དུས་སུ་རྒྱུད་དེ་ལ་སྟོང་ཉིད་འབའ་ཞིག་དངོས་ཡུལ་དུ་བྱེད་པའི་མཁྱེན་པ་དབང་ལྡན་དུ་ཡོད་པའི་ཕྱིར་རོ། ། ཞེས་འཕངས་ན་ཡང་འཁོར་གསུམ་ཚང་བ་ཡིན་ནོ། ། གཉིས་པ་ལམ་དང་ལམ་ཤེས་ཀྱི་ཁྱད་པར་མི་འབྱེད་པ་མི་འཐད་པ་ལ་གསུམ་སྟེ། ལུང་དང་འགལ་བ་དང༌། རིགས་པ་དང་འགལ་བ་དང༌། ཁས་བླངས་པ་དང་འགལ་བའོ། ། དང་པོ་ནི། བྱང་སེམས་འཕགས་པའི་ཐུགས་རྒྱུད་ཀྱི་གང་ཟག་གི་བདག་མེད་རྟོགས་པའི་རྟོགས་རིགས་དེ་ཉིད་ཤེས་པར་བྱ་བའི་ལམ་དང༌། ལམ་ཤེས་གཉིས་ཀ་ཡིན་པར་འདོད་པ་དང༌། དེ་བཞིན་དུ་དེའི་རྒྱུད་ཀྱི་གཟུང་བ་ཆོས་ཀྱི་བདག་མེད་རྟོགས་པའི་རྟོགས་རིགས་དེ་ཉིད་ཤེས་པར་བྱ་བ་རང་རྒྱལ་གྱི་ལམ་དང༌།
ལམ་ཤེས་གཉིས་ཀ་ཡིན་པར་འདོད་པ་ནི་ལུང་དང་འགལ་བ་ཡིན་ཏེ། འདི་ལྟར་ཇི་སྐད་དུ། རབ་འབྱོར་བྱང་ཆུབ་སེམས་དཔའ་རྣམས་ཀྱིས་ནི་ཉན་ཐོས་ཀྱི་ལམ་གང་ཡིན་པ་དང༌། རང་སངས་རྒྱས་ཀྱི་ལམ་གང་ཡིན་པ་དང༌། སངས་རྒྱས་ཀྱི་ལམ་གང་ཡིན་པའི་ལམ་ཐམས་ཅད་བསྐྱེད་པར་བྱ་ཞིང་ལམ་ཐམས་ཅད་ཤེས་པར་བྱའོ། ། ཞེས་ཤེས་པ་དང་བསྐྱེད་པ་ལ་རྣམ་དབྱེ་ཐ་དད་དུ་གསུངས་པ་དང༌། ཇི་ལྟར་ཤེས་པའི་ཚུལ་འཆད་པ་ན། ཇི་སྐད་དུ། རྣམ་པ་མི་དམིགས་སྒོ་ནས་ནི། ། ཉན་ཐོས་ལམ་འདི་ཤེས་པར་བྱ། །
ཞེས་དང༌། དེའི་འགྲེལ་པ་ལས། ངོ་བོ་ཉིད་མི་དམིགས་པའི་སྒོ་ནས་ལམ་ཤེས་པ་ཉིད་ཀྱི་སྐབས་སུ། ཉན་ཐོས་ཀྱི་ལམ་བྱང་ཆུབ་སེམས་དཔས་དེ་ལྟར་ཡོངས་སུ་ཤེས་པར་བྱའོ་ཞེས་གསུངས་པ་དང༌། རྟེན་གྱི་བསེ་རུ་ལྟ་བུའི་ལམ། ། ཡང་དག་བསྡུས་པ་ཤེས་པར་བྱ། ། ཞེས་གསུངས་པ་དེར་ཡང༌། ཤེས་པའི་ཁྱད་པར་ནི། དམིགས་པ་རང་རྒྱལ་གྱི་ལམ་ཁྱད་པར་གསུམ་ལྡན་དེ་ལ་དམིགས་ནས། ངོ་བོ་ཉིད་མེད་པའི་རྣམ་པ་ཅན་དུ་ཤེས་པ་ལ་འཆད་དགོས་པ་ཡིན་གྱི།
གཞན་དག་གིས་འཆད་པ་ལྟར་ན། རང་རྒྱལ་གྱི་ལམ་གྱི་རྟོགས་རིགས་རྒྱུད་ལ་བསྐྱེད་པ་ཙམ་ལ་ཤེས་པའི་དོན་དུ་འཆད་དགོས་ལ། དེ་ཡང་དེའི་དོན་མ་ཡིན་ཏེ། ཇི་སྐད་དུ། བྱང་སེམས་ཀྱི་རྣམ་དག་འཆད་པ་ན། ། ལམ་གསུམ་སྒྲིབ་ཉམས་ཕྱིར། ། རྒྱལ་སྲས་རྣམས་ཀྱི་དག་པ་སྟེ། ། ཞེས་ལམ་གསུམ་ལ་མཚན་མར་འཛིན་པའི་རྟོག་པ་དང་བྲལ་བ་ལ་ལམ་ཤེས་པའི་དོན་དང༌། བྱང་ཆུབ་སེམས་དཔའི་རྣམ་དག་ཏུ་བཤད་པའི་ཕྱིར་དང༌། གཞན་དུ་ན་ཤེས་བསྐྱེད་གཉིས་ཀྱི་ཁྱད་པར་དབྱེ་མི་ནུས་པའི་ཕྱིར་དང༌།
དོན་གསལ་ལས། བྱང་ཆུབ་སེམས་དཔའ་འཁོར་བ་ཇི་སྲིད་པར་འགྲོ་བའི་དོན་བྱེད་པ་རྣམས་ལམ་ཐམས་ཅད་སྐྱེ་བ་མེད་པར་རྟོགས་པའི་ངོ་བོ་ཉིད་ཀྱི་ཞེས། ལམ་ཤེས་ཀྱི་དོན་ལྡོག་ལམ་སྐྱེ་མེད་དུ་རྟོགས་པའི་ཆ་ནས་བཤད་པའི་ཕྱིར་དང༌། འགྲེལ་ཆེན་ལས་ཀྱང༌། ཡུལ་ལམ་དང༌། ཡུལ་ཅན་ལམ་ཤེས་ཀྱི་ཁྱད་པར་སོ་སོར་ཕྱེ་ནས་བཤད་པ་ཡིན་ཏེ། ཇི་སྐད་དུ། འདིས་ཀྱང་ལམ་ཤེས་པ་ཉིད་ལམ་ཐམས་ཅད་ཀྱི་ཡུལ་ཅན་དུ་བརྗོད་པ་ཡིན་ཏེ། ཆོས་ལ་ངེས་པར་རྟོག་པའི་བཟོད་པའི་ཡུལ་ཅན་ལམ་ཤེས་པ་འདི་ལ་མ་བརྟེན་པར་སྲིད་པ་མིན་ཏེ། དེ་ལྟ་མིན་ན་རྟོགས་པ་མི་འཐད་པའི་ཕྱིར་རོ། །
ཞེས་གསུངས་པ་ཡིན་ནོ། ། གཉིས་པ་རིགས་པས་མི་འཐད་པ་ནི། སྐབས་གཉིས་པར། ཡུལ་ཤེས་པར་བྱ་བའི་ལམ་གསུམ་དངོས་སུ་བསྟན་ནས། དེ་ཤེས་པའི་ཡུལ་ཅན་ལམ་ཤེས་གསུམ་ཤུགས་ལ་མཚོན་པ་མིན་པར་འགྱུར་ཏེ། དངོས་བསྟན་གྱི་ལམ་གསུམ་པོ་དེ་ཉིད་ཡུལ་ཅན་ལམ་ཤེས་ཡིན་ནོ་ཞེས་གཞུང་གིས་སྟོན་པའི་ཕྱིར། དེ་ལ་འདོད་མི་ནུས་པའི་རྒྱུ་མཚན་ནི། ཇི་སྐད་དུ། རྩ་བར་མཚན་ཉིད་ཅེས་དང༌། འགྲེལ་པར་ཐམས་ཅད་མཁྱེན་པ་ཉིད་གསུམ་ནི་མངོན་པར་མཚོན་པའི་གནས་ཉིད་ཡིན་པས་མཚན་ཉིད་དོ་ཞེས་གསུངས་པས་སོ། །
གཞན་ཡང་སྐབས་གཉིས་པར་ལམ་ཤེས་བསྟན་པའི་ཚུལ་དང༌། སྐབས་གསུམ་པར་གཞི་ཤེས་བསྟན་ཚུལ་ལ་ཁྱད་པར་མེད་པར་འགྱུར་ཏེ། སྐབས་གཉིས་པར་ཡང༌། ཐེག་པ་གསུམ་པོ་རང་རང་སོ་སོའི་རྟོགས་རིས་ཀྱི་ཆ་ནས་ལམ་གསུམ་པོ་སོ་སོར་ཤེས་པའི་ལམ་ཤེས་སུ་བཞག་ཅིང༌། སྐབས་གསུམ་པར་ཡང༌། སྲིད་ཞི་ལ་གནས་པ་དང་མི་གནས་པའི་གཞི་ཤེས་སོགས་ཀྱང་རྟོགས་རིགས་གསུམ་པོ་སོ་སོའི་རང་ལྡོག་ནས་བཤད་པའི་ཕྱིར་རོ། ། གཞན་ཡང་སྐབས་ཐོག་མཐའ་གཉིས་ཀྱི་བསྟན་བྱའི་གཙོ་བོར་གྱུར་པའི་མཁྱེན་པ་གཉིས་ལ་ཡང་ཡུལ་དང་ཡུལ་ཅན་གྱི་ཆ་སོ་སོར་མི་འབྱེད་པར། ཡུལ་དུ་བཞག་པའི་རྣམ་པ་དེ་ཉིད་རྣམ་མཁྱེན་དུ་ཁས་ལེན་དགོས་པ་དང༌། ཡུལ་དུ་བཞག་པའི་གཞི་དེ་ཉིད་གཞི་ཤེས་སུ་ཁས་ལེན་དགོས་པར་འགྱུར་ཏེ། སྐབས་གཉིས་པར།
ཤེས་པར་བྱ་བའི་ཡུལ་དུ་བཤད་པའི་ལམ་དེ་ཉིད་ཡུལ་ཅན་ལམ་ཤེས་སུ་ཡང་ཁྱེད་ཀྱིས་འཆད་དགོས་པའི་ཕྱིར་རོ། ། གཞན་ཡང་མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་པའི་བྱང་སེམས་ཀྱི་མཐོང་ལམ་ཆོས་ཅན། བྱང་ཆུབ་སེམས་དཔས་ཤེས་མཐོང་གིས་བལྟས་ནས་འདའ་བར་བྱ་བའི་ལམ་ཡིན་པར་འགྱུར་ཏེ། དེས་འདའ་བར་བྱེད་པའི་ལམ་ཡིན་པའི་ཕྱིར། ཡུལ་ཅན་ལམ་ཤེས་ཀྱི་རྟོགས་རིས་ཡིན་པའི་ཕྱིར་རོ། ། ཡང་དེ་ཆོས་ཅན། ཐེག་པ་དམན་པའི་རྟོགས་རིགས་སུ་གནས་པ་མིན་པར་ཐལ། ཐེག་པ་ཆེན་པོའི་རྟོགས་རིགས་སུ་གནས་པའི་ཕྱིར། རྟགས་ཁས་བླངས་ཤིང༌། དེར་ཐལ།
རྫོགས་སྨིན་སྦྱངས་གསུམ་མ་བྱས་པར་ཡང་དག་པའི་མཐའ་མངོན་དུ་མི་བྱེད་པའི་རྟོགས་རིགས་སུ་གནས་པའི་ཕྱིར་ཏེ། ལམ་ཤེས་ཀྱི་རྟོགས་རིགས་སུ་གནས་པའི་ཕྱིར་རོ། ། འོ་ན་ཁྱེད་ལ་ཡང་དེར་ཐལ་བ་མ་ཡིན་ནམ་ཞེ་ན། ཁོ་བོ་ཅག་ལྟར་ན་ནི། ལམ་ཤེས་རང་ལྡོག་དང་དོན་ལྡོག་ནས་དེའི་རྟོགས་རིགས་སུ་གནས་པ་ཡིན་ཀྱང༌། དེ་ཡིན་པ་ལ་དེའི་རྟོགས་རིགས་སུ་གནས་པས་ཁྱབ་པ་ཁས་མི་ལེན་ལ། ཁྱེད་ལྟར་ན་ནི་ལམ་ཤེས་ཡིན་པ་ལ་ལམ་ཤེས་ཀྱི་རྟོགས་རིགས་ཀྱིས་ཁྱབ་པར་ཁས་ལེན་དགོས་པ་ཡིན་ཏེ། དེ་ཡིན་ལ་དེའི་རྟོགས་རིགས་མ་ཡིན་པ་ངོས་བཟུང་དུ་མེད་པའི་ཕྱིར་རོ། ། དེ་ཡང་ཤེས་པར་བྱ་བའི་དམན་པའི་ལམ་གཉིས་པོ་འདའ་བར་བྱ་བའི་ལམ་ཡིན་པ་དང༌། དེ་ཤེས་པའི་ཡུལ་ཅན་ལམ་ཤེས་དེ་ལམ་དེ་གཉིས་ལ་ཤེས་མཐོང་གིས་བལྟས་ནས་འདའ་བར་བྱེད་པའི་ལམ་ཡིན་པའི་ཁྱད་པར་མ་ཕྱེད་པས་ནོངས་པ་དང༌།
ལམ་ཤེས་དང་གཞི་ཤེས་ལ་རྟོགས་རིགས་མི་འདྲ་བའི་ཁྱད་པར་འབྱེད་རྒྱུ་ཡིན་པ་ལ། དེ་མེད་པར་ལམ་ཤེས་གསུམ་པོ་རྟོགས་རིགས་མི་འདྲ་བར་འབྱེད་པས་ནོངས་པ་དང༌། ལམ་ཤེས་ཡིན་ན་ལམ་གསུམ་ཀ་ཤེས་པའི་ལམ་ཤེས་ཡིན་དགོས་པར་གཞུང་ལས་བཤད་པ་དེ་བོར་ནས། ལམ་ཤེས་གསུམ་པོ་རྟོགས་རིགས་འགལ་བར་ཁས་བླངས་པས་ནོངས་པ་དང༌། ཤེས་པར་བྱ་བའི་ལམ་གསུམ་པོ་རྟོགས་རིགས་འགལ་བ་དང༌། དེ་ཤེས་པའི་ལམ་ཤེས་གསུམ་རྟོགས་རིགས་མི་འགལ་བའི་ཤན་མ་ཕྱེད་པས་ནོངས་པ་དང༌། ལམ་ཤེས་བསྐྱེད་གཉིས་ཀྱི་ཁྱད་པར་མ་ཕྱེད་པས་ནོངས་སོ། ། གསུམ་པ་ཁས་བླངས་པ་དང་འགལ་བ་ནི། གཞི་ཤེས་ཀྱི་རང་ལྡོག་ནས་ཐེག་པ་དམན་པའི་རྟོགས་རིགས་སུ་ཁས་ལེན་པ་དང༌། ཉན་ཐོས་ཀྱི་ལམ་ཤེས་པའི་ལམ་ཤེས་ཀྱི་རང་ལྡོག་ནས་བྱང་ཆུབ་སེམས་དཔའི་རྟོགས་རིགས་སུ་ཁས་མི་ལེན་པ་ནང་འགལ་བ་དང༌།
ཉན་ཐོས་ཀྱི་ལམ་ཤེས་པའི་ལམ་ཤེས་ཀྱི་ངོ་བོར་གྱུར་པའི་ཐེག་པ་ཆེན་པོའི་མཐོང་ལམ་གྱི་རིགས་རྒྱུན་གོམས་པར་བྱེད་པའི་ཐེག་པ་ཆེན་པོའི་སྒོམ་ལམ་མི་སྲིད་པས་ཁས་ལེན་པ་དང༌། ལམ་ཤེས་ཉིད་ཀྱི་སྐབས་སུ་སྒོམ་པའི་ལམ་ལོགས་ཞིག་ཏུ་སྟོན་ཞིང༌། ཐམས་ཅད་ཤེས་པ་ཉིད་ཀྱི་སྐབས་སུ་སྒོམ་པའི་ལམ་ལོགས་ཤིག་ཏུ་མི་འཆད་པའི་རྒྱུ་མཚན་རྒྱས་པར་འཆད་པ་ནང་འགལ་བ་དང༌། ལམ་ཤེས་ཀྱི་འཛིན་སྟངས་གང་ཡིན་ཐམས་ཅད་ཆོས་ཀྱི་བདག་མེད་པའི་འཛིན་སྟངས་ཅན་དུ་མི་འཆད་པ་དང༌། གཞི་ཤེས་འཛིན་སྟངས་གང་ཡིན་ཐམས་ཅད་གང་ཟག་གི་བདག་མེད་པའི་རྣམ་པ་ཅན་དུ་འཆད་པ་ནང་འགལ་བ་དང༌། བྱང་སེམས་འཕགས་པའི་རྒྱུད་ཀྱི་རྟོགས་རིགས་དང་པོ་གཉིས་དམན་པའི་ལམ་ཤེས་པའི་ལམ་ཤེས་སུ་འདོད་པ་དང༌། དེ་འདྲ་དེ་ཐེག་པ་ཆེན་པོའི་ལམ་ཤེས་པའི་ལམ་ཤེས་སུ་མི་འདོད་པ་ནང་འགལ་ཏེ། ལམ་ཤེས་ཡིན་ན་ཐེག་པ་གསུམ་ཀའི་ལམ་ཤེས་པའི་ཆ་ནས་ལམ་ཤེས་སུ་འཇོག་དགོས་པའི་ཕྱིར་རོ། ། གསུམ་པ་དམིགས་མེད་ཀྱི་སྙིང་རྗེ་ཆེན་པོ་དང༌། སྟོང་ཉིད་མངོན་སུམ་དུ་རྟོགས་པའི་གཞི་མཐུན་མི་སྲིད་པར་འདོད་པར་མི་འཐད་པ་ནི།
ལུང་དང་རིགས་པ་དང་ཁས་བླངས་གསུམ་ཆར་དང་འགལ་བ་ཡིན་ནོ། ། ཇི་ལྟར་ཞེ་ན། རེ་ཞིག་ལུང་ནི་མདོ་སྡེའི་རྒྱན་ལས། སྙིང་རྗེ་གསུམ་གྱི་དམིགས་རྣམ་འཆད་པ་ན། དམིགས་པ་རྣམ་པ་གསུམ་ལ་འཇུག ། ཅེས་དང༌། ཉོན་མོངས་ཅན་དང་དེ་དག་བསྟན་འཆོས་དང༌། ། དེ་ཡི་དེ་བཞིན་དེ་ཉིད་ལ་ལེགས་པར་འཇུག ། ཅེས་དམིགས་མེད་ལ་དམིགས་པའི་སྙིང་རྗེས་དེ་བཞིན་ཉིད་ལ་དམིགས་པར་བཤད་པ་དང༌། དབུ་མ་འཇུག་པ་ལས།
འགྲོ་བ་གཡོ་བ་ཆུ་ཡི་ནང་གི་ཟླ་བ་ལྟར། ། གཡོ་དང་རང་བཞིན་ཉིད་ཀྱིས་སྟོང་པར་མཐོང་བ་ཡི། ། འགྲོ་ལ་སྙིང་རྗེ་ཞེས་དམིགས་མེད་ལ་དམིགས་པའི་སྙིང་རྗེས་སྟོང་པ་ཉིད་མཐོང་བར་བཤད་པ་དང༌། དེ་ལྟར་འཆད་པ་ལུང་གི་དོན་མ་ཡིན་ན། སྐབས་དེར་སྙིང་རྗེ་གསུམ་གྱི་ཁྱད་པར་དབྱེར་མི་ནུས་པ་དང༌། གསུམ་པོའི་ཁྱད་པར་ཡང་དམིགས་པ་སེམས་ཅན་ལ་དམིགས་པར་འདྲ་ཡང༌། སྙིང་བརྩེ་བ་ཙམ་གྱི་རྣམ་པ་ཅན་དང༌། གཡོ་བར་མཐོང་བས་ཁྱད་པར་དུ་བྱས་པའི་སྙིང་བརྩེ་བ་དང༌། སྟོང་པར་མཐོང་བས་ཁྱད་པར་དུ་བྱས་པའི་སྙིང་བརྩེ་བའོ། ། གཉིས་པ་རིགས་པ་ནི།
སྟོང་ཉིད་རྟོགས་པའི་ཤེས་རབ་དང༌། སྙིང་རྗེ་ཆེན་པོ་ཟུང་དུ་འཇུག་པ་མི་འཐད་པར་ཐལ་བ་དང༌། དེ་མི་འཐད་ན་དམིགས་པ་མེད་པའི་སྙིང་རྗེ་ཆེན་པོ་ཉིད་མི་འཐད་པར་ཐལ་བ་དང༌། སྟོང་ཉིད་ལ་རྩེ་གཅིག་ཏུ་མཉམ་པར་གཞག་པའི་མཉམ་གཞག་གི་གནས་སྐབས་སུ། སྙིང་རྗེ་ཆེན་པོ་དང༌། ཀུན་རྫོབ་སེམས་བསྐྱེད་སོགས་མི་སྲིད་པར་ཐལ་བ་དང༌། དེ་མི་སྲིད་ན་ཐབས་ཤེས་ཟུང་འབྲེལ་གྱི་མཁྱེན་པ་མི་སྲིད་པར་ཐལ་བ་དང༌། སྣང་ལ་རང་བཞིན་མེད་པར་རྟོགས་པའི་བློ་མི་སྲིད་པར་ཐལ་བ་དང༌། སྟོང་ཉིད་སྙིང་རྗེའི་སྙིང་པོ་ཅན་མི་སྲིད་པར་ཐལ་བ་རྣམས་འཇུག་གོ ། འོ་ན་སྙིང་རྗེ་དང་ཤེས་རབ་ཀྱི་ཁྱད་པར་ཅི་ཞེ་ན།
བློ་གཅིག་ཉིད་སེམས་ཅན་ལ་བརྩེ་བའི་ཆ་ནས་སྙིང་རྗེ་དང༌། ཆོས་རབ་ཏུ་རྣམ་པར་འབྱེད་པའི་ཆ་ནས་ཤེས་རབ་ཏུ་བཞག་པ་ཡིན་ཅིང༌། དེ་ལྟ་བུའི་སྙིང་རྗེ་དེས་ཡུལ་སྟོང་པ་ཉིད་རྟོགས་པའི་ཆ་ནས་སྟོང་ཉིད་སྙིང་རྗེའི་སྙིང་པོ་ཅན་ཞེས་བྱ་བ་ཡིན་ནོ། ། གསུམ་པ་ཁས་བླངས་པ་དང་འགལ་བ་ནི། དམིགས་པ་མེད་པའི་སྙིང་རྗེས་སྟོང་ཉིད་མ་རྟོགས་པར་འདོད་ན། དེ་དང་དེ་རྟོགས་པའི་ཤེས་རབ་མཚུངས་ལྡན་དུ་འབྱུང་བར་ཁས་ལེན་པ་གཉིས་ནང་འགལ་བ་དང༌། དེ་ལྟར་ཁས་ལེན་པ་དང༌། བྱང་སེམས་འཕགས་པའི་ཐབས་ཀྱི་ཆ་རྣམས་འཁོར་གསུམ་མི་དམིགས་པར་རྟོགས་པའི་ཤེས་རབ་ཀྱིས་ཟིན་པར་ཁས་ལེན་པ་དང་ནང་འགལ་བ་དང༌། དེ་དེས་ཟིན་པའི་གོ་དོན་ཤེས་རྒྱུད་གཅིག་ལ་དེ་གཉིས་ཅིག་ཅར་དུ་འབྱུང་བ་ཁས་ལེན་ན། སློབ་པའི་སྐབས་སུ་ཡིད་ཀྱི་རྣམ་པར་ཤེས་པའི་རྒྱུད་གཅིག་ལ་བདེན་གཉིས་འཛིན་སྟངས་ཀྱི་ཡུལ་དུ་བྱེད་པའི་བློ་གཉིས་ཅིག་ཅར་དུ་མི་འབྱུང་བར་ཁས་ལེན་པ་རྣམས་ནང་འགལ་བ་ཡིན་ནོ། །
བཞི་པ་སྟོང་ཉིད་མངོན་སུམ་དུ་རྟོགས་པའི་བློས་ཀུན་རྫོབ་དངོས་ཡུལ་དུ་མི་བྱེད་པ་འཕགས་སེང་གི་དགོངས་པ་མ་ཡིན་པར་བསྟན་པ་ལ་གཉིས་ཏེ། ལུང་དང་རིགས་པའོ། ། དང་པོ་ནི། རྒྱན་རྩ་འགྲེལ་གྱི་སྐབས་སུ། དེས་དེ་དངོས་ཡུལ་དུ་མི་བྱེད་པར་འཆད་པ་ནི་ཆེས་ཤིན་ཏུ་རིགས་པ་མ་ཡིན་ཏེ། རྩ་བར་དམིགས་པ་ཆོས་རྣམས་ཐམས་ཅད་དེ། ། ཞེས་ཐེག་ཆེན་གྱི་བསྒྲུབ་པ་དེས་དམིགས་པ་ཆོས་ཅན་སྣ་ཚོགས་ལ་དམིགས་པར་བཤད་པའི་ཕྱིར་དང༌། འགྲེལ་པ་མཛད་པའི་སློབ་དཔོན་གཉིས་ཀྱིས་མཉམ་གཞག་སྣང་བཅས་སུ་བཞེད་པ་ཡིན་ནོ། ། ཞེས་འཆད་པ་ལ་སྔོན་གངས་ཅན་དུ་བྱོན་པའི་ཆེན་པོ་དག་མི་མཐུན་པ་མེད་པའི་ཕྱིར་རོ། ། དེ་དག་གིས་དེ་ལྟར་བཞེད་པའི་ཤེས་བྱེད་ཀྱང༌།
རྩ་བར། ཡང་དག་ཉིད་ལ་ཡང་དག་ལྟ། ། ཞེས་ལྟ་བའི་ཡུལ་དུ་བཤད་པའི་ཡང་དག་པ་ཞེས་བྱ་བ་དེ། ཡང་དག་པའི་ཀུན་རྫོབ་ལ་འཆད་པ་ཡིན་ཏེ། དེ་ཉིད་ཀྱི་འགྲེལ་པ་ལས། གཟུགས་ལ་སོགས་པ་རྟེན་ཅིང་འབྲེལ་བར་འབྱུང་བ་ཀུན་རྫོབ་ཏུ་ཡང་དག་པར་ཡོད་པའི་ངོ་བོ་འདི་ཉིད་ལ་རང་བཞིན་མེད་པ་ལ་སོགས་པའི་ངོ་བོར་བརྟགས་པར་བྱ་སྟེ། ཞེས་གསུངས་པ་དང༌། རྣལ་འབྱོར་གྱི་ས་བཞི་པའི་སྒོམ་བྱུང་གི་རྣལ་འབྱོར་འཆད་པ་ན། སྒྱུ་མ་ལྟ་བུའི་བདག་ཉིད་དུ་སྣང་བའི་བློ་རྣམ་པར་མི་རྟོག་པ་སོ་སོ་རང་གིས་རིགས་པར་བྱ་བ་ཅི་ཞིག་ལྟར་ཡང་དག་པར་སྐྱེས་ན། རྣལ་འབྱོར་པས་ཤེས་བྱའི་སྒྲིབ་པ་ཡང་དག་པར་སྤོང་ངོ་ཞེས་གསུངས་པ་ཡིན་ལ།
འདི་ཉིད་མདོ་དང་རྒྱན་གྱི་དགོངས་པ་ཡིན་གྱི། ཇི་སྐད་དུ། བསྒྲུབ་པའི་རྟེན་དང་དམིགས་པའི་ཁྱད་པར་འཆད་པ་ན། བསྒྲུབ་པ་ཡི་ནི་རྟེན་གྱུར་པ། ། ཆོས་ཀྱི་དབྱིངས་ཀྱི་རང་བཞིན་དང༌། ། དམིགས་པ་དག་དང་ཞེས་སོགས་ཐེག་ཆེན་གྱི་བསྒྲུབ་པ་རྣམས་ཀྱི་རྟེན་ནི་ཆོས་དབྱིངས་ཁོ་ན་ལ་བརྟེན་པ་དང༌། དམིགས་པ་ནི་ཆོས་ཅན་སྣ་ཚོགས་ལ་དམིགས་པར་བཤད་པའི་ཕྱིར་དང༌། གཞན་དག་གི་འཆད་ཚུལ་ལྟར་ན། ཐེག་ཆེན་གྱི་བསྒྲུབ་པ་དེ་རྟེན་ཆོས་དབྱིངས་ཁོ་ན་ལ་བརྟེན་པ་བཞིན་དུ། དམིགས་པ་ཡང་ཆོས་ཀྱི་དབྱིངས་ཁོ་ན་ལ་དམིགས་སོ་ཞེས་འཆད་དགོས་པ་ལས།
དེ་ལྟར་བཤད་ན་ནི་མདོ་དང་རྒྱན་རྩ་འགྲེལ་མཐའ་དག་ལས་ཕྱིན་ཅི་ལོག་ཏུ་འགྱུར་བར་ངེས་སོ། ། གཉིས་པ་རིགས་པ་ནི། ཐེག་ཆེན་འཕགས་པའི་མཉམ་གཞག་ཡེ་ཤེས་ཀྱིས་ཆོས་དབྱིངས་ཁོ་ན་ལ་དམིགས་པར་འདོད་པ་ལ་འཕགས་སེང་གཉིས་ཀྱིས་གནོད་བྱེད་ཀྱི་རིགས་པ་དང༌། ལོག་ཕྱོགས་ལ་སྒྲུབ་བྱེད་ཀྱི་རིགས་པ་དང༌། དེ་ལྟར་བཤད་པ་ལ་མདོ་དང་འགལ་བའི་རྩོད་པ་སྤོང་བ་གསུམ་མཛད་པ་ཡིན་ནོ། ། དང་པོ་ནི། དམིགས་པ་དག་པ་གོང་ནས་གོང་དུ་ཁྱད་པར་དུ་འགྲོར་མེད་པར་ཐལ། ཐེག་ཆེན་འཕགས་པའི་མཉམ་གཞག་ཡེ་ཤེས་ཀྱིས་ཆོས་དབྱིངས་ཤིན་ཏུ་རྣམ་དག་ཁོ་ན་ལ་དམིགས་པའི་ཕྱིར། ཞེས་འཕེན་པ་ཡིན་ཏེ། ཇི་སྐད་དུ་འགྲེལ་ཆེན་ལས།
གང་ཡང་ཆོས་ཀྱི་དབྱིངས་ཤིན་ཏུ་རྣམ་པར་དག་པ་གཉིས་སུ་མེད་པའི་ཡེ་ཤེས་ཉིད་ནི་དམིགས་པ་ཡིན་ནོ་སྙམ་དུ་སེམས་པ་དེ་དག་གིས་ནི། རྟག་ཏུ་རྣམ་པར་དག་པ་ཉིད་ཡིན་པའི་ཕྱིར། གོང་ནས་གོང་དུ་རྣམ་པར་དག་པ་ཁྱད་པར་དུ་འགྲོ་བ་ཇི་ལྟར་བརྗོད་པར་ཞེས་གསུངས་སོ། ། དོན་འདི་ལ་གཞན་དག་ན་རེ། དེ་ལྟར་བཤད་པ་དེ་སེམས་ཙམ་པས་གཉིས་མེད་ཀྱི་ཡེ་ཤེས་བདེན་གྲུབ་ཏུ་འདོད་པ་འགོག་པ་ཡིན་གྱི། ཐེག་ཆེན་བསྒྲུབ་པའི་དམིགས་པ་ཆོས་དབྱིངས་ཁོ་ནར་ངེས་པ་ལ་གནོད་བྱེད་ཀྱི་རིགས་པ་འཆད་པ་མ་ཡིན་ནོ། ། ཞེས་ཟེར་བ་དེ་ཡང་དེ་ལྟར་མ་ཡིན་ཏེ། ཇི་སྐད་དུ་འགྲེལ་ཆེན་ལས། དེ་ལྟར་བྱས་ན་རང་བཞིན་གཙོ་བོར་གྱུར་པ་ནི་རིགས་ཡིན་ལ། རྣམ་འགྱུར་གཙོ་བོར་གྱུར་པ་ནི་དམིགས་པ་ཡིན་པས།
གཉིས་ཀ་ཡང་གཉིས་ཀ་ཡིན་པ་ལ་ནི་དགག་པ་མེད་དོ། ། ཞེས་བྱ་བ་ནི་རྟེན་དང་དམིགས་པའི་མཚན་ཉིད་ཀྱི་དམིགས་པའི་དབྱེ་བ་ཡིན་ནོ། ། དམིགས་པ་རྣམ་པར་བཞག་པ་ལ་བརྗོད་པར་བྱ་བ་མང་དུ་ཡོད་མོད་ཀྱི། ཤིན་ཏུ་སྤྲོས་པས་ཆོག་གོ ། ཞེས་འཕགས་པ་རྣམ་པར་གྲོལ་བའི་སྡེ་གསུངས་སོ། ། ཞེས་བཤད་པས་སོ། ། གཉིས་པ་ལོག་ཕྱོགས་ལ་སྒྲུབ་བྱེད་ནི། གང་ཤེས་པ་ཡིན་ན་བདེན་སྟོང་སྒྱུ་མ་ལྟ་བུ་ལ་དམིགས་པས་ཁྱབ། དཔེར་ན་རྨི་ལམ་གྱི་ཤེས་པ་བཞིན། ཐེག་ཆེན་འཕགས་པའི་མཉམ་གཞག་ཡེ་ཤེས་རྣམས་ཀྱང་ཤེས་པ་ཡིན་ནོ། །
ཞེས་བྱ་བ་ནི་རང་བཞིན་གྱི་གཏན་ཚིགས་སོ། ། ཞེས་འཆད་དགོས་པ་ཡིན་ཏེ། འགྲེལ་ཆེན་ལས། གང་དང་གང་ཤེས་པ་ཡིན་པ་དེ་དང་དེ་ནི་ཆོས་ཐམས་ཅད་ཀྱི་རང་བཞིན་སྟོང་པ་ཉིད་ལ་དམིགས་པ་ཡིན་ཏེ། དཔེར་ན་རྨི་ལམ་དུ་རྟ་ལ་སོགས་པའི་ངོ་བོ་ཉིད་སྟོང་པ་ཉིད་ལ་དམིགས་པ་ལྟ་བུའོ། ། རྩོད་པའི་གནས་སུ་གྱུར་པ་རྣམ་པར་མི་རྟོག་པའི་ཡིད་འདི་ཡང་ཤེས་པ་ཡིན་ནོ། ། ཞེས་བྱ་བ་ནི་རང་བཞིན་གཏན་ཚིགས་སོ། ། ཞེས་གསུངས་སོ། ། མདོར་ན་སློབ་དཔོན་འདི་ཉིད་ཀྱི་བཞེད་པ་ནི། སྟོང་ཉིད་མངོན་སུམ་དུ་རྟོགས་པའི་རྣལ་འབྱོར་མངོན་སུམ་ཡིན་ན།
ཆོས་ཅན་རང་མཚན་ཞིག་དངོས་ཡུལ་དུ་བྱེད་པས་ཁྱབ་པ་བཞེད་པ་ཡིན་ཏེ། སྤྱི་མཚན་དངོས་ཡུལ་དུ་བྱེད་པའི་མངོན་སུམ་ཡོད་པ་ལ། འགྲེལ་ཆེན་གཉིས་ཀ་ལས། ཡེ་ཤེས་སྟོང་པའི་ཡུལ་ཅན་དུ་ཐལ་བ་དང༌། སྟོང་ཉིད་འདུས་བྱས་སུ་ཐལ་བ་ཞེས་བྱ་བའི་རིགས་པ་གཉིས་བརྗོད་པར་མཛད་པ་ཡིན་པའི་ཕྱིར་རོ། ། རྒྱས་པར་འོག་ནས་འཆད་པར་འགྱུར་རོ། ། གསུམ་པ་རྩོད་པ་སྤོང་བ་ནི། ཇི་སྐད་དུ་འགྲེལ་ཆེན་ལས། ཁྱེད་ཀྱི་ཕྱོགས་ལྟར་ན་ཡང༌། རབ་འབྱོར་རྣམ་པ་ཐམས་ཅད་མཁྱེན་པ་ཉིད་ཀྱི་དམིགས་པ་ནི།
དངོས་པོ་མེད་པ་ཡིན་ནོ། ། ཞེས་བྱ་བས་དམིགས་པ་དག་པ་མཐར་ཐུག་པ་ཇི་ལྟར་ཡིན་ཞེ་ན། ཉེས་པ་མེད་དེ། གང་གི་ཕྱིར་རིགས་པའི་རྗེས་སུ་འགྲོ་བའི་དངོས་པོ་མེད་པའི་ཕྱིར་ན། དངོས་པོ་མེད་པ་ནི་ཡང་དག་པའི་ཀུན་རྫོབ་ཡིན་པར་བརྗོད་ལ། དེ་ཁོ་ན་ཉིད་ཀྱི་རང་བཞིན་སྒྲིབ་པ་དེ་རིམ་གྱིས་སྒྱུ་མ་ལྟ་བུར་རྟོགས་པ་ཉིད་ནི་རྣམ་པར་དག་པ་ཡིན་ནོ། ། ཞེས་གསུངས་པ་དེའི་དོན་ནི། བར་ཆད་མེད་པའི་རྩེ་སྦྱོར་གྱི་དམིགས་པ་ནི་ཡང་དག་པའི་ཀུན་རྫོབ་སྒྱུ་མ་ལྟ་བུ་དེ་ཉིད་ཡིན་པས། དམིགས་པ་དག་པ་གོང་ནས་གོང་དུ་འགྲོར་མེད་པའི་སྐྱོན་ལས་གྲོལ་ཞེས་བྱ་བའི་དོན་ནོ། ། དེ་ལྟར་ཞར་ལ་བྱུང་བ་བརྗོད་ཟིན་ནས།
གཉིས་པ་དབྱེ་བ་ལ་དམིགས་ཡུལ་ཐེག་པ་གསུམ་གྱི་དབྱེ་བས་གསུམ་མོ། ། དེ་ཇི་ལྟར་ཤེས་པའི་ཚུལ་ལ་གཉིས་ཏེ། རང་རིག་པའི་ཚུལ་གྱིས་ཤེས་པ་དང༌། གཞན་རིག་གི་ཚུལ་གྱིས་ཤེས་པའོ། ། དང་པོ་ནི། རང་རྒྱུད་ལ་བསྐྱེད་ནས་ཤེས་པར་བྱ་བ་ཡིན་ལ། དེའི་ཚེ་དམིགས་པ་ནི། ལམ་གསུམ་པོ་དེ་ཉིད་ཡིན་ལ། རྣམ་པ་ནི་རང་བཞིན་མེད་པའི་རྣམ་པ་ཅན་ནོ། ། དེའི་ཚེ་ལམ་དང་པོ་གཉིས་ནི།
ཉན་རང་གི་ལམ་གྱི་གཟུགས་བརྙན་ཡིན་གྱི། ལམ་དངོས་མ་ཡིན་ཏེ། འདིས་བསྒྲོད་པ་དང༌། འདིར་བགྲོད་པའི་ལམ་གང་དུ་ཡང་མི་རུང་བའི་ཕྱིར་རོ། ། ལོ་ཙཱ་བ་ཆེན་པོས་འདི་གཉིས་ལ་དམན་པའི་ལམ་གྱི་གཟུགས་བརྙན་ཞེས་གསུངས་སོ། ། ལམ་གསུམ་པ་ནི། ལམ་དང་ལམ་ཤེས་གཉིས་ཀ་མཚན་ཉིད་པའོ། ། གཉིས་པ་ནི། རྟོགས་པའི་ཆོས་ཀྱི་སྤྱན་ལས་གཞན་རིག་གི་ཚུལ་གྱིས་འཕགས་པ་གཞན་རྒྱུད་ལ་ཡོད་པའི་ལམ་གསུམ་པོ་ཇི་ལྟ་བ་བཞིན་དུ་ཤེས་པ་ཡིན་ཏེ། ཇི་སྐད་དུ།
རྟོགས་པའི་ཆོས་ཀྱི་སྤྱན་འཆད་པ་ན། འཕགས་པའི་གང་ཟག་ཐམས་ཅད་རྟོགས་པ་དང༌། ཞེས་བཤད་པ་ལྟར་རོ། ། འདི་ཡང་གཞན་གྱིས་ཤེས་པའི་གཟུགས་བརྙན་ཞིག་རང་གི་ཤེས་རྒྱུད་ལ་ཤར་བར་རྒྱུད་གཞན་གྲུབ་པ་ལས་གསུངས་པས་ལེགས་པར་བརྟགས་ན་རང་རིག་ལས་མ་འདས་སོ། ། འོ་ན་བྱང་སེམས་རང་རྒྱུད་ལ་བསྐྱེད་པའི་ཤེས་པར་བྱ་བའི་ལམ་དང་པོ་གཉིས་པོ་དེ་ཡུལ་ཅན་ལམ་ཤེས་ཡིན་ནམ་མ་ཡིན། གཉིས་པ་ལྟར་ན། ཐེག་ཆེན་འཕགས་པའི་མཉམ་གཞག་ཡེ་ཤེས་ལ་ལམ་ཤེས་ཀྱིས་མ་ཁྱབ་པར་འགྱུར་ལ། དང་པོ་ལྟར་ན། ལམ་དང་ལམ་ཤེས་སོ་སོར་མ་ཕྱེད་པའི་ཉེས་པ་ཁྱེད་ཉིད་ལ་འཇུག་པ་མིན་ནམ་ཞེ་ན། བརྟག་པ་དང་པོ་ཁས་ལེན་ཀྱང༌།
ཉེས་པ་དེ་ཡོད་པ་མིན་ཏེ། དམན་པའི་རྟོགས་རིགས་སུ་གནས་པའི་ཆ་ནས་ལམ་དུ་ཁས་ལེན་ཀྱང༌། དེའི་ཆ་ནས་ཡུལ་ཅན་ལམ་ཤེས་སུ་འཇོག་པ་མིན་ཏེ། བདེན་མེད་མངོན་སུམ་དུ་རྟོགས་པའི་ཆ་ནས་ཡུལ་ཅན་ལམ་ཤེས་སུ་འཇོག་པ་ཡིན་ཀྱང༌། དེའི་ཆ་ནས་ཤེས་པར་བྱ་བའི་དམན་པའི་ལམ་དུ་འཇོག་པ་མ་ཡིན་པས་སོ། ། དཔེར་ན་བྱས་པ་ལ་མི་རྟག་པས་ཁྱབ་ཀྱང༌། རྒྱུ་རྐྱེན་ལས་སྐྱེས་པའི་ཆ་ནས་བྱས་པར་འཇོག་པ་ཡིན་གྱི། མི་རྟག་པར་འཇོག་པ་མ་ཡིན་པ་བཞིན་ནོ། ། གསུམ་པ་ས་མཚམས་ལ། བོད་སྔ་རབ་པ་མང་པོ་དག་ན་རེ།
མཁྱེན་པ་དང་པོ་གཉིས་ནི་འཕགས་པ་ཁོ་ནའི་རྒྱུད་ལ་ཡོད་པར་སྟོན་པའི་རྒྱན་རྩ་འགྲེལ་གྱི་ལུང་མེད་པའི་ཕྱིར་དང༌། མཁྱེན་པ་དང་པོ་གཉིས་ཀྱི་ཤེས་རྣམ་ནི། ཚོགས་སྦྱོར་གྱི་གནས་སྐབས་ན་ཡང་ཡོད་པར་འདོད་དགོས་ཏེ། དེ་མེད་ན་དེའི་སྦྱོར་བ་མི་འབྱུང་བའི་ཕྱིར། དེ་ན་དེ་ཡོད་པར་གྲུབ་པ་ན། མཁྱེན་པ་དང་པོ་གཉིས་ཀྱང་སྐབས་དེ་དག་ན་ཡོད་པར་གྲུབ་སྟེ། དེ་དང་དེའི་འཛིན་སྟངས་ཀྱི་བྱེ་བྲག་ལ་དེའི་ཤེས་རྣམ་གྱི་མིང་གིས་བཏགས་པའི་ཕྱིར། ཞེས་གསུངས་པ་དེ་ནི་རིགས་པ་མ་ཡིན་ཏེ། ལམ་ཤེས་པ་དང་གཞི་ཤེས་པར་འཇོག་པ་ལ་དེ་དང་དེ་རྟོག་བྲལ་མ་འཁྲུལ་བའི་ཚུལ་གྱིས་སྐྱེ་མེད་དུ་ཤེས་པ་ལ་འཇོག་དགོས་པར་འཕགས་པས་བཞེད་པའི་ཕྱིར། དེ་སྐད་དུ་ཡང་མདོ་ལས།
ཐམས་ཅད་ཤེས་པ་ཉིད་ལ་ཤེས་པ་དང་མཐོང་བས་བལྟས་ནས་འདའ། ཞེས་པའི་དོན་རྣམ་པར་འགྲེལ་བ་ན། ཉི་སྣང་ལས། རྗེས་སུ་དཔག་པའི་ཤེས་པ་བསལ་བའི་དོན་དུ་མཐོང་བ་སྨོས་ལ། མཐོང་བ་རྟོག་པ་བསལ་བའི་དོན་དུ་ཤེས་པ་སྨོས་སོ། ། ཞེས་གསུངས་ལ། གཞི་ལམ་སྐྱེ་མེད་དུ་རྟོགས་བྲལ་མ་འཁྲུལ་བའི་ཚུལ་གྱིས་ཤེས་པ་ནི་འཕགས་པ་མ་ཡིན་པ་ལ་མེད་པའི་ཕྱིར་རོ། ། དེ་ལྟ་ན་ཡང་ཚོགས་སྦྱོར་གྱི་གནས་སྐབས་ན་མཁྱེན་པ་དང་པོ་གཉིས་རྗེས་མཐུན་པ་ཡོད་པར་ཁས་ལེན་དགོས་པ་ཡིན་ཏེ། སྐབས་དེ་ན་དེ་གཉིས་ཀྱི་ཤེས་རྣམ་ཡོད་པར་ཁས་ལེན་དགོས་པའི་ཕྱིར། དེའི་སྐབས་ཀྱི་ཤེས་རྣམ་དེ་ཡང༌།
དེ་དང་དེའི་ཤེས་རྣམ་མཚན་ཉིད་པ་མིན་ཏེ། གཞི་ཤེས་ཀྱི་ཤེས་རྣམ་མཚན་ཉིད་པ་ནི་ཟག་མེད་དུ་བཤད་ལ། ཚོགས་སྦྱོར་གྱི་མཉམ་གཞག་དུ་ལམ་ཟག་མེད་མི་འབྱུང་བའི་ཕྱིར་རོ། ། དང་པོ་གྲུབ་སྟེ། ཇི་སྐད་དུ་དེ་ལ་ཐམས་ཅད་ཤེས་པ་ཉིད་ཀྱི་རྣམ་པ་ནི་ཉན་ཐོས་དང་བྱང་ཆུབ་སེམས་དཔའི་བྱེ་བྲག་གི་གོ་རིམ་བཞིན་དུ་ཟག་པ་མེད་པ་དང༌། ཟག་པ་དང་བཅས་པ་དག་ཀྱང་ཡིན་ནོ་ཞེས་དང༌། ཉོན་མོངས་པའི་སྒྲིབ་པའི་གཉེན་པོ་ཉིད་དུ་ཟག་པ་མེད་པའི་ལམ་གཅིག་དང༌། ཞེས་གསུངས་པས་སོ། ། དེ་ལྟར་ཡིན་ཀྱང་གནས་སྐབས་དེ་ན་མཁྱེན་པ་དང་པོ་གཉིས་ཀྱི་སྦྱོར་བ་ནི་མཚན་ཉིད་པ་ཡོད་པར་ཁས་ལེན་དགོས་ཏེ། གཞན་དུ་ན་རྣམ་མཁྱེན་གྱི་སྦྱོར་བ་མི་སྲིད་པར་ཐལ་བས་སོ། །
གསུམ་པ་གཞི་ཤེས་ལ་མཚན་ཉིད་ནི། གཞི་གང་ཟག་གི་བདག་མེད་པར་མངོན་སུམ་དུ་རྟོགས་པའི་ཡེ་ཤེས་སོ། ། དེ་ཙམ་གྱི་ཆ་ནས་གཞི་ཤེས་སུ་བཞག་ནུས་ཀྱང༌། ཡུམ་གཞི་ཤེས་དང་ཐེག་དམན་གྱི་རྟོགས་རིགས་སུ་ནི་བཞག་མི་ནུས་ཏེ། དེ་དང་དེར་འཇོག་པ་ལ་དམན་པའི་བཞེད་དོན་བསྒྲུབ་པ་དང༌། ཉོན་མོངས་ཆེད་དུ་གཉེར་ནས་སྤོང་བའི་རྟོགས་རིགས་ཀྱི་ཆ་ནས་བཤད་དགོས་པའི་ཕྱིར། གཉིས་པ་དབྱེ་བ་ལ། རྟེན་གྱི་སྒོ་ནས་དབྱེ་ན། ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་རྣམས་ལ་ཡོད་པར་ནི། ཇི་སྐད་དུ།
དེ་ལ་ཐམས་ཅད་ཤེས་པ་ཉིད་ཀྱི་རྣམ་པ་ནི་ཉན་ཐོས་དང་བྱང་ཆུབ་སེམས་དཔའི་བྱེ་བྲག་གི་ཞེས་དང༌། ཐམས་ཅད་ཤེས་པ་ཉིད་ཀྱིས་རང་སངས་རྒྱས་རྣམས་ཀྱང་བསྡུས་པས། ཞེས་བཤད་པ་ལས་ཤེས་ལ། སངས་རྒྱས་ཀྱི་ས་ན་ཡོད་པར་ཡང་ཇི་སྐད་དུ། རྣམ་པ་ཐམས་ཅད་མཁྱེན་པ་ཉིད་ཀྱིས་འཕགས་པའི་གང་ཟག་ཐམས་ཅད་བསྡུས་པའི་ཕྱིར་ཞེས་དང༌། ཉན་ཐོས་བྱང་ཆུབ་སེམས་དཔའི་ཚོགས་བཅས་སངས་རྒྱས་ཀྱི་ནི་ཡུམ། ། ཞེས་སངས་རྒྱས་ཀྱི་ས་ན་ཉན་རང་གི་ཡུམ་ཡོད་པར་བཤད་པ་དང༌། དང་ཞེས་པའི་སྒྲས་བསྡུས་པའི་ལམ་ཤེས་པ་ཉིད་ལ་སོགས་པ་སྔར་བཤད་པ་དག་ཀྱང་ཡིན་ཏེ་ཞེས་བཤད་པ་ལས་ཤེས་སོ། ། ཡང་གང་ཟག་གི་བདག་མེད་ཙམ་རྟོགས་པའི་གཞི་ཤེས་དང༌། ཆོས་ཀྱི་བདག་མེད་ཀྱང་རྟོགས་པའི་གཞི་ཤེས་གཉིས་པོའི་མཚན་གཞི་ནི།
རྟེན་གྱི་གང་ཟག་ཐེག་པ་ཆེ་ཆུང་གི་དབྱེ་བས་སོ་སོར་བཤད་པར་བྱ་བ་ཡིན་ནོ། ། དེ་ཡང་སྤྲོས་བྲལ་མངོན་སུམ་དུ་རྟོགས་པའི་བྱང་སེམས་ཀྱི་མཐོང་ལམ་ལྟ་བུ་དེ་ཆོས་ཀྱི་བདག་མེད་མངོན་སུམ་དུ་རྟོགས་པའི་ཆ་ནས་ནི་གཞི་ཤེས་སུ་འཇོག་པ་མིན་ཏེ། དེའི་ཆ་ནས་ལམ་ཤེས་དང་བྱང་སེམས་ཀྱི་རྟོགས་རིགས་སུ་འཇོག་པས་སོ། ། དེས་གང་ཟག་གི་བདག་མེད་རྟོགས་པའི་ཆ་ནས་དེར་བཞག་པ་ཡིན་ཏེ། དེའི་ཆ་ནས་དམན་པའི་རྟོགས་རིགས་དང༌། དེའི་བཞེད་དོན་སྒྲུབ་བྱེད་སོགས་སུ་འཇོག་པས་སོ། ། གཞི་ཤེས་ཀྱི་འཇོག་མཚམས་དེ་ལྟར་ཡིན་ཀྱང༌། གཞི་ཤེས་ལ་དེ་དང་དེས་ཁྱབ་པར་ཁས་ལེན་པ་མིན་ཏེ། ཐེག་ཆེན་གྱི་གཞི་ཤེས་ལ་རྟོགས་རིགས་གསུམ་ཀ་ཚང་བའི་ཕྱིར། ཡང་བོད་སྔ་རབས་པ་དག་གིས་སྲིད་ཞི་ལ་གནས་མི་གནས་ཀྱི་གཞི་ཤེས་གཉིས་དང༌།
འབྲས་ཡུམ་ལ་ཉེ་རིང་གི་གཞི་ཤེས་གཉིས་དང༌། མི་མཐུན་ཕྱོགས་དང་གཉེན་པོའི་ཕྱོགས་ཀྱི་གཞི་ཤེས་གཉིས་གཉིས་ཏེ་དྲུག་དུ་འཆད་ལ། དེ་དག་གི་ཁྱད་པར་ཡང་སྔ་མ་ལྟར་རྟེན་གྱི་གང་ཟག་ཐེག་པ་ཆེ་ཆུང་གི་དབྱེ་བས་རྣམ་པར་བཞག་པ་ཡིན་ནོ། ། ཐ་སྙད་དེ་ལྟར་བྱེད་པ་ཧ་ཅང་ལེགས་པ་མིན་མོད་ཀྱང༌། འཇོག་མཚམས་ཤེས་ན་སྐྱོན་མེད་པས། འདི་ལྟར་ཤེས་དགོས་ཏེ། དེ་དང་དེ་དག་གཞི་ཤེས་སུ་འཇོག་མཚམས་ནི། གང་ཟག་གི་བདག་མེད་མངོན་སུམ་དུ་རྟོགས་པ་ཞེས་བྱ་བ་གཅིག་པོ་དེ་ཉིད་ཡིན་ལ། སྲིད་ཞི་ལ་གནས་མི་གནས་སོགས་ནི་སྤྲོས་བྲལ་མངོན་སུམ་དུ་རྟོགས་པ་དང༌། མཚན་མར་འཛིན་པའི་དབྱེ་བ་ལས་སོ། །
དེ་དུས་ཀྱི་སྤྲོས་བྲལ་རྟོགས་པའི་ཡེ་ཤེས་དེ་གཞི་ཤེས་དངོས་ཡིན་ལ། མཚན་འཛིན་གྱི་བློ་དང་གཞི་ཤེས་ཀྱི་གཞི་མཐུན་ནི་སྲིད་པ་མ་ཡིན་ཏེ། དེ་ཡིན་ན་སྒྲ་དོན་འཛིན་པའི་རྟོགས་པ་ཡིན་དགོས་པའི་ཕྱིར། དེ་དང་མཚུངས་ལྡན་དུ་བྱང་བའི་བློ་ཡིན་ན་ཡང་གཞི་ཤེས་མ་ཡིན་དགོས་ཏེ། སྒྲ་དོན་འཛིན་པའི་རྟོག་པ་དང་རྣལ་འབྱོར་མངོན་སུམ་མཚུངས་ལྡན་དུ་འབྱུང་བ་མི་སྲིད་པའི་ཕྱིར་རོ། ། དེ་ལྟར་ན་མཚན་འཛིན་དང་འཛིན་སྟངས་དངོས་སུ་མི་འགལ་ཞིང༌། དེའི་ས་བོན་དྲུངས་འབྱིན་པར་མི་ནུས་པའི་གཞི་ཤེས་རྣམས་ལ་མི་མཐུན་ཕྱོགས་ཀྱི་གཞི་ཤེས་ལ་སོགས་པ་གསུམ་གྱི་མིང་གིས་བཏགས་པར་ཟད་དོ། ། གཉེན་པོའི་ཕྱོགས་ཀྱི་གཞི་ཤེས་ཞེས་པ་ཡང༌། གང་ཟག་གི་བདག་ཏུ་འཛིན་པའི་གཉེན་པོ་ཡིན་པ་ཙམ་གྱིས་ཆོག་པ་མ་ཡིན་གྱི། མཚན་འཛིན་གྱི་གཉེན་པོའམ།
ཆོས་ཀྱི་བདག་ཏུ་འཛིན་པའི་གཉེན་པོ་ཡིན་པའི་ཆ་ནས་གཉེན་པོར་བཞག་པ་ཡིན་པས། གཉེན་པོ་དང་གཞི་ཤེས་ཀྱི་འཇོག་མཚམས་སོ་སོར་ཕྱེད་དགོས་སོ། ། དེ་བཞིན་དུ་སྲིད་ཞི་ལ་མི་གནས་པ་དང༌། འབྲས་ཡུམ་ལ་ཉེ་བ་དང༌། དེའི་གཞི་ཤེས་ཀྱི་འཇོག་མཚམས་ཀྱང་ཆོས་ཀྱི་བདག་མེད་དང༌། གང་ཟག་གི་བདག་མེད་སོ་སོར་རྟོགས་པའི་ལྡོག་ཆ་ནས་ཐ་དད་དུ་བཞག་པ་ཡིན་མོད། དེ་གཉིས་ཀ་རྟོགས་པའི་གཞི་མཐུན་པ་ཡིན་པའི་ཆ་ནས་མི་གནས་པའི་གཞི་ཤེས་ལ་སོགས་པའི་ཐ་སྙད་བཏགས་སོ། ། གསུམ་པ་ས་མཚམས་ནི། བཤད་ཟིན་པ་ལྟར་འཕགས་པ་ཐམས་ཅད་ཀྱི་རྒྱུད་ལ་ཡོད་དོ། ། གཉིས་པ་མངོན་པར་རྟོགས་པ་ལྷག་མ་ལྔའི་རྣམ་པར་བཞག་པ་ལ་གཉིས་ཏེ།
ཉམས་སུ་ལེན་པའི་སྦྱོར་བ་བཞིའི་དང༌། འབྲས་བུ་ཆོས་སྐུའི་རང་བཞིན་རྣམ་པར་བཞག་པའོ། ། དང་པོ་ལ། འཕགས་པའི་དགོངས་པས་མི་མཐུན་ཕྱོགས་སྤོང་བའི་རྣལ་འབྱོར་དང༌། ཡོན་ཏན་མངོན་དུ་བྱེད་པའི་རྣལ་འབྱོར་གྱི་དབྱེ་བས་གཉིས་སོ། ། སློབ་དཔོན་གྱི་དགོངས་པས་ནི། དབང་དུ་བྱེད་པ་རྒྱུ་འབྲས་དང༌། བརྟན་པ་རྒྱུ་འབྲས་སོ། ། འཆད་ཚུལ་གཉིས་པོ་འགལ་བ་ནི་མ་ཡིན་ཏེ། གཉིས་ཀ་ཡང་གཅིག་ཤོས་འཆད་པའི་ཐབས་སུ་འགྱུར་བའི་ཕྱིར་རོ། །
དེ་ཡང་ཇི་ལྟར་ཞེ་ན། སྦྱོར་བ་དང་པོ་གཉིས་ནི་མི་མཐུན་ཕྱོགས་སྤོང་བའི་རྣལ་འབྱོར་གྱི་དབང་དུ་བྱས་པ་ཡིན་ཏེ། རྩེ་སྦྱོར་གྱི་གནས་སྐབས་སུ་སྤང་གཉེན་གྱི་རྣམ་གཞག་རྒྱས་པར་འབྱུང་ལ། རྣམ་རྫོགས་སྦྱོར་བ་ནི་དེའི་ཡན་ལག་གམ་སྔོན་འགྲོ་ལྟ་བུར་བཞག་དགོས་པའི་ཕྱིར། ཕྱི་མ་གཉིས་ནི་ཡོན་ཏན་མངོན་དུ་བྱེད་པའི་རྣལ་འབྱོར་ཏེ། སྐབས་དེ་དང་དེར་སྤང་བྱ་སྤོང་ཚུལ་གྱི་ཆ་ནས་མ་བཤད་པར། ཡོན་ཏན་གཞན་མངོན་དུ་བྱེད་པའི་ཆ་ནས་བཤད་པའི་ཕྱིར། དེ་ཡང་སློབ་དཔོན་ལྟར་ན། སྦྱོར་བ་བཞི་ཀའི་སྐབས་སུ། སྐྱེ་མེད་གསུམ་ལ་རྣལ་འབྱོར་དུ་བྱེད་པར་འདྲ་ཡང༌།
ཕྱི་མ་གཉིས་ཡོན་ཏན་གཞན་དང་གཞན་མངོན་དུ་བྱེད་པའི་ཆ་ནས་ལྷག་པ་དང་བཅས་པ་ཡིན་ནོ། ། འཕགས་པ་ལྟར་ན། སྦྱོར་བ་སྔ་མ་གཉིས་སུ་སྐྱེ་མེད་གསུམ་པོ་ཁོ་ན་མི་མཐུན་ཕྱོགས་ཀྱི་གཉེན་པོར་བསྒོམ་ལ། ཕྱི་མ་གཉིས་སུ་ཉམས་སུ་བླངས་བྱའི་གཙོ་བོ་ནི་ཆོས་བཅུ་གསུམ་དང༌། ཟག་མེད་ཀྱི་ཆོས་བཞི་ལ་སོགས་པའོ། ། ལུགས་འདི་ལ་སྐྱེ་མེད་གསུམ་ཁོ་ན་ལ་བརྟན་པ་ཐོབ་ཕྱིར་དུ་སྦྱོར་བ་ཕྱི་མ་གཉིས་བསྒོམ་པར་མི་བཞེད་ཀྱང༌། སྤྱིར་སྐྱེ་མེད་གསུམ་ལ་སྦྱོར་བ་ཕྱི་མ་གཉིས་ཀྱིས་རྣལ་འབྱོར་དུ་བྱེད་པར་མི་བཞེད་པ་ནི་མིན་ཏེ། ཡོན་ཏན་མངོན་དུ་བྱེད་པའི་རྣལ་འབྱོར་དེ་དང་དེ་དག་གི་ནང་དུ་སྐྱེ་མེད་གསུམ་གྱི་རྣལ་འབྱོར་ཡང་འདུས་པའི་ཕྱིར་རོ། ། ཞེས་མདོར་བསྟན་ནས། འཕགས་སེང་གཉིས་པོའི་དགོངས་པས་སྦྱོར་བ་བཞིའི་འཆད་ཚུལ་ཞིབ་མོར་བཤད་པ་ནི་འདི་ཡིན་ཏེ།
སྤྱིར་རྣམ་རྫོགས་སྦྱོར་བ་ལ་གཉིས་ཏེ། རྣམ་པ་ཀུན་མངོན་པར་རྟོགས་པའི་རྣལ་འབྱོར་དང༌། སྐྱེ་མེད་གསུམ་གྱི་རྣམ་པ་ལ་དབང་ཐོབ་ཕྱིར་དུ་སྒོམ་པའི་རྣལ་འབྱོར་རོ། ། དང་པོ་ནི། སྦྱོར་བ་བཞི་ཀ་ལ་ཁྱབ་བྱེད་དུ་འཇུག་པ་ཡིན་ལ། དེ་ཡང་ཐེག་ཆེན་གྱི་སྦྱོར་བ་ཙམ་དང་དོན་གཅིག་པས་དེའི་མཚན་ཉིད་ནི། སྐྱེ་མེད་གསུམ་ཐོས་བསམ་གྱིས་གཏན་ལ་ཕབ་པའི་དོན་དེ་རྣམ་པ་བརྒྱ་བདུན་བཅུ་རྩ་གསུམ་དུ་བསྡུས་ནས་བསྒོམ་པའི་རྣལ་འབྱོར་རོ། ། འདི་ནི་སྐབས་བཞི་པར་བསྒོམ་བྱ་རྣམ་པ་ནས་བཟུང་སྟེ། ངོ་བོ་ཉིད་མཚན་ཡན་ཆད་ཀྱིས་རྒྱས་པར་གཏན་ལ་ཕབ་པ་དེ་ཡིན་ནོ། ། གཉིས་པ་ནི།
སྦྱོར་བ་བཞིའི་ཟླས་ཕྱེ་བའི་རྣམ་རྫོགས་སྦྱོར་བ་དེ་ཡིན་ལ། དེའི་མཚན་ཉིད་ནི། སྐྱེ་མེད་གསུམ་ལ་ཐོས་བསམ་གྱིས་གཏན་ལ་ཕབ་པའི་དོན་ལ་དབང་ཐོབ་ཕྱིར་དུ་བསྒོམ་པའི་རྣལ་འབྱོར་རོ། ། དེ་ལ་ཐ་སྙད་དང༌། དོན་གཉིས་ལས། དང་པོ་ནི་ཇི་སྐད་དུ། ཐམས་ཅད་མཁྱེན་པ་ཉིད་གསུམ་ཡོངས་སུ་ཤེས་པ་ནི་དབང་དུ་བྱ་བའི་ཕྱིར་ཞེས་སོགས་དང༌། དེ་ནས་དབང་དུ་བྱ་བའི་ཕྱིར་འདིས་ཐམས་ཅད་མཁྱེན་པ་ཉིད་གསུམ་བསྒོམ་པ་ལ་སྦྱོར་བས། ཞེས་པས་བསྟན་ནོ། ། དོན་ནི་ཇི་སྐད་དུ།
མཚན་མེད་རབ་ཏུ་སྦྱིན་ལ་སོགས། ། ཞེས་སོགས་ཐར་ཆ་དང༌། ངེས་ཆ་སྟོན་པའི་གཞུང་གཉིས་ཀྱིས་རྣམ་ཀུན་གྱི་སྦྱོར་བ་ཐོག་མར་སྐྱེས་པའི་རིམ་པ་དང༌། དེ་ནས་སྦྱོར་མཐོང་སྒོམ་གསུམ་གྱི་རྗེས་ཐོབ་དུ་ཕྱིར་མི་ལྡོག་པ་མཚོན་བྱེད་ཀྱི་རྟགས་རྣམས་ཇི་ལྟར་འབྱུང་བའི་ཚུལ་དང༌། དེ་གསུམ་གྱི་མཉམ་གཞག་དུ་སྲིད་ཞི་མཉམ་ཉིད་ཀྱི་སྦྱོར་བ་སོགས་གསུམ་ཇི་ལྟར་འབྱུང་བའི་ཚུལ་བཤད་དོ། ། འདི་གསུམ་ནི་སྦྱོར་བ་བཞི་ཀ་ལ་ཁྱབ་བྱེད་དུ་འབྱུང་བའི་ཡོན་ཏན་ཡིན་གྱི། རྣམ་ཀུན་སོགས་སྦྱོར་བ་སོ་སོ་བ་ཁོ་ནར་མ་ངེས་ལ། འདི་དག་ལ་ཡང་དབང་ཐོབ་ཕྱིར་སོགས་ཀྱི་རིམ་པས་ཕྱེ་ན་སོ་སོར་ངེས་པ་མི་འགལ་ལོ། ། བཤད་མ་ཐག་པའི་རྣམ་ཀུན་གྱི་སྦྱོར་བ་གཉིས་པོ་དེ་ལ། ཨར་གྱིས།
རྣམ་ཀུན་ཙམ་དང༌། རྣམ་ཀུན་ཁྱད་པར་ཅན་ཞེས་བྱ་བའི་མིང་གིས་བཏགས་པ་དེ་ཉིད་ཤིན་ཏུ་རིགས་པས། དེའི་རྣམ་གཞག་ལ་གཉིས་ཏེ། ཐོག་མ་གང་ནས་སྐྱེ་བའི་ས་མཚམས། དེ་མི་མཐུན་ཕྱོགས་སྤོང་བའི་རྣལ་འབྱོར་དུ་ཇི་ལྟར་འགྱུར་བའི་ཚུལ་ལོ། ། དང་པོ་ནི། ཐེག་ཆེན་གྱི་ཐར་ཆ་ལ་ཐོས་བསམ་བསྒོམ་པ་གསུམ་ཡོད་ཀྱང་འདི་བསྒོམ་བྱུང་གི་མཉམ་གཞག་ནས་ཐོག་མར་སྐྱེ་བ་ཡིན་ཏེ། ཇི་སྐད་དུ། ཡང་དག་བསྒྲུབ་ལ་མཁས་པ་ནི། ། རྣམ་པ་ཐམས་ཅད་རྟོགས་འདི་ལ། །
ཐར་པའི་ཆ་དང་མཐུན་པར་འདོད། ། ཅེས་གསུངས་སོ། ། དེ་ལས་དངོས་སུ་བྱུང་བའི་སྦྱོར་ལམ་ལ་མཉམ་གཞག་དང་རྗེས་ཐོབ་གཉིས་ལས། དང་པོ་ནི། རྩེ་སྦྱོར་གྱི་ཐོག་མ་ཡིན་པས་དེ་འདིར་མི་འཆད་པར། གཉིས་པ་དེ་འདིར་རྣམ་ཀུན་གྱི་སྦྱོར་བར་འཆད་པ་ཡིན་ཏེ། ཇི་སྐད་དུ། དྲོ་བ་རྣམས་ཀྱི་དམིགས་པ་འདིར། ། ཞེས་སོགས་དང༌། འགྲེལ་པ་ལས།
རྣམ་པ་ཐམས་ཅད་མངོན་པར་རྫོགས་པ་རྟོགས་པ་འདི་ལ་ཞེས་པ་ནས། དེ་ལྟར་ངེས་ཕར་འབྱེད་པའི་ཆ་དང་མཐུན་པ་ཡིན་ནོ། ། ཞེས་པའི་བར་གསུངས་པ་ཡིན་ནོ། ། དེ་ལྟར་ན་མི་མཐུན་ཕྱོགས་སྤོང་བའི་རྣལ་འབྱོར་ལ་གཉིས་ཏེ། རྣམ་པར་སུན་འབྱིན་པའི་གཉེན་པོ་དང༌། སྤོང་བའི་གཉེན་པོའོ། ། དང་པོ་ནི། རྣམ་ཀུན་གྱི་སྦྱོར་བ་ཡིན་ལ། གཉིས་པ་ལ་སྦྱོར་འཇུག་གི་དབྱེ་བས་གཉིས་དང༌། འཇུག་པ་ལའང་མཐོང་སྒོམ་བར་ཆད་མེད་པའི་དབྱེ་བས་གསུམ་སྟེ།
བཞི་པོ་དེ་དག་ནི་རྩེ་མོའི་སྦྱོར་བ་ཡིན་ནོ། ། དང་པོ་རྣམ་ཀུན་ལ་གསུམ་སྟེ། མཐོང་སྤངས་དང༌། སྒོམ་སྤངས་དང༌། གནས་ངན་ལེན་གྱི་དྲི་མ་རྣམ་པར་སུན་འབྱིན་པའི་གཉེན་པོ་རྣམ་པ་གསུམ་གྱི་དབྱེ་བས་སོ། ། དང་པོ་ནི་ཐེག་ཆེན་ཚོགས་ལམ་གྱི་རྣམ་རྫོགས་སྦྱོར་བ་གང་ཡིན་པ་དེ་དག་གོ ། དེར་མ་ཟད་སྦྱོར་ལམ་གྱི་རྗེས་ཐོབ་ན་ཡོད་པའི་རྣམ་རྫོགས་སྦྱོར་བ་གང་ཡིན་པ་དེ་དག་ཀྱང་རྣམ་པར་སུན་འབྱིན་པའི་གཉེན་པོའི་དབང་དུ་བྱས་པ་ཡིན་ཏེ། དེའི་སྤོང་གཉེན་དུ་གྱུར་པའི་སྦྱོར་བ་དངོས་ཀྱི་སྔ་ལོགས་སུ་བྱུང་ཞིང་དེའི་དངོས་ཀྱི་གཉེན་པོ་མ་ཡིན་པས་སོ། ། གཉིས་པ་ནི། མཐོང་ལམ་པ་ཕྱིར་མི་ལྡོག་པའི་རྟགས་སུ་བཤད་པའི་རྣམ་ཀུན་གྱི་རྣལ་འབྱོར་རྣམས་དང༌།
གསུམ་པ་ནི་སྒོམ་ལམ་པ་ཕྱིར་མི་ལྡོག་པའི་རྟགས་སུ་བཤད་པའི་རྣམ་ཀུན་གྱི་རྣལ་འབྱོར་རྣམས་སོ། ། དོན་དེ་ལ་དགོངས་ནས་རྣམ་པ་ཀུན་ཁྱད་པར་ཅན་གྱི་སྒོམ་རིམ་མན་ཆད་གཞུང་དུ་རྗེས་ཐོབ་ཀྱི་དབང་དུ་བྱས་ནས་བཤད་པ་གཙོ་ཆེ་བ་ཡིན་ནོ། ། དབང་ཐོབ་ཕྱིར་དུ་བསྒོམ་པ་ལ་ཡང་རྣམ་པ་གསུམ་སྟེ། མཐོང་སྤངས་རྟོག་པའི་གཉེན་པོ་ལ་དབང་ཐོབ་ཕྱིར་དང༌། དེ་ལ་དེ་ཐོབ་ཀྱང་སྒོམ་སྤངས་རྟོག་པའི་གཉེན་པོ་ལ་དབང་ཐོབ་ཕྱིར་དང༌། དེ་ལ་དེ་ཐོབ་ཀྱང་གནས་ངན་ལེན་གྱི་གཉེན་པོ་བྱེད་པ་ལ་དབང་ཐོབ་ཕྱིར་དུ་བསྒོམ་པ་རྣམས་སོ། ། དེ་ལ་དབང་ཐོབ་མ་ཐོབ་ཀྱི་དོན་ཡང༌། སྤང་བྱ་དེ་དང་དེའི་སྤོང་གཉེན་དུ་གྱུར་པ་དང༌། མ་གྱུར་པའོ། ། དེ་ལྟར་ན་རྣམ་ཀུན་གྱི་ས་མཚམས་ནི།
ཐེག་ཆེན་གྱི་ཚོགས་ལམ་ནས་རྒྱུན་མཐའི་སྔ་ལོགས་ཀྱི་བར་ན་ཡོད་དོ། ། ཡང་ན་འདི་ལྟར་ཡང་འཆད་ནུས་ཏེ། ཐེག་ཆེན་གྱི་སྦྱོར་མཐོང་སྒོམ་གསུམ་གྱི་མཉམ་གཞག་གཞིར་བྱས་པ་ལ་སྦྱོར་བ་དང་པོ་གསུམ་གྱི་དབྱེ་བས་རྣམ་པ་གསུམ་དུ་འགྱུར་རོ། ། འོ་ན་གསུམ་པོའི་ཁྱད་པར་ཅི། གཞུང་གང་གིས་བསྟན་པའི་ཚུལ་ཇི་ལྟ་བུ་ཞེ་ན། དང་པོ་ནི་སྐྱེ་མེད་གསུམ་གྱི་རྣམ་པ་ལ་དབང་ཐོབ་ཕྱིར་དང༌། དེ་ཐོབ་པའི་ཚུལ་གྱིས་དང༌། བརྟན་པ་ཐོབ་ཕྱིར་དུ་བསྒོམ་པའི་ངེས་འབྱེད་ཆ་མཐུན་དང་གསུམ་མོ། ། གཉིས་པ་ནི། སྐབས་བཞི་པར་ཉེ་རིང་མེད་པར་མཉམ་པ་ལ་སོགས་པའི་རྗེས་ཐོབ་ཀྱི་སྤྱོད་པ་བཅུ་གཉིས་ཀྱིས་མཚོན་ནས་བསྟན་པའི་སྦྱོར་ལམ་གྱི་རྣལ་འབྱོར་དང༌།
སྐབས་ལྔ་པར་རྟགས་དང་རྣམ་འཕེལ་གྱིས་མཚོན་ནས་བསྟན་པའི་སྦྱོར་ལམ་གྱི་རྣལ་འབྱོར་དང༌། སྐབས་དྲུག་པར་དྲན་པ་ཉེར་གཞག་ལ་སོགས་སམ། མཐར་གྱིས་བྱ་བ་ཞེས་བྱ་བའི་མིང་གི་མཚོན་ནས་བསྟན་པའི་སྦྱོར་ལམ་གྱི་རྣལ་འབྱོར་རོ། ། དེ་ལྟར་ན་སྦྱོར་ལམ་མཉམ་གཞག་གི་དབང་དུ་བྱས་པའི་སྦྱོར་བ་དང་པོ་གསུམ་རིམ་ཅན་ཁོ་ནར་སྐྱེ་དགོས་པས། དེའི་ཕྱིར་སྦྱོར་ལམ་དྲོད་ཀྱི་ཐོག་མ་ཁོ་ནར་ནི་རྣམ་ཀུན་གྱི་སྦྱོར་བ་དང༌། དེ་ནས་རྩེ་མོའི་སྦྱོར་བ་དང༌། དེ་ནས་མཐར་གྱིས་པའི་སྦྱོར་བའི་ས་མཚམས་བཤད་པར་བྱ་བ་ཡིན་གྱི། དྲོད་སྐད་ཅིག་དང་པོ་ནས་རྩེ་སྦྱོར་གྱི་ཐོག་མ་བཟུང་བར་བྱ་བ་ནི་མ་ཡིན་ནོ། ། དོན་དེ་དག་ཀྱང༌། ཇི་སྐད་དུ།
རྣམ་པ་ཐམས་ཅད་མངོན་པར་རྫོགས་པ་རྟོགས་པ་ཐོབ་པ་ལ་རབ་ཀྱི་མཐར་ཕྱིན་པའི་རྟོགས་པ་འབྱུང་བས་ཞེས་དང༌། རྩེ་མོའི་མངོན་པར་རྫོགས་པ་རྟོགས་པ་ཐོབ་པ་སོ་སོ་བ་དང་བསྡུས་པ་ཉིད་དུ་རྟོགས་པའི་དོན་རྣམས་གོ་རིམ་བཞིན་དུ་བླགས་ནས་བརྟན་པོར་བྱ་བའི་ཕྱིར་ཞེས་དང༌། མཐར་གྱིས་པའི་མངོན་པར་རྟོགས་པ་རྣམ་པར་བསྒོམ་པ་ནི་ཤིན་ཏུ་གོམས་པར་བྱ་བའི་ཕྱིར། དེ་དག་ཉིད་སྐད་ཅིག་མ་གཅིག་གིས་བསྒོམ་པས། ཞེས་གསུངས་པ་ལས་གསལ་བར་ཤེས་པ་དང༌། ཡང་ཇི་སྐད་དུ། རྣམ་པ་ཀུན་མངོན་པར་རྫོགས་པ་རྟོགས་པ་ལ་སོགས་པ་གསུམ་ལ་ནི་བསྒོམ་པ་གོང་ནས་གོང་གི་གནས་སྐབས་ཀྱི་ཁྱད་པར་གྱི་རྣམ་པ་ཐམས་ཅད་དུ་ཁྱད་པར་གྱི་ལམ་གྱིས་བསྡུས་པའི་ཡེ་ཤེས་ཟག་པ་མེད་པ་ཆུང་ངུ་དང༌། འབྲིང་དང༌། ཆེན་པོ་རིམ་གྱིས་སྐྱེ་བ་ཡིན་པས། ཅིག་ཅར་སྐྱེ་བ་དགག་པར་བྱ་བའི་ཕྱིར།
ངེས་པར་འབྱེད་པའི་ཆ་ལ་སོགས་པའི་ཐ་སྙད་དུ་གསུངས་པ་ཡིན་པར་ཤེས་པར་བྱའོ། ། ཞེས་གསུངས་པ་ལས་ཤེས་ཏེ། འདིའི་དོན་ཡང་འོག་ནས་འཆད་པར་འགྱུར་རོ། ། དེ་ལྟར་སྦྱོར་བ་དང་པོ་གཉིས་མི་མཐུན་པའི་ཕྱོགས་རྣམ་པར་སུན་འབྱིན་པ་དང༌། སྤོང་བའི་གཉེན་པོའི་དབང་དུ་བྱས་ནས་བཤད་པ་ན། ཐེག་པ་ཆེན་པོའི་ཚོགས་ཀྱི་ལམ་དང༌། སྦྱོར་བའི་ལམ་དང༌། བར་ཆད་མེད་པའི་ལམ་གསུམ་གྱི་དབང་དུ་བྱས་པར་བཤད་ནས། སྦྱོར་བ་ཕྱི་མ་ཡོན་ཏན་མངོན་དུ་བྱེད་པའི་རྣལ་འབྱོར་གྱི་དབང་དུ་བྱས་ཏེ་བཤད་པ་ན། སྦྱོར་མཐོང་སྒོམ་གསུམ་གྱི་ཁྱད་པར་གྱི་ལམ་གྱི་གནས་སྐབས་གང་དང་གང་ཡིན་དེའི་དབང་དུ་བྱས་ནས་བཤད་པ་ཡིན་ནོ། །
དེ་ལྟར་བཤད་པའི་ཤུགས་ལ་མཐོང་སྒོམ་གྱི་རྣམ་པར་གྲོལ་བའི་ལམ་གང་དང་གང་ཡོད་པ་དེ། གཞུང་དུ་གསལ་བར་མ་གསུངས་ཀྱང༌། དོན་གྱིས་འཕངས་པས་བདེ་བླག་ཏུ་རྟོགས་པར་ནུས་ལ། རྣམ་པར་གྲོལ་བའི་ལམ་ཡོངས་སུ་རྫོགས་པ་ནི་འབྲས་བུ་ཆོས་ཀྱི་སྐུའོ། ། ཞེས་བྱ་བ་འདི་གྲུབ་པ་ཡིན་ནོ། ། དེ་ལྟར་བཤད་པ་ན་སྦྱོར་བ་བཞི་པོ་སོ་སོའི་མཚན་ཉིད། དབྱེ་བ་ས་མཚམས་རྣམས་དོན་གྱིས་གོ་བས་ལོགས་སུ་བཤད་མི་དགོས་སོ། ། གཉིས་པ་(Aའབྲས་བུ་ཆོས་ཀྱི་སྐུ་)ལ་གསུམ་ལས། མཚན་ཉིད་ནི་(Bམི་མཐུན་ཕྱོགས་སྤོང་བ་དང༌། ཡོན་ཏན་མངོན་དུ་བྱེད་པའི་རྣལ་འབྱོར་གཉིས་མཐར་ཐུག་པའི་སྟོབས་ཀྱིས་ཐོབ་པའི་རྣམ་སྨིན་)ནོ། །
མཚན་གཞི་ནི། (Cསྒྲིབ་གཉིས་བག་ཆགས་དང་བཅས་པ་མ་ལུས་པར་སྤངས་པས་ཁྱད་པར་དུ་བྱས་པའི་ཡེ་ཤེས་ཀྱི་སྐུ)འོ། ། གཉིས་པ་དབྱེ་བ་ལ། གནས་ཚུལ་གྱི་སྐུ་དང༌། སྣང་ཚུལ་གྱི་སྐུའོ། ། དང་པོ་ནི་མཚན་གཞིར་བཤད་མ་ཐག་པ་དེ་ཡིན་ལ། དེ་ཉིད་དེ་དག་གི་རྣམ་སྨིན་དངོས་དང༌། དོན་དམ་པའི་སྐུ་དང༌། ངོ་བོ་ཉིད་ཀྱི་སྐུ་དང༌། ཆོས་ཀྱི་སྐུ་མཚན་ཉིད་པའོ། །
འདི་ཉིད་ལ་ལྡོག་པས་ཕྱེ་ན་སྐུ་གསུམ་དུ་འགྱུར་བ་ཡིན་གྱི། གཟུགས་ཀྱི་སྐུར་སྣང་བའི་ཆ་ནི་ངེས་དོན་གྱི་ལོངས་སྤྲུལ་གྱི་སྐུར་མི་བཞག་གོ ། གཉིས་པ་ནི་ཆོས་ཀྱི་སྐུ་དེ་ཉིད་གདུལ་བྱ་གཞན་ལ་སྣང་ཚུལ་གྱི་དབྱེ་བས་གཉིས་ཏེ། བྱང་སེམས་འཕགས་པ་ལ་སྣང་ཚུལ་ལས་ལོངས་སྤྱོད་རྫོགས་པའི་སྐུ་དང༌། ཉན་རང་དང་སོ་སོ་སྐྱེ་བོ་ལས་དག་པ་ལ་སྣང་ཚུལ་ལས་མཆོག་གི་སྤྲུལ་པའི་སྐུའོ། ། སྐུ་འདི་གཉིས་ལ་ནི་ཀུན་རྫོབ་པའི་སྐུ་དང༌། གཞན་སྣང་གི་སྐུ་ཞེས་བྱ་ཞིང༌། རྣམ་སྨིན་དངོས་མིན་ཏེ། གདུལ་བྱ་གཞན་རྒྱུད་ཀྱིས་བསྡུས་པའི་ཕྱིར། དེ་སྐད་དུ་ཡང་འགྲེལ་ཆེན་ལས།
དེ་བས་ན་དེ་བཞིན་གཤེགས་པའི་གཟུགས་ཀྱི་སྐུ་མཚན་དང་དཔེ་བྱད་འབར་བ་དང་ལྡན་པ་སེམས་ཅན་སྐལ་བ་ཅན་རྣམས་ཀྱིས་མཐོང་བ་འདི་ནི། སྟོན་པའི་དེ་ཁོ་ན་ཉིད་ཀྱི་ཆོས་ཀྱི་སྐུ་མ་ཡིན་མོད་ཀྱི། འོན་ཀྱང་མཆོག་ཏུ་དྲི་མ་མེད་པའི་ཡོན་ཏན་མཐའ་ཡས་པའི་ཚོགས་དང་ལྡན་པ་ཆོས་ཀྱི་སྐུའི་དབང་གིས་དེ་རྣམས་ཀྱི་རང་གི་ཤེས་པ་དེ་ལྟ་བུའི་གཟུགས་ཀྱི་སྐུའི་རྣམ་པར་སོ་སོར་སྣང་སྟེ། གང་གིས་རང་གི་ཤེས་པ་དེ་བཞིན་གཤེགས་པར་སྣང་བའི་ངོ་བོར་མི་ཤེས་པ་དག་འདི་ནི་ཕྱི་རོལ་གྱི་བཅོམ་ལྡན་འདས་ཡིན་ནོ་ཞེས་སྟོན་པའི་བློ་རྣམ་པར་རྟོག་ཅིང༌། བལྟ་བ་དང་ཕྱག་འཚལ་བ་ལ་སོགས་པས་མངོན་པར་མཐོ་བ་དང༌། ངེས་པར་ལེགས་པའི་སྣོད་དུ་འགྱུར་བའི་རིམ་གྱིས་ལོག་པར་སོ་སོར་སྣང་བ་ཡིན་ཀྱང༌། མི་རྟག་པ་ལ་སོགས་པའི་རྣམ་པར་རྟོག་པ་བཞིན་དུ། དངོས་པོ་དང་འབྲེལ་བས་རྣམ་པར་རྟོག་པ་གཅིག་ནས་གཅིག་ཏུ་བརྒྱུད་པས་ཕན་པའི་རྒྱུ་ཉིད་དུ་འགྱུར་བར་མཐོང་བ་ཁོ་ན་སྟེ། མྱུར་དུ་ནི་མ་ཡིན་ནོ། ། གང་གི་ཕྱིར་ཇི་སྲིད་དངོས་པོ་ལ་མངོན་པར་ཞེན་པས་ཤེས་བྱ་ལ་ཤེས་པ་ཀུན་ཏུ་འབྱུང་བར་འགྱུར་བ་དེ་སྲིད་དུ་དེ་མ་ཡིན་པ་དེར་འཛིན་པས་དེ་ཁོ་ན་མཐོང་བ་ལ་ཐག་རིང་བ་ཁོ་ན་ཡིན་ནོ། །
ཞེས་དང༌། མྱུར་དུ་དེ་བཞིན་གཤེགས་པའི་གནས་སྐབས་ཐོབ་པར་འདོད་པས་ཀྱང་དེ་བཞིན་གཤེགས་པའི་དབང་གིས་བྱུང་བ་རང་གི་ཤེས་པའི་གཟུགས་བརྙན་གཟུགས་ཀྱི་སྐུའི་དེ་བཞིན་གཤེགས་པ་འགྲོ་བའི་བླ་མ་ལ་མངོན་པར་ཞེན་པའི་ཚུལ་གྱིས་བསྒྲུབ་པ་སྙིང་པོར་གྱུར་པས་དད་པར་བྱའོ། ། ཞེས་གསུངས་སོ། ། མདོར་ན་གནས་ཚུལ་གྱི་སྐུ་ནི་ངོ་བོ་ཉིད་ཀྱི་སྐུ་ཁོ་ན་དང༌། དེའི་ངོས་འཛིན་ཡང་སྤངས་རྟོགས་དབྱེར་མེད་པའི་ཡེ་ཤེས་ཀྱི་སྐུ་ཞིག་ཡིན་ལ། གཞན་སྣང་གི་སྐུ་ནི་ལོངས་སྤྲུལ་གཉིས། མཛད་པ་འཕྲིན་ལས་དང་བཞིའོ། ། ཞེས་བྱ་བ་ནི་འཕགས་པའི་བཞེད་པ་ཡིན་ལ། བཟང་པོའི་ཞབས་ཀྱིས་ནི་གནས་ཚུལ་གྱི་སྐུ་ལ་ཆོས་ཉིད་ཀྱི་སྐུ་དང༌། ཆོས་ཅན་གྱི་སྐུ་གཉིས་སུ་ཕྱེ་ནས།
དང་པོ་ནི་ཆོས་ཀྱི་དབྱིངས་ཤིན་ཏུ་རྣམ་པར་དག་པ་གཉིས་སུ་མེད་པའི་ཡེ་ཤེས་ཞེས་བྱ་བ་དེ་ཉིད་ལ་བཞེད་པ་ཡིན་གྱི། སྒྲིབ་པ་གཉིས་དང་བྲལ་ཙམ་གྱི་མེད་དགག་གི་ཆ་ལ་བཞེད་པ་ནི་མིན་ཏེ། ཇི་སྐད་དུ། ཐུབ་པ་སངས་རྒྱས་བཅོམ་ལྡན་འདས་ཀྱི་ངོ་བོ་ཉིད་ཀྱི་སྐུ་ནི་དྲན་པ་ཉེ་བར་བཞག་པ་ལ་སོགས་པ་ཡེ་ཤེས་ཀྱི་བདག་ཉིད། ཅེས་བཤད་པའི་ཕྱིར། དེར་མ་ཟད་སློབ་དཔོན་འདིས་ནི་མི་གནས་པའི་མྱ་ངན་ལས་འདས་པ་ཞེས་བྱ་བ་ཡང་གཉིས་སུ་མེད་པའི་ཡེ་ཤེས་ཉིད་ལ་བཞེད་པ་ཡིན་ཏེ། ཇི་སྐད་དུ་འགྲེལ་ཆེན་ལས། གང་དུ་མྱ་ངན་ལས་འདས་པ་ཡང་ཞེས་བྱ་བ་ཁྱད་པར་དུ་འཕགས་པའི་ཆོས་ཀྱི་སྐུ་གཉིས་སུ་མེད་པའི་ཡེ་ཤེས་ཀྱི་རང་བཞིན་ཡང་སྒྱུ་མ་དང་རྨི་ལམ་ལྟ་བུ་ཡིན་ནོ། ། ཞེས་གསུངས་པས་སོ། ། དེ་བཞིན་དུ་བྱང་ཆུབ་ཀྱང་མདོ་ལས་སྟོང་པ་ཉིད་དུ་བཤད་པ་དེའི་དགོངས་པ་ཡང་གཉིས་མེད་ཀྱི་ཡེ་ཤེས་ལ་བཞེད་པ་ཡིན་ཏེ།
ཇི་སྐད་དུ། བྱང་ཆུབ་ཇི་ལྟ་ཞེས་པའི་འགྲེལ་པར། དེ་བཞིན་ཉིད་ཀྱི་མཚན་ཉིད་ཀྱི་བྱང་ཆུབ་སྤྲོས་པ་མེད་པའི་ཡེ་ཤེས་ཀྱི་བདག་ཉིད་ཅེས་གསུངས་སོ། ། གཉིས་པ་ཆོས་ཀྱི་སྐུ་ནི། ཆོས་དབྱིངས་ཀྱི་ངོ་བོར་གྱུར་པའི་ཡེ་ཤེས་དེའི་སྟེང་ན་ཡོད་པའི་ཟག་པ་མེད་པའི་ཡོན་ཏན་སྡེ་ཚན་མི་འདྲ་བ་ཉི་ཤུ་རྩ་གཅིག་པོ་རྣམས་སོ། ། དེ་ཡང་ཡེ་ཤེས་གཅིག་ཉིད་ཤེས་བྱ་ཇི་ལྟ་ཇི་སྙེད་པ་ལ་འཇུག་པའི་ཆ་ནས་ཆོས་ཀྱི་སྐུ་དང༌། རང་བཞིན་འོད་གསལ་བ་སེམས་ཅན་ལ་ཡོད་པ་དང་ཁྱད་པར་མེད་པའི་ཆ་ནས་ཆོས་ཉིད་ཀྱི་སྐུའོ། ། ཞེས་བྱ་བ་འདི་བཟང་པོའི་ཞབས་ཀྱི་བཞེད་པ་ཡིན་གྱི། སྤངས་པའི་ཆ་ལ་ངོ་བོ་ཉིད་ཀྱི་སྐུ་དང༌། རྟོགས་པའི་ཆ་ལ་ཆོས་ཀྱི་སྐུའོ་ཞེས་འཆད་པ་ནི་དེའི་བཞེད་པ་མ་ཡིན་ནོ། །
དེའི་ཤེས་བྱེད་ཀྱང་དེ་འདྲ་དེ་ལ་ངོ་བོ་ཉིད་ཀྱི་སྐུར་འཆད་པའི་ཚད་ལྡན་གྱི་གཞུང་ཁུངས་ཐུབ་གཅིག་ཀྱང་མི་སྣང་བའི་ཕྱིར་རོ། ། མཛད་པ་འཕྲིན་ལས་ལ་ཡང༌། བྱེད་པ་པོ་ལ་ཡོད་པ་ནི། རྫོགས་པའི་སངས་རྒྱས་ཉིད་ཡིན་པས་སྐུ་གསུམ་ལས་གཞན་དུ་མེད་ལ། བྱ་བ་ཡུལ་ལ་ཡོད་པ་ནི་གདུལ་བྱ་གཞན་གྱི་རྒྱུད་ཀྱིས་བསྡུས་པའི་ཡིན་ནོ་ཞེས་བྱ་བ་འདི་གྲུབ་པ་ཡིན་ནོ། ། གཉིས་པ་དོན་བདུན་ཅུ་མདོའི་དངོས་བསྟན་ཇི་ལྟར་ཡིན་པའི་ཚུལ་ལ་གཉིས་ཏེ། མཁྱེན་གསུམ་མཚོན་བྱེད་ཀྱི་ཆོས་སུམ་ཅུ་མདོའི་དངོས་བསྟན་ཇི་ལྟར་ཡིན་པའི་ཚུལ་དང༌། ལྷག་མ་རྣམས་དེ་ཇི་ལྟར་ཡིན་པའི་ཚུལ་ལོ། ། དང་པོ་ལ་རགས་པའི་རྣམ་གཞག་ཞིབ་མོའི་རྣམ་བཞག་གོ ། དང་པོ་ནི།
སེམས་བསྐྱེད་ནས་གཞི་ཤེས་ཀྱི་མཐོང་ལམ་གྱི་བར་དུ་ཆོས་སུམ་ཅུ་པོ་དེ་ནི་ཡུམ་གྱི་མདོའི་དངོས་བསྟན་དང༌། མཁྱེན་པ་གསུམ་པོ་དེའི་ཤུགས་བསྟན་དུ་ཁས་ལེན་དགོས་པ་ཡིན་ཏེ། ཡུམ་གྱི་མདོར་དེས་དེ་མཚོན་ནས་བསྟན་པས་དེ་གཉིས་མཚོན་བྱ་མཚོན་བྱེད་དུ་ཁས་ལེན་དགོས་པའི་ཕྱིར་དང༌། མཚོན་བྱེད་ཀྱང་ཤུགས་བསྟན་དུ་ཁས་བླངས་ན། དེ་ལ་ཡང་མཚོན་བྱེད་གཞན་ཞིག་དགོས་པས་མཚོན་བྱེད་ཐུག་མེད་དུ་འགྱུར་བའི་ཕྱིར་དང༌། མཚོན་བྱེད་གཉིས་པས་མཚོན་དགོས་པ་དེ་ནི་མཚོན་བྱེད་དུ་མི་རུང་སྟེ། བྱེད་བསྒྲུབ་ཀྱི་དབང་དུ་བྱས་པའི་མཚན་ཉིད་ལ། མཚན་ཉིད་གཉིས་པ་མི་དགོས་པ་ནི། རིགས་པའི་གཞུང་ལུགས་ཡིན་པའི་ཕྱིར་རོ། ། དཔེར་ན་དོན་བྱེད་ནུས་པ་ལ་མཚན་ཉིད་གཉིས་པ་མི་འཇོག་པ་བཞིན་ནོ། །
གཉིས་པ་ནི། དེ་ལྟ་ན་ཡང༌། བྱང་ཆུབ་ཏུ་སེམས་བསྐྱེད་ནས་གདམ་ངག་ཉན་པ་ལ་སོགས་པའི་མངོན་པར་རྟོགས་པའི་རིམ་པ་ཆེས་ཤིན་ཏུ་གསལ་པོ་འདི་དང༌། ཡུལ་ཅན་ལམ་ཤེས་ཀྱིས་ཤེས་པར་བྱ་བའི་ལམ་ལ་གསུམ་དུ་ཕྱེ་ནས། དང་པོ་གཉིས་མཐོང་ལམ་གྱི་སྐབས་ཁོ་ན་དང༌། གསུམ་པ་ལ་མཐོང་སྒོམ་གཉིས་སུ་ཕྱེ་ནས་འཆད་པའི་རིམ་པ་གསལ་པོ་འདི་ནི། མངོན་པར་རྟོགས་པའི་རྒྱན་ལ་མ་ལྟོས་པར་བདེ་བླག་ཏུ་རྟོགས་ནུས་པ་མ་ཡིན་ཏེ། ཇི་སྐད་དུ། ཆོས་སྤྱོད་བཅུ་ཡི་བདག་ཉིད་ཀྱི། མདོ་དོན།
བདེ་བླག་དུ་ནི་རྟོགས་པ་ཞེས། ། བྱ་བ་རྩོམ་པའི་དགོས་པ་ཡིན། ། ཞེས་གསུངས་སོ། ། གཉིས་པ་ནི། སྐབས་ལྷག་མ་ལྔའི་ཡུམ་གྱི་མདོའི་དངོས་བསྟན་ནི། རྣམ་པ་དང་སྦྱོར་བ་སོགས་དོན་ཚན་བཞི་བཅུ་པོ་ཤུགས་ལ་གོ་བར་བྱེད་པའི་མདོའི་དངོས་ཀྱི་བརྗོད་བྱ་མེད་པ་དང༌། མི་སྐྱེ་བའི་ཕ་རོལ་ཏུ་ཕྱིན་པ་སོགས་ཡིན་ལ། ཤུགས་བསྟན་ནི་བསྒོམ་བྱ་རྣམ་པ་སོགས་བཞི་བཅུ་པོ་རྣམས་ཏེ་དེས་དེ་དག་ཤུགས་ལ་གོ་ནུས་པའི་ཕྱིར། མངོན་པར་རྟོགས་པ་ལྔ་པོ་ནི་སྦས་དོན་ཡིན་ཀྱང་ཤུགས་བསྟན་དུ་མི་བཞག་སྟེ། བསྟན་བཅོས་ལ་མ་རག་པར་མདོ་སྡེ་ཉིད་ལ་བརྟེན་ནས་ཤུགས་ལ་གོ་བར་མི་ནུས་པའི་ཕྱིར་རོ། །
དེ་ལྟར་ཡུམ་གྱི་མདོའི་ཚིག་ཟིན་གྱི་བརྗོད་བྱའི་གཙོ་བོ་ནི། སྟོང་པ་ཉིད་དང༌། ཕྱིན་དྲུག་དང༌། བྱང་ཕྱོགས་སོགས་མངོན་རྟོགས་ཀྱི་རིམ་པ་ཡོད་ལ། ཤུགས་བསྟན་གྱི་བརྗོད་བྱའི་གཙོ་བོ་ནི། དོན་བདུན་བཅུར་གྲགས་པ་རྣམས་སོ། ། མདོའི་དངོས་བསྟན་ཡིན་ཀྱང་དགོས་འབྲེལ་གྱི་བསྟན་འཆོས་ལ་མ་ལྟོས་པར་མི་རྟོགས་པ་ནི་མི་འགལ་ཏེ། སྟོང་པ་ཉིད་ཀྱི་རིམ་པའང་རྒྱན་དང་རིགས་ཚོགས་ལ་ལྟོས་པ་བཞིན་ནོ། ། མདོའི་ཤུགས་བསྟན་གྱི་གཙོ་བོ་ནི་དངོས་པོ་བརྒྱད་ཀྱི་རིམ་པ་ཡིན་ལ། དེ་ཉིད་བསྟན་འཆོས་ཀྱི་དངོས་བསྟན་དུ་འཆད་དགོས་པ་ཡིན་ནོ། །
དེའི་དངོས་བསྟན་ལའང་གཉིས་ཏེ། ཚིག་ཟིན་གྱི་དང༌། དངོས་བསྟན་གྱི་གཙོ་བོའོ། ། དང་པོ་ལ་ཡང་གཉིས་ཏེ། ལུས་རྣམ་གཞག་གི་དང༌། ཡན་ལག་རྒྱས་བཤད་ཀྱིའོ། ། དང་པོ་ནི་དངོས་པོ་བརྒྱད་པོ་དེ་ཉིད་ཡིན་ལ། གཉིས་པ་ནི་དོན་བདུན་ཅུར་གྲགས་པ་རྣམས་སོ། ། དེ་ལྟར་ན་དོན་བདུན་ཅུ་པོ་ཡན་ལག་རྒྱས་བཤད་ཀྱི་ཚིག་ཟིན་གྱི་བརྗོད་བྱ་དང༌། དངོས་པོ་བརྒྱད་པོ་ནི་དེའི་ཚིག་ཟིན་མ་ཡིན་ཀྱང་དངོས་བསྟན་གྱི་བརྗོད་བྱའི་གཙོ་བོ་ཡིན་ནོ། །
ཡན་ལག་རྒྱས་བཤད་ཀྱི་ཚིག་ཟིན་ལ་ཡང་གཉིས་ཏེ། སྟོང་ཉིད་ཀྱི་རིམ་པ་དང༌། མངོན་རྟོགས་ཀྱི་རིམ་པའོ། ། དང་པོ་ནི། མདོའི་ཚིག་ཟིན་ལ་ཡོད་པའི་སྟོང་ཉིད་ཀྱི་རིམ་པ་གང་ཡིན་པ་དེ་ཉིད། བསྟན་འཆོས་སུ་ཡན་ལག་རྒྱས་བཤད་དུ་ཡང་ཚིག་ཟིན་གྱི་བརྗོད་བྱ་ཡིན་ཏེ། དཔེར་ན། ཇི་སྐད་དུ། དམིགས་པ་མི་རྟག་ལ་སོགས་པ། ། བདེན་པའི་རྟེན་ཅན་དེ་ཡི་ནི། །
རྣམ་པ་མངོན་ཞེན་ལ་སོག་འགོག ། ཅེས་སོགས་སུ། མདོའི་ཚིག་ཟིན་ཉིད་སོར་བཞག་ནས་ཚིགས་བཅད་དུ་སྡེབས་པ་ཡིན་ནོ། ། མདོར་ན་མདོའི་དངོས་བསྟན་དང༌། སྦས་དོན་གཉིས་ཀ་བསྟན་འཆོས་སུ་དངོས་སུ་གསལ་བར་བཀོད་པ་ན། བསྟན་འཆོས་འདི་ཤེར་ཕྱིན་གྱི་མན་ངག་ཏུ་འགྱུར་བ་ཡིན་ནོ། ། དེ་ལྟར་ན་བསྟན་འཆོས་འདིའི་དངོས་བསྟན་གྱི་བསྟན་བྱའི་གཙོ་བོ་ནི། མངོན་པར་རྟོགས་པ་བརྒྱད་ཡིན་ལ། ཚིག་ཟིན་གྱི་བརྗོད་བྱའི་གཙོ་བོ་ལ་སྟོང་པ་ཉིད་ཀྱི་རིམ་པ་དང༌། མངོན་རྟོགས་ཀྱི་རིམ་པ་གཉིས་ཡོད་ཀྱང༌།
གཙོ་བོ་ནི་མངོན་རྟོག་ཀྱི་རིམ་པ་ཡིན་ཏེ། དོན་བདུན་ཅུ་པོ་ཉིད་དེའི་ཚིག་ཟིན་གྱི་བརྗོད་བྱའི་གཙོ་བོ་ཡིན་པའི་ཕྱིར། དེ་ཡིན་ཏེ། བསྟན་འཆོས་འདི་གཙོ་བོར་མངོན་པར་རྟོགས་པའི་རྒྱན་དུ་སྦྱར་བའི་ཕྱིར། དེ་ལྟར་ན་བསྟན་འཆོས་འདི་ཡུམ་གྱི་མདོའི་མངོན་རྟོགས་ཀྱི་རིམ་པ་དང༌། སྟོང་ཉིད་ཀྱི་རིམ་པ་གཉིས་ཀ་གསལ་བར་བསྟན་པ་ཡིན་པས། ཡུམ་གྱི་མདོའི་དགོངས་འགྲེལ་གྱི་བསྟན་འཆོས་གཞན་ལས་ཁྱད་པར་དུ་འཕགས་སོ། ། བསྟན་འཆོས་འདི་ལ་མ་བརྟེན་པར་མངོན་རྟོགས་ཀྱི་རིམ་པ་ལྟ་ཞོག སྟོང་པ་ཉིད་ཀྱི་རིམ་པའང་ཇི་བཞིན་འཆད་པར་མི་ནུས་ཏེ། དཔེར་ན་མདོའི་དངོས་བསྟན་ལ་སྟོང་ཉིད་ཀྱི་རིམ་པ་གཅིག་མ་གཏོགས་བདག་མེད་གསུམ་གྱི་དབྱེ་བ་སོ་སོར་མ་བཤད་ཀྱང༌།
བསྟན་འཆོས་སུ་སོ་སོར་ཕྱེ་ནས་བཤད་པ་བཞིན་ནོ། ། དེའི་ཕྱིར་དངོས་བསྟན་གྱི་ཆ་ལའང་ཀླུ་སྒྲུབ་ཀྱི་གཞུང་ལུགས་ལས་ཀྱང་ཁྱད་པར་དུ་འཕགས་སོ། ། གཉིས་པ་ཡན་ལག་རྒྱས་པར་བཤད་པ་ལ་གསུམ་སྟེ། ཐོས་བསམ་གྱི་གཏན་ལ་ཕབ་པར་བྱ་བའི་ཡུལ་ལ་མཁྱེན་པ་གསུམ། དེ་ཉམས་སུ་ལེན་པའི་ཐབས་སྦྱོར་བ་བཞི། ཉམས་སུ་བླངས་པའི་འབྲས་བུ་ཆོས་ཀྱི་སྐུའོ། ། དེ་སྐད་དུ་ཡང༌། བསྡུས་དོན་སྒྲོན་མ་ལས། ཐོས་བསམ་ཡུལ་དུ་མཁྱེན་པ་གསུམ། ། བསྒོམ་པའི་དུས་སུ་སྦྱོར་བ་བཞི། །
འབྲས་བུ་མཐར་ཐུག་ཆོས་ཀྱི་སྐུ། ། ཞེས་གསུངས་ལ། དོན་དེ་ཉིད་བསྟན་འཆོས་ཀྱི་དགོངས་པ་ཡིན་ཏེ། ཇི་སྐད་དུ། ཡུལ་ནི་རྣམ་པ་གསུམ་པོ་རྒྱུ། ། སྦྱོར་བ་བཞིའི་བདག་ཉིད་དང༌། ། ཆོས་སྐུ་འཕྲིན་ལས་འབྲས་བུ་ནི། ། ཞེས་གསུངས་སོ། ། དོན་འདི་ལ་དར་ཊཱིཀ་མཛད་པ་ན་རེ། འདི་མི་འཐད་དེ།
མངོན་པར་རྟོགས་པ་བརྒྱད་ཀ་ཐོས་བསམ་གྱིས་གཏན་ལ་འབེབས་ན་འབེབས་མཉམ་དང༌། ཉམས་སུ་ལེན་ན་ལེན་མཉམ་དུ་མཚུངས་པའི་ཕྱིར་དང༌། སེམས་བསྐྱེད་ལ་སོགས་པའི་ཆོས་བཅུ་པོ་འདི་སྐབས་བརྒྱད་ཀའི་ཉམས་ལེན་གྱི་གཙོ་བོ་ཡིན་པའི་ཕྱིར། དེས་ན་ས་བཅད་དེ་ལྟར་བྱེད་པ་དེ་ནི། རྟ་དཀྱུས་ས་གཞན་དུ་བསྟན་ནས་རྒྱུག་ས་གཞན་དུ་བྱེད་པ་དང་འདྲ་བས་འབྲེལ་མེད་པ་ཡིན་ནོ། ། ཞེས་གསུངས་པ་དེ་ནི་ལེགས་པ་མ་ཡིན་ཏེ། མངོན་པར་རྟོགས་པ་བརྒྱད་ཀྱི་གོ་རིམ་སྒྲིག་ཚུལ་དང་མཚོན་བྱེད་ཀྱི་ཆོས་སོ་སོའི་གོ་རིམ་སྒྲིག་ཚུལ་གཅིག་ཏུ་འདྲེས་པའི་ཀླན་ཀ་ཡིན་པའི་ཕྱིར། མཁྱེན་གསུམ་གཏན་ལ་དབབ་བྱར་ཆད་པ་དེའི་ཚེ། སེམས་བསྐྱེད་ལ་སོགས་པའི་ཆོས་སོ་སོ་བ་རྣམས་གཏན་ལ་དབབ་བྱར་འཆད་པ་མ་ཡིན་གྱི་དེས་མཚོན་པའི་མཁྱེན་པ་གསུམ་པོ་དེ་གཏན་ལ་དབབ་བྱར་སྟོན་པའི་ཕྱིར་དང༌། ཆོས་སུམ་ཅུ་ནི།
མཁྱེན་པ་གསུམ་གཏན་ལ་འབེབས་བྱེད་ཡིན་གྱི། གཏན་ལ་དབབ་བྱ་དངོས་མ་ཡིན་པའི་ཕྱིར། འོ་ན་སྐབས་བར་པ་བཞིར་ཡང༌། མཚོན་བྱེད་ཀྱི་ཆོས་སོ་སོ་བ་རྣམས་ཉམས་སུ་ལེན་པའི་རྣལ་འབྱོར་དུ་མི་འཆད་པར། དེས་མཚོན་པའི་སྦྱོར་བ་བཞི་པོ་ཉིད་ཉམས་ལེན་གྱི་རྣལ་འབྱོར་དུ་འཆད་པ་ཡིན་ནམ་ཞེ་ན། དེ་ནི་མ་ཡིན་ཏེ། སྐབས་དང་པོ་གསུམ་དུ་མཁྱེན་པ་གསུམ་མཚོན་ནས་བསྟན་པ་དང༌། སྐབས་བར་པ་རྣམས་སུ་སྦྱོར་བ་བཞི་པོ་རང་གི་ངོ་བོའི་སྒོ་ནས་བསྟན་པ་ཡིན་པས། ཤིན་ཏུ་མི་མཚུངས་པའི་ཕྱིར། རྟ་དཀྱུས་ས་གཞན་དུ་བསྟན་ནས་ཞེས་སོགས་ཀྱི་དཔེ་དོན་ཡང་འགྲིག་པ་མ་ཡིན་ཏེ།
མཁྱེན་པ་གཏན་ལ་ཕབ་ནས་སྦྱོར་བ་བཞི་ཉམས་སུ་བླངས་ན་ཤིན་ཏུ་འབྲེལ་ཆགས་པའི་ཕྱིར། གཞན་ཡང་ཁྱེད་ཀྱིས་བོད་སྔ་མའི་འདོད་པ་མ་ལོངས་པར་བཀག་པ་ཡིན་ཏེ། གཞན་བོད་སྔ་མ་དག་གིས་སྐབས་དང་པོ་གསུམ་གྱིས་ཐོས་བསམ་བྱ་ཚུལ་ཁོ་ན་བསྟན་གྱི་ཉམས་ལེན་མ་བསྟན་ཞེས་པ་ཞིག་ཁས་བླངས་པར་བྱས་ནས་དགག་པ་མཛད་ལ། དེ་ལྟར་ཁས་ལེན་པའི་བོད་མཁས་པ་སུ་ཡང་མེད་པའི་ཕྱིར། དེ་ལྟར་ན་སྔར་བཤད་མ་ཐག་པ་དེ་ཉིད་སློབ་དཔོན་གྱི་དགོངས་པ་ཡིན་ཏེ། མངོན་པར་རྟོགས་པ་བརྒྱད་ཀྱི་གོ་རིམ་འཆད་པའི་མཚམས་སྦྱར་ལས་གསལ་བས་སོ། ། ཇི་ལྟར་ཞེ་ན། ཇི་སྐད་དུ། རྣམ་པ་ཐམས་ཅད་མཁྱེན་པ་ཉིད་རྟོགས་པ་ནི། ལམ་ཤེས་པ་ཉིད་ཡོངས་སུ་ཤེས་པ་མེད་ན་མེད་པས་ལམ་ཤེས་པ་ཉིད་ཅེས་དང༌།
གཞི་ཐམས་ཅད་ཡོངས་སུ་ཤེས་པ་མེད་ན་ལམ་ལེགས་པར་ཡོངས་སུ་ཤེས་པ་མེད་པས་ཐམས་ཅད་ཤེས་པ་ཉིད་ཅེས་དང༌། ཐམས་ཅད་མཁྱེན་པ་ཉིད་ཡོངས་སུ་ཤེས་པ་ནི་དབང་དུ་བྱ་བའི་ཕྱིར་ཞེས་མཁྱེན་པ་གསུམ་ཤེས་བྱར་བཤད་ལ། དེ་ཡང་མཁྱེན་པ་གསུམ་དང་སྦྱོར་བ་བཞིའི་གོ་རིམ་ངེས་པའི་དབང་དུ་བྱས་པ་ཡིན་ལ། ཡང་ཇི་སྐད་དུ། རྣམ་པ་དང་ལམ་དང་གཞི་ཤེས་པ་བསྡུ་བའི་སྒོ་ནས་རྣམ་པར་སྒོམ་པར་བྱེད་པས། ཞེས་དང༌། རྩེ་མོའི་མངོན་པར་རྟོགས་པ་ཐོབ་པ་སོ་སོ་བ་དང་བསྡུས་པ་ཉིད་དུ་རྟོགས་པའི་དོན་རྣམས་ཞེས་པ་ནས། རྣམ་པར་སྒོམ་པར་བྱེད་པས་ཞེས་དང༌། མཐར་གྱིས་པའི་མངོན་པར་རྟོགས་པ་བསྒོམ་པ་ནི། ཞེས་དང༌།
སྐད་ཅིག་མ་གཅིག་གིས་བསྒོམ་པས་ཞེས་གསལ་པོར་གསུངས་པའི་ཕྱིར་རོ། ། སྐབས་དྲུག་པའི་མཚམས་སྦྱར་དུ། སོ་སོ་བ་དང་བསྡུས་པ་ཞེས་གསུངས་པ་ཡང་ཐོས་བསམ་གྱི་དམིགས་པ་དང༌། ཉམས་ལེན་གྱི་རྣམ་པ་ལ་བྱ་ལ། དེ་ཡང་མཁྱེན་པ་གསུམ་དང་སྦྱོར་བ་བཞིའི་དབང་དུ་བྱས་པར་ཆོས་བཤེས་དང༌། གསེར་གླིང་པས་བཤད་དོ། ། དེ་ལྟར་གསུམ་ལས། དང་པོ་ལ། ཐོབ་པར་བྱ་བའི་འབྲས་བུ་རྣམ་མཁྱེན། ཐོབ་པར་བྱེད་པའི་རྒྱུ་ལམ་ཤེས།
རྒྱུ་དང་རྒྱུ་མིན་གྱི་རབ་དབྱེ་ཤེས་པའི་གཞི་ཤེས་སོ། ། དང་པོ་ལ། སྐབས་དང་པོར་ཇི་ལྟར་བསྟན་པའི་ཚུལ་དང༌། དེ་སྟོན་བྱེད་ཀྱི་ཆོས་སོ་སོའི་གོ་རིམ་དང་ངོ་བོ་ངོས་བཟུང་བའོ། ། དང་པོ་ནི། འོ་ན་སྐབས་དང་པོས་རྣམ་མཁྱེན་སྟོན་ནོ་ཞེས་པ་མི་འཐད་དེ། མདོ་དང་བསྟན་འཆོས་ཀྱི་ཡན་ལག་རྒྱས་བཤད་གང་དུ་ཡང༌། དེའི་མཚན་ཉིད་དང༌། མཚན་གཞི་དང༌། མཚོན་བྱའི་ཐ་སྙད་གང་ཡང་མ་བཤད་པའི་ཕྱིར་སྙམ་ན།
སྐྱོན་མེད་དེ། དེ་དག་གིས་དེ་མཚོན་ནས་བསྟན་པས་སོ། ། ཇི་ལྟར་མཚོན་ཞེ་ན། ལོ་ཙཱ་བ་ཆེན་པོ་ནི་རྒྱུས་འབྲས་བུ་མཚོན་པར་བཞེད་ལ། དེའི་ཚུལ་ཡང༌། རྒྱུ་ནི་བསྒྲུབ་པ་ཡིན་ལ། དེ་ཡང་རྟེན་དང་དམིགས་པ་དང༌། ཆེད་དུ་བྱ་བ་རང་གི་ངོ་བོ་སྟེ་བཞི་དང་ལྡན་པ་ཡིན་ནོ། ། རྟེན་ཡང་ཁྱད་པར་བཞི་དང་བཅས་པ་ཡིན་ཏེ། བསམ་པའི་ཁྱད་པར་སེམས་བསྐྱེད་པ།
སྦྱོར་བའི་ཁྱད་པར་གདམ་ངག་ཉན་པ། འབྲས་བུ་ངེས་འབྱེད་ཡན་ལག་ལ་གནས་པ། རིགས་ཀྱི་ཁྱད་པར་ཆོས་དབྱིངས་དང་ལྡན་པའོ། ། ཞེས་གསུངས་སོ། ། འབྲེ་ཆེན་པོ་ཤེས་རབ་འབར་ནི། དེ་མི་འཐད་དེ་སྐབས་གཉིས་པར་ལམ་ཤེས་ཀྱིས་རྣམ་མཁྱེན་མཚོན་པའི་ཚུལ་ཞིག་ཡོད་པ་དེ་དང་ཟློས་པའི་ཕྱིར་ཞེས་བཀག་ནས། རང་ལུགས་ཡུལ་གྱིས་ཡུལ་ཅན་མཚོན་པ་ཡིན་ནོ་ཞེས་གསུངས་ལ། འདི་ཉིད་འགྲེལ་ཆེན་གྱི་དགོངས་པ་ཡིན་ནོ། ། གཉིས་པ་ལ་གཉིས་ཏེ། ཆོས་བཅུའི་གོ་རིམ།
སོ་སོའི་རྣམ་གཞག་གོ ། དང་པོ་ལ་མདོའི་གོ་རིམ་དང་བསྟན་འཆོས་ལས་འབྱུང་བའི་གོ་རིམ་མོ། ། དང་པོ་ནི། ཤཱ་རིའི་བུ་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་ཤེར་ཕྱིན་ལ་བསླབ་པར་བྱའོ་ཞེས་སོགས་གནས་སྐབས་དང་མཐར་ཐུག་གི་འབྲས་བུ་གང་དང་ཅི་འདོད་པས་ཤེར་ཕྱིན་ལ་བསླབ་པར་གསུངས་པའི་མདོ་རྣམས་ཀྱིས་ནི་སེམས་བསྐྱེད་བསྟན་པ་ཡིན་ནོ། ། དེ་ལས་འཕྲོས་ནས། ཤཱ་རིའི་བུས་གསོལ་པ། དེ་དང་དེ་འདོད་པས་དེ་ལ་ཇི་ལྟར་བསླབ་ཅེས་ཞུས་པའི་ལན་དུ། ཤཱ་རིའི་བུ་དེ་དེ་ལ་སྤྱོད་པའི་ཚེ་བྱང་ཆུབ་སེམས་དཔའ་ཡོད་བཞིན་དུ་དེ་ཡང་དག་པར་རྗེས་སུ་མ་མཐོང༌། ཞེས་སོགས་ཀྱིས་གདམ་ངག་དང༌། སྒོམ་ལམ་འདོམས་པའི་གདམ་ངག་གི་ཐད་དུ།
བྱང་ཆུབ་སེམས་དཔའ་ཆེན་པོ་མཐུན་པའི་ཆོས་ལ་སྲེད་པ་སྟེ་སྐྱོན་ནོ། ། ཞེས་པ་ལས་འཕྲོས་ནས། དེ་གང་ཡིན་ཞེས་དྲིས་པའི་ལན་དུ། རབ་འབྱོར་གྱིས་ཤཱ་རིའི་བུ་ལ་སྨྲས་པ། བྱང་ཆེན་ཀྱི་སྐྱོན་ནི། ཆོས་ལ་སྲེད་པའོ་ཞེས་དང༌། ཆོས་ལ་སྲེད་པ་གང་ཡིན་དྲིས་པའི་ལན་དུ། གཟུགས་མི་རྟག་ཅེས་བྱ་བར་མངོན་པར་ཞེན་པ་དང༌། ཞེས་པ་ནས། ཀུན་ཤེས་པ་འདི་ནི་མཐུན་པའི་ཆོས་ལ་སྲེད་པ་སྟེ་སྐྱོན་ནོ། །
ཞེས་སོགས་ཀྱིས་ངེས་འབྱེད་ཡན་ལག་རྣམ་པ་བཞི་དང༌། སྐབས་དེ་དག་ཏུ་བྱང་ཆུབ་སེམས་དཔའ་ཆེན་པོ་ལན་མང་དུ་གསུངས་པ་ལས་འཕྲོས་ནས། དེའི་མིང་གི་གདགས་གཞི་དྲིས་པའི་ལན་དུ། བཀའ་སྩལ་པ། རབ་འབྱོར་བྱང་ཆུབ་སེམས་དཔའ་ཆེན་པོའི་ཚིག་གི་དོན་ནི་ཚིག་གི་དོན་མེད་པ་སྟེ། དཔེར་ན་ནམ་མཁའ་ལ་བྱའི་རྗེས་མེད་ཅིང་མི་དམིགས་སོ། ། ཞེས་སོགས་ཀྱིས་རྟེན་རིགས་དང༌། སྐབས་དེར་བྱང་ཆུབ་སེམས་དཔས་ཆོས་ཐམས་ཅད་རྟོགས་པར་བྱའོ་ཞེས་པ་ལས་འཕྲོས་ནས། རབ་འབྱོར་གྱིས་ཆོས་ཐམས་ཅད་གང་ལགས་ཞེས་དྲིས་པའི་ལན་དུ། ཆོས་ཐམས་ཅད་ཅེས་བྱ་བ་ནི།
དགེ་བ་དང་མི་དགེ་བ་དང་ལུང་དུ་བསྟན་པ་དང་མ་བསྟན་པ་དང༌། ཞེས་སོགས་ཀྱིས་དམིགས་པ་བསྟན་ནོ། ། ཡང་གོང་དུ་བྱང་ཆུབ་སེམས་དཔའ་ཞེས་ལན་མང་དུ་གསུངས་པ་ལས་འཕྲོས་ནས། རབ་འབྱོར་གིས་བྱང་ཆུབ་སེམས་དཔའ་ཆེན་པོ་ཞེས་བྱ་བ་འདི་དོན་གང་གི་སླད་དུ་བྱང་ཆུབ་སེམས་དཔའ་ཆེན་པོ་ཞེས་བགྱི་བ་ལགས་ཞེས་ཞུས་པའི་ལན་དུ། བཅོམ་ལྡན་འདས་དང་ཤཱ་རིའི་བུས་བྱང་ཆུབ་སེམས་དཔའ་ཆེན་པོ་འཇོག་པའི་རྒྱུ་མཚན་བཤད་པས་ནི་ཆེན་པོ་གསུམ་གསུངས། བྱམས་མའི་བུ་གང་པོས་དེར་འཇོག་པའི་རྒྱུ་མཚན་བཤད་པས་ནི། གོ་ཆའི་བསྒྲུབ་པ་བསྟན་ནོ། ། གོ་བསྒྲུབ་ལས་འཕྲོས་ནས་ཤཱ་རིའི་བུས་ཐེག་ཆེན་ལ་འཇུག་པ་དང་འཛེག་པ་གང་ཡིན་དྲིས་པའི་ལན་གྱིས་འཇུག་པའི་བསྒྲུབ་པ་བསྟན་ནོ། ། ཡང་གོ་ཆའི་བསྒྲུབ་པ་ལས་འཕྲོས་ནས་ཇི་ཙམ་གྱིས་ན་གོ་ཆ་ཆེན་པོ་བགོས་པ་ལགས། ཞེས་ཞུས་པའི་ལན་གྱིས་ཚོགས་བསྒྲུབ་དང་པོ་བཅུ་བསྟན་ནོ། །
འཇུག་བསྒྲུབ་ལས་འཕྲོས་ནས། ཐེག་པ་ཆེན་པོ་གང་ལགས། ཇི་ཙམ་གྱིས་ན་ཐེག་པ་ཆེན་པོ་ལ་ཞུགས་པ་ལགས། ཐེག་པ་དེ་གང་ནས་འབྱུང་བ་ལགས། གང་དུ་འབྱུང་བ་ལགས། གང་ཞིག་འབྱུང་བར་འགྱུར་བ་ལགས། ཞེས་ཞུས་པའི་ལན་དུ། དྲི་བ་དང་པོའི་ལན་གྱིས། ཐབས་མཁས་ནས་གཟུངས་ཀྱི་བར་ལྔ་དང༌། དྲི་བ་གཉིས་པའི་ལན་གྱིས་སའི་ཚོགས་དང༌།
དྲི་བ་གསུམ་པའི་ལན་གྱིས་གཉེན་པོའི་ཚོགས་བསྟན་པ་ཡིན་ནོ། ། གཉིས་པ་མངོན་རྟོགས་ཀྱི་གོ་རིམ་ནི། ཐེག་པ་ཆེན་པོའི་ཆོས་ཐམས་ཅད་ཀྱི་རྩ་བ་ཡིན་པས། ཐོག་མར་སེམས་བསྐྱེད་བསྟན་ནོ། ། དེ་ནས་དེའི་གཉེར་བྱ་རྫོགས་པའི་བྱང་ཆུབ་ཀྱི་ཐབས་འཚོལ་བ་ལ་འཇུག་པས། དེའི་འོག་ཏུ་གདམ་ངག་བསྟན་ནོ། ། འདི་གཉིས་ཀྱི་ཐོག་མའི་ས་མཚམས་ནི། ཐེག་པ་ཆེན་པོའི་ཚོགས་ལམ་གྱི་སྐབས་སོ། ། གདམ་ངག་དེའི་དོན་ཉམས་སུ་བླངས་པ་ལས། བདེན་པའི་རྣམ་པ་ཅན་གྱི་སྒོམ་བྱུང་གི་ཐོག་མར་ངེས་འབྱེད་ཡན་ལག་འབྱུང་བས།
དེའི་འོག་ཏུ་ངེས་འབྱེད་ཡན་ལག་བསྟན་ནོ། ། དེ་ཐོབ་ནས་བསྒྲུབ་པའི་རྟེན་དུ་གྱུར་པའི་རིགས་དང་ལྡན་ཞིང༌། ཐེག་པ་ཆེན་པོར་རིགས་ངེས་པས་དེའི་འོག་ཏུ་རྟེན་དུ་གྱུར་པའི་རིགས་བསྟན་ནོ། ། ཐེག་ཆེན་གྱི་བསྒྲུབ་པ་དེ་རྟེན་ཆོས་དབྱིངས་ཁོ་ན་ལ་བརྟེན་པ་བཞིན་དུ། དམིགས་པ་ཡང་དེ་ཁོ་ན་དམིགས་སམ་སྙམ་པའི་དོགས་པ་སེལ་བའི་ཕྱིར་དུ། དེའི་འོག་ཏུ་ཆོས་ཐམས་ཅད་དེའི་དམིགས་པ་ཡིན་པར་བཤད་དོ། ། འོ་ན་ཆེད་དུ་བྱ་བའི་དམིགས་པ་ཡང་དེ་ཉིད་ཡིན་ནམ་སྙམ་པ་ལ། དེའི་ཆེད་དུ་བྱ་བའི་དམིགས་པ་ནི་ཆེན་པོ་གསུམ་མོ། ། ཞེས་ཤེས་པར་བྱ་བའི་ཕྱིར་དུ་དེའི་འོག་ཏུ་ཆེད་དུ་བྱ་བ་བསྟན་ནོ། ། འོ་ན་ཁྱད་པར་དེ་གསུམ་དང་ལྡན་པའི་བསྒྲུབ་པ་ཡང་ངེས་འབྱེད་ཡན་ལག་ཁོ་ནར་ངེས་སམ་སྙམ་པ་ལ།
སྦྱོར་བ་དང་མཐོང་བ་དང་བསྒོམ་པ་དང་ཁྱད་པར་གྱི་ལམ་གྱི་གནས་སྐབས་ཀྱི་དབྱེ་བས་བཞི་ཡོད་དོ་ཞེས་ཤེས་པར་བྱ་བའི་ཕྱིར་དུ། དེའི་འོག་ཏུ་བསྒྲུབ་པ་བཞི་བསྟན་ནོ། ། གཉིས་པ་སོ་སོའི་མཚན་ཉིད་ལ་གཉིས་ཏེ། བསམ་པ་སེམས་བསྐྱེད་པ་དང༌། སྦྱོར་བ་བསྒྲུབ་པ་ལ་འཇུག་པའོ། ། དང་པོ་ལ་མཚན་ཉིད་དབྱེ་བ་ས་མཚམས་སོ། ། དང་པོ་ལ་འཕགས་སེང་གི་ལུགས་དང༌། ཐོགས་མེད་སྐུ་མཆེད་ཀྱི་ལུགས་སོ། ། དང་པོ་ནི། གཞན་དོན་དུ་རྫོགས་པའི་བྱང་ཆུབ་ལ་དམིགས་པའི་གཙོ་བོ་རྣམ་རིག་གོ །
དེ་ལ་དམིགས་ཚུལ་གཉིས་ཏེ། བྱང་ཆུབ་སེམས་དཔའི་གནས་སྐབས་སུ། རང་ཉིད་ཀྱི་དོན་དུ་གཉེར་བྱར་དམིགས་པ་དང༌། རྫོགས་པའི་སངས་རྒྱས་ཀྱི་སྐབས་སུ་གཞན་གྱི་དོན་དུ་གཉེར་བྱར་དམིགས་པའོ། ། དེ་ལྟར་གཉིས་ཡོད་ཀྱང༌། མདོ་དང་གཞུང་འགྲེལ་གྱི་དངོས་བསྟན་ནི་དང་པོའི་དབང་དུ་བྱས་སོ། ། དེ་ཡང་ཆེད་དུ་བྱ་བའི་དམིགས་པ་ནི་རྫོགས་པའི་བྱང་ཆུབ་དང༌། དངོས་ཀྱི་དམིགས་པ་ནི་གཞན་གྱི་དོན་ཡིན་ལ། དེ་ལས་ལོག་སྟེ་བཤད་ན་ཅུང་ཟད་འཁྲུལ་བར་འགྱུར་རོ། ། འདིའི་ངོ་བོ་ནི་གཙོ་བོ་རྣམ་རིག་དུ་འདོད་པ་ཡིན་ཏེ།
ཉི་སྣང་ལས། སེམས་བསྐྱེད་པ་ཞེས་བྱ་བ་ལ། སེམས་ནི་རྣམ་པར་ཤེས་པ་སྟེ་རྣམ་པར་རིག་པའོ། ། རྣམ་པར་ཤེས་པ་དེ་ཡང་གང་ཞེ་ན། ཡིད་ཀྱི་རྣམ་པར་ཤེས་པ་སྟེ། དཀར་པོའི་ཆོས་ཐམས་ཅད་ལ་དམིགས་པ་ནི་དེ་ལ་སྲིད་པའི་ཕྱིར་རོ། ། བསྐྱེད་པ་ཞེས་སྨོས་པ་ནི། མ་སྐྱེད་པ་བསྐྱེད་པར་ཤེས་པར་བྱེད་པ་ཡིན་པའི་ཕྱིར་ན། སེམས་ཀྱི་རྟོགས་པའི་ཆོས་དང་པོའི་ས་མཚམས་ཀྱི་དངོས་པོ་བསྟན་པའི་དོན་དུའོ། ། ཞེས་གསུངས་སོ། །
འདིར་རྣམ་ཤེས་དངོས་སུ་བསྟན་པ་ནི། སློབ་པའི་ཀུན་རྫོབ་སེམས་བསྐྱེད་ཀྱི་དབང་དུ་བྱས་པ་དང༌། དེ་ཡང་སྒྲ་དོན་འཛིན་པའི་རྟོག་པའི་དབང་དུ་བྱས་པ་ཡིན་གྱི། དོན་དམ་སེམས་བསྐྱེད་ཀྱི་ངོ་བོ་དང༌། སངས་རྒྱས་ཀྱི་སར་ནི་དེའི་ངོ་བོ་རྣམ་ཤེས་སུ་འོང་བའི་དོན་མེད་དོ། ། དེར་མ་ཟད་སྟོང་ཉིད་མངོན་སུམ་དུ་རྟོགས་པའི་མཉམ་གཞག་དང་མཚུངས་པར་ལྡན་པའི་ཀུན་རྫོབ་སེམས་བསྐྱེད་ཀྱང་རྣམ་ཤེས་སུ་འཆད་མི་ནུས་ཏེ། དེ་ཡང་ཡེ་ཤེས་སུ་འཆད་དགོས་པས་སོ། ། འོ་ན་རྫོགས་བྱང་དང་གཞན་དོན་དོན་གཉེར་གྱི་འདུན་པ་གཉིས་ཀ་སེམས་བསྐྱེད་ཀྱི་འཁོར་དུ་ཅིག་ཅར་འབྱུང་བ་ཡིན་ནམ་ཞེ་ན། གཞུང་ལས་འདོད་པ་དང་པོ་རྒྱུ་དང༌། གཉིས་པ་གྲོགས་སུ་བཤད་ཀྱང༌།
སྔར་མ་སྐྱེས་གསར་དུ་སྐྱེས་པའི་དབང་དུ་བྱས་པ་ཡིན་གྱི། སྐྱེས་ཟིན་པའི་འོག་ཏུ་ནི་གཉིས་ཀ་གྲོགས་སུ་འབྱུང་དགོས་པ་ཡིན་ཏེ། དུས་ཀྱི་ཀུན་སློང་གཞན་དོན་དོན་གཉེར་གྱི་བློ་མེད་ན། འཇུག་པ་སེམས་བསྐྱེད་དུ་མི་རུང་ཞིང༌། སྨོན་པ་སེམས་བསྐྱེད་དུ་ཡང་མི་རུང་སྟེ། རྒྱུའི་ཀུན་སློང་གཞན་དོན་དོན་གཉེར་གྱི་བློ་ཡོད་ཀྱང༌། དུས་ཀྱི་ཀུན་སློང་རང་དོན་དོན་གཉེར་གྱི་བློ་དང་མཚུངས་པར་ལྡན་པ་དེའི་ཚེ་ནི། ཐེག་པ་དམན་པའི་སེམས་བསྐྱེད་དུ་འགྱུར་བའི་ཕྱིར། ཆེན་པོ་གང་དག་སངས་རྒྱས་ཀྱི་ས་ན་ཀུན་རྫོབ་སེམས་བསྐྱེད་ཡོད་པར་འདོད་བཞིན་དུ། གཞན་དོན་དུ་རྫོགས་བྱང་དོན་གཉེར་གྱི་འདོད་པ་དང་མཚུངས་ལྡན་གྱི་གཙོ་བོ་རྣམ་རིག་དེའི་མཚན་ཉིད་དུ་བཞེད་པ་ནི་ཅུང་ཟད་རྣམ་པར་མ་བརྟགས་པའོ། །
འོ་ན་འཕགས་སེང་གཉིས་ཀྱིས་དེའི་ངོ་བོ་གཙོ་བོ་རྣམ་རིག་ཏུ་བཞེད་པ་ལ་རྒྱུ་མཚན་ཅི་ཞིག་གཟིགས་ནས་དེ་ལྟར་བཞེད་པ་ཡིན་ཅེ་ན། འཕགས་པས་ནི། སེམས་བྱུང་ལ་སེམས་བསྐྱེད་ཀྱི་སྒྲ་བཤད་དུ་མེད་པ་ལ་དགོངས་པ་ཡིན་ལ། དེའི་སྒྲ་དོན་ཡང་སེམས་བསྐྱེད་པར་བྱ་བས་ན་དེའོ། ། འོ་ན་སེམས་དེ་གང༌། དེ་བསྐྱེད་པར་བྱེད་མཁན་དེ་སུ་ཞེ་ན། དང་པོ་ནི། གཞན་དོན་དང་རྫོགས་བྱང་དོན་གཉེར་གྱི་གཙོ་བོ་རྣམ་རིག་གོ ། གཉིས་པ་ནི། དེ་འདྲ་དེ་ཕྲལ་དང་ཕྲལ་དུ་བསྐྱེད་པར་བྱེད་པའི་འདོད་པ་དང་འདུན་པའོ། །
སློབ་དཔོན་གྱིས་ནི། མདོ་སྡེའི་རྒྱན་ལས། དོན་གཉིས་ལྡན་པའི་སེམས་བྱུང་བ། ། ཞེས་པ་འདིས་གཙོ་བོ་རྣམ་རིག་དུ་བསྟན་པར་བཞེད་པ་ཡིན་ཏེ། ཇི་སྐད་དུ། སེམས་བསྐྱེད་པ་ནི་སེམས་ཡུལ་ཁྱད་པར་དུ་འཕགས་པ་སྣང་བ་ཅན་འབྱུང་བ་མ་ཡིན་ནམ། ཞེས་པའི་སྐབས་ཀྱི་འབྲེལ་ལས་གསལ་བ་ཡིན་ནོ། ། གཉིས་པ་ནི། སྐུ་མཆེད་གཉིས་ཀྱིས་ནི་དེའི་ངོ་བོ་སེམས་བྱུང་སེམས་པ་ལ་འཆད་པ་ཡིན་ཏེ། ཇི་སྐད་དུ་རྒྱན་ལས།
སྤྲོ་བ་ཆེ་དང་རྩོམ་པ་ཆེ། དོན་ཆེ་བ་དང་འབྱུང་བ་ཆེ། བྱང་ཆུབ་སེམས་དཔའི་སེམས་པ་སྟེ། ཞེས་པའི་འགྲེལ་པར། དོན་གཉིས་ལ་དམིགས་པའི་སེམས་པ་ནི་སེམས་བསྐྱེད་པའོ་ཞེས་དང༌། བྱང་ས་ལས། བྱང་ཆུབ་སེམས་དཔའ་རྣམས་ཀྱི་སྨོན་ལམ་གྱི་མཆོག་ནི་སེམས་བསྐྱེད་པའོ་ཞེས་གསུངས་ལ། སྨོན་ལམ་ཡང༌། སེམས་བྱུང་སེམས་པ་ལ་འདོད་དགོས་པ་ཡིན་ཏེ། ཇི་སྐད་དུ་རྒྱན་ལས།
བརྟན་པ་རྣམས་ཀྱི་སྨོན་ལམ་ནི། སེམས་པ་འདུན་དང་བཅས་པ་སྟེ། ། ཞེས་གསུངས་པས་སོ། ། གཉིས་པ་དབྱེ་བ་ལ་སྤྱིར་བཤད་པ་དང༌། སྐབས་སུ་བབ་པའི་དོན་བཤད་པའོ། ། དང་པོ་ནི། དོན་དམ་སེམས་བསྐྱེད་ཅེས་བྱ་བའི་རྣམ་པར་བཞག་པ་ནི་གཞུང་གཞན་ལས་རྒྱས་པར་འབྱུང་ཡང༌། ཡུམ་གྱི་མདོ་དང་རྒྱན་འདིར་མ་བཤད་པས། འདིར་རྒྱས་པར་འཆད་མི་དགོས་མོད། དེ་ལྟ་ན་ཡང་ཀུན་རྫོབ་དང་དོན་དམ་སེམས་བསྐྱེད་ཀྱི་ཐ་སྙད་ཀཱ་མ་ལ་ཤཱི་ལས་གསུངས་པ་ཡིན་ཏེ།
ཇི་སྐད་དུ། སྒོམ་རིམ་བར་པ་ལས། བྱང་ཆུབ་ཀྱི་སེམས་དེ་ནི་རྣམ་པ་གཉིས་ཏེ། ཀུན་རྫོབ་དང་དོན་དམ་པའོ། ། དེ་ལ་ཀུན་རྫོབ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་འདོད་པའི་རྣམ་པ་ཅན་གྱི་སེམས་དང་པོ་བསྐྱེད་པའོ། ། དོན་དམ་པའི་བྱང་ཆུབ་ཀྱི་སེམས་དེ་ནི། འཇིག་རྟེན་ལས་འདས་པ་སྤྲོས་པ་མཐའ་དག་དང་བྲལ་བ། ཤིན་ཏུ་གསལ་བ་དོན་དམ་པའི་སྤྱོད་ཡུལ་དྲི་མ་མེད་པ། རླུང་མེད་པའི་མར་མེ་བཞིན་དུ་མི་གཡོ་བའོ། ། ཞེས་གསུངས་སོ། །
གཉིས་པོའི་ཁྱད་པར་ལ། དར་ཊཱིཀ་མཛད་པ། སངས་རྒྱས་ཀྱི་ཀུན་རྫོབ་པའི་སྐུ་ལ་དམིགས་པ་དང༌། དེའི་གནས་ཚུལ་དོན་དམ་པ་ཡུལ་དུ་བྱེད་པའོ། ། ཞེས་གསུངས་པ་ནི་མིན་ཏེ། ཀུན་རྫོབ་སེམས་བསྐྱེད་ཀྱི་དོན་དུ་གཉེར་བྱ་ནི་དོན་དམ་པའི་སྐུ་ཡིན་གྱི། ཅིག་ཤོས་མིན་པའི་ཕྱིར་དང༌། ཀུན་རྫོབ་སེམས་བསྐྱེད་ཀྱང་དེར་ཧ་ཅང་ཐལ་བ་ཡིན་ཏེ། ཤེས་བྱེད་སྔ་མ་དེ་ཉིད་ཀྱི་ཕྱིར་རོ། ། འོ་ན་ཅི་ཞེ་ན།
རྒྱན་ལས། ཆོས་དང་སེམས་ཅན་རྣམས་དང་ནི། ། དེ་ཡི་བྱ་བ་སངས་རྒྱས་ཉིད། ། མཆོག་ལ་སེམས་མཉམ་རྙེད་པའི་ཕྱིར། ། དེ་ཡི་རབ་དགའ་ཁྱད་པར་འཕགས། ། ཞེས་གསུངས་པ་དེས་དེ་ཉིད་ངོས་བཟུང་བ་ཡིན་ལ། དེའི་དོན་ཡང་སངས་རྒྱས་དང་རང་གི་ཆོས་དབྱིངས་དབྱེར་མེད་པར་རྟོགས་ནས། དེ་ཉིད་ལ་མཉམ་པར་འཇོག་པའི་གཙོ་བོ་རྣམ་རིག་གམ། དེའི་འཁོར་དུ་བྱུང་བའི་སེམས་པ་ལ་དོན་དམ་པའི་སེམས་པ་ཞེས་བྱའོ། ། མོས་པས་སྤྱོད་པ་དང༌།
ལྷག་བསམ་དག་པ་སོགས་ཀྱི་དབྱེ་བ་ཡང༌། མདོ་སྡེའི་རྒྱན་ལས་གསུངས་མོད། དེ་དག་ཀུན་རྫོབ་སེམས་བསྐྱེད་ལས་ཕྱེ་བའི་དབྱེ་བ་ཡིན་པའི་ངེས་པ་མེད་ཅིང༌། འདིར་མ་བཤད་པས་འཆད་མི་དགོས་སོ། ། གཉིས་པ་ལ། སྨོན་འཇུག་གི་དབྱེ་གཞི། གཉིས་པོའི་ཁྱད་པར། ཆོ་གའི་རྣམ་གཞག་རྒྱས་པར་བཤད་པའོ། ། དང་པོ་ནི། ཡུམ་གྱི་མདོ་དང༌།
རྒྱན་ན། དབྱེ་བ་ཉེར་གཉིས་པོ་ཙམ་ཞིག་བཤད་ཀྱང༌།

སྨོན་འཇུག་གི་དབྱེ་བས་གཉིས་སུ་ཕྱེ་བ་མེད་ལ། སློབ་དཔོན་བདག་ཉིད་ཆེན་པོའི་འགྲེལ་པ་ལས་གཉིས་སུ་ཕྱེ་བ་འདི་ནི། མདོ་དང་བསྟན་འཆོས་རྣམ་པར་དག་པ་གཞན་ལས་འབྱུང་བ་བཞིན་བཀོད་པ་ཡིན་གྱི། ཉེར་གཉིས་པོ་ལ་སྨོན་འཇུག་གི་ཕྱེ་གསལ་བྱས་ནས་འཆད་པ་ནི་དཀའོ། ། སློབ་དཔོན་ཡེ་ཤེས་གྲགས་པས། ཇི་སྐད་དུ། འདུན་སོགས་གསུམ་གྱི་དབྱེ་བ་ལས། ། སྨོན་པ་ཞེས་བྱའི་སེམས་ནི་གསུམ། ། འཇུག་པ་ཞེས་བྱའི་སེམས་བསྐྱེད་ནི། ། བཅུ་དགུ་རྣམས་སུ་བཤད་པ་ཡིན་ཏེ། ། ཞེས་འཆད་པ་ལ་ཡང་ཚད་ལྡན་གྱི་ཁུངས་མེད་ཅིང༌།
དེ་ཉིད་ཀྱང་འཐད་པར་དཀའ་སྟེ། བསམ་པ་དང་ལྡན་པ་ཕར་ཕྱིན་དྲུག་དང་ལྡན་པའི་བསམ་པ་ལ་བཤད་པས། བསླབ་པའི་གྲོགས་ཀྱིས་ཟིན་པ་ཁོ་ན་ཡིན་པ་དང༌། འདུན་པ་དང་ལྡན་པ་ཡང་ཉེར་གཉིས་པོ་སྤྱིའི་ཁྱབ་བྱེད་དུ་འགྲོ་དགོས་པའི་ཕྱིར་རོ། ། ཡང་གཞན་དག་འཇུག་སེམས་གང་ཡིན་ཀུན་རྫོབ་སེམས་བསྐྱེད་ཀྱི་དབྱེ་བར་འཆད་པ་ཡང༌། དེ་ཁོ་ན་ལྟར་མིན་ཏེ། རྫོགས་བྱང་དོན་གཉེར་གྱི་འདུན་པ་དང་མཚུངས་ལྡན་དུ་བྱུང་བའི་སྟོང་ཉིད་མངོན་སུམ་དུ་རྟོགས་པའི་གཙོ་བོ་རྣམ་རིག་ལ་ནི། འཇུག་པ་སེམས་བསྐྱེད་ཀྱི་མཚན་ཉིད་ཇི་ལྟ་བ་བཞིན་དུ་ཞུགས་པའི་ཕྱིར་དང༌། བྱེ་བྲག་ཏུ་འཕགས་སེང་གི་ལུགས་འདི་ལ་སེམས་བསྐྱེད་པ་ཞེས་བྱ་བའི་སྒྲ་ནི་གཙོ་བོ་རྣམ་རིག་གི་ཆ་ནས་འཇོག་ལ། དེའི་ཚེ་ན་དེ་ཡང་དེའི་གྲོགས་ཀྱིས་ཟིན་པ་ཁོ་ནར་འཆད་དགོས་པའི་ཕྱིར།
ལུགས་གཞན་ལ་འཇུག་སེམས་ཀྱི་ངོ་བོ་བྱང་སེམས་ཀྱི་སྡོམ་པ་ལ་འཆད་པ་ལྟར་ན། དེ་དེར་ཅུང་ཟད་བཤད་དཀའ་བ་ཡིན་ནོ། ། དེ་ལྟ་ན་ཡང་འདིར་ནི་ཐེག་པ་ཆེན་པོའི་ཀུན་རྫོབ་སེམས་བསྐྱེད་ཙམ་ཞིག་དབྱེ་གཞིར་བཞག་གོ ། གཉིས་པ་ལ། གཞན་གྱི་བཞེད་པ་བཀོད་པ་དང༌། རང་གི་ལུགས་བཞག་པའོ། ། དང་པོ་ནི། སློབ་དཔོན་སངས་རྒྱས་ཡེ་ཤེས་ཞབས་ཀྱིས་སྨོན་པ་བྱང་ཆུབ་ཀྱི་སེམས་ནི་འཇིག་རྟེན་པ་ཐམས་ཅད་ཀྱི་ཡིན་ལ། འཇུག་པ་བྱང་ཆུབ་ཀྱི་སེམས་ནི་རབ་ཏུ་དགའ་བ་ནས་བརྩམས་ཏེའོ། ། ཞེས་ས་ཐོབ་མ་ཐོབ་ལ་བཤད།
ལོ་ཙཱ་བ་ཆེན་པོ་ཡང་དེ་ལྟར་དུ་བཞེད་པ་ལ། རྗེ་བཙུན་ས་སྐྱ་པའི་གསུང་གིས་དེ་ལྟར་འཆད་པ་དེ་ནི་ལུང་ཆོས་ལ་འདྲིས་ཆུང་བར་ཟད་པ་ཡིན་ཏེ། བསླབ་བཏུས་སུ་འཇུག་པའི་སྡོམ་པ་སོ་སོ་སྐྱེ་བོ་ཉིད་ལ་སྐྱེ་བར་གསུངས་པས་སོ། ། དེས་ན་གཞན་དོན་དུ་སངས་རྒྱས་ཐོབ་པར་འདོད་པ་དང༌། དེའི་དོན་དུ་སྤྱོད་པ་གྲུབ་པར་འདོད་པའོ། ། ཞེས་གསུངས་སོ། ། སློབ་དཔོན་ཆོས་ཀྱི་བཤེས་གཉེན་ནི། སྨོན་པ་ཞེས་བྱ་བ་ནི་སྨོན་པ་ཙམ་སྟེ། ཚོགས་མ་བསགས་པ་སེམས་དེ་བསྐྱེད་པའི་ཆོ་གས་བླང་བར་ཡང་མ་བྱས་པའོ། ། འཇུག་པ་ཞེས་བྱ་བ་ནི་དགེ་བའི་བཤེས་གཉེན་མཉེས་པར་བྱས་ཏེ།
ཡང་དག་པར་བླངས་པ་ལས་བྱུང་བའི་སེམས་བསྐྱེད་པ་ནས་བརྩམས་ཏེ། བར་ཆད་མེད་པའི་ལམ་གྱི་བར་དུ་གཏོགས་པའི་བསྒྲུབ་པའི་སྤྱོད་པའོ། ། ཞེས་གསུངས་སོ། ། གཉིས་པ་ལ། སྤྱིར་གཉིས་པོའི་ཁྱད་པར་ནི་ཇི་སྐད་དུ། འགྲོ་བར་འདོད་དང་འགྲོ་བ་ཡི། ། བྱེ་བྲག་ཇི་ལྟར་ཤེས་པ་ལྟར། ། དེ་བཞིན་མཁས་པས་འདི་གཉིས་ཀྱི། ། བྱེ་བྲག་རིམ་བཞིན་ཤེས་པར་བྱ། ། ཞེས་དང༌།
བསླབ་བཏུས་ལས། བྱང་ཆུབ་ཀྱི་སེམས་དེ་ནི་རྣམ་པ་གཉིས་ཏེ། བྱང་ཆུབ་ཏུ་སྨོན་པའི་སེམས་དང༌། བྱང་ཆུབ་ཏུ་ཆས་པའི་སེམས་སོ། ། ཇི་སྐད་དུ་སྡང་པོ་བཀོད་པའི་མདོ་ལས། རིགས་ཀྱི་བུ་སེམས་ཅན་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་དུ་སྨོན་པ་དེ་དག་དཀོན་ནོ། ། དེ་བས་ཀྱང་དེར་ཆས་པའི་སེམས་ཅན་དེ་དག་ཤིན་ཏུ་དཀོན་ནོ། ། ཞེས་གསུངས་པ་འདི་དག་གཞིར་བྱས་ནས་འཆད་དགོས་པ་ལས། འདི་ལ་ལུགས་གཉིས་ཏེ། སློབ་དཔོན་སེང་གེ་བཟང་པོའི་རྗེས་སུ་འབྲངས་པ་དག་གི་ལུགས་དང༌།
དེ་ལས་གཞན་པའི་ལུགས་སོ། ། དང་པོ་ལ་རང་གི་འཆད་ཚུལ་དང༌། གཞན་གྱི་འཆད་ཚུལ་མི་འཐད་པའོ། ། དང་པོ་ནི། བཤད་མ་ཐག་པའི་གཞན་དོན་དུ་རྫོགས་བྱང་ཐོབ་པར་འདོད་པའི་མཚན་ཉིད་ཅན་གྱི་སེམས་བསྐྱེད་དེ་གཞིར་བྱས་པ་ལ། བྱང་ཆུབ་སེམས་དཔའི་བསླབ་པའི་གྲོགས་ཀྱིས་མ་ཟིན་པ་དང༌། ཟིན་པའོ། ། དེའི་བསླབ་པ་ལ་གསུམ་སྟེ། ཉེས་སྤྱོད་སྡོམ་པ་དང༌། དགེ་བ་ཆོས་སྡུད་དང༌།
སེམས་ཅན་དོན་བྱེད་གསུམ་མམ། ཡང་ན་ཚུལ་ཁྲིམས་དང་ཏིང་ངེ་འཛིན་དང་ཤེས་རབ་བོ། ། མདོར་བསྡུ་ན་ཕ་རོལ་ཏུ་ཕྱིན་པ་དྲུག་གི་ཉམས་ལེན་གང་ཡང་རུང་བས་ཁྱད་པར་དུ་བྱས་པའི་སེམས་པའོ། ། དེ་ལྟ་བུའི་ཁྱད་པར་དང་ལྡན་པའི་འཇུག་པ་སེམས་བསྐྱེད་ནི་ལམ་དུ་མ་ཞུགས་པ་ནས་སངས་རྒྱས་ཀྱི་སའི་བར་ན་ཡོད་ལ། སྨོན་པ་ནི་ཐེག་ཆེན་གྱི་སྦྱོར་ལམ་ཡན་ཆད་དུ་འགྲོ་བ་མི་སྲིད་དེ། དེར་ནི་དེའི་བསླབ་པའི་གྲོགས་ཀྱིས་ཟིན་པ་ཁོ་ན་ཡིན་པའི་ཕྱིར་རོ། ། ཞེས་བྱ་བ་འདི་འཐད་པ་ཡིན་ཏེ། གོང་དུ་སྡུད་འགྲེལ་དང༌། ཚིག་གསལ་གྱི་ལུང་དྲངས་མ་ཐག་པ་དང༌། ཤེར་འབྱུང་གིས་ཀྱང༌།
གཞན་དོན་དུ་ཡང་དག་པར་རྫོགས་པའི་བྱང་ཆུབ་འདོད་པ་ཉིད་ལས་མི་འདའ་ཡང༌། ལུས་དང་ངག་དང་ཡིད་ཀྱི་ལས་ཡོད་པ་དང་མེད་པ་ལས་མཚན་ཉིད་ཐ་དད་པར་རྟོགས་པར་བྱའོ། ། ཞེས་དང༌། སློབ་དཔོན་དགེ་བའི་ལྷས་ཀྱང་སྨོན་པ་ནི་འགྲོ་བར་འདོད་པ་ཙམ་ཡིན་གྱི། འགྲོ་བ་ཉིད་ནི་མ་ཡིན་ནོ་ཞེས་དང༌། སྒོམ་རིམ་ལས་ཀྱང༌། དང་པོར་འགྲོ་བ་མཐའ་དག་ལ་ཕན་པའི་ཕྱིར་དུ། སངས་རྒྱས་སུ་གྱུར་ཅིག་ཅེས་གང་ཐོག་མར་དོན་དུ་གཉེར་བ་ནི་སྨོན་པའི་སེམས་སོ། ། གང་ཕན་ཆད་སྡོམ་པ་བླངས་པ་ནས་བཟུང་སྟེ་ཚོགས་རྣམས་ལ་ཞུགས་པ་དེ་ནི་འཇུག་པའི་སེམས་སོ། ། ཞེས་གསུངས་པ་ཡིན་ནོ། །
གཉིས་པ་ནི། དར་ཊཱིཀ་མཛད་པ་ན་རེ། འཇུག་སྡོམ་བླངས་ནས་སྤྱོད་པ་ལ་སློབ་པའི་ཚེ་སྨོན་སེམས་མེད་པར་འདོད་པ་ནི་ལུང་དེ་དག་གི་དོན་མ་ཡིན་ཏེ། དེ་ཡང་འདི་ལྟར། འཇུག་སྡོམ་བཟུང་བའི་རྗེས་སུ་ཡང༌། སྤྱོད་པ་ལ་སློབ་པ་ལ་བློའི་འཇུག་ཚུལ་གཉིས་ཡོད་དེ། སེམས་བསྐྱེད་ཀྱིས་ཀུན་ནས་ལང་བ་ཙམ་དུ་མ་ཟད། གཏོང་བའི་སེམས་པ་སྤེལ་བའི་རྣམ་པར་ཤར་བའི་དུས་ཉིད་ན་རྣམ་མཁྱེན་དོན་གཉེར་གྱི་དྲན་འདུན་དུ་རེ་བ་དངོས་སུ་ཡོད་པ་ནི། སྤྱོད་པ་ཉམས་ལེན་གྱི་བྱ་བས་དངོས་སུ་ཟིན་པའི་དོན་ཡིན་ལ། དེ་ལྟ་བུ་མེད་པའི་དུས་ནི་དངོས་སུ་མ་ཟིན་པའོ། །
དེས་ན་ས་ཐོབ་ནས་ཀྱང་སྨོན་སེམས་ཁས་བླངས་པ་ལ་ཉེས་པ་མེད་དེ། ས་ཐོབ་ནས་སྟོང་པ་ཉིད་ཀྱི་དོན་མངོན་སུམ་དུ་རྟོགས་ཀྱང༌། དེས་དངོས་སུ་མ་ཟིན་པའི་སེམས་བསྐྱེད་སྐབས་དུ་མར་འབྱུང་བའི་ཕྱིར་རོ། ། ཞེས་གསུངས་སོ། ། འདི་མི་འཐད་པ་ལ་གཉིས་ཏེ། སྨོན་འཇུག་གི་ཁྱད་པར་འབྱེད་ལུགས་དང་པོ་མི་འཐད། གཉིས་པ་མི་འཐད་པའོ། ། དང་པོ་ལ་གཉིས་ཏེ། དོན་ལ་སྐྱོན་ཞུགས་པ་དང༌། ཚིག་ལ་སྐྱོན་ཞུགས་པའོ། །
དང་པོ་ནི། གཉིས་པོའི་ཁྱད་པར་དེ་འདྲའི་དྲན་འདུན་དུ་རེ་བ་དངོས་སུ་ཡོད་མེད་ཀྱིས་འབྱེད་པ་ནི་ཤིན་ཏུ་མི་ལེགས་ཏེ། དེ་ལས་བཟློག་སྟེ་འཆད་རྒྱུ་ཡིན་པའི་ཕྱིར་རོ། ། ཇི་ལྟར་ཞེ་ན། རྣམ་མཁྱེན་དོན་གཉེར་གྱི་འདུན་པ་དངོས་སུ་ཡོད་པའི་ཆ་ནས་སྨོན་སེམས་སུ་འཇོག་དགོས་རྒྱུ་ཡིན་པ་ལ། ཁྱེད་ཀྱིས་ནི་དེ་མེད་པའི་ཆ་ནས་དེར་བཞག་པའི་ཕྱིར། དེ་ཡང་འདི་ལྟར། གཞུང་ལུགས་ཀྱི་དགོངས་པ་ནི་རྒྱུའི་ཀུན་སློང་རྫོགས་བྱང་དོན་གཉེར་གྱིས་ཀུན་ནས་བསླངས་པ་ཡིན་ཀྱང༌། དུས་ཀྱི་ཀུན་སློང་ལ་དེ་ཡོད་དམ་མེད་ཀྱང་རུང༌། སྤྱོད་པའི་ཉམས་ལེན་གྱིས་ཟིན་པ་ནི་འཇུག་པ་དང༌།
རྒྱུ་དུས་ཀྱི་ཀུན་སློང་གཉིས་ཀ་ལ་དེ་ཡོད་ཅིང༌། སྤྱོད་པ་ཉམས་ལེན་གྱི་བྱ་བས་དངོས་སུ་མ་ཟིན་པ་ལ་སྨོན་པར་འཇོག་དགོས་པ་ཡིན་པས་སོ། ། གཉིས་པ་ནི། དོན་གཉེར་གྱི་དྲན་འདུན་དུ་རེ་བ་ཞེས་པ་བློ་རིས་ཀྱིས་འབྱེད་ཚུལ་ལ་སྐྱོན་ཆགས་པ་ཡིན་ཏེ། དྲན་པ་ནི་འདས་པ་ཁོ་ན་ལ་དམིགས་པ་ཡིན་པས། དེ་དང་མ་འོངས་པ་དོན་གཉེར་གྱི་འདུན་པའི་བློ་གཉིས་འཛིན་སྟངས་འགལ་བའི་ཕྱིར་དང༌། བློ་གཅིག་ལ་དྲན་འདུན་འོང་བ་ལྟ་ཞོག གཙོ་བོ་རྣམ་རིག་གཅིག་གི་འཁོར་དུ་དེ་གཉིས་ཅིག་ཅར་དུ་འབྱུང་མི་སྲིད་པའི་ཕྱིར་རོ། ། མཛོད་དུ། འདུན་དང་རེག་དང་བློ་གྲོས་དྲན། །
ཅེས་སེམས་ཀྱི་ས་མང་པོ་པར་བཤད་པའང༌། གཙོ་སེམས་ཀུན་གྱི་འཁོར་དུ་འབྱུང་སྲིད་པའི་དོན་ཡིན་གྱི། ཅིག་ཆར་དུ་འབྱུང་བའི་དོན་མིན་ནོ། ། གལ་ཏེ་འདི་སྙམ་དུ་གཉིས་པོའི་ཁྱད་པར་དེ་འདྲའི་དྲན་འདུན་ཡོད་པ་གཞིར་བྱས་ཀྱི་སྟེང་དུ། གཏོང་བའི་སེམས་པ་སྤེལ་བའི་རྣམ་པ་སོགས་ཤར་མ་ཤར་ལ་འཇོག་པ་ཡིན་ནོ་ཞེ་ན། དེ་སྐད་དུ་སྨྲ་བ་རིགས་ཀྱི། དེ་ལྟ་བུའི་དྲན་འདུན་དུ་རེ་བ་དངོས་སུ་ཡོད་པ་དང༌། མེད་པ་ཞེས་སྨྲ་བ་མི་རིགས་སོ། ། གཉིས་པ་ནི། ས་ཐོབ་ནས་སྨོན་སེམས་ཡོད་པའི་སྒྲུབ་བྱེད་དེ་ལྟ་ཡིན་ན།
ཐེག་པ་ཆེན་པོའི་ཀུན་རྫོབ་སེམས་བསྐྱེད་གཞིར་བྱས་པ་ལ། སྟོང་ཉིད་མངོན་སུམ་དུ་རྟོགས་པའི་ཤེས་རབ་ཀྱིས་དངོས་སུ་ཟིན་མ་ཟིན་ལ་གཉིས་པོའི་ཁྱད་པར་བཞག་པར་སོང་བས། དེ་ཡང་རིགས་པ་མིན་ཏེ། དེ་ལྟ་ན་དེས་དངོས་སུ་མ་ཟིན་ཅིང༌། འཇུག་པའི་སྡོམ་པས་དངོས་སུ་ཟིན་པའི་འཇུག་པ་སེམས་བསྐྱེད་མེད་པར་ཐལ་བའི་ཕྱིར་རོ། ། གཉིས་པ་སློབ་དཔོན་གཞན་གྱི་ལུགས་ལ་གཉིས་ཏེ། དངོས་དང་རྒྱན་རྩ་འགྲེལ་གྱི་ལུགས་དང་མི་མཐུན་པ་འབྱུང་བའི་ཤེས་བྱེད་དོ། ། དང་པོ་ནི། ཐོགས་མེད་སྐུ་མཆེད་ཀྱི་གཞུང་ལུགས་ལྟར་ན། གཙོ་བོ་རྣམ་རིག་གཅིག་གི་འཁོར་ན།
རྫོགས་བྱང་དོན་གཉེར་གྱི་འདོད་པ་དང༌། འཇུག་པའི་སྡོམ་པ་གཉིས་ཅིག་ཅར་དུ་འབྱུང་བ་དེའི་ཚེ་སྔ་མ་ལ་སྨོན་པའི་སེམས་དང༌། རྫོགས་བྱང་དོན་གཉེར་གྱི་སྨོན་ལམ་ཞེས་བྱ་ལ། གཉིས་པ་ལ་འཇུག་པ་སེམས་བསྐྱེད་དང༌། བྱང་ཆུབ་སེམས་དཔའི་སྡོམ་པ་ཞེས་བྱའོ། ། གཉིས་པོའི་ས་མཚམས་ལ། ཡ་མཐའ་ནི་ཇི་སྲིད་རྫོགས་པའི་བྱང་ཆུབ་མ་ཐོབ་ཀྱི་བར་དུ་ཡོད་པས་འདྲ་ལ། མ་མཐའ་ནི། སྨོན་སེམས་སྔར་བསྐྱེད་ནས་དེའི་རྗེས་སུ་བྱང་སེམས་ཀྱི་སྡོམ་པ་ལེན་པར་བྱེད་པ་ཡིན་ནོ། ། དེ་ལྟར་འཆད་པའི་ལུགས་འདི་ཡང་རྗེ་བཙུན་ས་སྐྱ་པས་སྡོམ་པ་ཉི་ཤུ་པའི་རྣམ་བཤད་དང༌།
སེམས་བསྐྱེད་པའི་ཆོ་ག་ལས་གསུངས་པའི་དགོངས་པའོ། ། འདི་ལ་གཞན་དག་གིས། དེ་ལྟ་ན་འཇུག་པ་སེམས་བསྐྱེད་ལ། ཇི་སྐད་དུ། ཡང་དག་རྫོགས་པའི་བྱང་ཆུབ་འདོད། ། ཅེས་པའི་མཚན་ཉིད་མ་ཚང་བར་འགྱུར་རོ། ། ཞེས་གསུངས་པ་དེ་ནི་འཕགས་སེང་གི་ལུགས་འཆད་པ་ན་དེ་ལྟར་ཁས་བླངས་པ་ལ་སྐྱོན་དེ་འཇུག་ཀྱང༌། ལུགས་འདི་ལ་འཇུག་པ་མིན་ཏེ། ཐོགས་མེད་སྐུ་མཆེད་ཀྱི་ལུགས་འདི་ལ་འཇུག་སེམས་རང་གི་ངོ་བོ་རྫོགས་བྱང་དོན་གཉེར་གྱི་བློ་ཡིན་པར་མི་འཆད་ཀྱང༌། རྒྱུའི་ཀུན་སློང་དེས་ཀུན་ནས་བསླངས་ཤིང༌།
དུས་ཀྱི་ཀུན་སློང་དེ་དང་མཚུངས་པར་ལྡན་པའི་ཕྱིར་རོ། ། གཉིས་པ་ནི། འཕགས་སེང་གི་ལུགས་འདི་ལ། རྫོགས་བྱང་དོན་དུ་གཉེར་བའི་ཆ་ནས་སྨོན་པ་དང༌། བསླབ་པ་དང་ལྷན་ཅིག་ཏུ་འཇུག་པའི་ཆ་ནས་འཇུག་པ་སེམས་བསྐྱེད་དོ། ། ཞེས་འཆད་དུ་རུང་བ་མ་ཡིན་ཏེ། ལུགས་འདི་ལ་ནི། སེམས་བསྐྱེད་གཉིས་ཀའི་ངོ་བོ་གཙོ་བོར་རྣམ་རིག་ཏུ་འདོད་དགོས་ལ། དེའི་ཚེ་ན་འཇུག་པ་སེམས་བསྐྱེད་ཀྱང་རྫོགས་བྱང་དོན་གཉེར་གྱི་འདུན་པ་དང་མཚུངས་ལྡན་གྱི་གཙོ་བོ་རྣམ་རིག་ཞིག་ལ་འཆད་དགོས་པས། དེ་འདྲའི་གཙོ་བོ་རྣམ་རིག་དེ་དེ་དང་མཚུངས་པར་ལྡན་པའི་ཆ་ནས་སྨོན་སེམས་དང༌།
བསླབ་པ་དང་ལྷན་ཅིག་འཇུག་པའི་ཆ་ནས་འཇུག་སེམས་དུ་ཁས་བླངས་ན་དེ་གཉིས་ཀྱི་གཞི་མཐུན་ཁས་བླངས་པར་འགྱུར་ལ། དེ་ལྟ་ན་ནི་མདོ་དང་ཞི་བ་ལྷའི་གཞུང༌། སློབ་དཔོན་ཉིད་ཀྱིས་ཤེས་བྱེད་དུ་དྲངས་པ་རྣམས་དང་འགལ་བའི་ཕྱིར་རོ། ། ལུགས་གཅིག་ཤོས་ལ་ནི་མི་མཚུངས་ཏེ། གཙོ་བོ་རྣམ་རིག་གཅིག་གི་འཁོར་དུ་བྱུང་བའི་འཇུག་སྡོམ་དང༌། རྫོགས་བྱང་དོན་གཉེར་གྱི་སྨོན་ལམ་གྱི་གཞི་མཐུན་མི་སྲིད་པར་ཁས་བླངས་པས་ཆོག་པའི་ཕྱིར་རོ། ། གསུམ་པ་ཆོ་གའི་ཁྱད་པར་ལ། སྨོན་སེམས་ཆོ་གས་ལེན་པ་ཡོད་མེད་ཀྱི་དཔྱད་པ་དང༌། ཤིང་རྟའི་སྲོལ་འབྱེད་གཉིས་ལས་བྱུང་བའི་ཆོ་གའི་ཁྱད་པར་མདོ་ཙམ་བཤད་པའོ། ། དང་པོ་ལ་སེམས་ཙམ་པའི་ལུགས་ཀྱི་ཆོ་ག་ལ་དེ་མེད་པའི་ཚུལ་དང༌།
དབུ་མ་པའི་ལུགས་ལ་ཇི་ལྟར་ཡིན་པའོ། ། དང་པོ་ནི། ལུགས་དེ་ལ་དེའི་ཆོ་ག་བཞེད་པ་མིན་ཏེ། བྱང་སའི་ཚུལ་ཁྲིམས་ཀྱི་ལེའུར། བྱང་སེམས་ཀྱི་སྡོམ་པ་ལེན་པའི་ཚུལ་རྒྱས་པར་གསུངས་ཀྱང༌། སྨོན་སེམས་ལེན་པའི་ཆོ་ག་མ་གསུངས་པ་དང༌། སྡོམ་པ་ཡང་འཇུག་སྡོམ་ཁོ་ནའི་དབང་དུ་བྱས་ནས་གསུངས་ཀྱི། སྨོན་པ་ལ་སྡོམ་པ་མ་གསུངས་པ་དང༌། རྩ་བའི་ལྟུང་བ་དང་ཉེས་བྱས་ཀྱི་རྣམ་གཞག་འཆད་པ་ན་ཡང༌། སྨོན་པའི་དབང་དུ་བྱས་པ་གཅིག་ཀྱང་མི་སྣང་བ་དང༌།
ཐེག་པ་ཆེན་པོ་མདོ་སྡེའི་རྒྱན་དུ། སྐྱབས་འགྲོས་རིགས་སད་པར་བྱས་ནས། དེའི་འོག་ཏུ་བྱང་ཆུབ་ཀྱི་མཆོག་ཏུ་སེམས་བསྐྱེད་པར་གསུངས་ལ། ཐེག་པ་ཆེན་པོའི་སྐྱབས་འགྲོ་སྐྱེས་པ་དང༌། སྨོན་སེམས་སྐྱེ་བ་དོན་གཅིག་ལ་འདུ་བའི་ཕྱིར་དང༌། བྱང་སར་ཐོག་མར་སྨོན་པ་བྱང་ཆུབ་ཀྱི་མཆོག་ཏུ་སེམས་བསྐྱེད་ནས། དེའི་འོག་ཏུ་སྡོམ་པ་ལེན་པར་གསུངས་ལ། སྨོན་སེམས་བསྐྱེད་པའི་རྒྱུ་ཡང་ཇི་སྐད་དུ། མདོ་སྡེ་རྒྱན་ལས། གྲོགས་སྟོབས་རྒྱུ་སྟོབས་རྩ་བའི་སྟོབས། །
ཐོས་སྟོབས་དགེ་བ་གོམས་པ་ལས། ། ཞེས་གསུངས་པ་ལྟར་རོ། ། གཉིས་པ་དབུ་མའི་ལུགས་ལ། སྨོན་འཇུག་གཉིས་ཀ་ལ་ཆོ་གའི་སྒོ་ནས་ལེན་པ་ནི་མེད་ན་མི་འབྱུང་བའི་རྒྱུར་དགོས་པ་མ་ཡིན་ཏེ། ཆོ་ག་ལ་མ་ལྟོས་པར་གཞན་དོན་དུ་རྫོགས་བྱང་དོན་གཉེར་གྱི་བློ་དང༌། དེའི་ཆེད་དུ་བྱང་ཆུབ་སེམས་དཔའི་བསླབ་བྱ་ལ་སློབ་པར་འདོད་པའི་སེམས་བྱུང་སེམས་པ་གཉིས་ཀ་རིགས་སད་པ་དང༌། ཐེག་པ་ཆེན་པོའི་སྡེ་སྣོད་ཐོས་པ་ལྟ་བུའི་རྐྱེན་གྱིས་དེ་མཚན་ཉིད་ཡོངས་སུ་རྫོགས་པ་སྐྱེ་བ་སྲིད་པའི་ཕྱིར། དེ་ལྟ་ན་ཡང་དེ་གཉིས་ཀ་ལེན་པའི་ཆོ་ག་མི་བཞེད་པ་ནི་མ་ཡིན་ཏེ། སྤྱོད་འཇུག་གི་དགོངས་པ་ཛེ་ཏ་རིས་རྣམ་པར་བཀྲལ་བ་ལས། སྨོན་འཇུག་ཕྱོགས་གཅིག་ཏུ་ལེན་པའི་ཆོ་ག་མཛད་པ་དང༌།
བསླབ་བཏུས་ལས་ཀྱང༌། སྨོན་པ་ལ་སྡོམ་པ་བཤད་པའི་ཕྱིར་ཏེ། དེ་མ་བཤད་ན་སྨོན་པའི་སེམས་བཏང་བ་རྩ་བའི་ལྟུང་བར་འཆད་པ་དོན་མེད་པའི་ཕྱིར་དང༌། བསླབ་བཏུས་སུ། འཇམ་དཔལ་གྱི་ཞིང་གི་བཀོད་པའི་ཡོན་ཏན་གྱི་མདོ་དྲངས་པའི་ཆོ་ག་དེ་ཉིད་ཀྱང༌། སྨོན་སེམས་ལེན་པའི་ཆོ་གར་གསལ་བའི་ཕྱིར་དང༌། ཛེ་ཏ་རིས། ཡི་དམ་བླང་བའི་ཆོ་ག་ལས། སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་དེ་བཞིན་དུ། བདག་གིས་ཀྱང་སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་མཆོག་ཏུ་སེམས་བསྐྱེད་པར་བགྱིའོ། །
ཞེས་གསུངས་པ་དང༌། དོན་དེ་ཉིད་ཇི་སྐད་དུ། ཇི་ལྟར་སྔོན་གྱི་བདེ་གཤེགས་ཀྱིས། ། བྱང་ཆུབ་ཐུགས་ནི་བསྐྱེད་པ་དང༌། ། བྱང་ཆུབ་སེམས་དཔའི་བསླབ་པ་ལ། ། དེ་དག་རིམ་བཞིན་གནས་པ་ལྟར། ། ཞེས་སོགས་ཀྱི་དགོངས་པར་སོང་བ་ཡིན་ཏེ། གཞུང་དེས་ཐེག་ཆེན་སེམས་བསྐྱེད་ལེན་པ་དང༌། དེའི་བསླབ་བྱ་ལ་སློབ་པའི་སྡོམ་པ་ལེན་པའི་ཆོ་ག་གཉིས་ཀ་བསྟན་པར་གསལ་ཞིང༌། དེ་ལས་གཞན་པའི་སྨོན་འཇུག་ལུགས་འདི་ལ་མེད་པའི་ཕྱིར།
དེ་ཡང་ལུགས་འདི་ལ། སེམས་བསྐྱེད་ཀྱི་ངོ་བོ་ནི། གཞན་དོན་དུ་རྫོགས་བྱང་དོན་གཉེར་གྱི་སེམས་དང་སེམས་ལས་བྱུང་བ་གང་ཡང་རུང་བ་ལ་འཆད་ལ། དེའི་སྡོམ་པ་ནི། ཇི་སྲིད་བྱང་ཆུབ་མ་ཐོབ་བར་དུ་བྱང་ཆུབ་སེམས་དཔའི་བསླབ་བྱ་ལ་སློབ་པའི་སེམས་བྱུང་སེམས་པ་ཞིག་ཡིན་ལ། དེ་གཉིས་སྟབས་ཅིག་ཏུ་ལེན་པའི་ཆོ་ག་ནི། གཞུང་དེས་བསྟན་པ་ལ་བསྙོན་མི་ནུས་ལ། དེ་གཉིས་ལ་གོ་རིམ་བཞིན་དུ་སྨོན་འཇུག་གི་སེམས་བསྐྱེད་ཀྱི་མིང་འདོགས་པ་ནི། སྤྱོད་འཇུག་མཁན་པོའི་ལུགས་འདི་ལ་ཤིན་ཏུ་གསལ་བར་བཞུགས་པ་ཡིན་ནོ། ། འོ་ན་ཇི་སྐད་དུ།
བྱང་ཆུབ་སྨོན་པའི་སེམས་ལས་ནི། ། འཁོར་ཚེ་འབྲས་བུ་ཆེ་འབྱུང་ཡང༌། ། ཇི་ལྟར་འཇུག་པའི་སེམས་བཞིན་དུ། ། བསོད་ནམས་རྒྱུན་ཆགས་འབྱུང་བ་མིན། ། ཞེས་བཤད་པ་མ་ཡིན་ནམ་ཞེ་ན། དེ་ནི་སྨོན་སེམས་ལ་ཆོ་གས་བླངས་མ་བླངས་གཉིས་ཡོད་པ་ལས་དང་པོའི་དབང་དུ་བྱས་པར་ཟད་དོ། ། འོ་ན་དེ་ལྟར་སྨོན་སེམས་ལ་མཐའ་གཅིག་ཏུ་ཆོ་ག་མི་དགོས་པའི་ལུགས་དང༌། ཆོ་གས་ལེན་པ་ཡང་ཡོད་པའི་ལུགས་གཉིས་ལས། འཕགས་སེང་གི་དགོངས་པ་གང་དུ་འཆད་ཅེ་ན། འཕགས་པ་ཐོགས་མེད་ཀྱི་ལུགས་ལྟར་འཆད་དགོས་པ་ཡིན་ཏེ།
སློབ་དཔོན་སེང་གེ་བཟང་པོའི་རྗེས་སུ་འབྲངས་པའི་མཁས་པ་གསུམ་གྱི་ལུང་གོང་དུ་དྲངས་ཟིན་པ་ལྟར། དེ་དག་གིས་དེའི་དགོངས་པ་དེར་བཀྲལ་བའི་ཕྱིར་དང༌། རིགས་པས་ཀྱང་གྲུབ་སྟེ། ལུགས་འདི་ལ་སྤྱོད་འཇུག་ནས་བཤད་པ་ལྟ་བུའི་སྨོན་འཇུག་སྟབས་གཅིག་ཏུ་ལེན་པའི་ཆོ་གས་ཐོབ་པའི་སྨོན་འཇུག་གི་སེམས་བསྐྱེད་ཞིག་ཡོད་ན། སྨོན་འཇུག་གཉིས་ཀྱི་གཞི་མཐུན་ཞིག་ཁས་ལེན་དགོས་པ་ལས། དེ་ཡང་དེར་མི་བཞེད་པའི་ཕྱིར། རྟགས་དང་པོ་གྲུབ་སྟེ། ལུགས་འདི་ལ་རྫོགས་བྱང་དོན་གཉེར་གྱི་འདོད་པ་དང༌། བྱང་ཆུབ་སེམས་དཔའི་བསླབ་པ་གཉིས་པོ་སོ་སོ་ནས་སྨོན་འཇུག་སོ་སོར་ཁས་ལེན་དུ་མི་རུང་ལ། དེ་གཉིས་ཀ་དང་མཚུངས་ལྡན་དུ་བྱུང་བའི་གཙོ་བོ་རྣམ་རིག་དེ་སྨོན་འཇུག་གི་སེམས་བསྐྱེད་དུ་ཁས་ལེན་དགོས་པའི་ཕྱིར་དང༌།
རྟགས་གཉིས་པ་གྲུབ་སྟེ། སློབ་དཔོན་འདིས་འགྲེལ་ཆེན་དུ། སྨོན་འཇུག་གཉིས་ཀྱི་ཤེས་བྱེད་དུ། སྤྱོད་འཇུག་གི་ལུང་དྲངས་པས་དེ་གཉིས་འགལ་བར་བཤད་དགོས་པའི་ཕྱིར་རོ། ། དེ་ལྟར་བཤད་པས་གྲུབ་པའི་དོན་ནི། རྣམ་བཤད་དུ་སྤྱོད་འཇུག་ལས་འབྱུང་བའི་སེམས་བསྐྱེད་ཀྱི་ཆོ་གའི་དགོངས་པ་འགྲེལ་ཚུལ་ཇི་སྐད་བཤད་པ་དེ་སློབ་དཔོན་སེང་གེ་བཟང་པོའི་འགྲེལ་པའི་དབང་དུ་བྱས་པ་ཡིན་པར་གྲུབ་པ་དང༌། ཡང་ཇི་སྐད་དུ། རྗེ་བཙུན་ས་སྐྱ་པཎྜི་ཏའི་གསུང་གིས། བདག་གི་བླ་མ་དཔལ་ལྡན་ས་སྐྱ་པའི་ཞལ་ནས། སྨོན་འཇུག་གཉིས་ལ་སྨོན་པའི་སེམས།
སྨོན་པའི་སེམས་བསྐྱེད་པ། སྨོན་པ་མི་ཉམས་པར་བསྲུང་བ་གསུམ་དང༌། འཇུག་པའི་སེམས། འཇུག་པའི་སེམས་བསྐྱེད་པ། འཇུག་པ་མི་ཉམས་པར་བསྲུང་བ་དང་གསུམ་ཡོད་དོ་ཞེས་གསུང་བ་ནི། མདོ་རྒྱུད་ཀྱི་དགོངས་པ་ཕྱིན་ཅི་མ་ལོག་པར་ངེས་སོ། ། ཞེས་གསུངས་པ་དེ་ནི་ཐོགས་མེད་ཀྱི་དགོངས་པ་ཐད་སོར་བཞག་པ་དང༌། ཞི་བ་ལྷའི་དགོངས་པ་ཛེ་ཏ་རིས་བཀྲལ་བ་དེའི་དབང་དུ་བྱས་ནས་གསུངས་པ་ཡིན་པར་གྲུབ་བོ། ། གསུམ་པོའི་ངོས་འཛིན་སེམས་བསྐྱེད་ཀྱི་ཆོ་གར་བཤད་པ་དེ་ལ་ཡི་གེའི་སྐྱོན་ཅུང་ཟད་སྣང་བས་འདི་ལྟར་བཤད་དགོས་ཏེ། བྱང་ཆེན་དོན་གཉེར་གྱི་འདུན་པ་ནི་སྨོན་པའི་སེམས་སོ། །
དེ་མི་ཉམས་པར་ཁས་བླངས་པའི་སེམས་བྱུང་སེམས་པ་ནི་དེའི་སྡོམ་པ་དང་དེ་བསྐྱེད་པའོ། ། སྨོན་པའི་བསླབ་བྱ་ཡན་ལག་བདུན་པ་མི་ཉམས་པར་བྱ་བ་ལྟ་བུ་ནི། དེ་མི་ཉམས་པར་བསྲུང་བའོ། ། བྱང་ཆེན་ཀྱི་ཆེད་དུ་ཕྱིན་དྲུག་ལ་སྤྱོད་པར་འདོད་པ་ནི་འཇུག་པའི་སེམས་སོ། ། དེ་མི་ཉམས་པར་བསྲུང་བ་ཆོ་གས་ཁས་བླངས་པ་ནི། དེའི་སྡོམ་པའམ་དེ་བསྐྱེད་པའོ། ། ཕྱིན་དྲུག་ལ་སློབ་ཅིང་ཉམས་སུ་ལེན་པ་ནི་དེ་མི་ཉམས་པར་སྲུང་བའོ། ། ཞེས་འཆད་དགོས་པ་ཡིན་ཏེ། ལུང་གཞན་ལས་དེ་ལྟར་གསལ་བའི་ཕྱིར་རོ། ། དེ་ནས་ཞར་ལ་དོན་དམ་སེམས་བསྐྱེད་ཆོ་གའི་སྒོ་ནས་ལེན་པ་ཡོད་མེད་ཇི་ལྟ་བུ་ཞེ་ན།
དེ་ལེན་པའི་ཆོ་ག་ནི། གསང་བ་འདུས་པའི་རྒྱུད་དུ་དོན་དམ་བྱང་ཆུབ་ཀྱི་སེམས་ངོས་བཟུང་བ་དེའི་དགོངས་པ་འགྲེལ་པ་ན། འཕགས་པ་ཀླུ་སྒྲུབ་ཀྱི་བྱང་ཆུབ་སེམས་འགྲེལ་ཞེས་བྱ་བའི་བསྟན་འཆོས་ཀྱི་ཐོག་མར་དེ་ལེན་པའི་ཆོ་ག་གསུངས་པ་དང༌། རྣམ་སྣང་མངོན་བྱང་ལས་ཀྱང༌། དེ་ལེན་པའི་ཆོ་ག་གསལ་བར་གསུངས་པ་ཡིན་མོད། དེ་ལྟ་ན་ཡང༌། བརྗོད་པ་གསུམ་གྱི་ཐ་མ་ལ་དེ་སྐྱེ་བར་ཁས་ལེན་པ་ནི་གཞུང་ལུགས་ཀྱི་དགོངས་པ་མིན་ཏེ། ཐོག་མར་དམ་བཅའི་སྒོ་ནས་སྡོམ་པ་དེ་བཟུང་ཞིང་བཟུང་བའི་དོན་དེ་བསྒོམ་པ་ལས་ཆོས་ཉིད་མངོན་སུམ་དུ་མཐོང་བ་ན་དེ་སྐྱེས་པར་འཇོག་པའི་ཕྱིར་རོ། ། དཔེར་ན་རྣལ་འབྱོར་གྱི་རྒྱུད་དུ་རིགས་ལྔའི་སྡོམ་པ་ཐོག་མར་དམ་བཅའི་སྒོ་ནས་བཟུང་ཞིང༌། བཟུང་བ་ལྟར་དབང་གི་ངོ་བོ་སེམས་ཀྱི་རྒྱུད་ལ་སྐྱེས་པ་དེའི་ཚེ།
རིགས་ལྔའི་སྡོམ་པ་སྐྱེས་པར་འཇོག་པ་བཞིན་ནོ། ། གཉིས་པ་སྲོལ་འབྱེད་གཉིས་ཀྱི་ཆོ་གའི་ཁྱད་པར་ལ། སྤྱིར་ཚད་ལྡན་གྱི་གཞུང་ལས། དབུ་མ་ལུགས་ཀྱི་སེམས་བསྐྱེད་ཀྱི་ཆོ་ག་དང༌། སེམས་ཙམ་ལུགས་ཀྱི་སེམས་བསྐྱེད་ཀྱི་ཆོ་ག་དང༌། འཇིགས་མེད་འབྱུང་གནས་ལ་སོགས་པས་དེ་གཉིས་གཅིག་ཏུ་བསྲེས་པའི་ལུགས་དང་གསུམ་འབྱུང་ཡང༌། རྗེ་བཙུན་ས་སྐྱ་པ་རྣམས་ཀྱིས་ནི། ལུགས་ཕྱི་མ་འདི་འགོག་ཅིང༌། ལུགས་སྔ་མ་གཉིས་མ་འདྲེས་པར་མཛད་ནས་ཐ་དད་དུ་ཞལ་གྱིས་བཞེས་པ་ཡིན་ནོ། ། དེ་གཉིས་མ་འདྲེས་པར་བྱ་དགོས་པའི་ཤེས་བྱེད་ཀྱང༌།
སྲོལ་གཉིས་པོ་གང་ལས་བླང་བར་བྱ་བའི་ཡུལ་མི་འདྲ། གང་གིས་ལེན་པར་བྱེད་པའི་རྟེན་གྱི་གང་ཟག་མི་འདྲ། ཇི་ལྟར་ལེན་པའི་ཆོ་ག་མི་འདྲ། ཉམས་ན་ཕྱིར་བཅོས་མི་འདྲ་བའོ། ། དང་པོ་ཇི་སྐད་དུ། བླ་མ་སྡོམ་ལ་གནས་ཤིང་མཁས། ། ནུས་དང་ལྡན་ལས་བླང་བར་བྱ། ། ཞེས་དང༌། རྟག་པར་དགེ་བའི་བཤེས་གཉེན་ནི། ། ཞེས་སོགས་ཀྱི་ཁྱད་པར་ལས་དང༌།
གཉིས་པ་ནི་ཇི་སྐད་དུ། སོ་སོར་ཐར་པ་རིས་བདུན་གྱི། ། རྟག་ཏུ་སྡོམ་གཞན་ལྡན་པ་ལ། ། ཞེས་སོགས་དང༌། མདོ་ལས་ལྷ་དང་ལྷ་མིན་ལ་སོགས་པ་འགྲོ་བ་མཐའ་དག་ལ་སྐྱེ་བར་བཤད་པའི་ཁྱད་པར་ལས་དང༌། གསུམ་པ་ནི། འཕགས་པ་ཐོགས་མེད་ཐོག་མར་སྨོན་པ་བླངས་ནས། ཕྱིས་འཇུག་པ་ལེན་པ་དང༌། བར་ཆད་དྲི་བ་སོགས་མཛད་ལ། འཕགས་པ་ཀླུ་སྒྲུབ་ནི་སྨོན་འཇུག་སྟབས་གཅིག་ཏུ་ལེན་པར་མཛད་པའི་ཁྱད་པར་ལས་དང༌།
བཞི་པ་ནི། འཕགས་པ་ཐོགས་མེད་རྩ་བའི་ལྟུང་བ་བཞིར་བཞེད་ཅིང༌། འཕགས་པ་ཀླུ་སྒྲུབ་བྱང་ཆུབ་སེམས་དཔའ་རྒྱལ་པོ་ལ་འབྱུང་བ་ལྔ། བློན་པོ་ལ་ལྔ། ཕལ་པ་ལ་བརྒྱད། ཐུན་མོང་དུ་སྨོན་པའི་སེམས་བཏང་བ་དང་བཅུ་དགུར་བཞེད་པ་དང༌། ཐོགས་མེད་ཉན་ཐོས་དང་བསྟུན་ནས། ། སྡོམ་པ་སླར་ཡང་བླང་བར་བྱ། ། ཟག་པ་འབྲིང་ནི་གསུམ་ལ་བཤགས། ། གཅིག་གི་འདུན་དུ་ལྷག་མ་རྣམས། །
ཞེས་གསུངས་ལ། དབུ་མ་པའི་ལུགས་ལ་ནི། འཕགས་པ་ནམ་མཁའི་སྙིང་པོ་ལ་གསོལ་བ་གདབ་པ་དང༌། དེ་བཞིན་གཤེགས་པ་ལ་སོགས་པའི་ཡི་གེ་བརྒྱ་པས་ལྟུང་བ་འདག་པར་མཛད་དོ། ། ཞེས་བྱ་བ་ལ་སོགས་པར་རྒྱས་པར་གསུངས་སོ། ། འདིའི་དོན་རྣམ་པར་འཆད་པ་ལ། འཆད་པ་པོ་གཞན་དག་གིས་དད་པའི་རྗེས་སུ་འབྲངས་ཏེ། ཚིག་སྔ་མ་དེ་ཉིད་ལན་དུ་མར་བཟླས་པ་ལས། ཕྱི་མ་ཕྱི་མ་རྣམས་སྐད་གསང་ཇེ་མཐོ་ཇེ་མཐོར་གྱུར་པ་ལ་གཞུང་འཆད་པ་ཞེས་བྱ་བའི་མིང་གིས་བཏགས་པར་ཟད་ཀྱི། དཔྱིས་ཕྱིན་པར་བཤད་པ་མ་མཐོང་ངོ༌། །
དེ་བས་ན་འདི་ལར་རྣམ་པར་བཤད་པར་བྱ་སྟེ། དབུ་སེམས་གཉིས་ལ་ཆོ་ག་མི་འདྲ་བ་དེ་འདྲ་འབྱུང་བའི་འཐད་པ། དེ་ལ་གཞན་གྱིས་བཏགས་པའི་མཐའ་བསལ་བའོ། ། དང་པོ་ལ། དངོས་དང་དེས་གྲུབ་པའི་དོན་ནོ། ། དང་པོ་ནི། ལུགས་དེ་གཉིས་ལ་ཆོ་ག་མི་འདྲ་བ་འབྱུང་བའི་ཤེས་བྱེད་ནི། དབུ་མའི་ལུགས་ཀྱི་ཆོ་ག་ནི་སྨོན་འཇུག་གི་སྡོམ་པ་གཉིས་ཀ་ལེན་པའི་ཆོ་ག་ཡིན་པ་དང༌། ཅིག་ཤོས་ནི། འཇུག་པའི་སྡོམ་པ་ཁོ་ན་ལེན་པའི་ཆོ་ག་ཡིན་པ་ལས་སོ། །
དེ་ཡང་ཆོ་ག་དང་པོས་བླངས་ན། གདུལ་བྱ་བློ་མཐོ་བ་དང༌། དབང་པོ་རྣོ་བ་རྣམས་ལ་ནི་སྨོན་འཇུག་གཉིས་ཀའི་སྡོམ་པ་སྐྱེ་བ་དང༌། དེ་ལས་གཞན་པ་རྣམས་ལ་སྨོན་པའི་སྡོམ་པ་རྐྱང་པ་སྐྱེ་བ་ཡིན་ནོ། ། དེ་སྐད་དུ་ཡང༌། བསླབ་བཏུས་ལས། དེ་བས་ན་རང་གི་མཐུ་དང་སྦྱར་ཏེ་དགེ་བའི་རྩ་བ་གཅིག་ཙམ་ཡང་དག་པར་བླངས་ལ་བསྲུང་བར་བྱ་སྟེ། འདི་སྨན་གྱི་བླ་བཻ་ཌཱུ་རྻ་འོད་ཀྱི་རྒྱལ་པོའི་མདོ་ལས་བལྟ་བར་བྱའོ། ། ཞེས་གསུངས་སོ། ། དེའི་ཚེ་གང་གིས་ལེན་པར་བྱེད་པའི་གང་ཟག་ནི།
དོན་གོ་ཞིང་ཐེག་པ་ཆེན་པོའི་རིགས་ཀྱི་ནུས་པ་ཅུང་ཟད་སད་པ་ནི། བློ་ཇི་ལྟར་དམན་ཡང༌། སྨོན་པའི་སྡོམ་པ་ཙམ་ཞིག་མི་སྐྱེ་བ་མི་སྲིད་པ་ལ་དགོངས་ནས། ལུགས་དང་པོ་ལ་ཡུལ་དང༌། རྟེན་དང༌། ཆོ་གའི་ཁྱད་པར་རྣམས་ཡངས་ཤིང་རྒྱ་ཆེ་ལ། ཆོ་ག་གཉིས་པས་ལེན་པ་ལ་ནི། སྨོན་པའི་སྡོམ་པ་ལེན་པའི་ཆོ་ག་མེད་པས། ཡུལ་རྟེན་ཆོ་གའི་ཁྱད་པར་རྣམས་རྒྱ་ཆུང་ཞིང་དོག་པ་ཡིན་ནོ། ། དེ་ཡང་སྨོན་པ་ནི་རྒྱལ་པོ་ནས་ཤན་པའི་བར་ལ་སྐྱེ་ལ།
འཇུག་པ་ནི། སོ་ཐར་གྱི་སྡོམ་མིན་ཅན་ལ་མི་སྐྱེའོ། ། འོ་ན་ཅི་ལུགས་དེ་ལ་སྨོན་པའི་སྡོམ་པ་མ་བཤད་ལ། ཅིག་ཤོས་ལ་འཆད་པ་ཅི་ཞེ་ན། དེའི་ཤེས་བྱེད་ནི་ཇི་སྐད་དུ། དེ་གཉིས་ལྟ་བ་ཐ་དད་པས། ། ཆོ་ག་ཡང་ནི་ཐ་དད་ཡིན། ། ཞེས་གསུངས་ལ། ལྟ་བ་ཡངས་དོག་གི་གོ་དོན་ཡང༌། ཁྱབ་པའི་སྟོང་ཉིད་དང༌།
ཉི་ཚེ་བའི་སྟོང་ཉིད་ཀྱི་དབང་དུ་བྱས་ནས་འཆད་དགོས་པ་ཡིན་གྱི། སྤྱོད་པ་ཡངས་དོག་ལ་འཆད་པའི་གོ་བ་བླངས་ནས་ཉེས་པ་བརྗོད་པར་བྱེད་པ་དེ་དག་ནི་སུན་འབྱིན་གྱིས་འཕོངས་པ་ཡིན་ཏེ། ལུགས་འདི་ནི་ལྟ་བ་ཇི་ཙམ་མཐོ་བ་བཞིན་སྡོམ་པ་འཛིན་དགོས་མང་བར་ཞལ་གྱིས་བཞེས་པའི་ཕྱིར་ཏེ། དབུ་སེམས་ཀྱི་ཁྱད་པར་སྨོན་པ་ལ་སྡོམ་པའི་རྣམ་གཞག་མཛད་མི་མཛད་དེ་ལས་ཕྱེ་བས་སོ། ། འོ་ན་ལྟ་བ་མཐོ་བའི་ཚེ་སེམས་བསྐྱེད་ཀྱི་སྡོམ་པ་སྐྱེ་སླ་བར་སོང་བས། དེའི་ཤེས་བྱེད་ཅི་ཞེ་ན། དེའི་རྒྱུ་མཚན་ནི་ཐེག་པ་སྤྱི་དང༌། ཐེག་ཆེན་ཐུན་མོང་མ་ཡིན་པའི་གཞུང་ལས་ཤིན་ཏུ་གསལ་བ་ཡིན་ཏེ། ཐེག་པ་དང་གྲུབ་པའི་མཐའ་གང་དུ་ཆོས་ཀྱི་བདག་མེད་ཁས་ལེན་པ་དེར། བྱང་སེམས་ཀྱི་སྡོམ་པའི་རྣམ་གཞག་འབྱུང་ལ།
དེ་མེད་པ་དེར་ཅིག་ཤོས་ཀྱང་མ་གསུངས་པའི་ཕྱིར་དང༌། བྱེ་བྲག་ཏུ་སྟོང་ཉིད་རྟོགས་པའི་ལྟ་བས་ཟིན་ན། སྨོན་སེམས་དང༌། སོ་ཐར་རིས་བདུན་སོགས་སྔོན་དུ་མ་སོང་ཡང༌། འཇུག་པའི་སྡོམ་པ་བསྲུང་བ་ལ་དཀའ་བའི་གནས་མི་འབྱུང་བའི་ཕྱིར་དང༌། སྟོང་པ་ཉིད་ཀྱི་ལྟ་བ་དེ་སྔོན་དུ་སོང་ན། སྨོན་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ཡང་རང་གི་ངང་གིས་འབྱུང་བའི་ཕྱིར། དོན་དེ་ལ་དགོངས་ནས་དབུ་མའི་གཞུང་ལས་ཆོ་གའི་ཚུལ་དེ་ལྟར་མཛད་པ་ཡིན་ཏེ། དཔེར་ན་དབུ་མ་རྒྱན་ལས། ཡང་དག་ཤེས་ཚོལ་སྔོན་བཏང་སྟེ། །
ཞེས་སྟོང་པ་ཉིད་ཀྱི་ལྟ་བ་སྔོན་དུ་བཏང་ནས་བྱང་ཆུབ་ཏུ་སེམས་བསྐྱེད་པར་གསུངས་སོ། ། དེ་ལྟ་ན་ཡང་སེམས་བསྐྱེད་ལེན་པའི་རྟེན་དེས་དབུ་མའི་ལྟ་བ་རྟོགས་དགོས་པའི་ཁྱབ་པ་འཛིན་པ་མ་ཡིན་གྱི། དབུ་མའི་ལྟ་བ་དང་སྨོན་སེམས་རྐྱང་པ་ཐབས་ཤེས་ཟུང་དུ་འཇུག་པར་འགྱུར་ལ། སེམས་ཙམ་གྱི་ལྟ་བ་དང་ཐབས་ཤེས་ཟུང་དུ་འཇུག་པ་ལ་འཇུག་སེམས་དགོས་པའི་དོན་ཏེ། དབུ་མའི་ལུགས་ཀྱི་ཤེར་ཕྱིན་གྱི་ནང་དུ་ཕར་ཕྱིན་དྲུག་ཀ་འདུས་ལ། སེམས་ཙམ་ལུགས་ཀྱི་དེའི་ནང་དུ་དེ་མི་འདུག་པས་སོ་སྙམ་དུ་དགོངས་པའོ། ། གཉིས་པ་ནི་དེ་ལྟར་ན། དབུ་མའི་ཆོ་གས་བླངས་པའི་སེམས་བསྐྱེད་ཀྱི་སྡོམ་པ་ཡོངས་སུ་རྫོགས་པ་དེའི་ནང་དུ། ཅིག་ཤོས་ཀྱི་ཆོ་གས་བླངས་པའི་སྡོམ་པ་དང༌། བསླབ་བྱ་རྣམས་ཀྱང་འདུས་པ་ཡིན་ཏེ།
དེའི་ནང་དུ་འཇུག་པའི་སྡོམ་པ་རྫོགས་པར་འདུས་པའི་ཕྱིར། ཅིག་ཤོས་ཀྱི་ནང་དུ་དེ་ཕར་འདུས་པ་མིན་ཏེ། ཅིག་ཤོས་ཀྱི་ཆོ་གས་སྨོན་པའི་སྡོམ་པ་མ་བཟུང་བའི་ཕྱིར། དེ་ལྟར་ན་བྱང་ས་ནས་གསུངས་པའི་སྡོམ་པའི་རྟེན་ལ། བསླབ་བཏུས་ནས་གསུངས་པའི་རྩ་བའི་ལྟུང་བ་མཐའ་དག་འབྱུང་བའི་ཁྱབ་པ་མེད་ལ། བསླབ་བཏུས་ཀྱི་ཆོ་གས་བླངས་པའི་སྡོམ་པའི་རྟེན་ལ་ནི། ཅིག་ཤོས་ཀྱི་རྩ་བའི་ལྟུང་བ་རྣམས་རྩ་ལྟུང་དུ་ངེས་པར་བཞག་དགོས་པ་ཡིན་ཏེ། ཇི་སྐད་དུ། བསླབ་བཏུས་རྔོག་འགྱུར་ལས། རྩ་བའི་ལྟུང་བ་འདི་དག་བདེ་བླག་ཏུ་བཟུང་བ་དང༌།
འགའ་ཞིག་གི་ལུགས་གནས་པར་བྱ་བའི་ཕྱིར་བསྡུ་བའི་ཚིག་ལེའུར་བྱས་པ་དག་བརྗོད་པར་བྱའོ། ། དཀོན་མཆོག་གསུམ་གྱི་དཀོར་འཕྲོག་པ། ། ཕས་ཕམ་པའི་ལྟུང་བར་འདོད། ། ཅེས་པ་ནས། རྨི་ལམ་འཕགས་པ་ནམ་མཁའི་སྙིང་པོ་ཡི། ། མདུན་དུ་འདུག་སྟེ་བཤགས་པར་བྱ། ། བྱང་ཆུབ་སེམས་ནི་ཡོངས་འདོར་དང༌། ། ཆགས་དང་སེར་སྣ་མི་བཟད་པས། ། སློང་ལ་སྦྱིན་པར་མི་བྱེད་དང༌། ། བསྒྲིམས་ཏེ་དགའ་བར་བྱེད་པ་ན། །
སེམས་ཅན་ལ་ནི་མི་བཟོད་པར། ། ཁྲོས་པས་སེམས་ཅན་བརྡེག་པ་དང༌། ། ཉོན་མོངས་པ་དང་གཞན་མཐུན་པས། ། ཆོས་ལྟར་བཅོས་པ་བརྗོད་པའོ། ། ཞེས་གསུངས་ལ། དེ་ཡང་བཤགས་པར་བྱ་ཞེས་པ་ཡན་ཆད་ནི། རྩ་བའི་ལྟུང་བ་བདེ་བླག་ཏུ་བཟུང་བ་དང༌། ཞེས་པ་དེའི་རྒྱས་བཤད་དུ་གསུངས་པ་ཡིན་ལ། བྱང་ཆུབ་སེམས་ནི་ཡོངས་འདོར་དང༌། ། ཞེས་པ་མན་ནི།
འགའ་ཞིག་གི་ལུགས་གནས་པར་བྱ་བའི་ཕྱིར་ཞེས་པ་དེའི་རྒྱས་བཤད་དུ་གསུངས་པ་ཡིན་ཏེ། དེ་དག་གིས་ནི་བྱང་ས་དང་སྡོམ་པ་ཉི་ཤུ་པ་ནས་འབྱུང་བའི་སྡོམ་པ་གཏོང་བའི་རྒྱུ་དང༌། རྩ་བའི་ལྟུང་བ་བཞིའམ་བརྒྱད་པོ་དེ་ཉིད་འཆད་པ་ཡིན་པའི་ཕྱིར་རོ། ། དེར་འགའ་ཞིག་གི་ལུགས་ཞེས་གསུངས་པ་དེ། འཕགས་པ་ཐོགས་མེད་ཀྱི་ལུགས་ལ་བྱེད་པ་ནི་སྔོན་གྱི་བསླབ་བཏུས་འཆད་པ་པོ་རྣམས་ཀྱི་ལུགས་སོ། ། དེ་ཡང་བསླབ་བཏུས་ནས་རྩ་ལྟུང་བཅུ་དགུ་པོ་དེ་ནི་སྨོན་པའི་སྡོམ་པ་དང་འགལ་བའི་ལྟུང་བ་དང༌། དེ་ལས་དང་པོ་བཅོ་བརྒྱད་པོ་སྡོམ་པའི་གཏོང་རྒྱུ་མ་ཡིན་པ་དང༌། ཆགས་དང་སེར་སྣ་མི་བཟད་པས། ། ཞེས་སོགས་ཡང་ས་དང་ཐུན་མོང་བ་རྣམས་ནི་འཇུག་པའི་རྩ་ལྟུང་དང༌། འཇུག་སྡོམ་ཀྱི་གཏོང་རྒྱུ་ཡིན་ཀྱང༌།
ཆོ་ག་འདིས་ཐོབ་པའི་སྡོམ་པ་རྫོགས་པའི་གཏོང་རྒྱུ་མ་ཡིན་པར་ཤིན་ཏུ་འགྲིག་པ་ཡིན་པས། བོད་གཞན་དག་ནམ་སྙིང་གི་མདོ་དེའི་བཅོ་བརྒྱད་པོ་རྩ་ལྟུང་བཏགས་པ་བ་ཡིན་པར་འཆད་པ་རྣམས་དོར་བྱ་ཁོ་ནའོ། ། གཉིས་པ་དེ་ལ་གཞན་གྱིས་བཏགས་པའི་མཐའ་བསལ་བ་ནི། བོད་ཕྱི་མ་ཁ་ཅིག་ན་རེ། ཚུལ་འདི་རྣམ་པར་དཔྱད་ན་ལྷག་མ་མེད་པར་འཇིག་པ་ཡིན་ཏེ། འདི་ལྟར། ཆོ་གའི་ཚུལ་གཉིས་པོ་བླང་བར་བྱ་བའི་ཡུལ་མི་འདྲ་བ་མི་འཐད་དེ། ལུང་དེ་གཉིས་ཚིག་ཐ་དད་པ་ཙམ་དུ་ཟད་ཀྱི། དགེ་བའི་བཤེས་གཉེན་གྱི་མཚན་ཉིད་གཅིག་ཏུ་སྣང་བའི་ཕྱིར། ལེན་པའི་གང་ཟག་གི་ཁྱད་པར་མི་འཐད་དེ།
བྱང་ཆུབ་ལམ་སྒྲོན་གྱི་ལུང་དེ་ནི་སྡོམ་པ་ཁྱད་པར་ཅན་སྐྱེ་བའི་དབང་དུ་བྱས་པའི་ཕྱིར་ཏེ། དེའི་སྔ་འགྲེལ་ལས། ད་ནི་ཚུལ་ཁྲིམས་ཀྱི་སྡོམ་པའི་རྟེན་ཁྱད་པར་ཅན་བསྟན་པར་འདོད་ནས། ཞེས་གསུངས་པས་སོ། ། གཞན་ཡང་དེའི་རྟེན་དུ་སོ་ཐར་རིས་བདུན་གང་རུང་དགོས་པ་ནི་བྱང་སའི་དགོངས་པ་གཏན་ནས་མིན་ཏེ། དེའི་དགོངས་པ་དེ་ཡིན་པ་ཐུབ་པ་དགོངས་རྒྱན་དུ་གསལ་བར་བཀག་པའི་ཕྱིར་དང༌། ལྷ་ལ་ཡང་བྱང་སེམས་ཀྱི་སྡོམ་པ་སྐྱེ་བར་ཡོད་པ་ནི་ཤིང་རྟ་ཆེན་པོ་མཐའ་དག་བཞེད་པའི་ཕྱིར། ཡང་འགྲོ་བ་རིས་དྲུག་པོ་ཐམས་ཅད་བྱང་སེམས་ཀྱི་སྡོམ་པའི་རྟེན་དུ་སྨྲ་བ་ནི་ངོ་མཚར་ཆེ་བ་ཡིན་ཏེ། གཟུགས་མེད་ཁམས་ཀྱི་ལྷ་ལ་སྡོམ་པ་འབོགས་པའི་ཆོ་ག་སུས་ཀྱང་བསྒྲུབ་པར་མི་ནུས་པའི་ཕྱིར། གཞན་ཡང་བྱང་ས་ནས་བཤད་པའི་ཆོ་ག་ལ་བརྟེན་ནས་བྱང་སེམས་སྡོམ་པ་ཐོབ་ལ་མ་ཉམས་པའི་ལས་དང་པོ་པ་ཆོས་ཅན།
ཁྱོད་ཀྱིས་ཀུན་དཀྲིས་ཆེན་པོ་ཚང་བའི་སྒོ་ནས་དཀོན་མཆོག་གསུམ་གྱི་དཀོར་འཕྲོག་ན་ཁྱོད་ལ་བྱང་སེམས་ཀྱི་རྩ་ལྟུང་འབྱུང་བར་ཐལ། ཁྱོད་བྱང་སེམས་ཀྱི་སྡོམ་ལྡན་གང་ཞིག ཀུན་དཀྲིས་ཆེན་པོ་ཚང་བའི་སྒོ་ནས་དཀོན་མཆོག་གསུམ་གྱི་དཀོར་འཕྲོག་པའི་ལྟུང་བ་ཡིན་ན། བྱང་སེམས་ཀྱི་རྩ་ལྟུང་ཡིན་དགོས་པའི་ཕྱིར། ཞེས་བརྗོད་ལན་ཅི་ཡོད། དེའི་ཕྱིར་ཆོ་ག་གཉིས་ཀྱི་ལྟུང་བ་ཐ་དད་པར་སྨྲ་བ་ནི། བྱང་སེམས་ཀྱི་སྡོམ་པའི་རྟེན་ཅན་རྣམས་དོན་མིན་པ་ལ་སྦྱོར་བའི་གཡང་ས་མི་བཟད་པའོ། ། གཞན་ཡང་སྤྱོད་འཇུག་ལས། ཇི་ལྟར་སྔོན་གྱི་བདེ་གཤེགས་ཀྱིས། ། ཞེས་སོགས་གསུངས་པ་འདི་སྨོན་འཇུག་གཉིས་ཕྱོགས་གཅིག་ཏུ་ལེན་པའི་ཆོ་ག་ཡིན་ན།
ཚུལ་ཁྲིམས་ཀྱི་ནི་བསླབ་པ་དང༌། ། ཞེས་སོགས་ཀྱི་སྒོ་ནས། རིགས་ལྔའི་སྡོམ་པ་བཟུང་བའི་ཆོ་ག་གསུངས་པ་འདི། སྔགས་དང་བྱང་སེམས་ཀྱི་སྡོམ་པ་གཉིས་སྟབས་གཅིག་ཏུ་ལེན་པའི་ཆོ་ག་ཡིན་པར་འགྱུར་ལ། དེ་འདོད་ན། ཚད་ལྡན་མང་པོས། རིགས་ལྔའི་སྡོམ་བཟུང་གི་སྔ་རོལ་དུ། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ཀྱིས་བྱང་སེམས་ཀྱི་སྡོམ་པ་ལེན་པར་གསུངས་པ་དང་འགལ་ལོ། ། ཡང་ལུགས་གཉིས་པོའི་ཕྱིར་བཅོས་ཀྱི་ཁྱད་པར་འཆད་པ་ན།
སྡོམ་པ་སླར་ཡང་ལེན་དགོས་མི་དགོས་ཀྱི་སྒོ་ནས་འཆད་པ་དང༌། སླར་ཡང་དབུ་མ་ལུགས་ཀྱི་ཕྱིར་བཅོས་འཆད་པ་ན། ཐུན་ཚོད་འདས་ཏེ་རྩ་ལྟུང་འབྱུང་བ་ན། སྡོམ་པ་སླར་ཡང་བླང་བར་བྱ། ། ཞེས་པ། རང་ཚིག་འགལ་བ་ཇི་ལྟར་མིན། ། སྨོན་སེམས་རྐྱང་པ་ཆོ་གས་བླངས་པ་ལ་བར་མ་དགེ་བ་ཙམ་ཡོད་ཀྱི། བྱང་སེམས་ཀྱི་སྡོམ་པ་མེད་པས་བྱང་སེམས་ཀྱི་སྡོམ་པ་དང་འགལ་བའི་ལྟུང་བ་རྣམ་པར་བཞག་ཏུ་མེད་པའི་ཕྱིར། ལྟུང་བ་དང་ལྟུང་བ་མ་ཡིན་པའི་གཟུགས་བརྙན་སོགས་སྨོན་སེམས་རྐྱང་པའི་བསླབ་བྱར་འཆད་པའང་མི་འཐད་དོ། ། ཡང་རྩ་ལྟུང་བསྐྱེད་པ་ལ།
ཐུན་ཚོད་འདས་པར་འདོད་དགོས་པ་ཤིན་ཏུ་མང་བར་འདུག་ཀྱང་མི་འཐད་དེ། ཉེ་བར་འཁོར་གྱིས་ཞུས་པའི་མདོའི་དགོངས་པ་མ་ཡིན་ཞིང༌། ཤེས་བྱེད་གཞན་ཡང་མེད་པའི་ཕྱིར་རོ། ། དེས་ན་སློབ་དཔོན་བྱང་ཆུབ་བཟང་པོ་དང༌། མཁས་པ་ཆེན་པོ་ཨ་བྷྱ་ཀཱ་རས་ཤིང་རྟ་ཆེན་པོ་གཉིས་ཀྱི་ལུགས་བསྲེས་ནས་མཛད་པ་ཉིད་ཆེས་ཤིན་ཏུ་ལེགས་པ་ཡིན་ནོ། ། ཞེས་ཟེར་རོ། ། ཀླན་ཀ་དེ་དག་རིམ་པ་བཞིན་དུ་བསལ་བར་བྱ་སྟེ། དང་པོ་ཡུལ་དགེ་བའི་བཤེས་གཉེན་གྱི་མཚན་ཉིད་གཅིག་པ་ལུང་དེ་གཉིས་ཀྱི་དགོངས་པ་མ་ཡིན་ཏེ། སྡོམ་པ་ཉི་ཤུ་པ་ལས། ནུས་དང་ལྡན་ལས་བླང་བར་བྱ། །
ཞེས་ཚིག་འབུར་དུ་དོད་པ་འབྱུང་ལ། དེའི་དོན་ཡང༌། བྱང་སའི་ལུགས་ལ་སློབ་དཔོན་གྱི་ལུས་ཀྱི་བྱ་བ་ཕྱོགས་བཞིར་ཕྱག་འཚལ་བ་དང༌། མེ་ཏོག་འཐོར་དགོས་པ་ལ་སོགས་པ་ལུས་ཀྱི་བྱ་བ་མང་པོ་དགོས་པས། དེ་ལྟར་ནུས་པ་ལས་ལེན་ཞེས་པའི་དོན་ཡིན་ལ། ཅིག་ཤོས་ལ་དེ་མི་དགོས་པའི་ཕྱིར་རོ། ། གཉིས་པ་གང་གིས་ལེན་པའི་རྟེན་གྱི་ཁྱད་པར་ལ། རྒོལ་བའི་ཀླན་ཀ་དེ་ཡང་འཇུག་པ་མ་ཡིན་ཏེ། དེའི་རྟེན་དུ་དགོས་པའི་སོ་སོར་ཐར་པ་དེ་ཐེག་པ་ཐུན་མོང་གི་འདུལ་བ་ལས་འབྱུང་བའི་སོ་སོར་ཐར་པ་ལ་མི་འཆད་པར། ཐེག་པ་ཆེན་པོའི་སོ་སོ་ཐར་པ་ལ་འཆད་དགོས་པར།
རྗེ་བཙུན་ས་སྐྱ་པའི་སྡོམ་པ་ཉི་ཤུ་པའི་རྣམ་བཤད་ལས་འབྱུང་བའི་ཕྱིར། ཁྱེད་ཀྱིས་འཆད་པའི་རྟེན་ཁྱད་པར་ཅན་ཞེས་པ་དེ་ཡང་འཐད་པ་མིན་ཏེ། ལྷ་ལ་བྱང་སེམས་ཀྱི་སྡོམ་པའི་རྟེན་ཁྱད་པར་ཅན་མེད་པར་ཐལ་བའི་ཕྱིར་དང༌། སྐལ་བ་ཡོད་ཀྱི་གཞན་དུ་མིན། ། ཞེས་པའི་ངེས་བཟུང་གི་ཚིག་དང་འགལ་བའི་ཕྱིར། གཟུགས་མེད་ཁམས་པ་ཞེས་སོགས་ཀྱི་ལྟག་ཆོད་ལ་ནི་སྙིང་པོ་ཅི་ཡང་མི་སྣང་བས། དཔྱོད་ལྡན་གྱིས་དཔྱད་པར་བྱ་བའི་གནས་མ་ཡིན་མོད། འོན་ཀྱང་ལྟག་ཆོད་ཇི་ལྟར་ཡིན་པའི་ཚུལ་བཤད་ན། འགྲོ་བ་རིས་དྲུག་པོ་ཐམས་ཅད་སྡོམ་པ་དེའི་རྟེན་ཡིན། གཟུགས་མེད་ཁམས་པ་དེའི་རྟེན་ཡིན་པས་ཁྱབ་པར་འདོད་པ་ནི།
ཚིག་གི་སྤུ་རིས་མ་ཕྱེད་པས་འཁྲུལ་པ་དང༌། གཟུགས་མེད་ཁམས་པ་བྱང་སེམས་ཀྱི་སྡོམ་པའི་རྟེན་དུ་མི་རུང་ན། རྟེན་དེ་ལ་བྱང་ཆུབ་སེམས་དཔའ་མེད་པར་འདོད་དགོས་པས་འཁྲུལ་བ་དང༌། རྟེན་དེ་ལ་བྱང་སེམས་ཀྱི་སྡོམ་པ་གསར་དུ་སྐྱེ་བ་ཡོད་ན། གཞན་གྱི་ལུས་ངག་གི་རིག་བྱེད་ལ་ལྟོས་པས་ཁྱབ་པར་འདོད་པ་ཡང་འཁྲུལ་བ་ཡིན་ཏེ། གཞན་གྱི་ཆོ་ག་ལ་མ་ལྟོས་པར་རང་ཉིད་ཀྱིས་དེར་བསྐྱེད་པས་ཆོག་པའི་ཕྱིར་དང༌། གཟུགས་མེད་ཁམས་ཀྱི་ཉན་ཐོས་རྟེན་དེ་ལ་ཐེག་པ་ཆེན་པོའི་ལམ་དུ་འཇུག་པ་མི་སྲིད་པར་འདོད་དགོས་ལ། དེ་ལྟ་ན་དེའི་རྟེན་ཅན་གྱི་དགྲ་བཅོམ་པས་ལྷག་མེད་དུ་མྱ་ངན་ལས་འདས་པ་དེ། འདོད་གཟུགས་གང་རུང་དུ་སྐྱེ་བ་བླངས་ནས། ཐེག་པ་ཆེན་པོའི་ལམ་དུ་འཇུག་དགོས་པར་ཐལ་བའམ།
ཡང་ན་ཟག་མེད་ཀྱི་ལས་ཀྱི་དབང་གིས་བྱུང་བའི་ཡིད་ཀྱི་རང་བཞིན་གྱི་ལུས་ཅན་དེ་བྱང་སེམས་ཀྱི་སྡོམ་པ་གསར་དུ་སྐྱེ་བའི་རྟེན་དུ་རུང་ན། གཟུགས་མེད་ཁམས་པ་དེར་མི་རུང་བ་ལ་རྒྱུ་མཚན་ཅི་ཡང་མེད་པས་མཚུངས་པ་ཡིན་ནོ། ། གཞན་ཡང་ལྟག་ཆོད་དེ་ལྟར་སྨྲ་བ་ཁྱེད་ཀྱི་ལྟར་ན། རིན་ཆེན་འཕྲེང་བ་ལས། སེམས་ཅན་ཐམས་ཅད་བྱང་ཆུབ་ཏུ། ། སེམས་བསྐྱེད་བཅུག་ནས་བསྙེན་བྱས་ན། ། རི་དབང་རྒྱལ་པོ་ལྟར་བརྟན་པའི། ། བྱང་ཆུབ་སེམས་དང་རྟག་ལྡན་འགྱུར། ། ཞེས་དང༌། ཡུམ་གྱི་མདོ་ལས།
ལྷའི་བུ་གང་གིས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་མ་བསྐྱེད་པ་དག་གིས་ཀྱང་དེ་བསྐྱེད་པར་བྱའོ། ། ཞེས་གསུངས་པ་དེ་ལ་ཡང་ཁྱེད་ཀྱིས་སྨྲས་པའི་ཀླན་ཀ་དེ་ཉིད་ཀྱི་གླགས་ཡོད་པར་བྱོས་ཤིག ཡང་དབུ་མའི་ལུགས་ཀྱི་ཆོ་གས་བླངས་པའི་སྡོམ་ལྡན་ལ། བྱང་ས་ནས་འབྱུང་བའི་རྩ་བའི་ལྟུང་བ་རྣམས་མི་འབྱུང་བ་ནི། ས་སྐྱ་པཎྜི་ཏའི་བཞེད་པ་མ་ཡིན་པས་ཀླན་ཀ་དེ་སེལ་མི་དགོས་ལ། ཁྱེད་ཀྱིས་ཅིག་ཤོས་ལ་དབུ་མའི་ལུགས་ཀྱི་རྩ་བའི་ལྟུང་བ་རྣམས་འབྱུང་བར་སྒྲུབ་བྱེད་ཀྱི་གཏན་ཚིགས་དེ་ལ་ནི། ཁྱབ་པ་མ་ངེས་པ་དང༌། གཏན་ཚིགས་གཉིས་པ་འཁྲུལ་བའི་ཉེས་པ་གཉིས་གདོན་མི་ཟ་བར་འཇུག་གོ ། དང་པོ་ལ། དངོས་དང༌།
གཞན་ཡང་མཚོན་པའོ། ། དང་པོ་ནི་འོ་ན་བྱང་ས་ནས་བཤད་པའི་ཆོ་གས་ཐོབ་པའི་བྱང་སེམས་ཀྱི་སྡོམ་པ་དང་ལྡན་པའི་ལས་དང་པོ་པ་དེ་ཆོས་ཅན། ཁྱོད་ཀྱིས་སྨོན་པ་བྱང་ཆུབ་ཀྱི་སེམས་བཏང་ན་ཁྱོད་ལ་རྩ་བའི་ལྟུང་བ་འབྱུང་བར་ཐལ། ཁྱོད་བྱང་སེམས་ཀྱི་སྡོམ་ལྡན་གང་ཞིག བྱང་སེམས་ཀྱི་སྡོམ་པ་དང་ལྡན་པས་དེ་བཏང་བ་རྩ་བའི་ལྟུང་བ་ཡིན་པའི་ཕྱིར། རྟགས་གྲུབ་སྟེ། བསླབ་བཏུས་ལས། ཉན་ཐོས་དང་རང་སངས་རྒྱས་དང་ལྡན་པ་ཡིད་ལ་བྱེད་པས་གནས་ན་འདི་ནི་བྱང་ཆུབ་སེམས་དཔའི་རྩ་བའི་ལྟུང་བ་ལྕི་བའོ། ། ཡིད་ལ་བྱེད་པ་དེ་མ་སྤངས་ན། སངས་རྒྱས་ཀྱི་ས་ལ་ཡོངས་སུ་མྱ་ངན་ལས་འདའ་བའི་སྐལ་བ་མེད་དོ། །
ཞེས་མདོ་ཚིག་སོར་བཞག་ནས་གསུངས་པ་དང༌། སྡུད་པ་ལས། གལ་ཏེ་བསྐལ་པ་བྱེ་བར་དགེ་བའི་ལས་ལམ་བཅུ། ། སྤྱོད་ཀྱང་དགྲ་བཅོམ་རང་རྒྱལ་ཉིད་ལ་འདོད་བསྐྱེད་ན། ། དེ་ནི་ཚུལ་ཁྲིམས་སྐྱོན་བྱུང་ཚུལ་ཁྲིམས་ཉམས་པ་ཡིན། ། སེམས་བསྐྱེད་དེ་ན་ཕས་ཕམ་པས་ཀྱང་ཤིན་ཏུ་ལྕི། ། ཞེས་གསུངས་སོ། ། རྩ་བ་ལ་འདོད་ནུས་པ་མ་ཡིན་ཏེ། དེ་ནས་གསུངས་པའི་ཕམ་པ་ལྟ་བུའི་ལྟུང་བ་ལ་བཞི་ལས་ལྷག་པ་བཤད་པ་མེད་པའི་ཕྱིར་དང༌། དེར་མ་བཤད་ཀྱང་དེར་ཁས་ལེན་དགོས་ན་ཧ་ཅང་ཐལ་བའི་ཕྱིར་དང༌།
བྱང་སར་བྱང་ཆུབ་ཀྱི་སེམས་བཏང་བ་དེ་སྡོམ་པའི་གཏོང་རྒྱུར་བཤད་ཀྱང༌། རྩ་བའི་ལྟུང་བར་མ་བཤད་པའི་ཕྱིར་ཏེ། ཇི་སྐད་དུ་དེ་ཉིད་ལས། སྡོམ་པ་གཏོང་བའི་རྒྱུ་ནི་གཉིས་ཏེ། བྱང་ཆུབ་ཀྱི་སེམས་བཏང་བ་དང༌། ཕམ་པ་ལྟ་བུའི་ཆོས་བཞི་བྱུང་བའོ། ། ཞེས་གསུངས་སོ། ། གཞན་ཡང༌། བཟློག་པར་ནི་མི་ནུས་པའི་ཐལ་བ་འདི་འཇུག་སྟེ། སྨོན་པ་བྱང་ཆུབ་ཀྱི་སེམས་དེ།
བྱང་ས་ནས་གསུངས་པའི་སེམས་བསྐྱེད་ཀྱི་སྡོམ་པ་ལེན་པའི་དུས་སུ་བླངས་པ་དང་གསར་དུ་ཐོབ་པར་ཐལ། དེ་འདྲའི་སྡོམ་ལྡན་དེས་དེ་བཏང་བ་དེ་འཇུག་སྡོམ་ལ་ལྟོས་པའི་རྩ་བའི་ལྟུང་བ་ཡིན་པའི་ཕྱིར། མདོར་ན་སྡོམ་པ་གང་ལ་ལྟོས་པའི་རྩ་བའི་ལྟུང་བ་ཡིན་ན་ལྟུང་བ་དེའི་འགལ་ཟླ་དེ་སྡོམ་པ་དེ་ལེན་པའི་ཆོ་ག་ལ་བརྟེན་ནས་ཐོབ་པ་ཡིན་པས་ཁྱབ། དཔེར་ན་སོ་ཐར་དང་སྔགས་ཀྱི་རྩ་བའི་ལྟུང་བ་བཞིན། སྨོན་སེམས་བཏང་བ་ཡང་འཇུག་སྡོམ་ལ་ལྟོས་པའི་རྩ་བའི་ལྟུང་བར་ཁས་བླངས་སོ། ། ཞེས་བྱ་བ་ནི་བཟློག་པར་མི་ནུས་པའི་ཐལ་བའོ། ། གཞན་ཡང་བསླབ་བཏུས་ནས་གསུངས་པའི་རྩ་བའི་ལྟུང་བ་དང་པོ་བཅོ་བརྒྱད་པོ་དེས། བྱང་སའི་ཆོ་གས་བླངས་པའི་སྡོམ་པའི་གཏོང་བར་འགྱུར་ཏེ། དེ་དེ་ལ་ལྟོས་པའི་རྩ་བའི་ལྟུང་བ་གང་ཞིག སྤྱིར་བྱང་སའི་ལུགས་ལ།
ཀུན་དཀྲིས་ཆེན་པོས་ཀུན་ནས་སླང་བའི་རྩ་བའི་ལྟུང་བས་བྱང་སེམས་ཀྱི་སྡོམ་པ་གཏོང་བའི་ཕྱིར་རོ། ། འདོད་ནུས་པ་མིན་ཏེ། དེས་སྤྱིར་བྱང་སེམས་ཀྱི་སྡོམ་པ་གཏོང་བར་བྱང་ས་དགོངས་འགྲེལ་དང་བཅས་པ་ལས་མ་བཤད་ཅིང༌། བསླབ་བཏུས་ལས་ནི། དེས་དེ་མི་གཏོང་བར་བཤད་པའི་ཕྱིར་རོ། ། དེར་དེས་དེ་མི་གཏོང་བར་བཤད་པ་ཡིན་ཏེ། དེར་རྩ་བའི་ལྟུང་བ་དེ་དག་བཤགས་པས་འདག་པར་གསུངས་པའི་ཕྱིར། མདོར་ན་བསླབ་བཏུས་ཀྱི་དགོངས་པ་ནི། སྨོན་པའི་སྡོམ་པ་ལ་ལྟོས་པའི་རྩ་བའི་ལྟུང་བ་ནི་བཅུ་དགུ་པོ་དེ་ཉིད་ཡིན་ཅིང༌། འཇུག་པ་ལ་ལྟོས་པའི་རྩ་བའི་ལྟུང་བ་ནི།
བྱང་ས་ནས་འབྱུང་བའི་བཞི་པོ་དེ་ཉིད་ཡིན་པར་བཞེད་པའི་ཚུལ་ནི་གཞུང་གི་སྔ་ཕྱིའི་འབྲེལ་ལ་བརྟགས་ན་གསལ་བར་འཐོན་པ་ཡིན་ནོ། ། དེའི་ཚེ་ཡང་འཇུག་སྡོམ་གྱི་གཏོང་རྒྱུ་ནི་རྩ་བའི་ལྟུང་བ་བཞི་པོ་དེ་འཇུག་པའི་གཏོང་རྒྱུར་བཞེད་པ་ཡིན་ཏེ། བསླབ་བཏུས་ཀྱི་གཞུང་དེར་བཞི་པོ་དེ་ལ་བཤགས་ཐབས་མ་བཤད་ཅིང་རྩ་བའི་ལྟུང་བ་གཞན་རྣམས་ལ་བཤགས་ཐབས་བཤད་པ་ལས་ཤེས་པའི་ཕྱིར་རོ། ། སྨོན་པའི་སྡོམ་པའི་གཏོང་རྒྱུ་ནི་བྱང་ཆུབ་ཀྱི་སེམས་གཏོང་བ་གཅིག་པུ་ཡིན་ཏེ། དེ་ཉིད་དེའི་རྩ་ལྟུང་དུ་བཤད་ཅིང༌། བཤགས་པའི་ཐབས་མ་བཤད་པར་མ་ཟད་གཏོང་བའི་རྒྱུ་ཡིན་པར་གོང་དུ་དྲངས་མ་ཐག་པའི་ལུང་ཚིག་གིས་ཟིན་པ་ཡིན་པའི་ཕྱིར་རོ། ། རྩ་བའི་ལྟུང་བ་གཞན་རྣམས་ནི་དེའི་གཏོང་རྒྱུ་མིན་ཏེ། རྩ་བའི་ལྟུང་བར་བཤད་ཀྱང་དེ་ལས་ལྡང་བའི་ཐབས་བཤད་པའི་ཕྱིར། དཔེར་ན་ཐེག་པ་ཐུན་མོང་གི་འདུལ་བ་ནས་བཤད་པའི་ཕམ་པ་འཆབ་མེད་བཞིན་ནོ། ། གཉིས་པ་གཞན་ལ་མཚོན་པ་ནི།
བཅས་པ་དང་ལྡན་པའི་དགེ་སློང་ཕ་ཆོས་ཅན། དགེ་སློང་མའི་ཐུན་མོང་མ་ཡིན་པའི་ཕམ་པ་བཞི་པོ་དེ་ཁྱོད་ཀྱིས་སྤྱད་ན་ཁྱོད་ལ་རྩ་བའི་ལྟུང་བ་འབྱུང་བར་ཐལ། ཁྱོད་དགེ་སློང་གི་སྡོམ་ལྡན་གང་ཞིག བཞི་པོ་དེ་གང་རུང་ཡིན་ན་སོ་ཐར་གྱི་སྡོམ་པའི་རྩ་བའི་ལྟུང་བ་ཡིན་པས་ཁྱབ་པའི་ཕྱིར་རོ། ། གཞན་ཡང་ཁོ་བོ་ཅག་ལྟར་ན་ནི། སྨོན་པའི་སྡོམ་པ་དང་ལྡན་ཞིང༌། འཇུག་པའི་སྡོམ་པ་དང་མི་ལྡན་པའི་ལས་དང་པོ་པ་དེ་ཆོས་ཅན། ཁྱོད་ཀྱིས་བྱང་ས་ནས་གསུངས་པའི་ཕམ་པ་ལྟ་བུའི་ཆོས་བཞི་སྤྱད་ན་ཁྱོད་ལ་ལྟུང་བ་འབྱུང་བར་ཐལ། ཁྱོད་བྱང་སེམས་ཀྱི་སྡོམ་ལྡན་གང་ཞིག དེ་བཞི་པོ་གང་རུང་ཡིན་ན་བྱང་སེམས་ཀྱི་རྩ་བའི་ལྟུང་བ་ཡིན་དགོས་པའི་ཕྱིར།
ཞེས་པའི་མ་ངེས་པ་འཇུག་གོ ། གཉིས་པ་རྟགས་མ་ངེས་པ་ནི། ཀུན་དཀྲིས་ཆེན་པོ་ཚང་བའི་སྒོ་ནས་དཀོན་མཆོག་གི་དཀོར་འཕྲོག་པའི་ལྟུང་བ་ཡིན་ན་བྱང་སེམས་ཀྱི་རྩ་ལྟུང་ཡིན་དགོས་སོ་ཞེས་པ་དེ་ལ་མ་ངེས་པ་འདི་འཇུག་སྟེ། བྱང་སེམས་ཀྱི་སྡོམ་པ་རྒྱུད་ལ་མེད་པའི་བཅས་ལྡན་དགེ་སློང་གིས་དེ་ཚང་བའི་སྒོ་ནས་དེ་འཕྲོག་པའི་ལྟུང་བ་དེ་ཆོས་ཅན། བྱང་སེམས་ཀྱི་རྩ་ལྟུང་ཡིན་པར་ཐལ། དེ་ཚང་བའི་སྒོ་ནས་དེའི་དཀོར་འཕྲོག་པའི་ལྟུང་བ་ཡིན་པའི་ཕྱིར། ཞེས་བྱ་བ་འདི་ཡང་ཁྱེད་ཀྱིས་བཟློག་པར་མི་ནུས་པས། ལན་ཅི་ཞིག་ཡོད་ཅེས་པའི་ལན་ནི་དེ་ཡིན་ནོ། ། ཡང་རིགས་ལྔའི་སྡོམ་བཟུང་གི་ཆོ་ག་འདི་སྔགས་དང་བྱང་སེམས་ཀྱི་སྡོམ་པ་ཅིག་ཅར་དུ་འཛིན་པའི་ཆོ་ག་ཡིན་པར་ཐལ་བ་ལ་བསལ་བ་གཉིས་པོ་གང་ཡང་མི་འཇུག་པ་ཁོ་ནར་མ་ཟད། ལུང་དང་རིགས་པ་དང་ཁས་བླངས་པ་ཐམས་ཅད་ཀྱིས་དེ་དེར་འགྲུབ་པ་ཡིན་ལ།
ཁྱོད་ཀྱིས་དེ་ལ་བསལ་བ་སྟོན་པ་ན། དཀྱིལ་ཆོག་ཚད་ལྡན་མང་པོར། དེའི་སྔ་རོལ་དུ་དཀོན་མཆོག་གསུམ་ལ་བདག་སྐྱབས་མཆི་ཞེས་སོགས་ཀྱིས་སེམས་བསྐྱེད་ཀྱི་སྡོམ་པ་འཛིན་པར་བཤད་པའི་ཕྱིར་ཞེས་ཟེར་བ་ནི་ལྟག་ཆོད་འབའ་ཞིག་ཡིན་ཏེ། སྤྱིར་ལུང་དེ་རྡོ་རྗེ་རྩེ་མོའི་རྒྱུད་ཚིག་ཡིན་པ་ལ། དཀྱིལ་ཆོག་མཁན་པོའི་སློབ་དཔོན་དག་གིས་དེའི་གོང་དུ་ཚིག་གཞན་བཅུག་པ་ཁྱེད་ཀྱི་ཤེས་བྱེད་དང༌། ཅིག་ཤོས་ལ་གནོད་བྱེད་དུ་མི་རུང་བ་དང༌། དེར་མ་ཟད་ཁྱེད་རང་གི་ལྟར་ན་ཡང༌། ལུང་དེས་སེམས་བསྐྱེད་ཀྱི་སྡོམ་པ་འཛིན་པའི་ཆོ་ག་ཅིག་མ་བསྟན་པར་འགྱུར་ཏེ། དཀྱིལ་ཆོག་ཚད་ལྡན་མང་པོར། དེའི་སྔོན་དུ་སེམས་བསྐྱེད་ཀྱི་སྡོམ་པ་འཛིན་པའི་ཆོ་ག་བཤད་པའི་ཕྱིར་ཞེས་འཕངས་ན་བཟློག་པར་ནུས་པ་མ་ཡིན་ནོ། །
ཡང་དབུ་མའི་ལུགས་ཀྱི་ཕྱིར་བཅོས་འཆད་པ་ན་སྡོམ་པ་སླར་ཡང་ལེན་དགོས་པའི་བཤད་པ་མཛད་པས་ན། རང་ཚིག་འགལ་བའི་སྐྱོན་ཡོད་པ་མ་ཡིན་ཏེ། དབུ་མའི་ལུགས་ལ་ཡང་རྩ་བའི་ལྟུང་བ་གཞན་རྣམས་ཀྱིས་སྡོམ་པ་མི་གཏོང་ཡང༌། བྱང་ཆུབ་ཀྱི་སེམས་གཏོང་བའི་རྩ་བའི་ལྟུང་བ་བྱུང་ན་སྡོམ་པ་གཏོང་ཞིང་སླར་ཡང་བླངས་ན་སྐྱེ་བར་བཞེད་པའི་ཕྱིར། ཡང་སྨོན་སེམས་རྐྱང་པ་ཆོ་གས་བླངས་པ་ལ་བར་མ་དགེ་བ་ཙམ་ཡོད་ཀྱི། བྱང་སེམས་ཀྱི་སྡོམ་པ་མེད་དོ་ཞེས་ཟེར་བ་ཡང༌། ལུང་རིགས་ཁས་བླངས་པ་གསུམ་ཆར་དང་འགལ་ལོ། ། ཇི་ལྟར་ཞེ་ན། རེ་ཤིག་ལུང་ནི། བསླབ་བཏུས་ལས།
དེ་ལྟ་བུའི་དགེ་བའི་བཤེས་གཉེན་མེད་ན། སངས་རྒྱས་དང་བྱང་ཆུབ་སེམས་དཔའ་རྣམས་མངོན་སུམ་དུ་བསྒོམ་ནས། སྡོམ་པ་བདག་ཉིད་ཀྱི་སྟོབས་དང་ཡང་སྦྱར་ནས་བླངས་ཏེ། སྡོམ་པ་བཟུང་བར་བྱའོ། ། དེ་ལྟ་མ་ཡིན་ན། སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང༌། ལྷ་དང་བཅས་པའི་འཇིག་རྟེན་བསླུས་པར་འགྱུར་རོ། ། ཞེས་སྨོན་འཇུག་གཉིས་ཀ་ཚང་བར་བསྲུང་མི་ནུས་པའི་གང་ཟག་གིས་སྨོན་པ་ཙམ་ལེན་གྱི་འཇུག་པ་ཡང་བླངས་ན། འཇིག་རྟེན་བསླུས་པར་གསུངས་པ་དང༌། བསླབ་བཏུས་སུ།
རྒྱལ་པོ་གསལ་རྒྱལ་ལ་གདམས་པའི་མདོ་དྲངས་པ་ལས། རྒྱལ་པོ་ཆེན་པོ་ཁྱོད་ནི་བྱ་བ་མང་བ། བྱེད་པ་མང་བས་ཏེ། ཕ་རོལ་ཏུ་ཕྱིན་པ་དྲུག་གི་བསླབ་པ་ལ་སློབ་པར་མི་ནུས་པས་ཡང་དག་པར་རྫོགས་པའི་བྱང་ཆུབ་ལ་འདུན་པ་དང༌། དོན་དུ་གཉེར་བ་དང༌། སྨོན་པ་སྒོམས་ཤིག དེ་ལྟར་བྱས་ན་རྒྱལ་པོའི་བྱ་བ་ཡང་མི་ཉམས་ལ། བྱང་ཆུབ་ཀྱི་ཚོགས་ཀྱང་ཡོངས་སུ་རྫོགས་པར་འགྱུར་རོ། ། ཞེས་སྨོན་པ་རྐྱང་པ་ལེན་པ་དང༌། དེའི་བསླབ་བྱ་ཡང་རྒྱས་པར་གསུངས་ལ་དེ་བར་མ་ཡིན་པའི་ཤེས་བྱེད་མེད་པའི་ཕྱིར་རོ། །
གཉིས་པ་ནི། འོ་ན་སྨོན་སེམས་ལ་སྡོམ་པ་མེད་ན། སྨོན་སེམས་བཏང་བ་དེ་རྩ་ལྟུང་དུ་བཤད་པ་མི་འཐད་པར་འགྱུར་ཏེ། དེ་གང་གི་རྩ་ལྟུང་དུ་འཇོག་པའི་སྡོམ་པ་སྣང་རུང་མ་དམིགས་པའི་ཕྱིར། གལ་ཏེ་དེ་འཇུག་སྡོམ་གྱི་རྩ་བའི་ལྟུང་བའོ་ཞེ་ན། དེ་ལྟ་ན་འཇུག་པའི་སྡོམ་པ་དང༌། རྫོགས་བྱང་དོན་གཉེར་གྱི་སེམས་བྱུང་སེམས་པའི་གཞི་མཐུན་ཡོད་པར་འགྱུར་ལ། དེ་ལྟ་ན་སྨོན་སེམས་ཐོབ་ལ་མ་ཉམས་པའི་རྟེན་ལ་འཇུག་སྡོམ་ལེན་པར་འདོད་པ་དང་འགལ་ལོ། ། གལ་ཏེ་འདི་སྙམ་དུ། འཇུག་སྡོམ་ལེན་པའི་དུས་དུ་སྨོན་སེམས་བླངས་པ་མ་ཡིན་ཀྱང༌།
དེའི་དུས་སུ་སྨོན་པའི་སེམས་སྔར་ཐོབ་ཟིན་པ་དེ་ཡང་བྱང་ཆུབ་མ་ཐོབ་ཀྱི་བར་དུ་མི་ཉམས་པར་བསྲུང་བར་ཁས་བླངས་པ་ཡིན་ལ། དེ་ལ་ལྟོས་ནས་སྔ་མ་རྩ་ལྟུང་དུ་འཇོག་པ་ཡིན་ནོ་ཞེ་ན། དེ་ནི་ལེགས་པར་སྨྲས་པ་ཡིན་ཏེ། འཇུག་སྡོམ་དང་ལྷན་ཅིག་ཏུ་བླངས་ཤིང་ཐོབ་པའི་སྨོན་པའི་སྡོམ་པ་ཞེས་བྱ་བ་ནི་དེ་ཁོ་ན་ལ་འཇོག་དགོས་པའི་ཕྱིར། ཁྱེད་ཀྱི་ལྟར་ན་དེ་འདྲ་དེ་སྨོན་སེམས་དང་འགལ་བར་ཁས་ལེན་དགོས་ཏེ། རྩ་ལྟུང་གི་འགལ་ཟླར་གྱུར་པའི་སྡོམ་པ་ཡིན་ན་སྨོན་སེམས་སུ་འགལ་བའི་ཕྱིར་རོ། ། དེ་ལྟ་ན་སྨོན་སེམས་ཡིན་ན་བྱང་ཆུབ་མ་ཐོབ་ཀྱི་བར་དུ་འཛིན་པར་ཁས་མ་བླངས་པ་ཞིག་དགོས་སོ་ཞེས་ཟེར་དགོས་པས་ཤིན་ཏུ་ནོངས་པ་ཡིན་ཏེ། དུས་ཀྱི་ཁྱད་པར་བྱང་ཆུབ་མ་ཐོབ་ཀྱི་བར་དུ་བཟུང་བའི་སྨོན་སེམས་མི་སྲིད་པར་ཐལ་བ་དང༌། རྒྱལ་པོ་ལ་གདམས་པའི་མདོར་སྨོན་སེམས་ཁོ་ནའི་དབང་དུ་བྱས་ནས་རྟག་ཏུ་མི་ཆད་པར་ཡིད་ལ་གྱིས་ཤིག་ཅེས་འདོམས་པ་དང་ཡང་འགལ་བས་སོ། ། ཁས་བླངས་པ་དང་འགལ་བ་ནི།
འོ་ན་སྨོན་སེམས་ལེན་པའི་ཆོ་ག་ཞིག་ཚད་ལྡན་གྱི་གཞུང་ལས་གསུང་བར་འགྱུར་ཏེ། དེ་ལས་ཐོབ་པའི་སྨོན་སེམས་དེ་བར་མ་ཙམ་དུ་ཁས་ལེན་དགོས་པའི་ཕྱིར། འདོད་ན་དེའི་མཚན་གཞི་གང་ཡིན། ཇི་ལྟར་སྔོན་གྱི་བདེ་གཤེགས་ཀྱིས། ། ཞེས་སོགས་ཀྱིས་བསྟན་པར་འདོད་པ་ལས་འོས་གཞན་མེད་པས། དེ་ལྟ་ན་ནི། དེས་སྨོན་འཇུག་ལྷན་ཅིག་ཏུ་ལེན་པའི་ཆོ་ག་ཞིག་བསྟན་པར་འགྱུར་རོ། ། ཡང་རྩ་ལྟུང་ལ་ཐུན་ཚོད་ཀྱི་མཐའ་འདས་པ་ཞིག་དགོས་པར་འཆད་པ་ལ་ཁུངས་མེད་དོ། ། ཞེས་ཟེར་བ་དེ་ཡང་ཕྱོགས་སྔ་མའི་འདོད་པ་མ་ལོངས་པ་དང༌། ཕྱོགས་ཕྱི་མའི་འདོད་པ་འཁྲུལ་བ་ཡིན་ཏེ།
ཇི་སྐད་དུ། ཉེ་བར་འཁོར་གྱིས་ཞུས་པ་ལས། ཇི་ལྟར་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་རྣམས་ཀྱི་བསླབ་པ་བཅོས་སུ་ཡོད་པ་ཡིན་ལ། ཉན་ཐོས་ཀྱི་ཐེག་པ་པ་རྣམས་ཀྱི་བསླབ་པ་བཅོས་སུ་མེད་པ་ཡིན་ཅེ་ན། ཉེ་བར་འཁོར། འདི་ལ་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་ནི། གལ་ཏེ་སྔ་དྲོའི་དུས་ཀྱི་ཚེ་ཉེས་པ་དེ་བྱུང་ལ། གུང་ཚིགས་ཀྱི་དུས་ཀྱི་ཚེ་ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་བར་གནས་པར་བྱེད་ན། ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའི་ཚུལ་ཁྲིམས་ཀྱི་ཕུང་པོ་ཡོངས་སུ་མ་གཏུགས་པ་ཁོ་ན་ཡིན་ནོ། ། ཞེས་པ་ནས་གུང་ཚིགས་དང་ཕྱི་དྲོ་སྦྱར།
ཕྱི་དྲོ་དང་མཚན་མོའི་ཐུན་དང་པོ་སྦྱར། ཐུན་དང་པོ་དང་མཚན་མོའི་གུང་ཐུན་སྦྱར། གུང་ཐུན་དང་ཐུན་ཐ་མ་གཉིས་ལ་ཡང་དེ་བཞིན་དུ་སྦྱར་ནས་གསུངས་པའི་མཐར། ཉེ་བ་འཁོར་དེ་ལྟར་ན་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་རྣམས་ཀྱི་བསླབ་པ་ནི་བཅོས་སུ་ཡོད་པ་ཡིན་ཏེ། དེ་ལ་ནི་བྱང་ཆུབ་སེམས་དཔའ་འགྱོད་པའི་ཀུན་ནས་ལྡང་བ་ཧ་ཅང་བསྐྱེད་པར་མི་བྱ་ཞིང༌། ཡིད་ལ་གཅགས་པར་ཡང་མི་བྱའོ། ། ཉེ་བ་འཁོར། དེ་ལ་ཉན་ཐོས་ཀྱི་ཐེག་པ་པས་ཡང་དང་ཡང་དུ་ཉེས་པ་བྱུང་ན་ནི། ཉན་ཐོས་ཀྱི་ཐེག་པ་པའི་ཚུལ་ཁྲིམས་ཀྱི་ཕུང་པོ་ཉམས་པ་དང༌། ཡོངས་སུ་གཏུགས་པ་ཡིན་པར་རིགས་པར་བྱའོ། །
ཞེས་སོགས་རྒྱས་པར་གསུངས་ལ། དེའི་དོན་ནི་སྔ་དྲོ་རྩ་བའི་ལྟུང་བ་དེ་དང༌། དེའི་ཡན་ལག་གི་རྩི་བ་རྣམ་པར་བཞག་པ་གཞན་རྣམས་ཚང་བར་བྱུང་ཡང༌། གུང་ཚིགས་ཀྱི་དུས་སུ་སྨོན་པ་བྱང་ཆུབ་ཀྱི་སེམས་མ་བརྗེད་པར་སླེབས་ན། བྱང་སེམས་ཀྱི་སྡོམ་པ་མི་གཏོང་བ་ལ་སོགས་པའི་དོན་ཡིན་ནོ། ། དེ་ཡང་རྩ་ལྟུང་གིས་སྡོམ་པ་གཏོང་བར་འདོད་པའི་ཕྱོགས་ལ་ཡང༌། རྩ་ལྟུང་བྱུང་མ་ཐག་སྡོམ་པ་གཏོང་བར་འདོད་པ་ཡང་མ་ཡིན། ཐུན་ཚོད་ལས་འདས་པ་རྩ་ལྟུང་གི་ཡན་ལག་ཏུ་དགོས་པར་བཞེད་པ་ཡང་མ་ཡིན་གྱི། རྩ་ལྟུང་བྱུང་བ་དང་ཐུན་ཚོད་ལས་འདས་པ་གཉིས་ཚོགས་ན། སྡོམ་པ་གཏོང་བ་ཞེས་བྱ་བ་འདི་བཞེད་པ་ཡིན་ནོ། །
དེས་དེ་མི་གཏོང་བར་བཞེད་པའི་ཕྱོགས་ལྟར་ན་ཡང༌། རྩ་བའི་ལྟུང་བ་བྱུང་ཡང༌། སྨོན་སེམས་ཐུན་ཚོད་ལས་འདས་པར་མ་བཏང་ན་སྡོམ་པ་མི་གཏོང་ལ། དེ་བཏང་ནས་ཐུན་ཚོད་ཀྱི་མཐའ་འདས་ན་ནི། རྩ་ལྟུང་གཞན་མ་བྱུང་ཡང་སྡོམ་པ་གཏོང་བར་བཞེད་དོ། ། ལམ་སྒྲོན་གྱི་འགྲེལ་པར་ཡང༌། དོན་དེ་ཉིད་བཤད་པ་ཡིན་ཏེ། ཇི་སྐད་དུ། ཐུན་ཚིགས་དྲུག་པོ་དུམ་བུ་བཅོ་བརྒྱད་འགྱུར། ། སྔ་དྲོའི་ཐུན་ལ་དུམ་བུ་གསུམ་ཡོད་ཅིང༌། །
དུམ་བུ་དང་པོ་དུམ་བུ་བར་མ་ལ། ། ཉེས་པ་བྱུང་བ་དུམ་བུ་ཐ་མ་དེར། ། བྱང་ཆུབ་སེམས་བརྗེད་བྱང་ཆུབ་སེམས་དཔའ་ཉམས། ། ཕྱི་མ་ལྔ་ཡང་དེ་བཞིན་བསྒྲེ་བར་བྱ། ། ཞེས་གསུངས་སོ། ། ལུང་དེའི་དོན་ལ་གཞན་དག་ན་རེ། སྔ་དྲོ་ལྟུང་བ་བྱུང་བས་སྡོམ་པ་བཏང་ཡང་གུང་ཚིགས་ཀྱི་དུས་སུ་སྡོམ་པ་བླང་དུ་ཡོད་པས། ཚུལ་ཁྲིམས་ཀྱི་ཕུང་པོ་ལ་མཐའ་མེད་པ་ཡིན་ལ། དེར་དེ་བླང་དུ་མེད་ན། ཉན་ཐོས་ལྟར་ཚུལ་ཁྲིམས་ཀྱི་ཕུང་པོ་ལ་མཐའ་ཡོད་པར་འགྱུར་བ་ཡིན་ནོ། །
ཞེས་འཆད་དགོས་པ་ཡིན་ནོ་ཞེས་ཟེར་བ་ནི་མ་ཡིན་ཏེ། དེ་ལྟར་འཆད་པ་ལ། ཐུན་དྲུག་ཏུ་འབྱེད་པའི་ཕྱེ་བསལ་དེ་ལྟར་མི་དགོས་པའི་ཕྱིར་དང༌། རྩ་བའི་ལྟུང་བ་བྱུང་བའི་འོག་ཏུ་ཚུལ་ཁྲིམས་བླངས་པས་སྐྱེའོ་ཞེས་ཚིག་གཅིག་སྨྲས་པས་ཆོག་པའི་ཕྱིར་དང༌། སྡོམ་པ་སླར་ཡང་ལེན་པ་ཐུན་ཚོད་ཀྱི་དུས་ངེས་པ་ལ་ལྟོས་པར་ཧ་ཅང་ཐལ་བའི་ཕྱིར་དང༌། སྔ་དྲོད་རྩ་ལྟུང་བྱུང་བ་ལ། གུང་ཚིགས་ཀྱི་དུས་སུ་སྨོན་པའི་སེམས་ཀྱིས་སླེབ་ན་ཚུལ་ཁྲིམས་ཀྱི་ཕུང་པོ་ལ་མཐའ་མེད་དོ། ། ཞེས་བྱ་བ་འདི་མདོའི་དོན་དུ་བཞུགས་པ་ཡིན་གྱི། ཁྱེད་ཀྱི་འཆད་ཚུལ་ལྟར་ན། དུས་དེར་འཇུག་སྡོམ་གྱིས་སླེབས་ན་དེའི་ཕུང་པོ་ལ་མཐའ་མེད་དོ། །
ཞེས་བྱ་བའི་དོན་དུ་སྣང་བའི་ཕྱིར། འདིར་སྨྲས་པ། སྲོལ་འབྱེད་གཉིས་ཀྱི་སེམས་བསྐྱེད་ཀྱི། ། ཆོ་གའི་ཁྱད་པར་འབྱེད་པ་ལ། ། རང་ལུགས་ཇི་ལྟར་ཡིན་པ་དང༌། ། གཞན་གྱིས་བཏགས་པའི་ཀླན་ཀ་རྣམས། ། ཇི་བཞིན་མིན་པའི་ཚུལ་དག་ནི། ། གསལ་བར་བཤད་པ་མ་མཐོང་ནས། ། གང་འདིར་འབད་ནས་བཤད་པ་ཡང༌། ། བྱང་ཆུབ་ཆེན་པོའི་དོན་དུ་བསྔོ། །
ད་ལྟར་སྐབས་འདིར་ཞར་ལས་བྱུང་བའི་དོན་བརྗོད་ནས། དཀྱུས་མ་སེམས་བསྐྱེད་ཉེར་གཉིས་ཀྱི་ས་མཚམས་ཇི་ལྟར་ཡིན་བཤད་པར་བྱ་སྟེ། འཕགས་པ་རྣམ་པར་གྲོལ་བའི་སྡེས་ནི། ས་མཚམས་གསལ་བར་ཕྱེ་བ་མེད་ལ། དབྱིག་གཉེན་ཞབས་ཀྱིས། མདོ་སྡེའི་རྒྱན་གྱི་འགྲེལ་པར། མི་ཟད་པ་བརྒྱད་ཅུ་དང་ཉེར་གཉིས་པོ་སྦྱར་ནས་བཤད་པ་ཉིད་ཀྱིས་ཉེར་གཉིས་པོའི་ས་མཚམས་རྟོགས་པ་ཡིན་ནོ་ཞེས་མཁས་པ་ཆེན་པོ་ཤཱནྟི་པ་དང༌། བདག་ཉིད་ཆེན་པོ་ལོ་ཙཱ་བ་གསུང་ལ། སློབ་དཔོན་གྱི་བཞེད་པ་ནི་འགྲེལ་པ་ཇི་ལྟ་བ་བཞིན་ནོ། ། འདིར་ཆུ་བོའི་རྒྱུན་ལྟ་བུའི་དཔེས་མཚོན་པ་བགྲོད་པ་གཅིག་པའི་སེམས་བསྐྱེད་སངས་རྒྱས་ཀྱི་མཉམ་གཞག་ཏུ་བཞག་པ་དང༌།
སྤྲིན་ལྟ་བུའི་སེམས་བསྐྱེད་སངས་རྒྱས་ཀྱི་རྗེས་ཐོབ་ལ་བཞག་པ་དང༌། ལྷའི་རྔ་བོ་ཆེའི་དཔེས་མཚོན་པའི་སེམས་བསྐྱེད་ས་བཅུ་པ་ཙམ་པོའི་གོང་དུ་བཞག་པ་ལ། ལོ་ཆེན་དཔོན་སློབ་ཀྱིས་དེ་གསུམ་ཀ་ནོར་བ་ཡིན་ནོ་ཞེས་འཆད་ལ། དེའི་ཤེས་བྱེད་ཀྱང་སྤྲིན་ལྟ་བུའི་སེམས་བསྐྱེད་ས་བཅུ་པ་དང༌། བཅུ་གཅིག་པ་གཉིས་ཀ་ལ་བཞག་དགོས་ཏེ། ས་བཅུ་པ་ནས་མཛད་པ་བཅུ་གཉིས་ཀྱི་ཚུལ་གྱིས་འགྲོ་བའི་དོན་བྱེད་པར་ནུས་པའི་ཕྱིར། བགྲོད་པ་གཅིག་པ་ས་བརྒྱད་པ་ནས་བཞག་དགོས་ཏེ། མདོ་སྡེ་རྒྱན་དུ་དག་པ་སར་སངས་རྒྱས་དང་བྱང་སེམས་དཔའ་ཐམས་ཅད་རྟེན་འདྲེས་ནས་འཕྲིན་ལས་རྒྱ་མཚོར་འཇུག་པར་བཤད་པའི་ཕྱིར། ཆོས་ཀྱི་མདོ་བཤད་རྡོ་རྗེ་ལྟ་བུའི་སྐབས་སུ་འཇོག་པ་ཡང་མི་འཐད་དེ། ས་དགུ་པ་ནས་དེ་ཐོབ་པའི་ཕྱིར་རོ། །
ཞེས་གསུང་ངོ༌། ། དེ་ལྟ་མོད་ཀྱི་སློབ་དཔོན་གྱི་བཞེད་པ་འདི་ནི། སྐྱོན་དང་བཅས་པ་མིན་ཏེ། མདོ་ལས་སེམས་བསྐྱེད་ཉེར་གཉིས་པོ་བྱང་སེམས་ཀྱི་རྟེན་ཅན་དུ་བཤད་པས། སངས་རྒྱས་ཀྱི་སར་དེ་མེད་དམ་སྙམ་པའི་དོགས་པ་དགག་པའི་ཕྱིར་དུ། སློབ་དཔོན་གྱིས་སེམས་བསྐྱེད་པ་ཐ་མ་གསུམ་ནི་སྦྱོར་བ་དང་དངོས་དང་མཇུག་གི་སྒོ་ནས་སངས་རྒྱས་ཀྱི་སས་བསྡུས་ཞེས་གསུངས་སོ། ། འོ་ན་སངས་རྒྱས་ཀྱི་སར་རྫོགས་བྱང་དོན་དུ་གཉེར་བའི་འདུན་པ་ཡོད་པར་འགྱུར་རོ་སྙམ་ན་སྐྱོན་མེད་དེ། དོན་དུ་གཉེར་བྱེད་ཀྱི་འདུན་པ་མེད་ཀྱང༌། དོན་དུ་གཉེར་བྱའི་གཙོ་བོ་རྫོགས་པའི་བྱང་ཆུབ་ཡོད་ལ། དེ་ཙམ་གྱིས་དེ་ཡོད་པར་འགྲུབ་སྟེ།
འདིས་སེམས་བསྐྱེད་པ་དང༌། འདིར་སེམས་བསྐྱེད་པ་གཉིས་ཀ་དང༌། གང་གིས་སེམས་བསྐྱེད་པ་དང༌། གང་དུ་སེམས་བསྐྱེད་པ་གཉིས་ཀ་ལ། སེམས་བསྐྱེད་ཀྱི་མིང་དངོས་མིང་དུ་འཇུག་པའི་ཕྱིར། དེ་སྐད་དུ་ཡང༌། གནད་ཀྱི་ཟླ་འོད་ལས། འོ་ན་དོན་དུ་གཉེར་བའི་རྣམ་པར་རྟོག་པ་དང༌། ལྷན་ཅིག་རྒྱུ་བའི་སེམས་ནི་སངས་རྒྱས་བཅོམ་ལྡན་འདས་ལ་ཇི་ལྟར་འབྱུང་ཞེ་ན། བདེན་ཏེ་དོན་དུ་གཉེར་བ་ནི་དོན་དུ་གཉེར་བར་བྱེད་པ་ཅན་གྱི་བྱེད་པ་པོའི་ཆོས་ཏེ།
ཇི་ལྟར་རིགས་པར་སྔོན་གྱི་སེམས་སོ་སོ་བ་རྣམས་སོ། ། དོན་དུ་གཉེར་བར་བྱ་བ་ཉིད་དང༌། འདོད་པར་བྱ་བ་ཉིད་ནི་ལས་ཀྱི་ཆོས་ཏེ། མཆོག་གི་སེམས་སོ་ཞེས་གསུངས་སོ། ། འོ་ན་སངས་རྒྱས་ཀྱི་སར་ཀུན་རྫོབ་སེམས་བསྐྱེད་ཡོད་པར་ཁས་བླངས་ན། དེར་འཇུག་སེམས་ཀྱང་ཡོད་པར་ཁས་ལེན་དགོས་ལ། དེ་ལྟ་ན་དེར་འཇུག་པའི་སྡོམ་པ་ཡང་ཁས་ལེན་ནམ་ཞེ་ན། གཞན་དག་ནི་དེར་དེ་དང་དེ་ཡོད་པར་ཁས་ལེན་མོད་ཀྱང་རིགས་པ་མིན་ཏེ། ཇི་སྐད་དུ། འགྲོ་བར་འདོད་དང་འགྲོ་བ་ཡི། །
ཞེས་དང༌། མདོ་ལས་ཀྱང་འཇུག་སེམས་ཡིན་ན་བྱང་ཆུབ་ཏུ་ཆས་པའི་སེམས་བསྐྱེད་ཡིན་དགོས་པར་བཤད་པའི་ཕྱིར་དང༌། དེ་ནི་བྱང་ཆུབ་སེམས་དཔའི་བསླབ་པ་དང་ལྷན་ཅིག་ཏུ་སློབ་པའི་སེམས་བསྐྱེད་ཡིན་པའི་ཕྱིར། དེར་དེའི་སྡོམ་པ་ཡོད་པ་ཡང་མི་འཐད་དེ། དེའི་སྡོམ་པ་ནི་བྱང་ཆུབ་མ་ཐོབ་བར་དུ་ཁས་བླངས་པའི་སྡོམ་པ་ཡིན་པའི་ཕྱིར། དེ་ན་དེ་མེད་པའི་ཤེས་བྱེད་དུ་བོད་སྔ་མ་དག རྟེན་རིགས་ལོག ཁས་བླངས་པའི་དུས་ལས་འདས། རྫོགས་བྱང་ཐོབ་པར་འདོད་པའི་བློ་མེད་པའི་ཕྱིར། ཞེས་གསུངས་པ་ནི་རིགས་པ་ཡིན་ལ།
དེ་ལ་གཞན་དག་འོ་ན་དེར་སེམས་བསྐྱེད་ཀྱང་མེད་པར་ཐལ། ཤེས་བྱེད་གསུམ་པོ་དེ་དག་གི་ཕྱིར་རོ། ། ཞེས་ཟེར་བ་ནི་མི་མཚུངས་ཏེ། དེའི་སྡོམ་པ་བཏང་ཡང་དེ་མི་གཏོང་བ་ནི་སོ་ཐར་དང་སྔགས་བཞིན། དེས་ན་དེའི་སེམས་བསྐྱེད་ནི་སྨོན་འཇུག་གང་དུ་ཡང་ཁས་མི་ལེན་ཅིང༌། ཀུན་རྫོབ་དང་དོན་དམ་སེམས་བསྐྱེད་གང་དུ་ཡང་ཁས་བླངས་པས་ཆོག་པ་ཡིན་ནོ། ། མདོར་ན་སེམས་བསྐྱེད་པར་བྱ་བས་ན་སེམས་བསྐྱེད་ཅེས་འཆད་པའི་ལུགས་འདི་ལ་སངས་རྒྱས་ཀྱི་སར་དེ་ཡོད་དགོས་ཏེ། གཞན་དོན་དང་བྱང་ཆེན་དོན་གཉེར་གྱི་སེམས་དཔའ་དེས་བསྐྱེད་པར་བྱ་བའི་གཙོ་བོ་རྣམ་རིག་ཞིག་དེར་ཡོད་དགོས་པས་སོ། ། སེམས་བསྐྱེད་པར་བྱེད་པས་ན་དེ་ཞེས་འཆད་པ་སྐུ་མཆེད་གཉིས་ཀྱི་ལྟར་ན། དེར་དེ་ཡོད་པར་འཇོག་པ་མི་ལེགས་ཏེ།
གང་གིས་བསྐྱེད་པར་བྱེད་པ་དེ་དང་དེ་དོན་གཉེར་གྱི་བློ་གཉིས་པོ་མེད་པའི་ཕྱིར། ཞེས་བྱ་བ་འདིས་ནི་སེམས་བསྐྱེད་པ་སྤྱིའི་དོན་གྲུབ་པ་ཡིན་ནོ། ། སྨྲས་པ། མཁས་པས་ཁྲེལ་བའི་སྙེམས་པ་མེད་དེ་དག ། གཞན་གྱི་ཟེར་སྒྲོས་དབྱངས་སུ་ལེན་པ་ལ། ། ཆེན་པོར་འཆོས་པའི་ཁུར་གྱིས་ངལ་དེ་ཀུན། ། ལེགས་པར་བཤད་པའི་བསྟི་གནས་འདི་ལྟོས་ཤིག ། གཉིས་པ་བསྒྲུབ་པའི་ཐབས་སྟོན་པའི་གདམ་ངག་ལ། སྤྱིའི་རྣམ་པར་བཞག་པ་དང༌། རྟོགས་དཀའ་བ་སོ་སོའི་རྣམ་པར་བཞག་པའོ། །
དང་པོ་ལ། མཚན་ཉིད། དབྱེ་བ། འཆད་པ་པོ་དང༌། ཉན་པ་པོའི་མཚམས་སོ། ། དང་པོ་ནི། རྫོགས་པའི་བྱང་ཆུབ་ཐོབ་པར་བྱེད་པའི་ཐབས་སྟོན་པའི་ངག་གོ ། དེ་ཡིན་ན་ངག་ཡིན་དགོས་པའི་ཤེས་བྱེད་ནི། འདིར་སློབ་དཔོན་གྱིས་ལུང་འབོགས་པ་དང་ཞེས་གསུངས་པ་དང༌། དག་ལྡན་ལས་ཀྱང༌།
ཁོང་དུ་ཆུད་པར་བྱ་བའི་ཕྱིར་བརྗོད་པ་ནི་གདམ་ངག་གོ ། ཞེས་དང༌། བསྡུས་དོན་སྒྲོན་མ་ལས། ངོ་བོ་ངག་གི་འཁོར་ལོ་ཡིན། ། ཞེས་གསུངས་སོ། ། དེ་ལྟ་ན་ཡང༌། རྗོད་བྱེད་ཀྱི་སྒྲ་ཡིན་དགོས་པ་ནི་མིན་ཏེ། གོང་དུ་བཤད་ཟིན་པ་ལྟར། མིང་ཚིག་ཡི་གེ་དང༌། བཀའ་དང་བསྟན་འཆོས་དང༌།
ལུང་གི་ཆོས་འཁོར་སོགས་ཀྱི་རྣམ་པར་བཞག་པ་ཐམས་ཅད་དེ་དང་དེར་སྣང་བའི་རྣམ་རིག་ལ་འཆད་པ་ཡིན་གྱི། ཕྱི་རོལ་གྱི་དོན་ལ་འཆད་པ་མ་ཡིན་པའི་ཕྱིར་རོ། ། དེ་ལྟར་ན། དེའི་ཚེ་རང་སངས་རྒྱས་ཀྱིས་ཀྱང་རང་གི་གདུལ་བྱ་ལ་གདམ་ངག་སྟོན་པ་ཡོད་དེ། དེས་ལུས་ཀྱི་རྣམ་འགྱུར་ཙམ་བསྟན་པ་ལ་བརྟེན་ནས། དེར་སྣང་བའི་རྣམ་རིག་སྐྱེ་བ་ཡོད་པའི་ཕྱིར། དེ་སྐད་དུ་ཡང༌། སྒྲ་མེད་ཀྱང་སྟེ་དེ་ལྟར་སྣང༌། ། ཞེས་དང༌། ཆོས་སྟོན་པའི་སྒྲའི་དོན་ནི།
འདི་ལྟར་ཞེས་གསུངས་སོ། ། གཉིས་པ་དབྱེ་བ་ལ། དགོས་པའི་སྒོ་ནས་གདམས་པ་དང༌། རྗེས་སུ་གདམས་པ་གཉིས། ཡུལ་གྱི་སྒོ་ནས་བཅུའོ། ། གཉིས་པོའི་ཁྱད་པར་ནི། གཞན་དག་ཡོན་ཏན་མ་ཐོབ་པ་ཐོབ་པ་དང༌། ཐོབ་ཟིན་མི་ཉམས་པར་བསྲུང་བའི་ཕྱིར་དུ་འདོམས་པ་ལ་འཆད་པ་ནི་ནོར་བ་ཡིན་ཏེ། དེ་ལས་བཟློག་སྟེ་འཆད་རྒྱུ་ཡིན་པར་འགྲེལ་པ་གསུམ་ཀ་ལས་གསལ་བའི་ཕྱིར། དེ་ཡང་དཔེར་ན།
སྔར་ཐོབ་ཟིན་པའི་ཡོན་ཏན་སེམས་བསྐྱེད་སོགས་མི་ཉམས་པར་བསྲུང་བའི་ཕྱིར་དུ་འདོམས་པ་ནི་གདམས་པ་ཡིན་ལ། མ་ཐོབ་པའི་ཡོན་ཏན་ངེས་འབྱེད་སོགས་ཐོབ་པའི་ཕྱིར་དུ་འདོམས་པ་ནི། རྗེས་སུ་གདམས་པའོ། ། དེ་སྐད་དུ་ཡང༌། ཡོན་ཏན་ཐོབ་པ་ཡོངས་སུ་བསྲུང་བའི་དོན་གྱིས་ཞེས་པ་དང༌། གོང་ནས་གོང་དུ་མངོན་པར་འཕེལ་བའི་ཕྱིར་ཞེས་གསུངས་ལ། འགྲེལ་ཚིག་དེ་གཉིས་ནི། ཇི་སྐད་དུ། བྱང་ཆུབ་ཀྱི་སེམས་བསྐྱེད་པ་དང༌། དེས་འཕངས་པའི་ཆོས་འགྲུབ་པའི་ཕྱིར།
ཞེས་པའི་ཚིག་གཉིས་དང་གོ་རིམ་བཞིན་དུ་སྦྱར་རོ། ། གཉིས་པ་ནི། དེར་གྲངས་ངེས་པའི་རྒྱུ་མཚན་ཡང༌། དེའི་ཡུལ་ལ་བཅུ་པོ་དེ་ཙམ་དུ་གྲངས་ངེས་པ་ཡིན་ལ། དེའི་ཤེས་བྱེད་ཀྱང་ཇི་སྐད་དུ། འདི་ཙམ་ཁོ་ནས་སྐྱེས་བུའི་དོན་ཐམས་ཅད་ཕུན་སུམ་ཚོགས་པར་འགྱུར་བས་གདམ་ངག་ནི་རྣམ་པ་བཅུའོ། ། ཞེས་གསུངས་པ་ལྟར་རོ། ། གསུམ་པ་ལ། ཉན་པ་པོའི་ས་མཚམས་ནི་གཉིས་ཏེ། ཞིང་འདིར་ཉན་པ་དང༌།
ཞིང་གཞན་གྱི་སངས་རྒྱས་ལ་གདམ་ངག་ཉན་དུ་འགྲོ་བའི་ས་མཚམས་སོ། ། དང་པོ་ནི། ཐེག་པ་ཆེན་པོའི་རིགས་ཅན་ཕལ་ཆེ་བ་རྣམས་དང༌། ཉན་ཐོས་དང་རང་སངས་རྒྱས་སྲིད་པ་ཐ་མ་པ་མ་གཏོགས་པ་རྣམས་ཀྱང་ངོ༌། ། དེ་ཡང་ཉན་ཐོས་སློབ་པ་རྣམས་ནི་རང་གིས་ཉམས་སུ་མི་ལེན་ཀྱང༌། གཞན་ལ་སྟོན་པའི་ཕྱིར་དུ་ཐེག་པ་ཆེན་པོའི་གདམ་ངག་ཉན་པར་བྱེད་ལ། ཉན་ཐོས་དགྲ་བཅོམ་པ་འགའ་ཞིག་ནི། ཐེག་པ་ཆེན་པོའི་གདམ་ངག་ཐོས་ནས་དེའི་ལམ་དུ་འཇུག་པར་བྱེད་དོ། ། ལྷག་མེད་དུ་མྱ་ངན་ལས་འདས་པ་རྣམས་ཀྱང༌། ཡིད་ཀྱི་རང་བཞིན་གྱི་ལུས་བླངས་ནས་ཐེག་པ་ཆེན་པོའི་ཆོས་ཉན་པར་བཤད་དོ། །
རང་སངས་རྒྱས་ཀྱི་རིགས་ཅན་རྣམས་ཀྱང་སྲིད་པ་ཐ་མ་པའི་སྔ་རོལ་དུ། མཆོག་གི་སྤྲུལ་པའི་སྐུ་ལ་སོགས་པའི་དགེ་བའི་བཤེས་གཉེན་ལས་ཐེག་པ་གསུམ་གྱི་དབང་དུ་བྱས་པའི་ཆོས་ཉན་པར་གསུངས་སོ། ། བར་ཆད་མེད་ལམ་ལ་གནས་པ་ནི་གདམ་ངག་ཉན་པ་པོ་མིན་པར་སློབ་དཔོན་ཆོས་ཀྱི་བཤེས་གཉེན་གྱི་བཞད་པ་ཡིན་ཏེ། ཚིག་གསལ་ལས། བར་ཆད་མེད་པའི་ལམ་ལ་ནི་དེ་དོན་དུ་གཉེར་བ་མེད་དེ། རང་བྱུང་གི་ཡེ་ཤེས་བསྐྱེད་པར་ནུས་པའི་ཕྱིར་རོ། ། ཞེས་གསུངས་པའི་ཕྱིར་རོ། ། འཆད་པ་པོ་ནི། ཉན་ཐོས་དང་རང་སངས་རྒྱས་དང༌། སོ་སོ་སྐྱེ་བོའི་དགེ་བའི་བཤེས་གཉེན་དང༌།
བྱང་སེམས་འཕགས་པ་རྣམས་དང༌། སངས་རྒྱས་ཀྱི་ལོངས་སྤྲུལ་གཉིས་ཀྱིས་ཀྱང་ཐེག་པ་ཆེན་པོའི་གདམ་ངག་འཆད་པ་ཡིན་ལ། ཡེ་ཤེས་ཀྱི་སྐུ་ནི་ཐ་སྙད་དུ་དེར་འཆད་པ་པོར་མ་བཞག་གོ ། དེ་ཡང་ལོངས་སྤྲུལ་གཉིས་འཆད་པ་པོ་ཡིན་པ་དེའི་ཚེ། འཆད་པ་པོ་དང༌། ཉན་པ་པོ་རྒྱུད་ཐ་མི་དད་པའི་རྣམ་པར་བཞག་པ་དགོས་པ་ཡིན་ཏེ། དེའི་ཚེ་འཆད་པ་པོ་དེ་གཉིས་ནི། ཉན་པ་པོའི་སེམས་རྒྱུད་ཀྱིས་བསྡུས་པ་ཁོ་ན་ཡིན་གྱི། དེ་ལས་རྫས་ཐ་དད་པའི་གཟུགས་ཀྱི་སྐུ་ཁས་མི་ལེན་པའི་ཕྱིར། འོ་ན་འཆད་པ་པོ་ལ་མ་ལྟོས་པར་ཁོང་དུ་ཆུད་པར་འགྱུར་རོ་ཞེ་ན་མ་ཡིན་ཏེ།
ཆོས་ཀྱི་སྐུའི་བདག་རྐྱེན་ལ་རག་ལས་པའི་ཕྱིར། དེའི་ཕྱིར་ངེས་པའི་དོན་དུ་ན། ཡེ་ཤེས་ཀྱི་སྐུ་ཁོ་ན་ཆོས་སྟོན་པ་པོར་བཞག་གོ ། གཉིས་པ་ནི། ཆོས་རྒྱུན་གྱི་ཏིང་ངེ་འཛིན་ཐོབ་པ་རྣམས་ཏེ། ཇི་སྐད་དུ། དེའི་ཚེ་ཆོས་ཀྱི་རྒྱུན་ལས་ནི། ། སངས་རྒྱས་རྣམས་ལས་ཞི་གནས་དང༌། ། ཡེ་ཤེས་ཡངས་པ་ཐོབ་བྱའི་ཕྱིར། ། གདམ་ངག་རྒྱ་ཆེན་རྙེད་པར་འགྱུར། །
ཞེས་གསུངས་པས་སོ། ། དེར་མ་ཟད་རྫུ་འཕྲུལ་གྱི་མངོན་ཤེས་ཐོབ་པ་ཡང་དགོས་ཏེ། དེ་ཉིད་ལས། བསམ་གཏན་ལས་ཐོབ་མངོན་པར་ཤེས། མངོན་པར་བསྒྲུབ་པའི་སྒོ་ནས་ཏེ། ། སངས་རྒྱས་དཔག་ཏུ་མེད་པ་ལ། ། མཆོད་པའི་ཕྱིར་དང་མཉན་པའི་ཕྱིར། ། འཇིག་རྟེན་ཁམས་ནི་རྣམས་སུ་འགྲོ། ། ཞེས་གསུངས་སོ། ། འདི་ལ་མཚན་ཉིད།
མཚོན་བྱའི་སྒྲ་བཤད་པ། ས་མཚམས་སོ། ། དང་པོ་ནི། བསམ་གཏན་གྱི་དངོས་གཞི་ལ་བརྟེན་ནས། གསུང་རབ་ཡན་ལག་བཅུ་གཉིས་ལ་སོགས་པ་ཆོས་ཀྱི་ཚིག་དོན་གྲངས་ལས་འདས་པར་འཛིན་པར་ནུས་པའི་དྲན་པ་ཤེས་རབ་ཏིང་ངེ་འཛིན་མཚུངས་ལྡན་དང་བཅས་པའོ། ། གཉིས་པ་ནི། ཆོས་གསུང་རབ་ཀྱི་ཚིག་དོན་རྒྱུན་མ་ཆད་པར་འཛིན་པར་ནུས་པའི་ཕྱིར་དེ་སྐད་ཅེས་བྱའོ། ། གསུམ་པ་ནི་འགྲེལ་ཆེན་དུ། འཇིག་རྟེན་ཆོས་མཆོག་གི་ཏིང་ངེ་འཛིན་ལ་ཆོས་རྒྱུན་གྱི་ཏིང་ངེ་འཛིན་ཅེས་བྱའོ། ། ཞེས་པ་ནི་མཚན་གཞི་ངོས་བཟུང་བ་ཡིན་ལ།
ས་མཚམས་དངོས་ནི་ཚོགས་ལམ་ནས་ཀྱང་ཐོབ་པ་ཡིན་ཏེ། ཇི་སྐད་དུ། འགྲེལ་ཆེན་ལས། ཚོགས་ཀྱིས་འདི་ཉིད་དུ་སེམས་ལས་སུ་རུང་བར་གྱུར་པ་ན་གང་གིས་ཐོབ་པས་ཚིག་དང་དོན་འཛིན་པར་ནུས་པའི་ཆོས་ཀྱི་རྒྱུན་ཞེས་བྱ་བའི་ཏིང་ངེ་འཛིན་ཐོབ་ལ། ཞེས་གསུངས་པ་ལྟར་རོ། ། དེས་ན་འདི་ལྟར་ཡིན་ཏེ། ཞིང་གཞན་དུ་འགྲོ་བ་ནི་རྫུ་འཕྲུལ་གྱི་མངོན་ཤེས་ཀྱིས་བྱེད་ལ། ཆོས་ཀྱི་ཚིག་དོན་འཛིན་པ་ནི་ཏིང་ངེ་འཛིན་དེས་བྱེད་པའོ། ། གཉིས་པ་རྟོགས་དཀའ་བ་བྱེ་བྲག་ཏུ་བཤད་པ་ལ། བདེན་པ་གཉིས་དང་བཞི་བཤད་པ།
དཀོན་མཆོག་གསུམ་དང་སྤྱན་དང་མངོན་པར་ཤེས་པ་རྣམས་བཤད་པ། ཐེག་པ་ཆེ་ཆུང་གི་དགེ་འདུན་དཀོན་མཆོག་རྣམས་རྒྱས་པར་བཤད་པའོ། ། དང་པོ་ལ། བདེན་པ་གཉིས་བཤད་པ་དང༌། བཞི་བཤད་པའོ། ། དང་པོ་ལ། དབྱེ་གཞི། དབྱེ་ངོ༌། དབྱེ་དོན། གྲངས་ངེས།
སྒྲ་དོན། སོ་སོའི་རྣམ་པར་བཞག་པ་དང་དྲུག་གིས་བཤད་པར་བྱའོ། ། དང་པོ་ལ་གཉིས་ཏེ། ཐ་སྙད་བཟུང་བདེ་བའི་དབང་དུ་བྱས་ནས་རྟེན་འབྲེལ་དང༌། ཤེས་བྱ་ཙམ་དབྱེ་གཞིར་བཞག་པ་དང༌། འཕགས་པའི་བློ་ལ་ལྟོས་ནས་གཉིས་པོའི་དབྱེ་གཞི་མི་སྲིད་པར་བསྟན་པའོ། ། དང་པོ་ནི། ཤེས་པར་བྱ་བ་ཙམ་སྟེ། ཇི་སྐད་དུ། ཡབ་སྲས་འཇལ་བའི་མདོ་ལས།
ཤེས་པར་བྱ་བ་ཡང་གཉིས་པོ་འདི་ཙམ་དུ་ཟད་དེ། ཀུན་རྫོབ་དང་དོན་དམ་པའི་བདེན་པའོ། ། ཞེས་གསུངས་སོ། ། དེ་ཡང་གཉིས་སུ་དབྱེ་དགོས་ཏེ། བློ་འཁྲུལ་པའམ་རྣམ་ཤེས་ཀྱི་ཤེས་བྱ་དང༌། བློ་མ་འཁྲུལ་པའམ་ཡེ་ཤེས་ཀྱི་ཤེས་བྱའོ། ། དེ་ཡང་ཚུ་རོལ་མཐོང་བ་རྣམས་ལ་ནི། བློ་དང་པོ་ཁོ་ན་ཡོད་ཀྱི། གཉིས་པ་མེད། དེའི་རྒྱུ་མཚན་གྱིས་བློ་གཉིས་པའི་ཡུལ་མཚན་ཉིད་པ་གང་དང་གང་ཡིན་པ་དེ།
གྲུབ་མཐའ་ལ་མ་ཞུགས་པའི་ཚུ་རོལ་མཐོང་བ་རྣམས་ཀྱི་ངོར་བདེན་པ་དང་མི་བསླུ་བའི་ཆོས་སུ་མི་འགྱུར། རྫོགས་པའི་སངས་རྒྱས་ལ་ནི་བློ་གཉིས་པ་ཡོད་ཀྱི། དང་པོ་མེད་པས། བློ་དང་པོའི་ཡུལ་རྣམས་དེའི་ངོར་བདེན་པ་དང་མི་བསླུ་བའི་ཆོས་སུ་མི་བཞག འཕགས་པ་སློབ་པ་ལ་ནི་བློ་གཉིས་ཀ་ཡོད་ལ། དེའི་བློ་གཅིག་གི་ངོར་བདེན་པ་གཉིས་ཀ་བཞག་མི་ནུས་ཀྱང༌། བློ་སོ་སོ་ལ་ལྟོས་ནས་མྱུ་གུ་དང༌། དེའི་གནས་ལུགས་སྟོང་པ་ཉིད་ལྟ་བུ་བདེན་པ་སོ་སོ་བཞག་གོ ། གཉིས་པ་ནི། བདེན་པ་གཉིས་ཀའི་དབྱེ་གཞིར་གྱུར་པའི་བདེན་པ་ཙམ་ནི།
དབུ་མ་པའི་ལུགས་འདིར་ཁས་མི་ལེན་ཏེ། མྱུ་གུ་ལ་སོགས་པ་འཕགས་པ་རྣམས་ཀྱིས་ཀུན་རྫོབ་དུ་ཐ་སྙད་དུ་བྱས་པ་དེ་དག་བདེན་པ་དང་མི་བསླུ་བར་ཁས་ལེན་པ་དེའི་ཚེ་ནི། མྱུ་གུ་བདེན་སྟོང་ལྟ་བུ་དོན་དམ་པའི་བདེན་པར་ཐ་སྙད་བྱས་པ་རྣམས་བདེན་པ་དང་མི་བསླུ་བར་ཁས་མི་ལེན། མྱུ་གུ་བདེན་སྟོང་ལྟ་བུ་བདེན་པར་ཁས་ལེན་པ་དེའི་ཚེ་ནི། ཆོས་ཅན་མྱུ་གུ་ལྟ་བུ་བདེན་པར་ཁས་ལེན་པ་མ་ཡིན་པའི་ཕྱིར། དེའི་ཤེས་བྱེད་ཀྱང༌། མྱུ་གུ་བདེན་ན་དེའི་གནས་ལུགས་སྟོང་པ་ཉིད་བདེན་པར་འགལ་བའི་ཕྱིར། དེ་བཞིན་དུ་དབུ་མ་པས། ཇི་སྲིད་ལས་རྒྱུ་འབྲས་ལ་སོགས་པ་ཐབས་ཀྱི་ཆ་དེ་དང་དེའི་རྣམ་བཞག་བྱེད་པ་ན། འཇིག་རྟེན་ལ་གྲགས་པའི་བདེན་པ་ཉིད་ཁས་ལེན་པ་ཡིན་ལ།
དེའི་ཚེ་ན་འཕགས་པ་ལ་གྲགས་པའི་བདེན་པ་དེ་དང་དེ། སྤྱིར་ཤེས་བྱ་དང༌། ཡོད་པར་ཁས་མི་ལེན་ཏེ། འཇིག་རྟེན་ན་གྲགས་པའི་བདེན་པ་ནི་བུམ་སྣམ་ལ་སོགས་པ་འཕགས་པས་ཡང་དག་ཀུན་རྫོབ་ཀྱི་ཐ་སྙད་བྱས་པ་རྣམས་ཡིན་ལ། དེ་དང་དེ་ཡོད་པར་འཇོག་པ་དེའི་ཚེ། དེའི་གནས་ལུགས་སྟོང་པ་ཉིད་ཡོད་པར་ཁས་མི་ལེན་པའི་ཕྱིར་ཏེ། ཇི་སྐད་དུ། ཟླ་བའི་ཞབས་ཀྱིས། དེ་ཉིད་བདག་ཅན་དངོས་ལས་ཚུ་རོལ་དུ། ། གནས་རྙེད་མ་ཡིན་དེ་ཕྱིར་འཇིག་རྟེན་གྱི། །
ཐ་སྙད་བདེན་ལ་རྣམ་པར་དཔྱད་མི་བྱ། ། ཞེས་དང༌། བདེན་གཉིས་རྣམ་པར་འབྱེད་པ་ལས། ཇི་ལྟར་སྣང་བཞིན་ངོ་བོའི་ཕྱིར། ། འདི་ལ་དཔྱད་པ་མི་འཇུག་གོ ། ཞེས་གསུངས་སོ། ། དོན་དེ་ལ་བསམ་ནས་བོད་ཀྱི་དབུ་མ་པ་ཆེན་པོ་རྣམས། ཇི་སྲིད་མྱུ་གུ་ལྟ་བུའི་གནས་ཚུལ་སེམས་པ་ལ་མ་ཞུགས་པ་དེ་སྲིད་དུ། མྱུ་གུ་སོགས་ཡོད་པ་དང༌། བདེན་པར་ཁས་ལེན་ལ།
དེར་ཞུགས་པའི་ཚེ་དེ་ཡོད་པར་ཁས་མི་ལེན་ཅིང༌། དེའི་ཚེ་མྱུ་གུ་མ་རྙེད་པ་དེ་དོན་དམ་པའི་བདེན་པར་ཁས་ལེན་པ་ཡིན་ཞེས་གསུང་ངོ༌། ། ཡང་ཇི་སྲིད་འཕགས་པ་ལ་གྲགས་པའི་སྟོང་པ་ཉིད་དང༌། དོན་དམ་པའི་བདེན་པ་ལ་སོགས་པ་ཤེས་རབ་ཀྱི་ཕྱོགས་ལ་བརྟེན་པའི་རྣམ་བཞག་བྱེད་པའི་ཚེ་ན་ནི། འཇིག་རྟེན་ན་དོན་དམ་དང་བདེན་པར་འཇོག་པའི་བུམ་སྣམ་ལ་སོགས་པ་བདེན་པར་ལྟ་ཞོག ཡོད་པར་ཡང་ཁས་མི་ལེན་ཏེ། བུམ་སྣམ་ལ་སོགས་པར་ཐ་སྙད་བཏགས་པའི་དོན་རིགས་པས་བཙལ་བའི་ཚེ། རྙེད་རྒྱུ་ཅི་ཡང་མ་བྱུང་བ་དེ་ལ་བདེན་སྟོང་དང་དོན་དམ་བདེན་པ་ལ་སོགས་པའི་མིང་བཏགས་པ་ཡིན་ལ། དེའི་ཚེ་ཡང༌། བློ་དེའི་ངོར་བུམ་སོགས་ཁས་བླངས་ན།
དེའི་གནས་ལུགས་དེ་དང་དེ་འཇོག་མི་ཤེས་པའི་ཕྱིར་རོ། ། འོ་ན་ཅི། བདེན་གཉིས་ཟུང་དུ་འཇུག་པ་ཞེས་བྱ་བ་དང༌། སྣང་ལ་རང་བཞིན་མེད་པ་ཞེས་བྱ་བ་དང༌། དམིགས་པ་བུམ་སོགས་ལ་དམིགས་ནས་རང་བཞིན་མེད་པའི་རྣམ་པ་ཅན་ཞེས་པའི་རྣམ་གཞག་རྣམས་འཇིག་པར་འགྱུར་རོ་ཞེ་ན། ཉེས་པ་དེ་ཡོད་པ་མིན་ཏེ། རྣམ་ཤེས་ལ་སྣང་ལ་ཡེ་ཤེས་ཀྱི་རང་བཞིན་མེད་པར་རྟོགས་པ་དང༌། བློ་འཁྲུལ་པས་རྙེད་པའི་ཀུན་རྫོབ་དེ་ཉིད་ལས་ལོགས་སུ་བློ་མ་འཁྲུལ་བས་དོན་དམ་འཚོལ་མ་དགོས་པ་དང༌། བློ་འཁྲུལ་པའི་རྙེད་དོན་དེ་ཉིད་བློ་མ་འཁྲུལ་བས་ཅིར་ཡང་མ་དམིགས་པ་ལ་བདེན་གཉིས་ཟུང་དུ་འཇུག་པ་ཞེས་དང༌། རྣམ་ཤེས་ཀྱི་དམིགས་པ་ལ།
ཡེ་ཤེས་ཀྱིས་རང་བཞིན་མེད་པར་རྟོགས་པ་ལ་དེ་དང་དེའི་ཐ་སྙད་བྱས་པ་ཡིན་ནོ། ། དེའི་ཕྱིར་སངས་རྒྱས་ཀྱི་ཡེ་ཤེས་ལ་ནི་རྟོགས་པ་མཚན་ཉིད་པ་ཡོད་ཀྱི། ཀུན་རྫོབ་དམིགས་པ་མཚན་ཉིད་པ་མེད། སོ་སོ་སྐྱེ་བོ་ལ་དེ་དམིགས་པ་མཚན་ཉིད་པ་ཡོད་ཀྱང༌། ཅིག་ཤོས་མེད། འཕགས་པ་སློབ་པ་ལ་དེ་གཉིས་ཀ་ཡོད་ཀྱང༌། ཀུན་རྫོབ་དམིགས་པའི་བློ་དེ་འཁྲུལ་པར་ཁས་ལེན་དགོས་པ་ཡིན་ནོ། ། གཉིས་པ་དབྱེ་ངོ་ནི། བདེན་པ་གཉིས་སོ། ། དེ་ཡང་འདི་ལྟར་དབྱེ་དགོས་ཏེ།
རྣམ་ཤེས་ཀྱི་ཤེས་བྱ་ལ་དབྱེ་བའི་བདེན་པ་གཉིས་དང༌། ཡེ་ཤེས་ཀྱི་ཤེས་བྱ་ལ་དབྱེ་བའི་དེ་གཉིས་སོ། ། དང་པོ་ལ། ཀུན་རྫོབ་ཀྱི་བདེན་པ་དང༌། དོན་དམ་པའི་བདེན་པ་གཉིས་ལས། དང་པོ་ནི། རབ་རིབ་ཅན་ལ་སྣང་བའི་སྐྲ་ཤད་དང༌། ཟླ་གཉིས་དང༌། སྒྱུ་མ་མཁན་གྱིས་སྤྲུལ་པའི་རྟ་གླང་དང༌། གྲུབ་མཐས་བཏགས་པའི་རྟག་གཅིག་རང་དབང་ཅན་གྱི་བདག་ལ་སོགས་པའོ། །
དེ་དག་ཆོས་ཅན། རྣམ་ཤེས་ཀྱི་ཤེས་བྱ་ལ་ལྟོས་པའི་ཀུན་རྫོབ་ཀྱི་བདེན་པ་ཞེས་བྱ་སྟེ། དེ་ལ་ལྟོས་ཏེ་མཐོང་བ་བརྫུན་པས་རྙེད་པའི་དོན་ཡིན་པའི་ཕྱིར། གཉིས་པ་ནི། འཇིག་རྟེན་པ་ཀུན་ལ་མཐུན་སྣང་དུ་གྲུབ་པའི་འབྱུང་བ་བཞི་དང༌། བུམ་སྣམ་ལ་སོགས་པ་རྣམས་དང༌། བདག་འཛིན་ལྷན་སྐྱེས་གཉིས་ཀྱི་འཛིན་སྟངས་ཀྱི་བཟུང་བྱར་གྱུར་པ་རྣམས་སོ། ། དེ་དག་ཆོས་ཅན། རྣམ་ཤེས་སམ་འཇིག་རྟེན་ལ་ལྟོས་པའི་དོན་དམ་བདེན་པ་ཞེས་བྱ་སྟེ། དེ་ལ་ལྟོས་ཏེ་མཐོང་བ་ཡང་དག་པས་རྙེད་པའི་དོན་ཡིན་པའི་ཕྱིར།
གཉིས་པ་འཕགས་པའི་ཡེ་ཤེས་ལ་ལྟོས་པའི་ཤེས་བྱ་ལ་ཡང་གཉིས་ལས། དང་པོ་ནི།

བཤད་མ་ཐག་པའི་འཇིག་རྟེན་ལ་གྲགས་པའི་དོན་དམ་པའི་བདེན་པ་དེ་དང་དེ་ དག་རྣམས་སོ། ། དེ་དག་ཆོས་ཅན། འཕགས་པའི་ཡེ་ཤེས་ལ་ལྟོས་པའི་ཀུན་རྫོབ་ཀྱི་བདེན་པ་ཞེས་བྱ་སྟེ། དེ་ལ་ལྟོས་ཏེ་མཐོང་བ་བརྫུན་པས་རྙེད་པའི་དོན་ཡིན་པའི་ཕྱིར། གཉིས་པ་ནི། བདེན་སྟོང་སྤྲོས་བྲལ་ལ་སོགས་པའི་ཐ་སྙད་བསྟན་འཆོས་ལས་གསུངས་པ་རྣམས་སོ། ། དེ་དག་ཆོས་ཅན་དེ་ལ་ལྟོས་པའི་དེ་ཡིན་ཏེ། དེ་ལ་ལྟོས་པའི་མཐོང་བ་ཡང་དག་པས་རྙེད་པའི་དོན་ཡིན་པའི་ཕྱིར། མདོར་ན་ལུགས་གཉིས་པོ་གང་དང་གང་ལ་ལྟོས་པའི་ཀུན་རྫོབ་ཀྱི་བདེན་པ་ཡིན་ན། ལུགས་དེ་དང་དེ་ལ་ལྟོས་པའི་ཡོད་པ་དང་ཤེས་བྱ་སོགས་མ་ཡིན་དགོས་ཏེ། ལུགས་དེ་དང་དེ་ལ་ལྟོས་པའི་ཀུན་རྫོབ་དེ་དང་དེའི་ཡུལ་ཅན་དེ་ཡིན་ན།
རང་གི་ཡུལ་མེད་བཞིན་དུ་སྣང་བའི་སྒོ་ནས་མཐོང་བ་བརྫུན་པར་བཞག་པས་ཁྱབ་པའི་ཕྱིར། ཇི་སྐད་དུ། དེ་དག་འཇིག་རྟེན་ལས་ཀྱང་ཡོད་མིན་ཉིད། ། ཅེས་དང༌། འབྲས་ཕྱིར་འདི་དག་མེད་ཀྱང་ཡོད་དོ་ཞེས། ། འཇིག་རྟེན་ངོར་བྱས་བདག་ནི་སྨྲ་བར་བྱེད། ། ཅེས་གསུངས་སོ། ། གསུམ་པ་དབྱེ་དོན་ལ། བོད་ཕྱི་མ་རྣམས་བདེན་པ་གཉིས་ངོ་བོ་གཅིག་ཅིང་ལྡོག་པ་ཐ་དད་པ་ཡིན་ནོ་ཞེས་ཟེར་བ་ནི་མ་ཤེས་པ་ཡིན་ཏེ། དབུ་མ་པས་རང་ལུགས་ལ་དོན་དམ་གྱི་ངོ་བོ་ཁས་ལེན་པ་དེའི་ཚེ།
ཀུན་རྫོབ་ཀྱི་ངོ་བོ་ཁས་མི་ལེན་ལ། མཐར་ནི་དོན་དམ་གྱི་ངོ་བོ་ཡང་ཁས་མི་ལེན་པའི་ཕྱིར་དང༌། ལྡོག་པ་ཞེས་བྱ་བ་ནི་གཞན་སེལ་ཡིན་ལ། དེ་ཡང་ཀུན་རྫོབ་ཁོ་ན་ཡིན་པས། དེ་གཅིག་དང་ཐ་དད་ཀྱི་རྣམ་དབྱེ་ཤེས་པས། དེ་གཉིས་གཅིག་དང་ཐ་དད་ཀྱི་རྣམ་དབྱེ་ཁོང་དུ་ཆུད་པ་ལ་ཅི་ཡང་མི་ཕན་པའི་ཕྱིར་དང༌། བདེན་པ་གཉིས་ཀའི་ངོ་བོ་སྣང་ནས། དེ་གཉིས་གཅིག་ཏུ་འཛིན་པའི་བློ་མ་འཁྲུལ་བ་ནི་མི་སྲིད་པའི་ཕྱིར་རོ། ། དེས་ན་གཉིས་པོ་དེ་ཉིད་གཞན་དུ་བརྗོད་པར་བྱ་བ་མ་ཡིན་པ་ཞེས་བྱ་བ་དང༌། རྟོག་གེའི་ཐ་སྙད་ཀྱིས་བརྟགས་ན་གཅིག་པ་བཀག་པའི་ཐ་དད་ཅེས་བྱའོ། །
ཐ་སྙད་འདི་ཡང་གང་རུང་གཅིག་མེད་ཅིག་ཤོས་ཡོད་པ་ལ་འཇོག་པ་ཡིན་གྱི། དངོས་པོ་དང་དངོས་མེད་ཁོ་ནའི་སྟེང་ནས་འཇོག་པ་ནི་མ་ཤེས་པ་ཁོ་ནའོ། ། བཞི་པ་གྲངས་ངེས་ནི། སྤྱིར་བློ་ལ་འཁྲུལ་མ་འཁྲུལ་གཉིས་སམ། རྣམ་ཤེས་དང་ཡེ་ཤེས་གཉིས་སམ། མཐོང་བ་ཡང་ལོག་གཉིས་སམ། སྣང་ཚུལ་དང་གནས་ཚུལ་ལ་འཇུག་པའི་བློ་གཉིས་སམ། དེ་ཁོ་ན་ཉིད་མཐོང་བ་ལ་སྒྲིབ་པའི་བློ་དང༌། དེ་ལ་སྒྲིབ་བྱེད་མ་ཡིན་པའི་བློ་གཉིས་སུ་གྲངས་ངེས་པའི་ཕྱིར་ན་བདེན་པ་གཉིས་སུ་གྲངས་ངེས་སོ། ། འདི་ཡང་འཕགས་པ་དང་འཕགས་པ་མ་ཡིན་པ་གཉིས་ཀའི་ཐ་སྙད་ཕྱོགས་གཅིག་ཏུ་བསྡོམས་པའི་གྲངས་ངེས་ཡིན་གྱི།
གང་རུང་ཅིག་ལ་ལྟོས་པའི་གྲངས་ངེས་མ་ཡིན་པ་དང༌། བློ་འཁྲུལ་མ་འཁྲུལ་གཉིས་ཀ་ཕྱོགས་གཅིག་ཏུ་བསྡོམས་པའི་གྲངས་ངེས་ཡིན་གྱི། ལུགས་དེ་དག་གང་ལ་ཡང༌། དེ་གཉིས་ལས་མང་མི་དགོས་ཤིང༌། ཉུང་ན་མི་འདུ་བའི་གྲངས་ངེས་ནི་མ་ཡིན་ནོ། ། དོན་དེ་ལ་དགོངས་ནས། མྱ་ངན་འདས་པ་བདེན་གཅིག་པུ། ། ཞེས་དང༌། ཟླ་བས། མྱ་ངན་ལས་འདས་པ་ཀུན་རྫོབ་ཀྱི་བདེན་པ་ཡིན་ནམ་ཞེ་ན།
དེ་དེ་བཞིན་ཏེ། ཞེས་གནས་སྐབས་བདེན་པ་གཅིག་ཁོ་ན་དང༌། མཐར་ཐུག་གཅིག་པོ་དེ་ཡང་ཁས་མི་ལེན་པར་བསྟན་ལ། གནས་སྐབས་ཁས་ལེན་པའི་རྒྱུ་བདེན་པ་གཅིག་པོ་དེ་ཡང༌། འཇིག་རྟེན་དང་འཕགས་པ་གང་ལ་ལྟོས་ཀྱང༌། དོན་དམ་པའི་བདེན་པ་ཁོ་ནའོ། ། ལྔ་པ་སྒྲ་དོན་ནི། དེ་ཁོ་ན་ཉིད་མཐོང་བ་ལ་སྒྲིབ་པའི་ཕྱིར། ཀུན་རྫོབ་ཅེས་བྱ་ལ། དེའི་མཚན་གཞི་ནི་ལྷན་ཅིག་སྐྱེས་པའི་མ་རིག་པའོ། །
དེའི་ངོར་བདེན་པ་དང་མི་བསླུ་བའི་ཕྱིར་ན་ཀུན་རྫོབ་ཀྱི་བདེན་པ་ཞེས་བྱའོ། ། བྱིས་པའི་བློ་ལ་ལྟོས་ནས་དོན་དམ་པ་ནི་འཕགས་པའི་མཉམ་གཞག་ཡེ་ཤེས་ལ་བྱ་བ་ཡིན་ལ། དེའི་ཡུལ་དུ་བློ་གཞན་གྱིས་ཐ་སྙད་བྱས་པའི་གནས་ལུགས་སྟོང་པ་ཉིད་དེ་ལ། འཕགས་པའི་ཐ་སྙད་ཀྱི་བདེན་པར་བཞག་པའི་ཕྱིར། དོན་དམ་པའི་བདེན་པ་ཞེས་བྱའོ། ། དེ་ཡང་ཇི་སྲིད་དོན་དམ་བདེན་པའི་རྣམ་གཞག་ཁས་ལེན་པ་དེ་སྲིད་དུ་འདི་སྐབས་ཀྱི་ཡུལ་ཡུལ་ཅན་གཉིས་ཀ་དོན་དམ་པའི་བདེན་པར་ཁས་ལེན་དགོས་པ་ཡིན་ཏེ། ཅིག་ཤོས་ཀྱི་ཡུལ་ཡུལ་ཅན་གཉིས་ཀ་ཀུན་རྫོབ་ཀྱི་བདེན་པར་ཁས་ལེན་དགོས་པའི་རིགས་པ་ལས་སོ། ། དེ་ལས་གཞན་དུ་ན། ཡུལ་ཅན་དོན་དམ་པ་དེ་དོན་དམ་པ་དང༌། ཀུན་རྫོབ་ཀྱི་གཞི་མཐུན་དུ་ཁས་ལེན་དགོས་པ་དང༌།
དེ་དེ་མ་ཡིན་པར་ཀུན་རྫོབ་དུ་ཁས་ལེན་ན། དེའི་ཡུལ་དུ་བཞག་པའི་གནས་ལུགས་དེ། དོན་དམ་པའི་བདེན་པ་མིན་པར་འགྱུར་ཏེ། དེ་ཁོ་ན་ཉིད་མཐོང་བ་ལ་སྒྲིབ་པར་བྱེད་པའི་བློས་རྙེད་པའི་དོན་དུ་ཁས་བླངས་པའི་ཕྱིར་རོ། ། དྲུག་པ་རྣམ་གཞག་ལ་མཚན་ཉིད། མཚན་གཞི། དེ་གཉིས་ཀྱི་རྣམ་གཞག་ཁས་ལེན་མི་ལེན་གྱི་ས་མཚམས་བསྟན་པའོ། ། དང་པོ་ལ། གཞན་གྱི་ལུགས་མི་འཐད་པ་དང༌། རང་གི་ལུགས་བཞག་པའོ། །
དང་པོ་ནི། གངས་ཅན་དུ་ཕྱིས་བྱོན་པའི་ཆེན་པོ་དག་ན་རེ། ཐ་སྙད་པའི་ཚད་མས་རྙེད་པའི་རྙེད་དོན་གང་ཞིག དེ་ཁྱོད་ལ་ཐ་སྙད་པའི་ཚད་མར་སོང་བ་ཞེས་དང༌། མཐར་ཐུག་དཔྱོད་པའི་ཚད་མས་རྙེད་པའི་རྙེད་དོན་གང་ཞིག དེ་ཁྱོད་ལ་དེར་སོང་བའོ། ། ཚད་མ་གཉིས་པོའི་མཚན་གཞི་ཡང༌། ཇི་སྙེད་པ་མཁྱེན་པའི་ཡེ་ཤེས་དང༌། ཇི་ལྟ་བ་མཁྱེན་པའི་ཡེ་ཤེས་སོ། ། ཞེས་གསུངས་སོ། །
འདི་མི་འཐད་པ་ལ་གཉིས་ཏེ། དོན་མི་འཐད་པ་དང༌། ཚིག་མི་འཐད་པའོ། ། དང་པོ་ནི། བདེན་པ་དང་པོའི་ཡུལ་ཅན་སངས་རྒྱས་ཀྱི་ཡེ་ཤེས་ལ་འཇོག་པ་ནི་ཆེས་ཤིན་ཏུ་མི་རིགས་ཏེ། གཞུང་འགྲེལ་པ་དང་བཅས་པ་ལ་བདེན་པ་དང་པོའི་ཡུལ་ཅན་གྱི་བློ་ངོས་འཛིན་པ་ན། མཐོང་བ་བརྫུན་པ་ཞེས་བྱ་བ་དང༌། མ་རིག་པས་འཁྲུལ་པར་བསྐྱེད་པའི་བློ་ཞེས་བྱ་བ་དང༌། དེ་ཁོ་ན་ཉིད་མཐོང་བ་ལ་སྒྲིབ་བྱེད་ཀྱི་བློ་ཞེས་བྱ་བར་བཤད་པ་ཤ་སྟག་སྣང་བའི་ཕྱིར། སངས་རྒྱས་ཀྱི་ཡེ་ཤེས་ལྟ་ཞོག
སྤྱིར་ཚད་མར་བཤད་པ་ཙམ་ཡང་མི་སྣང་བའི་ཕྱིར། སངས་རྒྱས་ཀྱི་ཡེ་ཤེས་ལ་ཀུན་རྫོབ་བདེན་པ་མི་སྣང་ན། ཐམས་ཅད་མཁྱེན་པ་མ་ཡིན་པར་འགྱུར་རོ། ། ཞེས་ཟེར་བ་དེ་ཡང་མ་ཡིན་ཏེ། སྤྱིར་དབུ་མ་པ་རང་ལུགས་ལ་ཚད་མས་གྲུབ་པའི་དོན་ཞིག་མི་མཁྱེན་ན། ཐམས་ཅད་མཁྱེན་པ་མིན་པར་འགྱུར་ཡང༌། དེར་མ་གྲུབ་པ་ཞིག་མི་མཁྱེན་པས། དེ་མ་ཡིན་པར་མི་འགྱུར་ཏེ། དཔེར་ན་རུས་སྦལ་གྱི་སྤུ་མི་མཁྱེན་པས་ཐམས་ཅད་མི་མཁྱེན་པར་མི་འགྱུར་བ་བཞིན་ནོ། ། ཀུན་རྫོབ་བདེན་པ་ཡིན་ན།
ཚད་མས་དམིགས་དགོས་པ་ནི། འཕགས་པའི་ཐ་སྙད་ལྟ་ཞོག འཇིག་རྟེན་གྱི་ཐ་སྙད་ལ་ཡང་ཡོད་པ་མ་ཡིན་ཏེ། དེའི་ལུགས་ལ་ཡང༌། འཕྲལ་གྱི་འཁྲུལ་རྒྱུས་བསླད་པའི་ཤེས་པ་ལ་སྣང་བའི་དོན་ཡིན་ན། ཀུན་རྫོབ་ཀྱི་བདེན་པ་ཡིན་དགོས་པ་དང༌། དེ་ཡིན་ན་ཚད་མས་མ་དམིགས་དགོས་པར་ཁས་ལེན་པའི་ཕྱིར། འོ་ན་ཇི་སྐད་དུ། ཁྱོད་དང་འཇིག་རྟེན་འདིར་ནི་རྩོད་གྱིས་དང༌། ། ཕྱིས་ནས་སྟོབས་ལྡན་བདག་གིས་བསྟེན་པར་བགྱི། །
ཞེས་བཤད་པ་མ་ཡིན་ནམ་ཞེ་ན། དེ་ནི་སེམས་ཙམ་པས་འདོད་པའི་ཀུན་རྫོབ་བདེན་པ་ལ་རྒོལ་བ་ཡིན་ནོ། ། ཇི་ལྟར་ཞེ་ན། དེས་དེ་འཇོག་པའི་ཚེ། ཕྱི་རོལ་གྱི་དོན་མེད་ཅིང་དོན་སྣང་གི་ཤེས་པ་ཡོད་པར་ཁས་བླངས་པ་ལ། དབུ་མ་པས་སྨྲས་པ། དེའི་འཇོག་ཚུལ་དེ་ལ་དེ་ལྟར་ཁས་ལེན་དུ་རུང་བ་མིན་ཏེ། དེའི་འཇོག་ཚུལ་ལ་ནི། ཡུལ་ཡུལ་ཅན་གཉིས་ཀ་ཡོད་པར་ཁས་ལེན་དགོས། རང་ལུགས་ལ་ནི་གཉིས་ཀ་མེད་པར་ཁས་ལེན་དགོས་པའི་ཕྱིར།
ཞེས་འཆད་པ་ཡིན་ཏེ། ཇི་སྐད་དུ། དེ་དག་ཤེས་རབ་ཚུལ་མདོར་སངས་རྒྱས་ཀྱིས། ། མཚུངས་པར་སྤངས་ཤིང་མངོན་པའི་ཆོས་ལས་གསུངས། ། ཞེས་བཤད་པའི་ཕྱིར། འཕགས་སེང་གི་ལུགས་འདིར་ནི་རྣལ་འབྱོར་སྤྱོད་པའི་དབུ་མ་ཞལ་གྱིས་བཞེས་པས་ཕྱི་རོལ་གྱི་དོན་མི་བཞེད་པར་མ་ཟད། ཟླ་བའི་རང་ལུགས་ལ་ཕྱི་རོལ་གྱི་དོན་ཡོད་པར་ཁས་མི་ལེན་ཏེ། དེ་མེད་པ་ལ་ལུང་གི་སྒྲུབ་བྱེད་དང༌། ཡོད་པ་ལ་རིགས་པའི་གནོད་བྱེད་གཉིས་ཀ་བཤད་པའི་ཕྱིར། དང་པོ་ནི།
ཇི་སྐད་དུ། ཤེས་བྱ་མེད་ན་ཤེས་པ་བསལ་བ་ནི། ། བདེ་བླག་རྙེད་ཅེས་སངས་རྒྱས་རྣམས་ཀྱིས་གསུངས། ། ཤེས་བྱ་མེད་ན་ཤེས་པ་བཀག་འགྲུབ་པས། ། དང་པོར་ཤེས་བྱ་དགག་པར་མཛད་པ་ཡིན། ། ཞེས་སོ། ། གཉིས་པ་གཅིག་ཕྱོགས་ལ་གནོད་བྱེད་ནི། ཇི་སྐད་དུ། ཆུ་འབབ་ཀླུང་ལ་ཡི་དྭགས་རྣག་བློ་ཡང༌། ། རབ་རིབ་དང་ལྡན་དབང་པོ་ཅན་མཚུངས་པ། །
ཞེས་ཕྱི་དོན་ཚད་མས་གྲུབ་ན་ལྷ་མི་ཡི་དྭགས་གསུམ་ཆར་གྱི་འཕྲལ་གྱི་འཁྲུལ་རྒྱུ་དང་བྲལ་བའི་མིག་བློ་ཚད་མར་ཁས་ལེན་དགོས་པས་འགལ་བ་ལ་མི་འཁྲུལ་བའི་ཚད་མ་ཡོད་པར་ཐལ་བ་དང༌། ཕྱི་དོན་མེད་པའི་ཤེས་བྱེད་དུ། ལྷ་མི་ཡི་དྭགས་གསུམ་གྱི་རྟོག་མེད་ཀྱི་ཤེས་པ་འཕྲལ་གྱི་འཁྲུལ་རྒྱུས་མ་བསླད་པ་ལ། དངོས་པོ་གཅིག་ཉིད་ཆུ་དང་རྣག་ཁྲག་ལ་སོགས་པ་འགལ་བ་ཅན་ཐ་དད་དུ་སྣང་བའི་ཕྱིར། ཞེས་པའི་གཏན་ཚིགས་ཀྱང་གསུངས་པ་དང༌། ཇི་སྐད་དུ། དབང་པོ་རབ་རིབ་བཅས་པ་བློ་གང་གིས། ། རབ་རིབ་མཐུ་ལས་སྐྲ་རྣམས་གང་མཐོང་བ། ། དེ་བློ་ལ་ལྟོས་གཉིས་ཅར་བདེན་པས་ཏེ། ། དོན་གསལ་མཐོང་ལ་གཉིས་ཀའང་བརྫུན་པ་ཡིན། །
ཞེས་རྣམ་ཤེས་མ་འཁྲུལ་བ་དང༌། འཁྲུལ་བའི་སྣང་བ་གཉིས་ཀ་འཁྲུལ་ངོར་ཡོད་མཉམ་དང༌། དབུ་མའི་ལུགས་ལ་མེད་མཉམ་དུ་བཤད་པའི་ཕྱིར་རོ། ། གཉིས་པ་ཚིག་ལ་སྐྱོན་ཆགས་པ་ནི། གཞུང་ལས་བཤད་པའི་བདེན་གཉིས་ཀྱི་མཚན་ཉིད་གང་ཡིན་པ་དེ་འདོར་དགོས་པར་འགྱུར་བ་དང༌། མ་བཤད་པའི་མཚན་ཉིད་འཇོག་ལུགས་དེས་ཤེས་བྱ་ཐམས་ཅད་ལ་ཁྱབ་པར་ཐལ་བ་དང༌། མཚོན་བྱ་ལས་མཚན་ཉིད་གོ་དཀའ་བར་ཐལ་བ་དང༌། ཁས་བླངས་ནང་འགལ་བ་རྣམས་སོ། ། དང་པོ་ནི། མཚན་ཉིད་ཀྱི་ཟུར་དང་པོ་གཉིས་ལ་དགོས་པ་མེད་པར་འགྱུར་ཏེ།
དེ་གཉིས་བདེན་པ་གཉིས་པོ་སོ་སོའི་མཚན་ཉིད་ཀྱི་ཟུར་དུ་བཞག་པ་ལ་སྐྱོན་དང་བཅས་ཤིང༌། མ་བཞག་པ་ལ་སྐྱོན་མེད་ཅིང་ཡོན་ཏན་དང་བཅས་པའི་ཕྱིར་རོ། ། རྟགས་དང་པོ་ཁས་བླངས་ཏེ། ཟུར་དང་པོ་གཉིས་ཀྱིས་བདེན་པ་སོ་སོ་ལ་ཁྱབ་པའི་ཕྱིར་རོ། ། གཉིས་པ་ཁས་བླངས་ཏེ། ཟུར་ཕྱི་མ་གཉིས་ཀྱིས་དེ་དང་དེའི་རིགས་མི་མཐུན་མཐའ་དག་སེལ་ནུས་པའི་ཕྱིར་རོ། ། ཅི་སྟེ་ཟུར་དང་པོ་གཉིས་རིགས་མི་མཐུན་སེལ་བའི་མཚན་ཉིད་མ་ཡིན་གྱི། ལོག་རྟོག་སེལ་བའི་དབང་དུ་བྱས་པའི་མཚན་ཉིད་དོ་སྙམ་ན། ཁྱེད་ལྟར་ན་དེ་དེར་བཞག་པ་ན་ལོག་རྟོག་སྐྱེ་བར་འགྱུར་ཏེ། ཀུན་རྫོབ་ཀྱི་བདེན་པ་རྣམས་ཀྱང་དེ་ཡིན་པའི་རྒྱུ་མཚན་གྱིས་དོན་དམ་པའི་བདེན་པ་ཡིན་ནམ་སྙམ་པ་དང༌།
དོན་དམ་པའི་བདེན་རྣམས་ཀྱང་ཐ་སྙད་པའི་ཚད་མས་རྙེད་པའི་དོན་ཡིན་པའི་རྒྱུ་མཚན་གྱིས། ཀུན་རྫོབ་བདེན་པ་ཡིན་ནམ་སྙམ་པའི་དོགས་པ་སྐྱེ་བའི་ཕྱིར་རོ། ། གལ་ཏེ་ཟུར་དང་པོ་གཉིས་པོ་གོ་དོན་དུ་འགྱུར་བ་ཡིན་གྱི། རིགས་མི་མཐུན་སེལ་བྱེད་མ་ཡིན་ནོ་སྙམ་ན། ཁྱེད་ཀྱི་ལྟར་ན་དེ་དེའི་གོ་དོན་མ་ཡིན་ཏེ། དོན་དམ་པའི་གོ་དོན་དུ་བཤད་པའི་དེས་ཅིག་ཤོས་ལ་ཁྱབ། ཅིག་ཤོས་ཀྱི་གོ་དོན་དུ་བཤད་པ་དེས་དོན་དམ་ལ་ཁྱབ་པའི་ཕྱིར། གཉིས་པ་ནི། ཤེས་བྱ་ཐམས་ཅད་ལ་མཚན་ཉིད་འཇོག་ལུགས་གཅིག་གིས་ཆོག་པར་འགྱུར་ཏེ། མྱུ་གུ་འཇལ་བའི་ཚད་མ་དེ་གང་ལ་ལྟོས་ཏེ་མྱུ་གུ་འཇལ་བའི་ཚད་མར་སོང་བ་དེ།
མྱུ་གུའི་མཚན་ཉིད་དུ་བཞག་པས་ཆོག་པ་ལ་སོགས་པ་མཚུངས་པའི་ཕྱིར་རོ། ། གལ་ཏེ་དེ་ལྟར་བཞག་ན་རྟོག་པ་ཕན་ཚུན་བརྟེན་པ་ལ་སོགས་པའི་སྐྱོན་ཡོད་དོ་ཞེ་ན། དེ་ནི་སྔ་མ་ལ་མཚུངས་སོ། ། གསུམ་པ་ནི་དེ་དེའི་མཚན་ཉིད་དུ་མི་རིགས་ཏེ། དོན་དམ་པའི་བདེན་པ་མ་གོ་བའི་གང་ཟག་གིས། མཐར་ཐུག་དཔྱོད་པའི་རིག་ཤེས་གང་ལ་ལྟོས་ནས་མཐར་ཐུག་དཔྱོད་པའི་རིག་ཤེས་སུ་འགྲོ་མི་འགྲོའི་ས་མཚམས་མི་ཤེས་པའི་ཕྱིར་དང༌། དེ་མ་ཤེས་པར་མཐར་ཐུག་དང་ཇི་ལྟ་བ་མི་ཤེས་པའི་ཕྱིར། བཞི་པ་ནི། ཁྱེད་ཀྱིས་བཞག་པའི་མཚན་ཉིད་དེ་མཚོན་བྱ་ལས་གོ་དཀའ་བ་ཡིན་ཏེ། མྱུ་གུ་མ་ཤེས་པར་མྱུ་གུ་འཇལ་བའི་ཚད་མ་མི་ཤེས་པ་བཞིན་དུ།
དོན་དམ་བདེན་པའི་ཐ་སྙད་མི་ཤེས་པའི་གང་ཟག་གིས། དོན་དམ་པ་འཇལ་བའི་ཚད་མ་མི་ཤེས་པའི་ཕྱིར་རོ། ། བཞི་པ་ནི། འོ་ན་དོན་དམ་བདེན་པའི་མཚན་ཉིད་དུ། ཟུར་དང་པོ་མ་བཞག་ཀྱང༌། སྐྱོན་ཡོད་དམ་མེད། མེད་ན་གཞུང་དུ། དངོས་ཀུན་ཡང་དག་བརྫུན་པར་མཐོང་བ་ཡིས། ། ཞེས་དོན་དམ་བདེན་པའི་མཚན་ཉིད་དུ་བཞག་ངོ་ཤེས་པ་དེ་འདོར་དགོས་པར་འགྱུར་ལ། སྐྱོན་ཡོད་ན་ཟུར་གཉིས་པ་དེས་མཆོག་པར་སོང་བས།
དེའི་ཟུར་གཉིས་པ་དེ་ཚང་ལ་དང་པོ་མ་ཚང་བའི་ཤེས་བྱ་གཅིག་སྲིད་པར་འགྱུར་ལ། དེ་ཡང་དེ་ལྟ་ན། དེ་འདྲའི་ཤེས་བྱ་གང་ཡིན་པ་དེ་ཆོས་ཅན། ཁྱོད་ལ་དོན་དམ་བདེན་པའི་ཟུར་དང་པོ་ཚང་བར་ཐལ། མཐར་ཐུག་དཔྱོད་པའི་རིག་ཤེས་ཀྱིས་རྙེད་པའི་རྙེད་དོན་ཡིན་པའི་ཕྱིར་ཏེ། དེ་ཡོད་པའི་ཕྱིར། ཁྱབ་པ་འདི་ཁས་མ་བླངས་སོ་སྙམ་ན། དེ་མ་བླངས་ན། ཟུར་གཉིས་པ་བསྣན་པའི་གོ་དོན་སྟོན་ཅིག ཀུན་རྫོབ་བདེན་པའི་མཚན་ཉིད་ལ་ཡང་དེ་ལྟར་སྦྱར་བས་ནང་འགལ་ཁས་བླངས་པའི་ཚུལ་གསལ་བར་ཤེས་པ་ཡིན་ནོ། །
ཡང་དར་ཊཱིཀ་མཛད་པ་ན་རེ། རང་མངོན་སུམ་དུ་རྟོགས་པའི་མངོན་སུམ་ཚད་མས་གཉིས་སྣང་དང་བཅས་པའི་ཚུལ་གྱིས་རྟོགས་པར་བྱ་བ་དང༌། དེས་གཉིས་སྣང་ནུབ་པའི་ཚུལ་གྱིས་རྟོགས་པར་བྱ་བ་གང་རུང་གང་ཞིག་སྒྲུབ་པའི་རྣམ་པར་རྟོགས་བྱ་མ་ཡིན་པ་དེ། དེ་གཉིས་པོ་སོ་སོའི་མཚན་ཉིད་དོ་ཞེས་གསུངས་སོ། ། འདི་མི་འཐད་པ་ལ་གསུམ་སྟེ། དོན་ལ་སྐྱོན་འཆགས་པ་དང༌། ཚིག་ལ་སྐྱོན་འཆགས་པ་དང༌། ཁས་བླངས་ནང་འགལ་བའོ། ། དང་པོ་ནི། མཚན་ཉིད་དེ་ལྟར་འཇོག་པ་དེ་བདག་ཉིད་ཆེན་པོ་བཟང་པོའི་ཞབས་ཀྱི་བཞེད་པ་ཡིན་པར་ཁས་བླངས་པས།
གཟུགས་སྒྲ་ལ་སོགས་པ་ཕྱི་རོལ་གྱི་དོན་རྣམས་ཆོས་ཅན། མཚན་ཉིད་དེར་ཐལ། ཀུན་རྫོབ་ཀྱི་བདེན་པ་ཡིན་པའི་ཕྱིར་ཏེ། ལོག་པའི་ཀུན་རྫོབ་ཀྱི་བདེན་པ་ཡིན་པའི་ཕྱིར་ཏེ། འཕྲལ་གྱི་འཁྲུལ་རྒྱུས་འཁྲུལ་པར་བསྐྱེད་པའི་བློ་ལ་སྣང་ཞིང༌། སྣང་བ་ལྟར་དོན་བྱེད་མི་ནུས་པའི་ཕྱིར། དེ་ཡང་འཇིག་རྟེན་དང་བསྟན་འཆོས་གང་གི་ལུགས་ཡིན་ཀྱང༌། ལོག་པའི་ཀུན་རྫོབ་བདེན་པ་ཡིན་ན། དེ་དང་དེའི་ལུགས་ལ་ཡོད་པར་འགལ་དགོས་པའི་ཤེས་བྱེད་མ་གོ་བ་ལས་ནོར་བ་དེ་དང་དེ་བྱུང་བ་ཡིན་ནོ། ། རྩ་བར་འདོད་མི་ནུས་ཏེ།
ལུགས་འདི་ལ་དོན་ཡུལ་དུ་བྱེད་པའི་མངོན་སུམ་ཁས་མི་ལེན་པའི་ཕྱིར་རོ། ། གཉིས་པ་ནི། དོན་དམ་བདེན་པའི་མཚན་ཉིད་ཀྱི་ཟུར་ཕྱི་མ་དེ་མ་བསྣན་ན་སྐྱོན་ཅི་ཡོད། དེ་ལྟ་ན་རྟོགས་ཡེ་ཆོས་སྐུ་དོན་དམ་བདེན་པར་ཐལ་བས་སོ་ཤེ་ན། འོ་ན་དེ་ཆོས་ཅན། རང་མངོན་སུམ་དུ་རྟོགས་པའི་མངོན་སུམ་ཚད་མས་གཉིས་སྣང་ནུབ་པའི་ཚུལ་གྱིས་རྟོགས་པར་བྱ་བ་མ་ཡིན་པར་ཐལ། ཀུན་རྫོབ་བདེན་པ་ཡིན་པའི་ཕྱིར་ཞེས་འཕངས་ན། ཁྱེད་ཀྱི་ངོར་འཁོར་གསུམ་ཚང་བའི་ཐལ་བ་ཡིན་ནོ། ། གསུམ་པ་ནི། ཁྱེད་ཀྱིས་ནི་ཡེ་ཤེས་ཆོས་སྐུ་དང༌།
གཉིས་མེད་ཀྱི་ཤེས་པ་རང་རིག་རང་གསལ་དང༌། བདག་མེད་དང་པོ་གཉིས་ཀྱང་ཀུན་རྫོབ་ཀྱི་བདེན་པར་ཁས་ལེན་དགོས་པ་དེ་འཕགས་སེང་གི་བཞེད་པར་འདོད་པ་འདི་ལྟར། བཞི་པོ་དེ་ཆོས་ཅན། མཚན་ཉིད་དེར་ཐལ། ཀུན་རྫོབ་ཀྱི་བདེན་པ་ཡིན་པའི་ཕྱིར། འདོད་ནུས་པ་མིན་ཏེ། དང་པོ་སངས་རྒྱས་ནང་ཕན་ཚུན་གྱི་མངོན་སུམ་གྱི་སྤྱོད་ཡུལ་ཁོ་ན་ཡིན་ལ། གཉིས་པ་དེ་དངོས་སུ་འཇལ་བའི་བློ་ཡིན་ན་འཛིན་རྣམ་ཡིན་དགོས་པའི་ཕྱིར་དང༌། ཕྱི་མ་གཉིས་པོ་མེད་དགག་ཏུ་ཁྱེད་ཀྱིས་ཁས་བླངས་པའི་ཕྱིར། གཞན་ཡང་གང་ཟག་གི་བདག་མེད་དང་གཟུང་འཛིན་གཉིས་སྟོང་གི་དེ་ཁོ་ན་ཉིད་ཆོས་ཅན།
དོན་དམ་པའི་བདེན་པར་ཐལ། མཚན་ཉིད་དེ་ཞུགས་པའི་ཕྱིར། རྟགས་དང་པོ་མ་གྲུབ་ན། བདག་མེད་མངོན་སུམ་དུ་རྟོགས་པའི་འཕགས་པའི་མཉམ་གཞག་ཡེ་ཤེས་ལ་གཟུང་འཛིན་གཉིས་སྣང་ཡོད་པར་ཁས་བླངས་པས། མཉམ་གཞག་སྣང་བཅས་སུ་ཐལ་བ་དང༌། དེ་ཀུན་རྫོབ་དངོས་ཡུལ་དུ་བྱེད་པའི་བློ་ཡིན་ན། དེ་འདྲ་དེ་རྗེས་ཐོབ་དུ་ཐལ་བ་ཁྱེད་ཀྱིས་བཟློག་པར་ནུས་པ་མ་ཡིན་ནོ། ། གཉིས་པ་རང་གི་ལུགས་ནི། མཐོང་བ་བརྫུན་པས་རྙེད་པའི་རྙེད་དོན་དང༌། མཐོང་བ་ཡང་དག་པས་རྙེད་པའི་རྙེད་དོན་ནོ། །
དེའི་དོན་ཡང་ལྷན་ཅིག་སྐྱེས་པའི་མ་རིག་པས་བསླད་པ་དང༌། དེ་དང་བྲལ་བའི་ཤེས་པའོ། ། དེ་དང་བྲལ་བའི་ངོས་འཛིན་ནི། གཞི་དུས་ཀྱི་སེམས་རང་བཞིན་གྱིས་འོད་གསལ་བ་དང༌། ལམ་དུས་ཀྱི་བདག་མེད་མངོན་སུམ་དུ་རྟོགས་པའི་མཉམ་གཞག་ཡེ་ཤེས་དང༌། འབྲས་བུ་སངས་རྒྱས་ཀྱི་སའི་ཡེ་ཤེས་མཐའ་དག་གོ ། དེའི་ལྷག་མར་གྱུར་པའི་ཤེས་པ་རྣམས་ནི་མཐོང་བ་བརྫུན་པའི་མཚན་གཞིར་བཞག་གོ ། དེ་དང་དེས་རྙེད་པ་ཞེས་པའི་གོ་དོན་ཡང༌། ཤེས་པ་དེ་དང་དེས་རང་སྟོབས་ཀྱིས་ཡུལ་དུ་བྱས་པའོ། ། མཚན་ཉིད་འདིས་ནི་རིགས་མི་མཐུན་དང༌།
ལོག་རྟོག་མཐའ་དག་སེལ་ནུས་པ་ཡིན་ནོ། ། གཉིས་པ་མཚན་གཞིའི་དབྱེ་བ་ལ། ཀུན་རྫོབ་ཀྱི་དང༌། དོན་དམ་པའི་དབྱེ་བའོ། ། དང་པོ་ནི། དབུ་མའི་ཐ་སྙད་ཀྱིས་བཞག་པ། ཡང་དག་པའི་ཀུན་རྫོབ་དང་ལོག་པའི་ཀུན་རྫོབ་གཉིས་སམ། འཇིག་རྟེན་ཉིད་ལ་གྲགས་པའི་ཐ་སྙད་ཀྱིས་བཞག་ན་བརྫུན་པ་དང་བདེན་པའོ། ། དེ་དག་གི་མཚན་ཉིད་དང༌། མཚན་གཞི་ཡང་འདི་ལྟར།
མཐོང་བ་བརྫུན་པ་ལ་སྣང་ཞིང་སྣང་བ་ལྟར་མི་བསླུ་བ་དང༌། དེ་ལ་སྣང་ཞིང་སྣང་བ་ལྟར་བསླུ་བའོ། ། མཚན་གཞི་ནི་གོ་རིམ་བཞིན་དུ་ཆུར་སྣང་ཞིང༌། ཆུའི་དོན་བྱེད་ནུས་པའི་རླན་ཅིང་གཤེར་བ་ལྟ་བུ་དང༌། དེར་སྣང་ཞིང་དེའི་དོན་བྱེད་མི་ནུས་པ་མིག་སྒྱུ་ལྟ་བུའོ། ། དེ་གཉིས་པོའི་འཇོག་མཚམས་ཀྱང་འཇིག་རྟེན་གྱི་རང་ལུགས་འཇོག་པའི་ཚེ། ལོག་པའི་ཀུན་རྫོབ་བམ་འཇིག་རྟེན་ལ་གྲགས་པའི་ཀུན་རྫོབ་དེ་ཡིན་ན་ཡོད་པ་མ་ཡིན་དགོས་ཤིང༌། དེ་ལ་བདེན་པ་ཞེས་བྱ་བའི་སྒྲ་ཡང་མི་སྦྱོར་ཏེ། ལུགས་དེ་དང་དེའི་ཚེ་དེ་ཡིན་ན་བརྫུན་པ་ཁོ་ན་ཡིན་དགོས་པའི་ཕྱིར། དེ་ཡིན་ན་མེད་བཞིན་དུ་ཡོད་པར་སྣང་དགོས་པའི་ཕྱིར།
དབུ་མའི་རང་ལུགས་འཇོག་པའི་ཚེ་ནི། ཡང་ལོག་གཉིས་ཀའམ་འཇིག་རྟེན་ལ་ལྟོས་པའི་བདེན་པ་གཉིས་ཀ་ཡང་ཀུན་རྫོབ་ཀྱི་བདེན་པ་ཡིན་ཏེ། ཀུན་རྫོབ་འཁྲུལ་པའི་ངོར་ཡོད་པ་དང༌། བདེན་པ་གཉིས་ཀ་ཡིན་པའི་ཕྱིར། རང་ལུགས་ལ་ནི། དེ་གཉིས་ལ་བདེན་པ་དང་ཡོད་པའི་སྒྲ་མི་སྦྱོར་ཏེ། གཉིས་ཀ་ཚད་མས་མ་གྲུབ་པ་དང་བརྫུན་པར་མཚུངས་པའི་ཕྱིར། མདོར་ན་ཀུན་རྫོབ་ཀྱི་བདེན་པ་ཡིན་ན་ཡོད་དགོས་སོ་ཞེས་ཟེར་བ་ནི། དངོས་པོར་སྨྲ་བ་གསུམ་གྱི་གྲུབ་པའི་མཐའ་དང་འདྲེས་པ་ཡིན་ཏེ། ལུགས་དེ་དང་དེ་ལ་ཀུན་རྫོབ་ཀྱི་བདེན་པ་འཇོག་པའི་ཚུལ་རང་རང་གི་གྲུབ་མཐའ་ལ་གྲགས་པའི་རིགས་པའི་སྟོབས་ཀྱིས་བཏགས་ནས་འཇོག་པ་ཡིན་གྱི།
འཇིག་རྟེན་ན་གྲགས་པ་ལྟར་མི་འཇོག་པའི་ཕྱིར་རོ། ། གང་དག་ཀུན་རྫོབ་ལ་ཡང་ལོག་གཉིས་སུ་ཕྱེ་བ་ཐལ་འགྱུར་བའི་གཞུང་ན་མེད་དོ་ཞེས་ཟེར་བ་དེ་ནི། དེའི་གཞུང་ཇི་ལྟ་བ་བཞིན་དུ་མ་ཤེས་པ་དང༌། རང་གིས་ཐལ་འགྱུར་བའི་གཞུང་དུ་ཁས་བླངས་པའི་ཇོ་བོ་མར་མེ་མཛད་ཀྱི་བདེན་གཉིས་ཞེས་བྱ་བའི་བསྟན་འཆོས་དང་འགལ་ལོ། ། གཉིས་པ་དོན་དམ་པའི་དབྱེ་བ་ནི། བདག་མེད་པ་རྣམ་པ་གསུམ་ཀ་དང༌། དེ་མངོན་སུམ་དུ་རྟོགས་པའི་མཉམ་གཞག་ཡེ་ཤེས་དང༌། སངས་རྒྱས་ཀྱི་སའི་ཆོས་ཀྱི་སྐུ་རྣམས་ཀྱང་དོན་དམ་པའི་བདེན་པར་བཞག་དགོས་པ་ཡིན་ཏེ། དེ་དག་ལ་དེའི་མཚན་ཉིད་ཚང་བའི་ཕྱིར་དང༌། བདག་མེད་དང་པོ་གཉིས་ཀྱང་ཀུན་རྫོབ་ཀྱི་བདེན་པར་ཁས་བླངས་ན།
དེ་མངོན་སུམ་དུ་རྟོགས་པའི་ཡེ་ཤེས་གཉིས་མཐོང་བ་བརྫུན་པར་ཐལ་བ་དང༌། དེ་དག་འཇིག་རྟེན་པའི་ཤེས་པར་ཐལ་བ་དང༌། དེས་སྒྲིབ་པའི་ས་བོན་སྤོང་མི་ནུས་པར་ཐལ་བ་དང༌། དེ་ཁོ་ན་ཉིད་མཐོང་བ་ལ་སྒྲིབ་བྱེད་ཀྱི་བློ་ཡིན་པར་ཐལ་བ་རྣམས་འཇུག་གོ ། ཡང་གང་དག་དོན་དམ་པའི་བདེན་པ་མངོན་སུམ་དུ་རྟོགས་པའི་བར་ཆད་མེད་ལམ་ཡིན་ན། ཆོས་ཀྱི་བདག་མེད་མངོན་སུམ་དུ་རྟོགས་དགོས་པ་དང༌། ཤེས་སྒྲིབ་ཀྱི་ས་བོན་སྤོང་བྱེད་ཡིན་པས་ཁྱབ་པར་ཁས་ལེན་པ་ནི། གྲུབ་མཐའ་སྨྲ་བ་སུ་ཡི་ཡང་ལུགས་མིན་ཏེ། གང་ཟག་གི་བདག་མེད་དང༌། འགོག་པའི་བདེན་པ་དོན་དམ་བདེན་པར་ཁས་མི་ལེན་པའི་ནང་པའི་གྲུབ་མཐའ་སྨྲ་བ་སུ་ཡང་མི་སྣང་བའི་ཕྱིར་རོ། །
བཀའ་འཁོར་ལོ་ཐ་མ་དང༌། གསང་སྔགས་བླ་ན་མེད་པའི་རྒྱུད་ཀྱི་དགོངས་པས་དོན་དམ་པའི་བདེན་པ་མ་ཡིན་དགག་གི་སྟེང་ནས་འཆད་དགོས་པར་མ་ཟད་ཀྱི། སློབ་དཔོན་བཟང་པོའི་ཞབས་ཀྱི་དགོངས་པ་འདི་ལ་ཡང༌། དོན་དམ་པའི་བདེན་པ་ལ་མེད་དགག་གིས་ཁྱབ་པ་མིན་ཏེ། འདི་ལྟར་ལུགས་འདི་ལ་དེ་བཞིན་ཉིད་དང༌། མི་གནས་པའི་མྱང་འདས་དང༌། བྱང་ཆུབ་དང༌། ངོ་བོ་ཉིད་ཀྱི་སྐུ་རྣམས་དོན་དམ་པའི་བདེན་པར་ཁས་མི་ལེན་ནོ་ཞེས་ཟེར་བ་ནི་སུ་ཡང་མེད་ལ། དེ་དང་དེའི་མཚན་གཞི་ནི་གཟུང་འཛིན་གཉིས་མེད་ཀྱི་ཡེ་ཤེས་ལ་འཆད་པ། སློབ་དཔོན་བདག་ཉིད་ཆེན་པོ་འདིའི་ལུགས་ཡིན་པའི་ཕྱིར་རོ། །
དེ་ཡང་ཇི་ལྟར་ཞེ་ན། མྱ་ངན་ལས་འདས་པ་ཡང་སྒྱུ་མ་ལྟ་བུའོ་ཞེས་པའི་མདོ་བརྒྱད་སྟོང་པའི་འགྲེལ་ཆེན་ལས། མྱང་འདས་ཀྱི་མཚན་གཞི་གཉིས་མེད་ཀྱི་ཡེ་ཤེས་ལ་བཤད་པའི་ཕྱིར་དང༌། བྱང་ཆུབ་ཇི་ལྟ་དེ་བཞིན་དུ། ། ཞེས་པའི་འགྲེལ་པར། དེ་བཞིན་ཉིད་ཀྱི་མཚན་ཉིད་ཀྱི་བྱང་ཆུབ་སྤྲོས་པ་མེད་པའི་ཡེ་ཤེས་ཀྱི་བདག་ཉིད། ཅེས་བཤད་པའི་ཕྱིར་དང༌། ངོ་བོ་ཉིད་སྐུའི་ངོས་འཛིན་དུ། ཟག་པ་མེད་པའི་དྲན་པ་ཉེ་བར་གཞག་པ་ལ་སོགས་པའི་ཡེ་ཤེས་ཀྱི་བདག་ཉིད། ཅེས་བཤད་པའི་ཕྱིར་དང༌།
གང་ཕྱིར་དབེན་པ་དབེན་གྱུར་ལས། ། ཐ་མི་དད་པ་ཉིད་དུ་འདོད། ། ཅེས་ལུང་ཁུངས་སུ་འདྲེན་པར་མཛད་ལ། ལུང་དེ་ནི། བརྒྱད་སྟོང་དོན་བསྡུའི་འགྲེལ་པར། སྟོང་ཉིད་ཀྱི་ངོས་འཛིན་ཤེས་པ་ལ་འཆད་པའི་སྐབས་ཡིན་པའི་ཕྱིར་ཏེ། དེའི་གོང་དེ་མ་ཐག་ཏུ། སྟོང་ཉིད་ཅེས་བྱ་ཤེས་པ་ལས། ། གཞན་ནི་འགའ་ཡང་ཡོད་མིན་ཏེ། ། ཞེས་བཤད་པས་སོ། །
དེར་མ་ཟད་ཇི་སྐད་དུ། སྒྲུབ་པ་ཡི་ནི་རྟེན་གྱུར་པ། ། ཆོས་ཀྱི་དབྱིངས་ཀྱི་རང་བཞིན་དང༌། ། ཞེས་པའི་ཆོས་དབྱིངས་ཀྱི་ངོས་འཛིན་ཡང༌། གཞི་དུས་ཀྱི་སེམས་རང་བཞིན་གྱིས་འོད་གསལ་བ་ལ་འཆད་དགོས་པར་ཉི་ཁྲི་སྣང་བར་སྐབས་དེ་ཉིད་ཀྱི་འཕྲོས་ལས་གསལ་བ་དང༌། རྒྱུད་བླ་མར། ཚུལ་བཞིན་མ་ཡིན་ཡིད་བྱེད་ནི། ། སེམས་ཀྱི་དག་པ་ལ་རབ་གནས། ། ཞེས་པའི་སྐབས་ཀྱི་དག་པ་དེ་ཡང་རང་བཞིན་འོད་གསལ་ལ་འཆད་དགོས་པ་ཡིན་ལ། དེ་དང་སྐབས་འདིའི་སྒྲུབ་པའི་རྟེན་དོན་གཅིག་ལ་འདུ་བའི་ཕྱིར།
ཉི་སྣང་གི་འཕྲོས་ལས་ཇི་ལྟར་གསལ་ཞེ་ན། ཆོས་དབྱིངས་ཁོ་ན་བསྒྲུབ་པའི་རྟེན་ཡིན་པ་དེ་རང་ལུགས་ལ་འཐད་པར་བྱས་ནས། དེ་ཁོ་ན་བསྒྲུབ་པའི་དམིགས་པར་འདོད་པ་ལ་དགག་པ་འཆད་པའི་སྐབས་སུ། གང་ཡང་ཆོས་ཀྱི་དབྱིངས་ཤིན་ཏུ་རྣམ་པར་དག་པ་གཉིས་སུ་མེད་པའི་ཡེ་ཤེས་ཉིད་དམིགས་པ་ཡིན་ནོ་སྙམ་དུ་སེམས་པ་དེ་དག་གི་ལྟར་ན། ཞེས་ཕྱོགས་སྔ་མར་མཛད་པའི་ཕྱིར་དང༌། སྣང་མེད་ཀྱི་རྣལ་འབྱོར་མངོན་སུམ་གྱི་རྟོགས་བྱའི་སྟོང་ཉིད་དེ་ཡིན་ན། འདུས་བྱས་ཡིན་པས་ཁྱབ་པར་ཉི་སྣང་ལས་འཆད་པའི་ཕྱིར། ཇི་ལྟར་ཞེ་ན། གཞན་དག་སྟོང་ཉིད་མེད་དགག་ཁོ་ན་འཕགས་པའི་མཉམ་གཞག་ཡེ་ཤེས་ཀྱི་སྤྱོད་ཡུལ་དུ་འདོད་པ་ལ་སྟོང་ཉིད་འདུས་བྱས་སུ་ཐལ་བ་འཕགས་སེང་གཉིས་ཆར་གྱིས་འཕངས་པས་སོ། ། འོ་ན་གཉིས་མེད་ཀྱི་ཡེ་ཤེས་དོན་དམ་བདེན་པར་ཁས་བླངས་ན།
དེ་བདེན་གྲུབ་ཏུ་ཡང་ཁས་བླངས་པས། རྣམ་པར་རིག་པ་ཙམ་དུ་སྨྲ་བའི་གྲུབ་པའི་མཐར་འགྱུར་བ་མ་ཡིན་ནམ་ཞེ་ན། གནས་སྐབས་སུ་དེར་བཞེད་ཀྱང་དེར་འགྱུར་བ་མ་ཡིན་ཏེ། སློབ་དཔོན་འདིས་དེ་སྒྱུ་མ་ལྟ་བུར་ཞལ་གྱིས་བཞེས་པས་སོ། ། དེ་ཡང་སྒྱུ་མ་ལྟ་བུར་ཞལ་གྱིས་བཞེས་པའི་ཚེ་ནི་དོན་དམ་པའི་བདེན་པར་མི་བཞེད་དེ། དེའི་ཚེ་ཀུན་རྫོབ་བདེན་པ་དང༌། ཡོད་པ་མ་ཡིན་པར་ཞལ་གྱིས་བཞེས་པས་སོ། ། གསུམ་པ་བདེན་གཉིས་ཀྱི་ས་མཚམས་ཁས་ལེན་པ་དང་མི་ལེན་པའི་རྣམ་གཞག་བསྟན་པ་ལ་གཉིས་ཏེ། དབུ་མ་པའི་རང་ལུགས་ལ་གནས་སྐབས་སུ་དོན་དམ་པའི་བདེན་པ་གཅིག་པུ་ཁས་ལེན་པར་བསྟན་པ། མཐར་ཐུག་དེ་ཡང་ཁས་མི་ལེན་པའོ། །
དང་པོ་ནི། དབུ་མ་པས། ཀུན་རྫོབ་ཀྱི་བདེན་པའི་རྣམ་གཞག་བྱེད་པ་དེ་འཇིག་རྟེན་ལ་ལྟོས་ནས་ཁས་ལེན་པ་ཡིན་ལ། དེ་ལ་རྒྱུ་མཚན་དང༌། དགོས་པ་གཉིས་ལས། དང་པོ་ནི། བདེན་པ་དང་པོའི་འཇོག་མཚམས་ནི། འཇིག་རྟེན་ན་ཇི་ལྟར་གྲགས་པ་བཞིན་ཡིན་གྱི། རང་ལུགས་ཀྱི་རིགས་པས་ཁས་ལེན་པ་ཡིན་ཏེ། རང་ལུགས་ལ་ཀུན་རྫོབ་ཡིན་ན།
བདེན་པར་འགལ་བའི་ཕྱིར་རོ། ། དགོས་པ་ནི་འཇིག་རྟེན་མཐུན་འཇུག་དང༌། བསོད་ནམས་ཀྱི་ཚོགས་བསོག་པ་དང༌། ཐབས་ཀྱི་ཆ་མི་འཁྲུལ་བའི་ཕྱིར་དུའོ། ། དེ་བས་ན་གནས་སྐབས་སུ། རང་ལུགས་ཁས་ལེན་རྒྱུའི་བདེན་པ་ནི། དོན་དམ་པའི་བདེན་པ་གཅིག་པུ་ཡིན་ཏེ། ཤེས་བྱེད་ནི་ལུང་དང་རིགས་པ་ལས་སོ། ། དང་པོ་ནི། རིགས་པ་དྲུག་ཅུ་པ་ལས།
མྱ་ངན་འདས་པ་བདེན་གཅིག་པུ། ། རྒྱལ་བ་རྣམས་ཀྱིས་གང་གསུངས་པ། ། དེ་ཚེ་ལྷག་མ་ལོག་པ་ཞེས། ། མཁས་པ་སུ་ཞིག་རྟོག་མི་བྱེད། ། ཅེས་དང༌། དེའི་ཤེས་བྱེད་དུ་དྲངས་པའི་མདོ་ལས། བདེན་པ་དམ་པ་ནི་གཅིག་ཁོ་ན་སྟེ། གང་ཞེ་ན་དོན་དམ་པའི་བདེན་པའོ། ། ཞེས་གསུངས་སོ། ། གཉིས་པ་ནི།
ཀུན་རྫོབ་ཀྱི་བདེན་པ་ཡིན་ན་བདེན་པ་མ་ཡིན་དགོས་ཏེ། དེ་ཡིན་ན་འཁྲུལ་ངོར་བདེན་པ་ཡིན་དགོས། དེ་ཡིན་ན་དེར་འགལ་བའི་ཕྱིར་རོ། ། མདོར་ན། གྲུབ་པའི་མཐའ་དེ་ལ་གྲགས་པའི་ཀུན་རྫོབ་ཡིན་ན། དེའི་རང་ལུགས་ལ་བདེན་པ་མ་ཡིན་པས་ཁྱབ། དཔེར་ན་འཇིག་རྟེན་ལ་གྲགས་པའི་དེ་ཡིན་ན་དེ་ལ་ལྟོས་པའི་དེ་མ་ཡིན་དགོས་པ་བཞིན། རྟེན་འབྲེལ་སྣ་ཚོགས་སུ་སྣང་བ་འདི་ཐམས་ཅད་དབུ་མའི་གྲུབ་མཐའ་ལ་ཀུན་རྫོབ་ཀྱི་བདེན་པར་བཞག་པ་ཡིན་ནོ། ། ཞེས་བྱ་བ་ནི་གཏན་ཚིགས་སོ། ། དེ་ཡང་བྱེ་སྨྲས།
རགས་རྒྱུན་མི་བདེན་པ་དང༌། སེམས་ཙམ་པས་གཞན་དབང་མི་བདེན་པར་ཁས་ལེན་པ་ཡིན་ནོ། ། གང་ཡང༌། ཆོས་དེ་དང་དེ་དབུ་མ་པས་རང་ལུགས་ལ་ཀུན་རྫོབ་བདེན་པར་ཁས་ལེན་ནོ་ཞེས་བྱ་བ་འདི་དང༌། ཀུན་རྫོབ་ཀྱི་བདེན་པ་དག་རང་ལུགས་ལ་ཡོད་པར་ཁས་ལེན་ནོ་ཞེས་བྱ་བ་ནི། འདི་ཤན་ཕྱེད་པར་བྱ་དགོས་ཏེ། ཀུན་རྫོབ་ཀྱི་བདེན་པ་ཡིན་ན་ཡོད་པར་འགལ་བའི་ཕྱིར། ཡང་ཀུན་རྫོབ་ཏུ་བདེན་པ་ཡོད་པ་དང༌། ཀུན་རྫོབ་ཀྱི་བདེན་པ་ཡོད་པ་གཉིས་ཀྱང་ཤན་ཕྱེད་པར་བྱ་དགོས་ཏེ། འཁྲུལ་ངོར་ཡོད་པ་དང༌།
འཁྲུལ་ངོའི་དོན་དེ་ཡོད་པར་ཁས་ལེན་པ་གཉིས་ལ་ཁྱད་པར་འབྱེད་དགོས་པ་བཞིན་ནོ། ། དེས་ན་ཇི་སྲིད་ཀུན་རྫོབ་ཀྱི་བདེན་པ་ཡིན་ན། བདེན་པ་དང་ཚད་མས་གྲུབ་པར་ཁས་ལེན་པ་དེ་སྲིད་དུ་ནི། འཇིག་རྟེན་གྱི་ལུགས་སོར་བཞག་པ་ཡིན་གྱི། རང་ལུགས་འཇོག་པའི་མཚམས་སུ་སླེབ་པ་མ་ཡིན་ནོ། ། ཞེས་བྱ་བའི་དོན་འདི་ལ་ནི་དབུ་མ་ཐལ་རང་གཉིས་ཁྱད་པར་ཡོད་པ་མ་ཡིན་ཏེ། རང་རྒྱུད་པའི་གཞུང་ལས་ཀྱང་དེ་ལྟར་གསལ་བའི་ཕྱིར་རོ། ། གཉིས་པ་ནི། དབུ་མ་པས། མཐར་ཐུག་ནི་སྟོང་པ་ཉིད་ལ་སོགས་པ་དོན་དམ་པའི་བདེན་པར་བཞག་པ་དེ་ཐམས་ཅད་དོན་དམ་པའི་མཚན་གཞིར་ཁས་མི་ལེན་ཏེ།
མཐར་ཐུག་དེ་དག་ཀྱང་ཀུན་རྫོབ་ཀྱི་བདེན་པར་བཞེད་པའི་ཕྱིར་རོ། ། དེ་སྐད་དུ་ཡང༌། རིགས་པ་དྲུག་ཅུ་པའི་འགྲེལ་པར། མྱ་ངན་ལས་འདས་པ་ཡང་ཀུན་རྫོབ་ཀྱི་བདེན་པ་ཡིན་ནམ་ཞེ་ན། དེ་དེ་བཞིན་ཏེ་ཞེས་དང༌། བཟང་པོའི་ཞབས་ཀྱིས་ཀྱང༌། འགྲེལ་ཆེན་ལས། མྱ་ངན་ལས་འདས་པ་སྒྱུ་མ་ལྟ་བུར་བསྟན་པའི་ཕྱིར། དེ་ཡང་སྒྱུ་མ་ལྟ་བུ་ཡིན་ན། དོན་དམ་པའི་བདེན་པ་མ་ཡིན་དགོས་ཏེ།
དེ་ཡིན་ན་བསླུ་བའི་ཆོས་ཡིན་དགོས་ལ། དེ་ལྟ་ན་བདེན་པར་འགལ་བའི་ཕྱིར་རོ། ། གལ་ཏེ་འོ་ན། སྐབས་འདིར་གཞི་གྲུབ་ན་ཀུན་རྫོབ་ཀྱི་བདེན་པ་ཡིན་པས་ཁྱབ་པར་འགྱུར་ཏེ། དོན་དམ་པའི་བདེན་པ་མཐའ་དག་ཀྱང་དེར་འཇོག་པའི་ཕྱིར་སྙམ་ན། དེ་ཡང་ཁས་ལེན་པ་མ་ཡིན་ཏེ། འདིར་གཞི་གྲུབ་པ་ཞེས་བྱ་བའི་ཆོས་ཀྱང་ཁས་མི་ལེན་པའི་ཕྱིར་དང༌། ཀུན་རྫོབ་ཀྱི་བདེན་པ་ཡིན་ན་ཡོད་པར་འགལ་བའི་ཕྱིར་རོ། ། འོ་ན་དེ་ལྟ་ན། བདེན་པ་གཉིས་ཀྱི་རྣམ་གཞག་བྱས་པ་དོན་མེད་པར་འགྱུར་རོ་སྙམ་ན།
ཀུན་རྫོབ་ཁས་ལེན་ཚུལ་ནི་གཉིས་ཏེ། འཇིག་རྟེན་གྱི་ཀུན་རྫོབ་དང༌། རྣལ་འབྱོར་པའི་ཀུན་རྫོབ་བོ། ། འདི་གཉིས་གང་ཡིན་ཀྱང་མཐར་ཐུག་ནི་ཡོད་པ་མ་ཡིན་དགོས་ཀྱང༌། གནས་སྐབས་སུ་ནི། འཇིག་རྟེན་གྱི་ལུགས་ལ་གནས་པའི་ཚེ། དེ་ལ་ཀུན་རྫོབ་ཀྱི་མིང་གིས་མི་འདོགས་པར། བདེན་པ་དང་དོན་དམ་པའི་མིང་གིས་ཡོད་པར་བཏགས་ནས་ཁས་ལེན་ནོ། ། ཀུན་རྫོབ་གཉིས་པ་དེ་ལ་ནི། དབུ་མའི་གནས་སྐབས་ཀྱི་རང་ལུགས་འཇོག་པའི་ཚེ།
ཀུན་རྫོབ་ཀྱི་མིང་མི་འདོགས་པར། དོན་དམ་པ་དང་བདེན་པའི་མིང་གིས་བཏགས་ནས། བདེན་པ་དང་ཡོད་པར་ཁས་ལེན་ན། སྔ་མ་འཇིག་རྟེན་གྱི་དོན་དམ་བདེན་པ་དེ་ལ་ནི་ཀུན་རྫོབ་ཀྱི་བདེན་པ་ཞེས་བྱ་བའི་མིང་བཏགས་སོ། ། དབུ་མའི་རང་ལུགས་ཀྱི་དཔྱད་པ་མཐར་ཕྱིན་པའི་ཚེ་ན་ནི། གནས་སྐབས་ཀྱི་དོན་དམ་པའི་བདེན་པ་བཤད་མ་ཐག་པ་དེ་ལ་ཀུན་རྫོབ་ཀྱི་བདེན་པ་ཞེས་པའི་མིང་གིས་བཏགས་ནས། གནས་སྐབས་སུ་དོན་དམ་པའི་མཚན་གཞིར་བཞག་པ་དེ་དང་དེ་བདེན་པར་ལྟ་ཞོག ཡོད་པར་ཡང་ཁས་མི་ལེན་ནོ། ། དེའི་ཚེ་ནི། དོན་དམ་པའི་བདེན་པ་ཁོ་ནར་མ་ཟད།
སྤྱིར་ཡོད་པའི་ཆོས་ཞེས་བྱ་བ་དང༌། དེ་བཀག་པའི་མེད་པ་ཞེས་བྱ་བ་དང༌། དེ་ཡང་བཀག་ནས་གཉིས་ཀ་མ་ཡིན་པ་དང༌། དེ་ཡང་བཀག་ནས་གཉིས་ཀ་ཡིན་པ་ཞེས་བྱ་བ་སྟེ། སྤྲོས་པའི་མཐའ་གང་ཡང་ཁས་མི་ལེན་ནོ། ། དོན་དེ་ལ་དགོངས་ནས། ཇི་སྐད་དུ། འཇམ་དཔལ་གྱིས་ནི་ཡང་དག་དྲིས། ། རྒྱལ་བའི་སྲས་པོ་མི་གསུང་བཞུགས། ། ཞེས་བདེན་གཉིས་ལས་གསུངས་སོ། །
འོ་ན་དེ་ལྟར་ཀུན་རྫོབ་ཀྱི་བདེན་པ་ཞེས་ཐ་སྙད་བཏགས་པའི་མྱུ་གུ་ལ་སོགས་པ་རྣམས་བདེན་པར་ཁས་ལེན་པའི་སྐབས་གཅིག་དང༌། དེ་རྣམས་བདེན་པས་སྟོང་པའི་སྟོང་ཉིད་དེ་བདེན་པར་ཁས་ལེན་པའི་སྐབས་གཅིག་དང༌། དེ་འདྲ་དེ་ཡང་བརྫུན་པར་འཆད་པའི་སྐབས་གཅིག་དང༌། འཇོག་མཚམས་གསུམ་དགོས་པར་གང་ལས་ཤེས་ཤེ་ན། དབུ་མ་ལས། བདག་གོ་ཞེས་ཀྱང་བཏགས་གྱུར་ཅིང༌། ། བདག་མེད་ཅེས་ཀྱང་བསྟན་གྱུར་ལ། ། སངས་རྒྱས་རྣམས་ཀྱིས་བདག་དང་ནི། ། བདག་མེད་འགའ་མེད་ཅེས་ཀྱང་བསྟན། ། ཅེས་དང༌།
ཨརྻ་དེ་ཝས། བསོད་ནམས་མ་ཡིན་དང་པོར་བཟློག ། བར་དུ་བདག་ནི་བཟློག་པ་དང༌། ། ཐ་མར་ལྟ་ཞིག་ཀུན་བཟློག་པ། ། གང་གིས་ཤེས་དེ་མཁས་པ་ཡིན། ། ཞེས་དང༌། ཞི་བ་ལྷས། སྟོང་ཉིད་བག་ཆགས་གོམས་པ་ཡིས། ། དངོས་པོའི་བག་ཆགས་བཟློག་འགྱུར་ཞིང༌། ། ཅི་ཡང་མེད་ཅེས་གོམས་པ་ལས། །
དེ་ཡང་ཕྱི་ནས་བཟློག་པར་འགྱུར། ། ཞེས་གསུངས་པའི་རིམ་པ་དེ་ལས་གསལ་བར་ཤེས་པ་ཡིན་ནོ། ། མདོར་ན། ཇི་སྲིད་བདེན་པ་དང་པོ་རང་ལུགས་ལ་ཡོད་པར་ཁས་ལེན་པ་དེ་སྲིད་དུ། ཆོས་ཅན་ཇི་སྙེད་པ་མཐའ་དག་བདེན་པར་གྲུབ་བོ་ཞེས་སྨྲས་ན་མཛེས་ཀྱི། བདེན་པ་ཡིན་ཀྱང་བདེན་པར་མ་གྲུབ་བོ་ཞེས་ཟེར་བ་དེ་ནི་མི་མཛེས་པར་གྲུབ་པ་དང༌། ཡང་ཇི་སྲིད་བདེན་པ་གཉིས་པ་ཡོད་པར་ཁས་ལེན་པ་དེ་སྲིད་དུ། མྱ་ངན་ལས་འདས་པ་དང༌། བདེན་སྟོང་སྤྲོས་བྲལ་སོགས་ཆོས་ཉིད་མཐའ་དག་བདེན་པར་གྲུབ་བོ་ཞེས་སྨྲས་ན་མཛེས་པ་ཡིན་གྱི། དེ་བདེན་ཀྱང་དེ་བདེན་པར་གྲུབ་པ་མིན་ཞེས་སྨྲས་ན་མཛེས་པ་མ་ཡིན་ཏེ།
དེ་གཉིས་ནི་ཚིག་ཐ་དད་པ་ཡིན་གྱི་དོན་ལ་གཅིག་ཏུ་འདུ་བའི་ཕྱིར་དང༌། ཆོས་ཉིད་ཀྱང་མཐར་ནི་རྣལ་འབྱོར་གྱི་ཀུན་རྫོབ་ཏུ་འཆད་དགོས་པ་ཡིན་ལ། རྣལ་འབྱོར་གྱི་ཀུན་རྫོབ་ཅེས་བྱ་བ་ཡང་དབུ་མའི་གྲུབ་མཐས་བཏགས་པའི་རྟོག་པ་ལ་ཟེར་བ་ཡིན་ལ། རྟོག་པ་དེས་བདེན་པར་བཟུང་བ་དང༌། བདེན་གྲུབ་ཏུ་བཟུང་བ་གཉིས་དོན་གཅིག་པའི་ཕྱིར། དེ་ལྟ་ན་ཡང་རང་ལུགས་ལ་བདེན་པར་གྲུབ་པའི་ཉེས་པ་ལས་གྲོལ་བ་ཡིན་ཏེ། ཇི་སྐད་དུ། གལ་ཏེ་སྟོང་མིན་ཅུང་ཟད་ཡོད། ། ཅེས་སོགས་ཀྱི་རིགས་པས་མཐར་དེ་ཡང་འགོག་པའི་ཕྱིར་རོ། ། དེ་སྐད་དུ་ཡང༌།
རྒྱལ་བ་རྣམས་ཀྱི་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུངས། ། ཞེས་གསུངས་སོ། ། འོ་ན་དང་པོ་ནས་མཐའ་བྲལ་གྱི་ཚུལ་དེ་བསྟན་པས་ཆོག་མོད་སྙམ་ན། ཀུན་རྫོབ་ཀྱི་བདེན་པ་ལ་མ་བསླབ་པར་དོན་དམ་པའི་བདེན་པ་བསྟན་ན། སྟོང་པ་ཉིད་ལ་བལྟ་ཉེས་པའི་དུག་ཅེས་བྱ་བ་དེས་ཟིན་པར་འགྱུར་བའི་ཉེས་པ་དང༌། དོན་དམ་པའི་བདེན་པ་མ་བསྟན་པར། མཐའ་བྲལ་གྱི་ཚུལ་དེ་བསྟན་ཀྱང༌། དེ་རྟོགས་པར་ནུས་པ་མིན་ཏེ། ཇི་སྐད་དུ།
དབུ་མ་སྙིང་པོ་ལས། ཡང་དག་ཀུན་རྫོབ་རྣམས་ཀྱི་སྐས། ། མེད་པར་ཡང་དག་ཁང་ཆེན་གྱི། ། སྟེང་དུ་འཛེག་པར་བྱེད་པ་ནི། ། མཁས་ལ་རུང་བ་མ་ཡིན་ནོ། ། ཞེས་གསུངས་སོ། ། འདིར་སྨྲས་པ། མཐའ་གཉིས་སེལ་བའི་གཞུང་ཆེན་མ་བསླབས་པར། ། ཁོལ་འདོན་མངོན་པའི་ཚིག་འགའ་ལ་བརྟེན་ནས། ། མདོ་རྒྱན་འཆད་པའི་ཁེངས་པ་དེ་བོར་ལ། །
མཐའ་བྲལ་དབུ་མའི་ཚུལ་འདི་ཐོག་མར་སློབས། ། ཞེས་བྱ་བ་འདི་ནི་བདེན་གཉིས་ཀྱི་རྣམ་པར་བཞག་པའོ། ། གཉིས་པ་བདེན་པ་བཞིའི་རྣམ་པར་བཞག་པ་ལ་གསུམ་སྟེ། མཚན་ཉིད། མཚོན་བྱའི་སྒྲ་བཤད་པ། མཚན་གཞིའི་རྣམ་གཞག་གཏན་ལ་ཕབ་པའོ། ། དང་པོ་ནི། འཕགས་པས་གཟིགས་པ་དང་མཐུན་པར་གནས་པ་དེ། བདེན་པ་ཙམ་གྱི་མཚན་ཉིད་དོ། ། གཉིས་པ་ནི་འཕགས་པས་སྡུག་བསྔལ་དུ་གཟིགས་པ་དང་མཐུན་པར་དེར་གནས་པས་ན།
སྡུག་བསྔལ་འཕགས་པའི་བདེན་པ་ཞེས་བྱའོ། ། འདི་ཡང་གཙོ་བོར་འདུ་བྱེད་ཀྱི་སྡུག་བསྔལ་ལ་བསམ་པ་ཡིན་ཏེ། ཇི་སྐད་དུ། བྱིས་པ་ལག་མཐིལ་འདྲ་བ་ཡིས། ། འདུ་བྱེད་སྡུག་བསྔལ་སྤུ་མི་རྟོགས། ། འཕགས་པ་མིག་དང་འདྲ་བ་ཡིས། ། དེ་ཡིས་ཤིན་ཏུ་ཡིད་ཀྱང་འབྱུང༌། ། ཞེས་གསུངས་སོ། ། ཡང་འཕགས་པས་སྡུག་བསྔལ་ཀུན་འབྱུང་བའི་རྒྱུར་གཟིགས་པ་དང་མཐུན་པར་དེར་གནས་པས་ན། ཀུན་འབྱུང་འཕགས་པའི་བདེན་པ་ཞེས་བྱའོ། །
འདི་ཡང་གཙོ་བོར་བདེ་འགྲོ་འཕེན་བྱེད་ཀྱི་ལས་དང་ཉོན་མོངས་པ་ལ་འཆད་དགོས་པ་ཡིན་ཏེ། ངན་འགྲོའི་དེར་གྱུར་པའི་དེ་དང་དེ་ནི་བྱིས་པས་ཀྱང་དེའི་རྒྱུར་རྟོགས་པའི་ཕྱིར། ཡང་ཐར་པར་བགྲོད་པའི་ཐབས་སུ་འཕགས་པས་གཟིགས་པ་དང་མཐུན་པར་དེར་གནས་པས་ན། དེ་ཞེས་བྱའོ། ། འདི་ཡང་གཙོ་བོར་ཤེས་རབ་ཀྱི་ཆ་ལ་འཇོག་པ་ཡིན་ཏེ། ཐབས་ཀྱི་ཆ་རྣམས་ནི་བྱིས་པས་ཀྱང་དེར་རྟོགས་པའི་ཕྱིར། འདི་གསུམ་ཀ་ཀུན་རྫོབ་བདེན་པའམ་ཅི་ཞེ་ན། རྣལ་འབྱོར་ཀུན་རྫོབ་ཀྱི་དབང་དུ་བྱས་པ་ནི་མ་ཡིན་ཏེ། ཤེས་རབ་ཀྱི་ཆར་གྱུར་པའི་ལམ་ནི་འཕགས་པ་རྣམས་ཀྱི་དོན་དམ་པ་དང༌། ཐབས་ཀྱི་ཆར་གྱུར་པའི་ལམ་ནི་རྣལ་འབྱོར་ཀུན་རྫོབ་ཀྱི་དབང་དུ་བྱས་པ་དང༌།
འཇིག་རྟེན་ཀུན་རྫོབ་ཀྱི་དབང་དུ་བྱས་ན་ནི། བདེན་པ་དང་པོ་གཉིས་ལ་འཇོག་པས་སོ། ། ཡང་འཕགས་པས་སྡུག་ཀུན་འགགས་པའི་འགོག་པར་གཟིགས་པ་ལྟར་དེར་གནས་པས་དེ་ཞེས་བྱའོ། ། འདི་ཡང་དོན་དམ་པའི་འགོག་པ་ལ་གཙོ་བོར་བྱ་དགོས་པ་ཡིན་ཏེ། བརྡའི་འགོག་པ་ཙམ་ནི་བྱིས་པས་ཀྱང་དེར་མཐོང་བའི་ཕྱིར་རོ། ། དེས་ན་འདི་དག་ལ་འཕགས་པའི་བདེན་པ་ཞེས་ཟུར་ཕྱིན་པར་བཤད་པ་ཡིན་ནོ། ། གསུམ་པ་མཚན་གཞི་ལ་བཞི་ལས། དང་པོ་ལ་ཡང་མཚན་ཉིད་མཚན་གཞིའོ། ། དང་པོ་ནི། རང་རྒྱུ་ཀུན་འབྱུང་གི་འབྲས་བུ་གང་ཞིག
མི་རྟག་སོགས་མཚན་ཉིད་བཞིའི་སྒོ་ནས་ཤེས་པར་བྱ་བའོ། ། འདིར་འབྲས་བུར་འགྲོ་ཚུལ་ནི་གཉིས་ཏེ། རྣམ་སྨིན་གྱི་འབྲས་བུ་དང༌། བདག་པོའི་འབྲས་བུའོ། ། འབྲས་བུ་གཞན་གསུམ་གྱི་སྒོ་ནས་འདི་གཉིས་རྒྱུ་འབྲས་སུ་མི་འཇོག་པ་ནི་ཞར་ལ་ཤེས་པར་བྱའོ། ། འོ་ན་མཚན་ཉིད་ཟུར་བཞི་པོ་འདི། ཐུན་མོང་མ་ཡིན་པར་མཚོན་པ་རང་གི་མཚན་ཉིད་དམ། གཞན་དང་ཐུན་མོང་དུ་མཚོན་པ་གཉིས་ལས་གང་བཟུང་ཞེ་ན། འགྲེལ་པ་དོན་གསལ་ལས་བཞི་པོ་རང་གི་མཚན་ཉིད་དུ་གསུངས་ལ། ཆོས་མངོན་པ་ལྟར་ན་གཅིག་ནི་རང་གི་མཚན་ཉིད་ཡིན་ལ།
གསུམ་ནི་སྤྱིའི་མཚན་ཉིད་དོ། ། དེ་ཡང་མི་རྟག་པ་ནི་འདུས་བྱས་སྤྱིའི་མཚན་ཉིད་དང༌། སྟོང་བདག་མེད་གཉིས་ནི་ཆོས་ཐམས་ཅད་ཀྱི་མཚན་ཉིད་དོ། ། འདིར་སྡུག་བསྔལ་ཞེས་པ་གཞན་གྱི་འཆད་ཚུལ་ལྟར་ཟག་བཅས་སྤྱི་ལ་བཤད་ན་མངོན་པ་ལས། སྡུག་བདེན་ལ་རང་གི་མཚན་ཉིད་མ་བསྟན་པར་འགྱུར་ཏེ། སྡུག་བསྔལ་ཞེས་པ་དེ་ཡང་ཀུན་འབྱུང་དང་ཐུན་མོང་གི་མཚན་ཉིད་དུ་སོང་བས་སོ། ། འོ་ན་འདིར་རང་སྤྱིའི་མཚན་ཉིད་གཉིས་ཀྱི་སྒོ་ནས་བཤད་ནས། གཞན་གསུམ་པོ་དེའི་སྒོ་ནས་མི་འཆད་པ་ཅི་ཞེ་ན། འདིར་དེར་བཤད་པ་ན། གཞན་གསུམ་པོ་ཡང་དེར་རྟོགས་ནུས་པ་ཡིན་ཏེ།
མཚན་ཉིད་གསུམ་པོ་དེས་བདེན་པ་གཞན་ལ་ཡང་ཁྱབ་བྱེད་དུ་འགྱུར་བའི་ཕྱིར་རོ། ། འགོག་པའི་བདེན་པ་ཡང་དངོས་པོའི་སྟེང་ནས་འཇོག་པ་མངོན་པ་གོང་མའི་ཡང་ལུགས་སུ་གསལ་བས། དེ་ལ་ཡང་མི་རྟག་པས་ཁྱབ་པར་འདོད་དོ། ། དེ་ལྟར་ན་མཚན་ཉིད་གཅིག་པོ་དེས་སྡུག་བདེན་མཚོན་པར་ནུས་སོ། ། དེ་ཡང་སྡུག་བསྔལ་ཞེས་པ་ཚོར་བ་བདེ་སྡུག་གཉིས་ཀ་ལ་ཁྱབ་བྱེད་དུ་འགྲོ་བའི་འདུ་བྱེད་ཀྱི་སྡུག་བསྔལ་ལ་འཆད་དགོས་པ་ཡིན་ཏེ། གཞན་དུ་ན་ཚོར་བ་བདེ་བ་ལ་མ་ཁྱབ་པར་འགྱུར་བས་སོ། ། དེ་སྐད་དུ་ཡང་མངོན་པ་ཀུན་ལས་བཏུས་ལས། སྡུག་བསྔལ་གྱི་མཚན་ཉིད་གང་ཞེ་ན། སྡུག་བསྔལ་གསུམ་དང༌། སྡུག་བསྔལ་ཉིད་རྣམ་པ་བརྒྱད་ཀྱིས་སྡུག་བསྔལ་བའོ། །
ཞེས་དང༌། མཛོད་ལས། སྡུག་བསྔལ་ཉིད་གསུམ་ལྡན་པའི་ཕྱིར། ། ཅི་རིགས་མ་ལུས་སྡུག་བསྔལ་ལོ། ། ཞེས་གསུངས་སོ། ། གཉིས་པ་མཚན་གཞི་ནི། ལས་དང་ཉོན་མོངས་པའི་རྣམ་སྨིན་གྱི་འབྲས་བུར་གྱུར་པའི་སེམས་ཅན་དང༌། དེའི་བདག་པོའི་འབྲས་བུར་གྱུར་པའི་སྣོད་ཀྱི་འཇིག་རྟེན་ནོ། ། དེ་སྐད་དུ་ཡང་མངོན་པ་ཀུན་ལས་བཏུས་ལས། སྡུག་བསྔལ་གྱི་བདེན་པ་གང་ཞེ་ན།
དེ་ནི་སེམས་ཅན་སྐྱེ་བ་དང་སྐྱེ་བའི་གནས་ཀྱིས་ཀྱང་རིག་པར་བྱའོ། ། ཞེས་གསུངས་སོ། ། འདིར་བོད་གཞན་དག་ལ་ལོག་པར་རྟོག་པ་འདི་དག་སྣང་སྟེ། ལ་ལ་ནི་སེམས་ཅན་གང་ཡིན་ཐམས་ཅད་སྡུག་བསྔལ་གྱི་བདེན་པའོ་ཞེས་དང༌། ཁ་ཅིག་ནི་ཟག་བཅས་མཚན་ཉིད་པ་གང་ཡིན་ཐམས་ཅད་དེའོ་ཞེས་དང༌། གཞན་དག་ནི། ཚོགས་སྦྱོར་ལྟ་བུ་སྡུག་བདེན་དང༌། ལམ་བདེན་གྱི་གཞི་མཐུན་ནོ། ། ཞེས་ཟེར་བ་དག་སྣང་ངོ༌། ། དང་པོ་མི་འཐད་དེ།
ལྷག་མེད་ཀྱི་མྱང་འདས་ལ་གནས་པའི་ཉན་ཐོས་དགྲ་བཅོམ་པ་དང༌། འཇིག་རྟེན་ཆོས་མཆོག་གི་ལུས་རྟེན་བོར་བའི་བྱང་སེམས་འཕགས་པ་རྣམས་དེར་འཐད་པ་མ་ཡིན་ཏེ། དེ་དག་ལས་ཉོན་གྱི་རྣམ་སྨིན་ཡང་མ་ཡིན། དེའི་དབང་གིས་བྱུང་བ་ཡང་མ་ཡིན་པའི་ཕྱིར། དེ་སྐད་དུ་ཡང༌། དེ་ཉིད་ལས། ལས་དང་ཉོན་མོངས་པས་བསྐྱེད་པ་ལས་དང་ཉོན་མོངས་པ་ལས་བྱུང་བ་འདི་མཐའ་དག་ནི་སྡུག་བསྔལ་གྱི་བདེན་པའོ་ཞེས་གསུངས་པའི་ཕྱིར། ལུགས་གཉིས་པ་དེ་ཡང་འཐད་པ་མ་ཡིན་ཏེ། དེ་ལྟ་ན་ཀུན་འབྱུང་གི་བདེན་པ་མཐའ་དག་དང༌། ལམ་ཟག་བཅས་མཐའ་དག་སྡུག་བསྔལ་གྱི་བདེན་པ་ཉིད་དུ་ཐལ་བར་འགྱུར་ལ།
དེ་ཡང་དེ་ལྟ་ན། བདེན་པ་བཞི་འཇོག་མཚམས་མི་རྙེད་པར་འགྱུར་བ་དང༌། བདེན་པ་དང་པོ་ལ་ཐུན་མོང་མ་ཡིན་པར་མཚོན་པར་བྱེད་པའི་མཚན་ཉིད་གཅིག་མ་བསྟན་པར་འགྱུར་རོ། ། འོ་ན་མདོ་ལས། ཟག་པ་དང་བཅས་པ་ཐམས་ཅད་ནི་སྡུག་བསྔལ་བའོ། ། ཞེས་བཤད་པ་མ་ཡིན་ནམ་ཞེ་ན། དེས་ནི་སྡུག་བསྔལ་གྱི་རྒྱུ་ཡང་དེར་བསྟན་པས་ན་ཀུན་འབྱུང་གི་བདེན་པ་ཡང་སྡུག་བསྔལ་གྱི་རྒྱུ་ཡིན་པ་ལ་བསམ་ནས་དེར་བསྡུས་པ་ཡིན་ལ། འདིར་ནི་སྡུག་བསྔལ་དང་ཀུན་འབྱུང་གཉིས་སོ་སོར་འབྱེད་པའི་སྐབས་ཡིན་པའི་ཕྱིར། ལུགས་གསུམ་པ་ཡང་མི་འཐད་དེ། སྡུག་བསྔལ་གྱི་བདེན་པ་ཡིན་ན་འཁོར་བ་ཡིན་དགོས་ལ།
དེ་ཡིན་ན་ཐར་པའི་ལམ་དུ་འགལ་བའི་ཕྱིར་རོ། ། དེ་སྐད་དུ་ཡང༌། སྡུག་བསྔལ་འཁོར་བ་ཅན་ཕུང་པོ། ། ཞེས་གསུངས་སོ། ། དེས་ན་འདི་ལྟར་འཆད་དགོས་ཏེ། བདེན་པ་བཞི་པོ་ནི་མཐའ་གཅིག་ཏུ་གཞི་མཐུན་མི་སྲིད་པའི་འགལ་བ་ཅན་ཡིན་ནོ། ། ཇི་ལྟར་ཞེ་ན། སྡུག་ཀུན་གང་རུང་ཡིན་ན་ཟག་བཅས་ཡིན་པས་ཁྱབ། འགོག་ལམ་གང་རུང་ཡིན་ན་ཟག་མེད་ཡིན་དགོས་པས་སོ། ། དང་པོ་གཉིས་ཀྱང་འགལ་བ་ཡིན་ཏེ།
སྡུག་བསྔལ་གྱི་བདེན་པ་ཡིན་ན་བྱེ་བྲག་ཏུ་མ་སྒྲིབ་ལ་ལུང་མ་བསྟན་པ་ཡིན་དགོས། ཀུན་འབྱུང་གི་བདེན་པ་ཡིན་ན་ཉོན་མོངས་པ་ཅན་དང་དགེ་བ་ཟག་བཅས་གང་རུང་ཡིན་དགོས་པའི་ཕྱིར། རྟགས་དང་པོ་གྲུབ་སྟེ། དེ་ཡིན་ན་ལས་དང་ཉོན་མོངས་པའི་རྣམ་སྨིན་དང་བདག་པོའི་འབྲས་བུ་གང་རུང་ཡིན་དགོས་པའི་ཕྱིར། དེ་ཡང་དེའི་བདག་འབྲས་སུ་གྱུར་པའི་སྣོད་ཀྱི་འཇིག་རྟེན་ལུང་མ་བསྟན་ཡིན་པ་ནི་ཤེས་པར་སླ་ལ། དེའི་རྣམ་སྨིན་ལ་ལུང་མ་བསྟན་གྱིས་ཁྱབ་པ་ནི་ཆོས་མངོན་པའི་སྤྱི་སྐད་ཡིན་ཅིང༌། སྡུག་བདེན་ལ་དེ་གཉིས་གང་རུང་གིས་ཁྱབ་པའི་ཤེས་བྱེད་ནི། བཞིའི་ཟླས་ཕྱེ་བའི་སྡུག་བདེན་གྱི་མཚན་གཞི་ལ། དེ་གཉིས་ལས་གཞན་ཡོད་པར་འཆད་བྱེད་ཀྱི་ཚད་ལྡན་གྱི་གཞུང་མི་སྣང་བའི་ཕྱིར། འོ་ན་ཟག་བཅས་ཉེར་ལེན་གྱི་ཕུང་པོ་ལྔ་ཀ་འདུ་བྱེད་ཀྱི་སྡུག་བསྔལ་དུ་བཤད་པ་མིན་ནམ་ཞེ་ན།
དེ་ལྟར་བཤད་མོད། དེས་ནི་འདི་ལ་ཕན་པ་མིན་ཏེ། དེ་མི་ཟག་བཅས་ཐམས་ཅད་སྡུག་བསྔལ་དུ་འཆད་པའི་སྐབས་ཡིན་ལ། འདིར་ནི་ཟག་བཅས་ལ་སྡུག་ཀུན་གཉིས་སུ་འབྱེད་པའི་སྐབས་ཡིན་པ་དང༌། འདུ་བྱེད་ཀྱི་སྡུག་བསྔལ་ནི་སྡུག་ཀུན་གཉིས་ཀ་ལ་ཁྱབ་བྱེད་དུ་འགྲོ་བའི་རྒྱུ་མཚན་གྱིས་ཆོས་མངོན་པ་བདག་གིས་ཁྱབ་པ་འདུ་བྱེད་ཀྱི་སྡུག་བསྔལ་ཞེས་འཆད་པའི་ཕྱིར་རོ། ། འོ་ན་སྡུག་བསྔལ་གྱི་བདེན་པ་ལ་ཉེ་བར་ལེན་པའི་ཕུང་པོ་ཡང་ཇི་ལྟར་དུ་ཡོད་ཅེ་ན། མངོན་པ་གོང་མ་བ་ལྟར་ན་ཁམས་དང་ས་དེས་བསྡུས་པའི་རྣམ་སྨིན་གྱི་ངོ་བོར་གྱུར་པའི་ཀུན་གཞིའི་རྣམ་པར་ཤེས་པ་འཁོར་དང་བཅས་པ་ནི་སྡུག་བསྔལ་གྱི་བདེན་པ་དངོས་དང༌། དེའི་སྟེང་གི་གཟུགས་སུ་སྣང་བའི་བག་ཆགས་སད་པ་ལས་བྱུང་བའི་མིག་ལ་སོགས་པའི་དབང་པོ་ལྔར་སྣང་བ་རྣམས་དང༌། དེ་ལ་བཏགས་པའི་བཏགས་ཡོད་དུ་གྱུར་པའི་འགྲོ་བ་རྣམས་ཀྱང་ངོ༌། ། མངོན་པ་འོག་མ་ལྟར་ན།
ཇི་སྐད་དུ། དེར་ནི་དམྱལ་སོགས་འགྲོ་བ་ལྔ། ། རང་གི་མིང་གིས་བསྟན་དེ་དག ། ཉོན་མོངས་ཅན་མིན་ལུང་བསྟན་མིན། ། སེམས་ཅན་ཞེས་བྱ་ཞེས་བཤད་པ་དེའོ། ། དེ་ཡང་མངོན་པ་འོག་མ་ལྟར་ན། མི་དགེ་བའི་ལས་ཀྱི་རྣམ་སྨིན་དངོས་ནི་ལུས་ཀྱི་ཚོར་བ་ཁོ་ན་དང༌། དགེ་བ་ཟག་བཅས་ལ་རྟོག་བཅས་རྟོག་མེད་གཉིས་ལས། དང་པོའི་རྣམ་སྨིན་ལ་ལུས་ཚོར་དང༌། སེམས་ཚོར་གཉིས་ཀ་ཡོད་པ་དང༌།
གཉིས་པའི་རྣམ་སྨིན་ནི་སེམས་ཚོར་ཁོ་ནར་བཤད་པ་དེ་དག་སྡུག་བདེན་དངོས་དང༌། དེའི་རྒྱུ་མཚན་གྱིས་དེ་དང་དེ་ལ་བཏགས་པའི་བཏགས་ཡོད་དུ་གྱུར་པའི་འགྲོ་བ་རྣམས་ཀྱང་སྡུག་བསྔལ་གྱི་བདེན་པར་རྣམ་པར་བཞག་གོ ། ཡང༌། ཡང་སྲིད་འཕེན་འགྲུབ་ཀྱི་རྒྱུར་གྱུར་པའི་ལས་དང་ཉོན་མོངས་པ་རྣམས་ནི་སྡུག་བསྔལ་གྱི་བདེན་པ་མིན་ཏེ། དེ་རང་གི་ཀུན་འགྲོ་དང་སྐལ་མཉམ་གྱི་རྒྱུར་གྱུར་པའི་ལས་དང་ཉོན་མོངས་པ་ལས་བྱུང་བ་ཡིན་ཀྱང༌། རང་གི་རྣམ་སྨིན་གྱི་རྒྱུར་རྒྱུར་པའི་དེ་ལས་བྱུང་བ་མ་ཡིན་པའི་ཕྱིར་རོ། ། དེ་ལྟར་འཆད་པ་འདི་ཡང༌། རྟེན་འབྲེལ་ཡན་ལག་བཅུ་གཉིས་སུ་སྡུག་ཀུན་གྱི་བདེན་གཉིས་ཇི་ལྟར་འཇོག་པའི་ཚུལ་གསལ་བར་བཤད་པ་ལས་ཤེས་པ་ཡིན་ནོ། ། འོ་ན་ཡང་སྲིད་འགྲུབ་བྱེད་ཀྱི་རྒྱུར་གྱུར་པའི་ལས་དང་ཉོན་མོངས་པ་ཀུན་འབྱུང་གི་བདེན་པར་བཞག་ཏུ་རུང་ན། དེའི་རྒྱུ་མཐུན་གྱི་འབྲས་བུ་ལ་སྡུག་བསྔལ་གྱི་བདེན་པར་བཞག་ཏུ་མི་རུང་བ་འགལ་ལོ་སྙམ་ན།
དེ་མི་རུང་བ་མ་ཡིན་ཏེ། འགྲུབ་བྱེད་ཀྱི་ལས་ཀྱི་རྒྱུ་མཐུན་གྱི་འབྲས་བུ་གང་ཡིན་སྡུག་བདེན་དུ་ཁས་ལེན་པ་ནི་མ་ཡིན་གྱི། དེའི་རྒྱུ་མཐུན་གྱི་འབྲས་བུ་དང༌། སྡུག་བདེན་གྱི་གཞི་མཐུན་ཞིག་ཡོད་པ་དེའི་ཚེ་ན་དེ་འདྲ་དེ་སྤྱིར་རྣམ་སྨིན་གྱི་འབྲས་བུར་ཁས་ལེན་པའི་ཕྱིར། དཔེར་ན་བདེ་འགྲོའི་འགྲོ་བ་དེ་རང་འགྲུབ་བྱེད་ཀྱི་ལས་དེའི་རྒྱུ་མཐུན་གྱི་འབྲས་བུ་ཡིན་ཀྱང༌། སྤྱིར་རྣམ་སྨིན་གྱི་འབྲས་བུ་ཡིན་པ་བཞིན་ནོ། ། གཉིས་པ་ཀུན་འབྱུང་བདེན་པ་ལ། མཚན་ཉིད་དང༌། མཚན་གཞིའོ། ། དང་པོ་ནི།
རང་འབྲས་སྡུག་བསྔལ་གྱི་རྒྱུ་གང་ཞིག རྒྱུ་སོགས་མཚན་ཉིད་བཞིའི་སྒོ་ནས་སྤང་བར་བྱའོ། ། འདི་ལ་དེ་དེའི་རྒྱུ་ཇི་ལྟར་ཡིན་པའི་ཚུལ། མཚན་གཞི་ངོས་བཟུང་བའོ། ། དང་པོ་ནི། རྣམ་སྨིན་གྱི་དང༌། སྐལ་པ་མཉམ་པའི་རྒྱུ་དང༌། བྱེད་པའི་རྒྱུ་གང་རུང་དུ་འགྱུར་རོ། ། དེ་ཡང་དང་པོ་ནི། ཡང་སྲིད་འཕེན་བྱེད་ཀྱི་ལས་རྣམས་ནི་དེས་འཕངས་པའི་རྣམ་སྨིན་དེའོ། །
གཉིས་པ་ནི། འཕེན་བྱེད་ཀྱི་ལས་དེ་གསོས་འདེབས་བྱེད་ཀྱི་ལས་རྣམས་ནི། འཕེན་བྱེད་དེས་འཕངས་པའི་རྣམ་སྨིན་གྱི་སྐལ་བ་མཉམ་པའི་རྒྱུའོ། ། གསུམ་པ་ནི། ཡང་སྲིད་འཕེན་འགྲུབ་ཀྱི་ལས་གཉིས་ཀ་ཡང་དེའི་དབང་གི་འབྲས་བུར་གྱུར་པའི་ཕྱི་སྣོད་ཀྱི་འཇིག་རྟེན་གྱི་བྱེད་པའི་རྒྱུའོ། ། དེ་ཡང་ཞིབ་མོར་ཕྱེ་ན། འཕེན་བྱེད་དང་འགྲུབ་བྱེད་དངོས་ནི་ལས་དེ་དང་དེ་ཡིན་ལ། དེའི་ཀུན་སློང་དུ་གྱུར་པའི་ཉོན་མོངས་པ་ལ་ཡང་འཕེན་འགྲུབ་ཀྱི་རྒྱུ་ཞེས་པ་དང༌། རྣམ་སྨིན་དང་སྐལ་མཉམ་གྱི་རྒྱུར་བཞག་པ་ནི། དེ་དང་དེའི་ཀུན་སློང་ཡིན་པ་ལ་བསམ་ནས་དེར་བཏགས་པའོ། །
གཉིས་པ་ནི། ཡང་སྲིད་ཀྱི་བག་ཆགས་འཇོག་པར་བྱེད་པས་ན་རྒྱུའོ། ། བག་ཆགས་བཞག་པ་དང་མཐུན་པར་སྡུག་བསྔལ་བསྐྱེད་པས་ན་ཀུན་འབྱུང་ངོ༌། ། འདི་གཉིས་ནི་འཕེན་འགྲུབ་ཀྱི་ལས་དང་ཉོན་མོངས་པའི་དོན་ནོ། ། སྡུག་བསྔལ་བྱེ་བྲག་ཏུ་ངེས་པར་འབྱེད་པས་ན་རབ་ཏུ་སྐྱེ་བའོ། ། འདིས་ནི་འགྲུབ་བྱེད་ཀྱི་ཁྱད་པར་སོ་སོ་བ་རྣམས་ངོས་བཟུང་བ་ཡིན་ནོ། ། སྡུག་བསྔལ་སྔ་མ་འདོར་ཞིང་ཕྱི་མ་ལེན་པར་བྱེད་པས་ན་རྐྱེན་ནོ། ། འདིས་ནི་རྒྱུ་འབྲས་ཀྱི་ཆ་གཉིས་པ་ཞིག་གི་འཕེན་འགྲུབ་ཀྱི་རྒྱུ་གཉིས་ངོས་བཟུང་བ་ཡིན་ནོ། ། བཞི་པོ་འདི་ནི། ཀུན་འབྱུང་བདེན་པ་ཐུན་མོང་མ་ཡིན་པར་མཚོན་པར་བྱེད་པ་རང་གི་མཚན་ཉིད་ཀྱི་དབང་དུ་བྱེད་པ་ཁོ་ན་ཡིན་ཏེ།
བཞི་པོ་འདི་ནི་བདེན་པ་གཞན་གསུམ་པོ་གང་ལ་ཡང་རྗེས་སུ་མི་འགྲོ་བའི་ཕྱིར། གཉིས་པ་མཚན་གཞི་ནི། འཁོར་བར་འཆིང་བྱེད་ཀྱི་ཉོན་མོངས་པ་དང༌། དེས་ཀུན་ནས་བསླངས་པའི་ལས་རྣམས་སོ། ། འདིར་ཉོན་མོངས་པའི་བག་ལ་ཉལ་དང༌། དེའི་ས་བོན་གཉིས་ཀ་ཡང་ཀུན་འབྱུང་གི་བདེན་པར་མི་འཇོག་སྟེ། ཉོན་མོངས་པ་དང་ལས་ཀྱི་ཀུན་འབྱུང་གང་དུ་ཡང་མི་རུང་ཞིང༌། དེ་ལས་གཞན་པའི་ཀུན་འབྱུང་གི་བདེན་པ་ནི་གཞུང་འགྲེལ་ལས་མ་བཤད་པའི་ཕྱིར་རོ། ། དང་པོ་གྲུབ་སྟེ། ཟག་བཅས་ཀྱི་ལས་ཀུན་ནས་སློང་བྱེད་དང༌།
དེས་བསླངས་པའི་ལས་གང་རུང་མ་ཡིན་པའི་ཕྱིར། དེ་ལྟར་ན་དེ་གཉིས་འཕེན་འགྲུབ་ཀྱི་ལས་གང་གི་ཡང་ཀུན་སློང་དུ་མི་རུང་བའི་རྒྱུ་མཚན་གྱིས་རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་ཀྱི་རྣམ་གཞག་འཆད་པ་ན་འཕེན་འགྲུབ་ཀྱི་ཡན་ལག་ཏུ་མ་བཤད་པ་ཡིན་ནོ། ། མ་རིག་བག་ཆགས་ཀྱི་སའི་དབང་གིས་ཟག་མེད་ཀྱི་ལས་བསགས་ནས་ཡིད་ཀྱི་རང་བཞིན་གྱི་ལུས་བླངས་པ་དེའི་ཚེ། དེ་དུས་ཀྱི་རྒྱུ་འབྲས་གཉིས་པོ་ནི་སྡུག་ཀུན་གང་དུ་ཡང་མི་རུང་སྟེ། རྒྱུ་ནི་ཟག་མེད་ཀྱི་ལས་ཡིན་པས། ཀུན་འབྱུང་དུ་མི་རུང་རྒྱུ་ཟག་མེད་ཀྱི་ལས་ལས་འབྲས་བུ་སྡུག་བསྔལ་མི་སྲིད་པའི་ཕྱིར། འདིས་ཀྱང་ཉོན་མོངས་པའི་བག་ཆགས་ཉོན་མོངས་པའི་ཀུན་འབྱུང་མ་ཡིན་པར་གྲུབ་སྟེ། ཉོན་མོངས་པའི་ཀུན་འབྱུང་གིས་རྒྱུའི་ཀུན་སློང་བྱས་པའི་ལས་ཡིན་ན། ཟག་མེད་ཀྱི་ལས་ཡིན་པར་འགལ་བའི་ཕྱིར། བག་ཆགས་དེ་སྡུག་བདེན་དུ་ཁས་ལེན་པར་ཡང་མི་རིགས་ཏེ།
ཤེས་བྱའི་སྒྲིབ་པར་འཇོག་དགོས་པའི་ཕྱིར། ཉོན་མོངས་པའི་ས་བོན་ཡང་སྡུག་བསྔལ་གྱི་བདེན་པར་མི་རིགས་ཏེ། དེ་ཉོན་མོངས་པའི་རྣམ་སྨིན་ལྟ་ཞོག དེའི་རྒྱུ་མཐུན་དང་བདག་པོའི་འབྲས་བུར་ཡང་མི་རིགས་པའི་ཕྱིར། དེ་ལྟར་ན་སྡུག་ཀུན་གཉིས་ལ་ཆོས་མངོན་པ་ལས་ཉོན་མོངས་པའི་སྒྲིབ་པ་དང༌། ལས་ཀྱི་སྒྲིབ་པ་དང༌། རྣམ་སྨིན་གྱི་སྒྲིབ་པ་ཞེས་བཤད་ལ། གསུམ་པོ་དེར་སྡུག་ཀུན་གྱི་བདེན་པ་མ་ལུས་པར་འདུས་ཤིང༌། གསུམ་པོ་དེ་ཡང་འགལ་བ་ཁོ་ནའོ། ། གསུམ་པ་འགོག་པའི་བདེན་པ་ལ།
མཚན་ཉིད་དང༌། མཚན་གཞིའོ། ། དང་པོ་ནི། རང་ཐོབ་བྱེད་ཀྱི་ལམ་བདེན་གྱི་སྟོབས་ཀྱིས་ཐོབ་པའི་བྲལ་འབྲས་གང་ཞིག འགོག་སོགས་མཚན་ཉིད་བཞིའི་སྒོ་ནས་མངོན་དུ་བྱ་བའོ། ། འདི་ལ་འབྲས་བུ་ཇི་ལྟར་ཡིན་པའི་ཚུལ། མཚན་ཉིད་སོ་སོའི་ངེས་འཛིན་ནོ། ། དང་པོ་འགོག་ལམ་གཉིས་རྒྱུ་འབྲས་སུ་ཇི་ལྟར་འཐད་ཅེ་ན། འགོག་པ་ནི་ལམ་གྱི་བྲལ་འབྲས་ཡིན་ལ། ལམ་ནི་དེའི་རྒྱུར་མི་འདོད་དེ།
དེ་ལ་དེའི་རྒྱུ་དྲུག་པོ་གང་གི་ཡང་རྣམ་གཞག་མི་རུང་བའི་ཕྱིར། འོ་ན་བྲལ་རྒྱུར་མི་འཇོག་པ་ཅི་ཞེ་ན། བྲལ་རྒྱུ་ཞེས་བྱ་བའི་ཐ་སྙད་མངོན་པ་ལས་མི་འབྱུང་ངོ༌། ། གཉིས་པ་ནི། རྒྱུ་ལས་དང་ཉོན་མོངས་པ་འགགས་པས་ན་འགོག་པ། འབྲས་བུ་སྡུག་བསྔལ་ཉེ་བར་ཞི་བས་ན་ཞི་བ། འདོད་བྱ་མཆོག་ཡིན་པས་ན་གྱ་ནོམ། སྤངས་པ་སླར་མི་བཟློག་པས་ན་ངེས་འབྱུང་ངོ༌། ། གཉིས་པ་མཚན་གཞི་ལ། དགག་གཞི་དེ་བཞིན་ཉིད་ཀྱི་སྟེང་དུ་དགག་བྱ་ཆགས་སོགས་ཉོན་མོངས་པ་བཀག་པའི་མེད་དགག་གི་ཆའམ།
ཡང་ན་དེའི་སྟེང་དུ་དེ་བཀག་པས་ཁྱད་པར་དུ་བྱས་པའི་མྱོང་བ་གསལ་རིག་གི་ཆ་གང་ཡིན་པའོ། ། བོད་ཕྱི་མ་གང་དག འགོག་བདེན་ལ་མེད་དགག་གིས་ཁྱབ་པར་འདོད་པ་ནི། ཐེག་པ་ཐུན་མོང་དང་ཐུན་མོང་མ་ཡིན་པ་གང་གི་ལུགས་སུ་ཡང་མི་རུང་སྟེ། མངོན་པ་ཀུན་ལས་བཏུས་ལས། མཚན་ཉིད་ཀྱི་ཇི་ལྟ་བུ་ཞེ་ན། དེ་བཞིན་ཉིད་དང་ལམ་དང༌། ཉོན་མོངས་པ་མི་འབྱུང་བས་ཏེ། གང་དུ་འགོག་པ་དང༌། གང་གིས་འགོག་པ་དང༌།
གང་འགོག་པའོ། ། ཞེས་དགག་གཞི་དེ་བཞིན་ཉིད་ཀྱི་སྟེང་དུ། འགོག་བྱེད་ལམ་གྱིས་དགག་བྱ་གང་དང་གང་བཀག་པས་ཁྱད་པར་དུ་བྱས་པའི་དེ་བཞིན་ཉིད་ཞིག་ལ་འགོག་བདེན་དུ་བཤད་ལ། ལུགས་འདི་ལ་ནི་དེ་བཞིན་ཉིད་བདེན་གྲུབ་ཏུ་འདོད་པས་མེད་དགག་ཏུ་མི་རིགས་པའི་ཕྱིར། སློབ་དཔོན་བཟང་པོའི་ཞབས་ཀྱིས་ཀྱང༌། མྱང་འདས་དང་ངོ་བོ་ཉིད་སྐུ་གཉིས་མེད་ཀྱི་ཡེ་ཤེས་ལ་འཆད་པ་ལྟར། འགོག་བདེན་ཡང་དེར་འཆད་པ་ལས་འོས་མེད་པའི་ཕྱིར་དང༌། ཐེག་པ་ཆེན་པོ་རྒྱུད་བླ་མའི་འགྲེལ་པར། མདོ་དྲངས་པ་ལས། གཞན་ཡང་བཅོམ་ལྡན་འདས་སྡུག་བསྔལ་འགོག་པ་ཞེས་བགྱི་བ་ནི།
ཐོག་མ་མེད་པའི་དུས་ཅན་མ་བྱས་པ། མ་སྐྱེས་པ། ཟད་པ་མེད་པ། ཟད་པ་དང་བྲལ་བ། རྟག་པ། བརྟན་པ། ཞི་བ། མི་འཇིགས་པ། རང་བཞིན་གྱིས་ཡོངས་སུ་དག་པ། ཉོན་མོངས་པའི་སྦུབས་ཐམས་ཅད་ལས་གྲོལ་བ།
རྣམ་པར་དབྱེར་མེད་པ། བསམ་གྱིས་མི་ཁྱབ་པའི་སངས་རྒྱས་ཀྱི་ཆོས་གངྒཱའི་ཀླུང་གི་བྱེ་མ་ལས་འདས་པ་དང་ལྡན་པ། དེ་བཞིན་གཤེགས་པའི་ཆོས་ཀྱི་སྐུར་བསྟན་པ་དེ། བཅོམ་ལྡན་འདས་དེ་བཞིན་གཤེགས་པའི་ཆོས་ཀྱི་སྐུ་འདི་ཉིད་ཉོན་མོངས་པའི་སྦུབས་ལས་མ་གྲོལ་བ་ནི། དེ་བཞིན་གཤེགས་པའི་སྙིང་པོ་ཞེས་བྱའོ། ། ཞེས་གསུངས་ཏེ། རྒྱས་པར་ནི་མདོ་ཇི་ལྟ་བ་བཞིན་དུ་སྡུག་བསྔལ་འགོག་པའི་བདེན་པ་རྣམ་པར་བཞག་པ་རྟོགས་པར་བྱའོ། ། ཞེས་གསུངས་པས་སོ། ། འགོག་པ་དེ་ལ་དབྱེ་ན། བརྡའ་དང་དོན་དམ་པ་གཉིས་ལས།
དང་པོ་ནི་འཇིག་རྟེན་པའི་ལམ་གྱིས་སྤང་བྱའི་ས་བོན་ཉམས་སྨད་པར་བྱས་པའི་འགོག་པ་ཡིན་ལ། གཉིས་པ་ནི། དེ་ལས་འདས་པའི་ཤེས་རབ་ཀྱིས་སྤང་བྱའི་ས་བོན་དྲུངས་ཕྱུང་བའི་འགོག་པའོ། ། འདིར་ནི་ཕྱི་མའི་དབང་དུ་བྱས་ལ། དེ་ལ་དབྱེ་ན། ཡོངས་སུ་མ་རྫོགས་པའི་དང༌། ཡོངས་སུ་རྫོགས་པའི་དང༌། ཁྱད་པར་དུ་འཕགས་པའི་འགོག་པ་དང་གསུམ། དང་པོ་ནི། འཕགས་པ་སློབ་པའི་འགོག་པ་ལ་བྱས་ལ།
གཉིས་པ་ནི་(Dཐེག་ཆེན་གྱི་མི་སློབ་པའི་འགོག་པ་)ལ་བྱ། དེ་ལ་དབྱེ་ན་(Eལྷག་བཅས་ཀྱི་འགོག་པ་དང༌། ལྷག་མེད་ཀྱི་འགོག་པ་)གཉིས། དང་པོ་ལ་དབྱེ་ན། རྒྱན་བཅས་ཀྱི་འགོག་པ་དང༌། རྒྱན་མེད་ཀྱི་འགོག་པ་གཉིས་སོ། ། དང་པོ་ནི། རྣམ་པར་ཐར་པ་བརྒྱད་ཐོབ་པའི་འགོག་པ་དང༌། གཉིས་པ་ནི། དེ་མ་ཐོབ་པའི་དེའི་རྒྱུད་ཀྱི་འགོག་པའོ། །
ལྷག་བཅས་དང་ལྷག་མེད་ཀྱི་ཁྱད་པར་ཡང༌། སྡུག་བསྔལ་གྱི་ཕུང་པོ་ལྷག་མ་ཡོད་མེད་ལ་བྱ་ཞིང༌། ཁྱད་པར་དུ་འཕགས་པའི་འགོག་པ་ནི་སངས་རྒྱས་ཀྱི་སའི་འགོག་པའོ། ། མདོར་ན། བྱེ་བྲག་ཏུ་སྨྲ་བས། འགོག་པའི་ངོ་བོ་རྟག་པའི་དངོས་པོར་ཁས་ལེན་ཀྱང༌། འདུས་མ་བྱས་ཡིན་པས་རིག་པར་ཁས་མི་ལེན། མདོ་སྡེ་པས། སྤང་བྱ་དེ་དང་བྲལ་ཙམ་གྱི་མེད་དགག་གི་ཆ་ལ་འདོད་ཅིང༌། དེ་ཡང་སྤྱི་མཚན་ཡིན་པས་དོན་དམ་པའི་བདེན་པ་ཁས་མི་ལེན་ལ།
རྣལ་འབྱོར་སྤྱོད་པ་བ་གཉིས་མེད་ཀྱི་རང་རིག་རང་གསལ་གྱི་ཆ་ལ་འདོད་ཅིང༌། དེ་ཡང་དོན་དམ་པའི་བདེན་པ་དང༌། འདུས་མ་བྱས་ལ་རྒྱུ་རྐྱེན་ལས་མ་སྐྱེས་པ་དང༌། ལས་ཉོན་གྱིས་འདུས་མ་བྱས་པ་ཞེས་བྱ་བའི་འཇོག་འཚམས་གཉིས་ཡོད་པའི། གཉིས་པ་དེའི་དབང་དུ་བྱས་པའི་འདུས་མ་བྱས་སུ་ཁས་ལེན། རྣལ་འབྱོར་སྤྱོད་པའི་དབུ་མ་པས་ཀྱང༌། དེ་ལྟར་ཞལ་གྱིས་བཞེས་ལ། སློབ་དཔོན་ཟླ་བ་གྲགས་པའི་གཞུང་ལས། མེད་དགག་གི་ཆ་ལ་བཤད་པ་དང༌། མ་ཡིན་དགག་གི་ཆ་ལ་བཤད་པ་གཉིས་ཀ་འབྱུང་ངོ༌། །
བཞི་པ་ལམ་བདེན་ལ། མཚན་ཉིད་དང༌། མཚན་གཞིའོ། ། དང་པོ་ནི། རང་གི་བྲལ་འབྲས་འགོག་བདེན་ཐོབ་བྱེད་ཀྱི་རྒྱུ་གང་ཞིག ལམ་སོགས་མཚན་ཉིད་བཞིའི་སྒོ་ནས་རྒྱུད་ལ་བསྟེན་པར་བྱ་བའོ། ། འདི་ལ་གཉིས་ལས། རྒྱུ་ཇི་ལྟར་ཡིན་པའི་ཚུལ་དང༌། མཚན་ཉིད་སོ་སོའི་ངོས་འཛིན་ནོ། ། དང་པོ་ནི།
དེ་དེའི་ཐོབ་བྱེད་ཀྱི་རྒྱུ་ཡིན་ཀྱང༌། དེའི་རྒྱུར་ཁས་མི་ལེན་ཏེ། སྤྱིར་འདུས་མ་བྱས་ཀྱི་རྒྱུ་ཆོས་མངོན་པ་ལས་མི་འབྱུང་བའི་ཕྱིར་དང༌། ལུགས་འདི་ལ་ཡང་དེའི་བཤད་པ་མེད་པའི་ཕྱིར་ཏེ། ཇི་སྐད་དུ། བཅོས་མ་མ་ཡིན་པའི་དོན་གྱིས་འཇིག་རྟེན་ལས་འདས་པའི་ལམ་གྱིས་ཐོབ་ཀྱི། བྱས་པ་ནི་མ་ཡིན་པས་ཞེས་གསུངས་སོ། ། གལ་ཏེ་དེ་ལྟ་ན་དེ་འབྲས་བུར་མི་རུང་ལ། དེ་ཡང་མི་རུང་ན། མངོན་པ་ལས་བྲལ་འབྲས་དང༌།
འབྲས་བུ་འདུས་མ་བྱས་ཀྱི་རྣམ་གཞག་བཤད་པ་དང་འགལ་ལོ་སྙམ་ན། ཁོ་འབྲས་བུ་ཡིན་པ་ལ་ཁོའི་རྒྱུ་ཡོད་མི་དགོས་པ་ནི། ཆོས་མངོན་པའི་ལུགས་ཡིན་ཏེ། ཇི་སྐད་དུ། མཛོད་ལས། འདུས་བྱས་བྲལ་བྱས་འབྲས་བུ་ཡིན། ། འདུས་མ་བྱས་ལ་དེ་དག་མེད། ། ཅེས་གསུངས་སོ། ། གཉིས་པ་ནི། འདིས་བགྲོད་པའམ།
འདིར་བགྲོད་པའི་དོན་གྱིས་ན་ལམ། མ་རིགས་པ་ཉོན་མོངས་པ་སྤོང་བས་ན་རིགས་པ། སེམས་ཕྱིན་ཅི་མ་ལོག་པར་བསྒྲུབས་པས་བསྒྲུབ་པ། སྤང་བྱའི་ས་བོན་དྲུངས་འབྱིན་པར་བྱེད་པས་སམ་དེ་ཕྱུང་ཟིན་པས་ན་ངེས་འབྱིན་ནོ། ། འདི་དག་ཀྱང་ཐེག་པ་ཐུན་མོང་གི་གཞུང་དང་མཐུན་པར་བཤད་པ་ཡིན་གྱི། ཐུན་མོང་མ་ཡིན་པ་ལྟར་ན། དེ་ལས་ཅུང་ཟད་རྒྱ་བསྐྱེད་ནས་བཤད་པར་བྱའོ། ། གཉིས་པ་མཚན་གཞི་ནི། བོད་སྔ་མ་ཁ་ཅིག མངོན་པ་ཀུན་ལས་བཏུས་ལས།
ཡང་ལམ་རྣམ་པ་ལྔ་སྟེ། ཚོགས་ཀྱི་ལམ་དང༌། སྦྱོར་བའི་ལམ་དང༌། མཐོང་བའི་ལམ་དང༌། བསྒོམ་པའི་ལམ་དང༌། མཐར་ཕྱིན་པའི་ལམ་མོ། ། ཞེས་གསུངས་པ་ལ་བརྟེན་ནས། ལམ་ལྔ་ཀ་ལམ་བདེན་དུ་འདོད་པ་དང༌། ཡང་གཞན་དག་ནི་དེའི་འགྲེལ་པར། རབ་ཏུ་དབྱེ་བ་འདི་ཡང་ལམ་གྱི་བདེན་པ་འཁོར་དང་བཅས་པའི་སྐབས་ཀྱིས་རིག་པར་བྱའོ། །
ཞེས་གསུངས་པ་ལ་བརྟེན་ནས་ཚོགས་སྦྱོར་གཉིས་དང༌། མཐར་ཕྱིན་པའི་ལམ་གསུམ་ནི། ལམ་བདེན་གྱི་རྒྱུ་དང་འབྲས་བུ་ཡིན་པའི་ཕྱིར། ལམ་བདེན་མཚན་ཉིད་པ་མ་ཡིན་ལ། དེ་བས་ན་ལམ་གྱི་བདེན་པ་མཚན་ཉིད་པ་ནི། མཐོང་བསྒོམ་གྱི་ལམ་གཉིས་པོ་ཁོ་ནའོ། ། ཞེས་འཆད་པ་དང༌། ཡང་ལ་ལ་ནི། རྒྱུད་བླ་མར་ལམ་བདེན་འཆད་པ་ན། དག་སོགས་གསུམ་ནི་ཉི་བཞིན་ནོ། །
ཞེས་གསུངས་པས། ཟག་མེད་བར་ཆད་མེད་ལམ་ཁོ་ན་ལམ་གྱི་བདེན་པར་འདོད་དོ། ། དེ་དག་བརྟག་པར་བྱ་བ་ལ་གསུམ་སྟེ། ལུགས་སྔ་མ་གཉིས་མངོན་པའི་དགོངས་པ་མ་ཡིན་པ་དང༌། ལུགས་ཕྱི་མ་རྒྱུད་བླའི་དགོངས་པ་ཡིན་ཀྱང༌། དེར་བཤད་པ་དེ་ལམ་བདེན་ཙམ་གྱི་དབང་དུ་བྱས་པ་མ་ཡིན་པས་མ་ཁྱབ་པའི་ཉེས་པ་ཡོད་པའོ། ། དང་པོ་ནི། ཚོགས་སྦྱོར་གཉིས་ལམ་བདེན་དུ་འདོད་པ་མི་འཐད་དེ། དེ་དག་ནི་ཟག་བཅས་ཡིན་པའི་ཚུལ་མངོན་པ་ལས་ལན་གཅིག་མ་ཡིན་པར་གསུངས་ལ། ལམ་གྱི་བདེན་པ་ལ་ཟག་མེད་ཀྱིས་ཁྱབ་པ་ཡང་དེ་ལྟར་དུ་གསུངས་པའི་ཕྱིར་རོ། །
མཐར་ཕྱིན་པའི་ལམ་ལམ་བདེན་དུ་མི་འདོད་པ་ཡང་མི་འཐད་དེ། དེ་ཟག་མེད་དང༌། འདུས་བྱས་ཀྱི་གཞི་མཐུན་པའི་ཕྱིར་དང༌། དེ་དེ་མ་ཡིན་པའི་ཤེས་བྱེད་ནི། ལམ་མཚན་ཉིད་པ་མིན་པར་འདོད་པ་ལ་ཐུག་ལ། དེ་ལྟ་ན་ལམ་ལྔའི་གྲངས་ངེས་མི་འཐད་པར་ཐལ་བ་དང༌། བགྲོད་བྱའི་ལམ་གྱིས་དེའི་གོ་མི་ཆོད་ན། བགྲོད་བྱའི་ཐེག་པས་ཀྱང་དེའི་གོ་མི་ཆོད་པར་འགྱུར་རོ། ། མདོར་ན། ཟག་པ་མེད་པའི་ལམ་ཡིན་པའི་རྒྱུ་མཚན་གྱིས་ལམ་གྱི་བདེན་པར་འཆད་པ་ནི་ཆོས་མངོན་པའི་ལུགས་སོ། །
ཡང་ཁ་ཅིག་ཉན་ཐོས་སྒོམ་ལམ་པའི་རྒྱུད་ཀྱི་རྒྱུ་སྙོམས་འཇུག་གི་བསམ་གཏན་དང༌། གཟུགས་མེད་རྣམས་དང༌། འགོག་པའི་སྙོམས་པར་འཇུག་པ་རྣམས་སྒོམ་ལམ་མཚན་ཉིད་པ་ཡིན་པར་ཁས་བླངས་ནས། སྒོམ་ལམ་ལ་ལམ་བདེན་གྱིས་ཁྱབ་པར་འདོད་པ་ཡང་མ་ཤེས་པ་ཡིན་ཏེ། དེ་དག་ནི་སྲིད་པ་གསོ་བར་བྱེད་པ་ཡིན་གྱི། སྲིད་པ་སུན་འབྱིན་པར་བྱེད་པ་མ་ཡིན་པས། ཐར་པའི་ལམ་མཚན་ཉིད་པར་བཞག་པ་དཀའ་ན། ལམ་གྱི་བདེན་པར་འཇོག་མི་ནུས་པའི་ཕྱིར། དང་པོ་གྲུབ་སྟེ། ཡང་སྲིད་འགྲུབ་བྱེད་ཀྱི་རྒྱུ་མཚན་ཉིད་པ་ཡིན་པའི་ཕྱིར།
འོ་ན་དེ་དག་ཟག་པ་དང་བཅས་པའི་སྒོམ་ལམ་དུ་བཞག་པ་མ་ཡིན་ནམ་ཞེ་ན། དེར་བཤད་པ་ཙམ་གྱིས་སྒོམ་ལམ་མཚན་ཉིད་པར་བཞག་མི་ནུས་ཏེ། མངོན་པ་འོག་མར། སངས་རྒྱས་ཀྱི་བསྟན་པ་ལ་མ་ཞུགས་པའི་རྒྱུད་ཀྱི་སྙོམས་འཇུག་རྣམས་ལ་བྱིས་པའི་སྒོམ་ལམ་ཞེས་བཤད་ལ། དེ་ཡང་ཐར་པའི་ལམ་དུ་ཧ་ཅང་ཐལ་བའི་ཕྱིར། རྣལ་མའི་ལན་ནི། ཐར་པའི་གྲོང་ཁྱེར་དུ་བགྲོད་པར་བྱ་བའམ། བགྲོད་པར་བྱེད་པའི་དོན་གྱིས་ན་ལམ། སྲིད་པ་ལ་རྒྱབ་ཀྱིས་ཕྱོགས་པའམ་སྤང་བྱའི་ས་བོན་དྲུངས་འབྱིན་པར་ནུས་པས་ན་བདེན་པ་ཞེས་འཆད་དགོས་པ་ཡིན་པ་ལ། དེའི་རྒྱུད་ཀྱི་སྙོམས་འཇུག་ཟག་བཅས་རྣམས་ཕར་ཞོག
རྗེས་ཐོབ་དག་པ་འཇིག་རྟེན་པ་རྣམས་ཀྱང་ལམ་གྱི་བདེན་པར་བཤད་དཀའ་བའི་ཕྱིར། དེ་དཀའ་བ་ཡིན་ཏེ། ལམ་གྱི་བདེན་པ་ཡིན་ན། འཇིག་རྟེན་ལས་འདས་པའི་ལམ་ཡིན་དགོས་ལ། རྗེས་ཐོབ་དག་པ་འཇིག་རྟེན་པ་རྣམས་ནི་མངོན་པ་ཀུན་ལས་བཏུས་ལས། རྣམ་གྲངས་པའི་འདས་ལམ་དུ་བཤད་ཀྱི། དེ་འདས་ལམ་མཚན་ཉིད་པར་མ་བཤད་པའི་ཕྱིར། ཡང་མི་སློབ་པའི་ལམ་དེ་མིན་པར་འདོད་པ་རྒྱན་རྩ་འགྲེལ་གྱི་དགོངས་པ་ཡང་མ་ཡིན་ཏེ། ཇི་སྐད་དུ། ལམ་གྱི་བདེན་པའི་རྗེས་མཐུན་པར། །
ཀུན་མཁྱེན་གསུམ་དུ་ཕྱེ་བས་ན། ། ཞེས་ལམ་བདེན་ལ་མཁྱེན་པ་གསུམ་དུ་ཕྱེ་ནས་བཤད་པའི་ཕྱིར། དེ་ལྟར་ན། མི་སློབ་པའི་ལམ་ཇི་སྙེད་པ་མཐའ་དག་དང༌། སློབ་པའི་མཉམ་གཞག་ཟག་མེད་ཇི་སྙེད་པ་ནི་ལམ་གྱི་བདེན་པའོ། ། གཉིས་པ་ནི། རྒྱུད་བླ་མར་ཆོས་དཀོན་མཆོག་འཆད་པའི་སྐབས་ཀྱི་ལམ་བདེན་དེ། ལམ་བདེན་ཡོངས་སུ་རྫོགས་པ་མ་ཡིན་ཏེ། དེ་སློབ་པའི་ལམ་བདེན་འཆད་པའི་སྐབས་ཡིན་པའི་ཕྱིར་དང༌། གང་གིས་ཆགས་པ་དང་བྲལ་བ་འཆད་པའི་སྐབས་ཀྱི་ཆོས་དཀོན་མཆོག་ཡིན་པའི་ཕྱིར་དང༌།
མཐར་ཐུག་གི་སྐྱབས་སུ་མ་གྱུར་པའི་ཆོས་དཀོན་མཆོག་འཆད་པའི་སྐབས་ཡིན་པའི་ཕྱིར་རོ། ། འོ་ན་ཚོགས་སྦྱོར་གཉིས་པོ་བདེན་པ་བཞི་པོ་གང་གིས་བསྡུས་ཤེ་ན། གང་གིས་ཀྱང་མ་བསྡུས་ཏེ། འགོག་ལམ་དུ་ཡང་མ་འདུས། སྡུག་ཀུན་དུ་འཆད་པའི་སྐབས་མེད་པའི་ཕྱིར། འོ་ན་གཏན་ལ་དབབ་པ་བསྡུ་བར། གཉིས་པོ་ཀུན་འབྱུང་གི་བདེན་པས་བསྡུས་པར་བཤད་པ་མ་ཡིན་ནམ་ཞེ་ན། དེ་ལས་གསུངས་པ་དེ་ནི། ཚོགས་སྦྱོར་གཉིས་པོ་ཁོ་ནར་མ་ཟད། སློབ་པའི་ལམ་གྱི་ཟག་པ་དང་བཅས་པའི་ཆ་གང་ཡོད་པ་དེ་ཀུན་འབྱུང་དུ་འཆད་པ་ཡིན་ལ།
དེའི་ཆ་ནས་ནི་ཐར་ལམ་དུ་བཞག་དཀའ་བའི་ཕྱིར། དཔེར་ན་ཉན་ཐོས་སྒོམ་ལམ་པའི་རྒྱུད་ཀྱི་ཡང་སྲིད་འགྲུབ་བྱེད་ཀྱི་རྒྱུར་གྱུར་པའི་བསམ་གཏན་གྱི་སྙོམས་འཇུག་བཞིན་ནོ། ། དེ་སྐད་དུ་ཡང་བསྡུ་བ་ལས། འཇིག་རྟེན་པའི་ཆོས་གང་དག་ཡང་འབྱུང་བའི་སྲིད་པ་སུན་འབྱིན་ཅིང༌། དེ་ལ་མི་ཕྱོགས་པ། འཇིག་རྟེན་ལས་འདས་པའི་ལམ་བསྐྱེད་པར་བྱེད་པ་དེ་དག་ཅིའི་ཕྱིར། ཀུན་འབྱུང་བའི་བདེན་པས་བསྡུས་པ་ཡིན་ཞེས་ཟེར་ན། ཞེས་པའི་དྲི་བ་གཅིག་འབྱུང་ལ། དེའི་དོན་ནི། གོང་དུ་འཕགས་རྒྱུད་ཀྱི་དགེ་བ་ཟག་བཅས་རྣམས་ཟག་པས་བཅིང་པའི་དོན་གྱིས་ཟག་བཅས་སུ་འཇོག་པར་བཤད་པ་ལ།
དེ་ལྟ་ན་ཐར་ལམ་ཟག་བཅས་རྣམས་ཀུན་འབྱུང་གི་བདེན་པར་འགྱུར་རོ། ། དེ་ཡང་མི་འཐད་དེ། ཚོགས་སྦྱོར་དང༌། སྒོམ་ལམ་ཟག་བཅས་རྣམས་ནི། སྲིད་པ་ལ་རྒྱབ་ཀྱིས་ཕྱོགས་པའི་ཕྱིར། ཞེས་པའི་དོན་ནོ། ། འདིའི་ལན་ལ་ནི། དེ་ཉིད་ལས། ཇི་སྐད་དུ། དེ་དག་ནི་ངོ་བོ་ཉིད་ཀྱིས་ཡང་འབྱུང་བའི་སྲིད་པ་ལ་མི་ཕྱོགས་པ་ཡིན་མོད་ཀྱི།
ཡང་འབྱུང་བའི་ལུས་དང་ངག་དང་ཡིད་ཀྱི་ཉེས་པར་སྤྱོད་པ་དང་རྗེས་སུ་མཐུན་པ་ཡིན་པས། དེའི་ཕྱིར་དེ་དག་ཀྱང་ཀུན་འབྱུང་བའི་བདེན་པས་བསྡུས་པར་རིག་པར་བྱའོ། ། ཞེས་གསུངས་སོ། ། དེའི་དོན་ནི། ཐར་ལམ་ཟག་བཅས་རྣམས་ལ་ཟག་པ་དང་བཅས་པའི་ཆ་ཞིག་དང༌། ཟག་པ་སུན་འབྱིན་པའི་ཆ་ཞིག་དང་གཉིས་ཡོད་ལ། དང་པོའི་ཆ་ནས་ཟག་བཅས་སུ་འཇོག་ཀྱང་ལམ་དུ་མི་འཇོག གཉིས་པའི་ཆ་ནས་ལམ་དུ་འཇོག་ཀྱང་ཟག་བཅས་སུ་མི་འཇོག དང་པོ་དེ་ཀུན་འབྱུང་དུ་འཇོག་ཀྱང་ལམ་དུ་མི་འཇོག ཅེས་པའི་དོན་དུ་གསལ་བས།
ཚོགས་སྦྱོར་གཉིས་ཀུན་འབྱུང་གི་བདེན་པར་ཐལ་བ་མེད་དོ། ། དེ་ལྟར་བཤད་པ་ན་བོད་ཀྱི་སློབ་དཔོན་གང་དག འཇིག་རྟེན་གྱི་ཁམས་བདེ་བ་ཅན་ལྟ་བུ་ལམ་གྱི་བདེན་པར་འཆད་པ་ཡང་སྤྱི་ཙམ་ནས་གསུང་རབ་ཀྱི་དགོངས་པ་དང་ཕྱོགས་མཐུན་ཡང༌། ཞིབ་ཏུ་བརྟགས་དགོས་ཏེ། དེ་སངས་རྒྱས་ཀྱི་སས་བསྡུས་པ་ཡིན་ན་ནི་ཉན་རང་དང་བྱང་སེམས་ཀྱི་མངོན་སུམ་གྱི་སྤྱོད་ཡུལ་དུ་མི་འགྱུར་ལ། སློབ་པའི་སས་བསྡུས་ཡིན་ན་ནི། རྗེས་ཐོབ་དག་པ་འཇིག་རྟེན་པའི་ཡེ་ཤེས་ལས་མ་འདས་པ་དང༌། གཉིས་སྣང་གི་བག་ཆགས་ཀྱི་དབང་གིས་བྱུང་བའི་སྣང་བ་ལས་མ་འདས་པས་ཇི་ལྟར་ན་ཡང་རྣམ་གྲངས་པའི་ལམ་གྱི་བདེན་པ་ལས་མ་འདས་སོ། ། བག་ཆགས་ཀྱི་དབང་གིས་བྱུང་བ་ཅི་ཞེ་ན། མ་དག་པའི་སྣང་བ་དང་བྲལ་བའི་ཆ་དེ་དེ་ལས་བྱུང་བ་མ་ཡིན་ཀྱང༌།
ཕྱི་རོལ་དུ་རྒྱང་ཆད་དུ་སྣང་བའི་ཆ་དེ་གཉིས་སྣང་གི་བག་ཆགས་ལས་བྱུང་བ་ཡིན་ཏེ། དེའི་བག་ཆགས་དྲུངས་ཕྱུང་བའི་སངས་རྒྱས་ཀྱི་ཡེ་ཤེས་ལ་སྣང་བ་དེ་མི་འཆར་བའི་ཕྱིར་རོ། ། འདིར་སྨྲས་པ། རྒྱ་ཆེན་མངོན་པའི་གཞུང་ལུགས་མ་བཀླགས་པར། ། བདེན་བཞི་འཆད་པའི་མུ་ཅོར་བརྒྱ་ཕྲག་གིས། ། རང་གཞན་བློ་གྲོས་རྨོངས་པ་འགའ་མེད་དམ། ། རྒྱན་འགྲེལ་འཆད་པའི་ཐོག་མར་འདི་ལོངས་ཤིག ། གཉིས་པ་ལ་རྟེན་དཀོན་མཆོག་གསུམ་བཤད་པ་དང༌། གནས་སྐབས་ཀྱི་ཡོན་ཏན་སྤྱན་སོགས་བཤད་པའོ། ། དང་པོ་ལ་གསུམ་སྟེ།
ཐུན་མོང་མ་ཡིན་པའི་སྐྱབས་གསུམ་ངོས་བཟུང༌། དེ་ལྟར་བཤད་པ་ལ་ཐེག་པ་ཐུན་མོང་གི་ལུང་དང་འགལ་བ་སྤངས། དཀོན་མཆོག་གི་སྒྲ་དོན་བཤད་པའོ། ། དང་པོ་ལ་གསུམ་ལས། སངས་རྒྱས་དཀོན་མཆོག་ལ་མཚན་ཉིད་དང་མཚན་གཞི། དེ་ལ་དེ་ཚང་བར་བསྒྲུབ་པའོ། ། དང་པོ་ནི་འདུས་མ་བྱས་ལ་སོགས་པའི་ཡོན་ཏན་བརྒྱད་ཀྱིས་ཁྱད་པར་དུ་བྱས་པའི་སྐྱབས་སོ། ། གཉིས་པ་ནི་སྤངས་རྟོགས་དབྱེར་མེད་པའི་ཆོས་ཀྱི་སྐུའི་ཡེ་ཤེས་སོ། ། གསུམ་པ་ནི། མཚན་གཞི་དེ་ལ་ལྡོག་པས་ཕྱེ་ན།
སྤངས་པ་དང་རྟོགས་པའི་ཆ་གཉིས་ལས། དང་པོ་ལ་གསུམ་སྟེ། རང་བཞིན་རྣམ་དག་གི་ཆ་དང༌། བློ་བུར་རྣམ་དག་གི་ཆ་དང༌། དེ་ལྟ་བུའི་དག་པ་གཉིས་ལྡན་དེ་རྟགས་དང་དཔེ་སོགས་ཀྱིས་རྟོགས་པར་མི་ནུས་པའི་ཆ་སྟེ། ལྡོག་ཆ་གསུམ་མོ། ། དེ་ལྟར་གསུམ་ལས་དང་པོ་ལ་འདུས་མ་བྱས་པ་དང༌། གཉིས་པ་ལ་ལྷུན་གྱིས་གྲུབ་པ་དང༌། གསུམ་པ་ལ་གཞན་གྱི་རྐྱེན་གྱིས་རྟོགས་པ་མ་ཡིན་པ་ཞེས་བྱའོ། ། གཉིས་པ་རྟོགས་པ་ལའང་ལྡོག་ཆ་གསུམ་སྟེ།
བཤད་མ་ཐག་པའི་སྤངས་པའི་སྟེང་གི་ཡོན་ཏན་གསུམ་པོ་དེ། རང་བྱུང་གི་ཡེ་ཤེས་ཀྱིས་མངོན་སུམ་དུ་མཁྱེན་པ་དང༌། མཁྱེན་པ་ལྟར་གཞན་ལ་སྟོན་པའི་ཐུགས་རྗེ་དང༌། མཁྱེན་བརྩེ་གཉིས་ཀྱིས་གདུལ་བྱའི་སྡུག་བསྔལ་རྒྱུ་དང་བཅས་པ་འཇོམས་ནུས་པའོ། ། གསུམ་པོ་དེ་ལ་གོ་རིམ་བཞིན་དུ། མཁྱེན་པ་དང༌། བརྩེ་བ་དང༌། ནུས་པའི་ཡོན་ཏན་ཞེས་བྱ་ལ། དེ་ལྟར་དྲུག་ལས། སྤངས་པའི་ཆ་གསུམ་པོ་དེ་ལ་རང་དོན་ཞེས་བྱ་སྟེ།
གནས་ཚུལ་དོན་དམ་པའི་སྐུ་ཡིན་པའི་ཕྱིར། གཉིས་པ་རྟོགས་པའི་ཆ་གསུམ་པོ་དེ་ལ་གཞན་དོན་ཞེས་བྱ་སྟེ། གཟུགས་སྐུ་གཉིས་ཀྱི་སྣང་བ་བསྐྱེད་ནས་གཞན་གྱི་དོན་མཛད་པའི་ཕྱིར། དེ་ལྟར་ན་བརྒྱད་དོ། ། དེ་སྐད་དུ་ཡང༌། འདུས་མ་བྱས་ཤིང་ལྷུན་གྱིས་གྲུབ། ། གཞན་གྱི་རྐྱེན་གྱིས་རྟོགས་མིན་པ། ། མཁྱེན་དང་བརྩེ་དང་ནུས་པར་ལྡན། ། དོན་གཉིས་ལྡན་པའི་སངས་རྒྱས་ཉིད། ། ཅེས་གསུངས་སོ། །
མཚན་ཉིད་དེ་དང་ལྡན་པའི་སངས་རྒྱས་དཀོན་མཆོག་དེ་ལ་རྒྱུད་བླ་མར། ངོ་བོ་ཉིད་ཀྱི་སྐུ་དང་དོན་དམ་པ་ཆོས་ཀྱི་སྐུ་ཞེས་བཤད་པ་ཡིན་གྱི། དེ་ལས་ལོགས་སུ་ངོ་བོ་ཉིད་སྐུའི་ངོས་འཛིན་མ་བཤད་དོ། ། འོ་ན་འདིར་གཞན་དོན་གྱི་ཡོན་ཏན་ཞིག་བཤད་ལ། དེ་གཟུགས་ཀྱི་སྐུའི་ཆ་ནས་འཆད་དགོས་པ་མིན་ནམ་ཞེ་ན། གཞན་དོན་གྱི་སྐུ་ལ་གཉིས་ཏེ། གནས་ཚུལ་གྱི་དང༌། སྣང་ཚུལ་གྱི་སྐུའོ། ། དང་པོ་ནི། སངས་རྒྱས་སའི་མཁྱེན་བརྩེ་ནུས་པ་གསུམ་ལ་བྱ་ལ།
གཉིས་པ་ནི། དེས་གཟུགས་ཀྱི་སྐུ་གཉིས་ཀྱི་སྣང་བ་བསྐྱེད་པའི་སྒོ་ནས་གཟུགས་ཀྱི་སྐུའི་རྣམ་པ་ཅན་དུ་གདུལ་བྱའི་སེམས་རྒྱུད་ཀྱིས་བསྡུས་པ་དེའོ། ། དེ་གཉིས་ནི་འདིར་མ་བཤད་དེ། གདུལ་བྱའི་སེམས་རྒྱུད་ཀྱིས་བསྡུས་པས། མཐར་ཐུག་གི་སྐྱབས་མ་ཡིན་པའི་ཕྱིར། དེ་སྐད་དུ་ཡང༌། འདི་ནི་རང་སེམས་སྣང་བ་ཞེས། ། ཞེས་འབྱུང་བ་ལྟར་རོ། ། གཟུགས་སྐུའི་ཆ་ནས་སེམས་ཅན་གྱི་རྒྱུད་ཀྱིས་བསྡུས་ཀྱང༌། ལོངས་སྤྲུལ་གཉིས་ལ་སྣང་ཚུལ་དང༌།
གནས་ཚུལ་གཉིས་ལས། སྣང་ཚུལ་ནི། སེམས་ཅན་གྱི་སེམས་རྒྱུད་ཀྱིས་བསྡུས་པ་དེ་ཡིན་ལ། གནས་ཚུལ་ནི་མེ་ལོང་ཡེ་ཤེས་དང༌། བྱ་སྒྲུབ་ཡེ་ཤེས་ལ་འཆད་པར་མདོ་སྡེ་རྒྱན་ལས་གསུངས་སོ། ། འོ་ན་སློབ་དཔོན་འདིས་བཞེད་པའི་ངོ་བོ་ཉིད་ཀྱི་སྐུ་ཡང་དེ་ཉིད་དམ་ཞེ་ན། དེའི་བཞེད་པ་ལ་ནི། བཤད་མ་ཐག་པའི་ཆོས་ཀྱི་སྐུ་དེ་ལ་ཆོས་ཉིད་དང་ཆོས་ཅན་གཉིས་སུ་ཕྱེ་ནས། དང་པོ་ནི། སངས་རྒྱས་ཀྱི་སའི་ཟག་མེད་ཀྱི་ཡེ་ཤེས་སྡེ་ཚན་ཉེར་གཅིག་པོའི་རང་བཞིན་དུ་གྱུར་པའི་གཉིས་མེད་ཀྱི་ཤེས་པ་རང་རིག་རང་གསལ་དེ་ཉིད་ལ་འཆད་ལ།
གཉིས་པ་ནི་དྲན་པ་ཉེར་གཞག་ལ་སོགས་པའི་ཡོན་ཏན་དེ་དང་དེའི་ཆར་གྱུར་པའི་ཡེ་ཤེས་སྡེ་ཚན་ཉེར་གཅིག་པོ་རྣམས་སོ། ། སངས་རྒྱས་ཀྱི་སྐུ་མཚན་ཉིད་པ་ནི་དེ་ལྟ་བུའི་ཆོས་ཅན་དང༌། ཆོས་ཉིད་ཀྱི་སྐུ་གཉིས་ལ་བྱ་ཞིང༌། གཟུགས་ཀྱི་སྐུ་གཉིས་པོ་ནི། སེམས་ཅན་གྱི་རྒྱུད་ཀྱིས་བསྡུས་པར་འགྲེལ་པ་ཆེ་ཆུང་གཉིས་ཀ་ལས་གསུངས་སོ། ། གཉིས་པ་ཆོས་དཀོན་མཆོག་ལ་མཚན་ཉིད། མཚན་གཞི། དེ་ལ་དེ་ཚང་བར་བསྒྲུབ་པའོ། ། དང་པོ་ནི་བསམ་དུ་མེད་པ་ལ་སོགས་པ་ཡོན་ཏན་བརྒྱད་ཀྱིས་ཁྱད་པར་དུ་བྱས་པའི་རྣམ་བྱང་གི་བདེན་པའོ། ། གཉིས་པ་ནི་ཐེག་པ་ཆེན་པོའི་བར་ཆད་མེད་ལམ་གྱི་ངོ་བོར་གྱུར་པའི་ལམ་གྱི་བདེན་པ་དང༌།
དེས་ཐོབ་པའི་འགོག་པའི་བདེན་པའོ། ། འདིར་ཐེག་དམན་གྱི་ལམ་བདེན་མི་བཟུང་སྟེ། སྐབས་འདིའི་འགོག་པ་ལ་ངོ་སྐལ་གྱི་ཤེས་སྒྲིབ་སྤངས་པའི་འགོག་པ་ཞིག་ཏུ་བཤད་ལ། ཐེག་དམན་ལ་དེ་ཐོབ་བྱེད་ཀྱི་ལམ་མེད་པའི་ཕྱིར། གསུམ་པ་ནི། འདིར་འགོག་པའི་བདེན་པ་ནི་བློ་བུར་དྲི་བྲལ་གྱི་དེ་བཞིན་ཉིད་ལ་བྱ་ལ། དེ་ལ་ལྡོག་པའི་ཆ་གསུམ་སྟེ། རང་བཞིན་རྣམ་དག་གི་ཆ་ནས་ཡོད་མེད་ལ་སོགས་པ་སྤྲོས་པའི་མཐའ་ཐམས་ཅད་དང་བྲལ་བའི་ཆ་དང༌། བློ་བུར་རྣམ་དག་གི་ཆ་ནས་ལས་དང་ཉོན་མོངས་པ་གཉིས་དང་བྲལ་བའི་ཆ་དང༌། ཚུལ་མིན་ཡིད་བྱེད་ཀྱི་རྣམ་པར་རྟོག་པ་དང་བྲལ་བའི་ཆའོ། །
གསུམ་པོ་དེ་ལ་གོ་རིམ་བཞིན་དུ། བསམ་དུ་མེད་པ་དང༌། གཉིས་སུ་མེད་པ་དང༌། རྟོག་པ་མེད་པ་ཞེས་བྱའོ། ། གཉིས་པ་ལམ་གྱི་བདེན་པ་ལའང་ལྡོག་ཆ་གསུམ་སྟེ། རང་གི་ངོ་བོ་ལ་དྲི་མ་མེད་པའི་ཆ་དང༌། གནས་ལུགས་ཀྱི་དོན་གསལ་བའི་ཆ་དང༌། སྤང་བྱའི་ས་བོན་དྲུངས་འབྱིན་པའི་ཆའོ། ། དེ་གསུམ་ལ་གོ་རིམ་བཞིན་དུ། དག་པ་དང་གསལ་བ་དང༌།
གཉེན་པོ་ཞེས་བྱའོ། ། དྲུག་པོ་དེ་ལ་དབྱེ་གཞི་གཉིས་བསྣན་པས་བརྒྱད་དོ། ། དེ་སྐད་དུ་ཡང༌། བསམ་མེད་གཉིས་མེད་རྟོག་མེད་པ། ། དག་གསལ་གཉེན་པོའི་ཕྱོགས་ཉིད་ཀྱི། ། གང་ཞིག་གང་གི་ཆགས་བྲལ་བ། ། བདེན་གཉིས་མཚན་ཉིད་ཅན་དེ་ཆོས། ། ཞེས་གསུངས་སོ། ། འདིར་ཡང་ཆོས་ཀྱི་གཙོ་བོ་ནི། འགོག་པའི་བདེན་པ་དེ་ཉིད་ཡིན་ཏེ།
ཆགས་བྲལ་གྱི་ངོ་བོ་ཡིན་པའི་ཕྱིར། ལམ་གྱི་བདེན་པ་ནི་དེའི་ཐབས་ཡིན་པས། དེར་བཞག་པའོ། ། འོ་ན་འགོག་ལམ་གཉིས་ཀ་ཡེ་ཤེས་ཀྱི་ཆ་ནས་འཇོག་པ་དེ་ལྟ་ན། འགོག་པའི་བདེན་པ་ཡང་ལམ་བདེན་དུ་ཐལ་བ་དང༌། གཉིས་པོ་བསྐྱེད་བྱ་སྐྱེད་བྱེད་ཀྱི་རྒྱུ་འབྲས་བུ་ཐལ་བ་མ་ཡིན་ནམ་ཞེ་ན། མ་ཡིན་ཏེ། སྤང་བྱའི་ས་བོན་ལས་གྲོལ་བའི་ཆ་ནས་འགོག་པར་འཇོག་ལ། དེའི་ས་བོན་དྲུངས་འབྱིན་པའི་ཆ་ནས་ལམ་དུ་འཇོག་ཅིང༌། དེ་གཉིས་ནི་ཐོབ་བྱ་དང་ཐོབ་བྱེད་ཡིན་གྱི།
སྐྱེད་བྱེད་དང་བསྐྱེད་འབྲས་མ་ཡིན་པའི་ཕྱིར། འགོག་པའི་ངོ་བོ་གསལ་རིག་གི་ཆ་ཡིན་ཀྱང༌། དེའི་ཆ་ནས་འགོག་པར་མི་འཇོག་པའི་ཕྱིར། དཔེར་ན་བུམ་པའི་སྟེང་གི་མི་རྟག་པ་ཞེས་བྱ་བ་དེའི་ངོ་བོ་བུམ་པ་ཉིད་ཡིན་ཀྱང༌། དེའི་ཆ་ནས་དེར་མི་འཇོག་པ་བཞིན་ནོ། ། གསུམ་པ་དགེ་འདུན་དཀོན་མཆོག་ལ་མཚན་ཉིད་མཚན་གཞི། དེ་ལ་དེ་ཚང་བར་བསྒྲུབ་པའོ། ། དང་པོ་ནི་རིག་གྲོལ་གྱི་ཡོན་ཏན་བརྒྱད་དང་ལྡན་པའི་སྐྱབས་གནས་དེའོ། ། གཉིས་པ་ནི། ཀུན་རྫོབ་པའི་དགེ་འདུན་དང༌།
དོན་དམ་པའི་དགེ་འདུན་གཉིས་ལས། དང་པོ་ནི་བྱང་སེམས་འཕགས་པ་མཐའ་དག་ལ་བྱ་ལ། གཉིས་པ་ནི། འཕགས་པ་དེའི་རྒྱུད་ཀྱི་ངོ་སྐལ་གྱི་སྤང་བྱ་ལས་གྲོལ་བའི་སེམས་ཀྱི་རང་བཞིན་འོད་གསལ་བ་དེ་ཉིད་དོ། ། རྒྱུད་བླ་མར་བཤད་པའི་གསུམ་གྱི་ཟླས་ཕྱེ་བའི་དགེ་འདུན་ནི། ཕྱི་མ་འདི་ཁོ་ན་ལ་བྱ་དགོས་པ་ཡིན་ཏེ། དེར་གསུམ་ཀ་དོན་དམ་པའི་སྐྱབས་ཀྱི་དབང་དུ་བྱས་ནས་བཤད་པའི་ཕྱིར་དང༌། བསྟན་འཆོས་དེའི་ལུས་བདུན་ཀ་རྡོ་རྗེར་བཤད་པའི་ཕྱིར་དང༌། ཀུན་རྫོབ་ཀྱི་བདེན་པའི་ཆ་ནས་རྡོ་རྗེར་འཇོག་པ་ནི་གཞུང་ལུགས་ཚད་ལྡན་དག་གི་ལུགས་མ་ཡིན་པའི་ཕྱིར། དོན་དེ་དག་ཀྱང་ཇི་སྐད་དུ།
རྡོ་རྗེ་ཡི་ནི་གནས་བདུན་འདི་དག་གོ ། ཞེས་པའི་འགྲེལ་པར་མདོ་དྲངས་པ་ལས། ཀུན་དགའ་བོ་དེ་བཞིན་གཤེགས་པ་ནི་བསྟན་དུ་མེད་པ་སྟེ། དེ་ནི་མིག་གིས་བལྟ་བར་མི་ནུས་སོ། ། ཀུན་དགའ་བོ་ཆོས་ནི་བརྗོད་དུ་མེད་པ་སྟེ། དེ་ནི་རྣ་བས་མཉན་པར་མི་ནུས་སོ། ། ཀུན་དགའ་བོ་དགེ་འདུན་ནི་འདུས་མ་བྱས་པ་སྟེ། དེ་ནི་ལུས་དང་སེམས་ཀྱིས་བསྙེན་བཀུར་བྱ་བར་མི་ནུས་སོ། ། ཞེས་རྡོ་རྗེའི་གནས་གསུམ་པོ་འདི་ནི་ལྷག་པའི་བསམ་པ་བསྟན་པའི་མདོའི་རྗེས་སུ་འབྲངས་ཏེ་རིག་པར་བྱའོ། ། དོན་འདི་ནི་དེ་བཞིན་གཤེགས་པའི་སྤྱོད་ཡུལ་ཏེ།
རེ་ཞིག་ཉན་ཐོས་དང་རང་སངས་རྒྱས་རྣམས་ཀྱི་ཤེས་རབ་ཀྱིས་ཡང་དག་པར་ཤེས་པའམ།

བལྟ་བའམ། བརྟག་པར་མི་ནུས་ན། སོ་སོ་སྐྱེ་བོ་དག་གིས་ལྟ་ཅི་སྨོས། དེ་བཞིན་གཤེགས་པ་ལ་དད་པས་རྟོགས་པ་ནི་མ་གཏོགས་སོ། ། ཞེས་དགེ་འདུན་དཀོན་མཆོག་དེ་དང་དེ་དག་གི་སྤྱོད་ཡུལ་མ་ཡིན་པར་བཤད་པ་ཡིན་ནོ། ། མདོར་ན་དོན་དམ་པའི་སྐྱབས་གསུམ་ཀ་ནི། སྤངས་རྟོགས་དབྱེར་མེད་པའི་ཡེ་ཤེས་རང་རིག་རང་གསལ་ལ་འཆད་པ་ནི་བསྟན་འཆོས་འདིའི་ལུགས་སོ། ། གསུམ་པ་ནི་འགྲེལ་པར་འདིའི་ཡོན་ཏན་ལ་དྲུག་དང་བརྒྱད་ཀྱི་གྲངས་ངེས་མ་གསུངས་ཀྱང༌། སྔ་མ་གཉིས་ཀྱི་རིགས་པས་དོན་གྱིས་འཐོབ་ཅིང༌། དེ་དང་དེ་སྟོན་བྱེད་ཀྱི་གཞུང་ཡང་གསལ་བར་སྣང་བས་འདི་ལྟར། རིག་པའི་ཡོན་ཏན་གསུམ།
གྲོལ་བའི་ཡོན་ཏན་གསུམ། དབྱེ་གཞི་གཉིས་པོ་བསྣན་པས་བརྒྱད་དོ། ། དང་པོ་ནི། ཇི་ལྟ་བ་རིག་པ། ཇི་སྙེད་པ་རིག་པ། ནང་རིག་པའོ། ། དང་པོ་ནི། བདག་མེད་གཉིས་མངོན་སུམ་དུ་མཐོང་བའོ། ། གཉིས་པ་ནི། བདག་མེད་པ་གཉིས་པོ་དེས་སེམས་ཅན་ཐམས་ཅད་ལ་ཁྱབ་པར་མཐོང་བའོ། །
གསུམ་པ་ནི། དེ་ལྟ་བུའི་ཡེ་ཤེས་གཉིས་པོ་དེ། རང་རིག་པའི་ཡེ་ཤེས་ཀྱིས་ཉམས་སུ་མྱོང་བའོ། ། གཉིས་པ་ལ་གསུམ་སྟེ། ཆགས་པའི་སྒྲིབ་པ་ལས་གྲོལ་བ་དང༌། ཐོགས་པའི་སྒྲིབ་པ་ལས་གྲོལ་བ་དང༌། དམན་པའི་སྒྲིབ་པ་ལས་གྲོལ་བའོ། ། དང་པོ་ནི། གང་ཟག་གི་བདག་མེད་མངོན་སུམ་དུ་མཐོང་བས། དེའི་འགལ་ཟླ་ཉོན་སྒྲིབ་ལས་གྲོལ་བའོ། །
གཉིས་པ་ནི། བདག་མེད་པ་གཉིས་པོས་ཤེས་བྱ་ཐམས་ཅད་ལ་ཁྱབ་པར་མཐོང་བས་ན། དེ་ཐམས་ཅད་ཀྱི་གནས་ཚུལ་མཐོང་བའི་སྒྲིབ་པ་ལས་གྲོལ་བས་ཐོགས་པའི་སྒྲིབ་པ་ལས་གྲོལ་བའོ། ། གསུམ་པ་ནི། དེ་ལྟ་བུའི་རིག་གྲོལ་གཉིས་གང་ལ་ཡོད་པ་དེ་ནི་རྫོགས་པའི་བྱང་ཆུབ་ལས་ཕྱིར་མི་ལྡོག་པའོ། ། དེ་ལྟར་ཡོན་ཏན་དང་པོ་བཞི་གཞུང་དང་སྦྱར་བ་ནི་ཤེས་པར་སླ་ལ། ཇི་སྐད་དུ། དེ་ལྟར་རྟོགས་པ་གང་ཡིན་དེ། ། སོ་སོ་རང་ཤེས་མཐོང་བ་ཉིད། ། ཅེས་པ་རང་རིག་པའི་ཡོན་ཏན་དང༌།
སངས་རྒྱས་ཡེ་ཤེས་བླ་མེད་ཕྱིར། ། ཞེས་པས་དམན་པའི་སྒྲིབ་པ་ལས་གྲོལ་བ་དེ་བསྟན་པ་ཡིན་ནོ། ། འདིར་རིག་པ་དང་པོ་གཉིས་ཀྱི་ཁྱད་པར་ལ། སྔ་མ་མཉམ་གཞག་དང༌། ཕྱི་མ་རྗེས་ཐོབ་ཀྱི་དབང་དུ་བྱས་པ་ཡིན་ལ། དེ་ཡང་ཆོས་ཀྱི་དབྱིངས་ཀུན་འགྲོའི་དོན་དུ་རྟོགས་པ་དང༌། བདག་མེད་གཉིས་ཀྱིས་ཤེས་བྱ་ཐམས་ཅད་ལ་ཁྱབ་པར་རྟོགས་པ་ནི། དོན་གཅིག་པ་ཡིན་ལ། དེ་རྟོགས་པའི་རྒྱུ་མཚན་གྱིས། ཐ་ན་དུད་འགྲོའི་སྐྱེ་གནས་སུ་གྱུར་པ་ལ་ཡང་བདག་གཉིས་ཀྱིས་སྟོང་པའི་སེམས་རང་བཞིན་གྱིས་འོད་གསལ་བས་ཁྱབ་པར་ཤེས་པ་ལ་དགོངས་ནས་ས་དང་པོའི་སྐབས་སུ་སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་དུ་མཐོང་བར་བཞག་པ་ཡིན་ནོ། །
གཉིས་པ་མདོ་གཞན་དང་འགལ་བ་སྤང་བ་ནི། འདིར་རྗེ་བཙུན་གྱིས་སྐྱབས་གསུམ་གྱི་རྣམ་པར་བཞག་པ་དེ་ལྟར་མཛད་པ་དང༌། བཅོམ་ལྡན་འདས་ཀྱི་མདོ་ལས། གཟུགས་སྐུ་གཉིས་ལ་སངས་རྒྱས་དང༌། བདེན་པ་བཞི་རྟོགས་པའི་འགོག་ལམ་དང༌། དེ་བརྗོད་བྱར་བྱེད་པའི་ལུང་ལ་ཆོས་དཀོན་མཆོག་དང༌། ཞུགས་གནས་ཀྱི་གང་ཟག་བརྒྱད་ལ་དགེ་འདུན་དཀོན་མཆོག་ཏུ་བཞག་པ་གཉིས་མི་མཐུན་པས་འགལ་ལོ་ཞེ་ན། དེའི་ལན་དུ། དཀོན་མཆོག་གསུམ་ལ་སྐྱབས་སུ་འགྲོ་བའི་གང་ཟག་གི་རིགས་ནི་གཉིས་ཏེ། བསོད་ནམས་ཆ་མཐུན་གྱི་དགེ་བ་ཙམ་དང་དུ་ལེན་ཅིང་མངོན་པར་མཐོ་བའི་གོ་འཕང་དོན་དུ་གཉེར་བ་དག་ནི།
གཞན་རྒྱུད་ལ་གྲུབ་ཟིན་གྱི་དཀོན་མཆོག་གསུམ་ལ་སྐྱབས་སུ་འགྲོ་ལ། དེའི་དབང་དུ་བྱས་ནས་མཆོག་གི་སྤྲུལ་པའི་སྐུ་དང༌། ལུང་གི་ཆོས་དང༌། ཞུགས་གནས་ཀྱི་གང་ཟག་བརྒྱད་པོ་རྣམས་སྐྱབས་སུ་བཞག་པ་ཡིན་ཏེ། དེ་ནི་དེ་དག་ལ་མཆོག་ཏུ་བྱ་བ་བྱེད་པར་མོས་པའི་ཕྱིར། ཡང་ཐར་པ་ཆ་མཐུན་གྱི་དགེ་བ་ཡང་དང་དུ་ལེན་ཅིང་ངེས་ལེགས་ཀྱི་གོ་འཕང་དོན་དུ་གཉེར་བ་དག་ནི། མ་འོངས་པ་ན་རང་རྒྱུད་ལ་འབྱུང་རུང་གི་དཀོན་མཆོག་གསུམ་པོ་ལ་སྐྱབས་སུ་འགྲོ་ཞིང༌། དེའི་དབང་དུ་བྱས་ནས་ལོངས་སྤྲུལ་གཉིས་དང༌། བདེན་པ་བཞི་རྟོགས་པའི་ཆོས་དང༌། དམན་པའི་དགྲ་བཅོམ་པ་དག་སྐྱབས་སུ་བཞག་པ་ཡིན་ཏེ།
ངེས་ལེགས་དོན་དུ་གཉེར་བའི་གང་ཟག་དེ་ལ། བྱང་ཆུབ་སེམས་དཔའི་ཐེག་པ་པ་དང༌། རང་སངས་རྒྱས་ཀྱི་ཐེག་པ་པ་དང༌། ཉན་ཐོས་ཀྱི་ཐེག་པ་པ་གསུམ་དུ་ཡོད་ལ། གསུམ་པོ་དེ་དག་གོ་རིམ་བཞིན་དུ་དེ་དང་དེ་དོན་དུ་གཉེར་བའི་ཕྱིར་རོ། ། ཉན་རང་གི་རིགས་ཅན་གཉིས་ཀ་ཡང༌། བདེན་བཞི་རྟོགས་པའི་ཆོས་དང༌། དགྲ་བཅོམ་པའི་གོ་འཕང་གཉིས་ཀ་དོན་དུ་གཉེར་བར་མཚུངས་ཀྱང༌། རང་རྒྱལ་ནི་ཕལ་ཆེར་གཅིག་པུ་ལ་མངོན་པར་དགའ་བས་ཚོགས་རྣམས་ཀྱི་མཆོག་ཏུ་གྱུར་པའི་དགེ་འདུན་དོན་དུ་མི་གཉེར་ལ། ཅིག་ཤོས་ཀྱིས་ནི་དེ་དོན་དུ་གཉེར་བས་ཆོས་དང་དགེ་འདུན་གཉིས།
དེ་གཉིས་ལ་སོ་སོར་སྐྱབས་སུ་བཞག་པ་ཡིན་ནོ། ། མངོན་མཐོ་ལ་དགའ་བའི་གང་ཟག་ལ་ཡང༌། སངས་རྒྱས་དང་ཆོས་དང་དགེ་འདུན་ལ་སོ་སོར་མོས་པའི་དབྱེ་བས་གསུམ་མོ། ། དེ་ལྟར་ན་མདོ་ལས་དེ་ལྟར་བཤད་པ་དེ་དང༌། རྗེ་བཙུན་གྱིས་འདིར་བཤད་པ་འགལ་བ་མ་ཡིན་ཏེ། མདོའི་དགོངས་པ་ནི་ཀུན་རྫོབ་ཀྱི་སྐྱབས་གསུམ་གྱི་དབང་དུ་བྱས་ནས་བཤད་ལ། འདིར་ནི་དོན་དམ་པའི་སྐྱབས་གསུམ་གྱི་དབང་དུ་མཛད་པའི་ཕྱིར། ཞེས་འཆད་པ་ནི། ཇི་སྐད་དུ། སྟོན་པ་བསྟན་པ་སློབ་དོན་གྱི། །
ཐེག་པ་གསུམ་དང་བྱེད་གསུམ་ལ། ། མོས་པ་རྣམས་ཀྱི་དབང་བྱས་ནས། ། སྐྱབས་གསུམ་རྣམ་པར་བཞག་པ་ཡིན། ། ཞེས་དང༌། དེའི་འགྲེལ་པར། གང་ཟག་དྲུག་གི་དབང་དུ་བྱས་ནས་བཅོམ་ལྡན་འདས་ཀྱིས་སྐྱབས་གསུམ་རབ་ཏུ་དབྱེ་བ་བསྟན་པ་རྣམ་པར་བཞག་པ་འདི་ནི། ཀུན་རྫོབ་ཀྱི་བསྟན་ལ་གནས་པ། སེམས་ཅན་རྣམས་ཐེག་པ་ལ་རིམ་གྱིས་གཞུག་པའི་དབང་དུ་ཡིན་ནོ། ། ཞེས་གསུངས་སོ། ། བདག་ཉིད་ཆེན་པོ་ལོ་ཙཱ་བའི་གསུང་གིས་གཞུང་འདིས་རྒྱུ་འབྲས་ཀྱི་སྐྱབས་དང༌།
སྐྱབས་གནས་བསྟན་པ་ཡིན་ཏེ། ཐེག་གསུམ་ལ། མོས་པ་རྣམས་ཀྱི་དབང་བྱས་ནས། ། སྐྱབས་གསུམ་རྣམ་པར་བཞག་པ་ཡིན། ། ཅེས་པས། མ་འོངས་པ་ན་རང་རྒྱུད་ལ་འབྱུང་རུང་གི་འབྲས་བུ་གསུམ་སྐྱབས་སུ་བཞག་པའི་ཕྱིར་དང༌། བྱེད་གསུམ་ལ། མོས་པ་རྣམས་ཀྱི་དབང་བྱས་ནས། ། སྐྱབས་གསུམ་རྣམ་པར་བཞག་པ་ཡིན། ། ཞེས་པས།
གཞན་རྒྱུད་ལ་གྲུབ་ཟིན་གྱི་རྒྱུ་གསུམ་པོ་སྐྱབས་སུ་བཞག་པའི་ཕྱིར་རོ། ། ཞེས་གསུངས་སོ། ། འོ་ན་མདོ་ལས་གསུངས་པའི་དཀོན་མཆོག་གསུམ་ཀ་དོན་དམ་པའི་སྐྱབས་ཡིན་ནམ་ཞེ་ན། དེ་མ་ཡིན་པར་སྒྲུབ་པ་ལ་གསུམ་སྟེ། ཆོས་དང་དགེ་འདུན་དེ་མ་ཡིན་པར་བསྒྲུབ། སངས་རྒྱས་ཀྱི་ཆོས་སྐུ་ཉག་གཅིག་དོན་དམ་པའི་སྐྱབས་ཡིན་པར་བསྒྲུབ། དེས་དོན་དམ་པའི་ཆོས་དང་དགེ་འདུན་ཀྱང་དོན་དམ་པའི་སྐྱབས་སུ་མཚོན་ནུས་པའོ། ། དང་པོ་ནི། ལུང་གི་ཆོས་ནི་དོན་དམ་པའི་སྐྱབས་མ་ཡིན་ཏེ། དོན་དམ་པའི་བདེན་པ་ལ་འཇུག་པ་ན་དོར་བྱ་ཡིན་པའི་ཕྱིར།
རྟོགས་པའི་ཆོས་ལ་གཉིས་ལས། ལམ་ལ་ཡང་ཀུན་རྫོབ་འདུས་བྱས་སུ་གཏོགས་པ་དང༌། དོན་དམ་འདུས་མ་བྱས་སུ་གཏོགས་པ་གཉིས་ལས། དང་པོ་ནི། དོན་དམ་པའི་སྐྱབས་མ་ཡིན་ཏེ། བརྫུན་པ་སླུ་བའི་ཆོས་ཅན་ཡིན་པའི་ཕྱིར། འགོག་པ་ལ་ཡང་ཀུན་རྫོབ་མེད་པར་དགག་པའི་ཆ་དང༌། དོན་དམ་མ་ཡིན་པར་དགག་པའི་ཆ་གཉིས་ལས། དང་པོ་ནི། ཉན་ཐོས་སྡེ་པའི་འདོད་ཚུལ་དང་ཆ་མཚུངས་པས་དེ་ཡང་དོན་དམ་པའི་སྐྱབས་མིན་ཏེ།
མེད་པར་དགག་པ་ཡིན་པའི་ཕྱིར། ཐེག་པ་གསུམ་གྱི་དགེ་འདུན་གྱི་ཚོགས་ཀྱང་དེ་མ་ཡིན་ཏེ། ཐེག་དམན་གྱི་དགེ་འདུན་ནི་འཁོར་བས་འཇིགས་པ་དང་བཅས་པའི་ཕྱིར་དང༌། བྱང་སེམས་འཕགས་པ་ནི། རང་གི་ལུས་རྟེན་དེ་མ་རིག་བག་ཆགས་ཀྱི་དབང་གིས་འདུས་བྱས་པ་ཡིན་པས་བསླུ་བའི་ཆོས་ཅན་ཡིན་པའི་ཕྱིར། དེ་སྐད་དུ་ཡང༌། སྤངས་ཕྱིར་བསླུ་བའི་ཆོས་ཅན་ཕྱིར། ། མེད་ཕྱིར་འཇིགས་དང་བཅས་པའི་ཕྱིར། ། ཆོས་རྣམ་གཉིས་དང་འཕགས་པའི་ཚོགས། ། གཏན་གྱི་སྐྱབས་མཆོག་མ་ཡིན་ནོ། །
ཞེས་གསུངས་སོ། ། གཞུང་འདིའི་ཤུགས་ལ་སྔར་བཤད་པའི་མཚན་ཉིད་ཅན་གྱི་ཆོས་དང་དགེ་འདུན་གཉིས་ནི། དོན་དམ་པའི་སྐྱབས་ཡིན་ཏེ། དོན་དམ་པའི་བདེན་པ་དང༌། རང་གི་སྐྱབས་བྱར་འོས་པ་དེའི་སྐྱབས་ཡིན་པའི་ཕྱིར། གཞན་དག་བདག་མེད་མངོན་སུམ་དུ་རྟོགས་པའི་ཡེ་ཤེས་ཡུལ་ཅན་དོན་དམ་པའི་མཚན་གཞིར་ཁས་བླངས་ནས། དེ་ཉིད་འདུས་བྱས་ཡིན་པས་བསླུ་བ་ཡིན་ནོ། ། ཞེས་ཟེར་བ་དེ་དག་ནི་དོན་དམ་པ་དང་བསླུ་བའི་གཞི་མཐུན་ཁས་བླངས་པས་ནོར་བ་ཡིན་ནོ། ། དེ་ལྟ་ན་ཡང༌། མཐར་ཐུག་གི་སྐྱབས་ནི་མ་ཡིན་ཏེ།
སྤངས་རྟོགས་གོང་ནས་གོང་དུ་འགྲོ་དགོས་པའི་ཕྱིར་རོ། ། གཉིས་པ་ནི་གོང་དུ་བཤད་པའི་མཚན་ཉིད་ཅན་གྱི་སངས་རྒྱས་ཀྱི་ཆོས་ཀྱི་སྐུ་ཉག་གཅིག་དོན་དམ་པའི་སྐྱབས་དང༌། མཐར་ཐུག་གི་སྐྱབས་གཉིས་ཀ་ཡིན་ཏེ། དེ་འདྲ་དེ་ལ་བཤད་མ་ཐག་པའི་མཚན་ཉིད་ཅན་གྱི་ངེས་དོན་གྱི་སྐྱབས་གསུམ་ཀ་ཚང་བའི་ཕྱིར་དང༌། དོན་དམ་པའི་བདེན་པ་ཡིན་པའི་ཕྱིར་དང༌། སྤངས་རྟོགས་གོང་དུ་འགྲོ་མི་དགོས་པའི་ཕྱིར། དེ་སྐད་དུ་ཡང༌། དམ་པའི་དོན་དུ་འགྲོ་བ་ཡི། ། སྐྱབས་ནི་སངས་རྒྱས་ཉག་གཅིག་ཡིན། ། ཐུབ་པ་ཆོས་ཀྱི་སྐུ་ཅན་ཕྱིར། །
ཚོགས་ཀྱང་དེ་ཡི་མཐར་ཐུག་ཕྱིར། ། ཞེས་གསུངས་སོ། ། གཞུང་འདིས་དོན་དམ་པའི་སྐྱབས་གནས་དང༌། ཀུན་རྫོབ་ཀྱི་སྐྱབས་ཀྱི་དབྱེ་བ་སོ་སོར་ཕྱེ་ནས་གཞུང་འདིར་བཤད་པའི་སྐྱབས་གསུམ་པོ་ངེས་དོན་དོན་དམ་པའི་སྐྱབས་སུ་འཆད་པ་ཡིན་གྱི། གང་དག དཀོན་མཆོག་ཕྱི་མ་གཉིས་ཀྱི་མཚན་ཉིད་གང་ཡིན་ཐམས་ཅད་མཐར་ཐུག་གི་སྐྱབས་མ་ཡིན་པ་དང༌། གཟུགས་སྐུ་གཉིས་ཀྱང་མཐར་ཐུག་གི་སྐྱབས་སུ་འཆད་པའི་ལུགས་སུ་བྱས་ནས་བཤད་པ་བྱེད་པ་དེ་ཐམས་ཅད་ནི་རྣམ་པར་འཁྱམས་སོ། ། གསུམ་པ་ནི། འདིའི་ཐད་ཀྱི་གཞུང་གིས་མ་ཟིན་ཀྱང༌། དོན་ཐོབ་ལ་བརྟགས་ན་གཟུགས་ཀྱི་སྐུ་གཉིས་པོ་ཆོས་ཅན།
དོན་དམ་པ་དང་མཐར་ཐུག་གི་སྐྱབས་མ་ཡིན་ཏེ། ཀུན་རྫོབ་ཀྱི་བདེན་པ་ཡིན་པའི་ཕྱིར་དང༌། སེམས་ཅན་གྱི་རྒྱུད་ཀྱིས་བསྡུས་པས་མཐར་ཐུག་གི་སྐུ་མ་ཡིན་པའི་ཕྱིར། ཞེས་པའོ། ། གཞུང་འདིར་བདག་མེད་གཉིས་དང་འགོག་པའི་བདེན་པ་མིན་པར་དགག་པའི་ཆ་ནས་བཤད་པ་དང༌། ལམ་གྱི་བདེན་པ་ལ། ཐབས་སྣང་ཆ་ལ་བརྟེན་པ་དང༌། ཤེས་རབ་སྟོང་ཆ་ལ་བརྟེན་པ་གཉིས་ལས། དང་པོ་འདུས་བྱས་དང༌། ཀུན་རྫོབ་དང༌།
གཉིས་པ་འདུས་མ་བྱས་དང༌། དོན་དམ་པའི་བདེན་པར་བཀའ་ཐ་མའི་གཞུང་འགྲེལ་ན་ཤིན་ཏུ་གསལ་བས་སོམ་ཉི་མི་བྱའོ། ། གསུམ་པ་སྒྲ་དོན་ནི། ཇི་སྐད་དུ། འབྱུང་བ་དཀོན་ཕྱིར་དྲི་མེད་ཕྱིར། ། མཐུ་ལྡན་ཕྱིར་དང་འཇིག་རྟེན་གྱི། ། རྒྱན་གྱུར་ཕྱིར་དང་མཆོག་ཉིད་ཕྱིར། ། འགྱུར་བ་མེད་ཕྱིར་དཀོན་མཆོག་ཉིད། ། ཅེས་གསུངས་སོ། ། འདིར་སྨྲས་པ།
རྗེ་བཙུན་གཞུང་གི་ངེས་དོན་མ་བལྟས་པར། ། ཐུན་མོང་གཞུང་དང་བསྲེས་པའི་སྐྱབས་གསུམ་གྱི། ། འཆད་ཚུལ་མང་པོ་མངོན་པར་རྟོགས་པའི་རྒྱན། ། འཆད་མཁས་དེས་ཀྱང་ལུགས་འདི་དཔྱིས་མི་ཕྱིན། ། ཞེས་སྨྲས་པ་ཡིན་ནོ། ། གཉིས་པ་སྤྱན་དང་མངོན་པར་ཤེས་པ་ལ་གཉིས་ལས། དང་པོ་ལ། མཚན་ཉིད་ནི། ཐུན་མོང་གི་བདག་རྐྱེན་ཕར་ཕྱིན་དང༌། ཐུན་མོང་མ་ཡིན་པའི་བདག་རྐྱེན་རྫུ་འཕྲུལ་གྱི་རྐང་པ་ལས།
རང་ཡུལ་མངོན་སུམ་དུ་མཐོང་བའི་རིག་པའོ། ། དེ་ལ་ལྔ་ལས། དང་པོ་ནི། དེ་གཞིར་བྱས་པ་ལ་དཔག་ཚད་བརྒྱ་ནས་སྟོང་གསུམ་གྱི་བར་གང་རུང་མཐོང་བའོ། ། དེ་བས་ལྷག་པ་མི་མཐོང་བའི་རྒྱུ་མཚན་ཅི་ཞེ་ན། ཉི་སྣང་ལས། དེ་ནི་རྣམ་པར་སྨིན་པ་ལས་བྱུང་བ་ཉིད་ཀྱི་ཡུལ་སོ་སོར་ངེས་པ་ཉིད་ཡིན་པའི་ཕྱིར་རམ། ཤའི་མིག་ནི་བདག་པོའི་འབྲས་བུའི་ཡུལ་ཅན་ཡིན་ལ། དེ་ཡང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱིས་བསྡུས་པའི་ཕྱིར། ཞེས་གསུངས་ལ།
དེ་ཡང་བྱང་སེམས་ཀྱི་ཤའི་སྤྱན་གྱི་དབང་དུ་བྱས་པ་ཡིན་ཏེ། འདིའི་ཐད་ཀྱི་མདོ་ལས། བྱང་སེམས་ཆེན་པོ་ཤའི་མིག་གིས་དཔག་ཚད་བརྒྱ་མཐོང་བ་ཡོད་དོ། ། ཞེས་སོགས་དམིགས་ཀྱིས་བསལ་ནས་གསུངས་པའི་ཕྱིར། གཉིས་པ་ལ་མཚན་ཉིད་ནི། དེ་གང་ཞིག བསམ་གཏན་གྱི་དངོས་གཞིའི་རྣམ་སྨིན་གྱི་འབྲས་བུར་གྱུར་པའི་མིག་དབང་བདག་པོའི་རྐྱེན་དུ་བྱས་པ་ལས་བྱུང་བའི་རིག་པའོ། ། འདིས་སངས་རྒྱས་ཀྱི་སའི་དེ་ཡང་བསྡུས་པས་གཟུགས་ཆེ་ཆུང་ཐམས་ཅད་མཐོང་བར་བཤད་དོ། ། འདི་དང་ལྷའི་མིག་གི་མངོན་ཤེས་ཀྱི་ཁྱད་པར་ནི་འབུམ་ཕྲག་གསུམ་པ། བདག་རྐྱེན་དང༌།
ཡུལ་དང༌། སྡེ་ཚན་མི་འདྲ་བའི་ཁྱད་པར་གསུམ་གྱི་སྒོ་ནས་འཆད་ཀྱང༌། གསུམ་པ་ནི། རྩོད་གཞི་དེ་ཉིད་ཤེས་བྱེད་དུ་བཀོད་པས་ཡང་དག་པ་མ་ཡིན་ལ། སྔ་མ་གཉིས་ལེགས་པར་བཤད་པའོ། ། འདི་ལྟར་ཡང་འཆད་ནུས་ཏེ། སྔ་མ་ནི་བདག་རྐྱེན་ཕར་ཕྱིན་ལ་བརྟེན་པར་མདོ་ལས་བཤད་ཅིང༌། རྫུ་འཕྲུལ་གྱི་རྐང་པ་ལ་བརྟེན་པར་འགྲེལ་ཆེན་དུ་བཤད་པས། ནང་པའི་ཐུན་མོང་མ་ཡིན་པའི་ཡོན་ཏན་ཡིན་ལ། གཉིས་པ་ནི་ཕྱི་རོལ་པ་དང་ཐུན་མོང་བའོ། །
གསུམ་པ་ནི། དེ་གང་ཞིག བདག་རྐྱེན་བསམ་གཏན་ས་དྲུག་པོ་གང་རུང་ལ་བརྟེན་ནས། བདག་མེད་མངོན་སུམ་དུ་རྟོགས་པའི་ཡེ་ཤེས་སོ། ། བཞི་པ་ལ། ལུང་གི་ཆོས་ཀྱི་སྤྱན་དང༌། རྟོགས་པའི་ཆོས་ཀྱི་སྤྱན་གཉིས་ལས། དང་པོ་ནི། དེ་གང་ཞིག བསམ་གཏན་གྱི་དངོས་གཞི་ལ་བརྟེན་ནས་གསུང་རབ་ཡན་ལག་བཅུ་གཉིས་ཀྱི་ཚིག་དོན་ལ་ཐོགས་མེད་དུ་འཇུག་པའི་ཡེ་ཤེས་སོ། །
འདི་ནི་ཚིག་གི་གཟུངས་དང༌། དོན་གྱི་གཟུངས་གཉིས་དང་དོན་གཅིག གཉིས་པ་ནི། དེ་གང་ཞིག བསམ་གཏན་གྱི་དངོས་གཞི་ལ་བརྟེན་ནས་རང་དང་རྒྱུད་ཚོད་མཉམ་པ་མན་ཆད་ཀྱི་རྟོགས་པའི་བྱེ་བྲག་རྣམས་མངོན་སུམ་དུ་མཐོང་བའི་རིག་པའོ། ། འདི་ཡང་མདོ་ལས་ནི། དབང་པོ་རྣོ་རྟུལ་གྱི་རབ་དབྱེ་ཤེས་པ་ལ་བཤད་དོ། ། བཞི་པ་ནི་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པའི་ཡུལ་ཅན་ནོ། ། ས་མཚམས་ལ། དང་པོ་ཚོགས་ལམ།
གཉིས་པ་སྦྱོར་ལམ། གསུམ་པ་མཐོང་ལམ་མཉམ་གཞག བཞི་པ་མཐོང་ལམ་གྱི་རྗེས་ཐོབ། ལྔ་པ་རྗེས་མཐུན་པ་ས་བདུན་པ་ནས་དང༌། མཚན་ཉིད་པ་སངས་རྒྱས་ཀྱི་ས་ན་ཡོད་དོ། ། ཞེས་སློབ་དཔོན་སྔ་མ་རྣམས་གསུང་ཡང༌། འདི་ལྟར་རྟོགས་ཏེ། ལྔ་པོ་འདིའི་རྣམ་གཞག་ཆོས་མངོན་པར་མི་འབྱུང་ཞིང༌། ཕྱི་རོལ་པར་མ་ཟད་ཐེག་པ་དམན་པ་ལ་ཡང་འདི་དག་ཡོད་པའི་བཤད་པ་མི་སྣང་ངོ༌། ། གཉིས་པ་མངོན་ཤེས་ལ།
མཚན་ཉིད་དབྱེ་བ། ས་མཚམས་སོ། ། དང་པོ་ནི། བསམ་གཏན་ས་དྲུག་པོ་གང་རུང་ལ་བརྟེན་ནས། རང་ཡུལ་མངོན་སུམ་དུ་མཐོང་བའི་རིག་པའོ། ། འདི་དག་གཟུགས་མེད་ལ་མི་བརྟེན་པ་ནི། ཆོས་མངོན་པའི་སྤྱི་སྐད་ཡིན་ལ། རིགས་པའི་ཤེས་བྱེད་ཀྱང་གཟུགས་མེད་ནི་ཞི་གནས་སུ་རོ་གཅིག་པས། ཕྱི་རོལ་གྱི་ཡུལ་ལ་མི་བལྟ་བའོ། ། འོན་ཀྱང་ཟག་ཟད་མངོན་ཤེས་ནི།
དེ་ལ་མི་བརྟེན་པའི་རིགས་པའི་ཤེས་བྱེད་བཙལ་དཀའ་ཞིང༌། མཛོད་ལས། ཟད་པ་ཤེས་པ་སྟོབས་བཞིན་ནོ། ། ཞེས་ཟག་མེད་ས་དགུ་ཅར་ལ་ཡང་བརྟེན་པར་བཤད་དོ། ། མདོ་སྡེ་རྒྱན་ལས་ནི། བསམ་གཏན་བཞི་པ་ཤིན་ཏུ་དག་ཐོབ་ནས། ། མི་རྟོག་ཡེ་ཤེས་ཡོངས་སུ་བཟུང་བ་དང༌། ། ཇི་ལྟར་རྣམ་གནས་ཡིད་ལ་བྱེད་པ་ལས། ། མཐུ་གྲུབ་པ་ཡི་དམ་པ་ཐོབ་པར་འགྱུར། ། ཞེས་རྟེན་བསམ་གཏན་བཞི་པ་དང༌།
གནས་མི་རྟོག་ཡེ་ཤེས་དང༌། རྣམ་གནས་རྣམ་པར་དག་པའི་ཆོས་ཡིད་ལ་བྱེད་པས་མངོན་ཤེས་འགྲུབ་པར་གསུངས་སོ། ། འོ་ན་རྣམ་གནས་ཡིད་བྱེད་དེ་ཅི་ཞེ་ན། དང་པོའི་རྣམ་གནས་ལུས་ཡང་བ་དང༌། གཉིས་པའི་རྣམ་གནས་སྒྲས་ཁྱབ་པ་དང༌། གསུམ་པའི་རྣམ་གནས་ལུས་འདི་ལྟ་བུ་དང་ལྡན་པ་ལ། སེམས་འདི་ལྟ་བུ་ཡོད་དོ་ཞེས་སྨོན་པ་དང༌། བཞི་པའི་རྣམ་གནས་ཡིད་ཤེས་འགགས་མ་ཐག་པའི་མཚན་མ་བཟུང་ནས། ལུགས་བཟློག་ཏུ་ཉིང་མཚམས་སྦྱོར་བའི་བར་རྣམས་ཡིད་ལ་བྱེད་པ་དང༌། ལྔ་པ་ནི།
ཕྱོགས་རྣམས་སྣང་བས་ཁྱབ་པ་དང༌། དྲུག་པ་ནི་ཆོས་ཐམས་ཅད་བདག་མེད་དོ་ཞེས་ཡིད་ལ་བྱེད་པའོ། ། ཞེས་བཤད་དོ། ། འདི་ནི་མངོན་ཤེས་ཀྱི་བསྒྲུབ་ཚུལ་དུ་སྣང་ལ། ཆོས་མངོན་པ་ལས་ནི་བསམ་གཏན་གྱི་དངོས་གཞི་ཐོབ་པའི་རྗེས་སུ་མངོན་པར་ཤེས་པ་ཐོབ་པ་ལ་གེགས་བྱེད་ཀྱི་སྙོམས་འཇུག་གི་སྒྲིབ་པ་སྤོང་བར་བྱེད་པའི་བར་ཆད་མེད་པའི་ལམ་དང༌། རྣམ་པར་གྲོལ་བའི་ལམ་གཉིས་ཀྱི་སྒོ་ནས་མངོན་ཤེས་བསྒྲུབ་པར་བཤད་དོ། ། གཉིས་པ་དབྱེ་བ་ལ་དྲུག་ལས། མཚན་ཉིད་ནི་གཞུང་ཇི་ལྟ་བ་བཞིན་ནོ། ། དྲུག་པོའི་རྣམ་གཞག་མཛོད་ལས་འབྱུང་བ་ནི། ཇི་སྐད་དུ།
རང་དང་འོག་སའི་སྤྱོད་ཡུལ་ཡིན་ཞེས་རང་ས་གང་ལ་བརྟེན་པའི་གོང་མ་ལ་དམིགས་མི་ནུས་པ་དང༌། མངོན་ཤེས་རྣམ་དྲུག་རྣམ་གྲོལ་བློ། ། ཞེས་ངོ་བོ་རྣམ་པར་གྲོལ་བའི་ལམ་ཡིན་པ་དང༌། མིག་དང་རྣ་བའི་མངོན་ཤེས་ནི། ། ལུང་དུ་མ་བསྟན་ལྷག་རྣམས་དགེ ། ཞེས་གསུངས་སོ། ། ས་མཚམས་ལ། དང་པོ་སྔ་ཕྱི་རོལ་པ་དང་ཐུན་མོང་བ་དང༌། དྲུག་པ་ཐུན་མོང་མ་ཡིན་པའོ། ། དེ་ཡང་ཉན་རང་དང་བྱང་སེམས་གསུམ་ཀ་ལ་ཡོད་པར་མངོན་པ་ལས་གསུངས་ཤིང༌།
འདིར་ནི་ཉོན་མོངས་པ་དང་ཤེས་བྱའི་སྒྲིབ་པ་སྤོང་བ་རྣམས་ཞེས་སྒྲིབ་པ་གཉིས་ཀའི་ཟག་པ་ཟད་པ་ཤེས་པ་ལ་བཤད་དོ། ། འདིའི་མཚན་ཉིད་ཤེས་དཀའ་བས། འདི་ལྟར་འཆད་དགོས་ཏེ། མཐོང་ལམ་བར་ཆད་མེད་ལམ་དང་པོའི་དུས་སུ་འདི་མེད་དེ། དེར་སྤང་བྱ་སྤངས་པའི་འགོག་པ་མེད་པའི་ཕྱིར། དེའི་རྣམ་པར་གྲོལ་བའི་ལམ་ནས་དེར་འཇོག་ཅིང༌། དེའི་ཡུལ་ནི་གཉིས་ཏེ། འགོག་པ་དང་ལམ་མོ། ། དེ་ཤེས་པའི་ཚུལ་ནི། མངོན་པ་གོང་མ་ལྟར་ན།
བསམ་གཏན་བཞི་པའི་དངོས་གཞི་ལ་མ་བརྟན་པར་དེ་དང་དེ་ཤེས་པའི་མངོན་ཤེས་གྲུབ་པར་མི་ནུས་པ་ཡིན་ཏེ། ཇི་སྐད་དུ། ཡོན་ཏན་ལྷག་མ་རྣམས་ནི་ཉན་ཐོས་སམ། རང་སངས་རྒྱས་སམ། བྱང་ཆུབ་སེམས་དཔའ་འམ། དེ་བཞིན་གཤེགས་པ་ཡང་རུང་སྟེ། རབ་ཀྱི་མཐར་ཕྱིན་པའི་བསམ་གཏན་བཞི་པ་ལ་བརྟེན་ནས་བསྒྲུབ་བོ། ། ཞེས་གསུངས་སོ། ། འདིའི་ཚུལ་ལ་རྣམ་པར་བརྟགས་ན། མངོན་ཤེས་འདི་ཐོབ་པ་ལ་མཐར་གྱིས་གནས་པའི་སྙོམས་པར་འཇུག་པ་དགུ་ཀ་ཐོབ་པ་ཞིག་དགོས་པ་འདྲ་བས།
ས་མཚམས་ཞིབ་ཏུ་དཔྱད་པར་བྱའོ། ། མཁས་པ་ཆེན་པོ་ཤནྟི་པས་ནི། དག་ལྡན་ལས། སངས་རྒྱས་ཀྱི་སྤྱན་དང༌། མངོན་པར་ཤེས་པ་དྲུག་པ་བྱང་ཆུབ་སེམས་དཔའ་ལ་ཇི་ལྟར་ཡོད་ཅེ་ན། བྱང་ཆུབ་སེམས་དཔའི་ས་བརྒྱད་པ་ལ་ནི་དེ་གཉིས་ཀ་ཐོབ་པ་ཡིན་ལ། སངས་རྒྱས་ཀྱི་ས་ལ་ནི་དེ་གཉིས་ཀ་ཡོངས་སུ་རྫོགས་པ་དང༌། ཡོངས་སུ་དག་པ་དང་ཡོངས་སུ་མཐར་ཕྱིན་པ་ཡིན་ནོ། ། ཞེས་གསུངས་སོ། ། ཡང་སྨྲས་པ།
སྤྱན་དང་མངོན་པར་ཤེས་པ་ཡི། ། རྣམ་གཞག་གཞན་གྱིས་མ་བཤད་པ། འགའ་ཞིག་ཚིག་གི་ཟུར་ཕྱིན་པར། ། བཤད་པས་མང་པོའི་ཡིད་འཕྲོག་བྱེད། ། གསུམ་པ་རྟོགས་དཀའ་བ་དགེ་འདུན་དཀོན་མཆོག་བྱེ་བྲག་ཏུ་བཤད་པ་ལ། མཚོན་བྱེད་དཔེའི་དགེ་འདུན་དང༌། ། མཚོན་བྱ་དོན་གྱི་དགེ་འདུན་ནོ། ། དང་པོ་ལ་གཉིས་ཏེ། གང་ལ་གནས་པ་འབྲས་བུའི་རྣམ་པར་བཞག་པ་དང༌། གང་གནས་པ་གང་ཟག་རྣམ་པར་བཞག་པའོ། །
དང་པོ་ལ། མངོན་པ་འོག་མའི་ལུགས་དང༌། གོང་མའི་ལུགས་སོ། ། དང་པོ་ལ། གང་ཐོབ་པར་བྱ་བ་འབྲས་བུའི་རྣམ་པར་བཞག་པ་དང༌། གང་དུ་གང་གིས་ཇི་ལྟར་ཐོབ་པ་ལུས་རྟེན་སོགས་ཀྱི་རྣམ་པར་བཞག་པའོ། ། དང་པོ་ལ། དགེ་སྦྱོང་གི་ཚུལ་དེ་གང༌། དེའི་འབྲས་བུ་ནི་ཅི་ཞེ་ན། དང་པོ་ནི་ཟག་མེད་བར་ཆད་མེད་ལམ་སྟེ།
འདིས་འཆལ་བའི་ཚུལ་ཁྲིམས་ཀྱི་ཐོབ་པ་གཅོད་པའི་ཕྱིར་རོ། ། གཉིས་པ་ནི་དེས་ཐོབ་པའི་བྲལ་བ་ཞིག་སྟེ། དབྱེ་ན་རྣམ་པར་གྲོལ་བའི་ལམ་དང༌། སོ་སོར་བརྟགས་པའི་འགོག་པའོ། ། དང་པོ་ལ་ནི། འབྲས་བུ་འདུས་བྱས་དང༌། རྒྱུ་མཐུན་གྱི་འབྲས་བུ་ཞེས་བྱ་ལ། གཉིས་པ་ལ་ནི། འབྲས་བུ་འདུས་མ་བྱས་དང༌། བྲལ་བའི་འབྲས་བུའོ། །
འདི་དངོས་པོར་ཁས་ལེན་དགོས་ཏེ། དོན་བྱེད་ནུས་པ་ཡིན་པའི་ཕྱིར། དེ་སྐད་དུ་ཡང༌། འབྲས་བུ་འདུས་བྱས་འདུས་མ་བྱས། ། གྲོལ་ལམ་ཟད་པ་རྣམས་དང་བཅས། ། ཞེས་སོ། ། འདི་ལ་གཉིས་ཏེ། བརྒྱད་ཅུ་རྩ་དགུའི་རྣམ་གཞག་དང༌། འབྲས་བུ་བཞིའི་རྣམ་པར་བཞག་པའོ། ། དང་པོ་ནི།
དེ་ལ་རྒྱས་པར་ཕྱེ་ན་བརྒྱད་ཅུ་རྩ་དགུ་རེ་རེ་འབྲས་བུ་གཉིས་ཀ་ལ་དབྱེ་དགོས་པ་ཡིན་ཏེ། སྒོམ་སྤངས་ཉོན་མོངས་བརྒྱད་ཅུ་རྩ་གཅིག་དང༌། མཐོང་སྤངས་བརྒྱད་ཀྱི་དབྱེ་བས་སོ། ། འོ་ན་དེ་དག་ཐམས་ཅད་དགེ་སྦྱོང་ཚུལ་གྱི་འབྲས་བུར་འཇོག་པ་ལ། སྤང་བྱ་དེ་ཐམས་ཅད་ཟག་མེད་བར་ཆད་མེད་ལམ་གྱིས་སྤངས་པ་ཁོ་ན་དགོས་སམ་ཞེ་ན། འདོད་ཉོན་དྲུག་པ་དང་དགུ་པ་སྤངས་པའི་ཕྱིར་འོང་དང༌། ཕྱིར་མི་འོང་གྱི་འབྲས་བུ་གཉིས་ལ་ནི་དེ་མི་དགོས་ལ། བརྒྱད་ཅུ་གྱ་དགུ་པོ་དེ་རྣམས་ལ་ནི། དེས་དེ་དག་རེ་རེ་ནས་སྤངས་པ་དགོས་སོ། ། དེ་ཡང་ཆགས་བྲལ་སྔོན་སོང་ལྟ་བུའི་སྤངས་པ་རྣམས་འབྲས་བུ་བཞིའི་གནས་སྐབས་ཀྱི་ཡ་གྱལ་དུ་བགྲང་བ་ཡོད་ཀྱང༌།
འབྲས་བུ་བརྒྱད་བཅུ་རྩ་དགུའི་ཡ་གྱལ་དུ་བགྲང་བ་མ་ཡིན་ཏེ། དཔེར་ན་ཆགས་བྲལ་སྔོན་དུ་སོང་བའི་ཕྱིར་མི་འོང་གི་འབྲས་བུ་དེ་བརྒྱད་ཅུ་རྩ་དགུའི་ཡ་གྱལ་མ་ཡིན་པ་བཞིན་ནོ། ། དེའི་ཤེས་བྱེད་ཀྱང༌། དེའི་ཡ་གྱལ་དུ་གྱུར་པའི་འབྲས་བུ་ལ་ནི་མཐོང་སྤངས་སྤངས་པའི་འགོག་ལམ་གཉིས་དང༌། སོ་སོར་བགྲང་རྒྱུ་ཡོད་པ་ཞིག་དགོས་ལ། ཆགས་བྲལ་སྔོན་སོང་གི་དེ་ལ་དེ་མེད་པའི་ཕྱིར་དང༌། དེ་དུས་ཀྱི་འབྲས་བུ་དེ་ཡང་མཐོང་ལམ་གྱིས་ཐོབ་པ་ཡིན་གྱི། སྒོམ་ལམ་གྱིས་མ་ཡིན་པའི་ཕྱིར། སྒོམ་སྤངས་སྤངས་པའི་འབྲས་བུ་གྱ་གཅིག་པོ་གང་རུང་དུ་མི་རིགས་སོ། ། འོ་ན་ལམ་ཟག་བཅས་ཀྱིས་འདོད་ཉོན་དྲུག་དགུ་སྤངས་པས་ཐོབ་པའི་ཕྱིར་འོང་དང་ཕྱིར་མི་འོང་གི་འབྲས་བུ་འཇོག་ལ།
དེས་ཐོབ་པའི་འབྲས་བུ་གྱ་དགུ་པོ་གང་རུང་མི་འཇོག་པ་ཅི་ཞེ་ན། ཅིག་ལ་མཚོན་ན། བཅུ་དྲུག་པའི་རྟོགས་པ་ཐོབ་རྗེས་སུ་འཇིག་རྟེན་པའི་ལམ་གྱིས་འདོད་ཉོན་དྲུག་པ་སྤངས་པའི་འགོག་པའི་བདེན་པ་ནི། འབྲས་བུ་བརྒྱད་ཅུ་རྩ་དགུའི་ནང་ཚན་དུ་གྱུར་པའི་འབྲས་བུར་རུང་བ་མ་ཡིན་ཏེ། དེ་ཟག་མེད་བར་ཆད་མེད་ལམ་གྱིས་ཐོབ་པའི་དགེ་སྦྱོང་ཚུལ་གྱི་འབྲས་བུ་མ་ཡིན་པའི་ཕྱིར། དེ་ལྟ་ན་ཡང་དེ་དུས་ཀྱི་ཕྱིར་འོང་གི་འབྲས་བུའི་མཚན་གཞི་གང་ཡིན་པ་དེ་ནི། འབྲས་བུ་བཞི་པོ་གང་ཡང་རུང་བ་ཡིན་ཏེ། རྒྱུ་ལྔ་ཚང་བའི་འབྲས་བུ་ཡིན་པའི་ཕྱིར། འོ་ན་ཟག་མེད་བར་ཆད་མེད་ལམ་གྱིས་ཐོབ་པའི་ཚུལ་ཇི་ལྟ་བུ། དེར་ཡང་རྒྱུ་ལྔ་ཚང་བའི་ཚུལ་ནི་གང་ཡིན་ཞེ་ན།
དེ་འདྲ་དེའི་རྒྱུད་ཀྱི་མཐོང་སྤངས་སྤངས་པའི་འགོག་པ་དང་ཐོབ་པ་གཅིག་གིས་བསྡུས་པའི་འདོད་ཉོན་དྲུག་པ་སྤངས་པའི་འགོག་བདེན་དེ་ཆོས་ཅན། དེས་ཐོབ་པའི་འབྲས་བུ་ཡིན་ཏེ། མཐོང་སྤངས་སྤངས་པའི་འགོག་པ་དང་ཐོབ་པ་ཐུན་མོང་བ་གཅིག་གིས་བསྡུས་པའི་འགོག་བདེན་ཡིན་པའི་ཕྱིར། ཇི་སྐད་དུ། འཇིག་རྟེན་པའི་ཐོབ་འབྲས་ནི། བསྲེས་དང༌། ཞེས་གསུངས་སོ། ། དེ་འདྲ་དེའི་རྒྱུད་ཀྱི་འདོད་ཉོན་དྲུག་པ་སྤངས་པའི་རྣམ་གྲོལ་ལམ་ནི་དེར་མི་བཞག་སྟེ། ཟག་བཅས་ཁོ་ན་ཡིན་པའི་ཕྱིར། འོ་ན་དེ་ལ་དགེ་སྦྱོང་ཚུལ་གྱི་འབྲས་བུ་འདུས་བྱས་ཡོད་པ་མ་ཡིན་ནམ་ཞེ་ན།
དེ་ཡང་མེད་པ་མིན་ཏེ། དེའི་རྒྱུད་ཀྱི་འབྲས་བུ་འདུས་མ་བྱས་གང་ཡིན་པ་དེའི་ཐོབ་པ་འདུས་བྱས་ཤིག་ཡོད་པ་དེ་དེར་འཇོག་པའི་ཕྱིར། ཇི་སྐད་དུ། ཟག་མེད་ཐོབ་འཛིན་ཕྱིར། ། ཞེས་གསུངས་སོ། ། གཉིས་པ་ནི། དེར་དེ་ཚང་བ་ཡིན་ཏེ། དེ་ཚང་བའི་སྐབས་དེ་ལ་བཞིར་གྲངས་ངེས་ལ། བཅུ་དྲུག་པའི་རྗེས་སུ་འདོད་ཉོན་དྲུག་པ་སྤངས་པའི་གནས་སྐབས་འདི་ནི། བཞི་པོ་དེའི་ཡ་གྱལ་གཅིག་ཡིན་པའི་ཕྱིར་རོ། །
ཅིག་ཤོས་ལ་ཡང་དེ་བཞིན་དུ་སྦྱར་རོ། ། འདིར་གཞན་དག་འབྲས་བུ་འདུས་བྱས་ཀྱི་ངོས་འཛིན་རྣམ་གྲོལ་ལམ་ཁོ་ན་ལ་བྱེད་པ་ནི་མ་ཤེས་པ་ཡིན་ཏེ། འབྲས་བུ་དེ་དང་དེའི་ཁྱད་པར་གྱི་ལམ་ཐོབ་པ་ན་རྣམ་པར་གྲོལ་བའི་ལམ་བཏང་ཟིན་པས། འབྲས་གནས་ཁྱད་པར་ཅན་རྣམས་ལ་འབྲས་བུ་འདུས་བྱས་མེད་པར་ཐལ་བ་དང༌། ལམ་ཟག་བཅས་ཀྱིས་ཐོབ་པའི་འབྲས་བུ་བར་པ་གཉིས་ལ་ཡང་འབྲས་བུ་དེ་མེད་པར་ཐལ་བ་དང༌། རྣམ་པར་གྲོལ་བའི་ལམ་གྱི་ས་མཚམས་འཇོག་མ་ཤེས་པར་ཐལ་བ་རྣམས་འཇུག་གོ ། དེས་ན་འབྲས་བུ་འདུས་བྱས་ལ་གཉིས་ཏེ། རྣམ་པར་གྲོལ་བའི་ལམ་དང༌། ཁྱད་པར་གྱི་ལམ་མོ། ། དང་པོ་ནི་འབྲས་གནས་ཙམ་པོའི་རྒྱུད་ལ་ཡོད་ལ།
གཉིས་པ་ནི་སྤྱིར་ཁྱད་པར་གྱི་ལམ་གང་ཡིན་ལ་ཟེར་བ་མིན་གྱི། འབྲས་བུ་འདུས་མ་བྱས་གང་དང་གང་ཡིན་པ་དེ་ཐོབ་ནས། ཇི་སྲིད་མ་བཏང་གི་བར་དུ་འཛིན་པར་བྱེད་པའི་བྲལ་བའི་ཐོབ་པ་ཕྱི་མ་རྣམས་ལ་ཟེར་བ་ཡིན་ནོ། ། འོ་ན་ཅི། ཐོབ་པ་ཞེས་བྱ་བ་ནི་མི་ལྡན་པའི་འདུ་བྱེད་མིན་ནམ། ཇི་ལྟར་ན་ལམ་གྱི་བདེན་པར་བཞག་ཅེ་ན། ཇི་སྐད་དུ། སློབ་དང་མི་སློབ་མིན་གྱི་གསུམ། ། ཞེས་མཐོང་སྒོམ་མི་སློབ་ལམ་གསུམ་གྱི་ཐོབ་པ་ནི་དེ་དང་དེ་ཡིན་པར་བཤད་པས་གཞན་དུ་བསམ་པར་མི་བྱ་ལ། འདི་ལྟར།
བཟོད་ཤེས་བཅུ་དྲུག་གང་རུང་ཡིན་པར་ཐལ། མཐོང་ལམ་ཡིན་པའི་ཕྱིར་སྙམ་ན་ནི། མཐོང་ལམ་འཁོར་བཅས་ཕུང་པོ་ལྔ་པར་བཤད་པའི་དོན་མ་རྟོགས་པར་གསལ་ལོ། ། འོ་ན་འདིར། འབྲས་བུ་བརྒྱད་ཅུ་རྩ་དགུར་བཤད་པ་དང༌། མདོ་ལས་དགེ་སྦྱོར་ཚུལ་གྱི་འབྲས་བུ་བཞིར་བཤད་པ་མ་མཐུན་པས་འགལ་ལོ་ཞེ་ན། མི་འགལ་ཏེ། མདོ་ལས་དེ་ལྟར་བཤད་པ་དེ་ནི། དེའི་འབྲས་བུ་སྲིད་ཚད་ཀྱི་དབང་དུ་བྱས་པ་མ་ཡིན་གྱི། རྒྱུ་ལྔ་ཚང་བའི་འབྲས་བུའི་དབང་དུ་བྱས་པ་ཡིན་ལ།
འདིར་བཤད་པ་དེ་རྣམས་ནི། དེའི་འབྲས་བུ་སྲིད་ཚད་ཀྱི་དབང་དུ་བྱས་པའི་ཕྱིར་ཏེ། དེ་སྐད་དུ་ཡང༌། འབྲས་བུ་བཞི་རྣམ་བཞག་པ་ནི། རྒྱུ་ལྔ་དག་ནི་སྲིད་ཕྱིར་རོ། ། འབྲས་བུ་ལ་སྔོན་ལམ་བཏང་བ་དང༌། གཞན་ཐོབ་པ་དང་ཟད་བསྡོམས་དང༌། ། ཤེས་པ་བརྒྱད་ཚན་ཐོབ་པ་དང༌། ། རྣམ་པ་བཅུ་དྲུག་ཐོབ་པའོ། ། ཞེས་གསུངས་པ་ལྟར།
ཞུགས་ལམ་བཏང་བ། འབྲས་བུས་བསྡུས་པའི་ལམ་གཞན་ཐོབ་པ། ཞེས་བྱ་བའི་རྒྱུ་རྣམ་པ་གཉིས་ཀྱི་གོ་དོན་ནི། བོད་ཕྱི་མ་གང་དག་ཞུགས་ལམ་སྔོན་དུ་སོང་བ་ཙམ་ལ་འཆད་པ་ནི་མ་ཡིན་གྱི། དེ་བཏང་ནས་མེད་པར་གྱུར་པ་ལ་འཆད་དགོས་པ་ཡིན་ཏེ། དཔེར་ན་བཅུ་དྲུག་པའི་རྟོགས་པ་ཐོབ་པ་དེའི་ཚེ་འབྲས་བུ་དང་པོ་གསུམ་པོའི་ཞུགས་ལམ་བཏང་ནས་མེད་པ་བཞིན་ནོ། ། དེ་ཡང་སྒོམ་ལམ་ཐོབ་པའི་ཚེ། མཐོང་ལམ་བཏང་བ་དང༌། འབྲས་བུ་བཞི་པོ་གང་རུང་ཐོབ་པའི་ཚེ། ལམ་ཟག་མེད་སྔ་མ་རྣམས་བཏང་བར་འཆད་དགོས་པ་ཡིན་ཏེ།
ཇི་སྐད་དུ། འཕགས་པ་འབྲས་བུ་ཐོབ་པས་གཏོང༌། ། ཞེས་གསུངས་སོ། ། དེས་ན་ལུགས་འདི་ལ་སྦྱོར་ལམ་དང་ཞུགས་ལམ་གྱི་གཞི་མཐུན་མི་སྲིད་དེ། སྦྱོར་ལམ་ནི་ལམ་ཕྱི་མ་གསུམ་པོ་ཐོབ་པའི་ཚེ་ཡང་མི་གཏོང་བའི་ཕྱིར་རོ། ། དེ་ལྟར་བཤད་པ་ན། སྤྱིར་ཞུགས་ལམ་དང་འབྲས་ལམ་མི་འགལ་ཡང༌། འབྲས་བུ་བཞི་པོའི་དབང་དུ་བྱས་པའི་དེ་དང་དེ་འགལ་བ་ཡིན་ཏེ། རྒྱུན་ཞུགས་འབྲས་གནས་ཁྱད་པར་ཅན་གྱི་རྒྱུད་ཀྱི་རྒྱུན་ཞུགས་ཀྱི་འབྲས་བུ་གཉིས་པོ་གང་རུང་ཡིན་ན། ཕྱིར་འོང་ལ་ལྟོས་པའི་ཞུགས་ལམ་མ་ཡིན་དགོས་པ་བཞིན་ནོ། །
འོ་ན་དེ་དུས་ཀྱི་ཞུགས་ལམ་དེ་གང་ཞེ་ན། དེ་ལ་གཉིས་ཏེ། འབྲས་བུ་རིམ་གྱིས་པའི་དབང་དུ་བྱས་ན། དེའི་རྒྱུད་ཀྱི་འདོད་ཉོན་དང་པོ་སྤོང་བ་ལ་བརྩོན་པའི་བར་ཆད་མེད་ལམ་དང༌། དེ་སྤངས་པའི་རྣམ་པར་གྲོལ་བའི་ལམ་སོགས་ནས། དྲུག་པ་སྤོང་བ་ལ་བརྩོན་པའི་བར་རྣམས་སོ། ། ཆགས་བྲལ་སྔོན་སོང་གི་དབང་དུ་བྱས་ན་མཐོང་སྤངས་སྤངས་པའི་ཁྱད་པར་གྱི་ལམ་ཐོབ་པ་དེའི་ཚེ་ན། ཕྱིར་འོང་ཞུགས་པ་ཡིན་པར་བཤད་པས། མཐོང་ལམ་གྱི་སྔ་རོལ་དུ་འདོད་ཉོན་ལྔ་པ་མན་ཆད་ཙམ་སྤངས་པའི་འགོག་བདེན་གྱི་ཐོབ་པར་ཁྱད་པར་གྱི་ལམ་གྱིས་བསྡུས་པའི་ལམ་ཞིག་གསར་དུ་རྙེད་པ་ཡིན་པས། དེ་ཉིད་དེར་བཞག་ལ།
དེ་རྒྱུན་ཞུགས་ཀྱི་འབྲས་བུ་མ་ཡིན་པའི་ཚུལ་ཡང་འཆད་པར་འགྱུར་རོ། ། རྒྱུ་གཉིས་པ་ཟད་བསྡོམས་ཞེས་བྱ་བ་ནི། སྤངས་པ་སོ་སོ་བ་རྣམས་གཅིག་ཏུ་བསྡོམས་པ་ལ་འཆད་པ་ནི་མ་ཡིན་གྱི། འོ་ན་ཅི་ཞེ་ན། སྔར་སྤངས་པ་ཇི་སྙེད་ཅིག་སྤངས་པ་དེ་ཐམས་ཅད་ཀྱི་ཐོབ་པ་སོ་སོ་བ་རྣམས་བཏང་ནས། ཐོབ་པ་ཐུན་མོང་བ་ཅིག་རྙེད་པའོ། ། དེ་ཡང་དཔེར་ན། ཕྱིར་མི་འོང་གི་འབྲས་བུ་མངོན་དུ་བྱས་པ་དེའི་ཚེ། མཐོང་སྤངས་སྤངས་པའི་སྤངས་པ་དང༌། འདོད་ཉོན་དང་པོ་ནས་བརྒྱད་པའི་བར་སྤངས་པའི་སྤངས་པ་རྣམས་ཀྱི་ཐོབ་པ་སོ་སོ་བ་རྣམས་བཏང་ནས།
སྤངས་པ་དེ་ཐམས་ཅད་གཅིག་ཏུ་བསྡོམས་པའི་ཐོབ་པ་ཐུན་མོང་བ་ཅིག་རྙེད་པ་ཡིན་ལ། དེའི་ཚེ་སྤངས་པ་རྣམས་རྫས་ཀྱི་སྒོ་ནས་གཅིག་ཏུ་བསྡོམས་པ་མེད་ཀྱང༌། བློ་རྟོག་པས་གཅིག་ཏུ་བསྡུས་པར་གྱུར་པའི་སྤངས་པ་འདུས་མ་བྱས་དེ། ཕྱིར་མི་འོང་གི་འབྲས་བུ་འདུས་མ་བྱས་དང༌། ཐོབ་པ་ཐུན་མོང་པ་གཅིག་པུ་དེ་དེའི་འབྲས་བུ་འདུས་བྱས་སུ་འཇོག་པ་བཞིན་ནོ། ། དེ་ལྟར་བཤད་པ་ན། བོད་ཕྱི་མ་གང་དག་བཞི་པོ་སོ་སོའི་འབྲས་བུ་འདུས་མ་བྱས་ངོས་འཛིན་པ་ན། མཐོང་སྤངས་ཙམ་དང༌། འདོད་ཉོན་དྲུག་པ་ཙམ་དང༌། དགུ་པ་ཙམ་སྤངས་པའི་འགོག་པ་རྐྱང་པའི་རང་ལྡོག་ནས་དེ་དང་དེར་འཇོག་པ་ནི་གཞུང་གི་བབས་མ་གོ་བ་ཡིན་ནོ། །
རྒྱུ་བཞི་པ་ཤེས་པ་བརྒྱད་ཚན་ཐོབ་པ་ཞེས་བྱ་བ་ནི། ཆོས་ཤེས་བཞི་དང་རྗེས་ཤེས་བཞི་སྟེ་བརྒྱད་ཡིན་ལ། དེ་ཚང་བར་ཐོབ་པའོ། ། འོ་ན་བཅུ་དྲུག་པའི་རྟོགས་པ་ཐོབ་པའི་ཚེ་ཤེས་པ་སྔ་མ་བདུན་བཏང་བ་མ་ཡིན་ནམ་ཞེ་ན། ཞུགས་ལམ་གྱིས་བསྡུས་པའི་དེ་བཏང་ཡང༌། འབྲས་བུས་བསྡུས་པའི་དེ་ཐོབ་པ་ཡིན་པས་སྐྱོན་མེད་དོ། ། འོ་ན་ཤེས་པ་དེ་དང་དེ་གསར་དུ་སྐྱེ་པ་ཡིན་ནམ་ཞེ་ན། དེའི་ངེས་པ་མེད་ཀྱི་བརྒྱད་པོའི་ཐོབ་པ་རྙེད་པའོ། ། དེ་ཇི་ལྟ་བུ་ཞེ་ན། མཐོང་སྤངས་སྤངས་པའི་འགོག་བདེན་གྱི་ཐོབ་པ་རྒྱུན་ཞུགས་ཀྱི་འབྲས་བུར་བསྡུས་པ་དེ་ཉིད་ཤེས་པ་བརྒྱད་ཀྱི་ཐོབ་པར་འཇོག་གོ །
དེ་ལྟར་ན་རྒྱུན་ཞུགས་ཀྱི་འབྲས་བུ་དང༌། ཤེས་པ་བརྒྱད་ཀྱི་གཞི་མཐུན་མེད་ཀྱང༌། བརྒྱད་པོ་དེའི་ཐོབ་པ་དང་འབྲས་བུ་དེའི་གཞི་མཐུན་ཁས་ལེན་དགོས་ཏེ། དཔེར་ན་འདོད་པའི་སྡུག་བསྔལ་མཐོང་སྤངས་སྤངས་པའི་བྲལ་ཐོབ་དང༌། དེའི་འབྲས་བུའི་གཞི་མཐུན་ཁས་ལེན་དགོས་པ་བཞིན་ནོ། ། དེ་བཞིན་དུ་རིམ་གྱིས་པའི་ཕྱིར་འོང་གི་འབྲས་བུ་མངོན་དུ་བྱས་པ་དེའི་ཚེ་ཡང༌། ཤེས་པ་བརྒྱད་ཚན་ཐོབ་པ་ཡིན་ཏེ། དེའི་ཚེ་ཡང་མཐོང་སྤངས་སྤངས་པའི་འགོག་བདེན་གྱི་ཐོབ་པ་རྒྱུན་ཞུགས་ཀྱི་འབྲས་བུས་བསྡུས་པ་དེ་བཏང་ནས། དེའི་ཐོབ་པ་ཕྱིར་འོང་གི་འབྲས་བུས་བསྡུས་པ་ཞིག་རྙེད་ལ། དེར་ཤེས་པ་བརྒྱད་ཀྱི་ཐོབ་པ་ཚང་བའི་ཕྱིར།
ཕྱིར་མི་འོང་དང་དགྲ་བཅོམ་པ་ལ་ཡང་དེ་བཞིན་ནོ། ། དེ་ལྟར་འདིའི་སྐབས་ཀྱི་ཤེས་པ་བརྒྱད་པོ་ནི་མཐོང་ལམ་གྱི་ཤེས་པ་བདུན་དང་བཅས་པའི་བརྒྱད་པོ་དེའི་ཐོབ་པ་ལ་བྱ་བ་ཡིན་གྱི། སྒོམ་ལམ་གྱི་དབང་དུ་བྱས་པའི་ཆོས་ཤེས་དང་རྗེས་ཤེས་ཡོད་ཀྱང༌། འདིར་བགྲང་བར་བྱ་བ་མ་ཡིན་པར་ཤེས་དགོས་ཤིང༌། འབྲས་བུ་ལྷག་མ་གཉིས་ལ་ཡང་དེ་བཞིན་དུ་སྦྱར་རོ། ། རྣམ་པ་བཅུ་དྲུག་ཐོབ་པ་ཞེས་བྱ་བ་ནི་གང་ཟག་གི་བདག་མེད་པའི་རྣམ་པ་ཅན་གྱི་ཤེས་རབ་ཐོབ་པ་ལ་བྱ་བ་ཡིན་ལ། དེ་ཡང་ལམ་ཟག་བཅས་ཀྱིས་འདོད་ཡོན་དྲུག་པ་དང༌། དགུ་པ་སྤངས་པའི་ཚེ་ཡང་ཤེས་རབ་དེ་ཡོད་པ་མ་ཡིན་ཡང༌། དེའི་ཐོབ་པ་རྙེད་པའོ། ། དེ་ཡང་གང་ཞེ་ན།
མཐོང་སྤངས་སྤངས་པའི་འགོག་བདེན་གྱི་ཐོབ་པ་གང་ཡིན་པ་དེ་ཉིད་དེའི་ཡང་ཐོབ་པའོ། ། དོན་དེ་ཡང་ཇི་སྐད་དུ། འཇིག་རྟེན་པའི་ཆགས་བྲལ་བའི། ། འཕགས་ལ་བྲལ་བའི་ཐོབ་རྣམ་གཉིས། ། ཞེས་འབྱུང་བ་དེ་ཉིད་ཡིན་ལ། ལམ་ཟག་བཅས་ཀྱིས་ཐོབ་པའི་འབྲས་བུ་བར་པ་གཉིས་ལས་ཉམས་ཀྱང༌། སོར་མ་ཆུད་པར་མི་འཆི་བའི་སྒྲུབ་བྱེད་ཀྱང་དེ་ཉིད་དོ། ། གཞན་དག་གིས་ནི་རྒྱུ་ལྔ་པོའི་གོ་དོན་འཆད་མ་ཤེས་པས། ཞིབ་ཏུ་བཤད་པ་ཡིན་ལ། ཅིའི་ཕྱིར་ལྔ་པོ་ལ་རྒྱུ་ཞེས་བྱ་ཞེ་ན།
འབྲས་བུ་བཞི་པོ་དེ་དང་དེར་འཇོག་པར་བྱེད་པའི་འཇོག་བྱེད་ཀྱི་རྒྱུའི་གཙོ་བོ་ཡིན་པའི་ཕྱིར། དེ་སྐད་ཅེས་བྱའོ། ། ཡང་བོད་ཕྱི་མ་གཞན་དག དགེ་སྦྱོང་ཚུལ་གྱི་འབྲས་བུ་ལ་སྤྱི་ཙམ་ནས་བཞིར་གྲངས་ངེས་པ་ཡིན་ནོ་ཞེས་ཟེར་བ་དང༌། ཞིབ་ཏུ་རེ་བ་དག བཅུ་དྲུག་པའི་རྟོགས་པ་ཐོབ་ཕྱིན་ཆད་དེ་ལ་དེར་ངེས་པ་ཡིན་ནོ་ཞེས་ཕལ་ཆེར་མཐུན་པར་སྨྲ་བར་བྱེད་དོ། ། དེ་དག་ནི་འཐད་པ་མིན་ཏེ། མཐོང་ལམ་གྱི་ངོ་བོར་གྱུར་པའི་ཤེས་པ་དང་པོ་བདུན་དང༌། མཐོང་སྤངས་དང་པོ་བདུན་སྤངས་པའི་འགོག་པའི་བདེན་པ་བདུན་པོ་རྣམས་ནི། སྤྱིར་དགེ་སྦྱོང་ཚུལ་གྱི་འབྲས་བུ་གྱ་དགུ་པོ་གང་རུང་ཡིན་པས་དེའི་འབྲས་བུར་འཆད་དགོས་ལ།
བཞི་པོ་གང་རུང་ནི་མ་ཡིན་པའི་ཕྱིར་ཏེ། དེར་འཇོག་པའི་རྒྱུ་ལྔ་པོ་གང་ཡང་མ་ཚང་བའི་ཕྱིར་རོ། ། དེར་མ་ཟད། འདོད་ཉོན་དང་པོ་ནས་ལྔ་པའི་བར་ཟག་མེད་ལམ་གྱིས་སྤངས་པ་དང༌། འདོད་ཉོན་བདུན་བརྒྱད་གཉིས་དེས་སྤངས་པ་དང༌། བསམ་གཏན་དང་པོའི་ཉོན་མོངས་དང་པོ་ནས་ཅི་ཡང་མེད་ཀྱི་དགུ་པའི་བར་དེས་སྤངས་པའི་རྣམ་པར་གྲོལ་བའི་ལམ་དང༌། འགོག་པའི་བདེན་པ་བདུན་ཅུ་དོན་དགུ་པ་ཚན་པ་གཉིས་པོ་དེ་ཡིན་ལ། བཞི་པོ་གང་རུང་མ་ཡིན་པའི་ཕྱིར། མིན་ཏེ། རྒྱུ་ལྔ་པོ་གང་རུང་ཚང་བའི་འབྲས་བུ་མ་ཡིན་པའི་ཕྱིར་དང༌།
ཡང་གཅིག་ལ་མཚོན་ན། རྒྱུན་ཞུགས་འབྲས་གནས་ཀྱི་རྒྱུད་ཀྱི་ལམ་ཟག་མེད་ཀྱིས་འདོད་ཉོན་དང་པོ་གཉིས་སྤངས་པའི་འགོག་ལམ་གཉིས་ཆོས་ཅན། རྒྱུན་ཞུགས་ཀྱི་འབྲས་བུ་མིན་ཏེ། མཐོང་སྤངས་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་མིན་པའི་ཕྱིར་དང༌། མཐོང་ལམ་བར་ཆད་མེད་ལམ་གྱི་ཐོབ་འབྲས་མིན་པའི་ཕྱིར་དང༌། སྒོམ་ལམ་བར་ཆད་མེད་ལམ་ཁོ་ན་ཉིད་ཀྱི་ཐོབ་འབྲས་ཡིན་པའི་ཕྱིར། དེའི་ཤེས་བྱེད་ཀྱང༌། དེས་ཐོབ་ཅིང་སྤངས་པ་གཞན་དང་ཐོབ་པ་ཐུན་མོང་བ་ཅིག་རྙེད་པ་ཡང་མ་ཡིན་པས་སོ། ། གཞན་ཡང་ལམ་ཟག་མེད་ཀྱིས་འདོད་ཉོན་དང་པོ་སྤོང་བ་ལ་བརྩོན་བཞིན་པའི་རྒྱུན་ཞུགས་དེ་རང་གིས་ཐོབ་པར་བྱ་བའི་རྒྱུན་ཞུགས་ཀྱི་འབྲས་བུ་ཐོབ་པར་བྱ་བའི་ཕྱིར་དུ་བརྩོན་བཞིན་པ་ཡིན་པར་འགྱུར་ལ། དེ་ལྟ་ན་དེ་རྒྱུན་ཞུགས་ཀྱི་ཞུགས་པར་ཐལ་བ་བཟློག་ཏུ་མེད་དོ། །
དེ་བཞིན་དུ་ཕྱིར་འོང་འབྲས་གནས་ཀྱི་རྒྱུད་ཀྱི་འདོད་ཉོན་བདུན་བརྒྱད་གཉིས་སྤངས་པའི་འགོག་ལམ་གཉིས་ཆོས་ཅན། ཕྱིར་འོང་གི་འབྲས་བུ་མ་ཡིན་ཏེ། འདོད་ཉོན་དྲུག་པ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་མ་ཡིན་པའི་ཕྱིར་དང༌། འདོད་ཉོན་དྲུག་པ་སྤངས་པའི་བར་ཆད་མེད་ལམ་གྱི་ཐོབ་འབྲས་མ་ཡིན་པའི་ཕྱིར་དང༌། རྒྱུ་ལྔ་ཚང་བའི་དགེ་སྦྱོང་ཚུལ་གྱི་འབྲས་བུ་མ་ཡིན་པའི་ཕྱིར་རོ། ། དེ་བཞིན་དུ་ཕྱིར་མི་འོང་འབྲས་གནས་ཀྱི་རྒྱུད་ཀྱི་དགེ་སྦྱོང་ཚུལ་གྱི་འབྲས་བུ་བདུན་ཅུ་རྩ་གསུམ་པོ་ཚན་པ་གཉིས་ལ་ཡང་སྦྱར་བར་བྱ་ཞིང༌། གཞན་ཡང་གང་དག་འབྲས་གནས་དེ་དང་དེའི་རྒྱུད་ཀྱི་དགེ་སྦྱོང་གི་ཚུལ་གྱི་འབྲས་བུ་ཡིན་ན། དེ་དང་དེའི་འབྲས་བུ་ཡིན་དགོས་སོ་ཞེས་ཟེར་བ་ཡང་དེ་ཉིད་ཀྱིས་ཁེགས་མོད། ཞིབ་ཏུ་དཔྱད་ན། ཕྱིར་མི་འོང་འབྲས་གནས་ཀྱི་རྒྱུད་ཀྱི་མཐོང་སྤངས་སྤངས་པའི་འགོག་བདེན་དང༌།
འདོད་ཡོན་དང་པོ་ནས་འདོད་ཉོན་བརྒྱད་པའི་བར་སྤངས་པའི་འགོག་པ་སོ་སོ་བ་དེ་རྣམས་ཆོས་ཅན། ཕྱིར་མི་འོང་གི་འབྲས་བུ་མིན་ཏེ། དེ་ཐོབ་བྱེད་ཀྱི་ལམ་གྱིས་མ་ཐོབ་པའི་ཕྱིར་དང༌། དེའི་རྒྱུད་ལ་སྤངས་པ་དེ་དང་དེ་ཡོད་པའི་ཆ་ནས་དེ་ཕྱིར་མི་འོང་འབྲས་གནས་སུ་བཞག་པ་མ་ཡིན་པའི་ཕྱིར། འོ་ན་ཅི། ཕྱིར་མི་འོང་འབྲས་གནས་ཙམ་པོའི་རྒྱུད་ཀྱི་ཐོབ་པ་ཐུན་མོང་བ་གཅིག་གིས་བསྡུས་པའི་སྤངས་པ་ཇི་སྙེད་པ་ཕྱིར་མི་འོང་གི་འབྲས་བུར་བཞག་དགོས་པ་མིན་ནམ་ཞེ་ན། དེ་ཡང་ཚིག་གི་སྤུ་རིས་ཞིབ་མོར་འབྱེད་ན། དེ་དགོས་པ་མིན་ཏེ། དེ་ལྟ་ན་དེའི་རྒྱུད་ཀྱི་སྤངས་པ་རེ་རེ་ནས་དེར་ཐལ་བའི་ཕྱིར། འོ་ན་ཅི་ཞེ་ན།
ཕྱིར་མི་འོང་འབྲས་གནས་ཀྱི་རྒྱུད་ཀྱི་ཐ་མའི་ཆ་མཐུན་ལྔ་སྤངས་པས་རབ་ཏུ་ཕྱེ་བའི་འགོག་པའི་བདེན་པ་ཐོབ་པ་དང་བཅས་པ་རྣམས་སོ། ། དེ་ཡང་ཞིབ་ཏུ་ན། དེའི་རྒྱུད་ཀྱི་འདོད་ཉོན་དགུ་པ་སྤངས་པའི་འགོག་བདེན་དེའི་རང་ལྡོག་ནས་ཀྱང༌། ཕྱིར་མི་འོང་གི་འབྲས་བུ་ཡིན་པའི་ངེས་པ་མེད་དེ། འདི་ལྟར་ལམ་ཟག་བཅས་ཀྱིས་འདོད་ཡོན་དགུ་པ་སྤངས་པའི་ཕྱིར་མི་འོང་གི་རྒྱུད་ཀྱི་དེས་དེ་སྤངས་པའི་འགོག་བདེན་དེ་ཆོས་ཅན། ཕྱིར་མི་འོང་གི་འབྲས་བུ་མ་ཡིན་ཏེ། སྤྱིར་དགེ་སྦྱོང་ཚུལ་གྱི་འབྲས་བུ་མ་ཡིན་པའི་ཕྱིར་ཏེ། ཟག་མེད་བར་ཆད་མེད་ལམ་གྱི་ཐོབ་འབྲས་མ་ཡིན་པའི་ཕྱིར་ཏེ། ལམ་ཟག་བཅས་རྐྱང་པས་ཐོབ་པའི་འགོག་བདེན་ཞིག་ནི་འདིར་འདོད་དགོས་ལ། དེ་ཡོད་ན་འདི་ཡང་དེ་ལས་མ་འདས་པའི་ཕྱིར་རོ། །
བྲལ་བ་སོ་སོ་བའི་ཐོབ་པ་གཅིག་གིས་བསྡུས་པའི་འགོག་པ་རྣམས་རྫས་ཐ་དད་པར་བཤད་པའོ། ། དེ་བཞིན་དུ་དགྲ་བཅོམ་པའི་རྒྱུད་ཀྱི་མཐོང་སྤངས་སྤངས་པའི་འགོག་པ་ནས་སྲིད་ཉོན་བརྒྱད་པའི་བར་སྤངས་པའི་འགོག་ལམ་གཉིས་ཀྱང་དགྲ་བཅོམ་པའི་འབྲས་བུ་མ་ཡིན་པའི་ཚུལ་ནི་དེ་བཞིན་དུ་ཤེས་པར་བྱ་ཞིང༌། འདོད་ཉོན་ལྔ་པ་མན་ཆད་ལ་ཆགས་བྲལ་སྔོན་དུ་སོང་བའི་རྒྱུན་ཞུགས་ཀྱི་རྒྱུད་ཀྱི་དེ་དག་སྤངས་པའི་འགོག་ལམ་རྣམས་ཀྱང༌། དེའི་འབྲས་བུ་མ་ཡིན་པའི་ཚུལ་ཡང་ཤེས་པར་བྱའོ། ། ཡང་གང་དག་རྒྱུན་ཞུགས་ནས་དགྲ་བཅོམ་པའི་བར་གྱི་འབྲས་གནས་ཐམས་ཅད་ཀྱི་རྒྱུད་ལ་རང་རང་གི་སྤང་བྱ་གང་སྤངས་པ་དེ་ཐམས་ཅད་ཀྱི་འགོག་བདེན་ཡོད་པ་བཞིན་དུ། དེ་དང་དེ་སྤངས་པའི་རྣམ་པར་གྲོལ་བའི་ལམ་ཡང་ཡོད་པས་ཁྱབ་པ་ཡིན་ནོ། ། ཞེས་ཟེར་བ་དེ་དག་ནི། སྤྱིར་ཆོས་མངོན་པའི་ལུགས་ཀྱི་ལམ་བཞིའི་རྣམ་པར་བཞག་པ་ཇི་ལྟ་བུ་ཡིན་མ་ཤེས་པ་དང༌། ཁྱད་པར་མངོན་པ་འོག་མ་རྩ་འགྲེལ་གྱི་ལུགས་ལ་རྣམ་པར་གྲོལ་བའི་ལམ་ནི་སྐད་ཅིག་མ་ཅིག་ཁོ་ན་དང༌། ཁྱད་པར་གྱི་ལམ་མངོན་དུ་བྱས་པའི་ཚེ།
དེ་བཏང་ཟིན་པའི་རྣམ་པར་ཞག་པ་ཁོང་དུ་མ་ཆུད་པའི་གཏམ་ཡིན་པས་དོར་བར་བྱའོ། ། ཡང་གང་དག་ལུགས་འདི་ལ་བཅུ་དྲུག་པའི་རྟོགས་པ་རྫོགས་ཕྱིན། ལམ་ཟག་བཅས་ཀྱི་སྤང་བྱ་གང་དང་གང་སྤངས་པ་དེ་ཐམས་ཅད་ཀྱི་འགོག་པ་དང་རྣམ་པར་གྲོལ་བའི་ལམ་གཉིས་ཀ་དགེ་སྦྱོང་ཚུལ་གྱི་འབྲས་བུ་ཡིན་པར་ཁས་ལེན་པ་དེ་དག་ནི་མ་ཤེས་པ་ཡིན་ཏེ། དེའི་དུས་ཀྱི་རྣམ་པར་གྲོལ་བའི་ལམ་ནི་ཟག་བཅས་ཁོ་ན་ཡིན་པའི་ཕྱིར་དང༌། དེའི་དུས་ཀྱི་འགོག་པ་དེ་ཟག་མེད་ཡིན་ཀྱང༌། དེའི་ཐོབ་པ་ཡང་ཟག་བཅས་ཁོ་ན་ཡིན་པའི་ཕྱིར་དང༌། དེའི་འགོག་བདེན་ཡང་ཟག་མེད་ཡིན་ཀྱང་འབྲས་བུ་དེ་དང་དེར་མི་རུང་སྟེ། དགེ་སྦྱོང་ཚུལ་གྱི་འབྲས་བུ་ལས་ཉམས་པ་སོར་མ་ཆུད་པར་ཤི་ནས་སྐྱེ་བ་ལེན་པ་མི་སྲིད་ལ། འདི་ལ་ནི་དེ་སྲིད་པའི་ཕྱིར་རོ། ། ཇི་ལྟར་ཞེ་ན།
ཕྱིར་མི་འོང་འཕར་ཕྱེད་འཕར་དང་གནས་ཐམས་ཅད་དུ་འཆི་འཕོ་བ་བཞིན་ནོ། ། གཉིས་པ་འབྲས་བུ་བཞིའི་ངོས་འཛིན་ཇི་ལྟར་ཡིན་པ་ལ། སོ་སོའི་རང་བཞིན་ངོས་བཟུང༌། སྤང་བའི་ཁྱད་པར་སོ་སོར་བཤད་པའོ། ། དང་པོ་ལ་བཞི་ལས། དང་པོ་རྒྱུན་ཞུགས་ཀྱི་འབྲས་བུ་ནི། མཐོང་སྤངས་ཙམ་སྤངས་པས་རབ་ཏུ་ཕྱེ་བའི་རྣམ་པར་གྲོལ་བའི་ལམ་དང༌། དེའི་འགོག་པའི་བདེན་པ་ཐོབ་པ་དང་བཅས་པ་རྣམས་སོ། ། འདི་ལ་འདོད་ཉོན་ལྔ་པ་མན་ཆད་ལ་ཆགས་བྲལ་སྔོན་སོང་སྲིད་ཀྱང༌། དེ་སྤངས་པའི་འགོག་ལམ་གཉིས་པོ་རྒྱུན་ཞུགས་ཀྱི་འབྲས་བུའི་ཁོངས་སུ་བསྡུ་དགོས་པ་མི་སྲིད་དེ།
མཐོང་སྤངས་ཀུན་སྦྱོར་གསུམ་སྤངས་པའི་ཆ་ནས་འབྲས་བུ་དེར་འཇོག་དགོས་པའི་ཕྱིར་རོ། ། གཉིས་པ་ཕྱིར་འོང་གི་འབྲས་བུ་ལ། རིམ་གྱིས་པ་དང་ཆགས་བྲལ་སྔོན་སོང་གཉིས། དང་པོ་ལ་ལམ་ཟག་མེད་ཀྱིས་ཐོབ་པ་དང༌། ཟག་བཅས་ཀྱིས་ཐོབ་པ་གཉིས་ལས། དང་པོ་ནི། ཟག་མེད་བར་ཆད་མེད་ལམ་གྱིས་འདོད་ཉོན་དྲུག་པ་སྤངས་པའི་རྣམ་པར་གྲོལ་བའི་ལམ་དང༌། དེ་དང་མཐོང་སྤངས་སྤངས་པའི་འགོག་པའི་བདེན་པ་ཐོབ་པ་དང་བཅས་པ་རྣམས་སོ། ། འདི་མཐོང་སྤངས་སྤངས་པས་རབ་ཏུ་ཕྱེ་བ་མ་ཡིན་ཀྱང༌། འབྲས་བུ་འདི་མཐོང་སྤངས་སྤངས་པའི་འབྲས་བུར་བསྡུ་དགོས་ཏེ།
སྤྱིར་དེ་སྤངས་པའི་ཆ་ནས་ཕྱིར་འོང་དུ་བཞག་དགོས་པ་མ་ཡིན་ཀྱང༌། དེར་འཇོག་པ་ལ་དེ་སྤངས་དགོས་པའི་ཕྱིར་དང༌། ཁྱད་པར་ཟག་མེད་བར་ཆད་མེད་ལམ་གྱིས་ཐོབ་པའི་འབྲས་བུ་འཆད་པའི་སྐབས་སུ་དེ་བསྡུ་དགོས་པ་མ་ཡིན་ན། རྒྱུ་ལྔ་ཚང་བའི་འབྲས་བུར་འཇོག་པ་ལ་ཟད་བསྡོམས་ཞེས་པའི་ཐ་སྙད་དེ་དགོས་པར་འཆད་པའི་གྲུབ་པའི་མཐའི་ཁྱད་པར་མི་འགྲིག་པའི་ཕྱིར་རོ། ། གཉིས་པ་ནི། འཕགས་པས་ལམ་ཟག་བཅས་ཀྱིས་འདོད་ཉོན་དྲུག་པ་སྤངས་པའི་ཚེ། རང་རྒྱུད་ཀྱི་མཐོང་སྤངས་ཀུན་སྦྱོར་གསུམ་སྤངས་པའི་སྤངས་པ་དང༌། ཐོབ་པ་ཐུན་མོང་བ་ཅིག་གིས་བསྡུས་པའི་དེ་སྤངས་པའི་འགོག་པ་དང༌། དེའི་ཐོབ་པ་རྣམས་སོ། ། འདིར་དྲུག་པ་སྤངས་པའི་རང་ལྡོག་རྐྱང་པ་ནས་འབྲས་བུ་འདུས་མ་བྱས་མི་སྲིད་ཅིང༌།
དེའི་ཤེས་བྱེད་ཀྱང་དེས་ཐོབ་པའི་རྣམ་པར་གྲོལ་བའི་ལམ་ནི་ཟག་བཅས་ཁོ་ན་ཡིན་པ་དང༌། ལམ་ཟག་བཅས་ཀྱིས་ཐོབ་པའི་འགོག་བདེན་གྱི་ཐོབ་པ་ཡང་ཟག་བཅས་ཁོ་ན་ཡིན་པ་ལ་ཐུག་ཅིང༌། དེ་དུས་ཀྱི་འགོག་པ་དེའི་རང་ལྡོག་ནས་ཀྱང་ཐོབ་བྱེད་ཟག་མེད་མི་སྲིད་པའི་ཕྱིར་རོ། ། ཆགས་བྲལ་སྔོན་སོང་གི་འབྲས་བུའི་འཇོག་ཚུལ་ཡང་དེ་དང་འདྲ་བ་ཡིན་ཏེ། འདོད་ཉོན་དྲུག་པ་ལ་ཆགས་བྲལ་སྔོན་དུ་སོང་བའི་བཅུ་དྲུག་པའི་རྟོགས་པ་ལ་གནས་པ་དེའི་རྒྱུད་ཀྱི་སྒོམ་ལམ་རྣམ་གྲོལ་ལམ་ནི་ཕྱིར་འོང་གི་འབྲས་བུར་འཇོག་པ་དོན་མེད་ཅིང༌། དེའི་རྒྱུད་ལ་འདོད་ཉོན་དྲུག་པ་སྤངས་པའི་རྣམ་གྲོལ་ལམ་ཡང་བཏང་ཟིན་ནས་མེད་ལ། དེའི་རྒྱུད་ཀྱི་མཐོང་སྤངས་སྤངས་པའི་སྤངས་པ་དང༌། ཐོབ་པ་ཐུན་མོང་བ་ཅིག་གིས་བསྡུས་པའི་འདོད་ཉོན་དྲུག་པ་སྤངས་པའི་འགོག་བདེན་དེའི་ཐོབ་པ་ཟག་མེད་དང་བཅས་པ་རྣམས་སོ། ། འདི་དང་སྔ་མ་ལམ་ཟག་བཅས་ཀྱིས་ཐོབ་པའི་ཕྱིར་འོང་གཉིས་ཀྱི་སྐབས་སུ། ཕྱིར་འོང་གི་འབྲས་བུར་འཇོག་པ་མཐོང་སྤངས་སྤངས་པའི་ཆ་ནས་འཇོག་པ་མ་ཡིན་ཀྱང༌།
དེ་དག་དགེ་སྦྱོང་ཚུལ་གྱི་འབྲས་བུར་འཇོག་པ་ལ། དེ་དང་བསྲེས་དགོས་པ་བྱུང་བ་ནི་བྱེ་བྲག་ཏུ་སྨྲ་བའི་གྲུབ་པའི་མཐའོ། ། གསུམ་པ་ཕྱིར་མི་འོང་གི་འབྲས་བུ་ལ་གཉིས་ཏེ། རིམ་གྱིས་པ་དང༌། ཆགས་བྲལ་སྔོན་དུ་སོང་བའོ། ། དང་པོ་ལ། ཟག་མེད་ཀྱིས་ཐོབ་པ་དང༌། ཟག་བཅས་ཀྱིས་ཐོབ་པ་གཉིས་ལས། དང་པོ་ནི། ལམ་ཟག་མེད་ཀྱིས་འདོད་ཉོན་དགུ་པ་སྤངས་པ་དེའི་ཚེ།
དེ་སྤངས་པའི་འགོག་ལམ་གྱི་རང་ལྡོག་ནས་ཕྱིར་མི་འོང་གི་འབྲས་བུར་བཞག་མི་ནུས་ཤིང༌། དེ་ཡིན་ན་ཕྱིར་མི་འོང་གི་འབྲས་བུ་ཡིན་མི་དགོས་ཏེ། ཕྱིར་མི་འོང་གི་འབྲས་བུ་ཡིན་ན། སྤྱིར་འདོན་ཉོན་དགུ་པ་སྤངས་པས་རབ་ཏུ་ཕྱེ་བ་ཡིན་དགོས་ཀྱང༌། དེ་ཙམ་གྱིས་ཕྱིར་མི་འོང་གི་འབྲས་བུའི་འཇོག་འཚམས་རྫོགས་པ་མ་ཡིན་ཏེ། དེར་འཇོག་པ་ལ་ཐ་མའི་ཆ་མཐུན་ལྔ་སྤངས་པའི་ཆ་ནས་བཤད་དགོས་པའི་ཕྱིར། ཇི་སྐད་དུ། གཉིས་ཀྱི་འདོད་ལས་མི་འདའ་ལ། ། གསུམ་པོ་ཡིས་ནི་ཕྱིར་བཟློག་བྱེད། ། ཅེས་གསུངས་པ་ལྟར་རོ། །
དེ་ཡང་རྒྱས་པར་ཕྱེ་ན། འདོན་ཉོན་དགུ་པ་སྤངས་པའི་ཆ་དེ་ཕྱིར་མི་འོང་དུ་འཇོག་བྱེད་དང༌། མཐོང་སྤངས་ཀུན་སྦྱོར་གསུམ་སྤངས་པའི་ཆ་དེ། དེའི་འབྲས་བུའི་ཆ་དེ་འཇོག་བྱེད་ཡིན་ཏེ། དེར་འཇོག་པ་ལ་དེ་དང་ཐུན་མོང་བར་གྱུར་པའི་ཐོབ་པ་རྙེད་དགོས་པས་སོ། ། གཉིས་པ་ནི་སྔ་མ་ཕྱིར་མི་འོང་གིས་མཚོན་པར་ནུས་ཤིང༌། གཉིས་པ་ཆགས་བྲལ་སྔོན་དུ་སོང་བའི་འབྲས་བུའི་མཚན་གཞི་ནི། ཆགས་བྲལ་སྔོན་དུ་སོང་བའི་ཕྱིར་མི་འོང་འབྲས་གནས་ཀྱི་རྒྱུད་ཀྱི་ཐ་མའི་ཆ་ཐུན་ལྔ་སྤངས་པས་རབ་ཏུ་ཕྱེ་བའི་འགོག་པའི་བདེན་པ་ཐོབ་པ་ཟག་མེད་དང་བཅས་པའོ། ། ཞིབ་ཏུ་ན་འདི་ལྟར་དབྱེ་དགོས་ཏེ། དེ་འདྲ་དེའི་རྒྱུད་ཀྱི་མཐོང་སྤངས་སྤངས་པའི་འགོག་ལམ་གཉིས་ནི་དེའི་འབྲས་བུ་མིན་ཏེ།
དེའི་ཆ་ནས་ཕྱིར་མི་འོང་དུ་ཡང་བཞག་མི་ནུས། དེའི་ཆ་ནས་ཆགས་བྲལ་སྔོན་སོང་དུ་འཇོག་པའི་ཆ་ཤས་ཀྱང་མེད་པའི་ཕྱིར། ཡང་དེའི་རྒྱུད་ཀྱི་འདོད་ཉོན་དགུ་པ་སྤངས་པའི་འགོག་ལམ་གཉིས་ཀྱི་ཆ་ནས་ཆགས་བྲལ་སྔོན་སོང་དུ་འཇོག་ཀྱང༌། དེ་འདྲ་དེ་ཕྱིར་མི་འོང་གི་འབྲས་བུ་མ་ཡིན་ཏེ། རང་ཐོབ་བྱེད་ཀྱི་ཟག་མེད་བར་ཆད་མེད་ལམ་མེད་པའི་ཕྱིར་དང༌། ཐ་མའི་ཆ་མཐུན་ལྔ་སྤངས་པས་རབ་ཏུ་ཕྱེ་བའི་དགེ་སྦྱོང་ཚུལ་གྱི་འབྲས་བུ་ཡང་མ་ཡིན་པའི་ཕྱིར། དེ་ལྟར་ན་ཡང༌། དེའི་རང་ལྡོག་དེ་མིན་ཀྱང༌། དེ་དེའི་འབྲས་བུར་འཇོག་དགོས་པའི་སྐབས་ཡོད་དེ། མཐོང་སྤངས་སྤངས་པའི་འགོག་པ་དང་ཐོབ་པ་ཐུན་མོང་བ་གཅིག་གིས་བསྡུས་པའི་ཚེ།
དེར་འཇོག་པའི་ཕྱིར། དཔེར་ན་ཆུ་བོ་གངྒཱའི་ཆུ་དེ་རང་ལྡོག་ནས་རྒྱ་མཚོའི་ཆུ་མ་ཡིན་ཀྱང༌། དེ་རྒྱ་མཚོ་དང་འདྲེས་པའི་ཚེ་རྒྱ་མཚོའི་ཆུར་འཇོག་དགོས་པ་བཞིན་ནོ། ། དེ་ལྟར་བཤད་པ་འདི་ནི། བྱེ་སྨྲའི་གྲུབ་པའི་མཐའ་ལ་ཚིག་གི་སྒོ་ནས་ཞིབ་ཆ་འདོན་ཚུལ་ཏེ། དེ་ཡང་དེའི་གཞུང་འཆད་པ་ལ་མེད་མི་རུང་དུ་དགོས་པ་བྱུང་བ་ཡིན་གྱི། རྟོག་གེ་ངན་པའི་བློ་གྲོས་ཀྱིས་གཞུང་གི་འཆད་ཚུལ་འཇིག་པར་བྱེད་པ་དག་དང་མི་འདྲའོ། ། བཞི་པ་དགྲ་བཅོམ་པའི་འབྲས་བུ་ནི། ཕལ་ཆེར་མཐའ་ཆོད་ཟིན་པ་དེ་ཉིད་ཡིན་མོད་ཀྱི་མདོར་བསྡུས་ན་ཟག་མེད་བར་ཆད་མེད་ལམ་གྱིས་སྲིད་རྩེའི་ཉོན་མོངས་པ་མ་ལུས་པར་སྤངས་པས་རབ་ཏུ་ཕྱེ་བའི་རྣམ་པར་གྲོལ་བའི་ལམ་དང༌། ཐ་མའི་ཆ་མཐུན་ལྔ་སྤངས་པའི་སྤངས་པ་དང་ཐོབ་པ་ཐུན་མོང་བ་གཅིག་གིས་བསྡུས་པའི་འགོག་ལམ་དེ་དག་གོ །
འདི་འཇོག་པ་ལ། སྤྱིར་ཉོན་མོངས་མ་ལུས་སྤངས་པ་དགོས་ཀྱང༌། ཉོན་མོངས་རེ་རེ་བ་སྤངས་པའི་ཆ་ནས་དེར་འཇོག་མི་ནུས་ཤིང༌། དེ་ཐོབ་བྱེད་ཀྱི་ལམ་ཡང་རྡོ་རྗེ་ལྟ་བུའི་ཏིང་ངེ་འཛིན་ཁོ་ན་ལ་བཤད་པས་དགྲ་བཅོམ་པའི་རྒྱུད་ཀྱི་སྤངས་པའི་ཁྱད་པར་གཞན་རྣམས་དགྲ་བཅོམ་པའི་འབྲས་བུར་མི་བཞག་གོ ། འོ་ན་རྣམ་བཤད་ལས་འབྲས་བུ་བཞིར་གྲངས་ངེས་པར་བཤད་པ་མིན་ནམ་ཞེ་ན། དེ་ལྟར་བཤད་པ་དེ་ནི་མངོན་པ་གོང་མའི་འཆད་ལུགས་ལ་ཡིན་ཏེ། ལུགས་དེ་ལ་འབྲས་བུ་བརྒྱད་བཅུ་རྩ་དགུའི་རྣམ་བཞག་མེད་པ་དང༌། ཀུན་སྦྱོར་གསུམ་དང༌། འདོད་ཉོན་དྲུག་པ་དང༌། དགུ་པ་དང༌།
སྲིད་རྩེའི་ཉོན་མོངས་དགུ་པ་སྤངས་པའི་ལམ་རྐྱང་པ་ལ་འབྲས་བུ་བཞི་པོ་དེ་དང་དེར་འཇོག་པ་ནི་ལུགས་དེ་ལ་གསལ་བའོ། ། གཉིས་པ་འབྲས་བུ་བཞི་པོ་སོ་སོའི་སྤང་བྱའི་གཙོ་བོ་ངོས་བཟུང་བ་ནི། རྒྱུན་ཞུགས་ཀྱི་ནི་སྤྱིར་མཐོང་སྤངས་དང༌། ཁྱད་པར་ཀུན་ཏུ་སྦྱོར་བ་གསུམ་པོ་དགོ ། དེ་ཡང་འདིའི་ཐེ་ཚོམ་ནི་སྤྱིར་ཀུན་བཏགས་དང༌། ཁྱད་པར་བདེན་པ་བཞི་པོ་རང་གི་ངོ་བོ་ལ་ཐེ་ཚོམ་ཟ་བའི་ཐེ་ཚོམ་ཉོན་མོངས་ཅན་ལ་བྱ་བ་ཡིན་གྱི། ཐེ་ཚོམ་ཟ་བ་ཙམ་པོ་ལ་བྱ་བ་མིན་ཏེ། དེ་ལ་ནི་ཉོན་མོངས་པ་མ་ཡིན་པ་ཡང་ཡོད་པའི་ཕྱིར་དང༌། བག་ལ་ཉལ་དང༌། ལྷན་ཅིག་སྐྱེས་པའི་ཐེ་ཚོམ་ཡང་ཡོད་པའི་ཕྱིར་རོ། །
གསུམ་པོ་དེ་སྤངས་པ་ན་མཐོང་སྤངས་མ་ལུས་པར་སྤངས་དགོས་པ་ཡིན་ཏེ། དེས་དེར་གྱུར་པའི་ལྟ་བ་དང༌། ལྟ་མིན་མཐའ་དག་གི་རྩ་བ་བསྡུས་པའི་ཕྱིར། དེ་ལྟ་ན་འདིས་སྒོམ་སྤངས་འགའ་ཞིག་སྤངས་པ་སྲིད་ཀྱང༌། དེའི་འབྲས་བུ་ལ་ལྟོས་པའི་སྤང་བྱ་ལ་སྒོམ་སྤངས་མི་འཆད་དོ། ། འོ་ན་ཅི་རིགས་ནས་རིགས་སྐྱེ་ལ་ལྟོས་པའི་སྤང་བྱའི་གཙོ་བོ་འདོད་པའི་ཉོན་མོངས་པ་གསུམ་པ་ལ་འཆད་དགོས་པ་མ་ཡིན་ནམ་ཞེ་ན། དེར་འཇོག་པའི་སྤང་བྱའི་གཙོ་བོ་དེ་ལ་འཆད་དགོས་པ་ཡིན་ཀྱང༌། དེའི་རྒྱུད་ཀྱི་རྒྱུན་ཞུགས་ཀྱི་འབྲས་བུ་ལ་ལྟོས་པའི་སྤང་བྱའི་གཙོ་བོ་ནི་དེ་ལ་འཆད་པ་མ་ཡིན་ཏེ། དེའི་རྒྱུད་ཀྱི་རྒྱུན་ཞུགས་ཀྱི་འབྲས་བུ་ཡང་མཚན་གཞི་བཤད་མ་ཐག་པ་དེ་ཉིད་ཡིན་གྱི། འདོད་ཉོན་གསུམ་པ་སྤངས་པས་རབ་ཏུ་ཕྱེ་བའི་རྒྱུན་ཞུགས་ཀྱི་འབྲས་བུ་ཞེས་བྱ་བ་ཤེས་བྱ་ལ་མི་སྲིད་པའི་ཕྱིར་དང༌།
འདི་ཁོ་ནར་མ་ཟད་སྤྱིར་འབྲས་གནས་བཞིའི་ནང་ཚན་སོ་སོ་བ་རྣམས་ལ་འབྲས་བུའི་ཁྱད་པར་མི་འདྲ་བ་རེ་རེ་འཆད་པའི་གོ་སྐབས་མི་སྲིད་པའི་ཕྱིར་རོ། ། གཉིས་པ་ཕྱིར་འོང་གི་སྤང་བྱ་གང་ཡིན་པ་ལ། སྤྱིར་སྤང་བྱ་ཙམ་གང་ཡིན་པ་དང༌། དེའི་སྤང་བྱའི་གཙོ་བོ་གང་ཡིན་པའོ། ། དང་པོ་ནི། སྤྱིར་འདོད་པའི་ཉོན་མོངས་དང་པོ་ནས་དྲུག་པའི་བར་རྣམས་དང༌། མཐོང་བས་སྤང་བར་བྱ་བའི་ཀུན་ཏུ་སྦྱོར་བ་གསུམ་པོ་རྣམས་ཀྱང་དེར་འཇོག་དགོས་པ་ཡིན་ཏེ། ཕྱིར་འོང་གི་འབྲས་བུར་འཇོག་པ་ལ་དེ་དག་མ་ལུས་པ་སྤངས་དགོས་ཤིང་དེ་ལས་གང་ཡང་རུང་བ་ཞིག་མ་སྤངས་ན་དེར་མི་འཇོག་པའི་ཕྱིར་རོ། ། དེ་ལྟ་ན་ཡང་དེ་དག་རེ་རེ་ནས་སྤང་བྱའི་གཙོ་བོ་ཡིན་པའི་ངེས་པ་མེད་པའི་ཕྱིར་ན། ཕྱིར་འོང་འབྲས་གནས་ཀྱི་རྒྱུད་ཀྱི་སྤངས་པ་རེ་རེ་བ་རྣམས་དེའི་འབྲས་བུར་མ་གཞག་གོ །
གཉིས་པ་ནི། མཐོང་སྤངས་ཀུན་སྦྱོར་གསུམ་དང༌། འདོད་པའི་ཉོན་མོངས་དང་པོ་དྲུག་ལ་ཀུན་ཏུ་སྦྱོར་བ་ཐ་མའི་ཆ་དང་མཐུན་པ་ཕལ་ཆེ་བ་ཞེས་བྱ་བའི་མིང་གིས་བཏགས་ནས། དེ་དེའི་སྤང་བྱའི་གཙོ་བོར་བཞག་པ་ཡིན་ཏེ། དེའི་འབྲས་བུ་ནི། དེ་ཕལ་ཆེར་ལ་འདོད་ཆགས་དང་བྲལ་བས་རབ་ཏུ་ཕྱེ་བའི་འབྲས་བུ་ཡིན་པའི་ཕྱིར། དེ་བས་ན་གཞན་དག་འདོད་ཉོན་དྲུག་པ་དེའི་སྤང་བྱའི་གཙོ་བོ་ཡིན་ཞེས་པ་དང༌། ཡང་ལ་ལ་དག འདོད་པའི་སྒོམ་སྤངས་སུ་གྱུར་པའི་ཉོན་མོངས་ཕལ་ཆེར་དེའི་སྤང་བྱའི་གཙོ་བོ་ཡིན་ཞེས་ཟེར་བ་ནི་ཞིབ་ཏུ་མ་བརྟགས་པའོ། ། དེ་ལྟ་ན་ཡང་ཕྱིར་འོང་གི་སྤང་བྱའི་གཙོ་བོ་དང༌།
ཕྱིར་འོང་ཆགས་བྲལ་སྔོན་སོང་དེ་གང་ལ་ལྟོས་ནས་ཆགས་བྲལ་སྔོན་སོང་དུ་འཇོག་པའི་སྤང་བྱའི་གཙོ་བོ་པོ་ཕྱེད་དགོས་པ་ཡིན་ཏེ། དཔེར་ན་ཆགས་བྲལ་སྔོན་དུ་སོང་བའི་ཕྱིར་འོང་འབྲས་གནས་དེ་འདོད་ཉོན་དྲུག་པ་ལ་ལྟོས་ནས་ཆགས་བྲལ་སྔོན་སོང་དུ་འཇོག་ཀྱང༌། དེ་ཕྱིར་འོང་འབྲས་གནས་སུ་འཇོག་པ་ནི། དྲུག་པོ་དེ་དང་མཐོང་སྤངས་མ་ལུས་པར་སྤངས་པ་ལས་དེར་བཞག་དགོས་པ་བཞིན་ནོ། ། དེ་བཞིན་དུ་ཕྱིར་མི་འོང་གི་འབྲས་བུའི་སྤང་བྱ་ཙམ་དང༌། དེའི་སྤང་བྱའི་གཙོ་བོ་དང༌། གང་ལ་ལྟོས་ནས་ཆགས་བྲལ་སྔོན་སོང་དུ་འཇོག་པའི་སྤང་བྱའི་གཙོ་བོ་རྣམས་སོ་སོར་ཕྱེ་ནས་བཤད་པར་བྱའོ། ། དགྲ་བཅོམ་པའི་སྤང་བྱ་ཙམ་དང༌། སྤང་བྱའི་གཙོ་བོ་འཇོག་པའི་ཚུལ་ཡང་དེ་བཞིན་དུ་སྦྱར་བར་བྱ་བ་ལས། དང་པོ་ནི་མཐོང་བས་སྤང་བར་བྱ་བ་དང༌།
སྒོམ་པས་སྤང་བར་བྱ་བ་མཐའ་དག་རེ་རེ་ནས་སོ། ། སྤང་བྱའི་གཙོ་བོ་ནི། སྲིད་རྩེའི་སས་བསྡུས་ཀྱི་སྒོམ་པས་སྤང་བར་བྱ་བའི་ཉོན་མོངས་པ་དགུ་པ་དེ་ཉིད་ཡིན་ནོ། ། ཞེས་ཁས་བླངས་ཀྱང་འགལ་བ་མེད་ལ། ཡང་ན་ཀུན་ཏུ་སྦྱོར་བ་གོང་མའི་ཆ་དང་མཐུན་པ་ལྔ་པོ་དེ་ཡིན་ནོ། ། ཞེས་བརྗོད་པར་བྱའོ། ། འོ་ན་ཀུན་ཏུ་སྦྱོར་བ་ཐ་མའི་ཆ་དང་མཐུན་པ་ལྔ་ཕལ་ཆེར་སྤངས་པའི་གནས་སྐབས་ལ་འབྲས་བུ་ལོག་པ་བཞག་ནས། གོང་མའི་ཆ་དང་མཐུན་པ་ལྔ་ཕལ་ཆེར་སྤངས་པ་ལ་འབྲས་བུ་ལོགས་པ་མི་འཇོག་པའི་རྒྱུ་མཚན་ཅི་ཞེ་ན། འདོད་པ་ནི་ཉེས་དམིགས་ཆེ་བས་མྱུར་དུ་འདའ་དགོས་སོ་ཞེས་ཤེས་པར་བྱ་བའི་ཕྱིར་དུ་སངས་རྒྱས་ཀྱི་མདོ་ལས། རྣམ་བཞག་དེ་ལྟར་མཛད་པ་ཡིན་ནོ། །
གཉིས་པ་འབྲས་བུ་དེ་གང་ལ་བརྟེན་པའི་རྟེན་བཤད་པ་ལ། ལུས་ཀྱི་རྟེན་དང༌། བསམ་པའི་རྟེན་དང༌། ལམ་གྱི་རྟེན་རྣམས་སོ། ། དང་པོ་ནི། ཇི་སྐད་དུ། འདོད་པར་གསུམ་ཐོབ་མཐའ་མར་ནི། ། གསུམ་དུའོ་གོང་ན་མཐོང་ལམ་མེད། ། མི་སྐྱོ་ལུང་ལས་འདིར་རྩོམ་ཞིང༌། ། དེ་མཐར་ཕྱིན་ཞེས་འབྱུང་ཕྱིར་རོ། །
ཞེས་གསུངས་པ་ལྟར་རོ། ། འདིར་དགྲ་བཅོམ་པ་ཞེས་པ་ནི་ཉན་ཐོས་ཀྱི་དགྲ་བཅོམ་པ་ལ་འཆད་དགོས་པ་ཡིན་གྱི་གཞན་ནི་མ་ཡིན་ཏེ། སངས་རྒྱས་གཉིས་ནི་འདོད་པའི་རྟེན་ཅན་ཁོ་ནར་ངེས་པའི་ཕྱིར། གཞན་ཡང་ལུགས་འདི་ལ་འབྲས་བུ་བཞིའི་རྣམ་པར་བཞག་པ་ནི་ཉན་ཐོས་ཁོ་ནའི་དབང་དུ་བྱས་ནས་འཆད་པ་ཡིན་ལ། སྤྱིར་རང་རྒྱལ་ལ་ཚོགས་ན་སྤྱོད་པ་དང༌། བསེ་རུ་ལྟ་བུ་གཉིས་ལས། དང་པོའི་སློབ་པ་དང་མི་སློབ་པའི་ལམ་གྱི་རྣམ་པར་བཞག་པ་ལ་ནི། འབྲས་བུ་བཞི་ཀའི་དོན་ཐོབ་ཡོད་ཀྱང༌། ཉན་ཐོས་ལས་ལོགས་སུ་རྣམ་པར་མ་བཞག་ལ། བསེ་རུ་ལྟ་བུའི་རང་རྒྱལ་དང་སྟོན་པ་སངས་རྒྱས་ནི་ཆགས་བྲལ་སྔོན་སོང་ཁོ་ནར་ངེས་པས།
དེ་གཉིས་ལ་སློབ་པའི་སྐབས་སུ་ཕྱིར་འོང་དང༌། མི་སློབ་པའི་སར་དགྲ་བཅོམ་པའི་འབྲས་བུ་དོན་ཐོབ་ལ་ཡོད་ཀྱང༌། འདིར་འབྲས་བུ་བཞིའི་རྣམ་བཞག་བྱེད་པའི་ཚེ་དེ་གཉིས་དེར་མི་གཏོགས་པ་ཡིན་ཏེ། ཇི་སྐད་དུ། སངས་རྒྱས་གཉིས་དང་ཉན་ཐོས་བདུན། ། དེ་དགུ་དབང་པོ་རྣམ་དགུ་ཅན། ། ཞེས་ལོགས་ལོགས་སུ་བགྲངས་པའི་ཕྱིར་རོ། ། གཉིས་པ་སེམས་རྟེན་གང་ལ་བརྟེན་པ་ནི། འབྲས་བུ་དང་པོ་གཉིས་དང༌། རིམ་གྱིས་པའི་ཕྱིར་མི་འོང་གི་འབྲས་བུ་གསུམ་ནི།
དང་པོའི་ཉེར་བསྡོགས་ཁོ་ན་ལ་བརྟེན་པ་ཡིན་ཏེ། སེམས་རྟེན་ཞི་གནས་ཁྱད་པར་ཅན་ཞིག་ལ་བརྟེན་དགོས་ལ། དེ་གསུམ་མངོན་དུ་བྱེད་པའི་ཚེ་ན་དང་པོའི་དངོས་གཞི་ཙམ་ཡང་མ་ཐོབ་པའི་ཕྱིར། དེ་ཐོབ་ན་གསུམ་པོ་དེ་ཆགས་བྲལ་སྔོན་སོང་དུ་ཐལ་བར་འགྱུར་རོ། ། དེ་ཡང་རྒྱུན་ཞུགས་ཀྱི་སེམས་རྟེན་ནི། སྤྱིར་ཉེར་བསྡོགས་ལ་ཞི་གནས་དང་ལྷག་མཐོང་གཉིས་ལས། དེ་གཉིས་ཀ་ལ་ཡང་དག་པ་བ་དང༌། ཟག་མེད་གཉིས་ལས། ཟག་མེད་ཁོ་ནར་ངེས་པ་ཡིན་ཏེ། བཅུ་དྲུག་པའི་རྟོགས་པ་ཐོབ་བྱེད་ནི་དེ་ཁོ་ནར་ངེས་པའི་ཕྱིར།
འབྲས་བུ་ཕྱི་མ་གཉིས་ཀྱི་སེམས་རྟེན་ནི། དེ་གཉིས་ཟག་མེད་ལམ་གྱིས་ཐོབ་པ་དེའི་ཚེ། དང་པོའི་ཉེར་བསྡོགས་སྤྱིར་ཟག་མེད་མི་ལྕོགས་པ་མེད་པ་དང༌། ཁྱད་པར་ལྷག་མཐོང་གི་ངོ་བོར་གྱུར་པའི་ཉེར་བསྡོགས་དེ་ཡིན་ལ། དེ་ལ་ཡང་འདོད་པའི་ཉོན་མོངས་དགུའི་གཉེན་པོར་གྱུར་པའི་བར་ཆད་མེད་པའི་ལམ་དགུ་ཡོད་པ་ལས། དྲུག་པ་དང་དགུ་པའོ། ། ཡང་དེ་གཉིས་ཟག་བཅས་ཀྱིས་ཐོབ་པ་དེའི་ཚེ་ནི། དང་པོའི་ཉེར་བསྡོགས་དག་པ་བ་དང༌། དེ་ལ་ཡང་སྤང་བྱ་དགུའི་དབྱེ་བས་དེ་སྤོང་བའི་ལྷག་མཐོང་ཡང་དེ་སྙེད་ཡོད་པ་ལས་དྲུག་པ་དང༌། དགུ་པའོ། །
འདིར་གཞན་དག་འདོད་ཉོན་དགུ་པ་ལ་ཆགས་པ་དང་བྲལ་བ་དང༌། བསམ་གཏན་གྱི་དངོས་གཞི་ཐོབ་པ་དུས་མཉམ་པས། རིམ་གྱིས་པའི་ཕྱིར་མི་འོང་གིས་ཀྱང་དེའི་དངོས་གཞི་ལ་བརྟེན་པར་འདོད་པ་ནི། དང་པོའི་ཉེར་བསྡོགས་ཀྱི་ས་མཚམས་འཛིན་མ་ཤེས་པའོ། ། ཡང་ཆགས་བྲལ་སྔོན་དུ་སོང་བའི་ཕྱིར་མི་འོང་གི་འབྲས་བུ་ནི། བསམ་གཏན་ས་དྲུག་པོ་གང་རུང་ཁོ་ན་ལ་བརྟེན་པར་ངེས་ཏེ། འདོད་ཉོན་དགུ་པ་ལ་ཆགས་བྲལ་སྔོན་དུ་སོང་བའི་ཉན་ཐོས་མཐོང་ལམ་པ་དེ་ལ་བསམ་གཏན་གྱི་དངོས་གཞི་ཐོབ་མ་ཐོབ་གཉིས་དང༌། ཅི་ཡང་མེད་མན་ཆད་ལ་ཆགས་པ་དང་བྲལ་མ་བྲལ་གཉིས་སུ་དབྱེར་ཡོད་པའི་ཕྱིར། དེ་དུས་ཀྱི་ཕྱིར་མི་འོང་ཞུགས་པ་དེ་ལ་གཟུགས་མེད་དངོས་གཞིའི་སེམས་ཐོབ་པ་ཅིག་སྲིད་ཀྱང༌། དེ་ལ་བརྟེན་པའི་ཕྱིར་མི་འོང་གི་འབྲས་བུ་ནི་མི་སྲིད་དེ།
དེས་འདོད་པ་ལ་མི་དམིགས་པའི་ཕྱིར། དེ་ལ་ཁྱབ་པ་ཡོད་པའི་རྒྱུ་མཚན་ཡང་ཐ་མའི་ཆ་མཐུན་ལྔ་སྤངས་པའི་བྲལ་ཐོབ་གང་གིས་འཛིན་པར་བྱེད་པའི་ཤེས་པ་དེ་ཡིན་ན། འདོད་པ་ལ་དམིགས་དགོས་པའི་ཕྱིར་དང༌། དེ་ཡིན་ན་འདོད་པའི་གཉེན་པོར་རུང་དགོས་པའི་ཕྱིར། ཡང་གཞན་དག འདི་ཉེར་བསྡོགས་ལ་མི་བརྟེན་པའི་ཤེས་བྱེད་དུ་འདོད་པ་ལ་ཆགས་བྲལ་སྔོན་དུ་སོང་ན། བསམ་གཏན་གྱི་དངོས་གཞི་ཐོབ་པས་ཁྱབ་པའི་ཕྱིར། སྙམ་དུ་སེམས་པ་དེས་ནི་འདོད་པ་ལ་ཆགས་པ་དང་བྲལ་བའི་རྗེས་སུ་བསམ་གཏན་གྱི་དངོས་གཞིར་ཚོར་བའི་དབང་པོ་འཕོ་བའི་བར་ཆད་མེད་པའི་ལམ་སྒྲུབ་ཚུལ་ལས་ཤེས་པ་དང༌། ཤེས་རབ་རྐྱང་པས་རྣམ་པར་གྲོལ་བའི་དགྲ་བཅོམ་པའི་འཇོག་ཚུལ་སོགས་མ་གོ་བ་ཡིན་པས། དེ་ལ་རྣ་བ་གཏད་པར་མི་བྱའོ། །
གསུམ་པ་དགྲ་བཅོམ་པའི་འབྲས་བུའི་སེམས་རྟེན་ནི། ཟག་མེད་ས་དགུ་པོ་གང་ཡང་རུང་བའོ། ། གསུམ་པ་ལམ་གང་གིས་ཐོབ་པ་ནི། འབྲས་བུ་ཐོག་མཐའ་གཉིས་ལམ་ཟག་མེད་ཁོ་ནས་ཐོབ་པ་ཡིན་ཏེ། མཐོང་སྤང་གི་གཉེན་པོ་དང༌། སྲིད་རྩེའི་གཉེན་པོས་ངེས་པར་ཐོབ་དགོས་པའི་ཕྱིར། འབྲས་བུ་བར་པ་གཉིས་ལ་ནི། ལམ་ཟག་བཅས་ཀྱིས་ཐོབ་པ་དང༌། ཟག་མེད་ཀྱིས་ཐོབ་པ་གཉིས་ཀ་སྲིད་དོ། ། དེ་ཡང་ཇི་ལྟར་ཞེ་ན།
འབྲས་བུ་རིམ་གྱིས་པའི་བར་པ་གཉིས་ལ་ནི་གོང་དུ་རྒྱས་པར་བཤད་ཟིན་པ་ལྟར། ལམ་ཟག་བཅས་ཀྱིས་ཐོབ་པ་དང༌། ཟག་མེད་ཀྱིས་ཐོབ་པ་གཉིས་ཀ་སྲིད་ཅིང༌། དེ་ཡང་གཅིག་གིས་དེ་ཐོབ་པའི་ཚེ། ཅིག་ཤོས་ཀྱིས་དེ་མ་ཐོབ་པས་ཁྱབ་པ་ཡིན་ནོ། ། ཆགས་བྲལ་སྔོན་དུ་སོང་བའི་འབྲས་བུ་བར་པ་གཉིས་ལ་ནི། ལམ་དེ་གཉིས་ཀས་ཐོབ་པ་ཡིན་ཏེ། དེ་གཉིས་ཀྱི་ངོ་སྐལ་གྱི་སྒོམ་སྤངས་སྤངས་པའི་ཆ་རྣམས་ལམ་ཟག་བཅས་ཀྱིས་ཐོབ་ལ། དེ་གཉིས་ཀྱི་ངོ་སྐལ་གྱི་སྤང་བྱར་ངེས་པར་བཞག་དགོས་པའི་མཐོང་སྤངས་སྤངས་པའི་ཆ་རྣམས་ནི་ངེས་པར་ལམ་ཟག་མེད་ཀྱིས་ཐོབ་དགོས་པའི་ཕྱིར། འདིར་ནི་ལམ་དེ་གཉིས་ཀས་ཐོབ་པའི་གཞི་མཐུན་ནོ། །
ཆགས་བྲལ་སྔོན་སོང་གི་འབྲས་བུ་གཉིས་པོ་འདི་ཡང༌། དངོས་སུ་ཐོབ་བྱེད་ཀྱི་དབང་དུ་བྱས་ན་ནི། ཟག་མེད་ཁོ་ནར་ངེས་པ་ཡིན་ཏེ། ལམ་ལ་རྗེས་བཟོད་ཁོ་ནས་ཐོབ་པའི་ཕྱིར། ཡང་ལ་ལ་དག་གི་བསམ་པ་ལ། ཆགས་བྲལ་སྔོན་དུ་སོང་བའི་འབྲས་བུ་གཉིས་ཟག་བཅས་ཁོ་ནས་ཐོབ་པ་དང༌། རིམ་གྱིས་པའི་གཉིས་པོ་ཟག་མེད་ཁོ་ནས་ཐོབ་པ་ཡིན་ནོ་སྙམ་དུ་སེམས་པ་དེ་དག་གིས་ནི་གཞུང་འགྲེལ་ཞིབ་མོར་མ་བསླབ་པས་དོར་བར་བྱའོ། ། བྱེ་སྨྲའི་ལུགས་འདིར་ཞིབ་མོར་ཕྱེ་ན་མཐོང་སྤངས་སྤོང་ཚུལ་དང༌། སྒོམ་སྤངས་སྤོང་ཚུལ་གཉིས། དང་པོ་ལ་བྱིས་པའི་ལམ་གྱིས་སྤོང་ཚུལ་དང༌།
འཕགས་པའི་ལམ་གྱིས་སྤོང་ཚུལ་གཉིས། དང་པོ་ལ་ཁམས་གསུམ་གྱི་དབྱེ་བས་གསུམ་ལས། བསམ་གཏན་དང་པོའི་ཉེར་བསྡོགས་ཀྱིས་འདོད་པའི་མཐོང་སྤངས་ཉོན་མོངས་ལ་ཆུང་འབྲིང་ཆེན་པོ་དགུར་ཕྱེ་ནས་སྤོང་བ་དང༌། གཉིས་པའི་ཉེར་བསྡོགས་ཀྱིས་དང་པོའི་དེ་ལ་དེར་ཕྱེ་ནས་སྤོང་བ་ནས། སྲིད་རྩེའི་ཉེར་བསྡོགས་ཀྱིས་ཅི་ཡང་མེད་ཀྱི་དེ་ལ་དེར་ཕྱེ་ནས་སྤོང་ལ། སྲིད་རྩེའི་གཉེན་པོར་གྱུར་པའི་བྱིས་པའི་ལམ་ནི་མི་སྲིད་དེ། དེའི་གོང་ན་ཉེར་བསྡོགས་ཞི་རགས་ཀྱི་རྣམ་པ་ཅན་མེད་པའི་ཕྱིར་རོ། ། གཉིས་པ་ནི། སྡུག་བསྔལ་ཆོས་བཟོད་ཀྱིས་འདོད་པའི་སྡུག་བསྔལ་མཐོང་སྤངས་རྣམས་ཕྱོགས་གཅིག་ཏུ་བསྡོམས་ནས་སྤོང་བ་ལ་སོགས་པར་བྱེད་ཀྱི། ཆུང་འབྲིང་དགུར་ཕྱེ་ནས་སྤོང་བ་ནི་མེད་དོ། །
སྒོམ་སྤངས་ཀྱི་སྤང་ཚུལ་ནི། བྱིས་པའི་སྒོམ་ལམ་དང་འཕགས་པའི་སྒོམ་ལམ་གང་ཡིན་ཀྱང་རུང༌། ཆུང་འབྲིང་དགུར་མ་ཕྱེ་བར་སྤོང་བ་མི་སྲིད་དོ། ། དེ་ལྟར་བཤད་པ་ན། གོང་དུ་འདོད་ཉོན་དང་པོ་དང༌། དགུ་པ་སོགས་ཀྱི་རྣམ་གཞག་བྱས་པའི་སྒོ་ནས་བཤད་པ་དེ། མདོ་སྡེ་པ་སོགས་ཀྱི་འདོད་པ་དང་མཐུན་པར་སྒོམ་སྤངས་ཁོ་ནའི་དབང་དུ་བྱས་ནས་བཤད་པ་ཡིན་ཅིང༌། བྱེ་སྨྲའི་ཐུན་མོང་མ་ཡིན་པའི་ལུགས་ལྟར་ན་ཞིབ་ཆ་འདོན་ཚུལ་དེ་ལྟར་ཤེས་པར་བྱས་ནས་བཤད་པར་བྱའོ། ། གཉིས་པ་མངོན་པ་གོང་མའི་ལུགས་ལ། འབྲས་བུའི་རྣམ་པར་བཞག་པ་ཇི་ལྟར་ཡིན་པ་དང༌།
འབྲས་གནས་ཀྱི་རྣམ་པར་བཞག་པ་ཇི་ལྟར་ཡིན་པའོ། ། དང་པོ་ནི། གོང་མའི་ལུགས་ལ། སྤྱིར་དགེ་སྦྱོང་ཚུལ་གྱི་འབྲས་བུ་ཞེས་བྱ་བའི་ཐ་སྙད་དང༌། བྱེ་བྲག་ཏུ་དེ་ལ་འདུས་བྱས་དང༌། འདུས་མ་བྱས་གཉིས་སུ་འབྱེད་པའི་བཤད་པ་གསལ་པོ་མེད་ཅིང༌། སྤྱིར་རྒྱུན་ཞུགས་སོགས་འབྲས་བུ་བཞིའི་ཐ་སྙད་ཙམ་ཞིག་དང༌། སྐབས་གཞན་དུ་འབྲས་བུ་ལ་རྒྱུ་མཐུན་གྱི་འབྲས་བུ་དང་བྲལ་བའི་འབྲས་བུ་གཉིས་སུ་ཕྱེ་ནས་བཤད་པ་ཙམ་ལ་དཔགས་ན། འབྲས་བུ་ཙམ་ལ་འདུས་བྱས་དང་འདུས་མ་བྱས་གཉིས་སུ་འབྱེད་དུ་རུང་ཙམ་སྣང་ཡང༌། གང་ཟག་དང་མངོན་པར་རྟོགས་པ་འཆད་པའི་སྐབས་ན་དེ་གཉིས་སུ་ཕྱེ་བའི་བཤད་པ་མི་སྣང་བས་བཏང་སྙོམས་སུ་བཞག་པར་བྱའོ། །
འོ་ན་ཇི་ལྟར་འཆད་ཅེ་ན། གང་ཟག་དང་མངོན་པར་རྟོགས་པ་གཉིས་ལས། གང་ཟག་ལ་རྒྱུན་དུ་ཞུགས་པའི་འབྲས་བུ་ལ་འཇུག་པ་དང༌། རྒྱུན་དུ་ཞུགས་པ་དང༌། ཕྱིར་འོང་བའི་འབྲས་བུ་ལ་འཇུག་པ་དང༌། ཕྱིར་འོང་བ་དང༌། གཞན་གཉིས་ལ་ཡང་དེ་བཞིན་དུ་གསུངས་པས་འབྲས་བུ་བཞི་པོ་ཙམ་ཞིག་གི་རྣམ་པར་བཞག་པ་ཡོད་དོ། ། དེ་ཡང་རྒྱུན་དུ་ཞུགས་པའི་འབྲས་བུ་ནི། བཅུ་དྲུག་པ་ལམ་རྗེས་ཤེས་ཀྱི་རྟོགས་པ་དེ་ཉིད་དོ། ། ཕྱིར་འོང་བའི་འབྲས་བུ་ནི།
འདོད་པའི་སྒོམ་སྤངས་སུ་གྱུར་པའི་ཉོན་མོངས་པ་དྲུག་པ་སྤངས་པའི་རྣམ་པར་གྲོལ་བའི་ལམ་དང༌། ཕྱིར་མི་འོང་གི་འབྲས་བུ་ནི། འདོད་པའི་སྒོམ་པས་སྤང་བར་བྱ་བའི་ཉོན་མོངས་པ་དགུ་པ་སྤངས་པའི་རྣམ་པར་གྲོལ་བའི་ལམ་དང༌། དགྲ་བཅོམ་པའི་འབྲས་བུ་ནི། སྲིད་པའི་རྩེ་མོའི་ཉོན་མོངས་པ་དགུ་པ་སྤངས་པའི་རྣམ་པར་གྲོལ་བའི་ལམ་མོ། ། དེ་སྐད་དུ་ཡང༌། ཀུན་ལས་བཏུས་ལས། རྒྱུན་དུ་ཞུགས་པ་གང་ཞེ་ན། གང་མཐོང་བའི་ལམ་གྱི་སེམས་ཀྱི་སྐད་ཅིག་མ་བཅུ་དྲུག་ལ་གནས་པའི་གང་ཟག་གོ ། ལན་ཅིག་ཕྱིར་འོང་བའི་གང་ཟག་གང་ཞེ་ན།
སྒོམ་པའི་ལམ་ལ་འདོད་པ་ན་སྤྱོད་པའི་ཉོན་མོངས་པའི་རྣམ་པ་དྲུག་པ་སྤངས་པའི་ལམ་ལ་གནས་པའི་གང་ཟག་གོ ། ཕྱིར་མི་འོང་བའི་གང་ཟག་གང་ཞེ་ན། སྒོམ་པའི་ལམ་ལ་འདོད་པ་ན་སྤྱོད་པའི་ཉོན་མོངས་པའི་རྣམ་པ་དགུ་པ་སྤངས་པའི་ལམ་ལ་གནས་པའི་གང་ཟག་གོ ། དགྲ་བཅོམ་པ་གང་ཞེ་ན། གང་སྲིད་པའི་རྩེ་མོའི་ཉོན་མོངས་པའི་རྣམ་པ་དགུ་པ་སྤངས་པའི་ལམ་ལ་གནས་པའི་གང་ཟག་གོ ། ཞེས་གསུངས་སོ། ། གལ་ཏེ་དེ་ལྟར་བཤད་པ་འོ་ན་རྒྱུན་དུ་ཞུགས་པ་སོགས་ཡིན་ན། དེ་དང་དེའི་འབྲས་བུ་ལ་གནས་པས་ཁྱབ་པར་ཁས་ལེན་ནམ་ཞེ་ན། དྲངས་མ་ཐག་པའི་གཞུང་གི་ཚིག་ཟིན་ལ་དེ་ལ་དེས་ཁྱབ་པར་བཤད་པ་ལྟ་བུར་སྣང་ཡང༌། མ་མཐའི་ས་མཚམས་བཟུང་བ་ཡིན་གྱི།
དེ་ལ་དེས་ཁྱབ་པ་ནི་གཞུང་གི་དགོངས་པ་མ་ཡིན་ཏེ། གཞུང་ལས་སྲིད་པ་ལན་བདུན་པ་དང༌། རིགས་ནས་རིགས་སྐྱེ་རྒྱུན་ཞུགས་སུ་བཤད་པ་དང༌། ཕྱིར་མི་འོང་བར་འདའ་བ་ནས་གོང་འཕོའི་བར་བཤད་པ་རྣམས་དེ་དང་དེའི་འབྲས་བུ་ལ་གནས་པས་མ་ཁྱབ་པའི་ཕྱིར་ཏེ། དེ་དང་དེའི་ནང་ཚན་ན། སྤངས་པ་སྔ་མའི་རྣམ་གྲོལ་ལམ་བཏང་ནས། སྤང་བྱ་ཕྱི་མ་སྤོང་བ་ལ་བརྩོན་པ་དང༌། ཕྱི་མ་མ་སྤངས་པ་སོགས་དུ་མ་ཡོད་པའི་ཕྱིར་དང༌། དགྲ་བཅོམ་པ་ཡིན་ན་ཕལ་ཆེར་ཁྱད་པར་གྱི་ལམ་ལ་གནས་དགོས་པས། རྣམ་པར་གྲོལ་བའི་ལམ་ལ་གནས་པའི་ཁྱབ་པ་མེད་པའི་ཕྱིར་རོ། །
དེའི་ཕྱིར་རྒྱུན་དུ་ཞུགས་པ་སོགས་ཡིན་ན། དེ་དང་དེའི་འབྲས་བུ་ཐོབ་ལ་མ་ཉམས་ཞིང་འབྲས་བུ་ཕྱི་མ་གཞན་མངོན་དུ་མ་བྱས་པ་ཞིག་དགོས་ཀྱང༌། དེ་ལ་གནས་པའི་ཁྱབ་པ་མེད་དོ། ། དེ་བཞིན་དུ་རྒྱུན་དུ་ཞུགས་པའི་འབྲས་བུ་ལ་གནས་པ་ཡིན་ན། རྒྱུན་དུ་ཞུགས་པ་ཡིན་པའི་ཁྱབ་པ་ཡང་མེད་དེ། ཆགས་བྲལ་སྔོན་དུ་སོང་བའི་ཕྱིར་འོང་དང༌། ཕྱིར་མི་འོང་བཞིན་ནོ། ། དེ་དེ་ལ་གནས་པའི་རྒྱུ་མཚན་ཅི་ཞེ་ན། མཐོང་སྤངས་ཀུན་སྦྱོར་གསུམ་སྤངས་པས་རབ་ཏུ་ཕྱེ་བའི་དགེ་སྦྱོར་ཚུལ་གྱི་འབྲས་བུ་ལ་གནས་པའི་ཕྱིར་དང༌། དེ་གཉིས་སྐད་ཅིག་མ་དང་པོའི་ཚེ།
བཅུ་དྲུག་པ་ལམ་རྗེས་ཤེས་ཀྱི་རྟོགས་པ་ལ་གནས་པས་སོ། ། འོ་ན་དེ་གཉིས་དེ་དང་དེའི་འབྲས་བུ་ལ་མི་གནས་པ་ཅི་ཞེ་ན། ཆགས་བྲལ་སྔོན་དུ་སོང་བའི་ཕྱིར་འོང་དང༌། ཕྱིར་མི་འོང་གི་འབྲས་བུ་ནི་ཡོད་པ་མ་ཡིན་ཏེ། གལ་ཏེ་ཡོད་ན་དེར་གྱུར་པའི་འདོད་ཉོན་དྲུག་པ་དང༌། དགུ་པ་སྤངས་པའི་རྣམ་པར་གྲོལ་བའི་ལམ་ཞིག་དེ་དང་དེར་འཇོག་དགོས་པ་ལས། འདིར་ནི་དེ་དེར་བཞག་ཏུ་མེད་པའི་ཕྱིར་དང༌། དེ་དུས་ཀྱི་བཅུ་དྲུག་པའི་རྟོགས་པ་དེ་ཡང་དེ་དང་དེ་སྤངས་པའི་རྣམ་པར་གྲོལ་བའི་ལམ་དུ་མི་རུང་བའི་ཕྱིར་ཏེ། མཐོང་ལམ་གྱི་སྔ་རོལ་དུ་དེ་དང་དེ་སྤངས་པའི་རྣམ་པར་གྲོལ་བའི་ལམ་ནི་ཟག་བཅས་ཁོ་ནར་ངེས་ལ། འདི་ནི་ཟག་མེད་ཁོ་ན་ཡིན་པའི་ཕྱིར་རོ། །
དེ་དུས་ཀྱི་བཅུ་དྲུག་པ་དེ་ཡང་འབྲས་བུ་གཉིས་པོ་དེ་དང་དེར་མི་རུང་སྟེ། སྒོམ་སྤངས་ཀྱི་ཁྱད་པར་འགའ་ཞིག་སྤངས་པས་རབ་ཏུ་ཕྱེ་བའི་རྣམ་པར་གྲོལ་བའི་ལམ་མ་ཡིན་པའི་ཕྱིར། ཡང་ཕྱིར་འོང་གི་འབྲས་བུ་ལ་གནས་ན་ཕྱིར་འོང་ཡིན་པའི་ཁྱབ་པ་ཡང་མེད་དེ། འདོད་ཉོན་དྲུག་པ་སྤངས་པའི་ཁྱད་པར་གྱི་ལམ་ལ་གནས་པའི་སྤང་བྱ་ཅིག་ཅར་བ་བཞིན་ནོ། ། ཕྱིར་མི་འོང་གི་འབྲས་བུ་ལ་གནས་ན་ཕྱིར་མི་འོང་ཡིན་པས་མ་ཁྱབ་སྟེ། ཅིག་ཅར་བའི་དགྲ་བཅོམ་པ་སྐད་ཅིག་དང་པོ་བཞིན་ནོ། ། གལ་ཏེ་འོ་ན་ཆགས་བྲལ་སྔོན་དུ་སོང་བའི་ཕྱིར་འོང་དང༌། ཕྱིར་མི་འོང་གི་འབྲས་བུ་མི་སྲིད་ན། དེའི་ཞུགས་པ་ཡང་མི་སྲིད་པར་འགྱུར་ཏེ། དེའི་འབྲས་བུ་ལ་འཇུག་པ་མི་སྲིད་པའི་ཕྱིར་ཞེ་ན།
དེ་ནི་འདོད་པ་ཁོ་ན་ཡིན་ཏེ། དེ་ཡོད་པར་འཆད་པའི་ལུང་མེད་པའི་ཕྱིར་དང༌། མཐོང་ལམ་སྐད་ཅིག་དང་པོ་བཅོ་ལྔ་གང་རུང་ལ་གནས་པའི་གང་ཟག་ཡིན་ན་རྒྱུན་ཞུགས་ཞུགས་པ་ཡིན་པས་ཁྱབ་པར་གཞུང་ཉིད་ལས་གསལ་བའི་ཕྱིར། གལ་ཏེ་རྒྱུན་ཞུགས་འབྲས་གནས་དང༌། ཕྱིར་མི་འོང་གི་གཞི་མཐུན་སྲིད་པ་དེ་ལྟ་ན། འབྲས་བུ་དང་ཞུགས་གནས་ཀྱི་རྣམ་གཞག་ཐམས་ཅད་འཆོལ་བར་འགྱུར་རོ་ཞེ་ན། འདི་ལ་མགོ་མཚུངས་དང༌། རྣལ་མའི་ལན་ནོ། ། འོ་ན་ཕྱིར་འོང་གི་འབྲས་བུ་ལ་གནས་པ་དང༌། རྒྱུན་ཞུགས་ཀྱི་གཞི་མཐུན་སྲིད་ན་ཡང་དེ་འཆོལ་བར་ཐལ་བ་དང༌།
ཕྱིར་མི་འོང་གི་འབྲས་བུ་ལ་གནས་པ་དང༌། དགྲ་བཅོམ་པའི་གཞི་མཐུན་སྲིད་ན་ཡང་དེ་འཆོལ་བར་ཐལ་ལོ། ། དེ་ཁས་མ་བླངས་པས་འདོད་དོ་ཞེ་ན། སྤང་བྱ་ཅིག་ཅར་བའི་རྣམ་གཞག་ཁས་ལེན་པ་དང༌། དེ་ཁས་མི་ལེན་པ་འགལ་ལོ། ། གལ་ཏེ་དེ་དུས་ཀྱི་འདོད་ཉོན་དྲུག་པ་སྤངས་པའི་རྣམ་པར་གྲོལ་བའི་ལམ་དེ། ཕྱིར་འོང་གི་འབྲས་བུར་ཁས་མི་ལེན་ནོ་ཞེ་ན། འོ་ན་ཅི། དེ་འབྲས་བུ་བཞི་པོ་གང་དུ་ཡང་ཁས་མི་ལེན་པའམ། ཡང་ན་རྒྱུན་དུ་ཞུགས་པའི་འབྲས་བུར་ཁས་ལེན་པ་ཡིན།
དང་པོ་ལྟར་ན་ཟག་མེད་བར་ཆད་མེད་ལམ་གྱིས་འདོད་ཉོན་དྲུག་པ་སྤངས་པའི་རྣམ་པར་གྲོལ་བའི་ལམ་ཡིན་ན། བཞི་པོ་གང་རུང་མ་ཡིན་དགོས་པར་འགྱུར་ཏེ། དེས་ཁམས་གསུམ་གྱི་ཉོན་མོངས་དྲུག་པ་དགུ་ཅིག་ཅར་དུ་སྤངས་པའི་རྣམ་གྲོལ་ལམ་ཡིན་ན་དེ་མ་ཡིན་དགོས་པ་གང་ཞིག རྒྱུ་མཚན་མཚུངས་པའི་ཕྱིར་རོ། ། གཉིས་པ་ལྟར་ན། དེ་ཆོས་ཅན་རྒྱུན་ཞུགས་ཀྱི་འབྲས་བུ་མ་ཡིན་ཏེ། རྒྱུན་ཞུགས་ཀྱི་འབྲས་བུར་འཇོག་བྱེད་ཀྱི་ཁྱད་པར་ཅི་ཡང་མ་ཚང་བའི་ཕྱིར། འབྲས་བུ་བཞིའི་གྲངས་ངེས་འཆད་པ་དག མཐོང་སྤངས་སྤངས་པ་ལས་རྒྱུན་ཞུགས་ཀྱི་འབྲས་བུར་འཇོག་གོ ། ཞེས་བྲག་ཆ་བཞིན་དུ་སྒྲོག་པ་དང་འགལ་བའི་ཕྱིར།
དེ་བཞིན་དུ་འདོད་ཉོན་དགུ་པ་དང༌། སྲིད་ཉོན་དགུ་པ་ཅིག་ཅར་དུ་སྤངས་པའི་དུས་ཀྱི་འདོད་ཉོན་དགུ་པ་སྤངས་པའི་རྣམ་གྲོལ་ལམ་གྱི་ཆ་ནས། ཕྱིར་མི་འོང་གི་འབྲས་བུ་དང༌། སྲིད་ཉོན་དགུ་པ་སྤངས་པའི་ཆ་ནས་དགྲ་བཅོམ་པའི་འབྲས་བུར་བཞག་དགོས་པ་ཡིན་ཏེ། དེ་དེར་མི་འཇོག་ན་བརྟགས་པ་སྔ་མ་བཞིན་དུ་མཚུངས་པའི་ཕྱིར། མི་མཚུངས་ཏེ། དེའི་ཚེ་དེ་དགྲ་བཅོམ་པའི་འབྲས་བུར་ཁས་ལེན་པའི་ཕྱིར། ཅེ་ན། དེ་ཆོས་ཅན་དགྲ་བཅོམ་པའི་འབྲས་བུ་མིན་ཏེ། ཐ་མའི་ཆ་མཐུན་ལྔ་སྤངས་པས་རབ་ཏུ་ཕྱེ་བའི་འབྲས་བུ་ཡིན་གྱི།
གོང་མའི་ཆ་མཐུན་ལྔ་སྤངས་པས་རབ་ཏུ་ཕྱེ་བ་མ་ཡིན་པའི་ཕྱིར། གལ་ཏེ་ཡིན་ན་དེའི་ཚེ་སྲིད་ཉོན་དགུ་པ་སྤངས་པའི་ཆ་ནས། འདོད་ཉོན་དགུ་པ་སྤངས་པའི་རྣམ་གྲོལ་ལམ་དུ་འཇོག་དགོས་པར་ཐལ་ལོ། ། ཡང་གལ་ཏེ། རྒྱུན་ཞུགས་ཀྱི་འབྲས་བུ་ལ་གནས་ན། རྒྱུན་ཞུགས་ཡིན་མི་དགོས་པ་སོགས་དང༌། རྒྱུན་ཞུགས་ཡིན་ན་དེའི་འབྲས་བུ་ལ་གནས་མི་དགོས་པ་འདི་ནི། ཆེས་ཤིན་ཏུ་བཞད་གད་དུ་བྱ་བའི་གནས་སོ་སྙམ་ན། དེ་ནི་ཁྱོད་ཀྱིས་མ་བསླབ་པའི་གཏམ་ཁོ་ན་ཡིན་ཏེ། སྤང་བྱ་ཅིག་ཅར་བའི་རྒྱུན་ཞུགས་ཀྱི་འབྲས་བུ་ཞེས་བྱ་བ་ནི་ཡོད་པ་མ་ཡིན་པའི་ཕྱིར།
ཇི་ལྟར་མེད་ཅེ་ན། གལ་ཏེ་དེ་ཡོད་ན་ཁམས་གསུམ་གྱི་ཉོན་མོངས་དང་པོ་དགུ་ཅིག་ཅར་དུ་སྤངས་པའི་རྣམ་པར་གྲོལ་བའི་ལམ་དེ་དེར་ཁས་ལེན་དགོས་པ་ལས། དེ་ནི་དེར་མི་འཐད་པའི་ཕྱིར་རོ། ། མི་འཐད་པ་ཅི་ཞེ་ན། དེ་ཆོས་ཅན། དེ་མིན་ཏེ། མཐོང་སྤངས་ཀུན་སྦྱོར་གསུམ་སྤངས་པས་རབ་ཏུ་ཕྱེ་བའི་འབྲས་བུ་མ་ཡིན་པའི་ཕྱིར་དང༌། སྒོམ་ལམ་བར་ཆད་མེད་ལམ་གྱིས་ཐོབ་པའི་འབྲས་བུ་ཡིན་པའི་ཕྱིར་དང༌། འདོད་ཉོན་དང་པོ་ནས་བརྒྱད་པའི་བར་སྤངས་པའི་རྣམ་གྲོལ་ལམ་དུ་གྱུར་པའི་རྒྱུན་ཞུགས་ཀྱི་འབྲས་བུ་ཁས་བླངས་ན། འབྲས་བུ་བཞིའི་རྣམ་པར་བཞག་པ་ཐམས་ཅད་འཆོལ་བར་འགྱུར་བའི་ཕྱིར་རོ། །
དེ་ལྟར་བཤད་ན། རྒྱུན་ཞུགས་འབྲས་གནས་ཡིན་ན། སྤང་བྱ་ཅིག་ཅར་བ་ཡིན་པ་འགལ་ཏེ། དེ་ཡིན་ན་འདོད་ཉོན་དང་པོ་སྤངས་པ་ཕར་ཞོག སྤོང་བ་ལ་བརྩོན་བཞིན་པ་ཡང་མ་ཡིན་དགོས་པའི་ཕྱིར་རོ། ། འོ་ན་སྤང་བྱ་ཅིག་ཅར་བའི་རྒྱུད་ཀྱི་ཉོན་མོངས་དང་པོ་ལྔ་སྤངས་པའི་རྣམ་པར་གྲོལ་བའི་ལམ་དེ་འབྲས་བུ་བཞི་ལས་གང་དུ་ཁས་ལེན་ཞེ་ན། དེ་ནི་བཞི་པོ་གང་དུ་ཡང་མི་འཇོག་སྟེ། དེའི་མཚན་ཉིད་གང་ཡང་མ་ཚང་བའི་ཕྱིར་དང༌། ཐེག་པ་ཆེན་པོའི་མངོན་པ་ལས། འབྲས་བུ་བཞི་པོའི་རྣམ་གཞག་ཙམ་ཞིག་གསུངས་ཀྱི་འབྲས་བུ་གྱ་དགུའི་རྣམ་པར་བཞག་པ་མི་འབྱུང་བའི་ཕྱིར་ན།
བཞི་པོ་གང་ཡང་མ་ཡིན་པའི་འབྲས་བུ་ཞིག་ཏུ་ཁས་ལེན་པའི་རྣམ་གཞག་ཀྱང་མེད་དོ། ། དེ་ལྟ་ན་ཡང༌། དེའི་དུས་ཀྱི་ཉོན་མོངས་ལྔ་པ་སྤངས་པའི་རྒྱུན་ཞུགས་དེ་ཕྱིར་འོང་གི་འབྲས་བུ་ལ་འཇུག་པར་ཁས་ལེན་དགོས་སོ། ། དེ་ལྟར་འབྲས་བུའི་ཁྱད་པར་སྤྱིར་བཤད་ནས། སྤང་བྱའི་ཁྱད་པར་ཅུང་ཟད་བཤད་པར་བྱ་སྟེ། སྤང་བྱ་ལ་གཉིས་ཏེ། མཐོང་བས་སྤང་བར་བྱ་བ་དང༌། སྒོམ་པས་སྤང་བར་བྱ་བའོ། ། དང་པོ་སྤོང་བའི་ཚུལ་ནི། ལུགས་འདི་ལ་ཁམས་གསུམ་གྱི་སྡུག་བསྔལ་མཐོང་སྤངས་མཐའ་དག་སྡུག་བསྔལ་ཆོས་བཟོད་ཁོ་ནས་སྤོང་བ་ཡིན་གྱི།
ཁམས་གོང་མའི་སྤང་བྱ་སྤོང་ཚུལ་སོ་སོར་འབྱེད་པ་དང༌། རྗེས་བཟོད་ཀྱིས་གོང་མའི་སྤང་བྱ་སྤོང་བའི་རྣམ་པར་བཞག་པ་མེད་དོ། ། འོ་ན་མཐོང་སྤངས་ཀུན་སྦྱོར་གསུམ་སྤངས་པའི་རྣམ་པར་གྲོལ་བའི་ལམ་ལ། རྒྱུན་དུ་ཞུགས་པའི་ལམ་དུ་འཇོག་གམ་མི་འཇོག འཇོག་ན་སྡུག་བསྔལ་ཆོས་ཤེས་ལ་གནས་པ་ནས་རྒྱུན་དུ་ཞུགས་པར་འགྱུར་ལ། གཉིས་པ་ལྟར་ན། ཐ་མའི་ཆ་མཐུན་ལྔ་དང༌། གོང་མའི་ཆ་མཐུན་ལྔ་སྤངས་པའི་རྣམ་པར་གྲོལ་བའི་ལམ་ཡང་འབྲས་བུ་ཕྱི་མ་གཉིས་སུ་མི་འཇོག་པར་མཚུངས་སོ་ཅེ་ན། མཚུངས་པ་མིན་ཏེ། ལམ་ཆོས་ཤེས་ཀྱི་དུས་སུ་མཐོང་སྤངས་སུ་གྱུར་པའི་འདོད་ཆགས་དང༌།
རྣམ་འཚེ་གཉིས་མ་ལུས་པར་སྤངས་ཀྱང་ཇི་སྲིད་ལམ་ལ་རྗེས་ཤེས་མངོན་དུ་མ་བྱས་པ་དེ་སྲིད་དུ། ཀུན་ཏུ་སྦྱོར་བ་གསུམ་གྱི་ས་བོན་དྲུངས་ཕྱུང་བའི་རྣམ་པར་གྲོལ་བའི་ལམ་མི་ཐོབ་པས། རྒྱུན་དུ་ཞུགས་པའི་འབྲས་བུར་འཇོག་མི་ནུས་ལ། འདོད་ཉོན་དགུ་པ་ཟག་མེད་ལམ་གྱིས་སྤངས་པའི་རྣམ་པར་གྲོལ་བའི་ལམ་ཐོབ་པ་དེའི་ཚེ་ན། ཐ་མའི་ཆ་མཐུན་ལྔ་སྤངས་ཟིན་པའི་ཕྱིར། དེ་སྐད་དུ་ཡང༌། གང་གི་མཐོང་བས་སྤང་བར་བྱ་བའི་ཉོན་མོངས་པ་ཐམས་ཅད་སྤངས་ནས་རྒྱུན་དུ་ཞུགས་པར་འགྱུར་ན། ཅིའི་ཕྱིར་ཀུན་ཏུ་སྦྱོར་བ་གསུམ་སྤངས་ནས་རྒྱུན་དུ་ཞུགས་པ་ཞེས་བྱ་ཞེ་ན། གཙོ་བོ་བསྡུ་བའི་ཕྱིར་རོ། ། ཞེས་གསུངས་སོ། །
འོ་ན་ལམ་ལ་རྗེས་བཟོད་ཀྱིས་སྤང་བྱ་ཅི་ཞིག་སྤོང་ཞེ་ན། ཡེ་ཤེས་སྔ་མ་གཉིས་འཕགས་པའི་ཆོས་རྣམས་ཀྱི་རྒྱུ་མིན་དུ་འཛིན་པའི་ལོག་རྟོག་དང་ཐེ་ཚོམ་སེལ་ཞིང༌། དེ་མ་བསལ་བ་དེ་སྲིད་དུ་ནི། ཚུལ་ཁྲིམས་དང་བརྟུལ་ཞུགས་ངན་པ་ལ་མཆོག་ཏུ་འཛིན་པ་སེལ་མི་ནུས་ཤིང༌། ཐེ་ཚོམ་མ་སྤངས་ན། འཇིག་ཚོགས་ལ་ལྟ་བ་ཀུན་བརྟགས་ཀྱང་སེལ་མི་ནུས་པས་སོ། །

གཉིས་པ་སྒོམ་སྤངས་སྤོང་ཚུལ་ལ། འདོད་པའི་ཉོན་མོངས་ལ་དགུར་ཕྱེ་ནས། འབྲས་བུ་བར་པ་གཉིས་ཀྱི་སྤང་བྱར་བཞག་པ་འདི་ནི། སྤྱིར་འདོད་པའི་ཉོན་མོངས་ཙམ་དང༌། འདོད་པའི་ཉོན་མོངས་མ་ལུས་པ་དགུ་པོ་དེར་བསྡུས་ནས་སྤོང་ཚུལ་གྱི་རྣམ་གཞག་འཆད་པ་ནི་མིན་ཏེ། འདོད་པར་སྐྱེ་བའི་ལས་སོས་འདེབས་བྱེད་ཀྱི་ཉོན་མོངས་པའི་དབང་དུ་བྱས་ནས་དེར་འཆད་པའི་ཕྱིར། འདོད་པའི་ཉོན་མོངས་མ་ལུས་པ་དགུ་པོ་དེར་བསྡུས་ནས་འབྲས་བུ་དེ་གཉིས་ཀྱི་སྤང་བྱར་འཆད་མི་ནུས་པའི་ཕྱིར། ཇི་ལྟར་ཞེ་ན། སྤྱིར་ཕྱིར་འོང་མི་འོང་ནི། འདོད་པར་སྐྱེ་བ་ལེན་མི་ལེན་ལ་བཞག་པ་ཡིན་ལ། དེ་ཡང་སྤྱིར་དེར་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་པ་ཕལ་ཆེ་བ་དང༌།
མ་ལུས་པ་སྤངས་པའི་བྱེ་བྲག་ལས་འཇོག་དགོས་ཞིང༌། ཁྱད་པར་དུ་འགྲུབ་བྱེད་ཀྱི་ལས་གསོས་འདེབས་བྱེད་ཀྱི་ཉོན་མོངས་སྤངས་པའི་ཚུལ་ལས་འཇོག་དགོས་པ་ཡིན་ཏེ། ཆགས་བྲལ་སྔོན་སོང་འཇོག་པའི་ཚེ་དེ་ལས་འོས་གཞན་མེད་པའི་ཕྱིར་དང༌། རིམ་གྱིས་པ་ལ་ཡང༌། ཇི་སྐད་དུ། བདེན་པ་མཐོང་ལ་འཕེན་པ་མེད། ། ཅེས་པ་ལྟར། མཐོང་ལམ་གྱི་རྗེས་སུ་འཕེན་བྱེད་ཀྱི་ལས་ཀུན་སློང་གི་རྒྱུར་གྱུར་པའི་ཉོན་མོངས་པ་ཆེད་དུ་གཉེར་ནས་སྤོང་མི་དགོས་པའི་ཕྱིར། དེ་དེར་བསྡུ་མི་ནུས་པ་ཇི་ལྟར་ཞེ་ན། སྤྱིར་འཇིག་རྟེན་ལས་འདས་པའི་སྒོམ་ལམ་གྱི་སྤང་བྱར་གྱུར་པའི་འདོད་པའི་ཉོན་མོངས་ཐམས་ཅད་དེར་བསྡུས་ན།
མཐོང་ལམ་གྱི་སྔ་རོལ་དུ། འདོད་ཉོན་དགུ་པ་ལ་ཆགས་པ་དང་བྲལ་བ་མི་སྲིད་པར་འགྱུར་བ་དང༌། རིམ་གྱིས་པ་ལ་ཡང༌། འདོད་པའི་རྟེན་ཅན་གྱི་ཕྱིར་མི་འོང་དེས་འདོད་པའི་སས་བསྡུས་ཀྱི་ཉོན་ཡིད་སྤངས་པར་འགྱུར་བ་དང༌། དེ་ལྟ་ན་དགྲ་བཅོམ་པར་འགྱུར་བས་སོ། ། དེའི་ཕྱིར་འདོད་པའི་ཉོན་མོངས་པ་ལ་དགུར་ཕྱེ་བ་འདི་ནི། དེར་གྱུར་པའི་ཉོན་ཡིད་འཁོར་བཅས་ཕར་ཞོག ཡིད་ཤེས་འཁོར་དུ་བྱུང་བའི་འདོད་པའི་ཉོན་མོངས་དག་ལ་ཡང༌། ལྟ་བའི་ནང་ནས་འཇིག་མཐར་གཉིས་དང༌། ལྟ་མིན་གྱི་ནང་ནས།
མ་རིག་པ་དང༌། ང་རྒྱལ་དང༌། ཐེ་ཚོམ་དག་ལ་དགུ་པོ་དེར་དབྱེ་བ་མིན་ཏེ། དེ་དག་གི་གཉེན་པོ་ནི་འདས་ལམ་ཁོ་ནར་ངེས་པས། མཐོང་ལམ་གྱི་སྔ་རོལ་དུ་སྤོང་བ་མི་སྲིད་ཅིང༌། ཕྱིས་ཀྱང་འཇིག་རྟེན་པའི་ལམ་གྱིས་ས་བོན་སྤོང་བ་ལྟ་ཞོག མངོན་གྱུར་མགོན་གནོན་པ་ཡང་མི་སྲིད་པའི་ཕྱིར་རོ། ། འོ་ན་ཅི་ཞེ་ན། ཇི་སྐད་དུ། ཅིའི་ཕྱིར་གཙོ་བོ་ཞེས་བྱ་ཞེ་ན།
འགྲོ་བ་ཐ་མ་དང༌། ཁམས་ཐ་མའི་རྒྱུ་ཡིན་པའི་ཕྱིར། ཞེས་གསུངས་པ་ལྟར། འདོད་པ་ལ་འདུན་པ་དང༌། རྣམ་འཚེ་གཉིས་ཁམས་ཐ་མ་འདོད་པར་སྐྱེ་བ་ལེན་པའི་ལས་སོས་འདེབས་བྱེད་ཀྱི་རྒྱུའི་གཙོ་བོ་ཡིན་པས། དེ་ལ་དགུར་ཕྱེ་ནས་འཇིག་རྟེན་པའི་ལམ་ཞི་རགས་ཀྱི་རྣམ་པ་ཅན་གྱིས་དེ་མགོ་གནོན་པ་དང༌། འཇིག་རྟེན་ལས་འདས་པའི་བར་ཆད་མེད་ལམ་གྱིས་ས་བོན་དྲུངས་འབྱིན་པའི་ཚུལ། སོ་སོ་ཐ་དད་པ་དག་ལས་འབྲས་བུ་བར་པ་གཉིས་རྣམ་པར་བཞག་གོ ། དེ་བཞིན་དུ་ཁམས་གོང་མ་གཉིས་ཀྱི་ས་སོ་སོའི་ཉོན་མོངས་ལ་དགུ་དགུར་འབྱེད་པ་དེ་ཡང༌། ས་དེ་དང་དེའི་འདོད་ཆགས་ལ་དེར་ཕྱེ་བ་ཡིན་གྱི།
དེའི་ཉོན་མོངས་ཐམས་ཅད་དེར་བསྡུ་བ་མིན་ཏེ། ཤེས་བྱེད་སྔ་མ་དང་མཚུངས་པས་སོ། ། སྲིད་རྩེའི་ཉོན་མོངས་ལ་དགུར་འབྱེད་ཚུལ་ཡང་བཤད་མ་ཐག་པ་དེ་ཉིད་ཡིན་མོད་ཀྱང༌། དེའི་གཉེན་པོ་ཟག་མེད་ཁོ་ནར་བཤད་པ་ནི། དེའི་གོང་ན་ཞི་རགས་ཀྱི་རྣམ་པ་ཅན་གྱི་ཉེར་བསྡོགས་མེད་པ་ལ་བསམ་ནས་འཆད་པ་ཡིན་གྱི། ས་དེའི་ཉོན་མོངས་པ་ཐམས་ཅད་དེར་བསྡུ་བའི་རྒྱུ་མཚན་གྱིས་ནི་མ་ཡིན་ནོ། ། མདོར་ན་ཉོན་མོངས་པ་གང་དང་གང་ལ་དགུ་དགུར་ཕྱེ་ནས་སྤོང་བའི་ཚུལ་འདི་ནི། ཕལ་ཆེར་མངོན་པ་གོང་འོག་གཉིས་ཀྱི་ལུགས་ཐུན་མོང་པ་ཡིན་ལ། ཇི་སྐད་དུ། ས་དང་ས་ལ་ཉེས་རྣམ་དགུ། །
དེ་བཞིན་དུ་ཡང་ཡོན་ཏན་རྣམས། ། ཆུང་ངུ་ལ་སོགས་ཐ་དད་ཕྱིར། ། ཞེས་བཤད་པ་དེར་ཡང༌། སྤང་བྱ་ལས་གསོས་འདེབས་བྱེད་ཀྱི་འདོད་ཆགས་ལ་དགུར་ཕྱེ་ནས། དེ་དག་གཉེན་པོས་ཇི་ལྟར་སྤོང་བའི་ཚུལ་འཆད་དགོས་པ་ཡིན་ཏེ། ཇི་སྐད་དུ། འདོད་པའམ་ཡང་ན་གོང་མ་ལ། ཆགས་བྲལ། ཞེས་ཆགས་པ་དང་བྲལ་བའི་མིང་གིས་བཏགས་ནས་བཤད་པའི་ཕྱིར་རོ། ། དེ་ལྟར་བཤད་པ་འདི་ནི་མངོན་པ་གོང་འོག་གི་འབྲས་བུ་བཞིའི་རྣམ་པར་བཞག་པ་འཆད་ཚུལ་མི་འདྲ་བའི་ཚུལ་མདོ་ཙམ་བཤད་པ་སྟེ།
ཁྱད་པར་ཕྲ་མོ་ནི་རང་རང་གི་སྐབས་སུ་འཆད་པར་འགྱུར་རོ།། །། གཉིས་པ་གང་གནས་པ་གང་ཟག་གི་རྣམ་པར་བཞག་པ་ལ་གཉིས་ཏེ། ཐུན་མོང་བ་སྤང་བྱ་རིམ་གྱིས་པའི་རྣམ་གཞག་དང༌། ཐུན་མོང་མ་ཡིན་པ་ཅིག་ཅར་བའི་རྣམ་པར་བཞག་པའོ། ། དང་པོ་ལ། གཉིས་ཏེ། ཆགས་བྲལ་སྔོན་དུ་སོང་བ་དང༌། མ་སོང་བའོ། ། དང་པོ་ལ་ཆགས་བྲལ་སྔོན་སོམ་ཙམ་དང༌། བྱེ་བྲག་ཏུ་འབྲས་བུ་གཉིས་ཀྱི་ཆགས་བྲལ་སྔོན་སོང་ངོ༌། །
དང་པོ་ནི། མཐོང་ལམ་གྱི་སྔ་རོལ་དུ། འཇིག་རྟེན་པའི་ལམ་གྱི་སྤང་བྱར་གྱུར་པའི་སྒོམ་སྤངས་བདུན་ཅུ་རྩ་གཉིས་པོ་གང་རུང་ལ་ཆགས་པ་དང་བྲལ་བའི་འཕགས་པའོ། ། བྱེ་བྲག་ཏུ་སྨྲ་བ་ལྟར་ན། དེ་དང་མཉམ་དུ་མཐོང་སྤངས་ལ་ཡང་བདུན་ཅུ་རྩ་གཉིས་སུ་ཕྱེ་ནས་སྤང་བྱ་གཉིས་ཀ་ལ་ཆགས་པ་དང་བྲལ་བ་སྔོན་དུ་སོང་བ་ཡིན་ལ། དེའི་ཚེ་ན་སྡུག་བསྔལ་ལ་ཆོས་བཟོད་ཡིན་ན། བར་ཆད་མེད་ལམ་དུ་འགལ་ལོ། ། དེ་ལ་རྒྱས་པར་དབྱེ་ན། འདོད་ཉོན་དང་པོ་ལ་ཆགས་བྲལ་སྔོན་དུ་སོང་བ་སོགས་བདུན་ཅུ་རྩ་གཉིས་སུ་འགྱུར་ལ། རགས་པའི་དབང་དུ་བྱས་ན།
ཕྱིར་འོང་ཆགས་བྲལ་སྔོན་སོང་སོགས་གཉིས་སོ། ། གཉིས་པ་ལ་མཚན་ཉིད་ནི། རང་གི་ངོ་སྐལ་གྱི་སྤང་བྱར་གྱུར་པའི་སྒོམ་སྤངས་ལ་ཆགས་པ་དང་བྲལ་བ་སྔོན་དུ་སོང་བའི་འཕགས་པའོ། ། དབྱེ་ན་ཕྱིར་འོང་ཆགས་བྲལ་སྔོན་སོང་དང༌། ཕྱིར་མི་འོང་ཆགས་བྲལ་སྔོན་སོང་གཉིས་སོ། ། དང་པོའི་མཚན་ཉིད་ནི། འདོད་ཉོན་དྲུག་པ་ལ་ཆགས་བྲལ་སྔོན་དུ་སོང་བའི་འཕགས་པའོ། ། དབྱེ་ན། ཞུགས་པ་དང༌། འབྲས་གནས་གཉིས་ལས།
དང་པོ་ལ། སྤངས་པའི་ཁྱད་པར་ནི། མཐོང་ལམ་གྱི་སྔ་རོལ་དུ་འདོད་པའི་ཉོན་མོངས་དྲུག་པ་ངེས་པར་སྤངས་པ་ཅིག་དགོས། བདུན་པ་དང་བརྒྱད་པ་སྤངས་པ་ཡང་སྲིད། མ་སྤངས་ཀྱང་ཆོག དགུ་པ་མ་སྤངས་པ་ཅིག་དགོས་སོ། ། རྟོགས་པའི་ཁྱད་པར་ནི། མཐོང་ལམ་སྐད་ཅིག་དང་པོ་བཅོ་ལྔ་གང་རུང་ལ་གནས་པའོ། ། མངོན་པ་གོང་མར་རྒྱུན་ཞུགས་ཞུགས་པ་སྦྱོར་ལམ་སྟན་གཅིག་པ་ནས་འཛིན་པར་བཤད་ལ། དེའི་རིགས་པ་བསྒྲེས་ནས་འཆད་པ་ལྟར་ན་ཅུང་ཟད་སྔ་མ་ལས་ཞིབ་པར་བྱའོ། །
འདིར་གཞན་དག་མཐོང་ལམ་གྱི་སྔ་རོལ་དུ་སྤང་བྱ་སྤངས་པ་མི་སྲིད་པས། ཆགས་པ་དང་བྲལ་བ་ཙམ་གྱི་སྒོ་ནས་འཇོག་དགོས་སོ་ཞེས་ཟེར་བ་ནི། ཞིབ་དུ་རེ་བ་ཡིན་མོད། ཐེག་པ་གོང་མ་དང་བསྲེས་པའི་ལུགས་གཉིས་གང་ཡང་དཔྱིས་མ་ཕྱིན་པའི་བཤད་པ་ཡིན་གྱི། ལུགས་འདིར་མིན་ཏེ། ལུགས་འདི་ལ་ནི། སྤངས་པ་ལས་ཀྱང་འདོད་ཆགས་དང་བྲལ་བ་ཆེས་ལྷག་པའི་ཕྱིར། དེ་ཡང་ཇི་སྐད་དུ། སྡུག་བསྔལ་མཐོང་སྤང་བྱ་སྤངས་ཀྱང༌། ། ཀུན་འགྲོ་ལྷག་མ་རྣམས་ཀྱིས་ལྡན། །
ཞེས་སྤངས་ཀྱང་ཆགས་པ་དང་མ་བྲལ་བའི་ཚུལ་བཤད་པས་སོ། ། མཐར་གྱིས་པའི་ཕྱིར་འོང་དང༌། ཕྱིར་མི་འོང་ཞུགས་པ་གཉིས་པོ་དེ་དང་དེ་ཁས་མི་ལེན་ཀྱང༌། ཆགས་བྲལ་སྔོན་དུ་སོང་བའི་ཞུགས་པ་གཉིས་པོ་དེ་དང་དེར་ཁས་ལེན་པ་ནི། མངོན་པ་འོག་མའི་ལུགས་བླ་ན་མེད་པ་ཡིན་ཅིང༌། དེ་ཉིད་ལེགས་པ་ཡང་ཡིན་ཏེ། ཕྱིར་འོང་མི་འོང་དུ་འཇོག་པ་ནི་སྤངས་པའི་ཆ་ནས་འཆད་དགོས་པས་སོ། ། གཉིས་པ་ལ། སྤངས་པའི་ཁྱད་པར་སྔ་མ་དང་འདྲ་ལ། རྟོགས་པའི་ཁྱད་པར་བཅུ་དྲུག་པའི་རྟོགས་པ་ཐོབ་པས་ཏེ།
ཇི་སྐད་དུ། གང་ཞིག་གང་ལ་ཞུགས་པ་ནི། ། བཅུ་དྲུག་པ་ལ་དེ་འབྲས་གནས། ། ཞེས་གསུངས་སོ། ། གོང་མ་ལྟར་ན། ཆགས་བྲལ་སྔོན་དུ་སོང་བའི་ཕྱིར་འོང་གི་འཇོག་ཚུལ་སྔ་མ་དང་འདྲ་ལ། དེ་ལ་ཞུགས་པ་དང་གནས་པའི་རྣམ་གཞག་ཁས་མི་ལེན་ནོ། ། གཉིས་པ་ཕྱིར་མི་འོང་ཆགས་བྲལ་སྔོན་སོང་ལ། ཞུགས་པ་དང་གནས་པ་གཉིས་ལས། དང་པོ་ལ་སྤངས་པའི་ཁྱད་པར་ནི།
མཐོང་ལམ་གྱི་སྔ་རོལ་དུ་འདོད་ཉོན་དགུ་པ་སྤངས་པ་དང༌། རྟོགས་པའི་ཁྱད་པར་ནི། མཐོང་ལམ་སྐད་ཅིག་བཅོ་ལྔ་པོ་གང་རུང་ལ་གནས་པའོ། ། གཞན་དག་འདིའི་ངོས་འཛིན་སྦྱོར་ལམ་སྟན་གཅིག་པ་ནས་འཆད་ཀྱང་ལེགས་པ་མིན་ཏེ། རྒྱུན་ཞུགས་ཞུགས་པའི་རིགས་འདྲེ་ཡིན་མོད་ཀྱང༌། སྤྱིར་འདི་ལ་ཞུགས་པ་མ་བཤད་པ་དང༌། བཤད་དུ་ཆུག་ཀྱང༌། ཇི་སྐད་དུ། འདོད་པ་ལ་འདོད་ཆགས་དང་བྲལ་བ་ནི། ཡང་དག་པ་ཉིད་དུ་ངེས་པ་ལ་ཞུགས་ན།
ཞེས་བཤད་ཀྱི། སྦྱོར་ལམ་དུ་ཞུགས་པ་ལ་མ་བཤད་པའི་ཕྱིར་རོ། ། གཉིས་པ་འབྲས་གནས་ལ་སྤངས་པའི་ཁྱད་པར་ཡང་སྔ་མ་དང་འདྲ། རྟོགས་པའི་ཁྱད་པར་ནི། བཅུ་དྲུག་པའི་རྟོགས་པ་ཐོབ་པའོ། ། གོང་མའི་ལུགས་ལ་ཡང་དེ་སྔོན་དུ་སོང་བའི་ཕྱིར་མི་འོང་གི་འཇོག་ལུགས་བཤད་མ་ཐག་པ་དེ་ཉིད་ཡིན་གྱི། དེ་ལས་གཞན་མི་འཆད་ལ། མངོན་པ་གོང་འོག་གི་ཁྱད་པར་ནི། ཕྱིར་མི་འོང་གི་འབྲས་བུ་ལ་གནས་པ་དང༌། མི་གནས་པའོ། །
འོ་ན་ཅི་འབྲས་བུ་ཐོག་མཐའ་གཉིས་ལ་ཆགས་བྲལ་སྔོན་སོང་གི་རྣམ་གཞག་འཆད་དམ་མི་འཆད་ཅེ་ན། དེ་གཉིས་ཀྱི་རང་ལྡོག་ནས་དེའི་རྣམ་པར་བཞག་པ་མེད་དེ། གཞུང་འགྲེལ་ཚད་ལྡན་དག་ལས་མ་བཤད་པའི་ཕྱིར་དང༌། དེ་གཉིས་གང་ལ་ལྟོས་ནས་ཆགས་བྲལ་སྔོན་སོང་དུ་འཇོག་པའི་སྤང་བྱའི་ཁྱད་པར་ཡང་མི་སྲིད་པའི་ཕྱིར་རོ། ། འོ་ན་ཅི་དེ་གཉིས་ཀྱི་ནང་ཚན་འགའ་ཞིག་ལ་ཆགས་བྲལ་སྔོན་སོང་མཚན་ཉིད་པ་ཡོད་པ་མིན་ནམ་ཞེ་ན། རྒྱུན་ཞུགས་ཀྱི་ནང་ཚན་རིགས་ནས་རིགས་སྐྱེ་ལ་ནི། དེ་མཚན་ཉིད་པ་ཡོད་དེ། རིགས་ནས་རིགས་སྐྱེ་འཇོག་པའི་སྤང་བྱའི་གཙོ་བོ་འདོད་ཉོན་གསུམ་པ་ལ་ཆགས་བྲལ་སྔོན་དུ་སོང་བའི་རྒྱུན་ཞུགས་མཚན་ཉིད་པ་ཡོད་པའི་ཕྱིར། འདི་རིགས་ནས་རིགས་སྐྱེ་འཇོག་པའི་དུས་ཀྱི་ཆགས་བྲལ་སྔོན་སོང་མཚན་ཉིད་པ་ཡིན་ཀྱང༌། རྒྱུན་ཞུགས་ཆགས་བྲལ་སྔོན་སོང་ནི་མ་ཡིན་ཏེ།
དེའི་འབྲས་བུ་ལ་ལྟོས་པའི་སྤང་བྱའི་གཙོ་བོ་ལ་ཆགས་བྲལ་སྔོན་དུ་མ་སོང་བའི་ཕྱིར་དང༌། རིགས་ནས་རིགས་སྐྱེའི་རྒྱུན་ཞུགས་ཀྱི་འབྲས་བུ་ཡང་མི་སྲིད་པའི་ཕྱིར་རོ། ། འདིའི་རྣམ་གཞག་ཀྱང་དེ་མ་ཐག་ཏུ་འཆད་པར་འགྱུར་རོ། ། ཡང་དགྲ་བཅོམ་དང་ཆགས་བྲལ་སྔོན་སོང་གི་གཞི་མཐུན་ནི་ཡོད་དེ། ཕྱིར་མི་འོང་ཆགས་བྲལ་སྔོན་སོང་གིས་ཐོབ་པའི་དགྲ་བཅོམ་པ་དེ་དེ་འདྲའི་གཞི་མཐུན་ཡིན་པས་སོ། ། དེ་ལྟ་ན་ཡང༌། འདི་དགྲ་བཅོམ་ཆགས་བྲལ་སྔོན་སོང་ནི་མ་ཡིན་ཏེ། དེར་འཇོག་པའི་སྤང་བྱའི་གཙོ་བོ་དེ་ལ་དེ་སྔོན་དུ་མ་སོང་བའི་ཕྱིར། དེར་མ་ཟད་དགྲ་བཅོམ་པའི་ནང་ཚན་འགའ་ཞིག་ལ་ལྟོས་པའི་ཆགས་བྲལ་སྔོན་སོང་ཀྱང་མ་ཡིན་པས། རིགས་ནས་རིགས་སྐྱེའི་ཆགས་བྲལ་སྔོན་སོང་ལ་ལྟོས་ཏེ་འདི་དེར་འཇོག་པ་ཅུང་ཟད་ཅིག་དཀའ་བ་ཡིན་ནོ། །
འོ་ན་མཐོང་ལམ་གྱི་སྔ་རོལ་དུ་འདོད་ཉོན་ལྔ་པ་སྤངས་པའི་རྒྱུན་ཞུགས་དེ་རྒྱུན་ཞུགས་འབྲས་གནས་ཁྱད་པར་ཅན་ཡིན་པ་དང༌། དེའི་སྔ་རོལ་དུ་ཅི་ཡང་མེད་མན་ཆད་ལ་ཆགས་བྲལ་སྔོན་དུ་སོང་བའི་བཅུ་དྲུག་པའི་རྟོགས་པ་ལ་གནས་བཞིན་པ་དེ། ཕྱིར་མི་འོང་འབྲས་གནས་ཁྱད་པར་ཅན་ཡིན་པར་འགྱུར་ཏེ། དཔེར་ན་བཅུ་དྲུག་པའི་རྗེས་སུ་དེ་དང་དེ་སྤངས་པའི་འབྲས་གནས་དེ་དང་དེ། འབྲས་གནས་ཁྱད་པར་ཅན་དུ་འཇོག་པ་བཞིན་ནོ། ། ཞེ་ན། དེ་མཚུངས་པ་མིན་ཏེ། སྔ་མ་ནི་དེ་དང་དེའི་འབྲས་བུ་ཙམ་ལ་གནས་པ་ཡིན་གྱི། དེ་དང་དེའི་ཁྱད་པར་གྱི་ལམ་མ་ཐོབ། ཕྱི་མ་ནི།
དེ་དང་དེའི་ཁྱད་པར་གྱི་ལམ་ཐོབ་རྗེས་སུ་སྤང་བྱ་དེ་དང་དེ་སྤངས་པའི་ཕྱིར། དེ་སྐད་དུ་ཡང༌། འབྲས་ཐོབ་འབྲས་བུའི་ཁྱད་པར་གྱི། ། ལམ་ཐོབ་མེད་པ་དེའི་ཕྱིར། ། འབྲས་གནས་ཁྱད་པར་བྱ་བའི་ཕྱིར། ། མི་བརྩོན་པ་ནི་ཞུགས་མ་ཡིན། ། ཞེས་གསུངས་ལ། དེ་ཡང་དེའི་གོང་དེ་མ་ཐག་ཏུ། ། གང་ཞིག་གང་ལ་ཞུགས་པ་ནི། ། བཅུ་དྲུག་པ་ལ་དེ་འབྲས་གནས། །
ཞེས་པའི་འཕྲོས་དོན་ནོ། ། འོ་ན་བཅུ་དྲུག་པ་ཐོབ་པ་དང༌། དུས་མཉམ་དུ་འདོད་ཉོན་གང་དང་གང་ལ་ཆགས་པ་དང་བྲལ་བ་དེའི་ཁྱད་པར་གྱི་ལམ་ཐོབ་པ་མིན་ནམ་ཞེ་ན། དེར་དེ་ཐོབ་མོད། དེ་ལྟ་ན་ཡང༌། ཇི་སྲིད་མཐོང་སྤངས་སྤངས་པའི་ཁྱད་པར་གྱི་ལམ་མ་ཐོབ་པ་དེ་སྲིད་དུ། འབྲས་བུ་གསུམ་གྱི་ཁྱད་པར་གྱི་ལམ་མི་འཇོག་སྟེ། གསུམ་པོ་དེ་དང་དེར་འཇོག་པ་མཐོང་སྤངས་སྤངས་པ་ལ་རག་ལས་པའི་ཕྱིར། དེ་ལྟར་ན། གཞུང་འདིས་འབྲས་གནས་ཁྱད་པར་ཅན་གྱི་འཇོག་མཚམས་གཉིས་བསྟན་ཏེ།
ཆགས་བྲལ་སྔོན་སོང་ཡིན་ན། མཐོང་སྤངས་སྤངས་པའི་ཁྱད་པར་གྱི་ལམ་ཐོབ་པ་ཙམ་གྱིས་ཆོག་པ་དང༌། རིམ་གྱིས་པ་ཡིན་ན། འབྲས་བུ་སྔ་མ་ཐོབ་རྗེས་སུ་འབྲས་བུ་ཕྱི་མ་ཐོབ་ཕྱིར་དུ་བརྩོན་པ་ཞིག་དགོས་པར་བསྟན་ཏོ། ། བོད་ཀྱི་སློབ་དཔོན་སྔ་མ་རྣམས། ། འབྲས་བུ་ཐོད་བརྒལ་བ་དང༌། རིམ་གྱིས་པའི་རྣམ་གཞག་མཛད་ནས། དང་པོའི་མཚན་གཞི་ནི། ཆགས་བྲལ་སྔོན་སོང་ཡིན་ནོ་ཞེས་གསུང་པ་དང༌། ཡང་ཕྱི་མ་དག
དེ་ལ་དེས་ཁྱབ་ཀྱང༌། ཐོད་བརྒལ་བ་ལ་དེས་མ་ཁྱབ་སྟེ། ཅིག་ཅར་བའི་དགྲ་བཅོམ་པ་བཞིན་ནོ། ། ཞེས་གསུངས་པ་འདི་ཉིད་རང་ལུགས་ཀྱི་འདོད་པ་ཡང་ཡིན་མོད། འོན་ཀྱང་དཔྱད་པ་འདི་འཇུག་པར་བྱ་སྟེ། མཛོད་རྩ་འགྲེལ་ལས། མཐར་གྱིས་པ་ཞེས་པའི་བཤད་པ་ཅིག་ཡོད་ཀྱང༌། དེའི་ཟླས་དྲངས་པའི་ཐོད་བརྒལ་བ་ཞེས་པའི་མིང་འདོགས་དང་བཤད་པ་མེད་ལ། མཐར་གྱིས་པ་ཞེས་པ་དེ་ཡང་མཐོང་སྒོམ་ལམ་གྱི་སྤང་བྱ་གཉིས་མཐར་གྱིས་སྤོང་བ་ལ་འཆད་པར་སྣང་གི འབྲས་བུ་མཐར་གྱིས་མངོན་དུ་བྱེད་པ་ལ་བཞེད་པའི་ཤེས་བྱེད་ཅི་ཡང་མི་སྣང་ཞིང༌།
སྤང་བྱ་གཉིས་པོ་མཐར་གྱིས་སྤོང་བའི་སྒོ་ནས་མཐར་གྱིས་པར་བཞག་པའི་མཐར་གྱིས་པ་དེའི་ཟླས་ཕྱེ་བ་ནི། ཆགས་བྲལ་སྔོན་སོང་ཡིན་ལ། དེ་འདྲའི་ཆགས་བྲལ་སྔོན་སོང་དེ་ཅིས་ཀྱང་ཐོད་བརྒལ་བར་འཇོག་དགོས་ན། སྤང་བྱ་སྤོང་ཚུལ་ལས་དེར་འཇོག་དགོས་པ་ཡིན་ཏེ། མཐོང་སྤངས་ཀྱི་སྔོན་དུ་སྒོམ་སྤངས་འགའ་ཞིག་ཐོད་བརྒལ་གྱི་ཚུལ་དུ་སྤངས་པའི་ཕྱིར། དེ་ལྟར་ན། འབྲས་བུ་ཐོབ་ཚུལ་ལས་དེ་དང་དེར་བཞག་པ་ལ་ལུང་མེད་དོ། ། དེ་མེད་པར་མ་ཟད་ལུང་དང་འགལ་ཞིང༌། རིགས་པས་མི་འཐད་པའི་ཚུལ་ཡང་འདི་ལྟར། ཆགས་བྲལ་སྔོན་དུ་སོང་བའི་ཕྱིར་འོང་དང༌།
ཕྱིར་མི་འོང་གཉིས་ནི། འབྲས་བུ་ཐོད་བརྒལ་བ་མིན་ཏེ། རང་གིས་ཐོབ་པར་བྱ་བའི་འབྲས་བུ་རྣམས་ཀྱི་དང་པོ་གང་ཡིན་པ་དེ་ཉིད་ཐོག་མར་མངོན་དུ་བྱས་པ་ཡིན་གྱི། རང་གི་ཐོབ་བྱའི་འབྲས་བུ་མངོན་དུ་མ་བྱས་པར་གཉིས་པ་མངོན་དུ་བྱས་པ་སོགས་མ་ཡིན་པའི་ཕྱིར། དེའི་ཤེས་ཀྱང་ཇི་སྐད་དུ། དང་པོ་ལས་མ་ཡིན། ཅེས་པའི་དང་པོ་དེ་རྒྱུན་ཞུགས་དང༌། ཆགས་བྲལ་སྔོན་སོང་གཉིས་ལ་འཆད་དགོས་པར་འགྲེལ་པའི་དོན་དུ་སྣང་བའི་ཕྱིར་དང༌། ཆགས་བྲལ་སྔོན་སོང་གཉིས་འབྲས་བུ་ཐོད་བརྒལ་བ་ཡིན་ན། དེས་ཐོབ་པའི་དགྲ་བཅོམ་པ་ཡང་དེར་ཐལ་བར་གྱུར་ཏེ།
ཐོད་བརྒལ་བར་འཇོག་བྱེད་གང་ཡིན་པ་དེ་ཚང་བའི་ཕྱིར། གལ་ཏེ་མི་མཚུངས་ཏེ། འདིས་རྒྱུན་ཞུགས་ཀྱི་འབྲས་བུ་མངོན་དུ་མ་བྱས་པར་ཕྱིར་འོང་གི་འབྲས་བུ་མངོན་དུ་བྱས་པའི་ཕྱིར་དང༌། དང་པོ་གཉིས་མ་བྱས་པར་ཕྱིར་མི་འོང་གི་འབྲས་བུ་མངོན་དུ་བྱས་པའི་ཕྱིར་སྙམ་ན། དེ་དང་དེ་མ་ཐོབ་པར་དགྲ་བཅོམ་པའི་འབྲས་བུ་ཐོབ་པའི་ཕྱིར་ཞེས་བརྗོད་ན་ཡང་མཚུངས་མོད། རྣལ་མའི་ལན་ནི། འོ་ན་ཆགས་བྲལ་སྔོན་དུ་སོང་བའི་ཕྱིར་མི་འོང་དེས་མཐོང་སྤངས་དང༌། འདོད་ཉོན་དྲུག་པ་སྤངས་པའི་འོག་ལམ་མངོན་དུ་མ་བྱས་པར། ཕྱིར་མི་འོང་གི་འབྲས་བུ་མངོན་དུ་བྱས་པ་ཡིན་ནམ། དེས་དེ་མངོན་དུ་བྱས་ནས་དེ་བྱས་པ་ཡིན།
དང་པོ་ལྟར་ཁས་ལེན་པའི་གོ་སྐབས་མེད་པས། གཉིས་པ་ལྟར་ཁས་ལེན་དགོས་པ་དེའི་ཚེ། འབྲས་བུ་ཐོད་བརྒལ་བའི་མིང་ཙམ་དུ་སོང་སྟེ། འབྲས་བུ་ཐོད་བརྒལ་བའི་དོན་ཅི་ཡང་མ་ཚང་བའི་ཕྱིར་ཏེ། མཐོང་སྤངས་སྤངས་པས་རབ་ཏུ་ཕྱེ་བའི་འབྲས་བུ་སོགས་གསུམ་ཀ་མངོན་དུ་བྱས་པའི་ཕྱིར། འདི་ལ་སྤང་བྱ་ཐོད་བརྒལ་བའི་དོན་ཚང་བ་ཡིན་ཏེ། དེ་སྤོང་བའི་རིམ་པ་ལྟར་མ་སྤངས་པར་ཐོག་མར་སྒོམ་སྤངས་འགའ་ཞིག་སྤངས་ནས། དེའི་རྗེས་སུ་མཐོང་སྤངས་སྤངས་པའི་ཕྱིར། ཁྱོད་ཀྱི་ཕྱོགས་ལ་ཡང་ཐོག་མར་ཕྱིར་འོང་དང་ཕྱིར་མི་འོང་གི་འབྲས་བུ་མངོན་དུ་བྱས་ནས། དེའི་རྗེས་སུ་རྒྱུན་ཞུགས་ཀྱི་འབྲས་བུ་མངོན་དུ་བྱས་ན།
འབྲས་བུ་ཐོད་བརྒལ་བ་ཉིད་དུ་ཁས་བླངས་པས་ཆོག་གོ ། ཡང་སྤང་བྱ་ཅིག་ཅར་བའི་དགྲ་བཅོམ་པ་ལ་ཡང་ཐོད་བརྒལ་བའི་དོན་ཅི་ཡང་མི་སྣང་སྟེ། སྤང་བྱ་སྤོང་ཚུལ་དང༌། འབྲས་བུ་ཐོབ་ཚུལ་གང་ལ་ཡང་དེ་མི་སྣང་བའི་ཕྱིར་དང༌། དེས་འབྲས་བུ་བཞི་ཀའི་དོན་ནི་མངོན་དུ་བྱས་པའི་ཕྱིར་དང༌། འབྲས་བུ་བཞི་ཀའི་ཐ་སྙད་ནི་དེ་ལ་མེད་པས། མེད་པ་ཞིག་མངོན་དུ་བྱས་པ་ཙམ་གྱིས་ཐོད་བརྒལ་བར་འཇོག་མི་ནུས་སོ། ། མདོར་ན་སྤང་བྱ་མཐར་གྱིས་པ་དང༌། སྤང་བྱ་ཅིག་ཅར་བ་དང༌། སྤང་བྱ་ལ་ཆགས་བྲལ་སྔོན་དུ་སོང་བ་ཞེས་ཐ་སྙད་སྦྱར་ན་ལེགས་པར་མངོན་ནོ། །
གཉིས་པ་མཐར་གྱིས་པ་ལ་བཞི་ལས། དང་པོ་ལ། ཞུགས་གནས་གཉིས་ལས། དང་པོ་ནི། མཛོད་ལས། དེ་ལ་སྐད་ཅིག་བཅོ་ལྔ་ནི། ། མ་མཐོང་མཐོང་ཕྱིར་མཐོང་བའི་ལམ། ། དབང་པོ་རྣོ་རྟུལ་དེ་དག་ཏུ། ། དད་དང་ཆོས་ཀྱི་རྗེས་འབྲང་བ། ། ཞེས་གསུངས་པས།
དེ་ལ་མཐོང་ལམ་པས་ཁྱབ་པར་བཤད་ཅིང༌། དེ་ཡང་སྤངས་པའི་ཁྱད་པར་འདོད་ཉོན་དྲུག་པ་ངེས་པར་མ་སྤངས་པ་ཞིག་དགོས་སོ། ། གོང་མ་ལས་འདིའི་མ་མཐའི་ས་མཚམས་ངེས་འབྱེད་ཆ་མཐུན་ནས་བཟུང་ཞིང༌། འགྲེལ་པར། སྦྱོར་ལམ་སྟན་གཅིག་པ་ལ་བཤད་དོ། ། དེའི་དོན་ཡང་དེ་ནས་མཐོང་སྤངས་སྤོང་བའི་སྦྱོར་བའི་ལམ་ཐོབ་པ་ལ་དགོངས་ཞིང༌། དེ་སྤོང་བའི་སྦྱོར་བ་དང༌། བར་ཆད་མེད་པའི་ལམ་ལ་གནས་པ་ནི། འབྲས་བུ་དང་པོ་ལ་ཞུགས་པ་ཁོ་ནར་ངེས་ཀྱི། བར་པ་གཉིས་ཀྱི་འབྲས་བུ་ལ་ཞུགས་པ་ཡིན་པའི་གོ་སྐབས་མེད་དོ། །
དེའི་ཤེས་བྱེད་ཀྱང༌། ཆགས་བྲལ་མངོན་དུ་སོང་བའི་མཐོང་ལམ་པ་ཡིན་ན། འདོད་ཉོན་དྲུག་པ་དང་དགུ་པ་དེའི་སྔ་རོལ་དུ་སྤངས་ཟིན་དགོས་ལ། དེ་སྤངས་ཟིན་ནས། འབྲས་བུ་དེ་གཉིས་ཀྱི་ཕྱིར་དུ་འཇུག་པ་ནི་གོང་མའི་ལུགས་འདི་ལ་མི་སྲིད་པའི་ཕྱིར་རོ། ། འོག་མའི་ལུགས་དང་མི་འདྲ་སྟེ། ལུགས་དེ་ལ་འབྲས་བུ་བཞི་པོ་གང་འཇོག་ཀྱང༌། མཐོང་སྤངས་སྤངས་པའི་སྤངས་པ་དང་བསྲེས་ནས་འཇོག་དགོས་པ་ཡིན་ལ། གོང་མའི་ལུགས་ལ་ནི། མཐོང་སྤངས་སྤངས་པ་སྔོན་དུ་བཏང་ནས་སྒོམ་སྤངས་དེ་དང་དེ་རྐྱང་པ་སྤངས་པའི་ཆ་ནས་དེར་འཇོག་པའི་ཕྱིར་རོ། །
གཉིས་པ་འབྲས་གནས་ལ། སྤངས་པའི་ཁྱད་པར་ནི། མཐོང་སྤངས་མ་ལུས་པར་སྤངས་པ་དང༌། རྟོགས་པའི་ཁྱད་པར། དེ་སྤངས་པའི་རྣམ་པར་གྲོལ་བའི་ལམ་ཐོབ་པའོ། ། དེ་ཡང་དེའི་ཁྱད་པར་གྱི་ལམ་ལ་གནས་པའི་ཚེ་རྣམ་པར་གྲོལ་བའི་ལམ་དེ་ཡོད་པ་མ་ཡིན་ཡང༌། དེ་དང་ལྡན་པ་ནི་ཡིན་ཏེ། དེ་ཐོབ་ནས་གཏོང་རྒྱུ་མ་བྱུང་བའི་ཕྱིར་དང༌། དེ་འདས་པ་དང་ལྡན་པར་ཁས་ལེན་དགོས་པས་སོ། ། དེ་ལ་དབྱེ་ན་ཙམ་པོ་དང༌།
ཁྱད་པར་ཅན་གཉིས། དང་པོ་ནི་དེ་གང་ཞིག་བཅུ་དྲུག་པའི་རྟོགས་པ་ལ་གནས་པ་ཡིན་ལ། གཉིས་པོའི་མཚན་ཉིད་ནི། མཐོང་སྤངས་སྤངས་པའི་ཁྱད་པར་གྱི་ལམ་ལ་གནས་པའི་རྒྱུན་ཞུགས་འབྲས་གནས་གང་ཞིག འདོད་པའི་ཉོན་མོངས་དང་པོ་སྤངས་ཟིན་པའམ། སྤོང་བ་ལ་བརྩོན་པ་གང་ཡང་རུང་བའོ། ། གཉིས་པོའི་མཚན་གཞི་ནི། ཆགས་བྲལ་སྔོན་དུ་སོང་བའི་དེ་ཁྱད་པར་ཅན་དང༌། ཆགས་བྲལ་སྔོན་དུ་མ་སོང་བའི་དེ་ཁྱད་པར་ཅན་ལ་འཆད་པ་ཡིན་ནོ། ། སྐྱེ་བ་ལེན་ཚུལ་གྱི་སྒོ་ནས་ཕྱེ་ན།
སྲིད་པ་ལན་བདུན་པ་དང༌། རིགས་ནས་རིགས་སྐྱེའོ། ། དང་པོ་ལ་གསུམ་ལས། སྤངས་པའི་ཁྱད་པར་ནི། རྒྱུན་ཞུགས་སྤྱི་དང་འདྲ་བ་ལ། འདོད་པའི་སྒོམ་སྤངས་ཅིག་ཀྱང་མ་སྤངས་ཤིང༌། སྤོང་བ་ལ་བརྩོན་པ་ཡང་མ་ཡིན་པའོ། ། རྟོགས་པའི་ཁྱད་པར་ནི་རྒྱུན་དུ་ཞུགས་པའི་འབྲས་བུ་ལ་གནས་པའོ། ། སྤངས་རྟོགས་འདི་གཉིས་ནི། སྐྱེ་སྲིད་བཅུ་གཉིས་པ་ཚུན་དུ་རྗེས་སུ་འགྲོ་ཞིང༌།
དེར་ཕྱིར་འོང་གི་འབྲས་བུ་མངོན་དུ་བྱེད་པར་རྒྱལ་སྲས་ལས་བཤད་དོ། ། སྐྱེ་བ་ལེན་ཚུལ་གྱི་ཁྱད་པར་ནི། སྤྱིར་སྲིད་པ་ལན་བདུན་པའི་མིང་ཅན་ལ་དབྱེ་ན། དེ་ཙམ་པོ་དང༌། དེ་ལྟར་ཐོགས་ན་ལན་བདུན་པ་གཉིས་ལས། དང་པོ་ནི་སྤང་རྟོགས་ཀྱི་ཁྱད་པར་བཤད་མ་ཐག་པ་དེ་དང་ལྡན་པས། དེར་བཞག་པ་ཡིན་གྱི། སྐྱེ་སྲིད་བདུན་ལེན་པར་ངེས་པ་ནི་མ་ཡིན་ཏེ། མཛོད་འགྲེལ་ལས། གོང་དུ་འཕོ་བ་དེ་དག་བར་སྐབས་སུ་ཡང་ཡོངས་སུ་མྱ་ངན་ལས་འདའ་བར་ལྟའོ། །
འོག་མིན་དང་སྲིད་པའི་རྩེ་མོའི་མཐར་ཐུག་པ་ཉིད་ནི། ཕན་ཆད་དུ་འགྲོ་བ་མེད་པའི་ཕྱིར། དཔེར་ན་རྒྱུན་དུ་ཞུགས་པ་མཆོག་ཏུ་ཐོགས་ན་ལན་བདུན་པ་ཉིད་བཞིན་ནོ། ། ཞེས་གསུངས་སོ། ། གཉིས་པ་ནི། འདོད་པར་སྐྱེ་སྲིད་བདུན་ནམ། བཅུ་བཞི་ལེན་པར་ངེས་པའོ། ། གཞུང་འགྲེལ་ལས། རྒྱུན་ཞུགས་ཀྱི་དབྱེ་བ་འཆད་པ་ན། འདི་ཁོ་ན་འཆད་ཅིང་སྔ་མ་དེ་མ་བཤད་པ་ནི།
དེ་ལ་མཐོང་ཆོས་ཞིའི་རིགས་ཅན་དང༌། ཕྱིར་མི་འོང་ཁམས་གོང་མར་འགྲོ་བའི་རིགས་ཅན་དང༌། རིགས་ནས་རིགས་སྐྱེའི་རིགས་ཅན་གང་དུ་ཡང་འགྱུར་སྲིད་པའི་རྒྱུ་མཚན་གྱིས་ཡིན་ལ། ཕྱི་མ་འདི་ནི་རྒྱུན་ཞུགས་ཀྱི་འབྲས་བུ་མངོན་དུ་བྱས་ཤིང༌། ཕྱིར་མི་འོང་མངོན་དུ་མ་བྱས་པའི་ངང་ནས་འདོད་པར་སྐྱེ་སྲིད་བདུན་ལེན་པའི་རྒྱུ་མཚན་གྱིས་ཡིན་པར་ངེས་ལ། འགྲེལ་བཤད་ལས། སྐྱེ་སྲིད་བཅུ་གཉིས་པ་ལ་ཕྱིར་འོང་གི་འབྲས་བུ་མངོན་དུ་བྱེད་པར་བཤད་དོ། ། དེ་ཉིད་འགྲེལ་པའི་དགོངས་པར་ཡང་འཆད་ནུས་ཏེ། ཇི་སྐད་དུ། བར་སྐབས་སུ་ཡང༌།
འཕགས་པའི་ལམ་མངོན་དུ་བྱེད་ཅིང་ཡོངས་སུ་མྱ་ངན་ལས་མི་འདའ་སྟེ། དེ་སྲིད་དུ་སྲིད་པ་མྱོང་བར་འགྱུར་བའི་ལས་ཀྱི་སྟོབས་བསྐྱེད་པའི་ཕྱིར་རོ། ། ཞེས་གསུངས་པས་སོ། ། དེ་ལྟར་ན་རྒྱུན་ཞུགས་འདོད་པའི་སྲིད་པ་ལན་བདུན་པ་ཞེས་སྦྱར་ན་འགྲིག་སྟེ། འཕགས་པ་ཐོབ་རྗེས་སུ་འདོད་པར་སྐྱེ་སྲིད་བརྒྱད་ལེན་པ་ནི་མི་སྲིད་ལ། དེར་བདུན་ལེན་པ་ནི་འདི་ཁོ་ནར་ངེས་སོ། ། བདུན་པོ་དེ་ཡང༌། རིགས་མཐུན་གྱི་སྐྱེ་སྲིད་ལ་བསམ་པ་ཡིན་གྱི། རིགས་མི་མཐུན་པའི་སྐྱེ་སྲིད་ནི་བཅུ་བཞི་ཡང་ཁས་ལེན་པ་ནི་བྱེ་སྨྲའི་གྲུབ་པའི་མཐའོ། ། དེ་ཡང་འདི་ལྟར་ཤེས་དགོས་ཏེ།
འདིས་རྒྱུན་ཞུགས་ཀྱི་འབྲས་བུ་ཐོབ་རྗེས་སུ་འདོད་པར་སྐྱེ་སྲིད་བདུན་ནམ་བཅུ་བཞི་འཕེན་བྱེད་ཀྱི་ལས་བསགས་པ་ལ་འཆད་དགོས་པ་ཡིན་ཏེ། ཇི་སྐད་དུ། དེ་སྲིད་དུ་སྲིད་པ་མྱོང་བར་ངེས་པའི་ལས་ཀྱི་སྟོབས་བསྐྱེད་པའི་ཕྱིར། ཞེས་གསུངས་པ་དེ། འགྲུབ་བྱེད་ཀྱི་ལས་ལ་འཆད་མི་ནུས་པས། འཕེན་བྱེད་ཀྱི་ལས་ལ་ངེས་པར་འཆད་དགོས་ལ། དེ་ཡང་སོ་སོ་སྐྱེ་བོའི་རྟེན་ལ་འཕེན་བྱེད་ཀྱི་ལས་བསགས་པའི་དབང་དུ་བྱས་ན་ནི། སྲིད་པ་བདུན་འཕེན་པའི་ལས་ཀྱི་གྲངས་ངེས་བྱེད་མི་ནུས་ཏེ༌། དེར་དེ་འཕེན་པའི་ལས་བསགས་པ་ནི་གྲངས་ལས་འདས་པའི་ཕྱིར་རོ། ། འགྲུབ་བྱེད་ལ་འཆད་མི་ནུས་ཏེ།
སྐྱེ་བ་བདུན་རིམ་ཅན་དུ་འགྲུབ་པའི་འགྲུབ་བྱེད་ཀྱི་ལས་སྐྱེ་བ་གཅིག་ལ་བསགས་པ་མི་སྲིད་པའི་ཕྱིར་རོ། ། དེ་བཞིན་དུ་ཁམས་གོང་མར་ཉེར་འགྲོའི་དབྱེ་བ་ཇི་སྙེད་པ་དེ་དག་དང༌། རིགས་ནས་རིགས་སུ་སྐྱེ་བའི་རྣམ་བཞག་དེ་དག་ཀྱང༌། ཕྱིར་མི་འོང་དང་རྒྱུན་དུ་ཞུགས་པའི་རྟེན་དེ་ལ་འཕེན་བྱེད་ཀྱི་ལས་བསོགས་པ་ཡིན་པས། རྟེན་འབྲེལ་མདོ་འགྲེལ་དུ། བདེན་པ་མཐོང་ལ་འཕེན་པ་མེད། ། ཅེས་པའི་ལུང་གཅིག་པུ་དེས་གྲུབ་མཐའ་གོང་འོག་གི་སྐབས་ཐམས་ཅད་དུ་ཁྱབ་པར་བྱེད་པ་མ་ཡིན་ནོ། ། གཉིས་པ་རིགས་ནས་རིགས་སྐྱེ་ལ། མཐར་གྱིས་པ་དང་ཆགས་བྲལ་སྔོན་སོང་གཉིས་ལས། དང་པོ་ལ་སྤངས་པའི་ཁྱད་པར་ནི།
འདོད་པའི་ཉོན་མོངས་པ་གསུམ་པ་སྤངས་ཤིང༌། ལྔ་པ་མ་སྤངས་པའོ། ། རྟོགས་པའི་ཁྱད་པར་ནི། སྤང་བྱ་དེ་དག་གི་གཉེན་པོ་ཟག་མེད་ཀྱི་དབང་པོ་ཐོབ་པ་ཞིག་དགོས་ཏེ། ཟག་བཅས་ཀྱི་སྤངས་པ་ནི་སླར་ལོག་སྲིད་ཅིང༌། དེ་སོར་མ་ཆུད་པར་སྐྱེ་བ་ལེན་པ་སྲིད་པས། རིགས་ནས་རིགས་སྐྱེའི་སྐྱེ་བའི་ཁྱད་པར་མི་ངེས་པའི་ཕྱིར། འདི་སོར་མ་ཆུད་པར་སྐྱེ་བ་ལེན་པ་སྲིད་ལ། དྲུག་པ་ཟག་བཅས་ཀྱི་སྤངས་པ་ལས་ཉམས་ཀྱང་སོར་མ་ཆུད་པར་སྐྱེ་བ་ལེན་པ་མི་སྲིད་པའི་ཁྱད་པར་
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
