གསུང་འབུམ། ཤཱཀྱ་མཆོག་ལྡན།
པོད ༥༢
དམ་པའི་ཆོས་མངོན་པ་ཀུན་ལས་བཏུས་པའི་རྣམ་པར་བཤད་པ་རྣལ་འབྱོར་སྤྱོད་གཞུང་རྒྱ་མཚོའི་རླབས་ཀྱི་ཕྲེང་བ།
༼ཕ༽ ༄༅། །དམ་པའི་ཆོས་མངོན་པ་ཀུན་ལས་བཏུས་པའི་རྣམ་པར་བཤད་པ་རྣལ་འབྱོར་སྤྱོད་གཞུང་རྒྱ་མཚོའི་རླབས་ཀྱི་ཕྲེང་བ་ཞེས་བྱ་བ་བཞུགས་སོ།། ན་མོ་མཉྫུ་ཤྲཱི་ཡེ། དམ་པའི་ཆོས་མངོན་པ་ཀུན་ལས་བཏུས་པའི་རྣམ་པར་བཤད་པ་རྣལ་འབྱོར་སྤྱོད་གཞུང་རྒྱ་མཚོའི་རླབས་ཀྱི་ཕྲེང་བ་ཞེས་བྱ་བ། ཚངས་དང་དབང་པོའི་རལ་པ་འཐུག་པོས་གྱེན་དུ་བཏེག་པའི་ནོར་བུའི་བ་གམ་ཁ་ལ་མཆོང་འདྲའི་བསྟི་གནས་ཉམས་དགར་ཁྱོད་ཞབས་ངེས་འཁོད་ཡིད་ཀྱི་སྲུབ་ཤིང་འཕྲུལ་གྱིས་བཤིག་པར་མ་ནུས་པའི། ། རྡོ་རྗེའི་སྐྱིལ་ཀྲུང་ཅན་སྐུ་གསེར་གྱི་ཆར་པས་ཀུན་ནས་ཁེབས་ཤིང་དབང་སྔོན་བརྩེགས་པའི་གཙུག་ཏོར་གྱེན་དུ་སོང་བའི་རྩེ་མོར་ཕྲག་དོག་ཁྱབ་འཇུག་ལག་རིང་བརྐྱང་བས་བསྙབ་པར་ནུས་མིན་པ། ། སྙན་གྲགས་འབའ་ཞིག་བདེ་བར་སིམ་ཞིང་མི་བསྲུན་ཚིག་མདའ་འགོག་པའི་སྙན་གྱི་དོ་ཤལ་རིང་པོས་མཚར་པོར་བྱས་པའི་སྐྱེ་མཆེད་ཅན་ཁྱོད་ཆོས་ཀུན་གསལ་བའི་སྤྱན་དཀྱུས་རིང་པོས་ངེས་པར་མཛེས། ། ཤེས་རབ་ཟབ་མོའི་ཕྱག་གཡོན་ཆོས་དབྱིངས་ཕང་པར་རྟག་ཏུ་གཟིམས་ཤིང་ཐུགས་རྗེའི་ཕྱག་གཡས་འཁོར་བའི་གཏིང་དུ་བརྐྱང་བས་འགྲོ་ཀུན་གོང་ནས་གོང་དུ་རྣམ་འདྲེན་སྟོན་པ་དེ་ལ་ཕྱག་བགྱིའོ། ། སྒྲིབ་གཉིས་གཡུལ་གྱིས་མ་ཕམ་རྒྱལ་བའི་སྐུ། ། བྱམས་པའི་ཕྱག་གིས་འགྲོ་ཀུན་འདྲེན་པའི་ཐུགས། །
ཚངས་པའི་དབྱངས་ཀྱིས་དམ་ཆོས་སྟོན་པའི་གསུང༌། ། ཐུབ་པའི་རྒྱལ་ཚབ་ཁྱོད་ལ་ཕྱག་བགྱིའོ། ། སྲོལ་འབྱེད་གཞན་གྱི་བློ་གྲོས་ཁྱམས་ཆེན་དུ། ། གཟུང་བར་མ་ནུས་ཆོས་མངོན་རྒྱ་མཚོའི་གཏེར། ། ཐོགས་མེད་རྣམ་དཔྱོད་ནོར་འཛིན་སྒེག་མོ་ཡི། ། ཕང་དུ་བདེ་བར་རྒྱུ་ལ་ཕྱག་འཚལ་ལོ། ། ངེས་པའི་དོན་ལ་འཕགས་པའི་ཐུགས་མངའ་ཞིང༌། ། དྲང་དོན་འཆད་ལ་ཐོགས་པ་མེད་པའི་གསུང༌། ། རྫུ་འཕྲུལ་སྐུ་ཡིས་བྱམས་པའི་དྲུང་གཤེགས་ནས། ། བདུད་རྩི་ལེན་མཛད་དེ་ལ་ཕྱག་འཚལ་ལོ། །
དེ་ལས་བྱུང་བའི་ཆོས་ཀྱི་སྦྲང་རྩི་ནི། ། དབྱིག་གཉེན་རྣམ་དཔྱོད་དཔག་བསམ་ལ་སིམ་ནས། ། གཅིག་ནས་གཅིག་ཏུ་བརྒྱུད་པའི་འབབ་ངོགས་མཆོག ། བརྒྱུད་པའི་བཤེས་གཉེན་ཀུན་ལ་ཕྱག་བགྱིའོ། ། བློ་བཟང་གཞན་གྱིས་མ་འཐུངས་བཅུད་ཆེན་པོ། ། ཐོགས་མེད་མཁའ་ལྡིང་དབང་པོའི་རོ་འཛིན་གྱིས། ། ངོམས་པར་འཐུངས་པའི་ཆོས་མངོན་རོ་བརྒྱ་པས། ། རྣམ་དཔྱོད་བདུད་རྩིར་བྱེད་པ་འདི་ཡིན་ནོ། ། ཞེས་མཆོད་པར་བརྗོད་ཅིང༌། ། རྩོམ་པར་དམ་བཅའ་བ་སྔོན་དུ་བཏང་ནས།
འདིར་གང་བཤད་པར་བྱ་བའི་ཆོས་ལ་བཀའ་དང་བསྟན་བཅོས་གཉིས་ལས། བཀའ་ནི་ངེས་དོན་མཐར་ཐུག་པ་གཟུང་འཛིན་གཉིས་སུ་མེད་པའི་ཡེ་ཤེས་དེ་ཉིད་བསྟན་བྱའི་གཙོ་བོར་བྱས་ནས་སྟོན་པ་འཁོར་ལོ་ཕྱི་མའི་མདོ་རྣམས་ཡིན་ལ། དེ་ལའང་གཉིས་ཏེ། ཡེ་ཤེས་དེ་ཉིད་དེ་བཞིན་གཤེགས་པར་བཤད་ནས། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་སྟོན་པ་རྒྱུད་བླ་མའི་མདོ་དང༌། ཤེས་བྱ་ཐམས་ཅད་མཚན་ཉིད་གསུམ་དུ་བསྡུས་ནས་གཉིས་མེད་ཡེ་ཤེས་དེ་ཉིད་དོན་དམ་པ་མཆོག་ཏུ་སྟོན་པ་རྣལ་འབྱོར་སྤྱོད་པའི་མདོ་རྣམས་སོ། ། དེ་ཡང༌། དང་པོ་ནི་སྒྲ་ཇི་བཞིན་པ་མ་ཡིན་པའི་མདོ་ཡིན་ལ། གཉིས་པ་ནི་སྒྲ་ཇི་བཞིན་པའི་མདོའོ། ། དེའི་ནང་ནས་འདིར་བཤད་པར་བྱ་བ་ནི།
ངེས་དོན་གཉིས་མེད་ཀྱི་ཡེ་ཤེས་དེ་ཉིད་སྒྲ་ཇི་བཞིན་པའི་སྒོ་ནས་འཆད་པ་ཐེག་པ་ཆེན་པོའི་ཆོས་མངོན་པའི་མདོ་རྣམས་སོ། ། ཉན་ཐོས་སྡེ་པས་ཆོས་མངོན་པའི་མདོར་ཁས་ལེན་པ་དེ་དང་དེ་དག་ནི་བསྟན་བཅོས་ཡིན་གྱི། བཀའ་མ་ཡིན་པས་འདིར་བཤད་པར་བྱ་བའི་མདོ་མ་ཡིན་ནོ། ། འཁོར་ལོ་ཕྱི་མའི་བསྟན་བཅོས་ལ་ཡང་གཉིས་ཏེ། རྩ་བ་བྱམས་པས་མཛད་པ་དང༌། འགྲེལ་པ་ཐོགས་མེད་ཞབས་ཀྱིས་མཛད་པའོ། ། དང་པོ་ནི། རྒྱུད་བླ་མའི་མདོ། དགོངས་གཞི། དགོས་པ།
དངོས་ལ་གནོད་བྱེད་གསུམ་གྱི་སྒོ་ནས་སྒྲ་ཇི་བཞིན་པ་མ་ཡིན་པར་འགྲེལ་པ་ཐེག་པ་ཆེན་པོ་རྒྱུད་བླ་མའི་བསྟན་བཅོས་དང༌། རྣལ་འབྱོར་སྤྱོད་པའི་མདོ་ནས་འབྱུང་བའི་ངེས་དོན་སྒྲ་ཇི་བཞིན་པའི་སྒོ་ནས་འཆད་པ་ཐེག་པ་ཆེན་པོ་མདོ་སྡེའི་རྒྱན་དང༌། དབུས་དང་མཐའ་རྣམ་པར་འབྱེད་པ་དང༌། ཆོས་དང་ཆོས་ཉིད་རྣམ་པར་འབྱེད་པ་རྣམས་སོ། ། དེ་དག་ལས་འདིར་བཤད་པར་བྱ་བའི་ཆོས་ནི་མདོ་སྡེའི་རྒྱན་ལ་སོགས་པ་གསུམ་མོ། ། གཉིས་པ་ཐོགས་མེད་ཀྱིས་མཛད་པ་ལ་ཡང༌། གཉིས་མེད་ཀྱི་ཡེ་ཤེས་གཞན་སྟོང་དང༌། མཐར་ཐུག་ཐེག་པ་གཅིག་ཏུ་བཤད་ནས། འཁོར་ལོ་ཕྱི་མའི་ཕྱོགས་གཅིག་གི་དགོངས་པ་འགྲེལ་པ་དང༌། མཐར་ཐུག་ཐེག་པ་གསུམ་དུ་བཤད་ནས་འཁོར་ལོ་ཕྱི་མའི་ཕྱོགས་ཅིག་ཤོས་ཀྱི་དགོངས་པ་འགྲེལ་པ་གཉིས་ལས།
དང་པོ་ནི། ཐེག་པ་ཆེན་པོ་རྒྱུད་བླ་མའི་བསྟན་བཅོས་ཀྱི་འགྲེལ་པ་མཛད་པ་དེ་ཡིན་ལ། གཉིས་པ་ནི། ས་སྡེ་ལྔ་དང༌། སྡོམ་རྣམ་པ་གཉིས་སོ། ། དབྱིག་གཉེན་ཞབས་ཀྱིས་ཀྱང་དེ་དང་མཐུན་པར་བཤད་པའི་སྲོལ་གཉིས་ཤིག་མཛད་པ་ཡིན་ཏེ། རྒྱུད་བླ་མའི་འགྲེལ་པ་དང་མཐུན་པ་ཡུམ་གསུམ་གནོད་འཇོམས། ས་སྡེ་སོགས་བཤད་པའི་སྲོལ་མཐུན་པ་རབ་ཏུ་བྱེད་པ་སྡེ་བརྒྱད་པོ་རྣམས་སོ། ། དེ་བཞིན་དུ་ཕྱོགས་ཀྱི་གླང་པོས་བརྒྱད་སྟོང་དོན་བསྡུ་མཛད་པ་ཡང་བཤད་པའི་སྲོལ་སྔ་མ་དང་མཐུན་ཞིང༌། ཆོས་ཀྱི་གྲགས་པའི་ཞབས་ཀྱི་རྣམ་འགྲེལ་ནི།
ལུགས་སྔ་ཕྱི་གང་དང་ཡང་མཐུན་པར་བཤད་ནུས་པ་ལས། རྔོག་ལོ་ནི་ལུགས་སྔ་མ་དང་མཐུན་པར་འཆད་ལ། ས་ལོ་ནི་ལུགས་ཕྱི་མ་དང་མཐུན་པར་བཞེད་དོ། ། དེ་དག་ལས་འདིར་བཤད་པར་བྱ་བ་ནི་ལུགས་ཕྱི་མ་དེ་ཁོ་ནའོ། ། དེ་ལ་འདིར་ས་སྡེ་ལྔ་ནི། རྩ་བ་ལྟ་བུར་གྱུར་པ་སའི་དངོས་གཞི། དེ་གཏན་ལ་འབེབས་བྱེད་བཤད་པ་ལྟ་བུར་གྱུར་པ་རྣམ་པར་གཏན་ལ་དབབ་པ་བསྡུ་བ། བམ་པོ་སུམ་ཅུ་རྩ་བརྒྱད་ཅུང་ཟད་ལྷག་དང་བཅས་པ། རྣལ་འབྱོར་སྤྱོད་པའི་གཞུང་སྡེ་སྣོད་གསུམ་དུ་བསྡུ་ཚུལ་འཆད་པ་གཞི་བསྡུ་བ་ཞེས་བྱ་བའི་བསྟན་བཅོས་བམ་པོ་བཅུ་དགུ་ཅུང་ཟད་ལྷག་དང་བཅས། ཆོས་མངོན་པ་ལས་འབྱུང་བའི་ཆོས་ཀྱི་རྣམ་གྲངས་མང་པོ་བསྡུས་ནས་སྟོན་པ།
རྣམ་གྲངས་བསྡུ་བ་ཞེས་བྱ་བའི་བསྟན་བཅོས་བམ་པོ་གཉིས་པ་ཅུང་ཟད་ལྷག་དང་བཅས་པ། ཆོས་མངོན་པ་བཤད་ཐབས་ཀྱི་ཡན་ལག་སྟོན་པ་རྣམ་པར་བཤད་པའི་སྒོ་བསྡུ་བ་ཞེས་བྱ་བའི་བསྟན་བཅོས་བམ་པོ་གཅིག་པ་རྣམས་སོ། ། དེ་དག་ལས། དང་པོ་སའི་དངོས་གཞི་ནི་དུམ་བུ་བཞིར་གནས་པ་ཡིན་ཏེ། ས་དང་པོ་བཅོ་ལྔ་ལས་མང་པོ་བ་ཞེས་བྱ་ཞིང་བམ་པོ་ཉི་ཤུ་རྩ་དྲུག་པ་དང༌། ཉན་ཐོས་ཀྱི་ས་བམ་པོ་བཅོ་བརྒྱད་པ་དང༌། བྱང་ཆུབ་སེམས་དཔའི་ས་བམ་པོ་ཉི་ཤུ་ལྷག་དང་བཅས་པ་སའི་གོ་རིམ་ཞེས་བྱ་བའི་བསྟན་བཅོས་བཞི་པོ་རྣམས་སོ། ། སྡོམ་རྣམ་པ་གཉིས་ནི། ཐེག་ཆེན་ཐུན་མོང་མ་ཡིན་པའི་སྡོམ་ཐེག་པ་ཆེན་པོ་བསྡུས་པ་ཞེས་བྱ་བའི་བསྟན་བཅོས་བམ་པོ་གསུམ་ལ་ཤླཽ་ཀ་ཉིས་བརྒྱ་བདུན་ཅུས་ལྷག་པ་དང༌། ཐེག་པ་ཐུན་མོང་གི་སྡོམ་མངོན་པ་ཀུན་ལས་བཏུས་པ་བམ་པོ་ལྔ་པ་རྣམས་ལས།
འདིར་བཤད་པར་བྱ་བའི་ཆོས་ནི་ཐུན་མོང་གི་སྡོམ་བམ་པོ་ལྔ་པ་འདི་ཡིན་ནོ། ། ཐུན་མོང་ཡིན་མིན་གྱི་ཁྱད་པར་ཡང་ཐེག་པ་གསུམ་ཀའི་གཞི་ལམ་འབྲས་གསུམ་གྱི་རྣམ་གཞག་སྟོན་པ་དང༌། ཐེག་ཆེན་ཐུན་མོང་མ་ཡིན་པ་ཁོ་ནའི་དེ་གསུམ་གྱི་རྣམ་གཞག་སྟོན་པ་ལས་སོ་སོར་ཕྱེ་བ་ཡིན་ཏེ། བསྟན་བཅོས་གཉིས་པོའི་ལུས་རྣམ་གཞག་ལ་བལྟས་པ་ཙམ་གྱིས་ཤེས་པས་སོ། ། དེ་ལྟ་མོད་ཀྱི་བསྟན་བཅོས་འདིར་ཐེག་ཆེན་ཐུན་མོང་མ་ཡིན་པའི་གཞི་ལམ་འབྲས་གསུམ་གྱི་རྣམ་གཞག་མ་བསྟན་པ་མ་ཡིན་ཏེ། ཇི་སྐད་དུ། ལང་ཀར་གཤེགས་པ་ལས། ཆོས་ལྔ་དག་དང་རང་བཞིན་གསུམ། ། རྣམ་པར་ཤེས་པ་བརྒྱད་ཉིད་དང༌། ། བདག་མེད་གཉིས་ཀྱི་ནང་དུ་ནི། །
ཐེག་ཆེན་མཐའ་དག་བསྡུས་པ་ཡིན། ། ཞེས་གསུངས་ལ། དོན་དེ་དང་དེ་དག་ཀྱང་མ་ཚང་བ་མེད་པར་བསྟན་བཅོས་འདི་ན་བཞུགས་པས་སོ། ། རྗེ་བཙུན་ས་སྐྱ་པའི་གསུང་གིས། བསྟན་བཅོས་འདི་མདོ་སྡེ་པའི་ལུང་དུ་བཤད་པ་ཡང་དེ་དང་ཐུན་མོང་བའི་བསྟན་བཅོས་སུ་བཞེད་པ་ཡིན་གྱི། དེའི་ཐུན་མོང་མ་ཡིན་པའི་ལུང་དུ་འཆད་པ་ནི་མ་ཡིན་ཏེ། བསྟན་བཅོས་འདི་ན་གཟུང་འཛིན་གཉིས་སུ་མེད་པའི་ཆོས་ཀྱི་བདག་མེད་གཏན་ལ་འབེབས་བྱེད་ཀྱི་ལུང་རིགས་དང༌། དེ་གོམས་པར་བྱེད་པའི་ལམ་དང༌། དེ་གོམས་པ་ལས་བྱུང་བའི་གནས་གྱུར་གྱི་རྣམ་གཞག་གསལ་བར་གསུངས་པའི་ཕྱིར་རོ། ། ཡང་ཇི་སྐད་དུ།
འདི་ལས་རྣམ་པར་རིག་པ་ཙམ་གྱི་ཚུལ་འགའ་ཡང་མ་བཤད་པའི་ཕྱིར་རོ། ། ཞེས་བཤད་པ་ཡང༌། གཞུང་འདིར་སྣང་བ་སེམས་སུ་སྒྲུབ་བྱེད་ཀྱི་རིགས་པ་དང༌། ཕྱི་དོན་འགོག་བྱེད་ཀྱི་རིགས་པ་ཐེག་པ་ཆེན་པོ་བསྡུས་པ་ནས་འབྱུང་བ་དང་འདྲ་བ་ཞིག་རྒྱས་པར་མ་གསུངས་པ་ལ་དགོངས་པ་ཡིན་ཏེ། གཞན་དུ་ན། གཞུང་འདིར་ཆོས་ལ་བརྩོན་པའི་རྣལ་འབྱོར་འཆད་པ་ན། ཇི་སྐད་དུ། བྱང་ཆུབ་སེམས་དཔའ་མཉམ་གཞག་པས། ། ཡིད་ཀྱི་གཟུགས་བརྙན་མཐོང་བས་ན། ། དོན་གྱི་འདུ་ཤེས་ལྡོག་དེ་ནས། །
རང་གི་འདུ་ཤེས་ངེས་པར་གཟུང༌། ། དེ་ལྟར་ནང་གི་སེམས་གནས་ནས། ། གཟུང་བ་མེད་པར་རྟོགས་པར་བྱ། ། དེ་ཡི་འོག་ཏུ་འཛིན་མེད་པར། ། དེ་ནས་དེ་དམིགས་རེག་པར་བྱ། ། ཞེས་གསུངས་པ་དང་འགལ་བར་དོགས་པས་སོ། ། དེ་ལྟར་བཤད་པར་བྱ་བའི་ཆོས་ངོས་བཟུང་ནས། དེ་འཆད་པ་ལ་གཉིས་ཏེ། གཞུང་སྤྱིའི་འབྲེལ་རྣམ་པར་བཞག་པ་དང༌། འབྲེལ་པ་ཅན་གྱི་གཞུང་སོ་སོའི་དོན་རྣམ་པར་བཤད་པའོ། །
དང་པོ་ལ་གཉིས་ཏེ། ཐེག་པ་ཐུན་མོང་གི་ལམ་སྤྱིའི་རྣམ་པར་བཞག་པ་ཇི་ལྟར་བཤད་པའི་ཚུལ་དང༌། ཐུན་མོང་མ་ཡིན་པའི་ལམ་གྱི་རིམ་པ་ཇི་ལྟར་བཤད་པའི་ཚུལ་ལོ། ། དང་པོ་ནི། རང་རྒྱུད་ལ་རྟོགས་པ་ཇི་ལྟར་སྐྱེ་བའི་ཚུལ་དང༌། སྐྱེས་པ་དེ་ཉིད་གཞན་ལ་སྟོན་པའི་ཚུལ་གཉིས་ཀྱིས་འཆད་ལ། དེ་ཡང་དང་པོ་ནི་ལེའུ་དང་པོ་བཞིས་འཆད་ཅིང༌། ཕྱི་མ་ནི་འབེལ་གཏམ་རྣམ་ངེས་ཀྱིས་འཆད་དོ། ། ལེའུ་དང་པོ་བཞིའི་བརྗོད་བྱའི་དོན་སྟོན་ཚུལ་ཡང་འདི་ལྟར་ཡིན་ཏེ། གཏན་ལ་དབབ་པར་བྱ་བའི་ཆོས་གང་ཡིན་པ་དང༌།
གང་ལ་བརྟེན་ནས་གཏན་ལ་འབེབས་པའི་ལུང་དང༌། ཇི་ལྟར་གཏན་ལ་འབེབས་པའི་རིགས་པ་གང་ཡིན་པ་དང༌། གང་གིས་གཏན་ལ་འབེབས་པ་པོའི་གང་ཟག་སུ་ཡིན་པ་དང༌། དེས་དེ་གཏན་ལ་ཕབ་པ་ལས་བྱུང་བའི་ཕན་ཡོན་གང་ཡིན་པའོ། ། དང་པོ་ནི། ཕུང་ཁམས་སྐྱེ་མཆེད་རྣམས་དང༌། འཕགས་པའི་བདེན་པ་བཞི་པོ་རྣམས་ཏེ། ལེའུ་དང་པོ་གཉིས་ཀྱིས་འཆད་དོ། ། གཉིས་པ་ནི། ལུང་དང་དེའི་དོན་ཚུལ་བཞིན་དུ་ཡིད་ལ་བྱས་པའི་རིགས་པ་གཉིས་ཡིན་པ་ལས་ལུང་ནི།
གསུང་རབ་ཡན་ལག་བཅུ་གཉིས་དང༌། དེ་ཉེ་བར་བསྡུས་པ་སྡེ་སྣོད་གསུམ་ལ་བྱ་ལ། དེ་དག་སོ་སོའི་ངོས་འཛིན་དྲང་ངེས་དང་བཅས་པ་འཆད་པ་ནི། ལེའུ་གསུམ་པ་ཆོས་རྣམ་ངེས་ཀྱི་ཐོག་མར། ཆོས་རྣམ་པར་ངེས་པ་གང་ཞེ་ན། ཞེས་པ་ནས། ཆོས་མངོན་པའི་སྡེ་སྣོད་རྣམ་པར་བཞག་གོ ། ཞེས་པའི་བར་གྱིས་བསྟན་ནོ། ། རིགས་པ་ནི། ལུང་དེ་དང་དེ་ལ་ཐོས་བསམ་སྒོམ་གསུམ་བྱས་པ་ལས་བྱུང་བའི་ཤེས་རབ་ལ་བྱ་བ་ཡིན་ལ།
དེ་ཉིད་མདོར་བསྟན་པའི་ཚུལ་གྱིས་ངོས་འཛིན་པ་ནི། ཆོས་འདི་དག་གང་གི་སྤྱོད་ཡུལ་ཡིན་ཞེ་ན། ཐོས་པ་ལས་བྱུང་བ་དང༌། ཞེས་སོགས་ཀྱིས་སྟོན་ནོ། ། དེ་ཉིད་རྒྱས་པར་འཆད་པ་ལ། ཤེས་རབ་གསུམ་པོ་དེས་དམིགས་པ་གང་ལ་དམིགས་པ། ཚུལ་ཇི་ལྟར་དུ་དམིགས་པའི་དབྱེ་བ། གང་གིས་ཚོལ་བའི་རིགས་པ། གང་བཙལ་བར་བྱ་བའི་དོན། བཙལ་བའི་དོན་ཡིད་ལ་བྱེད་པའི་རིམ་པའོ། །
དང་པོ་ནི། དེ་དག་གི་དམིགས་པ་གང་ཞེ་ན། མདོའི་སྡེ་ལ་སོགས་པའོ། ། ཞེས་པས་བསྟན། གཉིས་པ་ནི། ཆོས་ལ་དམིགས་པའི་རབ་ཏུ་དབྱེ་བ་གང་ཞེ་ན་ཞེས་སོགས་སོ། ། གསུམ་པ་ནི། ཆོས་ལ་རྣམ་པར་དཔྱོད་པ་ནི་རིགས་པ་ཅི་ཞིག་གིས་རྣམ་པར་དཔྱོད་ཅེ་ན། ཞེས་སོགས་སོ། ། བཞི་པ་ནི།
ཆོས་ལ་རིགས་པས་དཔྱོད་པ་ལ་བརྩོན་པའི་རབ་ཏུ་ཚོལ་བ་གང་ཞེ་ན། ཞེས་སོགས་སོ། ། ལྔ་པ་ནི། ཆོས་ལ་ཏིང་ངེ་འཛིན་པར་བརྩོན་པའི་རྣལ་འབྱོར་གྱི་ས་གང་ཞེ་ན། ཞེས་སོགས་སོ། ། བཞི་པ་གཏན་ལ་འབེབས་པ་པོའི་གང་ཟག་སུ་ཡིན་པ་ནི། ཐོབ་པ་རྣམ་པར་ངེས་པའི་ལེའུ་ལས། གང་ཟག་རྣམ་པར་བཞག་པ་གང་ཞེ་ན། ཞེས་སོགས་གང་ཟག་གི་རབ་ཏུ་དབྱེ་བ་དྲུག་ཅུ་པོ་རྣམས་ཀྱིས་བསྟན་ནོ། ། འདི་ཡང་བསྡུ་ན།
ཐེག་པ་སོ་སོར་མ་ངེས་པའི་གང་ཟག་དང༌། ངེས་པའི་གང་ཟག་གཉིས་སུ་འདུས། དང་པོ་ནི། འདོད་ཆགས་ལ་སྤྱོད་པ་སོགས་ཡིན་ལ། དེ་དག་ལས། དང་པོ་ལ། ཆོས་ཀྱི་སྣོད་ཡིན་མིན་གཉིས་ལས་མ་ཡིན་པ་རྣམས་ནི་སྐབས་འདིའི་རྟེན་གྱི་གང་ཟག་ཏུ་མི་འཇོག་ལ། གཉིས་པ་ལ་ཐེག་པའི་དབྱེ་བས་གསུམ་ཡོད་ཀྱང༌། ལམ་གྱི་དབྱེ་བས་ཚོགས་ཀྱི་ལམ་ལ་སོགས་པ་ལྔའོ། ། ལྔ་པ་དེས་དེ་གཏན་ལ་ཕབ་པའི་ཕན་ཡོན་ལ་གཉིས་ཏེ།
གནས་སྐབས་སུ་ཆོས་ལ་མཁས་པ་དང་གནས་པའི་ཕན་ཡོན་དང༌། མཐར་ཐུག་མངོན་པར་རྟོགས་པ་སྐྱེས་པའི་ཕན་ཡོན་ནོ། ། དང་པོ་ནི། ཆོས་རྣམ་ངེས་ཀྱི་ལེའུ་ལས། ཇི་ལྟར་ན་ཆོས་རྣམས་ལ་ཆོས་ལ་མཁས་པ་ཡིན་ཞེ་ན། ཞེས་སོགས་ཀྱིས་སྟོན་ནོ། ། གཉིས་པ་ནི། ལམ་དུ་མ་ཞུགས་པའི་གང་ཟག་གིས་ཕུང་ཁམས་སོགས་ལ་མཁས་པ་དང༌། ལམ་དུ་ཞུགས་པ་རྣམས་ཀྱིས་བདེན་པ་བཞི་ལ་མཁས་ཤིང་གོམས་པར་བྱས་པ་ལས་མངོན་པར་རྟོགས་པ་བཅུ་འབྱུང་བའི་ཚུལ་སྟོན་པ་ནི། ཐོབ་པ་རྣམ་ངེས་ཀྱི་ལེའུ་ལས་མངོན་པར་རྟོགས་པ་རྣམ་པར་བཞག་པ་གང་ཞེ་ན།
ཞེས་སོགས་ཀྱིས་སྟོན་ནོ། ། གཉིས་པ་རང་གིས་ཤེས་ནས་གཞན་ལ་སྟོན་པའི་ཚུལ་ནི། འབེལ་གཏམ་རྣམ་ངེས་ཀྱིས་འཆད་པ་ཡིན་ལ། དེ་ཡང་དོན་རྣམ་པ་བདུན་གྱི་སྒོ་ནས་སྟོན་པ་ཡིན་ཏེ། བཤད་བྱའི་དོན་རྣམ་པར་ངེས་པ་དང༌། འཆད་བྱེད་ཀྱི་ཐབས་རྣམ་པར་ངེས་པ་དང༌། རབ་ཏུ་ཕྱེ་ནས་ཀུན་ཏུ་བསྟན་པ་རྣམ་པར་ངེས་པ་དང༌། ཡང་དག་པར་དྲི་བ་རྣམ་པར་ངེས་པ་དང༌། བསྡུ་བ་རྣམ་པར་ངེས་པ་དང༌། སྨྲ་བའི་མཆོག་རྣམ་པར་ངེས་པ་དང༌།
ལྡེམ་པོར་དགོངས་པ་རྣམ་པར་ངེས་པ་རྣམས་སོ། ། དེ་དག་ཀྱང༌། ཇི་སྐད་དུ། འབེལ་བའི་གཏམ་གྱི་རྣམ་པར་ངེས་པ་གང་ཞེ་ན། རྣམ་པ་བདུན་ཏེ་ཞེས་སོགས་ཀྱིས་འཆད་དོ། ། འདིར་དེ་དག་གི་ངག་དོན་བསྡུས་ན་འདི་ཡིན་ཏེ། གང་སྨྲ་བ་ནི་རང་གིས་རྟོགས་པ་དང༌། མ་རྟོགས་པའི་དོན་ལ་ཐེ་ཚོམ་ཟ་བ་རྣམས་སོ། ། ཇི་ལྟར་སྨྲ་བ་ནི། རང་གིས་རྟོགས་པ་གཞན་གྱིས་ཁོང་དུ་ཆུད་པར་བྱ་བའི་ཕྱིར་དུ།
དེའི་སྒྲུབ་བྱེད་འགོད་པར་བྱེད་ཅིང༌། ལོག་ཕྱོགས་ལ་སུན་འབྱིན་རྗོད་པར་བྱེད་པ་དང༌། མ་རྟོགས་པའི་དོན་རྣམས་ལ་དྲི་བ་སྔོན་དུ་བཏང་ནས། བརྩད་ཅིང་ངེས་པ་ལེན་པར་བྱེད་པའོ། ། གང་གིས་སྨྲ་བ་ནི། མངོན་སུམ་དང༌། རྗེས་དཔག་དང༌། ཡིད་ཆེས་པའི་ལུང་གསུམ་གྱིས་སྨྲ་བར་བྱེད་དོ། ། དེས་ཇི་ལྟར་སྨྲ་བའི་ཚུལ་ཡང༌། བསྒྲུབ་བྱ་འཇོག་པ་དང༌།
སྒྲུབ་བྱེད་འགོད་པ་གཉིས་ཀྱི་སྒོ་ནས་སྨྲ་བར་བྱེད་དོ། ། བསྒྲུབ་བྱ་ལ་ཡང༌། ཆོས་ཀྱི་ངོ་བོ་བསྒྲུབ་བྱར་གཞག་པ་དང༌། བྱེད་པར་བསྒྲུབ་བྱར་གཞག་པ་གཉིས་སོ། ། སྒྲུབ་པར་བྱེད་པའི་ཡན་ལག་ལ་ཡང་ལྔ་སྟེ། དམ་བཅའི་དང༌། གཏན་ཚིགས་ཀྱི་དང༌། དཔེའི་དང༌། ཉེ་བར་སྦྱར་བའི་དང༌། མཇུག་སྡུད་ཀྱིའོ། །
སྨྲ་བ་པོའི་གང་ཟག་ནི་གསུམ་སྟེ། སྔ་རྒོལ་དང༌། ཕྱི་རྒོལ་དང༌། དཔང་པོ་རྣམས་སོ། ། དུས་ནམ་གྱི་ཚེ་སྨྲ་བ་ནི། རང་གཞན་གྱི་གཞུང་ལུགས་རྒྱ་མཚོའི་ཕ་རོལ་ཏུ་ཤེས་ཤིང༌། སྨྲ་བ་ལ་མི་འཇིགས་པའི་སྤོབས་པ་ཐོབ་པ་དེའི་ཚེ་ནའོ། ། གཉིས་པ་ཐུན་མོང་མ་ཡིན་པའི་ལམ་གྱི་རིམ་པ་ཇི་ལྟར་སྟོན་པ་ལ། ཐེག་ཆེན་ཐུན་མོང་མ་ཡིན་པའི་གཞི་ལམ་འབྲས་བུ་གསུམ་ལས། གཞི་ནི་ཤེས་བྱའི་གནས་ཀུན་གཞིའི་རྣམ་པར་ཤེས་པ་དང༌།
ཤེས་བྱ་ངོ་བོ་ཉིད་རྣམ་པ་གསུམ་མོ། ། དང་པོ་ནི། སེམས་གང་ཞེ་ན། ཞེས་སོགས་ཀྱིས་སྟོན་ནོ། ། གཉིས་པ་ནི། ཇི་སྐད་དུ། མཚན་ཉིད་རྣམ་ངེས་ལས། ཕུང་པོ་དང༌། ཁམས་དང༌། སྐྱེ་མཆེད་རྣམས་ཀྱི་རབ་ཏུ་དབྱེ་བ་ནི་རྣམ་པ་གསུམ་སྟེ།
ཀུན་བཏགས་པའི་མཚན་ཉིད་ཀྱིས་རབ་ཏུ་དབྱེ་བ་དང༌། རྣམ་པར་བརྟགས་པའི་མཚན་ཉིད་ཀྱི་རབ་ཏུ་དབྱེ་བ་དང༌། ཆོས་ཉིད་ཀྱི་མཚན་ཉིད་ཀྱིས་རབ་ཏུ་དབྱེ་བའོ། ། ཞེས་སོགས་ཀྱིས་བསྟན་ནོ། ། གཉིས་པ་ལམ་ལ། ལྟ་བ་དང༌། སྒོམ་པ་དང༌། སྤྱོད་པ་གསུམ་ལས། དང་པོ་ལ་ལྟ་བ་ངོས་བཟུང་བ་དང༌། དེ་གཏན་ལ་འབེབས་བྱེད་ཀྱི་ལུང་དང༌།
རིགས་པ་གང་ཡིན་པའོ། ། དང་པོ་ལ། ལྟ་བའི་ཡུལ་ནི་གཟུང་འཛིན་གཉིས་སུ་མེད་པའི་དེ་བཞིན་ཉིད་ལ་བྱ་ཞིང༌། ཡུལ་ཅན་ལྟ་བ་ནི་དེ་རྟོགས་པའི་ཤེས་རབ་བོ། ། དེ་སྐད་དུ་ཡང༌། ཆོས་རྣམ་ངེས་ལས། སྣང་བ་གང་ཞེ་ན། གཟུང་བ་དང་འཛིན་པ་མི་དམིགས་པར་ཤེས་པའོ། ། འདི་ལ་དགོངས་ནས། བཅོམ་ལྡན་འདས་ཀྱིས།
བྱང་ཆུབ་སེམས་དཔའ་མཉམ་གཞག་པས། ། ཡིད་ཀྱི་གཟུགས་བརྙན་མཐོང་བས་ན། ། དོན་གྱི་འདུ་ཤེས་ལྡོག་དེ་ནས། ། རང་གི་འདུ་ཤེས་ངེས་པར་བཟུང༌། ། དེ་ལྟར་ནང་གི་སེམས་གནས་ནས། ། གཟུང་བ་མེད་པར་རྟོགས་པར་བྱ། ། དེ་ཡི་འོག་ཏུ་འཛིན་མེད་པར། ། དེ་ནས་མི་དམིགས་རིག་པར་བྱ། ། ཞེས་ལེགས་པར་གསུངས་སོ། ། ལེགས་པར་བཀའ་སྩལ་ཏེ།
ཞེས་པས་བསྟན་ནོ། གཉིས་པ་ལ། ལྟ་བ་དེ་གང་ནས་འབྱུང་བའི་ལུང་ནི། འཁོར་ལོ་བར་པ་ཤེར་ཕྱིན་གྱི་མདོ་ནས་འབྱུང་བ་ཡིན་ལ། དེའི་ཡང་སྒྲ་ཇི་བཞིན་བར་བཟུང་ན། ཆོས་ཐམས་ཅད་རང་སྟོང་དུ་བཤད་པར་འགྱུར་བས་དེ་ལྟར་བཟུང་ན་ལྟ་བ་ངན་པ་ཉི་ཤུ་རྩ་བརྒྱད་འབྱུང་བར་འགྱུར་རོ། ། དེའི་ཕྱིར་བཀའ་འཁོར་ལོ་བར་པའི་དགོངས་པ། འཁོར་ལོ་ཐམས་ཅད་དགོངས་ཅན་དུ་བཤད་ནས། གཞན་སྟོང་གི་ཚུལ་གསལ་བར་གཏན་ལ་ཕབ་པའི་ལུང་ལས་ཤེས་དགོས་པ་ཡིན་ནོ། ། ཞེས་སྟོན་པ་ནི།
ཆོས་རྣམ་ངེས་ལས། ཅིའི་ཕྱིར། ཤིན་ཏུ་རྒྱས་པ་ལ་སེམས་ཅན་ཁ་ཅིག་མོས་ཀྱང༌། ངེས་པར་འབྱུང་བར་མི་འགྱུར་ཞེ་ན། བདག་ཉིད་ལ་ལྟ་བ་མཆོག་ཏུ་འཛིན་པ་ལ་གནས་པ་དང༌། དོན་ལ་སྒྲ་ཇི་བཞིན་དུ་མངོན་པར་ཞེན་པའི་ཕྱིར་རོ། ། ཞེས་སོགས་དང༌། ཡང་ཇི་སྐད་དུ། ཤིན་ཏུ་རྒྱས་པ་ལ། ཆོས་ཐམས་ཅད་ངོ་བོ་ཉིད་མེད་དོ། །
ཞེས་གསུངས་པ་དེ་ལ་དགོངས་པ་གང་ཡིན་ཞེ་ན། ཞེས་པ་ནས། ཀུན་བཏགས་པའི་ངོ་བོ་ཉིད་ལ་མཚན་ཉིད་ངོ་བོ་ཉིད་མེད་པ་དང༌། གཞན་གྱི་དབང་ལ་སྐྱེ་བའི་ངོ་བོ་ཉིད་མེད་པ་དང༌། ཡོངས་སུ་གྲུབ་པ་ལ་དོན་དམ་ངོ་བོ་ཉིད་མེད་པའི་ཕྱིར་རོ། ། ཞེས་སོགས་ཀྱིས་སྟོན་ནོ། ། གཉིས་པ་རིགས་པ་ནི། ཀུན་ཏུ་ཚོལ་བ་བཞི་དང༌། ཡོངས་སུ་ཤེས་པ་རྣམ་པ་བཞིས་སྟོན་པ་ཡིན་ཏེ། མིང་དོན་གཉིས་དང༌།
ངོ་བོ་དང་ཁྱད་པར་ཚོལ་བྱེད་ཀྱི་རིགས་པས་བཙལ་བ་ན་དེ་དག་མི་དམིགས་པར་ཤེས་པ་དེ་བཞི་ཚན་གཉིས་པའི་གོ་དོན་ཡིན་ལ། དེ་ཤེས་པ་ན་གཟུང་འཛིན་གཉིས་མེད་དུ་ཤེས་པའི་ཕྱིར་ཏེ། མིང་དོན་གྱི་སྒོ་ནས་བརྗོད་པར་བྱར་ཡོད་པའི་ཆོས་ནི་གཟུང་འཛིན་གཉིས་སུ་གྲངས་ངེས་ཤིང༌། དེ་བཞིན་ཉིད་ནི་རྗོད་བྱེད་ཀྱི་ཡུལ་ལས་འདས་པའི་ཕྱིར་རོ། ། གཉིས་པ་སྒོམ་པ་ནི། རྣལ་འབྱོར་གྱི་ས་ལྔས་སྟོན་པ་ཡིན་ལ། དེ་ཡང༌། ཇི་སྐད་དུ། རྣལ་འབྱོར་གྱི་ས་གང་ཞེ་ན། གཞི་དང༌།
སྐྱེད་པ་དང༌། མེ་ལོང་ལྟ་བུ་དང༌། སྣང་བ་དང༌། གནས་སོ། ། ཞེས་སོགས་ཀྱིས་སྟོན་ནོ། ། གསུམ་པ་སྤྱོད་པ་ནི། ཕ་རོལ་ཏུ་ཕྱིན་པ་དྲུག་སྟེ། དེ་ཡང་ཇི་སྐད་དུ། ཆོས་རྣམ་ངེས་ལས། ཅིའི་ཕྱིར་ཤིན་ཏུ་རྒྱས་པ་ལ་བྱང་ཆུབ་སེམས་དཔའི་སྡེ་སྣོད་ཅེས་བྱ་ཞེ་ན།
དེ་ཕ་རོལ་ཏུ་ཕྱིན་པ་རྣམས་ཀྱི་གྲངས་བསྟན་པ་དང༌། མཚན་ཉིད་བསྟན་པ་དང༌། གོ་རིམ་བསྟན་པ་དང༌། ཞེས་པ་ནས། གཅིག་ལ་གཅིག་རྣམ་པར་ངེས་པའི་ཕྱིར་རོ། ། ཞེས་པའི་བར་གྱིས་བསྟན་ནོ། ། གསུམ་པ་འབྲས་བུ་ནི། གནས་གྱུར་མཐར་ཐུག་པའི་ཡེ་ཤེས་སྐུ་གསུམ་ངོ་བོ་དབྱེར་མེད་དུ་ཚང་བ་དེའོ། ། དེ་སྐད་དུ་ཡང༌། ཐོབ་པ་རྣམ་ངེས་ལས།
འབྲས་བུའི་ཁྱད་པར་ནི། གནས་གྱུར་བའི་ཁྱད་པར་དང༌། ཡོན་ཏན་ཕུན་སུམ་ཚོགས་པའི་ཁྱད་པར་དང༌། རྣམ་པ་ལྔའི་ཁྱད་པར་དང༌། སྐུ་གསུམ་གྱི་ཁྱད་པར་དང༌། ཞེས་པ་ནས། ཡོངས་སུ་སྐྱོབ་པའི་ཁྱད་པར་གྱིས་ཀྱང་རིག་པར་བྱ། ཞེས་གསུངས་སོ། ། དེ་ལྟར་ན་བསྟན་བཅོས་འདིའི་གཞི་ལམ་འབྲས་གསུམ་དང༌། ལྟ་སྒོམ་སྤྱོད་འབྲས་གསུམ་གྱི་རྣམ་པར་བཞག་པ་ནི།
ཐེག་པ་ཆེན་པོ་མདོ་སྡེའི་རྒྱན་ཇི་ལྟ་བ་བཞིན་ནོ། ། ཚིག་ཉུང་ངུས་བསྟན་བྱའི་དོན་རྒྱ་ཆེན་པོ་བདེ་བླག་ཏུ་རྟོགས་པར་བྱེད་ནུས་པའི་སྤྱིའི་རྣམ་པར་བཞག་པ་ནི། སྔོན་གྱི་རྣམ་བཤད་མཛད་པ་པོ་རྣམས་ཀྱི་ཐུགས་ལ་བཞུགས་ཀྱང་ཡི་གེར་བཀོད་པ་མེད་པས་འདི་ཉེ་བར་སྦྱར་བ་ཡིན་ནོ། ། གཉིས་པ་གཞུང་གི་དོན་ལ་གསུམ་སྟེ། ལུས་རྣམ་པར་བཞག་པ་དང༌། ཡན་ལག་རྒྱས་པར་བཤད་པ་དང༌། བསྟན་བཅོས་འདིའི་མཚན་དོན་ནོ། ། དང་པོ་ལ། སྡོམ་ནི་ཞེས་པ་ནི་མིང་གི་སྒོ་ནས་མདོར་བསྟན་པ་ཡིན་ལ། དེ་གང་ཞེ་ན།
མཁས་པར་བྱ་བའི་ཡུལ་དང༌། དེ་དག་གི་སྒོ་ནས་ངེས་པར་བྱེད་པའི་རྣམ་པའོ། ། དང་པོ་ནི། དུ་དང་སོགས་སོ། ། གཉིས་པ་ལ་བསྟན་པ་དང༌། བཤད་པའོ། ། དང་པོ་ནི། བསྡུས་ལ་སོགས་པ་རྣམ་པ་བཞི། ། ཞེས་པའོ། ། བཞི་པོ་གང་ཞེ་ན།
དེ་ལ་གཉིས་ཏེ། བཞི་པོ་སྤྱིར་བསྟན་པ་དང༌། རྣམ་ངེས་ཀྱི་དབྱེ་བ་སོ་སོར་ཕྱེ་བའོ། ། དང་པོ་ནི། བསྡུས་དང་སོགས་སོ། ། གཉིས་པ་ནི། བདེན་དང་ཞེས་སོགས་སོ། ། ཀུན་ལས་བཏུས་པའི་སྤྱི་སྡོམ་ཡིན། ། ཞེས་པ་ནི་མཇུག་བསྡུ་བའོ། ། གཉིས་པ་ལ་མཚན་ཉིད་ཀུན་ལས་བཏུས་པ་དང༌།
རྣམ་ངེས་ལས་བཏུས་བཤད་པའོ། ། གཉིས་པོའི་ཁྱད་པར་ནི། སྤྱིར་ཤེས་བྱའི་གནས་ལ་མཁས་པར་བྱ་བ་དང༌། བདེན་པའི་རྣམ་པ་ཅན་གྱི་སྒོ་ནས་ཡིད་ལ་བྱས་པས་མངོན་རྟོགས་ཀྱི་རིམ་པ་རྒྱུད་ལ་བསྐྱེད་པའི་དབང་དུ་བྱས་པའོ། ། དང་པོ་ལ་གཉིས་ཏེ། རྟོགས་བྱ་ཡུལ་གྱི་སྒོ་ནས་རྒྱས་པར་ཕྱེ་བ་དང༌། རྟོགས་བྱེད་རྣམ་པའི་སྒོ་ནས་བསྡུས་ཏེ་བསྟན་པའོ། ། དང་པོ་ལ་གཉིས་ཏེ། ཆོས་གསུམ་གྱི་ངོ་བོ་མདོར་བསྟན་པ་དང༌། རྣམ་པའི་རབ་དབྱེ་རྒྱས་པར་བཤད་པའོ། །
དང་པོ་ལ་བརྒྱད་དེ། དུ་དང་ཞེས་པས་མཚོན་ནས་མཚན་གཞིའི་དབྱེ་བ་བཤད། ཅིའི་ཕྱིར་གྱིས་མཚོན་ནས་གྲངས་ངེས་བཤད། ཉེར་ལེན་གྱིས་མཚོན་ནས་ཟག་བཅས་ཀྱི་ཆོས་གསུམ་བཤད། གང་གིས་མཚོན་པར་བྱེད་པའི་ནང་ཚན་སོ་སོའི་མཚན་ཉིད་བཤད། དེས་མཚོན་པར་བྱ་བའི་མཚན་གཞིའི་རྣམ་གཞག་བཤད། ཆོས་གསུམ་གྱི་ནང་ཚན་སོ་སོའི་གོ་རིམ་ངེས་པར་བཤད། སྒྲ་དོན་བཤད་པའི་སྒོ་ནས་ཆོས་གསུམ་སྤྱིའི་མཚན་ཉིད་བཤད། དཔེའི་སྒོ་ནས་ཕུང་པོ་ལྔ་གཞན་སྟོང་དུ་བསྟན་པའོ། ། དང་པོ་ལ།
དྲི་བ་དང་ལན་ནོ། ། དང་པོ་ནི། ཕུང་པོ་རྣམས་ནི་དུ་སོགས་སོ། ། གཉིས་པ་ལ་སྤྱིའི་དོན་དང༌། གཞུང་གི་དོན་ནོ། ། དང་པོ་ནི། འདིར་དངོས་བསྟན་ཕལ་ཆེ་བ་ལ་ཆོས་གསུམ་གྱི་རྣམ་པར་བཞག་པ་བྱེ་མདོ་གཉིས་དང་མཐུན་པར་བཤད་ཀྱང༌། རྣལ་འབྱོར་སྤྱོད་པའི་ཐུན་མོང་མ་ཡིན་པའི་ཆོས་གསུམ་གྱི་རྣམ་པར་བཞག་པ་དེ་ཉིད་བསྟན་བྱའི་གཙོ་བོར་འཆད་དགོས་པ་ཡིན་ཏེ། ཁམས་སོ་སོའི་མཚན་ཉིད་འཆད་པ་ན། ཇི་སྐད་དུ།
དེའི་ས་བོན་བསགས་པ་དང༌། རྣམ་པར་སྨིན་པའི་ཀུན་གཞིའི་རྣམ་པར་ཤེས་པ་གང་ཡིན་པ་དེ་མིག་གི་ཁམས་ཀྱི་མཚན་ཉིད་དོ། ། ཞེས་ཀུན་གཞིའི་ས་བོན་དང༌། རྣམ་སྨིན་གྱི་ཆ་ལ་ཁམས་བཅོ་བརྒྱད་གཞག་ལ། དོན་སྨྲ་བ་དང་ཐུན་མོང་གི་ལུགས་ལ་དེ་ལྟར་འཆད་པའི་ཐབས་མེད་པའི་ཕྱིར་དང༌། ཕུང་པོ་ལྔ་པོ་སོ་སོའི་མཚན་ཉིད་འཆད་པ་ན། ཀུན་གཞིའི་ཆ་ནས་དངོས་སུ་བཤད་པ་མེད་ཀྱང༌། དེའི་ཆ་ནས་ཀྱང་འཆད་དགོས་པའི་ཤེས་བྱེད་ནི། ཆོས་གསུམ་གྱི་བསྡུ་བ་འཆད་པ་ན། གཟུགས་ཅན་གྱི་ཁམས་བཅུ་དང༌།
སྐྱེ་མཆེད་བཅུ་པོ་གཟུགས་ཀྱི་ཕུང་པོའི་ནང་དུ་འདུས་པར་བཤད་པ་ལས་ཤེས་པའི་ཕྱིར་དང༌། འདིར་གཟུགས་མེད་པའི་ཁམས་ན་གཟུགས་ཅན་གྱི་ཁམས་བཅུ་ཡོད་པར་བཤད་ལ། དོན་སྨྲ་གཉིས་ཀྱི་ལུགས་ལ་དེ་ལྟར་འཆད་དུ་མི་རུང་བའི་ཕྱིར་དང༌། རྣམ་ཤེས་ཕུང་པོའི་རྣམ་གཞག་འཆད་པ་ན། ཀུན་གཞི་དང༌། ཉོན་ཡིད་བཤད་ལ། དེ་ཉིད་རྣམ་པར་ཤེས་པའི་ཁམས་སུ་ཡང་བཤད་ཅིང༌། ཡིད་ཀྱི་སྐྱེ་མཆེད་དུ་ཡང་བཤད་པའི་ཕྱིར། དེ་ལྟར་བཤད་པ་ན། ཆོས་གསུམ་པོ་རེ་རེ་ལ་ཀུན་གཞིའི་ས་བོན་གྱི་ཆར་གྱུར་པ་དང༌།
རྣམ་སྨིན་གྱི་ཆར་གྱུར་པ་དང༌། གཞན་རྣམ་སྨིན་ལས་བྱུང་བའི་ཚུལ་གྱིས་མངོན་དུ་གྱུར་པའོ། ། དང་པོ་ནི། ཀུན་གཞིའི་སྟེང་ན་ཆོས་གསུམ་དུ་སྣང་བའི་ས་བོན་ཡོད་པ་སྟེ། དཔེར་ན། ཀུན་གཞིའི་སྟེང་ན་གཟུགས་འཛིན་མིག་གི་རྣམ་པར་ཤེས་པ་གཟུགས་འཛིན་ནུས་སུ་བསྐྱེད་པའི་ནུས་པ་དང༌། གཟུགས་ཀྱི་རྣམ་ལྡན་དུ་བསྐྱེད་པའི་ནུས་པ་དང༌། གསལ་རིག་གི་ངོ་བོར་སྐྱེད་པའི་ནུས་པ་གསུམ་ལ། མིག་གི་ཁམས་དང༌། གཟུགས་ཀྱི་ཁམས་དང༌།
མིག་གི་རྣམ་པར་ཤེས་པའི་ཁམས་སུ་འཇོག་པ་བཞིན་ནོ། ། གཉིས་པ་ནི་ཁམས་གསུམ་གང་རུང་དུ་རྣམ་པར་སྨིན་པའི་ཀུན་གཞིའི་ངོ་བོར་གྱུར་པའི་ཆོས་གསུམ་སོ་སོར་ཡུལ་ཡུལ་ཅན་གཉིས་གཉིས་སུ་ཡོད་ཀྱང་ཐ་དད་དུ་མ་བྱེ་བའི་ཚུལ་གྱིས་གནས་པ་སྟེ་དཔེར་ན། མ་ཡི་མངལ་དུ་འབྲས་དུས་ཀྱི་ཀུན་གཞིའི་རྣམ་པར་ཤེས་པ་ཉིང་མཚམས་སྦྱར་མ་ཐག་པའི་ཚེ་ན། མིང་གཟུགས་དང༌། སྐྱེ་མཆེད་དྲུག་རྣམ་སྨིན་གྱི་ངོ་བོར་གྲུབ་ཟིན་པ་ལྟ་བུའོ། ། དེའི་དུས་སུ་དེ་མ་གྲུབ་ན། ཇི་སྐད་དུ། དེ་ནི་ལེན་པ་དག་དང་གནས། ། རྣམ་པར་རིག་པ་མི་རིགས་པ། ། ཞེས་དེས་དེ་ཡུལ་དུ་བྱེད་ཀྱང་མི་རིག་པར་བཤད་པ་དང་འགལ་ལོ། །
འོ་ན་ཅི་རྣམ་སྨིན་གྱི་ངོ་བོར་གྱུར་པའི་མིག་སོགས་དབང་པོ་དྲུག་སྲིད་ཀྱང༌། གཟུགས་སོགས་ཡུལ་དྲུག་ཟག་བཅས་ཀྱི་ལས་ཀྱི་བདག་འབྲས་སུ་བཤད་པས། རྣམ་སྨིན་གྱི་ངོ་བོར་མི་འབྱུང་ངོ་སྙམ་ན། བདེན་མོད་ཀྱི། དེར་མིག་གི་དབང་པོ་གྲུབ་པ་ན་གཟུགས་ཀྱི་ཁམས་ཀྱང་གྲུབ་པར་བརྗོད་པ་ཡིན་ཏེ། གདུགས་ནམ་མཁའ་ལ་ཕུབ་པའི་དབང་གིས་གྲིབ་མ་ས་ལ་འབྱུང་བ་བཞིན་ནོ། ། དེ་ལ་བསམས་ནས། ཇི་སྐད་དུ། གཟུགས་ཀྱི་ཁམས་ཀྱི་མཚན་ཉིད་གང་ཞེ་ན། མིག་གིས་གཟུགས་གང་དག་མཐོང་བར་གྱུར་པ་དང༌།
མཐོང་བ་རྣམས་དང༌། དེ་ལ་མིག་གི་ཁམས་དབང་བྱེད་པ་གང་ཡིན་པ་དེ་གཟུགས་ཀྱི་ཁམས་ཀྱི་མཚན་ཉིད་དོ་ཞེས་རྣམ་དབྱེ་མི་འདྲ་བ་གསུམ་གསུངས་པ་ཡིན་ནོ། ། དེ་ཡང་ཞིབ་མོར་བཤད་ན། ཀུན་གཞིའི་སྟེང་ན་མིག་གི་ས་བོན་ལས་ལོགས་སུ་གཟུགས་ཀྱི་ས་བོན་དང༌། རྣམ་སྨིན་གྱི་ངོ་བོར་གྱུར་པའི་མིག་ལས་ལོགས་ན་བདག་འབྲས་ཀྱི་ངོ་བོར་གྱུར་པའི་གཟུགས་གྲུབ་པ་མེད་ཀྱང༌། དེ་དང་དེ་གྲུབ་པ་ན་ཅིག་ཤོས་ཀྱང་གྲུབ་བོ་ཞེས་དེ་གཉིས་གྲུབ་པ་དང་བདེ་བ་ཐ་མི་དད་པར་བརྗོད་པ་ནི། དེ་དེའི་དབང་གི་འབྲས་བུ་ཡིན་པ་ལ་ཐུག་གོ ། དོན་དེ་ལ་བསམས་ནས། ནང་དབང་པོའི་ཁམས་དྲུག་ལ་མུ་བཞི་རྩི་བའི་ཚུལ་བཤད་པ་ལས་ལོགས་སུ། ཕྱི་ཡུལ་གྱི་ཁམས་དྲུག་ལ་མུ་བཞི་རྩི་བའི་ཚུལ་མ་བཤད་པ་ཡིན་ནོ། །
གསུམ་པ་རྣམ་སྨིན་ལས་བྱུང་བའི་ཆོས་གསུམ་ལ་ཡང་གསུམ་སྟེ། ཀུན་བརྟགས་པའི་དང༌། རྣམ་པར་བརྟགས་པའི་དང༌། ཆོས་ཉིད་ཀྱི་ཆོས་གསུམ་མོ། ། དེ་ཡང་དཔེར་ན། གཟུགས་འཛིན་མིག་ཤེས་ལ་གཟུགས་སུ་སྣང་བའི་ཤེས་རྣམས་ནི། རྣམ་པར་བརྟགས་པའི་གཟུགས་སོ། ། དེར་སྣང་བ་ལ་ཕྱི་རོལ་གྱི་དོན་དུ་སྒྲོ་འདོགས་པའི་ཤེས་བརྗོད་ཀྱི་ཡུལ་དུ་བྱས་པའི་ཆ་ནི་ཀུན་བཏགས་པའི་གཟུགས་སོ། ། དེ་དེས་སྟོང་པའི་མྱོང་བ་གསལ་རིག་གི་ཆ་ནི་ཆོས་ཉིད་ཀྱི་གཟུགས་སོ། ། དེ་བཞིན་དུ།
གཟུགས་འཛིན་མིག་གི་རྣམ་པར་ཤེས་པ་རང་ལྡོག་ནས་རྣམ་པར་བརྟགས་པའི་མིག་ཤེས་དང༌། དེ་ལ་ཕྱི་རོལ་གྱི་གཟུགས་འཛིན་པ་པོར་སྒྲོ་འདོགས་པའི་ཤེས་བརྗོད་ཀྱི་ཡུལ་དུ་བྱས་པའི་ཆ་ནི་ཀུན་བཏགས་པའི་མིག་ཤེས་དང༌། དེ་དེས་སྟོང་པའི་གསལ་རིག་གི་ཆ་ནི་ཆོས་ཉིད་ཀྱི་མིག་ཤེས་སོ། ། ལྷག་མ་རྣམས་ལ་ཡང་དེ་བཞིན་དུ་སྦྱར་རོ། ། དེ་ལྟར་གསུམ་དུ་འབྱེད་དགོས་པའི་རྒྱུ་མཚན་ཡང༌། གཞུང་འདི་ཉིད་ལས་མདོར་བསྡུ་ན། ཕུང་པོ་དང༌། ཁམས་དང༌། སྐྱེ་མཆེད་རྣམས་ཀྱི་རབ་ཏུ་དབྱེ་བ་ནི་རྣམ་པ་གསུམ་སྟེ། ཀུན་བཏགས་པའི་མཚན་ཉིད་ཀྱིས་རབ་ཏུ་དབྱེ་བ་དང༌།
ཞེས་སོགས་བཤད་པ་ལས་ཤེས་སོ། ། འོ་ན་གསུམ་པོ་དེ་ལས་འདིར་གང་གཟུང་ཞེ་ན། རྣལ་འབྱོར་སྤྱོད་པ་པའི་རིགས་པས་བཞག་པའི་གྲུབ་པའི་མཐའ་ཁས་ལེན་པའི་སྐབས་ནི་གཉིས་ཏེ། ཇི་སྐད་དུ། ཡང་དག་མ་ཡིན་ཀུན་རྟོག་ཡོད། ། ཅེས་པ་ལྟ་བུ་ཀུན་རྫོབ་ཀྱི་བདེན་པ་འཇོག་པའི་སྐབས་དང༌། དེ་ལ་གཉིས་པོ་ཡོད་མ་ཡིན། ། ཞེས་པ་ལྟ་བུ་དོན་དམ་པའི་བདེན་པ་འཇོག་པའི་སྐབས་གཉིས་ལས། དང་པོའི་སྐབས་སུ་ནི། ཀུན་ཏུ་བརྟགས་པའི་ཆོས་གསུམ་པོ་ནི་བདེན་པར་མི་འཇོག་སྟེ།
ཐ་སྙད་པའི་ཚད་མས་མ་དམིགས་པའི་ཕྱིར། དེ་སྐད་དུ་ཡང༌། རྣམ་པར་རྟོག་པ་གང་གང་གིས། ། དངོས་པོ་གང་གང་རྣམ་བརྟགས་པ། ། དེ་ཉིད་ཀུན་ཏུ་བཏགས་པ་ཡི། ། ངོ་བོ་ཉིད་དེ་དེ་མེད་དོ། ། ཞེས་གསུངས། རྣམ་བདེན་པའི་སྐབས་འདིར་གཟུགས་ཅན་མ་ཡིན་པའི་ཆོས་གསུམ་ལ་ཀུན་བརྟགས་ཇི་ལྟར་འཇོག་ཅེ་ན། གཟུང་བ་ལས་རྫས་གཞན་པའི་ཆ་ནས་སམ། གཞན་སེལ་གྱི་ཆ་ནས་སོ། །
དེའི་ཕྱིར་འདིར་གཟུགས་ཀུན་བརྟགས་སུ་ཁས་ལེན་ཀྱང༌། གཟུགས་འཛིན་གྱི་ཤེས་པའི་རང་ལྡོག་ནས་དེར་ཁས་མི་ལེན་པའི་ཁྱད་པར་ཕྱེ་དགོས་སོ། ། རྣམ་པར་བརྟགས་པའི་ཆོས་གསུམ་ནི་ཡོད་པར་ཁས་ལེན་ཏེ། ཐ་སྙད་པའི་ཚད་མས་དམིགས་པའི་ཕྱིར་རོ། ། དེ་ལ་ཐ་སྙད་པའི་ཚད་མ་ཞེས་བྱ་བ་ནི། བག་ཆགས་བརྟན་པ་ལས་བྱུང་བའི་རྟོག་མེད་ཀྱི་ཤེས་པ་དང༌། རྗེས་སུ་དཔག་པའི་ཚད་མ་རྣམས་སོ། ། དེ་སྐད་དུ་ཡང༌། ཚད་མ་རྣམ་པར་ངེས་པ་ལས། གཅིག་ནི་བག་ཆགས་བརྟན་པའི་ཕྱིར། །
འཁོར་བ་ཇི་སྲིད་པར་མི་འབྲལ་བར་རྗེས་སུ་འབྲེལ་བ་ནི། ཐ་སྙད་དུ་མི་སླུ་བ་ལ་ལྟོས་ནས་ཚད་མ་ཡིན་པར་བརྗོད་ལ་ཞེས་གསུངས་སོ། ། འདི་ཡང་སེམས་ཙམ་རྣམ་བདེན་པའི་སྐབས་སུ་ཡིན་གྱི། ཅིག་ཤོས་ལ་མ་ཡིན་ཏེ། དེར་ནི་འཕྲལ་གྱི་འཁྲུལ་རྒྱུས་མ་བསླད་ཀྱང༌། གཟུང་འཛིན་གཉིས་སུ་སྣང་བའི་བག་ཆགས་ཀྱིས་བསླད་ན་འཁྲུལ་པར་འཇོག་པས་མངོན་སུམ་དུ་མི་རུང་བའི་ཕྱིར་རོ། ། དེ་ལྟར་ན་མིག་ཤེས་ལ་གཟུགས་སུ་སྣང་བའི་རྣམ་པ་ལ་རྣམ་བརྟགས་ཀྱི་གཟུགས་སུ་གྱུར་པའི་ཆོས་གསུམ་དང༌། དེ་ཉིད་བདེན་པ་དང་ཡོད་པར་ཁས་ལེན་པ་འདི་ཡང་རྣམ་བདེན་པའི་སྐབས་དང༌། ཀུན་རྫོབ་ཀྱི་བདེན་པ་ཁས་ལེན་པའི་སྐབས་ཞེས་བྱ་བ་གཉིས་དོན་གཅིག་ལ་འདུ་བ་དེའི་ཚེ་ཡིན་ལ། དུས་དེར།
འདི་ལ་ཀུན་རྫོབ་ཀྱི་བདེན་པ་ཞེས་ནི་མི་བྱ་སྟེ། དེ་ཡིན་ན་བདེན་པར་འགལ་བའི་ཕྱིར་རོ། ། གཞན་དབང་བདེན་གྲུབ་ཏུ་ཁས་ལེན་པ་འདི་ཡང་རྣལ་འབྱོར་སྤྱོད་པའི་གནས་སྐབས་ཀྱི་རང་ལུགས་ཡིན་གྱི། མཐར་ཐུག་གི་ནི་མ་ཡིན་ཏེ། དེའི་ཚེ་དེ་སྒྱུ་མ་ལྟ་བུར་བཤད་པའི་ཕྱིར་དང༌། ཡོངས་གྲུབ་དང༌། ཀུན་བརྟགས་ལས་ལོགས་སུ་གཞན་དབང་གཞག་ཏུ་མེད་པ་ནི་རྣལ་འབྱོར་སྤྱོད་པའི་རང་ལུགས་མཐར་ཐུག་གི་དེ་ཁོ་ན་ཉིད་འཇོག་པའི་ཐབས་བླ་ན་མེད་པ་ཡིན་པའི་ཕྱིར་རོ། ། གཉིས་པ་དོན་དམ་པའི་བདེན་པ་འཇོག་པའི་སྐབས་སུ་ནི། རྣམ་རྫུན་པ་ཞེས་ཀྱང་བྱ། དབུ་མ་པ་ཞེས་ཀྱང་བྱ་བ་དེར་སླེབ་པ་ཡིན་ལ།
དེའི་ཚེ་ནི་རྣམ་བརྟགས་ཀྱི་ཆོས་གསུམ་པོ་ཡོད་པ་དང་བདེན་པར་ཁས་མི་ལེན་ཏེ། དེར་ནི་དེ་རྣམས་ཀྱང་ཀུན་བརྟགས་ཁོ་ན་དང་ཀུན་རྫོབ་ཀྱི་བདེན་པར་ཁས་ལེན་གྱི། དོན་དམ་པའི་བདེན་པར་ཁས་མི་ལེན་པའི་ཕྱིར་རོ། ། དེའི་ཚེ་ཆོས་ཉིད་ཀྱི་ཆོས་གསུམ་པོ་ཙམ་ཞིག་ཁས་ལེན་པ་ཡིན་ཀྱང༌། མཚན་ཉིད་ཀུན་ལས་བཏུས་འཆད་པའི་སྐབས་འདི་དང་འགྲིག་པ་མ་ཡིན་ཏེ། དེར་ནི་ཆོས་ཀྱི་དབྱིངས་ལས་མ་གཏོགས་པའི་ཆོས་གཞན་མེད་པས། ཤེས་བྱ་ཐམས་ཅད་ཆོས་ཀྱི་དབྱིངས་སུ་རོ་གཅིག་པར་ཁས་ལེན་པ་ཡིན་ལ། དེའི་ཚེ་ཆོས་ཉིད་ཀྱི་ཆོས་གསུམ་པོ་གཅིག་ལ་གཅིག་ཡིན་གྱིས་ཁྱབ་པར་ཁས་ལེན་པ་ཡིན་ཞིང༌། འདིར་ནི། ཆོས་གསུམ་སོ་སོའི་མཚན་ཉིད་དང་མཚན་གཞི་འགལ་བ་ཅན་ཁོ་ནར་བཤད་པའི་ཕྱིར་རོ། །
དེ་ལྟ་ཡིན་པ་དེའི་ཕྱིར་སྐབས་འདིར་ནི། རྣམ་བརྟགས་ཀྱི་ཆོས་གསུམ་ཁས་བླངས་ནས་བཤད་པ་ཡིན་ནོ། ། འོ་ན་ཅི་རྣམ་བརྟགས་ཀྱི་གཟུགས་ཀྱིས་གཟུགས་ཀྱི་གོ་ཆོད་པར་འདོད་དམ་ཞེ་ན། དེ་ནི་གཟུགས་ཀྱི་འཁྲུལ་གཞི་ཡིན་པའི་ཕྱིར། གཟུགས་སུ་མི་བརྗོད་དེ། མཐོ་ཡོར་ལ་མིར་འཁྲུལ་བ་བཞིན་ནོ། ། ཇི་སྐད་བཤད་མ་ཐག་པ་འདི་དག་ནི། མདོ་དང༌། རྗེ་བཙུན་གྱི་གཞུང་དང༌། སྐུ་མཆེད་ཀྱི་གཞུང་འགྲེལ་ན་གསལ་བར་བཞུགས་ཀྱང༌།
བོད་ཀྱི་འཆད་པ་པོ་སྔ་མ་རྣམས་ཀྱིས་དཔྱིས་ཕྱིན་པར་འཆད་མ་མཁྱེན་པ་ལ་བརྟེན་ནས། གཞུང་འདི་ཕྱི་དོན་ཁས་ལེན་གྱི་སེམས་ཙམ་པའི་གཞུང་ཡིན་ནོ་ཞེས་འཆད་པ་དང༌། འགའ་ཞིག་མཚན་ཉིད་ཀུན་ལས་བཏུས་པ་མདོ་སྡེ་པའི་གཞུང་ཡིན་ནོ་ཞེས་འཆད་པ་དང༌། གཞན་དག་འདི་ཕྱི་དོན་ཁས་མི་ལེན་ཀྱང༌། གཟུགས་སྒྲ་དྲི་རོ་རེག་བྱ་ཁས་ལེན་པ་ཡིན་ནོ་ཞེས་འཆད་པ་དག་བྱུང་ངོ༌། ། འདིར་སྨྲས་པ། རྣམ་དཔྱོད་གྲུ་ཆེན་འདི་མེད་ན། ། རྣལ་འབྱོར་སྤྱོད་གཞུང་རྒྱ་མཚོ་ཡི། ། ཕ་རོལ་མཐོང་བ་ལྟ་ཅི་འཚལ། ། ཚུ་རོལ་འཇུག་པའི་ལམ་ཡང་ཅི། །
ཞེས་སྨྲས་པ་ཡིན་ནོ། ། གཉིས་པ་གཞུང་གི་དོན་ནི། རྣམ་བརྟགས་ཀྱི་ཕུང་པོ་རྣམས་ནི་ཆོས་ཅན། ལྔར་ཡོད་དེ། རྣམ་བརྟགས་ཀྱི་གཟུགས་ཀྱི་ཕུང་པོ་ནས་དེའི་རྣམ་པར་ཤེས་པའི་ཕུང་པོའི་བར་རྣམས་སུ་མདོ་ལས་བཤད་པས་སོ། ། རྣམ་བརྟགས་ཀྱི་ཁམས་རྣམས་ནི་ཆོས་ཅན། བཅོ་བརྒྱད་དེ། རྣམ་བརྟགས་ཀྱི་མིག་གི་ཁམས་སོགས་མདོ་ལས་གསུངས་པས་སོ། ། དེའི་སྐྱེ་མཆེད་རྣམས་ནི་ཆོས་ཅན། བཅུ་གཉིས་ཏེ།
ཞེས་སྦྱར་རོ། ། དོན་སྨྲ་གཉིས་ཀྱིས་ཁས་བླངས་པའི་གཟུགས་ཅན་གྱི་ཆོས་གསུམ་ནི། འདིར་ཀུན་བརྟགས་སུ་ཁས་ལེན་པའི་ཕྱིར། ཡོད་པར་མི་གཞག་ལ། དེས་ཁས་བླངས་པའི་གཟུགས་ཅན་མ་ཡིན་པའི་ཆོས་གསུམ་ནི་འདིར་རྣམ་བརྟགས་སུ་ཁས་ལེན་ཞིང༌། ཆོས་ཉིད་ཀྱི་ཆོས་གསུམ་ནི། དེ་བཞིན་ཉིད་ཁོ་ན་ལ་བཞག་པའི་ཕྱིར། འདིར་མི་འཆད་པས། འདི་མན་ཆད་དུ་ཆོས་ལྔ་པོ་རེ་རེའི་ཐོག་མར་རྣམ་བརྟགས་ཀྱི་ཞེས་སྦྱོར་དགོས་ལ། དེ་ལྟར་སྦྱར་བ་དེ་ངན་རྟོག་ཁོ་ནས་ཡིན་ནམ་སྙམ་དུ་དོགས་པར་མི་བྱའོ། །
གཉིས་པ་ལ་གསུམ་ལས། དང་པོ་ནི། ཕུང་པོ་རྣམས་ནི་ཆོས་ཅན། ལྔ་ཁོ་ནར་གྲངས་ངེས་པ་ཡིན་ཏེ། བདག་དང་བདག་གི་བ་གང་རུང་དུ་འཁྲུལ་བའི་གཞི་རྣམ་པ་ལྔ་ཁོ་ནར་གྲངས་ངེས་པའི་རྒྱུ་མཚན་གྱིས་ཁྱོད་ལ་དེར་གཞག་པའི་ཕྱིར། ལྔ་པོ་གང་ཞེ་ན། བདག་གི་བའི་འཁྲུལ་གཞི་ལུས་དབང་པོ་ལྔ་དང༌། ཡོངས་སུ་བཟུང་བ་དོན་ལྔ་དང༌། ལོངས་སྤྱོད་ཚོར་བ་དང༌། ཐ་སྙད་འདུ་ཤེས་དང༌།
ཆོས་དང་ཆོས་མ་ཡིན་པ་མངོན་པར་འདུ་བྱེད་པ་འདུ་བྱེད་ཀྱི་ཕུང་པོ་དང༌། བདག་གི་བར་འཁྲུལ་བའི་འཁྲུལ་གཞི་བཞི་པོ་དེ་དག་གི་གནས་བདག་ཏུ་འཁྲུལ་པའི་འཁྲུལ་གཞི་རྣམ་པར་ཤེས་པ་རྣམས་སུ་བརྗོད་པའི་ཕྱིར་རོ། ། ཞེས་པ་ནི། འཁྲུལ་གཞི་ལྔ་པོ་དེ་ངོས་ཟིན་པའི་ཕྱིར་དུ་ལྔར་བཞག་ཅེས་པའོ། ། གཉིས་པ་ཁམས་ཀྱི་གྲངས་ངེས་ནི། དེ་ལ་བཅོ་བརྒྱད་དུ་གྲངས་ངེས་པ་ཡིན་ཏེ། ཉེར་སྤྱོད་འཛིན་པས་ན་ཁམས་ཞེས་བྱ་ལ། དེ་འཛིན་པའི་ཚུལ་ལ་བཅོ་བརྒྱད་དུ་གྲངས་ངེས་པའི་ཕྱིར། ཇི་ལྟར་ཞེ་ན། ཉེར་སྤྱོད་རང་གི་ངོ་བོའི་སྒོ་ནས་འཛིན་པ་ལ་རྟེན་པ་རྣམ་པར་ཤེས་པར་ཁམས་དྲུག་དགོས་ཤིང༌།
དེ་ལས་མང་མི་དགོས། ཉེར་སྤྱོད་དྲུག་པོ་དེ་གང་རུང་གནས་ཀྱི་སྒོ་ནས་འཛིན་པ་ལ་ལུས་དང་ཞེས་པ་རྟེན་དབང་པོའི་ཁམས་དྲུག་དགོས་ཤིང༌། དེ་ལས་མང་མི་དགོས། དེ་དག་གང་རུང་དམིགས་པའི་སྒོ་ནས་འཛིན་པ་ལ་ཡོངས་སུ་བཟུང་ཞེས་པ་དམིགས་པ་ཡུལ་གྱི་ཁམས་དྲུག་དགོས་ཤིང༌། དེ་ལས་མང་མི་དགོས་པའི་ཕྱིར། དེ་དག་གི་ཤེས་བྱེད་ཀྱང༌། ལོངས་སྤྱད་བྱའི་ཡུལ་ལ་དྲུག་ཡོད་ཅིང༌། དེ་ལས་ལྷག་པ་མེད་པས་སོ། ། སྤྱིར་ཉེར་སྤྱད་ཅེས་པ་སྒྲ་དོག་པར་བྱས་ན། ཚོར་བ་དང༌།
ཡངས་པར་བྱས་ན་རྣམ་པར་ཤེས་པའི་ཚོགས་དྲུག་ཀ་ལ་འཇུག་པ་ཡིན་ཏེ། ལོངས་སྤྱད་བྱ་ལ། རྣམ་སྨིན་གྱི་དང༌། ཡུལ་གྱི་ལོངས་སྤྱོད་གཉིས་ཡོད་པའི་བྱེ་བྲག་ལས་སོ། ། འདས་པ་དང་ད་ལྟར་བྱུང་བ་ཞེས་པ་ནི། དུས་མཉམ་པའི་ཉེར་སྤྱོད་ཀྱི་བདག་པོའི་རྐྱེན་དང༌། དམིགས་པའི་རྐྱེན་གང་རུང་གི་སྒོ་ནས་འཛིན་པ་ལ་ཁམས་སུ་འཇོག་པ་ཡིན་ལ། ཉེར་སྤྱོད་མ་འོངས་པའི་རྐྱེན་གཉིས་པོ་གང་རུང་བྱེད་པའི་ཆ་ནས་ནི་སྐྱེ་མཆེད་དུ་འཇོག་པ་ཡིན་གྱི། ཁམས་སུ་འཇོག་པ་མ་ཡིན་ཞེས་བྱ་བའི་དོན་ནོ། ། འོ་ན་འདས་པའི་ཉེར་སྤྱོད་འཛིན་པ་ཇི་ལྟར་ཡིན་ཞེ་ན།
ལུས་དང་ཡོངས་སུ་བཟུང་བ་འདས་པས་འདས་པའི་ཉེར་སྤྱོད་འཛིན། དེ་ད་ལྟར་བས་ད་ལྟར་བའི་དེ་འཛིན། ཞེས་བྱ་བའི་དོན་ཡིན་གྱི། རང་དུས་སུ་འདས་ཟིན་པའི་ཉེར་སྤྱོད་འཛིན་པ་ཡིན་སྙམ་པ་ནི་རྟོགས་ལྡན་ལ་སྐྱེ་བ་མེད་དོ། ། གསུམ་པ་སྐྱེ་མཆེད་ཀྱི་གྲངས་ངེས་ནི། དེ་ལ་བཅུ་གཉིས་སུ་གྲངས་ངེས་པ་ཡིན་ཏེ། ཉེར་སྤྱོད་མ་འོངས་པ་དྲུག རྟེན་བདག་པོའི་རྐྱེན་དང༌། དམིགས་པའི་རྐྱེན་གང་རུང་གི་སྒོ་ནས་སྐྱེ་བའི་སྒོ་འབྱེད་པས་ན། སྐྱེ་མཆེད་ཅེས་བྱ་ལ།
དེ་ལ་ནི། ལུས་དབང་པོ་དྲུག་དང༌། ཡོངས་སུ་བཟུང་བ་ཡུལ་དྲུག་སྟེ། དྲུག་ཚན་གཉིས་ཉིད་དུ་གྲངས་ངེས་པའི་ཕྱིར་རོ། ། གཞུང་འདི་གཉིས་ཀྱི་དོན་ཕྱིན་ཅི་ལོག་ཏུ་བཤད་པ་ཤིན་ཏུ་མང་བས། འདི་ལྟར་ཤེས་དགོས་ཏེ། འདིར་བཤད་པའི་གྲངས་ནི། སྤྱི་དོན་དུ་བཤད་པའི་ཆོས་གསུམ་གྱི་ནང་ནས་རྣམ་སྨིན་ལས་བྱུང་ཟིན་པའི་ཆོས་གསུམ་པོ་དེའི་དབང་དུ་བྱས་ནས་བཤད་པ་ཡིན་ཏེ། རྣམ་སྨིན་དང་ས་བོན་གྱི་ངོ་བོར་གྱུར་པའི་རྣམ་པར་ཤེས་པའི་ཁམས་དྲུག་པོ་དེས་ཡུལ་ལ་ཉེ་བར་ལོངས་སྤྱོད་པ་མེད་པའི་ཕྱིར་དང༌། དེ་མེད་པའི་རྒྱུ་མཚན་གྱིས།
དེ་དང་དེར་གྱུར་པའི་དབང་པོ་དང༌། ཡུལ་གཉིས་ལ་ཡང་རང་དང་དུས་མཉམ་པའི་ཉེར་སྤྱོད་ཀྱི་རྟེན་དང་དམིགས་པ་གང་རུང་གི་སྒོ་ནས་འཛིན་པ་དང༌། འདིར་དངོས་སུ་བསྟན་པའི་ཁམས་དང༌། སྐྱེ་མཆེད་ཀྱི་ནང་ན་ཀུན་གཞིའི་རྣམ་པར་ཤེས་པ་ཡོད་པ་མ་ཡིན་ཏེ། ཉེར་སྤྱོད་འཛིན་པའི་ངོ་བོར་སྐྱེས་པ་ཡང་མ་ཡིན། རང་དང་དུས་མཉམ་པའི་ཉེར་སྤྱོད་ཀྱི་རྟེན་དང༌། དམིགས་པ་བྱེད་པ་ཡང་མ་ཡིན་པའི་ཕྱིར། གལ་ཏེ་ཡིན་ན། ཡིད་དབང་དང༌། ཆོས་ཁམས་གང་རུང་ལས་མ་འདས་ལ་དེ་ཡང་འདོད་མི་ནུས་པ་ནི་རྣམ་པར་ཤེས་པ་ཆོས་ཁམས་སུ་འཆད་པའི་སྐབས་མི་སྲིད་པའི་ཕྱིར་དང༌།
ཡིད་ཤེས་དང་ད་ལྟར་བའི་བདག་རྐྱེན་ཡིན་པས་ཡིད་དབང་དུ་འདོད་ན་ནི། ཉོན་མོངས་པ་ཅན་གྱི་ཡིད་དུ་ཐལ་བར་འགྱུར་ཏེ། ཡིད་ཤེས་ད་ལྟར་བའི་བདག་རྐྱེན་དུ་གྱུར་པའི་ཡིད་དབང་ཉིད་ལས་གཞན་མ་བཤད་པའི་ཕྱིར་དང༌། ཀུན་གཞིའི་རྣམ་ཤེས་ནི་དེ་དང་དེའི་རྒྱུ་རྐྱེན་ཁོ་ནར་བཤད་ཀྱི། བདག་རྐྱེན་དུ་བཤད་པ་མེད་དོ། ། ཡང་ཀུན་གཞིའི་རྣམ་ཤེས་ཀྱིས་ཉེར་སྤྱོད་མ་འོངས་པ་སྐྱེ་བའི་སྒོ་ཙམ་བྱེད་ཀྱང༌། སྐྱེ་མཆེད་དུ་མི་འཇོག་སྟེ། འདིར་ནི་བདག་རྐྱེན་དང༌། དམིགས་རྐྱེན་གང་རུང་གི་སྒོ་ནས་ཉེར་སྤྱོད་མ་འོངས་པ་སྐྱེ་བའི་སྒོ་འབྱེད་པའི་ཆ་ནས་སྐྱེ་མཆེད་དུ་འཇོག་པ་ཡིན་ལ། དེས་དེ་དག་མི་འབྱེད་པའི་ཕྱིར་རོ། །
དེའི་ཕྱིར་འདིར། ལུས་དང༌། ཡོངས་སུ་བཟུང་བ་ཞེས་ངེས་གཟུང་གི་ཚིག་སྨོས་པ་ཡིན་ནོ། ། དེ་ལས་གཞན་དུ་ན། ཀུན་གཞིའི་རྣམ་པར་ཤེས་པ་གཅིག་ཉིད་སྐྱེ་མཆེད་དྲུག་ཀ་ཡིན་པ་ཉིད་དུ་ཐལ་བར་འགྱུར་ཏེ། ཉེར་སྤྱོད་མ་འོངས་པ་དྲུག་པོ་ཐམས་ཅད་ཀྱི་རྒྱུའི་རྐྱེན་བྱས་པའི་སྒོ་ནས་སྐྱེ་བའི་སྒོ་འབྱེད་པའི་ཕྱིར་རོ། ། དེ་བཞིན་དུ་ཀུན་གཞིའི་རྣམ་པར་ཤེས་པ་གཅིག་ཉིད་དབང་པོའི་ཁམས་ཀྱང་དྲུག་པོ་ཐམས་ཅད་དུ་ཐལ་བར་འགྱུར་ཏེ། རང་དང་དུས་མཉམ་པའི་ཉེར་སྤྱོད་དྲུག་པོ་ཐམས་ཅད་ཀྱི་རྒྱུའི་རྐྱེན་བྱེད་པའི་ཕྱིར་རོ། ། དེ་ལྟར་ན། རྒྱུ་རྐྱེན་དང༌།
དེ་མ་ཐག་རྐྱེན་གྱི་སྒོ་ནས་ཉེར་སྤྱོད་འཛིན་པ་དང༌། སྐྱེ་བའི་སྒོ་འབྱེད་པར་མ་གཞག་ལ། དེའི་ཤེས་བྱེད་ཀྱང༌། ཉེར་སྤྱོད་སོ་སོར་འཛིན་བྱེད་ཀྱི་ནུས་པ་སོ་སོར་ངེས་པ་མེད་པའི་དོན་གྱིས་སོ། ། འོ་ན་ཅི་ཀུན་གཞིའི་སྟེང་ན་རྣམ་ཤེས་དྲུག་པོ་སོ་སོར་ཡུལ་འཛིན་ནུས་སུ་བསྐྱེད་པའི་ནུས་པ་དྲུག་ལ་དབང་པོ་དྲུག་ཏུ་འཆད་དགོས་པ་མ་ཡིན་ནམ་ཞེ་ན། ཕྱོགས་ཀྱི་གླང་པོའི་གཞུང་དུ་དེ་ལྟར་ཁས་ལེན་ཀྱང༌། འདིར་ནི་དེ་འཆད་པའི་སྐབས་མ་ཡིན་ཏེ། རྒྱུ་འབྲས་དུས་མཉམ་འཆད་པའི་སྐབས་ཡིན་པའི་ཕྱིར་དང༌། འདིར་རྣམ་སྨིན་ལས་བྱུང་བའི་ཁམས་བཅོ་བརྒྱད་འཆད་པའི་སྐབས་ཡིན་པའི་ཕྱིར་དང༌། ས་བོན་དང་རྣམ་སྨིན་གྱི་ཆ་ཡང་འདིར་བཤད་ན་གྲངས་ངེས་ཀྱི་སྒྲུབ་བྱེད་འཁྲུལ་བའི་ཕྱིར་རོ། །
མདོར་ན་ཁམས་དང་སྐྱེ་མཆེད་ནི། ལྡོག་པའི་སྒོ་ནས་འབྱེད་པས་མཚན་གཞི་མི་འགལ་ལ། ཁམས་ཀྱི་སྐབས་སུ། ཡུལ་དབང་གཉིས་པོ་རང་དང་དུས་མཉམ་པའི་འབྲས་བུ་འཛིན་བྱེད་ཡིན་གྱི། སྐྱེད་བྱེད་མ་ཡིན་པ་དང༌། སྐྱེ་མཆེད་ཀྱི་སྐབས་སུ་ཡུལ་དབང་གཉིས་པོ་ཉེར་སྤྱོད་མ་འོངས་པ་སྐྱེད་བྱེད་ཡིན་གྱི། འཛིན་བྱེད་མ་ཡིན་པར་ཁས་ལེན་དགོས་ཏེ། གཞན་དུ་ན་དེ་འཛིན་པའི་ཆ་ནས་སྐྱེ་མཆེད་དུ་ནི་གཞག་མི་ནུས་པས། ཁམས་སུ་བཞག་དགོས་ལ། དེ་ལྟ་ན་འདས་པ་དང་ད་ལྟར་གྱི་ཉེ་བར་སྤྱོད་པ་དྲུག་འཛིན།
ཞེས་པའི་གཞུང་དང་འགལ་ལོ། ། དེ་སྐྱེ་མཆེད་དུ་གཞག་ནུས་ན་ནི། ཡུལ་དབང་མ་འོངས་པ་གཉིས་ཀྱང་སྐྱེ་མཆེད་དུ་ཐལ་བར་འགྱུར་ལ། འདོད་མི་ནུས་པ་ནི། དེ་སྐྱེ་བའི་སྒོ་འབྱེད་པ་མ་ཡིན་ནོ། ། ཡང་འདས་པ་ལ་སྐྱེ་མཆེད་མི་འཇོག་པ་ཅི་ཞེ་ན། འདས་པས་ནི་རང་གི་འབྲས་བུ་སྐྱེ་བའི་སྒོ་ཕྱེ་ཟིན་པའི་ཕྱིར། འབྱེད་པ་མ་ཡིན་ནོ། ། ཡང་འོ་ན་མ་འོངས་པ་ལ་ཁམས་མི་འཇོག་པ་ཅི་ཞེ་ན། མ་འོངས་པའི་ཡུལ་དབང་རྣམ་ཤེས་གསུམ་གྱིས་ཉེར་སྤྱོད་ད་ལྟ་བ་མི་འཛིན་པའི་ཕྱིར་རོ། །
འོ་ན་གཞུང་དུ། མ་འོངས་པའི་མཚན་གཞིར། ཐམས་ཅད་ཀྱི་ཕྱོགས་གཅིག་བཤད་པ་མ་ཡིན་ནམ་ཞེ་ན། དེ་ལྟར་བཤད་པ་དེ་ནི་ཆོས་གསུམ་ས་བོན་དང་བཅས་པ་ཡིན་ལ། འདིར་ནི་ཉེར་སྤྱོད་འཛིན་པ་དངོས་ཀྱི་དབང་དུ་བྱས་པ་ཡིན་ཞེས་བཤད་ཟིན་ཏོ། ། དེ་ལས་གཞན་དུ་ན་འདུས་བྱས་མ་འོངས་པ་རྣམས་ཀྱི་ཉེར་སྤྱོད་ཇི་ལྟར་འཛིན་ཞེས་བསམ་དགོས་སོ། ། གཞུང་འདི་གཉིས་ཀྱི་རྣམ་བཤད་མཛད་པ་པོ་གཞན་གྱིས་ལེགས་པར་བཤད་པ་གཅིག་ཀྱང་མ་མཐོང་བས་འབད་རྩོལ་གྱིས་བཏོན་པ་ཡིན་ལ། ཧ་ཅང་འབྱམས་ཀླས་པའི་སྐྱོན་མེད་དོ། ། གསུམ་པ་ལ་གཉིས་ཏེ། ཉེར་ལེན་གྱི་ཕུང་པོ་འཇོག་པའི་རྒྱུ་མཚན་དང༌།
རྒྱུ་མཚན་དེ་ཉིད་ཁམས་དང་སྐྱེ་མཆེད་ལ་སྦྱར་བའོ། ། དང་པོ་དྲི་བ་དང༌། ལན་གཉིས་ལས་ཟག་བཅས་ཀྱི་ཕུང་པོ་རྣམས་ཆོས་ཅན། ཉེ་བར་ལེན་པའི་ཕུང་པོ་ཞེས་བྱ་སྟེ། ཉེ་བར་ལེན་པ་དང་ལྡན་ཚུལ་གསུམ་པོ་གང་རུང་གི་སྒོ་ནས་ལྡན་པའི་དངོས་པོ་ཡིན་པས་སོ། ། ཉེ་བར་ལེན་པ་གང་ཞེ་ན། ཕུང་པོ་མ་འོངས་པ་ལ་འདུན་པའི་འདོད་ཆགས་དང༌། ད་ལྟར་བ་ལ་སྲེད་པའི་འདོད་ཆགས་གཉིས་ཁོ་ན་ཆོས་ཅན། འདིར་ཉེ་བར་ལེན་པ་ཞེས་བྱ་སྟེ། ཡང་སྲིད་ཕྱི་མ་འགྲུབ་བྱེད་ཀྱི་ལས་ཀུན་ནས་སློང་བྱེད་ཡིན་པའི་ཕྱིར།
སྤྱིར་ཉེ་བར་ལེན་པ་ཞེས་བྱ་བ། ཉོན་མོངས་པའི་སྤྱི་མིང་ཡིན་ཡང༌། འདིར་འདོད་ཆགས་ཁོ་ན་ལ་འཆད་པ་ནི། ཇི་སྐད་དུ། མི་ཤེས་སྲིད་པའི་རྒྱུ་ཡིན་ཡང༌། ། མ་བརྗོད་སྲེད་པ་ཉིད་བཤད་པ། ། རྒྱུ་ནི་འཕེན་པར་བྱེད་ཕྱིར་དང༌། ། དེ་མ་ཐག་ཕྱིར། ཞེས་གསུངས་པ་ལྟར་རོ། ། འདིར་འདུན་པ་དང་འདོད་ཆགས་ཀྱི་ཁྱད་པར་མ་འོངས་པ་དང་ད་ལྟར་གྱི་ཕུང་པོ་ལ་སྲེད་པར་བཤད་མོད།
གང་ཡང་རུང་བ་ཅིག་བཤད་པས་མི་ཆོག་པ་ཅི་ཞེ་ན། འདིའི་ལན་ནི་རྣམ་གྲངས་གཉིས་ཏེ། འདུན་པ་བཤད་པས་ནི། ཉེར་ལེན་ལས་བྱུང་བས་ཉེར་ལེན་ཞེས་བྱ་ལ། འདོད་ཆགས་བཤད་པས་ནི། ཉེར་ལེན་ལ་རག་ལས་པས་ཉེར་ལེན་དུ་བཤད་པ་ཡིན་ཏེ། དེས་བདག་གིར་བྱས་པའི་ཕྱིར་རོ། ། ཡང་ན་ད་ལྟར་གྱི་ཕུང་པོ་ལ་སྲེད་པས་ནི། བསོད་ནམས་མ་ཡིན་པའི་ལས་སོག་པར་བྱེད་ལ། མ་འོངས་པའི་ཕུང་པོ་ལ་སྲེད་པས་ནི།
བསོད་ནམས་དང་མི་གཡོ་བའི་ལས་སོག་པར་བྱེད་པ་ཡིན་པ་དེའི་ཕྱིར། བདེ་འགྲོ་དང༌། ངན་འགྲོའི་རྣམ་སྨིན་གྱི་ཕུང་པོ་འགྲུབ་བྱེད་ཀྱི་རྒྱུའི་གཙོ་བོ་ངོ་ཤེས་པའི་ཕྱིར་དུ་གཉིས་སྨོས་པ་ཡིན་ནོ། ། ལྡན་ཚུལ་གསུམ་ནི་ཉེར་ལེན་ལས་བྱུང་བ་དང༌། དེ་ལས་ཉེར་ལེན་འབྱུང་བ་དང༌། ཉེར་ལེན་ལ་རག་ལས་པའོ། ། གཉིས་པ་ནི། ཅིའི་ཕྱིར་སོགས་སོ། ། བཞི་པ་ལ་གཉིས་ཏེ། ཕུང་ཁམས་སོ་སོའི་མཚན་ཉིད་དང༌།
སྐྱེ་མཆེད་ཀྱི་མཚན་ཉིད་ཁམས་དང་མཚུངས་པར་བསྟན་པའོ། ། དང་པོ་ལ་གཉིས་ཏེ། ཕུང་པོའི་དང༌། ཁམས་སོ་སོའི་མཚན་ཉིད་དོ། ། དང་པོ་ལ་ལྔ་ལས། གཟུགས་ཀྱི་ཕུང་པོའི་མཚན་ཉིད་ལ་བསྟན་པ་དང༌། བཤད་པའོ། ། དང་པོ་ལ་སྤྱི་དོན་ནི། མཚན་ཉིད་ཀྱི་སྒྲ་འཇུག་པ་ནི་གཉིས་ཏེ། གང་གིས་མཚོན་པར་བྱེད་པ་དང༌།
གང་ལ་མཚོན་པར་བྱ་བའོ། ། དང་པོ་ནི་མཚོན་བྱེད་དང༌། གཉིས་པ་ནི་མཚན་གཞིའོ། ། གང་མཚོན་པར་བྱ་བ་ནི་མཚོན་བྱ་སྟེ་ཐ་སྙད་ཡིན་ལ། དེ་ལ་གཞུང་ལུགས་ནས་མཚན་ཉིད་ཀྱི་བརྡ་སྦྱར་བ་མེད་དོ། ། དང་པོ་ལ་གཉིས་ཏེ། ཐུན་མོང་མ་ཡིན་པར་མཚོན་བྱེད་རང་གི་མཚན་ཉིད། ཐུན་མོང་དུ་མཚོན་པར་བྱེད་པ་སྤྱིའི་མཚན་ཉིད་དོ། ། གཞུང་འདིར་གཉིས་ཀ་བཤད་པ་ཡིན་ཏེ། ཆོས་གསུམ་གྱི་མཚན་ཉིད་འཆད་པའི་སྐབས་འདིར་དང་པོ་དང༌།
བདེན་པ་རྣམ་ངེས་སུ། བདེན་པ་རེ་རེ་ལ་མཚན་ཉིད་བཞི་བཞི་བཤད་པས་ནི་སྤྱིའི་མཚན་ཉིད་བཤད་པ་ཡིན་པས་སོ། ། དང་པོ་ལ། མཚན་ཉིད་ཀྱི་སྐྱོན་གསུམ་དང་བྲལ་བ་དགོས་ལ། གཉིས་པ་ལ་ནི་དེ་དགོས་པ་མ་ཡིན་ནོ། ། སྐྱོན་དེ་སེལ་ཚུལ་ལ་གཉིས་ཏེ། རིགས་མི་མཐུན་ལ་ལྟོས་པའི་དང༌། ལོག་རྟོག་ལ་ལྟོས་པའི་འོ། ། འདིར་ནི་དང་པོའི་དབང་དུ་བྱས་ནས་འཆད་དགོས་པ་ཡིན་ནོ། ། ཇི་ལྟར་མཚོན་པའི་ཚུལ་ནི།
རྣམ་གཞག་གི་སྐབས་ནས་འབྱུང་བ་རྣམས་མཚན་གཞིར་བཞག་ནས། ཆོས་གསུམ་ཙམ་དང༌། ནང་ཚན་སོ་སོའི་ཐ་སྙད་བྱ་རུང་དུ་མཚོན་པ་ལ། རང་རང་སོ་སོའི་མཚན་ཉིད་ཤེས་བྱེད་དུ་བཀོད་པས་ནི་མིང་དོན་གྱི་འབྲེལ་པ་གཞི་སོ་སོའི་སྟེང་དུ་ཤེས་པར་འགྱུར་ལ། དེ་ལྟར་ཤེས་པས་ནི་བྱེད་པ་པོ་དང༌། ཟ་བ་པོའི་བདག་མེད་ཀྱང༌། ཕུང་སོགས་ཆོས་ཙམ་དུ་འཇོག་ཤེས་པ་ནི་མཚན་ཉིད་ཀུན་ལས་བཏུས་པ་རྒྱས་པར་བཤད་པའི་སྐབས་དོན་གྱི་གཙོ་བོ་ཡིན་ནོ། ། གཞུང་གི་དོན་ནི། གཟུགས་སུ་ཡོད་པ་རྣམ་པ་གཉིས་པོ་གང་རུང་གི་སྒོ་ནས། གཟུགས་སུ་ཡོད་པ་དེ་ཆོས་ཅན།
གཟུགས་སུ་ཡོད་པའི་མཚན་ཉིད་ཡིན་ཏེ། དེའི་ཐ་སྙད་རང་གི་མཚན་གཞིའི་སྟེང་དུ་མཚོན་པར་བྱེད་པ་ལ་མཚན་ཉིད་ཀྱི་སྐྱོན་གསུམ་དང་བྲལ་བ་ཡིན་པའི་ཕྱིར། སྤུང་བྱ་རྣམ་བརྟགས་ཀྱི་གཟུགས་རུང་དུ་མ། སྤུང་བྱེད་རྣམ་གཡེང་གི་རྟོག་པས་ཕྱོགས་གཅིག་ཏུ་སྤུངས་པ་དེ་ཆོས་ཅན། གཟུགས་ཕུང་གི་མཚན་ཉིད་ཡིན་ཏེ། དེའི་ཐ་སྙད་རང་གི་མཚན་གཞིའི་སྟེང་དུ་མཚོན་པ་ལ། མཚན་ཉིད་ཀྱི་སྐྱོན་གསུམ་དང་བྲལ་བའི་ཕྱིར། འདི་ལ་གཉིས་ཏེ། རྟོག་པ་དེས་དངོས་ཡུལ་དུ་བྱས་པ་གཞན་སེལ་གྱི་ཆ་དང༌། དེས་འཇུག་ཡུལ་དུ་བྱས་པ་རྣམ་བརྟགས་ཀྱི་ཆ་གཉིས་ལས།
དང་པོ་འདིར་མི་བཟུང་སྟེ། དངོས་པོར་མེད་པའི་ཕྱིར་རོ། ། འོ་ན་དེའི་འཇུག་ཡུལ་གཟུགས་རང་མཚན་ལ་བྱ་བ་མ་ཡིན་ནམ་ཞེ་ན། དོན་སྨྲ་བའི་ལུགས་ལ་དེ་ལྟར་ཡིན་ཀྱང༌། འདིར་མ་ཡིན་ཏེ། དོན་སྣང་གི་ཤེས་པ་དོན་ལ་ཚད་མར་མི་རུང་བའི་ཕྱིར་རོ། ། གཉིས་པ་ལ་གཉིས་ཏེ། རེག་པས་གཟུགས་ཡོད་བཤད་པ་དང༌། ཡུལ་དཔྱད་པས་གཟུགས་ཡོད་བཤད་པའོ། ། དང་པོ་ལ་གསུམ་སྟེ།
ལུས་དངོས་དང༌། དེ་འབྲེལ་གྱི་དབང་དུ་བྱས་པ། ཕྱི་ནང་གི་དབང་དུ་བྱས་པ། སེམས་ཅན་ཡིན་མིན་གྱི་དབང་དུ་བྱས་པའོ། ། གཉིས་པ་ལ་གཉིས་ཏེ། བྱ་བྱེད་ལས་གསུམ་གང་རུང་གི་སྒོ་ནས་གཟུགས་རུང་དུ་འཇོག་བྱེད་བཤད་པ་དང༌། དེས་གཞག་པའི་གཟུགས་རུང་ཤུགས་ལ་མཚོན་ནུས་པའོ། ། འདིར་གཟུགས་རུང་གི་དོན་སློབ་དཔོན་དབྱིག་གཉེན་གནོད་པ་བྱ་རུང་ལ་འཆད་པ་ཡིན་ལ། གཏན་ལ་དབབ་པ་བསྡུ་བ་ལས་ནི། དེ་ལྟར་བཤད་ན་གཟུགས་ཁམས་པའི་གཟུགས་ལ་མ་ཁྱབ་པའི་སྐྱོན་ཡོད་པ་དང༌།
ཡུལ་དཔྱད་པའི་གཟུགས་རུང་ལ་གནོད་པ་བྱ་རུང་གི་དོན་མ་ཚང་བར་བཞེད་དོ། ། འོ་ན་ཅི་གཟུགས་རུང་གཉིས་པའི་འཆད་ཚུལ་འདིས་གཟུགས་ཀྱི་དོན་སྤྱི་བཟུང་བ་མ་ཡིན་ནམ་ཞེ་ན། དེ་ལྟར་ཡིན་མོད། དེས་ནི་ཀུན་བརྟགས་ཀྱི་གཟུགས་བཤད་པ་ཡིན་ལ། འདིར་ནི་རྟོག་པ་དེ་གང་ལ་གཟུགས་སུ་ཞེན་པའི་གཞི། ཏིང་ངེ་འཛིན་དང་རྟོག་པ་རང་ག་བ་ལ་གཟུགས་སུ་སྣང་བ་དེ་ངོས་བཟུང་བ་ཡིན་ཏེ། དེའི་འཇུག་ཡུལ་དུ་གྱུར་པའི་གཟུགས་རང་མཚན་ནི་མེད། ཅིག་ཤོས་ནི་དོན་སྤྱི་ལས་མ་འདས་པའི་ཕྱིར། གཉིས་པ་ཚོར་བའི་མཚན་ཉིད་ལ། བསྟན་པ་དང༌།
བཤད་པའོ། ། དང་པོ་ནི། མྱོང་བའི་ངོ་བོར་གྱུར་པའི་རིག་པའོ། ། དེ་ཡང་བྱེ་སྨྲ་ཡུལ་མྱོང་བར་འདོད་པ་དང༌། སློབ་དཔོན་འདུལ་བཟང་རེག་པ་མྱོང་བར་འདོད་པ་དང༌། མདོ་སྡེ་པ་རྣམ་སྨིན་མྱོང་བར་འདོད་པ་དང༌། སེམས་ཙམ་པ་རང་གི་ངོ་བོ་མྱོང་བར་འདོད་དོ་ཞེས་བོད་སྔ་མ་རྣམས་གསུང་མོད། འདིར་ནི་གཞུང་གི་དངོས་བསྟན་ཁས་བླང་བར་བྱ་སྟེ། འདི་ལྟར། གཉིས་པ་ནི།
མྱོང་བ་དེ་གང་ཞེ་ན། བྱེད་པ་པོ་མྱོང་བའི་ངོ་བོ་གང་གིས་ལས་སུ་བྱ་བ་དགེ་བ་དང་མི་དགེ་བའི་ལས་ཀྱི་འབྲས་བུ་རྣམ་པར་སྨིན་པར་བྱེད་པ་སོ་སོར་མྱོང་བའི་རིག་པའོ། ། རྣམ་སྨིན་ལ་གཉིས་ཏེ། དངོས་དང་དེ་ལས་བྱུང་བའོ། ། དང་པོ་ནི། ཀུན་གཞིའི་འཁོར་གྱི་ཚོར་བ་བཏང་སྙོམས་ཡིན་ལ། གཉིས་པ་ནི། ལུས་སེམས་ཀྱི་ཚོར་བ་བདེ་སྡུག་རྣམས་སོ། ། དེ་ལྟར་ན་འདིའི་དངོས་བསྟན་གྱི་ཚོར་བ་ནི་ཉེར་ལེན་གྱི་ཚོར་བ་ཁོ་ནའོ། ། གཉིས་པ་འདུ་ཤེས་དང༌།
གསུམ་པ་འདུ་བྱེད་རྣམས་ཀྱི་མཚན་ཉིད་ཀྱང་སྔ་མ་བཞིན་དུ་བྱ་བྱེད་ལས་གསུམ་གྱི་སྒོ་ནས་བཤད་པར་བྱའོ། ། འདིའི་དངོས་བསྟན་གྱི་འདུ་ཤེས་ཀྱང་ཁྱད་པར་བ་ཐ་སྙད་བཞི་པོ་ཁོ་ན་འདོགས་བྱེད་ལ་བཤད་པས། འདུ་ཤེས་མཐའ་དག་མ་བསྡུས་ཤིང༌། འདུ་བྱེད་ཀྱང་སེམས་བྱུང་སེམས་པ་ཁོ་ན་ལ་བཤད་པས་མཐའ་དག་མ་བསྡུས་སོ། ། འདིར་ཐ་སྙད་བཞི་པོ་འདི་ཙམ་ཞིག་སྟོན་པ་ཅི་ཞེ་ན། བླང་དོར་བྱ་བའི་ཐ་སྙད་ཀྱི་གཙོ་བོ་ཡིན་པའི་ཕྱིར་རོ། ། དེ་ཡང་དབང་ཤེས་ཀྱི་ཐ་སྙད་ཀྱི་གཙོ་བོ་ནི། མཐོང་ཐོས་གཉིས་ཏེ། དབང་ཤེས་ཀྱི་གཙོ་བོ་ནི་ལྷའི་མིག་དང་རྣ་བ་གཉིས་སུ་ངེས་པའི་ཕྱིར་རོ། ། ཡིད་ཤེས་ཀྱི་ཐ་སྙད་ཀྱི་ཡུལ་ནི་ཕྱི་མ་གཉིས་ཏེ།
དེའི་གཙོ་བོ་ནི་ཐོས་བསམ་སྒོམ་གསུམ་གྱི་ཤེས་པ་ལ་བྱ་ལ། ཐོས་བསམ་གྱིས་བྱེ་བྲག་ཕྱེད་པ་དང༌། བསྒོམ་བྱུང་གིས་རྣམ་པར་ཤེས་ནས། དོན་རྣམས་ལ་ཐ་སྙད་འདོགས་པ་ནི་ཐ་སྙད་ཀྱི་ཡུལ་ལས་མི་སླུ་བའི་ཕྱིར་རོ། ། ལྔ་པ་རྣམ་ཤེས་ཀྱི་མཚན་ཉིད་ཀྱང༌། བྱ་བྱེད་ལས་གསུམ་གྱི་སྒོ་ནས་བཤད་པར་བྱ་བ་ཡིན་ལ། འདིའི་དངོས་བསྟན་ལ་ཡང་རྣམ་ཤེས་མཐའ་དག་ཡོད་པ་མ་ཡིན་ཏེ། ཀུན་གཞི་དང་ཉོན་ཡིད་ལ་འདི་ནས་བཤད་པའི་མཚན་ཉིད་མ་ཚང་བའི་ཕྱིར། དེ་ལྟར་ན། ཕུང་པོ་ལྔའི་དངོས་བསྟན་གྱི་མཚན་ཉིད་ནི་རྒྱ་ཆུང་ལ།
མཚན་གཞིའི་རྣམ་པར་བཞག་པ་ནི་རྒྱ་ཆེས་པས། མཚན་ཉིད་དེས་མཚན་གཞིའི་རྣམ་གཞག་མཐའ་དག་ལ་མ་ཁྱབ་ཀྱང༌། རང་གི་མཚོན་བྱར་གང་བཟུང་བ་དེ་ལ་ཁྱབ་པར་ཁས་ལེན་དགོས་པ་ཡིན་ནོ། ། གཉིས་པ་ཁམས་སོ་སོའི་མཚན་ཉིད་ལ་གསུམ་སྟེ། དབང་པོའི་དང༌། ཡུལ་གྱི་དང༌། རྣམ་པར་ཤེས་པའི་ཁམས་དྲུག་གི་མཚན་ཉིད་དོ། ། དང་པོ་ལ་གཉིས་ཏེ། མིག་གི་ཁམས་ཀྱི་མཚན་ཉིད་དང༌། ལྷག་མ་དེ་དང་མཚུངས་པར་བསྟན་པའོ། །
དང་པོ་ལ། མིག་མངོན་གྱུར་རྣམ་སྨིན་ལས་བྱུང་བ་དེའི་མཚན་ཉིད་དང༌། ས་བོན་དང༌། རྣམ་སྨིན་གང་རུང་གི་ངོ་བོར་གྱུར་པའི་མིག་ཁམས་ཀྱི་མཚན་ཉིད་བཤད་པའོ། ། དང་པོ་ནི། མིག་གང་གིས་སོགས་སོ། ། གཉིས་པ་ནི་ས་བོན་སོགས་སོ། ། རང་དང་དུས་མཉམ་པའི་ཉེར་སྤྱོད་མིག་གི་རྣམ་པར་ཤེས་པ་རྟེན་གྱི་སྒོ་ནས་འཛིན་པའི་མིག་འདས་པ་དང༌། ད་ལྟར་བ་གང་རུང་ཆོས་ཅན། མིག་ཁམས་མངོན་གྱུར་བའི་མཚན་ཉིད་ཡིན་ཏེ།
ཞེས་དང༌། ཀུན་གཞིའི་སྟེང་གི་མིག་མ་འོངས་པ་སྐྱེ་བའི་ནུས་པའམ། མིག་གི་ས་བོན་ཆོས་ཅན། ས་བོན་གྱི་ཆར་གྱུར་པའི་མིག་ཁམས་ཀྱི་མཚན་ཉིད་ཡིན་ཏེ། ཞེས་དང༌། སྐྱེ་བ་སྔ་མའི་ལས་ཀྱིས་འཕངས་པ་བཞིན་ཀུན་གཞིའི་སྟེང་དུ་རྣམ་སྨིན་གྱི་ངོ་བོར་གྲུབ་ཟིན་པའི་མིག་ཆོས་ཅན། རྣམ་སྨིན་གྱི་ངོ་བོར་གྱུར་པའི་མིག་ཁམས་ཀྱི་མཚན་ཉིད་ཡིན་ཏེ། དེའི་དོན་ལྡོག་ཡིན་པའི་ཕྱིར། ཞེས་སོ་སོར་འགོད་པའམ། མིག་ས་བོན་དང་ལྡན་པ་དང༌།
དབང་དང་ལྡན་པ་དང༌། མངོན་གྱུར་དུ་ལྡན་པ་གང་རུང་གི་ངོ་བོར་གྱུར་པའི་མིག་ཆོས་ཅན། འདིར་བསྟན་མིག་ཁམས་ཀྱི་མཚན་ཉིད་ཡིན་ཏེ་ཞེས་འགོད་དོ། ། དེ་གསུམ་ཀ་ཡང་རྣམ་བརྟགས་ཀྱི་མིག་ཏུ་ཁྱད་པར་མེད་ལ། སོ་སོའི་མཚན་གཞི་ནི། མིག་མངོན་གྱུར་དང༌། དེའི་ས་བོན་དང༌། མིག་འཕེན་བྱེད་ཀྱི་ལས་ཀྱི་རྣམ་སྨིན་གྱི་ངོ་བོར་གྱུར་པའི་ཀུན་གཞིའི་རྣམ་པར་ཤེས་པ་རྣམས་སོ། ། དང་པོས་ནི་བདག་རྐྱེན་བྱས་པའི་སྒོ་ནས་ཉེར་སྤྱོད་འཛིན་ལ། ཕྱི་མ་གཉིས་ཀྱིས་ནི་རྒྱུའི་རྐྱེན་བྱས་པའི་སྒོ་ནས་སོ། །
བོད་ཀྱི་རྣམ་བཤད་དག་དང༌། འགྲེལ་པ་རྒྱལ་སྲས་མར། རྣམ་པར་སྨིན་པ་ཞེས་པ་ཡང་ས་བོན་ལ་བཤད་པ་ནི་ཤིན་ཏུ་ནོངས་པ་ཡིན་ཏེ། རྣམ་སྨིན་དང་ས་བོན་མ་ཕྱེད་པའི་སྐྱོན་དང༌། གཞུང་ཟློས་པའི་སྐྱོན་དང༌། རྣམ་སྨིན་དངོས་སུ་གྱུར་པའི་མིག་སོགས་ཁས་ལེན་མ་ཤེས་པའི་ཉེས་པ་རྣམས་འབྱུང་བའི་ཕྱིར་རོ། ། གཉིས་པ་ནི་མིག་གི་ཁམས་ཀྱི་མཚན་ཉིད་ཇི་ལྟ་བ། ། ཞེས་སོགས་སོ། ། གཉིས་པ་ལ་གཉིས་ཏེ། གཟུགས་ཁམས་ཀྱི་མཚན་ཉིད་དང༌།
ལྷག་མ་དེ་དང་མཚུངས་པར་བསྟན་པའོ། ། དང་པོ་ལ་རྣམ་བརྟགས་ཀྱི་གཟུགས་མངོན་གྱུར་གྱི་མཚན་ཉིད་དང༌། ས་བོན་དང༌། རྣམ་སྨིན་གྱི་མཚན་ཉིད་དོ། ། དང་པོ་ནི་གཟུགས་གང་དག་སོགས་ལ། རང་དང་དུས་མཉམ་པའི་མིག་ཤེས་དམིགས་པའི་སྒོ་ནས་འཛིན་པའི་རྣམ་བརྟགས་ཀྱི་གཟུགས་འདས་པ་དང༌། ད་ལྟར་བ་གང་རུང་ཆོས་ཅན། གཟུགས་ཁམས་མངོན་གྱུར་བའི་མཚན་ཉིད་ཡིན་ཏེ། ཞེས་པའོ། ། གཉིས་པ་ནི།
དེ་ལ་མིག་གི་ཁམས་དབང་བྱེད་པ་ཉིད་གང་ཡིན་པ་དེ། ཞེས་པའོ། ། དེའི་དོན་ནི་ཀུན་གཞིའི་སྟེང་དུ་མིག་གི་ས་བོན་ཡང་གྲུབ་པ་དང༌། མིག་རྣམ་སྨིན་གྱི་ངོ་བོར་གྲུབ་པ་ན། གཟུགས་ཀྱང་དེའི་བདག་འབྲས་སུ་གྲུབ་པའོ། ། ཀུན་གཞིའི་ས་བོན་གྱི་སྟེང་གི་གཟུགས་སྣང་འབྱུང་རུང་གི་ནུས་པ་ཆོས་ཅན། ས་བོན་གྱི་ངོ་བོར་གྱུར་པའི་གཟུགས་ཁམས་ཀྱི་མཚན་ཉིད་ཡིན་ཏེ། ཞེས་དང༌། རྣམ་སྨིན་གྱི་ངོ་བོ་དང་གྲུབ་བདེ་གཅིག་ཏུ་གནས་པའི་རྣམ་བརྟགས་ཀྱི་གཟུགས་ཆོས་ཅན། རྣམ་སྨིན་གྱི་ཆར་གྱུར་པའི་གཟུགས་ཁམས་ཀྱི་མཚན་ཉིད་ཡིན་ཏེ།
ཞེས་སྦྱར་རོ། ། ཀུན་གཞིའི་རྣམ་སྨིན་གྱི་ཆ་དང་ཚོགས་པ་གཅིག་ན་གཟུགས་སུ་སྣང་བ་ཡོད་པར་ཡང་དབུས་མཐའ་དང༌། སུམ་ཅུ་པ་གཉིས་ཀ་ལས་འབྱུང་ངོ༌། ། གཉིས་པ་ནི། གཟུགས་ཀྱི་ཁམས་ཀྱི་ཞེས་སོགས་སོ། ། གསུམ་པ་ལ། མིག་མི་རྣམ་ཤེས་ཀྱི་མཚན་ཉིད་བཤད་པ་དང༌། ལྷག་མ་དེ་དང་མཚུངས་པར་སྦྱར་བའོ། ། དང་པོ་ལ་སྔ་མ་ལྟར་གཉིས་ལས། དང་པོ་ནི།
རྟེན་རང་དང་དུས་མཉམ་པའི་རྣམ་བརྟགས་ཀྱི་མིག་ལ་བརྟེན་ཅིང་དམིགས་པ་རང་དང་དུས་མཉམ་པའི་རྣམ་པར་བརྟགས་པའི་གཟུགས་ཀྱིས་དམིགས་པའི་རྐྱེན་བྱས་ནས་གཟུགས་སུ་སྣང་བའི་ཡུལ་ཅན་གྱི་རྣམ་པར་རིག་པ་གང་ཡིན་པ་དེ་ཆོས་ཅན། མིག་གི་རྣམ་ཤེས་ཀྱི་ཁམས་མངོན་གྱུར་བའི་མཚན་ཉིད་ཡིན་ཏེ། ཞེས་དང༌། ལས་ཀྱི་འཕངས་པའི་མིག་གི་རྣམ་པར་ཤེས་པ་རྣམ་པར་སྨིན་པའི་ཀུན་གཞིའི་རྣམ་པར་ཤེས་པ་གང་ཡིན་པ་དེ་ཆོས་ཅན། ཞེས་དང༌། དེའི་ས་བོན་སྨིན་མ་ཟིན་པ་དེ་ཆོས་ཅན། ཞེས་སྔ་མ་བཞིན་དུ་སྦྱར་རོ། ། མིག་དང་མིག་ཤེས་གཉིས་ལ་རྣམ་སྨིན་གྱི་ཆ་རུང་བས། གཞུང་དུ་རྣམ་པར་སྨིན་པའི་ཀུན་གཞིའི། ཞེས་གསུངས་ལ།
གཟུགས་སོགས་ལ་ལས་ཀྱི་བདག་འབྲས་མ་གཏོགས་རྣམ་སྨིན་མི་རུང་བས། གཞུང་དུ་དབང་བྱེད་པ་ཞེས་བྱ་བའི་སྒྲས་བསྟན་ནོ། ། གཉིས་པ་ནི། མིག་གི་རྣམ་པར་ཤེས་པའི་ཁམས་ཀྱི་མཚན་ཉིད་ཇི་ལྟ་བ་བཞིན་དུ་ཞེས་སོགས་སོ། ། གསུམ་པ་སྐྱེ་མཆེད་ཀྱི་མཚན་ཉིད་དེ་དང་མཐུན་པར་སྦྱོར་ཚུལ་ལ་གཉིས་ཏེ། ནང་གི་སྐྱེ་མཆེད་ཀྱི་དང༌། ཕྱིའི་སྐྱེ་མཆེད་ཀྱི་མཚན་ཉིད་དོ། ། དང་པོ་ནི། (Aམིག་གི་སྐྱེ་མཆེད་)ཀྱི་མཚན་ཉིད་གང་ཞེ་ན། (Bམིག་གང་གིས་གཟུགས་རྣམས་མཐོང་བར་འགྱུར་བ་དང༌།
དེའི་ས་བོན་བསགས་པ་དང༌། རྣམ་པར་སྨིན་པའི་ཀུན་གཞིའི་རྣམ་པར་ཤེས་པ་གང་ཡིན་པ་)དེ་མིག་གི་སྐྱེ་མཆེད་ཀྱི་མཚན་ཉིད་དོ། ། དེ་བཞིན་དུ་རྣ་བ་དང༌། སྣ་དང༌། ལྕེ་དང༌། ལུས་དང༌། ཡིད་ཀྱི་སྐྱེ་མཆེད་ཀྱི་མཚན་ཉིད་ཀྱང་དེ་བཞིན་ནོ། ། ཞེས་པའི་བར་རོ། ། འདི་ལ། མིག་གི་རྣམ་པར་ཤེས་པ་མ་འོངས་པའི་བདག་རྐྱེན་དུ་གྱུར་པའི་མིག་ད་ལྟར་བ་ཆོས་ཅན།
མིག་གི་སྐྱེ་མཆེད་མངོན་གྱུར་བའི་མཚན་ཉིད་ཡིན་ཏེ། ཞེས་དང༌། མིག་མ་འོངས་པའི་རྒྱུ་རྐྱེན་དུ་གྱུར་པའི་མིག་གི་ས་བོན་ཆོས་ཅན། ཞེས་དང༌། ཡང་དེར་གྱུར་པའི་རྣམ་སྨིན་གྱི་ངོ་བོར་གནས་པའི་མིག་ཆོས་ཅན། ཞེས་སྦྱར་རོ། ། གཉིས་པ་ལ་གཟུགས་ཀྱི་སྐྱེ་མཆེད་ཀྱི་མཚན་ཉིད་དང༌། དེས་ལྷག་མ་མཚོན་པའོ། ། དང་པོ་ནི། (Aགཟུགས་ཀྱི་སྐྱེ་མཆེད་)ཀྱི་མཚན་ཉིད་གང་ཞེ་ན།
(Bགཟུགས་གང་དག་མཐོང་བར་འགྱུར་བ་དང༌། དེའི་ས་བོན་བསགས་པ་དང༌། དེ་ལ་མིག་གི་སྐྱེ་མཆེད་དབང་བྱེད་པ་ཉིད་གང་ཡིན་པ་)དེ་གཟུགས་ཀྱི་སྐྱེ་མཆེད་ཀྱི་མཚན་ཉིད་དོ། ། དེ་བཞིན་དུ། སྒྲ་དང༌། དྲི་དང༌། རོ་དང༌། རེག་བྱ་དང༌། ཆོས་ཀྱི་སྐྱེ་མཆེད་ཀྱི་མཚན་ཉིད་ཀྱང་དེ་བཞིན་ནོ། ། ཞེས་སྦྱར་རོ། །
འགྲེལ་པས་འདི་ལྟར་སྦྱར་བ་ལ། རྗེ་བཙུན་རེ་མདའ་པ། དེ་ལྟ་ན་ཁམས་དང༌། སྐྱེ་མཆེད་ཀྱི་མཚན་གཞི་འགལ་བར་འགྱུར་རོ་ཞེས་གསུངས་པ་དང༌། སློབ་དཔོན་བཟང་བློ་བ། ཁམས་འདས་ད་ལྟར་དང༌། སྐྱེ་མཆེད་མ་འོངས་པ་ཁོ་ན་ལ་བཤད་ན། དུས་གསུམ་གྱི་རྣམ་པའི་རབ་དབྱེ་སྟོན་པའི་གཞུང་དང་འགལ་ལོ། ། ཞེས་གསུངས་པ་དེ་དག་ནི་ཅིར་ཡང་མི་རུང་སྟེ། ཕྱོགས་སྔ་མ་དེ་ལ་སུན་འབྱིན་དེ་དག་ཇི་ལྟར་འཇུག་པའི་ཚུལ་བརྟགས་ན་སྙིང་པོ་ཅི་ཡང་མི་སྣང་བའི་ཕྱིར་རོ། །
དེ་ཡང་འདི་ལྟར། མིག་ད་ལྟར་བ་གཅིག་ཉིད། ཉེར་སྤྱོད་ད་ལྟར་བ་འཛིན་པའི་ཆ་ནས་ཁམས་དང༌། མ་འོངས་པ་སྐྱེད་པའི་ཆ་ནས་སྐྱེ་མཆེད་དུ་འཇོག་ཅེས་པ་ཉིད་གཞུང་ན་གསལ་བས། འགྲེལ་པས་གཞན་དུ་མ་བཤད་པའི་ཕྱིར་དང༌། དུས་གསུམ་གྱི་རབ་དབྱེ་དང་འགལ་བའི་སྐྱོན། གཞུང་རྩ་བ་ཉིད་ལ་བརྗོད་དགོས་པར་འགྱུར་ཏེ། ཁམས་དང་སྐྱེ་མཆེད་ཀྱི་གྲངས་ངེས་མཛད་པ་ན། མ་འོངས་པ་ལ་ཁམས་དང་སྐྱེ་མཆེད་མ་བཞག་པའི་ཕྱིར་རོ། ། ཁྱེད་ཅག་ཇི་ལྟར་མཐུན་མཐུན་གྱི་དོན་སྔ་མ་སོར་བཞག་ནས།
མ་འོངས་པ་བསྣོན་པ་ལྟར་ན། ཁམས་ཀྱི་མཚན་ཉིད་ཀྱང་དུས་གསུམ་ཀ་དང་སྦྱོར་རིགས་པར་འགྱུར་ཏེ། རྒྱུ་མཚན་མཚུངས་པའི་ཕྱིར། དེས་ན་ཁམས་དང༌། སྐྱེ་མཆེད་གཉིས་ཀྱི་འབྲས་བུ་ཉེར་སྤྱོད་ནི་དུས་གསུམ་ཀ་སྲིད་ཀྱང༌། གཉིས་པོའི་ལྡོག་ནས་མ་འོངས་པ་ལ་མི་འཆད་པའི་ཤེས་བྱེད་ནི། སྐྱེ་མཆེད་ཀྱི་སྐབས་སུ་རྒྱུ་འབྲས་སྔ་ཕྱི་བ་དགོས་པ་ལས། མ་འོངས་པ་ལ་སྔ་ཕྱི་མེད་པ་ལས་དང༌། ཁམས་ཀྱི་སྐབས་སུ། མ་འོངས་པས་ཉེར་སྤྱོད་བཟུང་བ་མེད་པའི་རྒྱུ་མཚན་གྱིས་སོ། །
འོ་ན་མ་འོངས་པའི་གཟུགས་དེ་ཁམས་ཀྱང་མ་ཡིན། སྐྱེ་མཆེད་ཀྱང་མ་ཡིན་ན་དེ་ལས་གཞན་པ་ཅི་ཞེ་ན། ལན་ལ། མགོ་མཚུངས་དང༌། རྣལ་མའོ། ། འོ་ན་དེས་འདས་ད་ལྟར་གང་རུང་གི་ཉེར་སྤྱོད་འཛིན་པ་ཡང་མ་ཡིན། ཉེར་སྤྱོད་མ་འོངས་པ་སྐྱེ་བའི་སྒོ་ཡང་མ་ཡིན་ན། ཅི་ཞིག་ཡིན། གཉིས་པ་ནི། མ་འོངས་པའི་གཟུགས་ཀྱིས་ད་ལྟར་ཉེར་སྤྱོད་མི་འཛིན་ཡང༌།
ད་ལྟར་བའི་འགོག་སར་སླེབ་པ་ཉེར་སྤྱོད་འཛིན་པས། དེའི་རིགས་ཅན་ཡིན་པའི་ཕྱིར། དེར་བཏགས་པ་ཡིན་ཏེ། མ་འོངས་པའི་སངས་རྒྱས་བཞིན་ནོ། ། ལྔ་པ་མཚན་གཞིའི་རྣམ་པར་བཞག་པ་ལ། དངོས་དང༌། ཞར་ལས་བྱུང་བའོ། ། དང་པོ་ལ་རྒྱས་པར་བཤད་པ་དང༌། དོན་བསྡུ་བའོ། ། དང་པོ་ལ་གསུམ་ལས།
ཕུང་པོའི་རྣམ་གཞག་ལ་ལྔ་ལས། དང་པོ་གཟུགས་ཕུང་གི་རྣམ་གཞག་ལ་བསྟན་པ་དང༌། བཤད་པའོ། ། དང་པོ་ནི། གཟུགས་གང་ཡིན་པ་སོགས་སོ། ། གཉིས་པ་ལ་རྒྱུ་གཟུགས་དང༌། འབྲས་གཟུགས་སོ། ། དང་པོ་ལ་དབྱེ་བ་དང༌། མཚན་ཉིད་དོ། ། གཉིས་པ་ལ་ཡང་དབྱེ་བ་དང༌།
མཚན་ཉིད་དོ། ། དེ་ལ་གསུམ་སྟེ། ཡུལ་ཅན་དབང་པོ་ལྔའི་མཚན་ཉིད། ཡུལ་དོན་ལྔའི་མཚན་ཉིད། ཆོས་ཀྱི་སྐྱེ་མཆེད་པའི་གཟུགས་ཀྱི་དབྱེ་བ་བསྟན་པས་མཚན་ཉིད་ཤུགས་ལ་གོ་བའོ། ། དང་པོ་ནི། རྒྱུ་འབྱུང་བའི་ཁྱད་པར། བརྟེན་པ་རྣམ་པར་ཤེས་པའི་ཁྱད་པར། རང་གི་ངོ་བོ་གཟུགས་དྭངས་པ་ཡིན་པའི་ཁྱད་པར་དང་གསུམ་གསུམ་གྱི་སྒོ་ནས་སྟོན་ནོ། ། གཉིས་པ་རྣམས་ནི།
རྒྱུ་འབྱུང་བའི་ཁྱད་པར་དང༌། ཡུལ་ཅན་དབང་པོའི་ཁྱད་པར་གཉིས་གཉིས་ཀྱིས་སྟོན་ཅིང༌། དེ་དག་གི་དབྱེ་བ་ལ་ལྔ་ལས། དང་པོ་གཟུགས་ཀྱི་དབྱེ་བ་ལ་མཚན་ཉིད་ཀྱི་སྒོ་ནས་སྔོན་པོ་སོགས་དང༌། ཕན་གནོད་ཀྱི་སྒོ་ནས་གྲིབ་མ་སོགས་དང༌། བྱེད་པའི་སྒོ་ནས་སྐབས་ཡོད་སོགས་དང༌། རྒྱན་གྱི་སྒོ་ནས་ནམ་མཁའ་ཁ་དོག་གཅིག་པའོ། ། དེ་དག་གི་བསྡུ་བ་ནི་ཁ་དོག་ངན་པ་སོགས་སོ། ། སྒྲའི་དབྱེ་བ་ལ་ཕན་གནོད་ཀྱི་སྒོ་ནས་དང༌། གྲགས་པའི་སྒོ་ནས་དང༌།
ཐ་སྙད་ཀྱི་སྒོ་ནས་བཞག་པ་རྣམས་སོ། ། དྲིའི་དབྱེ་བ་ལ། ཕན་གནོད་དང༌། རྟེན་གྱི་དབྱེ་བ་གཉིས་སོ། ། རོའི་དབྱེ་བ་ལ། མཚན་ཉིད་ཀྱི་ཁ་བ་སོགས་དང༌། ཕན་གནོད་ཀྱི་ཡིད་འོང་སོགས་དང༌། རྟེན་གྱི་ལྷན་སྐྱེས་སོགས་སོ། ། རེག་བྱའི་དབྱེ་བ་ལ། དྭངས་མ་ཡིན་མིན་གྱི་གནས་སྐབས་དང༌།
འདུས་མཁྲེགས་ཡིན་མིན་གྱི་གནས་སྐབས་དང༌། ཁམས་སྙོམས་དང༌། མ་སྙོམས་པའི་གནས་སྐབས་ཀྱི་དབྱེ་བ་རྣམས་སོ། ། སྐབས་འདིར། རྣམ་བརྟགས་ཀྱི་འབྱུང་བ་དང༌། འབྱུང་འགྱུར་རྣམས་ནི་ཡོད་པར་ཁས་ལེན་ལ། ཀུན་བརྟགས་ཀྱི་དེ་དང་དེ་དག་ལ་མཚན་ཉིད་ཡོངས་སུ་ཆད་པ་དོན་སྨྲ་བས་ཁས་བླངས་པ་རྣམས་ནི་ཐ་སྙད་དུ་ཡང་མེད་ལ། རྣམ་གྲངས་པའི་ཀུན་བརྟགས་སུ་གྱུར་པ་དེ་དང་དེའི་དོན་སྤྱི་རྣམས་ནི་ཐ་སྙད་དུ་ཁས་ལེན་ཀྱང༌། དངོས་པོར་མེད་པའི་ཕྱིར། ཕུང་པོའི་རྣམ་གཞག་ཏུ་འཇོག་པ་ཅུང་ཟད་དཀའ་བ་ཡིན་ནོ། །
དེ་ལྟ་ན་ཡང༌། སེམས་ཙམ་པས་རང་ལུགས་ལ་ཁས་ལེན་རྒྱུའི་གཟུགས་ཕུང་ནི་དེ་གཉིས་ལས་གཞན་གང་ཡང་མེད་པས། དེ་ཙམ་ཞིག་གི་སྒོ་ནས་གཟུགས་ཅན་གྱི་ཆོས་གསུམ་པོའི་རྣམ་གཞག་ཁས་བླངས་པར་བྱ་བ་ཡིན་གྱི། རྣལ་འབྱོར་སྤྱོད་པའི་གཞུང་གི་སྐབས་མི་ཤེས་པར་རྟོག་གེ་སྐམ་པོའི་བརྡ་སྐད་ཀྱིས་བག་ཡངས་པར་བརྒྱང་ནས་སྨྲ་བ་ལ་ཡིད་བརྟན་པར་མི་བྱའོ། ། དོན་དེ་དག་ཀྱང་ཇི་སྐད་དུ། འོག་ནས་གཟུགས་གང་ཡིན་པ་ཅི་ཡང་རུང་སྟེ། དེ་དག་ཐམས་ཅད་འབྱུང་བ་ཆེན་པོ་བཞི་དག་དང༌། བཞི་དག་རྒྱུར་བྱས་པའོ། ། ཞེས་གང་གསུངས་པ་དེ་ཅི་ལ་དགོངས་ཏེ་གསུངས་ཤེ་ན། ཞེས་སོགས་རྒྱས་པར་གསུངས་པ་དང༌།
དབྱིག་གཉེན་ཞབས་ཀྱིས། རང་གི་ས་བོན་གང་ལས་སུ། ། རྣམ་རིག་སྣང་བ་གང་བྱུང་བ། ། དེ་དང་དེ་ཡི་སྐྱེ་མཆེད་ནི། ། རྣམ་པ་གཉིས་སུ་ཐུབ་པས་གསུངས། ། ཞེས་དང༌། གཟུགས་སོགས་སྐྱེ་མཆེད་ཡོད་པར་ནི། ། དེས་འདུལ་བ་ཡི་སྐྱེ་བོ་ལ། ། དགོངས་པའི་དབང་གིས་གསུངས་པ་སྟེ། ། རྫུས་ཏེ་སྐྱེ་བའི་སེམས་ཅན་བཞིན། །
ཞེས་དང༌། རིགས་པ་མཁྱེན་པས་ཀྱང༌། ཇི་ལྟར་འཁྲུལ་པས་མཐོང་གྱུར་པ། ། དེ་ལྟར་འདི་རྣམ་གཞག་བཅས་པ། ། དེ་ཚེ་གཟུང་དང་འཛིན་པ་ཡི། ། མཚན་ཉིད་ལ་ནི་བརྩད་བྱ་མིན། ། ཞེས་དང༌། སྔོན་པོར་སྣང་བ་མཐོང་བ་ཡིན། ། ཕྱི་རོལ་ཡན་གར་དོན་ཡོད་མིན། ། ཞེས་གསུངས་སོ། །
དེ་ལྟར་ན་དོན་འདིར་འགྱུར་ཏེ། གཟུགས་ཅན་གྱི་ཆོས་གསུམ་གྱི་རྣམ་པར་བཞག་པ་མཛད་དོ་ཞེས་པ་བཤད་པའི་གཞི། གང་གིས་ན། ཤེས་བྱ་ནང་གིར་སྨྲ་བ་རྣམས་ཀྱིས་ཀྱང་ངོ༌། ། གང་ལ་ན། བག་ཆགས་ཀྱི་དབང་གིས་གཟུགས་ཅན་དུ་སྣང་བའི་ཤེས་པ་ལའོ། ། ཚུལ་ཇི་ལྟར་དུ་ན། ངོ་བོ་ཉིད་དང་ཁྱད་པར་སོགས་སུ་སྒྲོ་འདོགས་པའི་རྟོག་པས། འདི་ནི་གཟུགས་སོ། ། ཞེས་སོགས་སུ་སྒྲོ་འདོགས་པའི་རྒྱུ་མཚན་ལས་སོ། །
དགོས་པ་ནི། དོན་སྨྲ་བ་རྣམས་རིམ་གྱིས་དྲང་བར་བྱ་བའི་ཕྱིར་དུའོ། ། གསུམ་པ་ལ་དྲི་བ་ནི། ཆོས་ཀྱི་སྐྱེ་མཆེད་པའི་གཟུགས་གང་ཞེ་ན། ཞེས་པའོ། ། ལན་ལ་གཉིས་ཏེ། དོན་ཐོབ་ཀྱི་མཚན་ཉིད་དང༌། དངོས་བསྟན་གྱི་དབྱེ་བ་བཤད་པའོ། ། དང་པོ་ལ། བོད་སྔ་མ་རྣམས་ཡིད་ཤེས་འབའ་ཞིག་གི་སྤྱོད་ཡུལ་དུ་གྱུར་པའི་གཟུགས།
ཞེས་ཟེར་བ་ནི་མི་རིགས་ཏེ། དབང་པོ་གཟུགས་ཅན་པ་ལྔ་ལ་ཁྱབ་ཆེས་པའི་ཕྱིར་དང༌། གཟུགས་མཚན་ཉིད་པར་མི་རིགས་པའི་ཕྱིར་རོ། ། དེས་ན་རང་གི་ཡུལ་ཅན་རྣམ་བརྟགས་ཀྱི་ཡིད་ཤེས་ཁོ་ནའི་དམིགས་རྐྱེན་དུ་གྱུར་པའི་རྣམ་བརྟགས་ཀྱི་གཟུགས་གང་ཞིག དབང་ཤེས་ཀྱི་དམིགས་བདག་གང་དུ་ཡང་མི་རུང་བའོ། ། གཉིས་པ་ནི། མཚན་ཉིད་དེ་དང་ལྡན་པའི་ཆོས་ཀྱི་སྐྱེ་མཆེད་པའི་གཟུགས་དེ་ནི་ཆོས་ཅན། རྣམ་པ་ལྔར་བལྟ་སྟེ། བསྡུས་པ་ལས་གྱུར་པ་རྣམ་བརྟགས་ཀྱི་རྡུལ་ཕྲ་རབ་དང༌། མངོན་པར་སྐབས་ཡོད་པ་ཡིད་ཀྱི་ཤེས་པ་ལ་ཐོགས་པའི་རེག་བྱ་དང་བྲལ་བར་སྣང་བའི་གཟུགས་དང༌།
ཡང་དག་པར་བླངས་པ་ལས་བྱུང་བ་རྣམ་བརྟགས་རིག་བྱེད་མ་ཡིན་པའི་གཟུགས་དང༌། ཀུན་བརྟགས་པ་མི་སྡུག་པ་དང་ཀེང་རུས་ཀྱི་ཏིང་ངེ་འཛིན་གྱི་སྤྱོད་ཡུལ་དུ་གྱུར་པའི་རྣམ་བརྟགས་ཀྱི་གཟུགས་དང༌། དབང་འབྱོར་བ་ཟད་པར་གྱི་ཏིང་ངེ་འཛིན་གྱི་སྤྱོད་ཡུལ་དུ་གྱུར་པའམ། རྣམ་བརྟགས་ཀྱི་ས་ལ་སོགས་པར་སྣང་བ་རྣམས་སུ་ཡོད་པས་སོ། ། འདིར་བསྡུས་པ་ཞེས་པ་ནི་རགས་པར་སྣང་བ་ལ་བྱ་ལ། དེ་ལས་གྱུར་པ་ནི། ཤེས་རབ་ཀྱིས་དེ་ལ་གཞིགས་པ་ན་རྡུལ་ཕྲ་རབ་ཏུ་སྣང་བའོ། ། འདི་རྡུལ་ཕྲན་རང་མཚན་ལ་བཤད་ན་རེག་བྱ་ཅན་དུ་ཁས་ལེན་དགོས་པས། ཆོས་ཀྱི་སྐྱེ་མཆེད་པར་མི་རུང་ངོ༌། ། ཁྱོད་ལ་ཡང་ཤེས་པར་ཁས་བླངས་པས་དེར་མི་རུང་ངོ་ཞེ་ན།
ཁོ་བོ་ཅག་ནི་རྣམ་བརྟགས་ཀྱི་ཆོས་གསུམ་ཀ་ཤེས་པར་ཁས་བླངས་ཀྱང༌། རྣམ་བརྟགས་ཁོ་ནའི་དབང་དུ་བྱས་པའི་ཆོས་སུམ་ཅུ་རྩ་ལྔའི་འཇོག་མཚམས་སོ་སོར་ངེས་པའོ། ། དེས་ན་རྣམ་བརྟགས་ཀྱི་རྡུལ་ཕྲན་ནོ། ། འདི་དང་རྒྱུ་གཟུགས་ཀྱི་རྡུལ་ཕྲན་གྱི་ཁྱད་པར་ནི། ཡང་དག་པ་ནི་རྟོག་ལ་རྡུལ་ཕྲན་དུ་སྣང་བ་དང༌། རགས་པ་བཤིག་པའི་ཤེས་རབ་ལ་དེར་སྣང་བའི་ཁྱད་པར་ལས་སོ། ། མངོན་པར་སྐབས་ཡོད་ཅེས་པ། བར་སྣང་གི་སྐྱ་བོ་སེང་སེང་པོ་ལ་འདོད་པ་མ་ཡིན་ཏེ། དེ་ནི་མིག་ཤེས་ཀྱི་ཡུལ་དུ་སྣང་བའི་ཕྱིར་རོ། ། ཡང་དག་པར་བླངས་པ་ལས་བྱུང་བ་སློབ་དཔོན་བློ་བརྟན་གྱིས་གཟུགས་ཅན་དུ་བཤད་པས།
དེར་ཁས་ལེན་པ་ཡིན་ནོ་ཞེས་ཟེར་བ་ཡང་མ་ཡིན་ཏེ། མདོ་སྡེ་པས་ཀྱང་སྡོམ་པ་གཟུགས་ཅན་དུ་མི་འདོད་ན། གཞུང་འདིར་ལྟ་ཅི་སྨོས་པའི་ཕྱིར། དེས་ན་འདི་ནི་གཟུགས་ཅན་མ་ཡིན་པ་ལ་དེར་སྒྲོ་འདོགས་པའི་རྣམ་བརྟགས་ཀྱི་གཟུགས་སོ། ། ཀུན་བརྟགས་པ་དང༌། དབང་འབྱོར་གྱི་ཁྱད་པར་ནི། མི་སྡུག་པ་དང༌། ཀེང་རུས་ཀྱི་ཏིང་ངེ་འཛིན་ལྟ་བུ་མཉམ་པར་མ་བཞག་པའི་ས་བསྡུས་དང༌། རྣམ་ཐར་དང༌། ཟད་པར་ལྟ་བུ་མཉམ་པར་བཞག་པའི་ཏིང་ངེ་འཛིན་གྱི་སྤྱོད་ཡུལ་གྱི་ཁྱད་པར་གང་ཡིན་པ་དེ་ཉིད་དོ། །
དེ་ཡང་ཞིབ་མོར་ན། སྒྲ་དོན་འཛིན་པའི་རྟོག་པ་དང༌། རྟོག་མེད་དུ་གྱུར་པའི་ཏིང་ངེ་འཛིན་གྱི་ཁྱད་པར་ལས་ཕྱེའོ། ། མདོར་ན་གཟུགས་ཕུང་གི་མཚན་གཞིའི་རྣམ་པར་བཞག་པ་ནི་གསུམ་སྟེ། རྒྱུ་གཟུགས་དང༌། འབྲས་གཟུགས་དང༌། དེ་དག་གང་དུ་ཡང་མ་འདུས་པ་ཆོས་ཀྱི་སྐྱེ་མཆེད་པའི་གཟུགས་སོ། ། བྱེ་སྨྲས་འདི་འབྲས་གཟུགས་སུ་ཁས་ལེན་ཀྱང་འདིར་མ་ཡིན་ཏེ། རྒྱུ་འབྱུང་བ་ལས་བྱུང་བ་ན། སྣང་བ་མ་ཡིན་པའི་ཕྱིར་རོ། །
གཟུགས་སྒྲ་སོགས་ལ་ཡང་མཚུངས་པ་མ་ཡིན་ནམ་ཞེ་ན། ལྷན་ཅིག་སྐྱེས་པའི་རྟོགས་པ་ལ་སྣང་བའི་རྣམ་བརྟགས་ཀྱི་འབྱུང་བ་དང༌། དེ་ལས་བྱུང་བའི་རྣམ་བརྟགས་ཀྱི་འབྱུང་འགྱུར་ཁས་ལེན་མོད་ཀྱང༌། རིག་བྱེད་མ་ཡིན་པའི་གཟུགས་ནི་གྲུབ་མཐའ་སྨྲ་བས་སྒྲོ་བཏགས་པ་ཁོ་ན་ཡིན་པས་མི་མཚུངས་པའི་ཕྱིར་རོ། ། དེ་ལྟར་བཤད་པ་ན། ལྔ་པོའི་ནང་ནས་བསྡུས་པ་ལས་གྱུར་པ་སོགས་དང་པོ་གསུམ་པོ་རྣམ་བརྟགས་ཀྱི་གཟུགས་སུ་འཆད་དགོས་པ་ཡིན་ཏེ། རྣམ་བརྟགས་ཀྱི་བསྡུས་པ་ནི་རྒྱུ་གཟུགས་སུ་འཆད་དགོས་པ་དེ་ལས་ཁྱད་པར་དབྱེ་ཟིན་པ་དང༌། རྣམ་བརྟགས་ཀྱི་མངོན་པར་སྐབས་ཡོད་ནི། ཡུལ་དཔྱད་པས་གཟུགས་རུང་དུ་འཆད་པ་དེ་དང༌། ཐོགས་བཅས་དང་ཐོགས་མེད་དུ་སྣང་བའི་སྒོ་ནས་ཁྱད་པར་ཕྱེ་ཟིན་པ་དང༌།
རྣམ་བརྟགས་ཀྱི་རིག་བྱེད་མ་ཡིན་པའི་གཟུགས་མི་སྲིད་པ་མ་ཡིན་པའི་ཕྱིར། གལ་ཏེ། ལྷན་སྐྱེས་ཀྱི་རྟོགས་པ་ལ་སྡོམ་པ་གཟུགས་ཅན་དུ་སྣང་བ་མི་སྲིད་ཅིང༌། ཀུན་བརྟགས་ཀྱི་རྟོག་པས་སྒྲོ་བཏགས་པ་དང་མཐུན་པའི་ཆོས་གསུམ་གྱི་རྣམ་གཞག་རྣལ་འབྱོར་སྤྱོད་པའི་བསྟན་བཅོས་སུ་མི་མཛད་པའི་ཕྱིར་རོ། ། གལ་ཏེ་མཛད་ན། བདག་དང་གཙོ་བོ་ལ་སོགས་པ་ཕྱི་རོལ་པས་སྒྲོ་བཏགས་པ་རྣས་སུ་ཡང་རྣམ་བརྟགས་དང༌། གཞན་དབང་གི་རྣམ་གཞག་མཛད་པར་ཐལ་བའི་ཕྱིར་རོ་སྙམ་ན། མ་ཡིན་ཏེ། རྟོག་པ་ཀུན་བརྟགས་རྣམས་གཞན་དབང་དུ་མ་བཤད་ན། དེ་དག་ཡང་དག་པ་མ་ཡིན་པའི་ཀུན་རྟོག་མ་ཡིན་པར་ཐལ་བའི་ཕྱིར་རོ། །
ཆོས་ཀྱི་སྐྱེ་མཆེད་པའི་གཟུགས་ཕྱི་མ་གཉིས་ཀྱང་རྣམ་བརྟགས་ཀྱི་དབང་དུ་བྱས་པ་ཡིན་ཏེ། ཏིང་ངེ་འཛིན་དེ་དང་དེ་ལ་དེར་སྣང་བའི་གཟུགས་རྣམ་པ་དེ་དང་དེར་འཆད་དགོས་པའི་ཕྱིར་རོ། ། ལྔ་པོ་དེ་བསྡུ་ན་ཁ་ཕྱིར་བལྟས་ཀྱི་ཡིད་ཤེས་ལ་སྣང་བ་དང༌། ནང་བལྟས་ཀྱི་ཏིང་ངེ་འཛིན་ལ་སྣང་བ་དང༌། གྲུབ་མཐའ་སྨྲ་བའི་རྟོག་པ་ལ་སྣང་བ་དང་གསུམ་དུ་འདུས་སོ། ། ཆོས་ཀྱི་སྐྱེ་མཆེད་པའི་གཟུགས་འདི་ཡང༌། འཆད་པ་པོ་སྔ་མ་རྣམས་ཀྱིས་རྣལ་འབྱོར་སྤྱོད་པའི་གཞུང་དང་མཐུན་པར་འཆད་མ་ཤེས་པས་འབད་པ་ཡིན་ནོ། ། གཉིས་པ་ཚོར་ཕུང་གི་རྣམ་གཞག་ལ་གཉིས་ཏེ། དབྱེ་བ་དང༌། སོ་སོའི་མཚན་ཉིད་དོ། །
དང་པོ་ལ་རྩ་བའི་དབྱེ་བ་དྲུག་ཏུ་བསྡུ་བ་དང༌། གསལ་བའི་དབྱེ་བ་སུམ་ཅུ་རྩ་དྲུག་ཏུ་དབྱེ་བའོ། ། གཉིས་པ་ལ་གནས་རྒྱས་པའི་སྒོ་ནས་བཅོ་བརྒྱད་དུ་དབྱེ་བ། རྟེན་བསྡུས་པའི་སྒོ་ནས་དྲུག་ཏུ་དབྱེ་བ། སྤང་གཉེན་གྱི་སྒོ་ནས་བཅུ་གཉིས་སུ་དབྱེ་བའོ། ། གསུམ་པ་ལ། འཇིག་རྟེན་ལས་འདས་པའི་སྤང་གཉེན་དང༌། འཇིག་རྟེན་པའི་སྤང་གཉེན་ནོ། ། མཚན་ཉིད་ལ་གཉིས་ཏེ། རྟེན་བསྡུས་པའི་དབྱེ་བ་སོ་སོའི་མཚན་ཉིད་དང༌།
སྤང་གཉེན་གྱི་དབྱེ་བ་སོ་སོའི་མཚན་ཉིད་དོ། ། མཚན་གཞི་འདི་དག་ཐམས་ཅད་ལ་སྔར་གྱི་མཚན་ཉིད་དེས་ཁྱབ་པ་མ་ཡིན་ཏེ། རྒྱས་བྱུང་དང་རྒྱུ་མཐུན་ལས་བྱུང་བ་གཉིས་ལ་མ་ཁྱབ་པའི་ཕྱིར། སྐབས་འདིར་སྲེད་པ་དང་མཚུངས་ལྡན་གྱི་ཚོར་བ་སྡུག་བསྔལ་བཤད་པ་ཇི་ལྟར་འཐད་དེ། ཇི་སྐད་དུ། འདོད་ཆགས་ནི་བདེ་བ་དང༌། ཡིད་བདེ་བ་དང་བཏང་སྙོམས་དང་མཚུངས་པར་ལྡན་ནོ། ། ཞེས་དང༌། མཛོད་ལས། བདེ་བ་དག་དང་འདོད་ཆགས་སུ། །
མཚུངས་ལྡན་ཞེ་སྡང་ཟློག་པའོ། ། ཞེས་བཤད་པ་ལྟར་རོ་སྙམ་ན། ཁ་ཅིག་ན་རེ། དེ་ནི་རགས་པའི་དབང་དུ་བཤད་ཀྱི། ཞིབ་མོར་ན། ལུས་ཚོར་སྡུག་བསྔལ་མྱོང་བ་ན། ། དེ་ལྟར་གྲགས་འདོད་ཀྱི་སྲེད་པ་འབྱུང་བས་སོ། ། ཞེས་ཟེར་བ་དག་སྣང་ཡང༌། མཚུངས་ལྡན་གྱི་དོན་མཛོད་ནས་འབྱུང་བའི་རྣམ་པ་ལྔ་མཚུངས་ལ་འདོད་པ་ལྟར་ན། ལན་དེ་ལྟར་རུང་བ་མ་ཡིན་ཏེ།
མཛོད་ཀྱི་དོན་ནི་འཛིན་སྟངས་མཚུངས་པ་ལ་བཤད་ལ། ཁྱེད་ཀྱི་ལན་ལ་དེ་མི་རུང་བའི་ཕྱིར་རོ། ། རང་གི་ལན་ནི་གཞུང་འདིར་འབྱུང་བའི་མཚུངས་ལྡན་ལ་དགོངས་པ་ཡིན་ཏེ། ལུས་ལ་སྲེད་པ་དང༌། དེའི་གྲོགས་སུ་གྱུར་པའི་སྡུག་བསྔལ་གཉིས་ཀ་དམིགས་ནས། དེའི་རྣམ་པ་ཅན་དུ་མཚུངས་ཤིང༌། གྲུབ་བདེ་གཅིག་ཏུ་ལྡན་པའི་ཕྱིར་རོ། ། ཡང་ཟང་ཟིང་མེད་པའི་ཚོར་བ་སྡུག་བསྔལ་ཇི་ལྟར་རུང་སྟེ།

འདས་ལམ་དང༌། མཚུངས་ལྡན་དུ་དེ་འབྱུང་བ་མི་སྲིད་པའི་ཕྱིར་སྙམ་པ་ལ། དཔང་ལོ་ཙཱ་བ། ཟག་མེད་ཀྱི་དབང་པོ་གཉིས་ཀྱི་དུས་སུ་ཡིད་མི་བདེ་འབྱུང་བ་ལྟ་བུའོ། ། ཞེས་གསུང་བ་དང༌། ཁ་ཅིག་ཉན་ཐོས་དགྲ་བཅོམ་པའི་རྒྱུད་ཀྱི་ལུས་ཚོར་སྡུག་བསྔལ་ལྟ་བུའོ། ། ཞེས་འཆད་པ་གཉིས་ཀ་ཡང་མཚུངས་ལྡན་ལྔ་མཚུངས་ལ་འདོད་ན་ལན་དེ་མི་རུང་ལ། རང་ལན་ནི། འདོད་རྟེན་ཅན་གྱི་ཕྱིར་མི་འོང་གི་རྒྱུད་ཀྱི་རང་ལུས་ལ་དམིགས་པའི་ཟག་མེད་ཀྱི་ཡེ་ཤེས་དེ་དེའི་གྲོགས་སུ་བྱུང་བའི་ལུས་ཚོར་སྡུག་བསྔལ་དང༌། ལྷན་ཅིག་འབྱུང་བས་མི་མཚུངས་པར་ལྡན་པ་ཡིན་ཏེ། དམིགས་པ་དང༌།
དེའི་རྣམ་པ་ཤར་བར་མཚུངས་ཤིང༌། གྲུབ་པ་དང༌། བདེ་བ་གཅིག་ཏུ་ལྡན་པའི་ཕྱིར་རོ། ། ཡང་ཞེན་བརྟེན་གྱི་ཚོར་བ་སྡུག་བསྔལ་ཇི་ལྟར་རུང་ཞེ་ན། ཆགས་བཞིན་པའི་དུས་ན་ཆགས་ཡུལ་དང་བྲལ་གྱིས་དོགས་པའི་ཡིད་མི་བདེ་ཡོད་པར་ཁས་ལེན་པ་ཡིན་ལ། འདི་ཡང་ཡུལ་གྱི་དམིགས་རྣམ་མཚུངས་པ་ཡིན་གྱི། ཡུལ་ཅན་གྱི་འཛིན་སྟངས་མཚུངས་པ་ལ་བཤད་དུ་མི་རུང་ངོ༌། ། ཡང་མངོན་པར་འབྱུང་བ་བརྟེན་པ་ལ་ཚོར་བ་སྡུག་བསྔལ་ཇི་ལྟར་ཡོད་ཅེ་ན། འབྱུང་རྟེན་ནི། འདོད་ཡོན་ལ་ཆགས་པ་དང་བྲལ་བཞིན་པའམ།
བྲལ་ཟིན་པའི་ལམ་ལ་བྱ་ལ། བསམ་གཏན་དང་པོའི་ཉེར་བསྡོགས་ཀྱི་སྐབས་ན་ཡིད་མི་བདེ་འབྱུང་བས་སོ། ། ཞེས་དཔང་ལོ་གསུང་བར་གྲགས་པ་ཡང་སྔ་མ་ལྟར་འཆད་དགོས་སོ། ། དེ་ཡང་ཟང་ཟིང་ཡོད་མེད་གཉིས་ནི། ལུས་ཚོར་གྱི་དབང་དུ་བྱས་ལ། ཕྱི་མ་གཉིས་ནི་སེམས་ཚོར་གྱི་དབང་དུ་བྱས་པ་ཡིན་པས་དང༌། སྔ་མ་གཉིས་ནང་ལུས་ལ་སྲེད་པའི་དབང་དུ་བྱས་ལ། ཕྱི་མ་གཉིས་ཕྱི་རོལ་ཡུལ་ལ་སྲེད་པའི་དབང་དུ་བྱས་པ་ཡིན་པས། དེ་དང་མཚུངས་ལྡན་གྱི་ཚོར་བ་གཉིས་ཀྱང་སོ་སོར་ཕྱེད་དགོས་སོ། ། གསུམ་པ་འདུ་ཤེས་ཕུང་པོའི་རྣམ་གཞག་ལ།
གསལ་བའི་དབྱེ་བ་བཅུ་གཉིས་སུ་དབྱེ་བ་དང༌། ཕྱེ་བ་སོ་སོའི་མཚན་ཉིད་དོ། ། དང་པོ་ལ་གསུམ་སྟེ། མིང་གི་སྒོ་ནས་དྲུག་ཏུ་བསྡུ་བ། དེ་ཉིད་གནས་ཀྱི་སྒོ་ནས་རྒྱས་པར་བཤད་པ། དམིགས་པའི་སྒོ་ནས་སོ་སོར་ཕྱེ་བའོ། ། གཉིས་པ་མཚན་ཉིད་ནི། དམིགས་པའི་སྒོ་ནས་ཕྱེ་བ་དྲུག་པོ་དེའི་མཚན་ཉིད་སྟོན་པ་ཡིན་ལ། དེ་ལ་དྲུག་ལས། དང་པོ་ལ་གཉིས་ཏེ།
བསལ་བྱ་མཚན་མེད་བཤད་པ་དང༌། དེས་མཚོན་པའི་མཚན་བཅས་རང་གི་ངོ་བོ་བཤད་པའོ། ། དང་པོ་ལ་གསུམ་སྟེ། སྒྲོ་བཏགས་མིང་གི་མཚན་མེད། འདུས་བྱས་དོན་གྱི་མཚན་མེད། འདུ་ཤེས་བསལ་བའི་མཚན་མེད་དོ། ། འདིར་མཚན་མེད་ཀྱི་འདུ་ཤེས་བཤད་པ་དང༌། གོང་དུ་འདུ་ཤེས་ཀྱི་ངོ་བོ་མཚན་འཛིན་དུ་བཤད་པ་ཅི་སྙམ་པ་དང༌། མཚན་མེད་ལ་མཚན་མར་འཛིན་པ་དེའི་མཚན་མེད་ཀྱི་འདུ་ཤེས་དུ་འཇོག་ན་འདས་ལམ་གྱི་མཉམ་གཞག་ན་མཚན་འཛིན་མངོན་གྱུར་ཡོད་པར་འགྱུར་རོ་སྙམ་པ་དང༌། འདུ་ཤེས་ལ་མཚན་འཛིན་གྱིས་ཁྱབ་ན་དེ་ལ་སྒྲ་དོན་འཛིན་པའི་རྟོག་པས་ཁྱབ་པར་འགྱུར་ལ།
དེ་ལྟ་ན་དབང་ཤེས་འཁོར་དུ་ཇི་ལྟར་འབྱུང་ཞེས་པའི་དོགས་པ་རྣམས་སེལ་དགོས་སོ། ། དེ་ཐམས་ཅད་ཀྱི་ལན་ནི་འདི་ལྟར། དེ་ལ་དེས་ཁྱབ་པ་ནི་གཞུང་ལུགས་ཀུན་མཐུན་ལ། དེ་ལྟ་ན་ཡང༌། རྟོག་མེད་ཀྱི་ཤེས་པ་དང་དེ་མཚུངས་ལྡན་དུ་འབྱུང་བའི་ཚུལ་ནི། ལྷན་ཅིག་འབྱུང་བའི་མཚུངས་ལྡན་ལ་བཤད་ཀྱང་རུང༌། རྣམ་པ་ལྔ་མཚུངས་སུ་བཤད་ཀྱང་རུང་བ་ལས། ཕྱི་མ་ལྟར་འཆད་ན། གང་ཐོས་དབྱངས་སུ་བླངས་པའི་སྒོ་ནས་བཤད་པར་བྱ་བ་མ་ཡིན་གྱི། འོ་ན་ཅི་ཞེ་ན།
གཙོ་བོ་སྔོར་སྣང་དབང་ཤེས་དང༌། དེའི་འཁོར་གྱི་མཚན་འཛིན་གཉིས་ཆོས་ཅན། དམིགས་རྣམ་མཚུངས་པ་ཡིན་ཏེ། དམིགས་པ་སྔོན་པོ་ལ་དམིགས་ནས། དེའི་རྣམ་པ་ཅན་དུ་མཚུངས་པའི་ཕྱིར། རྟེན་མཚུངས་ཏེ། གཅིག་མཉམ་པར་མ་བཞག་པའི་ས་ལ་བརྟེན། ཅིག་ཤོས་མཉམ་གཞག་གི་ས་ལ་བརྟེན་པ་ལྟ་བུ་མ་ཡིན་པར་ཁམས་དང་ས་མཚུངས་པའི་ཕྱིར། དེ་ལས་གཞན་དུ་འཛིན་སྟངས་དང༌། བདག་རྐྱེན་མཚུངས་པར་བཤད་ན།
གཙོ་བོ་རྟོག་པར་ཐལ་བ་དང༌། དེའི་འཁོར་གྱི་མཚན་འཛིན་རྟོག་མེད་དུ་ཐལ་བ་གང་རུང་ལས་མ་འདས་སོ། ། དུས་མཚུངས་པ་ཡང་གཅིག་གི་དུས་ན་ཅིག་ཤོས་ཡོད་པ་ལ་བྱ་བ་ཡིན་གྱི། སྐྱེ་འཇིག་གི་དུས་མཉམ་པ་མ་ཡིན་ཏེ། གཙོ་བོ་དབང་ཤེས་ཀྱིས་གཟུང་བའི་དོན་གྱི་ངོ་བོ་ལ་དམིགས་ནས། དེ་ལ་མཚན་མར་འཛིན་པའི་འདུ་ཤེས་སྐྱེ་དགོས་པའི་ཕྱིར། གཞན་དུ་ན་སེམས་ལས་བྱུང་བའི་དོན་མ་ཚང་བར་འགྱུར་ཏེ། གཙོ་བོ་དབང་ཤེས་ལས་དེའི་འཁོར་གྱི་སེམས་བྱུང་སྐྱེ་མི་དགོས་པའི་ཕྱིར། སྤྱིར་རྒྱུ་འབྲས་ལ་སྔ་ཕྱི་བ་མི་དགོས་སུ་ཆུག་ཀྱང༌། འབྱུང་ཁུངས་ཀྱི་སྒྲ་སྦྱར་ན་སྔ་ཕྱི་བ་ངེས་པར་ཁས་ལེན་དགོས་ལ།
དུས་མཚུངས་པ་ནི། རྒྱུན་ལ་ལྟོས་ནས་འཇོག་པའོ། ། འདས་ལམ་མཉམ་གཞག་ན། དོན་གྱི་ངོ་བོ་ཙམ་འཛིན་པའི་རྣམ་རིག་ཀྱང་ཁས་མི་ལེན་ན། དེའི་འཁོར་དུ་བྱུང་བའི་དོན་གྱི་ཁྱད་པར་འཛིན་པའི་སེམས་བྱུང་ལྟ་ཅི་སྨོས། དེའི་ཕྱིར་མཚན་མེད་ཀྱི་འདུ་ཤེས་ཀྱང་མཉམ་གཞག་གིས་དྲངས་པའི་མཚན་འཛིན་ནོ། ། བཞི་པ་འདུ་བྱེད་ཕུང་པོའི་རྣམ་གཞག་ལ་གཉིས་ཏེ། བསྟན་པ་དང༌། བཤད་པའོ། ། དང་པོ་ལ་གཉིས་ཏེ།
མཚན་གཞིའི་གཙོ་བོ་ངོས་བཟུང་བ་དང༌། མཚན་གཞི་མ་ལུས་པ་བསྟན་པའོ། ། དང་པོ་ལ་གཉིས་ཏེ། དངོས་དང༌། དེ་སྒྲུབ་པའོ། ། ཕྱི་མ་ལའང་གཉིས་ཏེ། སེམས་ལས་བྱུང་བའི་སྔོན་དུ་འགྲོ་བའི་ཤེས་བྱེད་ཀྱིས་དང༌། ལྡན་མིན་འདུ་བྱེད་ཀྱི་སྔོན་དུ་འགྲོ་བའི་ཤེས་བྱེད་ཀྱིས་དེ་སྒྲུབ་པའོ། ། བཤད་པ་ལ་གཉིས་ཏེ། སེམས་བྱུང་བཤད་པ་དང༌།
ལྡན་མིན་འདུ་བྱེད་བཤད་པའོ། ། དང་པོ་ལ་གསུམ་སྟེ། རྐང་གྲངས་ཀྱི་དབྱེ་བ་སོ་སོའི་མཚན་ཉིད། བླང་དོར་བསྟན་པས་མཇུག་བསྡུ་བའོ། ། གཉིས་པ་མཚན་ཉིད་ལ་སྤྱིའི་དོན་དང༌། གཞུང་གི་དོན་ནོ། ། དང་པོ་ནི་བོད་སྔ་ཕྱི་རྣམས་ལ་རླུང་ལྟར་དུ་གྲགས་ཤིང༌། ཡི་གེར་བྲིས་པ་དེ་དག་ནི་རྣལ་འབྱོར་སྤྱོད་པའི་གཞུང་དང་མི་མཐུན་པ་ཤས་ཆེ་བས། འདིར་རྟོག་དཔྱོད་ཀྱི་གཞི་འགའ་ཞིག་བཤད་པར་བྱ་བ་ལ། དབྱེ་གཞི་དང༌།
དབྱེ་བ་སོ་སོའི་དོན་དང༌། མཚུངས་ལྡན་གྱི་དོན་བཤད་པའོ། ། དང་པོ་ནི། བོད་རྣམས་རིག་པ་ཐམས་ཅད་སེམས་སེམས་བྱུང་གཉིས་སུ་བསྡུད་པ་ནི་མ་ཤེས་པ་ཡིན་ཏེ། གཞི་ལམ་འབྲས་བུའི་ཡེ་ཤེས་གསུམ་ཀ་དེར་མི་འདུ་བའི་ཕྱིར་རོ། ། འོ་ན་ཅི་ཞེ་ན། འདིར་རིག་པ་ཐམས་ཅད་གསུམ་དུ་བསྡུད་དེ། ཀུན་བརྟགས་པའི་དང་རྣམ་པར་བརྟགས་པའི་དང༌། ཆོས་ཉིད་ཀྱིའོ། ། དང་པོ་ལ།
མཚན་ཉིད་འཆད་པའི་རིག་པ་ནི། གྲངས་ཅན་གྱིས་བརྟགས་པའི་རིག་པའོ། ། རྣམ་གྲངས་པའི་རིག་པ་ནི། རིག་པ་ཇི་སྙེད་པ་དེ་སྙེད་ཀྱི་དོན་སྤྱིའོ། ། འདི་གཉིས་ཀ་ཡང༌། རྣམ་པར་རྟོག་པས་རིག་པར་སྒྲོ་བཏགས་པའི་ཕྱིར། ཀུན་བརྟགས་པའི་རིག་པ་ཞེས་བྱའོ། ། འདི་ཡང་རྣམ་བདེན་པ་དང་ཐུན་མོང་དུ་བཤད་པ་ཡིན་ལ། མཐར་ཐུག་ནི། གཟུང་འཛིན་གཉིས་སྣང་དུ་བཤད་པའི་རིག་པ་མཐའ་དག
ཀུན་བརྟགས་པའི་རིག་པར་འཆད་དེ། འཛིན་པ་ཀུན་བརྟགས་སུ་བཤད་པའི་ཕྱིར་རོ། ། གཉིས་པ་རྣམ་བརྟགས་ཀྱི་རིག་པ་ནི། བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བའི་ཤེས་པ་སྟེ། ཡང་དག་པ་མ་ཡིན་པའི་ཀུན་ཏུ་རྟོག་པ་ཞེས་ཀྱང་བྱ། གཞན་གྱི་དབང་ཞེས་ཀྱང་བྱ་བ་དེའོ། ། གསུམ་པ་ཆོས་ཉིད་ཀྱི་རིག་པ་ནི། གཟུང་འཛིན་གྱིས་སྟོང་པའི་ཡེ་ཤེས་ཏེ། གཞི་ལམ་འབྲས་བུའི་དབྱེ་བས་གསུམ་མོ། ། འདིར་སེམས་སེམས་བྱུང་གི་དབྱེ་གཞི་ནི།
རྣམ་བརྟགས་ཀྱི་རིག་པ་དང༌། ཡང་དག་མིན་རྟོག་དང༌། ཡེ་ཤེས་ཀྱི་ཟླས་ཕྱེ་བའི་རྣམ་ཤེས་ཏེ། གསུམ་པོ་དེ་ཉིད་དོ། ། དེ་སྐད་དུ་ཡང༌། ཡང་དག་མ་ཡིན་ཀུན་རྟོག་ནི། ། སེམས་དང་སེམས་བྱུང་ཁམས་གསུམ་པ། ། ཞེས་གསུངས་པ་ལྟར་རོ། ། བློ་བརྟན་གྱིས་ཀྱང༌། ཡང་དག་མིན་རྟོག་དང༌།
ཁམས་གསུམ་པའི་རྣམ་པ་ཅན་དང༌། སེམས་དང་སེམས་ལས་བྱུང་བ་རྣམས་མིང་གི་རྣམ་གྲངས་སུ་བཤད་དོ། ། གཉིས་པ་ལ། དབྱེ་གཞི་གཉིས་ཀྱི་ངོ་བོ་ངོས་བཟུང་བ་དང༌། དབྱེ་བ་སོ་སོའི་ངོ་བོ་མདོར་བསྡུས་ནས་བཤད་པའོ། ། དང་པོ་ལ། བོད་རྣམས་དོན་གྱི་ངོ་བོ་དང་ཁྱད་པར་གཉིས་ཀ་གཉིས་ཀས་རིག་པ་ལ་ཁྱད་པར་མེད་ཀྱང༌། རང་སྟོབས་དང་གཞན་སྟོབས་ཀྱི་སྒོ་ནས་འབྱེད་པ་ཡིན་ནོ། ། ཞེས་ཟེར་བ་ནི་མ་ཤེས་པ་ཡིན་ཏེ། གཉིས་ཀས་གཉིས་ཀ་རིག་པར་འཆད་པའི་ལུང་མེད་པའི་ཕྱིར་དང༌།
སྒྲུབ་བྱེད་ཀྱི་རིགས་པ་མ་ཤེས་པ་དང༌། གནོད་བྱེད་ཡོད་པའི་ཕྱིར། དང་པོ་ནི། དབུས་མཐའ་ལས། དེ་ལ་དོན་མཐོང་རྣམ་པར་ཤེས། ། དེ་ཡི་ཁྱད་པར་སེམས་ལས་བྱུང༌། ། ཞེས་པའི་འགྲེལ་པ་དང༌། འགྲེལ་བཤད་གཉིས་ཅར་གྱིས་གཙོ་བོ་སེམས་ཀྱིས་དོན་གྱི་ཁྱད་པར་མི་མཐོང་བའི་ཚུལ་ཚིག་གིས་ཟིན་པར་བཤད་པའི་ཕྱིར། གཉིས་པ་ནི། གཙོ་སེམས་ཀྱིས་དོན་གྱི་ཁྱད་པར་མཐོང་བའི་ཤེས་བྱེད་དུ།
དེ་ཕྱིར་དངོས་པོ་མཐོང་བ་ཡིས། ། ཡོན་ཏན་མཐའ་དག་མཐོང་བ་ཉིད། ། ཅེས་འདྲེན་པ་ནི་མ་ཤེས་པ་ཡིན་ཏེ། གཞུང་འདིའི་དོན་ནི། རྟོག་མེད་ཀྱི་ཤེས་པས་རྫས་ཀྱི་ངོ་བོ་མཐོང་བ་ན། དེའི་ཁྱད་པར་ལ། རྫས་དང་ལྡོག་པ་གཉིས་ལས། རྫས་ཀྱི་ཁྱད་པར་མཐའ་དག་མཐོང་བར་འཆད་པ་ཡིན་གྱི། ལྡོག་པའི་ཁྱད་པར་མཐའ་དག་མཐོང་བར་མི་འཆད་པའི་ཕྱིར་དང༌། རྫས་དང༌།
སྐྱེ་མཆེད་གཉིས་ཀྱི་ཟླས་ཕྱེ་བའི་སྐྱེ་མཆེད་ཀྱི་ཁྱད་པར་རྣམས་མཐོང་བར་མི་འཆད་པའི་ཕྱིར་དང༌། སྐྱེ་མཆེད་ཀྱི་ངོ་བོ་མཐོང་བ་ན་རྫས་ཀྱི་ཁྱད་པར་མཐའ་དག་མཐོང་བར་ཡང་འཆད་མི་ནུས་ཏེ། དཔེར་ན་གཟུགས་འཛིན་མངོན་སུམ་གྱིས་གཟུགས་ཀྱི་སྐྱེ་མཆེད་མཐོང་བ་ན། དེའི་དྲི་རོ་ལ་སོགས་པའི་རྫས་ཀྱི་ཁྱད་པར་མི་མཐོང་བ་བཞིན་ནོ། ། འོ་ན་གཞུང་དེར་བཤད་པའི་དངོས་པོ་དང་ཡོན་ཏན་གྱི་ཁྱད་པར་ནི་ཅི། དེ་དང་འདིར་འབྱུང་བའི་དོན་གྱི་ངོ་བོ་དང་ཁྱད་པར་གཉིས་བཤད་པ་དེའི་མི་འདྲ་བའི་ཁྱད་པར་འཆད་དགོས་སོ་ཞེ་ན། དང་པོ་ནི། ཇི་སྐད་དུ། སྒྲ་ནི་དུ་མའི་དངོས་ཉིད་དུ། ། གྲགས་པའི་ངོ་བོ་ཉིད་གང་ཞིག །
སྣ་ཚོགས་སུ་ནི་སྣང་བ་ཡི། ། བློ་ནི་སྐྱེ་བ་མེད་པའི་ཕྱིར། ། ཉན་ལ་གཉིས་མེད་སྣང༌། ཞེས་བཤད་པ་ལྟར། སྒྲ་ཉིད་དང་དེ་ཡིན་པ་གཞིར་བྱས་པའི་རྫས་ཀྱི་ཁྱད་པར་མི་རྟག་པ་ལ་སོགས་པ་རྣམས་སོ། ། དེ་སྐད་དུ་ཡང༌། དོན་གྱི་རང་གི་ངོ་བོ་གཅིག ། ཅེས་གསུངས་པ་ལྟར་རོ། ། འདིར་བཤད་པ་ནི། གཟུགས་སྒྲ་ལ་སོགས་པའི་སྐྱེ་མཆེད་སོ་སོ་བ་རྣམས།
དོན་གྱི་ངོ་བོ་དང༌། དེའི་ཁྱད་པར། བྱས་མི་རྟག་ལྟ་བུ། རྫས་ཀྱི་ཆོས་མ་ཡིན་པ། ཡིད་དུ་འོང་མི་འོང་ལྟ་བུ་བློའི་ཆོས་རྣམས་དང༌། དོན་དེ་ལ་ཤེས་བརྗོད་ཀྱིས་སྒྲོ་བཏགས་པའི་ཐ་སྙད་ཀྱི་ཁྱད་པར་རྣམས་དང༌། ཡུལ་གྱི་ངོ་བོ་དང༌། ཡུལ་ཅན་གྱི་གཙོ་སེམས་ཕྲད་པ་ལས་བྱུང་བའི་འགྱུར་བའི་ཁྱད་པར་ལྟ་བུ་དང༌། གཞན་ཡང་འོག་ནས་འཆད་པ་ལྟར་སེམས་ལས་བྱུང་བ་འདི་དག་ལ་ནི་རྟོག་པ་ཤས་ཆེ་ལ། དེའི་རྒྱུ་མཚན་གྱིས་དོན་གྱི་ཁྱད་པར་ཡང་ལྡོག་པའི་ཁྱད་པར་ལ་འཆད་དགོས་པ་ཤས་ཆེ་བའི་ཕྱིར།
རྣམ་འགྲེལ་མཛད་པའི་རིགས་པ་དང་འདི་འགྲིག་པ་མ་ཡིན་ནོ། ། གསུམ་པ་གནོད་བྱེད་ཡོད་པ་ནི། གཙོ་སེམས་གཅིག་གི་འཁོར་དུ་བྱུང་བའི་ཚོར་བས་གང་མཐོང་བ་དེ་ཉིད་སེམས་བྱུང་གཞན་ཐམས་ཅད་ཀྱིས་ཀྱང་མཐོང་བ་ལ་སོགས་པ། ཐམས་ཅད་ཀྱིས་ཐམས་ཅད་མཐོང་བར་ཐལ་བར་འགྱུར་ཏེ། འཁོར་གཅིག་གིས་གང་མཐོང་བ་དེ་ཐམས་ཅད་དེའི་གཙོ་བོས་མཐོང༌། དེས་གང་མཐོང་བ་དེ་ཐམས་ཅད་དེའི་འཁོར་ཐམས་ཅད་ཀྱིས་ཀྱང་མཐོང་བར་ཁས་བླངས་པའི་ཕྱིར་རོ། ། གལ་ཏེ་དེ་ལྟར་ཁས་མི་ལེན་ན། གཙོ་འཁོར་གཉིས་དམིགས་རྣམ་མཚུངས་པར་བཤད་པའི་དོན་ཅི་ཞེ་ན། གཙོ་བོས་གང་དམིགས་ལ་དེའི་འཁོར་གྱིས་དམིགས་པར་བཤད་ཀྱི། ཅིག་ཤོས་ལ་དེར་མི་འཆད་དེ།
གཙོ་བོས་དོན་གྱི་ཁྱད་པར་ལ་མ་དམིགས་པའི་ཕྱིར། རྣམ་པ་མཚུངས་པ་ལ་ཡང༌། རྣམ་པ་ཤར་བ་མཚུངས་པ་དང༌། འཛིན་སྟངས་ཀྱི་བྱེ་བྲག་མཚུངས་པ་གཉིས་ལས། མངོན་པ་འོག་མར་དང་པོ་བས་མི་ལེན་ཀྱང༌། གཉིས་པ་ཙམ་ཞིག་ཁས་ལེན་ལ། འདིར་ནི། སྤྱིར་གཉིས་ཀ་ཁས་ལེན་ཀྱང༌། གཙོ་བོ་ལ་རྣམ་པ་གང་ཤར་འཁོར་ལ་ཤར་ཀྱང༌། ཅིག་ཤོས་ལ་གང་ཤར་དེ་ལ་མ་ཤར་བའི་ཕྱིར།
དཔེར་ན། གཙོ་བོ་གཟུགས་འཛིན་མིག་ཤེས་ལ་གཟུགས་ཙམ་གྱི་རྣམ་པ་ཤར་ཡང༌། དེའི་ཁྱད་པར་ཡིད་འོང་སོགས་ཀྱི་རྣམ་པ་མ་ཤར་བ་སྲིད་པ་བཞིན་ནོ། ། དེ་འདྲ་མི་སྲིད་ན་ནི། གཟུགས་གཅིག་ལ་ལྟ་བའི་དགྲ་གཉེན་གྱི་དབང་ཤེས་གཉིས་སྣང་ཚུལ་མཚུངས་པར་འགྱུར་ལ། དེ་དག་གི་ཤེས་བྱེད་ཀྱང་གཙོ་འཁོར་འཆད་པའི་སྐབས་འདིར། ཡིད་དུ་འོང་མི་འོང་གཉིས་ཀ་ཡང་གཟུགས་གཅིག་གི་ཁྱད་པར་དུ་འཆད་དགོས་པའི་ཕྱིར། དེ་བས་ན་གཟུགས་གཅིག་རེས་འགའ་ཡིད་འོང་དུ་སྣང༌། རེས་འགའ་ཡིད་མི་འོང་དུ་སྣང་བ་དེའི་ཚེ། དེ་ལྟར་སྣང་བ་དེ་ནི་སེམས་བྱུང་ལ་ཤར་བའི་རྣམ་པ་ཡིན་གྱི།
གཙོ་བོ་ལ་ནི་དོན་གྱི་ངོ་བོ་ཙམ་སྣང་བའི་ཚུལ་ལ་ཁྱད་པར་མེད་དེ། དེ་དུས་ཀྱི་རྐྱེན་གསུམ་ལ་ཁྱད་པར་མེད་པའི་ཕྱིར་རོ། ། ཅིག་ཤོས་ལ་མི་མཚུངས་ཏེ། རྟོག་པའི་ངོ་བོར་སྐྱེ་སྲིད་པའི་ཕྱིར་རོ། ། ཇི་སྐད་དུ། དོན་བཅས་དབང་པོའི་རུང་བ་དང༌། ། ཞེས་སོགས་གསུངས་པ་དེ་ནི། གཉིས་པོ་ཤེས་པར་མཚུངས་པ་ཉིད་དང་སྒྲུབ་པའི་ལུང་ཡིན་གྱི། ནང་ཚན་མཚུངས་པར་སྒྲུབ་པའི་ལུང་མ་ཡིན་ནོ། ། དོན་དབང་ཤེས་འཁོར་གྱི་སེམས་རྟོག་པ་རྣམས་ཆོས་ཅན།
རྐྱེན་གསུམ་ལ་མི་ལྟོས་པར་ཐལ། རྟོག་པ་ཡིན་པའི་ཕྱིར། འདོད་ན། དེ་དག་ཡོད་དང་མེད་པ་ན། ། འགའ་ལ་བདེ་ལ་སོགས་དང་བློ། ། སྐྱེ་དང་མི་སྐྱེ་མཐོང་དེའི་ཕྱིར། ། དེ་ལས་དེ་སྐྱེ་གཞན་ལས་མིན། ། ཞེས་གསུངས་པ་དང་འགལ་ལོ་ཞེ་ན། དེའི་དོན་ནི། གཙོ་བོ་དབང་ཤེས་མེད་པར།
འཁོར་མི་འབྱུང་ལ། དེ་ཡང་རྐྱེན་གསུམ་ལ་ངེས་པར་ལྟོས་པ་ཞེས་བྱ་བའི་དོན་ནོ། ། ཇི་སྐད་དུ། དེ་ལའང་འཆི་ལྟས་ལ་སོགས་པས། ཞེས་པའི་གཞུང་གིས་ཀྱང༌། ཡིད་འོང་དང༌། ཡིད་མི་འོང་གཉིས་ཀ་དེ་དང་དེའི་རྫས་ཀྱི་ཁྱད་པར་མ་ཡིན་པར་བསྟན་པ་ཡིན་ཏེ། གཞན་དུ་ན། ཡོན་ཏན་མཐའ་དག་མཐོང་བ་ཉིད། ། ཞེས་པ་དང་འགལ་བའི་ཕྱིར་རོ། །
དེའི་ཕྱིར་ཡང༌། གཙོ་འཁོར་གཉིས་རྣམ་པ་ཤར་ཚུལ་ཁྱབ་མཉམ་པའི་སྒོ་ནས་མཚུངས་པར་མི་རིགས་སོ། ། རྣམ་པ་མཚུངས་ཚུལ་གཉིས་པ་འཛིན་སྟངས་ལ་བྱེད་པ་དེའི་ཚེ་ཡང༌། འཁོར་གྱི་ཆ་ནས་ཕར་ཡིན་གྱི། གཙོ་བོའི་ཆ་ནས་ཚུར་མ་ཡིན་ཏེ། དེས་དོན་གྱི་ཁྱད་པར་འཛིན་སྟངས་ཀྱི་ཡུལ་དུ་མི་བྱེད་པའི་ཕྱིར་རོ། ། གལ་ཏེ་བྱེད་ན། གཙོ་བོ་རྣམས་འཁོར་དུ་ཐལ་བར་འགྱུར་ཏེ། སིམ་པ་དང༌། གདུང་བ་ལ་སོགས་པར་མྱོང་བའི་ཕྱིར།
ཚོར་བར་ཐལ་བ་དང༌། དོན་གྱི་ཁྱད་པར་ལ་མཚན་མར་འཛིན་པའི་ཕྱིར་འདུ་ཤེས་སུ་ཐལ་བ་སོགས་ཟློག་ཏུ་མེད་དོ། ། དོན་འདི་དག་མ་ཤེས་པ་ལ་བརྟེན་ནས། སེམས་བྱུང་སོ་སོའི་དོན་ལྡོག་འཇོག་མ་ཤེས་པར། མཚན་ཉིད་ཀྱི་ཟུར་ཐམས་ཅད་དུ་སེམས་བྱུང་ཞེས་བསྣོན་དགོས་པ་བྱུང་བར་སྣང་ངོ༌། ། རང་གི་ལུགས་ནི། གཟུགས་འཛིན་གཉིས་སུ་སྣང་བའི་བག་ཆགས་ཀྱི་དབང་གིས་དོན་གྱི་ངོ་བོ་ཙམ་མཐོང་བའི་རིག་པ་དང༌། དེའི་དབང་གིས། དོན་གྱི་ངོ་བོ་ལ་དམིགས་ནས། ཁྱད་པར་འཛིན་སྟངས་ཀྱི་ཡུལ་དུ་བྱེད་པའི་རིག་པ་ནི།
གཙོ་འཁོར་གཉིས་པོ་སོ་སོའི་དོན་ནོ། ། གཉིས་པོའི་བྱེད་ལས་ཀྱང༌། ངོ་བོ་ལ་ངེས་པ་འདྲེན་པ་དང༌། ཁྱད་པར་ལ་འདྲེན་པའོ། ། དེ་སྐད་དུ་ཡང༌། དེ་ལ་དོན་མཐོང་རྣམ་པར་ཤེས། ། ཞེས་པའི་འགྲེལ་པར། དོན་ཙམ་མཐོང་བ་ནི་རྣམ་པར་ཤེས་པའོ། ། ཞེས་དང༌། དེའི་འགྲེལ་བཤད་དུ།
བློ་བརྟན་གྱིས། ཙམ་ཞེས་བྱ་བའི་སྒྲ་ནི་བྱེ་བྲག་སེལ་བའི་དོན་ཏེ། བྱེ་བྲག་མི་འཛིན་གྱི། དངོས་པོའི་རང་གི་ངོ་བོ་ཙམ་དམིགས་སོ་ཞེས་དང༌། སའི་དངོས་གཞི་ལས། སེམས་ཀྱིས་དོན་མཐའ་དག་གི་མཚན་ཉིད་ཀྱི་ངོ་བོ་རིག་ལ། དེས་མ་རིག་པ་ནི་རྣམ་པར་ཤེས་པར་བྱ་བའི་མཚན་ཉིད་དེ། དེ་ཡིད་ལ་བྱེད་པས་རིག དེ་ཉིད་ལ་སྡུག་མི་སྡུག་གཉིས་ཀ་ལས་ལོག་པའི་མཚན་ཉིད་ནི་རེག་པས་རིག དེ་ཉིད་ལ་ཕན་གནོད་གཉིས་ཀ་ལས་ལོག་པའི་མཚན་ནི་ཚོར་བས་རིག
དེ་ཉིད་ལ་སྐྱེས་པ་དང་བུད་མེད་ལ་སོགས་པའི་ཐ་སྙད་ཀྱི་མཚན་མ་ནི་འདུ་ཤེས་ཀྱིས་རིག དེ་ཉིད་ལ་ཡང་ལོག་གཉིས་མིན་དུ་སྒྲུབ་པའི་མཚན་ཉིད་ནི། སེམས་པས་རིག་པར་བྱེད་དོ། ། ཞེས་སོགས་གསུངས་སོ། ། གཉིས་པ་དབྱེ་བ་སོ་སོའི་དོན་ལ་གཉིས་ཏེ། གཙོ་བོའི་དབྱེ་བ་དང༌། འཁོར་གྱི་དབྱེ་བའོ། ། དང་པོ་ནི། བོད་ལ་ལ་དག་ན་རེ། འདིར་སེམས་དང༌།
ཡིད་དང༌། རྣམ་པར་ཤེས་པ་གསུམ་དོན་གཅིག་པ་ཡིན་ཏེ། རྣམ་ཤེས་ཕུང་པོའི་རྣམ་གཞག་འཆད་པ་ན། སེམས་དང༌། ཡིད་གང་ཡིན་དང༌། རྣམ་པར་ཤེས་པ་ཡང་དེ་ཡིན་ནོ། ། ཞེས་གསུངས་པ་དང༌། བློ་བརྟན་གྱིས་ཀྱང་དེ་ལྟར་བཤད་དོ། ། ཞེས་འདོན་པ་དེ་ནི་རུང་བ་མ་ཡིན་ཏེ། ཐེག་བསྡུས་ལས།
ཁ་ཅིག་འདི་སྙམ་དུ་སེམས་དང༌། ཡིད་དང༌། རྣམ་པར་ཤེས་པ་ཞེས་བྱ་བ་ནི་དོན་གཅིག་ཁོ་ན་སྟེ། འདིར་ཚིག་འབྲུ་ཐ་དད་དོ་སྙམ་དུ་སེམས་པ་དེ་ཡང་མི་འཐད་དེ། ཡིད་དང་རྣམ་པར་ཤེས་པ་གཉིས་དོན་ཐ་དད་པར་དམིགས་པའི་ཕྱིར་རོ། ། དེའི་ཕྱིར་སེམས་ཀྱང་དོན་ཐ་དད་པར་འགྱུར་རོ། ། ཞེས་གསུངས་པའི་ཕྱིར་རོ། ། དེས་ན་དེ་གསུམ་དོན་གཅིག་པར་འདོད་པ་ནི། རྣམ་ཤེས་ཚོགས་དྲུག་ཁོ་ནར་འདོད་པའི་ལུགས་སོ། ། དེ་ལྟར་གསུམ་གྱི་ཟླས་ཕྱེ་བའི་སེམས་ཀྱི་མཚན་ཉིད་ནི།
ཟག་བཅས་དང་ཟག་མེད་ཀྱི་ཆོས་ཐམས་ཅད་ཀྱི་བག་ཆགས་བསྒོ་བའི་གཞིར་གྱུར་པའི་རིག་པའོ། ། འདི་ལ་ལྡོག་པས་ཕྱེ་ན། ས་བོན་གྱི་ཆ་དང༌། རྣམ་སྨིན་གྱི་ཆ་དང༌། ཟག་པ་མེད་པའི་ཡེ་ཤེས་ཀྱི་ཆའོ། ། དང་པོ་ལ། ཉོན་སྒྲིབ་ཀྱི་དང༌། ཤེས་སྒྲིབ་ཀྱི་ས་བོན་གྱི་ཆ་གཉིས་ལས། དང་པོ་ནི། དགྲ་བཅོམ་པའི་ས་ནས་ལྡོག་ལ།
གཉིས་པ་ནི་སངས་རྒྱས་ཀྱི་སར་ལྡོག་གོ ། གཉིས་པ་ལ་ཤེས་སྒྲིབ་ཀྱི་རྣམ་སྨིན་གྱི་ཆ་ཞེས་བྱ་བ་ནི་ཁས་མི་ལེན་པས། ཀུན་གཞིའི་རྣམ་ཤེས་ཡིན་ན། ཉོན་མོངས་པས་ཀུན་ནས་བསླང་བའི་ལས་ཀྱི་རྣམ་སྨིན་ཡིན་དགོས་པ་དེའི་ཚེ། དམན་པའི་ལྷག་མེད་ཀྱི་མྱང་འདས་སུ་ལྡོག་ལ། ཐེག་པ་ཆེན་པོར་ནི་དམན་ལམ་སྔོན་དུ་སོང་མ་སོང་གང་ཡིན་ཀྱང་འདྲ་སྟེ། སངས་རྒྱས་ཀྱི་སར་ལྡོག་གོ ། གསུམ་པ་ནི། འཁོར་འདས་ཀྱི་གནས་སྐབས་ཐམས་ཅད་དུ། ངོ་བོ་ལ་ཁྱད་པར་མེད་པར་གནས་ཤིང༌།
འདི་ནི་ཆོས་ཐམས་ཅད་ཀྱི་ཆོས་ཉིད་དང༌། དེ་བཞིན་ཉིད་དང༌། ཡང་དག་པའི་མཐའ་ཞེས་བྱ་བ་དེ་ཡིན་ཞིང༌། འདི་ལས་མ་གཏོགས་པའི་ཆོས་ཀྱི་དབྱིངས་གཞན་ངོས་བཟུང་བར་བྱ་བ་མ་ཡིན་ཏེ། ལུགས་འདིར་དོན་དམ་པའི་བདེན་པ་ཐམས་ཅད་རྣམ་པར་རིག་པ་ཙམ་དུ་ཁས་ལེན་དགོས་པ་ཡིན་ལ། དེར་གྱུར་པའི་རིག་པ་ནི་ཀུན་གཞིའི་ཡེ་ཤེས་འདི་ལས་གཞན་མ་དམིགས་པའི་ཕྱིར། ཅི་སྟེ་གཟུང་འཛིན་གཉིས་ཀྱིས་སྟོང་པའི་ཡིད་ཀྱི་རྣམ་པར་ཤེས་པ་ཡོད་དོ་ཞེ་ན། དེའང་མ་ཡིན་ཏེ། ཇི་སྲིད་ཡིད་ཀྱི་རྣམ་ཤེས་སུ་ཁས་ལེན་པ་དེ་སྲིད་དུ་གཉིས་སྣང་ཅན་དུ་འཇོག་ལ། གཉིས་སྟོང་གི་གསལ་རིག་ཏུ་སོང་བ་དེའི་ཚེ་ན།
ཀུན་གཞིའི་ཡེ་ཤེས་སུ་རོ་གཅིག་པའི་ཕྱིར། དཔེར་ན་རྒྱ་མཚོའི་རླབས་ཉེ་བར་ཞི་བ་ན་དེའི་ཆུར་རོ་གཅིག་པ་བཞིན་ནོ། ། རྣལ་འབྱོར་སྤྱོད་པའི་རིགས་པས་ལྟ་བ་མཐའ་དག་གཏན་ལ་ཕབ་ཟིན་པའི་སྐྱེས་བུ་དེའི་ངོར་ནི། གང་ཡོད་པ་ཐམས་ཅད་ཀྱང་ཆོས་ཀྱི་དབྱིངས་འདི་ཁོ་ན་ཉིད་དུ་ངེས་ཏེ། སྤྱིར་ཤེས་བྱ་མཐའ་དག་རགས་པའི་རྣམ་གཞག་ལ་གསུམ་དུ་ཁ་ཚོན་ཆོད་ཅིང༌། དེའི་ཚེ་ཀུན་བརྟགས་ཡིན་ན་རང་གི་མཚན་ཉིད་ཀྱིས་མེད་དགོས་ཤིང་དེ་མེད་པར་སྤྱིའི་མཚན་ཉིད་ཀྱིས་ཡོད་པས་ནི་ཡོད་པའི་གོ་མི་ཆོད་པའི་ཕྱིར། དཔེར་ན། མོ་ཤམ་གྱི་བུ་འཛིན་པའི་རྟོག་པའི་ངོར་ཡོད་པས་ཡོད་པའི་གོ་མི་ཆོད་པ་བཞིན་ནོ། ། དེའི་ཚེ་གཞན་དབང་ཡང་ཡོད་པར་ཁས་མི་ལེན་ཏེ། གཟུང་འཛིན་ཀུན་བརྟགས་གཉིས་དང༌།
གཉིས་མེད་ཀྱི་ཡེ་ཤེས་ལས་ལོགས་སུ་གཞན་དབང་ངོས་འཛིན་རྒྱུ་མ་བྱུང་བའི་ཕྱིར་དང༌། གཞན་དབང་སྒྱུ་མ་ལྟ་བུའི་དོན་ཡང་སྣང་ལ་རང་བཞིན་མེད་པ་ལ་བྱ་ལ། རང་བཞིན་མེད་ན་རྟོག་མེད་ཀྱི་ཤེས་པ་ལ་སྣང་ཡང་ཡོད་པར་འགལ་བའི་ཕྱིར། སྐྲ་ཤད་བཞིན་ནོ། ། གཟུང་འཛིན་གཉིས་སྣང་གི་ས་བོན་ཡང་ཁས་ལེན་དགོས་པས། ཤེས་བྱ་ཐམས་ཅད་གསུམ་དུ་མ་ངེས་སོ་ཞེ་ན། ཀུན་གཞིའི་ས་བོན་ནི། ཤེས་བྱའི་གནས་སུ་བཤད་ནས། ཤེས་བྱའི་དབྱེ་བར་མ་བཤད་པ་ནི་ཐེག་བསྡུས་ན་གསལ་ལ། རིགས་པས་ཀྱང་འགྲུབ་སྟེ།
ས་བོན་ནི་གང་གིས་གཞན་དབང་དུ་འཇོག་པར་བྱེད་པ་པོའི་གཞན་ཞེས་བྱ་བ་དེ་ཡིན་གྱི། དེས་དབང་དུ་བྱས་པའི་ལས་སུ་བྱ་བ་དེ་མ་ཡིན་པའི་ཕྱིར་རོ། ། རྣམ་སྨིན་གྱི་ཆ་ལ་ནི། གཉིས་སུ་སྣང་བ་དབང་ལྡན་གྱི་ཚུལ་དུ་ཡོད་ཀྱང༌། མངོན་གྱུར་དུ་མེད་པས་ཡང་དག་མིན་རྟོག་གི་རྩ་བར་བཤད་ཀྱི། མིན་རྟོག་དངོས་སུ་མ་བཤད་དོ། ། དེ་ལ་བསམས་ནས་དབུས་མཐར་འབྲས་དུས་ཀྱི་རྣམ་ཤེས་ལས། མིང་གཟུགས་དང་སྐྱེ་མཆེད་དྲུག་འབྱུང་བར་བཤད་ནས། ཕུང་པོ་དང་སྐྱེ་མཆེད་དངོས་སུ་མ་བཤད་པ་ཡིན་ནོ། ། མདོར་ན་ཀུན་གཞིའི་ཡེ་ཤེས་དེ་ཉིད་ལེགས་པར་ངོས་མ་ཟིན་ན་རྣལ་འབྱོར་སྤྱོད་པའི་གཞུང་གི་རྩ་བ་ཐམས་ཅད་འཆུགས་པར་འགྱུར་ཏེ།
ཡེ་ཤེས་དེ་ཉིད་གཞི་དུས་སུ་རང་བཞིན་དུ་གནས་པའི་རིགས་དང༌། ལམ་དུས་སུ་རྣམ་པར་མི་རྟོག་པའི་ཡེ་ཤེས་དང༌། འབྲས་དུས་སུ་ངོ་བོ་ཉིད་ཀྱི་སྐུ་དང༌། ཆོས་ཐམས་ཅད་ཀྱི་གནས་ལུགས་དོན་དམ་པའི་བདེན་པ་དང༌། ལམ་ཟབ་མོ་སྔགས་ཀྱི་ཐེག་པ་ལ་བརྟེན་ནས་ལྷག་པའི་ལྷ་སྒྲུབ་པའི་བསྒྲུབ་གཞི་དང༌། གཞི་ལམ་འབྲས་བུའི་རྒྱུད་ཅེས་བྱ་བ་ཐམས་ཅད་ཀྱང་དེ་ཉིད་ལ་འཇོག་པའི་ཕྱིར་རོ། ། དེ་ལྟ་ན་ཡང་འབྲས་བུའི་དུས་སུ་ཆོས་ཅན་དང་ཆོས་ཉིད་ཀྱི་ཆ་གཉིས་ལྡོག་པས་འབྱེད་དགོས་པ་ཡིན་ཏེ། དེར་རང་བཞིན་རྣམ་དག་གི་དབྱིངས་དང༌། སྟོབས་སོགས་གསར་དུ་འཁྲུངས་པའི་ལམ་གྱི་ཆ་གཉིས་སུ་འབྱེད་དགོས་པའི་ཕྱིར། དེ་གཉིས་དངོས་པོ་ལ་ཐ་དད་མ་ཡིན་ཏེ།
དབྱེར་མེད་པའི་ཕྱིར་རོ། ། འཁོར་བའི་གནས་སྐབས་སུ་ནི་དེའི་ཆོས་ཅན་རྣམས་ནི་དྲི་མའི་ཆར་གྱུར་པ་ཡིན་པས། དེ་ཉིད་དང་གཞན་དུ་བརྗོད་པར་བྱར་མེད་པ་ཡིན་ནོ། ། ལྡོག་ཆ་གསུམ་པོའི་ནང་ནས་ཡེ་ཤེས་ཀྱི་ཆ་ནི། ཀུན་གཞི་རྣམ་ཤེས་དངོས་མ་ཡིན་ཏེ། དེའི་གཉེན་པོ་ཡིན་པའི་ཕྱིར་རོ། ། གཉིས་པོ་ནི་ཀུན་གཞི་དངོས་ཡིན་ལ། ས་བོན་གྱི་རྣམ་ཤེས་མ་ཡིན་པར་འཆད་པ་ནི་རྣམ་རིག་པའི་གྲུབ་པའི་མཐའ་འདི་ལ་འགྲིག་པ་མ་ཡིན་ནོ། ། རྣམ་བཤད་མཛད་པ་པོ་སྔ་མ་རྣམས་ནི། ཀུན་གཞི་སྒྲུབ་བྱེད་ཀྱི་ལུང་རིགས་འཆད་པའི་གཞུང་ལ་འབྲུ་གཉེར་བའི་ངལ་བས་རང་གི་ངོ་བོ་ངོས་འཛིན་པ་མ་ནུས་པ་དེའི་ཕྱིར།
འདིར་འབད་པ་ཡིན་ནོ། ། གཉིས་པ་ཡིད་ལ་མཚན་ཉིད་ནི། རང་དང་རྒྱུད་གཅིག་པའི་ཀུན་གཞི་ལ་དམིགས་ནས་བདག་གི་ངོ་བོ་ཙམ་དུ་འཛིན་པའི་རིག་པའོ། ། དེའི་འཁོར་དུ་བྱུང་བའི་སེམས་བྱུང་གི་མཚན་ཉིད་ནི། དེ་ལ་དམིགས་ནས་དེའི་ཁྱད་པར་དུ་སྒྲོ་འདོགས་པའི་རིག་པའོ། ། འོ་ན་བདག་ཏུ་འཛིན་པ་དང༌། ལྟ་བའི་ཁྱད་པར་ཅི་ཞེ་ན། ཤེས་རབ་ཡིན་མིན་གྱི་ཁྱད་པར་རོ། ། འོ་ན་འཛིན་པ་དང༌། རྨོངས་པའི་ཁྱད་པར་ནི།
བདག་མེད་པར་མ་ཤེས་པའི་ཆ་ནས་རྨོངས་པར་འཇོག་པ་ཡིན་ལ། དེ་མེད་པར་ཤེས་ཀྱང་དེར་འཛིན་སྲིད་པའོ། ། མདོར་ན་བདག་ཏུ་ལྟ་བ་སོགས་བཞི་པོའི་འཛིན་སྟངས་ཀྱི་གཟུང་བྱ་གང་ཡིན་པ་དེ་ནི། བདག་གི་ཁྱད་པར་དུ་འཇོག་ལ། ཡིད་ཀྱི་འཛིན་སྟངས་ཀྱི་གཟུང་བྱ་གང་ཡིན་པ་དེ་ནི་བདག་གི་ངོ་བོར་བཞག་གོ ། གཞན་དག་གི་འདོད་པ་ལྟར་ན། ཡིད་ཆོས་ཅན། བདག་ཏུ་ལྟ་བ་ལ་སོགས་པར་ཐལ་ཏེ། དེ་དང་དེའི་འཛིན་སྟངས་ཀྱི་གཟུང་བྱ་འཛིན་པའི་རིག་པ་ཡིན་པའི་ཕྱིར། མཚན་ཉིད་ཀྱི་ཟུར་དུ་སེམས་བྱུང་ཞེས་འདོན་པ་ལྟར་ན་ཡང༌།
དེར་ཡང་ཐལ་བར་འགྱུར་ཏེ། དོན་གྱི་ཁྱད་པར་འཛིན་པའི་རིག་པ་ཡིན་པའི་ཕྱིར་རོ། ། འོ་ན་ཁྱོད་ལ་ཡང༌། འཁོར་རྣམས་གཙོ་བོར་ཐལ་བ་མ་ཡིན་ནམ་ཞེ་ན། ཙམ་ཞེས་བྱ་བའི་སྒྲས་ཁྱད་པར་སེལ་ཞེས་བཤད་པ་མ་ཡིན་ནམ། དྲན་པ་ཉེ་བར་ཞོག་ཤིག ངེས་པར་ན། དེའི་འཁོར་བཞི་པོ་འདི་དེ་ལས་བྱུང་ནས་དེ་དང་རྟག་ཏུ་འགྲོགས་པའི་ཕྱིར། དེ་ན་ཡོད་པར་ཁས་ལེན་ལ། ཀུན་ཏུ་འགྲོ་བ་ལྔ་དང་ནི་ལྡན་པར་ཁས་ལེན་ཀྱང༌།
དེ་ན་ལྔ་ཅར་ཡོད་པར་ཁས་མི་ལེན་ཏེ། ཀུན་གཞིའི་རྣམ་པར་ཤེས་པའི་འཁོར་བཞིན་ནོ། ། དེ་གཉིས་ཀའི་ཤེས་བྱེད་ཀྱང༌། དེ་དང་དེའི་འཁོར་དུ་རེག་པ་སོགས་རང་རང་གི་བྱ་བ་མ་དམིགས་པའི་ཕྱིར་རོ། ། གཞན་དུ་ན་འདུ་ཤེས་དང་ཚོར་བ་འགོག་པའི་སྙོམས་འཇུག་གིས་དེ་དག་མི་ཁེགས་པར་ཐལ་ལོ། ། འདི་ཡང་དགྲ་བཅོམ་ཐོབ་པའི་ཚེ་ན་བཟློག་པ་ཡིན་ཏེ། དེའི་ས་བོན་སྤངས་པའི་ཕྱིར་རོ། ། འོན་ཀྱང་དེར་དེ་གནས་གྱུར་ཀྱང༌། གནས་གྱུར་གྱི་ཡེ་ཤེས་ཐོབ་པ་ནི་མ་ཡིན་ཏེ། ཤེས་སྒྲིབ་ཀྱི་བག་ཆགས་མ་སྤངས་པས།
མཉམ་ཉིད་ཀྱི་ཡེ་ཤེས་མངོན་དུ་མ་བྱས་པའི་ཕྱིར་རོ། ། འདས་ལམ་གྱི་མཉམ་གཞག་དང༌། འགོག་པའི་སྙོམས་འཇུག་ན་ནི་དེ་མེད་པ་ཞེས་བྱ་ཡང་མི་ལྡན་པ་ཞེས་ནི་མི་བྱ་སྟེ། དབང་དང༌། ས་བོན་དུ་ལྡན་པའི་ཕྱིར་རོ། ། ཉོན་ཡིད་ཀྱི་རིགས་པའི་སྒྲུབ་བྱེད། འཕགས་པ་ཐོགས་མེད་ཀྱིས་ཐེག་བསྡུས་སུ་གསུངས་པ་ནི་ཀུན་གྱིས་ཤེས་ལ། སློབ་དཔོན་བློ་བརྟན་གྱིས་ནི་འདི་སྐད་ཅེས་གསུངས་ཏེ། མ་རིག་པ་དང་བདག་ལྟ་དང༌། ། ངའོ་ང་རྒྱལ་སྲེད་འདི་བཞིས། །
ཀུན་ནས་ཉོན་མོངས་ཅན་གྱུར་ཡིད། ། ངར་སེམས་པ་ཡི་མཚན་ཉིད་དེ། ། ཕྱིན་ཅི་ལོག་གི་རྒྱུ་བྱེད་པའང༌། ། ཡིད་དེ་རྟག་ཏུ་ཉོན་མོངས་ཅན། ། སེམས་དགེ་ལུང་དུ་མ་བསྟན་ཚེ། ། རྟག་ཏུ་ངར་འཛིན་རྒྱུ་ཡིན་ནོ། ། ཞེས་གསུངས་ལ། ལེགས་པར་བཤད་པའི་ཚིག་འདིས་གཙོ་འཁོར་གྱི་རྣམ་གཞག་ལ་ངེས་པ་བསྐྱེད་པའི་ལེགས་པར་བཤད་པ་བླ་ན་མེད་པ་ཞིག་སྣང་སྟེ། འཕྲལ་དང༌། འཕྲལ་དུ་བཤད་པར་བྱའོ། །
གསུམ་པ་རྣམ་ཤེས་ལ་མཚན་ཉིད་ནི། བདག་རྐྱེན་དབང་པོ་ལ་བརྟེན་ནས། དོན་གྱི་ངོ་བོ་ཙམ་ཞིག་རྣམ་པར་རིག་པའོ། ། རྟེན་དབང་པོ་དྲུག་ལས་ཡིད་ཀྱི་དབང་པོ་ནི་གཉིས་ཏེ། རང་དང་དུས་མཉམ་པའི་སྒོ་ནས་རྟག་ཏུ་རྟེན་བྱེད་པ་ཉོན་མོངས་པ་ཅན་གྱི་ཡིད་དང༌། རང་དུས་སུ་རང་འགགས་པའི་ཚུལ་གྱིས་རང་སྐྱེ་བའི་གོ་སྐབས་ཕྱེ་བ། ཚོགས་དྲུག་འདས་མ་ཐག་པའོ། ། སྔ་མ་ནི། དོན་དམ་པའི་ཡིད་ཅེས་བྱ་བ་ཡིད་ཀྱི་རྣམ་པར་ཤེས་པའི་ཐུན་མོང་མ་ཡིན་པའི་བདག་རྐྱེན་དུ་གྱུར་པས་ཡིད་མཚན་ཉིད་པ་ཡིན་ལ། ཕྱི་མ་ནི་ཀུན་རྫོབ་པའི་ཡིད་ཅེས་བྱ་བ་ཡིད་མཚན་ཉིད་པ་མ་ཡིན་ཀྱང་བཅུ་གཉིས་པ་ཡིད་ཀྱི་སྐྱེ་མཆེད་འཆད་པའི་ཚེ།
ཡིད་ཀྱི་རྣམ་ཤེས་མ་འོངས་པ་སྐྱེ་བའི་སྒོ་འབྱེད་པའི་ཆ་ནས་བཏགས་པ་དང༌། ཁམས་བཅོ་བརྒྱད་ཀྱི་གྲངས་འདྲེན་པའི་ཚེ། ཐེག་པ་ཐུན་མོང་གི་གཞུང་དུ་རྣམ་པར་ཤེས་པའི་ཁམས་དྲུག་ལས་རྫས་གཞན་དུ་མེད་ཀྱང༌། ཡིད་ཁམས་འཇོག་པའི་ཤེས་བྱེད་ཀྱི་རྒྱུ་ལས་བཏགས་པའོ། ། དབང་པོ་ལྔའི་ངོས་འཛིན་ལ་ཕྱོགས་ཀྱི་གླང་པོའི་གཞུང་སོགས་ལས་འབྱུང་བ་དང༌། ལུགས་འདིར་འབྱུང་བའོ། ། དང་པོ་ནི། ཀུན་གཞིའི་སྟེང་ན་ཡོད་པའི་མིག་སོགས་ཀྱི་ས་བོན་ཏེ། དམིགས་པ་བརྟག་པ་ལས། ལྷན་ཅིག་བྱེད་དབང་ནུས་པ་ཡི། །
ངོ་བོ་གང་ཡིན་དབང་པོའང་ཡིན། ། ཞེས་དང༌། དབུ་མ་ལ་འཇུག་པར། ཕྱོགས་སྔ་མ་འཆད་པ་ན། རང་གི་རྣམ་ཤེས་རྟེན་གྱི་ནུས་དེ་ལ། དབང་པོ་གཟུགས་ཅན་མིག་ཅེས་བྱ་བར་རྟོག ། ཅེས་གསུངས་སོ། ། གཉིས་པ་ནི། ལུགས་འདིར། རྟེན་དབང་པོ་ལས་སྒོ་ལྔའི་རྣམ་ཤེས་ངེས་པར་སྐྱེ་དགོས་པའི་བཤད་པ་མ་མཛད་པར།
དུས་མཉམ་པའི་དབང་པོ་ལ་བརྟེན་པར་བཤད་དོ། ། དེ་ཡང་གང་ཞེ་ན། སེམས་ཅན་དུ་སྣང་བའི་རྣམ་རིག་ཅེས་བྱ་བ་དབང་པོ་ལྔར་རང་གཞན་གྱི་རྒྱུད་ལ་སོ་སོར་སྣང་བའོ། ། འདི་ནི་རྣམ་བརྟགས་ཀྱི་མིག་སོགས་དབང་པོ་ལྔ་ཞེས་བྱ་བ་དེ་ཡིན་ནོ། ། ལུགས་འདིར་ཡང༌། ཀུན་གཞིའི་སྟེང་གི་ས་བོན་གྱི་ཆ་ལ་ཆོས་གསུམ་གྱི་རྣམ་གཞག་མཛད་པ་ཞིག་ཡོད་པ་དེའི་ཚེ་ནི། དམིགས་བདག་གཉིས་ཀྱི་རྣམ་གཞག་མི་མཛད་ཀྱི། རྒྱུའི་རྐྱེན་ཁོ་ནར་བཞག་གོ ། དེ་ལྟར་ཚོགས་དྲུག་གི་བདག་རྐྱེན་ངོས་བཟུང་ནས། ཚོགས་དྲུག་གི་དམིགས་པའི་རྐྱེན་ལ་ཡང་གཞུང་འདིར་གཉིས་ཤིག་བཤད་དེ།
ཁམས་ཀྱི་གྲངས་ངེས་འཆད་པ་ན། དུས་མཉམ་པའི་དང༌། སྐྱེ་མཆེད་ཀྱི་གྲངས་ངེས་འཆད་པ་ན། སྔ་ལོགས་སུ་བྱུང་བའི་འོ། ། དེ་ཙམ་གྱིས་གཟུང་འཛིན་རྫས་གཞན་དུ་ཐལ་བར་མི་འགྱུར་ཏེ། སྔ་ལོགས་ཀྱི་དམིགས་རྐྱེན་དུ་ཕྱི་རོལ་དུ་ཁས་མི་ལེན་པའི་ཕྱིར་དང༌། དམིགས་བརྟག་ཏུ། ཡང་ན་ནུས་པ་འཇོག་ཕྱིར་རིམ་གྱིས་ཡིན། ། ཞེས་གསུངས་པ་དང་དོན་གཅིག་པས་སོ། ། དེ་ལྟར་མཚན་ཉིད་བཤད་ནས།
དབྱེ་བ་ནི། རྣམ་པར་ཤེས་པའི་ཚོགས་དྲུག་གོ ། འདི་དག་ཀྱང་ལྷག་མེད་ཀྱི་མྱང་འདས་སུ་ལྡོག་པ་ལ་ནི་རྩོད་པ་མེད་ལ། སངས་རྒྱས་ཀྱི་སར་ཡང་ལྡོག་པར་ཁས་ལེན་དགོས་པ་ཡིན་ཏེ། དེར་དེ་དག་གནས་གྱུར་པའི་སྟོབས་ཀྱིས། སོ་སོར་རྟོག་པའི་ཡེ་ཤེས་མངོན་དུ་བྱས་པར་མདོ་སྡེའི་རྒྱན་ལས་གསུངས་པའི་ཕྱིར་རོ། ། བོད་ཕྱི་མ་དག ལྷག་མེད་ཀྱི་དབྱིངས་ན་རིག་པ་རྒྱུན་མ་ཆད་པའི་རྒྱུ་མཚན་གྱིས། ཡིད་ཀྱི་རྣམ་ཤེས་ཡོད་པར་འདོད་པ་ནི། ཡིད་ཁམས་ལ་མུ་བཞི་རྩིས་པའི་གཞུང་དང་འགལ་ལོ། །
ཅི་རྣམ་ཤེས་ཚོགས་དྲུག་པོ་འདི་ལ་མ་འཁྲུལ་བའི་ཆ་སྲིད་དམ་ཞེ་ན། རྣམ་བདེན་པའི་སྐབས་སུ་ཁ་ཕྱིར་ལྟ་ལ་ནི་འཁྲུལ་པ་ཡིན་ཀྱང༌། ནང་ལྟ་ལ་རང་རིག་པ་ཡིན་ལ། རྣམ་རྫུན་པའི་སྐབས་སུ་ནི། ནང་ལྟ་ལ་ཡང་འཁྲུལ་པར་ཁས་ལེན་ཏེ། རྣམ་བརྟགས་ཀྱི་གཟུགས་སོགས་ཐམས་ཅད་ཀུན་བརྟགས་སུ་བཞག་པའི་ཕྱིར་དང༌། གཟུང་རྣམ་དངོས་པོར་མེད་པའི་ཕྱིར་རོ། ། དེས་ན་གཙོ་བོ་སེམས་ཀྱིས་དོན་གྱི་ངོ་བོ་མཐོང་བར་བཤད་པ་ཡང༌། རྣམ་བརྟགས་ཀྱི་དོན་གྱི་ངོ་བོའོ། ། འོ་ན་ཀུན་གཞི་དང༌།
ཉོན་ཡིད་ནི་མཐའ་གཅིག་ཏུ་ལུང་དུ་མ་བསྟན་པར་བཤད་ན། རྣམ་པར་ཤེས་པའི་ཚོགས་དྲུག་པོ་ལ་ཇི་ལྟར་ཞེ་ན། ཐམས་ཅད་ལ་གསུམ་གསུམ་སྟེ། དགེ་སོགས་ཀྱི་རྣམ་པའི་རབ་ཏུ་དབྱེ་བ་འཆད་པའི་སྐབས་ལས་ཤེས་སོ། ། དེ་ཡང་རྣམ་པར་ཤེས་པའི་ཚོགས་དྲུག་པོ་རང་གི་ངོ་བོ་ཉིད་ཀྱི་ནི་དགེ་སོགས་གསུམ་པོ་གང་རུང་གི་ངོ་བོར་མ་སྐྱེས་ཀྱང༌། དེའི་གྲོགས་སུ་བྱུང་བའི་སེམས་བྱུང་གི་སྟོབས་ཀྱིས་དེ་དང་དེར་བྱས་པ་ཡིན་ཏེ། རྣམ་པར་ཤེས་པ་རྣམས་ཀྱིས་ནི་དོན་གྱི་ངོ་བོ་ཙམ་མཐོང་བས་དེ་ཉིད་ལ་ངེས་པ་འདྲེན་པར་བྱེད་ཀྱི། ཁྱད་པར་འཛིན་སྟངས་ཀྱི་ཡུལ་དུ་མི་བྱེད་ཅིང༌། དེ་ལ་རང་སྟོབས་ཀྱི་ངེས་པ་འདྲེན་པའང་མ་ཡིན་ལ། དགེ་སོགས་སུ་བྱེད་པ་ནི།
དེའི་ཁྱད་པར་འཛིན་སྟངས་ཀྱི་ཡུལ་དུ་བྱས་པ་ལ་རག་ལས་པའི་ཕྱིར་རོ། ། འོ་ན་ངོ་བོ་ཉིད་ཀྱི་ལུང་མ་བསྟན་དུ་མི་འཇོག་པ་ཅི་ཞེ་ན། ངོ་བོ་ཉིད་ཀྱི་ལུང་མ་བསྟན་ནི། གྲོགས་སྟོབས་ཀྱིས་གཞན་དུ་མི་འགྱུར་བས་སོ། ། ངོ་བོ་ཉིད་ཀྱིས་དེ་དང་དེར་མ་སྐྱེས་ཀྱང༌། གྲོགས་སྟོབས་ཀྱིས་དེར་འགྱུར་བ་ནི། སྨན་སོ་སོ་དང་སྦྱར་བའི་བཏུང་བ་བཞིན་ནོ། ། དེའི་ཕྱིར་གཙོ་བོ་རྣམས་འཁོར་གྱི་དབང་གིས་དེ་དང་དེར་འགྱུར་བ་ལ་དགོངས་ནས། མདོ་ལས། འདོད་ཆགས་ཀྱིས་ཉོན་མོངས་པར་བྱས་པའི་སེམས་རྣམ་པར་མི་གྲོལ།
རྣམ་པར་མི་དག ཅེས་དང༌། འདིར་ཡང༌། ཉོན་མོངས་པའི་མཚན་ཉིད་འཆད་པ་ན། ཇི་སྐད་དུ། དེ་བྱུང་བས་སེམས་ཀྱི་རྒྱུད་རབ་ཏུ་མ་ཞི་བར་འབྱུང་བ་དེ་ཉོན་མོངས་པའི་མཚན་ཉིད་དོ། ། ཞེས་གསུངས་སོ། ། དེ་ལས་གཞན་དུ་གཙོ་འཁོར་འཛིན་སྟངས་མཚུངས་ན། གཙོ་བོ་ཡང་ཉོན་མོངས་པ་ཉིད་དུ་ཐལ་བར་འགྱུར་ཏེ། དེའི་མཚན་ཉིད་ཚང་བའི་ཕྱིར་རོ། །
སེམས་བྱུང་ཞེས་བསྣོན་ན་དེར་ཡང་ཐལ་བར་འགྱུར་ཏེ། དེའི་མཚན་ཉིད་ཚང་བའི་ཕྱིར་རོ། ། དེར་ཡང་སེམས་བྱུང་ཞེས་བསྣོན་དགོས་ན་ཐུག་པ་མེད་པར་འགྱུར་རོ། ། དེའི་ཕྱིར་ཡང་གཙོ་འཁོར་འཛིན་སྟངས་མཚུངས་པའི་ཁྱབ་པ་མེད་དོ། ། གཉིས་པ་འཁོར་གྱི་དབྱེ་བ་ལ། དངོས་དང༌། དེའི་ངོ་བོ་གང་ཡིན་བཙལ་བའོ། ། དང་པོ་ནི། སུམ་ཅུ་པ་ལས། ཀུན་ཏུ་འགྲོ་དང་བྱེ་བྲག་ངེས། །
སེམས་ལས་བྱུང་བ་དགེ་བ་དང༌། ། དེ་བཞིན་ཉོན་མོངས་ཉེ་ཉོན་མོངས། ། ཞེས་འགྱོད་སོགས་ཉེ་ཉོན་དུ་བསྡུས་ནས་སྡེ་ཚན་ལྔའི་སྒོ་ནས་སོ་སོའི་དབྱེ་བ་ལྔ་བཅུ་རྩ་གཅིག་བཤད་དོ། ། གཉིས་པ་ལ་དེ་དང་དེར་འཇོག་པའི་ཤེས་བྱེད་དང༌། རྟོག་པ་དང༌། རྟོག་མེད་གང་ཡིན་བསམ་པའོ། ། དང་པོ་ནི། སེམས་དང་སེམས་ལས་བྱུང་བ་ཀུན་གྱི་གྲོགས་སུ་ངེས་པར་འགྲོ་དགོས་པས་ན་ཀུན་འགྲོ་ཞེས་བྱ་སྟེ། འདི་ལྟར། སེམས་པ་མེད་ན་ཡུལ་ལ་གཡོ་བར་མི་འགྱུར་ཞིང༌།
ཡིད་ལ་བྱེད་པ་མེད་ན་ཡུལ་ལ་འཇུག་པར་མི་འགྱུར་ལ། འདུ་ཤེས་མེད་ན་ཡུལ་གྱི་མཚན་མ་གང་ཡང་མི་འཛིན་ཞིང༌། རེག་པ་མེད་ན་ཡིད་དབང་རྣམ་ཤེས་གསུམ་འདུས་པར་མི་འགྱུར་ཞིང༌། ཚོར་བ་མེད་ན་མྱོང་བ་མི་འབྱུང་བའི་ཕྱིར་རོ། ། ཡུལ་ངེས་པ་ཞེས་བྱ་བ་ནི། ཀུན་ཏུ་འགྲོ་བ་རྣམས་ཡུལ་གཅིག་ཁོ་ན་ལ་འཛིན་སྟངས་མི་འདྲ་བས་འཇུག་པ་ལྟ་བུ་མ་ཡིན་པར། ཡུལ་སོ་སོར་ངེས་པ་ཁོ་ན་ལ་འཛིན་སྟངས་མི་འདྲ་བས་འཇུག་པའོ། ། ཉོན་མོངས་པ་གང་ཞིག ཉེ་ཉོན་གྱི་རྩ་བར་གྱུར་པས་ན། རྩ་བའི་ཉོན་མོངས་པ་ཞེས་བྱའོ། །
ཉོན་མོངས་པ་གང་ཞིག སེམས་རྒྱུད་རྩ་ཉོན་དང་ཉེ་བར་བྱེད་པས་ན། ཉེ་བའི་ཉོན་མོངས་པ་ཞེས་བྱའོ། ། ཀུན་སློང་དང༌། འཛིན་སྟངས་ཀྱི་བྱེ་བྲག་ལས། ཆོས་གསུམ་པོ་གང་དུ་ཡང་འགྱུར་དུ་རུང་བས་གཞན་འགྱུར་ཞེས་བྱ་ལ། འདིའི་ཐ་སྙད་རྩ་བ་ན་མེད་དོ། ། གཉིས་པ་ནི། སྡེ་ཚན་དང་པོའི་ནང་ནས། འདུ་ཤེས་དང༌།
སེམས་པ་ནི། སྒྲ་དོན་འཛིན་པའི་རྟོག་པ་ཁོ་ནར་ངེས་ཏེ། མཚན་མར་འཛིན་པའི་ཕྱིར་དང༌། སེམས་ཡུལ་ལ་གཡོ་བར་བྱེད་པའི་ཡིད་ཀྱི་ལས་སུ་བཤད་པའི་ཕྱིར་དང༌། རྒྱུ་དུས་དང༌། དེ་དུས་ཀྱི་ཀུན་སློང་དུ་བཤད་པའི་ཕྱིར་ཡིད་ལ་བྱེད་པ་ཡང་དེ་བཞིན་ནོ། ། རེག་པ་དང༌། ཚོར་བ་གཉིས་ལ་ནི་དབང་ཤེས་འཁོར་གྱི་ནི་རྟོག་པ་ཁོ་ན་ཡིན་ལ་ཡིད་ཤེས་ཟག་མེད་ཀྱི་ཚོགས་པར་རྟོག་མེད་ཀྱང་འབྱུང་བས་གཉིས་ཀ་སྲིད་དོ། ། ཡུལ་ངེས་པ་ལྔ་ཡང་ནི་འདུན་མོས་དྲན་པ་གསུམ་ནི། རྟོག་མེད་དུ་དོགས་པ་དཔྱོད་ལྡན་ལ་མི་སྲིད་ལ།
ཏིང་ངེ་འཛིན་དང་ཤེས་རབ་ཀྱང༌། བརྟག་པར་བྱ་བའི་དངོས་པོ་ལ་རྩེ་གཅིག་པ་དང༌། རབ་ཏུ་འབྱེད་པའི་རྣམ་པ་ཅན་དུ་བཤད་པའི་ཕྱིར། དབང་ཤེས་འཁོར་དུ་བྱུང་བ་ནི། རྟོག་པ་ཁོ་ན་ཡིན་ལ། ཡིད་ཤེས་འཁོར་དུ་རྟོག་མེད་ཀྱང་མི་སྲིད་པ་མ་ཡིན་ནོ། ། ཚུ་རོལ་མཐོང་བའི་རྒྱུད་ཀྱི་དད་སོགས་བཅུ་གཅིག་ཀྱང༌། རྟོག་པ་ཉིད་དུ་གཞུང་ལས་གསལ་ཞིང༌། འཕགས་པའི་རྒྱུད་ལ་རྟོག་མེད་ཀྱང་སྲིད་དོ། ། རྩ་བ་དང༌།
ཉེ་བའི་ཉོན་མོངས་པ་དང༌། འགྱོད་པ་དང༌། རྟོག་དཔྱོད་རྣམས་ནི་མཐའ་གཅིག་ཏུ་རྟོག་པ་ཁོ་ནར་ངེས་ལ། གཉིད་ལ་ནི་གཉིས་ཀ་སྲིད་དོ། ། དེ་དག་གི་ཤེས་བྱེད་ཀྱང་རང་རང་གི་མཚན་ཉིད་སྟོན་པའི་གཞུང་ལ་བརྟགས་པས་གསལ་བ་ཡིན་ནོ། ། མངོན་པ་འོག་མར་ནི་ངོ་བོ་ཉིད་ཀྱི་རྟོག་དཔྱོད་ཅེས་བྱ་བའི་ཐ་སྙད་ཡོད་ཀྱང༌། ཐེག་པ་ཆེན་པོ་ལ་མེད་དོ། ། དེའི་ཕྱིར། བོད་སྔ་ཕྱི་རྣམས་གཙོ་བོ་རྟོག་མེད་ཡིན་ན་དེའི་འཁོར་གང་ཡིན་ཐམས་ཅད་ཀྱང་རྟོག་མེད་ཡིན་ནོ་ཞེས་བྱ་བ་དེ་ནི་གཞུང་ན་མེད་དོ། ། གསུམ་པ་མཚུངས་ལྡན་གྱི་དོན་བཤད་པ་ལ།
མཚུངས་ལྡན་གྱི་དོན་གང་ཡིན་བསམ་པ་དང༌། གང་ཞིག་གང་དང་མཚུངས་པར་ལྡན་པའི་མཚན་གཞི་བཤད་པའོ། ། དང་པོ་ནི། མཛོད་ལས། རྟེན་དང་དམིགས་པ་རྣམ་བཅས་དང༌། ། མཚུངས་པར་ལྡན་པ་རྣམ་པ་ལྔ། ། ཞེས་རྟེན་དང༌། རྣམ་པ་འཛིན་སྟངས་ཀྱི་ཁྱད་པར་མཚུངས་པ་ལ་སོགས་པ་ལྔ་བཤད་ལ། གཞུང་འདིར་ནི། མཐུན་པར་རྟོགས་པས་མཚུངས་པར་ལྡན་པ་གང་ཞེ་ན།
སེམས་དང་སེམས་ལས་བྱུང་བའི་ཆོས་རྣམས་དམིགས་པ་གཅིག་མཐུན་པར་རྟོགས་པའོ། ། མཐུན་པར་རྟོགས་པས་མཚུངས་པར་ལྡན་པ་དེ་ཡང༌། གཞན་གྱི་དངོས་པོ་དང་ཡིན་གྱི། བདག་གི་དངོས་པོའི་ནི་མ་ཡིན་ནོ། ། མཐུན་པ་གཉིས་ཡིན་གྱི། མི་མཐུན་པ་གཉིས་ནི་མ་ཡིན་ནོ། ། དུས་འདྲ་བ་གཉིས་ཡིན་གྱི། མི་འདྲ་བ་གཉིས་མ་ཡིན་ནོ། ། མཐུན་པའི་ཁམས་དྭངས་པ་གཉིས་ཡིན་གྱི། མི་མཐུན་པའི་ཁམས་དྭངས་པ་གཉིས་ནི་མ་ཡིན་ནོ། །
ཞེས་པ་ཙམ་ཞིག་གསུངས་པ་འདི་ལས་གཞན་པའི་མཚུངས་ལྡན་རྣམ་པ་ལྔ་མཚུངས་ཀྱི་བཤད་པ་མེད་དོ། ། འོ་ན་གཞུང་ཚན་པ་ལྔ་པོ་དེས་ཅི་ཞིག་བཤད་ཅེ་ན། གཉིས་པོ་དམིགས་པ་མཐུན་པ་དང༌། རྫས་ཐ་དད་པ་དང༌། རྣམ་པ་མཐུན་པ་དང༌། དུས་མཚུངས་པ་དང༌། ཁམས་དང༌། ས་མཚུངས་པ་རྣམས་བཤད་དོ། ། དེའི་ཕྱིར་མངོན་པ་གོང་འོག་གཉིས། མཚུངས་ལྡན་ལྔ་མཚུངས་ཀྱི་མིང་འདྲ་ཡང༌།
དོན་གྱི་ངོས་འཛིན་མི་འདྲ་བ་ཡིན་ཏེ། རྣམ་པ་མཚུངས་ཚུལ་ལ་འོག་མར་ནི། རྣམ་པ་ཤེས་རབ་དང་བཅས་པའི། ། དམིགས་དང་བཅས་པས་འཛིན་པར་བྱེད། ། ཞེས་གསུངས་ལ། འདིར་ནི་གཙོ་འཁོར་དུ་འཇོག་པ་ལ་གཉིས་པོ་འཛིན་སྟངས་མཚུངས་དགོས་པའི་བཤད་པ་གཅིག་ཀྱང་མེད་པའི་ཕྱིར་དང༌། དེ་ལྟར་བཤད་ན་གནོད་བྱེད་དུ་མ་ཡོད་པའི་ཕྱིར། ཇི་ལྟར་ཞེ་ན། ལུང་དང་འགལ་བ་དང༌། རིགས་པ་དང་འགལ་བ་དང༌།
ཁས་བླངས་པ་དང་འགལ་བའོ། ། དང་པོ་ནི། སློབ་དཔོན་བློ་བརྟན་གྱིས། དབུས་མཐའི་འགྲེལ་བཤད་དུ། དེ་དག་ཀྱང༌། གནས་དང༌། དམིགས་པ་དང༌། དུས་དང༌། རྫས་མཚུངས་པ་ཡིན་གྱི། རྣམ་ཤེས་པ་དང༌།
ཁྱད་པར་མེད་པར་ཐལ་བའི་ཕྱིར། རྣམ་པ་མཚུངས་པ་ནི་མ་ཡིན་ནོ། ། ཞེས་དང༌། ཙམ་ཞེས་བྱ་བའི་སྒྲ་ནི། བྱེ་བྲག་སེལ་བར་བྱེད་ཀྱི། ཁྱད་པར་མི་འཛིན་ཞེས། འཛིན་སྟངས་ཀྱི་ཁྱད་པར་མཚུངས་པ་བཀག་པའི་ཕྱིར་རོ། ། འོ་ན། སློབ་དཔོན་དེས་བྱེ་བཤད་དུ། གནས་དང༌།
དམིགས་པ་དང༌། རྣམ་པ་དང༌། དུས་དང༌། རྫས་མཚུངས་པ་ཉིད་རྣམ་པ་ལྔས། སེམས་ཀྱི་རྗེས་སུ་འབྲང་བའི་ཕྱིར། མཚུངས་པར་ལྡན་པ་ཞེས་བྱའོ། ། ཞེས་བཤད་པ་ཅི་ཞེ་ན། དེའི་ཁྱད་པར་ལ་ནི་བོད་རྣམས་ཀྱིས་བཤད་པ་མང་དུ་བྱས་མོད། བྱས་པ་ཙམ་དུ་ཟད་དེ། རྣམ་པར་རྟོག་པའི་གཏིང་མ་ཚུགས་པའི་ཕྱིར་རོ། །
འོ་ན་ཅི་ཞེ་ན། རྣམ་པ་མཚུངས་པར་བཤད་པ་ནི། ཡུལ་གྱི་རྣམ་པ་ཤར་བ་ལ་བྱ་སྟེ། གཙོ་བོ་གཟུགས་འཛིན་པའི་དབང་ཤེས་དང༌། དེའི་འཁོར་གཉིས་ཀ་ལ་གཟུགས་ཀྱི་རྣམ་པ་ཤར་བར་མཚུངས་པའི་ཕྱིར། དེ་ལྟ་ན་ཡང་རྣམ་པ་གསལ་མི་གསལ་གྱི་ཁྱད་པར་ནི་མི་སྲིད་པ་མ་ཡིན་ཏེ། མདོ་སྡེ་པའི་སྐབས་སུ་གཟུང་དོན་ལས་སྐྱེས་མ་སྐྱེས་ཀྱི་ཁྱད་པར་སྲིད་པའི་ཕྱིར་དང༌། བག་ཆགས་ཀྱི་དབང་གིས་གསལ་མི་གསལ་གྱི་ཁྱད་པར་སྲིད་པའི་ཕྱིར་རོ། ། འགྲེལ་བཤད་དང་འགལ་བར་མ་ཟད། རྩ་འགྲེལ་གཉིས་ཀ་དང་འགལ་ཏེ།
རྩ་བར། དོན་འཛིན་པ་རྣམ་ཤེས་དང༌། དེར་མ་ཟད་དེའི་ཁྱད་པར་ཡང་འཛིན་པ་སེམས་བྱུང་དུ་བཤད་པའི་ཕྱིར་དང༌། འགྲེལ་པར་དོན་གྱི་མཐར་ཙམ་སྒྲ་སྨོས་པའི་ཕྱིར། རིགས་པ་དང་འགལ་བ་ནི། གཙོ་བོ་དབང་ཤེས་འཁོར་གྱི་སེམས་བྱུང༌། ཀུན་འགྲོ་ལྔ་པོ་དེ་ནང་ཕན་ཚུན་དུ་འཛིན་སྟངས་མཚུངས་པར་འགྱུར་ཞིང༌། དེའི་འཁོར་གྱི་ཡུལ་ངེས་ལྔ་དང་ཡང་འཛིན་སྟངས་མཚུངས་པར་འགྱུར་ཏེ། དེ་དག་དང་མཚུངས་ལྡན་རྣམ་པ་ལྔས་མཚུངས་པ་གང་ཞིག རྣམ་པ་མཚུངས་པའི་དོན།
འཛིན་སྟངས་མཚུངས་པ་ལ་བྱེད་པའི་ཕྱིར། འདོད་ན་ཀུན་འགྲོ་ཡུལ་ངེས་སུ་ཐལ་བ་དང༌། ཡུལ་ངེས་རྣམས་ཀྱང་ནང་ཕན་ཚུན་དུ་གཅིག་ལ་གཅིག་ཡིན་པར་ཐལ་བར་འགྱུར་རོ། ། གསུམ་པ་ཁས་བླངས་དང་འགལ་བ་ནི། དབང་ཤེས་ཀྱི་གཙོ་འཁོར་གཉིས་ཀ་རྟོག་མེད་དུ་མཚུངས་ཤིང༌། ལྔ་མཚུངས་ཀྱི་དོན་ཡང༌། རྟེན་བདག་རྐྱེན་དང༌། དམིགས་པའི་རྐྱེན་མཚུངས་པ་ལ་འཆད་པ་དེ་ལྟ་ན། གཟུགས་འཛིན་རྣམ་ཤེས་འཁོར་དུ་བྱུང་བའི་ཆགས་སྡང་རྨོངས་གསུམ་དང༌། དེའི་འཁོར་དུ་བྱུང་བའི་ཡུལ་ངེས་ལྔ་དང༌།
རྟོག་དཔྱོད་གཉིས་དང༌། སེམས་པ་རྣམས་ཆོས་ཅན། རྟེན་མིག་དང༌། དམིགས་པ་གཟུགས་ལ་བརྟེན་ནས། གཟུགས་གསལ་བར་སྣང་བའི་རིག་པ་ཡིན་པར་ཐལ། གཙོ་བོ་གཟུགས་འཛིན་མིག་ཤེས་དང༌། མཚུངས་ལྡན་ལྔས་མཚུངས་པའི་ཕྱིར། རྟགས་དང༌། ཁྱབ་པ་ཁས་བླངས། འདོད་ན་མིག་གི་རྣམ་ཤེས་སུ་ཐལ་བར་འགྱུར་ཏེ།
འདོད་པའི་ཕྱིར་རོ། ། ཁྱབ་པ་ཚད་མས་གྲུབ་ཅིང༌། ཁྱེད་ཀྱིས་ཀྱང་ཁས་བླངས་པ་ཡིན་ཏེ། མིག་གི་རྣམ་པར་ཤེས་པའི་མཚན་ཉིད་གཞུང་དུ་དེ་ལས་གཞན་མ་བཤད་ཅིང༌། ཁྱེད་ཀྱིས་ཀྱང་དེ་ལས་གཞན་མ་སྨྲས་པའི་ཕྱིར་རོ། ། དེ་བཞིན་དུ། གཙོ་བོ་མིག་ཤེས་དེ་རང་གི་འཁོར་གྱི་འདོད་ཆགས་དང༌། མ་རིག་པ་གཉིས་སུ་ཐལ་བར་འགྱུར་ཏེ། དེ་དང༌། དེའི་མཚན་ཉིད་རྗེས་སུ་ཞུགས་པའི་ཕྱིར།
དེ་མ་ཞུགས་ན་དམིགས་པ་དང་འཛིན་སྟངས་མཚུངས་པར་འགལ་ལོ། ། གཞན་ཡང༌། དེའི་འཁོར་གྱི་འདུན་པ་ཡང་དྲན་པར་ཐལ། འདས་པའི་དངོས་པོ་ལ་དམིགས་ནས་དྲན་པའི་འཛིན་སྟངས་ཅན་གྱི་རིག་པ་ཡིན་པའི་ཕྱིར། དྲན་པ་ཡང་འདུན་པར་ཐལ་ཏེ། མ་འོངས་པའི་དངོས་པོ་ལ་དམིགས་ནས། འདུན་པའི་འཛིན་སྟངས་ཅན་གྱི་རིག་པ་ཡིན་པའི་ཕྱིར། དེ་བཞིན་དུ། ཉོན་ཡིད་འཁོར་གྱི་བདག་ཏུ་ལྟ་བ་དེ་བདག་ཏུ་རྨོངས་པ་དང༌། བདག་ཏུ་ང་རྒྱལ་བ་རྣམས་སུ་ཐལ་བར་འགྱུར་ཏེ།
དམིགས་པ་ཀུན་གཞི་ལ་དམིགས་ནས། བདག་ཏུ་ལྟ་བ་ལ་སོགས་པའི་འཛིན་སྟངས་ཅན་གྱི་སེམས་བྱུང་ཡིན་པའི་ཕྱིར་རོ། ། དེ་ལྟར་ན། ཁྱེད་ཅག་འཁོར་སོ་སོའི་མཚན་ཉིད་ཀྱི་ཟུར་དུ་སེམས་བྱུང་ཞེས་སྦྱར་བས། གཙོ་བོ་སེམས་བཅད་པར་རློམ་མོད་ཀྱང༌། འཁོར་རྣམས་ནང་ཕན་ཚུན་གཞི་མཐུན་མི་སྲིད་པར་འདོད་པ་ཤ་སྟག་ཏུ་སྣང་བས། མཚན་ཉིད་ལྔ་བཅུ་རྩ་གཅིག་པོ་རེ་རེ་ལ་འཁོར་གསུམ་དངོས་འགལ་གྱི་ཕྲེང་བ་ལྔ་ལྔ་དང༌། བཅུ་བཅུ་དང༌། བཅུ་གཅིག་ལ་སོགས་པ་རིམ་པར་བརྒྱུས་པས་བརྒྱ་ཕྲག་དུ་མར་འགྱུར་རོ། ། གཅིག་ལ་མཚོན་ན།
མིག་ཤེས་འཁོར་གྱི་ཚོར་བ་ཆོས་ཅན། དེའི་འཁོར་གྱི་འདུ་ཤེས་སུ་ཐལ། མིག་ལ་བརྟེན་ཅིང་གཟུགས་ལ་དམིགས་ནས་མཚན་མར་འཛིན་པའི་སེམས་བྱུང་ཡིན་པའི་ཕྱིར། ཞེས་བྱ་བ་ལ་སོགས་པའོ། ། ཡང་གོང་འོག་གཉིས་དམིགས་པ་མཚུངས་པའི་དོན་ཡང་འདྲ་བ་མ་ཡིན་ཏེ། འོག་མར་ནི་གཟུང་འཛིན་རྫས་གཞན་དང༌། རྣམ་མེད་རྗེན་ཆེར་ཁས་ལེན་ལ། འདིར་མ་ཡིན་པའི་ཕྱིར་དང༌། མདོ་སྡེ་པའི་སྐབས་སུ། ཡུལ་ཡུལ་ཅན་དུས་མི་མཉམ་པར་ཁས་ལེན་ལ།
འདིར་མ་ཡིན་པའི་ཕྱིར་རོ། ། རྟེན་མཚུངས་པ་ཞེས་བྱ་བ་ཡང༌། རྟེན་བདག་རྐྱེན་མཚུངས་དགོས་པའི་བཤད་པ་མངོན་པ་འོག་མ་ནའང་མི་སྣང་ལ། གལ་ཏེ་ཡོད་དུ་ཆུག་ནའང༌། འདིར་དེ་འདྲ་མ་ཡིན་ཏེ། འདིར་གནས་མཚུངས་པ་ཞེས་བཤད་ལ། དེའི་དོན་ཡང༌། ཁམས་དང་ས་མཚུངས་པའི་གནས་ལ་གནས་སུ་བཤད་པའི་ཕྱིར་རོ། ། དེས་ན་གོང་མའི་སྐབས་འདིར། གཙོ་འཁོར་གཉིས་པོ་མཚུངས་ལྡན་རྣམ་པ་ལྔས་མཚུངས་པ་ཁོ་ན་ཡིན་ཏེ།
དམིགས་པ་གཅིག་ལ་དམིགས་པ་དང༌། དེའི་རྣམ་པ་ཤར་ཙམ་དུ་མཚུངས་པ་དང༌། རྫས་ཐ་དད་པ་རེ་རེ་ཁོ་ནར་མཚུངས་པ་དང༌། དུས་མཚུངས་པ་དང༌། རྟེན་ས་མཚུངས་པའི་ཕྱིར་རོ། ། གཙོ་འཁོར་གཉིས་རྟེན་དབང་པོ་དྲུག་པོ་གང་རུང་ལ་བརྟེན་པར་མཚུངས་པ་ཅིག་སྲིད་ཀྱང༌། བརྟེན་ཚུལ་མཚུངས་པ་མ་ཡིན་ཏེ། མཚུངས་ན་འཁོར་ཡང་རྣམ་ཤེས་སུ་ཐལ་བས་སོ། ། དོན་གྱི་ཁྱད་པར་ནི། འཁོར་རྣམས་ཀྱི་འཛིན་སྟངས་ཀྱི་ཁྱད་པར་ཡིན་གྱི།
འདིའི་དམིགས་རྣམ་གང་དུ་ཡང་མི་ཡོང་བས་དེ་མི་འཆད་དོ། ། འོག་མའི་ལུགས་ལ་ནི། སེམས་སེམས་བྱུང་དང༌། མཚུངས་ལྡན་གཉིས་པོ་མིང་གི་རྣམ་གྲངས་སུ་བཤད་ནས་མཚུངས་ལྡན་དུ་འགྱུར་བའི་ཚུལ་ལ། རྟེན་མཚུངས་པ་སོགས་ལྔ་ཡོད་པར་བཤད་པ་ཡིན་གྱི་སྤྱིར་མཚུངས་ལྡན་ཡིན་ན། རྣམ་པ་ལྔས་མཚུངས་ལྡན་ཡིན་དགོས་པ་དང༌། ཁྱད་པར་གཙོ་བོ་གཅིག་གི་འཁོར་དུ་བྱུང་བའི་སེམས་བྱུང་ཡིན་ན། རང་གི་གཙོ་བོ་དང༌། རྣམ་པ་ལྔས་མཚུངས་པ་ཡིན་དགོས་པས་ཁྱབ་པར་བཤད་པ་གཅིག་ཀྱང་མེད་དོ། ། གལ་ཏེ་ཡོད་ན།
གོང་དུ་བཤད་པའི་ཉེས་པ་རྣམས་བཟློག་མི་ནུས་པར་མ་ཟད། འདོད་པའི་དགེ་སེམས་ཀྱི་འཁོར་དུ་བྱུང་བའི་སེམས་བྱུང་ཉི་ཤུ་གཉིས་པོ་དེ། རྟེན་དང་དམིགས་རྣམ་མཚུངས་པའི་ཚུལ་ཇི་ལྟར་ཡིན་པ་བཤད་དགོས་སོ། ། སྤྱིར་ཡང་ཉི་ཤུ་རྩ་གཉིས་པོ་འདོད་པའི་གཙོ་བོ་སེམས་ཀྱི་འཁོར་དུ་འབྱུང་སྲིད་པའི་བཤད་པ་ཡིན་གྱི། ཅིག་ཆར་དུ་འབྱུང་བའི་དབང་དུ་བྱས་པ་མ་ཡིན་པར་ནི་དེ་ཉིད་ལས་གསལ་མོད། དེ་ལྟར་ཡང་དབང་ཤེས་དང༌། དེའི་འཁོར་གྱི་སེམས་པ་གཉིས་ལྔ་མཚུངས་མ་ཡིན་པའི་ཚུལ་ནི། ཇི་སྐད་དུ། མི་དགེ་བརྒྱད་ཀྱི་བར་དག་དང༌། ། སེམས་པ་ཅིག་ཆར་ལྷན་ཅིག་འབྱུང༌། །
དགེ་བ་བཅུའི་བར་དག་དང༌། ། ཞེས་པའི་སྐབས་ལས་གསལ་བར་ཤེས་སོ། ། གཉིས་པ་གང་ཞིག་གང་དང་མཚུངས་པར་ལྡན་པ་ལ། བཤད་པའི་གཞི་དགོད་པ་དང༌། ལྡན་ཚུལ་བྱེ་བྲག་ཏུ་བཤད་པའོ། ། དང་པོ་ལ། ཀུན་གཞི་དང་ཉོན་ཡིད་ཀྱི་འཁོར་དུ་འབྱུང་བ་ནི། རྟོགས་པར་སླ་ཤིང༌། འོན་ཀྱང་དེ་གཉིས་ཀྱི་འཁོར་གྱི་ཀུན་འགྲོ་ལྔ་ལ། གཞུང་ནས་བཤད་པའི་དེ་ལྔ་པོ་སོ་སོའི་མཚན་ཉིད་མ་ཚང་ཞིང༌།
དབྱེ་བ་སོ་སོའི་ནང་དུ་མ་འདུས་པའི་ཚུལ་ནི་ངེས་པར་ཤེས་དགོས་ཏེ། དཔེར་ན་དེ་དང་དེའི་འཁོར་གྱི་ཚོར་བ་གཉིས་པོ་ཚོར་བའི་ཚོགས་དྲུག་གི་ནང་དུ་མ་འདུས་པ་དང༌། ལུས་ཚོར་དང༌། སེམས་ཚོར་གང་གི་ཡང་ཁོངས་སུ་མི་འདུ་བ་བཞིན་ནོ། ། དེས་ན་ཀུན་གཞིའི་འཁོར་དུ་སྒྲ་དོན་འཛིན་པའི་རྟོག་པ་གང་ཡང་མངོན་གྱུར་དུ་མི་འབྱུང་བ་དང༌། དེའི་འཁོར་ན་སེམས་བྱུང་ཀུན་འགྲོ་ལྔ་ལྡན་ཡང་ཡོད་པ་མ་ཡིན་པའི་ཚུལ་ཤེས་དགོས་ཏེ། ཀུན་གཞི་མཚུངས་ལྡན་དང་བཅས་པ་ལ་སྒྲ་དོན་འཛིན་པའི་རྟོག་པ་མི་སྲིད་པའི་ཕྱིར་དང༌། དེ་འཁོར་བཅས་ཀྱིས་ཡུལ་ལ་ཉེ་བར་ལོངས་མི་སྤྱོད་པའི་ཕྱིར་དང༌། དེའི་ཚོར་བས་རྣམ་སྨིན་ལ་ལོངས་སྤྱོད་ཀྱང༌། དེས་དེ་མི་རིགས་པའི་ཕྱིར་རོ། །
དེས་ན་ཀུན་གཞིའི་འཁོར་ན་ཡོད་པ་ནི། ས་བོན་དང༌། རྣམ་སྨིན་གང་རུང་གི་ངོ་བོར་གྱུར་པའི་སེམས་བྱུང་གི་ཕུང་པོ་ཡིན་ལ། ཉོན་ཡིད་ཀྱི་འཁོར་ན་ཡོད་པ་ནི་རང་རང་མཚན་ཉིད་པ་ཡིན་ཀྱང༌། གཞུང་གི་དངོས་བསྟན་གྱི་དབྱེ་བར་མ་འདུས་པ་ནི། དཔེར་ན་ཚོར་བ་དེ། ལུས་སེམས་ཀྱི་ཚོར་བ་གང་དུ་ཡང་མ་འདུས་པ་དང༌། བདག་ཏུ་ལྟ་བ་སོགས་བཞི་པོ་དངོས་བསྟན་གྱི་འཇིག་ལྟ་དང༌། འདོད་ཆགས་དང༌། ང་རྒྱལ་དུ་མ་འདུས་པ་བཞིན་ནོ། །
འཇུག་ཤེས་ཀྱི་འཁོར་དུ་དུ་ཞིག་འབྱུང་བ་ནི། དབང་ཤེས་དང་ཡིད་ཤེས་གཉིས་ལས། དང་པོ་ལ་གསུམ་ལས། དེ་དགེ་བར་སྐྱེས་པའི་འཁོར་དུ་ཉེར་གསུམ་འབྱུང་སྟེ། ཀུན་འགྲོ་ལྔ། ཡུལ་ངེས་ལྔ། དགེ་བ་བཅུ་གཅིག རྟོག་དཔྱོད་གཉིས་དང་བཅས་པའོ། ། ཉོན་མོངས་ཅན་གྱི་འཁོར་དུ་ཉི་ཤུ་རྩ་ལྔ་འབྱུང་སྲིད་དེ། ཀུན་འགྲོ་ཡུལ་ངེས་ལྔ།
རྟོག་དཔྱོད་གཉིས། རྩ་ཉོན་གྱི་ནང་ནས་དུག་གསུམ། ཉེ་ཉོན་བཅུ་ཚན་འོག་མ་དང་བཅས་པ་རྣམས་འབྱུང་སྲིད་པའི་ཕྱིར། མ་སྒྲིབ་ལུང་མ་བསྟན་གྱི་འཁོར་དུ་བཅུ་གཉིས་སྲིད་དེ། ཀུན་འགྲོ་ལྔ། ཡུལ་ངེས་ལྔ། རྟོག་དཔྱོད་གཉིས། འབྱུང་སྲིད་པའི་ཕྱིར། ལ་ལ་ན་རེ། དབང་ཤེས་འཁོར་དུ།
ཏིང་ངེ་འཛིན་དང༌། ཤིན་ཏུ་སྦྱངས་པ་གཉིས་མི་འབྱུང་སྟེ། དེ་གཉིས་ཏིང་ངེ་འཛིན་གྱིས་བསྒྲུབས་པས་ཁ་ནང་དུ་བལྟས་པ་ཡིན་ལ། དབང་ཤེས་ནི་ཁ་ཕྱི་རོལ་དུ་བལྟས་པས་ངོ་བོ་ཉིད་ཀྱིས་གཡེང་བ་ཡིན་པའི་ཕྱིར། ཞེས་གསུང་ཡང༌། མངོན་པ་གོང་མ་ན་དེར་དེ་མི་འབྱུང་བའི་གསལ་ཁ་མེད་ཅིང༌། འོག་མ་ལས་དེར་དེ་འབྱུང་བར་བཤད་དོ། ། དེ་དག་ལས་གཞན་ལྟ་བ་རྣམས་དང༌། ང་རྒྱལ་དང༌། ཐེ་ཚོམ་དང༌།
ཉེ་ཉོན་བཅུ་ཚན་གོང་མ་རྣམས་ནི་དེའི་འཁོར་དུ་མི་འབྱུང་སྟེ། ཡིད་ཁོ་ནའི་ས་པ་ཡིན་པའི་ཕྱིར། ཞེས་པའམ། ཡང་དེ་དག་གི་དབང་ཤེས་ལྔའི་ཡུལ་ལ་མ་དམིགས་པའི་ཕྱིར། མཐོང་བས་སྤངས་པར་བྱ་བ་མཐའ་དག་མི་འབྱུང་སྟེ། དེ་དག་ནི་བདེན་པ་ལ་ལོག་པར་ཞུགས་པ་ཡིན་གྱི། ཡུལ་ལ་ལོག་པར་ཞུགས་པ་མ་ཡིན་པའི་ཕྱིར། གཉིས་པ་ཡིད་ཀྱི་ཤེས་པ་ལ་ཡང་གསུམ་ལས། དགེ་བའི་འཁོར་དུ་ཉི་ཤུ་རྩ་ལྔ་འབྱུང་སྟེ། ཀུན་འགྲོ་ལྔ།
ཡུལ་ངེས་ལྔ། དགེ་བ་བཅུ་གཅིག གཞན་འགྱུར་བཞིའོ། ། མི་དགེ་བའི་འཁོར་དུ་བཞི་བཅུ་ཐམ་པ་འབྱུང་སྲིད་དེ། ཀུན་འགྲོ་ལྔ། ཡུལ་ངེས་ལྔ། རྩ་ཉོན་དྲུག ཉེ་ཉོན་ཉི་ཤུ། གཞན་འགྱུར་བཞིའོ། ། མ་སྒྲིབ་ལུང་མ་བསྟན་གྱི་འཁོར་དུ་བཅུ་བཞི་འབྱུང་སྟེ།
ཀུན་འགྲོ་ལྔ། ཡུལ་ངེས་ལྔ། གཞན་འགྱུར་བཞིའོ། ། གཉིས་པ་ནི། འོ་ན་དབང་ཤེས་འཁོར་གྱི་སེམས་བྱུང་དེ་དག་རྟོག་པ་ཡིན་ན། དབང་ཤེས་འཁོར་དུ་ཇི་ལྟར་འབྱུང་ཞེ་ན། ལུང་དང༌། རིགས་པ་ལས་སོ། ། དང་པོ་ནི། སའི་དངོས་གཞིར།
དེ་ལ་ཉོན་མོངས་ཅན་དང༌། དགེ་བའི་ཆོས་གཉིས་ནི། རྒྱུ་གཉིས་པོ་རྣམ་པར་རྟོག་པ་དང༌། སྔོན་གྱི་འཕེན་པ་ལས་འབྱུང་བར་འགྱུར་ཏེ། དེ་ལ་ཡིད་ཀྱི་རྣམ་པར་ཤེས་པ་ལ་ནི་རྒྱུ་གཉིས་ཀས་འབྱུང་ངོ༌། ། རྣམ་པར་ཤེས་པའི་ཚོགས་ལྔ་པོ་དག་ལ་ནི་སྔོན་གྱི་འཕེན་པ་ཁོ་ནས་འབྱུང་ངོ༌། ། ཉོན་མོངས་པ་ཅན་དང༌། དགེ་བའི་ཡིད་ཀྱི་རྣམ་པར་ཤེས་པའི་འཕེན་པས་དེ་མ་ཐག་ཏུ་མིག་ལ་སོགས་པའི་རྣམ་པར་ཤེས་པ་ལ། ཉོན་མོངས་པ་ཅན་དང༌། དགེ་བའི་ཆོས་འབྱུང་བར་འགྱུར་གྱི།
རྣམ་པར་རྟོག་པས་ནི་མ་ཡིན་ཏེ། དེ་དག་ནི་རྣམ་པར་མི་རྟོག་པའི་ཕྱིར་རོ། ། དེ་ཉིད་ཀྱི་ཕྱིར་མིག་ལ་སོགས་པའི་རྣམ་པར་ཤེས་པ་རྣམས་ནི། ཡིད་ཀྱི་རྣམ་པར་ཤེས་པའི་རྗེས་སུ་འཇུག་པ་ཞེས་བྱའོ། ། ཞེས་གསུངས་སོ། ། དེའི་དོན་ནི། མདོར་བསྡུས་ན། སྒོ་ལྔའི་དབང་ཤེས་དགེ་བ་དང༌། ཉོན་མོངས་ཅན་རྣམས་ནི། རང་སྟོབས་ཀྱིས་དེ་དང་དེར་སྐྱེས་པ་མ་ཡིན་ཏེ།
གྲོགས་ཀྱི་དབང་གིས་དེ་དང་དེར་བྱས་པའི་ཕྱིར། གྲོགས་དེ་ཡང་གང་ཞེ་ན། ཡིད་ཀྱི་རྣམ་པར་ཤེས་པའི་ས་པའོ། ། ཞེས་པ་ཅིག་བྱུང་ལ། དེ་ལྟར་གྲུབ་པ་ན། དེའི་འཁོར་གྱི་དགེ་བ་དང་ཉོན་མོངས་གཉིས་ཀ་ཡིད་ཀྱི་ས་པར་གྲུབ་བོ། ། དེ་ཉིད་རྒྱས་པར་བཤད་ན། གཟུགས་འཛིན་མིག་ཤེས་ལྟ་བུ་ཅིག་སྐྱེ་བའི་ཚེ། ཀུན་འགྲོ་ལྔའི་ནང་ནས། སེམས་པས་གཟུགས་ལ་གཡོ་བར་བྱེད་ཅིང༌།
ཡིད་ལ་བྱེད་པ་སྔ་མས་གཙོ་བོ་གཟུགས་ལ་འཇུག་པར་བྱེད་དོ། ། གཙོ་བོ་དེ་དང་དུས་མཉམ་པའི་དེ་ཉིད་ཀྱིས་ཀྱང་སྔ་མ་ལྟར་བྱས་པས། ཇི་སྲིད་དེ་གཉིས་ཀྱི་བྱེད་པ་མ་རྫོགས་པ་དེ་སྲིད་དུ་གཙོ་བོ་མིག་གི་རྣམ་པར་ཤེས་པ་རྒྱུན་མ་ཆད་པར་འབྱུང་ངོ༌། ། དེ་འབྱུང་བ་དེ་སྲིད་དུ་དེའི་འཁོར་གྱི་ཀུན་འགྲོ་ལྔ་ཡང་ཆུ་ལས་རླབས་དང༌། མར་མེ་ལས་འོད་བཞིན་དུ་བར་མ་ཆད་པར་སྐྱེ་ཡང༌། སྔ་མས་ཕྱི་མའི་ཉེར་ལེན་བྱས་པའི་ཚུལ་གྱིས་ནི་མ་ཡིན་ཏེ། སེམས་བྱུང་རྣམས་ལ་རྒྱུན་མེད་པའི་ཕྱིར་རོ། ། དེ་ཡང་འདི་ལྟར། གཙོ་བོས་གཟུགས་ཀྱི་ངོ་བོ་ཙམ་མཐོང་མ་ཐག་ཏུ་ཡུལ་དབང་ཡིད་བྱེད་གསུམ་འདུས་པའི་འགྱུར་བ་བསྐྱེད་དོ། ། འགྱུར་བ་དེ་རེག་པས་བཅད་པས་ཚོར་བ་སྐྱེ་ཞིང༌།
དེའི་དབང་གིས་འདོད་ཆགས་དང༌། ཞེ་སྡང་དང༌། གཏི་མུག་གསུམ་ཅི་རིགས་པ་སྐྱེ་བར་འགྱུར་བའམ། ཡང་ན་དད་པ་ལ་སོགས་པ་སྐྱེ་བར་འགྱུར་རོ། ། དེ་དང་དེའི་དབང་གིས་དབང་པོའི་རྣམ་པར་ཤེས་པ་དེ་དག་ཉོན་མོངས་ཅན་ནམ། དགེ་བར་འགྱུར་ཞིང༌། དེ་དག་གང་ཡང་མ་སྐྱེ་ན། ལུང་དུ་མ་བསྟན་པར་འགྱུར་རོ། ། མདོར་ན་དབང་པོའི་ཤེས་པ་རྣམས་ཀྱི་དེ་དུས་ཀྱི་ཀུན་སློང་ནི། རང་རང་གི་འཁོར་དུ་བྱུང་བའི་ཆགས་སོགས་དང༌།
དད་སོགས་རྣམས་ཀྱིས་བྱེད་ལ། དེ་ཡང་འཁོར་སྔ་མ་སྔ་མས་གཙོ་བོ་ཕྱི་མ་ཕྱི་མའི་རྒྱུའི་ཀུན་སློང་བྱེད་ཅིང༌། དུས་མཉམ་པ་རྣམས་ཀྱིས། དུས་ཀྱི་ཀུན་སློང་བྱེད་པའོ། ། གཉིས་པ་རིགས་པའི་སྒྲུབ་བྱེད་ལ་གཉིས་ཏེ། དེའི་འཁོར་དུ་དེ་དག་འབྱུང་བའི་རྒྱུ་མཚན་དང༌། གཙོ་འཁོར་གཉིས་མཚུངས་ལྡན་ཡིན་པའི་ཤེས་བྱེད་དོ། ། དང་པོ་ནི། དབང་ཤེས་དགེ་བའི་འཁོར་དུ་འབྱུང་བར་བཤད་པ་དེ་དང་དེ་དག་ཆོས་ཅན། དེའི་འཁོར་དུ་འབྱུང་བའི་རྒྱུ་མཚན་ཡོད་དེ།
དམིགས་པ་རྣམ་བརྟགས་ཀྱི་གཟུགས་སོགས་ཡུལ་ལྔ་ལ་དངོས་སུ་དམིགས་ནས། དེ་དང་དེའི་ཁྱད་པར་འཛིན་སྟངས་ཀྱི་ཡུལ་དུ་བྱེད་པའི་ཕྱིར། ང་རྒྱལ་ལ་སོགས་པ་མི་འབྱུང་བར་བཤད་པ་རྣམས་ལ་ནི་སྒྲུབ་བྱེད་དེ་ཞུགས་པ་མ་ཡིན་ནོ། ། གཙོ་བོ་གཅིག་གི་འཁོར་རྣམས་འཛིན་སྟངས་མཚུངས་པ་མི་དགོས་པའོ། ། འོ་ན་དེའི་འཁོར་དུ་ཆགས་སྡང་གཉིས་ཅིག་ཅར་དུ་འབྱུང་སྲིད་པར་ཐལ། དེ་གཉིས་ཀས་ཀྱང་དེའི་ཡུལ་ལ་དམིགས་ནས་དེའི་ཁྱད་པར་ངེས་པའི་ཕྱིར། ཞེ་ན། མི་མཚུངས་ཏེ། དེ་གཉིས་ནི་འཛིན་སྟངས་དངོས་སུ་འགལ་བས་ཡུལ་གཅིག་ལ་དམིགས་ནས་ཅིག་ཆར་དུ་སྐྱེ་བ་མི་སྲིད་ལ། གཞན་རྣམས་ལ་ནི་འཛིན་སྟངས་མཚུངས་པ་མི་དགོས་ཀྱང༌།
དངོས་སུ་འགལ་བ་མེད་པའི་ཕྱིར་རོ། ། དེ་སྐད་དུ་ཡང༌། གནས་སྐབས་གང་ལ་ཆགས་ཅན་འདོད། ། དེ་འདྲ་ཞེ་སྡང་ཅན་མི་འགྱུར། ། དེ་གཉིས་ངོ་བོ་མི་མཚུངས་ཕྱིར། ། ཞེས་གསུངས་སོ། ། གཉིས་པ་ནི། བཤད་མ་ཐག་པའི་གཙོ་འཁོར་དེ་དག་ཆོས་ཅན། མཚུངས་པར་ལྡན་པ་ཡིན་ཏེ། མཐུན་པར་རྟོགས་པའི་མཚུངས་ལྡན་རྣམ་པ་ལྔས་མཚུངས་པའི་ཕྱིར།
དེ་ཡིན་ཏེ། དམིགས་པ་གཅིག་གི་རྣམ་པ་ཤར་བར་མཚུངས་ཤིང༌། གནས་གཅིག་ལ་དུས་གཅིག་ཏུ་རྫས་མཚུངས་པར་ལྡན་པའི་ཕྱིར། མཚུངས་པ་ནི་རྫས་རེ་རེ་བ་དང༌། དམིགས་པ་གཅིག་ཏུ་དང༌། རྣམ་པ་ཤར་ཙམ་དུ་དང༌། རྟེན་གཅིག་ལ་བརྟེན་པར་མཚུངས་པ་རྣམས་ཡིན་ལ། ལྡན་པ་ནི་གྲུབ་པ་དང་བདེ་བ་ཐ་མི་དད་པར་ཡོད་པའོ། ། གཙོ་འཁོར་གཉིས་རྟེན་དང་དམིགས་པ་མཚུངས་ཀྱང༌། ཡུལ་གྱི་རྣམ་པ་གསལ་མི་གསལ་དུ་འབྱུང་བ་ནི་བག་ཆགས་ཀྱི་སྟོབས་ཀྱིས་སོ། །
ལུང་མང་པོ་ཡིས་རྒྱུད་འཁྲུགས་ནས། ། ལུང་མ་བསྟན་པའི་རྣམ་བཤད་ཀྱིས། ། ལུང་སྟོན་མ་ནུས་ཟབ་པའི་གནས། ། ལུང་བཞིན་བརྟགས་ནས་བཤད་པ་ཡིན། ། བག་མེད་མི་རྣམས་གཞན་ཟེར་གྱི། ། བག་ཆགས་བདེན་ལ་ཞེན་གྱུར་ནས། ། བག་ཡོད་ཆོས་འདིར་མི་སློབ་ན། ། བག་ལ་ཉལ་བ་དྲུང་འབྱིན་པའི། ། ད་དུང་ལུང་རིགས་མང་པོ་རྣམས། ། ད་གཟོད་གཞུང་མང་བརྟགས་ནས་འཆད། །
ད་ལན་མངས་པས་འཇིགས་པའི་ཕྱིར། ། ད་རེས་ཐམས་ཅད་བཤད་མི་དགོས། ། འདི་ན་འགྲན་འདོད་འགའ་ཡིས་ནི། ། འདི་ལས་འགལ་བ་བྱེད་འདོད་ན། ། འདི་དང་མཉམ་པ་གཞན་སྦྱོར་ལ། ། འདི་ལྟར་ཡིན་ཞེས་སྨྲ་བར་བྱོས། ། ང་མཁས་འདོད་པའི་སྨོན་ལམ་གྱིས། ། ང་དང་འགྲན་པར་ག་ལ་ནུས། ། ང་རྒྱལ་མེད་པར་འདི་ཟུང་ན། ། ང་ཡིས་ཤེས་པ་དེ་ཤེས་འགྱུར། །
ཞེས་བྱ་བ་ནི་ངལ་བསོ་བའི་ཚིགས་སུ་བཅད་པའོ། ། གཉིས་པ་གཞུང་གི་དོན་ལ་དྲུག་སྟེ། ཀུན་ཏུ་འགྲོ་བ་ལྔ་ཡི་དང༌། ཡུལ་ངེས་པ་ལྔ་ཡི་དང༌། དགེ་བ་བཅུ་གཅིག་གི་དང༌། རྩ་བའི་ཉོན་མོངས་པ་དྲུག་གི་དང༌། ཉེ་བའི་ཉོན་མོངས་པ་ཉི་ཤུའི་དང༌། གཞན་དུ་འགྱུར་བ་བཞིའི་མཚན་ཉིད་དོ། ། དང་པོ་ལ་གསུམ་སྟེ། སེམས་པའི་དང༌།
རེག་པའི་དང༌། ཡིད་ལ་བྱེད་པའི་མཚན་ཉིད་དོ། ། དང་པོ་ལ་མཚན་ཉིད་དང༌། བྱེད་ལས་སོ། ། ཕྱི་མ་གཉིས་ལའང་དེ་ལྟར་གཉིས་གཉིས་སོ། ། གཉིས་པ་ལ་ལྔ་སྟེ། འདུན་པ་ནས་ཤེས་རབ་ཀྱི་བར་རོ། ། དང་པོ་ལ་མཚན་ཉིད་དང༌། བྱེད་ལས་སོ། ། དང་པོ་ལ།
དམིགས་པ་དང༌། རྣམ་པའི་ཁྱད་པར་རོ། ། ལྷག་མ་རྣམས་ལའང་དེ་ལྟར་སྦྱར་རོ། ། གསུམ་པ་དགེ་བ་ལ་བཅུ་གཅིག་པོ་དྲུག་ཏུ་བསྡུ་བར་བྱ་སྟེ། ཡིད་ཆེས་པའི་དུས་སུ་འབྱུང་བ་དད་པ་དང༌། སྡིག་པ་ལས་ལྡོག་པའི་དུས་སུ་འབྱུང་བ་ངོ་ཚ་ཁྲེལ་ཡོད་དང༌། དགེ་བ་ལ་འཇུག་པའི་དུས་སུ་འབྱུང་བ་བརྩོན་འགྲུས་དང༌། མ་ཆགས་པ་སོགས་བཞི་དང༌། འཇིག་རྟེན་པའི་ལམ་གྱིས་ཆགས་བྲལ་གྱི་དུས་སུ་འབྱུང་བ་ཤིན་ཏུ་སྦྱངས་པ་དང༌། འདས་ལམ་གྱིས་ཆགས་བྲལ་བྱས་པའི་དུས་སུ་འབྱུང་བ་བག་ཡོད་བཏང་སྙོམས་གཉིས་དང༌།
སེམས་ཅན་ལ་ཕན་འདོགས་པའི་དུས་སུ་འབྱུང་བ་རྣམ་པར་མི་འཚེ་བའོ། ། དང་པོ་ལ། མཚན་ཉིད་དང་བྱེད་ལས་སོ། ། དང་པོ་ལ་དམིགས་པ་དང༌། རྣམ་པའོ། ། གཉིས་པ་ལ་ངོ་ཚ་ཤེས་པ་དང༌། ཁྲེལ་ཡོད་པའོ། ། དང་པོ་ལ། བདག་རྐྱེན། དམིགས་པ་དང༌།
རྣམ་པ་གསུམ་གྱི་མཚན་ཉིད་དང༌། བྱེད་ལས་སོ། ། གཉིས་པ་ལ་ཡང་དེ་བཞིན་ནོ། ། གསུམ་པ་ལ་བཞི་ལས། མ་ཆགས་པ་སོགས་དང་པོ་གཉིས་རེ་རེ་ལ་དམིགས་པ་དང༌། རྣམ་པའི་སྒོ་ནས་མཚན་ཉིད་དང༌། བྱེད་ལས་སོ། ། གཏི་མུག་མེད་པ་དང༌། བརྩོན་འགྲུས་གཉིས་ལ། དབྱེ་བའི་སྒོ་ནས་མཚན་ཉིད་དང༌།
བྱེད་ལས་གཉིས་གཉིས་སོ། ། ཤེས་རབ་ཀྱི་དབྱེ་བ་སྐྱེས་ཐོབ་དང༌། སྦྱོར་བྱུང་གཉིས་དང༌། བརྩོན་འགྲུས་ཀྱི་དབྱེ་བ། མ་ཐོབ་པ་ཐོབ་པ་དང༌། ཐོབ་པ་མཐར་ཕྱིན་པ་གཉིས་སོ། ། བཞི་པ་ལ་མཚན་ཉིད་དང༌། བྱེད་ལས་སོ། ། དང་པོ་ལ། མཚན་ཉིད་ཀྱི་ཤེས་བྱེད་དང༌།
མཚན་ཉིད་དངོས་སོ། ། ལྔ་པ་ལ་གཉིས་ལས། བག་ཡོད་ལ་མཚན་ཉིད་དང་བྱེད་ལས་སོ། ། དང་པོ་ལ་ངོ་བོ་གང་ཡིན་པ། འཇུག་བྱའི་དམིགས་པ་གང་ཡིན་པ། ལྡོག་བྱའི་རྣམ་པ་གང་ཡིན་པའོ། ། ལས་ལ་གཉིས་ཏེ། བསྒྲུབ་བྱ་དང༌། དེའི་སྒྲུབ་བྱེད་དོ། ། དེ་ལའང་མ་ཐོབ་པ་ཐོབ་པའི་དང༌།
ཐོབ་པ་མ་ཉམས་པའི་སྒྲུབ་བྱེད་དོ། ། བཏང་སྙོམས་ལ་མཚན་ཉིད་དང༌། ལས་སོ། ། དང་པོ་ལ། ངོ་བོ་དང༌། རྣམ་པ་དང༌། རྣམ་པ་དེའི་ཐོག་ཐ་བར་གསུམ་གྱི་དབྱེ་བའོ། ། དྲུག་པ་ལ། ངོ་བོ་དང༌། རྣམ་པའི་སྒོ་ནས་མཚན་ཉིད་དང༌།
བྱེད་ལས་སོ། ། རྩ་བའི་ཉོན་མོངས་པ་ལ་དྲུག་ལས། འདོད་ཆགས་ལ། རྟེན་དང༌། རྣམ་པའི་སྒོ་ནས་མཚན་ཉིད་དང༌། བྱེད་ལས་སོ། ། ཁོང་ཁྲོ་ལ་གཉིས་ཏེ། དམིགས་པ་དང༌། རྣམ་པའི་སྒོ་ནས་མཚན་ཉིད་དང༌། མི་འདོད་པ་དང༌།
དེའི་རྒྱུ་ལ་སྦྱོར་བའི་སྒོ་ནས་བྱེད་ལས་སོ། ། ང་རྒྱལ་ལ་བདག་རྐྱེན་དང༌། རྣམ་པའི་སྒོ་ནས་མཚན་ཉིད་དང༌། དངོས་དང༌། བརྒྱུད་པའི་སྒོ་ནས་བྱེད་ལས་སོ། ། མ་རིག་པ་ལ་གཉིས་ཏེ། རྟེན་དང༌། རྣམ་པའི་སྒོ་ནས་མཚན་ཉིད་དང༌། ཁྱད་པར་དང༌། སྤྱིའི་སྒོ་ནས་བྱེད་ལས་སོ། །
ཐེ་ཚོམ་ལ་དམིགས་པ་དང༌། རྣམ་པའི་སྒོ་ནས་མཚན་ཉིད་དང་བྱེད་ལས་སོ། ། ལྟ་བ་ལ་གསུམ་སྟེ། སོ་སོའི་མཚན་ཉིད་གྲངས་ངེས་པའི་རྒྱུ་མཚན། འཇིག་ལྟ་བྱེ་བྲག་ཏུ་བཤད་པའོ། ། དང་པོ་ལ་ལྔ་ལས། འཇིག་ལྟ་ལ་མཚན་ཉིད་དང༌། བྱེད་ལས་སོ། ། དང་པོ་ལ། དམིགས་པ་དང༌།
རྣམ་པའོ། ། དེ་ལའང་རྣམ་པ་དངོས་དང༌། ལྡོག་པའི་དབྱེ་བའོ། ། དེ་བཞིན་དུ་ལྷག་མ་གསུམ་ལ་ཡང་སྦྱར་རོ། ། ལྔ་པ་ལོག་ལྟ་ལ་མཚན་ཉིད་དང༌། བྱེད་ལས་སོ། ། དང་པོ་ལ་དམིགས་པ་དང༌། རྣམ་པ་དངོས་དང༌། དེའི་ལྡོག་པའི་དབྱེ་བ་གསུམ་མོ། ། རྣམ་པ་དངོས་ལའང༌།
འཁོར་བའི་ཆོས་ལ་དང༌། རྣམ་བྱང་གི་ཆོས་ལ་སྐུར་པ་འདེབས་པའོ། ། བྱེད་ལས་ལ། བླང་དོར་སྐྱེས་པ་ལ་ལོག་པར་སྒྲུབ་པ་དང༌། དེ་མ་སྐྱེས་པ་ལ་ལོག་པར་སྒྲུབ་པའོ། ། གཉིས་པ་གྲངས་ངེས་ལ་གསུམ་སྟེ། དྲི་བ་དང༌། ལན་དང༌། རྩོད་པ་སྤང་བའོ། ། ལན་ལ།
བཞི་སྒྲོ་འདོགས་ཀྱི་ལྟ་བར་བསྟན། གཅིག་གཙོ་ཆེར་སྐུར་འདེབས་སུ་བསྟན་པའོ། ། དང་པོ་ལ། དམ་བཅའ་དང༌། དེའི་ཤེས་བྱེད་ཡུལ་དང་ཡུལ་ཅན་གཉིས་ཀྱི་སྒོ་ནས་བཤད་པའོ། ། རྩོད་པ་སྤང་བ་ལ་གཉིས་ཏེ། ལྟ་བ་དྲུག་ཅུ་རྩ་གཉིས་ལྔར་བསྡུ་བའི་དྲིས་ལན་དང༌། ལུང་མ་བསྟན་གྱི་ལྟ་བ་བཅུ་བཞི་ལྔར་བསྡུས་བའི་རྩོད་ལན་ནོ། ། འདིར་ལྟ་བ་དྲུག་ཅུ་རྩ་གཉིས་ནི། སྔོན་གྱི་མཐར་རྟོག་པ་བཅོ་བརྒྱད།
ཕྱི་མའི་མཐར་རྟོག་པ་བཞི་བཅུ་རྩ་བཞིའོ། ། དང་པོ་ནི། རྟག་དང་ཁ་ཅིག་རྒྱུ་མེད་དང༌། ། མཐའ་ལྡན་དེ་བཞིན་ལྷ་མི་སྤོང༌། ། ཞེས་པ་སྟེ། རྟག་པར་སྨྲ་བ་དང༌། ཁ་ཅིག་རྟག་པར་སྨྲ་བ་དང༌། མཐའ་ཡོད་མེད་དུ་སྨྲ་བ་དང༌། ལྷ་མི་སྤོང་བ་རྣམས་ལ་བཞི་བཞི། རྒྱུ་མེད་དུ་སྨྲ་བའི་ལྟ་བ་གཉིས་རྣམས་སོ། །
དེ་དག་ནི། སྐྱེ་བ་སྔ་མ་དྲན་པ་ལས་བྱུང་བའི་ལྟ་བ་ཡིན་པའི་ཕྱིར། སྔོན་གྱི་མཐའ་ལ་བརྟེན་པ་ཞེས་བྱའོ། ། གཉིས་པ་ནི། འདུ་ཤེས་ཡོད་སྨྲའི་བཅུ་དྲུག་དང༌། ། མེ་དང་གཉིས་མིན་བརྒྱད་བརྒྱད་དང༌། ། ཆད་པར་སྨྲ་བ་རྣམས་ཀྱི་བདུན། ། ཚེ་འདིར་གྲོལ་བར་སྨྲ་བའི་ལྔ། ། ཞེས་པའོ། ། ལུང་དུ་མ་བསྟན་པ་བཅུ་བཞི་ནི།
ཇི་སྐད་དུ། གང་འདས་ཕན་ཆད་མཐའ་སོགས་དང༌། ། རྟག་ལ་སོགས་པར་ལྟ་བ་དག ། མྱ་ངན་འདས་དང་ཕྱི་མཐའ་དང༌། ། སྔོན་གྱི་མཐའ་ལ་བརྟེན་པ་ཡིན། ། ཞེས་པ་བཅུ་གཉིས་ཀྱི་སྟེང་དུ། ལུས་སྲོག་གཅིག་དང༌། ཐ་དད་དུ་ལྟ་བ་བསྣན་པའོ། ། འདིར་བདག་ཡོད་མེད་ལུང་མི་སྟོན་པའི་གོ་བ་ཡང༌། སངས་རྒྱས་པའི་ལུང་དཔྱད་པ་གསུམ་གྱིས་རྣམ་པར་མ་དག་པའི་དབང་དུ་བྱས་པ་ཡིན་གྱི།
དེ་དེས་དག་པའི་ཚེ་ནི། དེ་མེད་པར་ལུང་སྟོན་བྱེད་ཀྱི་ལུང་དང༌། རིགས་པ་གཉིས་འཆད་པ་ཡིན་ནོ། ། གསུམ་པ་འཇིག་ལྟ་བྱེ་བྲག་ཏུ་བཤད་པ་ལ་གསུམ་སྟེ། དམིགས་པ་ལ་བདག་དང་བདག་གི་བ་དགག་པ། རྣམ་པས་བདག་དང་བདག་གིར་འཛིན་པ། དམིགས་པ་ལ་དེ་མེད་ཀྱང༌། རྣམ་པས་དེར་འཛིན་པའི་རྒྱུ་མཚན་ནོ། ། དང་པོ་ལ་བསྟན་པ་དང༌། བཤད་པའོ། །
དེ་ལ་ལྔ་སྟེ། ཕུང་པོ་ཉིད་བདག་མ་ཡིན་པའི་དང༌། ཕུང་པོ་ལ་བདག་མི་བརྟེན་པའི་དང༌། ཕུང་པོ་བདག་གི་དབང་བསྒྱུར་བྱ་མ་ཡིན་པའི་དང༌། ཕུང་པོ་ལས་གཞན་མེད་པའི་དང༌། ཕུང་པོ་མེད་པའི་བདག་མེད་པའི་འཐད་པའོ། ། གཉིས་པ་རྣམ་པས་དེར་འཛིན་པ་ལ་གཉིས་ཏེ། ཉི་ཤུ་པོ་གང་དུ་བསྡུ་བ་དང༌། དེའི་ལན་ནོ། ། དེ་ལ་གཉིས་ཏེ།
བསྟན་པ་དང༌། བཅོ་ལྔ་པོ་བདག་གི་ལྟ་བ་ཡིན་པའི་ཤེས་བྱེད་དོ། ། གསུམ་པ་ལ་དྲི་བ་དང་ལན་ནོ། ། ལན་ནི། འཇིག་ལྟ་ཆོས་ཅན། མ་དཔྱད་པའི་གཞི་ཅན་ཞེས་བྱ་སྟེ། དཔྱད་ན་དེར་འཛིན་རྒྱུ་མ་དམིགས་པའི་ཕྱིར། ཐག་པ་ལ་སྦྲུལ་གྱི་བློ་བཞིན་ནོ། ། གོང་དུ་བཤད་པའི་ཉེས་པ་ལྔའི་གོ་དོན་བསྡུ་ན། བདག་ཕུང་གཉིས་གཅིག་གམ།
ཐ་དད་དམ། གཉིས་མིན་གྱི་ཕུང་གསུམ་ཡིན། དང་པོ་མི་རིགས་ཏེ། གཉིས་པོ་མཚན་ཉིད་མི་མཐུན་པའི་ཕྱིར། གཉིས་པ་ལྟར་ན། འབྲེལ་ལམ་འགལ། དང་པོ་ལྟར་ན། ཕུང་པོ་ལ་བདག་འབྲེལ་ལམ། བདག་ལ་ཕུང་པོ་འབྲེལ། དང་པོ་ལྟར་ན་མི་རིགས་ཏེ།
བདག་མི་རྟག་པར་ཐལ་བའི་ཕྱིར་རོ། ། གཉིས་པ་ལྟར་མི་རིགས་ཏེ། ཕུང་པོ་བདག་གི་རང་དབང་ཅན་དུ་ཐལ་བའི་ཕྱིར་རོ། ། འགལ་ན་བསྒྲིམ་མི་དགོས་པར་བདག་ཐར་བར་འགྱུར་རོ། ། གསུམ་པ་ལྟར་ན། བདག་ལུས་མེད་པ་སྟེ་དངོས་པོ་མེད་པར་ཐལ་བར་འགྱུར་རོ། ། ལྔ་པ་ཉེ་ཉོན་ལ་གསུམ་སྟེ། ཉོན་མོངས་པའི་སེམས་སོ་སོ་དང་མཚུངས་པར་ལྡན་པ་བཅུ་མི་དགེ་བའི་སེམས་ཐམས་ཅད་དང་མཚུངས་པར་ལྡན་པ་གཉིས། ཉོན་མོངས་པའི་སེམས་ཐམས་ཅད་དང་མཚུངས་པར་ལྡན་པ་བརྒྱད་རྣམས་སོ། ། དང་པོ་ལ་དྲུག་སྟེ།
ལྷན་ཅིག་འགྲོགས་པའི་གནས་ཁྲོ་བ་དང་འཁོན་འཛིན། ཕན་ཚུན་གླེང་པའི་གནས་འཆབ་པ་དང་འཚིག་པ། རྙེད་པ་དང་བཀུར་སྟི་ལ་ཆགས་པའི་གནས་ཕྲག་དོག་དང་སེར་སྣ། འཚོ་བ་ཉམས་པའི་གནས་སྒྱུ་དང་གཡོ། མི་འདུད་པའི་གནས་རྒྱགས་པ། མི་བཟོད་པའི་གནས་རྣམ་འཚེའོ། ། དེ་རེ་རེ་ཡང༌། མཚན་ཉིད་དང༌། བྱེད་ལས་གཉིས་གཉིས་ཀྱི་སྒོ་ནས་འཆད་ལ། མཚན་ཉིད་ཀྱང་གོང་མ་དག་ཞིབ་མོར་བཤད་པའི་རིགས་པས།
དམིགས་རྣམ་གཉིས་དང༌། བདག་རྐྱེན་དང༌། ངོ་བོ་ཅི་རིགས་པའི་སྒོ་ནས་ཤེས་པར་བྱ་ཞིང༌། དེས་རྫས་བཏགས་ཀྱི་ཁྱད་པར་ཡང་ཁོང་དུ་ཆུད་པར་བྱའོ། ། གཉིས་པ་ལ། རང་རྒྱུ་མཚན་དུ་བྱས་པའི་དང༌། གཞན་རྒྱུ་མཚན་དུ་བྱས་པའི་མི་དགེ་བ་གཉིས་སོ། ། འདིས་ཉོན་མོངས་ཐམས་ཅད་ཀྱི་གྲོགས་བྱེད་པར་བཤད་པ་ནི། འདོད་པའི་ཁམས་ལ་དགོངས་པ་ཡིན་ཏེ། གོང་མ་དག་ན་དེ་མེད་པའི་ཕྱིར་རོ། །
གསུམ་པ་ལ། ཞི་གནས་ཀྱི་མཚན་མ་ཉམས་པའི་གནས་རྨུགས་པ། རབ་ཏུ་འཛིན་པའི་མཚན་མ་ཉམས་པའི་གནས་རྒོད་པ་དང༌། བཏང་སྙོམས་ཀྱི་མཚན་མ་ཉམས་པའི་གནས་དྲུག་པོ་རྣམས་སོ། ། དྲུག་པོ་གང་ཞེ་ན། དྭང་བའི་དབང་པོ་ཉམས་པ་མ་དད་པ་དང༌། བརྩོན་འགྲུས་ཀྱི་དབང་པོ་ཉམས་པ་ལེ་ལོ་དང༌། དབང་པོ་ལྔའི་མི་མཐུན་ཕྱོགས་ཀྱི་འབྲས་བུ་བག་མེད་དང༌། དྲན་པའི་དབང་པོ་ཉམས་པའི་གནས་རྗེད་ངེས་དང༌། ཤེས་རབ་ཀྱི་དབང་པོ་ཉམས་པའི་གནས་ཤེས་བཞིན་མ་ཡིན་པ་དང༌།
ཏིང་ངེ་འཛིན་གྱི་དབང་པོ་ཉམས་པའི་གནས་རྣམ་གཡེང་ངོ༌། ། རྣམ་གཡེང་ལ་གསུམ་སྟེ། མཚན་ཉིད་དང༌། དབྱེ་བ་དང༌། བྱེད་ལས་སོ། ། དབྱེ་བ་ལ་གཉིས་ཏེ། སེམས་མི་གནས་པའི་གཡེང་བ་དང༌། གནས་ཀྱང་སྐྱོན་ཆགས་པའི་གཡེང་བའོ། ། དང་པོ་ལ་གསུམ་སྟེ། སྦྱོར་བའི་དུས་སུ་ཅུང་ཟད་ཀྱང་མི་གནས་པ་ངོ་བོ་ཉིད་ཀྱི་གཡེང་བ་དང༌།
དངོས་གཞིའི་དུས་སུ་ཅུང་ཟད་གནས་ཀྱང་ཡུན་རིང་དུ་མི་གནས་པ་དང༌། མི་གནས་ཀྱང་གནས་པ་ལྟར་སྟོན་པ་མཚན་མའི་གཡེང་བའོ། ། བར་པ་ལ་ཕྱི་རོལ་དུ་གཡེང་བ་དང༌། ནང་གི་གཡེང་བ་གཉིས་སོ། ། གཉིས་པ་སྐྱོན་ཆགས་པ་ལ་གཉིས་ཏེ། ཡིད་ལ་བྱེད་པའི་སྐྱོན་གནས་ངན་ལེན་གྱི་གཡེང་བ་དང༌། དམིགས་པ་གཞན་ལ་དམིགས་པའི་སྐྱོན་ཡིད་ལ་བྱེད་པའི་གཡེང་བའོ། ། འདིར་རྣམ་ཤེས་ཚོགས་ལྔ་རྣམ་གཡེང་དུ་བཤད་པ་ནི། དེ་དང་ལྷན་ཅིག་པའི་ཉེ་ཉོན་ལ་དགོངས་པ་ཡིན་གྱི། ལྔ་པོ་རང་ལྡོག་ནས་དེར་རུང་བ་མ་ཡིན་ཏེ།
གཙོ་བོ་སེམས་ཡིན་པས་ཉེ་བའི་ཉོན་མོངས་པར་མི་རིགས་པའི་ཕྱིར། དབང་ཤེས་དགེ་བ་དང༌། ལུང་མ་བསྟན་གྱི་འཁོར་ནི་ངོ་བོ་ཉིད་ཀྱི་གཡེང་བ་ཡིན་ཡང་ཉེ་ཉོན་དུ་མི་རིགས་པས་རྣམ་གཡེང་ལ་དེས་མ་ཁྱབ་པར་ཁས་བླང་ངོ༌། ། ཞར་ལ་གཏི་མུག་མེད་པ་དང༌། ཤེས་རབ་ཀྱི་ཁྱད་པར་ཡང་ཤེས་དགོས་ཏེ། དང་པོ་ལ་ཉོན་མོངས་ཅན་མི་སྲིད་ཅིང༌། འདིར་ཤེས་བཞིན་མ་ཡིན་པ་ནི་ཤེས་རབ་ཏུ་བཤད་པས་སོ། ། དྲུག་པ་བསླབ་པ་གསུམ་གྱི་དྲི་མའི་གཞི་གཞན་འགྱུར་གྱི་མཚན་ཉིད་ལ། སེམས་ཀྱི་བསླབ་པའི་དྲི་མ་གཉིད། ཚུལ་ཁྲིམས་ཀྱི་བསླབ་པའི་དྲི་མ་འགྱོད་པ།
ཤེས་རབ་ཀྱི་བསླབ་པའི་དྲི་མ་རྟོག་དཔྱོད་དོ། ། དེ་རེ་རེ་ཡང་མཚན་ཉིད་དང༌། བྱེད་ལས་གཉིས་གཉིས་ཀྱིས་བཤད་དོ། ། འདིར་གཉིད་སེམས་བྱུང་གི་དབྱེ་བར་བཤད་པ་ནི། སེམས་ཡོད་ཀྱི་གཉིད་ལ་དགོངས་པ་ཡིན་གྱི། སེམས་མེད་ཀྱི་གཉིད་ནི་དེར་མི་རུང་སྟེ། དེ་ན་ཡིད་ཀྱི་ཤེས་པ་མེད་ཅིང༌། ཀུན་གཞི་དང༌། ཉོན་ཡིད་ཀྱི་འཁོར་དུ་གཉིད་མི་འབྱུང་བའི་ཕྱིར། འདིར་རྟོག་པ་ནི་ཚོལ་བའི་རྣམ་པ་ཅན་ཡིད་ལ།
དཔྱོད་པ་ནི་སོ་སོར་རྟོག་པའི་རྣམ་པ་ཅན་ཡིན་ཞིང༌། དེ་གཉིས་ཀ་ཡང་ཡིད་ཀྱི་བརྗོད་པར་བཤད་པའི་ཕྱིར་ཡིད་ཀྱི་ས་པའོ། ། དེའི་ཕྱིར་སྒྲ་དོན་འཛིན་པའི་རྟོག་པར་ངེས་ཤིང༌། དབང་ཤེས་འཁོར་དུ་འདི་གཉིས་འབྱུང་བའི་ཚེ། གཅིག་གིས་ནི་དོན་གྱི་ངོ་བོ་ཚོལ་ལ། ཅིག་ཤོས་ཀྱིས་ནི་ཁྱད་པར་ངེས་པར་བྱེད་དོ། ། དེའི་ཕྱིར་དབང་ཤེས་འཁོར་གྱི་དེ་གཉིས་ནི། སྒྲ་དོན་འཛིན་པའི་རྟོག་པ་ཁོ་ནར་འགྱུར་ལ། ཡིད་ཤེས་ཟག་མེད་ཀྱི་ཚོགས་པ་ནི། དེ་གཉིས་རྟོག་མེད་ཡིན་པ་ཡང་སྲིད་དེ།
ཟག་མེད་ཀྱི་བསམ་གཏན་དང་པོའི་དངོས་གཞི་བཞིན་ནོ། ། འོ་ན་མཛོད་དུ། ངེས་པར་རྟོག་དང་རྗེས་དྲན་པའི། ། རྣམ་པར་རྟོག་པས་རྣམ་མི་རྟོག ། ཅེས་དབང་ཤེས་འཁོར་དུ་སྒྲ་དོན་འཛིན་པའི་རྟོག་པ་མི་འབྱུང་བར་བཤད་པ་མ་ཡིན་ནམ་ཞེ་ན། གཞུང་དེ་ནས་བཤད་པའི་རྟོག་པ་གཉིས་པོ་དེ་ནི། ཡིད་ཀྱི་ཤེས་པ་ཁོ་ནའི་ས་པར་གྱུར་པའི་དེ་དང་དེ་ལ་འཆད་པ་ཡིན་པས་སོ། ། དེ་དག་ཀྱང་དམིགས་པ་གཟུགས་ཅན་ལ་དམིགས་པ་མ་ཡིན་གྱི། ཆོས་ཀྱི་ཁམས་ཁོ་ན་ལ་དམིགས་པ་ཡིན་ནོ། ། གསུམ་པ་ནི།
ཡང་ཆོས་དགེ་བ་རྣམས་ཀྱི་ལས་ནི། ཞེས་སོགས་སོ། ། གཉིས་པ་མི་ལྡན་པའི་འདུ་བྱེད་ལ་གཉིས་ཏེ། དབྱེ་བ་མདོར་བསྟན་པ་དང༌། སོ་སོའི་མཚན་ཉིད་རྒྱས་པར་བཤད་པའོ། ། གཉིས་པ་ལ་བརྒྱད་དེ། འཕེལ་འགྲིབ་ཀྱི་གནས་སྐབས་ཐོབ་པ། སེམས་སེམས་བྱུང་བཀག་པའི་གནས་སྐབས་སྙོམས་འཇུག་གསུམ། ཚེ་གནས་པའི་གནས་སྐབས་སྲོག་གི་དབང་པོ། ལུས་གནས་པའི་གནས་སྐབས་རིགས་མཐུན།
འདུས་བྱས་ཀྱི་གནས་སྐབས་མཚན་ཉིད་བཞི། ཐ་སྙད་ཀྱི་གནས་སྐབས་མིང་ཚིག་ཡི་གེའི་ཚོགས་གསུམ། འཕགས་ཆོས་མ་ཐོབ་པའི་གནས་སྐབས་སོ་སོ་སྐྱེ་བོ། རྒྱུ་འབྲས་ཀྱི་གནས་སྐབས་ཆ་མཐུན་དགུ་རྣམས་སོ། ། དང་པོ་ཐོབ་པ་ནི། གནས་དང༌། ངོ་བོ་དང༌། གདགས་པ་རྣམ་པར་བཞག་པ་གསུམ་གྱིས་འཆད་ལ། གཞན་རྣམས་ཀྱང་ཅི་རིགས་པར་དེ་གསུམ་གྱི་སྒོ་ནས་འཆད་དོ། ། གཉིས་པ་ལ་གསུམ་སྟེ།
འདུ་ཤེས་མེད་པའི་དང༌། འགོག་པའི་སྙོམས་པར་འཇུག་པ་དང༌། འདུ་ཤེས་མེད་པ་པ་རྣམས་སོ། ། དང་པོ་ལ། སའི་ཁྱད་པར་དང༌། ཡིད་ལ་བྱེད་པའི་ཁྱད་པར་དང༌། གནས་ཀྱི་དང༌། དགག་བྱའི་དང༌། ངོ་བོའི་ཁྱད་པར་དང་ལྔའོ། ། ངག་དོན་ནི་སའི་ཁྱད་པར་དགེ་རྒྱས་ཀྱི་འདོད་ཆགས་དང་བྲལ་ལ།
སྟེང་མའི་འདོད་ཆགས་དང་མ་བྲལ་བ་བསམ་གཏན་བཞི་པའི་སས་བསྡུས་པ་དང༌། ཡིད་ལ་བྱེད་པའི་ཁྱད་པར་འཁོར་བ་ལས་ངེས་པར་འབྱུང་བའི་འདུ་ཤེས་སྔོན་དུ་བཏང་བ་སྟེ། ཐར་པ་དོན་དུ་གཉེར་བའི་ཡིད་ལ་བྱེད་པས་གནས་ཀྱི་ཁྱད་པར་དགག་བྱ་སེམས་དང་སེམས་ལས་བྱུང་བའི་ཆོས་བརྟན་པ་མ་ཡིན་པ་རྣམས། དགག་གཞི་ལུས་ཀྱི་སྟེང་དུ་འགོག་བྱེད་སྙོམས་པར་འཇུག་པའི་སེམས་ཀྱིས་བཀག་པའི་གནས་ལ་གནས་པའི་འགོག་པ་རང་གི་ངོ་བོ་ལྡན་པ་མ་ཡིན་པའི་འདུ་བྱེད་དུ་གྱུར་པ་དེ་ཆོས་ཅན། རྫས་སུ་ཡོད་པ་མ་ཡིན་ཏེ། རང་གི་གདགས་གཞི་སེམས་མེད་ཀྱི་དངོས་པོའི་གནས་སྐབས་ལ་འདུ་ཤེས་མེད་པའི་སྙོམས་པར་འཇུག་པ་ཞེས་གདགས་པའི་ཕྱིར་རོ། ། ལྡན་མིན་འདུ་བྱེད་ཉེར་གསུམ་པོ་ཐམས་ཅད་གང་ལ་འདོགས་པའི་གཞི་ནི་དོན་ཡིན་ལ། དེ་ལ་ཐ་སྙད་བཏགས་པ་ནི་མིང་ངོ༌། ། བྱེ་བྲག་ཏུ་སྨྲ་བས་ནི། དོན་ལ་དེར་འཇོག་ཅིང༌།
དེ་ཡང་རྫས་སུ་ཡོད་པའོ། ། འདིར་ནི་མིང་དོན་གཉིས་ཀ་ལ་དེར་འཇོག་ཅིང༌། གཉིས་ཀ་དེར་མེད་པའོ། ། ཐ་སྙད་བཏགས་ཡོད་དུ་འདོད་པར་གཉིས་ཀ་མཐུན་ཀྱང༌། དེ་འདོགས་པའི་གཞིར་གྱུར་པའི་གནས་སྐབས་དེ་དང་དེར་རྫས་བཏགས་སུ་འདོད་པ་ནི་གོང་འོག་གི་ཁྱད་པར་ཡིན་ནོ། ། སྙོམས་འཇུག་འདིའི་རང་གི་ངོ་བོ་ནི་དགེ་བ་ཡིན་ཏེ། རྒྱུའི་ཀུན་སློང་དགེ་བས་བསླང་བའི་ཕྱིར་རོ། ། འདི་ལ་འཇུག་པ་པོ་ནི། སོ་སོ་སྐྱེ་བོ་ཁོ་ན་སྟེ། འཕགས་པ་རྣམས་ཀྱིས་ནི་འདི་གཡང་ས་ལྟ་བུར་གཟིགས་པའི་ཕྱིར་རོ། །
ཁམས་ནི་འདོད་པའི་ཁམས་སུ་འདི་ལ་འཇུག་ཅིང༌། དེའི་རྣམ་པར་སྨིན་པ་ནི་གཟུགས་ཀྱི་ཁམས་སུ་མྱོང་བ་ཡིན་ནོ། ། འདི་རྣམ་སྨིན་གྱི་རྒྱུ་ཡིན་པའི་ཚུལ་ཡང་རང་ལྡོག་ནས་འགྲུབ་བྱེད་ཀྱི་རྒྱུ་ཡིན་གྱི། འཕེན་བྱེད་མ་ཡིན་ཏེ། སེམས་པའི་ལས་ཀྱིས་འཕེན་དགོས་པའི་ཕྱིར། ཇི་སྐད་དུ། སེམས་མེད་སྙོམས་པར་འཇུག་པ་དག འཕེན་བྱེད་མ་ཡིན། ཞེས་གསུངས་པ་དང་མཐུན་ནོ། ། དེས་ན་འཕེན་བྱེད་ནི།
ཡིད་ལ་ནི་བྱེད་པ་གང་གིས་སྙོམས་པར་འཇུག་པའི་སེམས་དེའོ། ། དེའི་ཕྱིར་བསམ་གཏན་བཞི་པའི་ཉེར་བསྡོགས་ཀྱིས་འཕངས་པ་མ་ཡིན་ནོ། ། དེ་ཡང་སྐྱེས་ནས་མྱོང་འགྱུར་གྱི་ལས་ཅན་ཁོ་ནར་བཤད་པའི་ཕྱིར། འདི་ཐོབ་ནས་ཚེ་དེ་ལ་འཕགས་ལམ་འཐོབ་པ་མི་སྲིད་དོ། ། གཉིས་པ་འགོག་སྙོམས་ལ་དྲི་བ་དང༌། ལན་ནོ། ། ལན་ལ། ས་དང༌། ཡིད་ལ་བྱེད་པའི་ཁྱད་པར་དང༌། གནས་དང༌།
ངོ་བོའི་ཁྱད་པར་དང༌། གདགས་པ་རྣམ་པར་བཞག་པ་དང་ལྔས་སྟོན་ནོ། ། འདི་ལ་ངག་དོན་དང༌། སྤྱི་དོན་གཉིས་ལས། དང་པོ་ནི། སའི་ཁྱད་པར་ཅི་ཡང་མེད་པའི་སྐྱེ་མཆེད་ཀྱི་འདོད་ཆགས་དང་བྲལ་བ་སྟེ། སྲིད་རྩེའི་དངོས་གཞི་དང༌། སྲིད་པའི་རྩེ་མོ་ལས་གྱེན་དུ་བསྐྱོད་པ་སྟེ། ཟག་པ་མེད་པའི་ཤེས་རབ་གཉིས་མངོན་དུ་བྱས་ནས། ཡིད་ལ་བྱེད་པའི་ཁྱད་པར་ཚོར་འདུ་རགས་པས་སྐྱོ་བ་སྐྱེས་ནས་དེ་གཉིས་ཞི་བར་གནས་པའི་འདུ་ཤེས་སྔོན་དུ་བཏང་བའི་ཡིད་ལ་བྱེད་པས།
གནས་ཀྱི་ཁྱད་པར་དགག་བྱ་སེམས་དང་སེམས་ལས་བྱུང་བའི་ཆོས་བརྟན་པ་མ་ཡིན་པ་འཇུག་ཤེས་འཁོར་བཅས་དང༌། བརྟན་པ་དེ་དག་ལས་ཁ་ཅིག་ཉོན་ཡིད་འཁོར་དང་བཅས་པ་བཀག་པའི་གནས་སྐབས་ཀྱི་ངོ་བོའི་ཁྱད་པར་འགོག་པའི་སྙོམས་པར་འཇུག་པ་དེ་ཆོས་ཅན། རྫས་སུ་ཡོད་པ་མ་ཡིན་ཏེ། རང་གང་ལ་འདོགས་པའི་གཞིའམ། གནས་ཀྱི་སྐབས་ལ་འགོག་པའི་སྙོམས་པར་འཇུག་པ་ཞེས་གདགས་པའི་ཕྱིར་རོ། ། སྤྱི་དོན་ནི། གཞན་ལ་གྲགས་པ་རྣམས་ནི་གོ་སླ་བའི་ཕྱིར་འདིར་མི་འཆད་ལ། དིང་སང་གི་འཆད་པ་པོ་རྣམས་ཀྱིས་ཤེས་པར་དཀའ་བའི་དོན་ཚན་གཉིས་ཤིག་འཆད་པ་ལ།

འདི་ལ་སྙོམས་པར་ཞུགས་བཞིན་པའི་འཕགས་རྒྱུད་ལ་བདག་མེད་མངོན་སུམ་དུ་རྟོགས་པའི་ཡེ་ཤེས་མེད་པར་འདོད་པའི་ལོག་པར་རྟོག་པ་སེལ་དགོས་པ་དང༌། འདི་ལ་སྙོམས་པར་འཇུག་པ་ལ་གཟུགས་ལ་ཆགས་བྲལ་བྱས་པ་ཞིག་དགོས་པར་འདོད་པའི་ལོག་པར་རྟོག་པ་བསལ་བའོ། ། དང་པོ་ནི། ཕལ་ཆེ་བ་དག་ན་རེ། གནས་སྐབས་དེ་ན་དེ་ཡོད་པ་མ་ཡིན་ཏེ། དེ་ན་ཡིད་ཀྱི་རྣམ་པར་ཤེས་པ་མེད་པའི་ཕྱིར་རོ། ། དེའི་ཕྱིར་དེ་ན་ཡོད་པའི་ཤེས་པ་ནི། ཀུན་གཞིའི་རྣམ་པར་ཤེས་པ་ཁོ་ནའོ། ། དེའི་ཕྱིར་བྱང་ཆུབ་སེམས་དཔའ་རྣམས་ཀྱིས་འདི་ལ་ཡུན་རིང་དུ་སྙོམས་པར་མི་འཇུག་སྟེ། ཞུགས་ན་སྟོང་ཉིད་རྟོགས་པའི་ཤེས་རབ་དང༌། བརྩེ་བ་སྙིང་རྗེ་ཆེན་པོ་དང༌།
ཐེག་པ་ཆེན་པོའི་སེམས་བསྐྱེད་ལ་སོགས་པ་རྒྱུན་ཆད་པར་འགྱུར་བས་སོ། ། ཞེས་ཟེར་རོ། ། དེ་ནི་རིགས་པ་མ་ཡིན་ཏེ། སྒྲུབ་བྱེད་ཀྱི་ལུང་མེད་པ་དང༌། གནོད་བྱེད་ཀྱི་རིགས་པ་ཡོད་པའི་ཕྱིར་རོ། ། དང་པོ་ནི། གནས་སྐབས་དེ་ན་ཡེ་ཤེས་མེད་པར་འདོད་པའི་ཐོགས་མེད་སྐུ་མཆེད་ཀྱི་ལུང་མེད་དོ། ། དེར་མ་ཟད་དེ་ན་ཡོད་པར་གཞུང་འདི་ཉིད་ལས་གསལ་བ་ཡིན་ཏེ། ཇི་སྐད་དུ། ཡོན་ཏན་འདི་དག་ནི་རྣམ་པ་གཉིས་ཏེ།
རང་གི་བྱ་བས་ཉེ་བར་གནས་པ་དང༌། གནས་པ་ལས་གྱུར་པའོ། ། དང་པོ་ནི། འཇིག་རྟེན་ལས་འདས་པའི་རྗེས་ལས་ཐོབ་པ་ཀུན་རྫོབ་ཤེས་པའི་རང་བཞིན་དུ་ལྟའོ། ། གནས་པ་ལས་གྱུར་པ་གང་ཡིན་པ་དེ་དག་ནི། འཇིག་རྟེན་ལས་འདས་པའི་ཡེ་ཤེས་ཀྱི་རང་བཞིན་དུ་ལྟའོ། ། ཞེས་བཤད་པས་སོ། ། གཉིས་པ་ནི། འདིར་དེ་མི་འབྱུང་བ་དེ་འགོག་བྱེད་ཀྱི་ལམ་གྱིས་བཀག་པས་སམ། མ་བཀག་ཀྱང་རང་ཤུགས་ཀྱིས་མི་འབྱུང་བ་ཡིན།
གཉིས་པ་ལྟར་ན་ནི། གནས་སྐབས་གཞན་དུ་ཡང་མི་འབྱུང་བར་འགྱུར་ཏེ། རྒྱུ་མཚན་མཚུངས་པའི་ཕྱིར་རོ། ། དང་པོ་ལྟར་ན་ནི། དགག་བྱ་ཡིན་པས་སམ། མ་ཡིན་ཀྱང་ཅི་ཞིག་ལྟར་བཀག་པ་ཡིན། གཉིས་པ་མི་འཐད་དེ། དགོས་པ་མེད་པའི་ཕྱིར་རོ། ། དང་པོ་ལྟར་ན། འཇིག་རྟེན་ལས་འདས་པའི་ཡེ་ཤེས་འགོག་སྙོམས་ཀྱི་དགག་ཡིན་ཞེས་བྱ་བ་འདི་གང་ལས་རྙེད་པ་ཡིན།
དེས་སྐྱོ་བ་སྐྱེས་ནས་དེ་ཞི་བར་གནས་པའི་འདུ་ཤེས་སྔོན་དུ་གཏོང་དགོས་པ་ཡིན་ནམ། གཞན་ཡང་ཤེས་བྱེད་ཀྱི་ལུང་དང༌། རིགས་པ་གང་གིས་ན་འཇིག་རྟེན་ལས་འདས་པའི་ཡེ་ཤེས་ཀྱིས། འགོག་པའི་སྙོམས་འཇུག་གི་དགག་བྱ་མཐའ་དག་འགོག་ནུས་པར་འགྱུར་ཏེ། ཁོ་རང་ཉིད་དེའི་དགག་བྱར་གྱུར་པའི་ཕྱིར་རོ། ། གཞན་ཡང་ལུགས་འདིས་སངས་རྒྱས་ཀྱི་སར་འགོག་པའི་སྙོམས་འཇུག་འཇོག་མི་ཤེས་པར་འགྱུར་ཏེ། དེའི་གནས་སྐབས་ན་རིག་པ་གང་ཡོད་ཀུན་གཞིའི་རྣམ་ཤེས་ལས་མ་འདས་པའི་ཕྱིར་དང༌། དེ་ན་དེ་མེད་པའི་ཕྱིར་དང༌། དེའི་གནས་སྐབས་ན་ཡེ་ཤེས་རྒྱུན་ཆད་དུ་སོང་བ་ཡང་ལུགས་འདི་ལ་མི་སྲིད་པའི་ཕྱིར་རོ། ། ཡིད་ཀྱི་རྣམ་པར་ཤེས་པ་མེད་པ་ཤེས་བྱེད་དུ་འདོད་པ་ཡང་ཤིན་ཏུ་ནོར་བ་ཡིན་ཏེ།
རྣམ་པར་མི་རྟོག་པའི་ཡེ་ཤེས་ཡིད་ཀྱི་རྣམ་པར་ཤེས་པ་འཁོར་དང་བཅས་པ་ཉིད་དུ་འདོད་ན། མདོའི་ལུང་དང་འགལ་བ་ཐོགས་མེད་ཀྱི་རིགས་པ་དང་འགལ་བ་གཉིས་འཇུག་གོ ། དང་པོ་ནི། འོ་ན་དེ་ཡེ་ཤེས་མ་ཡིན་པར་འགྱུར་ཏེ། རྣམ་པར་ཤེས་པའི་ཚོགས་ལས་མ་འདས་པའི་ཕྱིར། མ་ཁྱབ་ན་མདོ་ལས། ཡེ་ཤེས་ལ་རྟོན་གྱི། རྣམ་ཤེས་ལ་མི་རྟོན་པ་དེ། རྟོན་པ་བཞིའི་ནང་གི་རྩེ་མོར་གསུངས་པ་དང་འགལ་ལོ། ། གཉིས་པ་ནི།
འོ་ན་བདག་རྐྱེན་ཡིད་དང༌། དམིགས་པ་ཆོས་ལ་དམིགས་ནས་ཆོས་སུ་སྣང་བའི་རིག་པར་འགྱུར་ཏེ། ཡིད་ཀྱི་རྣམ་པར་ཤེས་པ་ཡིན་པའི་ཕྱིར་རོ། ། འདོད་ན། ཉོན་མོངས་པ་ཅན་གྱི་ཡིད་དང༌། ཚོགས་དྲུག་འདས་མ་ཐག་པ་གཉིས་ལས་གང་ཞིག་ཡིན་ཞེས་བརྟག་པར་རིགས་ཏེ། དེ་གཉིས་ལས་གཞན་པའི་ཡིད་ཀྱི་རྣམ་པར་ཤེས་པའི་བདག་རྐྱེན་ཡིད་ཀྱི་དབང་པོའི་རྣམ་གཞག་ཐོགས་མེད་སྐུ་མཆེད་ཀྱིས་མ་མཛད་པའི་ཕྱིར་རོ། ། འོ་ན་ཅི་སྙོམས་འཇུག་འདི་ཡེ་ཤེས་སུ་ཁས་ལེན་ནོ་ཞེ་ན། གནས་སྐབས་དེ་ན་དེ་ཡོད་པར་ཁས་བླངས་པ་ཙམ་གྱིས་དེར་མི་འགྱུར་ཏེ། འོ་ན་ཁྱེད་ཀྱང་སྙོམས་འཇུག་ཀུན་གཞིའི་རྣམ་ཤེས་སུ་ཁས་ལེན་པར་ཐལ་བའི་ཕྱིར་རོ། །
གཉིས་པ་ནི། འདིར་ཅི་ཡང་མེད་པའི་སྐྱེ་མཆེད་ཀྱི་འདོད་ཆགས་དང་བྲལ་ལ་ཞེས་པ་ནི་མཚན་ཉིད་སྟོན་བྱེད་ཡིན་གྱི། མཚན་གཞི་སྟོན་བྱེད་ཀྱི་གཞུང་མ་ཡིན་པའི་ཕྱིར་ན་འགོག་སྙོམས་ཡིན་ན་དེ་ལ་ཆགས་པ་དང་བྲལ་བས་ཁྱབ་བོ་སྙམ་དུ་སེམས་པ་དེ་ཡང་རིགས་པ་མ་ཡིན་ཏེ། མིའི་རྟེན་ལ་སྙོམས་འཇུག་འདི་བསྒྲུབས་ནས་གཟུགས་ཀྱི་ཁམས་སུ་མངོན་དུ་བྱེད་པ་མི་སྲིད་པར་ཐལ་བའི་ཕྱིར་རོ། ། གལ་ཏེ་དེ་ལས་མ་ཉམས་བཞིན་དུ་དེར་སྐྱེ་བ་ཡིན་ན་ནི། འཕགས་པ་ཕྱིར་མི་འོང་རྣམས་འདོད་པའི་ཁམས་སུ་སྐྱེ་བ་ལེན་པར་འགྱུར་རོ། ། གལ་ཏེ་འཕགས་པ་རྣམས་ལམ་ཟག་བཅས་ཀྱི་སྤངས་པ་ལས་ཉམས་པར་འདོད་ན་ནི། དེ་ལྟར་འདོད་པ་དེ་ལ། ཐེག་པ་ཆེན་པོའི་སྐབས་འདིར་སྒྲུབ་བྱེད་ཀྱི་ལུང་མེད་ཅིང༌། གནོད་བྱེད་ཀྱི་རིགས་པ་འཇུག་གོ །
དང་པོ་ནི། དེ་ལྟར་སྟོན་པའི་ཐོགས་མེད་སྐུ་མཆེད་གཉིས་ཀྱི་ལུང་མེད་དོ། ། གཉིས་པ་ནི། འོ་ན་འཇིག་རྟེན་པའི་ལམ་གྱིས་འདོད་པ་ལ་ཆགས་བྲལ་བྱས་པའི་ཕྱིར་མི་འོང་འདོད་པའི་ཁམས་སུ་སྐྱེ་སྲིད་པ་ཉིད་དུ་ཐལ་བར་འགྱུར་རོ། ། འོ་ན་བྱེ་བྲག་ཏུ་སྨྲ་བའི་ལུགས་ལ་ཡང་ཐལ་བ་དེ་འཇུག་པ་མ་ཡིན་ནམ་ཞེ་ན། དེར་ནི། སྲེད་དང་ཟག་མེད་ཐོབ་འཛིན་ཕྱིར། ། འབྲས་ལས་ཉམས་པ་འཆི་བ་མེད། ། ཅེས་བྱ་བའི་ལན་ཡོད་ལ། དེས་ན།
སྤྱིར་ལམ་ཟག་བཅས་ཀྱི་སྤངས་པ་ལས་ཉམས་པ་ཡོད་ཀྱང༌། འཕགས་པའི་ལམ་ཐོབ་ནས་དེ་ལས་མི་ཉམས་པར་འཛིན་པ་ཡིན་ཏེ། ཆགས་བྲལ་སྔོན་དུ་སོང་བའི་མཐོང་ལམ་པ་བཞིན་ནོ། ། དེ་བས་ན་འགྲེལ་བ་ལས་འབྱུང་བ་ལྟར། ཕྱིར་མི་འོང་འགའ་ཞིག་གཟུགས་མེད་ཁམས་ཀྱི་སྐྱེ་བ་དོན་དུ་མི་གཉེར་ཞིང༌། མཐོང་བའི་ཆོས་ལ་བདེ་བར་གནས་པའི་ཏིང་ངེ་འཛིན་དོན་དུ་གཉེར་བས། སྤོང་ལམ་བསལ་ནས་ཁྱད་པར་ཅན་གྱི་ལམ་ལ་གནས་ཏེ། སྲིད་རྩེའི་སེམས་མངོན་དུ་བྱས་པ་ཞིག་གཟུགས་ཀྱི་ཁམས་སུ་སྐྱེ་བ་ལེན་སྲིད་པའོ། ། དེའི་ཚེ་ན། སྲིད་རྩེའི་སེམས་ནི་བཏང་བ་ཡིན་ཏེ།
འཕགས་པས་ས་འཕོས་པའི་ཕྱིར་རོ། ། སླར་ཡང་དེ་མངོན་དུ་བྱེད་དགོས་པའོ། ། སྤོང་ལམ་བསལ་བའི་དོན་ཅི་ཞིག་ཅེ་ན། ས་གོང་འོག་ལ་ཞི་རགས་སུ་མི་ལྟ་བར། ས་གོང་མའི་དམིགས་རྣམ་ཡིད་ལ་བྱེད་པའོ། ། དེའི་དོན་ཡང་ལྷག་མཐོང་གི་ཉེར་བསྡོགས་ལ་མ་བརྟེན་པར། ཞི་གནས་རྐྱང་པའི་ཉེར་བསྡོགས་ཀྱིས་དངོས་གཞི་བསྒྲུབ་པའོ། ། འདི་ཡང་གཟུགས་མེད་ལ་ཡིན་གྱི། བསམ་གཏན་རྣམས་ལ་མི་སྲིད་དོ། ། ཡན་ལག་སྔ་མ་རྣམས་མ་སྤངས་པར།
ཕྱི་མའི་དངོས་གཞི་མི་ཐོབ་པའི་ཕྱིར་རོ། ། དོན་འདི་ཡང༌། མངོན་པ་གོང་མ་ཁོ་ནར་མ་ཡིན་གྱི། འོག་མ་ལས་ཀྱང་བཤད་དེ། ཇི་སྐད་དུ། རྣམ་ཤེས་མཐའ་ཡས་མཁའ་མཐའ་ཡས། ། ཅི་ཡང་མེད་ཅེས་བྱ་དེ་ལྟར། ། སྦྱོར་ཕྱིར་ཞེས་གསུངས་སོ། ། དེ་ལྟ་ན་ཡང་ལུགས་དེར་ནི། ཞི་རགས་ཀྱི་རྣམ་པ་ཅན་ཞིག་ཀྱང་འགྲེལ་པར་ཁ་བསྐང་སྟེ་བཤད་དོ། །
གང་གང་དོན་ལ་འཇུག་པའི་རྣམ་དཔྱོད་ཀྱིས། ། ཡང་ཡང་དཔྱད་པའི་གྲུབ་པའི་མཐའ་བརྟགས་པས། ། ལ་ལའི་གཞུང་གི་བཞིན་མདངས་ཉམས་སྲིད་ཀྱང༌། ། མཁས་མཁས་འདོད་པའི་བློ་ལ་ལྗེན་ཞིང་གཤིན། ། ཞེས་ངལ་བསོ་བའི་ཚིགས་སུ་བཅད་པའོ། ། གསུམ་པ་འདུ་ཤེས་མེད་པ་ལ་སའི་ཁྱད་པར་དང༌། གནས་ཀྱི་དང༌། ངོ་བོའི་ཁྱད་པར་དང༌། བཏགས་པ་བསྟན་པ་དང་བཞིས་འཆད་དོ། ། འདིར་གནས་ཞེས་པ་ནི།
གསུམ་པོ་གང་ལ་གནས་པའི་གཞི་ལ་ཟེར་ལ། དེ་ཡང་རང་རང་གི་དགག་བྱ་བཀག་པའི་མེད་དགག་གི་ཆ་མ་ཡིན་པར། དེ་བཀག་པས་ཁྱད་པར་དུ་བྱས་པའི་དངོས་པོ་ཞིག་གོ ། འདིའི་ངོ་བོ་ནི། ལུང་དུ་མ་བསྟན་པ་སྟེ་རྣམ་སྨིན་གྱི་ངོ་བོར་སྐྱེས་པས་སོ། ། མཛོད་དུ་ནི། འདུ་ཤེས་མེད་པའི་སེམས་ཅན་དེའི་རྒྱུད་ལ་ཡང་དེའི་སྙོམས་འཇུག་ཡོད་པར་འཆད་ཅིང༌། སྐྱེ་སྲིད་དང་འཆི་སྲིད་ལ་གནས་པའི་ཚེ་འདུ་ཤེས་འབྱུང་བར་འཆད་དོ། ། དེ་ཡང་སྔོན་གྱི་འཕེན་པའི་ཤུགས་ཀྱིས་འཕངས་པ་ཡིན་གྱི། རྟེན་དེ་ལ་ངེས་པར་འབྱུང་འདོད་ཀྱི་བསམ་པ་སྐྱེ་བ་ནི་མ་ཡིན་ཏེ།
དེར་སྐྱེ་བ་མེད་པའི་ཕྱིར་རོ། ། ཁ་ཅིག་ན་རེ། འདི་འཆི་ཁར་ཐར་པ་ལ་སྐུར་འདེབས་ཀྱི་ལོག་ལྟ་སྐྱེས་ཏེ་དེའི་རྐྱེན་གྱིས་དམྱལ་བར་སྐྱེ་བ་ཡིན་ནོ། ། ཞེས་ཟེར་བ་དེ་ནི་བསམ་གཏན་བཞི་པ་ཐོབ་པའི་དགེ་སློང་མངོན་པའི་ང་རྒྱལ་ཅན་ཞེས་བཤད་པ་དེས་འཁྲུལ་བའི་གཞི་བྱས་པ་ཡིན་མོད། ཚད་ལྡན་གྱི་ལུང་མེད་ཅིང༌། འཕགས་པ་ལམ་ཆུང་བ་སྐྱེ་བ་སྔ་མ་འདུ་ཤེས་མེད་པའི་ལྷར་སྐྱེས་པར་བཤད་པ་དང་འགལ་ལོ། ། ལྷག་མ་རྣམས་ནི་གནས་དང༌། ངོ་བོ་དང༌། བཏགས་པར་བསྟན་པ་དང་གསུམ་གསུམ་གྱི་སྒོ་ནས་བཤད་པར་བྱ་ཞིང༌། བརྒྱད་པ་ཆ་མཐུན་ལ་སོ་སོར་ངེས་པ་དང༌།
འབྱོར་འབྲེལ་པ་ལ་སོགས་པ་དགུ་ཡོད་པའང་དེ་བཞིན་དུ་གསུམ་གསུམ་གྱི་སྒོ་ནས་བཤད་པར་བྱའོ། ། དེའི་ནང་ནས་རྟོགས་དཀའ་བ་ཚོགས་གསུམ་ལ། ངག་དོན་དང༌། སྤྱི་དོན་གཉིས་ལས། དང་པོ་ལ། གནས་ཀྱི་ཁྱད་པར། ཆོས་རྣམས་ཀྱི་ངོ་བོ་ཉིད་ཀྱི་ཚིག་བླ་དགས་ལ། ངོ་བོའི་ཁྱད་པར་མིང་གི་ཚོགས། འཇོག་ལུགས་ཀྱི་ཁྱད་པར་བརྟགས་ནས་བསྟན་པ་ཡིན་ནོ་ཞེས་བཤད་པ་ཆོས་ཅན། དགོས་པ་ཡོད་དེ།
མིང་བཏགས་པ་ཙམ་དུ་ཁོང་དུ་ཆུད་པར་བྱ་བའི་ཕྱིར་རོ། ། ལྷག་མ་གཉིས་ལའང་དེ་བཞིན་དུ་སྦྱར་ནས། ཁྱད་པར་ནི་ཡི་གེ་ལ་མཚན་ཉིད་དང༌། སྒྲ་དོན་ནོ། ། དེ་ལ་གསུམ་སྟེ། བྱེད་ལས་ཀྱི་སྒོ་ནས་བཤད་པའི་དང༌། དགོས་ཆེད་ཀྱི་སྒོ་ནས་དང༌། རང་བཞིན་གྱི་སྒོ་ནས་བཤད་པའི་སྒྲ་དོན་ནོ། ། གཉིས་པ་ལ། ལྡན་མིན་སྤྱིའི་འཇོག་མཚམས་དང༌།
དེས་ཚོགས་གསུམ་མཚོན་ནུས་པའོ། ། དང་པོ་ནི། ཅི་ཤེས་བྱ་ནང་གིར་སྨྲ་བའི་ལུགས་འདི་ལ་རྣམ་པར་རིག་པ་ཙམ་ལས་མ་གཏོགས་པའི་དངོས་པོ་མེད་ན། མཚུངས་པར་ལྡན་པ་མ་ཡིན་པའི་འདུ་བྱེད་ཇི་ལྟར་གཞག་ཅེ་ན། བཤད་པ། རྣམ་པར་རིག་པ་ཙམ་ལ་གཉིས་ཏེ། གཟུང་འཛིན་གཉིས་ཀྱི་དང༌། གཉིས་མེད་ཀྱིའོ། ། དང་པོ་ཀུན་རྫོབ་ཀྱི་བདེན་པ་དང༌། གཉིས་པ་དོན་དམ་པའི་བདེན་པར་བཞག་གོ །
དང་པོ་ལ་གསུམ་སྟེ། བག་ཆགས་ཀྱི་དབང་གིས་གཟུགས་ཅན་དུ་སྣང་བ་དང༌། རིག་པར་སྣང་བ་དང༌། གཉིས་མིན་གྱི་དངོས་པོར་སྣང་བའོ། ། དང་པོ་ལ་ནི། གཟུགས་ཅན་གྱི་ཆོས་གསུམ་དང༌། གཉིས་པ་ལ་ནི་མཚུངས་ལྡན་གྱི་ཆོས་གསུམ་དང༌། གསུམ་པ་ལ་ནི། ལྡན་མིན་གྱི་ཆོས་གསུམ་རྣམ་པར་བཞག་གོ ། ཅི་རྣམ་པར་རིག་པ་ཉིད་མཚུངས་ལྡན་མ་ཡིན་ནམ།
དེ་ལ་ལྡན་མིན་ཇི་ལྟར་གཞག་ཅེ་ན། མགོ་མཚུངས་དང༌། རྣལ་མའོ། ། དང་པོ་ནི། འོ་ན་ལུགས་འདིར་རྣམ་པར་རིག་པ་ཙམ་ལ་གཟུགས་ཅན་གྱི་ཆོས་གསུམ་ཇི་ལྟར་གཞག རྣམ་པར་བརྟགས་པའི་གཟུགས་ཅན་ནོ། ། ཞེ་ན། འོ་ན་འདིར་ཡང་རྣམ་པར་བརྟགས་པའི་ལྡན་མིན་འདུ་བྱེད་དོ། ། གཉིས་པ་ནི། ཀུན་བརྟགས་པའི་ལྡན་མིན་འདུ་བྱེད་གཞི་གང་ལ་འདོགས་པའི་གཞི་ནི།
བཤད་མ་ཐག་པའི་རྣམ་རིག་དེ་ཁོ་ནར་ངེས་པའི་ཕྱིར། དེ་ལ་ནི་རྣམ་པར་བརྟགས་པའི་ལྡན་པ་མ་ཡིན་པའི་འདུ་བྱེད་ཅེས་བྱའོ། ། འོ་ན་རྣམ་བརྟགས་ཀྱི་དེ་ལ། སྤྱིར་མི་ལྡན་པའི་འདུ་བྱེད་ཀྱིས་ཁྱབ་པ་ཡོད་དམ་ཞེ་ན། དེ་ནི་མ་ཡིན་ཏེ། འདིར་རང་ལུགས་ཀྱི་དངོས་པོ་ལ་ཤེས་པས་ཁྱབ་པའི་ཕྱིར་ཏེ། ཀུན་བརྟགས་པའི་དངོས་པོས་ནི་དེའི་གོ་མི་ཆོད་ལ། གཞན་དབང་དང༌། ཡོངས་གྲུབ་ཀྱི་དངོས་པོ་ནི་རིག་པ་ཁོ་ནར་ངེས་པའི་ཕྱིར། དཔེར་ན་རྣམ་བརྟགས་དང་ཆོས་ཉིད་ཀྱི་གཟུགས་ལ་རིག་པས་ཁྱབ་པ་བཞིན་ནོ། །
གཉིས་པ་དེས་ཚོགས་གསུམ་མཚོན་ནུས་པ་ནི། སྤྱིར་གསུམ་སྟེ། ཀུན་བརྟགས་ཀྱི་དང༌། རྣམ་བརྟགས་ཀྱི་དང༌། ཆོས་ཉིད་ཀྱི་ཚོགས་གསུམ་མོ། ། བར་པ་ནི། ཚོགས་གསུམ་པོ་དང་དེར་སྣང་བའི་རྣམ་རིག་གོ ། དང་པོ་ནི། སྣང་བ་དེ་ལ་དེ་དང་དེར་སྒྲོ་བཏགས་པའི་སྒྲ་སྤྱི་དེའོ། ། གསུམ་པ་དེས་སྟོང་བའི་དེ་ཁོ་ན་ཉིད་དོ། །
ཐོག་མཐའ་གཉིས་འདིའི་ཕུང་པོར་མ་གཞག་སྟེ། དང་པོ་དངོས་པོར་མེད་པའི་ཕྱིར་དང༌། གཉིས་པ་འདུས་མ་བྱས་པའི་ཕྱིར་རོ། ། དེ་བས་ན། རྣམ་པར་བརྟགས་པའི་ཚོགས་གསུམ་པོ་ཁོ་ནའོ། ། འོ་ན་དེ་གཟུགས་སེམས་གཉིས་གང་རུང་དུ་མ་འདུས་པའི་དངོས་པོར་གནས་སམ་སྙམ་པ་ལ། དེ་ལ་དེར་བཏགས་པ་ཡིན་གྱི། མིང་དུ་སྣང་བའི་རྣམ་རིག་ལས་མ་གཏོགས་པའི་མིང་གྲུབ་པ་མེད་དོ། ། ཞེས་ཤེས་པར་བྱ་བའི་ཕྱིར་དུ། ཆོས་རྣམས་ཀྱི་ངོ་བོ་ཉིད་ཀྱི་ཚིག་བླ་དགས་ལ།
མིང་གི་ཚོགས་ཞེས་གདགས་སོ་ཞེས་བཏགས་པ་རྣམ་པར་བཞག་པའི་སྒོ་ནས་བཤད་པ་ཡིན་ནོ། ། དེ་ལྟར་ན་ཆོས་རྣམས་ཀྱི་ངོ་བོ་བརྗོད་པ་དང༌། ཁྱད་པར་བརྗོད་པ་དང༌། དེའི་གནས་སུ་གྱུར་པའི་བརྗོད་པ་གསུམ་ལས་ཚོགས་གསུམ་དུ་བཞག་ལ། དེའི་ཚེ་བརྗོད་པ་གསུམ་ཀ་ཡང་སྒྲའི་བརྗོད་པ་ནི་མ་ཡིན་གྱི། ཡིད་ཀྱི་བརྗོད་པ་ཁོ་ན་སྟེ། སྒྲའི་བརྗོད་པ་ཡིན་ན། རྣམ་པར་བརྟགས་པའི་སྒྲའི་ཁམས་དང༌། སྐྱེ་མཆེད་ལ་སོགས་པར་གཞག་དགོས་པས་སོ། ། དེ་ཁོ་ནར་མ་ཟད་རྣམ་པར་བརྟགས་པའི་ཆོས་གསུམ་གྱི་གསལ་བའི་དབྱེ་བ་ཐམས་ཅད་ལ།
དོན་དམ་མིང་གཉིས་གཉིས་ཡོད་པ་ལས། དོན་གྱི་ཆ་རྣམས་གཟུགས་ཀྱི་ཁམས་ལ་སོགས་པ་དེ་དང་དེར་བཞག་པ་ཡིན་ལ། མིང་ངམ་ཐ་སྙད་ཀྱི་ཆ་རྣམས་ནི། སྤྱིར་ལྡན་མིན་དང༌། བྱེ་བྲག་ཚོགས་གསུམ་པོའི་ནང་དུ་འཆད་དགོས་པ་ཡིན་ཏེ། ཡིད་ཀྱི་བརྗོད་པ་ཡིན་པའི་ཕྱིར་དང༌། ངོ་བོ་ཉིད་དང༌། ཁྱད་པར་གྱི་ཚིག་བླ་དགས་གང་རུང་ལས་མ་འདས་པའི་ཕྱིར། ཡིད་ཀྱི་བརྗོད་པ་ཞེས་བྱ་བ་རིག་པར་འཇོག་པའི་ཤེས་བྱེད་ཀྱང༌། མདོ་སྡེའི་རྒྱན་ལས།
དེ་ཡིས་བརྗོད་པ་ཙམ་དུ་དོན་རིག་ནས། ། དེར་སྣང་སེམས་ཙམ་ལ་ནི་ཡང་དག་གནས། ། ཞེས་གསུངས་སོ། ། རྣལ་འབྱོར་སྤྱོད་པའི་གཞུང་ལུགས་འདིར། མིང་དང༌། དེ་བཞིན་ཉིད་དང༌། རྒྱུ་མཚན་དང༌། རྣམ་པར་རྟོག་པ་དང༌། ཡང་དག་པའི་ཡེ་ཤེས་ཞེས་བྱ་བ། ཆོས་རྣམ་པ་ལྔའི་སྒོ་ནས་ཤེས་བྱའི་གནས་ལུགས་གཏན་ལ་འབེབས་དགོས་པ་ཡིན་པ་ལས།
མིང་དང༌། རྒྱུ་མཚན་གྱི་བཤད་པ་ནི་དེ་ལྟ་བུའོ། ། མིང་ཚིག་གཉིས་ཀྱི་བྱེ་བྲག་གིས་ངོ་བོ་ཉིད་དང༌། ཁྱད་པར་དུ་སྒྲོ་འདོགས་པའི་རྟོག་པ་འབྱུང་བའི་ཚུལ་དང་མིང་དང་དོན་གཉིས་པོ་རེ་རེ་ལ་ངོ་བོ་དང་ཁྱད་པར་གཉིས་གཉིས་སུ་ཕྱེ་བས། ཚོལ་བ་བཞིར་འགྱུར་བའི་ཚུལ་ལ་སོགས་པ་ཞིབ་ཏུ་ཤེས་པར་བྱ་དགོས་སོ། ། རྣམ་འགྲེལ་མཛད་པའི་གཞུང་གིས་ནི། མིང་ཚིག་གཉིས་ཀུན་བརྟགས་ཡིན་པ་དང༌། དབྱངས་ཀྱི་ཡི་གེ་སྒྲ་ཡིན་པར་བཤད་པ། ཀུན་བརྟགས་ཀྱི་དོན་ཡང༌། རྟོག་པས་སྒྲོ་བཏགས་པའི་ཀུན་བརྟགས་ནི་མ་ཡིན་གྱི།
ཡི་གེ་མང་པོ་ཚོགས་པའི་གནས་སྐབས་ལ་བཏགས་པའོ། ། འདི་ཡང་རིགས་པ་སྨྲ་བའི་མདོ་སྡེ་པའི་ལུགས་རྣམ་པར་བཞག་པ་ཡིན་ལ། ཆོས་མངོན་པའི་མདོ་སྡེ་པ་དག་གིས་ནི། ཆོས་ཕུང་བརྒྱད་ཁྲི་པོ་སྒྲའི་སྐྱེ་མཆེད་དུ་འདོད་པར་བཤད་པས། མིང་ཚིག་ཡི་གེ་གསུམ་ཀ་སྒྲར་འདོད་པ་ལས་འོས་མེད་དོ། ། རྣམ་འགྲེལ་མཛད་པའི་ལུགས་དེ་ཡང་གསུང་རབ་ལ་ཐོས་པ་བྱེད་པ་དེའི་ཚེ། ཉན་ཤེས་ལ་སྣང་བ་ནི་ཡི་གེ་ཁོ་ན་ཡིན་ཏེ། བུམ་པ་ཞེས་བརྗོད་པའི་ཚེ། ཉན་ཤེས་ཀྱིས་ཐོས་པ་ནི། ཨུ་དང་ཨ་ཡིན་པ་བཞིན་ནོ། །
དེའི་ཕྱིར། ལུགས་དེར་རྣམ་རིག་པའི་ཐད་དུ་རྣམ་བརྟགས་ཀྱི་ཡི་གེ རྣམ་བརྟགས་ཀྱི་སྒྲའི་སྐྱེ་མཆེད་དུ་ཁས་བླངས་པར་བྱའོ། ། ལྔ་པ་རྣམ་ཤེས་ཕུང་པོའི་རྣམ་གཞག་ལ། གྲངས་གསུམ་གྱི་སྒོ་ནས་མིང་མདོར་བསྟན་པ་དང༌། ཚོགས་བརྒྱད་ཀྱི་སྒོ་ནས་དེའི་དོན་རྒྱས་པར་བཤད་པའོ། ། དང་པོ་ལ། དྲི་བ་དང༌། ལན་ནོ། ། ལན་ནི་ཅི་རྣམ་ཤེས་ཕུང་པོའི་རྣམ་པར་བཞག་པ་རྣམ་པར་ཤེས་པའི་ཚོགས་དྲུག་ཁོ་ནར་ངེས་སམ།
གཞན་ཡོད། གཞན་ཡོད་ན་ནི། གོང་དུ་རྣམ་ཤེས་ཕུང་པོའི་མཚན་ཉིད་གཞག་པ་དེས་མ་ཁྱབ་པར་འགྱུར་ཏེ། གོང་དུ་ན་འཇུག་པའི་རྣམ་ཤེས་ཀྱི་མཚན་ཉིད་ལས་གཞན་མ་བཤད་པའི་ཕྱིར་ཞེ་ན། སེམས་དང་ཡིད་གང་ཡིན་པའང་ཆོས་ཅན། རྣམ་པར་ཤེས་པའི་ཕུང་པོའི་རྣམ་པར་བཞག་པ་འཆད་པ་ན་དེས་མ་བསྡུས་པ་ཡིན་ཏེ། རྣམ་པར་ཤེས་པའི་ཚོགས་བརྒྱད་པོ་གང་རུང་ཡིན་པའི་ཕྱིར་རོ། ། གཞུང་འདིས་གསུམ་པོ་དོན་གཅིག་པར་སྟོན་པ་མ་ཡིན་ཏེ། རྒྱས་བཤད་དུ་གསུམ་པོའི་མཚན་ཉིད་བཤད་པ་དང་འགལ་བའི་ཕྱིར་དང༌། རིགས་པས་ཀྱང་ཚོགས་དྲུག་པོ་སེམས་དང་ཡིད་མ་ཡིན་ཏེ།
བསགས་པའི་དོན་གྱིས་ན་སེམས་དང༌། ངར་སེམས་པས་ན་ཡིད་ཅེས་བྱ་བར་འཇོག་དགོས་པའི་ཕྱིར། འོ་ན་གཞུང་དུའང་གི་སྒྲས་རྣམ་པར་ཤེས་པ་དེ། དེ་གཉིས་སུ་སྟོན་པ་མ་ཡིན་ནམ་ཞེ་ན། དེ་ནི་ཤིན་ཏུ་མ་ཡིན་ཏེ། དེ་ལྟར་འཆད་པ་དེ་ནི་ཀུན་གཞི་དང༌། ཉོན་ཡིད་ཁས་མི་ལེན་པ་ཁོ་ནའི་ལུགས་ཡིན་པའི་ཕྱིར་དང༌། ཐེག་བསྡུས་ལས་རྒྱས་པར་བཤད་པ་དང་འགལ་བའི་ཕྱིར། དེས་ན་གཞུང་འདི་ལྟར་འདོན་ཏེ། སེམས་དང་ཡིད་གང་ཡིན་པའང་རྣམ་པར་ཤེས་པའི་ཕུང་པོའི་རྣམ་པར་བཞག་པ་དེ་ཡིན་ནོ། །
ཞེས་སྦྱར་རོ། ། གཉིས་པ་ལ་གསུམ་སྟེ། སེམས་མཚན་ཉིད་པ་ཀུན་གཞི་ཁོ་ནར་བཤད་པ་དང༌། ཡིད་དངོས་བཏགས་མ་ཕྱེ་བ་གཉིས་བཤད་པ་དང༌། རྣམ་ཤེས་མཚན་ཉིད་པ་ཚོགས་དྲུག་ཁོ་ནར་བསྟན་པའོ། ། དང་པོ་ལ་གསུམ་སྟེ། མཚན་ཉིད་དང༌། རྣམ་གྲངས་དང༌། སྒྲ་དོན་ནོ། ། དང་པོ་ནི།
ཟག་པ་དང་བཅས་པའི་ཕུང་པོ་དང༌། ཁམས་དང་སྐྱེ་མཆེད་ཀྱི་བག་ཆགས་ཡོངས་སུ་བསྒོས་པ་ཞེས་བྱ་བའི་ཁྱད་པར་གྱིས་ཁྱད་པར་དུ་བྱས་པའི་ཟག་བཅས་ཀྱི་ས་བོན་ཐམས་ཅད་པའི་རྣམ་པར་ཤེས་པ་དེ་ཆོས་ཅན། སེམས་ཀྱི་མཚན་ཉིད་ཡིན་ཏེ། དེའི་དོན་ལྡོག་ཡིན་པའི་ཕྱིར། དེ་ཡང་བག་ཆགས་ཡོངས་སུ་བསྒོས་པ་ཞེས་པ། ལོག་རྟོག་སེལ་བའི་དབང་དུ་བྱས་པ་ཡིན་ཏེ། བག་ཆགས་གཞག་པ་ལ་མི་ལྟོས་པར་ས་བོན་ཐམས་ཅད་ཚང་བ་ཡིན་ནམ་སྙམ་པའི་དོགས་པ་བསལ་བའི་ཕྱིར། ས་བོན་ཐམས་ཅད་པ་ཞེས་པས་རིགས་མི་མཐུན་བསལ་བ་ཡིན་ཏེ། ཤེས་པ་གཞན་ལ་འདི་མི་སྲིད་པའི་ཕྱིར་རོ། ། ཀུན་གཞིའི་རྣམ་པར་ཤེས་པའོ་ཞེས་པས་ནི་མཚན་ཉིད་དེ་དང་ལྡན་པའི་མཚན་གཞི་ངོས་བཟུང་བའོ། །
མདོར་ན་ཀུན་གཞིའི་རྣམ་པར་ཤེས་པ་མཚན་གཞི་སེམས་ཀྱི་ཐ་སྙད་བྱ་རུང་དུ་མཚོན། ཟག་བཅས་ཀྱི་ས་བོན་ཐམས་ཅད་བསགས་པའི་རིག་པ་མཚན་ཉིད་དོ། ། གཉིས་པ་ནི། རྣམ་པར་སྨིན་པའི་རྣམ་པར་ཤེས་པ་ཞེས་ཀྱང་བྱ་བ་དང༌། ལེན་པའི་རྣམ་པར་ཤེས་པ་ཞེས་ཀྱང་བྱ་བ་དེ་ཡང་ཆོས་ཅན། སེམས་ཡིན་ཏེ། གོང་གི་མཚན་ཉིད་ཚང་བའི་ཕྱིར། གསུམ་པ་སྒྲ་དོན་ནི། དེ་དག་གི་བག་ཆགས་བསགས་པའི་ཕྱིར་རོ། ། ཞེས་པས་བསྟན།
དེ་ལྟར་ན། ཀུན་གཞིའི་རྣམ་པར་ཤེས་པ་སོགས་གསུམ་ནི། མཚན་གཞི་དང༌། མིང་གི་རྣམ་གྲངས་ཡིན་ལ། སེམས་ནི་མཚོན་བྱ་དང༌། བག་ཆགས་བསགས་པ་ནི་དེའི་སྒྲ་དོན་ནོ། ། འོ་ན་མཚན་གཞི་གསུམ་པོའི་དོན་གང་ཞེ་ན། ཕུང་པོ་དང་སོགས་ཀྱིས་ཀུན་གཞིའི་དོན་བསྟན་ནས། གཉིས་པོའི་དོན་ཁ་བསྐང་བར་བྱ་བའོ། ། ཇི་ལྟར་ཞེ་ན།
ཟག་པ་དང་བཅས་པའི་ལས་སྔ་མའི་རྣམ་སྨིན་དངོས་ཡིན་པ་དང༌། ཟག་པ་དང་བཅས་པའི་ལུས་ཕྱི་མ་ལེན་པར་བྱེད་པའི་ཕྱིར་རོ། ། དེ་ཡང་འདི་ལྟར། འདིར་རྣམ་སྨིན་གྱི་རྒྱུ་དངོས་ནི། ཀུན་གཞིའི་སྟེང་གི་བག་ཆགས་ཉིད་ཡིན་ལ། དེ་འཇོག་བྱེད་ནི་དགེ་མི་དགེ་གང་རུང་དུ་ངེས་སོ། ། རྣམ་སྨིན་དངོས་ནི་ཀུན་གཞི་ཡིན་ལ། དེ་ལས་བྱུང་བ་ནི་བདེ་སྡུག་བཏང་སྙོམས་གསུམ་མོ། ། མངོན་པ་འོག་མར། རྣམ་སྨིན་གྱི་རྒྱུ་འབྲས་སུ་བཤད་པ་དེ་དག་ནི་རྒྱུའི་སྒྲུབ་བྱེད་དང༌།
འབྲས་བུ་ལས་བྱུང་བ་ཡིན་གྱིས་རྒྱུ་འབྲས་དངོས་མ་ཡིན་ནོ། ། ཇི་ལྟར་མ་ཡིན་ཞེ་ན། དེ་དག་ནི་རྣམ་སྨིན་སྐྱེ་བ་ལ་མངོན་དུ་ཕྱོགས་པ་དེའི་ཚེ་འགགས་ནས་ཡུན་རིང་པོ་ལོན་པའི་ཕྱིར་དང༌། རྣམ་སྨིན་འབྱིན་པ་ལ་ནི་དེའི་རྒྱུའི་རྒྱུན་མ་ཆད་པར་གནས་དགོས་པ་ཡིན་ཏེ། ས་བོན་ལས་མྱུ་གུ་བཞིན་ནོ། ། དེས་ན་བག་ཆགས་འཇོག་བྱེད་དེ་དག་ནི་འཕེན་བྱེད་ཀྱི་རྒྱུ་ཡིན་གྱི། སྐྱེད་བྱེད་མ་ཡིན་ལ། ས་བོན་རྣམས་ནི་སྐྱེད་བྱེད་ཀྱི་རྒྱུ་ཡིན་གྱི། འཕེན་པར་བྱེད་པའི་རྒྱུ་མ་ཡིན་ནོ། ། རྒྱུ་འདི་གཉིས་ཀྱི་ཐ་སྙད་གང་ལས་བྱུང་ཞེ་ན།
ཇི་སྐད་དུ་ཐེག་བསྡུས་ལས། ཕྱི་དང་ནང་གི་ས་བོན་ཏེ། ། སྐྱེ་བ་དང་ནི་འཕེན་པར་འདོད། ། མ་བཏབ་ཤི་བ་འཕེན་པའི་ཕྱིར། ། མདའ་ནི་བར་དུ་མི་ལྟུང་བཞིན། ། ཞེས་འབྱུང་ངོ༌། ། རྣམ་སྨིན་དངོས་ཀྱང་ཀུན་གཞི་ལས་གཞན་དུ་མི་འཐད་དེ། རྣམ་སྨིན་ནི་ལས་ཀྱིས་ཇི་ལྟར་འཕངས་པ་བཞིན་དུ་རྒྱུན་མ་ཆད་པར་གནས་དགོས་ལ། ཤེས་པ་གཞན་ལ་དེ་མེད་པའི་ཕྱིར་དང༌། གལ་ཏེ་དབང་པོ་གཟུགས་ཅན་པ་ཉིད་རྣམ་པར་སྨིན་པའོ་སྙམ་ན་དེ་ཡང་མ་ཡིན་ཏེ།
དེ་ལ་བདག་ཏུ་འཛིན་མི་སྲིད་པའི་ཕྱིར་རོ། ། འོ་ན་ཀུན་གཞིའི་རྣམ་པར་ཤེས་པ་དང༌། རྣམ་པར་སྨིན་པའི་རྣམ་པར་ཤེས་པ་གཉིས་མིང་གི་རྣམ་གྲངས་ཡིན་ན། དེ་གཉིས་པོ་ཁྱབ་མཉམ་པ་ཡིན་ནམ་ཞེ་ན། རྣམ་པར་སྨིན་པའི་རྣམ་ཤེས་ཡིན་ལ། ཀུན་གཞིའི་རྣམ་ཤེས་མ་ཡིན་པ་ཡོད་དེ། ལྷག་བཅས་མྱང་འདས་ཀྱི་སྐབས་དང༌། ས་བརྒྱད་པ་ནས་རྡོ་རྗེ་ལྟ་བུའི་ཏིང་ངེ་འཛིན་གྱི་བར་གྱི་རྣམ་པར་སྨིན་པའི་རྣམ་པར་ཤེས་པ་དེ་ཀུན་གཞི་མ་ཡིན་ཏེ། ཉོན་མོངས་པའི་ས་བོན་མ་ལུས་པར་སྤངས་པའི་ཕྱིར། ཡང་འོ་ན་ཡིད་ཀྱི་རྣམ་པར་ཤེས་པ་ཡང་ལེན་པའི་རྣམ་ཤེས་སུ་འགྱུར་ཏེ།
དེས་ཀྱང་ལུས་ལེན་པར་བྱེད་པའི་ཕྱིར་རོ། ། སྙམ་ན། དེ་ཡང་མ་ཡིན་ཏེ། ཐེག་བསྡུས་ལས། རྣམ་པར་ཤེས་པ་ཡང་མའི་མངལ་དུ་ནུར་ནུར་པོ་ཉིད་དུ་བརྒྱལ་ལོ། ། གལ་ཏེ་ཡིད་ཀྱི་རྣམ་པར་ཤེས་པ་དེ་ཉིད་བརྒྱལ་ན་ནི། བརྒྱལ་བ་དེ་ལ་བརྟེན་ནས་ཡིད་ཀྱི་རྣམ་པར་ཤེས་པ་མའི་མངལ་དུ་འཇུག་པར་འགྱུར་ཏེ། དེས་ན་ཡིད་ཀྱི་རྣམ་པར་ཤེས་པ་གཉིས་ལྷན་ཅིག་ཏུ་མའི་མངལ་དུ་འཇུག་པར་འགྱུར་རོ། ། ཡིད་ཀྱི་རྣམ་པར་ཤེས་པ་བརྒྱལ་བ་དེ་ནི་ཡིད་ཀྱི་རྣམ་པར་ཤེས་པ་ཉིད་དུ་མི་རིགས་ཏེ། དུས་རྟག་ཏུ་ཉོན་མོངས་པ་ཅན་གྱི་གནས་ཡིན་པ་དང༌།
ཡིད་ཀྱི་རྣམ་པར་ཤེས་པའི་དམིགས་པ་ལ་མི་དམིགས་པའི་ཕྱིར་རོ། ། ཞེས་སོགས་རྒྱས་པར་གསུངས་པའི་ངག་དོན་བསྡུས་ན། བར་དོའི་སྲིད་པ་མངལ་དུ་འཇུག་པའི་ཚེ། དེ་མ་ཤི་བར་འཇུག་པ་ནི་མ་ཡིན་ལ། ཤི་ནས་འཇུག་ན་ཡིད་ཀྱི་རྣམ་པར་ཤེས་པ་མ་འགགས་པ་ལ་ནི་ཤི་བ་ཞེས་བྱ་བ་མི་སྲིད་ལ། ཤི་ནས་འཇུག་ན་ལུས་ལེན་པ་པོ་དེ་མེད་པའི་ཕྱིར་རོ། ། ཡང་དེར་ཞུགས་མ་ཐག་གི་ཤེས་པ་དེ་ཆོས་ཅན། ཡིད་ཀྱི་དབང་པོ་མ་ཡིན་ཏེ། ཡིད་ཀྱི་དབང་པོ་ལ་མ་བརྟེན་པས་དེའི་དམིགས་པ་ལ་མ་དམིགས་པའི་ཕྱིར། ཞེས་བྱ་བའི་དོན་ནོ། །
གཉིས་པ་ཡིད་ལ་གཉིས་ཏེ། མཚན་ཉིད་པ་དོན་དམ་པའི་དང༌། བཏགས་པ་བ། ཀུན་རྫོབ་པའི་འོ། ། དང་པོ་ལ་བཞི་སྟེ། ངེས་ཚིག་དང༌། དམིགས་པ་དང༌། གྲོགས་དང༌། འཇུག་པའི་ཚུལ་ལོ། ། དེ་ལ་གཉིས་ཏེ།
དམིགས་བསལ་དང༌། སྤྱིར་བཏང་ངོ༌། ། དང་པོ་ལ་གཉིས་ཏེ། རེ་ཤིག་ལྡོག་པའི་དུས་དང༌། གཏན་ལྡོག་པའི་དུས་སོ། ། གཉིས་པ་ནི། གང་ཡང་ཞེས་སོགས་ཏེ། རྣམ་ཤེས་དྲུག་པོ་ད་ལྟར་བ་ཡིད་དུ་མི་འཇོག་ལ། འདས་མ་ཐག་པ་དེར་འཇོག་པའི་གྲུབ་དོན་ནི། རང་དུས་སུ་དེར་མི་འཇོག་པར།
རང་གི་དངོས་འབྲས་སྐྱེས་པའི་ཚེ་དེར་འཇོག་པའོ། ། དེ་ལྟ་ཡིན་པ་དེའི་ཚེ། ཡིད་ཀྱི་སྐྱེ་མཆེད་ཀྱི་འཇོག་ལུགས་ནི། རྒྱུ་ལ་འབྲས་བུའི་མིང་གིས་བཏགས་པའོ། ། གསུམ་པ་རྣམ་ཤེས་ལ། དབྱེ་བ་མདོར་བསྟན་པ་དང༌། སོ་སོའི་མཚན་ཉིད་དོ། ། དེ་རེ་རེ་ཡང༌། གནས་དང༌། དམིགས་པ་དང༌།
རང་གི་ངོ་བོ་གསུམ་གསུམ་གྱི་སྒོ་ནས་འཆད་དོ། ། མིག་ལ་བརྟེན་ཅིང༌། གཟུགས་ལ་དམིགས་ནས་སོ་སོར་རྣམ་པར་རིག་པ་ཙམ་ནི་དེའི་འཁོར་གྱི་སེམས་བྱུང་རྣམས་ལ་ཡང་ཡོད་པ་མ་ཡིན་ནམ་ཞེ་ན། བརྟེན་ཚུལ་དང༌། དམིགས་ཚུལ་དང༌། རིག་ཚུལ་གསུམ་ཀ་མི་འདྲ་སྟེ། གཅིག་ནི་དངོས་སུ་བརྟེན་པ་ཡིན་ལ། ཅིག་ཤོས་ནི་བརྒྱུད་ནས་དང༌། གཅིག་གིས་ནི་གསལ་བར་དམིགས་པ་ཡིན་ལ། ཅིག་ཤོས་རྣམས་ཀྱིས་ནི་མི་གསལ་བར་དམིགས་པ་དང༌།
གཅིག་གིས་ནི་སྐྱེས་མཆེད་ཀྱི་ངོ་བོ་ཙམ་རིག་ནས་དེ་ལ་ངེས་པ་འདྲེན་ཞིང༌། ཅིག་ཤོས་ཀྱིས་ནི་ངོ་བོ་ལ་དམིགས་ནས་ཁྱད་པར་སོ་སོ་བ་ཁོ་ན་ལ་ངེས་པ་འདྲེན་པས་སོ། ། གཞན་དག་གི་ལྟར་ན་འཁོར་རྣམས་གཙོ་བོར་ཐལ་བ་ཟློག་ཏུ་མེད་དོ། ། ཁོ་བོ་ཅག་ལྟར་ན་ནི། དབང་པོའི་ཁམས་དྲུག་དང་སྐྱེ་མཆེད་དྲུག་འཆད་པ་ན་རྣམ་པར་ཤེས་པའི་ཁམས་དྲུག་པོ་ཁོ་ནའི་རྟེན་དུ་བཤད་ཀྱི། དེའི་དེར་མ་བཤད་པ་དང༌། ཡུལ་གྱི་ཁམས་དྲུག་ཀྱང་ཅིག་ཤོས་ཀྱི་དམིགས་པར་མ་བཤད་པས། དེ་ལ་བརྟེན་པ་དང༌། དམིགས་ཀྱང་དེ་དག་སེམས་བྱུང་རྣམས་ཀྱི་དམིགས་པའི་རྐྱེན་དང༌། བདག་པོའི་རྐྱེན་དུ་འགྱུར་བ་མ་ཡིན་ནོ། །
གཉིས་པ་ཁམས་ཀྱི་རྣམ་པར་བཞག་པ་ལ་གཉིས་ཏེ། ཕུང་པོ་གང་ལ་ཁམས་གང་དུ་བཞག་པ་དང༌། ཆོས་ཁམས་བྱེ་བྲག་ཏུ་བཤད་པའོ། ། དང་པོ་ལ། གཟུགས་ཀྱི་ཕུང་པོ་ལ་ཁམས་གང་དུ་གཞག་པ་དང༌། ཕུང་པོ་གསུམ་ལ་ཁམས་གང་དུ་གཞག་པ་དང༌། རྣམ་ཤེས་ཀྱི་ཕུང་པོ་ལ་གང་དུ་གཞག་པའོ། ། གཉིས་པ་ཆོས་ཁམས་བྱེ་བྲག་ཏུ་བཤད་པ་ལ། འདུས་མ་བྱས་བསྟན་པ་དང༌། ཆོས་ཁམས་ཀྱི་གྲངས་བསྡུ་བའོ། །
དང་པོ་བསྟན་པ་དང༌། བཤད་པའོ། ། དེ་ལའང་དབྱེ་བ་དང༌། སོ་སོའི་མཚན་ཉིད་དོ། ། མཚན་ཉིད་བཤད་པ་ལ་བཞི་སྟེ། དགག་བྱ་ཀུན་བརྟགས་དང་བྲལ་བའི་དངོས་པོ་དེ་བཞིན་ཉིད། དགག་བྱ་ཐོགས་བཅས་ཀྱི་གཟུགས་དང་བྲལ་བའི་དངོས་པོ་ནམ་མཁའ་དང༌། དགག་བྱ་འདུས་བྱས་ཙམ་བཀག་པའི་དངོས་པོ་བརྟགས་མིན་དང༌། དགག་བྱ་ཟག་བཅས་བཀག་པའི་དངོས་པོ་བརྟགས་འགོག་གོ ། བརྟགས་འགོག་ལའང༌།
དགག་བྱ་ཉོན་མོངས་པ་འགོག་པ་སོ་སོར་བརྟགས་འགོག་དང༌། འགྱུར་བར་བྱེད་པའི་ཚོར་བ་འགོག་པ་མི་གཡོ་བའི་འགོག་པ་དང༌། འགྱུར་བར་མི་བྱེད་པའི་ཚོར་བ་འགོག་པ་དང༌། འདུ་ཤེས་དང་ཚོར་བ་འགོག་པའི་འགོག་པའོ། ། འདིར་བཤད་པའི་འདུས་མ་བྱས་བརྒྱད་ཀ་དངོས་པོར་བཤད་པའི་ཕྱིར། གཞན་དག་དེ་བཞིན་ཉིད་དང༌། ནམ་མཁའ་དང༌། འདུ་ཤེས་དང༌། ཚོར་བ་འགོག་པ་རྣམས་མེད་དགག་ཁོ་ནར་འདོད་པ་ནི་མ་ཤེས་པའོ། ། དེ་ཡང་དེ་བཞིན་ཉིད་མེད་དགག་ཏུ་བཤད་ན།
འཕགས་པའི་ཡེ་ཤེས་དམ་པའི་སྤྱོད་ཡུལ་དུ་མི་རུང་བ་དང༌། འཕགས་པའི་ཆོས་ཐམས་ཅད་ཀྱི་རྒྱུར་མི་རུང་བའི་ཉེས་པ་ཡོད་དོ། ། དེ་ཡང་བྱམས་པ་དང་ཐོགས་མེད་ཀྱི་གཞུང་དུ། འཕགས་པའི་མཉམ་གཞག་གི་ཡེ་ཤེས་རྣམས་རང་རིག་པའི་ཡེ་ཤེས་ཁོ་ནར་བཤད་པའི་ཕྱིར་དང༌། འབྲས་བུ་ལ་ཕན་པའི་ནུས་པ་མེད་པ་རྒྱུར་མི་རུང་བའི་ཕྱིར་དང༌། གང་མེད་པར་དགག་པ་ཡིན་ན་ལྡོག་པ་དང་གཞན་སེལ་ཡིན་དགོས་པའི་ཕྱིར། བདེན་པར་མེད་དགོས་ལ། དེ་བཞིན་ཉིད་ནི་བདེན་པར་གྲུབ་པའི་ཕྱིར་རོ། ། ནམ་མཁའ་ཡང་ཐོགས་བཅས་ཀྱི་གཟུགས་བཀག་ཙམ་ལ་བཤད་པ་མ་ཡིན་ཏེ། དེས་ཁྱད་པར་དུ་བྱས་པའི་དངོས་པོ་ཞིག་ལ་འཆད་པར་ཁོ་རང་གི་ངོས་འཛིན་ན་གསལ་བའི་ཕྱིར།
འགོག་བདེན་ཡང་དོན་དམ་པའི་བདེན་པར་གཞག་དགོས་པས་མེད་དགག་ཏུ་མི་རིགས་ལ། བརྟགས་མིན་གྱི་འགོག་པ་ཡང་དངོས་པོ་མ་ཡིན་ན། དགག་བྱ་སྐྱེ་བ་ལ་གེགས་བྱེད་པར་མི་རིགས་པའི་ཕྱིར། ཡང་གཞན་དག འདུ་ཤེས་དང་ཚོར་བ་འགོག་པ་དང༌། དེའི་སྙོམས་འཇུག་གི་ཁྱད་པར་མེད་དགག་ཡིན་མིན་གྱི་སྒོ་ནས་མ་ཕྱེ་ན་དེའི་ཁྱད་པར་མི་རྙེད་པར་འདོད་པ་ཡང་མ་ཤེས་པ་ཡིན་ཏེ། སྔར་བཤད་ཟིན་པ་ལྟར། དེ་དང་དེ་བཀག་པས་ཁྱད་པར་དུ་བྱས་པའི་རྣམ་པར་མི་རྟོག་པའི་ཡེ་ཤེས་ལ་འཆད་དགོས་པ་ཡིན་ནོ། ། དེའི་ཤེས་བྱེད་ཀྱང་གོང་དུ་བཤད་པའི་ཕུང་པོ་ལྔའི་ནང་ན་འདི་མེད་པའི་ཕྱིར་དང༌། འདི་རྣམ་བརྟགས་ཀྱི་ཆོས་གསུམ་པོ་གང་གི་ཡང་ནང་དུ་མ་འདུས་པའི་ཕྱིར།
གོང་དུ་བཤད་པའི་ཆོས་ཁམས་ཀྱི་མཚན་ཉིད་དེ་ཡང་འདི་ལ་མེད་དོ། ། དེས་ན་འདིར་བཤད་པ་ནི། ཆོས་ཉིད་ཀྱི་ཕུང་ཁམས་སྐྱེ་མཆེད་གསུམ་ཀ་ཆོས་ཁམས་ཀྱི་ནང་དུ་བསྡུས་ནས་བཤད་པའི་ལུགས་ཡིན་པས། རྣམ་རྫུན་པའི་ལུགས་སུ་སྦྱོར་དགོས་པ་ཡིན་ཏེ། དེར་མ་སླེབ་ན། ཆོས་འདི་པའི་ལུགས་ཀྱིས་དེ་བཞིན་ཉིད་གཞག་ཏུ་མེད་པའི་ཕྱིར་རོ། ། གསུམ་པ་སྐྱེ་མཆེད་ཀྱི་རྣམ་གཞག་ལ། གཟུགས་ཅན་གྱི་སྐྱེ་མཆེད་གང་ཡིན་པ་དང༌། ཡིད་ཀྱི་སྐྱེ་མཆེད་གང་ཡིན་པ་དང༌། ཆོས་ཀྱི་སྐྱེ་མཆེད་གང་ཡིན་པའོ། །
ཁམས་འདི་དག་ལྡོག་པའི་སྒོ་ནས་སྐྱེ་མཆེད་དུ་འཇོག་པས་མི་འགལ་ལ། མ་འོངས་པའི་ཕུང་པོ་མཐའ་དག་ཁམས་དང་སྐྱེ་མཆེད་དུ་འཇོག་པ་ནི་ཅུང་ཟད་དཀའ་བའི་གནས་སོ། ། གསུམ་པ་ཆོས་གསུམ་ཀའི་དོན་བསྡུ་བ་ནི། དེ་ཉིད་ཀྱི་ཕྱིར་སོགས་ཏེ། འདི་ནི་ཤེས་བྱ་ཐམས་ཅད་ཆོས་གསུམ་དུ་བསྡུས་པའི་དབང་དུ་བྱས་པ་ཡིན་ཏེ། ཀུན་བརྟགས་དང༌། ཆོས་ཉིད་ཀྱི་ཆོས་གསུམ་ཀ་ཆོས་ཁམས་ཀྱི་ནང་དུ་བསྡུས་ནས་འཆད་པའི་ཕྱིར་རོ། ། གཉིས་པ་ཞར་བྱུང་ལ། ས་བོན་གྱི་དོན་ལ་བརྟེན་ནས་མུ་བཞི་དང་སྦྱར་བ་དང༌། རྟེན་དབང༌།
ཡུལ་གསུམ་གྱི་བྱེད་པས་ས་མཚུངས་རྩི་བའོ། ། དང་པོ་ལ་གཉིས་ཏེ། དབང་པོ་གཟུགས་ཅན་ལ་མུ་བཞི་རྩི་བ་དང༌། ཡིད་ལ་རྩི་བའོ། ། དང་པོའི་སྐབས་སུ། མིག་ཅེས་པ་ནི། རྣམ་སྨིན་གྱི་ངོ་བོར་གྲུབ་པ་དང༌། ཁམས་ཞེས་པ་ཀུན་གཞིའི་སྟེང་གི་ས་བོན་ལ་བཤད་ནས་མུ་བཞི་རྩི་བ་ཡིན་གྱི། རྣམ་བརྟགས་ཀྱི་མིག་སོགས་མངོན་གྱུར་བ་ཁོ་ནའི་སྟེང་ནས་རྩི་བ་མ་ཡིན་ཏེ། གཞན་དུ་ན་དགྲ་བཅོམ་པ་ཐ་མའི་མིག་ཀྱང་མིག་ཤེས་ད་ལྟར་བ་འཛིན་པས་ཁམས་སུ་འགྲུབ་པའི་ཕྱིར་དང༌།
གཟུགས་མེད་ཁམས་དང༌། སྒོ་ངའི་ནང་སོགས་ན་ཉེར་སྤྱོད་ད་ལྟར་བ་འཛིན་པ་མེད་པའི་ཕྱིར། མིག་གི་ཁམས་མ་ཡིན་པར་འགྱུར་རོ། ། གཉིས་མིན་གྱི་མུ་རྩི་བའི་སྐབས་ལས་ནི། མཐར་ཐུག་ཐེག་པ་གསུམ་དང༌། གཟུགས་མེད་དུ་སྐྱེས་པའི་འཕགས་པ་ཐེག་ཆེན་ལམ་དུ་མི་འཇུག་པར་བཤད་དོ། ། ཡིད་ཀྱི་མུ་བཞི་རྩི་བའི་སྐབས་སུ། དགྲ་བཅོམ་ཐ་མའི་ཡིད་ཡིད་ཁམས་མ་ཡིན་པར་བཤད་པ་དེས་ལྷག་མེད་ཀྱི་དབྱིངས་སུ་རིག་པ་རྒྱུན་ཆད་པར་བསྟན་པ་ཡིན་ནོ། ། ཞེས་ཟེར་བ་དེ་ནི་མ་ཤེས་པ་ཡིན་ཏེ། དེར་དེ་མེད་ན་གཉིས་མིན་གྱི་མཚན་གཞིར་འོང་དོན་མེད་པའི་ཕྱིར་དང༌།
རིག་པ་ཡོད་པ་གཞིར་བྱས་པ་ལ་ཕུང་གསུམ་རྩི་བ་ཡིན་གྱི། གཞན་དུ་མུ་བཞི་རྩི་བ་ལ་གོ་རྒྱུ་མེད་པའི་ཕྱིར། དེ་ལྟར་ན། ལྷག་མེད་ཀྱི་དབྱིངས་ན་ཡིད་ཀྱི་རྣམ་ཤེས་མེད་པར་སྟོན་པ་ཡིན་ཏེ། དེར་དེའི་རྟེན་མེད་པར་བཤད་པའི་ཕྱིར་རོ། ། དེར་ཡིད་མེད་པར་བཤད་པས། རིག་པ་མེད་པར་འགྲུབ་ན་འགོག་པ་ལ་སྙོམས་པར་ཞུགས་པའི་རྒྱུད་ལ་ཡིད་མེད་པའི་ཕྱིར། རིག་པ་མེད་པར་ཐལ་ལོ། ། མི་མཚུངས་ཏེ། དེ་ན་ཀུན་གཞིའི་རྣམ་ཤེས་ཡོད་པས་སོ་ཞེ་ན།
ཅིག་ཤོས་ལ་ཡང་ཀུན་གཞིའི་ཡེ་ཤེས་ཡོད་པའི་ཕྱིར། ཡིད་མེད་ཀྱང་རིག་པ་ཡོད་པར་གྲུབ་བོ། ། གཉིས་པ་ལ་གཉིས་ཏེ། དབང་པོ་གཟུགས་ཅན་ལ་བརྟེན་པའི་དང༌། ཡིད་ལ་བརྟེན་པའི་འོ། ། དང་པོ་ལ་གཉིས་ཏེ། མིག་ལ་དང༌། རྣ་བ་ལ་བརྟེན་པའི་དང༌། ལྷག་མ་གསུམ་ལ་བརྟེན་པའི་ས་མཚུངས་སོ། ། དང་པོ་ལ་གཉིས་ཏེ།
འདོད་པའི་རྟེན་ཅན་ལ་རྩི་བ་དང༌། གཟུགས་ཀྱི་རྟེན་ཅན་དེ་དང་མཐུན་པར་སྦྱར་བའོ། ། དང་པོ་ལ་གཉིས་ཏེ། མིག་གི་དབང་པོ་ལ་རྩི་བ་དང༌། རྣ་བའི་དབང་པོ་དེ་དང་འདྲ་བར་བསྟན་པའོ། ། ལྷག་མ་གསུམ་ལ་གཉིས་ཏེ། འདོད་པའི་རྟེན་ལ་རྩི་བ་དང༌། གཟུགས་ཀྱི་རྟེན་ལ་རྩི་བའོ། ། དེ་ལ་གཉིས་ཏེ། ལུས་ཀྱི་དབང་པོ་ལ་རྩི་བ་དང༌།
ལྷག་མ་གཉིས་ལ་མི་རྩི་བའི་འཐད་པའོ། ། ཡིད་ཀྱི་ས་མཚུངས་ལ་གཉིས་ཏེ། ཁམས་གསུམ་པའི་ཡིད་ཀྱིས་ཤེས་བྱ་ཇི་ལྟར་ཤེས་པ་དང༌། ཟག་པ་མེད་པའི་ཡིད་ཀྱིས་ཤེས་བྱ་ཇི་ལྟར་ཤེས་པའོ། ། དང་པོ་ལ། འདོད་པའི་ཡིད་ཀྱིས་ཤེས་ཚུལ་དང༌། དེས་གཟུགས་ཀྱི་ཡིད་ཀྱང་མཚོན་པ་དང༌། གཟུགས་མེད་པའི་ཡིད་ཀྱིས་ཤེས་པའི་ཚུལ་ལོ། ། འདིར་མིག་སོགས་དབང་པོ་རྣམས་ཀྱིས་གཟུགས་སོགས་ཡུལ་ལྔ་པོ་མཐོང་བར་བཤད་པ་ནི། སྤྱིར་དབང་པོ་ལྔ་ཡང་ཤེས་པར་ཁས་ལེན་པས་མི་འགལ་མོད།
འོན་ཀྱང་དབང་པོས་ཤེས་པ་མཚོན་ནས་བསྟན་པ་ཡིན་ཏེ། སེམས་ཅན་དུ་སྣང་བའི་རྣམ་རིག་དང༌། རྣམ་རིག་ཏུ་སྣང་བའི་རྣམ་རིག་གཉིས་སོ་སོར་དབྱེ་དགོས་པའི་ཕྱིར་དང༌། དབང་པོ་གཟུགས་ཅན་པས་ཡུལ་མཐོང་བའི་རྣམ་གཞག་མདོ་སྡེ་པ་ཡན་ཆད་ལ་མེད་པའི་ཕྱིར་རོ། ། འདིར་ཡིད་ཀྱི་ཞེས་པ་ཡང༌། ཡིད་ཀྱི་རྣམ་ཤེས་ལ་ཟེར་བ་ཡིན་གྱི། ཡིད་ཀྱི་དབང་པོ་མ་ཡིན་ཏེ། ཉོན་ཡིད་ནི། ཡུལ། རྟེན།
དབང་པོ་གསུམ་ཀ་ས་མཚུངས་པ་ཡིན་ལ། ཀུན་རྫོབ་པའི་ཡིད་ཀྱང་དྲུག་པོ་འདས་མ་ཐག་པ་ལ་བཤད་ལ། དེའི་ཤེས་ཚུལ་འདི་ནི་མི་སྣང་བའི་ཕྱིར། ཡང་གཟུགས་མེད་ཀྱི་ཤེས་པས་ཟག་མེད་ཀྱི་ཤེས་ཚུལ་ཀྱང༌། དེར་སྐྱེས་པའི་འཕགས་པའི་དབང་དུ་བྱས་པ་ཡིན་ཏེ། དེའི་སོ་སོའི་སྐྱེ་བོས་ནི་མངོན་སུམ་དང་རྗེས་དཔག་གང་གི་སྒོ་ནས་ཀྱང་ཤེས་པ་མེད་པའི་ཕྱིར། ཡང་ན་འདིའི་ཟག་མེད་ནམ་མཁའ་དང༌། བརྟགས་མིན་གྱི་འགོག་པ་ལྟ་བུ་ལ་བྱས་ནའང་འགྲིག་སྟེ། ཤེས་མཁན་དེ་གཟུགས་མེད་པའི་སས་བསྡུས་ཀྱི་ཡིད་ལ་འཆད་དགོས་པས་སོ། ། མཛོད་ལས་ཀྱང༌།
གཟུགས་མེད་དངོས་གཞིའི་དགེ་རྣམས་ཀྱི། ། སྤྱོད་ཡུལ་ཟག་བཅས། ཞེས་གསུངས་སོ། ། ཁམས་གསུམ་པའི་ཆོས་རྣམས་ཟག་པ་མེད་པའི་ཡིད་ཀྱིས་ཤེས་པར་བཤད་པའང༌། རྗེས་ཐོབ་ལ་འཆད་མོད་ཀྱང༌། ཅུང་ཟད་བཤད་དཀའ་བ་ཡིན་ཏེ། རྗེས་ཐོབ་ཀྱི་ཡེ་ཤེས་ལ་དེ་དངོས་སུ་སྣང་བ་མེད་པའི་ཕྱིར་རོ། ། དེ་ལྟ་མོད་ཀྱི། མདོ་སྡེའི་རྒྱན་ལས། དེས་ནི་ཁམས་གསུམ་འདུས་བྱས་རྣམས། །
ཡང་དག་མ་ཡིན་ཀུན་རྟོག་པར། ། ཡེ་ཤེས་ཤིན་ཏུ་དྲི་མེད་པས། ། གཉིས་སུ་མེད་པའི་དོན་གྱིས་མཐོང༌། ། ཞེས་པ་ལྟར་རོ། ། དྲུག་པ་གོ་རིམ་ལ་གསུམ་སྟེ། ཕུང་པོའི་དང༌། ཁམས་ཀྱི་དང༌། སྐྱེ་མཆེད་ཀྱིའོ། ། དང་པོ་ལ་གསུམ་སྟེ། གནས་དང༌།
གནས་པའི་དང༌། རྟེན་དང༌། བརྟེན་པའི་དང༌། ཀུན་ནས་ཉོན་མོངས་པ་དང༌། རྣམ་པར་བྱང་བའི་གོ་རིམ་མོ། ། ཁམས་ཀྱི་གོ་རིམ་ལ། བསྟན་པ་དང༌། བཤད་པའོ། ། དེ་ལ་གསུམ་སྟེ། རྟེན་དབང་པོའི་ཁམས་ཀྱི་དང༌།
དམིགས་པ་ཡུལ་གྱི་དང༌། བརྟེན་པ་རྣམ་པར་ཤེས་པའི་ཁམས་ཀྱི་གོ་རིམ་མོ། ། བདུན་པ་སྒྲ་དོན་ལ་གསུམ་སྟེ། ཕུང་པོའི་དང༌། ཁམས་ཀྱི་དང༌། སྐྱེ་མཆེད་ཀྱིའོ། ། དང་པོ་ལ་གསུམ་སྟེ། སྤུངས་པའི་དོན་དུ་བཤད་པ་དང༌། རྒྱས་པའི་དོན་དུ་བཤད་པ་དང༌། ཕྲག་པའི་དོན་དུ་བཤད་པའོ། །
ཁམས་ཀྱི་སྒྲ་དོན་ལ་གསུམ་སྟེ། རྒྱུའི་དབང་དུ་བྱས་པ་དང༌། མཚན་ཉིད་དང༌། རྒྱུ་འབྲས་འཛིན་པའི་དབང་དུ་བྱས་པ། ཆོས་ཐམས་ཅད་བསྡུས་པའི་དབང་དུ་བྱས་པའོ། ། བརྒྱད་པ་ཕུང་པོའི་དབྱེ་བ་ལ་གསུམ་སྟེ། བཤད་བྱའི་མདོ་བཀོད་པའི་སྒོ་ནས་དྲིས་པ་དང༌། དེའི་དོན་བཤད་པའི་སྒོ་ནས་ལན་ནོ། ། གཉིས་པ་ནི། རྣམ་པར་ཤེས་པ་ནི་སྒྱུ་མ་ལྟ་བུ་སྟེ།
བདག་ཏུ་སྣང་ཡང་བདག་མེད་པ་ཉིད་ཀྱི་ཕྱིར་རོ། ། གཟུགས་ནི་ལྦུ་བ་རྡོས་པ་ལྟ་བུ་སྟེ། གཙང་བ་མེད་པ་ཉིད་ཀྱི་ཕྱིར་རོ། ། ཚོར་བ་ནི་ཆུའི་ཆུ་བུར་ལྟ་བུ་སྟེ། རོ་བྲོ་བ་ཆུང་བ་ཉིད་ཀྱི་ཕྱིར་རོ། ། འདུ་ཤེས་ནི་སྨིག་རྒྱུ་ལྟ་བུ་སྟེ། མི་བརྟན་པ་ཉིད་ཀྱི་ཕྱིར་རོ། ། འདུ་བྱེད་རྣམས་ནི་ཆུ་ཤིང་གི་ཕུང་པོ་ལྟ་བུ་སྟེ། སྙིང་པོ་མེད་པའི་ཕྱིར་རོ། ། འདིར་ཁམས་སྐྱེ་མཆེད་ཀྱི་དཔེ་དོན་མ་བྱུང་བ་ནི་ཡི་གེ་ཉམས་པ་ཡིན་ནོ་ཞེས་ཁ་ཅིག་གསུང་ངོ༌། །
མདོ་སྡེའི་དོན། གཞུང་འདིར་གང་ཟག་གི་བདག་མེད་ཀྱི་དབང་དུ་བྱས་པར་བཤད། བྱང་ཆུབ་སེམས་འགྲེལ་དུ་ཆོས་ཀྱི་བདག་མེད་ཀྱི་དབང་དུ་བྱས་ནས། བྱང་ཆུབ་སེམས་དཔའ་རྣམས་ལ་གསུངས་པར་བཤད། འཇུག་འགྲེལ་དུ་ཆོས་ཀྱི་བདག་མེད་ཀྱི་དབང་དུ་བྱས་ནས། ཉན་ཐོས་ལ་གསུངས་པར་བཤད་དོ། ། གཉིས་པ་རྣམ་པའི་རབ་དབྱེ་ལ་མཚན་གཞི་དང༌། མཚན་ཉིད་དང༌། མཚོན་པ་དང༌། དོན་བསྡུ་བའི་དབང་དུ་བྱས་པ་དང་བཞིའོ། །
དང་པོ་ལ། བསྟན་པ་དང༌། བཤད་པའོ། ། དང་པོ་ནི། སྡོམ་དུ་ན་ཞེས་སོགས་ཏེ། རྫས་ཡོད་སོགས་བཞི། ཤེས་བྱ་སོགས་གསུམ། གཟུགས་ཅན་སོགས་དྲུག ཟག་བཅས་སོགས་བཅུ་གཉིས། བྱུང་སོགས་བརྒྱད།
འདས་སོགས་བཅུ་དྲུག རྐྱེན་སོགས་བཅུ་གཅིག་སྟེ། སྡེ་ཚན་བདུན་དུ་བསྡུས་པའི་ནང་ཚན་སོ་སོའི་དབྱེ་བ་དྲུག་ཅུ་པོ་རྣམས་བཤད་པར་བྱ་བ་ཡིན་ནོ། ། ཚུལ་ཇི་ལྟར་དུ་ཞེ་ན། ཇི་ལྟར་ཞེས་པ་མཚན་ཉིད་གང་གིས་དེར་འཇོག་པ་དང༌། དུ་ཞིག་ཅེས་པ་སོ་སོའི་མཚན་གཞིའི་གྲངས་ཇི་ཙམ་ཡོད་པ་དང༌། ཅི་ཕྱིར་ཞེས་པ་མཚན་གཞི་དང༌། མཚན་ཉིད་ལ། མཚོན་བྱ་དེ་དང་དེའི་ཐ་སྙད་གདགས་པའི་དགོས་པ་རྣམས་འཆད་དོ། ། དེ་བཤད་པ་ཆོས་ཅན།
དགོས་པ་ཡོད་དེ། བདག་མེད་ཀྱང་རྫས་ཡོད་ལ་སོགས་པའི་ཆོས་རྣམས་ཀྱི་རྣམ་པར་བཞག་པ་ཁས་ལེན་པའི་ཚུལ་བདེ་བླག་ཏུ་རྟོགས་པར་བྱ་བའི་ཕྱིར་དུ་ཡིན་པའི་ཕྱིར་རོ། ། གཉིས་པ་ལ་བདུན་ཏེ། ཆོས་ཐ་དད་པའི་སྒོ་ནས་དབྱེ་བ་དང༌། ཡུལ་ཅན་ཐ་དད་པའི་སྒོ་ནས་དང༌། དངོས་པོ་ཐ་དད་པའི་སྒོ་ནས་དང༌། སྤང་གཉེན་གྱི་སྒོ་ནས་དང༌། དུས་ཀྱི་སྒོ་ནས་དང༌། བླང་དོར་གྱི་སྒོ་ནས་དང༌། ཆོས་ཀྱི་ངོ་བོ་ཐ་དད་པའི་སྒོ་ནས་དང༌།
དེའི་ཁྱད་པར་ཐ་དད་པའི་སྒོ་ནས་དབྱེ་བའོ། ། དང་པོ་ལ་གཉིས་ཏེ། རྫས་བཏགས་སུ་དབྱེ་བ་དང༌། བདེན་པ་གཉིས་སུ་དབྱེ་བའོ། ། དང་པོ་ལ་གཉིས་ལས། དྲི་བའི་སྒོ་ནས་མདོར་བསྟན། ལན་གྱི་སྒོ་ནས་རྒྱས་པར་བཤད་པའོ། ། དང་པོ་ནི། ཆོས་གསུམ་པོ་རྣམས་ཇི་ལྟར་ན་སྟེ། རྒྱུ་མཚན་གང་གིས་རྫས་སུ་ཡོད།
རྫས་སུ་ཡོད་པའི་མཚན་གཞི་རྣམས་ནི་དུ་ཞིག་ཡོད། མཚན་གཞི་དེ་ལ་དགོས་པ་ཅིའི་ཕྱིར་དུ་རྫས་སུ་ཡོད་པའི་ཐ་སྙད་བྱས་པར་བརྟག་ཅེ་ན། འོག་མ་རྣམས་ལ་ཡང་འཆད་ཚུལ་འདི་བཞིན་ནོ། ། བཞི་པོ་འདི་དག་གི་སྐབས་སུ་ཀུན་བརྟགས་ཀྱི་ཆོས་གསུམ་པོ་ཐམས་ཅད་བཏགས་ཡོད་དང༌། རྣམ་བརྟགས་ཀྱི་ཐམས་ཅད་རྫས་ཡོད་དང༌། ཡང་ཀུན་བརྟགས་དང༌། རྣམ་བརྟགས་ཀྱི་ཕུང་པོ་ཐམས་ཅད་ཀུན་རྫོབ་དང༌། ཆོས་ཉིད་ཀྱི་ཆོས་གསུམ་པོ་ཐམས་ཅད་དོན་དམ་ཡིན་པ་ལ་དགོངས་ནས། མཚན་གཞི་འཆད་པ་ན་ཐམས་ཅད་ཀྱང་ཞེས་གསུངས་སོ། ། གཉིས་པ་ལ།
ཤེས་བྱ་དང༌། རྣམ་པར་ཤེས་བྱ་དང༌། མངོན་པར་ཤེས་བྱ་གསུམ་མོ། ། དང་པོ་ལ། ཤེས་བྱ་གཞི་ལྔའི་དབང་དུ་བྱས་པ་དང༌། ཡུལ་ཅན་སོ་སོའི་ཡུལ་གྱི་དབང་དུ་བྱས་པའོ། ། གཉིས་པ་ལ་ཐེག་པ་ཐུན་མོང་གི་དབང་དུ་བྱས་པ་དང༌། ཐེག་པ་ཆེན་པོའི་དབང་དུ་བྱས་པའོ། ། དང་པོ་ལ། སློབ་པའི་དབང་དུ་བྱས་པ་དང༌།
མི་སློབ་པའི་དབང་དུ་བྱས་པའོ། ། དང་པོ་ལ། སོ་སྐྱེ་དང་ཐུན་མོང་བ་དང༌། འཕགས་པ་དང་ཐུན་མོང་བའོ། ། དང་པོ་ལ། ཐོས་བྱུང་དང༌། བསམ་བྱུང་དང༌། འཇིག་རྟེན་པའི་སྒོམ་བྱུང་གི་དབང་དུ་བྱས་པ་གསུམ། གཉིས་པ་ལ་དོན་དམ་ཤེས་པ། གཞན་གྱི་སེམས་ཤེས་པ།
ཆོས་ཤེས་དང༌། རྗེས་ཤེས་ཀྱི་དབང་དུ་བྱས་པ། བདེན་པ་བཞི་ཤེས་པའི་དབང་དུ་བྱས་པ་རྣམས་སོ། ། རྣམ་པར་ཤེས་བྱ་ལ་ཡུལ་ཅན་རྣམ་ཤེས་བརྒྱད་ཀྱི་སྒོ་ནས་བཤད་པ་དང༌། བརྒྱད་པོ་ཉིད་ཀྱི་ཆོས་སོ། ། དང་པོ་ལ་དགེ་མི་དགེའི་དབང་དུ་བྱས་པ། ལུང་མ་བསྟན་གྱི་དབང་དུ་བྱས་པའོ། ། དང་པོ་ལ་རྟོག་མེད་ཀྱི་དབང་དུ་བྱས་པ། རྟོག་བཅས་ཀྱི་དབང་དུ་བྱས་པ། གཉིས་པ་ལ་མ་སྒྲིབ་པ་དང༌།
བསྒྲིབས་པའི་དབང་དུ་བྱས་པ། གཉིས་པ་ལ་རྒྱུ་དང་འབྲས་བུའི་ཁྱད་པར། དོར་བླང་གི་ཁྱད་པར། ཤེས་པར་དཀའ་བའི་ཁྱད་པར་རོ། ། འདིར་ཕྲ་བ་ནི་ཀུན་གཞིའི་སྟེང་གི་མ་རིག་པའི་རྣམ་ཤེས་ལ་སོགས་པ་བདུན་པོའོ། ། བདུན་གྱི་སྡོམ་ནི། མ་རིག་སྣ་ཚོགས་ལྷན་ཅིག་འབྱུང༌། ། གཉེན་པོའི་བག་ཆགས་མཚམས་སྦྱོར་གྲོལ། ། ཞེས་པའོ། ། མངོན་པར་ཤེས་པར་བྱ་བ་ལ་གཉིས་ཏེ།
ལུས་ངག་ཡིད་གསུམ་གྱི་ལས་དག་པ་གསུམ་གྱི་སྒོ་ནས་དག་པ་བཤད་པ་དང༌། དེས་བྱ་བ་བྱེད་པའོ། ། དེ་ལ་གཉིས་ཏེ། རྟག་ཆད་ཀྱི་ལྟ་བ་སྤོང་བའི་བྱ་བ་དང༌། དབུ་མའི་ལམ་ལ་འགོད་པའི་བྱ་བའོ། ། གསུམ་པ་དངོས་པོ་ཐ་དད་པའི་སྒོ་ནས་དབྱེ་བ་ལ་གསུམ་སྟེ། གཟུགས་ཅན་ཡིན་མིན་དང༌། གཏན་དུ་ཡོད་མེད་དང༌། ཐོགས་བཅས་ཡིན་མིན་ནོ། ། དང་པོ་ལ་གཉིས་ལས།
གཟུགས་ཅན་ལ་མཚན་ཉིད་དང༌། མཚན་གཞི་དང༌། དགོས་པའོ། ། དང་པོ་ལ་མཚན་ཉིད་དངོས་དང༌། དབྱེ་བའོ། ། དང་པོ་ལ་བརྒྱད་དེ། གཟུགས་ཀྱི་ངོ་བོ་ཉིད་ཀྱི་ཕྱིར་གཟུགས་ཅན་དང༌། གཟུགས་གཞན་དང་ལྡན་པའི་ཕྱིར་དང༌། རྒྱུན་འབྲེལ་པར་འབྱུང་བའི་ཕྱིར་དང༌། ཡུལ་གནོད་པར་གནས་པའི་ཕྱིར་གཉིས་དང༌།
ཡུལ་ལས་རྟག་ཏུ་རུང་བའི་ཕྱིར་གསུམ་དང༌། གཟུགས་དང་འབྲེལ་པའི་ཕྱིར་གཉིས་དང༌། གཟུགས་ཅན་དང་འདྲ་བའི་ཕྱིར་གསུམ་དང༌། རགས་པར་གནས་པའི་ཕྱིར་གཅིག་རྣམས་སོ། ། དབྱེ་བ་ལ་གཉིས་ཏེ། རང་རྒྱུད་པ་དང༌། བསྟན་པ་ཙམ་མོ། ། དང་པོ་ལ་གཉིས་ཏེ། རྒྱུའི་སྒོ་ནས་དབྱེ་བ་དང༌། རྒྱུད་ཀྱི་སྒོ་ནས་སོ། །
དང་པོ་ལ་གཉིས་ཏེ། འདོད་པ་ལ་སྲེད་པ་ལས་བྱུང་བ་དང༌། ལུས་ལ་སྲེད་པ་ལས་བྱུང་བའོ། ། གཉིས་པ་ལ་གསུམ་སྟེ། སོ་སོ་སྐྱེ་བོ་དང༌། འཕགས་པ་སློབ་པ་དང༌། མི་སློབ་པའི་དབྱེ་བས་སོ། ། གཏན་ཡོད་ལ་མཚན་ཉིད་དང༌། མཚན་གཞི་དང༌། དགོས་པའོ། །
དང་པོ་ལ། དངོས་དང༌། དེའི་དབྱེ་བ་གཟུགས་ཅན་དང་འདྲ་བར་བསྟན་པའོ། ། གཏན་མེད་ལ་ཡང་དེ་བཞིན་ནོ། ། ཐོགས་བཅས་ལ་མཚན་ཉིད་སོགས་གསུམ་ལས། དང་པོ་ལ་གསུམ་སྟེ། སྲིད་པའི་མཚན་ཉིད། ངེས་པའི་མཚན་ཉིད། བཏགས་པའི་མཚན་ཉིད་དོ། ། གཉིས་པ་ལ།
རང་བཞིན་ཆ་ཕྲ་བ་མ་ཡིན་པ་དང༌། བྲི་བ་ཆ་ཕྲ་བ་མ་ཡིན་པ་དང༌། སེམས་དབང་སྒྱུར་བ་ཆ་ཕྲ་བ་མ་ཡིན་པའོ། ། འདིར་རྣམ་བརྟགས་ཀྱི་གཟུགས་ཅན་སོགས་གསུམ་ནི་དེ་དང་དེའི་གོ་ཆོད་པ་མ་ཡིན་པའི་ཕྱིར། ཐོགས་མེད་སོགས་གསུམ་མཚན་ཉིད་པ་དང༌། གཞན་གསུམ་ནི་བཏགས་པ་བར་གཞག་གོ ། བཞི་པ་སྤང་གཉེན་གྱི་དབྱེ་བ་ལ་དྲུག་སྟེ། ཟག་བཅས་ཟག་མེད་དང༌། འཐབ་བཅས་འཐབ་མེད་དང༌། ཟག་ཟིང་ཡོད་མེད་དང༌།
ཞེན་རྟེན་འབྱུང་རྟེན་དང༌། འདུས་བྱས་འདུས་མ་བྱས་དང༌། འཇིག་རྟེན་པ་དང་དེ་ལས་འདས་པའོ། ། དང་པོ་ལ་གཉིས་ལས། ཟག་བཅས་ལ་མཚན་ཉིད་སོགས་གསུམ་ལས། དང་པོ་ལ། བཅས་པའི་དོན་ངོ་བོ་ཉིད་ལ་གཞག་པ་དང༌། དེ་དང་འབྲེལ་པ་ལ་དང༌། དེའི་དབང་དུ་གྱུར་པ་དང་དེའི་ས་བོན་དང་ལྡན་པ་ལ་དང༌། དེའི་མངོན་སུམ་གྱི་དམིགས་པར་གྱུར་པ་ལ་དང༌།
དེའི་རྒྱུ་ལས་བྱུང་བ་ལ་དེར་གཞག་པ་རྣམས་སོ། ། ཟག་མེད་ཀྱི་འཆད་ཚུལ་ཀྱང་དེ་བཞིན་ནོ། ། གཉིས་པ་ལ་གཉིས་ལས། འཐབ་བཅས་ཀྱི་འཆད་ཚུལ་ཀྱང་ཟག་བཅས་ཇི་ལྟ་བ་བཞིན་ལས། ཁྱད་པར་ནི། འཐབ་པའི་རྒྱུ་དང༌། ངོ་བོ་གཉིས་ཀྱི་སྒོ་ནས་འཆད་དོ། ། ཟག་ཟིང་ཡོད་མེད་ཀྱང༌། ཟང་ཟིང་གི་ངོ་བོ་དང༌། དེ་དང་བཅས་པའི་དོན་གཉིས་ཀྱིས།
མཚན་ཉིད་སོགས་གསུམ་གྱིས་འཆད་དོ། ། ཞེན་རྟེན་འབྱུང་རྟེན་གཉིས་ཀྱང་དེ་བཞིན་ནོ། ། འདིར་འགྲེལ་པ་ལས། ངེས་པར་འབྱེད་པའི་ཆ་དང་མཐུན་པ་རྣམས་ཉོན་མོངས་པའི་གནས་ངན་ལེན་དང་ལྡན་དུ་ཟིན་ཀྱང༌། ཟག་པ་མེད་པ་ཉིད་དུ་རྣམ་པར་གཞག་སྟེ། སྲིད་པ་ཐམས་ཅད་ལ་རྒྱབ་ཀྱིས་བལྟས་པས། དེའི་གཉེན་པོ་ལ་བརྟེན་པའི་ཕྱིར་རོ། ། ཞེས་གསུངས་པ་དེའི་དོན་ནི། གཞན་དག་དེ་ཟག་མེད་དུ་འཇོག་པའི་ཤེས་བྱེད་ཡིན་གསུང་ཡང༌། ཟག་མེད་ལ་འཕགས་པས་ཁྱབ་པ་ནི།
ཆོས་མངོན་པའི་སྤྱི་ལུགས་ཡིན་ལ། དེ་ལྟ་ན་ཡང་ཟག་མེད་རྗེས་མཐུན་པ་དང༌། རྣམ་གྲངས་ཀྱི་ཟག་མེད་དུ་འཇོག་པ་ཡིན་གྱི། གཞན་དུ་ན་ལམ་གྱི་བདེན་པ་ཉིད་དུ་ཐལ་བར་འགྱུར་རོ། ། འོ་ན་ཇི་ལྟར་ཟག་པ་དང་བཅས་ཤེ་ན། དམིགས་པའི་སྒོ་ནས་རྒྱས་པར་འགྱུར་བ་སྟེ། སྙོམས་འཇུག་དག་པ་བ་བཞིན་ནོ། ། ལྔ་པ་ལ་དངོས་དང༌། ཞར་བྱུང་གཉིས་ལས། དང་པོ་ལ་མཚན་ཉིད་སོགས་གསུམ་གྱིས་གཉིས་པོ་སོ་སོར་འཆད་དོ། །
གཉིས་པ་ལ། དྲི་བ་དང༌། ལན་ནོ། ། དང་པོ་ནི། ཉེ་བར་ལེན་པའི་ཕུང་པོ་མ་ཡིན་པ་སྟེ། ཟག་མེད་ཀྱི་ཕུང་པོ་རྣམ་གཉིས་ལས་གང་ཡིན། དང་པོ་ལྟར་ན་ནི་གོང་དུ་བཤད་པའི་ཕུང་པོ་ལྔ་པོ་གང་རུང་དུ་ཐལ་བར་འགྱུར་ཏེ། འདུས་བྱས་ཀྱི་ཆོས་ཇི་སྙེད་པ་ནི་དེ་ཙམ་དུ་བསྡུས་ནས་བཤད་པའི་ཕྱིར། གཉིས་པ་ལྟར་ན། འདིར་བཤད་པའི་འདུས་བྱས་ཀྱི་མཚན་ཉིད་དེ་དག་མ་ཚང་བར་འགྱུར་རོ་ཞེ་ན།
ལན་ལ། དམ་བཅའ་དང༌། དེའི་འཐད་པ་དང༌། མདོ་དང་འགལ་བ་སྤང་བའོ། ། དང་པོ་ནི། དེ་རྣམས་འདུས་བྱས་ཀྱང་མ་ཡིན། འདུས་མ་བྱས་ཀྱང་མ་ཡིན་ཞེས་བྱའོ། ། གཉིས་པ་ནི། ཅིའི་ཕྱིར་ཞེ་ན། ཟག་པ་མེད་པའི་ཕུང་པོའམ།
ཉེར་ལེན་མ་ཡིན་པའི་འམ། ཀུན་བརྟགས་སོགས་གསུམ་གྱི་ཟླས་ཕྱེ་བའི་ཆོས་ཉིད་ཀྱི་ཕུང་པོ་ལྔ་ཆོས་ཅན། འདུས་བྱས་ཀྱི་ཆོས་ཐམས་ཅད་ཉེར་ལེན་གྱི་ཕུང་པོ་ལྔས་བསྡུས་པར་འཆད་པའི་སྐབས་འདིར་འདུས་བྱས་མ་ཡིན་ཏེ། ལས་དང་ཉོན་མོངས་པས་མངོན་པར་འདུས་མ་བྱས་པ་ཉིད་ཀྱི་ཕྱིར་རོ། ། དེའི་གོ་དོན་ཡང༌། གོང་དུ། དུ་དང་ཅི་ཕྱིར་ཉེར་ལེན་དང༌། ། ཞེས་ཟག་བཅས་ཁོ་ནའི་དབང་དུ་བྱས་ནས་ཕུང་པོ་ལྔ་བཤད་པ་དང༌། ཡང་ཆོས་གསུམ་གྱི་བསྡུ་བ་འཆད་པ་ན། འདུས་མ་བྱས་ཀྱི་དངོས་པོ་བརྒྱད་མ་གཏོགས་འདུས་བྱས་ཐམས་ཅད་ཕུང་པོས་བསྡུས་པར་བཤད་པ་ལ་འཕྲོས་ནས།
ཟག་མེད་ཀྱི་ཕུང་པོ་རྣམས་འདུས་མ་བྱས་སམ། ཕུང་པོས་མ་བསྡུས་པ་གང་རུང་དུ་ཐལ་ལོ་སྙམ་པའི་དོགས་པ་བྱུང་བའོ། ། དེ་ལ་ལན་ནི། ཆོས་གསུམ་གྱི་བསྡུ་བ་འཆད་པའི་སྐབས་ཀྱི་འདུས་མ་བྱས་ཀྱི་འཇོག་མཚམས་ནི། ལས་ཉོན་གྱིས་འདུས་མ་བྱས་པ་ཡིན་ལ། དེའི་ཚེ་ཟག་མེད་ཀྱི་ཕུང་པོ་ཆོས་ཁམས་ཀྱི་ནང་དུ་བསྡུས་ནས་བཤད་ཅེས་པའོ། ། དེའི་རྒྱུ་མཚན་ཡང་ཆོས་ཉིད་ཀྱི་དབང་དུ་བྱས་པའི་ཆོས་གསུམ་ཀ་ཡིད་ཁམས་ཀྱི་དབང་བསྒྱུར་བྱ་ཡིན་པར་གྱུར་པའི་ཆོས་ཁམས་དེ་མ་ཡིན་ཀྱང༌། ཟག་མེད་ཀྱི་དབང་པོ་གསུམ་གྱི་དབང་བསྒྱུར་བྱར་གྱུར་པའི་ཆོས་ཁམས་དེར་ཁས་ལེན་དགོས་པ་ཡིན་ནོ། ། ཡང་དེ་ཆོས་ཅན། འདུས་བྱས་ཙམ་གྱི་མཚན་ཉིད་འཆད་པའི་སྐབས་འདིར།
འདུས་མ་བྱས་ཀྱང་མ་ཡིན་ཏེ། ཇི་ལྟར་འདོད་པ་བཞིན་དུ་བྱེད་པས། མྱང་འདས་ལ་མངོན་དུ་ཕྱོགས་པ་དང༌། འཁོར་བ་ལ་རྒྱབ་ཀྱིས་བལྟ་བའི་དངོས་པོ་ཉིད་ཀྱི་ཕྱིར། གསུམ་པ་ནི། འོ་ན་ཟག་མེད་ཀྱི་ཕུང་པོ་དེ་གཉིས་མིན་དུ་བཤད་ན། བཅོམ་ལྡན་འདས་ཀྱིས་མདོ་ལས། འདུས་བྱས་དང༌། འདུས་མ་བྱས་ཞེས་བྱ་བ་འདི་ནི་རྣམ་པ་གཉིས་སོ། ། ཞེས་གྲངས་ངེས་པར་བཤད་པ་དང་འགལ་ལོ་ཞེ་ན།
འགལ་བ་མ་ཡིན་ཏེ། སྐྱེ་འཇིག་གནས་གསུམ་ཚང་བའི་དོན་གང་གིས་འདུས་བྱས་སུ་གྱུར་པའི་དོན་དེས་ཟག་མེད་ཀྱི་ཕུང་པོ་འདུས་མ་བྱས་མ་ཡིན་ཏེ། འདུས་བྱས་ཡིན་ལ། ལས་ཉོན་གྱིས་འདུས་མ་བྱས་པའི་དོན་གང་གིས། འདུས་མ་བྱས་སུ་གྱུར་པའི་དོན་དེ་ཉིད་ཀྱིས་ཟག་མེད་ཀྱི་ཕུང་པོ་འདུས་བྱས་མ་ཡིན་པ་སྟེ། འདུས་མ་བྱས་སུ་བཞག་པའི་ཕྱིར་རོ། ། ཚུལ་འདི་ནི་འདི་ལྟར་ལྟའོ་ཞེས་པ་ལས་ཉོན་གྱིས་འདུས་མ་བྱས་པ་དང༌། རྒྱུ་རྐྱེན་གྱིས་འདུས་བྱས་པ་མི་འགལ་ལོ་ཞེས་པའོ། ། བསྟན་བཅོས་འདིར། གཞུང་ཤིང་ལ་ཆོས་གསུམ་ཀ་ཟག་བཅས་ཀྱི་དབང་དུ་བྱས་ནས་བཤད་ཅིང་རྣམ་པའི་རབ་དབྱེ་འཆད་པའི་སྐབས་སུ་ཟག་མེད་ཀྱི་ཆོས་གསུམ་ཆོས་ཁམས་ཀྱི་ནང་དུ་བསྡུས་པའི་ཚུལ་ཞིག་དོགས་གཅོད་ཀྱི་ཚུལ་དུ་བཤད་པ་ཡིན་གྱི།
ཆོས་གསུམ་གྱི་མཚན་ཉིད་དང༌། རྣམ་གཞག་དང་གྲངས་ངེས་འཆད་པའི་སྐབས་སུ། ཟག་མེད་ཀྱི་ཕུང་པོ་དེར་བསྡུས་པ་མེད་དོ། ། དྲུག་པ་ལ་གཉིས་ལས། འཇིག་རྟེན་པའི་མཚན་ཉིད་ལ། མ་དག་པའི་དང༌། དག་པ་འཇིག་རྟེན་པ་གང་རུང་གི་སྒོ་ནས་དེར་བཞག་པའོ། ། འཇིག་རྟེན་ལས་འདས་པ་ལ་མཚན་ཉིད་ནི། མཉམ་གཞག་རྣམ་པར་མི་རྟོག་པ་དང༌། དེའི་རྗེས་ལས་ཐོབ་པ་གང་རུང་གི་སྒོ་ནས་བཞག་གོ །
འདི་དག་ཏུ། ཟག་མེད་དང་འདས་ལམ་གྱི་མཚན་གཞིར། ཟག་པ་མེད་པའི་གཟུགས་ཀྱི་ཕུང་པོ་བཤད་ནས། ཟག་པ་མེད་པའི་ཁམས་དང་སྐྱེ་མཆེད་མི་འཆད་པ་ནི་ཟག་མེད་ཀྱི་གཟུགས་ཀྱི་ཕུང་པོ་རྣམས་ཁམས་དང་སྐྱེ་མཆེད་ཀྱི་ཚེ། ཆོས་ཀྱི་ཁམས་སམ་སྐྱེ་མཆེད་དུ་འདུས་པའི་དོན་ཡིན་ལ། ཟག་མེད་ཀྱི་ཚོར་འདུ་གཉིས་ནི་དེར་མ་འདུས་པའི་དོགས་པ་མེད་དོ། ། ཟག་པ་མེད་པའི་རྣམ་པར་ཤེས་པའི་ཚོགས་དྲུག་ཇི་ལྟར་ཡོད་ཅེ་ན། རྒྱུད་བླ་མའི་བསྟན་བཅོས་ལས། འབྱུང་མེད་གཟུགས་དོན་བལྟ་དང༌། ། ཞེས་སོགས་གསུངས་པ་ལྟར།
ཟག་པ་མེད་པའི་དབང་པོ་དྲུག་ལ་བརྟེན་པའི་ཤེས་པ་ལ་རྣམ་པར་ཤེས་པའི་མིང་གིས་བཏགས་པའོ། ། འོ་ན་དེའི་ཡུལ་དྲུག་པོ་ཆོས་ཁམས་སུ་འདུས་ན་དེའི་ཡུལ་ཅན་དྲུག་ཀ་ཡིད་ཀྱི་རྣམ་པར་ཤེས་པའི་ཁམས་སུ་འཇོག་དགོས་ལ། དེ་ལྟ་ན་ཟག་བཅས་ཀྱི་རྣམ་པར་ཤེས་པའི་ཚོགས་དྲུག་ཀ་ཡིད་ཀྱི་རྣམ་ཤེས་སུ་ཐལ་བ་མ་ཡིན་ནམ་ཞེ་ན། དེ་ལྟར་མི་ཐལ་བའི་ཤེས་བྱེད་ཀྱང༌། ཟག་མེད་ཀྱི་གཟུགས་ཕུང་ཆོས་ཀྱི་ཁམས་སུ་འཇོག་པ་ལ་ཐུག་ལ། རྒྱུ་མཚན་དེ་ཉིད་ཀྱི་ཕྱིར་ཟག་མེད་སོགས་ཀྱི་མཚན་གཞི་ནི་ཕུང་པོ་རྣམས་དང༌། ཁམས་གསུམ་དང༌། སྐྱེ་མཆེད་གཉིས་ཞེས་གསུངས་སོ། ། ལྔ་པ་བླང་དོར་གྱི་སྒོ་ནས་དབྱེ་བ་ལ་བཞི་སྟེ། བྱུང་མ་བྱུང་དང༌།
འཛིན་གཟུང་དང༌། ཕྱིར་བལྟས་ནང་བལྟས་དང༌། ཉོན་མོངས་པ་ཅན་ཡིན་མིན་ནོ། ། དང་པོ་ལ་གཉིས་ལས། བྱུང་བ་ལ། རྣམ་གཞག་དངོས་དང༌། དེའི་དབྱེ་བའོ། ། དེ་ལ་བཅུ་སྟེ། ལུས་ཀྱི་དབང་དུ་བྱས་པ། དབང་པོའི་དབང་དུ་བྱས་པ་གསུམ་དང༌།
འགྲོ་བའི་དབང་དུ་བྱས་པ་བཞི་དང༌། ཡུལ་གྱི་དབང་དུ་བྱས་པ་གཅིག་དང༌། རྒྱུའི་སྒོ་ནས་གཉིས་དང༌། ཡིད་ཀྱི་ཡུལ་གྱི་དབང་དུ་བྱས་པ་གསུམ་དང༌། ཚེ་རབས་དང་སྐད་ཅིག་གི་སྒོ་ནས། དུས་ཀྱི་དབང་དུ་བྱས་པ་གཉིས་དང༌། གནོད་བྱ་གནོད་བྱེད་དང༌། དུས་སྐབས་མི་མཐུན་པ་ལ་བརྟེན་པ་གཉིས་ཀྱི་གནས་སྐབས་ཀྱི་དབང་དུ་བྱས་པ་དང༌། སེམས་ཅན་ལ་བརྟེན་པ་དང་སྣོད་ལ་བརྟེན་པ་གཉིས་ཀྱིས་རྫས་ཀྱི་དབང་དུ་བྱས་པ་གཉིས་དང༌། སྔོན་དུས་དང༌།
འཆི་སྲིད་དང༌། སྐྱེ་སྲིད་དང༌། བར་སྲིད་དང་བཞིས་སྲིད་པ་བཞིའི་དབང་དུ་བྱས་པའོ། ། དང་པོ་ལ། དངོས་པོ་གྲུབ་པའི་དབང་དུ་བྱས་པ། དེ་ཉིད་རྒྱུན་ལྡན་དུ་བྱུང་བའི་དབང་དུ་བྱས་པ། དེའི་ཁྱད་པར་རྒྱས་པའི་དབང་དུ་བྱས་པའོ། ། འགྲོ་བའི་དབང་དུ་བྱས་པ་བཞི་ནི། ངན་སོང་དང༌། མཐོ་རིས་སྤྱི་དང༌།
དེའི་ཁྱད་པར་དང༌། དེ་ལས་གཞན་པ་དང་བཞིའོ། ། གཉིས་པ་ལ་གཉིས་ལས། འཛིན་པ་ལ་རྣམ་གཞག་དངོས་དང༌། འཛིན་པའི་དབྱེ་བའོ། ། དེ་ལ་གཉིས་ཏེ། དབྱེ་བ་དངོས་དང༌། འཛིན་པ་མཚན་ཉིད་པ་དགག་པའོ། ། དང་པོ་ལ་གཉིས་ཏེ། དབང་པོས་ཇི་ལྟར་འཛིན་པ་དང༌།
རྣམ་ཤེས་ཀྱིས་ཇི་ལྟར་འཛིན་པའོ། ། དང་པོ་ལ། མིག་རྣ་ཡིད་གསུམ་གྱིས་དང༌། རྣ་ལྕེ་ལུས་གསུམ་གྱིས་ཇི་ལྟར་འཛིན་པའོ། ། གཉིས་པ་ལའང༌། སྒོ་ལྔའི་རྣམ་ཤེས་ཀྱིས་དང༌། ཡིད་ཀྱིས་ཇི་ལྟར་འཛིན་པའོ། ། གཉིས་པ་ནི། ཚོགས་ནི་ཞེས་སོགས་ཏེ། མཐར་ཐུག་གཟུང་འཛིན་གཉིས་ཁས་མི་ལེན་པའི་དོན་ཏེ།
གཉིས་མེད་ཀྱི་ཡེ་ཤེས་བདེན་པར་ཁས་ལེན་པའི་ཕྱིར། གཟུང་བ་ཡིན་ལ་འཛིན་པ་མ་ཡིན་པ་ནི་ཀུན་བརྟགས་ཀྱི་ཆ་རྣམས་ཏེ། ཤེས་པ་མ་ཡིན་པའི་ཕྱིར་རོ། ། གསུམ་པ་ལ་གཉིས་ལས། ཕྱིར་བལྟས་ལ་སྔར་ལྟར་གསུམ་ལས། མཚན་ཉིད་ལ་གཉིས་ཏེ། དམིགས་བསལ་དང༌། རང་གི་ངོ་བོའོ། ། འདིར་ཕྱི་བལྟས་ཀྱི་འཇོག་བྱེད་ནི་མཉམ་པར་མ་བཞག་པའི་སས་བསྡུས་ཤིང༌། ཐར་པ་ལ་བློ་ཁ་མ་ཕྱོགས་པ་རྣམས་སོ། །
བཞི་པ་ཉོན་མོངས་ཅན་ཡིན་མིན་ལ་གཉིས་ཏེ། ཡིན་པ་དང༌། མ་ཡིན་པའོ། ། དང་པོ་ལ་གསུམ་ལས། མཚན་ཉིད་ལ། སྤྱིར་བསྟན་པ་དང༌། བྱེ་བྲག་ཏུ་བཤད་པའོ། ། གཉིས་པ་ལ། གཙོ་བོ་རྣམ་ཤེས་ཀྱི་སྒོ་ནས་དང༌། རང་གི་ངོ་བོའི་སྒོ་ནས་དང༌།
ཁམས་དང་སའི་སྒོ་ནས་ལུང་མ་བསྟན་དུ་བཞག་པའོ། ། དྲུག་པ་ཆོས་ཀྱི་ངོ་བོ་ཐ་དད་པའི་སྒོ་ནས་དབྱེ་བ་ལ་དྲུག་སྟེ། གཏམ་གྱི་གཞི་གསུམ་གྱི་སྒོ་ནས་དབྱེ་བ་དང༌། གཉེན་པོ་སྒོམ་པ་དང་ཤེས་ནས་སྤང་བར་བྱ་བའི་སྒོ་ནས་དབྱེ་བ་དང༌། ངེས་པར་འབྱུང་བ་ཡིན་མིན་གྱི་སྒོ་ནས་དབྱེ་བ་དང༌། རྣམ་པར་དག་པ་ཐ་དད་པའི་སྒོ་ནས་དབྱེ་བ་དང༌། ཆོས་རྣམས་ཀྱི་གནས་ལུགས་ཀྱི་སྒོ་ནས་དབྱེ་བའོ། ། དང་པོ་ལ་དངོས་དང༌། ཞར་བྱུང་ངོ༌། ། དང་པོ་ལ་གསུམ་ལས།
འདས་པའི་མཚན་ཉིད་ལ། དངོས་དང༌། དེའི་ཆོས་སོ། ། དང་པོ་ལ་གཉིས་ཏེ། རང་གི་ངོ་བོ་ཞིག་པ་དང༌། བྱེད་པ་ཞིག་པའོ། ། དང་པོ་ལ་བསྟན་པ་དང༌། བཤད་པའོ། ། དེའི་ཆོས་ལ་གཉིས་ཏེ། རང་གི་ངོ་བོ་ཞིག་པ་ལ་བརྟེན་པའི་ཆོས་དང༌།
བྱེད་པ་ཞིག་པ་ལ་བརྟེན་པའི་ཆོས་སོ། ། གཉིས་པ་མ་འོངས་པའི་མཚན་ཉིད་ལ། དངོས་དང༌། དེ་ལ་བརྟེན་པའི་ཆོས་སོ། ། དང་པོ་ལ་གཉིས་ཏེ། རྒྱུ་ཡོད་ལ་ངོ་བོ་མ་སྐྱེས་པ་དང༌། དོན་བྱེད་ནུས་པར་མ་བྱུང་བ་གཉིས་ཀྱི་སྒོ་ནས་བསྟན་པ་དང༌། དེ་གཉིས་སོ་སོར་བཤད་པའོ། ། གཉིས་པ་ཆོས་ལ། རྒྱུ་ཡོད་ལ་ངོ་བོ་མ་སྐྱེས་པ་ལ་བརྟེན་པའི་ཆོས་དང༌།
དོན་བྱེད་ནུས་པར་མ་བྱུང་བ་ལ་བརྟེན་པའི་ཆོས་གཉིས་སོ། ། གསུམ་པ་ད་ལྟར་བྱུང་བའི་མཚན་ཉིད་ལ་གཉིས་ཏེ། དངོས་དང་དེ་ལ་བརྟེན་པའི་ཆོས་སོ། ། དང་པོ་ལ། བསྟན་བཤད་གཉིས་ཀྱིས་ངོ་བོ་སྐྱེས་ལ་མ་འགགས་པ་ཡིན་པ་དང༌། བླང་དོར་གྱི་དོན་བྱེད་ནུས་པར་གནས་པའོ། ། གཉིས་པ་ཆོས་ལ་གཉིས་ཏེ། ངོ་བོ་སྐྱེས་ལ་མ་འགགས་པ་ལ་བརྟེན་པའི་ཆོས་དང༌། བླང་དོར་གྱི་དོན་བྱེད་པ་ལ་བརྟེན་པའི་ཆོས་སོ། ། ཞར་བྱུང་ལ་གཉིས་ཏེ།
དམ་བཅའ་དང༌། འཐད་པའོ། ། དང་པོ་ལ་དུས་གསུམ་གཏམ་གྱི་གཞི་ཡིན་པའི་དང༌། མྱང་འདས་དེ་མ་ཡིན་པའི་དམ་བཅའོ། ། གཉིས་པ་ལ་དེ་དེ་མ་ཡིན་པའི་ཤེས་བྱེད་དང༌། དེས་ཅིག་ཤོས་ཤུགས་ལ་གོ་ནུས་པའོ། ། འདིར་སོ་སོར་རང་གིས་རིག་ཅེས་པས་མྱང་འདས་ཀྱི་ངོ་བོ་ཤེས་པར་བསྟན། བརྗོད་དུ་མེད་པ་ཞེས་པས་ནི་གཟུང་འཛིན་དང་བྲལ་བར་བསྟན། ཐ་སྙད་ཀྱི་གནས་མ་ཡིན་པས་ནི་སྒྲ་རྟོག་གི་ཡུལ་ལས་འདས་པར་བསྟན་ནོ། ། འོ་ན་ཅི་དེ་མ་ཡིན་ན་བདེན་པར་གྲུབ་པ་གང་ཞེ་ན།
མཉམ་གཞག་ཏུ་སྤྲོས་པ་མེད་ཀྱང་རྗེས་ཐོབ་ཏུ་ཐ་སྙད་འདོགས་པའི་ཚུལ་ལོ། ། གཉིས་པ་སྤང་གཉེན་གྱི་སྒོ་ནས་དབྱེ་བ་ལ་གཉིས་ཏེ། རང་རྒྱུད་པ་དང༌། ཚུལ་བསྟན་པའོ། ། དང་པོ་ལ་དགེ་སོགས་གསུམ་ལས། དེ་ལའང་གཉིས་ཏེ། དགེ་བར་འཇོག་བྱེད་དངོས་དང༌། མཚན་ཉིད་སོ་སོའི་བཤད་པའོ། ། དེ་ལ་གཉིས་ཏེ། གནས་སྐབས་ཅན་བཤད་པ་དང༌།
དེའི་གནས་སྐབས་ཀྱི་དབྱེ་བ་བཤད་པའོ། ། དང་པོ་ལ། འདུས་བྱས་ཀྱི་དགེ་བ་དང༌། འདུས་མ་བྱས་ཀྱི་དགེ་བའོ། ། དང་པོ་ལ། ངོ་བོ་ཉིད། འབྲེལ། སློང་བ་བཞིའོ། ། གནས་སྐབས་ཀྱི་དབྱེ་བ་ལ་གསུམ་སྟེ། འདུས་བྱས་ཀྱི་དགེ་བའི་དང༌།
འདུས་མ་བྱས་ཀྱི་དགེ་བའི་དང༌། དེ་ལ་བརྟེན་ནས་ཐོབ་པའི་འདུས་བྱས་ཀྱི་དགེ་བའི་འོ། ། དང་པོ་ལ་དབྱེ་བ་དང༌། བྱེད་པའོ། ། དང་པོ་ལ་རྟེན་ཁྱད་པར་ཅན་རྙེད་པ་དང༌། དེས་དགེ་བ་ལ་ངང་གིས་སྦྱོར་བ་གཉིས་ཀྱི་སྒོ་ནས་སྐྱེ་བས་ཐོབ་པའི་དགེ་བ་དང༌། སྦྱོར་བའི་དབྱེ་བ་དང༌། དོན་བསྡུ་བ་གཉིས་ཀྱིས་སྦྱོར་བ་ལས་བྱུང་བའི་དགེ་བ་བཤད་པའོ། ། བྱེད་པའི་ཁྱད་པར་ལ་བཞི་སྟེ། མདུན་དུ་བྱ་བས་དང༌།
ཕན་འདོགས་པས་དང༌། ཡོངས་སུ་འཛིན་པས་དང༌། གཉེན་པོས་དགེ་བའོ། ། འདུས་མ་བྱས་ཀྱི་དགེ་བ་ལ་གཉིས་ཏེ། ཐུན་མོང་གི་འགོག་པ་དང༌། ཐུན་མོང་མ་ཡིན་པའི་འགོག་པའོ། ། དང་པོ་ལ། ཉོན་མོངས་འགོག་པ་དང༌། དེའི་རྒྱུ་ཚོར་བ་འགོག་པ་དང༌། རྟེན་ཕུང་པོ་འགོག་པའོ། །
མི་དགེ་བ་ལ་གཉིས་ཏེ། འཇོག་བྱེད་དངོས་དང༌། སོ་སོའི་མཚན་ཉིད་རྒྱས་པར་བཤད་པའོ། ། དེ་ལ་གཉིས་ཏེ། གནས་སྐབས་ཅན་དང༌། དེའི་གནས་སྐབས་སོ། ། དང་པོ་ལ་གཉིས་ཏེ། མི་དགེ་བ་མཚན་ཉིད་པ་དང༌། བཏགས་པ་བའོ། ། གནས་སྐབས་ལ་གཉིས་ཏེ།
མཚན་ཉིད་པ་དང༌། བཏགས་པ་བའོ། ། དང་པོ་ལ། དབྱེ་བ་དང༌། བྱེད་པའོ། ། དང་པོ་ལ། སྐྱེས་ཐོབ་དང༌། སྦྱོར་བྱུང་གཉིས་སོ། ། བྱེད་པ་ལ་མདུན་དུ་བྱ་བ་སོགས་གསུམ་མོ། ། འདིར་དོན་དམ་པའི་དགེ་བས་ནི་དེའི་གོ་ཆོད་པ་ཡིན་ཏེ།
དོན་དམ་པ་ཞེས་པ་ནི། རང་ལུགས་མཐར་ཐུག་པ་ཡིན་ཅིང༌། དེར་དགེ་བ་ཁས་ལེན་པའི་ཕྱིར་ཏེ། ཡོངས་གྲུབ་ནི་དགེ་བ་ཐམས་ཅད་ཀྱི་མཆོག་ཏུ་ཐེག་བསྡུས་ལས་བཤད་པའི་ཕྱིར། དོན་དམ་པར་མི་དགེ་བས་ནི་དེའི་གོ་མི་ཆོད་དེ། གང་མི་དགེ་བ་ཡིན་ན་ཀུན་རྫོབ་ཀྱི་བདེན་པ་དང༌། གཟུང་འཛིན་གང་རུང་ལས་མ་འདས་པས། དོན་དམ་ལ་སྤྱོད་པའི་སྐབས་སུ་དེ་ཁས་མི་ལེན་པའི་ཕྱིར། མི་དགེ་བ་ལ་ཀུན་བརྟགས་ཀྱི་སོགས་གསུམ་དུ་ཕྱེ་བ་དེའི་ཚེ་ན་ཆོས་ཉིད་ཀྱི་མི་དགེ་བ་ནི་དེའི་ཆོས་ཉིད་ལ་བྱ་དགོས་པ་ཡིན་ལ། དེ་ཡང་དོན་དམ་པའི་དགེ་བ་ལས་མ་འདས་སོ། །
དེ་ལྟར་ན་འདིར་དགེ་བའི་དབྱེ་བ་འཆད་པ་ན། རྣམ་བརྟགས་དང༌། ཆོས་ཉིད་ཀྱི་ཆ་གཉིས་ཀ་བཤད་ལ། གཉིས་པོ་ལ་དེ་ལྟར་ན། བཤད་པ་ནི། ཆོས་ཉིད་ཡིན་ན་མི་དགེ་བ་དང༌། ལུང་དུ་མ་བསྟན་པར་འགལ་བ་འཇུག་གོ ། དེ་བས་ན་དགེ་བ་འཇོག་པ་ལ་འཕགས་པའི་གཟིགས་པ་དབང་བཙན་ཞིང༌། མི་དགེ་བ་འཇོག་པ་ལ་བྱིས་པའི་མཐོང་བ་དབང་བཙན་པ་ཡིན་ཏེ། བདེན་པ་གཉིས་སོ་སོར་འཇོག་པ་ལ་དེ་དང་དེ་དབང་བཙན་པའི་ཕྱིར་རོ། །
ཆོས་ཉིད་མེད་དགག་གི་ཆ་ནི་འདིར་དོན་དམ་པའི་དགེ་བར་མི་གཞག་སྟེ། ཡོངས་གྲུབ་ཏུ་ཁས་མི་ལེན་པའི་ཕྱིར་རོ། ། དགེ་བ་ཡིན་པ་ལ་སོགས་རྒྱུའི་དགེ་བས་མ་ཁྱབ་སྟེ། རྣམ་མཁྱེན་བཞིན་ནོ། ། གསུམ་པ་ལུང་མ་བསྟན་ལ་གཉིས་ཏེ། འཇོག་བྱེད་དངོས་དང༌། སོ་སོའི་མཚན་ཉིད་དོ། ། དེ་ལ་གཉིས་ཏེ། གནས་སྐབས་ཅན་དང༌། གནས་སྐབས་ཀྱི་ཆོས་སོ། །
དང་པོ་ལ་གཉིས་ཏེ། འདུས་བྱས་ཀྱི་དང༌། འདུས་མ་བྱས་ཀྱིའོ། ། དང་པོ་ནི་བཞིའོ། ། གཉིས་པ་ནི་གཅིག་གོ ། གཉིས་པ་གནས་སྐབས་ཀྱི་ཆོས་ལ་གཉིས་ཏེ། སྦྱོར་བའི་སྒོ་ནས་དབྱེ་བ་དང༌། བྱ་བའི་སྒོ་ནས་དབྱེ་བ་དང༌། དང་པོ་ལ་སྐྱེས་ཐོབ་དང༌། སྦྱོར་བྱུང་ངོ༌། །
གཉིས་པ་ལ། མདུན་དུ་བྱ་བ་དང༌། ཕན་འདོགས་པ་དང༌། ཉེ་བར་སྤྱད་པ་དང༌། ཡོངས་སུ་འཛིན་པ་དང༌། གཉེན་པོ་དང༌། ཉེ་བར་ཞི་བ་དང༌། རྒྱུ་མཐུན་པ་རྣམས་སོ། ། གཉིས་པ་ཚུལ་བསྟན་པ་ཙམ་ལ་གཉིས་ཏེ། བསྟན་པ་དང༌།
བཤད་པའོ། ། དེ་ལ་མཚན་གཞི་དང༌། དེ་སྒྲུབ་པའོ། ། དེ་དག་གིས་ནི་དབང་ཐོབ་པའི་བྱང་སེམས་དང༌། རྫོགས་པའི་སངས་རྒྱས་ཀྱིས་གཞན་ངོར་ཆོས་གསུམ་གྱི་སྣང་བ་གང་བསྟན་པ་དེ་ཐམས་ཅད་སེམས་ཅན་གཞན་སྣང་གིས་བསྡུས་པར་བསྟན་པ་ཡིན་ནོ། ། དེའི་ཤེས་བྱེད་ཀྱང༌། དགེ་སོགས་གསུམ་པོ་རེ་རེ་ཡང༌། ཀུན་བརྟགས་དང༌། རྣམ་བརྟགས་དང༌། ཆོས་ཉིད་གསུམ་ལས་མ་འདས་ལ།
སངས་རྒྱས་སོགས་རང་རྒྱུད་ཀྱིས་བསྡུས་པའི་ཡང་དག་མིན་རྟོག་མེད་པས་རྣམ་བརྟགས་ཀྱི་ཆོས་གསུམ་མེད་ལ། དེའི་ཕྱིར་ཀུན་བརྟགས་ཀྱི་དེ་གསུམ་མི་འབྱུང་ཞིང༌། ཆོས་ཉིད་ཀྱི་དེ་གསུམ་ནི་ཆོས་ཀྱི་དབྱིངས་སུ་རོ་གཅིག་པའི་ཕྱིར། ཆོས་འགལ་བ་གསུམ་དུ་མི་འགྱུར་རོ་ཞེས་བྱ་བའི་དོན་ནོ། ། གསུམ་པ་ངེས་འབྱུང་ཡིན་མིན་གྱི་སྒོ་ནས་དབྱེ་བ་ལ། དངོས་དང༌། ཞར་བྱུང་ངོ༌། ། དང་པོ་ལ་གསུམ་སྟེ། འདོད་ལྡན་དང༌། གཟུགས་ལྡན་དང༌།
གཟུགས་མེད་དང་ལྡན་པའོ། ། ཞར་བྱུང་ལ་གཉིས་ཏེ། གསུམ་པོའི་མཚན་ཉིད་རྟོགས་པའི་ཆེད་དུ་ཆགས་བྲལ་ལྔར་དབྱེ་བ་དང༌། བཅུར་དབྱེ་བའོ། ། དང་པོ་ལ་གཉིས་ཏེ། སྤང་བྱ་འཇིག་ཚོགས་ཀྱི་སྒོ་ནས་ཕྱེ་བ་དང༌། གཉེན་པོ་ལམ་གྱི་སྒོ་ནས་ཕྱེ་བའོ། ། དང་པོ་ལ་གཉིས་ཏེ། སློབ་པས་སྤངས་པ་དང༌། མི་སློབ་པས་སྤངས་པའོ། །
གཉིས་པ་ལ་གསུམ་སྟེ། མཐོང་བའི་ལམ་དང༌། འཇིག་རྟེན་པའི་ལམ་དང༌། འཇིག་རྟེན་ལས་འདས་པའི་ལམ་གྱི་སྒོ་ནས་ཕྱེ་བའོ། ། བཅུར་དབྱེ་བ་ལ་གཉིས་ཏེ། དབྱེ་བ་མདོར་བསྟན་པ་དང༌། མཚན་ཉིད་རྒྱས་པར་བཤད་པའོ། ། དེ་ལའང་གཉིས་ཏེ། མི་འཕྲོད་པའི་དོན་ཙམ་ལས་ཆགས་བྲལ་གྱི་དབྱེ་བར་གཞག་པ་དང༌། གཉེན་པོའི་སྒོ་ནས་དེར་གཞག་པའོ། །
རང་བཞིན་གྱིས་མི་མཁོ་བའི་སྒོ་ནས་ཆགས་བྲལ་དུ་གཞག་པ་གཅིག་དང༌། རང་གི་འདོད་པ་ཚིམ་པའི་སྒོ་ནས་གཞག་པ་གསུམ་དང༌། ཕན་ཡོན་དང་ཉེས་དམིགས་ལ་རྨོངས་པའི་སྒོ་ནས་ཆགས་བྲལ་དུ་གཞག་པ་གཅིག་གོ ། གཉིས་པ་གཉེན་པོའི་སྒོ་ནས་ཕྱེ་བ་ལ། དངོས། རྗེས། སྦྱོར་བ་གསུམ་གྱི་སྒོ་ནས་ངོ་བོའི་དབྱེ་བ་དང༌། གོང་མ་ཡོད་མེད་ཀྱི་སྒོ་ནས་ཁྱད་པར་གྱི་དབྱེ་བའོ། ། བཞི་པ་རྣམ་དག་ཐ་དད་ཀྱི་དབྱེ་བ་ལ་གསུམ་སྟེ། སློབ་མི་སློབ་གཉིས་ཀ་མ་ཡིན་པ་གསུམ་མོ། །
དེ་རེ་རེའང་མཚན་ཉིད་དང༌། མཚན་གཞི་དང༌། དགོས་པ་གསུམ་གསུམ་གྱིས་སྟོན་ནོ། ། ཚོགས་སྦྱོར་གཉིས་ལའང་སློབ་པའི་མཚན་ཉིད་ཚང་བས་དེར་ཐལ་ལོ་སྙམ་ན། ཐར་པ་ནི་མྱང་ངན་ལས་འདས་པ་ཡིན་ལ། དེ་ཡང་འགོག་པའི་བདེན་པ་ཡིན་ཞིང༌། དེ་ལ་བརྩོན་པ་མཚན་ཉིད་པ་ནི་ལམ་གྱི་བདེན་པ་ལས་མ་འདས་པའི་ཕྱིར་སྐྱོན་མེད་དོ། ། ལྔ་པ་སྤང་བྱ་ཡིན་མིན་གྱི་དབྱེ་བ་ལ་གསུམ་སྟེ། མཐོང་སྤང་དང༌། སྒོམ་སྤང་དང༌།
སྤང་བྱ་མ་ཡིན་པའོ། ། དེ་རེ་རེ་ལའང་མཚན་ཉིད་སོགས་གསུམ་ལས། དང་པོའི་མཚན་ཉིད་ལ། ཉོན་མོངས་པའི་ཀུན་ནས་ཉོན་མོངས་པ་དང༌། ལས་ཀྱི་དང༌། ཚེའིའོ། ། དང་པོ་ལ། གཙོ་བོ་དང་དེའི་རྗེས་སུ་འབྲང་བ་གཉིས་སོ། ། གཉིས་པ་སྒོམ་སྤང་ལ་ཡང་དེ་བཞིན་དུ་བཤད་པར་བྱའོ། ། འགྲེལ་པ་ལས།
འདིར་ཟག་པ་དང་བཅས་པ་སྨོས་པ་ནི། ངེས་པར་འབྱེད་པའི་ཆ་དང་མཐུན་པ་རྣམས་ཀྱང་བསྡུས་པར་རིག་པར་བྱ་སྟེ། ཞེས་གསུངས། འདི་ལ་ཁ་ཅིག་ན་རེ། འདིས་ངེས་འབྱེད་ཆ་མཐུན་སྒོམ་སྤངས་སུ་བསྟན་པ་ཡིན་ནོ་ཞེས་གསུང་ཡང༌། རིགས་པ་མ་ཡིན་ཏེ། ཇི་སྐད་དུ། དེ་ཉིད་དེ་ཡི་རྒྱུ་ཡིན་ན། ། ཇི་ལྟར་དེ་ཡི་གེགས་ཞེས་བྱ། ། དུས་སུ་ཕྱིན་པའི་སློང་མོ་པས། །
སྦྱིན་པའི་གེགས་བྱས་ཡོད་མ་ཡིན། ། ཞེས་གསུངས་སོ། ། དེས་ན་གཞུང་གི་དོན་ནི། མཐོང་སྤང་མ་ཡིན་པའི་ཟག་བཅས་ཐམས་ཅད་སྒོམ་སྤངས་སུ་སྟོན་པ་མ་ཡིན་གྱི། འོ་ན་ཅི་ཞེ་ན། ཉོན་མོངས་པ་ཅན་གྱི་ལྟ་བ་ལྷན་སྐྱེས་རྣམས་དང༌། ལྟ་བ་དེའི་གནས་དང༌། ཡུལ་ལ་ལོག་པར་ཞུགས་པའི་ཉོན་མོངས་པ་དང༌། ཉེ་བའི་ཉོན་མོངས་པ་གང་ཡིན་པ་དང༌། དེས་ཀུན་ནས་བསླངས་པའི་ལུས་ངག་གི་ལས་དང༌།
བདེ་འགྲོའི་ཕུང་ཁམས་སྐྱེ་མཆེད་ཐམས་ཅད་སྒོམ་སྤངས་སུ་སྟོན་པའོ། ། དེ་ཡང་བསྡུ་བར། ངན་འགྲོ་མྱོང་འགྱུར་གྱི་ལས་རྣམས་མཐོང་སྤངས་དང༌། བདེ་འགྲོ་མྱོང་འགྱུར་གྱི་ལས་རྣམས་སྒོམ་སྤངས་སུ་བཤད་པ་དང་ཡང་མཐུན་ནོ། ། དེ་ལས་གཞན་དུ་ཟག་བཅས་གང་ཡིན་ལ་སྤང་བྱ་གཉིས་པོ་གང་རུང་གིས་ཁྱབ་པ་ནི་མ་ཡིན་ཏེ། འཇིག་རྟེན་ལས་འདས་པའི་སྒོམ་ལམ་ཟག་བཅས་བཞིན་ནོ། ། དེ་འདྲ་མེད་ན་འཕགས་པ་རྣམས་ལ་འཇིག་རྟེན་པའི་དགེ་བ་དག་པ་བ་མེད་པར་འགྱུར་ལ། དེ་མེད་ན་འཁོར་བར་སྐྱེ་བ་འགྲུབ་བྱེད་ཀྱི་ལས་སོགས་པ་མེད་པར་འགྱུར་རོ། ། འགྲེལ་པའི་དོན་ནི་ངེས་འབྱེད་ཆ་མཐུན་སྤྱིར་ཟག་བཅས་ཡིན་ཀྱང་སྒོམ་སྤངས་སུ་མི་འཆད་ཅེས་པའི་དོན་ཡིན་ཏེ། འགྲེལ་ཚིག་དེ་ཉིད་ལ་ལེགས་པར་བལྟས་པས་དོན་དེ་གོ་བའི་ཕྱིར།
འོ་ན་སྤང་བྱ་མ་ཡིན་པའི་མཚན་གཞི་འཆད་པ་ན། ངེས་པར་འབྱེད་པའི་ཆ་དང་མཐུན་པ་མ་གཏོགས་པ། ཞེས་འབྱུང་བ་ཅི་ཞེ་ན། དེས་ཀྱང་ངེས་ཆ་ཟག་བཅས་སུ་བསྟན་པ་ཡིན་ཏེ། གཞུང་དེ་ཟག་མེད་ཀྱི་མཚན་གཞི་ངོས་འཛིན་པའི་སྐབས་ཡིན་པའི་ཕྱིར། དེས་ན་ངེས་ཆ་མ་གཏོགས་ཞེས་པ་གཞུང་གོང་འོག་གཉིས་ཀ་དང་སྦྱར་ནས་འཆད་དགོས་པ་ཡིན་ནོ། ། དེའི་ཤེས་བྱེད་ཀྱང༌། ངེས་འབྱེད་ཆ་མཐུན་རྣམ་གྲངས་པའི་ཟག་མེད་དུ་བཤད་པ་དང༌། དོན་ལ་ཟག་བཅས་སུ་གནས་པའི་བཤད་པ་གཉིས་ཡོད་པའི་རྒྱུ་མཚན་གྱིས་སོ། ། འདིར་ཟག་མེད་ཀྱི་མཚན་གཞི་འཛིན་པའི་གཞུང་དུ་ཁམས་བཅུ་དང་ཞེས་འདོན་པ་ནི་མ་དག་པ་ཡིན་ཏེ།
སྔར་ཟག་མེད་ཀྱི་མཚན་གཞི་འཛིན་པའི་གཞུང་ན། ཁམས་གསུམ་ཞེས་འབྱུང་བ་དང་འགལ་བའི་ཕྱིར་དང༌། རྣམ་པར་ཤེས་པའི་ཚོགས་ལྔ་ནི་རང་བཞིན་གྱིས་ཕྱིར་བལྟས་ཡིན་པས་ཆ་ལམ་དུ་འགྱུར་བ་མི་སྲིད་པའི་ཕྱིར་ཟག་མེད་མེད་དོ། ། འགྲེལ་པར། གཟུགས་སྒྲ་གཉིས་ལ་ཟག་མེད་ཡོད་པའི་ཤེས་བྱེད་མི་སློབ་པའི་ལུས་ངག་གི་ལས་སོ། ། ཞེས་གསུངས་པ་ཡང་བརྟག་དགོས་པ་ཡིན་ཏེ། གཟུགས་སྒྲའི་ཁམས་སུ་གྱུར་པའི་ལུས་ངག་གི་ལས་ནི། དེའི་རྣམ་པར་རིག་བྱེད་ལས་གཞན་མི་སྲིད་ལ། དེ་དགེ་བར་གཞག་པ་ལ་ནི། ཇི་སྐད་དུ་དབྱིག་གཉེན་ཞབས་ཀྱིས།
གཟུགས་དགེ་མི་དགེར་སྨྲ་བ་ནི་ཤཱཀྱའི་སྲས་ཀྱི་མ་ཡིན། ། ཞེས་བཀག་པའི་ཕྱིར། དེ་བས་ན་དགེ་སོགས་གསུམ་གྱི་མཚན་གཞི་འཆད་པ་ན། ཁམས་བཅུ་ཞེས་བཤད་པ་ནི། ཀུན་བརྟགས་ལ་དགོངས་པ་ཡིན་ལ། འདིར་ནི་ཀུན་བརྟགས་ཀྱི་ཟག་མེད་མི་འཆད་པས་མི་མཚུངས་སོ། ། ཡང་འདིར་མཐོང་སྤངས་དང་སྒོམ་སྤངས་གཉིས་ཀའི་མཚན་གཞི་འཆད་པ་ན། ཤེས་སྒྲིབ་མ་བཤད་པའི་དགོངས་པ་བརྟག་དགོས་ཤིང༌། ཁ་ཅིག་མཐོང་སྤང་ལས་ལྡོག་པ་ཞེས་པས་སྒོམ་སྤང་ཤེས་སྒྲིབ་བཤད་པ་ཡིན་ཅིང༌། མཐོང་སྤང་ལ་དེ་མི་སྲིད་དོ་ཞེས་ཟེར་བ་ནི་རིགས་པ་མ་ཡིན་ཏེ།
དེ་ལྟར་ན་མངོན་པར་རྟོགས་པའི་རྒྱན་དང་འགལ་ལ། དེ་དང་འགལ་བ་ནི་འཕགས་པ་ཐོགས་མེད་ལ་མི་རུང་བས་སོ། ། དྲུག་པ་གནས་ལུགས་ཀྱི་དབྱེ་བ་ལ་གཉིས་ཏེ། རྟེན་འབྲེལ་ལས་བརྩམས་པའི་དྲི་བ་དང༌། ལན་ནོ། ། དང་པོ་ནི། ཇི་ལྟར་ན་འཇོག་བྱེད་གང་གིས་རྟེན་ཅིང་འབྲེལ་པར་འབྱུང་བ་ཡིན། འཇོག་བྱེད་དེ་དང་ལྡན་པའི་རྟེན་ཅིང་འབྲེལ་པར་འབྱུང་བ་རྣམས་ནི་དུ་ཞིག་དགོས་པ་ཅིའི་ཕྱིར་མཚན་ཉིད་དེས། མཚན་གཞི་དེ་རྣམས་རྟེན་ཅིང་འབྲེལ་བར་འབྱུང་བའི་ཐ་སྙད་བྱ་རུང་དུ་བལྟ་ཞེ་ན། ལན་ལ།
རྟེན་འབྲེལ་གྱི་ཆོས་གསུམ་མདོར་བསྟན་པ་དང༌། མཚན་ཉིད་རྒྱས་པར་བཤད་པའོ། ། དང་པོ་ལ་གསུམ་སྟེ། མཚན་ཉིད་དང༌། མཚན་གཞི་དང༌། མཚོན་པའི་དགོས་པའོ། ། དང་པོ་ནི། རྟེན་འབྲེལ་སྤྱིའི་མཚན་ཉིད་དང༌། ཡན་ལག་སོ་སོར་རྣམ་པར་དབྱེ་བ་དང༌། ཡན་ལག་མདོར་བསྡུ་བ་དང༌།
ཡན་ལག་སྔ་མ་རྣམས་ཕྱི་མའི་རྐྱེན་ཉིད་དུ་རྣམ་པར་གཞག་པ་དང༌། ཡན་ལག་གི་བྱེད་ལས་རྣམ་པར་གཞག་པ་དང༌། ཡན་ལག་ཀུན་ནས་ཉོན་མོངས་པར་བསྡུ་བ་དང༌། རྟེན་ཅིང་འབྲེལ་བར་འབྱུང་བ་སྤྱིའི་སྒྲ་དོན་དང༌། ཟབ་པ་རྟོགས་དཀའ་བའི་ཚུལ་དང༌། སྤྱིར་རྟེན་གྱི་རབ་ཏུ་དབྱེ་བ་དང༌། ལུགས་དང་མཐུན་པ་དང༌། ལུགས་དང་མི་མཐུན་པར་ཡིད་ལ་བྱེད་པའི་སྒོ་ནས་ཀྱང་ཆོས་ཅན། རྟེན་འབྲེལ་དུ་བལྟ་བར་བྱ་སྟེ། རྟེན་འབྲེལ་སྤྱི་དང་ཀུན་བྱང་གི་རྟེན་འབྲེལ་སོ་སོའི་དོན་ལྡོག་རྟོགས་པར་བྱ་དགོས་པའི་ཕྱིར།
མཚན་གཞི་ནི། ཆོས་ཀྱི་ཕྱོགས་གཅིག་འདུས་མ་བྱས་མ་གཏོགས་པའོ། ། གསུམ་པ་ནི། མཚན་ཉིད་དེས་འདུས་བྱས་རྣམས་རྟེན་འབྲེལ་ཙམ་དུ་མཚོན་པ་ཆོས་ཅན། དགོས་པ་ཡོད་དེ། བདག་དང་སོགས་སོ། ། མདོར་ན་གཡོ་བ་མེད་པ་སོགས། རྐྱེན་གསུམ་ལས་སྐྱེས་པ་དེ་འདིར་རྟེན་འབྲེལ་གྱི་མཚན་ཉིད། འདིར་འདུས་མ་བྱས་མཐའ་དག་དང༌། འདུས་བྱས་མ་འོངས་པ་མི་སྐྱེ་བའི་ཆོས་ཅན་རྣམས་རྟེན་འབྲེལ་དུ་མ་གཞག་སྟེ།
མཚན་ཉིད་དེ་མ་ཚང་བའི་ཕྱིར། དེ་ཡང་དེ་ལས་སྐྱེས་ན། འདས་པ་དང༌། ད་ལྟར་བ་གང་རུང་དུ་ཐལ་བར་འགྱུར་ཏེ། སྐྱེས་ཟིན་པའི་ཕྱིར་རོ། ། དེས་ན་ཇི་སྐད་དུ། འདིར་ནི་འབྱུང་བ་རྒྱུ་ཡིན་ལ། ། བྱུང་བ་འབྲས་བུ་ཡིན་པར་འདོད། ། ཅེས་གསུངས་པ་ལྟར། བསྟན་བཅོས་འདིར་ནི་བྱུང་བའི་སྒོ་ནས་བཤད་པ་ཡིན་ནོ། །
འདིར་དངོས་སུ་བཤད་པ་ནི། རྣམ་བརྟགས་ཀྱི་རྟེན་འབྲེལ་གྱི་དབང་དུ་བྱས་ལ། ཆོས་ཉིད་ཀྱི་དང༌། རྣམ་བྱང་གི་རྟེན་འབྲེལ་གཉིས་དོན་གཅིག་ཅིང༌། དེ་འདྲ་དེ་འདིར་མཚན་མཚོན་གཞི་གསུམ་གྱི་སྒོ་ནས་བཤད་པ་དེའི་ཁོངས་སུ་མི་གཏོགས་ཤིང༌། འདུས་མ་བྱས་ཀྱི་རྟེན་འབྲེལ་ལོ། ། རྣམ་རིག་པའི་ལུགས་འདི་ལ། རྟེན་འབྲེལ་ལ་དངོས་པོ་དང་འདུས་བྱས་ཀྱི་ཁྱབ་ཀྱང༌། དེ་གཉིས་ལ་འདིར་བསྟན་གྱི་རྟེན་འབྲེལ་གྱིས་མ་ཁྱབ་སྟེ། འདུས་བྱས་ཡིན་ན་རྒྱུ་རྐྱེན་ལས་སྐྱེས་མི་དགོས་ཀྱང༌།
སྐྱེ་འཇིག་གནས་གསུམ་དང༌། གཞན་དུ་འགྱུར་བ་ཞེས་བྱ་བའི་མཚན་ཉིད་བཞི་དང་ལྡན་དགོས་ལ། ཆོས་ཉིད་ལ་ནི་དེ་གསུམ་མ་ཚང་བས་འདུས་མ་བྱས་པ་དང༌། རྣམ་བྱང་གི་རྟེན་འབྲེལ་རྣམས་ཀྱང་ལས་ཉོན་གྱིས་འདུས་མ་བྱས་པའི་ཕྱིར། འདིར་མ་གཏོགས་སོ། ། གཉིས་པ་རྒྱས་པར་བཤད་པ་ལ་གཉིས་ཏེ། གཞུང་གི་དོན་དང༌། གཞན་ལ་གསལ་བར་མ་གྲགས་པའི་སྤྱི་དོན་འགའ་ཞིག་བཤད་པའོ། ། དང་པོ་ལ་གཉིས་ཏེ། སྤྱིའི་མཚན་ཉིད་རྒྱས་པར་བཤད་པ་དང༌།
སྒོམ་པའི་ཚུལ་ལོ། ། དང་པོ་ལ་ལྔ་སྟེ། སྤྱིའི་མཚན་ཉིད་དང༌། རང་གི་མཚན་ཉིད་དང༌། སྤྱིའི་སྒྲ་དོན་དང༌། རྟོགས་དཀའ་བའི་མཚན་ཉིད་དང༌། མཚན་གཞིའི་དབྱེ་བའོ། ། དང་པོ་ནི། ཟག་བཅས་ཀྱི་དངོས་པོ་སྐྱེས་ཟིན་པ་འདི་རྣམས་ཆོས་ཅན། གཡོ་བ་མེད་པའི་རྐྱེན་ལས་བྱུང་བ་ཞེས་བརྗོད་དེ།
དབང་ཕྱུག་ལ་སོགས་པའི་བྱེད་པ་པོ་གཞན་གྱིས་བློ་སྔོན་དུ་བཏང་བ་མེད་པ་རང་གི་རྒྱུ་རྐྱེན་ལས་སྐྱེས་པའི་ཕྱིར། འདི་ལ་དགོངས་ནས། འདི་ཡོད་པས་འདི་འབྱུང༌། ཞེས་རྟེན་འབྲེལ་གྱི་མདོ་ལས་གསུངས་སོ། ། དེ་ཆོས་ཅན། མི་རྟག་པའི་རྐྱེན་ལས་བྱུང་བ་ཞེས་བྱ་སྟེ། རྒྱུ་རྟག་པ་ལས་མ་བྱུང་བའི་ཕྱིར། དེ་ལ་དགོངས་ནས། འདི་སྐྱེས་པའི་ཕྱིར་འདི་སྐྱེ་ཞེས་གསུངས་སོ། ། དེ་ཆོས་ཅན།
ནུས་པའི་རྐྱེན་ལས་བྱུང་བ་ཞེས་བྱ་སྟེ། རྒྱུ་རིགས་མི་མཐུན་ལས་བྱུང་བ་མ་ཡིན་པར་དེ་ལས་བྱུང་བའི་ཕྱིར་རོ། ། འདི་ལ་དགོངས་ནས། མ་རིག་པའི་རྐྱེན་གྱིས་འདུ་བྱེད་རྣམས་སོ། ། ཞེས་གསུངས་སོ། ། མཚན་ཉིད་འདི་ནི་ལོག་རྟོག་སེལ་བའི་དབང་དུ་བྱས་ལ། རིགས་མི་མཐུན་སེལ་བ་ལ་ནི་རྒྱུ་རྐྱེན་ལས་སྐྱེས་པ་ཙམ་གྱིས་ཆོག་གོ ། གཉིས་པ་རང་གི་མཚན་ཉིད་ལ། འཇོག་བྱེད་ཁ་བསྐང་བ་དང༌། དབྱེ་བ་དང༌།
བྱེད་ལས་དང༌། དོན་བསྡུ་བ་དང་བཞིའོ། ། དང་པོ་ནི། རང་རྒྱུ་ལས་དང་ཉོན་མོངས་པ་ལས་བྱུང་བའོ། ། གཉིས་པ་ནི། དབྱེ་བ་དངོས་དང༌། གྲངས་ངེས་པའི་རྒྱུ་མཚན་ནོ། ། དང་པོ་ནི། མ་རིག་པ་དང་སོགས་སོ། ། གཉིས་པ་ལ་བསྟན་པ་དང༌།
བཤད་པའོ། ། དང་པོ་ནི། ཡན་ལག་མདོར་བསྡུ་བས་ཇི་ལྟ་བུ་ཞེས་སོགས་ལ། ཀུན་ནས་ཉོན་མོངས་ཀྱི་རྟེན་འབྲེལ་གྱི་ཡན་ལག་ཆོས་ཅན། བཅུ་གཉིས་སུ་གྲངས་ངེས་ཏེ། རིང་བའི་རྒྱུ་འབྲས་དང༌། ཉེ་བའི་རྒྱུ་འབྲས་གཉིས་སུ་ངེས་ལ། དེར་འཇོག་པ་ལ་བཅུ་གཉིས་དགོས་ཤིང༌། དེ་བས་ལྷག་པ་མི་དགོས་པའི་ཕྱིར་རོ། ། གཉིས་པ་ལ་གཉིས་ཏེ།
རིང་བའི་རྒྱུ་འབྲས་བཤད་པ་དང༌། ཉེ་བའི་རྒྱུ་འབྲས་བཤད་པའོ། ། དང་པོ་ལ་གཉིས་ཏེ། འཕེན་པའི་ཡན་ལག་དང༌། འཕངས་པའི་ཡན་ལག་གོ ། དང་པོ་ལ། གང་ལ་བརྟེན་ཏེ་འཕེན་པ་ནི་མ་རིག་པའོ། ། གང་གིས་འཕེན་པ་ནི་འདུ་བྱེད་དོ། ། ཇི་ལྟར་འཕེན་པ་ནི་རྒྱུ་དུས་ཀྱི་ཀུན་གཞིའི་རྣམ་པར་ཤེས་པའོ། ། གཉིས་པ་ལ་གཉིས་ཏེ།
ལུས་ཐོབ་པ་དང༌། ལོངས་སྤྱོད་ལ་ལོངས་སྤྱོད་པ་གཉིས་སོ། ། དང་པོ་ལ་ལུས་མ་ཐོབ་པ་གསར་དུ་ཐོབ་པ་ནི་མིང་དང་གཟུགས་ཡིན་ལ། ཐོབ་པ་ཡོངས་སུ་རྫོགས་པ་ནི་སྐྱེ་མཆེད་དྲུག་གོ ། གཉིས་པ་ལ་ཡུལ་གྱི་ལོངས་སྤྱོད་ལ་ལོངས་སྤྱོད་པ་ནི་རིག་པ་ཡིན་ལ། ལས་ཀྱི་རྣམ་པར་སྨིན་པ་ལ་ལོངས་སྤྱོད་པ་ནི་ཚོར་བའོ། ། གཉིས་པ་ཉེ་བའི་རྒྱུ་འབྲས་ལ་གཉིས་ཏེ། འགྲུབ་པར་བྱེད་པའི་ཡན་ལག་དང༌། གྲུབ་པའི་ཡན་ལག་གོ ། དང་པོ་ལ།
གང་ལ་བརྟེན་ཏེ་གྲུབ་པ་ནི་སྲེད་པའོ། ། གང་གིས་འགྲུབ་པ་ནི་ལེན་པའོ། ། ཇི་ལྟར་འགྲུབ་པ་ནི་སྲིད་པའོ། ། གྲུབ་པའི་ཡན་ལག་ལ། རྟེན་ནི་སྐྱེ་བའོ། ། བརྟེན་པ་ནི་རྒ་ཤིའོ། ། དེ་ཡང་འཕེན་བྱེད་ཀྱི་རྒྱུ་དང༌། འཕངས་པའི་འབྲས་བུ་གཉིས་ལ་ནི་རིང་བའི་རྒྱུ་འབྲས་ཞེས་བྱ་སྟེ། འཕངས་པའི་འབྲས་བུ་སྐྱེ་བ་ལ་མངོན་དུ་ཕྱོགས་པ་དེའི་ཚེ། འཕེན་བྱེད་ཀྱི་བག་ཆགས་འཇོག་བྱེད་མཚན་ཉིད་པ་དེ།
འགགས་ནས་ཡུན་རིང་དུ་ལོན་པའི་ཕྱིར། འོ་ན་དེ་དེའི་སྐྱེད་བྱེད་མ་ཡིན་པར་འགྱུར། དེ་ལྟར་ན་རྣམ་སྨིན་གྱི་རྒྱུ་མ་ཡིན་པར་འགྱུར་རོ་ཞེ་ན། རྣམ་སྨིན་འཕེན་བྱེད་དུ་འདོད་ཀྱི། སྐྱེད་བྱེད་དུ་མི་འདོད་པས་ཉེས་པ་མེད་དོ། ། འོ་ན་སྐྱེད་བྱེད་དེ་གང་ཞེ་ན། འཕེན་བྱེད་ཀྱི་ལས་ཀྱི་བག་ཆགས་ཀུན་གཞིའི་སྟེང་ན་ཡོད་པ་དེའོ། ། དེས་དེ་ཇི་ལྟར་དུ་བསྐྱེད་ཅེ་ན། རྣམ་སྨིན་གྱི་སྔ་རོལ་དུ་གྲུབ་ཟིན་པ་དེ་ནས་བཟུང་སྟེ།

ཇི་སྲིད་རྣམ་སྨིན་མ་རྫོགས་ཀྱི་བར་དེ་སྲིད་དུ་རྣམ་སྨིན་དང་ལྷན་ཅིག་འགྲོགས་པའི་སྒོ་ནས་དངོས་སུ་ཕན་གདགས་བྱ་དང་འདོགས་བྱེད་ཀྱི་ཚུལ་གྱིས་སྐྱེད་པར་བྱེད་པའོ། ། དེ་ཡང་ཇི་སྲིད་འཕེན་བྱེད་ཀྱི་ལས་ཀྱི་ནུས་པ་མ་རྫོགས་པ་དེ་སྲིད་དུ་རྣམ་སྨིན་མི་རྫོགས་ལ། དེ་ཟད་པ་ན་དེ་ཡང་རྫོགས་པ་ནི་སྐྱེད་བྱེད་ཀྱི་ནུས་པ་ཟད་པ་ཡིན་ཏེ། སྣུམ་ཟད་པ་ན། མར་མེ་ཤི་བ་བཞིན་ནོ། ། ནུས་པ་རྫོགས་པའི་ཚད་ཀྱང་འཕེན་བྱེད་དངོས་ཀྱིས་ཇི་ཙམ་འཕངས་པ་དེ་ཙམ་དུ་འགྲོ་བ་ཡིན་ཏེ། མདའ་འཕངས་པ་ན་འཕེན་བྱེད་ཀྱི་ཤུགས་ཀྱིས་ཇི་ཙམ་དུ་འཕངས་པ་དེ་ཙམ་དུ་འགྲོ་བར་བྱེད་ཀྱི་དེ་ལས་ཕ་རོལ་ཏུ་མི་འགྲོ་བ་བཞིན་ནོ། ། དེས་ན་རྣམ་སྨིན་གྱི་རྒྱུའི་མིང་ཅན་ལ་གཉིས་ཏེ། འཕེན་བྱེད་ཀྱི་རྒྱུ་དང༌། སྐྱེད་བྱེད་ཀྱི་རྒྱུ་ཞེས་བྱ་བ་གཉིས་སམ། ཡང་ན་འཕེན་བྱེད་ཀྱི་བག་ཆགས་འཇོག་བྱེད་དང༌།
དེས་གཞག་པའི་བག་ཆགས་གཉིས་སོ། ། དེ་གཉིས་ལས་འཕེན་བྱེད་ཀྱི་རྒྱུ་དང༌། རྣམ་སྨིན་གྱི་རྒྱུའི་གཙོ་བོར་གང་བཟུང་ཞེ་ན། ཀུན་གཞི་ཁས་མི་ལེན་པ་དག་ལ་ནི་དང་པོ་གཙོ་ཆེ་བ་ཡིན་ཏེ། ལུགས་དེ་ལ་འཕེན་བྱེད་ལས་མ་གཏོགས་པའི་འཕངས་པ་ལྟར་སྐྱེད་བྱེད་ཀྱི་རྒྱུ་དང༌། འཕེན་བྱེད་ཀྱིས་གཞག་པའི་བག་ཆགས་ཁས་མི་ལེན་པའི་ཕྱིར་རོ། ། འདིར་ནི་ཕྱི་མ་གཙོ་ཆེ་བ་ཡིན་ཏེ། བག་ཆགས་དེ་ཉིད་རྒྱུ་རྐྱེན་དུ་གཞག་པའི་ཕྱིར་དང༌། ཀུན་གཞིའི་སྒྲུབ་བྱེད་ཀྱི་རིགས་པ་རྣམས་ཀྱིས་གྲུབ་པའི་འབྲས་བུ་ཡང་འདི་ཉིད་ཡིན་པའི་ཕྱིར་དང༌། འཕེན་བྱེད་ཀྱིས་འཕངས་ཀྱང་ས་བོན་འདས་ལམ་གྱིས་བཅོམ་ན་རྣམ་སྨིན་མི་འབྱིན་པའི་ཕྱིར་རོ། །
དེ་ལྟ་ན་ཡང་རྣམ་སྨིན་སྐྱེད་བྱེད་ཡིན་པ་ཙམ་གྱིས་རྣམ་སྨིན་གྱི་རྒྱུར་གཞག་ནུས་པ་མ་ཡིན་ཏེ། འགྲུབ་བྱེད་ཀྱི་རྒྱུ་བཞིན་ནོ། ། དེའི་ཕྱིར་མ་རིག་པ་དང༌། འདུ་བྱེད་གཉིས་ནི་རྣམ་སྨིན་འཕེན་བྱེད་དང༌། དེའི་བག་ཆགས་འཇོག་བྱེད་ཡིན་ལ། རྒྱུ་དུས་ཀྱི་རྣམ་པར་ཤེས་པ་ནི་རྣམ་སྨིན་སྐྱེད་བྱེད་ཀྱི་རྒྱུའོ། ། དེས་དེ་བསྐྱེད་པའི་བྱ་བ་དུས་ནམ་གྱི་ཚེ་བྱེད་ཅེ་ན། འགྲུབ་བྱེད་ཀྱིས་གསོས་བཏབ་པ་དེའི་ཚེ་བྱེད་པ་ཡིན་ཏེ། རྣམ་སྨིན་སྐྱེ་བ་ལ་མངོན་དུ་ཕྱོགས་པའི་དུས་དེ་ན་བྱེད་དགོས་པའི་ཕྱིར། དཔེར་ན་ཞིང་ལ་ས་བོན་བཏབ་ཀྱང༌།
ཇི་སྲིད་ཆུ་ལུད་དྲོད་གཤེར་གྱི་ཚོགས་པ་མ་རྙེད་པ་དེ་སྲིད་དུ་མྱུ་གུ་སྐྱེད་པའི་བྱ་བ་མི་བྱེད་ལ། རྙེད་ནས་བྱེད་པ་བཞིན་ནོ། ། དེའི་ཚེ་འཕེན་བྱེད་ཀྱིས་འཕངས་པའི་བག་ཆགས་ནི་རྣམ་སྨིན་གྱི་ངོ་བོ་སྐྱེད་བྱེད་དང༌། རྣམ་སྨིན་གྱི་རྒྱུར་འཇོག་ལ། དེ་དང་ལྷན་ཅིག་པའི་འགྲུབ་བྱེད་རྣམས་ནི་རྣམ་སྨིན་གྱི་ཁྱད་པར་འགྲུབ་བྱེད་ཡིན་པའི་ཕྱིར། རྣམ་སྨིན་གྱི་ཁྱད་པར་དེའི་སྐལ་མཉམ་གྱི་རྒྱུ་དང༌། དེ་ཡང་དེའི་རྒྱུ་མཐུན་གྱི་འབྲས་བུར་བཞག་གོ ། གྲུབ་པའི་འབྲས་བུ་དང་འགྲུབ་བྱེད་ཀྱི་རྒྱུ་གཉིས་ལ་ནི་ཉེ་བའི་རྒྱུ་འབྲས་ཞེས་བྱ་སྟེ། གྲུབ་པའི་འབྲས་བུ་སྐྱེ་བ་ལ་མངོན་དུ་ཕྱོགས་པའི་ཚེ་འགྲུབ་བྱེད་ཀྱི་རྒྱུ་མ་འགགས་པར་ཡོད་པའི་ཕྱིར། འོ་ན་འཕེན་བྱེད་ལ་འཕེན་པའི་རྒྱུ་དང༌།
སྐྱེད་པའི་རྒྱུ་གཉིས་ཡོད་པ་ལྟར། འགྲུབ་བྱེད་ཀྱི་རྒྱུ་ལ་ཡང་དེ་ལྟར་འཆད་དམ་ཞེ་ན། བཤད་པར་བྱ་སྟེ། འགྲུབ་བྱེད་ཀྱི་བག་ཆགས་འཇོག་བྱེད་དང༌། དེས་གཞག་པའི་བག་ཆགས་སོ། ། དང་པོ་ནི་སྲེད་ལེན་དང༌། གཉིས་པ་ནི་སྲིད་པའོ། ། བག་ཆགས་དེ་གྲུབ་པའི་འབྲས་བུ་དངོས་སུ་སྐྱེད་བྱེད་ཡིན་མོད། བག་ཆགས་འཇོག་བྱེད་གཉིས་ཀྱང་གྲུབ་པའི་འབྲས་བུ་སྐྱེད་བྱེད་དུ་ཁས་ལེན་ནམ་ཞེ་ན། འདིར་ནི་དེར་ཁས་བླངས་པས་ཆོག་པ་ཡིན་ཏེ།
ཉེ་བའི་རྒྱུ་འབྲས་འཆད་པའི་སྐབས་ཡིན་པའི་ཕྱིར་དང༌། སྲིད་པའི་སྐབས་སུ་ལེན་པ་མ་འགགས་པར་ཡོད་པའི་ཕྱིར་ཏེ། ལས་ཀྱི་བག་ཆགས་སྲིད་པར་འཇོག་པ་ནི་ལེན་པ་དང་ཕན་ཚུན་རྒྱུའི་རྐྱེན་དུ་གྱུར་པ་ལ་རག་ལས་པའི་ཕྱིར། འདིར་བོད་སྔ་མ་རྣམས་ན་རེ། འཕེན་བྱེད་རྒྱུ་འབྲས་ཀྱི་སྐབས་སུ་འགྲུབ་བྱེད་རྒྱུ་འབྲས་ཡོད་པར་དོན་གྱིས་གོ་མོད། དངོས་སུ་མ་བཤད་པ་ནི་རིང་བའི་རྒྱུ་འབྲས་འཆད་པའི་སྐབས་ཡིན་པ་དང༌། ཅིག་ཤོས་ལ་ཡང་དེ་ཡོད་པར་དོན་གྱིས་གོ་མོད། དངོས་སུ་མ་བསྟན་པ་ནི་ཉེ་བའི་རྒྱུ་འབྲས་འཆད་པའི་ཕྱིར་རོ། ། ཞེས་གསུང་བ་ནི་འཕངས་པའི་འབྲས་བུ་ངོས་མ་ཟིན་པའི་གཏམ་ཡིན་པ་དང༌། དེ་ལྟར་བཤད་ན།
མཛོད་དུ། བར་མའི་རྗེས་སུ་དཔག་པ་ལས། ། ཞེས་བཤད་པ་དང་འདྲ་བར་རྒྱུ་འབྲས་ཆ་གཉིས་སུ་སོང་བས་ལུགས་འདི་ལ་འགྲིག་པ་མ་ཡིན་ནོ། ། འོ་ན་ཅི་འཕངས་པའི་འབྲས་བུ་དང༌། གྲུབ་པའི་འབྲས་བུ་གཉིས་ཀྱི་ཁྱད་པར་གང་ཞེ་ན། ངོ་བོའི་སྒོ་ནས་མུ་བཞི་སྟེ། འཕངས་པའི་འབྲས་བུ་ཁོ་ན་ཡིན་ལ་གྲུབ་པའི་འབྲས་བུ་མ་ཡིན་པ་ནི། འཕེན་བྱེད་ཀྱིས་འཕངས་ཤིང༌། ད་ལྟར་གྲུབ་མ་ཟིན་པའི་རྣམ་སྨིན་གྱི་ངོ་བོ་འབྱུང་རུང་དེའོ། ། གྲུབ་པའི་འབྲས་བུ་ཁོ་ན་ཡིན་ལ།
ཅིག་ཤོས་མ་ཡིན་པ་ནི། མཐོ་རིས་ཀྱི་རྟེན་ལ་མི་དགེ་བའི་རྒྱུ་མཐུན་གྱི་འབྲས་བུ་གྲུབ་པ་ལྟ་བུའོ། ། གཉིས་ཀ་ཡིན་པ་ནི། འཕེན་འགྲུབ་གཉིས་ཀས་བསྒྲུབས་པའི་རྣམ་སྨིན་གྱི་ངོ་བོ་གང་ཡིན་པ་དེའོ། ། གཉིས་ཀ་མ་ཡིན་པ་ནི་གྲུབ་ཟིན་པའི་རྣམ་སྨིན་གྱི་ཚོགས་པ་ན་ཡོད་པའི་ལས་དང་ཉོན་མོངས་པ་རྣམས་སོ། ། འོ་ན་རྟེན་འབྲེལ་ཚར་གཅིག་པོ་དེ་འཕངས་པའི་འབྲས་བུ་མངོན་དུ་འགྱུར་བ་ལ་ཚར་གཅིག་པོ་དེའི་སྲེད་ལེན་སྔོན་དུ་འགྲོ་དགོས་ན་ཚོར་བའི་རྐྱེན་གྱིས་སྲེད་པ་འབྱུང་བའི་ཚུལ་ཇི་ལྟ་བུ་ཞེ་ན། ལན་ལ་རྣམ་གྲངས་གཉིས་ཏེ། འཕེན་བྱེད་ཀྱིས་ཇི་ལྟར་འཕངས་པའི་བག་ཆགས་དང་ཤུགས་ལས་སྲེད་པ་འབྱུང་བའི་ལན་དང༌། རྣམ་སྨིན་དངོས་སུ་གྱུར་པའི་ཚོར་བ་ལས་སྲེད་པ་སྐྱེས་ནས་དེས་རྣམ་སྨིན་གྱི་རྒྱུན་འཛིན་པར་བྱེད་པའི་ལན་ནོ། ། དང་པོ་ནི།
གཞུང་ལས། བག་ཆགས་དང་ཤུགས་ཀྱིས་ཀྱང་རྐྱེན་དུ་ལྟའོ། ། ཞེས་གསུངས་པ་ལྟར། འཕེན་བྱེད་དངོས་ཀྱིས་ཀུན་གཞིའི་སྟེང་དུ་མིང་གཟུགས་ནས་ཚོར་བའི་བར་ཇི་ལྟར་འཕངས་པའི་ནུས་པ་དེ་ལས་ནུས་པ་དེ་གསོས་འདེབས་བྱེད་ཀྱི་སྲེད་པ་འབྱུང་བ་ཡིན་ཏེ། དཔེར་ན་བསམ་གཏན་དང་པོའི་ཉེར་བསྡོགས་ཀྱིས་འདོད་པའི་སས་བསྡུས་ཀྱི་ཀུན་གཞིའི་སྟེང་དུ། བསམ་གཏན་དང་པོའི་རྣམ་སྨིན་གྱི་ཚོར་བ་འབྱུང་རུང་གི་བག་ཆགས་བཞག་པ་དེ་ལས་དངོས་གཞིའི་ཚོར་བ་འབྱུང༌། དེའི་རྐྱེན་གྱིས་དེ་ཉིད་ལ་སྲེད་པ་འབྱུང་ཞིང༌། སྲེད་པ་དེས་སྔོན་ཇི་ལྟར་འཕངས་པའི་རྣམ་སྨིན་མ་འོངས་པ་དེ་འགྲུབ་པར་བྱེད་པ་ལྟ་བུའོ། ། རྣམ་གྲངས་གཉིས་པ་ནི། མིའི་རྟེན་ལ་མིང་གཟུགས་ནས་ཚོར་བའི་བར་རྣམ་སྨིན་གྱི་ངོ་བོ་གྲུབ་ཟིན་པ་དེའི་ཚེ།
དེ་དང་ལྷན་ཅིག་ན་རྣམ་སྨིན་དེ་ཉིད་འཕེན་པར་བྱེད་པའི་ལས་ཀྱི་བག་ཆགས་ཀྱང་རྣམ་སྨིན་གྱི་རྒྱུན་སྐྱེད་བྱེད་དུ་ཡོད་པ་ཡིན་ལ། དེའི་ཚེ་རྣམ་སྨིན་གྱི་ངོ་བོ་ལ་ཆགས་པའི་སྲེད་ལེན་སྐྱེས་ནས། དེས་བག་ཆགས་དེ་ནུས་པ་མཐུ་ཅན་དུ་བྱས་ནས་རྣམ་སྨིན་གྱི་ངོ་བོ་དེ་འཛིན་ཞིང༌། དེའི་རྒྱུན་སྐྱེ་བར་བྱེད་པ་ཡིན་ནོ། ། ཞེས་བྱ་བའི་ལན་འདི་ནི་གཞུང་ལས། ཚོར་བ་ཅིའི་ལས་ཅན་ཞེ་ན། སྐྱེ་བ་དང་ལོངས་སྤྱོད་ལ་སེམས་ཅན་རྣམས་འཛུད་པ་དང༌། སྲེད་པའི་རྐྱེན་ཀྱང་ཡིན་ནོ། ། ཞེས་པས་བསྟན་ནོ། ། མདོར་ན་ལུགས་གཞན་ལས་རྟེན་འབྲེལ་ཚར་གཅིག་སྐྱེ་བ་ལེན་ཐེབས་གཉིས་བཤད་ཀྱང༌།
འདིར་གཅིག་ཁོ་ན་ལས་གཞན་མ་བཤད་དེ། རྣམ་པར་ཤེས་པའི་རྐྱེན་གྱིས་མིང་གཟུགས་འབྱུང་བའི་ཐད་དེར་སྐྱེ་བ་སྔ་ཕྱི་འཕོ་བའི་མཚམས་ཤིག་བཤད་ན་བཅུ་གཉིས་པོ་འཕེན་འགྲུབ་ཡན་ལག་བཞིར་བསྡུ་བའི་ཐབས་མེད་པའི་ཕྱིར། དེ་ལྟར་ཚར་གཅིག་པོ་དེ་ཚེ་དུ་ལ་རྫོགས་པ་ཡིན་ཞེ་ན། མྱུར་ན་ཚེ་གཉིས་ཁོ་ན་དང༌། ཇི་ལྟར་བུལ་ཡང་ཚེ་གསུམ་ལས་ལྷག་པ་མི་དགོས་སོ། ། རྗེ་བཙུན་རེད་མདའ་པའི་གསུང་གིས་ཚེ་གསུམ་ཁོ་ན་ངེས་པར་དགོས་སོ་ཞེས་གསུངས་པ་དང༌། སྲེད་པ་དང་ལེན་པ་གཉིས་ས་མི་མཚུངས་པ་ཁོ་ནར་བཤད་ནས། དེའི་ཤེས་བྱེད་ཀྱང་སྲེད་པས་ད་ལྟར་གྱི་ཕུང་པོ་ལ་སྲེད་པ་དང༌། ལེན་པས་མ་འོངས་པའི་ཕུང་པོ་ལ་སྲེད་པར་བྱེད་པ་ཡིན་པའི་ཕྱིར་ཞེས་དང༌། མིང་གཟུགས་ནས་ཚོར་བའི་བར་གྱི་རྣམ་སྨིན་གང་ལ་བརྟེན་པའི་ཚེ་དེ་དང༌།
སྐྱེ་རྒ་གཉིས་གང་ལ་བརྟེན་པའི་ཚེ་གཉིས་པོ་སྐྱེ་བ་སྔ་ཕྱི་རིམ་ཅན་དུ་འབྱུང་བར་འདོད་པ་སོགས་ནོངས་པ་དུ་མ་ཞིག་མཛད་པ་ལ་གཞན་དག་གིས་ལེགས་བཤད་དུ་བསམས་ནས་བླངས་པ་དག་ནི་དོར་བར་བྱ་དགོས་ཏེ། གཞུང་གཞན་གྱི་བཤད་པ་དང་བསྲེས་པའི་ཕྱིར་དང༌། སྲེད་ལེན་ས་མི་མཚུངས་ན་གཉིས་ཀས་རྣམ་སྨིན་གཅིག་འགྲུབ་པ་མི་སྲིད་པར་ཐལ་བའི་ཕྱིར་དང༌། རྣམ་སྨིན་གཅིག་འགྲུབ་པ་ལ་གཉིས་ཀ་མི་སྲིད་པས་ཁྱབ་པར་ཐལ་བའི་ཕྱིར་རོ། ། གོང་དུ་རང་ལུགས་ཇི་སྐད་བཤད་པའི་དོན་དེ་དག དབྱིག་གཉེན་ཞབས་ཀྱིས་རྟེན་འབྲེལ་གྱི་མདོ་འགྲེལ་ལས་གསལ་བར་གསུངས་པ་ཡིན་ཏེ། ཇི་སྐད་དུ། གང་གིས་འཕེན་དང་ཇི་ལྟར་གང༌། ། དེ་འགྲུབ་བྱེད་པ་དེ་ལ་ཡང༌། ། ཉེས་དམིགས་གང་ཡིན་དེ་དག་རྣམས། །
ཡན་ལག་བཅུ་གཉིས་རྣམས་ཀྱིས་བསྟན། ། གཉིས་ཀྱི་ཡན་ལག་གཅིག་གིས་དང༌། ། རྣམ་པ་བཞི་དང་གཉིས་ཀྱིས་དང༌། ། གཅིག་གིས་གཅིག་གིས་གཅིག་གིས་ནི། ། དོན་མཐུན་དག་ཏུ་རབ་ཏུ་བསྟན། ། བདེན་པ་ཇི་བཞིན་མི་ཤེས་ཕྱིར། ། ལས་ཀྱིས་སེམས་ལ་བསྒོས་པའི་ཕྱིར། ། ཡན་ལག་བཞི་ནི་རིམ་གྱིས་འཕེན། ། འཕངས་པ་བཞིན་དུ་སྐྱེས་པ་ཡི། ། ཚོར་བས་བསྐྱེད་པའི་སྲེད་པ་ལས། །
ལེན་པ་འབྱུང་བས་དེ་ཡི་ལས། ། བསྒོས་པ་མངོན་དུ་གྱུར་པ་ཡིན། ། གྲུབ་པ་སྐྱེ་ཡིན་དེ་ལ་ཡང༌། ། རྒ་སོགས་ཉེས་དམིགས་གང་གི་ཕྱིར། ། བདེན་པ་མཐོང་ལ་འཕེན་པ་མེད། ། སྲེད་དང་བྲལ་ལ་འབྱུང་བ་མེད། ། ཅེས་གསུངས་སོ། ། གཉིས་པ་བྱེད་པ་ལ་གཉིས་ཏེ། སྲིད་ཚད་ཀྱི་རྐྱེན་དང༌། ངེས་པའི་རྐྱེན་ནོ། །
དང་པོ་ལ་དྲི་བ་དང༌། ལན་ནོ། ། གཉིས་པ་ལ་ཡན་ལག་སྔ་མ་སྔ་མ་རྣམས་ཀྱིས་ཕྱི་མ་ཕྱི་མ་རྣམས་ཀྱི་རྐྱེན་བཞི་པོ་གང་རུང་བྱེད་པའི་ཆ་ནས་ཡན་ལག་རྐྱེན་ཉིད་དུ་རྣམ་པར་བཞག་པར་རིག་པར་བྱ་སྟེ། བག་ཆགས་ཏེ་རྒྱུའི་རྐྱེན་དང༌། ཤུགས་ཏེ་དེ་མ་ཐག་པའི་རྐྱེན་དང༌། ཡིད་ལ་བྱེད་པ་སྟེ་དམིགས་པའི་རྐྱེན་དང༌། ལྷན་ཅིག་འབྱུང་བ་སྟེ་བདག་པོའི་རྐྱེན་བྱེད་པ་གང་རུང་གི་སྒོ་ནས་དེར་བཞག་པའི་ཕྱིར། དེ་ཡང་ཅི་རིགས་སུ་སྦྱར་དགོས་ཏེ། སྔ་མས་ཕྱི་མ་ལ་རྐྱེན་བཞི་ཀ་བྱེད་པའི་ངེས་པ་མེད་པའི་ཕྱིར་རོ། ། སློབ་དཔོན་སྔ་མ་རྣམས་ན་རེ།
རིག་པས་རིག་པ་ལ་རྐྱེན་བཞི་ཀ་དང༌། རིག་པས་བེམ་པོ་ལ་བདག་རྐྱེན་གཅིག་པུ་དང༌། བེམ་པོས་བེམ་པོ་ལ་རྒྱུ་རྐྱེན་དང༌། བདག་རྐྱེན་གཉིས་དང༌། བེམ་པོས་རིག་པ་ལ་དམིགས་རྐྱེན་དང༌། བདག་རྐྱེན་གཉིས་བྱེད་པ་ཡིན་ནོ་ཞེས་གསུང་ཡང༌། རྣལ་འབྱོར་སྤྱོད་པའི་གྲུབ་པའི་མཐའ་མ་ཡིན་ཏེ། བེམ་པོས་རྐྱེན་བྱེད་ཚུལ་ཁས་མི་ལེན་པའི་ཕྱིར་དང༌། སེམས་བྱུང་སྔ་མས་ཕྱི་མའི་དེ་མ་ཐག་རྐྱེན་མེད་པར། དོན་གསང་ལས་བཤད་པ་ལྟར་ཁས་ལེན་དགོས་པའི་ཕྱིར་དང༌།
བེམ་པོར་གྱུར་པའི་དམིགས་རྐྱེན་རྫས་གཞན་ཁས་བླངས་ན། གཟུང་འཛིན་རྫས་གཞན་ལས་མ་འདས་པའི་ཕྱིར་རོ། ། དེས་ན་བག་ཆགས་ཞེས་པ་ནི་ཉོན་མོངས་པ་དང༌། ལས་དང༌། རྣམ་སྨིན་གསུམ་ཀའི་བག་ཆགས་ཀུན་གཞིའི་སྟེང་དུ་བཞག་པ་དེ་ཉིད་ཡིན་ལ། དེ་ནི་སྤྱིར་གཟུང་འཛིན་གཉིས་སུ་སྣང་བ་ཐམས་ཅད་ཀྱི་རྒྱུའི་རྐྱེན་ཡིན་པའི་ཕྱིར། ཡན་ལག་སྔ་མ་སྔ་མའི་བག་ཆགས་ཀུན་གཞིའི་སྟེང་ན་ཡོད་པ་དེ་ཡན་ལག་ཕྱི་མ་ཕྱི་མ་རྣམས་ཀྱི་རྒྱུའི་རྐྱེན་དུ་འགྱུར་བ་ཡིན་ཏེ། དཔེར་ན་ཚོར་བའི་བག་ཆགས་དེ་སྲེད་པའི་རྒྱུ་རྐྱེན་དུ་འགྱུར་བ་བཞིན་ནོ། ། སྐྱེད་བྱེད་ཀྱི་རྒྱུ་ནི་འདི་ཁོ་ན་ཡིན་ལ། འདི་དང་རང་གི་བསྐྱེད་བྱ་གཉིས་རྒྱུན་ལྷན་ཅིག་ཏུ་འགྲོགས་ནས་ཕན་ཚུན་དུ་གཅིག་ཅིག་ཤོས་ཀྱི་རྒྱུའི་རྐྱེན་དུ་སོང་བའི་སྒོ་ནས།
ཇི་སྲིད་འཕེན་བྱེད་ཀྱི་ཤུགས་ཀྱིས་འཕངས་པ་དེ་སྲིད་དུ་རྒྱུན་མ་ཆད་པར་འབྱུང་བ་ཡིན་ནོ། ། ཤུགས་ཞེས་བྱ་བ་ནི། འཕེན་བྱེད་ཀྱི་རྒྱུ་ལ་ཟེར་བ་ཡིན་ལ། དེ་ཡང་ལས་དང་ཉོན་མོངས་པ་གཉིས་ཀྱིས་ཀུན་གཞིའི་སྟེང་དུ་རྣམ་སྨིན་འཕངས་པའོ། ། དེའི་ཚེ་ན། བག་ཆགས་འཇོག་བྱེད་དེ་ཤུགས་ཀྱིས་མ་འོངས་པ་ན་རྣམ་སྨིན་གྱི་འབྲས་བུ་འབྱུང་བའོ། ། དེའི་ཕྱིར་མ་རིག་པ་དང་ལས་ཀྱི་ཤུགས་ཀྱིས་མིང་གཟུགས་ནས་ཚོར་བའི་བར་འབྱུང་བ་ལྟ་བུའོ། ། འདི་དེ་མ་ཐག་རྐྱེན་ལ་སྦྱར་བ་ནི། འདུ་བྱེད་ཀྱི་རྐྱེན་གྱིས་རྣམ་ཤེས་འབྱུང་བ་ལ་འགྲིག་ཙམ་ཡིན་ཀྱང༌། དོན་ཇི་ལྟ་བ་བཞིན་གྱི་གོ་བ་འགངས་ཆེ་ས་ནས་མ་ལོངས་སོ། །
ཡིད་ལ་བྱེད་པ་ནི། སྤྱིར་སེམས་ཡུལ་ལ་འཇུག་པར་བྱེད་པའི་སེམས་བྱུང་ཞིག་ཡིན་ལ། དེའི་དབང་གིས་སེམས་དེ་དང་དེ་ལ་དོན་གྱི་རྣམ་པ་སྣང་བ་ཙམ་ཞིག་ལ་བྱ་བ་ཡིན་ཏེ། དཔེར་ན། དོན་སྣང་སྔ་མའི་བག་ཆགས་སད་པ་ལ་བརྟེན་ནས་ཤེས་པ་ཕྱི་མ་ལ་དོན་གྱི་རྣམ་པ་སྣང་བ་ལྟ་བུའོ། ། འདི་ཡང་རང་གི་དེ་མ་ཐག་རྐྱེན་གྱི་སྟེང་གི་ས་བོན། མིག་ཤེས་ཀྱི་དམིགས་རྐྱེན་དུ་འདོད་པ་ལྟ་བུའི་བསམ་པ་དང་སྦྱར་ན། དམིགས་རྐྱེན་ལ་འགྲིག་ཙམ་ཡིན་ཀྱང༌། དོན་གྱི་གོ་བ་རྒྱ་ཆེ་ས་ནས་མ་ལོངས་སོ། ། ལྷན་ཅིག་འབྱུང་བ་ཞེས་པ་ཡང༌།
ལྷན་ཅིག་འབྱུང་བའི་རྒྱུ་ལ་བཤད་ན་འགྲིག་པ་ཡིན་ལ། བདག་རྐྱེན་ཀྱང་དེའི་ཆ་ཤས་ལ་སྲིད་པ་ཙམ་མོ། ། མདོར་ན་བག་ཆགས་དང༌། ཤུགས་ཞེས་པ་ནི་འཕེན་བྱེད་ཀྱི་རྒྱུའི་དབང་དུ་བྱས་པ་གཉིས་པ་དེ་ཡིན་ལ། དེ་ཡང་གཅིག་ནི་འབྲས་བུའི་དུས་སུ་འགགས་ཟིན་ལ། གཅིག་ནི་མཉམ་དུ་འཇུག་པའོ། ། ཡིད་ལ་བྱེད་པ་དང༌། ལྷན་ཅིག་འབྱུང་བ་གཉིས་ནི་འགྲུབ་བྱེད་ཀྱི་རྒྱུའི་དབང་དུ་བྱས་པ་སྟེ། གཅིག་ནི་ཕན་གདགས་བྱའི་དུས་སུ་འགགས་ཟིན་ལ། ཅིག་ཤོས་ནི་དེ་དང་ལྷན་ཅིག་ཏུ་འཇུག་པའོ། །
འོ་ན་སྐྱེ་བས་རྒ་ཤི་ལ་འཕེན་འགྲུབ་ཀྱི་རྐྱེན་བཞི་བྱེད་ཚུལ་ཇི་ལྟ་བུ་ཞེ་ན། སྐྱེ་བའི་བག་ཆགས་ཀུན་གཞིའི་སྟེང་དུ་བཞག་པ་དེས་རྒ་ཤིའི་རྒྱུའི་བྱེད་པ་དང༌། སྐྱེ་བའི་ཤུགས་ཀྱིས་རྒ་ཤི་འབྱུང་བ་དང༌། དེའི་བག་ཆགས་དེའི་སྟེང་ན་ཡོད་པ་དེ་སད་པ་ལས་རྒ་ཤིའི་དུས་ཀྱི་སྣང་བ་རྣམས་འཆར་བ་དང༌། རྒ་ཤི་ནི་སྐྱེ་བའི་གནས་སྐབས་ལ་བཏགས་པ་ཡིན་པས་ལྷན་ཅིག་འབྱུང་བའི་རྒྱུར་འགྱུར་བ་ལྟ་བུའོ། ། གཉིས་པ་ལ་མ་རིག་པའི་བྱེད་པ་སོགས་བཅུ་གཉིས་སོ། ། དང་པོ་ལ་གཉིས་ཏེ། སེམས་ཅན་ལ་བྱ་བ་བྱེད་པའི་ལས་དང༌། ཆོས་ལ་བྱ་བ་བྱེད་པའི་ལས་སོ། ། དང་པོ་ལ་གང་ལ་རྨོངས་པར་བྱེད་པ་དང༌།
སུ་ཞིག་དང༌། ཇི་ལྟར་བྱེད་པ་གསུམ་མོ། ། དེ་བཞིན་དུ་ལྷག་མ་རྣམས་ལ་ཡང་སེམས་ཅན་དང༌། ཆོས་ཀྱི་དབྱེ་བས་གཉིས་དང༌། དང་པོ་ལ་གསུམ་གསུམ་དུ་སྦྱར་རོ། ། རྒ་ཤི་ནི་རྒ་བའི་ལས་དང༌། ཤི་བའི་ལས་གཉིས་ཀྱིས་འཆད་དོ། ། འདིར་སྔ་མ་སྔ་མས་ཕྱི་མ་ཕྱི་མའི་རྐྱེན་བྱེད་པར་བཤད་པ་ལ་མངོན་གྱུར་བ་སྔ་མས་ཕྱི་མའི་རྐྱེན་བྱེད་པར་མ་ངེས་ཏེ། བག་ཆགས་དང་ཤུགས་ཀྱིས་རྐྱེན་བྱེད་པ་ནི་སྔ་མའི་ས་བོན་གྱིས་ཕྱི་མའི་རྐྱེན་བྱེད་པ་ལ་འཆད་དགོས་པའི་ཕྱིར། གསུམ་པ་དོན་བསྡུ་བ་ལ་གསུམ་སྟེ།
ཉོན་མོངས་པའི་དང༌། ལས་ཀྱི་དང༌། ཚེའི་ཀུན་ནས་ཉོན་མོངས་པར་བསྡུ་བའོ། ། རྣམ་བཤད་མཛད་པ་གཞན་དག་ན་རེ། ཡན་ལག་བཅུ་གཉིས་པོ་ཉོན་མོངས་པ་གསུམ་དུ་བསྡུས་པ་འདིར་ནི། རྟེན་འབྲེལ་ཚར་གཅིག་ལ་རྒྱུ་འབྲས་ཆ་གཉིས་ཀྱི་རྣམ་གཞག་མཛད་པ་ཡིན་ལ། འཕེན་འགྲུབ་ཡན་ལག་བཞིར་བསྡུས་པས་ནི་རྒྱུ་འབྲས་ཆ་གཅིག་གི་རྣམ་གཞག་མཛད་པའོ། ། དེ་ཡང་ཆ་གཅིག་གི་ཚོར་བ་ལས་སྲེད་པ་འབྱུང་བ་མེད་ལ། ཆ་གཉིས་པའི་དེ་ལས་དེ་འབྱུང་བ་ཡིན་ནོ། ། ཞེས་གསུང་མོད།
སྤྱིར་དབུས་མཐའ་ལས་རྒྱུ་འབྲས་ཆ་གཉིས་ཀྱི་རྣམ་གཞག་མཛད་པས། ཀུན་གཞིའི་རྣམ་པར་བཞག་པའི་ཚེ། ཆ་གཉིས་ཀྱི་རྣམ་གཞག་ཁས་ལེན་དུ་མི་རུང་བ་མ་ཡིན་ཀྱང༌། ཉོན་མོངས་པ་གསུམ་དུ་བསྡུས་པས་ཆ་གཉིས་སུ་མི་འགྲུབ་སྟེ། མིང་གཟུགས་ནས་ཚོར་བའི་བར་ཚེའི་ཀུན་ནས་ཉོན་མོངས་པར་བསྡུས་ཀྱང༌། མ་འོངས་པ་ན་འབྱུང་རུང་ལ་འཆད་ཀྱི་ད་ལྟ་གྲུབ་ཟིན་པ་ལ་འཆད་དགོས་མ་ཡིན་པའི་ཕྱིར། ཆ་གཅིག་པའི་ཚོར་བ་ལས་སྲེད་པ་མི་འབྱུང་ན། ཡན་ལག་གི་ལས་རྣམ་པར་བཞག་པ་དང་འགལ་བ་དང༌། བཅུ་གཉིས་པོ་བཞིར་བསྡུས་པ་མ་ཡིན་པར་ཐལ་བ་དང༌། ཡན་ལག་བཅུ་གཉིས་ཀྱི་གྲངས་ངེས་ཉམས་པར་ཐལ་བའི་ཉེས་པ་རྣམས་འཇུག་གོ །
གསུམ་པ་སྤྱིའི་སྒྲ་དོན་ལ། བཅུ་གཅིག་པོ་ལྔར་འདུ་སྟེ། རྒྱུ་ལ་སྒྲོ་སྐུར་སྤང་བ་དང༌། རང་གི་ངོ་བོ་ལ་སྒྲོ་འདོགས་པ་སྤང་བ་དང༌། རྐྱེན་ལ་སྒྲོ་སྐུར་སྤང་བ་དང༌། ཁྱད་པར་ལ་སྒྲོ་འདོགས་པ་སྤང་བ་དང༌། རྒྱུ་ལས་འབྲས་བུ་འགྲུབ་པའི་ཚུལ་ལ་སྒྲོ་སྐུར་སྤང་བའོ། ། དེ་ལ་གཉིས་ཏེ། སྐུར་འདེབས་སྤང་བ་དང༌། སྒྲོ་འདོགས་སྤང་བའོ། །
དེ་ལའང་གཉིས་ཏེ། འཆོལ་བར་དང༌། ངེས་མ་ངེས་སུ་སྒྲོ་འདོགས་པ་སྤང་བའོ། ། བཞི་པ་རྟོགས་པར་དཀའ་བའི་མཚན་ཉིད་ལ་གཉིས་ཏེ། ཟབ་པ་ལྔས་མདོར་བསྟན་པ་དང༌། འགལ་བར་དམིགས་པ་ལྔས་རྒྱས་པར་བཤད་པའོ། ། དེ་ལ་ལྔ་སྟེ། འགགས་པས་ཟབ་པའི་དོན་དང༌། སྐྱེ་བས་ཟབ་པའི་དོན་དང༌། མཚན་ཉིད་ཀྱིས་ཟབ་པའི་དོན་དང༌།
རྒྱུས་ཟབ་པའི་དོན་དང༌། འབྱུང་བས་ཟབ་པའི་དོན་བཤད་པའོ། ། མཚན་གཞིའི་དབྱེ་བ་ལ་གཉིས་ཏེ། ཀུན་ནས་ཉོན་མོངས་པའི་རྟེན་འབྲེལ་གྱི་དབྱེ་བ་དང༌། རྣམ་བྱང་གི་རྟེན་འབྲེལ་གྱི་དབྱེ་བའོ། ། དང་པོ་ལ་གཉིས་ཏེ། འབྲས་བུ་གཙོ་བོར་བྱས་པའི་དང༌། རྒྱུ་གཙོ་བོར་བྱས་པའི་དབྱེ་བའོ། ། དང་པོ་ལ། བརྟེན་པ་དང་རྟེན་གྱི་སྒོ་ནས་ནང་གི་རྟེན་འབྲེལ་དང༌།
ཡང་དེ་གཉིས་ཀྱི་སྒོ་ནས་ཕྱིའི་རྟེན་འབྲེལ་ལོ། ། རྒྱུ་གཙོ་བོར་བྱས་པའི་དབྱེ་བ་ལ་གཉིས་ཏེ། སྐྱེས་པ་གནས་པའི་རྒྱུ་དང༌། མ་སྐྱེས་པ་སྐྱེད་པའི་རྒྱུའོ། ། རྣམ་བྱང་གི་ལ་གཉིས་ཏེ། རྟེན་དང༌། བརྟེན་པའོ། ། གཉིས་པ་སྒོམ་པའི་ཚུལ་ལ། དྲི་བ་དང༌། ལན་ནོ། །
དེ་ལ་སྒོམ་ཚུལ་གྱི་རྣམ་པ་དང༌། དེའི་མིང་བསྡུས་ནས་བསྟན་པའོ། ། དང་པོ་ནི། མ་རིག་པའི་རྐྱེན་གྱིས་འདུ་བྱེད་ཅེས་སོགས་ཀུན་ནས་ཉོན་མོངས་པའི་རྟེན་འབྲེལ་ལུགས་དང་མཐུན་པར་བསྒོམས་པས་ནི་སྡུག་བསྔལ་གྱི་བདེན་པ་ལ་མཁས་པར་འགྱུར་ཏེ། ལས་དང༌། ཉོན་མོངས་པ་གཉིས་ཀྱི་འབྲས་བུ་མེད་པ་དང༌། འབྲས་བུ་རིགས་མི་མཐུན་པ་འབྱིན་པའི་ལོག་པར་རྟོག་པ་ལྡོག་པའི་ཕྱིར། སྐྱེ་བ་གང་ལས་བྱུང་ན་སྲིད་པ་ལས་བྱུང་ངོ་ཞེས་སོགས་ཀུན་ནས་ཉོན་མོངས་པའི་རྟེན་འབྲེལ་ལུགས་དང་མི་མཐུན་པར་བསྒོམས་པས་ནི་ཀུན་འབྱུང་གི་བདེན་པ་ལ་མཁས་པར་འགྱུར་ཏེ། སྡུག་བསྔལ་རྒྱུ་མེད་དང༌། མི་མཐུན་པའི་རྒྱུ་ལས་བྱུང་བར་སྨྲ་བའི་ལོག་རྟོག་སེལ་བའི་ཕྱིར།
དེ་བཞིན་དུ་མ་རིག་པ་འགགས་པས་འདུ་བྱེད་འགག་གོ་ཞེས་སོགས་རྣམ་པར་བྱང་བའི་རྟེན་འབྲེལ་ལུགས་དང་མཐུན་པ་དང༌། རྒ་ཤི་འགག་པ་གང་ལས་བྱུང༌། ། སྐྱེ་བ་འགགས་པ་ལས་བྱུང་ངོ༌། ། ཞེས་རྣམ་བྱང་གི་རྟེན་འབྲེལ་ལུགས་དང་མི་མཐུན་པར་བསྒོམས་པས་ནི། གོ་རིམ་བཞིན་དུ་འགོག་ལམ་གཉིས་ལ་མཁས་པར་འགྱུར་ཏེ། ལམ་ལ་འབྲས་བུ་མེད་པ་དང༌། འགོག་པའི་བདེན་པ་རྒྱུ་མེད་དུ་འཛིན་པའི་ལོག་པར་རྟོག་པ་སེལ་བའི་ཕྱིར། འདིར་མ་རིག་པ་འགགས་པས་ཞེས་པས་ནི་དེ་འགོག་པར་བྱེད་པའི་ལམ་ཡང་མཚོན་པ་ཡིན་ལ། འདུ་བྱེད་འགག་པར་འགྱུར་རོ་ཞེས་པས་ནི། དེ་འགགས་པའི་འགོག་པའང་མཚོན་པར་ནུས་སོ། །
གཉིས་པ་སྤྱི་དོན་ལ། ཐོགས་མེད་ཞབས་ཀྱིས་བཞེད་པའི་ཀུན་ནས་ཉོན་མོངས་པའི་རྟེན་འབྲེལ་གཉིས་ཀྱི་ཁྱད་པར་བཤད་པ་དང༌། ཡན་ལག་དང་ས་མཚུངས་ཀྱི་ཁྱད་པར་འགའ་ཞིག་ལ་དོགས་པ་བཅད་པའོ། ། དང་པོ་ལ། དབྱེ་གཞི་ཀུན་ནས་ཉོན་མོངས་ཀྱི་རྟེན་འབྲེལ་ལ་གཉིས་ཏེ། ཀུན་གཞིའི་སྟེང་ན་ངོ་བོ་དབྱེར་མེད་ཀྱི་ཚུལ་དུ་གནས་པ་དང༌། དེ་ལས་བྱུང་བའི་ཚུལ་གྱིས་སྣ་ཚོགས་སུ་སྣང་བའོ། ། དང་པོ་ནི། སྡུག་ཀུན་གཉིས་ཀ་ཀུན་གཞིའི་སྟེང་ན་ངོ་བོ་གཅིག་ཅིང་ལྡོག་པ་ཐ་དད་པའི་ཚུལ་གྱིས་གནས་པ་ཡིན་ཏེ། ཀུན་འབྱུང་གི་བདེན་པ་ནི་ས་བོན་གྱི་ཚུལ་དུ་གནས།
སྡུག་བསྔལ་གྱི་བདེན་པ་ནི་ངོ་བོའི་སྒོ་ནས་གནས་པས་སོ། ། དེ་ཡང་དང་པོ་ལ་ས་བོན་གྱི་ཆ་དང༌། གཉིས་པ་ལ་རྣམ་སྨིན་གྱི་ཆ་ཞེས་བྱའོ། ། བོད་སྔ་མ་རྣམས་ས་བོན་གྱི་ཆ་དེ། ལྡན་པ་མ་ཡིན་པའི་འདུ་བྱེད་ཡིན་པས། རིག་པ་མ་ཡིན་ནོ་ཞེས་འཆད་པ་དེ་ནི། བྱེ་མདོ་གཉིས་ཀྱི་གྲུབ་པའི་མཐའ་ལ་འགྲིག་ཀྱང་འདིར་མ་ཡིན་ཏེ། འདིར་དངོས་པོ་ལ་རིག་པས་མ་ཁྱབ་ན། རྣམ་བདེན་རྫུན་གཉིས་ཀའི་གྲུབ་མཐའ་ལས་ཉམས་པའི་ཕྱིར་དང༌། དེས་ན་དེས་གཞན་གྱི་རྒྱུའི་རྐྱེན་བྱེད་པའི་ཆ་ནས་ས་བོན་ཞེས་བྱ་ལ།
དེ་ཉིད་གཞན་གྱི་འབྲས་བུ་ཡིན་པའི་ཆ་ལ་རྣམ་པར་སྨིན་པ་ཞེས་བྱའོ། ། འོ་ན་རྒྱུ་འབྲས་ཆ་གཅིག་གི་འཕེན་འགྲུབ་བཞི་ཀ་ཀུན་གཞིའི་རྣམ་པར་ཤེས་པ་གཅིག་གི་སྟེང་དུ་གནས་པ་ཡིན་ནམ་ཞེ་ན། འཕེན་བྱེད་དང་འགྲུབ་བྱེད་དངོས་གཉིས་ནི་དེར་གནས་པ་མ་ཡིན་ཏེ། དགེ་མི་དགེ་གང་རུང་དུ་ངེས་པའི་ཕྱིར་དང༌། དེ་དང་རྣམ་ཤེས་གཉིས་པོ་ཕན་ཚུན་དུ་གཅིག་གཅིག་གི་རྒྱུའི་རྐྱེན་དུ་འཇོག་པའི་ཕྱིར། དེ་གཉིས་ཀྱིས་བཞག་པའི་བག་ཆགས་དང༌། དེའི་རྣམ་སྨིན་གཉིས་ནི་ཀུན་གཞི་གཅིག་ལ་དུས་གཅིག་ཏུ་གནས་སུ་རུང་བ་ཡིན་ཏེ། སྐྱེ་བ་དང༌། རྒ་ཤི་གཉིས་གང་ལ་འདོགས་པའི་གཞི་མིང་གཟུགས་ནས་ཚོར་བའི་བར་བཞི་པོ་དེ་དང༌། དེ་འཕེན་འགྲུབ་ཀྱི་རྒྱུར་གྱུར་པའི་ལས་ཀྱི་བག་ཆགས་གཉིས་པོ་ལྷན་ཅིག་ཏུ་གནས་ནས།
དེས་དེ་བསྐྱེད་པ་དང༌། འཕེལ་བ་ལ་སོགས་པའི་རྒྱུའི་རྐྱེན་བྱེད་པ་བཞིན་ནོ། ། འོ་ན་འཕེན་འགྲུབ་ཀྱི་རྒྱུ་གཉིས་དང༌། དེའི་རྣམ་སྨིན་གྱི་འབྲས་བུ་སྐྱེ་བ་སྔ་ཕྱིར་འབྱུང་དགོས་པ་མ་ཡིན་ནམ་ཞེ་ན། འཕེན་བྱེད་ཀྱི་བག་ཆགས་འཇོག་བྱེད་དེ་དང་དེ་ལྟར་དགོས་པ་ཡིན་ཀྱང༌། དེས་བཞག་པའི་བག་ཆགས་དང་འགྲུབ་བྱེད་ཀྱི་རྐྱེན་གཉིས་དང་ནི་དེ་ལྟར་དགོས་པ་མ་ཡིན་ཏེ། ད་ལྟར་ལས་གཅིག་གི་རྣམ་སྨིན་ལ་ལོངས་སྤྱོད་བཞིན་པའི་སྐབས་འདིར། རྣམ་སྨིན་དེ་འཕེན་འགྲུབ་ཀྱི་ལས་ཀྱི་བག་ཆགས་དང་ལྷན་ཅིག་ཏུ་མི་གནས་ན་ལས་དེའི་རྣམ་སྨིན་རྒྱུན་ཆད་པར་འགྱུར་བས་སོ། ། དཔེར་ན། མྱུ་གུ་དང་ལྷན་ཅིག་ཏུ་དུས་མཉམ་པར་ས་བོན་གྱི་ནུས་པ་མེད་ན་མྱུ་གུ་བསྐྱེད་པའི་བྱ་བ་རྒྱུན་ཆད་པས།
མྱུ་གུ་སྐམས་པར་འགྱུར་བ་བཞིན་ནོ། ། དེའི་ཕྱིར་རྣམ་སྨིན་གྱི་འབྲས་བུ་དང༌། དེའི་ངོ་བོ་དང༌། ཁྱད་པར་སྐྱེད་བྱེད་ཀྱི་རྒྱུ་རྣམས་ཚོགས་པ་གཅིག་ན་ཡོད་པ་ཞེས་བྱ་བ་འདི་གྲུབ་ལ། དེ་ལྟར་གྲུབ་པ་དེའི་ཚེ་རྣམ་སྨིན་གྲུབ་ཟིན་ནས་ཀྱང༌། དེ་སྐྱེད་པར་བྱེད་པའི་རྣམ་སྨིན་གྱི་རྒྱུ་དང༌། དེ་འགྲུབ་པར་བྱེད་པའི་འགྲུབ་བྱེད་ཀྱི་རྒྱུ་གཉིས་ཀ འབྲས་བུ་དང་ལྷན་ཅིག་ཏུ་རྒྱུན་ཆགས་པར་འབྱུང་བ་ཞེས་བྱ་བ་དེ་གྲུབ་ལ། དེ་ལྟར་གྲུབ་པ་དེའི་ཚེ་རྒྱུ་འབྲས་ཆ་གཅིག་གི་རྣམ་སྨིན་གྱི་ཆར་གྱུར་པའི་ཚོར་བའི་རྐྱེན་གྱིས་རྣམ་སྨིན་འགྲུབ་བྱེད་ཀྱི་སྲེད་པ་འབྱུང་ཞིང༌། དེའི་རྐྱེན་གྱིས་ལེན་པ་དང༌།
དེས་འཕེན་བྱེད་ཀྱི་ལས་ཀྱི་ནུས་པ་རང་དང་ལྷན་ཅིག་ན་ཡོད་པ་དེ་ཕུང་པོའི་རྒྱུན་འཛིན་ནུས་ཀྱི་སྲིད་པར་བྱེད་ཅིང༌། དེའི་རྐྱེན་གྱིས་རྣམ་སྨིན་གྱི་རྒྱུན་སྐྱེ་བར་བྱེད་དོ་ཞེས་བྱ་བ་འདི་གྲུབ་བོ། ། དེ་ལྟར་གྲུབ་པ་དེ་ཡང་འཕངས་པའི་ཡན་ལག་ཏུ་བཞག་པའི་ཚོར་བའི་རྐྱེན་གྱིས། འགྲུབ་བྱེད་ཀྱི་ཡན་ལག་ཏུ་གྱུར་པའི་སྲེད་པ་འབྱུང་བ་ཞེས་བྱ་བ་དེ་ཡིན་ལ། དེ་ལྟ་བུའི་ཚུལ་གྱིས་ཡན་ལག་སྔ་མ་ལས་ཕྱི་མ་འབྱུང་བའི་རིམ་པ་དེ་ནི་གཞུང་གི་དངོས་བསྟན་དུ་འབྱུང་བ་དེ་ཉིད་ཡིན་ཏེ། ཇི་སྐད་དུ། ཚོར་བ་ཅིའི་ལས་ཅན་ཞེ་ན། སྐྱེ་བ་དང་ལོངས་སྤྱོད་ལ་སེམས་ཅན་རྣམས་འཛུད་པ་དང༌། སྲེད་པའི་རྐྱེན་ཀྱང་ཡིན་ནོ་ཞེས་གསུངས་པ་ལྟ་བུའོ། ། དེ་ལྟར་ན་ལུས་རྟེན་གཅིག་ལ་བརྟེན་པའི་རྣམ་པར་སྨིན་པའི་ཤེས་པ་དང༌།
དེའི་རྐྱེན་དུ་གྱུར་པའི་ལས་ཉོན་གཉིས་རྒྱུད་གཅིག་ལ་གནས་ནས། ཕན་ཚུན་གཅིག་གཅིག་གི་རྒྱུའི་རྐྱེན་དུ་རྣམ་པར་བཞག་པ་དེ་ལ་ནི། ངོ་བོ་ཉིད་རྣམ་པར་འབྱེད་པ་ཅན་གྱི་རྟེན་འབྲེལ་ཞེས་བྱ་ལ། དེ་ཉིད་ཐོགས་མེད་སྐུ་མཆེད་ཀྱི་ཀུན་ནས་ཉོན་མོངས་ཀྱི་རྟེན་འབྲེལ་འཇོག་མཚམས་ཀྱི་རྩ་བ་ཡིན་ཞིང༌། ཇི་སྲིད་ལུགས་འདི་མ་གོ་བ་དེ་སྲིད་དུ་རྣམ་པར་འཁྱམས་པར་གྱུར་ཏོ། ། གཉིས་པ་དེ་ལས་བྱུང་བའི་རྟེན་འབྲེལ་ནི། ཇི་སྐད་བཤད་པའི་ཚུལ་དེ་ལྟར་སྡུག་ཀུན་གཉིས་ཀ་ཀུན་གཞིའི་སྟེང་ན་ས་བོན་དང་ལྡན་པ་དང༌། དབང་དང་ལྡན་པའི་ཚུལ་གྱིས་གནས་ཀྱང༌། ཚོར་བ་བཏང་སྙོམས་ཀྱི་རང་བཞིན་ཅན་དུ་གནས་པས་བདེ་སྡུག་སོ་སོར་མྱོང་བའི་རྟེན་འབྲེལ་མ་ཡིན་ལ། ཀུན་གཞི་དེ་ལས་རྣམ་རིག་ཏུ་སྣང་བའི་རྣམ་རིག་ཅེས་ཀྱང་བྱ་ལ།
འཇུག་པའི་རྣམ་པར་ཤེས་པ་ཞེས་ཀྱང་བྱ་བ་དེ་མངོན་དུ་གྱུར་པའི་ཚེ། རྣམ་རིག་དེ་ལ་བདེ་འགྲོ་དང༌། ངན་འགྲོ་བའི་འགྲོ་བ་སྣ་ཚོགས་སུ་སྣང་བ་ཡིན་ནོ། ། རྣམ་གཞག་དེ་ལ་རྣམ་སྨིན་མངོན་དུ་གྱུར་པའི་ཚེ། དེའི་རྒྱུ་ཀུན་འབྱུང་གི་བདེན་པ་འདས་ནས་ཡུན་རིང་དུ་ལོན་པའི་ཕྱིར། དེའི་ཚོགས་པ་ན་མེད་ཅིང༌། རྟེན་དེ་ལ་ཉོན་མོངས་པའི་དབང་གིས་ལས་གསར་པ་སོག་པར་བྱེད་ཅིང༌། དེས་རྣམ་སྨིན་གྱི་ཕུང་པོ་གཞན་འཕེན་ཞིང་འགྲུབ་པར་བྱེད་པའོ། ། དེ་ལྟ་བུའི་རྣམ་པར་བཞག་པ་དེ་ལ་ནི་སྡུག་པ་དང་མི་སྡུག་པ་རྣམ་པར་འབྱེད་པ་ཅན་གྱི་རྟེན་འབྲེལ་ཞེས་བྱ་ལ། རྣམ་པར་བཞག་པ་དེ་ཙམ་ཞིག་ནི།
ཀུན་གཞིའི་རྣམ་པར་བཞག་པ་དང་མ་བཞག་པའི་ལུགས་གཉིས་ཀ་ལ་གསལ་བས། ལུགས་འདི་ལ་ཐུན་མོང་མ་ཡིན་པར་གྱུར་པའི་རྣམ་པར་བཞག་པ་ནི་མ་ཡིན་ནོ། ། དེ་སྐད་དུ་ཡང་ཐེག་པ་ཆེན་པོ་བསྡུས་པ་ལས། མདོར་བསྡུ་ན་རྟེན་ཅིང་འབྲེལ་པར་འབྱུང་བ་ནི་འདི་གཉིས་ཏེ། ངོ་བོ་ཉིད་རྣམ་པར་འབྱེད་པ་ཅན་དང༌། སྡུག་པ་དང་མི་སྡུག་པ་རྣམ་པར་འབྱེད་པ་ཅན་ནོ། ། དེ་ལ་གང་ཀུན་གཞིའི་རྣམ་པར་ཤེས་པ་ལ་བརྟེན་ནས་ཆོས་རྣམས་འབྱུང་བ་དེ་ནི་ངོ་བོ་ཉིད་རྣམ་པར་འབྱེད་པ་ཅན་ཏེ། ངོ་བོ་ཉིད་སྣ་ཚོགས་པ་རྣམ་པར་དབྱེ་བའི་རྐྱེན་གྱི་དངོས་པོར་འགྱུར་བའི་ཕྱིར་རོ། ། རྟེན་ཅིང་འབྲེལ་པར་འབྱུང་བའི་ཡན་ལག་བཅུ་གཉིས་གང་ཡིན་པ་དེ་ནི། སྡུག་པ་དང་མི་སྡུག་པ་རྣམ་པར་འབྱེད་པ་ཅན་ཏེ།
བདེ་འགྲོ་དང༌། ངན་འགྲོ་དག་ཏུ་སྡུག་པ་དང་མི་སྡུག་པའི་ལུས་རྣམ་པར་དབྱེ་བ་སྣ་ཚོགས་ཀྱི་རྐྱེན་གྱི་དངོས་པོར་འགྱུར་བའི་ཕྱིར་རོ། ། དེ་ལ་རྟེན་ཅིང་འབྲེལ་པར་འབྱུང་བ་དང་པོ་ཀུན་གཞིའི་རྣམ་པར་ཤེས་པ་ལ་རྨོངས་པ་ཁ་ཅིག་ནི། རང་བཞིན་གྱི་རྒྱུ་ལས་བྱུང་བར་རྟོག ཁ་ཅིག་ནི་སྔོན་བྱས་པའི་རྒྱུ་ལས་བྱུང་བ་ཉིད་དུ་རྟོག ཁ་ཅིག་ནི་དབང་ཕྱུག་གིས་སྤྲུལ་པའི་རྒྱུ་ལས་བྱུང་བ་ཉིད་དུ་རྟོག ཁ་ཅིག་ནི་བདག་གི་རྒྱུ་ལས་བྱུང་བ་ཉིད་དུ་རྟོག ཁ་ཅིག་ནི་རྒྱུ་མེད་པ་དང་རྐྱེན་མེད་པ་ཉིད་དུ་རྟོག་གོ ། རྟེན་ཅིང་འབྲེལ་པར་འབྱུང་བ་གཉིས་པ་ལ་རྨོངས་པ་དག་ནི། བདག་ལས་བྱེད་པ་པོ་དང་ཟ་བ་པོར་རྟོག་སྟེ།
དཔེར་ན་དམུས་ལོང་མང་པོ་ཞིག་ཡོད་དེ་དེ་དག་ཀྱང་གླང་པོ་ཆེ་མ་མཐོང་བ་ཤ་སྟག་ཅིག་སྟེ། ཞེས་པ་ནས། མདོར་བསྡུ་ན་ཀུན་གཞིའི་རྣམ་པར་ཤེས་པའི་ངོ་བོ་ཉིད་ནི་རྣམ་པར་སྨིན་པའི་རྣམ་པར་ཤེས་པ་ས་བོན་ཐམས་ཅད་པ་སྟེ། དེས་ཁམས་གསུམ་པའི་ལུས་ཐམས་ཅད་དང་འགྲོ་བ་ཐམས་ཅད་བསྡུས་སོ། ། ཞེས་གསུངས་པ་ཡིན་ནོ། ། འོ་ན་ཅི་ཀུན་གཞིའི་སྟེང་གི་ས་བོན་ལས་འབྲས་བུ་བདེ་སྡུག་སྣ་ཚོགས་པ་དག་འབྱུང་ན། ནུས་པ་དེ་གཅིག་གམ་སྣ་ཚོགས་པ་ཡིན་ཞེ་ན། ནུས་པ་སྣ་ཚོགས་པ་མ་ཡིན་ཀྱང༌། འབྲས་བུ་སྣ་ཚོགས་འབྱུང་བ་མི་འགལ་བའི་ཚུལ་ཡང༌། ཇི་སྐད་དུ་ཐེག་བསྡུས་ལས།
བག་ཆགས་ཐ་དད་པ་མ་ཡིན་ཞིང༌། སྣ་ཚོགས་པ་མ་ཡིན་པ། ཆོས་ཐ་དད་པ། སྣ་ཚོགས་པ་དག་གི་རྒྱུར་ཇི་ལྟར་རུང་ཞེ་ན། དཔེར་ན་ཚིག་གུའི་རྩི་སྣ་ཚོགས་ཀྱིས་བསྒྱུར་བའི་རས་སྣ་ཚོགས་སུ་མི་སྣང་བ་གང་གི་ཚེ། ཚོན་གྱི་སྣོད་དུ་བཅུག་པ་དེའི་ཚེ། རས་ལ་ཚོན་རྣམས་ཀྱི་དབྱེ་བ་ཐ་དད་པ་རྣམ་པ་སྣ་ཚོགས་དུ་མ་སྟོན་པ་དེ་བཞིན་དུ། ཀུན་གཞིའི་རྣམ་པར་ཤེས་པ་བག་ཆགས་སྣ་ཚོགས་ཀྱིས་བསྒོས་པ་ཡང༌། བག་ཆགས་ཀྱི་དུས་ན་སྣ་ཚོགས་མ་ཡིན་ཡང༌། འབྲས་བུ་མངོན་པར་འགྲུབ་པའི་ཚོན་གྱི་སྣོད་དུ་མངོན་པར་ཕྱོགས་ན།
ཆོས་སྣ་ཚོགས་ཚད་མེད་པ་དག་སྟོན་ཏེ། འདི་ནི་ཐེག་པ་ཆེན་པོ་ལ་ཕྲ་བ་མཆོག་ཏུ་ཟབ་པའི་རྟེན་ཅིང་འབྲེལ་པར་འབྱུང་བའོ། ། ཞེས་གསུངས་སོ། ། གཉིས་པ་ལ་གཉིས་ཏེ། ཡན་ལག་གི་ཁྱད་པར་འགའ་ཞིག་ལ་དང༌། ས་མཚུངས་ཀྱི་ཁྱད་པར་འགའ་ཞིག་ལ་དོགས་པ་བཅད་པའོ། ། དང་པོ་འཕེན་བྱེད་ཀྱི་རྒྱུ་ནི་གཉིས་ཏེ། བག་ཆགས་འཇོག་བྱེད་དང༌། དེས་བཞག་པའི་བག་ཆགས་སོ། ། འཕངས་པའི་འབྲས་བུ་ནི་གཉིས་ཏེ།
འཕངས་ཤིང་མ་གྲུབ་པའི་གནས་སྐབས་དང༌། ཇི་ལྟར་འཕངས་པ་བཞིན་གྲུབ་པའི་གནས་སྐབས་སོ། ། དང་པོ་ནི། འཕངས་པའི་ཡན་ལག་ཁོ་ན་ཡིན་གྱི། གྲུབ་པའི་ཡན་ལག་མ་ཡིན་ལ། གཉིས་པ་ནི། འཕངས་པའི་ཡན་ལག་དང་གྲུབ་པའི་ཡན་ལག་གཉིས་ཀའི་གཞི་མཐུན་ནོ། ། ཡང་དང་པོ་ནི། རྣམ་སྨིན་ཁོ་ན་ཡིན་གྱི་རྒྱུ་མཐུན་མ་ཡིན། གཉིས་པ་ནི།
གཉིས་ཀའི་གཞི་མཐུན་ནོ། ། དེས་བཞག་པའི་བག་ཆགས་ལ་ཡང་གཉིས་ཏེ། རྣམ་སྨིན་གྱི་རྒྱུན་སྔར་མ་རྙེད་པ་གསར་དུ་རྙེད་པར་བྱེད་པའི་རྒྱུ་དང༌། རྙེད་ཟིན་གྱི་རྒྱུན་འཕེལ་བར་བྱེད་པའི་རྣམ་སྨིན་གྱི་རྒྱུ་གཉིས་སོ། ། དང་པོ་ནི། རྒྱུ་དུས་ཀྱི་ཀུན་གཞི་ཁོ་ནའི་སྟེང་ན་ཡོད་ཅིང༌། གཉིས་པ་ནི་འབྲས་དུས་ཀྱི་ཀུན་གཞི་ཁོ་ནའི་སྟེང་ན་ཡོད་དོ། ། འགྲུབ་བྱེད་ལ་གཉིས་ཏེ། འགྲུབ་བྱེད་ཀྱི་བག་ཆགས་འཇོག་བྱེད་དང༌། དེས་བཞག་པའི་བག་ཆགས་གཉིས་སོ། །
དེ་ལའང་གཉིས་ཏེ། རྣམ་སྨིན་གྱི་ཁྱད་པར་མ་གྲུབ་པ་གྲུབ་པར་བྱེད་པའི་དང༌། གྲུབ་ཟིན་གྱི་རྒྱུན་འཕེལ་བར་བྱེད་པའི་འོ། ། དང་པོ་རྒྱུ་དུས་ཀྱི་དང༌། གཉིས་པ་འབྲས་དུས་ཀྱི་ཀུན་གཞི་ཁོ་ནའི་སྟེང་ན་གནས་སོ། ། གཉིས་པོ་དེ་རྣམ་སྨིན་སྐྱེད་བྱེད་ཡིན་ཀྱང༌། རྣམ་སྨིན་གྱི་རྒྱུ་དངོས་མ་ཡིན་ཏེ། དེའི་རྣམ་སྨིན་གྱི་འབྲས་བུ་སོ་སོར་ངེས་པ་མེད་པའི་ཕྱིར་དང༌། འཕེན་བྱེད་མི་དགེ་བ་ལ་འགྲུབ་བྱེད་དགེ་བས་བྱས་པ་སོགས་སྲིད་པའི་ཕྱིར། དེས་ན་སྐལ་མཉམ་གྱི་རྒྱུའོ། །
གྲུབ་པའི་འབྲས་བུ་ནི་མ་འོངས་པའི་ཆ་ནས་འཇོག་པ་མི་སྲིད་ཅིང༌། འཕངས་པའི་འབྲས་བུ་དང་ལྡོག་ཆ་སོ་སོར་འབྱེད་རྒྱུ་ཡོད་ཀྱང་ཚོགས་པ་གཅིག་ན་གནས་པ་ཡིན་ཏེ། གཉིས་པོ་ངོ་བོ་དང་དེའི་ཁྱད་པར་དུ་གཞག་དགོས་པའི་ཕྱིར། འོ་ན་ཅི་མིང་གཟུགས་ནས་ཚོར་བའི་བར་གྱི་རྟེན་འབྲེལ་བཞི་པོ་སོ་སོའི་ངོས་འཛིན་མ་འོངས་པའི་ཆ་ནས་སམ། ད་ལྟར་གྲུབ་ཟིན་པའི་ཆ་ནས་འཇོག་ཅེ་ན། དང་པོ་ལྟར་ཁས་ལེན་པ་ཡིན་ཏེ། གྲུབ་པའི་གནས་སྐབས་ལས་ནི་སྐྱེ་བ་དང་རྒ་ཤིར་འདོགས་པའི་ཕྱིར། དེའི་དོན་ཡང་འདི་ལྟར་འཆད་དགོས་པ་ཡིན་ཏེ། ཡན་ལག་མདོར་བསྡུ་བའི་རྣམ་པར་བཞག་པ་དེ་ནི། རྣལ་འབྱོར་སྤྱོད་པའི་ཐུན་མོང་མ་ཡིན་པའི་ལུགས་དང༌།
ཀུན་གཞི་རྣམ་པར་བཞག་པ་ཁོ་ནའི་དབང་དུ་བྱས་པ་ཡིན་པ་དེའི་ཚེ་འཕངས་པའི་ཡན་ལག་མ་འོངས་པ་ཁོ་ན་དང༌། འཕངས་པའི་དོན་འབྱུང་རུང་གི་ས་བོན་བཏབ་པ་ལ་བྱེད་པ་ཡིན་ནོ། ། ཡན་ལག་གི་བྱེད་ལས་རྣམ་པར་བཞག་པ་ནི་ཐེག་པ་ཐུན་མོང་གི་ལུགས་དང༌། ཀུན་གཞིའི་རྣམ་པར་བཞག་མ་བཞག་གཉིས་ཀ་ལ་ཁས་ལེན་དུ་རུང་བ་དེའི་ཚེ་ནི། མིང་གཟུགས་སོགས་བཞི་པོའི་འཇོག་མཚམས་ཀྱང༌། རང་རང་གི་འགྲུབ་བྱེད་ཀྱིས་གྲུབ་ཟིན་པའི་དབང་དུ་བྱས་ནས་བཤད་པ་ཡིན་ལ། དེ་ལྟར་བཤད་པ་དེ་འགྲུབ་བྱེད་ཀྱི་རྐྱེན་གྱིས་གསོས་བཏབ་མ་ཟིན་པ་མ་འོངས་པ་ན་འབྱུང་རུང་དག་ལ་ཡང་སྦྱར་ནས་འགྲིག་པས་ཐུན་མོང་བ་ཡིན་ནོ། ། འོ་ན་ལུགས་འདིར་གྲུབ་ཟིན་གྱི་མིང་གཟུགས་སོགས་ཀྱི་བྱེད་ལས་དེ་དག་བཅུ་གཉིས་པོའི་སྐབས་གང་དུ་འཇོག་པ་ཡིན་ཞེ་ན། སྐྱེ་བའི་སྐབས་སུ་གཞག་དགོས་པ་ཡིན་ནོ། ། བཅུ་གཉིས་ཀྱི་ཐོག་མར་བྱུང་བའི་མ་རིག་པ་ལ་གཉིས་ཏེ།
འཕེན་བྱེད་ཀྱི་རྒྱུའི་ཀུན་སློང་དུ་གྱུར་པ་དང༌། དུས་ཀྱི་ཀུན་སློང་དུ་གྱུར་པའོ། ། དང་པོ་ལ་གཉིས་ཏེ། ཉོན་ཡིད་འཁོར་དུ་དང༌། ཡིད་ཤེས་འཁོར་དུ་བྱུང་བའོ། ། དེ་ལའང་གཉིས་ཏེ། སྒོམ་སྤང་དུ་གྱུར་པ་ལྷན་ཅིག་སྐྱེས་པའི་དང༌། མཐོང་སྤང་དུ་གྱུར་པ་ཀུན་བརྟགས་ཀྱིའོ། ། དུས་ཀྱི་ཀུན་སློང་ལ་བདེ་འགྲོ་འཕེན་བྱེད་ཀྱི་ལས་ལ་ནི། དུས་ཀྱི་ཀུན་སློང་ཉོན་མོངས་པ་ཅན་གྱི་མ་རིག་པས་བྱས་པ་མི་སྲིད་ལ།
ངན་འགྲོ་འཕེན་བྱེད་ཀྱི་ལས་ཀྱི་དུས་ཀྱི་ཀུན་སློང་དེས་བྱས་པར་ངེས་མོད། དེ་ལྟ་ན་ཡང་དེའི་དུས་ཀྱི་ཀུན་སློང་ཉོན་མོངས་པ་ཅན་གྱི་ཡིད་ནི་མི་སྲིད་དེ། སྲིད་ན་དེ་མི་དགེ་བར་ཐལ་བས་སོ། ། དེའི་ཕྱིར་ཡིད་ཤེས་འཁོར་གྱི་མ་རིག་པ་ཁོ་ནར་ངེས་ལ། དེའི་ནང་ནས་ཀྱང་མཐོང་སྤང་དུ་བཤད་ན་ལེགས་པ་ཡིན་ཏེ། ངན་སོང་གི་ཕུང་ཁམས་སྐྱེ་མཆེད་མཐོང་སྤང་ཡིན་པར་གཞུང་འདིར་གསུངས་པ་དང་མཐུན་པས་སོ། ། འོ་ན་བདེ་འགྲོ་འཕེན་བྱེད་ཀྱི་ལས་ཀྱི་ཀུན་སློང་སྒོམ་སྤངས་སུ་གྱུར་པའི་མ་རིག་པས་བྱེད་པ་ཡོད་ན། བདེན་པ་མཐོང་ལ་འཕེན་པ་མེད། ། ཅེས་གསུངས་པའི་དོན་ཅི་ཞེ་ན། དེའི་ཚེ་དེས་དེ་མ་སྤངས་ཀྱང་མངོན་དུ་མི་འབྱུང་བ་ལ་དགོངས་པ་ཡིན་ཏེ།
མ་རིག་པའི་དངོས་ཀྱི་འགལ་ཟླ་བདེན་པ་མངོན་སུམ་དུ་རྟོགས་པའི་ཕྱིར། ཁམས་གོང་གི་རྟེན་ལ་འདོད་པའི་མཐོང་སྤང་གི་མ་རིག་པ་མ་སྤངས་ཀྱང༌། དེས་ལས་ཀྱི་ཀུན་སློང་མི་བྱེད་པ་བཞིན་ནོ། ། རྣམ་པར་ཤེས་པའི་རྟེན་འབྲེལ་ནི་ལས་ཀྱི་ཀུན་ནས་ཉོན་མོངས་དངོས་ཡིན་ལ། དེ་ལ་ཡང་འཕེན་བྱེད་ཀྱི་ལས་དངོས་དང༌། དེའི་བག་ཆགས་གཉིས་ལས་ཕྱི་མ་ཡིན་ལ། བག་ཆགས་དེ་ཉིད་བག་ཆགས་ཅན་གྱི་རྣམ་པར་ཤེས་པ་དངོས་སུ་ཁས་ལེན་དགོས་པ་ཡིན་ཏེ། དཔེར་ན་ཐོས་པའི་བག་ཆགས་ཞེས་བྱ་བ་ཟག་མེད་ཀྱི་ཡེ་ཤེས་ཉིད་ལ་འདོད་དགོས་པ་བཞིན། རྒྱུ་དུས་ཀྱི་རྣམ་ཤེས་དེ་ཉིད་སྤྱིར་རྣམ་སྨིན་དངོས་ཡིན་ཀྱང་རྟེན་འབྲེལ་གྱི་ཆ་གཞན་དུ་གཏོགས་པའི་རྣམ་སྨིན་ཡིན་གྱི། ཆ་དེར་གཏོགས་པའི་རྣམ་སྨིན་གྱི་རྒྱུ་ཁོ་ནའོ། །
འོ་ན་ལུགས་འདི་ལ་འབྲས་དུས་ཀྱི་རྣམ་པར་ཤེས་པ་སྐབས་གང་དུ་གཞག་ཅེ་ན། འཕངས་པའི་ཡན་ལག་བཞི་པོ་འཇོག་པའི་ཚེ། མ་འོངས་པ་འབྱུང་འགྱུར་གྱི་ཆ་ནས། སྐྱེ་རྒ་གཉིས་འཇོག་པའི་ཚེ། གྲུབ་ཟིན་གྱི་ཆ་ནས་འཇོག་པ་དེ་ཉིད་དོ། ། མིང་གཟུགས་ནས་ཚོར་བའི་བར་གྱི་རྟེན་འབྲེལ་གྱི་འཇོག་ཚུལ་ཡང༌། གང་འཕངས་པ་དང༌། ཇི་ལྟར་འཕངས་པའི་ཚུལ་གཉིས་མ་ནོར་བར་སོ་སོར་ཤན་ཕྱེད་པའི་སྒོ་ནས་འཇོག་པ་གལ་ཆེ་བ་ཡིན་ཏེ། རྟེན་འབྲེལ་གྱི་ངོ་བོ་ནི། རྣམ་སྨིན་གྱི་ཆ་ནས་འཛིན་དགོས་པས་གང་འཕངས་པ་དེ་ཉིད་ཡིན་ལ།
ད་ལྟ་ཇི་ལྟར་གནས་པའི་ཚུལ་ནི། འབྱུང་རུང་ངམ་ས་བོན་གྱི་ཚུལ་དུ་གནས་པས་དེས་ཡན་ལག་ཕྱི་མ་རྣམས་ཀྱི་རྐྱེན་བྱེད་པའི་ཚུལ་ནི་ནུས་པའི་སྒོ་ནས་གཞག་དགོས་པས་སོ། ། སྲེད་པ་དང་ལེན་པའི་ཁྱད་པར་ནི། འདོད་ཆགས་དང་འདུན་པའི་ཁྱད་པར་གང་ཡོད་པ་དེ་ཉིད་ཡིན་ཏེ། ད་ལྟར་གྱི་ལོངས་སྤྱོད་ལ་སྲེད་པ་དང༌། མ་འོངས་པའི་ལོངས་སྤྱོད་ཚོལ་བའི་ཁྱད་པར་ལས་སོ། ། དེ་ཡང་དཔེར་ན། བསམ་གཏན་དང་པོའི་སྲེད་པས་ནི་དངོས་པོའི་ཚོར་བ་སྐྱེས་ཟིན་པ་ལ་སྲེད་པར་བྱེད་ལ་དེའི་ལེན་པས་ནི། དེ་མ་འོངས་པ་ཚོལ་བར་བྱེད་པ་བཞིན་ནོ། ། འདི་གཉིས་ངེས་པར་ས་མཚུངས་དགོས་པ་ཡིན་ཏེ།
རྣམ་སྨིན་གྱི་སྐྱེ་བ་གཅིག་འགྲུབ་པ་ལ་སྲེད་ལེན་གཉིས་ངེས་པར་དགོས་པའི་ཕྱིར་དང༌། གང་ལ་སྲེད་པ་སྐྱེས་པ་དེ་ཉིད་ལེན་པ་ཡིན་གྱི། དེ་ལས་གཞན་ལེན་ན། སྲེད་པའི་རྐྱེན་གྱིས་ལེན་པ་འབྱུང་བའི་གོ་དོན་མ་ཚང་བའི་ཕྱིར་དང༌། ལེན་པ་མེད་ན་སྲེད་པ་རྐྱང་པས་ལས་གསོས་འདེབས་པར་མི་ནུས་པའི་ཕྱིར་རོ། ། དེའི་ཕྱིར་མཁས་པ་གང་དག་སྲེད་ལེན་གྱི་ཁྱད་པར་ད་ལྟར་བ་དང་མ་འོངས་པའི་ཕུང་པོ་ལ་སོ་སོར་སྲེད་པའི་ཁྱད་པར་གྱི་སྒོ་ནས་བཤད་པ་ལ་འཁྲུལ་ནས། འདོད་པ་ནས་བསམ་གཏན་དང་པོར་སྐྱེ་བའི་ཚེ་རྟེན་འབྲེལ་ཚར་གཅིག་གི་སྲེད་པས་འདོད་པའི་ཚོར་བ་ལ་སྲེད་པ་དང༌། ལེན་པས་བསམ་གཏན་དང་པོའི་ཚོར་བ་ལེན་པར་འདོད་པ་ནི། ཤིན་ཏུ་ནོངས་པ་ཡིན་པས་དེའི་རྗེས་སུ་ཟློས་པར་མི་བྱའོ། ། སྲིད་པ་ནི་སྲེད་ལེན་གྱིས་བཞག་པའི་བག་ཆགས་ཡིན་གྱི།
དེ་གཉིས་ཀྱིས་ཀུན་ནས་བསླང་པའི་ལས་དངོས་མ་ཡིན་ཏེ། དེ་ལ་ནི་དགེ་མི་དགེ་ལུང་མ་བསྟན་གསུམ་ཆར་ཡོད་ལ། འདི་ནི་ཀུན་གཞིའི་ས་བོན་གྱི་གནས་སྐབས་ལ་འཆད་དགོས་པའི་ཕྱིར། དེ་སྐད་དུ་ཡང་དབྱིག་གཉེན་ཞབས་ཀྱིས། རྟེན་འབྲེལ་མདོ་འགྲེལ་ལས། གང་གི་ཚེ་ལེན་པའི་རྐྱེན་གྱིས་སྲིད་པ་ཞེས་བརྗོད་པ་དེའི་ཚེ་ནི་བག་ཆགས་ཀྱི་གནས་སྐབས་ལ་སྲིད་པའི་མིང་ཐོབ་པ་ཡིན་ནོ། ། གལ་ཏེ་དེའི་བག་ཆགས་དེ་ཡང་སྲིད་པ་མངོན་པར་འགྲུབ་པར་བྱེད་པ་ཡིན་ན། འཇུག་པ་རྙེད་པ་ཡིན་ནོ། ། འཇུག་པ་མ་རྙེད་པ་ཡིན་ན་ནི་ལས་ཀྱི་མིང་དང་འདུ་བྱེད་ཀྱི་མིང་ཐོབ་པ་ཡིན་ནོ། ། ཞེས་གསལ་བར་གསུངས་སོ། །
དེས་ན་འཕེན་བྱེད་ཀྱི་ལས་ཀྱི་བག་ཆགས་དེ་ཉིད་སྲེད་ལེན་གྱིས་ནུས་པ་བརྟན་པར་བྱས་ནས་ཡང་སྲིད་དུ་འཇུག་པ་རྙེད་པ་དེའི་ཚེ་སྲིད་པ་ཞེས་བྱ་ཞིང༌། དེ་ཡང་འཕེན་བྱེད་ཀྱི་ལས་ངེས་པ་རྣམས་ལ་སྔོན་དུས་ཀྱི་སྲིད་པ་ལ་གནས་པ་དེའི་ཚེ། ལས་ཀྱི་སྲིད་པ་ཞེས་བྱ་བ་འདིར་འགྱུར་ཞིང༌། འཕེན་བྱེད་ཀྱི་ལས་མ་ངེས་པ་རྣམས་ནི་འཆི་བའི་སྲིད་པ་ལ་གནས་པ་དེའི་ཚེ། འཕེན་བྱེད་ཀྱི་བག་ཆགས་དེ་ཉིད་ལས་ཀྱི་སྲིད་པ་འདིར་འགྱུར་རོ། ། སྲིད་པ་འདི་ལ་ཡང་གཞོལ་བའི་སྲིད་པ་དང༌། ཞུགས་པའི་སྲིད་པ་ཞེས་བྱ་བ་གཉིས་སུ་ཕྱེ་ནས། དང་པོ་ནི། སྐྱེ་བ་ཕྱི་མའི་བར་སྲིད་ནས་ལྡོག་ལ། གཉིས་པ་ནི་བར་སྲིད་དུ་ཞུགས་ནས་སྐྱེ་སྲིད་ཀྱི་ཚེ་ལྡོག་གོ །
མདོར་ན་སྲིད་པ་འདིའི་ངོ་བོ་ནི་ཀུན་གཞིའི་རྣམ་པར་ཤེས་པ་ཉིད་ཡིན་ཞིང༌། དེ་ལ་གཞོལ་བ་དང་ཞུགས་པའི་དབྱེ་བས་ཚར་གཅིག་པུ་དེའི་རྣམ་སྨིན་གྱི་ཆ་ཡིན་མིན་གཉིས་སྲིད་དོ། ། ཞེས་བྱ་བ་འདི་ནི་རྟེན་འབྲེལ་མདོ་འགྲེལ་གྱི་བཤད་པའོ། ། སྐྱེ་བ་ཞེས་བྱ་བ་ནི། རྟེན་འབྲེལ་ཚར་གཅིག་པོ་དེའི་འབྲས་དུས་ཀྱི་རྣམ་ཤེས་གྲུབ་པའི་གནས་སྐབས་སོ། ། འདི་ལ་བར་སྲིད་དུ་སྐྱེས་པའི་གནས་སྐབས་དང༌། སྐྱེ་སྲིད་དུ་སྐྱེས་པའི་གནས་སྐབས་གཉིས་སོ། ། མངོན་པ་འོག་མ་ལྟར་ན་བར་སྲིད་དང༌། སྐྱེ་སྲིད་ཆ་གཅིག་གིས་བསྡུས་པ་ཡིན་པས་སྐྱེས་པའི་ས་མཚམས་བར་སྲིད་ནས་འཇོག་ཀྱང༌། ལུགས་འདིར་ནི་བར་སྲིད་ནས་ཤི་འཕོས་ནས་སྐྱེ་སྲིད་དུ་ཉིང་མཚམས་སྦྱོར་དགོས་པས།
སྐྱེ་སྲིད་ཚུན་ཆད་ནས་སྐྱེ་བར་འཇོག་གོ ། འདི་གང་ལ་འདོགས་པའི་གཞིར་གྱུར་པའི་མིང་གཟུགས་ནས་ཚོར་བའི་བར་གྱི་ས་མཚམས་ཀྱང་དེ་ལྟར་ངེས་པ་ཡིན་ལ། དེའི་ཚེ་བཞི་པོ་དེ་དག་གི་ངོ་བོ་ཡང་འབྲས་དུས་ཀྱི་ཀུན་གཞིའི་རྣམ་པར་ཤེས་པ་ཉིད་དོ། ། རྒ་ཤི་ནི་གཞུང་འདིར་གྲུབ་པའི་ཡན་ལག་ཏུ་བཞག་ལ། རྟེན་འབྲེལ་གྱི་མདོ་འགྲེལ་ལས་ནི་ཉེས་དམིགས་ཡན་ལག་ཅེས་བྱ་བ་ཡན་ལག་ལྔ་པ་ཞིག་ཏུ་བཤད་དོ། ། གཉིས་པ་ས་མཚུངས་ཀྱི་ཁྱད་པར་ལ། ཀུན་ལ་གྲགས་ཟིན་པ་དེ་ཉིད་འདིར་མ་བྲིས་པར། རྟོག་དཔྱོད་ཀྱི་གནས་འགའ་ཞིག་བརྗོད་པར་བྱ་བ་ལ། རྣམ་བཤད་མཛད་པ་སྔ་མ་རྣམས་འདུ་བྱེད་ལ་སོགས་པ་བཅུ་གཅིག་པོ་ས་མཚུངས་པའི་ཤེས་བྱེད་དུ། ས་གཞན་གྱི་འཕེན་བྱེད་དང༌།
གསོས་འདེབས་བྱེད་དང༌། རྣམ་སྨིན་རྣམས་ས་གཞན་གྱི་དེ་དང་དེར་འགལ་བའི་ཕྱིར། ཞེས་དང༌། ཁ་ཅིག་རྒྱུ་དུས་ཀྱི་རྣམ་ཤེས་མ་གཏོགས་པ་བཅུ་པོ་ས་མཚུངས་པ་ཡིན་ནོ། ། ཞེས་འཆད་པ་དེ་དག་ནི་སྤྱིར་རྒྱུ་འབྲས་ཆ་གཅིག་པའི་རྣམ་གཞག་གོ་བའི་གཏམ་ཡིན་པས་ལེགས་པར་བཤད་པ་ཡིན་མོད། ཞིབ་མོར་ཕྱེ་ན་རྣམ་པར་ཤེས་པ་རྒྱུ་དུས་ཀྱི་ཀུན་གཞི་ལ་འཆད་དགོས་པས། རྣམ་སྨིན་དང་ས་མཚུངས་པའི་ཁྱབ་པ་མེད་པ་དང༌། སྲིད་པ་ཡང་འགྲུབ་བྱེད་ཀྱི་རྒྱུ་ཁོ་ནར་འཆད་པ་དེའི་ཚེ། གོང་དུ་བཤད་པའི་ལུང་དང་རིགས་པས་རྒྱུ་དུས་ཀྱི་ཀུན་གཞི་ཉིད་དུ་འཆད་དགོས་པས་རྣམ་སྨིན་དང་ས་མི་མཚུངས་པ་དང༌། མིང་གཟུགས་ནས་ཚོར་བའི་བར་གྱི་ངོས་འཛིན།
ཀུན་གཞིའི་སྟེང་གི་དེ་དང་དེ་འབྱུང་རུང་གི་ནུས་པ་ལ་འཆད་པ། དོན་གསང་རྣམ་པར་བཤད་པ་ལ་སོགས་པ་མང་པོ་དག་གི་ལུགས་ཡིན་ལ། དེར་ཡང་རྒྱུ་དུས་ཀྱི་ཀུན་གཞི་གར་གཏོགས་དེ་ཉིད་དུ་དེའི་ནུས་པ་ཡང་གཏོགས་པར་འདོད་དགོས་པས། རྣམ་སྨིན་དང་ས་མི་མཚུངས་པ་དང༌། ཡང་འདོད་པའི་རྟེན་ལ་ཁམས་གོང་གི་ལས་ཀྱི་བག་ཆགས་གང་ཡོད་ཁམས་གོང་དུ་གཏོགས་པར་ཁས་ལེན་ན་ནི། རྒྱུ་དུས་ཀྱི་ཀུན་གཞིའི་རྣམ་ཤེས་ཀྱང་ཁམས་གོང་མ་ཉིད་དུ་གཏོགས་པར་ཁས་ལེན་དགོས་ལ། དེ་ཡང་དེ་ལྟ་ན་ཀུན་གཞིའི་རྣམ་པར་ཤེས་པ་ནི་ལུས་རྟེན་གང་དུ་གཏོགས་པ་དེར་གཏོགས་པ་ཡིན་ནོ། ། ཞེས་འདོད་པ་དང་འགལ་ལ། མདོར་ན་ཀུན་གཞིའི་སྟེང་ན་ཟག་བཅས་ཀྱི་ས་བོན་གང་ཡོད་པ་དེ་ཐམས་ཅད་རྟེན་ཀུན་གཞི་གང་དུ་གཏོགས་པ་དེ་ཉིད་དུ་གཏོགས་སོ། ། ཞེས་བྱ་བ་འདི་ངེས་པ་ཡིན་ནོ། །
ཡང་བསམ་གཏན་དང་པོ་ནས་འདོད་པར་སྐྱེ་བའི་ཚེ། བསམ་གཏན་དང་པོའི་རྟེན་ལ་འདོད་པའི་སས་བསྡུས་ཀྱི་སྲེད་ལེན་སྲིད་པ་གསུམ་མངོན་དུ་འགྱུར་བ་དང༌། དེའི་ཤེས་བྱེད་དུ་བསམ་གཏན་བཞི་པ་ཐོབ་པའི་དགེ་སློང་མངོན་པའི་ང་རྒྱལ་ཅན། ཐར་པ་ལ་སྐུར་འདེབས་ཀྱི་ལོག་ལྟས་དམྱལ་བར་སྐྱེས་པ་བཞིན་ནོ། ། ཞེས་འཆད་པ་དེ་ཡང་རྣམ་པར་དཔྱད་དགོས་པ་ཡིན་ཏེ། བསམ་གཏན་དང་པོའི་རྟེན་ལ་འདོད་པའི་སས་བསྡུས་ཀྱི་ཚོར་བ་མེད་ན་ནི་དེའི་སྲིད་པ་འབྱུང་བར་མི་རིགས་ཏེ། རྒྱུ་མེད་པར་འབྲས་བུ་མི་འབྱུང་བའི་ཕྱིར། ཡོད་ན་དེའི་ལུས་ཚོར་དང༌། སེམས་ཚོར་གཉིས་ལས་གང་ཞིག་ཡིན། ཞེས་བརྟགས་ན་མི་བཟོད་པ་ཡིན་ཏེ།
ཁམས་གོང་གི་རྟེན་ལ་འདོད་པའི་སས་བསྡུས་ཀྱི་རྣམ་པར་ཤེས་པའི་ཚོགས་དྲུག་འབྱུང་བ་མེད་པའི་ཕྱིར། དེ་ཡོད་ན་ནི་དེ་ལ་དེའི་ཀུན་གཞིའི་རྣམ་པར་ཤེས་པ་ཡང་ཡོད་པར་འགྱུར་རོ། ། དེ་ལྟར་ན་དོན་འདི་ཡིན་ཏེ། བསམ་གཏན་དང་པོའི་རྟེན་ལ་སྲེད་པ་ཤས་ཆེའི་སྙོམས་འཇུག་ཉོན་མོངས་ཅན་གྱིས་བསམ་གཏན་དང་པོའི་དངོས་གཞིའི་སྙོམས་འཇུག་ལས་ཉམས་ནས་འཆི་བའི་སྲིད་པ་མངོན་དུ་གྱུར་པ་དེའི་ཚེ། འདོད་པའི་ཕུང་པོ་དོན་དུ་གཉེར་བའི་འདུན་པ་སྐྱེ་བར་འགྱུར་ལ། དེ་ལ་ནི་འདོད་པ་ཉེ་བར་ལེན་པ་ཞེས་བྱ་ལ། དེས་འདོད་པར་སྐྱེ་བའི་ལན་གྲངས་གཞན་ལ་མྱོང་འགྱུར་གྱི་ལས་དང་ལྡན་པའི་བསམ་གཏན་དང་པོའི་ཀུན་གཞིའི་རྣམ་པར་ཤེས་པ་དེ་ཉིད་འདོད་པའི་སྐྱེ་སྲིད་འགྲུབ་བྱེད་ཀྱི་སྲིད་པར་བྱས་པ་ཡིན་ནོ། ། དེ་འདྲ་བའི་ལེན་པ་དང་སྲིད་པ་དེ་འདོད་པ་ཁམས་ཀྱི་བར་དོར་ཞུགས་ནས་དེའི་སྐྱེ་བའི་སྲིད་པ་འགྲུབ་པར་བྱེད་པ་ཡིན་ནོ། ། ཞེས་བྱ་བ་འདི་ཡང་རྟེན་འབྲེལ་མདོ་འགྲེལ་གྱི་བཤད་པའོ། ། དེ་ལྟར་ན་གོང་མའི་རྟེན་ལ་འོག་སའི་ལེན་པ་ངེས་པར་དགོས་ལ།
སྲེད་པ་ནི་མི་འབྱུང་ཞིང་ངེས་པར་དགོས་པའང་མ་ཡིན་ལ། སྲིད་པ་ནི་འཆི་བའི་ཚེ་ཁོ་ན་མངོན་དུ་འགྱུར་བའོ། ། དེའི་ཕྱིར་གོང་སའི་སྲེད་པས་གོང་ས་ལས་ཉམས་ནས། འོག་སའི་ཉེ་བར་ལེན་པ་འབྱུང་བ་དེ་ལྟ་ན། རྟེན་འབྲེལ་ཚར་གཅིག་གི་སྲེད་ལེན་གཉིས་པོ་ས་མི་མཚུངས་པ་གཅིག་ཀྱང་སྲིད་དོ། ། དེ་ཡང་གོང་ས་ནས་འོག་སར་སྐྱེ་བའི་ཚེ་ཁོ་ན་ཡིན་གྱི། གོང་དུ་སྐྱེ་བའི་ཚེ་དང་རང་སར་སྐྱེ་བའི་ཚེ་ནི་མ་ཡིན་ཏེ། དེའི་ཚེ་སྲིད་ལེན་གཉིས་གང་ལ་སྐྱེ་བའི་གཞི་ས་མཚུངས་པ་ངེས་པར་དགོས་པའི་ཕྱིར། ཡང་མ་རིག་པའི་ས་མཚུངས་ཀྱི་སྐབས་སུ་གོང་སའི་རྟེན་ལ་འོག་སར་སྐྱེ་བའི་ལས་སོགས་པ་མེད་ཅེས་མགྲིན་གཅིག་ཏུ་གསུང་བ་དེ་ཡང༌། མངོན་པ་འོག་མའི་ལུགས་ནི་གཏན་མ་ཡིན་ཞིང༌།
གོང་མའི་ལུགས་ལ་ཤེས་བྱེད་ཀྱི་ལུང་ཅི་ཡོད་བཙལ་དགོས་ཤིང༌། རིགས་པ་ལ་ནི་ཡིད་བརྟན་མི་སྣང་སྟེ། ས་གོང་མར་སྐྱེས་པ་རྣམས་ནི་འོག་མ་ལ་དམན་པར་མཐོང་བའི་ཕྱིར། ཞེས་ཟེར་བ་དེ་ཉིད་དེའི་རིགས་པ་ཡིན་ལ། དེ་ལྟ་ན་གོང་སའི་རྟེན་ལ་འོག་སར་སྐྱེ་བ་འགྲུབ་བྱེད་ཀྱི་ལས་སོགས་པ་མེད་པར་ཡང་མཚུངས་སོ། ། དེའི་ཕྱིར་གོང་མའི་རྟེན་ལ་འོག་མ་འགྲུབ་བྱེད་ཀྱིས་ཉོན་མོངས་པ་ཡོད་ན་འཕེན་བྱེད་ཀྱི་ཉོན་མོངས་པ་ཡང་ཡོད་པར་ཁས་ལེན་ནུས་པ་ཡིན་ནོ། ། ཡང་བསམ་གཏན་དང་པོའི་རྟེན་ལ་དང་པོའི་དེ་ཉིད་དུ་འཕེན་བྱེད་ཀྱི་ལས་སོགས་པ་མེད་དོ་ཞེས་ཟེར་བ་ཡང༌། བསམ་གཏན་དང་པོར་འཕེན་བྱེད་ཀྱི་ལས་གང་ཡིན་བསམ་གཏན་དང་པོའི་ཉེར་བསྡོགས་སུ་གཏོགས་དགོས་པ་ལ་བསམས་པ་ཡིན་མོད། དེའི་ཡང་ཤེས་བྱེད་ཀྱི་ལུང་རིགས་བསམ་དགོས་ཤིང༌། བསམ་གཏན་བཞི་པའི་རྟེན་ལ་འདུ་ཤེས་མེད་པའི་སྙོམས་འཇུག་དང་པོར་སྒྲུབ་པ་ཞིག་མཛོད་འགྲེལ་ལས་འཆད་པ་ལྟར་ན།
བསམ་གཏན་བཞི་པའི་རྟེན་ལ་བཞི་པ་དེ་ཉིད་དུ་འཕེན་བྱེད་ཀྱི་ལས་སོག་པ་ཡོད་པར་གསལ་ཏེ། རྟེན་དེ་ལ་གཟུགས་ལས་ངེས་པར་འབྱུང་འདོད་ཀྱི་བསམ་པས་སྙོམས་པར་འཇུག་པ་དག་ཡོད་ལ། དེའི་ཚེ་ངེས་འབྱུང་གི་བསམ་པ་དེ་དེར་སྐྱེ་བ་འཕེན་བྱེད་མ་ཡིན་ན་དེར་འཕེན་བྱེད་ཀྱི་ལས་གཞན་མེད་པའི་ཕྱིར་སྙམ་དུ་དོགས་སོ། ། མངོན་པ་འོག་མ་པ་རྣམས་ནི་འགོག་པ་ལ་སྙོམས་པར་འཇུག་པའི་སེམས་ཀྱང་སྲིད་རྩེར་སྐྱེ་བ་འཕེན་བྱེད་ཀྱི་རྒྱུར་བཞེད་པ་ཡིན་ཏེ། ཇི་སྐད་དུ། དགེ་བའོ་གཉིས་སུ་མྱོང་འགྱུར་དང༌། ། ཞེས་བཤད་པས་སོ། ། ལན་གྲངས་གཞན་ལ་མྱོང་འགྱུར་ཞེས་པ་ཡང་འཕེན་བྱེད་ལ་ཡིན་གྱི། འགྲུབ་བྱེད་ལ་མ་ཡིན་ནོ། ། འདིར་སྨྲས་པ།
དེས་དེས་མེད་པར་ཀུན་ལ་གྲགས་གྲགས་སོ། ། ལབ་ལབ་མང་པོས་བློ་ལ་ལྗེན་ལྗེན་པ། ། སླ་སླའི་དོན་ལ་རྟོག་དཔྱོད་གཏོང་གཏོང་ནས། ། དཀའ་དཀའི་དོན་རྣམས་བཏང་སྙོམས་གཞག་གཞག་འདྲ། ། གང་བཤད་གང་འདི་འཁྲུལ་པ་ཡིན་ཀྱང་བླ། ། དཔྱོད་ཆེན་དཔྱོད་པ་འཇུག་པའི་སྒོ་ཡིན་ཕྱིར། ། བློ་གསལ་བློ་ཡི་ཁང་བཟང་ཉམས་དགའ་བར། ། རང་ཉིད་རང་གི་བཤད་པས་ངེས་འདོམས་ནས། ། གཞན་གྲགས་གཞན་ལ་འགྲམ་ཆུ་མི་ལྡང་བར། ། ཆོས་མངོན་ཆོས་ཀྱི་མཛོད་དུ་ལག་བརྐྱང་ནས། །
ལེགས་བླངས་ལེགས་པར་བཤད་པའི་གཏམ་ཆེན་པོ། ། སྙན་གྲགས་སྙན་གྱི་དོ་ཤལ་འདི་ལོངས་ཤིག ། ཅེས་ངལ་བསོ་བའི་ཚིགས་སུ་བཅད་པའོ། ། བདུན་པ་ཁྱད་པར་གྱི་སྒོ་ནས་དབྱེ་བ་ལ་བརྒྱད་དེ། རྐྱེན་གྱི་དབྱེ་བ་བཤད་པ་དང༌། རྟེན་མཚུངས་དེ་མཚུངས་བཤད་པ་དང༌། ཟིན་པའི་ཤུགས་ལ་མ་ཟིན་པའི་འཇོག་བྱེད་རྟོགས་པའི་ཚུལ་དང༌། སྤྱིར་དབང་པོའི་རྐང་གྲངས་བཤད་པ་དང༌། སྡུག་བསྔལ་ཉིད་གསུམ་གྱི་འཇོག་བྱེད་བཤད་པ་དང༌། རྣམ་པར་སྨིན་བཅས་བཤད་ནས་དེའི་ལོག་ཕྱོགས་ཤུགས་ལ་གོ་བ་དང༌།
རིས་མཐུན་གནས་པའི་རྟེན་ཟས་བཤད་པ་དང༌། ཐོབ་བྱ་གོང་བཅས་དང་གོང་མེད་བཤད་པའོ། ། དང་པོ་ལ། རྟེན་གྱི་འཇོག་བྱེད་དངོས་བཤད་པ་དང༌། སོ་སོའི་མཚན་ཉིད་རྒྱས་པར་བཤད་པའོ། ། དང་པོ་ནི། རྒྱུ་དང༌། དེ་མ་ཐག་པ་དང༌། དམིགས་པ་དང༌། བདག་པོས་ཀྱང་ཆོས་ཅན།
རྐྱེན་དུ་བལྟ་བར་བྱ་སྟེ། ཉེ་བར་ལེན་པའི་རྒྱུ་དང༌། ལྷན་ཅིག་བྱེད་པའི་རྐྱེན་གཉིས་ཀྱི་སྒོ་ནས་བཤད་པར་བྱ་བ་ཡིན་པའི་ཕྱིར། དེ་ཡང་རྒྱུའི་རྐྱེན་དང་དེ་མ་ཐག་པའི་རྐྱེན་ནི་ཉེ་བར་ལེན་པའི་རྒྱུའོ། ། འདི་ཡང་རྒྱུ་རྐྱེན་གྱི་སྟེང་གི་བག་ཆགས་དང་གསལ་རིག་གི་ལྡོག་ཆ་སོ་སོར་ཕྱེ་བའོ། ། གཞན་གཉིས་ནི་ལྷན་ཅིག་བྱེད་པའི་རྐྱེན་ནོ། ། དང་པོ་ནི། རྒྱུའི་གཙོ་བོ་ཡིན་ཞིང༌། ཕྱི་མ་གཉིས་ནི་དེའི་གྲོགས་ཡིན་པའི་ཕྱིར། རྒྱུ་དང་རྐྱེན་དུ་རྣམ་པར་བཞག་གོ །
དང་པོ་ནི་ཀུན་གཞིའི་ས་བོན་གྱི་ཆའོ། ། ཕྱི་མ་གཉིས་ནི་རྣམ་སྨིན་གྱི་ཆ་ལས་བྱུང་བའོ། ། དོན་དུ་སྣང་བའི་ཆ་ལ་དམིགས་པའི་རྐྱེན་དང༌། སེམས་ཅན་དུ་སྣང་བའི་ཆ་ལ་བདག་པོའི་རྐྱེན་དུ་བཞག་གོ ། འོ་ན་བསྐྱེད་བྱའི་འབྲས་བུ་གང་ལ་སྐྱེད་བྱེད་ཀྱི་རྐྱེན་བཞི་པོ་དེའི་ནུས་པ་འཇུག་པའི་ཚུལ་ཇི་ལྟ་བུ་ཞེ་ན། འདིར་བསྐྱེད་བྱའི་འབྲས་བུ་ནི་གཉིས་ཏེ། གཉིས་སྣང་གི་ཤེས་པ་དང༌། གཉིས་མེད་ཀྱི་ཤེས་པའོ། ། དང་པོ་ལ་གཉིས་ཏེ། གཟུང་བར་སྣང་བའི་རིག་པ་དང༌།
འཛིན་པར་སྣང་བའི་རིག་པའོ། ། དང་པོ་ནི་གསུམ་སྟེ། གནས། དོན། ལུས་སུ་སྣང་བའོ། ། འཛིན་པའང་གསུམ་གསུམ་སྟེ། ཡིད་དང༌། འཛིན་དང༌། རྣམ་པར་རྟོག་པ་ཞེས་བྱ་བ་རྣམས་སོ། ། གཟུང་བར་སྣང་བའི་རྣམ་རིག་གསུམ་པོ་དེ་ལའང༌།
དངོས་དང༌། དེས་བཞག་པའི་བག་ཆགས་གཉིས་གཉིས་སོ། ། འཛིན་པར་སྣང་བ་གསུམ་པོ་ལའང༌། དངོས་དང༌། དེས་བཞག་པའི་བག་ཆགས་གཉིས་སོ། ། མདོར་ན་བག་ཆགས་འཇོག་བྱེད་རྣམས་ནི་དམིགས་བདག་གི་རྐྱེན་གཉིས་པོ་གང་རུང་དུ་འགྱུར་ལ། དེས་བཞག་པའི་བག་ཆགས་རྣམས་ནི་རྒྱུའི་རྐྱེན་ནོ། ། བག་ཆགས་སད་བྱེད་ནི་དེ་མ་ཐག་པའི་རྐྱེན་ནོ། ། འཇོག་བྱེད་ལ་ཡང་གཉིས་ཏེ། འཛིན་པ་དང༌།
གཟུང་བའོ། ། འཛིན་པ་གསུམ་པོ་འདི་བསྡུ་ན་དབང་པོ་དྲུག་དང༌། རྣམ་པར་ཤེས་པ་དྲུག་ཏུ་འདུས་སོ། ། གཟུང་བ་གསུམ་པོའང་བསྡུ་ན། ཡུལ་དུ་སྣང་བ་དྲུག་ཏུ་འདུས་སོ། ། དེ་དག་ལས་བག་ཆགས་སད་པ་ལས་བྱུང་བའི་རྣམ་པར་ཤེས་པ་དྲུག་ནི་ཕན་གདགས་བྱའི་འབྲས་བུའོ། ། བག་ཆགས་འཇོག་བྱེད་ཀྱི་ཡུལ་དུ་སྣང་བ་དྲུག་ནི་དམིགས་པའི་རྐྱེན་ནོ། ། དབང་པོ་དྲུག་ཏུ་སྣང་བ་ནི་བདག་པོའི་རྐྱེན་ནོ། ། བག་ཆགས་སད་བྱེད་ཀྱི་རིག་པ་སྔ་མ་ནི་དེ་མ་ཐག་པའི་རྐྱེན་ནོ། ། དེ་དག་དེ་ལ་རྐྱེན་དུ་ཇི་ལྟར་འགྱུར་བའི་ཚུལ་ནི།
བག་ཆགས་འཇོག་བྱེད་ཀྱི་ཡུལ་དུ་སྣང་བ་དང༌། དབང་པོར་སྣང་བ་གང་དང་གང་ཡིན་པ་དེས་ཀུན་གཞིའི་སྟེང་དུ་ཡུལ་དང་དབང་པོའི་བག་ཆགས་བཞག་ནས། བག་ཆགས་དེས་དོན་སྣང་གི་ཤེས་པ་ཕྱི་མ་འཕྲལ་དང་འཕྲལ་དུ་བསྐྱེད་པ་ལ་ནི་བག་ཆགས་སད་པ་ཞེས་བྱའོ། ། མདོར་ན། རྣམ་པར་ཤེས་པའི་ཚོགས་དྲུག་པོ་དངོས་སུ་སྐྱེད་བྱེད་ནི། རྒྱུའི་རྐྱེན་ཞེས་བྱ་བའི་མིང་ཅན་ཀུན་གཞིའི་བག་ཆགས་དེ་ཉིད་ཡིན་ལ། བག་ཆགས་དེའི་སྟེང་ན་རྐྱེན་གཉིས་ཀྱིས་བཞག་པའི་ལག་རྗེས་མི་འདྲ་བ་གཉིས་ཡོད་པ་ཡིན་ཏེ། ཡུལ་དུ་སྣང་བ་དང༌། དབང་པོར་སྣང་བའོ། ། གསལ་རིག་གི་ཆ་ནི་བག་ཆགས་ཀྱིས་བྱས་པ་ལ་མི་ལྟོས་སོ། །
ནུས་པ་གཉིས་པོས་སྣང་ཆ་གཉིས་པོ་དེ་སྐྱེད་པར་བྱེད་ཅིང༌། གཉིས་པོ་དེས་ཡང་བག་ཆགས་ཕྱི་མའི་རྒྱུའི་རྐྱེན་བྱེད་ཅིང༌། དེས་ཀྱང་དེ་ལྟར་བྱས་ནས་བྱ་དང་སྒོ་ངའི་ཚུལ་གྱིས་རྒྱུན་ཆགས་པར་འབྱུང་བ་ཡིན་ནོ། ། གངས་ཅན་པ་ཕྱི་མ་དག་གཟུགས་འཛིན་མིག་ཤེས་གཟུགས་ཀྱི་རྣམ་ལྡན་དུ་སྐྱེད་བྱེད་ཀྱི་གཟུགས་ཤིག་ཡོད་པར་ཁས་བླངས་ནས། དེ་དེའི་དམིགས་རྐྱེན་དུ་འཆད་པ་སོགས་ནི་རྣལ་འབྱོར་སྤྱོད་པའི་གཞུང་གིས་སུན་འབྱིན་པའི་ཕྱོགས་སྔ་མ་དངོས་ཡིན་ཞིང༌། ཡང་ལ་ལ་དག་གཟུགས་འཛིན་མིག་ཤེས་ལ་རང་འདྲའི་རྣམ་པ་གཏོད་བྱེད་དེའི་དམིགས་རྐྱེན་གྱི་མཚན་ཉིད་དུ་འཇོག་པ་དང༌། ཁ་ཅིག་དེ་མ་ཐག་རྐྱེན་གྱི་སྟེང་གི་ནུས་པ་དམིགས་རྐྱེན་དུ་འདོད་པ་ཡང་དེ་དང་འདྲ་བས་ཡིད་བརྟེན་པར་མི་བྱའོ། ། དེས་ན་འདི་ལྟར་ཡིན་ཏེ། གཟུགས་འཛིན་མིག་ཤེས་སྐྱེད་བྱེད་ཀྱི་བག་ཆགས་དེ་དེའི་རྒྱུ་རྐྱེན་ནམ་ཉེར་ལེན་གྱི་རྒྱུའི་མཚན་ཉིད་དོ། ། གཟུགས་འཛིན་མིག་ཤེས་སྐྱེད་བྱེད་ཀྱི་བག་ཆགས་དེ་འཇོག་བྱེད་དམ།
བག་ཆགས་དེ་སྨིན་པ་ལས་བྱུང་བའི་རྣམ་རིག་དེ་དེའི་རྐྱེན་གྱི་མཚན་ཉིད་དོ། ། དེ་ལ་གསུམ་ལས་ཡུལ་དུ་སྣང་བའི་རྣམ་རིག་ནི་དམིགས་པའི་རྐྱེན་ནོ། ། སེམས་ཅན་དུ་སྣང་བའི་རྣམ་རིག་ནི་བདག་པོའི་རྐྱེན་ནོ། ། བག་ཆགས་སད་བྱེད་ཀྱི་ཡིད་བྱེད་སྔ་མ་ནི་དེ་མ་ཐག་པའི་རྐྱེན་ནོ། ། གཉིས་པོ་དེ་རེ་རེ་ལ་ཡང་གཉིས་གཉིས་ཏེ། གཟུགས་འཛིན་མིག་ཤེས་རང་གི་སྔ་རོལ་དུ་བྱུང་བ་དང༌། དུས་མཉམ་དུ་བྱུང་བ་དང༌། སྔར་བྱུང་བ་དེ་རྣམས་ནི་རྐྱེན་གཉིས་ཀྱི་བག་ཆགས་འཇོག་བྱེད་ཡིན་ལ། དུས་མཉམ་པ་རྣམས་ནི་དེས་བཞག་པའི་བག་ཆགས་སྨིན་པའོ། ། ཡང་གཟུགས་འཛིན་མིག་ཤེས་ཀྱི་བག་ཆགས་འཇོག་བྱེད་ཀྱི་རྐྱེན་གཉིས་པོ་དེ་ནི།
གཟུགས་འཛིན་མིག་ཤེས་ལ་ལྟོས་ནས་སྐྱེ་མཆེད་དུ་འཇོག་པ་ཡིན་ཏེ། མིག་ཤེས་མ་འོངས་པ་སྐྱེ་བའི་སྒོར་གྱུར་པའི་ཕྱིར་རོ། ། དེ་དང་དུས་མཉམ་པ་དེ་རྣམས་ནི་དེ་ལ་ལྟོས་ནས་ཁམས་སུ་འཇོག་པ་ཡིན་ཏེ། དེ་ལ་ལྟོས་ནས་དུས་མཉམ་པའི་ཉེར་སྤྱོད་འཛིན་པས་སོ། ། ཕྱོགས་གླང་ཡབ་སྲས་ཀྱི་གཞུང་དུ་ནི་རྐྱེན་གསུམ་ལས་ལོགས་སུ་རྒྱུའི་རྐྱེན་མ་བཤད་ལ། དེའི་ཤེས་བྱེད་ཀྱང༌། རྒྱུ་རྐྱེན་གྱི་ལྡོག་ཆ་སོ་སོར་ཕྱེ་བ་ན་དོན་སྣང་གི་བག་ཆགས་དང་སད་བྱེད་ཀྱི་རྐྱེན་ཏེ་གཉིས་པོ་ལས་མ་གཏོགས་པའི་ས་བོན་རྫས་སྤྱི་མ་མི་སྲིད་པ་ལ་དགོངས་པ་ཡིན་ནོ། ། དེ་ལྟ་ན་ཕྱོགས་གླང་ཡབ་སྲས་ཀྱི་གཞུང་དུ་དབང་ཤེས་ཀྱི་དེ་མ་ཐག་རྐྱེན་གྱི་སྟེང་གི་ནུས་པ་ལ་བདག་རྐྱེན་དབང་པོར་བཤད་པ་ཡོད་ཀྱང༌། དམིགས་རྐྱེན་དུ་བཤད་པ་གཅིག་ཀྱང་མེད་དོ། ། དེས་ན་འདི་ལྟར།
དོན་སྣང་སྔ་མའི་བག་ཆགས་དེ་མ་ཐག་རྐྱེན་གྱི་སྟེང་ན་ཡོད་པ་དེ་ལ་བདག་རྐྱེན་དབང་པོ་ཞེས་བྱ་ལ། དེའི་དབང་གིས་རང་སྐྱེད་བྱེད་ཀྱི་དམིགས་རྐྱེན་ལ་མ་ལྟོས་པར། དོན་དུ་སྣང་བ་རང་ཤུགས་ཀྱིས་བྱུང་བ་དེ་དོན་སྣང་གི་ཤེས་པ་ད་ལྟར་བའི་དམིགས་རྐྱེན་ནོ། ། དེ་ལྟར་བཤད་པ་ན་དུས་མཉམ་པའི་དབང་པོ་རྣམས་ནི་རྟེན་ཡིན་ཀྱང༌། བདག་པོའི་རྐྱེན་མ་ཡིན། དུས་མི་མཉམ་པ་རྣམས་ནི་བདག་པོའི་རྐྱེན་ཡིན་ཀྱང་རྟེན་མ་ཡིན་ཏེ། དེ་དག་སོ་སོའི་མཚན་ཉིད་མ་ཚང་བའི་ཕྱིར་རོ། ། དམིགས་པའི་རྐྱེན་ལ་ཡང་དེ་བཞིན་ནོ། ། ནུས་པ་འཇོག་ཕྱིར་རིམ་གྱིས་ཡིན། ། ཞེས་པའི་དམིགས་བརྟག་གི་གཞུང་དེས་ནུས་པ་ཆོས་ཅན་དུ་བཟུང་ནས་དམིགས་རྐྱེན་དུ་སྒྲུབ་པ་མ་ཡིན་གྱི།
ཕྱི་རོལ་དོན་དུ་སྣང་བ་ཆོས་ཅན་དུ་བཟུང་ནས། ནུས་པ་འཇོག་ཕྱིར་ཞེས་པའི་རྟགས་ཀྱིས། རིམ་གྱིས་ཤེས་པ་ཕྱི་མའི་དམིགས་རྐྱེན་དུ་འགྱུར་བར་སྒྲུབ་པའོ། ། དེ་ལྟར་ན་གཞུང་འདིར་འཇུག་ཤེས་མ་སྐྱེས་པ་དངོས་སུ་སྐྱེད་པ་དང༌། སྐྱེས་ཟིན་གྱི་རྒྱུན་གནས་པར་བྱེད་པའི་རྒྱུ་ནི་རྒྱུའི་རྐྱེན་ཁོ་ན་ཡིན་ལ། དེ་དང་དེ་མ་ཐག་རྐྱེན་གྱི་ཁྱད་པར་ནི་སྔ་ལོགས་སུ་འདས་ཟིན་པ་དང༌། རྒྱུན་ལྷན་ཅིག་ཏུ་འཇུག་པའི་ཁྱད་པར་ལས་དང༌། བག་ཆགས་སད་བྱེད་ཀྱི་རྐྱེན་དང༌། བག་ཆགས་ཉིད་ཀྱི་ཁྱད་པར་ལས་དང༌། ཡིད་བྱེད་སྔ་མ་དང་ཀུན་གཞི་ཉིད་ཡིན་པའི་ཁྱད་པར་ལས་སོ། །
ཐོགས་མེད་སྐུ་མཆེད་ཀྱི་གཞུང་དུ། གཟུང་འཛིན་གཉིས་ཀྱི་རྣམ་གཞག་ལ། གཟུང་ཆ་རྣམས་ནི་ཀུན་གཞིའི་རྣམ་སྨིན་གྱི་སྟེང་ན་གནས་པ་དང༌། འཛིན་ཆ་རྣམས་ནི་དེ་ལས་བྱུང་བར་འཆད་པ་ཡིན་ཏེ། གནས། དོན། ལུས་སུ་སྣང་བའི་རྣམ་རིག་གསུམ་ནི་ཀུན་གཞིའི་རྣམ་སྨིན་གྱི་ཆ་ནས་བཞག་ལ། འཛིན་ཆ་གསུམ་ནི། ཉོན་མོངས་པ་ཅན་གྱི་ཡིད་དང༌། སྒོ་ལྔའི་དབང་ཤེས་དང༌།
ཡིད་ཀྱི་རྣམ་པར་ཤེས་པ་གསུམ་ལ། གོ་རིམ་བཞིན་དུ། ཡིད་དང༌། འཛིན་དང༌། རྣམ་པར་རྟོག་ཅེས་བྱ་བའི་མིང་གིས་བཏགས་ནས་བསྟན་པའི་ཕྱིར་རོ། ། དེ་ལྟར་སྟོན་པ་ཡང༌། དོན་སྨྲ་བ་དག ཡུལ་ཕྱི་རོལ་གྱི་དོན་ལ། ཡུལ་ཅན་དོན་སྣང་གི་རྣམ་པར་ཤེས་པ་སྐྱེ་བར་འདོད་པ་དང་ཆོས་མཚུངས་སོ། ། འོ་ན་ཀུན་གཞིའི་སྟེང་གི་གནས་དོན་ལུས་སུ་སྣང་བ་གསུམ་པོ་དེ་དང༌།
འཇུག་ཤེས་ལ་གསུམ་པོ་དེ་ལྟར་སྣང་བ་ལ་ཁྱད་པར་ཅི་ཡོད་ཅེ་ན། འཇུག་ཤེས་ལ་ནི་གསལ་བར་སྣང་བའི་ཕྱིར་རྣམ་པར་རིག་པ་ཞེས་བྱ་ལ། དེ་ཡང་བག་ཆགས་འཇོག་བྱེད་ཡིན་ཞིང་ཀུན་གཞིའི་སྟེང་གི་གསུམ་པོ་ནི་ཡུལ་ཅན་སུ་ལ་ཡང་མི་གསལ་བའི་ཕྱིར། མ་རིག་པ་ཞེས་བྱའོ། ། དེའི་ཤེས་བྱེད་ཀྱང་གསུམ་པོ་དེ་བག་ཆགས་ཀྱི་ངོ་བོར་གནས་པ་ལ་ཐུག་ལ། དེ་ལྟ་ན་རྣམ་སྨིན་དུ་འགལ་ལོ་ཞེས་བརྗོད་པར་མི་བྱ་སྟེ། ཀུན་གཞིའི་རྣམ་པར་ཤེས་པ་ཉིད་བག་ཆགས་ཀྱི་ངོ་བོར་གནས་པའི་ཕྱིར་རོ། ། ཡང་གངས་ཅན་པ་དག་ལ་ལོག་པར་རྟོག་པ་འདི་ཡོད་དེ། ཕྱོགས་གླང་ཡབ་སྲས་ཀྱིས་ཀུན་གཞིའི་རྣམ་པར་ཤེས་པ་ཁས་མི་ལེན་ནོ་ཞེས་ཟེར་བ་དང༌། རྒྱུ་འབྲས་སྔ་ཕྱི་བ་ཁོ་ནར་བཞེད་པ་ཕྱོགས་གླང་ཡབ་སྲས་ཀྱི་ལུགས་དང༌།
དུས་མཉམ་ཀྱང་བཞེད་པ་ཐོགས་མེད་སྐུ་མཆེད་ཀྱི་ལུགས་སོ་ཞེས་ཟེར་རོ། ། དེ་ནི་རིགས་པ་མ་ཡིན་ཏེ། ཀུན་གཞིའི་རྣམ་པར་ཤེས་པ་ཁས་མ་བླངས་ན་རྣམ་པར་རིག་པ་ཙམ་དུ་སྨྲ་བའི་གྲུབ་པའི་མཐའི་རྩ་བ་ཐམས་ཅད་ཉམས་པའི་ཕྱིར་ཏེ། དོན་སྣང་གི་བག་ཆགས་སྨིན་པ་ལས་ཕྱི་རོལ་དོན་གྱི་སྣང་བ་འབྱུང་བ་ཞེས་བྱ་བ་འདི་ཁས་མ་བླངས་ན་ནི་རྣམ་པར་རིག་པ་ཙམ་དུ་སྨྲ་བའི་དོན་མེད་ལ། དེ་ལྟར་ཁས་ལེན་པ་དེ་ནི་བག་ཆགས་ཁས་བླངས་པའི་ཕྱིར། ཀུན་གཞིའི་རྣམ་པར་ཤེས་པ་ཉིད་ཁས་བླངས་པ་ཡིན་ནོ་ཞེས་བྱ་བ་ནི་རིགས་པ་ཡིན་ལ། ལུང་ནི། འདིར་འགའ་ཞིག་ནི་འགའ་ཞིག་གི ། བག་ཆགས་རབ་ཏུ་སད་བྱེད་པ། ། ཞེས་དང༌།
སེམས་རྒྱུད་དེར་རུང་བག་ཆགས་ཀྱི། སྙིང་པོ་ཅན་ཉིད་དུ་བར་ནི། ། སྣང་བའི་བློ་དག་གསལ་བྱེད་པ། ། ཞེས་དང༌། བཤད་ཟིན་ལམ་དེ་གོམས་པ་ལས། ། གནས་གྱུར། ཞེས་གནས་གྱུར་གསུངས་ལ། ཀུན་གཞི་ཁས་མ་བླངས་པར་དེ་འདྲའི་རྣམ་གཞག་འབྱུང་བའི་ཐབས་མེད་པའི་ཕྱིར་རྒྱུ་འབྲས་དུས་མཉམ་པ་ཞེས་བྱ་བ་ཡང་རགས་པའི་རྣམ་གཞག་ཡིན་གྱི། ཞིབ་མོར་དཔྱད་ན་རིགས་པ་མཁྱེན་པའི་གཞུང་བཞིན་དུ་ཁས་ལེན་དགོས་པ་ཡིན་ཏེ། ཆོས་ཀྱི་གྲགས་པའི་ཞབས་ཀྱིས།
ཤེས་བྱ་ཇི་ལྟ་བ་དང་ཇི་སྙེད་པའི་རྣམ་གཞག་གང་ལ་ཡང༌། ཐོགས་མེད་སྐུ་མཆེད་ཀྱི་གཞུང་ལས་ཅུང་ཟད་ཀྱང་མི་འགལ་བའི་ཕྱིར། དེ་ཡང་འདི་ལྟར། ཆོས་མངོན་པ་ལས། རྒྱུ་འབྲས་སྔ་ཕྱི་བ་དང༌། དུས་མཉམ་པའི་རྣམ་གཞག་གཉིས་ལས། ཕྱི་མ་ནི་ལྷན་ཅིག་འབྱུང་བའི་རྒྱུ་དང༌། མཚུངས་ལྡན་གྱི་རྒྱུ་གཉིས་ལ་བཞེད་པ་ཡིན་ལ། དེ་ཡང་རྒྱུ་འབྲས་གཉིས་ཀའི་རྒྱུན་གཞི་གཅིག་ན་ཡོད་པ་ལ་དུས་མཉམ་པའི་དོན་དང༌། འབྲས་བུའི་དུས་སུ་རྒྱུའི་རྒྱུན་འགགས་ནས་མེད་པ་རྣམ་སྨིན་གྱི་རྒྱུ་འབྲས་ལྟ་བུ་ལ་འཆད་པ་ཡིན་ལ།
དེའི་ཚེ་བསྐྱེད་བྱ་དང་སྐྱེད་བྱེད་གཉིས་དུས་མཉམ་པར་བཞེད་པ་ནི་མ་ཡིན་ཏེ། རྒྱུའི་དུས་སུ་འབྲས་བུ་གྲུབ་ཟིན་ན་སྐྱེ་བ་དོན་མེད་དང༌། ཐུག་མེད་དུ་ཐལ་བ་སོགས་གྲངས་ཅན་ལ་བརྗོད་པའི་ཉེས་པ་རྣམས་བཟློག་པར་མི་ནུས་པའི་ཕྱིར་དང༌། རྒྱུ་ཡིན་ལ་སྐྱེད་བྱེད་མ་ཡིན་པ་ནི། འཕགས་པ་ཐོགས་མེད་ཀྱི་གཞུང་ན་རྒྱུ་འབྲས་སྔ་ཕྱི་བའི་སྐབས་སུ་རགས་པའི་རྣམ་གཞག་ལ་འཆད་དགོས་པ་ཞིག་ཡོད་ཀྱང༌། རྒྱུ་འབྲས་དུས་མཉམ་གྱི་ཐ་སྙད་བྱེད་པའི་སྐབས་ན་མེད་པའི་ཕྱིར། འོ་ན་ཅི་དུས་མཉམ་ན་སྔ་ཕྱི་བར་འགལ་ལོ་ཞེ་ན། སྐྱོན་མེད་དེ། དུས་མཉམ་པ་ནི་རགས་པའི་རྣམ་གཞག་དང༌། སྔ་ཕྱི་བ་ནི་ཞིབ་མོའི་རྣམ་གཞག་ཡིན་པའི་ཕྱིར་རོ། །
དཔེར་ན་ཚོགས་པ་གཅིག་པའི་འབྱུང་བ་བཞི་ལྷན་ཅིག་ཏུ་གནས་ནས་རྒྱུའི་རྒྱུན་སྔ་མས། འབྲས་བུའི་རྒྱུན་ཕྱི་མ་ལ་དང༌། འབྲས་བུའི་རྒྱུན་སྔ་མས་རྒྱུའི་རྒྱུན་ཕྱི་མ་ལ་ཕན་འདོགས་པ་ལ་རྒྱུ་འབྲས་དུས་མཉམ་པ་ཞེས་བྱ་བའི་ཐ་སྙད་རྣམ་བཤད་བྱེད་པ་རྣམས་ཀྱིས་བཏགས་པ་ཡིན་གྱི། དུས་ཀྱི་ཐུང་བའི་མཐར་ཐུག་པའི་སྐད་ཅིག་མའི་སྟེང་ན་རྒྱུ་འབྲས་གཉིས་དུས་མཉམ་པ་ག་ལ་སྲིད། དེས་ན་ཇི་སྐད་དུ། མེད་པ་སྔར་ནུས་མེད་ཕྱིར་དང༌། ། ཕྱིས་ཀྱང་ཉེ་བར་མི་སྦྱོར་ཕྱིར། ། རྒྱུ་རྣམས་ཐམས་ཅད་སྔར་ཡོད་ཡིན། ། ཞེས་ཐོགས་མེད་ཞབས་ཀྱི་དགོངས་པ་རིགས་པ་མཁྱེན་པས་བཀྲལ་བ་འདི་ཁོ་ན་བཟུང་བར་བྱའོ། ། ཐེག་བསྡུས་བཤད་སྦྱར་ལས་ཀྱང༌།
ལྷན་ཅིག་འབྱུང་བའི་རྒྱུ་ཉིད་ནི་བཏགས་པ་བ་སྟེ། དུས་གཅིག་ཏུ་འབྱུང་བ་རྣམས་ལ་རྒྱུ་དང་འབྲས་བུའི་དངོས་པོ་མི་རུང་བའི་ཕྱིར་རོ། ། ཞེས་གསུངས་སོ། ། རྗེ་བཙུན་རེད་མདའ་བའི་གསུང་གིས། ཐོགས་མེད་ཞབས་ཀྱི་དགོངས་པ་རྒྱུ་འབྲས་དུས་མཉམ་ཁོ་ན་ཡིན་པ་ལ། དོན་གསང་རྣམ་པར་བཤད་པས། རྒྱུ་འབྲས་སྔ་ཕྱི་བ་ཡོད་པར་བཤད་པ་ནི་ཤིན་ཏུ་ནོར་བ་ཡིན་ནོ། ། ཞེས་གསུང་མོད། རྒྱུ་འབྲས་དུས་མཉམ་ཁོ་ན་ཡིན་པ། དེའི་འཁྲུལ་གཞི་ནི་ཐེག་བསྡུས་ལས།
ལྷན་ཅིག་པ་དང་རྒྱུན་ཆགས་འབྱུང༌། ། དེས་དང་རྐྱེན་ལ་ལྟོས་པ་དང༌། ། རང་གི་འབྲས་བུས་བསྒྲུབས་པའོ། ། ཞེས་འབྱུང་བ་དེ་ལ་འཁྲུལ་པར་སྣང་ཡང༌། གཞུང་དེ་ནི་གོང་དུ་རྒྱས་པར་བཤད་ཟིན་པ་ལྟར། བག་ཆགས་འཇོག་བྱེད་ཀྱི་རྒྱུ་དང༌། དེས་བཞག་པའི་བག་ཆགས་གཉིས་ཀྱི་ནང་ནས་ཕྱི་མ་ཁོ་ན་སྐྱེད་བྱེད་དུ་སྟོན་པའི་གཞུང་ཡིན་ལ། དེ་ཡང་ཞིབ་མོར་ཕྱེ་ན། བརྒྱུད་ནས་འཕངས་པ་དང༌། དངོས་སུ་བསྐྱེད་པ་ཞེས་བྱ་བའི་དོན་ཡིན་ལ།
དེ་ཡང་སྔ་ཕྱི་པ་ལས་མ་འདས་པའི་ཕྱིར་རོ། ། ཟག་བཅས་ཀྱི་རྐྱེན་བཞི་པོའི་ངག་དོན་བསྡུས་ན། འདི་ལྟར། བག་ཆགས་འཇོག་བྱེད་ཀྱི་རྐྱེན་གཉིས་དང༌། དེས་བཞག་པའི་བག་ཆགས་དང༌། དེ་སད་བྱེད་ཀྱི་རྐྱེན་དང༌། བག་ཆགས་སད་པ་ལས་བྱུང་བའི་རྣམ་པར་ཤེས་པ་ཞེས་བྱ་བ་དང་རིམ་པ་བཞི་འབྱུང་ངོ༌། ། དེའི་ཚེ་ན་བག་ཆགས་ནི་རྒྱུའི་རྐྱེན་དང༌། དེ་མ་ཐག་པའི་རྐྱེན་ནོ། ། བག་ཆགས་འཇོག་བྱེད་ཀྱི་རྣམ་བརྟགས་ཀྱི་དབང་པོ་ལྔ་ནི་བདག་པོའི་རྐྱེན་མཚན་ཉིད་པའོ། །
བག་ཆགས་སྨིན་པ་ལས་བྱུང་བའི་རྣམ་བརྟགས་ཀྱི་དབང་པོ་ལྔ་ནི་དུས་མཉམ་པའི་དབང་ཤེས་ཀྱི་རྟེན་ཡིན་ཀྱང༌། དབང་ཤེས་ཕྱི་མའི་བདག་པོའི་རྐྱེན་ནོ། ། བག་ཆགས་འཇོག་བྱེད་ཀྱི་དམིགས་རྐྱེན་ནི་དེའི་རྐྱེན་ཡིན་ཀྱང༌། དམིགས་པ་མ་ཡིན་ཏེ། འབྲས་བུ་དབང་ཤེས་ཀྱི་དུས་སུ་འདས་ཟིན་པའི་ཕྱིར། དབང་ཤེས་རང་དང་དུས་མཉམ་པའི་རྣམ་བརྟགས་ཀྱི་གཟུགས་ནི་དབང་ཤེས་རང་གིས་དམིགས་པ་དང༌། ཕྱི་མའི་རྐྱེན་ཡིན་པས་དམིགས་རྐྱེན་མཚན་ཉིད་པའོ། ། མདོར་ན་རྣལ་འབྱོར་སྤྱོད་པའི་ལུགས་འདིར་དོན་སྣང་གི་རྣམ་པར་ཤེས་པ་དོན་གྱི་རྣམ་ལྡན་དུ་སྐྱེད་པ་དེ་རང་རང་གི་དམིགས་རྐྱེན་གྱིས་དངོས་སུ་སྐྱེད་པ་གཏན་མ་ཡིན་གྱི། རང་གི་བདག་རྐྱེན་གྱི་ནུས་པ་དེ་མ་ཐག་རྐྱེན་གྱི་སྟེང་དུ་སྨིན་པ་ལས་སྐྱེ་བ་ཡིན་ནོ་ཞེས་འཆད་པ་ནི། གལ་ཏེ་མཚུངས་པ་དེ་མ་ཐག །
རྐྱེན་ལས་ངེས་པར་མི་སྨྲ་ནའོ། ། ཞེས་པ་དང༌། འདིར་འགའ་ཞིག་ནི་འགའ་ཞིག་གི ། བག་ཆགས་རབ་ཏུ་སད་བྱེད་པ། ། དེའི་ཕྱིར་བློ་ནི་རྣམ་ངེས་ཀྱི། ། ཕྱི་རོལ་དོན་ལྟོས་མ་ཡིན་ནོ། ། ཞེས་བྱ་བའི་དོན་ཏོ། ། གཉིས་པ་ཟག་མེད་ཀྱི་ཤེས་པའི་རྐྱེན་བཞི་ལ་གཉིས་ཏེ། ཕན་གདགས་བྱའི་འབྲས་བུ་དང༌། འདོགས་བྱེད་ཀྱི་རྐྱེན་ནོ། །
དང་པོ་ནི། འཇིག་རྟེན་ལས་འདས་པའི་ཟག་པ་མེད་པའི་ཡེ་ཤེས་རྣམས་སོ། ། རྐྱེན་ལ་བཞི་ལས། རྒྱུའི་རྐྱེན་ནི། གཞི་དུས་ཀྱི་ཀུན་གཞིའི་ཡེ་ཤེས་ཞེས་ཀྱང་བྱ། རང་བཞིན་དུ་གནས་པའི་རིགས་དང༌། ཐོས་པའི་བག་ཆགས་ཞེས་བྱ་བ་དེའོ། ། བདག་པོའི་རྐྱེན་ནི། སྤྱིའི་བདག་རྐྱེན་དད་སོགས་དབང་པོ་ལྔ་དང༌། སོ་སོའི་བདག་རྐྱེན་ཟག་པ་མེད་པའི་དབང་པོ་གསུམ་མོ། །
དམིགས་པའི་རྐྱེན་ནི། འགྱུར་བ་མེད་པའི་ཡོངས་གྲུབ་དང༌། ཆོས་ཉིད་དེ་བཞིན་ཉིད་ཅེས་བྱ་བ་དེའོ། ། དེ་མ་ཐག་པའི་རྐྱེན་ནི་རིག་པ་སྔ་མའོ། ། ཞེས་བྱ་བ་འདི་ངེས་པ་ཡིན་ནོ། ། གཉིས་པ་མཚན་ཉིད་རྒྱས་པར་བཤད་པ་ལ་བཞི་སྟེ། རྒྱུ་དང༌། དེ་མ་ཐག་པ་དང༌། དམིགས་པ་དང༌། བདག་པོའི་རྐྱེན་ནོ། །
དང་པོ་ལ་གཉིས་ཏེ། ཀུན་གཞི་རྣམ་པར་བཞག་པའི་དབང་དུ་བྱས་པའི་རྒྱུ་རྐྱེན་དང༌། མ་བཞག་པའི་དབང་དུ་བྱས་པའི་རྒྱུ་རྐྱེན་ནོ། ། དང་པོ་ལ་གཉིས་ཏེ། ཟག་བཅས་ཀྱི་དང༌། ཟག་མེད་ཀྱིའོ། ། གཉིས་པ་མ་བཞག་པ་ལ། དབྱེ་བ་མདོར་བསྟན་པ་དང༌། སོ་སོའི་མཚན་ཉིད་རྒྱས་པར་བཤད་པའོ། ། དེ་ལ་གཉིས་ཏེ།
སྤྱི་དང་བྱེ་བྲག་གོ ། དང་པོ་ལ་གཉིས་ཏེ། ངོ་བོ་དང༌། དབྱེ་བའོ། ། དབྱེ་བ་ལ་ཉི་ཤུ་ཡོད་པ་དྲུག་ཏུ་འདུ་སྟེ། ཤེས་བྱ་ལ་བྱ་བ་བྱེད་པ་བདུན། ཤེས་པ་ལ་བྱ་བ་བྱེད་པ་ལྔ། རིང་བ་དང༌། ཉེ་བའི་རྐྱེན་བྱེད་པ་གཉིས། ཆོས་དང་གང་ཟག་ལ་བྱ་བ་བྱེད་པ་གཉིས།
རྐྱེན་སོ་སོ་དང་ཚོགས་ནས་ཕན་འདོགས་པ་གཉིས། མི་མཐུན་པ་དང་དེ་དང་བྲལ་བའི་དབང་དུ་བྱས་པ་གཉིས་སོ། ། བྱེ་བྲག་ལ་གྲོགས་སོགས་ལྔ་ཡོད་པ་གཉིས་སུ་བསྡུ་སྟེ། དུས་མཉམ་པའི་རྒྱུ་དང༌། དུས་ཐ་དད་པའི་རྒྱུའོ། ། དང་པོ་ལ་ཐུན་མོང་བ་ལྷན་ཅིག་འབྱུང་རྒྱུ་དང༌། ཐུན་མོང་མ་ཡིན་པ་མཚུངས་ལྡན་གྱི་རྒྱུའོ། ། དུས་མི་མཉམ་པའི་རྒྱུ་ལ་གཉིས་ཏེ། འབྲས་བུ་ཕྱི་མ་ཙམ་གྱི་དང༌། ཚེ་ཕྱི་མ་ཕན་ཆད་དུ་ངེས་པའི་རྒྱུའོ། །
དང་པོ་ལ། འདྲ་བ་ཁོ་ནའི་རྒྱུ་དང༌། མི་འདྲ་བའི་རྒྱུའོ། ། དེ་མ་ཐག་པའི་རྒྱུ་ལ་གཉིས་ཏེ། མཚན་ཉིད་དང༌། མཚན་གཞིའི་ཁྱད་པར་བྱེད་ཆོས་སོ། ། འདིར་འགོག་པ་ལ་སྙོམས་པར་ཞུགས་པའི་ལྡང་སེམས་སྐད་ཅིག་དང་པོའི་ལྡང་སེམས་གང་ཡིན་ཞེས་དཔྱོད་པ་ནི་དཀའ་བའི་གནས་མ་ཡིན་ཏེ། སྙོམས་འཇུག་དེའི་སྐབས་ན་ཀུན་གཞིའི་རྣམ་པར་ཤེས་པ་བར་མ་ཆད་པར་ཡོད་པའི་ཕྱིར་རོ། ། གསུམ་པ་དམིགས་རྐྱེན་ལ་དབྱེ་བ་བཅུ་གཉིས་པོ་དྲུག་ཏུ་བསྡུ་སྟེ། བརྟེན་པ་རྣམ་ཤེས་ཚོགས་དྲུག་གི་སྒོ་ནས་དབྱེ་བ་དང༌།
རྟེན་གང་ཟག་གི་སྒོ་ནས་དབྱེ་བ་དང༌། གང་གིས་དམིགས་པའི་དབང་དུ་བྱས་པ་དང༌། གང་ལ་དམིགས་པའི་དབང་དུ་བྱས་པ་དང༌། ཇི་ལྟར་དམིགས་པའི་དབང་དུ་བྱས་པ་དང༌། དམིགས་བྱེད་ཀྱི་བློ་ལ་ཐོགས་པ་ཡོད་མེད་ཀྱི་དབང་དུ་བྱས་པ་སྟེ། རེ་རེ་ལ་དོན་གཉིས་གཉིས་ཡོད་དོ། ། བཞི་པ་བདག་རྐྱེན་གྱི་དབྱེ་བ་ཉི་ཤུ་རྩ་ལྔ་པོ་གཉིས་སུ་བསྡུ་སྟེ། སྤྱིར་བདག་རྐྱེན་ཙམ་གྱི་དབང་དུ་བྱས་པ་དང༌། བྱེ་བྲག་དབང་པོ་ཉི་ཤུ་རྩ་གཉིས་ཀྱི་དབང་དུ་བྱས་པའོ། ། དང་པོ་ལ་གསུམ་སྟེ།
རྟེན་བརྟེན་པའི་དབང་དུ་བྱས་པ་དང༌། དུས་ཐ་དད་པའི་དབང་དུ་བྱས་པ་དང༌། དུས་མཉམ་པའི་དབང་དུ་བྱས་པའོ། ། གཉིས་པ་དབང་པོ་ལ་གཉིས་ཏེ། ཀུན་ནས་ཉོན་མོངས་པའི་ཕྱོགས་ལ་དབང་བྱེད་པ་དང༌། རྣམ་བྱང་གི་ཕྱོགས་ལ་དབང་བྱེད་པའོ། ། དང་པོ་ལ་བཞི་སྟེ། ཡུལ་འགྲུབ་པ་ལ་དབང་བྱེད་པ་དྲུག་དང༌། སྐྱེ་བ་ལེན་པ་ལ་དབང་བྱེད་པ་གཉིས་དང༌། རིགས་མཐུན་གནས་པ་ལ་དབང་བྱེད་པ་གཅིག་དང༌།
འབྲས་བུ་ལ་ལོངས་སྤྱོད་པ་ལ་དབང་བྱེད་པ་ལྔ་རྣམས་སོ། ། གཉིས་པ་ལ་འཇིག་རྟེན་པའི་རྣམ་དག་ལ་དབང་བྱེད་པ་ལྔ། འཇིག་རྟེན་ལས་འདས་པའི་རྣམ་དག་ལ་དབང་བྱེད་པ་གསུམ་མོ། ། གཉིས་པ་རྟེན་མཚུངས་དང༌། དེ་མཚུངས་ཀྱི་དོན་ལ་མཚན་ཉིད་སོགས་གསུམ་ལས། དང་པོ་ལ། རྟེན་མཚུངས་ཀྱི་དང༌། དེ་མཚུངས་ཀྱིའོ། ། གསུམ་པ་ཟིན་པ་ལ་མཚན་ཉིད་སོགས་གསུམ་མོ། ། བཞི་པ་དབང་པོ་ལ་གསུམ་ལས།
མཚན་ཉིད་ལ་གཉིས་ཏེ། ཀུན་ནས་ཉོན་མོངས་ཀྱི་ཕྱོགས་ལ་དང༌། རྣམ་བྱང་ལ་དབང་བྱེད་པའོ། ། དང་པོ་ལ། སེམས་ཀྱི་རྟེན་དང༌། དེའི་བྱེ་བྲག་དང༌། དེ་གང་གིས་གནས་པ་དང༌། གནས་པ་དེ་འབྲས་བུ་གང་ལ་ལོངས་སྤྱོད་པའོ། ། གཉིས་པ་ལ་གཉིས་ཏེ། རྣམ་བྱང་གི་ཚོགས་ལ་དང༌།
རྣམ་བྱང་གི་དངོས་པོ་ལ་དབང་བྱེད་པའོ། ། ལྔ་པ་སྡུག་བསྔལ་གསུམ་གྱི་དོན་ལ་གསུམ་སྟེ། སྡུག་བསྔལ་གྱི་དང༌། འགྱུར་བའི་དང༌། འདུ་བྱེད་ཀྱི་སྡུག་བསྔལ་ལོ། ། དང་པོ་ལ་གསུམ་ལས། མཚན་ཉིད་ལ་གཉིས་ཏེ། མཚན་གཞི་དང༌། མཚོན་བྱའོ། ། འགྱུར་བའི་སྡུག་བསྔལ་གྱི་མཚན་ཉིད་ལ་གཉིས་ཏེ།
མཚན་གཞི་དང་མཚོན་བྱའོ། ། དང་པོ་ལ། ཡུལ་བདེ་བའི་ཚོར་བ་གནས་དང་བཅས་པ་སྡུག་བསྔལ་དུ་བཞག་པ་དང༌། དེ་ལ་དམིགས་པའི་ཉོན་མོངས་ཀྱང་འགྱུར་བའི་སྡུག་བསྔལ་དུ་བཞག་པའོ། ། གསུམ་པ་འདུ་བྱེད་ཀྱི་སྡུག་བསྔལ་གྱི་མཚན་ཉིད་ལ། མཚན་གཞི་དང་མཚོན་བྱའོ། ། དང་པོ་ལ་གཉིས་ཏེ། ཚོར་བ་སྡུག་བསྔལ་གནས་དང་བཅས་པ་དེའི་མཚན་གཞིར་བསྟན་པ་དང༌། དེ་སྡུག་བསྔལ་དུ་སྒྲུབ་པའོ། ། དེ་ལ་གཉིས་ཏེ།
འཐད་པ་སྒྲུབ་པ་དང༌། འཐད་པ་དངོས་སོ། ། དང་པོ་ལ། རྒྱུ་དང་ལྡན་པ་དང༌། འབྲས་བུ་ལས་མ་གྲོལ་བའོ། ། འཐད་པ་དངོས་ལ་ཐ་སྙད་དང་དོན་ནོ། ། འདིར་གྲུབ་པ་དང༌། བདེ་བ་གཅིག་ཡིན་པ་ཞེས་པ་ནི་གྲུབ་ཙམ་ནས་བདེ་བའི་ངོ་བོར་སྐྱེས་པ་ལ་བྱ་ལ། དེ་མ་ཡིན་པ་ནི་བདེ་སྡུག་གི་གནས་སྐབས་གཞན་དང་གཞན་དུ་འགྱུར་བ་ལ་བྱའོ། ། དྲུག་པ་རྣམ་པར་སྨིན་བཅས་ལ་རྣམ་གཞག་དངོས་དང༌།
རྣམ་སྨིན་གྱི་ངོ་བོ་ངོས་བཟུང་བའོ། ། གཉིས་པ་ལ་དངོས་དང༌། རྩོད་པ་སྤང་བའོ། ། བདུན་པ་ཟས་ལ་མཚན་ཉིད་དང༌། བྱེད་ལས་སོ། ། དང་པོ་ལ་བཞི་སྟེ། ལུས་ཀྱི་སྟོབས་གསོ་བའི་ཟས། བདེ་བ་དང་ཡིད་བདེ་བ་གསོ་བའི་ཟས། འདོད་པའི་ཡུལ་ལ་དོན་དུ་གཉེར་བ་གསོ་བའི་ཟས། དབང་པོ་དྲོད་དང་བཅས་པ་གསོ་བའི་ཟས་སོ། །
ངག་དོན་ནི། འཇུ་བས་ཀྱང་ཟས་སུ་འགྱུར་བ་ཡོད་དེ། ཁམས་ཀྱི་ཟས་འཇུ་བ་ལས་ཟས་སུ་གྱུར་པའི་ཕྱིར། ཡུལ་གྱིས་ཀྱང་ཟས་སུ་འགྱུར་བ་ཡོད་དེ། ཡུལ་ཡིད་འོང་སྤྱད་པ་ལས་གྱུར་པའི་རེག་པ་ཟས་སུ་འཇོག་པའི་ཕྱིར། རེ་བས་ཀྱང་ཟས་སུ་འགྱུར་བ་ཡོད་དེ། འདོད་པའི་དངོས་པོ་ལ་རེ་བ་ལས་གྱུར་པའི་སེམས་པ་ཟས་སུ་འཇོག་པའི་ཕྱིར། ལེན་པས་ཀྱང་དེར་འགྱུར་ཏེ། ལུས་ལེན་པ་ལས་གྱུར་པ་ཀུན་གཞིའི་རྣམ་པར་ཤེས་པ་ཉིད་ནི་ཟས་སུ་འཇོག་པའི་ཕྱིར། བྱེད་ལས་ནི།
མ་དག་པ་འདོད་པའི་སོ་སོ་སྐྱེ་བོ་འཆིང་བ་ཀུན་ལྡན་དང༌། དག་ལ་མ་དག་པ་གཟུགས་གཟུགས་མེད་ན་སྤྱོད་པའི་སོ་སོ་སྐྱེ་བོའམ། འཕགས་པ་སློབ་པ་རྣམས་དང༌། དག་པ་ཉན་རང་དགྲ་བཅོམ་པ་རྣམས་ཀྱི་ལུས་གནས་པར་བྱེད་པ་དང༌། གནས་པར་ཀུན་ཏུ་སྟོན་པ་ཡང་དག་པར་རྫོགས་པའི་སངས་རྒྱས་ཀྱི་ལུས་གནས་པའི་ཚུལ་སྟོན་པའོ། ། གོང་བཅས་གོང་མེད་ཀྱང་དེ་བཞིན་དུ་བཤད་དོ། ། དེ་ལྟར་མཚན་གཞིའི་དབང་དུ་བྱས་པའི་དབྱེ་བ་བསྟན་ཟིན་ནས། མཚན་ཉིད་ཀྱི་དབྱེ་བ་ལ་གྲངས་ཀྱི་དབྱེ་བ་མདོར་བསྟན་པ་དང༌། གསལ་བའི་དབྱེ་བ་ཕྱེ་སྟེ་བཤད་པ་དང༌། སོ་སོའི་མཚན་ཉིད་རྒྱས་པར་བཤད་པའོ། །
དང་པོ་ནི། ཕུང་པོ་དང༌། ཁམས་དང༌། སྐྱེ་མཆེད་རྣམས་ཀྱི་རབ་ཏུ་དབྱེ་བ་ནི་ཆོས་ཅན། རྣམ་པ་གསུམ་སྟེ། ཞེས་པ་གྲངས་མདོར་བསྟན་པའོ། ། གཉིས་པ་ནི། དེ་གང་ཞེ་ན། ཀུན་བརྟགས་པའི་མཚན་ཉིད་ཀྱིས་ཆོས་གསུམ་རབ་ཏུ་དབྱེ་བ་དང༌། རྣམ་པར་བརྟགས་པའི་མཚན་ཉིད་ཀྱིས་ཆོས་གསུམ་རབ་ཏུ་དབྱེ་བ་དང༌།
ཆོས་ཉིད་ཀྱི་མཚན་ཉིད་ཀྱིས་ཆོས་གསུམ་རབ་ཏུ་དབྱེ་བའོ། ། གསུམ་པ་ལ་གསུམ་ལས། དང་པོ་ཀུན་བརྟགས་ལ་དྲི་བ་དང༌། ལན་གཉིས་ལས། གདགས་གཞི་ཆོས་གསུམ་ལ། བདག་གམ་སེམས་ཅན་ནམ། ཤེད་བུ་ཞེས་པའི་བར་གང་ཀུན་ཏུ་རྣམ་པར་རྟོག་པའི་རྣམ་གཡེང་གི་རྟོག་པས་སྒྲོ་བཏགས་པའི་ཆ་རྣམས་ནི་ཆོས་ཅན། ཀུན་བརྟགས་པའི་ཆོས་གསུམ་ཞེས་བྱ་སྟེ། གདགས་གཞི་རྣམ་བརྟགས་ཀྱི་ཆོས་གསུམ་ལ་གང་ཟག་ཏུ་སྒྲོ་བཏགས་པའི་ཆ་ཡིན་པའི་ཕྱིར། འདི་ལ་གཉིས་ཏེ།
རྟོག་པའི་སྣང་ཡུལ་དུ་གྱུར་པ་གང་ཟག་སོགས་ཀྱི་དོན་སྤྱི་དང༌། ཞེན་ཡུལ་དུ་གྱུར་པ་གང་ཟག་གི་བདག་དངོས་སོ། ། དང་པོ་ནི་རྣམ་གྲངས་པའི་ཀུན་བརྟགས་དང༌། གཉིས་པ་ནི་ཀུན་བརྟགས་མཚན་ཉིད་པའོ། ། དང་པོ་ལ་རང་གི་མཚན་ཉིད་མེད་ཀྱང༌། སྤྱིའི་མཚན་ཉིད་ཀྱི་སྒོ་ནས་འཇོག་ལ། གཉིས་པ་ལ་ནི། རང་གི་མཚན་ཉིད་ལྟ་ཞོག སྤྱིའི་མཚན་ཉིད་ཀྱང་མི་སྲིད་དོ། ། གཞུང་འདིར་དངོས་སུ་གང་ཟག་གི་དབང་དུ་བྱས་པའི་ཀུན་བརྟགས་དེ་བཤད་ནས།
དེས་མཚོན་པ་ཆོས་ཀྱི་དབང་དུ་བྱས་པའི་ཀུན་བརྟགས་ནི། འདི་ལྟར། གདགས་གཞི་རྣམ་བརྟགས་ཀྱི་ཕུང་པོ་དང༌། ཁམས་དང༌། སྐྱེ་མཆེད་རྣམས་ལ། འདི་ནི་གཟུགས་སོ། ། ཞེས་པ་ནས། འདི་ནི་ཡིད་ཀྱི་སྐྱེ་མཆེད་དོ། ། ཞེས་ངོ་བོ་ཉིད་དུ་སྒྲོ་འདོགས་པའི་རྣམ་གཡེང་གི་རྟོག་པས་སྒྲོ་བཏགས་པའི་ཆ་རྣམས་ནི་ཆོས་ཅན། གོ་རིམ་བཞིན་དུ་རེ་རེ་ནས་ཀུན་བརྟགས་པའི་ཆོས་གསུམ་ཞེས་བྱ་སྟེ།
གདགས་གཞི་རྣམ་བརྟགས་ཀྱི་གསུམ་པོ་ལ།

འདོགས་བྱེད་རྣམ་གཡེང་གི་རྟོག་པས་ཆོས་སུ་སྒྲོ་བཏགས་པའི་ཆ་ཡིན་པའི་ཕྱིར། འདིའི་སྣང་ཡུལ་ནི་དངོས་པོར་མེད་ལ། ཞེན་ཡུལ་ཡོད་མེད་ནི་རྣམ་བདེན་རྫུན་སོ་སོར་འབྱེད་དགོས་ཏེ། གཟུགས་ཅན་རྣམས་ནི་སྐབས་གང་དུ་ཡང་མེད་ལ། གཟུགས་ཅན་མ་ཡིན་པའི་ཟག་བཅས་ཀྱི་ཆོས་གསུམ་ཀ་རྣམ་བདེན་པས་གཞན་དབང་དུ་ཁས་ལེན་གྱི། ཀུན་བརྟགས་སུ་ཁས་མི་ལེན་ནོ། ། རྣམ་རྫུན་པས་ནི་དེ་ཡང་ཀུན་བརྟགས་སུ་ཁས་ལེན་ཏེ། འཛིན་པ་ཀུན་བརྟགས་སུ་ཁས་ལེན་པའི་ཕྱིར། གཉིས་པ་ལ། དྲི་བ་དང༌། ལན་ནོ། །
དང་པོ་ནི་རྣམ་པར་བརྟགས་པའི་མཚན་ཉིད་ཀྱིས་ཆོས་གསུམ་དུ་རབ་ཏུ་དབྱེ་བ་གང་ཞེ་ན། ལན་ནི། ཀུན་བརྟགས་ཀྱི་གདགས་གཞིར་གྱུར་པའི་ཕུང་པོ་དང༌། ཁམས་དང༌། སྐྱེ་མཆེད་དེ་དག་ཉིད་ཆོས་ཅན། རེ་རེ་ནས་རྣམ་པར་བརྟགས་པའི་ཆོས་གསུམ་ཞེས་བྱ་སྟེ། བག་ཆགས་ཀྱི་དབང་གིས་ཆོས་གསུམ་དེ་དང་དེར་སྣང་བའི་ཡང་དག་མིན་རྟོག་ཡིན་པའི་ཕྱིར་རོ། ། སྐབས་འདིར་དེ་དག་ཉིད་དོ་ཞེས་པའི་ངེས་གཟུང་གི་ཚིག་གིས་བསྟན་བཅོས་འདིར་ཁས་ལེན་རྒྱུའི་ཆོས་གསུམ་པོ་དེ་ངོས་བཟུང་བ་ཡིན་ནོ། ། གསུམ་པ་ལ་དྲི་བ་ནི། ཆོས་ཉིད་ཀྱི་མཚན་ཉིད་ཀྱིས་ཆོས་གསུམ་དུ་རབ་ཏུ་དབྱེ་བ་གང་ཞེ་ན།
ལན་ནི། གདགས་གཞི་རྣམ་བརྟགས་ཀྱི་ཕུང་པོ་དང༌། ཁམས་དང༌། སྐྱེ་མཆེད་རྣམས་དེ་དག་ཉིད་ལ། བཏགས་ཆོས་གང་ཟག་གི་བདག་སོགས་བཀག་པས་ཁྱད་པར་དུ་བྱས་པའི་བདག་མེད་པ་ནི་ཡོད་པ་ཉིད་དེ་ཆོས་ཅན། རེ་རེ་ནས་ཆོས་ཉིད་ཀྱི་ཆོས་གསུམ་ཞེས་བྱ་སྟེ། དགག་གཞི་གཞན་དབང་གི་སྟེང་དུ་འགོག་བྱེད་བདག་མེད་རྟོགས་པའི་ཡེ་ཤེས་ཀྱིས། དགག་བྱ་ཀུན་བརྟགས་སུ་གྱུར་པའི་ཆོས་དང་གང་ཟག་གང་བཀག་པས་ཁྱད་པར་དུ་བྱས་པའི་ཆོས་ཉིད་ཡིན་པའི་ཕྱིར། ཆོས་ཀྱི་བདག་མེད་ཆོས་ཅན་དུ་བཟུང་ནས་ཀྱང་དེ་བཞིན་དུ་སྦྱར་རོ། ། སྤྱིའི་དོན་ནི།
གཞུང་འདིར་རྣམ་བརྟགས་ཀྱི་ཆོས་གསུམ་རང་ལུགས་སུ་ཁས་ལེན་པ་ནི། སེམས་ཙམ་རྣམ་བདེན་པའི་སྐབས་ཁོ་ན་ཡིན་ལ། རྣམ་རྫུན་དབུ་མ་པའི་སྐབས་སུ་ནི་ཆོས་ཉིད་ཀྱི་ཆོས་གསུམ་ལས་གཞན་ཁས་མི་ལེན་ནོ། ། དེའི་ཕྱིར་རྣམ་རྫུན་པའི་ཐད་དུ་དག་པའི་གཞན་དབང་ཙམ་ཞིག་མ་གཏོགས། མ་དག་གཞན་དབང་གང་ཡིན་གཟུང་འཛིན་ཀུན་བརྟགས་སུ་བཤད་ནས་དངོས་པོར་ཁས་མི་ལེན་པས། གཞན་དབང་ཡོངས་སུ་རྫོགས་པ་མེད་ལ། རྣམ་བདེན་པའི་ཐད་དུ་གང་ཟག་གི་བདག་མེད་དང༌། གཟུང་འཛིན་རྫས་གཞན་གྱིས་སྟོང་པའི་དེ་བཞིན་ཉིད་ཅེས་བོད་རྣམས་ཀྱིས་ཐ་སྙད་བཏགས་པ་དེ་ཙམ་ཞིག་ཁས་ལེན་ཀྱང༌། གཟུང་འཛིན་གཉིས་སྟོང་གི་དེ་ཁོ་ན་ཉིད་ཅེས་བྱ་བ་རྣལ་འབྱོར་སྤྱོད་པའི་གཞུང་ལུགས་ནས་འབྱུང་བའི་ཡོངས་གྲུབ་རང་གི་མཚན་ཉིད་ཡོངས་སུ་རྫོགས་པ་དེ་ཁས་མི་ལེན་ནོ། ། དེ་ལྟ་བས་ན།
འདིར་རྣམ་བདེན་པའི་མཚན་ཉིད་གསུམ་གྱི་རྣམ་གཞག་ལ། གང་ཟག་གི་བདག་དང་གཟུང་འཛིན་རྫས་གཞན་དུ་སྣང་བའི་རིག་པ་དེ་གཞན་དབང་གི་མཚན་ཉིད་དོ། ། མཚན་གཞི་ནི་ཕྱི་རོལ་དོན་སྣང་གི་ཤེས་པ་རྣམས་སོ། ། ཀུན་བརྟགས་པའི་མཚན་ཉིད་ནི། གང་ཟག་གི་བདག་དང༌། གཟུང་འཛིན་རྫས་གཞན་དུ་རྟོག་པས་སྒྲོ་བཏགས་པའི་ཆའོ། ། མཚན་གཞི་ནི་གང་ཟག་གི་བདག་དང༌། ཕྱི་རོལ་གྱི་དོན་ནོ། ། ཡོངས་གྲུབ་ཀྱི་མཚན་ཉིད་ནི། དགག་གཞི་གཞན་དབང་དགག་བྱ་བདག་གཉིས་ཀྱིས་སྟོང་པའི་དེ་བཞིན་ཉིད་དོ། །
མཚན་གཞི་ནི། གང་ཟག་གི་བདག་དང༌། གཟུང་འཛིན་རྫས་གཞན་གྱིས་སྟོང་པའི་སྟོང་པ་ཉིད་དོ། ། འདིར་ཉིད་ཅེས་བྱ་བ་དངོས་པོའི་རྐྱེན་ཡིན་པའི་ཕྱིར། སྟོང་ཉིད་དང༌། ཆོས་ཉིད་ཀྱི་དོན་མེད་དགག་ལ་འཆད་པ་དངོས་པོར་སྨྲ་བའི་ལུགས་མ་ཡིན་ནོ། ། རྣམ་བདེན་པའི་ལུགས་འདིར་དབུས་མཐའ་ལས་འབྱུང་བའི་རྣམ་རིག་བཞིའི་ནང་ནས། དོན་དུ་སྣང་བ་དང༌། བདག་ཏུ་སྣང་བའི་གཉིས་ནི་གཞི་མེད་ལ་འཁྲུལ་བས། གཞན་སྟོང་སྒྱུ་མ་ལྟ་བུ་ཡིན་ལ།
སེམས་ཅན་དུ་སྣང་བ་དང༌། རྣམ་རིག་ཏུ་སྣང་བ་གཉིས་ནི་འཁྲུལ་བར་མི་འདོད་དེ། རང་གཞན་གྱི་དབང་པོ་ལྔ་གྲུབ་པའི་ཕྱིར་དང༌། ཅིག་ཤོས་ནི་རང་གི་གཟུང་རྣམ་ལ་མངོན་སུམ་ཡིན་པའི་ཕྱིར། ལུགས་འདིས་གཞན་དབང་བདེན་གྲུབ་ཁས་ལེན་ན། དེ་དོན་དམ་པའི་བདེན་པར་ཁས་ལེན་ནམ་ཞེ་ན། དེར་ཁས་མི་ལེན་ཏེ། ཡོངས་གྲུབ་ཏུ་མི་འདོད་པའི་ཕྱིར། དེས་ན་ཀུན་རྫོབ་ཀྱི་བདེན་པའོ། ། ཀུན་རྫོབ་ཏུ་བདེན་པས་བདེན་པའི་གོ་ཆོད་པར་འདོད་པ་ནི།
ཐ་སྙད་པའི་ཚད་མས་ཚད་མའི་གོ་ཆོད་པར་འདོད་པ་མཐའ་དག་གི་ལུགས་ཡིན་ཏེ། ཚད་མའི་འཇུག་ཡུལ་ལ་ནི་མི་སླུ་བའི་དོན་ཚང་དགོས་ལ། དེ་ཡང་བདེན་པའི་དོན་ཡིན་པས་སོ། ། རྣམ་བརྟགས་རྣམ་གཞག་ཚུལ་འདི་མ་བསླབས་ན། ། ཀུན་བརྟགས་ཀུན་མཁྱེན་གཞུང་བཞིན་ག་ལ་ཤེས། ། སེམས་ཙམ་སེམས་ཀྱི་ཕུང་སོགས་གོ་འདོད་ན། ། ཆོས་གསུམ་ཆོས་ལུགས་དྲང་པོར་སྨྲས་འདི་སློབས། ། གསུམ་པ་མཚོན་པའི་རབ་ཏུ་དབྱེ་བ་ལ་གསུམ་སྟེ། དབྱེ་བ་མདོར་བསྟན། སོ་སོའི་མཚན་ཉིད་རྒྱས་པར་བཤད།
དེ་ལ་མཁས་པའི་ཕན་ཡོན་ནོ། ། གཉིས་པ་ལ་གཉིས་ཏེ། ཆོས་ཀྱི་དབང་དུ་བྱས་པ་དང༌། གང་ཟག་གི་རྒྱུད་ཀྱི་དབང་དུ་བྱས་པའོ། ། དེ་རེ་རེ་ལ་ངོ་བོ་དང༌། ཁྱད་པར་གྱི་དབང་དུ་བྱས་པ་གཉིས་གཉིས་སོ། ། དབྱེ་སྒོ་བཞི་པ་དོན་བསྡུ་བའི་སྒོ་ནས་དབྱེ་བ་ལ་གཉིས་ཏེ། དབྱེ་བ་མདོར་བསྟན་པ་དང༌། སོ་སོའི་མཚན་ཉིད་རྒྱས་པར་བཤད་པའོ། ། དེ་ལ་གཉིས་ཏེ།
རྒྱུའི་སྒོ་ནས་ཕྱེ་བ་གཉིས་དང༌། གང་ཟག་གི་སྒོ་ནས་ཕྱེ་བའོ། ། དེ་ལ་གཉིས་ཏེ། སོ་སོ་སྐྱེ་བོའི་དང༌། འཕགས་པའི་དབང་དུ་བྱས་པའོ། ། དེ་ལ་གསུམ་སྟེ། སློབ་པ་དང༌། མི་སློབ་པ་སྤྱི་དང༌། མི་སློབ་པ་ཐ་མ་དང༌། དབང་དམ་པའི་ཕ་རོལ་ཏུ་སོན་པའི་དབང་དུ་བྱས་པའོ། །
དེ་ལྟར་ལྷག་མཐོང་གི་དམིགས་པ་བཤད་ཟིན་ནས། ཞི་གནས་ཀྱི་དམིགས་པ་ལ་གསུམ་སྟེ། དམིགས་པའི་དབང་དུ་བྱས་པ་བསྡུས་པ་དང༌། རྣམ་པའི་དབང་དུ་བྱས་པ་མཚུངས་ལྡན་དང་ལྡན་པའོ། ། དང་པོ་ལ་གསུམ་སྟེ། དབྱེ་བ་མདོར་བསྟན། སོ་སོའི་མཚན་ཉིད་རྒྱས་པར་བཤད། དེ་ལ་མཁས་པའི་ཕན་ཡོན་ནོ། ། གཉིས་པ་ལ་གཉིས་ཏེ། ཆོས་ཅན་གྱིས་བསྡུས་པ་དང༌།
ཆོས་ཉིད་ཀྱིས་བསྡུས་པའོ། ། དང་པོ་ལ་གསུམ་སྟེ། བསྡུས་པའི་རྒྱུ་མཚན་གཙོ་བོར་བཤད་པ་དང༌། ཚུལ་ཇི་ལྟར་བསྡུས་པ་དང༌། གང་གིས་གང་བསྡུས་པའོ། ། དང་པོ་ལ་བདུན་ཏེ། མཚན་ཉིད་ཀྱིས་མཚན་གཞི་བསྡུས་པ་དང༌། ས་བོན་གྱི་རྟེན་དུ་གྱུར་པས་བསྡུས་པ་དང༌། སྤྱིའི་མཚན་ཉིད་གཅིག་པས་བསྡུས་པ་དང༌། གནས་སྐབས་གཅིག་པས་བསྡུས་པ་དང༌།
གྲངས་ཀྱི་ཐ་སྙད་ཀྱིས་བསྡུས་པ་དང༌། ཕྱོགས་གཅིག་པས་བསྡུས་པ་དང༌། དུས་གཅིག་པས་བསྡུས་པའོ། ། ཚུལ་ཇི་ལྟར་བསྡུས་པ་ལ། སྡུད་བྱེད་གཅིག་གིས་བསྡུས་པ་དང༌། མཐའ་དག་གིས་བསྡུས་པའོ། ། གསུམ་པ་གང་གིས་གང་བསྡུས་པ་ལ་གཉིས་ཏེ། ཆོས་སུམ་ཅུ་སོ་ལྔ་པོ་ཉིད་གཅིག་གིས་གཅིག་བསྡུས་ཚུལ་དང༌། ཆོས་གཞན་ཡང་སུམ་ཅུ་རྩ་ལྔ་པོ་དེས་བསྡུས་པའི་ཚུལ་ལོ། ། དང་པོ་ལ་གསུམ།
ཕུང་པོ་བསྡུ་བྱར་བཞག་པ་དང༌། ཁམས་བསྡུ་བྱར་བཞག་པ་དང༌། སྐྱེ་མཆེད་བསྡུ་བྱར་བཞག་པའོ། ། ཆོས་གཞན་བསྡུས་ཚུལ་ལ་གསུམ་སྟེ། བསྡུ་བྱ་དང༌། བསྡུ་བྱེད་དང༌། བསྡུ་ཚུལ་ལོ། ། གཉིས་པ་རྣམ་པ་ལ། བདག་མེད་པའི་རྣམ་པ་མཚུངས་ལྡན་དང༌། མི་རྟག་པའི་རྣམ་པ་ལྡན་པའོ། །
དང་པོ་ལ་གསུམ་སྟེ། དབྱེ་བ་དང༌། སོ་སོའི་མཚན་ཉིད་དང༌། དེ་ལ་མཁས་པའི་ཕན་ཡོན་ནོ། ། གཉིས་པ་ལ་གསུམ་སྟེ། གཟུགས་ཅན་གྱི་དབང་དུ་བྱས་པ་དང༌། གཟུགས་སེམས་ཐུན་མོང་གི་དབང་དུ་བྱས་པ་དང༌། སེམས་དང་སེམས་ལས་བྱུང་བ་ཁོ་ནའི་དབང་དུ་བྱས་པའོ། ། དང་པོ་ལ། རྡུལ་ཕྲ་རབ་ཀྱི་དང༌།
རྡུལ་ཕྲ་མོའི་དང༌། རགས་པའི་དབང་དུ་བྱས་པ་དང་གསུམ་མོ། ། བར་པ་ལ་དུས་དང་དགོས་པ་མཚུངས་པ་གཉིས་སོ། ། ཐ་མ་ལ་གཉིས་ཏེ། མཚན་ཉིད་དང༌། དབྱེ་བའོ། ། དང་པོ་ལ་བསྟན་པ་དང༌། བཤད་པའོ། ། དང་པོ་ནི། གཙོ་བོ་སེམས་དང༌།
དེའི་འཁོར་གྱི་སེམས་ལས་བྱུང་བའི་ཆོས་རྣམས་ཆོས་ཅན། མཐུན་པར་རྟོགས་པས་མཚུངས་པར་ལྡན་པ་ཡིན་ཏེ། དམིགས་པ་གཅིག་ལ་དམིགས་ནས་རྣམ་པ་མཐུན་པར་རྟོགས་པའི་ཕྱིར་རོ། ། གཉིས་པ་བཤད་པ་ལ། བཤད་གཞི་ངོས་གཟུང་བ་དང༌། དེའི་ཁྱད་པར་གྱི་ཆོས་བཤད་པའོ། ། དང་པོ་ནི་མཐུན་པར་རྟོགས་པས་མཚུངས་པར་ལྡན་པ་ཞེས་བྱ་བའི་ཆོས་དེ་ཡང་ཆོས་ཅན། ཁྱོད་ཆོས་ཅན་གང་གི་སྟེང་དུ་ལྡན་པའི་ཁྱད་གཞི་དེ། གཞན་གྱི་དངོས་པོ་དང་ཡིན་གྱི། བདག་གི་དངོས་པོས་ནི་མ་ཡིན་ཏེ།
སེམས་སེམས་བྱུང་རྫས་གཞན་གཉིས་ལ་ཁྱོད་འཇོག་པ་ཡིན་གྱི། རྫས་གཅིག་གི་སྟེང་དུ་ཁྱོད་ཀྱི་གོ་དོན་མི་ཚང་བའི་ཕྱིར། གཉིས་པ་ལ་འཛིན་སྟངས་ཀྱི་ཁྱད་པར་དང༌། དུས་ཀྱི་ཁྱད་པར། ཁམས་དང་སའི་ཁྱད་པར་རོ། ། དང་པོ་ནི། འོ་ན་རྫས་གཞན་པའི་རིག་པ་གཉིས་མཚུངས་ལྡན་དུ་ངེས་སམ་ཞེ་ན། མཐུན་པར་རྟོགས་པས་མཚུངས་ལྡན་དུ་འཇོག་པའི་རིག་པ་གཉིས་ཆོས་ཅན། མཐུན་པ་སྟེ་འཛིན་སྟངས་མི་འགལ་བ་གཉིས་ཡིན་གྱི། མི་མཐུན་པ་སྟེ་འཛིན་སྟངས་འགལ་བ་གཉིས་ནི་མ་ཡིན་ཏེ།
འཛིན་སྟངས་འགལ་བ་ལ་ཁྱོད་འཇོག་པར་མི་ནུས་པའི་ཕྱིར། གཉིས་པ་ནི། དེ་ཆོས་ཅན། དུས་འདྲ་བ་གཉིས་ལ་ཡིན་གྱི། མི་འདྲ་བ་གཉིས་ལ་ནི་མ་ཡིན་ཏེ། དུས་སྔ་ཕྱི་བ་ལ་ཁྱོད་འཇོག་པ་མི་རུང་བའི་ཕྱིར། གསུམ་པ་ནི། འོ་ན་འཛིན་སྟངས་དང་དུས་མི་འགལ་བ་ཙམ་གྱིས་ཆོག་གམ་ཞེ་ན། དེ་ཆོས་ཅན། མཐུན་པའི་ཁམས་དང་ས་པ་གཉིས་ཡིན་གྱི།
མི་མཐུན་པའི་ཁམས་དང་ས་པ་གཉིས་ནི་མ་ཡིན་ཏེ། དེ་ལ་ཁྱོད་བཞག་པར་མི་ནུས་པའི་ཕྱིར། གཞུང་འདིའི་དངོས་བསྟན་ལ། ས་དང་དུས་མཚུངས་པའི་གཙོ་འཁོར་རྫས་གཞན་འཛིན་སྟངས་མི་འགལ་བ་ཞིག་ཆོས་ཅན་དུ་བཟུང་ནས། མཐུན་པར་རྟོགས་པའི་མཚུངས་ལྡན་དུ་སྒྲུབ་པ་ལ། དམིགས་པ་གཅིག་མཐུན་པར་རྟོགས་པ་གཏན་ཚིགས་སུ་བཀོད་པའོ། ། དེ་ལྟར་ན་འདིར་ལྔ་མཚུངས་ཀྱི་བཤད་པ་གསལ་པོ་མེད་ལ། དེ་ལྟ་ན་ཡང་སློབ་དཔོན་བློ་བརྟན་གྱི་བཤད་པ་དང་བསྟུན་ན། གནས་མཚུངས་པ་ནི། ཁམས་དང་ས་མཚུངས་པ་ལ་བྱ་བ་ཡིན་གྱི།
བདག་རྐྱེན་དབང་པོ་མཚུངས་པ་ལ་མི་འཆད། རྣམ་པ་མཚུངས་པའི་དོན་དམིགས་པ་གཅིག་པུ་དེ་རྗེན་ཆེར་དུ་འཛིན་པ་མ་ཡིན་པར། དམིགས་པ་གཅིག་པུ་དེའི་རྣམ་པ་ཤར་བར་མཚུངས་པ་ལ་འཆད་པ་ཡིན་གྱི། འཛིན་སྟངས་མཚུངས་པ་ལ་བཤད་ན་ཕན་ཚུན་འཇུག་པ་འཆོལ་བར་ཐལ་བའི་སྐྱོན་ཡོད། རྫས་མཚུངས་པའི་དོན་ཡང༌། མངོན་པ་འོག་མ་ལས་རྫས་རེ་རེ་བར་མཚུངས་པ་ལ་བཤད་ཀྱང༌། འདིར་ནི་རྫས་གཞན་ཡིན་པ་ལ་འཆད་དོ། ། གཞུང་འདིའི་དངོས་བསྟན་ལ་ནི། དམིགས་པ་མཐུན་པ་དང༌། རྫས་གཞན་ཡིན་པ་དང༌།
འཛིན་སྟངས་མི་འགལ་བ་དང༌། དུས་འདྲ་བ་དང༌། ས་མཚུངས་པ་ལྔ་བཤད་དོ། ། ལུགས་འདི་ལ་གཙོ་འཁོར་དུ་འཇོག་པ་ལ་དེ་ལྟ་བུའི་མཚན་ཉིད་ཅན་གྱི་མཚུངས་ལྡན་རྣམ་པ་ལྔ་དགོས་པར་བཤད་ན་རུང་བ་ཙམ་ཡིན་ཏེ། མཐུན་པར་རྟོགས་པའི་མཚུངས་ལྡན་དུ་འཇོག་པ་ལ་ལྔ་པོ་དེ་ཚང་དགོས་པར་བཤད་པས་སོ། ། ཡང་མཐུན་པ་གཉིས་ཤེས་པ་འཛིན་སྟངས་མཚུངས་པ་ལ་ཅིས་ཀྱང་འཆད་དགོས་ན། གཙོ་བོའི་འཛིན་སྟངས་གང་ཡོད་འཁོར་ལ་ཡོད་པ་ལ་འཆད་དགོས་ཀྱི། འཁོར་གྱི་གང་ཡོད་གཙོ་བོ་ལ་ཡོད་པར་འཆད་མི་ནུས་སོ། ། མངོན་པ་འོག་མ་ལྟར་ན་ཡང་གཙོ་འཁོར་ལ་རྣམ་པ་ལྔ་མཚུངས་སྲིད་པ་ཡིན་གྱི། གཙོ་བོ་ཡིན་ན་འཁོར་དང་རྣམ་པ་མཚུངས་པས་ཁྱབ་པར་བཤད་པའི་ལུང་མེད་ཅིང༌།
གནོད་བྱེད་དང་བཅས་པ་ཡིན་ཏེ། ཇི་སྐད་དུ། རྣམ་པ་ཤེས་རབ། ཅེས་བཤད་པའི་ཕྱིར་རོ། ། གཉིས་པ་དབྱེ་བ་ལ་བཅུ་ཡོད་པ་གཉིས་སུ་འདུས་ཏེ། གནས་སྐབས་ཅན་གྱི་དབྱེ་བ་དང༌། དེའི་གནས་སྐབས་ཀྱི་དབྱེ་བའོ། ། དང་པོ་ལ་གཉིས་ཏེ། ངེས་པའི་མཚུངས་ལྡན་དང༌། མ་ངེས་པའི་མཚུངས་ལྡན་ནོ། །
དང་པོ་ལ། སྤྱིའི་དང༌། བྱེ་བྲག་གིའོ། ། གཉིས་པ་གནས་སྐབས་ཀྱི་དབྱེ་བ་ལ་བཞི་སྟེ། ཚོར་བའི་ཁྱད་པར། དུས་ཀྱི་ཁྱད་པར། རྣམ་པའི་ཁྱད་པར། གོམས་པའི་ཁྱད་པར་རོ། ། གཉིས་པ་ལ། རྒྱུན་མི་ཆད་པ་དང༌།
ཆད་པ་གཉིས། གསུམ་པ་ལ། ཕྱི་ལྟས་ནང་ལྟས་གཉིས། བཞི་པ་ལ་སྔོན་འདྲིས་པ་དང་མ་འདྲིས་པ་གཉིས་སོ། ། ཕན་ཡོན་ལ། དངོས་ཀྱི་དང༌། བརྒྱུད་པའི་འོ། ། ལྡན་པ་ལ་གསུམ་སྟེ། མཚན་ཉིད་དང༌། དབྱེ་བ་དང༌།
ཕན་ཡོན་ནོ། ། དང་པོ་ནི། ལྡན་པའི་མཚན་ཉིད་ཀྱིས་ལྡན་པ་མཚོན་ཚུལ་ནི་ཆོས་ཅན། སླར་ཡང་བཤད་མི་དགོས་ཏེ། སྔ་མ་ཐོབ་པ་དང་དོན་གཅིག་པས། དེའི་མཚན་ཉིད་བཤད་པ་ཇི་ལྟ་བ་བཞིན་དེ་དྲན་པས་ཆོག་པའི་ཕྱིར་རོ། ། དབྱེ་བ་ལ་གསུམ་སྟེ། ལྡན་པ་གསུམ་དུ་དབྱེ་བ་དང༌། ས་བོན་དང་ལྡན་པའི་དམིགས་བསལ་བཤད་པ་དང༌། གཏན་དུ་ལྡན་པ་བྱེ་བྲག་ཏུ་བཤད་པའོ། །
དང་པོ་ལ་གཉིས་ཏེ། དབྱེ་བ་དངོས་དང༌། སོ་སོའི་མཚན་ཉིད་དོ། ། དང་པོ་ནི། ལྡན་པའི་རབ་ཏུ་དབྱེ་བ་ནི་ཆོས་ཅན། རྣམ་པ་གསུམ་ཡོད་དེ། ས་བོན་དང་ལྡན་པ་དང༌། དབང་དང་ལྡན་པ་དང༌། ཀུན་འབྱུང་བ་དང་ལྡན་པ་གསུམ་མདོ་ལས་གསུངས་པའི་ཕྱིར། དང་པོ་ནི།
རྐྱེན་དང་ཕྲད་ན་འབྲས་བུ་འབྱུང་རུང་དུ་གནས་པ་ཙམ་ཞིག་ཡིན་ལ། དེའི་ཁྱད་པར་ཡང་ཚེ་འདིའི་འབད་རྩོལ་ལ་མ་ལྟོས་པར། ཁམས་དང་ས་དེར་སྐྱེས་ཙམ་ནས་རང་ཆས་སུ་ཡོད་པའོ། ། གཉིས་པ་ནི། དེ་ལྟར་ཡོད་པ་དེ་ཚེ་འདིའི་འབད་རྩོལ་གྱིས་གསོས་བཏབ་པར་གྱུར་པའོ། ། དེའི་ཁྱད་པར་ཡང་འབྲས་བུ་མངོན་དུ་གྱུར་པ་ལ་ལྟོས་མི་དགོས་པ་ཞིག་གོ ། གསུམ་པ་ནི། འབྲས་བུ་མངོན་དུ་གྱུར་པའོ། ། གསུམ་པོ་འགལ་བ་ནི་མ་ཡིན་ཏེ། ཕྱི་མ་ཕྱི་མ་ལ་སྔ་མ་སྔ་མ་ཚང་བས་སོ། །
གསུམ་པོའི་དཔེ་ནི། ས་བོན་སྦྱང་པ་ན་ཡོད་པ་དང༌། ཆུ་ལུད་དང་དྲོད་གཤེར་གྱིས་ནུས་པ་བརྟས་པ་དང༌། མྱུ་གུ་མངོན་གྱུར་པ་ལྟ་བུའོ། ། མཚན་ཉིད་ལ་གསུམ་སྟེ། ས་བོན་དང་ལྡན་པས་ལྡན་པར་བཤད་པ་དང༌། དབང་དང༌། མངོན་གྱུར་དང་ལྡན་པས་ལྡན་པར་བཤད་པའོ། ། དང་པོ་ལ། ས་བོན་གྱི་སྒོ་ནས་ལྡན་ཚུལ་སྤྱིར་བསྟན་པ་དང༌།
འཇིག་རྟེན་ལས་འདས་པའི་ལམ་ཐོབ་པ་ལ་ས་བོན་གྱི་སྒོ་ནས་ལྡན་མི་ལྡན་བྱེ་བྲག་ཏུ་བཤད་པའོ། ། དང་པོ་ལ་གསུམ་སྟེ། འདོད་པའི་རྟེན་ལ་རྩི་བ་དང༌། གཟུགས་ཀྱི་རྟེན་ལ་རྩི་བ་དང༌། དེ་གཟུགས་མེད་ལ་སྦྱར་བའོ། ། དང་པོ་ནི། རྟེན་འདོད་པའི་ཁམས་སུ་སྐྱེས་པར་གྱུར་པ་ནི་ཆོས་ཅན། ལྡན་བྱའི་ཆོས་འདོད་པའི་ཁམས་དང་རབ་ཏུ་ལྡན་པའི་ཉོན་མོངས་པ་དང༌། ཉེ་བའི་ཉོན་མོངས་པ་རྣམས་དང༌། གཟུགས་དང་གཟུགས་མེད་པ་དང་རབ་ཏུ་ལྡན་པའི་ཉོན་མོངས་པ་དང༌།
ཉེ་བའི་ཉོན་མོངས་པ་རྣམས་དང༌། རང་ས་འདོད་པའི་སྐྱེ་བས་ཐོབ་པའི་དགེ་བ་རྣམས་དང༌། དང་ཞེས་བྱ་བའི་སྒྲས་བསྡུས་པ་ལུང་མ་བསྟན་སྐྱེས་ཐོབ་རྣམས་དང་ལྡན་པ་ཞེས་བྱ་སྟེ། དེ་རྣམས་ཀྱི་ས་བོན་དང་ལྡན་པའི་ཕྱིར། འདིའི་ཁྱབ་འབྲེལ་ཡང་ཁྱད་པར་ཆོས་དེ་དག་གཞིར་བྱས་པའི་སྟེང་ནས་རྩི་བ་ཡིན་གྱི། སྤྱིར་མ་ཡིན་ཏེ། སྦྱོར་བྱུང་དང་ཟག་མེད་ལ་ཧ་ཅང་ཐལ་བའི་ཕྱིར། དེ་ལྟར་བྱས་ན་འདོད་པའི་རྟེན་ལ་བསམ་གཏན་དང་པོའི་ཉོན་མོངས་དང་ལྡན་པས་ཁྱབ་ལ་ཡོད་པས་མ་ཁྱབ་པ་དང༌། དེའི་སྙོམས་འཇུག་དང་ནི་ལྡན་པས་ཀྱང་མ་ཁྱབ་པའོ། ། དེའི་ཕྱིར་ལྡན་ན་ཡོད་པས་མ་ཁྱབ་པ་བྱེ་བྲག་ཏུ་སྨྲ་བ་ཁོ་ནའི་ལུགས་མ་ཡིན་ནོ། །
གཞུང་གི་དངོས་བསྟན་འདི་ནི་འདོད་པའི་རྟེན་ཅན་འཆིང་བ་མཐའ་དག་དང་ལྡན་པའི་དབང་དུ་བྱས་ལ། རྟེན་དེ་ལ་གནས་ཀྱང་འཆིང་བ་ཕྱོགས་གཅིག་དང་བྲལ་བ་དང༌། མཐའ་དག་དང་བྲལ་བ་རྣམས་ཀྱི་ལྡན་ཚུལ་ནི། འོག་ཏུ་ཁམས་གསུམ་པའི་གཉེན་པོ་ཞེས་སོགས་ནས་འཆད་པ་ཡིན་ནོ། ། གཉིས་པ་ལ། མི་ལྡན་པའི་སྒོ་དང༌། ལྡན་པའི་སྒོའོ། ། དང་པོ་ནི། རྟེན་གཟུགས་ཀྱི་ཁམས་སུ་སྐྱེས་པར་གྱུར་པའི་སོ་སོ་སྐྱེ་བོ་ནི་ཆོས་ཅན། ལྡན་པར་བྱ་བའི་ཆོས་འདོད་པ་དང་རབ་ཏུ་ལྡན་པའི་ཉོན་མོངས་པ་དང༌།
ཉེ་བའི་ཉོན་མོངས་པ་རྣམས་ཀྱི་ས་བོན་དང་ལྡན་པས་ལྡན་པ་ཞེས་ཀྱང་བྱ་སྟེ། དེའི་ས་བོན་མ་སྤངས་པར་ཡོད་པའི་ཕྱིར། ཆ་གཅིག་ན་ལྡན་པ་མ་ཡིན་ཞེས་ཀྱང་བྱ་སྟེ། འཇིག་རྟེན་པའི་ལམ་གྱིས་དེའི་ས་བོན་ཉམས་སྨད་པའི་ཕྱིར་རོ། ། འདིར་ལྡན་མི་ལྡན་གཉིས་ལས་ལྡན་པ་དབང་བཙན་པ་ཡིན་ཏེ། ཁྱད་གཞི་དེ་དང་དེ་དག་གི་སྟེང་དུ་ས་བོན་དང་ལྡན་པས་ལྡན་པར་འཇོག་མ་ནུས་ན་འཆོལ་བར་འགྱུར་བའི་ཕྱིར། དེ་ལྟ་ན་ཡང་ལྡན་པ་མ་ཡིན་པ་ནི་ཡོད་པ་མ་ཡིན་པའི་དོན་ཏེ། འདོད་པ་ལ་ཆགས་བྲལ་བྱས་ལ་མ་ཉམས་པའི་ཕྱིར་རོ། ། གཉིས་པ་ནི། དེ་ཆོས་ཅན།
གཟུགས་དང་རབ་ཏུ་ལྡན་པ་དང༌། གཟུགས་མེད་པ་དང་རབ་ཏུ་ལྡན་པའི་ཉོན་མོངས་པ་དང༌། ཉེ་བའི་ཉོན་མོངས་པ་རྣམས་དང༌། རང་སའི་སྐྱེ་བས་ཐོབ་པའི་དགེ་བ་རྣམས་དང༌། དང་ཞེས་བྱ་བའི་སྒྲས་བསྡུས་པ་ལུང་མ་བསྟན་སྐྱེས་ཐོབ་རྣམས་ལྡན་པ་ཞེས་བྱ་སྟེ། དེ་དག་གི་ས་བོན་དང་ལྡན་པའི་ཕྱིར། གསུམ་པ་ནི། རྟེན་གཟུགས་མེད་པར་སྐྱེས་པར་གྱུར་པའི་སོ་སོ་སྐྱེ་བོ་ནི་ཆོས་ཅན། འདོད་པ་དང་རབ་ཏུ་ལྡན་པ་དང༌། གཟུགས་དང་རབ་ཏུ་ལྡན་པའི་ཉོན་མོངས་པ་དང༌།
ཉེ་བའི་ཉོན་མོངས་པ་རྣམས་ཀྱི་ས་བོན་དང་ལྡན་པས་ལྡན་པ་ཞེས་བྱ་སྟེ། དེའི་ས་བོན་མ་སྤངས་པར་ཡོད་པའི་ཕྱིར། སྤྱིར་ལྡན་པ་མ་ཡིན་ཞེས་ཀྱང་བྱ་སྟེ། དེའི་ས་བོན་འཇིག་རྟེན་པའི་ལམ་གྱིས་མགོ་མནན་པའི་ཕྱིར། ཡང་དེ་ཆོས་ཅན། གཟུགས་མེད་པ་དང་རབ་ཏུ་ལྡན་པའི་ཉོན་མོངས་པ་དང༌། ཉེ་བའི་ཉོན་མོངས་པ་རྣམས་དང༌། རང་སའི་སྐྱེ་བས་ཐོབ་པའི་དགེ་བ་རྣམས་དང༌། དང་གི་སྒྲས་བསྡུས་པ་ལུང་མ་བསྟན་སྐྱེས་ཐོབ་རྣམས་དང་ལྡན་པ་ཡིན་ཏེ། དེའི་ས་བོན་དང་ལྡན་པའི་ཕྱིར།
གཉིས་པ་ལྡན་མི་ལྡན་གྱི་དོན་བྱེ་བྲག་ཏུ་བཤད་པ་ལ་གཉིས་ཏེ། མི་ལྡན་པའི་དོན་དང༌། ལྡན་པའི་དོན་ནོ། ། དང་པོ་ནི། ཁམས་གསུམ་པའི་གཉེན་པོ་ཟག་མེད་ཀྱིས་ཐོབ་པའི་འཕགས་པ་ནི་ཆོས་ཅན། སྤང་བྱའི་རྣམ་པ་མཐོང་སྤང་སོགས་གང་དང༌། ཆུང་འབྲིང་སོགས་གང་གི་གཉེན་པོ་བྱུང་བ་དེ་དང་ལྡན་པ་མ་ཡིན་ཏེ། དེའི་ས་བོན་དང་མི་ལྡན་པའི་ཕྱིར། གཉིས་པ་ནི། དེ་ཆོས་ཅན།
སྤང་བྱ་གང་གི་གཉེན་པོ་མ་བྱུང་བ་དེ་དང་ལྡན་པ་ཡིན་ཏེ། དེའི་ས་བོན་དང་ལྡན་པའི་ཕྱིར། གཞུང་དེའི་དོན་ལ་བརྟགས་ན་སོ་སོ་སྐྱེ་བོ་ཡིན་ན་ཁམས་གསུམ་གྱི་ཉོན་མོངས་དང་ལྡན་པས་ཁྱབ་པར་བཤད་ལ། དེ་ལྟར་བཤད་པ་དེའི་ཚེ་ཁམས་གསུམ་གྱི་རྟེན་ཅན་གྱི་སོ་སོ་སྐྱེ་བོ་ལ། འཆིང་བ་མཐའ་དག་དང་ལྡན་པ་སོགས་གསུམ་གྱི་རྣམ་དབྱེ་ཕྱེ་ནས། གང་ལ་ཆགས་བྲལ་བྱས་པའི་ཉོན་མོངས་དེ་དང་མི་ལྡན་པའི་ཤེས་བྱེད་འཆད་པའི་རྣམ་བཤད་དེ་དག་ནི་བློ་གྲོས་ངལ་བར་ཟད་དོ། ། གཉིས་པ་དབང་ལྡན་ལ། དེ་ལྡན་པའི་ཆོས་སྦྱོར་བ་ལས་བྱུང་བའི་འཇིག་རྟེན་པ་རྣམས་དང༌། འཇིག་རྟེན་ལས་འདས་པའི་བསམ་གཏན་དང༌། རྣམ་པར་ཐར་པ་དང༌།
ཏིང་ངེ་འཛིན་དང༌། སྙོམས་པར་འཇུག་པ་དང༌། སོགས་པའི་སྒྲས་བསྡུས་པ་ཚད་མེད་པ་བཞི་དང༌། ལུང་དུ་མ་བསྟན་པ་དེ་དག་ལས་ཀྱང་ཁ་ཅིག་ནི་ཆོས་ཅན། དབང་དང་ལྡན་པས་ལྡན་པར་བཞག་ནུས་ཏེ། རྟེན་གྱི་གང་ཟག་ལ་ཁྱོད་དབང་དང་ལྡན་པས་ཁྱབ་པའི་ཕྱིར། དེ་ལྟར་བཤད་པ་ན། སྦྱོར་ལམ་པའི་རྒྱུད་ལ་འདས་ལམ་དབང་དང་ལྡན་པའམ། ཡང་ན་དེའི་ས་བོན་གྱི་ནུས་པ་བརྟས་པ་མ་ཡིན་པར་ཁས་ལེན་དགོས་སོ། ། གསུམ་པ་ནི་གཞུང་ཇི་ལྟ་བ་བཞིན་ནོ། །
གཉིས་པ་དམིགས་བསལ་ལ་ལོག་ལྟས་དགེ་བའི་རྩ་བ་ཆད་པ་ནི་ཆོས་ཅན། དགེ་བའི་ཆོས་རྣམས་ཀྱི་ས་བོན་དང་ལྡན་པ་ཞེས་བྱ་སྟེ། དགེ་རྩ་མཚམས་སྦྱོར་དུ་རུང་བའི་ཕྱིར། དེའི་ཤེས་བྱེད་ཀྱང༌། འཇིག་རྟེན་པའི་གནོད་བྱེད་ཀྱིས་གནོད་བྱའི་ས་བོན་འཇོམས་ནུས་པ་མི་སྲིད་པའི་རྒྱུ་མཚན་གྱིས་སོ། ། དེ་ཆོས་ཅན། སྤྱིར་དེ་དང་ལྡན་པ་མ་ཡིན་ཞེས་བྱ་སྟེ། དེ་ཆད་པའི་ཕྱིར། འདི་ལ་ས་བོན་སྦྱོར་བ་ནི་ནོར་བ་ཡིན་ནོ། ། གསུམ་པ་ནི།
ཡོངས་སུ་མྱ་ངན་ལས་མི་འདའ་བའི་ཆོས་ཅན་གྱི་འདོད་ཆེན་པ་རྣམས་ཆོས་ཅན། ཀུན་ནས་ཉོན་མོངས་པ་དང་རྟག་ཏུ་ལྡན་པ་ཡིན་པར་བལྟ་སྟེ། གཏན་དུ་སྟེ་དུས་ནམ་ཡང་ཁྱོད་ལ་ཐར་པའི་རྒྱུ་མེད་པའི་ཕྱིར། རེ་ཞིག་ཡིན་ནམ་སྙམ་ན། གཏན་དུ་ཡིན་ཏེ། ཐར་པའི་རྒྱུ་དང་མི་ལྡན་པའི་ཕྱིར་རོ། ། གཞུང་སྔ་མས་དགེ་རྩ་ཆད་པ་བསྟན་ལ། གཞུང་ཕྱི་མས་རིགས་ཆད་པ་བསྟན་ནོ། ། དགེ་རྩ་ནི་གཉིས་ཏེ། ཐར་པ་ཆ་མཐུན་གྱི་དང༌།
བསོད་ནམས་ཆ་མཐུན་གྱིའོ། ། དང་པོ་ནི། ཐར་པར་བསྔོས་པའི་དགེ་རྩ་ལ་བྱ་ལ། གཉིས་པ་ནི་འཁོར་བར་བསྔོས་པའི་དགེ་རྩ་ལ་བྱའོ། ། དེ་གཉིས་ཀ་ལོག་ལྟས་འཇོམས་ནུས་པ་སྲིད་པ་ནི་མ་ཡིན་ཏེ། སྤྱིར་ཐར་པ་དང༌། བྱེ་བྲག་རྫོགས་བྱང་དུ་བསྔོས་པའི་དགེ་རྩ་འཇོམས་མི་ནུས་པའི་ཕྱིར། འོ་ན་དགེ་རྩ་ཆད་པའི་དོན་ཅི་ཞེ་ན། ཐར་པ་ཆ་མཐུན་གྱི་དེ་རྒྱུད་ལ་མ་སྐྱེས་ཤིང༌། བསོད་ནམས་ཆ་མཐུན་གྱི་དགེ་རྩ་ལོག་ལྟས་བཅོམ་པའི་དབང་དུ་བྱས་པའོ། །
རིགས་ཆད་པའི་དོན་ནི། ཐར་པ་ཆ་མཐུན་གྱི་དགེ་བའི་རྩ་བ་མེད་པ་ལ་ཡིན་གྱི། རང་བཞིན་དུ་གནས་པའི་རིགས་ཆད་པ་ནི་འདིར་ཁས་མི་ལེན་ཏེ། དེ་ནི་ཀུན་གཞིའི་སྟེང་གི་ཆོས་ཉིད་ལ་ངོས་འཛིན་པའི་ཕྱིར་དང༌། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་དུ་འཆད་པའི་ཕྱིར། དེ་བས་ན་རང་བཞིན་དུ་གནས་པས་རིགས་ཡོད་ཀྱང༌། དེ་གསོས་འདེབས་བྱེད་ཀྱི་རྒྱས་འགྱུར་གྱི་རིགས་ཆད་པས་གཏན་ཡོངས་སུ་མྱ་ངན་ལས་མི་འདའ་བའི་ཆོས་ཅན་ཞེས་བྱའོ། ། དེ་ཡིན་ན་དགེ་རྩ་ཆད་པས་མ་ཁྱབ་སྟེ། དེ་ལ་བསོད་ནམས་ཆ་མཐུན་གྱི་དགེ་རྩ་ཡོད་སྲིད་པའོ། ། ཅིག་ཤོས་ལ་ཡང་དེས་མ་ཁྱབ་སྟེ།
དགེ་རྩ་མཚམས་སྦྱོར་བ་སྲིད་པས་སོ། ། གཞན་དག་རིགས་ཆད་པ་དང༌། དགེ་རྩ་ཆད་པ་ལ་མུ་བཞི་རྩི་བ་ནི་ནོར་བ་ཡིན་ནོ། ། གཉིས་པ་ཕན་ཡོན་ལ་དངོས་ཀྱི་དང༌། བརྒྱུད་པའི་འོ། ། དང་པོ་ནི། ཆོས་རྣམས་ཀྱི་ཞེས་སོགས་སོ། ། གཉིས་པ་ནི། དེ་ལྟར་ཞེས་སོགས་སོ། ། དེ་ནས་ལྡན་པ་སྤྱིའི་དོན་གཞན་གྱིས་མ་བཤད་པ་འགའ་ཞིག་བཤད་པར་བྱ་སྟེ།
འདི་ལ་གང་ལྡན་པའི་ཆོས། གང་ལ་ལྡན་པའི་གཞི། ཇི་ལྟར་ལྡན་པའི་ཚུལ་ལོ། ། དང་པོ་ལ་བསྡུས་པའི་དབྱེ་བ་གསུམ། ཅུང་ཟད་རྒྱས་པའི་དབྱེ་བ་བདུན། ཤིན་ཏུ་རྒྱས་པའི་དབྱེ་བ་བཅུ་དྲུག་གོ ། དང་པོ་ནི། ཉོན་མོངས་ཅན་དང༌། དགེ་བ་དང༌། ལུང་མ་བསྟན་ཏེ་གསུམ་མོ། །
གཉིས་པ་ནི། དགེ་བ་ལ་ཟག་བཅས་དང༌། ཟག་མེད་དོ། ། དང་པོ་ལ། སྐྱེ་ཐོབ་དང༌། སྦྱོར་བྱུང་ངོ༌། ། ཟག་མེད་ལ་སློབ་པ་དང༌། མི་སློབ་པའི་དབྱེ་བས་གཉིས་སོ། ། ལུང་མ་བསྟན་ལ་སྐྱེས་ཐོབ་དང༌། སྦྱོར་བྱུང་གཉིས་ཏེ་བདུན་ནོ། །
གསུམ་པ་ནི། འདོད་པའི་ཁམས་ན་ཆོས་ལྔ། གཟུགས་ཀྱི་ཁམས་ན་ལྔ། གཟུགས་མེད་ཁམས་ན་བཞི། ཟག་མེད་གཉིས་ཏེ་བཅུ་དྲུག་གོ ། འོ་ན་ཉོན་མོངས་པ་དང༌། ཟག་མེད་གཉིས་ལ་སྐྱེས་ཐོབ་དང༌། སྦྱོར་བྱུང་གཉིས་སུ་མི་འབྱེད་པ་ཅི་ཞེ་ན། འདིར་ཟག་མེད་ནི་འཕགས་ལམ་ལ་བྱ་ལ། དེ་ལ་སྦྱོར་བྱུང་གིས་ཁྱབ་པ་དང༌།
ཉོན་མོངས་པ་ལ་སྦྱོར་བྱུང་སྲིད་ཀྱང༌། དེ་སྦྱོར་བྱུང་གི་ལྡན་རྩིས་འཆད་མི་དགོས་པའི་ཕྱིར་མ་ཕྱེའོ། ། དེའི་ཤེས་བྱེད་ཀྱང་ཉོན་མོངས་པ་དབང་དང་ལྡན་པས་ལྡན་པར་བཞག་མི་དགོས་ཏེ། དེའི་ས་བོན་དང་ལྡན་པ་ཙམ་གྱིས་ལྡན་པར་འཇོག་ནུས་པའི་ཕྱིར། འོ་ན་ཆོས་བཅུ་དྲུག་པོ་དེ་སོ་སོ་ལ་ལྡན་པ་གསུམ་གྱི་ནང་ནས་གང་དང་གང་ཞིག་འཇོག་ཅེ་ན། ས་བོན་དང་ལྡན་པ་ནི། ཁམས་གསུམ་གྱི་ཉོན་མོངས་པ་གསུམ་དང༌། ལུང་མ་བསྟན་སྐྱེས་ཐོབ་གསུམ་སྟེ་དགུ་པོ་དེའི་སྟེང་ནས་རྩི་བ་ཡིན་ཏེ། དགུ་པོ་གང་རུང་གི་ས་བོན་དང་ལྡན་ན་དེ་དང་ལྡན་པས་ཁྱབ་པའི་ཕྱིར། ཟག་མེད་གཉིས་དང་སྦྱོར་བྱུང་ལྔ་ལ་ས་བོན་དང་མི་ལྡན་པའི་ཤེས་བྱེད་ནི།
ཟག་མེད་གཉིས་པོའི་ས་བོན་དང་ལྡན་པས་དེ་དང་ལྡན་པར་བཞག་མི་ནུས་པ་ཡིན་ཏེ། དེ་ལས་གཞན་དུ་ན་རང་བཞིན་གནས་རིགས་ལ་གནས་པ་ཐམས་ཅད་འཕགས་པར་ཐལ་བའི་ཕྱིར་རོ། ། དགེ་བ་སྦྱོར་བྱུང་གི་ས་བོན་དང་ལྡན་པས་ཀྱང་དགེ་བ་སྦྱོར་བྱུང་དང་ལྡན་པར་བཞག་མི་ནུས་ཏེ། གཞན་དུ་ན་དགེ་རྩ་མ་ཆད་པའི་སོ་སོ་སྐྱེ་བོ་ཐམས་ཅད་འཇིག་རྟེན་པའི་སྙོམས་འཇུག་རྣམས་དང༌། འཇིག་རྟེན་ལས་འདས་པའི་ཡེ་ཤེས་དང་ལྡན་པར་ཐལ་བའི་ཕྱིར་རོ། ། ལུང་མ་བསྟན་ལ་ཡང་དེ་བཞིན་ནོ། ། གཉིས་པ་དབང་ལྡན་གྱི་རྣམ་པར་བཞག་པ་ནི། ཁམས་གསུམ་གྱི་དགེ་བ་སྦྱོར་བྱུང་གསུམ་དང༌། ལུང་མ་བསྟན་སྦྱོར་བྱུང་གཉིས་དང༌། ཟག་མེད་གཉིས་ཏེ་བདུན་པོའི་སྟེང་ནས་རྩི་བ་ཡིན་ཏེ།
བདུན་པོ་དེ་དབང་དང་ལྡན་པ་ཙམ་གྱིས་བདུན་པོ་དེ་དང་ལྡན་པར་བཞག་ནུས་པའི་ཕྱིར་དང༌། བདུན་པོ་དེ་དང་ལྡན་པར་འཇོག་པ་ལ་ཐ་ནའང་དབང་ལྡན་ཙམ་ཞིག་དགོས་པའི་ཕྱིར། འོན་ཀྱང་ཟག་མེད་དབང་དང་ལྡན་པས་དེ་དང་ལྡན་པར་འཇོག་ནུས་པ་ནི་འཕགས་པའི་གནས་སྐབས་ཀྱི་དབང་དུ་བྱས་པ་ཡིན་ཏེ། དེར་ཟག་མེད་ཀྱི་ཡོན་ཏན་རྒྱུད་ལ་སྐྱེས་ཤིང་མངོན་དུ་མ་གྱུར་པ་རྣམས་ལ་ལྡན་ཚུལ་དེ་ལྟར་བཞག་དགོས་པའི་ཕྱིར། འོ་ན་ཀུན་གཞིའི་ས་བོན་དང་ལྡན་པས་ཀུན་གཞི་དང་ལྡན་པར་འགྱུར་ཏེ། ལུང་མ་བསྟན་སྐྱེས་ཐོབ་ཀྱི་ས་བོན་དང་ལྡན་པས་དེ་དང་ལྡན་པར་བཞག་ནུས་པའི་ཕྱིར། དེ་ལྟ་ན་འདོད་པའི་རྟེན་ལ་ཁམས་གོང་གི་ཀུན་གཞི་དང་ལྡན་པར་འགྱུར་ཏེ། དེའི་ས་བོན་དང་ལྡན་པའི་ཕྱིར་སྙམ་ན། དེར་ཁམས་གོང་མའི་སས་བསྡུས་ཀྱི་དེའི་ས་བོན་དང་མི་ལྡན་པ་མ་ཡིན་ཏེ། ཀུན་གཞི་དང་དེའི་ས་བོན་ས་མཚུངས་པའི་ཕྱིར་དང༌།
ས་བོན་དང་ལྡན་པས་ལྡན་པར་འཇོག་པ་ལ་ས་དེས་བསྡུས་ཀྱི་ས་བོན་དང་ལྡན་པ་དགོས་པའི་ཕྱིར། དེ་བཞིན་དུ་གཟུགས་མེད་ཁམས་ཀྱི་ཀུན་གཞིའི་སྟེང་ན་མིག་སོགས་ཀྱི་ས་བོན་ཡོད་ཀྱང༌། དེ་ཁམས་འོག་མ་གཉིས་པོ་གང་རུང་གི་སས་བསྡུས་པ་མ་ཡིན་ཏེ། དེ་གཟུགས་མེད་པའི་ཁམས་ཀྱི་ཀུན་གཞིས་བསྡུས་པའི་ཕྱིར། འོ་ན་ས་བོན་དེ་གང་དུ་སྨིན་ཞེ་ན། ཁམས་འོག་མ་གཉིས་པོ་གང་རུང་དུ་སྨིན་པ་ཡིན་ཏེ། ཁམས་འཕོས་པ་ན་ཀུན་གཞི་ཡང་འཕོས་པས་དེའི་ཚེ་ས་བོན་དེ་ཁམས་འོག་མའི་སས་བསྡུས་པའི་ཕྱིར། དེ་ལྟ་ན་ས་གཞན་གྱི་འཕེན་བྱེད་གཞན་དུ་འབྱུང་བ་སོགས་ཀྱི་ཉེས་པ་འབྱུང་བ་མ་ཡིན་ནམ་ཞེ་ན། ས་བོན་ནི་སྐྱེད་བྱེད་དུ་འདོད་ཀྱི་འཕེན་བྱེད་དུ་མི་འདོད་པས་ཉེས་པ་མེད་དོ། ། འོ་ན་དགེ་རྩ་ཆད་པའི་སོ་སོ་སྐྱེ་བོ་རྣམས་སྐྱེས་ཐོབ་ཀྱི་དགེ་རྩ་དང་ལྡན་པར་འགྱུར་ཏེ།
དེའི་ས་བོན་དང་ལྡན་པའི་ཕྱིར། ཞེ་ན། ལྡན་པ་དང་ཆད་པ་མི་འགལ་ཏེ། མངོན་གྱུར་མེད་པས་ཆད་པར་བཞག་པ་ཡིན་ལ། མཚམས་སྦྱོར་དུ་རུང་བས་ས་བོན་དང་ལྡན་པར་བཞག་པ་ཡིན་པས་སོ། ། གསུམ་པ་མངོན་གྱུར་དང་ལྡན་པ་ནི་ཆོས་བཅུ་དྲུག་པོ་གང་ཡིན་ཀྱང་རྣམ་སྨིན་ལས་བྱུང་བའི་ཚུལ་གྱིས་མངོན་དུ་གྱུར་པའི་གནས་སྐབས་སོ། ། གཉིས་པ་གང་ལ་ལྡན་པའི་གཞི་བཤད་པ་ལ། གང་ཟག་ནི་གཉིས་ཏེ། སོ་སོ་སྐྱེ་བོ་དང༌། འཕགས་པའོ། །
དང་པོ་ལ་གཉིས་ཏེ། དགེ་རྩ་མ་ཆད་པ་དང༌། ཆད་པའོ། ། དང་པོ་ལ་གཉིས་ཏེ། འཆིང་བ་མཐའ་དག་དང་ལྡན་པ་དང༌། མི་ལྡན་པའོ། ། དང་པོ་ལ་གཉིས་ཏེ། བསམ་གཏན་གྱི་ཉེར་བསྡོགས་མ་ཐོབ་པ་དང་ཐོབ་པའོ། ། གཉིས་པ་མི་ལྡན་པ་ལ། འདོད་པ་ལ་འདོད་ཆགས་དང་བྲལ་བ་དང༌།
གཟུགས་ལ་འདོད་ཆགས་དང་བྲལ་བའོ། ། དང་པོ་ལ་བསམ་གཏན་གྱི་དངོས་གཞི་མ་ཐོབ་པ་དང༌། ཐོབ་པའོ། ། གཉིས་པ་ལ་གཟུགས་མེད་ཀྱི་དངོས་གཞི་མ་ཐོབ་པ་དང༌། ཐོབ་པའོ། ། གཉིས་པ་འཕགས་པ་ལ་སློབ་པ་དང་མི་སློབ་པའོ། ། དང་པོ་ལ་རྒྱུན་དུ་ཞུགས་པ་ལ་སོགས་པའི་དབྱེ་བས་གསུམ་མོ། ། མི་སློབ་པ་ལ་ཉན་ཐོས་དང༌། རང་སངས་རྒྱས་དང༌། དེ་བཞིན་གཤེགས་པའི་དབྱེ་བས་གསུམ་ཡོད་ཀྱང༌།
ཕྱི་མ་འདིར་མི་གཟུང་ངོ༌། ། དགེ་རྩ་ཆད་པ་ལ་གཉིས་ཏེ། དགེ་རྩ་ཙམ་ཆད་པ་དང༌། ཐར་པ་ཆ་མཐུན་གྱི་དགེ་རྩ་ཆད་པའོ། ། གསུམ་པ་ལྡན་ཚུལ་ལ། གང་ཟག་གང་ལ་ཆོས་གང་ཇི་ལྟར་ལྡན་པའི་ཚུལ་དང༌། ལྡན་པ་གསུམ་གྱི་ཁྱད་པར་བཤད་པའོ། ། དང་པོ་ནི། རྒྱས་འགྱུར་གྱི་རིགས་ཆད་པའི་གང་ཟག་ལ་ཉོན་མོངས་པ་ཅན་དང༌། ལུང་མ་བསྟན་མ་གཏོགས་ཐར་པ་ཆ་མཐུན་གྱི་དགེ་བའི་ལྡན་ཚུལ་གསུམ་པོ་གང་ཡང་མེད་དེ།
དགེ་རྩ་དེ་ནི་རྒྱས་འགྱུར་གྱི་རིགས་ལ་བྱ་ལ། དེ་ཡང་ཇི་སྐད་དུ། ཡང་དག་བླངས་པ་མཆོག་ཉིད་དོ། ། ཞེས་གསུངས་པ་ལྟར། སྦྱོར་བྱུང་ཁོ་ནར་ངེས་ལ། དེའི་ལྡན་ཚུལ་ལ་ས་བོན་དང་ལྡན་པ་ཙམ་གྱིས་མི་ཆོག་པའི་ཕྱིར། གཉིས་པ་དགེ་རྩ་ཙམ་ཆད་པ་ལ་ནི། དགེ་བ་སྐྱེས་ཐོབ་ཀྱི་ས་བོན་དང་ལྡན་ནོ། ། གཉིས་པ་དགེ་རྩ་མ་ཆད་པའི་སོ་སོ་སྐྱེ་བོ་འདོད་པའི་ཉོན་མོངས་པ་མཐའ་དག་དང་ལྡན་པ་བསམ་གཏན་གྱི་ཉེར་བསྡོགས་ཙམ་ཡང་མ་ཐོབ་པ་ལ་ས་བོན་དང་ལྡན་པས་ལྡན་པར་བཞག་ནུས་པ་ནི་ལྔ་སྟེ། ཁམས་གསུམ་གྱི་ཉོན་མོངས་པ་གསུམ་དང༌།
འདོད་པའི་སྐྱེས་ཐོབ་གཉིས་སོ། ། འོ་ན་འདི་ལ་གཟུགས་གཟུགས་མེད་ཀྱི་སྐྱེས་ཐོབ་ཀྱི་དགེ་བ་དང༌། ལུང་མ་བསྟན་གཉིས་ཀྱི་ས་བོན་དང་ལྡན་པ་མ་ཡིན་ནམ་ཞེ་ན། མ་ཡིན་ཏེ། ས་དེར་སྐྱེས་བཞིན་པ་མ་ཡིན་པའི་ཕྱིར། འདིར་ས་གཞན་གྱི་ཉོན་མོངས་པའི་ས་བོན་དང་ལྡན་པས་ལྡན་པར་འཇོག་ནུས་ལ། ས་གཞན་གྱི་དགེ་བ་དང༌། མ་སྒྲིབས་པ་སྐྱེས་ཐོབ་ཀྱི་ས་བོན་དང་ལྡན་པས་དེ་དང་ལྡན་པར་བཞག་ནུས་ཀྱང༌། སྐྱེས་ཐོབ་འབྱུང་རུང་གི་ནུས་པ་ཀུན་གཞིའི་སྟེང་ན་ཡོད་པ་དེ་ཡིན་ན། སྐྱེས་ཐོབ་ཀྱི་ས་བོན་ཡིན་པས་མ་ཁྱབ་སྟེ།
དེ་ཡིན་ན་ས་དེར་གཏོགས་ཀྱི་ཀུན་གཞི་ཉིད་ཡིན་དགོས་པའི་ཕྱིར། དེ་ལྟར་ན། འདོད་རྟེན་ཅན་བསམ་གཏན་གྱི་ཉེར་བསྡོགས་ཙམ་ཡང་མ་ཐོབ་པ་འདི་ལ། ཁམས་གོང་མའི་དགེ་བ་འབྱུང་རུང་གི་ས་བོན་དང་ནུས་པ་ཡོད་ཀྱང༌། དེ་ཙམ་གྱིས་དེའི་དགེ་བའི་ས་བོན་དང་ལྡན་པར་བཞག་མི་ནུས་ཏེ། དེའི་དགེ་བ་ཟག་བཅས་ཀྱི་ས་བོན་དེ་ཡིན་ན། ས་དེར་གཏོགས་ཀྱི་ཀུན་གཞི་ཉིད་ཡིན་དགོས་པའི་ཕྱིར་ཏེ། རྟེན་དེ་ལ་དེ་སྦྱོར་བྱུང་ནི་མེད། སྐྱེས་ཐོབ་ཀྱི་ས་བོན་ལ་དེས་ཁྱབ་པའི་ཕྱིར། ཉོན་མོངས་པ་ཅན་ལ་མི་མཚུངས་པའི་ཤེས་བྱེད་ནི།
དེ་ལ་སྐྱེས་སྦྱོར་གཉིས་སུ་མ་ཕྱེ་ཞིང༌། མི་འབྱེད་པའི་ཤེས་བྱེད་ཀྱང༌། དེ་གཉིས་གང་རུང་དུ་མ་གཏོགས་པའི་ཉོན་མོངས་ཅན་ཡོད་པས་སོ། ། དེ་ཡང་དཔེར་ན། འདོད་པའི་རྟེན་ལ་བསམ་གཏན་དང་པོའི་ཉོན་མོངས་མངོན་དུ་གྱུར་པ་དང༌། བསམ་གཏན་དང་པོ་ནས་འདོད་པར་སྐྱེ་བའི་དུས་ཀྱི་ལེན་པ་ལྟ་བུའོ། ། མི་དགེ་བ་ལ་སྐྱེས་ཐོབ་དང་སྦྱོར་བྱུང་མི་སྲིད་པ་ནི་མ་ཡིན་ཏེ། གཉིས་ཀ་མི་དགེ་བའི་དབྱེ་བར་བཤད་པས་སོ། ། མངོན་པ་གོང་འོག་གཉིས་ཀ་ལས། ཉོན་མོངས་པ་ལ་ནི་མ་སྤངས་ནས་ལྡན་པ་ཞེས་བྱ་བའི་ཐ་སྙད་གསུངས་ལ།
དགེ་བ་དང༌། ལུང་མ་བསྟན་ལ་དེ་ལྟར་གསུངས་པ་མེད་དོ། ། ཡང་རྟེན་དེ་ལ་དབང་དང་ལྡན་པས་ལྡན་པར་འཇོག་དགོས་པ་ནི་གཉིས་ཁོ་ན་སྟེ། འདོད་པའི་སྦྱོར་བྱུང་གཉིས་སོ། ། གཉིས་པ་བསམ་གཏན་གྱི་ཉེར་བསྡོགས་སྐྱེས་པ་ལ་ས་བོན་དང་ལྡན་པས་ལྡན་པར་འཇོག་ཚུལ་ནི་སྔ་མ་དང་འདྲ་ལ། དབང་དང་ལྡན་པ་ནི། སྔ་མ་གཉིས་པོའི་སྟེང་དུ་གཟུགས་ཀྱི་དགེ་བ་སྦྱོར་བྱུང་སྟེ་གསུམ་མོ། ། གཉིས་པ་འདོད་པ་ལ་འདོད་ཆགས་དང་བྲལ་བ་བསམ་གཏན་གྱི་དངོས་གཞི་མ་ཐོབ་པའི་ལྡན་ཚུལ་ནི་སྔ་མ་དང་འདྲ་ལ། དངོས་གཞི་ཐོབ་པ་ལ་གཟུགས་ལ་ཆགས་པ་དང་མ་བྲལ་བ་དང༌། བྲལ་བ་གཉིས།
དང་པོ་ལ། འདོད་པའི་རྟེན་ཅན་དང༌། གཟུགས་ཀྱི་རྟེན་ཅན་གཉིས། དང་པོ་ལ། ས་བོན་དང་ལྡན་པས་ལྡན་པར་འཇོག་ཚུལ་ནི་སྔ་མ་དང་འདྲ་ཞིང༌། དབང་དང་ལྡན་པས་ལྡན་པར་འཇོག་དགོས་པ་ནི་སྔ་མ་གསུམ་པོའི་སྟེང་དུ་གཟུགས་ཀྱི་ལུང་མ་བསྟན་སྦྱོར་བྱུང་དང་ངེས་པར་ལྡན་ཞིང༌། གཟུགས་མེད་ཀྱི་དགེ་བ་སྦྱོར་བྱུང་དང་ལྡན་པའང་སྲིད་དོ། ། བོད་ཀྱི་ཊཱི་ཀ་བྱེད་པ་དག འདི་འདོད་པའི་ཉོན་མོངས་ཀྱི་ས་བོན་དང་ལྡན་མི་ལྡན་གཉིས་ཀ་ཡིན་ཟེར་བ་ནི་ཚིག་དོན་གང་ལ་ཡང་མ་ཞུགས་སོ། ། འོ་ན་འདི་ལ་གཟུགས་ཀྱི་ཉོན་མོངས་པ་དབང་དང་ལྡན་པ་མ་ཡིན་ནམ་ཞེ་ན།
དེ་ལྟར་ལྡན་པ་ཅིག་སྲིད་མོད། དབང་ལྡན་གྱི་རྐང་གྲངས་སུ་བཤད་མི་དགོས་ཏེ། ས་བོན་དང་ལྡན་པ་ཙམ་གྱིས་ལྡན་པར་བཞག་ཟིན་པས། དབང་དང་ལྡན་པས་ལྡན་པའི་གོ་ཆོད་པ་ནི་མ་སྨོས་ཀྱང་འགྲུབ་པའི་ཕྱིར། གཉིས་པ་གཟུགས་ཀྱི་རྟེན་ཅན་ལ་ས་བོན་དང་ལྡན་པས་ལྡན་པ་ནི་ལྔ་ཁོ་ན་སྟེ། ཁམས་གསུམ་གྱི་ཉོན་མོངས་ཅན་གསུམ་དང༌། སྐྱེས་ཐོབ་གཉིས་སོ། ། དབང་དང་ལྡན་པས་ལྡན་པར་བཞག་དགོས་པ་ནི། གཟུགས་ཀྱི་སྦྱོར་བྱུང་གཉིས། གཟུགས་མེད་ཀྱི་དགེ་བ་སྦྱོར་བྱུང་དང་གསུམ་མོ། །
གཉིས་པ་གཟུགས་ལ་ཆགས་པ་དང་བྲལ་བ་ལ། གཟུགས་མེད་དངོས་གཞིའི་སེམས་མ་ཐོབ་པ་དང༌། ཐོབ་པའོ། ། དང་པོ་ནི། འདོད་གཟུགས་གང་རུང་གི་རྟེན་ཅན་དུ་ངེས་པས་ལྡན་ཚུལ་སྔ་མ་བཞིན་ནོ། ། གཉིས་པ་ལ་འོག་མའི་རྟེན་ཅན་དང༌། གཟུགས་མེད་ཀྱི་རྟེན་ཅན་ནོ། ། དང་པོ་ལ། ལྡན་ཚུལ་སྔ་མ་གཉིས་ནི་སྔར་དང་འདྲ་ལ། གཟུགས་མེད་ཀྱི་ཉོན་མོངས་མངོན་དུ་གྱུར་པ་ཡང་སྲིད་དོ། །
གཟུགས་མེད་ཀྱི་རྟེན་ཅན་ལ་ལྡན་ཚུལ་ཡང་རྟོགས་པར་སླའོ། ། སྐབས་འདིར་གོང་མ་གོང་མའི་རྟེན་ལ། ས་འོག་མའི་ཉོན་མོངས་པ་དབང་དང༌། མངོན་གྱུར་དང་ལྡན་པ་ཡེ་མ་བཤད་པ་ནི། སྔར་རྟེན་འབྲེལ་གྱི་སྐབས་སུ་བཤད་ཟིན་པ་ལྟར་བརྟག་དགོས་ཤིང༌། སྤྱིར་འོག་མའི་སེམས་མངོན་དུ་བྱེད་པ་ནི་དུ་མ་ཞིག་འབྱུང་ངོ༌། ། འཕགས་པ་ལ་ལྡན་ཚུལ་ནི། རྟེན་གྱི་དབྱེ་བས་འཕགས་པ་གསུམ་དུ་འགྱུར་ཏེ། འདོད་པ་དང༌། གཟུགས་དང༌།
གཟུགས་མེད་པའི་རྟེན་ཅན་ནོ། ། དང་པོ་ལ་འདོད་པ་ལ་ཆགས་པ་དང་བྲལ་བ་དང༌། མ་བྲལ་བའོ། ། དང་པོ་ལ་ལྡན་ཚུལ་ནི། སྔར་གྱི་སོ་སོ་སྐྱེ་བོ་ལ་ཇི་ལྟ་བ་བཞིན་ནོ། ། ཁྱད་པར་ནི། མཐོང་སྤངས་སུ་གྱུར་པའི་ཉོན་མོངས་པ་གང་སྤངས་པ་དེ་དང་མི་ལྡན་པ་ཡིན་ནོ། ། གཉིས་པ་ཆགས་བྲལ་ལ། གཟུགས་ལ་ཆགས་པ་དང་མ་བྲལ་བ་དང༌། བྲལ་བའོ། །
དང་པོ་ལ། བསམ་གཏན་གྱི་དངོས་གཞི་མ་ཐོབ་པ་དང༌། ཐོབ་པའི་དབྱེ་བས་གཉིས་ཡོད་ལ། ལྡན་ཚུལ་ནི། སྔ་མ་སོ་སོ་སྐྱེ་བོའི་སྐབས་བཞིན་ནོ། ། འོ་ན་དེ་ལྟ་ན་ཡང༌། འདས་ལམ་གྱིས་འདོད་པ་ལ་ཆགས་བྲལ་བྱས་པ་ཡིན་ན། ཉོན་མོངས་པའི་ས་བོན་དང་མི་ལྡན་པ་ཞེས་བྱ་བ་འདི་ནི་ལྡན་ཚུལ་དང་པོའི་ཁྱད་པར་ཡིན་ལ། འདི་དང་གོང་མ་ལ་ཡང་སློབ་པ་ཟག་མེད་དབང་དང༌། མངོན་གྱུར་དུ་ལྡན་པ་ཡིན་ནོ། །
གཉིས་པ་གཟུགས་ལ་ཆགས་བྲལ་བྱས་པ་ལའང༌། གཟུགས་མེད་ལ་ཆགས་བྲལ་བྱས་པ་དང༌། མ་བྱས་པའོ། ། དང་པོ་ལ་གཟུགས་མེད་ཀྱི་དངོས་གཞི་ཐོབ་པས་ཁྱབ་ལ། དེའི་ལྡན་ཚུལ་ཡང་སོ་སོ་སྐྱེ་བོའི་སྐབས་དང་འདྲ་ཞིང༌། ཁྱད་པར་ཅུང་ཟད་ཡོད་པའི་ཚུལ་སྔ་མ་བཞིན་ནོ། ། གཉིས་པ་ཆགས་བྲལ་བྱས་པ་ནི་དགྲ་བཅོམ་པ་སྟེ། དེ་ལ་ས་བོན་དང་ལྡན་པས་ལྡན་པར་འཇོག་པ་ནི། འདོད་པའི་དགེ་བ་སྐྱེས་ཐོབ་དང༌། ལུང་མ་བསྟན་གཉིས་ཁོ་ནའོ། །
གཉིས་པ་དབང་ལྡན་གྱི་ཁྱད་པར་ནི། འདོད་པའི་སྦྱོར་བྱུང་གཉིས་དང༌། ཤེས་རབ་རྐྱང་པས་རྣམ་པར་གྲོལ་བ་ཡིན་ན་གཟུགས་ཀྱི་དགེ་བ་སྦྱོར་བྱུང་དང༌། གཉིས་ཀའི་ཆ་ལས་རྣམ་གྲོལ་ཡིན་ན་གཟུགས་མེད་སྦྱོར་བྱུང་དང༌། མི་སློབ་པ་ཟག་མེད་རྣམས་དབང་དང་ལྡན་ནོ། ། གཉིས་པ་གཟུགས་ཀྱི་རྟེན་ཅན་ལ་གཟུགས་ལ་ཆགས་པ་དང་བྲལ་བ་དང༌། མ་བྲལ་བའི་དབྱེ་བས་གཉིས་དང༌། བྲལ་བ་ལ་ཡང༌། གཟུགས་མེད་ལ་ཆགས་པ་དང་བྲལ་བ་དང༌། མ་བྲལ་བའི་དབྱེ་བས་གཉིས་དང༌།
གཟུགས་མེད་ཀྱི་རྟེན་ཅན་ལ་ཡང་དེ་བཞིན་དུ་སྦྱར་ཏེ་ཤེས་པར་བྱའོ། ། འཕགས་པ་ལ་ལྡན་ཚུལ་འཆད་པའི་སྐབས་འདིར། གོང་སའི་རྟེན་ལ་འོག་སའི་དགེ་བ་སྦྱོར་བྱུང་ནི་ཐམས་ཅད་དུ་ལྡན་པ་ཡིན་ཏེ། ས་གོང་མའི་རྟེན་ལ་འོག་མའི་ཡོན་ཏན་ཡར་ལྡན་དུ་འདུས་པའི་ཕྱིར། ས་བོར་བས་སྟོང་པར་བཤད་པ་ཡང་ཟག་བཅས་ཀྱི་ཡིན་གྱི་ཟག་མེད་ཀྱི་མ་ཡིན་ནོ། ། རྒྱས་པར་གཞན་དུ་བལྟའོ། ། འདིར་སྨྲས་པ། གཞུང་འདིར་རིང་དུ་སྦྱངས་པའི་རྒན་པོ་ཡིས། ། མཚན་ཉིད་ཀུན་བཏུས་དོན་སྨྲའི་གཞུང་བཞིན་བཤད། ། ཐོགས་མེད་ཞབས་ཀྱིས་ཆོས་གསུམ་མ་ལུས་པ། །
མཚན་ཉིད་གསུམ་དུ་བསྡུས་དང་ཅིས་མི་འགལ། ། ཀུན་གཞིའི་རྣམ་ཤེས་ཕུང་སོགས་ཆོས་གསུམ་པོའི། ། བག་ཆགས་བསྒོ་བའི་གནས་སུ་གང་འདིར་བཤད། ། རྣམ་རིག་སྨྲ་བའི་གྲུབ་མཐའི་རྩ་བ་ནི། ། དེ་ལས་གཞན་པ་གང་ཞིག་སུ་ཡིས་ཚོལ། ། དེ་ལྟར་བཤད་འདི་འགྲེལ་བྱེད་གཞན་དག་གི ། ཟེར་ཟློས་ཡི་གེར་བྲིས་ནས་ཞུས་པ་མིན། ། རྣལ་འབྱོར་སྤྱོད་གཞུང་རྒྱ་མཚོའི་ངེས་དོན་ལ། ། རྣམ་པར་བརྟགས་ནས་རང་བློས་སྦྱར་བ་ཡིན། ། ཞེས་ཆོས་མངོན་པ་ཀུན་ལས་བཏུས་པའི་རྣམ་པར་བཤད་པ་རྣལ་འབྱོར་སྤྱོད་གཞུང་རྒྱ་མཚོའི་རླབས་ཀྱི་ཕྲེང་བ་ཞེས་བྱ་བ་ལས།
མཚན་ཉིད་ཀུན་ལས་བཏུས་པ་སྟེ་ལེའུ་དང་པོའི་རྣམ་པར་བཤད་པའོ།། །། ཕུང་སོགས་ཆོས་གསུམ་བདེན་བཞིའི་ཆོས་ཚུལ་ལ། ། འཇུག་པའི་ཐབས་སུ་ཐོག་མར་བསྟན་ཟིན་ནས། ། ཐུན་མོང་ཚུལ་དང་བདེན་གཉིས་ཚུལ་ལུགས་ཀྱང༌། ། ལེགས་པར་འདོམས་མཛད་དེ་ལ་ཕྱག་བགྱིའོ། ། རྒྱུ་འབྲས་ཆོས་ལ་ངེས་པ་བསྐྱེད་པ་དང༌། ། འཁྱོག་པོའི་ཤིང་གང་བསྲང་བའི་ཚུལ་བཞིན་དུ། ། ལེགས་གསུངས་ཆོས་འཁོར་གཉིས་ཀྱི་ངེས་དོན་ཡང༌། དགོངས་འགྲེལ་མདོ་ཡིས་གང་བཀྲལ་འདིར་བཤད་བྱ། ། རྣམ་པར་ངེས་པ་ཀུན་ལས་བཏུས་པ་ལ་གཉིས་ཏེ།
དབྱེ་བ་མདོར་བསྟན། སོ་སོའི་མཚན་ཉིད་རྒྱས་པར་བཤད་པའོ། ། དང་པོ་ནི། གོང་དུ་རྒྱས་པར་བཤད་པའི་ཆོས་གསུམ་པོ་ཡིད་ལ་བྱེད་པ་གང་གི་སྒོ་ནས་རྣམ་པར་ངེས་པ་ནི་ཆོས་ཅན། བཞིར་གསུངས་པ་ཡིན་ཏེ། རྣམ་པ་གང་གི་སྒོ་ནས་ངེས་པར་བྱ་བ་བདེན་པ་རྣམ་ངེས་དང༌། གཏན་ལ་འབེབས་བྱེད་ཀྱི་ལུང་དང་རིགས་པ་གང་ལ་བརྟེན་ནས་ངེས་པར་བྱ་བ་ཆོས་རྣམ་པར་ངེས་པ་དང༌། གཏན་ལ་ཕབ་པའི་དོན་ཉམས་སུ་ལེན་པ་པོའི་གང་ཟག་དང༌། དེས་དེ་ཉམས་སུ་བླངས་པ་ལས་བྱུང་བའི་འབྲས་བུ་ངེས་པར་བྱ་བ་ཐོབ་པ་རྣམ་པར་ངེས་པ་སྟེ་རང་དོན་གྱི་དབང་དུ་བྱས་པ་གསུམ་དང༌། གཞན་དོན་གྱི་དབང་དུ་བྱས་པ་རང་གི་ངེས་པ་བཞིན་གཞན་ལ་སྟོན་པའི་འབེལ་གཏམ་རྣམ་པར་ངེས་པ་རྣམས་སུ་གསུངས་པའི་ཕྱིར།
གཉིས་པ་ལ་བཞི་སྟེ། གཏན་ལ་དབབ་བྱ་བདེན་པ་རྣམ་ངེས། འབེབས་བྱེད་ཆོས་རྣམ་ངེས། འབྲས་བུ་ཐོབ་པ་རྣམ་ངེས། གཞན་དོན་འབེལ་གཏམ་རྣམ་ངེས་སོ། ། དང་པོ་ལ་གཉིས་ཏེ། དབྱེ་བ་མདོར་བསྟན། སོ་སོའི་མཚན་ཉིད་བཤད་པའོ། ། དང་པོ་ནི། བདེན་པ་ཞེས་སོགས་ཏེ།
འཕགས་པས་གཟིགས་པ་དང་མཐུན་པར་གནས་པས་ན་བདེན་པ་ཞེས་བྱའོ། ། དེ་ཡང་བྱིས་པས་ཟག་བཅས་ཀྱི་ཚོར་བ་བདེ་བ་དེ་བདེ་བར་མཐོང་ཡང་དེར་མི་གནས་ཀྱི། འཕགས་པས་སྡུག་བསྔལ་དུ་གཟིགས་པ་ལྟར་སྡུག་བསྔལ་དུ་གནས་ཞེས་པ་ལྟ་བུའོ། ། དེ་ཡང་བསྡུ་ན། ཀུན་རྫོབ་ཏུ་བདེན་པ་དང༌། དོན་དམ་པར་བདེན་པ་གཉིས་སོ། ། དང་པོ་གཉིས་དང༌། ལམ་བདེན་གྱི་ཕྱོགས་གཅིག་ནི་ཀུན་རྫོབ་ཏུ་བདེན་པས་བདེན་པར་བཞག་ལ། དེའི་ཕྱོགས་གཅིག་དང་འགོག་པའི་བདེན་པ་ནི་དོན་དམ་པར་བདེན་པས་བདེན་པའོ། ། འདིར་སྡུག་བསྔལ་གྱི་བདེན་པ་དངོས་ནི།
ཀུན་གཞིའི་སྟེང་ན་རྣམ་སྨིན་གྱི་ངོ་བོར་གནས་པ་དེ་ཡིན་ལ། དེ་ཡང་ཇི་སྐད་དུ། དེ་ནི་ལེན་པ་དག་དང་གནས། ། ཞེས་འབྱུང་བ་ལྟར་ཕྱི་ནང་གི་དབྱེ་བས་གཉིས་སོ། ། ཕྱིའི་སྣོད་ཀྱང་ནང་སེམས་ཅན་གྱི་ལས་ཀྱི་དབང་གིས་དེར་སྣང་བ་ཡིན་གྱི། རྡུལ་ཕྲ་རབ་བསགས་པ་ལས་བྱུང་བ་ནི་མ་ཡིན་ཏེ། དེའི་ལུས་རེག་བྱ་ཅན་དུ་མ་གྲུབ་པའི་ཕྱིར་རོ། ། རྣམ་སྨིན་དངོས་དེ་ལས་ཕྱི་ནང་གི་འཇིག་རྟེན་དུ་སྣང་བ་གཟུང་འཛིན་གཉིས་ཀྱི་ཚུལ་དུ་བྱུང་བ་འདི་ལ་ནི་རྣམ་རིག་ཏུ་སྣང་བ་ཞེས་བྱ་ཞིང༌། ཀུན་གཞིའི་སྟེང་དུ་སྣང་བ་དེ་གཉིས་ཀྱི་བག་ཆགས་འཇོག་བྱེད་ཡིན་ལ། སྣང་བ་དེ་གཉིས་ནི་ཀུན་རྫོབ་ཏུ་ཡང་བདེན་པ་མ་ཡིན་ཏེ།
གཟུང་ཆ་དེ་ནི་ཐ་སྙད་དུ་ཡང་ཚད་མས་མ་གྲུབ་ཅིང༌། དེ་མེད་ན་དེའི་ཡུལ་ཅན་གྱི་འཛིན་པ་ཡང་མི་འབྱུང་བའི་ཕྱིར་རོ། ། དེ་བཞིན་དུ་ཉོན་མོངས་པ་དང༌། དེས་བསླང་བའི་ལས་གཉིས་ཀྱང་ཡུལ་དང་བཅས་པ་ནི་ཀུན་རྫོབ་ཏུ་ཡང་བདེན་པ་མ་ཡིན་ཏེ། དེ་དག་ལོག་པའི་ཀུན་རྫོབ་ཏུ་རྣམ་པར་བཞག་པའི་ཕྱིར། དཔེར་ན་ཕྱི་རོལ་གྱི་ཡུལ་ཡིད་དུ་འོང་མི་འོང་གཉིས་ཀ་བདེན་པར་མེད་ན། དེའི་ཡུལ་ཅན་གྱི་ཆགས་སྡང་གཉིས་ཀ་བདེན་པར་མི་འབྱུང་བ་བཞིན་ནོ། ། དེ་ལྟར་ན་གཉིས་སྣང་ཅན་གྱི་ཤེས་པ་ལ་ཇི་ལྟར་སྣང་བའི་སྡུག་ཀུན་གཉིས་འཕགས་པ་རྣམས་ལའང་དེ་ལྟར་དུ་སྣང་བ་དང༌། དེ་ཡང་ཀུན་རྫོབ་ཏུ་བདེན་པར་འདོད་པ་དེ་ནི་དོན་སྨྲ་བ་དག་གི་ལུགས་ཡིན་གྱི། འདིར་མ་ཡིན་ནོ། །
འོ་ན་འདིར་འཕགས་པས་གཟིགས་པ་དང་མཐུན་པ་ལྟར་སྡུག་ཀུན་དུ་བདེན་པ་དེ་གང་ཞེ་ན། ཀུན་རྫོབ་ཏུ་ཡང་མི་བདེན་པའི་ལས་ཉོན་གཉིས་ཀྱིས་བཞག་པའི་བག་ཆགས་དང༌། དེའི་རྣམ་པར་སྨིན་པ་དངོས་དེའོ། ། ཀུན་རྫོབ་ཀྱི་འཇོག་ཚུལ་ཀུན་རྫོབ་ཏུ་བདེན་པའི་འཇོག་ལུགས་དེ་ལྟར་འཆད་དགོས་པ་ཡིན་ཏེ། ཀུན་རྫོབ་ཏུ་བདེན་པ་ཡང་རང་ལུགས་ཀྱི་རིགས་པས་རྣམ་པར་བརྟགས་ནས་འཇོག་པ་ཡིན་གྱི། བློ་འཁྲུལ་བ་ལ་ཇི་ལྟར་སྣང་བ་དེ་ལྟར་འཇོག་པ་མ་ཡིན་པའི་ཕྱིར། དེ་སྐད་དུ་ཡང༌། དབུ་མ་ལ་འཇུག་པར་ལུགས་འདི་ཕྱོགས་སྔ་མར་འཇོག་པ་ན། ཇི་ལྟར་ཁྱོད་ཀྱིས་གཞན་དབང་དངོས་འདོད་ལྟར། ། ཀུན་རྫོབ་ཀྱང་ནི་བདག་གིས་ཁས་མ་བླངས། །
ཞེས་དང༌། གལ་ཏེ་གཟུང་མེད་འཛིན་པ་ཉིད་བྲལ་ཞིང༌། ། གཉིས་ཀྱིས་སྟོང་པའི་གཞན་དབང་དངོས་ཡོད་ན། ། ཞེས་འབྱུང་བ་ལྟར་རོ། ། དེ་ལྟར་བཤད་པ་འདི་ཡང༌། རྣམ་རྫུན་དབུ་མ་པའི་བདེན་པ་དང་པོ་འཇོག་ལུགས་ཡིན་ལ། རྣམ་བདེན་པ་ལྟར་ན། ཕྱིའི་ཡུལ་ཀུན་རྫོབ་ཏུ་ཡང་མི་བདེན་མོད། ནང་ཡུལ་ཅན་གྱི་ཤེས་པ་ཐ་སྙད་དུ་བདེན་པར་འདོད་དོ། ། འོ་ན་ཅི་རྣམ་བདེན་རྫུན་གཉིས་ཀས་གཟུང་བ་ཀུན་རྫོབ་ཏུ་ཡང་བདེན་པར་མི་འདོད་ན།
གནས་དོན་ལུས་སུ་སྣང་བའི་རྣམ་རིག་ཅེས་བྱ་བ་དེ་ཡང་ཐ་སྙད་དུ་བདེན་པར་མི་འདོད་དམ་ཞེ་ན། དེ་ལ་གཉིས་ཏེ། ཀུན་གཞིའི་སྟེང་ན་གནས་པ་དང༌། དབུས་མཐའ་ལས། རབ་ཏུ་སྐྱེའོ་དེ་དོན་མེད། ། ཅེས་འབྱུང་བ་ལྟར་རྣམ་སྨིན་དངོས་ལས་བྱུང་བ་གཉིས་ལས། སྔ་མ་དེ་བདེན་པར་འདོད་དོ་ཞེས་བཤད་ཟིན་ཏོ། ། འོ་ན་དེ་ལྟ་བུའི་སྡུག་ཀུན་གྱི་བདེན་པ་གཉིས་པོ་དེ་ཐ་སྙད་པའི་ཚད་མ་གང་གིས་འགྲུབ་ཅེ་ན། འདིའི་ཐ་སྙད་ནི་ཀུན་གཞི་སྒྲུབ་བྱེད་ཀྱི་རིགས་པས་འགྲུབ་ལ། དོན་ནི་རང་རིག་པའི་མངོན་སུམ་གྱིས་ཀྱང་འགྲུབ་པ་ཡིན་ཏེ།
ཇི་སྐད་དུ། ལུགས་འདི་འགོག་པ་ན། འཇུག་པར། དེ་ཉིད་ཀྱིས་དེ་འཛིན་པར་རིགས་མ་ཡིན། ། ཞེས་གསུངས་སོ། ། འོ་ན་ཀུན་གཞིའི་ངོ་བོར་གནས་པའི་གཟུང་འཛིན་གཉིས་པོ་ཡང་མི་བདེན་པར་འགྱུར་ཏེ། སྤྱིར་གཟུང་འཛིན་བདེན་པ་བ་ཁེགས་པའི་ཕྱིར་ཞེ་ན། སྤྱིར་གཞུང་ལས། ཀུན་གཞིའི་སྟེང་དུ་གཟུང་བར་གནས་པའི་བག་ཆགས་གསུམ་པོ་དེ་གནས་པར་བཤད་ནས། དེ་ལས་ལོགས་སུ་འཛིན་པར་སྣང་བའི་རྣམ་རིག་དངོས་སམ།
དེའི་བག་ཆགས་གང་ཡང་གནས་པར་མ་བཤད་ཅིང༌། ཀུན་གཞི་ཉིད་དེའི་ཡུལ་ཅན་དུ་བཤད་དོ། ། དེའི་ཤེས་བྱེད་ཀྱང་གཟུང་བར་སྣང་བའི་བག་ཆགས་དེ་སད་བྱེད་ཀྱི་རྐྱེན་ཡིད་བྱེད་སྔ་མས་སད་པ་ན། འཛིན་པར་སྣང་བའི་རྣམ་རིག་དངོས་སུ་སྐྱེ་བའི་དོན་གྱིས་སོ། ། དེའི་ཚེ་ཀུན་གཞིའི་རྣམ་པར་ཤེས་པ་དེ་ཡུལ་ཅན་ཡིན་ཡང་དེས་དེ་རིག་པ་མ་ཡིན་ཞིང༌། དེ་གཉིས་གཟུང་འཛིན་དུའང་མ་བཞག་སྟེ། གཉིས་སུ་སྣང་བ་མེད་པའི་ཕྱིར་རོ། ། དེ་ལྟར་ན་རྣམ་རྫུན་པའི་ལུགས་འདིར་གཟུང་འཛིན་གཉིས་མེད་ཀྱང་འཛིན་པས་བཞག་པའི་བག་ཆགས་གཟུང་བར་སྣང་བ་ཉིད་དུ་སྨིན་པ་དེ་ལ། ཀུན་གཞིའི་རྣམ་པར་ཤེས་པ་ཞེས་ཀྱང་བྱ། གནས་དོན་ལུས་སུ་སྣང་བ་ཞེས་ཀྱང་བྱ།
དོན་དམ་སེམས་ཅན་དུ་སྣང་བ་ཞེས་ཀྱང་བྱ། གཟུང་འཛིན་གཉིས་སྣང་གི་བག་ཆགས་ཞེས་བྱ་བ་དེ་ཁོ་ན་ཐ་སྙད་དུ་བདེན་པ་དང༌། ཀུན་རྫོབ་ཏུ་བདེན་པ་ཡིན་པ་དེའི་ཕྱིར་ཀུན་རྫོབ་ཏུ་བདེན་པར་གྲུབ་པ་ཞེས་བྱ་ལ། དོན་དམ་པར་བདེན་པ་ནི་མ་ཡིན་ཏེ། གཞན་དུ་ན་སྤང་བྱ་མ་ཡིན་པར་ཐལ་བ་དང༌། དོན་དམ་པའི་བདེན་པར་ཐལ་བའི་ཕྱིར་རོ། ། དེ་ལྟར་ན་ལུགས་འདིར་བདེན་གཉིས་ཀྱི་འཇོག་མཚམས་གཉིས་ཏེ། ཐ་སྙད་ཀྱི་དང༌། དོན་དམ་པའི་དབང་དུ་བྱས་པའམ། བྱིས་པའི་དང༌།
འཕགས་པའི་དབང་དུ་བྱས་པའོ། ། དང་པོ་ལ་གཉིས་ཏེ། རྣམ་བདེན་པའི་དང༌། རྣམ་རྫུན་པའི་ལུགས་སོ། ། དང་པོ་ལ། ཀུན་བརྟགས་ནི་ཀུན་རྫོབ་ཀྱི་བདེན་པའོ། ། གཞན་དབང་ནི་དོན་དམ་པའི་བདེན་པའོ། ། གཉིས་པ་ལ། གཟུང་འཛིན་གཉིས་མངོན་དུ་གྱུར་པ་ནི། ཀུན་རྫོབ་ཀྱི་བདེན་པ་སྟེ་ཀུན་བརྟགས་སོ། །
གཉིས་པོ་རྣམ་སྨིན་དང་ས་བོན་གྱི་ཆར་གྱུར་པ་ནི་དོན་དམ་པའི་བདེན་པ་སྟེ་གཞན་གྱི་དབང་ངོ༌། ། གཉིས་པ་རྣམ་བདེན་པ་ལྟར་ན་གཟུང་འཛིན་རྫས་གཞན་གྱི་ཆ་དང༌། དེས་སྟོང་པའི་སྟོང་པ་ཉིད་ནི་སོ་སོར་བདེན་པ་གཉིས་ཀྱི་མཚན་གཞིའོ། ། རྣམ་རྫུན་པ་ལྟར་ན་སོ་སོའི་མཚན་གཞི་ནི་སྤྱིར་གཟུང་འཛིན་གྱི་སྣང་བ་མཐའ་དག་དང༌། དེ་གཉིས་ཀྱི་སྟོང་པའི་སྟོང་པ་ཉིད་དེ། མདོར་ན་ཀུན་གཞིའི་སྟེང་ན་གཉིས་སྣང་གི་བག་ཆགས་དང༌། གཉིས་མེད་ཀྱི་ཡེ་ཤེས་གཉིས་གདོད་མ་ནས་གྲུབ་པ་འདི་ཁོ་ན་སོ་སོར་བདེན་པ་གཉིས་ཀྱི་མཚན་གཞི་ཡིན་ནོ། ། དེ་ཡང་ལུགས་འདི་འགོག་པ་ན། ཇི་སྐད་དུ། གཞན་གྱི་ལྟར་ན་རྫས་ལ་ཆགས་པ་ཡི། །
འཇིག་རྟེན་གྲགས་པའི་རྣམ་གཞག་ཀུན་ཀྱང་བརླག ། ཅེས་འབྱུང་བ་ལྟར་རོ། ། འོ་ན་བག་ཆགས་དེ་ཐ་སྙད་དུ་བདེན་པ་ཡིན་མོད། རང་ལུགས་ལ་བདེན་པ་ཡིན་ནམ་ཞེ་ན། བག་ཆགས་དེ་རང་གི་ངོ་བོས་སྟོང་པ་ནི་མ་ཡིན་ཏེ། ཡིན་ན་ཀུན་བརྟགས་སུ་ཐལ་བའི་ཕྱིར་རོ། ། གཞན་གྱི་ངོ་བོས་སྟོང་པ་ཡིན་ཏེ། གཟུང་འཛིན་གཉིས་ཀྱིས་སྟོང་པའི་ཕྱིར་རོ། ། དེའི་ཕྱིར་སྒྱུ་མ་ལྟ་བུ་ཞེས་བྱ་སྟེ། གནས་དོན་ལུས་སུ་སྣང་ཡང་དེས་སྟོང་པའི་ཕྱིར་རོ། །
འོ་ན་འདི་ཀུན་བརྟགས་དང༌། ཡོངས་གྲུབ་གང་དུ་ཡང་མི་རུང་བས་གཞན་གྱི་དབང་ངོ་སྙམ་ན། འདི་ནི་ལེགས་པར་བརྟགས་ན་གང་གིས་དབང་བྱེད་པ་པོའི་གཞན་ཞེས་བྱ་བ་དེ་ཡིན་གྱི། གང་དབང་དུ་བྱས་པའི་བྱ་བ་དེ་མ་ཡིན་པའི་ཕྱིར་གཞན་དབང་དུ་མི་རུང་ངོ༌། ། དེ་ལྟ་ན་ཡང་གཞན་དབང་གི་རྒྱུ་ལ་གཞན་དབང་གི་མིང་གིས་བརྟགས་ནས། ཇི་ལྟར་ཁྱོད་ཀྱིས་གཞན་དབང་དངོས་འདོད་ལྟར། ། ཞེས་བཤད་དོ། ། དོན་འདི་ཞིབ་མོར་མ་བསམས་ན་གངས་ཅན་པ་ཕྱི་མ་དག་རྣམ་རྫུན་པས་ཀུན་བརྟགས་དང་ཡོངས་གྲུབ་གཉིས་སུ་མ་འདུས་པའི་གཞན་དབང་ཁས་ལེན་ཞེས་པ་དང༌། དེ་ལེན་པའི་ཕྱིར་གཟུང་འཛིན་གཉིས་སྣང་གི་ཤེས་པ་བདེན་པར་ཁས་ལེན་ཞེས་པ་དང༌། དེས་གཟུང་འཛིན་གྱི་ཤེས་པ་གཉིས་པོ་ཀུན་བརྟགས་སུ་ཁས་མི་ལེན་ནོ་ཞེས་བྱ་བ་དང༌།
ཀུན་གཞིའི་རྣམ་པར་ཤེས་པ་གཞན་དབང་དུ་ཁས་བླངས་ནས། དེ་རྣལ་འབྱོར་སྤྱོད་པའི་རང་ལུགས་མཐར་ཐུག་ལ་ཡང་དེ་བདེན་གྲུབ་ཏུ་ཁས་ལེན་དགོས་པའི་ལོག་པར་རྟོག་པ་རྣམས་བྱུང་ངོ༌། ། གལ་ཏེ་གཟུང་འཛིན་གཉིས་ཀྱི་སྟོང་པ་ཙམ་གྱིས་གཞན་སྟོང་ཡིན་པ་དང༌། དེ་ཙམ་གྱིས་བདེན་པར་མེད་པའི་དོན་གྲུབ་ན་ཡོངས་གྲུབ་ཀྱང་དེར་ཐལ་བར་འགྱུར་ལ། དེ་ལྟ་ན་དོན་དམ་པའི་བདེན་པ་མ་ཡིན་པར་འགྱུར་རོ། ། ཞེ་ན། མཚུངས་པ་མ་ཡིན་ཏེ། དེ་བཞིན་ཉིད་ནི་སྟོང་པའི་དངོས་པོ་ཡིན་གྱི། སྟོང་གཞི་མ་ཡིན་པའི་ཕྱིར། དེའི་དོན་ཇི་ལྟར་ཞེ་ན།
བདེན་པར་སྣང་ཡང་དེར་མེད་པ་ནི་བདེན་མེད་ཀྱི་དོན་ཡིན་ལ། དེ་ལ་རང་སྟོང་དང་གཞན་སྟོང་གཉིས་སུ་འབྱེད་པ་ཡིན་ཞིང༌། དེ་བཞིན་ཉིད་ནི་གང་དུ་སྣང་བ་དེ་ཉིད་དུ་གནས་པ་ཡིན་གྱི། དེས་སྟོང་པ་མ་ཡིན་པའི་ཕྱིར་རོ། ། ཡང་འོ་ན་ཀུན་གཞིའི་བག་ཆགས་ཀྱང་གཞན་དབང་དུ་འགྱུར་ཏེ། བག་ཆགས་འཇོག་བྱེད་ཀྱི་དབང་གིས་བྱུང་བའི་ཕྱིར་སྙམ་ན། མཚུངས་པ་མ་ཡིན་ཏེ། ལུགས་འདིར་གཞན་དབང་གང་གིས་འཇོག་པའི་གཞན་དེ། རྒྱུའི་རྐྱེན་ལ་འཇོག་དགོས་པ་ཡིན་ལ། དེ་ཡང་བག་ཆགས་ལས་གཞན་མེད་པའི་ཕྱིར་ཏེ།
བག་ཆགས་འཇོག་བྱེད་ནི་བདག་པོའི་རྐྱེན་ནམ་འཕེན་པའི་རྒྱུ། དམིགས་པའི་རྐྱེན་གང་རུང་ལས་མ་འདས་པའི་ཕྱིར། དེས་དབང་དུ་བྱས་པའི་གཞན་དབང་ནི་སྤྱིར་ཡང་དག་པ་མ་ཡིན་པའི་ཀུན་ཏུ་རྟོག་པ་དང༌། ཁྱད་པར་རྣམ་རིག་ཏུ་སྣང་བའི་རྣམ་པར་ཤེས་པ་ཞིག་ཡིན་པར་འཆད་དགོས་པ་ཐེག་པ་ཆེན་པོ་བསྡུས་པ་ལས་འབྱུང་བའི་ཕྱིར་རོ། ། འོ་ན་ཐེག་བསྡུས་ལས། ཀུན་གཞི་དང་འཇུག་ཤེས་ཕན་ཚུན་རྒྱུའི་རྐྱེན་དུ་བཤད་པ་མ་ཡིན་ནམ་ཞེ་ན། བཤད་པ་དེ་ནི་བདག་པོའི་རྐྱེན་ཡིན་པས་བྱེད་རྒྱུར་འཇོག་ལ་ཀུན་གཞིའི་རྣམ་པར་མ་བཞག་པའི་ཚེ། རྒྱུ་དྲུག་ཀ་རྒྱུའི་རྐྱེན་དུ་བཞག་པ་ཡིན་ནོ། ། དེས་ན་རྒྱུ་རྐྱེན་མཚན་ཉིད་པ་ནི་བག་ཆགས་ལས་གཞན་མི་སྲིད་དེ། དེར་འཇོག་པ་ལ་རྒྱུ་འབྲས་གཉིས་པོའི་རྒྱུན་ལྷན་ཅིག་ཏུ་འགྲོགས་ནས་བསྐྱེད་པ་ཞིག་དགོས་པའི་ཕྱིར་ཡང་ལམ་གྱི་བདེན་པ་གང་ཡིན་ཀུན་རྫོབ་ཀྱི་བདེན་པར་འཆད་པ་ནི་ལུགས་འདི་ལ་མི་རུང་སྟེ།
གཞན་དུ་ན་ལུང་དང་རིགས་པ་དང་འགལ་བས་སོ། ། ལུང་ནི་དབུས་མཐའ་ལས། དོན་དང་ཐོབ་དང་སྒྲུབ་པ་ནི། ། དོན་དམ་རྣམ་པ་གསུམ་དུ་འདོད། ། འགྱུར་མེད་ཕྱིན་ཅི་མ་ལོག་པ། ། ཡོངས་སུ་གྲུབ་པ་རྣམ་པ་གཉིས། ། ཞེས་གསུངས་ཤིང༌། ཡོངས་གྲུབ་དང་ཀུན་རྫོབ་བདེན་པའི་གཞི་མཐུན་ནི་ལུགས་འདིར་ཁོ་ནར་མ་ཟད། གཞན་ལའང་མི་རུང་བའི་ཕྱིར། རིགས་པ་ནི།
གཉིས་མེད་ཀྱི་ཡེ་ཤེས་ཡིན་ན་དོན་དམ་པའི་བདེན་པ་ཡིན་པས་ཁྱབ་ལ། འཕགས་པའི་མཉམ་གཞག་ཟག་མེད་ཀུན་ཀྱང་གཉིས་མེད་ཀྱི་ཡེ་ཤེས་དེ་ཉིད་ཡིན་པའི་ཕྱིར་རོ། ། འོ་ན་ཆོས་ཉིད་དུ་ཐལ་བར་འགྱུར་ཏེ། དོན་དམ་པའི་བདེན་པ་ཡིན་པའི་ཕྱིར་རོ་སྙམ་ན། འོ་ན་ཁྱོད་ལའང་དེར་ཐལ་བར་འགྱུར་ཏེ། དོན་དམ་པ་ཡིན་པའི་ཕྱིར་རོ། ། ཁོ་བོ་ཅག་ལ་ནི་དོན་དམ་པ་དང་བདེན་པའི་གཞི་མཐུན་ལ་དོན་དམ་བདེན་པས་ཁྱབ་པ་ཡིན་ཏེ། དོན་དམ་པ་ཡིན་ན་ཀུན་རྫོབ་ཏུ་འགལ་བའི་ཕྱིར་དང༌། དེ་ལ་དེས་མ་ཁྱབ་ན་ཀུན་རྫོབ་ལ་ཡང་ཀུན་རྫོབ་ཀྱི་བདེན་པས་མ་ཁྱབ་པར་འགྱུར་རོ། ། རྣལ་མའི་ལན་ནི་མཐོང་ལམ་མཉམ་གཞག་ཡེ་ཤེས་ལྟ་བུ་ཆོས་ཉིད་དུ་ནི་ཁས་མི་ལེན་ཏེ།
གསར་དུ་ཡང་དག་པར་བླངས་པ་ལས་བྱུང་བའི་ཕྱིར་དང༌། འགྱུར་མེད་ཡོངས་གྲུབ་དང༌། ཕྱིན་ཅི་མ་ལོག་པའི་ཡོངས་གྲུབ་ཀྱི་ཁྱད་པར་སོ་སོ་དབྱེ་དགོས་པས་སོ། ། ཡང་ཅི་འདས་ལམ་ཟག་མེད་ཀྱི་བག་ཆགས་ཀུན་གཞིའི་སྟེང་དུ་གཞག་གམ་མ་གཞག མ་གཞག་ན་ནི་འཇིག་རྟེན་ལས་འདས་པའི་ཡེ་ཤེས་ཀྱི་རྒྱུའི་རྐྱེན་མི་རུང་ལ། གཞག་ན་དེ་ཡང་ཀུན་རྫོབ་ཀྱི་བདེན་པར་འགྱུར་ཏེ། ཀུན་གཞིའི་རྣམ་ཤེས་ཀྱི་བག་ཆགས་སུ་ཁས་བླངས་པས་སོ་ཞེ་ན། ཀུན་གཞིའི་རྣམ་ཤེས་ཀྱི་སྟེང་དུ་མི་འཇོག་སྟེ། ཟག་མེད་ཀྱི་བག་ཆགས་ཡིན་ན་ཀུན་གཞིའི་རྣམ་ཤེས་སུ་འགལ་བའི་ཕྱིར་ཏེ། དེ་ཡིན་ན་དེའི་གཉེན་པོ་ཡིན་དགོས་པའི་ཕྱིར་རོ། །
ཀུན་གཞིའི་ཡེ་ཤེས་ཀྱི་སྟེང་དུ་དེའི་བག་ཆགས་འཇོག་དགོས་པ་ཡིན་ཏེ། གཞན་དུ་ན་ཐོས་པའི་བག་ཆགས་ཞེས་བྱ་བ་དང༌། ཟག་མེད་ཀྱི་ཡེ་ཤེས་སྐྱེ་རུང་ཞེས་བྱ་བ་དེ་མི་རུང་བའི་ཕྱིར་རོ། ། འོ་ན་དེས་བཞག་པའི་བག་ཆགས་དེ་རང་བཞིན་དུ་གནས་པའི་རིགས་སམ་འཇིག་རྟེན་ལས་འདས་པའི་ཡེ་ཤེས་དངོས་ཡིན། དང་པོ་ལྟར་ན། ཆོས་ཉིད་དུ་ཐལ་བས་གསར་དུ་བླངས་པ་མ་ཡིན་པར་འགྱུར་ལ། གཉིས་པ་ལྟར་ན་ལུང་མ་བསྟན་མ་ཡིན་པར་ཐལ་བས། ཀུན་གཞིའི་ཡེ་ཤེས་མ་ཡིན་པར་འགྱུར་རོ་སྙམ་ན། དེ་དུས་ཀྱི་བག་ཆགས་གསར་གཞག་དེ་གཞི་དུས་ཀྱི་ཆོས་ཉིད་དང༌། རྫས་སོ་སོར་དབྱེར་ཡོད་པ་མ་ཡིན་ཏེ།
ཇི་སྐད་དུ། གང་ཕྱིར་དབེན་པ་དབེན་གྱུར་ལས། ། ཐ་མི་དད་པ་ཉིད་དུ་འདོད། ། ཅེས་གསུངས་པ་ལྟར་རོ། ། དེ་ལྟ་ན་ཡང་ཆོས་ཉིད་དུ་ཁས་མི་ལེན་ཏེ། ཐོག་མ་མེད་པ་ནས་འོངས་པ་མ་ཡིན་གྱི། གསར་དུ་ཐོབ་པའི་ཕྱིར། དེས་ན་འདས་ལམ་དངོས་སུ་ཁས་ལེན་པ་ཡིན་ཏེ། བདག་མེད་མངོན་སུམ་དུ་རྟོགས་པའི་ཡེ་ཤེས་དངོས་ཡིན་པའི་ཕྱིར། སྤྱིར་ཡེ་ཤེས་ཀྱི་བག་ཆགས་ཡེ་ཤེས་དངོས་སུ་ཁས་ལེན་དགོས་པ་ནི།
ཀུན་གཞིའི་བག་ཆགས་ཀུན་གཞིའི་རྣམ་ཤེས་སུ་ཁས་ལེན་དགོས་པ་དང་འདྲའོ། ། དགེ་བར་ཐལ་བ་ནི་འདོད་པ་ཡིན་ལ། དེ་ལྟ་ན་ཀུན་གཞིའི་ཡེ་ཤེས་མ་ཡིན་པར་ཐལ་བ་ལ་ཁྱབ་པ་མ་ངེས་པ་ཡིན་ཏེ། འགོག་པ་ལ་མཉམ་པར་གཞག་བཞིན་པའི་སློབ་པའི་རྒྱུད་ཀྱི་སྒོམ་ལམ་བཞིན་ནོ། ། དེ་ཀུན་གཞིའི་ཡེ་ཤེས་མ་ཡིན་ན་དེ་ན་ཡེ་ཤེས་མེད་པར་འདོད་པའམ། ཡོད་པར་འདོད་ཀྱང་ཡེ་ཤེས་དེ་ཡིད་ཀྱི་ཤེས་པར་འདོད་པ་གང་རུང་ལས་མ་འདས་ལ། དེ་ཐམས་ཅད་འགོག་སྙོམས་ཀྱི་སྤྱི་དོན་དུ་གཏན་ལ་ཕབ་ཟིན་ཏོ། ། ཡང་གཞུང་འདི་འཆད་པ་པོ་དག འགོག་བདེན་གྱི་མཚན་གཞི་མེད་དགག་ཏུ་འདོད་པ་ནི་མ་ཤེས་པ་ཡིན་ཏེ། སྒྲུབ་བྱེད་མེད་པ་དང༌།
གནོད་བྱེད་ཡོད་པས་སོ། ། དང་པོ་ནི། དེ་ལྟ་ན་སངས་རྒྱས་ཀྱི་ངོ་བོ་ཉིད་ཀྱི་སྐུ་ཡང་དེར་འགྱུར་ལ། དེ་ལྟ་ན་ཐེག་བསྡུས་ལས། མི་གནས་པའི་མྱ་ངན་ལས་འདས་པ་ནི་སངས་རྒྱས་ཀྱི་སྐུ་གསུམ་སྟེ། ངོ་བོ་ཉིད་དང༌། ལོངས་སྤྱོད་རྫོགས་པ་དང༌། སྤྲུལ་པ་ནི་དེའི་འབྲས་བུ་ཡེ་ཤེས་སུ་བསྟན་ནོ། ། ཞེས་གསུངས་པ་ལས། སྐུ་གསུམ་ཀ་ཡེ་ཤེས་སུ་བསྟན་པ་དང༌།
མི་གནས་པའི་མྱ་ངན་ལས་འདས་པ་ཡང་གནས་གྱུར་གྱི་ཡེ་ཤེས་སུ་བཤད་པའི་ཕྱིར་རོ། ། གཉིས་པ་གནོད་བྱེད་ནི། འགོག་པའི་བདེན་པ་ཆོས་ཅན། ཀུན་བརྟགས་སུ་ཐལ་བ་དང༌། རང་སྟོང་དུ་ཐལ་བ་དང༌། བདེན་མེད་དུ་ཐལ། མེད་པར་དགག་པའི་ཆོས་ཡིན་པས་ལྡོག་པ་གཞན་སེལ་ལས་མ་འདས་པའི་ཕྱིར་རོ། ། འདོད་ན་དོན་དམ་པའི་བདེན་པ་ཉིད་དུ་འགལ་ལོ། ། དེས་ན་འགོག་བདེན་གྱི་ཚོགས་པ་ན། དགག་བྱ་བཀག་ཙམ་གྱིས་མེད་དགག་དང་དེས་ཁྱད་པར་དུ་བྱས་པའི་དེ་བཞིན་ཉིད་གཉིས་ལས།
དང་པོ་འགོག་བདེན་དུ་འཇོག་པ་ནི་མདོ་སྡེ་པའི་ལུགས་ཡིན་ལ། འདིར་ནི་གཉིས་པ་དེ་ཁས་ལེན་པར་གཞུང་དུ་འགོག་བདེན་གྱི་རྣམ་གཞག་མདོ་དང་སྦྱོར་བའི་སྐབས་སུ་གསལ་བར་གསུངས་པ་ཡིན་ནོ། ། འདིར་སྨྲས་པ། མང་དུ་གསན་དང་མང་པོར་དཔྱོད་རྣམས་ཀྱང༌། རྣམ་རིག་གྲུབ་མཐའི་རྣམ་རྟོག་མ་ཚུགས་པར། ། ལོ་མའི་བཤད་པས་ལོ་གྲངས་མང་འདས་ཚེ། ། དོན་མེད་མི་རྣམས་དོན་འདི་ངེས་པར་སློབས། ། གཉིས་པ་སོ་སོའི་མཚན་ཉིད་ལ་བཞི་ལས། དང་པོ་སྡུག་བདེན་ལ། མཚན་གཞི་དང༌།
མཚན་ཉིད་དང༌། དབྱེ་བ་དང༌། འགྲུབ་པའི་རིམ་པའོ། ། དང་པོ་ལ་གཉིས་ཏེ། དངོས་དང༌། དམིགས་བསལ་ལོ། ། དང་པོ་ལ་མཚན་གཞི་གཉིས་བཤད་པ་དང༌། དེ་སྡུག་བསྔལ་ཡིན་པའི་ཤེས་བྱེད་དོ། ། དང་པོ་ལ་བསྟན་པ་དང༌། བཤད་པའོ། །
དང་པོ་ནི་སྡུག་བདེན་དེ་ནི་ཆོས་ཅན། སེམས་ཅན་སྐྱེ་བ་དང་སྐྱེ་བའི་གནས་ཀྱིས་ཀྱང་རིག་པར་བྱ་སྟེ། ལས་དང་ཉོན་མོངས་པའི་རྣམ་སྨིན་དང་བདག་པོའི་འབྲས་བུ་གཉིས་ཀྱི་སྒོ་ནས་གཏན་ལ་འབེབས་པའི་ཕྱིར། གཉིས་པ་བཤད་པ་ལ་གཉིས་ཏེ། སེམས་ཅན་སྐྱེ་བ་བཤད། སྐྱེ་བའི་གནས་བཤད་པའོ། ། དང་པོ་ལ། འདོད་པའི་སེམས་ཅན་བཤད། གཟུགས་ཀྱི་དང༌། གཟུགས་མེད་ཀྱི་སེམས་ཅན་བཤད་པའོ། །
དང་པོ་ལ་གསུམ་སྟེ། ངན་སོང་གསུམ་དང༌། མི་དང༌། འདོད་ལྷ་རིགས་དྲུག་གོ ། གཉིས་པ་ལ་གསུམ་སྟེ། བསམ་གཏན་དང་པོ་གསུམ་གྱི་གནས་གསུམ་གསུམ་བཤད། བཞི་པའི་གནས་ཐུན་མོང་བ་བཤད། ཐུན་མོང་མ་ཡིན་པ་འཕགས་པའི་གནས་ལྔ་བཤད་པའོ། ། བར་པ་ལ་སྲིད་པ་ཚོལ་བའི་གནས་གསུམ་དང༌། ངེས་འབྱུང་ཚོལ་བའི་གནས་གཅིག་རྣམས་སོ། །
གཉིས་པ་སྐྱེ་བའི་གནས་ལ་གཉིས་ཏེ། བསྟན་པ་དང༌། བཤད་པའོ། ། དེ་ལ་བཞི་སྟེ། རྟེན་དཀྱིལ་འཁོར་རྣམ་གསུམ་བཤད་པ་དང༌། བརྟེན་པའི་མཚོ་གླིང་གསུམ་བཤད་པ་དང༌། གནས་གཞན་བཤད་པ་དང༌། སྟོང་གསུམ་གྱི་རྣམ་གཞག་བཤད་པའོ། ། གནས་གཞན་བཤད་པ་ལ་གཉིས་ཏེ། མཐོ་རིས་ཀྱི་དང༌།
ངན་སོང་གི་གནས་གཞན་ནོ། ། དང་པོ་ལ། ལྷའི་དང༌། ལྷ་མ་ཡིན་གྱིའོ། ། དང་པོ་ལ་ས་གཞི་ལ་བརྟེན་པ་དང༌། ནམ་མཁའ་ལ་བརྟེན་པའོ། ། དེ་ལའང་བསྟན་པ་དང༌། བཤད་པའོ། ། བཤད་པ་ལ་འདོད་པའི་དང༌། གཟུགས་ཀྱི་ལྷ་གཉིས་སོ། །
ངན་སོང་ལའང་གསུམ་ལས། དམྱལ་བ་བསྟན་བཤད་གཉིས་ཀྱིས་བཤད་དོ། ། བཞི་པ་ལ་སྟོང་གསུམ་གྱི་ཚད་ངོས་གཟུང༌། དེ་ཉིད་ཕྱོགས་བཅུའི་འཇིག་རྟེན་དུ་བཀྲལ་ནས་བཤད་པའོ། ། དང་པོ་ལ་སྟོང་ཆུང་ངུ་དང༌། བར་པ་དང༌། སྟོང་གསུམ་ཆེན་པོའི་ཚད་དང་གནས་ལུགས་བཤད་པའོ། ། གཉིས་པ་ལ། སྟོང་གསུམ་འཆགས་འཇིག་མཉམ་དུ་བསྟན་པ་དང༌། ཕྱོགས་བཅུའི་འཇིག་འཆགས་ཐམས་ཅད་མཉམ་དུ་མི་བྱུང་བར་བསྟན་པའོ། །
གཉིས་པ་དམིགས་བསལ་ལ། དམིགས་བསལ་དངོས་དང༌། དེ་བསམ་གྱིས་མི་ཁྱབ་པའི་ཤེས་བྱེད་བསྟན་པའོ། ། དང་པོ་ནི། འོ་ན་སེམས་ཅན་སྐྱེ་བ་དང༌། དེའི་གནས་ལ་སྡུག་བསྔལ་གྱི་བདེན་པས་ཁྱབ་བམ་ཞེ་ན། ཡོངས་སུ་དག་པའི་འཇིག་རྟེན་གྱི་ཁམས་བདེ་བ་ཅན་ལ་སོགས་པ་དེ་དག་བཅུད་དང་བཅས་པ་ནི་ཆོས་ཅན། སྡུག་བསྔལ་གྱི་བདེན་པ་མ་ཡིན་པར་བལྟ་སྟེ། ལས་དང་ཉོན་མོངས་པས་བསྐྱེད་པ་སྟེ། དེའི་རྣམ་སྨིན་གྱི་འབྲས་བུ་ཡང་མ་ཡིན།
ལས་དང་ཉོན་མོངས་པའི་དབང་གིས་བྱུང་བ་སྟེ། དེའི་བདག་པོའི་འབྲས་བུ་ཡང་མ་ཡིན་པའི་ཕྱིར། འོ་ན་རྒྱུ་གང་ལས་བྱུང་ཞེ་ན། སངས་རྒྱས་རྣམས་ཀྱི་སྨོན་ལམ་དང༌། འཇིག་རྟེན་ལས་འདས་པའི་དགེ་བའི་རྩ་བ་སྟེ་ཞིང་དག་པའི་སྦྱོར་བ་བསྒོམས་པའི་དབང་གིས་བྱུང་བ་ཡིན་པའི་ཕྱིར་རོ། ། གཉིས་པ་ནི། དེ་ལྟ་བས་ན། སྐྱེ་བའི་གནས་དེ་དག་ནི་ཆོས་ཅན། བསམ་གྱིས་མི་ཁྱབ་སྟེ། སངས་རྒྱས་རྣམས་ཀྱི་སངས་རྒྱས་ཏེ།
ཇི་ལྟ་བ་མཁྱེན་པའི་ཡེ་ཤེས་ཁོ་ནའི་སྤྱོད་ཡུལ་ཡིན་པའི་ཕྱིར་རོ། ། འོ་ན་དེ་དག་གང་ཟག་གང་གིས་བསམ་གྱིས་མི་ཁྱབ་ཅེ་ན། དེ་དག་ནི་ཆོས་ཅན། རྟོག་གེ་པ་རྣམས་ཀྱི་ཡུལ་ཡིན་པ་ལྟ་ཅི་སྨོས་ཏེ། བསམ་གཏན་པ་རྣམས་ཀྱི་བསམ་གཏན་གྱི་སྤྱོད་ཡུལ་ཡང་མ་ཡིན་པའི་ཕྱིར། འདིར་བསམ་གཏན་པ་ནི་ཕྱི་རོལ་པ་དང༌། ཉན་རང་གི་བསམ་གཏན་པ་ལ་བྱའོ། ། བསམ་གཏན་ནི་མངོན་པར་ཤེས་པ་ལྔའོ། ། རྟོག་གེ་པ་ཞེས་བྱ་བ་ནི་ལྐོག་གྱུར་གྱི་དོན་ལུང་དང་རིགས་པ་ཁོ་ན་ལ་བརྟེན་ནས་ཚོལ་བའོ། ། རྣམ་བཤད་མཛད་པ་སྔ་མ་རྣམས།
བདེ་བ་ཅན་དུ་པདྨའི་སྦུབས་སུ་ལུས་བླངས་པ་དེ་དག སྡུག་བསྔལ་གྱི་བདེན་པ་ཡིན་པ་ལ་བསམས་ནས་འདི་འོག་མིན་ཁོ་ན་ལ་སྦྱོར་བ་དང༌། དེའི་ནང་ན་ཞུགས་པའི་བྱང་འཕགས་རྣམས་སེམས་ཅན་ཡིན་པའི་རྒྱུ་མཚན་གྱིས་སྡུག་བདེན་ཡིན་པར་བསམ་ནས། སྣོད་ཁོ་ན་ལ་སྦྱོར་བར་མཛད་པ་དེ་དག་གིས་ནི་དཔྱིས་ཕྱིན་པའི་བཤད་པ་མཛད་པ་མེད་ཀྱང༌། དོན་འདི་ལྟར་ཡིན་ཏེ། ཐོགས་མེད་ཞབས་ཀྱིས་རྒྱུད་བླའི་འགྲེལ་པར་བཤད་པ་ལྟར་ན། བདེ་བ་ཅན་གྱི་ཉན་རང་པདྨའི་སྦུབས་སུ་ལུས་བླངས་པ་དེ་དག་དང༌། འོག་མིན་གྱི་བྱང་སེམས་ས་བཅུ་པ་བ་དེ་དག་གི་ཕུང་པོ་ལྔ་ནི་སྡུག་བསྔལ་གྱི་བདེན་པ་མ་ཡིན་ཏེ། མ་རིག་བག་ཆགས་ཀྱི་སའི་དབང་གིས་ཟག་མེད་ཀྱི་ལས་བསགས་ནས། ཡིད་ཀྱི་རང་བཞིན་གྱི་ལུས་བླངས་པ་ཡིན་པའི་ཕྱིར།
རྣལ་འབྱོར་སྤྱོད་པའི་གཞུང་ལྟར་ན། ཉན་རང་པདྨའི་སྦུབས་སུ་ལུས་བླངས་པ་དེ་ལྷག་མེད་དུ་འདས་པ་དག་ནི་མ་ཡིན་ཏེ། དེ་ནས་སྐྱེ་བ་ལེན་པ་མི་སྲིད་པའི་ཕྱིར། ལྷག་བཅས་པ་ཡང་མ་ཡིན་ཏེ། སྡུག་བསྔལ་གྱི་ཕུང་པོ་དང་བཅས་བཞིན་དུ་དེར་མི་ལེན་པའི་ཕྱིར་དང་ཕུང་པོ་བོར་ན་ནི་ལྷག་མེད་དུ་སོང་བའི་ཕྱིར། འོ་ན་ཅི་ཞེ་ན་ཉན་ཐོས་མ་ངེས་པའི་རིགས་ཅན་ཐེག་པ་ཆེན་པོར་ཞུགས་ནས་སྨོན་ལམ་དང་སྤྲུལ་པ་གང་རུང་གིས་བསམ་གྱིས་མི་ཁྱབ་པའི་སྐྱེ་བ་བླངས་པ་ཞེས་བྱ་བ་དེ་ཡིན་པར་ངེས་ཏེ། ཐེག་པ་ཆེན་པོ་མདོ་སྡེའི་རྒྱན་ལས་རྒྱས་པར་གསུངས་པའི་ཚུལ་འོག་ནས་འཆད་པ་ལྟར་རོ། ། དེ་ལྟར་ན་ཡང་འདི་སྡུག་བསྔལ་གྱི་བདེན་པ་མ་ཡིན་ཏེ། ལས་དང་ཉོན་མོངས་པའི་དབང་གིས་འཕངས་པ་མ་ཡིན་པའི་ཕྱིར་རོ། ། བྱང་སེམས་འཕགས་པ་རྣམས་ཀྱིས་བླངས་པའི་ལུས་དེ་ཡང་སྡུག་བདེན་མ་ཡིན་ཏེ།
ས་དང་པོ་ནས་སྙིང་རྗེ་དང་སྨོན་ལམ་གྱི་དབང་གིས་སྐྱེ་བ་ལེན་པར་འཆད་པ་དེ་ཡང་རྒྱུའི་ཀུན་སློང་ལ་དགོངས་པ་ཡིན་པའི་ཕྱིར། དུས་ཀྱི་ཀུན་སློང་ནི་ཉོན་མོངས་པ་ཅན་གྱི་སྲེད་པ་དངོས་སམ། དེའི་བག་ལ་ཉལ་གྱིས་བྱས་ཀྱང་དེའི་ཉེས་པ་མི་སྐྱེད་པའི་ཕྱིར། དེ་ཡང་དེ་གཉིས་གང་རུང་ལས་འོས་མེད་དེ། སྲིད་པར་སྐྱེ་བ་འགྲུབ་བྱེད་ཀྱི་ཀུན་སློང་ཡིན་པའི་ཕྱིར། དོན་དེ་ལ་དགོངས་ནས་ཅིག་ཆར་ཉོན་མོངས་པ་དང་ཤེས་བྱའི་སྒྲིབ་པ་སྤོང་བར་བཤད་དོ། ། འོག་ནས་དབང་ཐོབ་པའི་བྱང་སེམས་ལ་སྡུག་བསྔལ་མེད་པར་གསུངས་པ་དེ་ཡང་རྣམ་སྨིན་གྱི་སྡུག་བསྔལ་མེད་པ་ལ་དགོངས་པ་ཡིན་ཏེ། དེ་དག་གི་ཕུང་པོ་དེ་རྣམ་སྨིན་འཕེན་བྱེད་ཀྱི་ལས་ཉོན་གྱིས་འཕངས་པ་མ་ཡིན་པའི་ཕྱིར་དང༌། འགྲུབ་བྱེད་ཀྱིས་ཀྱང་ཉོན་མོངས་པའི་ཉེས་པ་མི་སྐྱེ་བའི་ཕྱིར་རོ། ། འོ་ན་ས་དེ་ཉོན་མོངས་པའི་ཉེས་པ་མི་སྐྱེད་པར་བཤད་པ་དེ་ཅི་ཞེ་ན།
སྐྱེ་བ་ལེན་པའང་རིག་འདྲ་ཕྱི་མ་བསྐྱེད་པ་ཙམ་ལས་གཞན་སེམས་རྒྱུད་རབ་ཏུ་མ་ཞི་བར་བྱེད་པའི་ཉེས་པ་མི་སྐྱེད་པའོ། ། དེ་ལྟར་གྲུབ་པ་ན། བཅུད་ཀྱི་གང་ཟག་དེ་དང་དེ་ལ་སྣོད་ཀྱི་འཇིག་རྟེན་དུ་སྣང་བའི་རྣམ་རིག་གང་མ་ཡིན་པ་དེ་ནི་གང་ཟག་དེའི་ཤེས་རྒྱུད་ཀྱིས་ཚུར་བསྡུས་པ་ཡིན་ལ། དེ་ཡང་དེའི་རྒྱུད་ཀྱི་གཟུང་འཛིན་གཉིས་སུ་སྣང་བའི་བག་ཆགས་ཀྱི་དབང་གིས་དེར་སྣང་བ་ཡིན་པས་རྗེས་ཐོབ་དག་པ་འཇིག་རྟེན་པའི་ཡེ་ཤེས་ཞེས་བྱ་བ་དེ་ཉིད་དོ། ། དེའི་ཕྱིར་ལམ་གྱི་བདེན་པར་འཆད་ནུས་པ་ཡིན་ཏེ། འཇིག་རྟེན་ལས་འདས་པའི་ལམ་གྱི་རྗེས་ལས་ཐོབ་པའི་ཡེ་ཤེས་ཡིན་པའི་ཕྱིར་རོ། ། གཉིས་པ་མཚན་ཉིད་ལ། རང་གི་མཚན་ཉིད་དང༌། སྤྱིའི་མཚན་ཉིད་དོ། ། དང་པོ་ལ་གཉིས་ཏེ།
སྡུག་བསྔལ་བརྒྱད་དུ་ཕྱེ་སྟེ་བསྟན་པ་དང༌། དབྱེ་བ་གཞན་ཡང་དེ་ཉིད་དུ་བསྡུ་བའོ། ། དང་པོ་ལ་གཉིས་ཏེ། དབྱེ་བ་མདོར་བསྟན། སོ་སོའི་མཚན་ཉིད་བཤད་པའོ། ། དེ་ལ་བཞི་སྟེ། མངོན་པར་འགྲུབ་པའི་སྡུག་བསྔལ་གྱི་དབང་དུ་བྱས་པ་གཅིག ནང་ལ་བརྟེན་པའི་སྡུག་བསྔལ་གྱི་དབང་དུ་བྱས་པ་གསུམ། ཕྱི་རོལ་ལ་བརྟེན་པའི་དབང་དུ་བྱས་པ་གསུམ། གནས་ངན་ལེན་གྱི་སྡུག་བསྔལ་བཤད་པའོ། །
དབྱེ་བ་གཞན་དེར་བསྡུ་བ་ལ་གསུམ་སྟེ། སྡུག་བསྔལ་རྣམ་པ་དྲུག་བརྒྱད་དུ་བསྡུ་བ། གསུམ་བརྒྱད་དུ་བསྡུ་བ། གཉིས་བརྒྱད་དུ་བསྡུ་བའོ། ། སྤྱིའི་མཚན་ཉིད་ལ་གཉིས་ཏེ། དངོས་དང༌། ཞར་བྱུང་ངོ༌། ། དང་པོ་ལ། དབྱེ་བ་མདོར་བསྟན་པ་དང༌། སོ་སོའི་མཚན་ཉིད་བཤད་པའོ། །
དེ་ལ་བཞི་སྟེ། མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པའོ། ། དང་པོ་ལ། དབྱེ་བ་དང༌། མཚན་ཉིད་དོ། ། དང་པོ་ལ་ལྔ་སྟེ། མི་རྟག་པའི་སྒྲ་དོན་གྱི་དབང་དུ་བྱས་པ་གཉིས།
མཚན་ཉིད་ཀྱི་དབང་དུ་བྱས་པ་གསུམ། རྒྱུའི་དབང་དུ་བྱས་པ་གཅིག དབྱེ་བའི་དབང་དུ་བྱས་པ་གཉིས། མཚན་གཞིའི་དབང་དུ་བྱས་པ་རྣམས་སོ། ། དེ་ལ་གཉིས་ཏེ། སེམས་ཅན་གྱི་དབང་དུ་བྱས་པ་དང༌། སྣོད་ཀྱི་དབང་དུ་བྱས་པའོ། ། དང་པོ་ལ་གསུམ་སྟེ། ལུས་ཀྱི་དང༌། སེམས་ཀྱི་དང༌།
ལོངས་སྤྱོད་ཀྱི་དབང་དུ་བྱས་པའོ། ། བར་པ་ལ་གསུམ་སྟེ། ཏིང་ངེ་འཛིན་གྱི་ཕྱིར་མི་སྤྱོད་པའི་སེམས་དྲུག ཏིང་ངེ་འཛིན་མ་ཐོག་པའི་སེམས་བརྒྱད། ཏིང་འཛིན་ཐོབ་པའི་སེམས་གཉིས་སོ། ། བརྒྱད་པོ་བཞིར་བསྡུད་དེ། དམིགས་པ་ལ་གཏོད་པའི་དུས་པ་གཉིས། ཞི་གནས་ཀྱི་མཚན་མ་སྒོམ་པའི་དུས་པ་གཉིས། རབ་ཏུ་འཛིན་པའི་མཚན་མ་སྒོམ་པའི་དུས་པ་གཉིས། བཏང་སྙོམས་ཀྱི་མཚན་མ་སྒོམ་པའི་དུས་པ་གཉིས་རྣམས་སོ། །
སྣོད་ཀྱི་དབང་དུ་བྱས་པ་ལ་གསུམ་སྟེ། འཇིག་པའི་རྒྱུ། འཇིག་པའི་རྩེ་མོ། བསྐལ་པའི་རྣམ་གྲངས་རྣམས་བསྟན་པའོ། ། དེ་ལ་གཉིས་ཏེ། བསྐལ་པ་བར་མ་བསྟན་པ་དང༌། བསྐལ་པ་གཞན་བསྟན་པའོ། ། དེ་ལ་གཉིས་ཏེ། བསྐལ་པ་དངོས་དང༌། ཞར་བྱུང་ངོ༌། །
དང་པོ་ལ། བར་གྱི་བསྐལ་པ་བཤད། དེས་མཚོན་ནས་འཆགས་འཇིག་གི་བསྐལ་པ་བཞི་བཤད། དེས་མཚོན་ནས་བསྐལ་ཆེན་བཤད་པའོ། ། ཞར་བྱུང་ལ་གཉིས་ཏེ། བསྐལ་པ་དེས་ཁམས་གོང་གི་ལྷའི་ཚེ་ཚད་བཤད། འཆི་འཕོ་བའི་རྒྱུ་བསྟན་པའོ། ། སྡུག་བསྔལ་གྱི་མཚན་ཉིད་ལ་གཉིས་ཏེ། དངོས་དང༌། མདོ་འགལ་སྤང་པའོ། །
དེ་ལ་གཉིས་ཏེ། རྒོལ་བ་དང༌། ལན་ནོ། ། ལན་ལ་གཉིས་ཏེ། མི་རྟག་པ་ཤེས་ན་སྡུག་བསྔལ་གསུམ་ཤེས་པ་ལ་དགོངས་པས་མི་འགལ་བ་དང༌། མི་རྟག་པ་གཉིས་དང་འབྲེལ་པ་སྡུག་བསྔལ་བརྒྱད་མངོན་པ་ལ་དགོངས་པས་མི་འགལ་བའོ། ། དང་པོ་ལ་གསུམ་སྟེ། མི་རྟག་པ་གཉིས་སུ་དབྱེ་བ་དང༌། དེ་ལ་བརྟེན་ནས་སྡུག་བསྔལ་གསུམ་ཤེས་པའི་ཚུལ་དང༌། བཏང་སྙོམས་དང་བདེ་བ་ཡང་ལུང་གིས་སྒྲུབ་པའོ། །
འདི་དག་ནི་ཟག་པ་དང་བཅས་པའི་མི་རྟག་པ་ལ་དགོངས་པ་ཡིན་ནོ། ། སྟོང་པའི་མཚན་ཉིད་ལ་དངོས་དང༌། ཞར་ལ་སྟོང་པའི་དབྱེ་བའོ། ། དང་པོ་ལ་གསུམ་སྟེ། མདོར་བསྟན། རྒྱས་པར་བཤད། གཞན་སྟོང་གི་ཤེས་བྱེད་ལུང་དང་སྦྱར་བའོ། ། དང་པོ་ལ་གསུམ་སྟེ། ཡོད་མཐའ་སེལ་བ་དང༌། མེད་མཐའ་སེལ་བ་དང༌།
དེས་ན་སྟོང་པ་ཉིད་ཀྱི་ངོས་འཛིན་ཕྱིན་ཅི་མ་ལོག་པར་བསྟན་པའོ། ། དང་པོ་ནི། སྡུག་བདེན་གྱི་མཚན་ཉིད་དུ་བཞག་པའི་སྟོང་པའི་མཚན་ཉིད་གང་ཞེ་ན། དགག་གཞི་གང་མེད་པ་དེ་ནི་དགག་བྱ་དེས་སྟོང་པར་ཡང་དག་པར་རྗེས་སུ་མཐོང་བ་སྟེ་ཞེས་པའོ། ། གཉིས་པ་ནི། དགག་གཞི་འདི་ལ་དགག་བྱ་གང་བཀག་པའི་ལྷག་མ་སྟོང་པ་ཉིད་ཀྱི་དངོས་པོ་གང་ཡིན་པ་དེ་ནི་དགག་གཞི་འདིར་ཡོད་པའོ། ། ཞེས་ཡང་དག་པ་ཇི་ལྟ་བ་བཞིན་དུ་རབ་ཏུ་ཤེས་སོ། ། གསུམ་པ་ནི། བདག་མེད་ཅིང་བདག་མེད་ཡོད་པ་འདི་ནི་སོགས་སོ། ། རྒྱས་པར་བཤད་པ་ལ་བདག་མེད་པར་བསྟན་པ་དང༌།
བདག་མེད་དངོས་པོར་བསྟན་པ་དང༌། དེ་གཉིས་ཀྱི་དོན་བསྡུ་བའོ། ། དང་པོ་ནི་དགག་གཞི་གང་ན་དགག་བྱ་ཅི་ཞིག་མེད་ཅེ་ན། རྣམ་བརྟགས་ཀྱི་ཕུང་ཁམས་སྐྱེ་མཆེད་རྣམས་ལ། ཀུན་བརྟགས་པའི་རྟག་པ་དང༌། བརྟན་པ་དང༌། ཐེར་ཟུག་པ་དང་མི་འགྱུར་བའི་ཆོས་ཅན་དང༌། གང་ཟག་གི་བདག་དང་བདག་གི་བ་མེད་དོ། ། དེ་མེད་པ་དེ་ལྟ་བས་ན་དགག་གཞི་དེ་དག་ནི་དགག་བྱ་དེས་སྟོང་ངོ༌། ། གཉིས་པ་ནི།
དགག་གཞི་དེ་ལ་དགག་བྱ་དེ་མེད་ན་ལྷག་མ་ཅི་ཞིག་ཡོད་ཅེ་ན། གང་བདག་བཀག་པས་ཁྱད་པར་དུ་བྱས་པའི་དངོས་པོ་ལ་བདག་མེད་པ་ཞེས་བྱ་བའི་མིང་གིས་བཏགས་པའི་བདག་མེད་ཉིད་ཡོད་དོ། ། གསུམ་པ་ནི། དེ་ལྟར་ན་དགག་གཞི་དེ་ལ། དགག་བྱ་བདག་ནི་མེད་ཀྱི། རང་གི་ངོ་བོ་བདག་མེད་པ་ནི་ཡོད་པར་ཁོང་དུ་ཆུད་པར་བྱའོ། ། གསུམ་པ་མདོ་དང་སྦྱར་བ་ནི། འདི་ལ་དགོངས་ནས་ཞེས་སོགས་སོ། ། གཉིས་པ་ཞར་བྱུང་སྟོང་པའི་དབྱེ་བ་ལ། དབྱེ་བ་དངོས་དང༌།
སོ་སོའི་མཚན་ཉིད་དོ། ། གཉིས་པ་ནི། ཀུན་བརྟགས་པའི་ངོ་བོ་ཉིད་ཆོས་ཅན། ངོ་བོ་ཉིད་སྟོང་པ་ཞེས་བྱ་སྟེ། རང་སྟོང་ཡིན་པའི་ཕྱིར། གཞན་གྱི་དབང་གི་ངོ་བོ་ཉིད་ཆོས་ཅན། དེ་བཞིན་དུ་ཡོད་པ་མ་ཡིན་པའི་སྟོང་པ་ཉིད་ཅེས་བྱ་སྟེ། བདག་གཉིས་སུ་སྣང་བའི་སྣང་བ་དེས་སྟོང་པའི་གཞན་སྟོང་ཡིན་པའི་ཕྱིར། ཡོངས་སུ་གྲུབ་པའི་ངོ་བོ་ཉིད་ཆོས་ཅན། རང་བཞིན་གྱི་སྟོང་པ་ཞེས་བྱ་སྟེ།
སྟོང་པ་ཉིད་ཀྱི་རང་བཞིན་ཡིན་པའི་ཕྱིར། གོང་དུ་སྟོང་པའི་མཚན་ཉིད་བསྟན་པ་ན། གང་ཟག་གི་བདག་གིས་སྟོང་པའི་དབང་དུ་བྱས་ལ། ཞར་བྱུང་སྟོང་པའི་དབྱེ་བ་བསྟན་པ་འདིར་ནི་ཆོས་ཀྱི་བདག་གིས་སྟོང་པའི་དབང་དུ་བྱས་སོ། ། བོད་ཕྱི་མ་རྣམས་ཀྱིས་གཞུང་འདི་དག་གི་དོན་མ་བརྟགས་པར། སྟོང་པ་ཉིད་ཀྱི་དོན་ཀླུ་གྲུབ་ཡབ་སྲས་ཀྱི་གཞུང་ལས་འབྱུང་བ་ལྟར་མེད་དགག་གི་ཆ་ཁོ་ན་ལ་འཆད་པ་ནི་ཤིན་ཏུ་ནོངས་པ་ཡིན་ཏེ། རང་སྟོང་དང་གཞན་སྟོང་གི་འཇོག་ཚུལ་གཅིག་ཏུ་འཁྲུལ་བའི་ཕྱིར་དང༌། རང་སྟོང་དང་གཞན་སྟོང་ཞེས་བྱ་བ་ཤིང་རྟའི་སྲོལ་འབྱེད་ཆེན་པོ་གཉིས་ཀྱི་སྟོང་ཉིད་ཀྱི་འཇོག་མཚམས་ཡིན་པ་དེ་མ་ཤེས་པར། གཞན་སྟོང་གི་ཐ་སྙད་བོད་ཀྱི་བསམ་གཏན་པ་བླུན་པོ་དག་གིས་བཏགས་པར་བཤད་པའི་ཕྱིར་དང༌། བདག་མེད་ཀྱི་དོན་མེད་དགག་དུ་འཆད་པ་དང༌།
བདེན་གྲུབ་ཏུ་འཆད་པ་ནང་འགལ་བའི་ཕྱིར་དང༌། ཐོགས་མེད་རྗེས་འབྲང་དང་བཅས་པའི་གཞུང་ན་བདག་མེད་གཉིས་ཀྱི་དོན་བདག་གཉིས་བཀག་པས་ཁྱད་པར་དུ་བྱས་པའི་དེ་བཞིན་ཉིད་ཅེས་བྱ་བ་མྱོང་བ་གསལ་རིག་གི་ཆ་ལ་བཤད་པ་ཤ་སྟག་ཏུ་སྣང་བའི་ཕྱིར། དེ་ཡང་དཔེར་ན། སུམ་ཅུ་པའི་རབ་ཏུ་བྱེད་པ་ལས། འདི་ལྟར་དེ་བཞིན་ཉིད་ཀྱང་དེ། ། དེ་ཉིད་རྣམ་པར་རིག་པ་ཙམ། ། ཇི་སྲིད་རྣམ་རིག་ཙམ་ཉིད་ལ། ། རྣམ་པར་ཤེས་པ་མི་གནས་པ། ། འཛིན་པ་གཉིས་ཀྱི་བག་ལ་ཉལ། ། དེ་སྲིད་རྣམ་པར་མི་ལྡོག་གོ །
ཞེས་བཤད་པ་ལྟ་བུའོ། ། དེ་ཡང་དབྱིག་གཉེན་ཞབས་ཀྱིས་རང་བཟོར་བྱས་པ་མ་ཡིན་ཏེ། མདོ་སྡེའི་རྒྱན་ལས། ཆོས་ཉིད་སེམས་ལས་གཞན་པ་སེམས་གཞན་ནི། རང་བཞིན་མ་ཡིན་འོད་གསལ་ལ་བརྗོད་དོ། ། ཞེས་རང་བཞིན་གྱིས་འོད་གསལ་བ་ལ་ཆོས་ཉིད་ཀྱི་སེམས་སུ་གསུངས་པའོ། ། ཡང་རྣམ་བཤད་བྱེད་པ་གཞན་དག་འདི་ལ་ལྷག་མ་ཡོད་ཅེས་གསུངས་པའི་དོན། ཆོས་ཉིད་ཁོ་ནར་མ་ཟད་གཞན་དབང་ཡོད་པ་ལ་འཆད་དགོས་ཏེ། གཞན་དབང་བདེན་གྲུབ་ཏུ་ཁས་ལེན་དགོས་པའི་ཕྱིར་དང༌། ཇི་སྐད་དུ།
ཡང་དག་མ་ཡིན་ཀུན་རྟོག་ཡོད། ། ཅེས་བཤད་པའི་ཕྱིར། ཞེས་ཟེར་བ་དེ་ཡང་མ་ཤེས་པ་ཡིན་ཏེ། ལུང་མེད་པ་དང༌། རིགས་པ་དང་འགལ་བས་སོ། ། དང་པོ་ནི། འདིར་ལྷག་མ་ཡོད་རྒྱུ་དེ་གཞན་དབང་ལ་བཤད་པ་གཅིག་ཀྱང་མེད་པའི་ཕྱིར། གཉིས་པ་ནི། གཞན་དབང་བདེན་པར་གྲུབ་ན། རྗེ་བཙུན་གྱི་གཞུང་གསུམ་ལས།
གཞན་དབང་སྒྱུ་མ་ལྟ་བུར་གསུངས་པ་དང་འགལ་བ་ཡིན་ཏེ། སྒྱུ་མ་ལྟ་བུའི་དོན་ནི་ཇི་ལྟར་སྣང་བ་དེ་ཉིད་དུ་མེད་པ་ལ་འཆད་དགོས་པའི་ཕྱིར། གཞན་དབང་བདེན་མེད་དུ་འཆད་ན་རང་སྟོང་དུ་སྨྲ་བ་དང་ཁྱད་པར་ཅི་ཡོད་ཅེ་ན། བཤད་པ། རང་སྟོང་སྨྲ་བས་ནི་གཞན་དབང་དུ་སྣང་བ་དེས་སྟོང་པ་ཁོ་ནར་མ་ཟད། དེའི་རང་བཞིན་ཅུང་ཟད་ཀྱང་ཡོད་པར་ཁས་མི་ལེན་ཏེ། དེ་དེའི་རང་བཞིན་གྱིས་སྟོང་པར་ཁས་ལེན་པའི་ཕྱིར། འདིར་ནི་གཞན་དབང་གི་མིང་ཅན་ཡང་དག་པ་མ་ཡིན་པའི་ཀུན་ཏུ་རྟོག་པ་དེ། མ་རིག་པའི་སླད་པ་དང་མ་བྲལ་བ་རྣམས་འཁོར་བའི་ངོ་བོ་གང་དུ་སྣང་བའི་གཟུང་འཛིན་གཉིས་པོ་དེས་སྟོང་པ་ཡིན་གྱི། ཁོ་ཁོ་རང་གི་རང་བཞིན་གྱིས་སྟོང་པ་མ་ཡིན་ཏེ།
ཁོ་ཁོ་རང་གི་རང་བཞིན་འཕགས་པའི་ཡེ་ཤེས་ཀྱིས་གང་དུ་གཟིགས་པ་དེས་མི་སྟོང་པའི་ཕྱིར། མི་སྟོང་རྒྱུའི་རང་བཞིན་དེ་ཡང་གཉིས་ཏེ། ཀུན་རྫོབ་ཀྱི་རང་བཞིན་དང་དོན་དམ་པའི་རང་བཞིན་ནོ། ། དང་པོ་ནི། གཟུང་འཛིན་གཉིས་སུ་སྣང་བའི་བག་ཆགས་ཐོག་མ་མེད་པ་ནས་ཆོས་ཉིད་ཀྱིས་ཐོབ་པ་དེའོ། ། དཔེར་ན་སྒྱུ་མ་མཁན་གྱིས་རྡེ་ཤིང་སོགས་ལ་རྟ་གླང་དུ་སྤྲུལ་པ་དེའི་ཚེ། སྒྱུ་མ་དེའི་ཀུན་རྫོབ་ཀྱི་རང་བཞིན་རྡེ་ཤིང་སོགས་ཡིན་པ་ལྟ་བུའོ། ། དེའི་དོན་དམ་པའི་རང་བཞིན་ནི། གཟུང་འཛིན་གཉིས་མེད་ཀྱི་ཡེ་ཤེས་ཞེས་བྱ་བ་ཐོག་མ་མེད་པ་ནས་ཆོས་ཉིད་ཀྱིས་ཐོབ་པ་དེའོ། ། དེ་བས་ན་འཁོར་འདས་ཀྱི་ཆོས་ཀུན་གྱི་ས་བོན་ཐམས་ཅད་པར་གྱུར་པའི་ཀུན་གཞིའི་སྟེང་ན།
འཁོར་བ་དང་མྱ་ངན་ལས་འདས་པའི་བག་ཆགས་གཉིས་ཀྱིས་ཐོབ་པའི་ཚུལ་དུ་གནས་པ་འདི་ཁོ་ན་གནས་སྐབས་དང་མཐར་ཐུག་ཏུ་བདེན་པར་བཞག་པ་ཡིན་གྱི། དེ་དག་གང་རུང་དུ་ངོས་འཛིན་པར་མ་ནུས་པའི་སྤྱིར་བདེན་པ་དང༌། ཁྱད་པར་གཞན་དབང་བདེན་གྲུབ་ཅེས་བྱ་བ་སྐྲའི་རྩེ་མོ་ཙམ་ཡང་ཡོད་པ་མ་ཡིན་ནོ། ། དེ་ཡང་དང་པོ་ནི་གནས་སྐབས་སུ་ཡིན་གྱི་མཐར་ཐུག་བདེན་པ་མ་ཡིན་ཏེ། མཐར་གཉེན་པོས་སྤང་དུ་རུང་བའི་ཕྱིར། དོན་དེ་ལ་དགོངས་ནས། ཡང་དག་མ་ཡིན་ཀུན་རྟོག་ཡོད། ། དེ་ལ་གཉིས་པོ་ཡོད་མ་ཡིན། ། སྟོང་པ་ཉིད་ནི་དེ་ལ་ཡོད། ། དེ་ལ་ཡང་ནི་དེ་ཡོད་དོ། །
ཞེས་གསུངས་སོ། ། འོ་ན་ཡང་དག་མིན་རྟོག་ཡོད་པ་དང༌། གཟུང་འཛིན་གཉིས་མེད་པ་མི་འགལ་བ་ཅི་ཞེ་ན། ཡོད་ཅེས་བྱ་བའི་དོན་ནི། དེའི་རང་བཞིན་ཡོད་པ་ལ་བྱ་བ་ཡིན་ཏེ། སློབ་དཔོན་བློ་བརྟན་གྱིས། རང་བཞིན་གྱིས་ཞེས་བྱ་བ་ནི་ཚིག་གི་ལྷག་མའོ། ། ཞེས་གསུངས་པ་ལྟར་རོ། ། གཉིས་པོ་ཡོད་མ་ཡིན། ཞེས་བྱ་བའི་དོན་ནི།

གཟུང་འཛིན་གཉིས་སུ་སྣང་བའི་རྣམ་རིག་ལ་བྱ་བ་ཡིན་གྱི། དེའི་བག་ཆགས་ལ་བྱ་བ་མ་ཡིན་ཏེ། དེ་ལ་ཡང་ནི་དེ་ཡོད་དོ། ། དེ་ལ་ཆོས་ཉིད་སྟོང་པ་ཉིད་དེ་ལ་སྟོང་གཞིའི་ཆོས་ཅན་དེ་ཡོད་པར་བཤད་པས་སོ། ། དོན་དེ་ལ་བསམས་ནས་དབུ་མ་ལ་འཇུག་པར། འདི་འགོག་པ་ན། གལ་ཏེ་གཟུང་མེད་འཛིན་པ་ཉིད་བྲལ་ཞིང༌། ། གཉིས་ཀྱིས་སྟོང་པའི་གཞན་དབང་དངོས་ཡོད་ན། ། འདི་ཡི་ཡོད་པ་གང་གིས་ཤེས་པར་འགྱུར། ། ཞེས་བཤད་པ་དེར། གཉིས་ཀྱིས་སྟོང་པའི་གཞན་དབང་གི་དངོས་པོ་ཞེས་པ་དེ་ནི་བཤད་མ་ཐག་པའི་བག་ཆགས་དེ་ཉིད་དོ། །
ཡང་ལུགས་འདི་འགོག་པ་ན་ཇི་སྐད་དུ། གལ་ཏེ་རང་གི་མཚན་ཉིད་བརྟེན་གྱུར་ན། ། དེ་ལ་སྐུར་པས་དངོས་པོ་འཇིག་པའི་ཕྱིར། ། སྟོང་ཉིད་དངོས་པོ་འཇིག་པའི་རྒྱུར་འགྱུར་ན། ། དེ་ནི་རིགས་མིན་དེ་ཕྱིར་དངོས་ཡོད་མིན། ། ཞེས་བཤད་པ་དེར་ཡང་ཕྱོགས་སྔ་མ་ནི། གཟུང་འཛིན་གཉིས་མེད་ཅིང་གཉིས་སྣང་གི་ཤེས་པ་བག་ཆགས་ལས་སྐྱེ་བར་ཁས་བླངས་པ་ལ། ངོ་བོ་ཉིད་མེད་པར་སྨྲ་བ་ན་རེ། གཟུང་འཛིན་གཉིས་སྟོང་རྟོགས་པའི་ཡེ་ཤེས་ཆོས་ཅན། དངོས་པོའི་རང་བཞིན་བག་ཆགས་དེ་ལ་སྐུར་པ་བཏབ་པར་ཐལ།
བག་ཆགས་དེ་རང་གི་ངོ་བོས་མི་སྟོང་པ་གང་ཞིག ཁྱོད་ཀྱིས་དེ་རང་བཞིན་གྱིས་སྟོང་པ་རྟོགས་པའི་ཕྱིར་ཞེས་འཕངས་པ་ཡིན་ལ། དེའི་བསམ་དོན་ཡང་བག་ཆགས་ཀྱི་ངོ་བོ་གཟུང་འཛིན་གཉིས་ལས་མ་འདས་པར་ཁས་བླངས་པའི་ཕྱིར་ཏེ། གཟུང་འཛིན་གཉིས་ཀྱིས་བཞག་པའི་བག་ཆགས་དང༌། དེ་སྨིན་པའི་བག་ཆགས་གང་རུང་དུ་ཁས་བླངས་པའི་ཕྱིར་སྙམ་དུ་བསམ་པ་ཡིན་ནོ། ། འདིར་ཟླ་བའི་དགོངས་པ་ནི་རང་གི་སྡེ་པ་གཞན་དག་གི་རིགས་པས་དཔྱད་བཟོད་པའི་ཆོས་གང་ཡང་ཁས་མི་ལེན་བཞིན་དུ་རང་བཞིན་གྱིས་གྲུབ་པའི་ཆོས་ཤིག་ཁས་ལེན་པ་དེའི་ཚེ་སྟོང་ཉིད་རྟོགས་པའི་ཡེ་ཤེས་དེ་ཁོ་ན་དངོས་པོའི་འཇིག་རྒྱུར་སོང་ཞེས་པའོ། ། འོ་ན་ལུགས་འདིར་བག་ཆགས་དེ་མཐར་སྤང་བྱ་དང༌། བདེན་པར་མེད་ན། དེ་སྤོང་བྱེད་ཀྱི་གཉེན་པོ་དང༌། བདེན་མེད་དུ་སྒྲུབ་པའི་རིགས་པ་ཅི་ཞིག་བསྟན་ཅེ་ན།
གཉེན་པོ་ནི་གཟུང་འཛིན་གཉིས་མེད་ཀྱི་ཡེ་ཤེས་དེ་ཉིད་གོམས་པར་བྱས་པས། རྒྱུན་གྱི་ཐ་མར་གནས་ངན་ལེན་མཐའ་དག་དྲུངས་འབྱིན་པར་གཞུང་འདི་ཉིད་དུ་ཡང་འབྱུང་ཞིང༌། ཐེག་བསྡུས་ལས། ཟག་མེད་ཀྱི་ཡེ་ཤེས་ཀྱིས་ཀུན་གཞིའི་གཉེན་པོ་བྱེད་པའི་དཔེ་དོན་རྒྱས་པར་གསུངས་སོ། ། མདོར་ན་བག་ཆགས་མ་སྤངས་ན་གནས་གྱུར་གྱི་སེམས་འབྱུང་བ་དང་འཇོག་པའི་གོ་སྐབས་ཅི་ཡང་ཡོད་པ་ཡང་མ་ཡིན་ཏེ། གནས་གྱུར་གྱི་གོ་དོན་བག་ཆགས་མ་ལུས་པར་སྤངས་པ་ལ་འཆད་པའི་ཕྱིར་བག་ཆགས་བདེན་མེད་དུ་བསྒྲུབ་པའི་རིགས་པ་ནི། གཟུང་འཛིན་གཉིས་སྟོང་དུ་སྒྲུབ་པའི་རིགས་པ་དེ་ཉིད་ཡིན་ཏེ། མདོ་སྡེ་རྒྱན་ལས། སེམས་ལས་གཞན་མེད་པར་ནི་བློས་རིག་ནས། དེ་ནས་སེམས་ཀྱང་མེད་པ་ཉིད་དུ་རྟོགས། །
བློ་དང་ལྡན་པས་གཉིས་པོ་མེད་རིག་ནས། ། དེ་མི་ལྡན་པའི་ཆོས་ཀྱི་དབྱིངས་ལ་གནས། ། ཞེས་གསུངས་པ་དེ་ཉིད་ཡིན་ཞིང༌། དེའི་ཤེས་བྱེད་ཀྱང༌། གཉིས་མེད་ཀྱི་ཡེ་ཤེས་ཡུན་རིང་དུ་གོམས་པས་གཉིས་སྣང་གི་བག་ཆགས་དྲུངས་འབྱིན་ནུས་པ་ཡིན་ཏེ། གཟུང་བ་ཆོས་ཀྱི་བདག་མེད་ཡུན་རིང་དུ་གོམས་པས་དེའི་བདག་འཛིན་གྱི་བག་ལ་ཉལ་དྲུངས་འབྱིན་ནུས་པའི་ཕྱིར། དཔེར་ན། ངོ་བོ་ཉིད་མེད་པར་སྨྲ་བའི་ལུགས་ལ། བདེན་མེད་མངོན་སུམ་དུ་རྟོགས་པའི་བློའི་རྒྱུན་རིང་དུ་གོམས་པས་བདེན་འཛིན་གྱི་བག་ལ་ཉལ་འཇོམས་ནུས་པ་བཞིན་ནོ། ། དེ་ལས་གཞན་དུ་བག་ཆགས་བདེན་གྲུབ་ཏུ་ཁས་བླངས་ན་རྣལ་འབྱོར་སྤྱོད་པ་བ་དག་གིས།
མངོན་པར་རྟོགས་པའི་རྒྱན་ལས། གཞན་གྱི་ཆོས་རྣམས་ཀྱང་ཡོད་ལ། ཞེས་པའི་གཞུང་དོན་འཆད་མི་ཤེས་པར་འགྱུར་ཏེ། དེའི་དོན་ནི་སངས་རྒྱས་བཅོམ་ལྡན་འདས་ཀྱིས་སྒྲིབ་པ་གཉིས་ཀྱི་བག་ཆགས་མ་སྤངས་པར་ཐལ། དེ་བདེན་པར་གྲུབ་པའི་ཕྱིར། ཞེས་པ་ཡིན་ལ་རྣལ་འབྱོར་སྤྱོད་པ་བས་ཀྱང་དེ་ཁོ་ན་ལྟར་འཆད་པ་ཡིན་ཏེ། ཤནྟི་པའི་དག་ལྡན་ལས་གཞུང་དེའི་དོན་དེ་ཁོ་ན་ལྟར་བཤད་པ་བཞིན་ནོ། ། དེས་ན་སློབ་དཔོན་ཟླ་བས་བརྗོད་པའི་སྐྱོན་རྣམས་ཀྱང་འདི་ལ་ཇི་ལྟ་བ་བཞིན་དུ་འཇུག་པ་མ་ཡིན་ཏེ། གཟུང་འཛིན་གཉིས་ཀྱིས་སྟོང་པའི་གཞན་དབང་གི་དངོས་པོ་ཀུན་རྫོབ་ཏུ་བདེན་ཀྱང༌། དོན་དམ་དུ་མི་བདེན་པར་ཁས་བླངས་པའི་ཕྱིར།
དེ་ཙམ་གྱིས་སྟོང་ཉིད་དངོས་པོའི་འཇིག་རྒྱུར་ཐལ་ན། དེ་རང་ཉིད་ལ་ཡང་དེ་ཉིད་དུ་ཐལ་བར་འགྱུར་རོ། ། དེ་ལྟ་ན་ཡང༌། རྣལ་འབྱོར་སྤྱོད་པས་ཀུན་རྫོབ་ཀྱི་བདེན་པ་རང་གི་རིགས་པས་དཔྱད་ནས་བཞག་པ་ལ། ཇི་སྐད་དུ། ཐ་སྙད་བདེན་ལ་རྣམ་པར་དཔྱད་མི་བྱ། ། ཞེས་འབྱུང་བ་ལྟར། རིགས་པས་དཔྱད་ན་ཀུན་རྫོབ་བདེན་པ་འཇོག་རྒྱུ་མ་རྙེད་པའི་རྒྱུ་མཚན་གྱིས་བདེན་པ་གཉིས་ལས་ཉམས་པའི་སྐྱོན་བརྗོད་པར་མཛད་པ་ཡིན་ལ། དེ་ཙམ་གྱིས་ལུགས་འདི་ལ་གནོད་པ་མ་ཡིན་ཏེ། མདོ་སྡེའི་རྒྱན་དུ།
ཐོག་མར་སྣང་བ་སེམས་སུ་སྒྲུབ་པ་དང༌། དེའི་འོག་ཏུ་སེམས་ཀྱང་མེད་པ་ཉིད་དུ་སྒྲུབ་པ་བཞིན་ནོ། ། ཆོས་ཀྱི་གྲགས་པའི་ཞབས་ཀྱིས་ཀྱང༌། རང་གི་ངོ་བོ་སྤྱོད་པ་ན། ། རང་རིག་འབྲས་བུ་ཡིན་པར་བཤད། ། ཅེས་ཐོག་མར་དོན་དུ་སྣང་བ་ཤེས་པ་ཡིན་པར་བསྒྲུབས་ནས་དེའི་འོག་ཏུ། དེ་ལྟ་མིན་ན་སྣ་ཚོགས་ཀྱི། ། ངོ་བོར་སྣང་བཅས་དངོས་ཅིག་ལ། ། ཞེས་སོགས་སུ་སྣང་བ་ཤེས་པ་མ་ཡིན་པར་འབད་ནས་བསྒྲུབས་པ་ཡང་ཡོད་དོ། ། ཡང་གཉིས་མེད་ཀྱི་ཡེ་ཤེས་བདེན་གྲུབ་ཏུ་ཁས་ལེན་པ་འདི་ཡང་རྗེས་ཐོབ་ཏུ་གྲུབ་པའི་མཐའ་འཇོག་པའི་ཚེ་ཡིན་གྱི།
ལྟ་བས་སྤྲོས་པ་གཅོད་པའི་ཚེ་ནི་དེར་ཁས་མི་ལེན་ཏེ། དེར་སྤྲོས་པ་མཐའ་དག་འགོག་པའི་ཕྱིར་ཏེ། གཞུང་འདི་ཉིད་དུ་འགོག་བདེན་ཟབ་པར་འཆད་པ་ན། སྤྲོས་པའི་མཐའ་བཞི་ཀ་འགོག་པར་བཤད་པའི་ཕྱིར། འདི་ལ་བོད་གཞན་དག་ན་རེ། གཉིས་མེད་ཀྱི་ཡེ་ཤེས་ཆོས་ཅན། ཁྱོད་ལ་བདེན་འཛིན་གྱི་བློ་སྤང་དུ་མི་རུང་བར་ཐལ། ཁྱོད་བདེན་པར་གྲུབ་པའི་ཕྱིར། ཞེས་པའི་རིགས་པ་འདི་སེམས་ཙམ་པས་སྤོང་མི་ནུས་པ་ཡིན་ནོ་ཞེས་ཟེར་མོད་ཀྱང༌། དེ་ནི་རྗེ་བཙུན་ཉིད་ཀྱིས་སྤངས་ཟིན་པ་ཡིན་ཏེ།
ཇི་སྐད་དུ། ཆུ་ཁམས་གསེར་དང་ནམ་མཁའ་རྣམས། ། དག་པ་བཞིན་དུ་དག་པར་འདོད། ། ཅེས་གསུངས་པས་སོ། ། གསུམ་པ་བདག་མེད་ཀྱི་མཚན་ཉིད་ལ་གསུམ་སྟེ། དངོས་དང༌། དེའི་ཤེས་བྱེད་ཀྱི་ལུང་དང༌། ལུང་དང་འགལ་བ་སྤང་བའོ། ། དང་པོ་ལ་ཀུན་བརྟགས་ཀྱིས་བཏགས་པའི་བདག་མེད་པར་བསྟན་པ་དང༌། ལྷན་སྐྱེས་ཀྱིས་བཏགས་པའི་བདག་མེད་པར་བསྟན་པའོ། །
གསུམ་པ་ལ་རྒོལ་བ་དང༌། ལན་ནོ། ། ལན་ལ་དགག་གཞི་ཐ་དད་ལ་ལྟོས་པ་དང༌། དགོས་པ་ཐ་དད་ལ་ལྟོས་པ་གཉིས་སོ། ། ཞར་བྱུང་ལ་གཉིས་ཏེ། མི་རྟག་པའི་མཚན་ཉིད་ཀྱི་ཞར་བྱུང་དང༌། དེའི་ཡང་ཞར་བྱུང་ངོ༌། ། དང་པོ་ལ་གཉིས་ཏེ། སེམས་སྐད་ཅིག་མར་གྲུབ་པ་དེ་ལ་ལྟོས་ནས་གཟུགས་ཀྱང་སྐད་ཅིག་མར་སྒྲུབ་པ་དང༌། དེ་ལ་མ་ལྟོས་པར་སྐད་ཅིག་མར་སྒྲུབ་པའོ། །
གཉིས་པ་དེའི་ཡང་ཞར་བྱུང་ལ་གཉིས་ཏེ། མདོ་ལས་རྡུལ་རྫས་བརྒྱད་འདུས་གསུངས་པའི་དགོངས་པ་བཤད་པ་དང༌། དངོས་ལ་གནོད་བྱེད་དང་དགོས་པ་བཤད་པའོ། ། དང་པོ་ནི། གོང་དུ་བཤད་མ་ཐག་པ་དེར་གཟུགས་ཀྱང་སྐད་ཅིག་པར་བལྟ་སྟེ། སེམས་ཀྱི་ཟིན་པ་དང༌། སེམས་དང༌། གྲུབ་པ་དང༌། བདེ་བ་གཅིག་པ་དང༌། ཞེས་སྣང་བ་སེམས་སུ་བསྟན་པ་ལ་རྒོལ་བ་ནི།
འོ་ན་མདོ་ལས། གཟུགས་གང་ཡིན་པ་ཅི་ཡང་རུང་སྟེ། ཞེས་སོགས་ཅི་ལ་དགོངས་པ་ཡིན་ཞེས་པའི་བར་རོ། ། ལན་ལ། དགོངས་གཞི་ནི་སྲིད་པ་ལ། ཞེས་པ་ནས། འདུས་པ་གང་དང་གང་དམིགས་པ་དེ་ནི་དེ་ན་ཡོད་པའོ། ། ཞེས་བརྗོད་པར་བྱའོ། ། ཞེས་པའི་བར་རོ། ། ངག་དོན་ནི།
འདོད་པ་ཁམས་ཀྱི་འབྱུང་བ་ལས་གྱུར་པའི་གཟུགས་ཡིན་ན་རྡུལ་རྫས་བརྒྱད་འདུས་པ་ཡིན་པས་མ་ཁྱབ་སྟེ། རྒྱུ་འབྱུང་བ་གཅིག་ལས་གྱུར་པར་སྣང་བ་ནས། བཞི་ལས་གྱུར་པར་སྣང་བ་ཡང་ཡོད། འབྱུང་གྱུར་གཅིག་ཁོ་ན་སྣང་བ་ནས་བཞི་ཀ་ཚང་བར་སྣང་བའི་བར་ཡོད་པའི་རྒྱུ་མཚན་གྱིས། རྡུལ་རྫས་བརྒྱད་ཀ་འདུས་པ་གཅིག་སྲིད་པར་སྣང་བ་ལ་དགོངས་པའི་ཕྱིར། གཉིས་པ་ལ་གཉིས་ཏེ། གནོད་བྱེད་དང༌། དགོས་པའོ། ། དང་པོ་ནི། རྡུལ་ཕྲ་རབ་བསགས་པ་ནི།
ཞེས་སོགས་ལ་ཕྱི་རོལ་གྱི་དོན་ཡོད་པ་མ་ཡིན་ཏེ། རྡུལ་ཕྲ་རབ་ལ་ལུས་མེད་པའི་ཕྱིར། ཞེས་པའོ། ། གཉིས་པ་ལ་འོ་ན་རྡུལ་ཕྲ་རབ་བཤད་པའི་དགོངས་གཞི་དང༌། དགོས་པ་ཅི་ཞེ་ན། དགོངས་གཞི་ནི། བློས་མཐར་རབ་ཏུ། ཞེས་སོགས་ཡིན་ལ། དགོས་པ་ནི། རིལ་པོའི་འདུ་ཤེས་སོགས་སོ། །
གསུམ་པ་སྡུག་བསྔལ་གྱི་དབྱེ་བ་ལ་གཉིས་ཏེ། མདོར་བསྟན་པ་དང༌། རྒྱས་པར་བཤད་པའོ། ། དེ་ལ་གཉིས་ཏེ། སྡུག་བསྔལ་དངོས་དང༌། སྡུག་བསྔལ་ལྟ་བུར་བཤད་པའོ། ། དང་པོ་ལ་གཉིས་ཏེ། སོ་སོ་སྐྱེ་བོའི་དབང་དུ་བྱས་པ་དང༌། འཕགས་པའི་དབང་དུ་བྱས་པའོ། ། དང་པོ་ལ་འདོད་པའི་དང༌།
གཟུགས་ཀྱི་དང༌། གཟུགས་མེད་ཀྱིའོ། ། བཞི་པ་སྡུག་བསྔལ་འགྲུབ་པའི་རིམ་པ་ལ་གསུམ་སྟེ། འཆི་སྲིད་ཀྱི་དབང་དུ་བྱས་པ། བར་སྲིད་ཀྱི་དབང་དུ་བྱས་པ། སྔོན་དུས་ཀྱི་སྲིད་པའི་དབང་དུ་བྱས་པའོ། ། དང་པོ་ལ་གཉིས་ཏེ། འཆི་བའི་སེམས་ཀྱི་དབྱེ་བ་དང༌། ལུས་ཀྱི་དབྱེ་བའོ། ། གཉིས་པ་བར་དོ་ལ་བདུན་ཏེ།
ཁ་དོག་དང་སྣང་བའི་ཁྱད་པར་དང༌། ཁམས་གང་དུ་སྐྱེ་བ་ལ་བར་དོ་ཡོད་པ་དང༌། མིང་གི་རྣམ་གྲངས་དང༌། ཚེ་ཚད་དང༌། བྱེད་པའི་ཁྱད་པར་མང་པོ་བཤད་པ་དང༌། བྱད་གཟུགས་ཀྱི་ཁྱད་པར་དང་འགྲོ་བའི་ཁྱད་པར་དམིགས་བསལ་དང་བཅས་པའོ། ། གསུམ་པ་ལ་ཉིང་མཚམས་སྦྱོར་བའི་ཚུལ། དེའི་རྐྱེན་ཉོན་མོངས་པས་ཇི་ལྟར་བྱེད་པ། རྣམ་སྨིན་འགྲུབ་པའི་ཚུལ་དང༌། དབང་པོ་འགྲུབ་པའི་རིམ་པའོ། །
འདིར་གཞན་གྱིས་མ་བཤད་པ་འགའ་ཞིག་བཤད་པར་བྱ་སྟེ། ནམ་མཁའ་ལ་གཞལ་མེད་ཁང་རྣམས་དང༌། ཞེས་པར་གླིང་བཞིར་དུས་བཞི་ཇི་ལྟར་འབྱུང་བ་དང་ལོའི་ཐོག་མ་གང་ནས་འཛིན་པ་དང༌། ཟླ་བ་ལ་ཤོལ་འདོར་བའི་རྒྱུ་མཚན་དང༌། ཟླ་བའི་དཀྱིལ་འཁོར་ལ་འཕེལ་འགྲིབ་འབྱུང་བའི་རྒྱུ་མཚན་དང་བཞིའོ། ། དང་པོ་ནི་མཛོད་དུ། ནམ་ཕྱེད་ཉི་མ་ནུབ་པ་དང༌། ། ཉི་མ་ཕྱེད་དང་འཆར་དུས་གཅིག ། ཞེས་གསུངས་པས་ནི་གླིང་བཞི་པོ་དུས་བཞི་མཉམ་དུ་འབྱུང་བར་བསྟན་པ་ཡིན་ཏེ། དེར་དེ་ལྟར་འབྱུང་བ་དེའི་ཚེ་སྟོན་དཔྱིད་ཀྱི་ཉིན་མཉམ་མཚན་མཉམ་གྱི་དུས་གཉིས་སུ།
ནམ་ཕྱེད་སོགས་དུས་གཅིག་པ་དེ་ལྟར་དུ་འབྱུང་བ་ཡིན་གྱི། དེ་ལས་གཞན་དུ་དུས་བཞི་འབྱུང་ཚུལ་འཆོལ་མར་ཁས་བླངས་ན། གླིང་བཞིར་ནམ་ཕྱེད་སོགས་དུས་གཅིག་པ་ལན་གཅིག་ཀྱང་འབྱུང་བའི་ཐབས་མེད་པའི་ཕྱིར་རོ། ། གལ་ཏེ་གླིང་འདིའི་སྟོན་དཔྱིད་ཀྱི་སྔ་དྲོ་དང་ཕྱི་དྲོ་ལ་རིང་ཐུང་ཡོད་པར་མངོན་སུམ་གྱིས་མཐོང་བའི་རྒྱུ་མཚན་གྱིས། དེའི་ཚེ་ཤར་ནུབ་གཉིས་ན་དབྱར་དགུན་གྱི་དུས་ཡོད་པར་འཆད་པ་དེ་ལྟ་ན་མངོན་སུམ་དང་འགལ་བར་འགྱུར་རོ། ། ཇི་ལྟར་ཞེ་ན། ཤར་ནུབ་གཉིས་སུ་འགྲོས། གཉིས་མཐར་ཐུག་གི་ཚེ་ཉི་མ་ཕྱེད་ཀྱི་ས་དང༌། ནུབ་པའི་ས་རྣམས་གཅིག་པར་འགྱུར་ཏེ། གླིང་འདིར་སྟོན་དཔྱིད་ཉིན་མཚན་མཉམ་པའི་དུས་ཀྱི་ཉི་མ་འཆར་ས་དང༌།
ཕྱེད་ས་གཅིག་ཏུ་སྣང་བའི་ཕྱིར། ཡང་ཤར་ནུབ་གཉིས་ཀྱི་སྟོན་དཔྱིད་ཀྱི་ཉི་མ་ཕྱེད་ས་དང༌། ནུབ་ས་མི་གཅིག་པར་འགྱུར་ཏེ། འདིར་འགྲོས་གཉིས་མཐར་ཐུག་གི་དུས་ཀྱི་ཕྱེད་ས་དང་འཆར་ས་མི་གཅིག་པའི་ཕྱིར། ཞེས་ཁྱབ་པ་ཁས་བླངས། རྟགས་མངོན་སུམ་གྱིས་གྲུབ་ཅིང༌། ཐལ་ཆོས་ལ་ཚད་མའི་བསལ་བ་ཞུགས་པའི་ཐལ་བ་འདི་ཇི་ལྟར་བསམས་ཀྱང་བཟློག་པར་མ་ནུས་པས། ལུགས་འདི་ལྟ་ཞོག་དུས་ཀྱི་འཁོར་ལོ་འཆད་པ་དག་གིས་ཀྱང༌། གླིང་བཞིར་དུས་བཞི་འབྱུང་བའི་དུས་མཉམ་པོ་ཉིད་དུ་ཁས་བླངས་པར་བྱའོ། ། སའི་སྟོད་འགྲེལ་ལས་ཀྱང༌།
གང་གི་ཚེ་ཉིན་མཚན་མཉམ་པ་དེའི་ཚེ། ནམ་ཕྱེད་ཉི་མ་ནུབ་པ་དང༌། ཉི་མ་ཕྱེད་དང་འཆར་དུས་གཅིག་པ་དེ་ལྟར་བལྟ་བར་བྱའི། གཞན་དུ་ནི་ཆ་ཡོད་པར་བལྟའོ། ། ཞེས་གསུངས་པ་ལྟར་རོ། ། འོ་ན་དུས་དེ་ནམ་གྱི་ཚེ་འབྱུང་བ་ཡིན་ཞེ་ན། སྟོན་དཔྱིད་ཀྱི་ཐ་ཆུང་གཉིས་ལ་འབྱུང་བ་ལས་འོས་མེད་དེ། དབྱར་དགུན་གྱི་ཐ་ཆུང་གཉིས་ལ་ཉི་མ་ལྡོག་པར་འཆད་པའི་ཕྱིར། གཉིས་པ་ནི་ལོའི་དང་པོ་ནི་དགུན་ནས་འཛིན་པ་ཡིན་ལ། དེ་ལྟར་འཛིན་པའི་སངས་རྒྱས་པ་ལ་གཉིས་ཏེ།
བསྟན་བཅོས་པ་དག་ནི་མར་ངོ་སྔོན་འགྲོར་བྱས་ནས་སྟོན་ཟླ་ཐ་ཆུང་གི་ཚེས་བཅུ་དྲུག་ནས་དགུན་དུ་འཆད་ལ། འཇིག་རྟེན་པ་དག་ནི་ཡར་ངོ་སྔོན་འགྲོར་བྱས་ནས་དགུན་ཟླ་རྭ་བའི་ཚེས་གཅིག་ནས་དགུན་གྱི་ཐོག་མར་བྱེད་དོ། ། འོ་ན་དབྱར་དགུན་གྱི་ཐ་ཆུང་གཉིས་ལ་ཉི་མ་ལྡོག་པའི་ཤེས་བྱེད་ཅི་ཞེ་ན། ཇི་སྐད་དུ། དབྱར་གྱི་ཟླ་བ་གཉིས་པ་ཡི། ། ཐ་མའི་ཚེས་དགུ་ནས་མཚན་རིང༌། ། ཞེས་དང༌། དེའི་འགྲེལ་པར། དབྱར་རྣམས་ཀྱི་ཟླ་བ་གཉིས་པ་དབྱར་ཟླ་ཐ་ཆུང་གི་ཚེས་དགུ་ནས་མཚན་མོ་རིང་ངོ༌། ། དགུན་རྣམས་ཀྱི་ནི་བཞི་པ་ལ།
ཐུང་དུ་འགྱུར་རོ། ། དེ་ཉིད་དགུན་རྣམས་ཀྱི་ཟླ་བ་བཞི་པ་དགུན་ཟླ་ཐ་ཆུང་གི་ཐ་མའི་ཚེས་དགུ་ནས་ཐུང་ངུར་འགྱུར་རོ། ། ཞེས་གསུངས་སོ། ། འདི་གཉིས་སྟོན་དཔྱིད་ཀྱི་རྭ་བ་གཉིས་ལ་སྦྱོར་བ་པ་ནི་དགུན་གྱི་དང་པོ་དགུན་ཟླ་རྭ་བ་ཡིན་པར་བསམ་པ་དག་གིས་ཞུས་དག་བྱས་པར་ཟད་ཀྱི། དབྱིག་གཉེན་གྱི་གཞུང་མ་ཡིན་ཏེ། གདགས་པ་དང་འགལ་བའི་ཕྱིར། འདིས་ཉིན་མཚན་མཉམ་པར་སྟོན་པ་ཡང་གདགས་པ་དང་འགལ་ཞིང༌། སྟོན་དཔྱིད་ཀྱི་རྭ་བ་གཉིས་ལ་འཆད་པའི་རང་ཚིག་དང་ཡང་འགལ་ལོ། ། འོ་ན་སྟོན་ཟླ་ཐ་ཆུང་གི་ཚེས་བཅུ་དྲུག་ནས་ལོ་འགོ་ངོས་འཛིན་པར་གྲུབ་པ་དེའི་ཚེ། དེ་སྐར་མ་གང་གིས་ཉ་བའི་ཟླ་བ་ལ་འབྱུང་ཞེ་ན།
སྟོན་དུས་ཀྱི་ཉིན་མཚན་མཉམ་པ་གང་ལ་འབྱུང་མངོན་སུམ་གྱིས་གྲུབ་པའི་ཕྱིར། ཟླ་བ་གང་ལ་འབྱུང་ཞེས་བརྟགས་པ་ཅི་ཞིག་བྱ། དེ་ལྟ་ན་ཡང་མདོ་སྡེ་ཉི་མའི་སྙིང་པོ་ལས་ནི་སྨིན་དྲུག་གི་ཟླ་བ་ལ་འབྱུང་བར་བཤད་མོད། དེ་ལྟར་བཤད་ན་མངོན་སུམ་དང་མི་མཐུན་པས། རྟེན་འབྲེལ་གྱི་མདོ་འགྲེལ་དུ་མདོ་དྲངས་པ་ལས། ཉ་ཚེས་དབྱུག་པ་གང་ཡིན་པ། ། ངས་ནི་སྟོན་ཟླ་ཐ་ཆུང་བཤད། ། ཅེས་གསུངས་པས། ཕལ་ཆེར་དབྱུག་པས་ཉ་བའི་ཟླ་བ་ལ་འབྱུང་ངོ༌། ། འོ་ན་ངོས་གཟུང་རྒྱུ་མེད་པའི་ཟོལ་གྱིས།
ཕལ་ཆེར་ཞེས་སྨོས་པར་ཟད་དོ་མཉམ་ན་མ་ཡིན་ཏེ། ཟླ་ཤོལ་བྱུང་བའི་དབང་གིས་སྟོན་ཉིན་མཚན་མཉམ་པའི་ཟླ་བ་དེ་འདི་ཁོ་ན་ཡིན་ནོ་ཞེས་ངོས་གཟུང་བར་མི་ནུས་པའི་ཕྱིར་རོ། ། འདུལ་བ་ཚིག་ལེར། གྲོ་བཞིན་ཅན་གྱི་ཚེས་གཅིག་ནས། ། སྔ་མའི་དབྱར་དེ་གཙོ་བོ་ཡིན། ། ཞེས་འབྱུང་བ་ནི། དབྱར་ཟླ་འབྲིང་པོ་དང་གྲོ་བཞིན་ཅན་དོན་གཅིག་པར་བསམས་ནས་བསྒྱུར་བས་འགྱུར་ནོངས་པ་ཡིན་ཏེ། དཔེར་ན་དུས་འཁོར་ཤོང་འགྱུར་དུ་དེ་གཉིས་དོན་གཅིག་ཏུ་བསམས་ནས་བསྒྱུར་བ་ལ་ཉེས་པ་རྣམ་པར་མི་འཚམ་པ་མང་པོ་བྱུང་བ་བཞིན་ནོ། ། དེས་ན། དབྱར་ཟླ་འབྲིང་པོའི་བཅུ་དྲུག་ནས། །
སྔ་མའི་དབྱར་དེ་གཙོ་བོ་ཡིན། ། དེ་ཉིད་དབྱར་ཟླ་ཐ་ཆུང་གི ། བཅུ་དྲུག་ནས་ནི་ཕྱི་མར་གྲགས། ། ཞེས་འདོན་ནོ། ། གསུམ་པ་ནི། དགུན་གྱི་ཉི་མ་ལོག་ནས་ལྡོག་ཁའི་བར་ལ་ལོ་གཅིག་ཏུ་བྱས་པ་ནི། ཉི་མའི་བགྲོད་པའི་དབང་གིས་བྱུང་བ་ཡིན་ལ། ཟླ་བའི་འཕེལ་འགྲིབ་ཀྱི་ཆ་སུམ་ཅུ་ཐམ་པ་ལ་ཟླ་བ་གཅིག་ཏུ་བྱས། དེ་བཅུ་གཉིས་ལ་ལོ་གཅིག་ཏུ་བྱས་པ་ནི་ཟླ་བའི་བགྲོད་པའི་དབང་གིས་བྱུང་བ་ཡིན་ཞིང༌། དེ་ཡང་ལོ་སྔ་མ་ཚང་བ་ལ་ཉིན་ཞག་སུམ་བརྒྱ་དང༌།
དྲུག་ཅུ་རེ་ལྔ་དགོས་ཤིང༌། ཕྱི་མ་ལ་ཉིན་ཞག་སུམ་བརྒྱ་དང༌། ལྔ་བཅུ་རྩ་བཞིས་ཆོག་ལ། དེ་གཉིས་རིང་ཐུང་ཚད་མཉམ་པར་བྱ་བའི་ཕྱིར་དུ། འདུལ་མངོན་ལས། ལོ་དྲུག་དྲུག་དང༌། ཐ་སྙད་ཀྱི་གཙུག་ལག་ལས་ལོ་གསུམ་ན། ལོ་ཕྱི་མའི་སྟེང་དུ་ཟླ་བ་རེ་རེ་སྣོན་དགོས་པ་བྱུང་བ་དེ་ལ་ཟླ་ཤོལ་འདོར་བ་ཞེས་བྱ་བའི་མིང་གིས་བཏགས་སོ། ། ལུགས་མི་འདྲ་བ་དེ་ལྟར་འཆད་པའི་རྒྱུ་མཚན་ཡང༌། མངོན་པའི་ལུགས་འདིར།
ཉི་མའི་ལོ་ལ་ཉིན་ཞག་སུམ་བརྒྱ་དང་དྲུག་ཅུ་ལས་མེད་པའི་དབང་དུ་བྱས་པ་ཡིན་ཏེ། དེ་ལྟར་བྱས་པ་དེའི་ཚེ་ལོ་རེ་རེ་ལ་ཞག་མི་ཐུབ་དྲུག་དྲུག་འབྱུང་བ་དེ་བསོགས་པས། ལོ་ལྔ་ན་དྲུག་ལྔ་སུམ་ཅུ་ཐམ་པ་ཚང་བས། ཟླ་བར་ལོངས་པའི་དོན་ཡིན་ནོ། ། ལོའི་རྣམ་གཞག་དེ་གཉིས་ཀ་ཡང་ལུགས་འདིར་ཁས་ལེན་དགོས་པ་ཡིན་ཏེ། དབྱར་གྱི་ཟླ་བ་གཉིས་པ་ཡི། ། ཞེས་སོགས་ལས་ནི་ཉི་མའི་ལོ་དང༌། ཞག་མི་ཐུབ་དང་བཅས་པ་ཡི། ། ཟླ་བ་བཅུ་གཉིས་ལ་ལོ་གཅིག ། ཅེས་པས་ནི་ཟླ་བའི་ལོ་བསྟན་པ་ཡིན་ནོ། །
གཞུང་འདིའི་དོན་གོ་དཀའ་བས་འདི་ལྟར་ཡིན་ཏེ། ཞག་མི་ཐུབ་པ་འདོར་དགོས་ཕྱིར། ། ཉིན་ཞག་སུམ་བརྒྱ་དྲུག་ཅུ་རུ། ། ཉིན་ཞག་དྲུག་གིས་མ་ལོངས་པ། ། དེ་ལ་ལོ་གཅིག་ཅེས་བྱའོ། ། ཞེས་པའི་དོན་ནོ། ། དེ་འདོར་བའི་རྒྱུ་མཚན་ཡང༌། ཟླ་བའི་རང་འགྲོས་ཀྱིས་ཉི་མའི་ས་ནས་འོངས་ནས། ཉི་མའི་སར་སླེབ་པའི་བར་ལ་ཉིན་ཞག་སུམ་ཅུ་ཚང་ན་ཞག་མི་ཐུབ་འདོར་མི་དགོས་ཀྱང༌། ཉིན་ཞག་ཕྱེད་དང་སུམ་ཅུ་ལས་མ་དགོས་པས།
ཟླ་བ་གཉིས་གཉིས་ན་ཉིན་ཞག་རེ་བསྐྱུར་བས་ཆོག་པ་ཡིན་ནོ། ། དེ་སྐད་དུ་ཡང་མཛོད་འགྲེལ་ལས། དགུན་དང་དཔྱིད་དང་དབྱར་རྣམས་ཀྱི། ། ཟླ་བ་ཕྱེད་དང་གཉིས་འདས་ཤིང༌། ། ཟླ་བ་ཕྱེད་ནི་ལུས་པ་ན། ། མཁས་པས་ཞག་མི་ཐུབ་པ་དོར། ། ཞེས་གསུངས་སོ། ། ལུང་འདིས་ཀྱང་དགུན་གྱི་དང་པོ་མར་ངོ་སྔོན་འགྲོར་གྲུབ་པ་ཡིན་ཏེ། ཞག་མི་ཐུབ་ནི་མར་ངོ་ཁོ་ན་ལ་འདོར་དགོས་པའི་ཕྱིར། དེ་ཡང་ཞིབ་མོར་ཕྱེ་ན།
ལོའི་རྣམ་གཞག་གཉིས་པོའི་ཐོག་མ་འཛིན་ཚུལ་སོ་སོར་ཕྱེ་དགོས་ཏེ། ཉི་མའི་ལོ་ལ་ནི་སྟོན་ཉིན་མཚན་མཉམ་པའི་ཕྱི་དེའི་ཉིན་པར་ནས་སྟོན་ཟླ་ཐ་ཆུང་དུ་འཇོག་ཅིང༌། དེའི་ཞག་ལྔ་བཅུ་ཐལ་ནས་ལོའི་ཐོག་མ་འཛིན་ཞིང༌། ཟླ་བའི་ལོ་ལ་ནི་ཟླ་ཤོལ་བྱུང་བའི་ཚེ་དེ་དང་མཚུངས་ཤིང༌། ཟླ་ཤོལ་མེད་པའི་ཚེ་དེ་ལས་ཞག་དྲུག་གིས་སྔ་བའི་དུས་དེ་ནས་སྟོན་ཟླ་ཐ་ཆུང་དུ་བཞག་ནས་ལོའི་ཐོག་མ་འཛིན་ནོ། ། དེ་ལྟར་གྲུབ་པ་ན་དབྱར་གྱི་ཟླ་བ་གཉིས་པ་ནི་དབྱར་ཟླ་འབྲིང་པོ་དང༌། དེའི་ཐ་མ་ནི་དབྱར་ཟླ་ཐ་ཆུང་ངོ༌། ། བཞི་པ་ནི། ཇི་སྐད་དུ། ཉི་མ་དང་ནི་ཉེ་བ་ལས། །
རང་གི་གྲིབ་མས་འགྲིབ་པར་སྣང༌། ། ཞེས་གསུངས་པས། ཉི་མའི་འོད་ཟེར་གང་ལ་ཕོག་པའི་ཆ་དེ་སྣང་ཞིང་བསྒྲིབས་པའི་ཆ་དེ་མི་སྣང་བར་སྟོན་པ་ལྟ་བུ་ཞིག་སྣང་ཡང༌། གཞུང་དེའི་དོན་ཟླ་བ་ལ་རང་གྲིབ་འབྱུང་བའི་རྒྱུ་མཚན་སྟོན་པ་ཡིན་གྱི། ཉི་ཟེར་ཕོག་པའི་ཆ་སྣང་བར་སྟོན་པ་མ་ཡིན་ཏེ། ཡིན་ན་ཚེས་བཅོ་ལྔའི་མཚན་མོ་ཟླ་བའི་དཀྱིལ་འཁོར་ཡོངས་སུ་རྫོགས་པར་སྣང་བ་མ་ཡིན་པར་འགྱུར་ཏེ། རྫོགས་པ་ལ་ཉི་ཟེར་ཕོག་པ་ལྟ་ཞོག ཟུར་ཙམ་ལ་ཡང་ཉི་ཟེར་ཕོག་པ་མེད་པའི་ཕྱིར། དེས་ན་ཉི་མ་དང་ཉེ་བ་ལས་གྲིབ་མ་ཆེ་ཞིང༌། རིང་བ་ལས་གྲིབ་མ་ཆུང་བའི་རྒྱུ་མཚན་གྱིས་དེ་དང་ཉེ་བ་ན་འགྲིབ་ཅིང༌།
རིང་བ་ན་འཕེལ་བར་འཆད་པ་ཡིན་ཏེ། མཛོད་འགྲེལ་ལས། གང་གི་ཚེ་ཟླ་བའི་གཞལ་མེད་ཁང་ཉི་མའི་གཞལ་མེད་ཁང་དང་ཉེ་བར་རྒྱུ་བ་དེའི་ཚེ། ཉི་མའི་འོད་ཀྱིས་དེའི་གཞལ་མེད་ཁང་ལ་བབས་ཏེ། དེས་ན་དེའི་ཕ་རོལ་གྱི་ངོས་སུ་གྲིབ་མ་བབས་པས་དཀྱིལ་འཁོར་མ་རངས་པར་སྣང་ངོ་ཞེས་བསྟན་ཏོ། ། ཞེས་གསུངས་པས་སོ། ། འཆི་སྲིད་ཀྱི་སྐབས་སུ་ཀུན་གཞི་རྣམ་པར་མ་གཞག་པ་དག་གི་ལུགས་ལ་ཡིད་ཀྱི་རྣམ་པར་ཤེས་པ་འཆི་འཕོ་བར་བཤད་ཀྱང༌། འདིར་ནི་ཀུན་གཞིའི་རྣམ་པར་ཤེས་པ་ཉིད་འཆི་འཕོ་བ་ཡིན་ཏེ། སྐྱེ་བ་སྔ་མའི་རྣམ་སྨིན་འགགས་ཤིང༌། ཕྱི་མའི་རྣམ་སྨིན་གྲུབ་པ་ལ་འཆི་འཕོ་བའི་དོན་དུ་འཇོག་པའི་ཕྱིར་དང༌།
འཆི་སྲིད་ལ་གནས་པའི་ཚེ་ཡིད་ཀྱི་རྣམ་ཤེས་འགགས་པ་དང༌། ཤི་བ་དུས་མཉམ་པ་ཡང་མ་ཡིན་པའི་ཕྱིར་དང༌། རྣམ་པར་ཤེས་པའི་ཚོགས་བདུན་པོ་དང་པོ་ཀུན་གཞི་ལས་རིམ་གྱིས། སྐྱེ་སྲིད་ཀྱིས་ཚེ་ཇི་ལྟར་བྱུང་བ་བཞིན། ཕྱིས་འཆི་སྲིད་ཀྱི་ཚེ་རིམ་གྱིས་ཐིམ་ནས་གང་དུ་ཐིམ་པའི་ཀུན་གཞི་དེ་ཉིད་འཆི་འཕོ་ཞིང༌། ཉིང་མཚམས་སྦྱོར་བར་བྱེད་པའི་ཕྱིར་རོ། ། དེས་ན་གང་གིས་འཆི་བའི་སེམས་ནི་ཡིད་ཀྱི་རྣམ་པར་ཤེས་པ་ཁོ་ན་ཡིན་ཞིང༌། དེ་ལ་དགེ་སོགས་གསུམ་ཅི་རིགས་པར་འབྱུང་ཞིང༌། གང་འཆི་བ་དང༌། སྐྱེ་བ་ལེན་པའི་སེམས་ནི་ཀུན་གཞིའི་རྣམ་པར་ཤེས་པ་ཁོ་ནར་ངེས་པའི་ཕྱིར།
མ་སྒྲིབས་ལ་ལུང་མ་བསྟན་ནོ། ། འཆི་སེམས་དེས་རྣམ་སྨིན་ཕྱི་མ་ལེན་པའི་ཚུལ་ལ་གཉིས་ཏེ། བར་སྲིད་ཀྱི་དང༌། སྐྱེ་སྲིད་ཀྱིའོ། ། དང་པོ་ནི་འཆི་ཀའི་སྲེད་ལེན་གྱིས་གསོས་བཏབ་ནས་ལེན་པར་བྱེད་ལ། གཉིས་པ་ནི། བར་དོའི་སྲེད་ལེན་གྱིས་གསོས་བཏབ་ནས་ལེན་པར་བྱེད་དོ། ། དམིགས་བསལ་ནི་གཟུགས་མེད་དུ་སྐྱེ་བ་ལ་གསོས་འདེབས་བྱེད་གཉིས་པ་དེ་མི་དགོས་ཏེ། སྐྱེ་བའི་གནས་ཚོལ་མི་དགོས་པའི་ཕྱིར་རོ། ། བར་སྲིད་ཀྱི་སྐབས་སུ།
མངོན་པ་འོག་མར། སྐྱེ་བ་གཅིག་གི་བར་སྲིད་དང༌། སྔོན་དུས་ཀྱི་སྲིད་པ་རྣམ་སྨིན་གཅིག་ཡིན་ཞིང༌། ཚེ་གཅིག་གིས་བསྡུས་པ་ཡིན་པས། བར་སྲིད་གཞན་དུ་ལྡོག་པ་མི་སྲིད་ཅིང༌། བར་སྲིད་དེ་ཉིད་མ་ཤི་བར་སྐྱེ་སྲིད་དུ་འཇུག་པར་འདོད་པ་ཡིན་ཏེ། ཇི་སྐད་དུ། དེ་ནི་འཕེན་པ་གཅིག་པའི་ཕྱིར། ། སྔོན་དུས་སྲིད་འབྱུང་ཤ་ཚུགས་ཅན། ། ཞེས་གསུངས་པ་དང༌།
སྲིད་པ་བར་མ་འདོད་ཁམས་སུ། ། འཕེན་བྱེད་རྣམ་པ་ཉི་ཤུ་གཉིས། ། མཐོང་ཆོས་འབྲས་བུ་ཅན་གྱི་ལས། ། དེ་ནི་རིས་གཅིག་ཁོ་ན་ཡིན། ། ཞེས་གསུངས་ལ། རྣམ་སྨིན་རིས་གཅིག་དུམ་བུར་བཏུབ་ནས་འཆི་འཕོ་ཞིང་མཚམས་སྦྱོར་བ་ནི། ཆོས་མངོན་པ་འཆད་པ་དག་གི་ལུགས་མ་ཡིན་པའི་ཕྱིར། གཞུང་འདིར་ནི་བར་དོའི་སྲིད་པ་ཕུང་པོ་ལྔའི་ལུས་ཡོངས་སུ་རྫོགས་པར་གྲུབ་པ་དེ་ཤི་འཕོས་ནས། ཀུན་གཞིའི་རྣམ་པར་ཤེས་པ་རྐྱང་པ་ཉིང་མཚམས་སྦྱོར་བ་ཡིན་ཏེ། སྤྱིར་རྣམ་ཤེས་ཚོགས་བདུན་དང༌།
བྱེ་བྲག་ཏུ་ཡིད་ཀྱི་རྣམ་པར་ཤེས་པ་སྐྱེ་བ་ལེན་པ་པོར་མི་རུང་བའི་ཕྱིར་ཏེ། དང་པོ་ནུར་ནུར་པོའི་ནང་དུ་བརྒྱལ་བའི་རྣམ་པར་ཤེས་པ་དེ་ཡིད་ཀྱི་རྣམ་པར་ཤེས་པ་ཡིན་པ་ལ། ཐེག་བསྡུས་སུ་གནོད་བྱེད་མང་དུ་བརྗོད་པའི་ཕྱིར། སྐྱེ་སྲིད་ཀྱི་སྐབས་སུ་སྐྱེ་བའི་སྲིད་པ་ཞེས་བྱ་བ་ནི། མངོན་པ་འོག་མར་སྐྱེ་གནས་སུ་ཉིང་མཚམས་སྦྱར་མ་ཐག་གི་སྐད་ཅིག་མ་གཅིག་ལས་མ་བཤད་ཀྱང༌། ལུགས་འདི་ལ་ནི་ཇི་སྲིད་སྐྱེ་མཆེད་དྲུག་ཡོངས་སུ་མ་རྫོགས་ཀྱི་བར་དེ་ལ་སྐྱེ་བའི་སྲིད་པ་ཞེས་བྱ་ཞིང༌། དབང་པོ་འགག་ཅིང༌། འབྱུང་བ་བསྡུད་པའི་མགོ་རྩོམ་པ་ནས་འཆི་བའི་སྲིད་པ་ཞེས་བྱའོ། ། དེས་ན་གཞན་དག་སྒོང་སྐྱེས་ལ་མངལ་སྐྱེས་ཀྱིས་ཁྱབ་པར་འདོད་པ་ཡང་མ་ཤེས་པ་ཡིན་ཏེ། དེ་གཉིས་ཀྱི་ཁྱད་པར་མངལ་དུ་དབང་པོ་ལྔ་རྫོགས་པར་གྲུབ་པ་དང༌།
སྒོ་ངའི་ནང་དུ་དབང་པོ་ལྔ་རིམ་གྱིས་གྲུབ་པའི་ཁྱད་པར་ལས་འཆད་དགོས་པའི་ཕྱིར། ཞར་ལ་འཕགས་པ་རྣམས་སྲིད་པར་སྐྱེ་བ་ལེན་པའི་ཚུལ་ནི་གཉིས་ཏེ། ཐེག་དམན་གྱི་དང༌། ཐེག་ཆེན་གྱིའོ། ། དང་པོ་ལ། སྤྱིར་བདེན་པ་མཐོང་ནས་འཕེན་བྱེད་ཀྱི་ལས་སོག་པ་མེད་ཅིང་བྱེ་བྲག་ཏུ་ཉན་རང་སློབ་པ་རྣམས་ལ་ནི་འགྲུབ་བྱེད་ཀྱི་ལས་ཉོན་མཚན་ཉིད་པ་ཡོད་པའི་ཕྱིར། འཁོར་བར་འཆིང་བྱེད་ལས་མ་གྲོལ་ལོ། ། དེའི་ཕྱིར་སོ་སོ་སྐྱེ་བོའི་རྟེན་ལ་ལས་བསགས་པ་དེ་ཉིད་འགྲུབ་བྱེད་ཀྱིས་གསོས་འདེབས་པ་ཡིན་མོད། དེ་ལྟ་ན་ཡང་འདོད་པ་ཁམས་སུ་སྲིད་པ་བདུན་ལས་ལྷག་པ་མི་ལེན་ཏེ། སྐྱེ་བ་དེ་སྲིད་ཀྱིས་རྒྱུད་ཡོངས་སུ་སྨིན་ནས་བདུན་པའི་མཐར་ལྷག་མེད་དུ་འཇུག་པའི་ཕྱིར་རོ། །
དེ་ལ་དགོངས་ནས། རེ་ལྟར་ཐོགས་ན་སྲིད་པ་ལན་བདུན་པ་ཞེས་གསུངས་སོ། ། འདི་ཡང་ཐེག་དམན་དུ་རིགས་ངེས་པའི་འཕགས་པས། ལས་ཉོན་མཚན་ཉིད་པས་གསོས་འདེབས་པའི་དབང་དུ་བྱས་པ་ཡིན་གྱི། སྤྱིར་ཐེག་དམན་གྱི་འཕགས་པ་ཐོབ་རྗེས་སུ་འདོད་པར་སྐྱེ་བ་ལེན་པ་ཐམས་ཅད་ལ་དེར་མ་ངེས་ཏེ། ཉན་ཐོས་མ་ངེས་པ་ཐེག་པ་ཆེན་པོའི་ལམ་དུ་ཞུགས་ནས་འདོད་པ་ཁམས་སུ་སྐྱེ་བ་གྲངས་མེད་པ་ལེན་པའི་ཕྱིར། དེ་ལེན་པའི་ཚུལ་ལ་གཉིས་ཏེ། འདོད་པ་ལ་ཆགས་བྲལ་མ་བྱས་པའི་དང༌། བྱས་པའི་འཕགས་པས་ལེན་པའོ། ། དང་པོ་ནི།
སྨོན་ལམ་གྱི་དབང་གིས་སྐྱེ་བ་མང་པོ་ལེན་པ་ཡིན་ལ། གཉིས་པ་ནི་སྤྲུལ་པའི་ལུས་ཀྱིས་འདོད་པར་སྐྱེ་བ་ལེན་པའོ། ། དེ་དག་གི་དོན་ཅི་ཞེ་ན། དང་པོ་འདོད་པའི་ཉོན་མོངས་དང་མ་བྲལ་ཀྱང་སྨོན་ལམ་གྱི་དབང་གིས་སྐྱེ་དགོས་པ་ནི། སོ་སྐྱེའི་དུས་ཀྱི་འཕེན་བྱེད་ཀྱི་ལས་ཀྱིས་སྲིད་པ་བདུན་ལས་ལྷག་པ་འཕེན་པའི་ནུས་པ་མེད་པས། འཕེན་བྱེད་ཀྱི་ཚབ་ཏུ་འདོད་པར་སྐྱེ་བའི་སྨོན་ལམ་བཏབ་ནས་དེ་འགྲུབ་བྱེད་ཀྱི་ཉོན་མོངས་མཚན་ཉིད་པས་གསོས་འདེབས་པ་ཡིན་པས། དེ་ལས་ཉོན་གྱི་སྐྱེ་བ་མཚན་ཉིད་པ་ཡིན་ལ། འདི་ཐེག་པ་ཆེན་པོའི་ལམ་དུ་ཞུགས་ནས་ཡིན་ཀྱང་ཐེག་ཆེན་གྱི་བདེན་པ་མཐོང་བའི་ངེས་པ་མེད་པས་འཁོར་བར་འཆིང་བྱེད་ལས་མ་གྲོལ་བའོ། ། གཉིས་པ་འདོད་པ་ལ་ཆགས་བྲལ་བྱས་པའི་ཉན་ཐོས་ཐེག་པ་ཆེན་པོར་ཞུགས་པ་དེ་འདོད་པའི་ཁམས་སུ་སྐྱེ་བ་ལེན་པ་ནི། སྤྲུལ་པའི་ལུས་ཀྱིས་སྐྱེ་བ་ལེན་དགོས་པ་ཡིན་ཏེ།
འདོད་པའི་ལུས་མཚན་ཉིད་པ་འགྲུབ་བྱེད་ཀྱི་ཉོན་མོངས་མེད་པའི་ཕྱིར། འོ་ན་བྱང་ཆུབ་སེམས་དཔའ་བསམ་གཏན་ལས་མ་ཉམས་བཞིན་དུ་འདོད་པར་སྐྱེ་བ་ལེན་ནུས་པར་བཤད་པ་མ་ཡིན་ནམ། སྤྲུལ་པས་ཅི་ཞིག་བྱ་ཞེ་ན། དེ་ལྟར་བཤད་པ་དེ་ནི་ཆགས་བྲལ་སྔོན་དུ་མ་སོང་བའི་བྱང་སེམས་འཕགས་པའི་དབང་དུ་བྱས་པ་ཡིན་ཏེ། སྟོང་ཉིད་མངོན་སུམ་དུ་རྟོགས་ནས་འདོད་པའི་སྲེད་ལེན་མངོན་དུ་བྱས་ཀྱང་གོང་མ་ལས་མི་ཉམས་པའི་ཕྱིར། དེ་ཡང་སྲེད་པ་ལ། ནང་ཕུང་པོ་ལ་སྲེད་པ་དང༌། ཕྱི་ཡུལ་ལ་སྲེད་པ་གཉིས་ལས། དང་པོ་ལ་སྲིད་སྲེད་ཅེས་བྱ་ལ། ཕྱི་མ་ལ་འདོད་སྲེད་དང༌།
འཇིག་སྲེད་ཀྱི་དབྱེ་བས་གཉིས་ཡོད་ཅིང༌། དེ་ཡང་སྤྱིར་འདོད་སྲེད་ཀྱིས་བསམ་གཏན་ལས་ཉམས་པར་བྱེད་ཀྱང༌། དང་པོས་མ་ཡིན་ལ། ཉེ་བར་ལེན་པ་ཡང་འདོད་པ་ཉེ་བར་ལེན་པ་དང༌། བདག་ཏུ་སྨྲ་བ་ཉེ་བར་ལེན་པའི་བར་བཞིར་ཡོད་པ་ལས། སྤྱིར་འདོད་པའི་ཉེ་བར་ལེན་པ་དང་པོ་གསུམ་གྱིས་གོང་མ་ལས་ཉམས་པར་བྱེད་ནུས་ཀྱང༌། བདག་ཏུ་སྨྲ་བ་ཉེ་བར་ལེན་པ་ཙམ་གྱིས་ནི་མི་ནུས་སོ། ། དེ་ཡང་ཐེག་ཆེན་མཐོང་ལམ་གྱི་རྗེས་སུ་བསམ་གཏན་གྱི་དངོས་གཞི་སྒྲུབ་པ་ལ་ནི་འདོད་པའི་ཉོན་མོངས་སྤོང་བའི་ལྷག་མཐོང་མི་དགོས་པར་ཞི་གནས་ཀྱི་ཡིད་ལ་བྱེད་པ་དགུ་པའི་མཐར་དངོས་གཞི་ཐོབ་པར་གསུངས་ལ། ཐེག་ཆེན་གྱི་ཚོགས་སྦྱོར་དུ་ནི་གོང་དུ་བཤད་མ་ཐག་པ་བཞིན་ནོ། ། དེ་ལྟ་བུའི་དབྱེ་བ་དེ་ཡང་རྟེན་གྱི་གང་ཟག་ཐེག་ཆེན་འཕགས་པ་ལ་ཡིན་ཏེ།
དེ་འདོད་པའི་ལུས་ལ་སྲེད་པ་འབྱུང་ཡང༌། ལོངས་སྤྱོད་ལ་སྲེད་པ་མི་འབྱུང་བའི་ཕྱིར། རྟེན་གྱི་གང་ཟག་ཐེག་ཆེན་འཕགས་པ་མ་ཡིན་པ་རྣམས་ལ་ནི་འདོད་པའི་ལུས་ལ་སྲེད་པ་དང་བདག་ཏུ་སྨྲ་བ་ཉེ་བར་ལེན་པ་ཡོད་ན། གཞན་རྣམས་ཀྱང་འབྱུང་བའི་ཕྱིར། གོང་མའི་སེམས་མ་ཐོབ་པ་ལ་གེགས་དང་ཐོབ་ཟིན་པ་ལས་ཉམས་པར་བྱེད་ནུས་པ་ཡིན་ནོ། ། དེ་ཁོ་ནར་མ་ཟད་དང་པོ་ནས་ཐེག་པ་ཆེན་པོར་རིགས་ངེས་པའི་འཕགས་པ་རྣམས་ནི། སྤྱིར་འདོད་པའི་ཉོན་མོངས་ཆེད་དུ་གཉེར་ནས་མི་སྤོང་བས་སྤྲུལ་པས་ལུས་ལེན་པ་སོགས་ཀྱི་སྤྲོས་པ་མི་དགོས་ལ། ཕྱི་ཡུལ་གྱི་སྲེད་ལེན་སྤངས་ནས། གོང་མའི་སེམས་མངོན་དུ་བྱས་པ་དེ་དག་ཀྱང་སྤངས་པ་དེ་ལས་མ་ཉམས་བཞིན་དུ་འདོད་པའི་སྲེད་ལེན་མངོན་དུ་བྱེད་པར་ནུས་པས། དེ་དག་ལ་སྤྲུལ་པའི་ལུས་ཀྱིས་སྐྱེ་བ་ལེན་པ་ལ་སོགས་པའི་སྤྲོས་པ་མ་མཛད་དོ། །
སྤྲུལ་པས་སྐྱེ་བ་ལེན་པ་འདི་ནི་འདོད་པ་ལ་ཆགས་བྲལ་བྱས་པའི་ཉན་ཐོས་ཐེག་པ་ཆེན་པོར་ཞུགས་ཀྱང༌། ཆོས་ཀྱི་བདག་མེད་མ་མཐོང་བ་རྣམས་ཀྱི་དབང་དུ་བྱས་པ་ཡིན་ཏེ། དེས་རྣམ་སྨིན་གྱི་ལུས་མངོན་དུ་བྱེད་པ་ལ་འདོད་པའི་སྲེད་པ་དགོས་ལ། དེ་ནི་སྤངས་ཟིན་ཅིང༌། སྤངས་པ་སླར་མི་ལྡོག་པའི་ཕྱིར་དང༌། བསམ་གཏན་ལས་མ་ཉམས་བཞིན་དུ་འདོད་པར་སྐྱེ་བ་ལ་ནི་ཆོས་ཀྱི་བདག་མེད་མངོན་སུམ་དུ་རྟོགས་དགོས་པ་ལས། དེ་ཡང་མེད་པའི་ཕྱིར། སྤྲུལ་པས་སྐྱེ་བ་ལེན་པ་ལས་ཐབས་གཞན་མེད་དོ། ། ཇི་སྐད་བཤད་པ་དེ་དག་ཀྱང༌། ཉན་ཐོས་འཕགས་པའི་དབང་དུ་བྱས་པ་ཡིན་ལ།
མ་ངེས་པའི་རིགས་ཅན་གྱི་རང་རྒྱལ་འདོད་པ་ལ་ཆགས་བྲལ་མ་བྱས་པ་ཁ་ཅིག་སྨོན་ལམ་གྱི་མཐུས་ཉན་ཐོས་དང་སངས་རྒྱས་མེད་པའི་ཞིང་དུ་སྐྱེས་ཏེ། དེར་བསམ་གཏན་གྱི་དངོས་གཞི་བསྒྲུབས་ནས་སྤྲུལ་པའི་ལུས་མངོན་དུ་བྱེད་ལ། ལུས་དེས་ཐེག་པ་ཆེན་པོའི་ལམ་དུ་ཞུགས་ནས་འཚང་རྒྱ་བར་བྱེད་དོ། ། དེ་དག་ནི་སློབ་པའི་དབང་དུ་བྱས་པ་ཡིན་ལ། དམན་པའི་དགྲ་བཅོམ་པ་ཐེག་པ་ཆེན་པོའི་ལམ་དུ་ཞུགས་པ་དེ་དག་ལ་ནི་འདོད་པར་སྐྱེ་བ་ལེན་པའི་རྒྱུ་ཉོན་མོངས་པ་མེད་ཅིང༌། སྙིང་རྗེ་དང་སྨོན་ལམ་རྐྱང་པས་སྐྱེ་བ་ལེན་པར་ཡང་བྱེད་མི་ནུས་པས། རྣམ་སྨིན་གྱི་ལུས་དེ་ཉིད་དབང་པོའི་ལུས་སུ་བྱིན་གྱིས་བརླབས་ནས་སྐྱེ་བ་ལེན་མི་དགོས་པར། ལུས་གཅིག་པོ་དེས་འཚང་རྒྱ་བར་བྱེད་དོ། ། དེ་དག་གི་ཤེས་བྱེད་ཀྱང་གཏན་ལ་དབབ་པ་བསྡུ་བར། ཉན་ཐོས་ཀྱི་ལྷག་བཅས་ནས་ཐེག་པ་ཆེན་པོའི་ལམ་དུ་འཇུག་པ་དེ་དག་ཤེས་རབ་རྐྱང་པས་རྣམ་པར་གྲོལ་བ་ཡིན་གྱི།
བསམ་གཏན་གྱི་དངོས་གཞི་ཐོབ་པ་ན་ལྷག་མེད་དུ་འཇུག་ངེས་པར་བཤད་པ་ཡིན་ནོ། ། རང་རྒྱལ་གྱི་དགྲ་བཅོམ་པ་ལ་ནི་བསམ་གཏན་གྱི་དངོས་གཞི་ཐོབ་པས་ཁྱབ་པའི་ཕྱིར། ཐེག་པ་ཆེན་པོར་ཞུགས་ནས་ཀྱང་སྤྲུལ་པའི་ལུས་ཀྱིས་འཚང་རྒྱ་བར་བྱེད་དོ། ། ཐེག་པ་ཆེན་པོར་རིགས་ངེས་པའི་བྱང་སེམས་འཕགས་པ་རྣམས་ནི་ས་བདུན་པ་མན་ཆད་དུ། སྲེད་པ་མངོན་གྱུར་པས་འགྲུབ་བྱེད་ཀྱི་ལས་བསགས་ནས་འཁོར་བར་སྐྱེ་བ་ལེན་པར་བྱེད་ཀྱང་ལས་ཉོན་གྱི་དབང་གིས་སྐྱེ་བ་བླངས་པ་ཞེས་མི་བྱ་སྟེ། ལས་དང་ཉོན་མོངས་པས་འཕངས་པའི་སྐྱེ་བ་མ་ཡིན་པའི་ཕྱིར་དང༌། དེའི་རྣམ་སྨིན་གྱི་འབྲས་བུ་མ་ཡིན་པའི་ཕྱིར་དང༌། དེའི་རྒྱུ་མཚན་གྱིས་སྐྱེ་རྒ་ལ་སོགས་པའི་སྡུག་བསྔལ་བར་བྱས་པ་མ་ཡིན་པའི་ཕྱིར་རོ། ། དོན་དེ་ལ་བསམས་ནས། འཕགས་པས་འཆི་དང་ན་བ་དང༌། །
ཞེས་སོགས་གསུངས་སོ། ། དེ་དུས་ཀྱི་སྲེད་པ་དེས་ཀྱང་ཉོན་མོངས་པའི་ཉེས་པ་སྐྱེད་པ་མ་ཡིན་ཏེ། སེམས་རྒྱུད་རབ་ཏུ་མ་ཞི་བར་བྱེད་པ་དང༌། གཉེན་པོ་ཡེ་ཤེས་ཀྱི་གེགས་བྱེད་པའི་ནུས་པ་གཉིས་དེ་ལ་མེད་པའི་ཕྱིར། དཔེར་ན་སྔགས་དང་སྨན་གྱིས་སོད་པའི་དུག་ལྟ་བུའོ། ། འོ་ན་དེ་ལ་ལས་གསོས་འདེབས་པའི་ནུས་པ་ཇི་ལྟར་ཡོད་ཅེ་ན། ཉོན་མོངས་པའི་ནུས་པ་བཞིའི་ནང་ནས་རིགས་འདྲ་ཕྱི་མ་སྐྱེད་པའི་ནུས་པ་དང༌། སྲིད་པར་སྐྱེ་བ་ལེན་པའི་ནུས་པ་གཉིས་དེ་ལ་ཡོད་པའོ། ། འོ་ན་མ་དག་ས་བདུན་ན་སེམས་རྒྱུད་རབ་ཏུ་མ་ཞི་བར་བྱེད་པའི་ཉོན་མོངས་མེད་པར་ཁས་ལེན་ནུས་སམ་ཞེ་ན། མ་ཡིན་ཏེ།
ཡིད་ཤེས་འཁོར་དུ་བྱུང་བ་ལ་དེ་ལྟར་ཁས་བླངས་པས་ཆོག་ཀྱང་འདས་ལམ་དུ་མ་གྱུར་པའི་ཚེ། ཉོན་ཡིད་འཁོར་དུ་བྱུང་བ་རྣམས་ལ་དེའི་མཚན་ཉིད་ཚང་བའི་ཕྱིར། ས་བརྒྱད་པ་ཡན་ཆད་དུ་ནི་འདོད་པ་དང༌། སྲིད་པའི་འདོད་ཆགས་ཀྱི་བག་ལ་ཉལ་གྱིས་འཁོར་བར་སྐྱེ་བ་འགྲུབ་པའི་རྒྱུ་བྱེད་པ་ཡིན་གྱི། དེར་སྲེད་ལེན་མངོན་གྱུར་མི་འབྱུང་སྟེ། ཉོན་ཡིད་སྤངས་པས། བདག་ཏུ་སྲེད་པ་དང༌། བདག་ཏུ་སྨྲ་བ་ཉེ་བར་ལེན་པ་སྤངས་པའི་ཕྱིར་དང༌། དེ་འབྱུང་ན་དག་པའི་སར་འཇོག་མི་ནུས་པའི་ཕྱིར། འཕགས་སེང་གིས་ཀྱང༌།
མ་རིག་པ་དང་ལྟ་བའི་བག་ལ་ཉལ་འཇོམས་ཀྱི་འདོད་པ་དང་སྲིད་པའི་བག་ལ་ཉལ་ནི་མ་ཡིན་ཏེ། བསམ་བཞིན་དུ་སྲིད་པར་སྐྱེ་བ་ཡོངས་སུ་འཛིན་པའི་ཕྱིར། ཞེས་གསུངས་པ་དང་ཡང་མཐུན་ནོ། ། འོ་ན་ཉོན་མོངས་པའི་བག་ལ་ཉལ་ཙམ་ཞིག་ནི་ཉན་ཐོས་དགྲ་བཅོམ་པ་དག་ལ་ཡང་ཡོད་པས་ཅིའི་ཕྱིར་སྐྱེ་བ་ལེན་པར་མི་བྱེད་ཅེ་ན། དེས་སྤྱིར་ཉོན་མོངས་པའི་བག་ལ་ཉལ་མ་སྤངས་ཀྱང༌། སྲེད་ལེན་གྱི་བག་ལ་ཉལ་མ་ལུས་པར་སྤངས་པ་ཡིན་ཏེ། ཇི་སྐད་དུ། སྲིད་པའི་སྲེད་ལས་རྣམ་བརྒལ་བའི། ། ལས་གཞན་འཕེན་ནུས་མ་ཡིན་ཏེ། ། ལྷན་ཅིག་བྱེད་པ་ཟད་ཕྱིར་རོ། །
ཞེས་དང༌། བསྡུ་བ་ལས། དགྲ་བཅོམ་པ་ལ་གནས་གྱུར་པ་ནི་ཡོད་དེ། ཞེས་འབྱུང་བ་ལྟར་རོ། ། འོ་ན་སྲེད་པའི་བག་ལ་ཉལ་ཉོན་མོངས་པའི་སྒྲིབ་པ་ཡིན་པའམ། ཡང་ན་དེས་ཤེས་སྒྲིབ་ཀྱི་ཕྱོགས་གཅིག་སྤངས་པར་འགྱུར་རོ་ཞེ་ན། དེ་ཉོན་མོངས་པའི་སྒྲིབ་པར་ཐལ་བ་འདོད་པ་ཡིན་ཏེ། དེ་ཡིན་པའི་རྒྱུ་མཚན་གྱིས་ཉན་རང་སློབ་པས་དེ་ཆེད་དུ་གཉེར་ནས་སྤོང་བའི་ཕྱིར་རོ། ། ཉོན་མོངས་པའི་བག་ཆགས་དང༌། ཤེས་སྒྲིབ་ཀྱི་གཞི་མཐུན་མེད་པ་མ་ཡིན་ཏེ།
དེའི་རྒྱུ་མཚན་གྱིས་བྱང་སེམས་འཕགས་པས་ཆེད་དུ་གཉེར་ནས་སྤོང་བར་བཤད་པ་ཡིན་ནོ། ། དོན་དེ་དག་ཀྱང་ཇི་སྐད་དུ། མདོ་སྡེའི་རྒྱན་ལས། རྫོགས་པའི་སངས་རྒྱས་རྣམས་ཀྱིས་ནི། ། མ་ངེས་རྣམས་ལ་ཐེག་གཅིག་བཤད། ། ཉན་ཐོས་མ་ངེས་རྣམ་གཉིས་ཏེ། ། ཐེག་དོན་མཐོང་དང་མ་མཐོང་བའོ། ། དོན་མཐོང་འདོད་ཆགས་བྲལ་བ་དང༌། ། འདོད་ཆགས་བྲལ་མིན་འདི་དམན་པའོ། ། དེ་གཉིས་འཕགས་པའི་ལམ་ཐོབ་པ། །
སྲིད་པ་དག་ཏུ་བསྒྱུར་བའི་ཕྱིར། ། བསམ་གྱིས་མི་ཁྱབ་བསྒྱུར་བ་ཡི། ། སྐྱེ་བ་དང་ནི་ཡང་དག་ལྡན། ། གཅིག་ནི་སྨོན་ལམ་དབང་གིས་ན། ། སྐྱེ་བ་རབ་ཏུ་སྒྲུབ་པར་བྱེད། ། ཅིག་ཤོས་ཕྱིར་མི་འོང་པ་དང༌། ། ལྡན་ཕྱིར་སྤྲུལ་པ་རབ་ཏུ་སྒྲུབ། ། དེ་གཉིས་ཡང་དང་ཡང་དུ་ནི། ། མྱ་ངན་འདས་ལ་མངོན་དགའི་ཕྱིར། ། རྟོགས་པ་བུལ་བ་ཡིན་པར་འདོད། །
དོན་བཅས་མ་ཡིན་དེ་སངས་རྒྱས། ། མེད་པར་སྐྱེས་ནས་སྤྲུལ་དོན་གཉེར། ། བསམ་གཏན་དོན་བརྩོན་དེར་བརྟེན་ནས། ། བྱང་ཆུབ་དམ་པ་ཐོབ་པར་འགྱུར། ། ཞེས་གསུངས་སོ། ། འདི་དག་གི་དོན་རྣམ་བཤད་མཛད་པ་པོ་སྔ་མ་རྣམས་ཀྱིས་གསལ་བར་བཤད་པ་མ་མཐོང་བས། འབད་པས་བསྒྲུབས་པ་འདི་དག་ནི་ཡིད་ཆེས་པའི་ལུང་མཐའ་དག་དང་ཇི་ལྟར་སྦྱོར་བའི་ཚུལ་ནི་མངས་པས་མ་བྲིས་མོད། ངག་དོན་གསལ་པོའི་ལྡེ་མིག་འདི་ཙམ་གྱིས་ཤིན་ཏུ་དམ་པའི་ལུང་གི་སྒོ་མོ་ཆེ་བརྒྱ་ཕྲག་དུ་མ་ཞིག་རང་གྲོལ་དུ་ཕྱེད་པར་འགྱུར་རོ། ། གཉིས་པ་ཀུན་འབྱུང་གི་བདེན་པ་བཤད་པ་ལ། རང་གི་མཚན་ཉིད་དང༌།
སྤྱིའི་མཚན་ཉིད་དོ། ། དང་པོ་ལ་བསྟན་པ་དང༌། བཤད་པའོ། ། དང་པོ་ལ་དངོས་དང༌། མདོ་དང་འགལ་བ་སྤང་བའོ། ། དེ་ལ་གཙོ་བོ་བསྟན་པས་མི་འགལ་བ་དང༌། གཙོ་བོ་ཡིན་པར་བསྟན་བཤད་གཉིས་ཀྱིས་སྒྲུབ་པའོ། ། རྒྱས་པར་བཤད་པ་ལ། དང་པོ་ལ་དོན་གྱི་དངོས་པོ་བཅུར་ཕྱེ་བ་དང༌། བཅུ་པོ་སོ་སོར་བཤད་པའོ། །
དེ་ལ་གཉིས་ཏེ། ཉོན་མོངས་པའི་མཚན་ཉིད་དང༌། དེ་གཉེན་པོས་ཇི་ལྟར་སྤོང་བའོ། ། དང་པོ་ལ། ཡོངས་སུ་ཤེས་པར་བྱ་བ་གསུམ་གྱི་སྒོ་ནས་ཤེས་པར་བྱ་བ་དང༌། དེ་ཉིད་རྟེན་དང་སྡེ་ཚན་གྱི་སྒོ་ནས་སྤང་བྱར་བཞག་པའོ། ། དང་པོ་ལ་གསུམ་སྟེ། རང་གི་ངོ་བོ་དང༌། འབྱུང་བ་བཞིའི་དངོས་པོ་དང༌། ཉེས་དམིགས་སོ། །
དང་པོ་ལ་དབྱེ་བ་དང༌། མཚན་ཉིད་དོ། ། དང་པོ་ལ་བསྟན་པ་དང༌། བཤད་པའོ། ། བཤད་པ་ལ། ངོ་བོས་དབྱེ་བ་དང༌། ལྟ་བ་ཡིན་མིན་གྱིས་དབྱེ་བའོ། ། མཚན་ཉིད་ལ་ངོ་བོ་ཉིད་ཀྱིས་མཚོན་པ་དང༌། བྱེད་པས་མཚོན་པའོ། ། དང་པོ་ནི།
སེམས་བྱུང་གི་ཆོས་གང་ཞིག གཙོ་བོ་སེམས་གང་གི་འཁོར་དུ་འབྱུང་བ་ན་རྣམ་གཡེང་དང༌། ཕྱིན་ཅི་ལོག་དང༌། རྒོད་པ་དང༌། རྨུགས་པ་དང༌། བག་མེད་པ་དང༌། འཛེམ་པ་མེད་པ་སྟེ། དྲུག་གི་སྒོ་ནས་རབ་ཏུ་མ་ཞི་བའི་མཚན་ཉིད་དུ་འབྱུང་བའོ། ། གཉིས་པ་ནི། དེ་བྱུང་བས་གང་ལ་བྱུང་བའི་གང་ཟག་གི་སེམས་ཀྱི་རྒྱུད་སོགས་སོ། །
གཞིའི་དངོས་པོ་ལ་གསུམ་སྟེ། སྤྱིར་བསྟན་པ་དང༌། དམིགས་པའི་རྐྱེན་གཞི་བྱེ་བྲག་ཏུ་བཤད་པ་དང༌། ལྷན་ཅིག་འབྱུང་བ་དང་མཚུངས་ལྡན་གྱི་རྒྱུ་བཞི་བྱེ་བྲག་ཏུ་བཤད་པའོ། ། དང་པོ་ལ་རྒྱུའི་དང༌། དམིགས་པའི་དང༌། བདག་པོའི་རྐྱེན་ནོ། ། གཉིས་པ་དམིགས་པའི་རྐྱེན་གཞི་བཤད་པ་ལ་ཡུལ་ཅན་ཕན་ཚུན་དང་གཞི་དམིགས་པར་བཞག་པ་དང༌། ས་གང་གི་ཉོན་མོངས་པས་ས་གང་ལ་དམིགས་པ་དང༌། གཉེན་པོའི་བདེན་པ་ལ་དངོས་སུ་མི་དམིགས་ཀྱང་དམིགས་པར་བཏགས་པའི་རྒྱུ་མཚན་དང༌།
གཞི་མེད་དང་གཞི་བཅས་ཀྱི་དམིགས་པའི་ཁྱད་པར་བཤད་པའོ། ། འདིར་གཞི་ཡོད་མེད་ཀྱི་དོན་ནི་དེའི་འཛིན་སྟངས་ཀྱི་གཟུང་བྱ་ཡང་དག་པའི་ཀུན་རྫོབ་ཏུ་ཡོད་མེད་ལ་བྱའོ། ། གཉིས་པ་ལྷན་མཚུངས་ཀྱི་རྒྱུ་བྱེ་བྲག་ཏུ་བཤད་པ་ལ་གཉིས་ཏེ། རྩ་ཉོན་གྱི་མཚུངས་ལྡན་བཤད་པ་དང༌། ཉེ་ཉོན་གྱི་དེ་བཤད་པའོ། ། དང་པོ་ལ། འདོད་ཆགས་གཞིར་བཞག་ནས་དང༌། ཁོང་ཁྲོ་དང༌། ང་རྒྱལ་དང༌། མ་རིག་པ་དང༌།
ལྟ་བ་དང༌། ཐེ་ཚོམ་བཞིར་བཞག་སྟེ་བཤད་པའོ། ། ཉེ་ཉོན་གྱི་མཚུངས་ལྡན་ལ་གཉིས་ཏེ། མི་ལྡན་པའི་བྱེ་བྲག་དང༌། མཚུངས་པར་ལྡན་པའི་ཁྱད་པར་རོ། ། དེ་ལ་གཉིས་ཏེ། བྱེ་བྲག་ཐམས་ཅད་དང་ལྡན་པ་དང༌། སྤྱི་ཐམས་ཅད་དང་ལྡན་པའོ། ། གཞུང་འདི་དག་གི་དོན་ལ་རྣམ་པར་བརྟག་པ་ན། གཙོ་བོ་སེམས་གཅིག་གི་འཁོར་གྱི་སེམས་བྱུང་རྣམས་འཛིན་སྟངས་མཚུངས་པ་མ་ཡིན་ནོ། །
གསུམ་པ་ཉེས་དམིགས་ལ་གཉིས་ཏེ། མདོ་ལས་བྱུང་བའི་ཉེས་དམིགས་ཀྱི་རྣམ་གྲངས་བསྟན་པ་དང༌། རང་རང་གི་དམིགས་པ་ཕྱིན་ཅི་ལོག་ཏུ་བྱེད་པའི་ཉེས་དམིགས་སོ། ། དང་པོ་ལ་གཉིས་ཏེ། ཉི་ཤུ་རྩ་བཞིར་ཕྱེ་སྟེ་བཤད་པ་དང༌། སོ་སོའི་མཚན་ཉིད་རྒྱས་པར་བཤད་པའོ། ། དང་པོ་ལ། སྡོམ་ནི། ཀུན་འཆིང་བག་ཉེ་ཀུན་ཆུ་སྦྱོར། ། ཉེ་མདུང་སྒྲིབ་ཐ་དྲི་སྡིག་གཟུགས། །
ཅི་ཉེས་ཟག་ཕོངས་ཡོངས་འཁྲུག་འཐབ། ། རིམ་ནང་ནགས་སྦྱོར་གེགས་ཡིན་ནོ། ། ཞེས་སོ། ། དེ་ལས་བསྡུ་ན་གཉིས་ཏེ། ཉོན་མོངས་ཕལ་ཆེ་བའི་དབང་དུ་བྱས་པ་དང༌། དུག་གསུམ་གཙོ་བོར་བྱས་པའི་རྣམ་གྲངས་སོ། ། དང་པོ་ལ་གཉིས་ཏེ། རང་བཞིན་གྱི་ཉེས་དམིགས་དང༌། གཉེན་པོ་སྐྱེད་པའི་གནས་སྐབས་ཀྱི་ཉེས་དམིགས་སོ། ། དང་པོ་ལ།
སྡུག་བསྔལ་འགྲུབ་པའི་རྒྱུ་བྱེད་པ་དང༌། སྡུག་བསྔལ་དང་མི་འབྲལ་བའི་རྒྱུ་བྱེད་པ་དང༌། རྒྱུ་དེ་ཉིད་ཤེས་པར་དཀའ་ཞིང་སྤང་དཀའ་བའི་རྐྱེན་དང༌། སེམས་ཕྱིན་ཅི་ལོག་ཏུ་བྱེད་པའི་རྐྱེན་དང་བཞིའོ། ། གཉིས་པ་གཉེན་པོ་ལ་གེགས་བྱེད་པའི་ཉེས་དམིགས་ལ་ལྔ་སྟེ། དགེ་བ་ལ་སྦྱོར་བ་དང་འགལ་བ་དང༌། ལམ་གྱི་སྤང་བྱ་ཀུན་ནས་ཉོན་མོངས་པ་དང་རྗེས་སུ་མཐུན་པ་དང༌། བླང་བྱ་རྣམ་པར་བྱང་བ་དང་རྗེས་སུ་མི་མཐུན་པ་དང༌། སྤང་བྱ་ལ་འཇུག་པའི་སྐྱོན་དང༌། གཉེན་པོ་ལ་བར་དུ་གཅོད་པའི་སྐྱོན་ནོ། །
དེ་ལའང་འཇིག་རྟེན་ལས་འདས་པའི་ལམ་དང་འགལ་བ་དང༌། དེའི་སྦྱོར་བ་དང༌། འགལ་བ་གཉིས་སོ། ། གཉིས་པ་དུག་གསུམ་གཙོ་ཆེ་བའི་དབང་དུ་བྱས་པ་ལ་གསུམ་སྟེ། སྤང་བྱ་སྤང་དཀའ་ཞིང་གཉེན་པོའི་རྟེན་དུ་འགྱུར་བའི་ཉེས་པ་དང༌། འབྲས་བུ་མི་འདོད་པ་སྒྲུབ་པའི་ཉེས་པ་དང༌། གཉེན་པོ་དང་འགལ་བའི་ཉེས་པའོ། ། མི་འདོད་པ་སྒྲུབ་པ་ལ་གཉིས་ཏེ། དམ་པ་རྣམས་ཀྱིས་སྨད་པར་འགྱུར་བའི་ཉེས་པ་དང༌། རང་མི་འདོད་པ་འབྱིན་པའི་ཉེས་པའོ། །
དེ་ལ་བདུན་ཏེ། རྒྱུན་གྱི་སྡུག་བསྔལ་སྐྱེད་པ་དང༌། གནས་སྐབས་ཀྱི་སྡུག་བསྔལ་སྐྱེད་པ་དང༌། ཕྱིན་ཅི་ལོག་ཏུ་བྱེད་པ་དང༌། ད་ལྟར་གྱི་སྡུག་བསྔལ་སྐྱེད་པ་དང༌། བྱ་བ་མ་ཡིན་པ་ལ་འཇུག་པར་བྱེད་པ་དང༌། བསལ་བར་དཀའ་བ་དང༌། སྡུག་བསྔལ་མཐའ་དག་ལ་ཆགས་པས་སྦྱོར་བར་བྱེད་པའོ། ། དང་པོ་ལ་གཉིས་ཏེ། རྒྱུན་དུ་གནོད་པ་དང༌།
དེ་ཡང་སྤང་དཀའ་བའོ། ། གཉིས་པ་ལའང་གཉིས་ཏེ། མི་འདོད་པ་དངོས་ལ་སྦྱོར་བ་དང༌། དེའི་རྒྱུ་ལ་སྦྱོར་བའོ། ། གསུམ་པ་ལའང་གཉིས་ཏེ། སེམས་ཕྱིན་ཅི་ལོག་ཏུ་བྱེད་པ་དང༌། བསྒྲུབ་བྱ་ལོག་པར་བསྒྲུབ་པའོ། ། བཞི་པ་ལའང་གཉིས་ཏེ། འདོད་པའི་དོན་མ་ཐོབ་པ་ལས་བྱུང་བ་དང༌། ཐོབ་པ་ལས་བྱུང་བའོ། །
གཉིས་པ་རྒྱས་པར་བཤད་པ་ལ། ཀུན་སྦྱོར་ལ་དགུ་ཡོད་པ་གསུམ་དུ་བསྡུ་སྟེ། བསམ་པ་སྐྱེ་བའི་གེགས་རྗེས་སུ་ཆགས་པའི་ཀུན་སྦྱོར་དང༌། སྦྱོར་བ་བཏང་སྙོམས་ཀྱི་གེགས་ཁོང་ཁྲོ་བའི་ཀུན་སྦྱོར་གཉིས་ཀྱིས་ཚོགས་ལམ་གྱི་བར་ཆད་དང༌། སྦྱོར་ལམ་གྱི་བར་ཆད་ང་རྒྱལ་གྱི་ཀུན་སྦྱོར་དང༌། མཐོང་ལམ་གྱི་བར་ཆད་ལྷག་མ་རྣམས་སོ། ། དེ་ལ་གཉིས་ཏེ། མཉམ་གཞག་གི་དང༌། རྗེས་ཐོབ་ཀྱི་བར་ཆད་དོ། ། དང་པོ་ལ།
སྡུག་བསྔལ་དང༌། ཀུན་འབྱུང་གི་ཆོས་ཉིད་རྟོགས་པའི་གེགས་མ་རིག་པའི་ཀུན་སྦྱོར་དང༌། ལམ་གྱི་གེགས་མཆོག་འཛིན་གྱི་ཀུན་སྦྱོར་རོ། ། རྗེས་ཐོབ་ཀྱི་གེགས་ལ་གསུམ་སྟེ། དཀོན་མཆོག་ལ་ཤེས་ནས་དད་པ་ཐོབ་པའི་གེགས་ཐེ་ཚོམ་གྱི་ཀུན་སྦྱོར་དང༌། རྙེད་པ་དང༌། བཀུར་སྟི་ལ་སྐྱོན་དུ་ཤེས་པའི་གེགས་ཕྲག་དོག་གི་ཀུན་སྦྱོར་དང༌། ཡོ་བྱད་བསྙུངས་པ་ཡོངས་སུ་ཤེས་པའི་གེགས་སེར་སྣའི་ཀུན་སྦྱོར་རོ། ། དེ་ཐམས་ཅད་ལ་གང་གིས་སྦྱོར། ཇི་ལྟར་སྦྱོར།
གང་དུ་སྦྱོར་བ་གསུམ་གསུམ་གྱིས་སྟོན་ནོ། ། བྱེ་བྲག་ཏུ་ང་རྒྱལ་གྱི་ཀུན་སྦྱོར་བདུན་པོ་གསུམ་དུ་འདུ་སྟེ། ཐོབ་པར་བྱེད་པའི་གང་ཟག་ལ་ལོག་པར་རྟོག་པའི་ང་རྒྱལ་དང༌། ཐོབ་པར་བྱ་བའི་འབྲས་བུ་དང༌། བརྟེན་པར་བྱ་བའི་ཡོན་ཏན་ལ་ལོག་པར་རྟོག་པའི་འོ། ། དང་པོ་ལ། གཞན་རྒྱུ་མཚན་དུ་བྱས་ནས་དང༌། རང་གི་ཉེར་ལེན་གྱི་ཕུང་པོ་རྒྱུ་མཚན་དུ་བྱས་པའི་ང་རྒྱལ་ལོ། ། དང་པོ་ལ། རང་ལས་ཆུང་བ་རྒྱུ་མཚན་དུ་བྱས་པ་དང༌།
མཚུངས་པ་རྒྱུ་མཚན་དུ་བྱས་པ་དང༌། ཆེ་བ་རྒྱུ་མཚན་དུ་བྱས་པའོ། ། དེ་ལའང་མི་འདུད་པ་དང༌། འདུད་པ་གཉིས་སོ། ། བག་ལ་ཉལ་ལ་དབྱེ་བ་དང༌། མཚན་ཉིད་དང༌། བདུན་དུ་འཇོག་པའི་རྒྱུ་མཚན་དང་གསུམ་མོ། ། དེ་ལ་གསུམ་སྟེ། འདོད་པ་ཚོལ་བ་ལས་གཉིས་དང༌། སྲིད་པ་ཚོལ་བ་ལས་གཅིག་དང༌།
དངོས་དང་ཐད་པ་གཉིས་ཀྱིས་ལོག་པས་ཚངས་པར་སྤྱད་པ་ཚོལ་བ་ལས་བཞི་རྒྱས་པར་འགྱུར་བའོ། ། ཉེ་ཉོན་ལ་གསུམ་སྟེ། རྩ་བའི་ཉོན་མོངས་པ་གཞིར་བཞག་པ་དང༌། ཉེ་བའི་ཉོན་མོངས་པ་འབའ་ཞིག་པ་དང༌། ཉེ་བའི་ཉོན་མོངས་པར་འཇོག་པའི་རྒྱུ་བྱེ་བྲག་ཏུ་བཤད་པའོ། ། དེ་ལ་དངོས་དང༌། སྒྲ་དོན་དང༌། དེ་ལུང་གིས་སྒྲུབ་པ་གསུམ་མོ། ། གཞུང་འདི་ལ་བལྟས་ན་རྩ་ཉོན་དང་ཉེ་ཉོན་འགལ་བ་དང༌། རྩ་ཉོན་ཞེས་བྱ་བའི་རྣམ་གཞག་རྣམས་མི་འབྱུང་ལ།
གང་ཉོན་མོངས་ཡིན་པ་དེ་ཐམས་ཅད་ཉེ་ཉོན་ཀྱང་ཡིན་པ་དང༌། ཉེ་ཉོན་ཡིན་ལ་ཉོན་མོངས་མ་ཡིན་པ་ནི་དྲུག་པོ་མ་གཏོགས་པའི་ཉེ་ཉོན་རྣམས་སོ། ། དོན་དེར་གོང་འོག་གཉིས་ཀ་མཐུན་པ་ཡིན་ཏེ། མཛོད་དུ། ཉོན་མོངས་ལས་གཞན་ཉོན་མོངས་ཅན། ། གང་དེས་ཉེ་བའི་ཉོན་མོངས་ཏེ། ། དེ་དག་ཉོན་མོངས་ཞེས་མི་བྱ། ། ཞེས་དང༌། སྔ་འགྲེལ་དུ། ཉོན་མོངས་པ་གང་ཡིན་པ་དེ་དག་ནི་ཉེ་བའི་ཉོན་མོངས་པའང་ཡིན་ཏེ།
ཞེས་གསུངས་སོ། ། དེའི་ཚེ་སེམས་ཉེ་བར་ཉོན་མོངས་པར་བྱེད་པས་ཉེ་ཉོན་ཞེས་དང༌། སེམས་ཉོན་མོངས་དང་ཉེ་བར་བྱེད་པས་ཉེ་ཉོན་ཞེས་བྱ་བ་གཉིས་སུ་འགྱུར་རོ། ། དེ་ལྟར་ན་ཉེ་ཉོན་ཉི་ཤུ་པོ་རྣམས་ཆོས་ཅན། ཉོན་མོངས་དངོས་མ་ཡིན་ཏེ། དེའི་གནས་སྐབས་སོགས་ལ་བཏགས་པའི་ཕྱིར་དང༌། དེའི་མཚན་ཉིད་གོང་དུ་བཤད་པ་དེ་མ་ཚང་བའི་ཕྱིར། བཏགས་པའི་དགོས་པ་ནི་ཉོན་མོངས་པ་དང་འདྲ་བར་སྤང་དགོས་པའོ། ། དེའི་ཕྱིར་ཉི་ཤུ་པོ་རྐྱང་པས་ཟག་པ་དང་བཅས་པའི་ལས་ཀུན་ནས་སློང་བར་མི་ནུས་ཤིང༌། ཡང་སྲིད་འཕེན་འགྲུབ་ཀྱི་བག་ཆགས་འཇོག་མི་ནུས་པའི་ཕྱིར།
ཉོན་མོངས་མ་ཡིན་ནོ། ། ཀུན་ནས་དཀྲིས་པའི་དབྱེ་བ་བརྒྱད་དུ་འཇོག་པའི་ཤེས་བྱེད་ནི་གཞུང་ཉིད་ན་གསལ་ཞིང༌། ཆུ་བོ་དང༌། སྦྱོར་བའང་གཞུང་བཞིན་ནོ། ། ཉེ་བར་ལེན་པ་བཞི་པོ་གཉིས་སུ་བསྡུད་དེ། ཁྱིམ་པ་རྩོད་པའི་རྩ་བ་ལེན་པ་དང༌། རབ་ཏུ་བྱུང་བ་རྩོད་པའི་རྩ་བ་ལེན་པའོ། ། དེ་ལ་གཉིས་ཏེ། རྩོད་པའི་རྩ་བ་ཉེ་བར་ལེན་པའི་དོན་བཤད་པ་དང༌། ཡང་སྲིད་ཕྱི་མ་ཉེ་བར་ལེན་པའི་དོན་བཤད་པའོ། །
ལྷག་མ་ནི་གཞུང་ཉིད་ཀྱིས་གསལ་བར་སྟོན་ནོ། ། གཉིས་པ་རང་གི་དམིགས་པ་ལ་ཕྱིན་ཅི་ལོག་ཏུ་བྱེད་པའི་ཉེས་དམིགས་ལ་གཉིས་ཏེ། སྤྱིར་བསྟན་པ་དང༌། བྱེ་བྲག་ཏུ་བཤད་པའོ། ། དང་པོ་ལ། གོ་བར་སླ་བ་དྲུག་གིས་ཉོན་མོངས་པ་སོ་སོར་ཕྱེ་བ་དང༌། དེས་མཐོང་སྤངས་དང༌། སྒོམ་སྤངས་ཀྱི་ལོག་ཞུགས་ཤུགས་ལ་གོ་བའོ། ། གཉིས་པ་བྱེ་བྲག་ཏུ་བཤད་པ་ལ། སྤང་བྱའི་བདེན་པ་ལ་ལོག་ཞུགས་དང༌།
གཉེན་པོའི་བདེན་པ་ལ་ལོག་ཞུགས་གཉིས་རྟེན་དང་སྡེ་ཚན་སོ་སོར་ཕྱེ་སྟེ་སྤང་བྱར་གཞག་པ་ལ། རྟེན་གྱི་སྒོ་ནས་དབྱེ་བ་དང༌། སྡེ་ཚན་གྱི་སྒོ་ནས་དབྱེ་བའོ། ། དང་པོ་ལ་བཞི་སྟེ། ཁམས་གང་ན་ཡོད་པ་དང༌། ཚོར་བ་གང་དང་ལྡན་པ་དང༌། རྣམ་ཤེས་གང་དང་ལྡན་པ་དང༌། དངོས་པོ་ཕྱོགས་གཅིག་དང་མཐའ་དག་ལ་འཇུག་པའི་བྱེ་བྲག་གོ ། ཚོར་བ་གང་དང་ལྡན་པ་ལ་གཉིས་ཏེ། རྒྱས་པར་བཤད་པ་དང༌།
ཐམས་ཅད་བཏང་སྙོམས་དང་ལྡན་པའི་རྒྱུའོ། ། དང་པོ་ལ་བདུན་ཏེ། འདོད་ཆགས་དང༌། ཁོང་ཁྲོ་དང༌། ང་རྒྱལ་དང༌། སྒྲོ་འདོགས་ཀྱི་ལྟ་བ་བཞི་དང༌། ལོག་ལྟ་དང༌། ཐེ་ཚོམ་དང༌། མ་རིག་པ་རྣམས་ཁམས་གང་ན་ཚོར་བ་གང་དང་མཚུངས་པར་ལྡན་པའོ། ། གསུམ་པ་ལ།
རྣམ་ཤེས་དྲུག་གམ་བཞི་དང་མཚུངས་ལྡན་བཤད་པ་དང༌། ཡིད་ཀྱི་རྣམ་ཤེས་ཁོ་ན་དང་མཚུངས་ལྡན་གསུམ་བཤད་པའོ། ། འདི་དག་ཏུ་མ་རིག་པ་ཉོན་མོངས་པ་ཐམས་ཅད་དང་མཚུངས་ལྡན་དུ་བཤད་པ་དང༌། མ་འདྲེས་པའི་མ་རིག་པ་ཞེས་བཤད་པ་དེ་ཁྱད་པར་ཅི་ཞེ་ན། མ་འདྲེས་པའི་མ་རིག་པ་ལ་གཉིས་ཏེ། མཚུངས་ལྡན་མ་འདྲེས་པ་དང༌། རྟེན་མ་འདྲེས་པའོ། ། དང་པོ་ནི། ཡིད་ཤེས་འཁོར་དུ་བྱུང་བའི་མ་རིག་པ་འགའ་ཞིག ཉོན་མོངས་པ་གཞན་གྱི་གྲོགས་མངོན་གྱུར་དུ་མེད་པ་ཞིག་ཡིན་ལ།
འདི་མཐོང་སྤང་ཁོ་ནར་འཆད་དགོས་ཏེ། གཞུང་དུ། མ་འདྲེས་པ་ནི་བདེན་པ་རྣམས་མི་ཤེས་པའོ། ། ཞེས་བཤད་པས་སོ། ། གཉིས་པ་ནི། རྟེན་ནམ་མཐུ་མ་འདྲེས་པ་ཡིན་ཏེ། ཁ་ཕྱིར་ལྟས་ཀྱི་ཉོན་མོངས་པ་གཞན་དང་མཚུངས་ལྡན་དུ་མི་འབྱུང་བའི་ཕྱིར། མཚུངས་ལྡན་མ་འདྲེས་པ་ནི་མ་ཡིན་ཏེ། ཉོན་ཡིད་ཀྱི་ངེས་པའི་འཁོར་བཞི་པོ་དེ་དང་རྟག་ཏུ་མཚུངས་པར་ལྡན་པའི་ཕྱིར། འདི་ནི་ཉོན་ཡིད་ཀྱི་སྒྲུབ་བྱེད་དུ་དྲངས་པ་འདི་ཡིན་ལ།
དེའི་ངོས་འཛིན་ཡང་ཐེག་བསྡུས་སུ་མདོ་དྲངས་པ་ལས། ཡང་དག་དོན་ལ་འཇུག་པ་ཡི། ། སེམས་ཀྱི་གེགས་སུ་རྟག་གྱུར་དང༌། ། དུས་རྣམས་ཀུན་ཏུ་འབྱུང་བ་དེ། ། མ་འདྲེས་པ་ཡི་མ་རིག་འདོད། ། ཅེས་གསུངས་སོ། ། ཡང་སྐབས་འདིར། འདོད་ཁོང་ང་རྒྱལ་གསུམ་ཡུལ་དངོས་པོའི་ཕྱོགས་གཅིག་ཁོ་ན་ལ་འཇུག་པར་གསུངས་ལ། སྔོན་གྱི་ཁ་ཅིག་ན་རེ། དེ་གསུམ་ཡུལ་ངེས་སུ་ཐལ་བ་དེར་འདོད་ན།
ཡུལ་ངེས་ལྔའི་གྲངས་ངེས་ཞིག་པར་ཐལ་བ་དང༌། གཞན་གསུམ་ཡང་དངོས་པོའི་ཕྱོགས་གཅིག་ལ་འཇུག་པར་འགྱུར་ཏེ། མ་རིག་པ་ནི་ཡུལ་མི་ཤེས་པ་ལ་འཇུག ཐེ་ཚོམ་ནི་ཡུལ་གཏན་ལ་མ་ཕབས་པ་ལ་འཇུག ལྟ་བ་ནི་ཡུལ་མཐའ་གཅིག་ཏུ་བཏགས་པ་ཁོ་ན་ལ་འཇུག་གི་མ་བཏགས་པ་ལ་མི་འཇུག་པའི་ཕྱིར་ཞེས་ཟེར་བ་ལ། གཞན་དག་གིས་ལན་བཏབ་པར་སྣང་ཡང་མ་ཐེབས་པར་སྣང་ལ། ཧ་ཅང་ཐལ་བ་འདི་དག་ནི་འཕགས་པ་ཐོགས་མེད་ལ་མི་འཇུག་ཀྱང༌། བོད་ཕྱི་མ་གཞན་དག་ལ་འཇུག་པར་སྣང་སྟེ། སེམས་བྱུང་གི་སྡེ་ཚན་དྲུག་པོ་དེ་དག་དང་མཚུངས་པར་ལྡན་པའི་སེམས་བྱུང་གཞན་རྣམས་ཆོས་ཅན། དེ་དང་དེ་དག་ཏུ་ཐལ།
སོ་སོའི་མཚན་ཉིད་དུ་ཁས་བླངས་པ་རྣམས་ཚང་བའི་ཕྱིར། འདོད་ན་དེ་དང་དེ་དག་གི་གྲངས་ངེས་ཉམས་སོ། ། ཞེས་པའོ། ། གཉིས་པ་སྡེ་ཚན་གྱི་སྒོ་ནས་དབྱེ་བ་ལ་མཐོང་སྤང་དང༌། སྒོམ་སྤང་གི་རིགས་གཉིས་སོ། ། དེ་དག་གཉེན་པོས་ཇི་ལྟར་སྤོང་བ་ལ་གཉིས་ཏེ། བསྟན་པ་དང༌། བཤད་པའོ། ། དེ་ལ་སྤོང་བའི་རྒྱུ་དང༌། ཇི་ལྟར་སྤོང་བའི་སྦྱོར་བ་དང༌།
སྤོང་བ་དངོས་བཤད་པའོ། ། དང་པོ་ལ་བསྟན་པ་དང༌། བཤད་པའོ། ། དེ་ལ་གསུམ་སྟེ། སྤོང་བའི་ཐབས་དང༌། དུས་དང༌། བློ་སྐྱེ་བའི་རྒྱུའོ། ། གཉིས་པ་སྤོང་བའི་སྦྱོར་བ་བཤད་པ་ལ། བྱུང་བ་སྤོང་བ་དང༌། མ་བྱུང་བ་མི་སྐྱེད་པའོ། །
སྤོང་བ་དངོས་ལ། གང་གིས་སྤོང་བ་དང༌། གང་སྤོང་བའོ། ། དང་པོ་ལ། དངོས་དང༌། རྩོད་པ་སྤངས་པའོ། ། གཉིས་པ་གང་སྤོང་བ་ལ་གཉིས་ཏེ། དུས་མི་མཉམ་པ་སྤོང་དུ་མི་རུང་བར་བསྟན། དུས་མཉམ་པ་སྤོང་དུ་རུང་བར་བསྟན་པའོ། ། དེ་ལ་གསུམ་སྟེ།
ས་བོན་སྤོང་བ་མདོར་བསྟན་པ་དང༌། སྤོང་ཚུལ་རྒྱས་པར་བཤད་པ་དང༌། སྤངས་པའི་དོན་བསྡུས་ཏེ་བསྟན་པའོ། ། འདི་དག་ལ་ངག་དོན་དང༌། སྤྱི་དོན་ནོ། ། དང་པོ་ནི། སྤང་བྱ་གང་ཞིག དུས་གསུམ་པོ་གང་ལས་སྤོང་ཞེ་ན། ལན་ལ་གཉིས་ཏེ། དུས་གསུམ་གང་རུང་གི་མངོན་གྱུར་ལ་གནོད་པ་བྱས་པའི་ཚུལ་གྱི་སྤོང་བ་མ་ཡིན་པར་བསྟན་པ་དང༌།
ས་བོན་ད་ལྟར་བ་ལ་གནོད་པ་བྱས་པའི་སྒོ་ནས་མ་འོངས་པ་སྤོང་བར་བསྟན་པའོ། ། དང་པོ་ནི། བདག་མེད་མངོན་སུམ་དུ་རྟོགས་པའི་བར་ཆད་མེད་ལམ་དེའི་དུས་སུ་འདས་ཟིན་པའི་སྤང་བྱ་ནི་ཆོས་ཅན། དེས་སྤོང་བ་མ་ཡིན་ཏེ། དེའི་དུས་སུ་འགག་ཟིན་པའི་ཕྱིར། འདི་ལ་ནི་མངོན་གྱུར་དང་ས་བོན་ཁྱད་མེད་དོ། ། ཡང་དེའི་དུས་སུ་མ་འོངས་པའི་སྤང་བྱ་ནི་ཆོས་ཅན། དེས་ཁྱོད་ལ་དངོས་སུ་གནོད་པ་བྱེད་པ་མ་ཡིན་ཏེ། ཁྱོད་དེའི་དུས་སུ་མ་བྱུང་བའི་ཕྱིར། འདིས་འདི་སྤྱིར་མི་སྤོང་བ་ཡིན་ལ།
དངོས་སུ་གནོད་པ་མི་བྱེད་པ་ལ་ནི་མངོན་གྱུར་དང་ས་བོན་ཁྱད་མེད་དོ། ། སྤང་བྱ་མངོན་གྱུར་པ་ད་ལྟར་བྱུང་བ་ནི་ཆོས་ཅན། བར་ཆད་མེད་ལམ་གྱིས་ཁྱོད་ལ་དངོས་སུ་གནོད་པ་བྱེད་པ་མ་ཡིན་ཏེ། བར་ཆད་མེད་པའི་ལམ་དང་ལུས་རྟེན་གཅིག་ལ་མཉམ་དུ་མི་འཇུག་པའི་ཕྱིར། གཉིས་པ་ནི། འོ་ན་དེས་དེ་མི་སྤོང་བར་ཐལ་ལོ་སྙམ་ན་མ་ཡིན་ཏེ། འོན་ཀྱང་ཉོན་མོངས་པའི་གནས་ངན་ལེན་ད་ལྟར་བ་གང་ཡིན་པ་དེ་ལས་སྤོང་བའི་ཕྱིར། འོ་ན་དེས་ཀྱང་དེ་མི་སྤོང་བར་ཐལ། འདས་པ་ནི་འགགས་པ་ལ་སོགས་པའི་ཕྱིར་རོ་སྙམ་ན། མཉམ་དུ་མི་འཇུག་པ་མ་གྲུབ་སྟེ།
ཀུན་གཞིའི་སྟེང་གི་མཐོང་སྤང་དང་པོའི་གནས་ངན་ལེན་གྱི་རྣམ་པ་གང་གི་གཉེན་པོ་སྦྱོར་བ་དང་འཇུག་པ་གང་བྱུང་བ་ལས། གཉེན་པོའི་རྣམ་པ་བར་ཆད་མེད་པའི་ལམ་དེ་བྱུང་བ་དང༌། གནས་ངན་ལེན་གྱི་རྣམ་པ་དེ་འགག་པ་སྟེ། ད་ལྟར་བ་དེ་ནི་དུས་མཉམ་པའི་ཕྱིར་ན་ས་བོན་ད་ལྟར་བ་དེའི་གཉེན་པོ་དང་དུས་མཉམ་མོ། ། དཔེར་ན། སྣང་བ་འབྱུང་བ་དང༌། དེའི་འགལ་ཟླ་མུན་པ་འགག་པ་དུས་མཉམ་པ་བཞིན་ནོ། ། འདིར་འབྱུང་བ་ཞེས་པ་ནི་མ་འོངས་པ་ལ་བྱ་ལ། འགག་པ་ནི་ད་ལྟར་བ་ལ་ཟེར་བ་ཡིན་ནོ། ། དེའི་ཕྱིར།
སྤྱིར་ད་ལྟར་བ་ཡིན་ཀྱང་གཞི་དེར་མ་འོངས་ཤིང༌། མ་སླེབ་པའི་སྣང་བ་དང༌། དེའི་བསལ་བྱར་གྱུར་པའི་མུན་པ་ད་ལྟར་བ་གཉིས་གཞི་གཅིག་ན་མེད་ཀྱང་དུས་མཉམ་དུ་ཡོད་པ་ཡིན་ནོ། ། དེ་ལྟར་ཤེས་པ་དེའི་ཚེ་གཞན་དག་ན་རེ། སྣང་བས་མུན་པ་མི་སེལ་བར་ཐལ། འདས་པ་འགགས་པའི་ཕྱིར། ཞེས་སོགས་ཟེར་བ་ལ་རྟགས་མ་གྲུབ་པའི་ལན་ཐེབས་པ་ཡིན་ནོ། ། གསུམ་པ་ནི། གནས་ངན་ལེན་གྱི་ཞེས་སོགས་དེ་མཐོང་ལམ་སྡུག་བསྔལ་ཆོས་ཤེས་ཀྱི་དུས་དེར་ཆོས་ཅན། སྡུག་བསྔལ་ཆོས་བཟོད་ཀྱི་སྤང་བྱ་ཉོན་མོངས་སྤངས་ཟིན་པ་ཡིན་ཏེ།
དེ་མ་འོངས་པ་སྐྱེ་རུང་མི་སྐྱེ་བའི་ཆོས་ཅན་དུ་བྱས་ཟིན་པའི་ཕྱིར། སྤྱིའི་དོན་ལ། སྤང་བྱ་དུས་གསུམ་ལས་གང་ཡིན་པ་དང༌། གཉེན་པོ་དུས་གསུམ་ལས་གང་ཡིན་པ་དང༌། དེས་དེ་ཇི་ལྟར་སྤོང་བའི་ཚུལ་ལོ། ། དང་པོ་ནི། གཉེན་པོ་འཇིག་རྟེན་པ་དང་འཇིག་རྟེན་ལས་འདས་པ་གང་ཡིན་ཀྱང་རུང་སྟེ། དེའི་སྤང་བྱ་མངོན་གྱུར་དང༌། ས་བོན་ཅི་ཡིན་ཀྱང་རུང་མ་འོངས་པ་ཁོ་ན་དེའི་སྤང་བྱར་བཞག་དགོས་པ་ཡིན་ཏེ། གཞུང་འདིར་སྤང་བྱ་མ་འོངས་པ་མི་སྐྱེ་བའི་ཆོས་ཅན་དུ་བྱེད་བཞིན་པ་དེ་སྤོང་བ་དང༌།
བྱས་ཟིན་པ་དེ་སྤངས་པའི་དོན་དུ་འཇོག་པའི་ཕྱིར་དང༌། རིགས་པ་མཁྱེན་པས། སྐྱེ་འདོད་ཉེས་པ་བཅོམ་པའི་ཕྱིར། ། གང་ཡང་སྐྱོན་རྣམས་འགོག་བྱེད་པ། ། དེས་བསྐྱེད་ལས་ལ་ནུས་གྱུར་གྱི། ། ཇི་ལྟར་བྱས་པ་ཉམས་པར་འགྱུར། ། ཞེས་གསུངས་པས་སོ། ། འོ་ན་གཉེན་པོས་གནོད་པ་བྱེད་བཞིན་པའི་གནས་ངན་ལེན་ད་ལྟར་བ་སྤང་བྱར་མི་འདོད་པ་ཅི་ཞེ་ན། དེས་དེ་མེད་པར་བྱེད་ནུས་པའི་ཕྱིར་ཏེ། དེ་སྐྱེས་ཟིན་པའི་ཕྱིར་ཁྱབ་པ་ཡོད་དེ།
ཇི་ལྟར་བྱས་པ་ཉམས་པར་འགྱུར། ། ཞེས་གསུངས་པས་སོ། ། དཔེར་ན་ཐོ་བས་བུམ་པ་བཅོམ་པའི་ཚེ། འཁྲུལ་ངོར་བུམ་པ་གྲུབ་ཟིན་བཅོམ་པར་རློམ་ཡང་དེས་དེ་བཅོམ་པ་མ་ཡིན་གྱི། དེའི་རིགས་འདྲ་ཕྱི་མ་ཞིག་མི་སྐྱེ་བར་བྱས་པ་བཞིན་ནོ། ། དེའི་ཕྱིར་གཉེན་པོ་དང་དུས་མཉམ་པའི་གནས་ངན་ལེན་དེས་རིགས་འདྲ་ཕྱི་མ་སྐྱེད་པའི་ནུས་པ་དེ་ཡང་དེ་དང་དུས་མཉམ་ན་ཡོད་པ་མ་ཡིན་ཏེ། དེ་ན་དེ་མེད་པའི་ཕྱིར་རོ། ། དེ་ཡང་འབྱུང་རུང་མ་བྱུང་བ་ཡིན་པས་མ་འོངས་པའོ། ། དེ་ལྟར་བཤད་པ་ན་གཞན་དག ད་ལྟར་བ་ལམ་དང་མཉམ་དུ་མི་འཇུག་པའི་ཕྱིར།
ཞེས་པའི་གཞུང་གི་ཤུགས་བསྟན་ལ། དངོས་ཀྱི་གནོད་བྱ་གནོད་བྱེད་གཉིས་དུས་མཉམ་པ་ཁོ་ན་ཡིན་ནོ་སྙམ་དུ་འཁྲུལ་པ་དེ་ཡང་བསལ་བ་ཡིན་ནོ། ། བློའི་སྤང་གཉེན་དུ་མ་ཟད། དོན་གྱི་གནོད་བྱ་གནོད་བྱེད་གཉིས་ཀྱང་དུས་མཉམ་པར་ཁས་ལེན་པ་མ་ཡིན་ཏེ། རིགས་པའི་གཞུང་ལས། དེས་ན་གནོད་བྱ་གནོད་བྱེད་གཉིས། ། རྒྱུ་འབྲས་བཞིན་དུ་ཐ་དད་ཡིན། ། ཞེས་དང༌། གང་གིས་གནོད་བྱ་ནུས་མེད་དུ། ། སྐྱེད་པའི་རྒྱུ་ལ་གནོད་བྱེད་ཟེར། །
ཞེས་བཤད་པ་ཡིན་ནོ། ། གཉིས་པ་ནི། གཉེན་པོ་ནི་ད་ལྟར་བ་ཁོ་ན་ཡིན་ཏེ། འདས་པས་ནི་དེ་སྤོང་བའི་བྱ་བ་བྱས་ཟིན་པའི་ཕྱིར་སྤོང་བཞིན་པ་མ་ཡིན་ལ། སྤོང་བཞིན་མ་ཡིན་པ་ནི་སྤོང་བྱེད་ཀྱི་གཉེན་པོར་མི་རུང་བའི་ཕྱིར་དང༌། མ་འོངས་པ་ནི་མ་སྐྱེས་པས་དེ་སྤོང་བའི་བྱ་བ་ཉེ་བར་མི་གནས་པའི་ཕྱིར་རོ། ། གསུམ་པ་ཇི་ལྟར་སྤོང་བ་ལ་ཉོན་མོངས་པ་འདོད་ཆགས་ལྟ་བུ་གཅིག་ལ་མཚོན་ན་གཉིས་གཉིས་ཏེ། མངོན་གྱུར་དང༌། མངོན་གྱུར་སྔ་མས་བཞག་པའི་བག་ཆགས་སོ། ། དང་པོ་ནི་ཉོན་ཡིད་དང༌།
འཇུག་ཤེས་ཀྱི་འཁོར་ན་ཡོད་ལ། གཉིས་པ་ནི་ཀུན་གཞིའི་སྟེང་ནའོ། ། དེ་ཡང་དང་པོ་ནི་རྟོག་པ་ཁོ་ན་ཡིན་ལ། གཉིས་པ་ནི་དམིགས་རྣམ་མི་འཛིན་པས་རྟོག་པ་དང་རྟོག་མེད་ཀྱི་ཤེས་པ་གང་ཡང་མ་ཡིན་ཞིང༌། ལྡན་མིན་འདུ་བྱེད་དུ་ཁས་ལེན་པ་ཡང་མ་ཡིན་ཏེ། ཀུན་གཞིའི་རྣམ་པར་ཤེས་པ་ཉིད་དུ་ཁས་ལེན་དགོས་པས་སོ། ། དེ་ལྟ་ཡིན་པ་དེའི་ཚེ་གང་ཟག་གི་བདག་མེད་མངོན་སུམ་དུ་རྟོགས་པའི་མཐོང་ལམ་སྡུག་བསྔལ་ཆོས་བཟོད་སྐྱེས་པ་དེའི་ཚེ། དེའི་ངོ་སྐལ་གྱི་འདོད་ཆགས་མངོན་གྱུར་བ་ཡོད་པ་མ་ཡིན་ཏེ། འདས་པ་འགག་པ་ལ་སོགས་པའི་ཕྱིར་རོ། ། དེའི་ཕྱིར་དུས་དེར་དེས་དེ་ལ་གནོད་པ་བྱེད་པ་མ་ཡིན་ཏེ།
དེར་དེའི་གནོད་ཡུལ་མ་དམིགས་པའི་ཕྱིར་རོ། ། འོ་ན་དུས་དེར་དེས་དེ་སྤོང་བ་མ་ཡིན་པར་འགྱུར་ཏེ། དེར་དེ་ལ་གནོད་པ་མི་བྱེད་པའི་ཕྱིར། འདོད་ན། དེའི་སྤང་བྱར་གྱུར་པའི་ཆགས་སོགས་ཆོས་ཅན། དེའི་སྤང་བྱ་མ་ཡིན་པར་ཐལ། དེས་ཁོ་རང་གི་རང་དུས་སུ་ཁྱོད་ལ་གནོད་པ་མ་བྱས་ཤིང༌། དེའི་སྔོན་དང་ཕྱིས་ཀྱང་མ་བྱས་པའི་ཕྱིར་ཞེ་ན། དེ་ཆོས་ཅན། དེས་ཁྱོད་ལ་དེ་མ་བྱས་ཀྱང་ཁྱོད་དེའི་སྤང་བྱ་ཡིན་ཏེ།
དེས་ཁྱོད་དངོས་སུ་སྐྱེ་བྱེད་ཀྱི་ཉེ་བར་ལེན་པའི་རྒྱུ་ལ་དངོས་སུ་གནོད་པ་བྱས་པའི་སྒོ་ནས་ཁྱོད་མི་སྐྱེ་བའི་ཆོས་ཅན་དུ་བྱས་པའི་ཕྱིར་ཞེས་པའོ། ། གཞུང་འདིར་གཉེན་པོས་གནས་ངན་ལེན་སྤོང་ཚུལ་དེ་ལྟར་བཤད་པའི་དགོས་པ་ནི། ཀུན་གཞིའི་རྣམ་པར་ཤེས་པ་ཉིད་ངེས་པར་ཁས་བླངས་པའི་གྲུབ་དོན་བསྟན་པ་ཡིན་ཏེ། དེ་ཁས་མ་བླངས་ན་ཆགས་སོགས་སྔ་མས་གང་ལ་བག་ཆགས་འཇོག་པའི་གཞི་མེད་ཅིང༌། དེ་མེད་ན་དེས་བཞག་པའི་བག་ཆགས་མེད་ལ། དེ་ཡང་མེད་ན་གཉེན་པོས་རང་དུས་སུ་སྤང་བྱ་ལ་གནོད་པ་བྱེད་པ་མེད་པར་འགྱུར་ཏེ། དེས་རང་དུས་སུ་ཆགས་སོགས་མངོན་གྱུར་པ་ལ་གནོད་པ་བྱེད་པ་ནི་མེད། དེའི་བག་ཆགས་ནི་ཚད་མས་མ་དམིགས་པའི་ཕྱིར་སྙམ་དུ་དགོངས་པ་ཡིན་ནོ། ། རྣམ་བཤད་མཛད་པ་གཞན་དག མཉམ་པས་མཉམ་སྟེ།
ཞེས་པའི་གཞུང་དོན་འཆད་པ་ན། སྣང་མུན་གྱི་དཔེ་ལ་བསམས་ནས། རྣམ་གྲོལ་ལམ་དང༌། དེའི་སྤང་བྱ་སྐྱེ་འགག་དུས་མཉམ་པ་ལ་འཆད་པ་ནི། དེ་གཉིས་དུས་མཉམ་དུ་ཆུག་ཀྱང་གཞུང་གི་དོན་མ་ཡིན་ཏེ། གནས་ངན་ལེན་ད་ལྟར་བ་དང༌། དེའི་གཉེན་པོ་བར་ཆད་མེད་ལམ་དུས་མཉམ་དུ་སྟོན་པ་ནི་གཞུང་དེའི་དོན་ཡིན་པའི་ཕྱིར། དེ་ལྟར་ན་སྤང་གཉེན་གཉིས་ཤེས་རྒྱུད་གཅིག་ལ་ཡོད་དགོས་སོ་ཞེས་པ་ཡང་མ་ཤེས་པ་ཡིན་ཏེ། གཉེན་པོ་བདག་མེད་མངོན་སུམ་དུ་རྟོགས་པའི་ཤེས་རབ་ཀྱི་སེམས་རྟེན་ནི་ཀུན་གཞི་ཡིན་མི་སྲིད་ཅིང༌། གནས་ངན་ལེན་གྱི་སེམས་རྟེན་ནི་ཀུན་གཞི་ཁོ་ནར་ངེས་པའི་ཕྱིར།
རྣམ་པར་སྤྲོས་པ་དེ་ཙམ་གྱིས་ཆོག་གོ ། གཉིས་པ་ལས་ཀྱི་ཀུན་འབྱུང་ལ་གཉིས་ཏེ། བསྟན་པ་དང༌། བཤད་པའོ། ། དང་པོ་ལ་གཉིས་ཏེ། མཚན་གཞི་དངོས་དང༌། ལས་ཀྱི་སྒྲས་བརྗོད་རུང་ཙམ་བསྟན་པའོ། ། དེ་ལ་གཉིས་ཏེ། ལས་ཀྱི་ཀུན་འབྱུང་དུ་མ་གཏོགས་པ་གསུམ་དང༌། དེར་གཏོགས་པ་གཅིག་དང༌།
གཉིས་ཀར་རུང་བ་གཅིག་སྟེ་གསུམ་གྱིས་སྔར་ཕྱེ་བ་དང༌། འདིར་བསྟན་ངོས་གཟུང་བའོ། ། འདིར་ལས་ཐམས་ཅད་ཀྱི་ངོ་བོ་སེམས་པ་ཡིན་པ་ལ་ཁྱད་པར་མེད་ཀྱང༌། གཉིས་སུ་ཕྱེ་བའི་ཁྱད་པར་ནི། རྒྱུ་དུས་ཀྱི་ཀུན་སློང་གཙོ་བོར་གྱུར་པའི་སེམས་པ་དང༌། དེ་དུས་ཀྱི་ཀུན་སློང་གཙོ་བོར་གྱུར་པའི་སེམས་པའི་དབྱེ་བས་ཕྱེ་བ་ཡིན་ཞིང༌། དེ་ལའང་ལུས་ངག་ཡིད་གསུམ་གྱི་བྱ་བ་དང་ལྷན་ཅིག་ཏུ་འཇུག་པའི་དབྱེ་བས་གསུམ་མོ། ། འདིར་རྩོལ་བའི་ལས་ཞེས་པ་ནི་བསམ་པ་སྔོན་དུ་བཏང་ནས་ལུས་ངག་ཡིད་གསུམ་གྱི་བྱ་བ་བྱེད་བཞིན་པའོ། ། གཉིས་པ་བཤད་པ་ལ་གཉིས་ཏེ། ལས་ཀྱི་མཚན་ཉིད་ཇི་ལྟར་གནས་པ་དང༌།
དེ་ཚུལ་བཞིན་ཡིད་ལ་བྱེད་པའི་དམིགས་པར་གཞག་པའོ། ། དང་པོ་ལ་གཉིས་ཏེ། སེམས་བསམ་གཉིས་སུ་ཕྱེ་བ་དང༌། གཉིས་པོའི་རྒྱ་ཆེར་བཤད་པའོ། ། དང་པོ་ལ་གཉིས་ཏེ། ངོ་བོ་དང་དབྱེ་བས་སེམས་པའི་ལས་དང༌། བསམ་པའི་ལས་སོ། ། སེམས་པའི་ལས་ལ་འདིར་གསུམ་དུ་ཆེ་བ་ནི་རྣམ་སྨིན་འཕེན་བྱེད་ཀྱི་དབང་དུ་བྱས་པ་ཡིན་གྱི། དེར་མ་འདུས་པའི་ལུང་མ་བསྟན་དང་ཟག་མེད་ཀྱི་སེམས་པའི་ལས་ཀྱང་མི་སྲིད་པ་ནི་མ་ཡིན་ནོ། ། གཉིས་པ་ལ་བསྟན་པ་དང་བཤད་པའོ། །
དང་པོ་ལ། རྟེན་གྱིས་དབྱེ་བ་དང༌། ངོ་བོས་དབྱེ་བའོ། ། བཤད་པ་ལ། མི་དགེ་བ་བཅུ་བཤད་པ་དང༌། དགེ་བ་བཅུར་བཤད་པ་མི་དགེ་བའི་ལས་ལམ་མཐར་ཕྱིན་པའི་མཚན་ཉིད་དོ། ། འདིར་ལོག་ལྟ་ལ་མི་དགེ་བས་ཁྱབ་པར་བཤད་པ་ནི་ལས་འབྲས་ལ་སྐུར་བ་འདེབས་པའི་དབང་དུ་བྱས་པ་ཡིན་གྱི། ལོག་པར་ལྟ་བ་མཐའ་དག་ལ་དེས་ཁྱབ་པ་མ་ཡིན་ཏེ། ཁམས་གོང་མའི་ལོག་ལྟ་བཞིན་ནོ། ། རྒྱ་ཆེར་བཤད་པ་ལ་གསུམ་སྟེ།
གྲུབ་མཐའ་ལས་བྱུང་བའི་ལས་ཀྱི་རྣམ་གྲངས་དང༌། དབྱེ་བ་བཤད་པ་དང༌། བླང་བྱའི་ལས་བྱེ་བྲག་ཏུ་བཤད་པའོ། ། དང་པོ་ལ་ལྔ་སྟེ། ལྔར་དབྱེ་བ་དང༌། ལྔ་པོའི་རྣམ་གྲངས་ཀྱིས་བཤད་པ་དང༌། ངེས་པའི་རྣམ་གྲངས་ཀྱིས་བཤད་པ་དང༌། འདུ་བྱེད་རྣམ་པ་གསུམ་གྱི་རྣམ་གྲངས་ཀྱིས་བཤད་པ་དང༌། ལས་ཀྱི་ནུས་པའི་རྣམ་གྲངས་ཀྱིས་བཤད་པ་དང༌། ལས་ཀྱི་འབྲས་བུ་འགྲུབ་པ་ལ་རྒྱུ་དུས་ཀྱི་ཚོར་བ་གཙོ་མི་ཆེ་ཞིང་ལས་རང་གི་ངོ་བོ་གཙོ་ཆེ་བར་བསྟན་པའོ། །
ངེས་པའི་རྣམ་གྲངས་ལ་གཉིས་ཏེ། ངེས་པའི་དོན་དངོས་དང༌། ཞར་ལས་བྱུང་བའོ། ། དེ་ལའང་གཉིས་ཏེ། དགེ་མི་དགེའི་ལས་ལ་འབྲས་བུ་གསུམ་གསུམ་ཇི་ལྟར་འབྱུང་བ་དང༌། འབྲས་བུ་འཕེན་རྫོགས་ཀྱི་བྱེ་བྲག་བསྟན་པའོ། ། དེ་ལ་གཉིས་ཏེ། ལས་གང་གིས་རྟེན་གསལ་འཕེན་རྫོགས་ཀྱི་དོན་སྤྱིར་བསྟན་པ་དང༌། འབྲས་བུ་འཕེན་པའི་ནུས་པ་བྱེ་བྲག་ཏུ་བཤད་པའོ། ། དང་པོ་ལ་གཉིས་ཏེ།
དངོས་དང་ཞར་བྱུང་འཕེན་རྫོགས་ཀྱི་དོན་བཤད་པའོ། ། གཉིས་པ་ལའང༌། དངོས་དང༌། རྩོད་པ་སྤང་བ་གཉིས་སོ། ། འདུ་བྱེད་རྣམ་པ་གསུམ་རྣམ་གྲངས་ཀྱིས་བཤད་པ་ལ་གཉིས་ཏེ། དངོས་དང༌། ཞར་ལ་བྱུང་བའོ། ། དེ་ལ་རྒོལ་བ་དང༌། ལན་ནོ། ། ལན་ལ་གཉིས་ཏེ།
ཐུན་མོང་གི་གཞི་དང༌། ཐུན་མོང་མ་ཡིན་པའི་གཞིའོ། ། དང་པོ་ལ་གཉིས་ཏེ། མ་རིག་པ་ལ་གཉིས་སུ་དབྱེ་བ་དང༌། དེ་ལས་འདུ་བྱེད་གང་འབྱུང་བའོ། ། འདིར་མ་རིག་པས་ཀུན་སློང་བྱེད་ཚུལ་ལ་གཉིས་ཏེ། རྒྱུའི་ཀུན་སློང་དང༌། དུས་ཀྱི་ཀུན་སློང་ངོ༌། ། ལས་མི་དགེ་བ་རྣམས་ལ་ནི་མ་རིག་པ་རྒྱུ་དུས་ཀྱི་ཀུན་སློང་གཉིས་ཀར་དུ་ཡོད་ལ། ཟག་བཅས་ཀྱི་ལས་དགེ་བ་རྣམས་ལ་ནི་ཉོན་མོངས་པ་ཅན་གྱི་མ་རིག་པ་རྒྱུའི་ཀུན་སློང་དུ་ངེས་པར་ཡོད་པ་ལ།
དུས་ཀྱི་ཀུན་སློང་དུ་ནི་མེད་པར་ངེས་ཏེ། ཡོད་ན་ལས་དེ་ཉོན་མོངས་ཅན་དུ་ཐལ་བས་སོ། ། འོ་ན་དེ་དུས་ཀྱི་ཀུན་སློང་ཅི་ཞེ་ན། ཉོན་མོངས་པ་ཅན་མ་ཡིན་པའི་མ་རིག་པ་ཡོད་པ་སྲིད་མོད། དེ་ལྟ་ཡང་སྐབས་འདིར་དེའི་བཤད་པ་སྐབས་སུ་མ་བབ་པས། དགེ་བའི་རྩ་བ་གསུམ་པོ་ཁོ་ནས་བྱེད་པ་ཡིན་ཏེ། ལས་དེ་དགེ་བ་ཡིན་པའི་ཕྱིར་རོ། ། གཉིས་པ་ལ་ཞེ་སྡང་གི་མཐར་ཕྱིན་པའི་ལས་གསུམ། ཆགས་པས་མཐར་ཕྱིན་པའི་ལས་གསུམ། དུག་གསུམ་གང་རུང་གིས་མཐར་ཕྱིན་པའི་ལས་གསུམ།
གཏི་མུག་གིས་མཐར་ཕྱིན་པའི་ལས་གཅིག་གོ ། ལས་ཀྱི་ནུས་པའི་རྣམ་གྲངས་ཀྱི་བཤད་པ་ལ་གཉིས་ཏེ། དྲི་བ་དང་ལན་ནོ། ། ལན་ལ་བཞི་སྟེ། ལས་ཐུན་མོང་བ་དང༌། ཐུན་མོང་མ་ཡིན་པ་དང༌། སྟོབས་དང་ལྡན་པ་དང༌། མི་ལྡན་པའོ། ། ཐུན་མོང་མ་ཡིན་པ་ལ། དངོས་དང༌།
དེ་ཉིད་རྣམ་གྲངས་ཀྱི་ཐུན་མོང་པར་བཞག་པའོ། ། དེ་ལ་དམ་བཅའ་དང༌། དེའི་འཐད་པའོ། ། སྟོབས་ལྡན་ལ་ལྔ་སྟེ། གཉེན་པོའི་ཕྱོགས་ཀྱི་སྟོབས་ལྡན་དང༌། མི་མཐུན་པའི་ཕྱོགས་ཀྱི་ལས་སྟོབས་ལྡན་དང༌། རང་བཞིན་གྱིས་སྟོབས་ལྡན་དང༌། ཞིང་དང་ཀུན་སློང་གི་སྟོབས་ལྡན་དང༌། རྣམ་པ་དགུས་སྟོབས་དང་ལྡན་པའོ། ། དང་པོ་ལ་གཉིས་ཏེ།
དོན་དངོས་དང༌། ཤེས་བྱེད་དགོད་པའོ། ། དང་པོ་ལ། ལས་ཀྱི་ངོ་བོ་ཉིད་སྟོབས་ལྡན་དུ་བཞག་པ་དང༌། དེས་ཉེ་བར་སྦྱར་བས་དེར་བཞག་པའོ། ། དང་པོ་ལ་བཞི་སྟེ། རྟེན་དང༌། ལྟོས་གཞི་དང༌། འཐད་པ་དང༌། སྟོབས་ལྡན་གྱི་ལས་ཀྱི་ངོ་བོའོ། །
ཤེས་བྱེད་དགོས་པ་ལ། གཉེན་པོ་སྟོབས་དང་ལྡན་པ་དང༌། དེས་མི་དགེ་བའི་མཐུ་ཉམས་པར་གསུངས་པའོ། ། རྣམ་པ་དགུས་སྟོབས་ལྡན་ལ་དྲུག་སྟེ། ཞིང་དང༌། དངོས་དང༌། ངོ་བོས་དང༌། རྟེན་གྱི་སྟོབས་ལྡན་ཏེ་བཞི་དང༌། ཡིད་དང་བསམ་པ་གཉིས་ཀྱིས་ཀུན་སློང་གི་སྟོབས་དང་ལྡན་པ་དང༌། ཐ་མ་གསུམ་གྱིས་སྦྱོར་བའི་ཁྱད་པར་རོ། །
རྒྱུ་དུས་ཀྱི་ཚོར་བ་ལས། རང་གི་ངོ་བོ་གཙོ་ཆེ་བ་ལ་གཉིས་ཏེ། དྲི་བ་དང༌། ལན་ནོ། ། དང་པོ་ལ་གཉིས་ཏེ། ལུང་དགོད་པ་དང༌། དེ་ལ་དྲི་བ་དགོད་པའོ། ། དང་པོ་ལ་གཉིས་ཏེ། རྒྱ་དུས་ཀྱི་ཚོར་བ་གཙོ་བོར་གྱུར་པའི་དོགས་པ་དགོད་པ་དང༌། ལས་ཀྱི་རང་གི་ངོ་བོ་གཙོ་བོར་གྱུར་པའི་དོགས་པ་དགོད་པའོ། །
ལན་ལ་གཉིས་ཏེ། རྒྱུ་དུས་ཀྱི་ཚོར་བ་གཙོ་མི་ཆེ་བར་བསྟན། ལས་རང་གི་ངོ་བོ་གཙོ་ཆེ་བར་བསྟན་པའོ། ། དེ་ལ་གསུམ་སྟེ། བདེ་བ་དང་ལྡན་པའི་ལས་གསུམ་ལས་འབྲས་བུ་གསུམ་འབྱུང་བ་དང༌། སྡུག་བསྔལ་དང་ལྡན་པའི་དང༌། བཏང་སྙོམས་དང་ལྡན་པའི་ལས་གསུམ་ལས་འབྲས་བུ་གསུམ་འབྱུང་བའོ། ། གཉིས་པ་དབྱེ་བས་བཤད་པ་ལ་བཞི་སྟེ། ལས་ཁྱད་པར་ཅན་གྱི་རབ་ཏུ་དབྱེ་བ། གོ་བར་ཟད་པ་གསུམ་གྱིས་འབྲས་བུ་ཚོར་བའི་སྒོ་ནས་དབྱེ་བ་དེ་མྱོང་བ་དུས་ཀྱི་སྒོ་ནས་དབྱེ་བ་རང་བཞིན་དང་རྣམ་སྨིན་དང༌།
གཉེན་པོའི་སྒོ་ནས་དབྱེ་བའོ། ། དང་པོ་ལ་གཉིས་ཏེ། བསྟན་པ་དང༌། བཤད་པའོ། ། དེ་ལ་གསུམ་སྟེ། སྡོམ་པ་དང༌། སྡོམ་མིན་དང༌། བར་མའོ། ། དང་པོ་ལ་གཉིས་ཏེ། དབྱེ་བ་དང༌།
སོ་སོའི་མཚན་ཉིད་དོ། ། དེ་ལ་གསུམ་སྟེ། སོ་ཐར་དང༌། བསམ་གཏན་དང༌། ཟག་མེད་ཀྱིའོ། ། དང་པོ་ལ་གསུམ་སྟེ། རིས་བརྒྱད་དུ་དབྱེ་བ་དང༌། དེར་དབྱེ་བའི་རྒྱུ་དང༌། དགེ་བསྙེན་གྱི་སྡོམ་པའི་ངོ་བོ་དང་རྟེན་བྱེ་བྲག་ཏུ་བཤད་པའོ། ། དེ་ལ་གཉིས་ཏེ།
ཡན་ལག་མ་ཚང་བ་ལ་སློབ་ན་ཇི་ལྟར་ཡིན་པ་དང༌། དངོས་དང་མ་ནིང་བྱེ་བྲག་ཏུ་བཤད་པ་གཉིས་ཀྱི་སྒོ་ནས་རྟེན་དཔྱད་པའོ། ། སྡོམ་པ་མ་ཡིན་པ་ལ་གཉིས་ཏེ། ཡུལ་གྱི་སྒོ་ནས་རང་གི་ངོ་བོ་བསྟན་པ་དང༌། རྟེན་གྱི་སྒོ་ནས་གཉིས་སུ་ཕྱེ་སྟེ་ཐོབ་པའི་ས་མཚམས་བསྟན་པའོ། ། དང་པོ་ལ་གསུམ་སྟེ། དུད་འགྲོ་དང་མི་བསད་པས་འཚོ་བ་བཞི་དང༌། དུད་འགྲོ་དང་མི་ལ་གནོད་པ་བྱེད་ཅིང་བསད་མ་བསད་གཉིས་ཀས་འཚོ་བ་ལྔ་དང༌། དུད་འགྲོ་དང་མི་ལ་གནོད་པ་བྱེད་ཅིང་མ་བསད་པས་འཚོ་བ་བཞི་རྣམས་སོ། ། གཉིས་པ་དུས་ཀྱི་དབྱེ་བ་ལ་གསུམ་སྟེ།
མཐོང་ཆོས་ལ་མྱོང་འགྱུར་དང༌། སྐྱེས་ནས་མྱོང་འགྱུར་དང༌། ལན་གྲངས་གཞན་ལ་མྱོང་འགྱུར་རོ། ། དང་པོ་གཉིས་ལ་མཚན་ཉིད་དང༌། མཚན་གཞིའོ། ། འདིར་ལས་དེའི་རྣམ་སྨིན་མཐོང་ཆོས་ལ་སྨིན་པར་གསུངས་པ་ནི། རྣམ་སྨིན་དངོས་མ་ཡིན་ཏེ། མི་དགེ་བའི་རྣམ་སྨིན་བདེ་འགྲོའི་རྟེན་ལ་མི་འབྱུང་བར་གོང་དུ་གཞུང་ཉིད་ལས་གསལ་བར་གསུངས་པའི་ཕྱིར། དེས་ན་རྒྱུ་མཐུན་གྱི་འབྲས་བུ་ལ་དགོངས་པ་ཡིན་ཏེ། མི་དགེ་བའི་རྒྱུ་མཐུན་གྱི་འབྲས་བུ་མཐོ་རིས་ཀྱི་རྟེན་ལ་འབྱུང་བར་གསུངས་པའི་ཕྱིར།
རྒྱུ་མཐུན་ལ་རྣམ་སྨིན་གྱི་མིང་གིས་བཏགས་པ་ནི། ཇི་སྐད་དུ། དེ་མཐའ་དེ་ཡི་རྣམ་སྨིན་ནི། ། ཞེས་གསུངས་པ་ལྟར་རོ། ། དེས་ན་མཐོང་ཆོས་ལ་མྱོང་འགྱུར་གྱི་ལས་འདི་དག་ནི། རྒྱུ་མཐུན་མཐོང་ཆོས་དང༌། རྣམ་སྨིན་སྐྱེས་ནས་མྱོང་བར་འགྱུར་བའོ། ། ཡང་སྐྱེས་ནས་མྱོང་འགྱུར་གྱི་ལས་མཐོང་ཆོས་ལ་འདྲེན་པར་གསུངས་པའང་རྣམ་སྨིན་རྒྱུ་མཐུན་དུ་སྒྱུར་བ་ལ་དགོངས་སོ། ། རང་བཞིན་དང་རྣམ་སྨིན་དང་གཉེན་པོས་དབྱེ་བ་ལ་གཉིས་ཏེ། སྤང་བྱ་ཟག་པ་དང་བཅས་པའི་ལས་དང༌།
དེའི་གཉེན་པོའི་ལས་སོ། ། དང་པོ་ལ་གསུམ་སྟེ། རང་བཞིན་དང༌། རྣམ་སྨིན་གཉིས་ཀ་གནག་པའི་ལས་དང༌། གཉིས་ཀ་དཀར་བའི་ལས་དང༌། བསྟན་བཤད་གཉིས་ཀྱི་སྒོ་ནས་འདྲེན་མའི་ལས་སོ། ། འདིར་བསམ་པ་དང་སྦྱོར་བ་ཞེས་པ་ནི། རྒྱུ་དུས་ཀྱི་ཀུན་སློང་དང༌། དེ་དུས་ཀྱི་ཀུན་སློང་གཉིས་ལ་བྱའོ། ། མཛོད་དུ།
མི་དགེ་གཟུགས་དང་འདོད་གཏོགས་པའི། ། དགེ་བ་ཉིད་ནི་གྲངས་བཞིན་དུ། ། གནག་དང་དཀར་དང་གཉིས་ཀའི་ལས། ། ཞེས་འདོད་པའི་དགེ་བ་རྒྱུད་ལྡན་གྱི་སོ་སྐྱེ་ལ་མི་དགེ་བའང་རྒྱུད་ལ་ལྡན་པ་རྒྱུ་མཚན་དུ་བྱས་ནས་འདྲེན་མར་བཤད་ལ། མི་དགེ་བ་ལའང་རྒྱུ་མཚན་དེ་མཚུངས་ཀྱང་མ་བཤད་པའི་ཤེས་བྱེད་ནི། མི་དགེ་བ་སྟོབས་ཆེ་བས་དགེ་བ་དང་རྣམ་སྨིན་འདྲེ་བ་མི་སྲིད་དོ། ། ཞེས་འགྲེལ་པར་གསུངས་ཀྱང་མཚུངས་པ་ལྟ་བུར་སྣང་ངོ༌། ། དེས་ན་འདི་ཡང་རྒྱུ་མཐུན་ལ་རྣམ་སྨིན་གྱི་མིང་གིས་བཏགས་པ་ཞིག་གོ ། གསུམ་པ་བླང་བྱའི་ལས་བྱེ་བྲག་ཏུ་བཤད་པ་ལ་གཉིས་ཏེ། སྦྱིན་པའི་ལས་དང༌།
ཚུལ་ཁྲིམས་ཀྱི་ལས་སོ། ། དང་པོ་ལ་གསུམ་སྟེ། མཚན་ཉིད་དང༌། གཏོང་བར་བྱེད་པའི་སྦྱོར་བ་ཕུན་སུམ་ཚོགས་པ་དང༌། གཏང་བྱའི་དངོས་པོ་ཕུན་སུམ་ཚོགས་པའོ། ། དང་པོ་ལ། དག་པའི་གཞི་དང༌། ཀུན་ནས་སློང་བ་དང༌། གཏང་བར་བྱ་བ་དང༌། རང་གི་ངོ་བོ་རྣམས་སོ། །
སྦྱོར་བ་ལ་གཉིས་ཏེ། གཏོང་བའི་སྦྱོར་བ་ཆོས་གསུམ་དང་ལྡན་པ་དང༌། དྲུག་དང་ལྡན་པའོ། ། དངོས་པོ་ལ་གསུམ་སྟེ། གཞན་ལ་གནོད་པ་དང་མ་འབྲེལ་བ་གཉིས་དང༌། ངོ་བོ་དག་པ་གཅིག་དང༌། ཆོས་དང་མི་འགལ་བ་གཉིས་སོ། ། གཉིས་པ་ཚུལ་ཁྲིམས་ཀྱི་ལས་ལ་གཉིས་ཏེ། ཚུལ་ཁྲིམས་ཀྱི་དངོས་པོ་དང༌། མདོ་སྡེ་གཞན་ནས་འབྱུང་བའི་ཚུལ་ཁྲིམས་ཀྱི་རྣམ་གྲངས་སོ། །
དང་པོ་ལ་བཞི་སྟེ། ངེས་འབྱིན་རྣམ་པར་དག་པའི་དབང་དུ་བྱས་པ་གཉིས། མ་སྨད་པ་རྣམ་པར་དག་པའི་དབང་དུ་བྱས་པ་གཅིག མ་ཉམས་པ་རྣམ་པར་དག་པའི་དབང་དུ་བྱས་པ་གཅིག ཕྱིན་ཅི་མ་ལོག་པ་རྣམ་པར་དག་པའི་དབང་དུ་བྱས་པ་གཅིག་རྣམས་སོ། ། རྣམ་གྲངས་ལ་བཞི་སྟེ། ཚུལ་ཁྲིམས་ཀྱི་ངོ་བོའི་སྒོ་ནས་བསྟན་པ། བསམ་པ་རྣམ་པར་དག་པའི་སྒོ་ནས་བསྟན་པ། འབྲས་བུའི་ཕན་ཡོན་གྱི་སྒོ་ནས་བསྟན་པ། ཚུལ་ཁྲིམས་ལ་བརྟེན་པའི་དྲི་མ་དང་བྲལ་བའི་སྒོ་ནས་བསྟན་པའོ། །
དང་པོ་ལ་གསུམ་སྟེ། ལྟུང་བའི་རྒྱུ་དང་བྲལ་བ། ངོ་བོ་དང་བྲལ་བ། འབྲས་བུ་དང་བྲལ་བའོ། ། བསམ་པ་དག་པ་ལ་ཡང་གསུམ་སྟེ། ཀུན་སློང་མི་དགེ་བ་དང་བྲལ་བ། བསྔོ་བ་ངན་པ་དང་བྲལ་བ། ཁྱད་གསོད་ཀྱི་བསམ་པ་དང་བྲལ་བའོ། ། ཕན་ཡོན་ལ་གཉིས་ཏེ། རང་དོན་ཐོབ་པ་དང༌།
གཞན་གྱི་དོན་འགྲུབ་པའོ། ། རང་དོན་ལ་དངོས་དང༌། དེའི་ཁྱད་པར་གཉིས་ཡོད་དོ། ། དྲི་མ་དང་བྲལ་བ་ལ་བཞི་སྟེ། ང་རྒྱལ་དང་བྲལ་བ་དང༌། ལྟ་བ་མཆོག་ཏུ་འཛིན་པ་དང་བྲལ་བ་དང༌། ངལ་དུབ་དང་བསོད་ཉམས་ཀྱི་མཐའ་གཉིས་དང་བྲལ་བ་དང༌། ཆོག་པར་འཛིན་པའི་དྲི་མ་དང་བྲལ་བའོ། ། གཉིས་པ་དེ་ཚུལ་བཞིན་དུ་ཡིད་ལ་བྱེད་པའི་དམིགས་པར་བཞག་པ་ལ་གཉིས་ཏེ། རྣམ་པ་ཇི་ལྟར་ཡིད་ལ་བྱ་བ་དང༌།
བསམ་གྱིས་མི་ཁྱབ་པའི་གནས་ལ་སེམས་པ་དགག་པའོ། ། དང་པོ་ལ་གཉིས་ཏེ། ལུང་ལས་གསུངས་པའི་རྣམ་པ་དགོད་པ་དང༌། དེ་རེ་རེ་ནས་བཤད་པའོ། ། དེ་ལ་གསུམ་སྟེ། འཁོར་བར་འཇུག་པའི་རྣམ་པ་དང༌། འཁོར་བ་ལས་ལྡོག་པའི་རྣམ་པ་དང༌། གཉེན་པོ་མེད་པའི་ལས་ཀྱི་ཉེས་དམིགས་ཀྱི་རྣམ་པའོ། ། དང་པོ་ལ་གསུམ་སྟེ། གང་ཟག་ཐུན་མོང་མ་ཡིན་པར་བསྟན།
ཆོས་ཐུན་མོང་མ་ཡིན་པར་བསྟན། ཁྱད་པར་དེ་གཉིས་དང་ལྡན་པའི་རྟེན་ལ་ལོག་རྟོག་བསལ་བའོ། ། གཉིས་པ་ལ་གཉིས་ཏེ། བསམ་གྱིས་མི་ཁྱབ་པར་གསུངས་པའི་དོན་ལ་དྲི་བ་དགོད་པ་དང༌། དེའི་ལན་ནོ། ། དེ་ལ་གཉིས་ཏེ། བསམ་གྱིས་ཁྱབ་པ་དང༌། མི་ཁྱབ་པའོ། ། དེ་ལ་གཉིས་ཏེ། རང་བཞིན་ཐ་མལ་དུ་གནས་པའི་ལས་ཀྱི་ངོ་བོ་རྒྱུ་འབྲས་ཞིབ་ཏུ་ཕྱེ་ན་བསམ་གྱིས་མི་ཁྱབ་པ་དང༌།
མཐུ་ཁྱད་པར་དུ་འཕགས་པ་ཐོབ་པའི་གང་ཟག་གི་ལས་བསམ་གྱིས་མི་ཁྱབ་པའོ། ། དང་པོ་ལ་སེམས་ཅན་གྱི་འཇིག་རྟེན་འགྲུབ་པའི་ལས་ཕྲ་མོ་བསམ་གྱིས་མི་ཁྱབ་པ་དང༌། སྣོད་ཀྱི་འཇིག་རྟེན་འགྲུབ་པའི་ལས་ཕྲ་མོ་བསམ་གྱིས་མི་ཁྱབ་པའོ། ། གཉིས་པ་མཐུ་ཐོབ་པའི་ལས་བསམ་གྱིས་མི་ཁྱབ་པ་ལ་གསུམ་སྟེ། བསམ་གཏན་པ་རྣམས་ཀྱི་བསམ་གཏན་གྱི་མཐུ་དང༌། བྱང་ཆུབ་སེམས་དཔའ་རྣམས་ཀྱི་དབང་གི་ལས་དང༌། སངས་རྒྱས་རྣམས་ཀྱི་འཕྲིན་ལས་བསམ་གྱིས་མི་ཁྱབ་པའོ། ། དབང་ལ་གཉིས་ཏེ། བསྟན་པ་དང༌། བཤད་པའོ། །
བཤད་པ་ལ་དྲུག་སྟེ། སྦྱིན་པའི་དབང་གསུམ། ཚུལ་ཁྲིམས་ཀྱི་གཉིས། བཟོད་བརྩོན་བསམ་གཏན་གྱི་རེ་རེ་རྣམས་སོ། ། སྤྱིའི་མཚན་ཉིད་ལ། དབྱེ་བ་བསྟན་པ་དང༌། སོ་སོའི་མཚན་ཉིད་བཤད་པའོ། ། འདིར་རྒྱུ་ཞེས་པ་ནི་ལས་དང་ཉོན་མོངས་པ་དངོས་ཡིན་ལ། དེ་ལ་ལུང་མ་བསྟན་སྲིད་ཙམ་ཡིན་ཀྱང་གཙོ་བོར་གཉིས་པོའི་དབང་དུ་བྱས་ནས་འཆད་དགོས་ཏེ། རྣམ་སྨིན་འཕེན་བྱེད་འཆད་པའི་སྐབས་ཡིན་པའི་ཕྱིར།
ལྷག་མ་གསུམ་ནི་དེས་བཞག་པའི་བག་ཆགས་ཀྱི་སྟེང་ན་ལྡོག་པ་སོ་སོར་འབྱེད་དོ། ། དེ་བས་ན་ཀུན་འབྱུང་གི་བདེན་པ་ལ་རྒྱུ་སོགས་བཞིའི་ཚོགས་དོན་ཡིན་པའི་ཁྱབ་པ་མ་ངེས་སོ། ། འགོག་པའི་བདེན་པ་ལ་གཉིས་ཏེ། རང་གི་མཚན་ཉིད་དང༌། སྤྱིའི་མཚན་ཉིད་དོ། ། དང་པོ་ལ་དོན་གྱི་དངོས་པོ་བཅུ་གཉིས་སུ་ཕྱེ་ནས་བསྟན་པ་དང༌། དེ་རེ་རེ་ནས་བཤད་པའོ། ། དེ་ལ་གསུམ་སྟེ། མཚན་ཉིད་དང༌། དབྱེ་བ་དང༌།
རྣམ་གྲངས་སོ། ། དང་པོ་ལ་གཉིས་ཏེ། ངོ་བོ་ཉིད་ཀྱི་མཚན་ཉིད་དང༌། རྟོགས་དཀའ་བའི་མཚན་ཉིད་དོ། ། དང་པོ་ལ་གསུམ་སྟེ། མཚན་ཉིད་དངོས་དང༌། དེའི་ཤེས་བྱེད་བཀོད་པ་དང༌། དོན་བསྡུ་བའོ། ། གཉིས་པ་ལ་ནང་གི་སྐྱེ་མཆེད་དྲུག་དང༌། ཕུང་པོ་ལྔ་འགོག་པར་གསུངས་པའི་ལུང་དང༌།
ཟག་བཅས་ཀྱི་ཁམས་བཅོ་བརྒྱད་འགོག་པར་གསུངས་པའི་ལུང་དགོད་པའོ། །

མཚན་ཉིད་གཉིས་པ་ལ་གཉིས་ཏེ། མུ་བཞི་དང་བྲལ་བས་ཟབ་པར་གནས་པ་དང༌། དེའི་ཤེས་བྱེད་དགོད་པའོ། ། དེ་ལའང་གཉིས་ཏེ། དངོས་དང༌། དེའི་དགག་བྱ་བསྟན་པའོ། ། དེ་ལའང་གཉིས་ཏེ། སྤྲོས་པའི་ངོ་བོ་དང༌། ཟབ་པའི་དོན་ལུང་གིས་སྒྲུབ་པའོ། ། དེ་ལའང་གཉིས་ཏེ། མུ་བཞིར་འཛིན་པས་སྤྲོས་པར་འགྱུར་བ་དང༌།
སྤྲོས་པ་ཉེ་བར་ཞི་བའི་དུས་ཀྱི་ངེས་པ་ཡང་འགོག་དགོས་པའོ། ། དབྱེ་བ་ལ་གཉིས་ཏེ། ཐུན་མོང་གི་འགོག་པ་དང༌། ཐུན་མོང་མ་ཡིན་པའི་འོ། ། དང་པོ་ལ་བཞི་སྟེ། རྒྱུ་ལམ་གྱི་སྒོ་ནས་དབྱེ་བ། རྟེན་གང་ཟག་གི་སྒོ་ནས་དབྱེ་བ། རྟེན་དུ་གྱུར་མ་གྱུར་གྱི་ཡོན་ཏན་གྱི་སྒོ་ནས་དབྱེ་བ། རྟེན་ཕུང་པོ་ཡོད་མེད་ཀྱི་སྒོ་ནས་དབྱེ་བའོ། ། དང་པོ་ལ།
བཏགས་པ་དང༌། མཚན་ཉིད་པའོ། ། དང་པོ་ལའང་དངོས་དང༌། བཏགས་པ་བ་ཡིན་པའི་ལུང་གི་ཤེས་བྱེད་དོ། ། རྟེན་གང་ཟག་གི་དབྱེ་བ་ལ་གཉིས་ཏེ། སློབ་པ་དང༌། མི་སློབ་པའི་འོ། ། རྣམ་གྲངས་ལ་གཉིས་ཏེ། རྣམ་གྲངས་སུམ་ཅུ་རྩ་བཞི་པོ་མདོར་བསྟན་པ་དང༌། རྒྱས་པར་བཤད་པའོ། །
དེ་ལ་གསུམ་སྟེ། སྤང་བྱ་སྤངས་པའི་སྒོ་ནས་བཞག་པ་བརྒྱད། ཡོན་ཏན་གྱི་སྒོ་ནས་བཞག་པ་ཉི་ཤུ་རྩ་གཅིག སྡུག་བསྔལ་གྱི་མཚན་ཉིད་ལས་བཟློག་པའི་སྒོ་ནས་བཞག་པ་ལྔའོ། ། དང་པོ་ལ་གཉིས་ཏེ། བསྟན་པ་དང༌། བཤད་པའོ། ། དེ་ལ་གཉིས་ཏེ། མངོན་གྱུར་སྤངས་པ་དང༌། ས་བོན་སྤངས་པའོ། །
དེ་ལའང་གསུམ་སྟེ། དངོས་དང༌། དེའི་གཉེན་པོའི་སྒོ་ནས་ཕྱེ་བ་གཉིས་དང༌། ཡོན་ཏན་གྱི་སྒོ་ནས་ཕྱེ་བ་གསུམ་རྣམས་སོ། ། ཡོན་ཏན་གྱི་སྒོ་ནས་བཞག་པ་ལ་དྲུག་སྟེ། འདུས་མ་བྱས་པའི་ཡོན་ཏན་གཅིག ཟབ་པའི་ཡོན་ཏན་གཅིག བདུད་བཞི་དང་བྲལ་བའི་ཡོན་ཏན་བཞི། བདེ་བའི་ལྔ་དང་ཞི་བའི་བཞི་སྟེ་གཉིས་ཀྱི་སྒོ་ནས་བདེ་བ་དང་ཞི་བའི་ཡོན་ཏན་དགུ། དགེ་བར་གྱུར་པའི་ཡོན་ཏན་གསུམ།
མི་མཐུན་ཕྱོགས་དང་བྲལ་བའི་ཡོན་ཏན་གསུམ་རྣམས་སོ། ། གསུམ་པ་ལ་མིང་གཟུགས་ལས་དང༌། སྐྱེ་མཆེད་རེག་ཚོར་ལས་དང༌། མ་རིག་འདུ་བྱེད་རྣམ་ཤེས་ལས་དང་སྲེད་ལེན་སྲིད་པ་ལས་དང༌། སྐྱེ་བ་རྒ་ཤི་ལས་ལྡོག་པའོ། ། སྤྱིའི་མཚན་ཉིད་ལ། དབྱེ་བ་དང༌། སོ་སོའི་དོན་བཤད་པའོ། ། འདིར་འགོག་བདེན་ལ་བཞི་པོའི་ཚོགས་ཀྱིས་ཁྱབ་ཅིང༌། དེ་ཡང་གྱ་ནོམ་དང་ངེས་འབྱུང་ནི་དགག་བྱ་སྡུག་ཀུན་བཀག་པས་ཁྱད་པར་དུ་བྱས་པའི་དེ་བཞིན་ཉིད་ལ་འཆད་པ་ཡིན་ལ།
དེ་ལྟ་ཡིན་པ་དེའི་ཚེ་འགོག་བདེན་ལ་དངོས་པོས་ཁྱབ་པ་ཡིན་ཏེ། དེ་བཞིན་ཉིད་ཀྱིས་ཁྱབ་པའི་ཕྱིར་དང༌། གཞུང་འདི་ཉིད་དུ་ཞི་བ་དང་གྱ་ནོམ་གྱི་ཤེས་བྱེད་ཀྱི་ཟུར་དུ་དངོས་པོར་གསུང་པ་དང༌། འདུས་མ་བྱས་པའི་ཤེས་བྱེད་ཀྱང་ལས་ཉོན་གྱིས་འདུས་མ་བྱས་པ་ལ་གསུངས་སོ། ། ལམ་གྱི་བདེན་པ་ལ་བཞི་སྟེ། བྱེད་པའི་སྒོ་ནས་མཚོན་པ་དང༌། མཚན་གཞིའི་དངོས་པོ་དང༌། སྤྱིའི་མཚན་ཉིད་དང༌། སྒོམ་པའི་རྣམ་པ་གཉིས་དང༌། ས་ལམ་གྱི་ཁྱད་པར་བསྟན་པའོ། །
མཚན་གཞི་ལ་གཉིས་ཏེ། དབྱེ་བ་དང༌། སོ་སོའི་མཚན་ཉིད་དོ། ། དེ་ལ་ལྔ་སྟེ། ཚོགས་ལམ་དང་མཐར་ཕྱིན་པའི་ལམ་གྱི་བར་རོ། ། ཚོགས་ལམ་ལ་གཉིས་ཏེ། ངོ་བོ་དང་བྱེད་པའོ། ། དང་པོ་ལ་གསུམ་སྟེ། ཞི་གནས་ཀྱི་ཡན་ལག་ལྔ། གཉིས་ཀའི་ཡན་ལག་གཅིག་དང༌།
ལྷག་མཐོང་གི་ཡན་ལག་གསུམ་རྣམས་སོ། ། དང་པོ་ལ་གཉིས་ཏེ། གཙོ་བོ་དང༌། ཡན་ལག་གོ ། ཡན་ལག་ལ་འདོད་པ་བསོད་ཉམས་ཀྱི་མཐའ་སྤོང་བའི་ཡན་ལག་གཅིག ངལ་དུབ་ཀྱི་མཐའ་སྤོང་བའི་ཡན་ལག་གཉིས། དབུ་མའི་ལམ་གྱིས་ངེས་པར་འབྱུང་བའི་ཡན་ལག་གཅིག་སྟེ་གསུམ་མོ། ། སྦྱོར་ལམ་ལ་གཉིས་ཏེ། ཁྱད་པར་ཅན་མ་ཡིན་པ་དང༌། ཁྱད་པར་ཅན་ནོ། །
དེ་ལ་གཉིས་ཏེ། ངོ་བོ་དང་དབྱེ་བའི་སྒོ་ནས་བསྟན་པ་དང༌། དབྱེ་བ་སོ་སོའི་མཚན་ཉིད་བཤད་པའོ། ། སྐབས་འདིར་ཚོགས་སྦྱོར་ལ་མུ་བཞི་བཤད་པ་ལ་བརྟགས་ན། སྦྱོར་ལམ་ལ་ངེས་འབྱེད་ཆ་མཐུན་གྱིས་ཁྱབ་པ་མེད་དོ། ། རིགས་པས་ཀྱང་ཐོབ་སྟེ། སྦྱོར་ལམ་གྱི་ངོ་བོར་གྱུར་པའི་དགེ་བ་དག་པ་བ་ཡོད་པས་སོ། ། དེ་མེད་ན་སྒོམ་ལམ་ལའང་མཚུངས་སོ། ། འདིར་ཚོགས་སྦྱོར་གྱི་ཁྱད་པར་བདེན་པའི་རྣམ་པ་ཅན་གྱི་སྒོམ་བྱུང་ཡོད་མེད་ཀྱིས་འབྱེད་ལ། དེར་བདེན་པའི་རྣམ་པ་ཅན་གྱི་ཐོས་བསམ་ཡོད་ཀྱང་དེའི་རྣམ་པ་ཅན་གྱི་སྒོམ་བྱུང་མེད་པ་ནི་ལྷག་མཐོང་དུ་ངེས་ལ།
ཞི་གནས་སུ་གྱུར་པའི་སྒོམ་ལམ་མཚན་ཉིད་པ་མེད་པ་མ་ཡིན་ཏེ། ལྷག་མཐོང་གི་སྔོན་རོལ་དུའང༌། ཇི་སྐད་དུ། བདེན་པ་བཞི་ལ་འཇུག་བྱའི་ཕྱིར། ། དྲན་པ་ཉེ་བར་བཞག་པ་སྒོམ། ། ཞེས་འབྱུང་བ་ལྟར་སྒོམ་དགོས་པས་སོ། ། ཚོགས་ལམ་དུ་ཐོས་བསམ་གཙོ་ཆེ་ཡང་སྒོམ་བྱུང་མེད་པ་མ་ཡིན་པས་འདིའི་མཚན་ཉིད་ཀྱི་ཟུར་དུ་ཐོས་བསམ་གཙོ་བོར་གྱུར་པ་ཞེས་འཇོག་པ་ནི་གྱི་ནའོ། ། དེས་ན་ཚོགས་ལམ་དུ་ཡང་དག་སྤོང་བ་དང༌། རྫུ་འཕྲུལ་རྐང་པ་གཉིས་ནི་ཞི་གནས་སྒྲུབ་པའི་སྒོམ་ཡིན་ལ། དྲན་ཉེར་ནི་ལྷག་མཐོང་སྒྲུབ་པའི་སྒོམ་མོ། །
དེས་ན་བདེན་པ་མངོན་པར་རྟོགས་པ་ལ་དངོས་དང་ཆ་མཐུན་གཉིས་ལས། གང་ནས་བསྒོམས་པའི་སྟོབས་ཀྱིས་དེ་ཆ་མཐུན་ཙམ་ཞིག་ཐོབ་པ་དེ་ནས་སྦྱོར་ལམ་དུ་བཞག་སྟེ། ངེས་འབྱེད་ཆ་མཐུན་དུ་གྱུར་པའི་ཕྱིར་རོ། ། གཉིས་པ་བཤད་པ་ལ། དྲོད་སོགས་བཞི་ལས། དེ་རེ་རེ་ཡང་བློའི་ངོ་བོ་དང༌། དམིགས་པ་དང༌། རྣམ་པ་དང༌། རང་བཞིན་དང༌། གྲོགས་ཏེ་ལྔ་ལྔའི་སྒོ་ནས་འཆད་དོ། །
མཐོང་ལམ་ལ་གསུམ་སྟེ། དོན་དམ་པ་རྣམ་པར་བཞག་པ་དེ་བཞིན་ཉིད་མཐོང་བ་དང༌། དེ་ཉིད་སྐད་ཅིག་གསུམ་དུ་དབྱེ་བ་དང༌། བདེན་པ་མངོན་རྟོགས་བཅུ་དྲུག་ཏུ་ཕྱེ་བའོ། ། དང་པོ་ལ་གཉིས་ཏེ། རང་གི་ངོ་བོ་དང༌། རྣམ་གྲངས་སོ། ། དང་པོ་ལ་སྐྱེ་བའི་དུས། རྣམ་པ། རང་བཞིན།
གྲོགས་དང་བཞིའོ། ། རྣམ་གྲངས་ནི། འདིར་དམིགས་པར་བྱ་བ་དང་དམིགས་པར་བྱེད་པ་མཉམ་ཞེས་པ་གཟུང་འཛིན་གཉིས་མེད་པར་མཉམ་པའི་དོན་ཡིན་ལ། གཟུང་འཛིན་ཀུན་བརྟགས་ལའང་གཉིས་གཉིས་ཏེ། གང་ཟག་གི་དབང་དུ་བྱས་པའི་གཟུང་འཛིན་དང༌། ཆོས་ཀྱི་དབང་དུ་བྱས་པའི་གཟུང་འཛིན་ནོ། ། དམན་པའི་མཐོང་ལམ་གྱིས་དང་པོ་གཉིས་དང༌། ཐེག་ཆེན་མཐོང་ལམ་གྱིས་ཕྱི་མ་གཉིས་མེད་པར་མཐོང་བའོ། ། གཉིས་པ་ནི། སོ་སོ་རང་རང་ལ་སེམས་ཅན་གྱི་བརྡ་སྟེ་གང་ཟག་ཏུ་འཛིན་པའི་མཚན་མ་དང༌།
ཆོས་ཀྱི་བརྡ་སྟེ་ཆོས་ཀྱི་མཚན་མ་བསལ་བ་དང༌། ཐམས་ཅད་དུ་གཉིས་ཀའི་བརྡ་བསལ་བས་ཁྱད་པར་དུ་བྱས་པའི་བདག་མེད་ལ་དམིགས་པའི་ཆོས་ཤེས་པའོ། ། སོ་སོ་རང་ལ་ཞེས་པས་རང་རྒྱུད་ལ་བརྡ་གཉིས་པོ་བསལ་བར་བསྟན། ཐམས་ཅད་དུ་ཞེས་པས་གཞན་རྒྱུད་ལ་བརྡ་གཉིས་པོ་བསལ་བར་བསྟན་ནོ། ། དམན་པའི་མཐོང་ལམ་གྱིས་ཆོས་ཀྱི་བདག་མེད་མ་རྟོགས་ཀྱང་ཆོས་ཀྱི་བདག་ཏུ་མི་འཛིན་པ་ལ་བསམས་པ་ཡིན་ནོ། ། གསུམ་པ་བདེན་པ་མངོན་རྟོགས་བཅུ་དྲུག་ཏུ་དབྱེ་བ་ལ་གསུམ་སྟེ། མིང་གི་སྒོ་ནས་བཅུ་དྲུག་ཏུ་དབྱེ་བ། དེ་སོ་སོའི་མཚན་ཉིད། རྣམ་གཞག་དེ་ཉིད་མདོ་དང་སྦྱར་བའོ། ། གཉིས་པ་ལ་གཉིས་ཏེ།
སྡུག་བདེན་གྱི་ཡེ་ཤེས་བཞི་པོ་སོ་སོའི་མཚན་ཉིད་དང༌། ལྷག་མ་དེ་དང་མཚུངས་པར་སྦྱར་བའོ། ། རྣམ་གཞག་དེ་མདོ་དང་སྦྱར་ཏེ་བཤད་པ་ལ་བཞི་སྟེ། བཅུ་དྲུག་ཏུ་འབྱེད་པའི་རྒྱུ་མཚན། བཅུ་དྲུག་པོ་དེ་སྣང་མེད་དུ་བསྟན་པ། མཇུག་བསྡུ་ཞིང་སྐད་ཅིག་གི་ཚད་བཤད་པ། མདོ་དང་སྦྱར་བའོ། ། དེ་ལ་གཉིས་ཏེ། འཕགས་པའི་ཤེས་རབ་ཀྱི་སྤྱན་དུ་གསུངས་པའི་མདོ་དང་སྦྱར། མཐོང་ལམ་གྱི་ངོ་བོ་དང༌།
ཡོན་ཏན་སྟོན་པའི་མདོ་དང་སྦྱར་བའོ། ། དང་པོ་ལ་གཉིས་ཏེ་མདོའི་དོན་མཐོང་ལམ་ལ་བཤད་པའི་སྒོ་ནས་མདོར་བསྟན། སྤངས་པ་དང་ལམ་གྱི་ངོ་བོའི་སྒོ་ནས་དེ་ཉིད་རྒྱས་པར་བཤད་པའོ། ། ངོ་བོ་དང་ཡོན་ཏན་གྱི་མདོ་སྦྱོར་ལ་གཉིས་ཏེ། མདོ་དང་སྦྱར་བས་བསྟན་པ་དང༌། དེ་ཉིད་རྒྱས་པར་བཤད་པའོ། ། དེ་ལ་གཉིས་ཏེ། མཐོང་ལམ་གྱི་ངོ་བོ་དང་སྦྱར་བའི་བཤད་པ་དང༌། ཡོན་ཏན་དང་སྦྱར་བའི་བཤད་པའོ། ། དང་པོ་ནི།
ཆོས་མཐོང༌། ཐོབ། རིག རྟོགས་པ་རྣམས་སོ། ། གཉིས་པ་ལ་རང་དོན་གྱི་དང༌། གཞན་དོན་གྱི་ཡོན་ཏན་ནོ། ། དང་པོ་ལ། མཐོང་བའི་ཆོས་ཀྱི་དང༌། མ་མཐོང་བའི་ཕན་ཡོན་ནོ། ། དང་པོ་ལ་གཉིས་ཏེ།
ཐོབ་པ་ལས་མི་ཉམས་པ་དང༌། མ་ཐོབ་པ་ལས་མི་ཉམས་པའོ། ། དང་པོ་ལ། རང་གི་དང༌། གཞན་ལ་བརྟེན་པའོ། ། གཉིས་པ་གཞན་དོན་ལ། ཆོས་ཀྱི་དོན་ངོས་གཟུང་བ་དང༌། དེ་ལ་མི་འཇིགས་པའི་འཐད་པའོ། ། གཞུང་འདིར་འབྱུང་བའི་སྦྱོར་མཐོང་གི་རྣམ་གཞག་ཐུན་མོང་མ་ཡིན་པ་འགའ་ཞིག་བརྗོད་ན། བདེན་པ་མངོན་པར་རྟོགས་པ་ལ་གཉིས་ཏེ།
དངོས་དང༌། རྗེས་མཐུན་པའོ། ། དང་པོ་ནི་མཐོང་བའི་ལམ་མོ། ། གཉིས་པ་ནི། ངེས་པར་འབྱེད་པའི་ཆ་དང་མཐུན་པའོ། ། ཡང་བཟོད་པ་བརྒྱད་ལ་གཉིས་སུ་ཕྱེ་བ་མི་སྣང་ལ། ཤེས་པ་བརྒྱད་པོ་མངོན་པ་འོག་མར་མཐོང་སྒོམ་གཉིས་ཀ་ལ་བཤད་ཅིང༌། འདིར་ནི་སྦྱོར་ལམ་ལའང༌། ཆོས་ཤེས་བཞི་གསལ་བར་བཤད་ཅིང༌། རྗེས་ཤེས་ནི་མ་བཤད་ལ།
མི་འཆད་པའི་རྒྱུ་མཚན་ཡང་དེའི་ཤེས་བྱར་རྗེས་བཟོད་དགོས་པ་ལ་ཐུག་གོ ། འོ་ན་བདེན་པ་བཞིའི་ཆོས་གང༌། དེ་ཤེས་པའི་ཚུལ་ཇི་ལྟ་བུ། དེ་བཟོད་པ་གང་ཞེ་ན། ཆོས་ནི་ཐུན་མོང་གི་དབང་དུ་བྱས་ན་མི་རྟག་ལ་སོགས་བཅུ་དྲུག་གོ ། ཐུན་མོང་མ་ཡིན་པའི་དབང་དུ་བྱས་ན་ཆོས་ཀྱི་བདག་མེད་པའོ། ། དེ་ཤེས་པའི་ཚུལ་ལ་གཉིས་ཏེ། སྦྱོར་ལམ་དུ་ཤེས་པའི་ཚུལ་དང༌། མཐོང་ལམ་དུའོ། ། སྦྱོར་ལམ་དུ་ནི་ངེས་འབྱེད་ཆ་བཞིའི་རིམ་པས་རིམ་གྱིས་ཤེས་དགོས་ཀྱི།
ཐེག་ཆེན་གྱི་སྦྱོར་ལམ་དང་པོ་གསུམ་ན་ཆོས་ཀྱི་བདག་མེད་རྫོགས་པར་ཤེས་པ་མེད་དོ། ། རིམ་གྱིས་ཤེས་པའི་ཚུལ་ཇི་ལྟ་བུ་ཞེ་ན། མདོ་སྡེའི་རྒྱན་ལས། བྱང་ཆུབ་སེམས་དཔའ་མཉམ་གཞག་པས། ། ཡིད་ཀྱི་བརྗོད་པ་མ་གཏོགས་པ། ། དོན་ཀུན་རབ་ཏུ་མི་མཐོང་ངོ༌། ། ཞེས་པས་དྲོད་དང༌། ཆོས་ཀྱི་སྣང་བ་འཕེལ་བྱའི་ཕྱིར། ། བརྩོན་འགྲུས་བརྟན་པོ་ཀུན་ཏུ་རྩོམ། ། ཆོས་ཀྱི་སྣང་བ་འཕེལ་ནས་ནི། །
སེམས་ཙམ་ལ་ནི་གནས་པར་འགྱུར། ། ཞེས་པས་རྩེ་མོ་དང༌། དེ་ནས་དོན་ཀུན་སྣང་བ་ནི། ། སེམས་སུ་རབ་ཏུ་མཐོང་བར་འགྱུར། ། དེ་ཚེ་དེ་ཡི་གཟུང་བ་ཡི། ། རྣམ་པར་གཡེང་བ་དེ་སྤོང་འགྱུར། དེ་ནས་དེ་ལ་འཛིན་པ་ཡི། ། རྣམ་པར་གཡེང་བ་འབའ་ཞིག་ལུས། ། ཞེས་པས་བཟོད་པ་དང༌། དེ་ཚེ་བར་ཆད་མེད་པ་ཡི། །
ཏིང་ངེ་འཛིན་ལ་མྱུར་དུ་རེག ། འདི་ལྟར་དེ་ཡི་མཇུག་ཐོགས་སུ། ། འཛིན་པའི་རྣམ་པར་གཡེང་བ་སྤོང༌། ། འདི་དག་གོ་རིམ་བཞིན་དུ་ནི། ། དྲོ་བར་གྱུར་སོགས་ཡིན་ཞེས་བྱ། ། ཞེས་གསུངས་པས། དྲོད་རྩེ་བཟོད་པ་གསུམ་གྱིས་རིམ་པ་བཞིན། ། དོན་དུ་སྣང་བ་ལས་མ་གཏོགས་པའི་ཕྱི་དོན་མེད་པ་དང༌། སྣང་བ་སེམས་ཡིན་པ་དང༌། དེའི་རྒྱུ་མཚན་གྱིས་གཟུང་བ་ཀུན་བརྟགས་མེད་པ་གསུམ་རྟོགས་སོ། །
ཆོས་མཆོག་གིས། གཟུང་བ་མེད་པའི་རིགས་པས་འཛིན་པ་ཀུན་བརྟགས་ཀྱང་མེད་པར་རྟོགས་སོ། ། དེ་ལྟར་ཤེས་པ་དེ་ལ་ཆོས་ཤེས་པ་ཞེས་བརྗོད་དོ། ། དེ་ལྟར་ཤེས་པ་དེ་ཡང་མངོན་སུམ་དུ་ཤེས་པ་མ་ཡིན་པས་སྤངས་བྱའི་ས་བོན་སྤོང་མི་ནུས་པའི་ཕྱིར། བཟོད་པ་ཞེས་མི་བྱའོ། ། དེའི་འོག་ཏུ། ཇི་སྐད་དུ། དེ་ནས་དེས་ནི་འཇིག་རྟེན་ལས། ། འདས་པའི་ཡེ་ཤེས་བླ་མེད་པ། ། རྣམ་པར་མི་རྟོག་དྲི་མ་མེད། །
འཛིན་པ་གཉིས་དང་བྲལ་བ་ཐོབ། ། དེ་འདི་གནས་ཡོངས་གྱུར་པ་སྟེ། ། ས་ནི་དང་པོ་ཡིན་པར་འདོད། ། ཅེས་གསུངས་པ་ལྟར། གཟུང་འཛིན་གཉིས་སུ་མེད་པའི་འཇིག་རྟེན་ལས་འདས་པའི་ཡེ་ཤེས་དང་པོར་སྐྱེས་པ་དེའི་ཚེ་སྡུག་བསྔལ་ལ་ཆོས་ཤེས་པའི་བཟོད་པ་ཞེས་བྱ་སྟེ། དེ་ལ་ཕྱིན་ཅི་ལོག་ཏུ་རྟོག་པའི་རྣམ་གཡེང་གི་རྟོག་པ་ཀུན་བརྟགས་ཀྱིས་ཀུན་གཞིའི་སྟེང་དུ་ཞག་པའི་བག་ཆགས་དེ་དྲུངས་འབྱིན་པར་ནུས་པའི་ཕྱིར། བཟོད་པ་དེའི་འོག་ཏུ་སྤང་བྱ་དེ་སྤངས་པའི་གནས་གྱུར་གྱི་ཡེ་ཤེས་གསར་པ་དེ་ལ་ནི་སྡུག་བསྔལ་ལ་ཆོས་ཤེས་པ་ཞེས་བྱའོ། ། འདིར་ཐེག་ཆེན་གྱི་ཆོས་བཟོད་བཞི་ཀ་རྣམ་པ་ནི་སྟོང་བདག་མེད་དང་གཟུང་འཛིན་གཉིས་སུ་མེད་པའི་རྣམ་པ་ཅན་ཁོ་ནར་ངེས་ཏེ། སྤང་བྱའི་ས་བོན་གྱི་དངོས་གཉེན་ཡིན་པའི་ཕྱིར། ཇི་སྐད་དུ།
ཡིད་ལ་བྱེད་པ་ཅི་འདྲ་བས་སྤོང་ཞེ་ན། འདྲེས་པ་ལ་དམིགས་པས་སྤོང་སྟེ་ཞེས་གསུངས་སོ། ། སྡུག་བསྔལ་ལ་ཆོས་བཟོད་དུ་དེ་ལྟར་རུང་མོད། ཀུན་འབྱུང་ལ་ཆོས་ཤེས་པའི་བཟོད་པ་སོགས་སུ། རྒྱུ་སོགས་རང་རང་གི་ཐུན་མོང་མ་ཡིན་པའི་རྣམ་པ་ཅན་མ་ཡིན་ན། ཇི་ལྟར་དེའི་ཆོས་ཤེས་པའི་བཟོད་པར་རུང་ཞེ་ན། ཉེས་པ་མེད་དེ། སྟོང་པ་དང་བདག་མེད་པ་གཉིས་ནི་བདེན་པ་བཞིའི་ཐུན་མོང་གི་རྣམ་པ་ཡིན་པ་དང༌། རྒྱུ་སོགས་རྣམས་ཀྱང་བདེན་པ་ལྷག་མ་གསུམ་གྱི་སྟེང་དུ་བདག་མེད་ཀྱི་རྣམ་པ་ཤེས་པའི་ཐབས་ཡིན་པའི་ཕྱིར་རོ། ། དེ་ཕྱིར་སྡུག་བསྔལ་ལ་ཆོས་བཟོད་ཀྱི་དུས་དེ་ཉིད་དུ་སྡུག་བསྔལ་ཤེས་པ་དང༌།
ཀུན་འབྱུང་སྤོང་བ་དང༌། འགོག་པ་མངོན་དུ་བྱེད་པ་དང༌། ལམ་སྒོམ་པ་སྟེ་བཞི་ཀ་ཚང་བའི་ཕྱིར། དུས་དེ་ནས་ལམ་གྱི་བདེན་པ་ཞེས་བྱའོ། ། འོ་ན་ཅི་བདག་མེད་གཉིས་པོ་གང་མཐོང་བ་ཡིན་ཀྱང་རུང༌། ངོ་བོ་ལ་མི་འདྲ་བ་མེད་པའི་ཕྱིར། མཐོང་བའི་ལམ་སྐད་ཅིག་མ་གཅིག་ཁོ་ན་མ་ཡིན་ནམ་ཞེ་ན། བདེན་པ་སྔར་མ་མཐོང་གསར་མཐོང་གིས་དེར་འཇོག་ན་དེ་ལྟར་འགྱུར་ཡང༌། འདིར་ནི་དེས་དེར་འཇོག་པ་མ་ཡིན་ཏེ། བདེན་པ་མངོན་པར་རྟོགས་པ་ལ་མཐོང་བའི་ལམ་དུ་འཇོག་ཅིང༌།
དེ་ལ་སྐད་ཅིག་མ་བཅུ་དྲུག་ངེས་པར་དགོས་པའི་ཕྱིར་དང༌། ཆོས་མཆོག་རྫོགས་ནས་ཇི་སྲིད་སྒོམ་པའི་ལམ་དུ་མ་སླེབ་པ་དེ་སྲིད་ཀྱི་བདེན་པ་མངོན་སུམ་རྟོགས་པའི་ལམ་ཐམས་ཅད་མཐོང་ལམ་དུ་འཇོག་པའི་ཕྱིར་དང༌། བདེན་པ་མངོན་སུམ་དུ་གསར་དུ་མཐོང་བའི་སྐད་ཅིག་གཉིས་པ་ཕན་ཆད་ནས་སྒོམ་ལམ་དུ་འཇོག་པའི་ཤེས་བྱེད་མེད་པའི་ཕྱིར་དང༌། ཇི་སྲིད་མཐོང་སྤང་མ་ལུས་པར་སྤངས་པའི་རྣམ་པར་གྲོལ་བའི་ལམ་མ་རྫོགས་པ་དེ་སྲིད་དུ། སྒོམ་པའི་ལམ་མི་འབྱུང་ལ། བར་ཆད་མེད་པའི་ལམ་དང་དེའི་རྣམ་པར་གྲོལ་བའི་ལམ་ཅིག་ཆར་དུ་མི་འབྱུང་བའི་ཕྱིར། གཞན་དག་ན་རེ། མཐོང་སྤང་སྤངས་པའི་རྣམ་གྲོལ་གྱི་ལམ་སྒོམ་ལམ་དུ་འབྱུང་བ་ཡིན་ཏེ། མི་ཤེས་པ་ཀུན་ཤེས་པའི་དབང་པོ་སྒོམ་ལམ་དུ་འཇོག་པའི་ཤེས་བྱེད་ལས་སོ། ། ཞེས་ཟེར་བ་དེ་ནི་མ་ཡིན་ཏེ།
ཇི་སྐད་དུ། སེམས་ཀྱི་སྐད་ཅིག་མ་བཅུ་དྲུག་པོ་འདི་ནི་མཐོང་བའི་ལམ་མོ། ། ཞེས་གསུངས་པའི་ཕྱིར་རོ། ། ཁ་ཅིག་ན་རེ། བཅུ་དྲུག་པོ་ཐམས་ཅད་བར་ཆད་མེད་ལམ་གཅིག་ལ་ལྡོག་པས་འབྱེད་པ་ཡིན་ནོ། ། ཞེས་ཟེར་བ་དེ་ཡང་མ་ཡིན་ཏེ། མདོ་སྡེའི་རྒྱན་ལས། མཐོང་བས་སྤང་བྱ་རྣམས་ལས་གྲོལ། ། དེས་ན་དེ་ཚེ་མཐོང་བའི་ལམ། ། ཐོབ་པ་ཞེས་ནི་ངེས་པར་བརྗོད། །
ཅེས་གསུངས་པའི་ཕྱིར་རོ། ། ཡང་གཞན་དག་ན་རེ། བཟོད་པ་བརྒྱད་པོ་དེ་སྐད་ཅིག་མ་གཅིག་དང༌། ཤེས་པ་བརྒྱད་པོ་དེ་དེའི་ཕྱིས་སྐད་ཅིག་མ་གཅིག་སྟེ་གཉིས་རིམ་ཅན་དུ་སྐྱེ་བ་ཡིན་ནོ། ། ཞེས་ཟེར་བ་དེ་ཡང་མ་ཡིན་ཏེ། ཆོས་བཟོད་ཀྱི་འོག་ཏུ་རྗེས་བཟོད་སྐྱེ་དགོས་པ་ནི་གཞུང་ཉིད་ན་ཤིན་ཏུ་གསལ་བའི་ཕྱིར་ཏེ། དེའི་འོག་ཏུ། ཞེས་གསུངས་པའི་ཕྱིར། བདེན་པ་མངོན་པར་རྟོགས་པ་ལ་སྐད་ཅིག་མ་བཅུ་དྲུག་ཚང་དགོས་པའི་ཤེས་བྱེད་ཀྱང་གཅིག་ལ་མཚོན་ན། སྡུག་བསྔལ་ཤེས་པ་ལ་ཤེས་པ་བཞི་ཚང་དགོས་ཏེ།
ཡུལ་སྡུག་བསྔལ་ཉིད་མ་ཤེས་ན་ནི་དེ་ཤེས་པའི་སྒྲ་དོན་མ་ཚང་ཞིང༌། ཡུལ་ཅན་དེས་ཡུལ་དེ་ལ་མི་སླུ་བའི་ཚུལ་མ་ཤེས་ན་ནི་དེས་དེ་ཤེས་པའི་དོན་ལྡོག་མི་འབྱུང་བའི་ཕྱིར། འོ་ན་ཇི་ལྟར་ཞེ་ན། སྡུག་བསྔལ་ལ་གསུམ་སྟེ། ཀུན་བརྟགས་ཀྱི་དང་གཞན་དབང་གི་དང༌། ཡོངས་གྲུབ་ཀྱི་སྡུག་བསྔལ་ལོ། ། དང་པོ་གཉིས་ནི་ཀུན་རྫོབ་ཀྱི་ངོ་བོ་ཡིན་པའི་ཕྱིར། དེ་ཤེས་པས་སྡུག་བསྔལ་ཤེས་པར་གཞག་མི་ནུས་ལ། དེའི་ཆོས་ཉིད་ཤེས་པས་དེ་ཤེས་པར་བཞག་གོ ། ཆོས་ཉིད་ལ་གཉིས་ཏེ།
རང་བཞིན་རྣམ་དག་གི་དང༌། བློ་བུར་རྣམ་དག་གིའོ། ། དེ་ཤེས་པ་ལ་ཡང་གཉིས་ཏེ། ཆོས་བཟོད་དང༌། ཆོས་ཤེས་སོ། ། འོ་ན་དེ་གཉིས་ཀྱིས་དེ་ཤེས་པར་གང་གིས་འགྲུབ་ན། རྗེས་བཟོད་ཀྱིས་དེ་ཡེ་ཤེས་སྔ་མ་གཉིས་འཕགས་པའི་ཆོས་རྣམས་ཀྱི་རྒྱུ་མིན་དུ་སྒྲོ་འདོགས་པ་སེལ་བའི་ཕྱིར་རོ། ། དེས་དེ་སེལ་ནུས་པའི་རྒྱུ་མཚན་ཅི་ཡིན་ན། རྗེས་ཤེས་ཀྱི་དུས་སུ་སྒྲོ་འདོགས་དེ་ལས་གྲོལ་བའི་རྒྱུ་མཚན་གྱིས་སོ། ། འོ་ན་ཅི་སྒྲོ་འདོགས་དེ་ལམ་མཐོང་སྤང་མ་ཡིན་ནམ།
ཅིའི་ཕྱིར་སྡུག་བསྔལ་མཐོང་སྤང་དུ་གཞག་ཅེ་ན། སྡུག་བསྔལ་མཐོང་སྤང་དུ་སུས་ཀྱང་བཤད་པ་མེད་པས་ཀླན་ཀ་དེ་མི་འཇུག་གོ ། དེ་ལྟར་ན་སྡུག་བསྔལ་གྱི་བདེན་པ་ཤེས་པ་ལ་ཡེ་ཤེས་སྐད་ཅིག་མ་བཞི་དགོས་པ་ལ་ཤེས་བྱེད་བསྟན་ཟིན་པ་དེའི་ཕྱིར། གཞན་རྣམས་ལ་ཡང་དེ་བཞིན་དུ་སྦྱར་བས་བཅུ་དྲུག་ཏུ་གྲངས་ངེས་སོ། ། འོ་ན་ཡེ་ཤེས་བཞི་ཚན་བཞི་པོ་དེ་སྐད་ཅིག་མ་བཞིར་བསྡུས་ནས་སྐྱེ་བར་ཁས་བླངས་ན་ཅིར་འགྱུར་ཞེ་ན། རང་བཞིན་རྣམ་དག་གི་ཆོས་ཉིད་མཐོང་ཚུལ་ལ་བསམ་ན་རིགས་པ་ལྟ་བུར་སྣང་ཡང༌། མི་ཤེས་པ་ཀུན་ཤེས་པའི་དབང་པོ་དང༌། ཀུན་ཤེས་པའི་དབང་པོ་གཉིས་འཇོག་ཚུལ་ལ་བལྟས་ན། བཅུ་དྲུག་པོ་རིམ་ཅན་དུ་སྐྱེ་བ་ཁོ་ནར་གྲུབ་བོ། ། དེ་ལྟར་བཅུ་དྲུག་ལས་ཆོས་བཟོད་བཞི་ནི་བར་ཆད་མེད་པའི་ལམ་དང༌།
ཆོས་ཤེས་བཞི་ནི་རྣམ་པར་གྲོལ་བའི་ལམ་དང༌། ཕྱི་མ་བརྒྱད་ནི་ཁྱད་པར་གྱི་ལམ་མོ། ། མཐོང་སྤང་སྤངས་པའི་ཁྱད་པར་གྱི་ལམ་ལ་སྤང་བྱའི་ཁྱད་པར་སྤོང་རྒྱུ་གཏན་མེད་པ་མ་ཡིན་ཏེ། དེའི་སྐབས་སུ་སྙོམས་འཇུག་གི་སྒྲིབ་པ་སྤོང་བ་ཡང་སྲིད་པའི་ཕྱིར་རོ། ། བཅུ་དྲུག་པོ་དེ་ཡང་མཉམ་གཞག་ཁོ་ནར་ངེས་ཤིང༌། མཐོང་ལམ་དང་རྗེས་ཐོབ་ཀྱི་གཞི་མཐུན་མི་སྲིད་པ་ནི་གཞུང་འདིའི་ལུགས་སུ་ངེས་པ་ཡིན་ནོ། ། དེ་ལྟ་མོད་ཀྱི། མངོན་པར་རྟོགས་པའི་རྒྱན་དུ། དེ་ནས་སེང་གེ་རྣམ་བསྒྱིངས་པའི། ། ཏིང་ངེ་འཛིན་ལ་སྙོམས་ཞུགས་ནས། །
ཞེས་མཐོང་ལམ་མཉམ་གཞག་ཏུ་སྙོམས་འཇུག་དགུ་ལ་འཇུག་པ་ཞིག་ཡོད་པར་གསུངས་ཀྱང༌། འདིར་དེ་ལྟར་གསུངས་པ་མེད་ལ། ཤེས་བྱེད་ཀྱང་ས་འཕོ་བའི་ལོང་མེད་པ་ལ་དགོངས་སོ། ། གཉིས་པ་སྒོམ་པའི་ལམ་ལ་གཉིས་ཏེ། དངོས་དང༌། ཞར་བྱུང་ངོ༌། ། དང་པོ་ལ་གཉིས་ཏེ། ལམ་དགུར་དབྱེ་བ་དང༌། སོ་སོའི་མཚན་ཉིད་དོ། ། དང་པོ་ནི།
སྒོམ་པའི་ལམ་གང་ཞེ་ན་སོགས་སོ། ། འདིར་གཞན་དག་གཞུང་འདིའི་དོན་དུ་བསམས་ནས། མཛོད་ལས་འབྱུང་བ་ལྟར་སོ་སོ་སྐྱེ་བོའི་སྒོམ་ལམ་འདོད་པ་ནི་འདིའི་ལུགས་མ་ཡིན་ཏེ། དེ་ལྟ་ན་རྗེས་ལ་མངོན་རྟོགས་སུ་ཐལ་བའི་ཕྱིར་དང༌། འོག་ནས་སྒོམ་ལམ་ཐམས་ཅད་དེར་བཤད་པའི་ཕྱིར་དང༌། འདིར་མཐོང་བའི་ལམ་ལས་གོང་དུ་གྱུར་པའི་འཇིག་རྟེན་པའི་ལམ་ཞེས་བཤད་དོ། ། འོ་ན་ཅི་ཞེ་ན་སྒོམ་ལམ་པའི་རྒྱུད་ཀྱི་འཇིག་རྟེན་པའི་དགེ་བ་དག་པ་བ་སྒོམ་པའི་ལམ་གྱི་སྤང་བྱ་ཉོན་མོངས་པ་སྤོང་ནུས་པ་དེ་དག་གོ ། འོ་ན་འདི་ཙམ་ཞིག་སོ་སོ་སྐྱེ་བོ་ལ་ཡང་ཡོད་པ་མ་ཡིན་ནམ་ཞེ་ན། ཡོད་མོད། དེ་ཙམ་གྱིས་སྒོམ་པའི་ལམ་དུ་གཞག་མི་ནུས་ཏེ།
དེའི་སྤངས་པ་ནི་སླར་ལྡོག་པའི་ཕྱིར་དང༌། འདིའི་སྒོམ་ལམ་ནི་ཐར་ལམ་གྱི་དབང་དུ་བྱས་པ་ཡིན་ལ། ཅིག་ཤོས་ལ་ནི་ཐར་ལམ་གྱི་ངེས་པ་མེད་པའི་ཕྱིར་རོ། ། གཉིས་པ་སོ་སོའི་མཚན་ཉིད་ལ་གཉིས་ཏེ། གནས་སྐབས་ཅན་དང༌། དེའི་གནས་སྐབས་སོ། ། དང་པོ་ལ་གཉིས་ཏེ། འཇིག་རྟེན་པའི་ལམ་དང༌། འདས་པའི་སྒོམ་ལམ་མོ། ། དང་པོ་ལ་གཉིས་ཏེ།
བཤད་བྱ་དང་བཤད་བྱེད་གཉིས་ཀྱིས་བསྟན་པ་དང༌། དེ་ཉིད་བཤད་པའོ། ། དེ་ལ་གསུམ་སྟེ། སྤང་བྱ་དང༌། ངོ་བོ་དང༌། མཐར་ཐུག་པའོ། ། དང་པོ་ལ་གསུམ་སྟེ། རྩ་བ་བཞིར་དབྱེ་བ་དང༌། རྩ་བ་གང་གིས་ཇི་ལྟར་ཉོན་མོངས་པར་འགྱུར་བ་དང༌། དོན་བསྡུས་ཏེ་རྩ་བར་བཞག་པའོ། །
ངོ་བོ་ལ་བསྟན་པ་དང༌། བཤད་པའོ། ། དེ་ལ་བཞི་སྟེ། ངོ་བོ་དང༌། ཐོབ་ཚུལ་དང༌། རྒྱུ་འབྲས་ཀྱི་ཚད་དང༌། དབྱེ་བའོ། ། དང་པོ་ལ་གཉིས་ཏེ། བསམ་གཏན་བཞིའི་ཡན་ལག་སོ་སོར་བཞག་པ་དང༌། གྲངས་ངེས་པའི་རྒྱུ་དང་གཉིས་ཀྱི་སྒོ་ནས་བསམ་གཏན་གྱི་ཡན་ལག་བསྟན་པ་དང༌།
གཟུགས་མེད་ན་དེ་མེད་པའི་འཐད་པའོ། ། ཐོབ་ཚུལ་ལ་གཉིས་ཏེ། ཡིད་ལ་བྱེད་པ་གང་གིས་འཇུག་པ་དང༌། ཡིད་ལ་བྱེད་པ་རང་གི་ངོ་བོ་བསྟན་པའོ། ། དེ་ལ་ལྔ་སྟེ། སྦྱོར་བའི་ལམ་གྱིས་བསྡུས་པ་གཉིས། བར་ཆད་མེད་པའི་ལམ་ཁོ་ནས་བསྡུས་པ་གཉིས། ལམ་བཞིས་བསྡུས་པ་གཅིག ཁྱད་པར་ལམ་གྱིས་བསྡུས་པ་གཅིག རྣམ་གྲོལ་ལམ་གྱིས་བསྡུས་པ་གཅིག་རྣམས་སོ། །
རྒྱུ་འབྲས་ཀྱི་བྱེ་བྲག་ལ་གཉིས་ཏེ། བསམ་གཏན་གྱི་སྐྱེ་བའི་ཁྱད་པར་དང༌། གཟུགས་མེད་ན་འབྲས་བུའི་ཁྱད་པར་དེ་མེད་ཀྱང༌། ཁྱད་པར་གཞན་བསྟན་པའོ། ། དང་པོ་ལ་གཉིས་ཏེ། ཐམས་ཅད་ཀྱི་རྒྱུ་དང༌། བསམ་གཏན་གྱི་འབྲས་བུའོ། ། དེའི་དབྱེ་བ་ལ་གཉིས་ཏེ། མིང་དུ་བཏགས་པ་དཔག་མེད་ཡོད་པ་དང༌། དེའི་རྒྱུ་མཚན་ནོ། །
དང་པོ་ལ་གཉིས་ཏེ། དང་པོ་ལ་དབྱེ་བ་དང༌། གཞན་ཡང་དེ་དང་འདྲ་བར་བསྟན་པའོ། ། འདི་དག་གི་སྐབས་སུ་འཇིག་རྟེན་པའི་སྙོམས་འཇུག་བརྒྱད་པོ་དེ་དག་འཕགས་རྒྱུད་ལ་ཡོད་པའི་དབང་དུ་བྱས་པ་ཡིན་ཏེ། ལམ་གྱི་བདེན་པ་འཆད་པའི་སྐབས་ཡིན་པའི་ཕྱིར། འོ་ན་འཕགས་རྒྱུད་ལ་ཉོན་མོངས་པ་ཅན་གྱི་སྙོམས་འཇུག་ཇི་ལྟར་ཡོད་ཅེ་ན། མངོན་པ་འོག་མར་ཉོན་མོངས་ཅན་སྙོམས་འཇུག་གི་རྫས་སུ་འཆད་ཀྱང༌། འདིར་མི་འཆད་པ། ཉོན་མོངས་པར་བྱ་ནུས་པའི་སྙོམས་འཇུག་གང་ཞིག ཉོན་མོངས་པ་གང་གིས་ཉོན་མོངས་པར་བྱེད་པ་ལ་ཉོན་མོངས་པ་རྣམས་གཞག་པ་ཞེས་བྱའོ། །
ཉོན་མོངས་པའི་གཞི་ནི་དག་པ་པའི་སྙོམས་འཇུག་རྣམས་ཡིན་ལ། དེ་ལའང་རྣམ་པར་བྱང་བ་ཙམ་དང༌། རྣམ་པར་དག་པ་ཞེས་བྱ་བའི་ཐ་སྙད་གཉིས་གཞུང་འདིར་ཡོད་ཅིང༌། དང་པོ་དེ་གང་གིས་ཉོན་མོངས་པའི་གཞིར་རུང་ལ། གཉིས་པ་དེ་མི་རུང་བའི་ཤེས་བྱེད་ནི་རབ་ཀྱི་མཐར་ཕྱིན་པའི་ཆ་ལས་བྱུང་བའི་ཕྱིར་རོ། ། རྣམ་པར་བྱང་བ་ཞེས་པའི་དོན་ཡང་སྙོམས་འཇུག་གི་རྫས་གང་ཞིག དགེ་བའི་ངོ་བོར་སྐྱེས་པ་ལ་ཟེར་བ་ཡིན་ལ། དེ་ཙམ་ཞིག་ནི་ཟག་མེད་ཀྱི་སྙོམས་འཇུག་ལ་ཡང་ཡོད་མོད། འཇིག་རྟེན་པའི་སྙོམས་འཇུག་འཆད་པའི་སྐབས་ཡིན་པས་དེ་གཞིར་བྱས་པ་ཡིན་ཏེ། མཛོད་ལས།
འཇིག་རྟེན་པ་ཡི་དགེ་བ་ནི། ། དག་པ་ཞེས་འབྱུང་བ་ལྟར་རོ། ། དེས་ན་ཟག་མེད་དང་རབ་མཐའི་ཆ་ལས་བྱུང་བ་གཉིས་ནི་འདིར་ཉོན་མོངས་པའི་གཞི་མ་ཡིན་ནོ། ། གང་གིས་ཉོན་མོངས་པར་བྱེད་པ་ནི་ལུང་དུ་མ་བསྟན་པའི་རྩ་བ་བཞི་པོའོ། ། དེ་སྐད་ཅེས་ཟེར་བའི་རྒྱུ་མཚན་ཁམས་གོང་མའི་ཉོན་མོངས་པ་ཇི་སྙེད་འདི་བཞི་པོ་གང་རུང་ལས་འབྱུང་བའི་ཕྱིར་རོ། ། དེ་ཡང་ཉན་ཐོས་འཕགས་པ་རྣམས་སྲེད་པ་ཤས་ཆེ་བའི་སྙོམས་འཇུག་ཉོན་མོངས་ཅན་གྱིས་གོང་མའི་སེམས་ལས་ཉམས་ནས་འོག་མར་སྐྱེ་བ་ནི་ལུགས་འདིར་མི་བཞེད་ལ། ས་དེ་ཉིད་ནས་དེ་ཉིད་དུ་སྐྱེ་བ་ལེན་པའི་ཚེ་སྲིད་པའི་སྲེད་པས་རང་སའི་ཕུང་པོ་ལ་སྲེད་པ་དང༌། བདག་ཏུ་སྨྲ་བ་ཉེ་བར་ལེན་པས་མ་འོངས་པའི་ཕུང་པོ་ལ་འདུན་པའི་སྒོ་ནས་ཡང་སྲིད་འགྲུབ་པར་བྱེད་པ་ཡིན་ནོ། ། དེ་ཡང་འོ་ན་དངོས་གཞིའི་སྙོམས་འཇུག་གི་ངོ་བོར་གྱུར་པའི་སེམས་པ་དེ་ཉིད་རྣམ་སྨིན་གྱི་སྐྱེ་བ་འགྲུབ་བྱེད་དངོས་ཡིན་ནམ་ཞེ་ན། མ་ཡིན་ཏེ།
དངོས་གཞིའི་སྙོམས་འཇུག་དེ་གང་གིས་དྲི་མ་ཅན་དུ་བྱེད་པའི་སྲེད་པ་དང༌། དེ་ལས་བྱུང་བའི་ལེན་པ་གཉིས་ཀྱིས་སྔོན་སོ་སྐྱེའི་དུས་སུ་བསགས་པའི་ལས་ཀྱི་བག་ཆགས་ཀུན་གཞིའི་སྟེང་ན་ཡོད་པ་དེ་གསོས་བཏབ་པའི་རྐྱེན་གྱིས་ནུས་པ་མཐུ་ཅན་དུ་གྱུར་པ་དེ་ལ་སྲིད་པ་ཞེས་བྱ་བ་ཡིན་ནོ། ། དེ་ལྟ་ཡང་དངོས་གཞིའི་སྙོམས་འཇུག་དེ་རྣམ་སྨིན་འགྲུབ་པ་ལ་མེད་དུ་མི་རུང་བ་ཡིན་ཏེ། དེ་མེད་ན་འགྲུབ་བྱེད་ཀྱི་སྲེད་ལེན་མི་འབྱུང་བའི་ཕྱིར་རོ། ། དེ་ལྟར་ན་སྲེད་པས་ནི་སེམས་རྟེན་དེ་ལ་ཡོན་ཏན་གྱི་ཁྱད་པར་གོང་མ་རྣམས་ཐོབ་པའི་གེགས་བྱེད་པར་མ་ཟད། སྲིད་པར་སྐྱེ་བ་ལེན་པའི་རྒྱུ་བྱས་པའི་སྒོ་ནས་ཉོན་མོངས་པར་བྱེད་དོ། ། འཕགས་པ་ལ་ལོག་ལྟ་མི་འབྱུང་ཡང་སྤྱིར་ལྟ་བ་དང༌། ང་རྒྱལ་དང༌། མ་རིག་པ་ཤས་ཆེ་བས་ནི་སྙོམས་འཇུག་དེ་དག་སྐྱེ་བ་ལེན་པའི་རྒྱུ་བྱེད་པ་མ་ཡིན་ཀྱང༌། མངོན་ཤེས་དང༌།
རྣམ་ཐར་ལ་སོགས་པའི་ཡོན་ཏན་གྱི་རྟེན་དུ་མི་འགྱུར་བའི་ཚུལ་གྱིས་ཉོན་མོངས་པར་བྱེད་པ་ཡིན་ནོ། ། དེ་བས་ན་འདིར་ཐར་ལམ་དུ་འགྱུར་བའི་སྒོམ་ལམ་དེར་འཇོག་པ་ལ་ནི་སྲིད་པའི་རྒྱུ་ཁོ་ནར་མི་འགྱུར་བ་ཞིག་དགོས་ལ། དེ་ལ་དག་པ་པ་ཙམ་གྱིས་མ་ཆོག་པས། རབ་ཀྱི་མཐའི་ཆ་ལས་བྱུང་བའི་དག་པ་པ་ཞེས་བྱ་བ་དེ་དགོས་ལ། རྒྱུ་དུས་ཀྱི་ཀུན་སློང་ཡང་སྲིད་པ་ཚོལ་བའི་ཀུན་སློང་ཁོ་ནས་བསླང་བ་མ་ཡིན་པར། ངེས་འབྱུང་གི་བསམ་པས་ཚངས་སྤྱོད་ཚོལ་བ་ལ་ཞུགས་པ་ཞིག་དགོས་སོ། ། བྱེ་བྲག་ཏུ་བྱང་སེམས་འཕགས་པ་བསམ་གཏན་དང་པོ་ལ་སོགས་པར་སྐྱེ་བ་ལེན་པའི་རྒྱུ་ནི། དེར་འཕེན་བྱེད་ཀྱི་འཕངས་པའི་ལས་ཀྱི་བག་ཆགས་ཤིག འགྲུབ་བྱེད་ཀྱིས་གསོས་བཏབ་ནས་སྐྱེ་བ་མ་ཡིན་ཏེ། ཇི་སྐད་དུ།
ཡན་ལག་ཡོངས་སུ་ཟད་པ་དང༌། ཞེས་གསུངས་པ་དེ་ཉིད་འདིར་ཡང་ངེས་པར་ཁས་ལེན་དགོས་པའི་ཕྱིར། ཡང་སྲེད་པ་དངོས་སམ། དེའི་བག་ལ་ཉལ་གང་རུང་མེད་པར་ཡང་དེ་དག་དེར་སྐྱེ་ནུས་པར་ཡང་ཁས་ལེན་པ་མ་ཡིན་ཏེ། བྱང་སེམས་འཕགས་པ་རྣམས་འཁོར་བར་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་ཆེད་དུ་གཉེར་ནས་མི་སྤོང་བའི་རྒྱུ་མཚན་ལ་རྟོགས་དགོས་པའི་ཕྱིར་དང༌། དབྱིག་གཉེན་ཞབས་ཀྱིས། སྲེད་དང་བྲལ་ལ་ཡང་སྲིད་མེད། ། ཅེས་གསུངས་པ་དེ་དག་ངེས་པར་ཁས་བླངས་ན་གཞུང་ལུགས་འདི་ཇི་ལྟར་འཆད་པར་འགྱུར་བའི་རྣམ་གཞག་འཆོལ་བས་སོ། ། ས་འོག་མ་ལ་ཆགས་བྲལ་མ་བྱས་ཤིང༌། དེའི་དངོས་གཞི་མ་ཐོབ་པར་དེར་སྐྱེ་ནུས་པ་མ་ཡིན་ཏེ།
ཧ་ཅང་ཐལ་བའི་ཕྱིར་རོ། ། འོ་ན་ཅི་ཞེ་ན། བསམ་གཏན་གྱི་དངོས་གཞི་ཐོབ་པའི་བྱང་འཕགས་ཤིག་སྙིང་རྗེའི་དབང་གིས་དེར་སྐྱེ་བའི་སྨོན་ལམ་བཏབ་ནས་དེའི་བག་ཆགས་ཀུན་གཞིའི་སྟེང་ན་ཡོད་པ་དེ་སྲིད་སྲེད་དམ། ཡང་ན་འཇིག་སྲེད་ཅེས་བྱ་བའི་མིང་ཅན་གྱི་སྲེད་པ་སེམས་རྒྱུད་རབ་ཏུ་མ་ཞི་བར་བྱེད་པའི་ནུས་པ་དང་མི་ལྡན་པ་དེས་ལེན་པའི་རྐྱེན་བྱས་ནས། བདག་ཏུ་སྨྲ་བ་ཉེ་བར་ལེན་པ་ཞེས་བྱ་བ་མ་འོངས་པའི་ཕུང་པོ་དོན་དུ་གཉེར་ཞིང༌། ཉོན་མོངས་པའི་ཉེས་པ་མི་སྐྱེད་པ་ཞིག་གིས། སྔར་གྱི་སྙིང་རྗེ་དང་སྨོན་ལམ་གྱི་བག་ཆགས་གསོས་བཏབ་ནས་བསམ་བཞིན་དུ་སྐྱེ་བ་ལེན་པར་བྱེད་དོ། ། སྲེད་པ་དེ་དག་གི་ངོས་འཛིན་ཡང༌། རིགས་པ་མཁྱེན་པས། མི་རྣམས་ཡུལ་གྱི་ཁྱད་པར་ནི། །
ཡོངས་འཛིན་དེ་ཐོབ་བསམ་པས་བྱས། ། ཞེས་པས་ནི་སྲེད་པ་ཙམ་ངོས་གཟུང་ནས། སོ་སོར་ཕྱེ་ན། ཇི་སྐད་དུ། སྲོག་ཆགས་བདེ་སྡུག་ཐོབ་པ་དང༌། ། འདོར་འདོད་འཇུག་པ་དེ་དག་ནི། ། འདོད་དང་འཇིག་སྲེད་ཡིན་པར་འདོད། ། ཅེས་གསུངས་པ་ཡིན་ནོ། ། ཡན་ལག་རྣམ་པར་བཞག་པའི་སྐབས་སུ་འཆད་པ་པོ་རྣམས་ཡན་ལག་ལྔ་དང་བཞི་ལ་སོགས་པ་རྣམས་དངོས་གཞི་ཁོ་ནའི་ཡན་ལག་ཏུ་འཆད་མོད། ཉེར་བསྡོགས་དང་དངོས་གཞི་གཉིས་ཀ་བསྡོམས་པའི་ཡན་ལག་ཏུ་འཆད་དགོས་པ་ཡིན་ཏེ།
གཉེན་པོའི་ཡན་ལག་ཏུ་བཞག་པ་རྣམས་ཉེར་བསྡོགས་ཀྱི་ཡན་ལག་དང༌། ཕན་ཡོན་གྱི་ཡན་ལག་ཏུ་བཞག་པ་རྣམས་དངོས་གཞིའི་ཡན་ལག་དང༌། གནས་ཀྱི་ཡན་ལག་ཏུ་བཞག་པ་དེ་གཉིས་ཀ་ལ་ཁྱབ་བྱེད་དུ་དགོས་པའི་ཕྱིར་རོ། ། ཡན་ལག་འདི་དག་ཟག་མེད་ཀྱི་སྙོམས་འཇུག་རྣམས་ཀྱི་ཡན་ལག་ཏུ་ངེས་པར་ཁས་ལེན་ནམ་ཞེ་ན། ཟག་མེད་ཀྱི་ངོ་བོར་གྱུར་པའི་བསམ་གཏན་ཕྱི་མ་རྣམས་ཀྱི་ཉེར་བསྡོགས་ནི་མི་སྲིད་པས། དེ་ལ་དེའི་ཉེར་བསྡོགས་ཀྱི་ཡན་ལག་རྣམས་ཡོད་མེད་དཔྱོད་མི་དགོས་སོ། ། རྟོག་དཔྱོད་གཉིས་ནི་སྒྲ་དོན་འཛིན་པའི་རྟོག་པ་ཁོ་ནར་ངེས་པའི་ཕྱིར་དང༌། གཉེན་པོའི་ཡན་ལག་ཏུ་བཞག་པའི་རྟོག་དཔྱོད་གཉིས་ནི་སྤྱིར་ལྷག་མཐོང་དང༌། ཁྱད་པར་ཞི་རགས་ཀྱི་རྣམ་པ་ཅན་གྱི་དབང་དུ་བྱས་པ་ཡིན་ལ། ཟག་མེད་ཀྱི་ཉེར་བསྡོགས་ནི་སྤྱིར་ལྷག་མཐོང་དང༌།
བྱེ་བྲག་བདེན་པའི་རྣམ་པ་ཅན་དུ་ངེས་ཤིང༌། དེ་ལ་བརྟེན་པའི་ཟག་མེད་ཀྱང་སྒྲ་དོན་འཛིན་པའི་རྟོག་པ་དང་བྲལ་བའི་ཕྱིར། འོ་ན་ཅི་ཡུམ་གྱི་མདོ་སོགས་ལས། སངས་རྒྱས་དང་བྱང་ཆུབ་སེམས་དཔའ་དབང་ཐོབ་པ་རྣམས་ལ་དེ་དག་ཡོད་པར་བཤད་པ་མ་ཡིན་ནམ་ཞེ་ན། བྱང་འཕགས་ལ་ནི་རྗེས་ཐོབ་ཏུ་ཀུན་རྫོབ་ཤེས་པའི་རང་བཞིན་ཅན་དུ་འབྱུང་བར་གཞུང་འདི་ཉིད་དུ་བཤད་ཅིང༌། སངས་རྒྱས་ལ་ནི་ཚུལ་བསྟན་པ་ཙམ་དུ་བཤད་པ་དེ་ཉིད་དོ། ། འོ་ན་འཇིག་རྟེན་པའི་སྙོམས་འཇུག་འདི་དག་མཉམ་རྗེས་གང་དུ་འབྱུང་ཞེ་ན། ཁོ་རང་ལ་ལྟོས་པའི་མཉམ་གཞག་ཡིན་ཀྱང༌། འཇིག་རྟེན་ལས་འདས་པའི་ལམ་གྱི་རྗེས་ཐོབ་ཏུ་འབྱུང་བར་བཤད་དོ། ། ཡིད་ལ་བྱེད་པ་རྣམ་པར་བཞག་པའི་སྐབས་སུ།
ཅི་ཡིད་བྱེད་བདུན་པོ་འདི་ནི་ཞི་རགས་ཀྱི་རྣམ་པ་ཅན་ཁོ་ནའི་དབང་དུ་བྱས་པར་བཤད་ལ། དེ་ལྟ་ན་ས་གོང་མ་ལ་ཡོན་ཏན་ཅན་དུ་བལྟས་པར་སོང་བས། སྲིད་པ་ཚོལ་བར་སོང་གི་ངེས་འབྱུང་ཚོལ་བར་མ་སོང་བས། ཐར་ལམ་དུ་འགྱུར་བའི་སྐབས་མི་སྲིད་པ་དང༌། བསམ་གཏན་གྱི་དངོས་གཞི་ཐོབ་པའི་འཕགས་པ་རྣམས་གོང་མའི་ཞི་རགས་ཀྱི་རྣམ་པ་ཅན་འདི་དག་ལ་འཇུག་པ་མེད་པར་འགྱུར་ཏེ། ལམ་སླ་བ་དངོས་གཞི་ལ་བརྟེན་པར་དབང་བཞིན་དུ། དཀའ་བ་ཉེར་བསྡོགས་ལ་བརྟེན་པ་ལ་དགོས་པ་མེད་པའི་ཕྱིར་རོ་སྙམ་ན། བཤད་པ། འཇིག་རྟེན་པའི་སྒོམ་ལམ་གང་ལ་བརྟེན་པའི་འཕགས་པ་ནི་གཉིས་ཏེ། ཐེག་པ་དམན་པའི་དང༌།
ཐེག་པ་ཆེན་པོའི་འཕགས་པའོ། ། དང་པོས་དེ་མངོན་དུ་བྱེད་པའི་དགོས་པ་ནི། ས་འོག་མ་ལ་ཆགས་བྲལ་གྱི་ཕྱིར་ནི་མ་ཡིན་ཏེ། འཕགས་པས་ཞི་རགས་སུ་ལྟ་བའི་ལམ་གྱིས་ཆགས་བྲལ་བྱེད་པ་ནི་ལུགས་འདིར་མེད་པའི་ཕྱིར་རོ། ། དེས་ན་ས་གོང་མར་སྐྱེ་བ་ལེན་པའི་ཕྱིར་དུ་དང༌། ཡོན་ཏན་མངོན་པར་སྒྲུབ་པའི་ཕྱིར་དུ་དང༌། མཐོང་བའི་ཆོས་ལ་བདེ་བར་གནས་པའི་ཕྱིར་དུ་མཐར་གྱིས་གནས་པའི་སྙོམས་འཇུག་ལ་འཇུག་པར་བྱེད་དོ། ། དེས་ཆགས་བྲལ་ནི། ཟག་པ་མེད་པའི་ལམ་གྱིས་ཆགས་བྲལ་བྱེད་པའོ། ། དེ་ལ་གཉིས་ཏེ།
འདོད་ཉོན་དང་པོ་ཙམ་ཡང་མ་སྤངས་པས། ཉེར་བསྡོགས་ལ་བརྟེན་ནས་དང༌། དངོས་གཞི་ལ་བརྟེན་ནས་བྱེད་པའོ། ། དང་པོ་དེ་ལ་ནི་ཅིག་ཆར་བས་ཁྱབ་པ་ཡིན་ཏེ། སྤྱིར་ཟག་མེད་ལམ་གྱིས་ཉོན་མོངས་སྤོང་བ་ཐམས་ཅད་ས་གོང་འོག་གི་ཉོན་མོངས་པའི་རྣམ་པ་དེ་དང་དེ་ཅིག་ཆར་དུ་སྤོང་བས་ཁྱབ་ཅིང༌། འདིར་ནི་འདོད་པ་ལ་ཆགས་བྲལ་བྱས་མ་ཟིན་པས་ཁམས་གསུམ་ཆར་གྱི་ཉོན་མོངས་པ་ཅིག་ཆར་དུ་སྤོང་བ་ལས་འོས་མེད་པའི་ཕྱིར། སྤྱིར་ཟག་མེད་སྒོམ་ལམ་དུ་གྱུར་པའི་བར་ཆད་མེད་ལམ་ཆུང་ངུའི་ཆུང་ངུ་དེ་ཡིན་ན་རང་གི་ངོ་སྐལ་གྱི་སྤང་བྱ་ཁམས་གསུམ་གྱི་ཉོན་མོངས་ཆེན་པོའི་ཆེན་པོ་དགུ་ཅིག་ཆར་དུ་སྤོང་བས་ཁྱབ་སྟེ། དཔེར་ན། སྡུག་བསྔལ་ལ་ཆོས་བཟོད་ཀྱིས་ཁམས་གསུམ་གྱི་སྡུག་བསྔལ་མཐོང་སྤངས་ཐམས་ཅད་ཅིག་ཆར་དུ་སྤོང་བ་བཞིན་ནོ། ། དེ་ཡང་ཅུང་ཟད་ཞིབ་མོར་ཕྱེ་ན།
འདོད་པ་ལ་ཆགས་བྲལ་བྱས་རྗེས་སུ་ཟག་མེད་ལམ་གྱིས་ཁམས་གོང་མའི་ཉོན་མོངས་སྤོང་བའི་ཚེ་ན་ཁམས་གོང་མ་གཉིས་ལ་ཆགས་བྲལ་རིམ་གྱིས་བྱེད་དགོས་པ་མ་ཡིན་ཏེ། ཟག་མེད་ལམ་གྱིས་ཁམས་གོང་གི་ཉོན་མོངས་སྤོང་བ་ཐམས་ཅད་ཅིག་ཆར་བར་ངེས་པའི་ཕྱིར། དཔེར་ན་ཉན་ཐོས་སྡེ་པའི་ལུགས་ལའང་སྡུག་བསྔལ་ལ་རྗེས་བཟོད་ཀྱིས་ཁམས་གོང་མ་གཉིས་ཀྱི་སྡུག་བསྔལ་མཐོང་སྤང་ཅིག་ཆར་དུ་སྤོང་བར་འདོད་པ་བཞིན་ནོ། ། དེ་ལྟ་བས་ན་གཞུང་ལུགས་འདིར་ཟག་པ་མེད་པའི་མཐོང༌། སྒོམ་ལམ་གྱིས་ངོ་སྐལ་གྱི་ཉོན་མོངས་སྤོང་བ་ཐམས་ཅད་ཁམས་གསུམ་གྱི་རྣམ་པས་ཅིག་ཆར་བར་ངེས་པ་ཁོ་ན་ཡིན་ལ། ཁམས་གསུམ་ལ་རིམ་གྱིས་ཆགས་བྲལ་བྱེད་པ་དེ་དག་ནི་འཇིག་རྟེན་པའི་ལམ་གྱིས་ཆགས་བྲལ་སྔོན་དུ་སོང་བ་ཁོ་ནར་ངེས་སོ། ། དེ་ནས་འདི་བཤད་པར་བྱ་སྟེ། སྤྱིར་འཕགས་པ་ལ་གཉིས་ཏེ། ཆགས་བྲལ་སྔོན་དུ་སོང་བ་དང༌། མ་སོང་བའོ། །
དང་པོ་ལ། འདོད་པ་དང༌། ཅི་ཡང་མེད་མན་ཆད་གང་ཡང་རུང་བ་ལའོ། ། དང་པོ་ལའང་འདོད་པའི་ཉོན་མོངས་དྲུག་པ་ཙམ་ལ་དང༌། དགུ་པ་ལ་ཆགས་བྲལ་སྔོན་དུ་སོང་བའི་དབྱེ་བས་གཉིས་སོ། ། དེ་དག་རེ་རེ་ལ་ཡང་ཐེག་པ་དམན་པ་དང༌། ཆེན་པོའི་དབྱེ་བས་གཉིས་གཉིས་སོ། ། དང་པོ་དེ་དག་ནི་ལན་གཅིག་ཕྱིར་འོང་སོགས་སུ་འཇོག་པ་གོ་བར་སླ་བ་དེ་ཡིན་ལ། བྱང་ཆུབ་སེམས་དཔའི་དབང་དུ་བྱས་ན་འདོད་ཉོན་དྲུག་པ་ཙམ་ལ་ཆགས་པ་དང་བྲལ་བ་སྔོན་དུ་སོང་བའི་འཕགས་པ་ཞིག་ཡིན་ན་ནི། འདོད་པར་སྐྱེ་བ་ལེན་པའི་རྒྱུ་ཉོན་མོངས་པ་དང་ལྡན་པའི་ཕྱིར་རོ། །
དེ་ཡང་རྒྱུའི་ཀུན་སློང་སྙིང་རྗེ་དང་སྨོན་ལམ་གྱི་དབང་གིས་འཕངས་ནས་དུས་ཀྱི་ཀུན་སློང་འདོད་སྲེད་ཀྱི་བག་ལ་ཉལ་གྱིས་འགྲུབ་པར་བྱེད་པའོ། ། དེ་ཡང་མདོ་སྡེ་རྒྱན་ལས། གཅིག་ནི་སྨོན་ལམ་གང་གིས་ཏེ། ། ཞེས་གསུངས་པ་དེ་ཉིད་ཡིན་ལ། གཞུང་དེའི་ཤུགས་བསྟན་དང་འཕྲོས་ལ། སྲིད་པར་སྐྱེ་བ་ལེན་པའི་རྒྱུ་ཉོན་མོངས་པ་མེད་ན་སྙིང་རྗེ་དང་སྨོན་ལམ་རྐྱང་པས་མཚམས་སྦྱོར་མི་ནུས་པར་བཤད་དོ། ། དེས་ན་བྱང་འཕགས་སྲིད་པར་སྐྱེ་བ་ལེན་པ་ལ་སྨོན་ལམ་དང་སྲེད་པ་གཉིས་ཀ་ཚང་དགོས་ཏེ། གཅིག་གིས་ནི་སྲིད་པར་འཕེན་པར་བྱེད་ལ། ཅིག་ཤོས་ཀྱིས་ནི་འགྲུབ་པར་བྱེད་དོ། ། འོ་ན་སྲེད་པ་དེས་འགྲུབ་པར་བྱེད་ཀྱི།
འཕེན་པར་མི་བྱེད་པའི་ཁྱད་པར་ཅི་ཞེ་ན། བདེན་པ་མཐོང་ལ་འཕེན་བྱེད་མེད། ། ཅེས་འཆད་ཀྱི། འགྲུབ་བྱེད་མེད་ཅེས་མི་འཆད་པའི་ཕྱིར་རོ། ། ཡང་འདོད་པའི་ཉོན་མོངས་མ་ལུས་པ་ལ་ཆགས་བྲལ་སྔོན་དུ་སོང་བའི་བྱང་འཕགས་ཤིག་ཡིན་ན་ནི། འདོད་པར་སྐྱེ་བ་རང་རྒྱུད་པ་ལེན་པ་ནི་མི་སྲིད་དེ། དེར་སྐྱེ་བའི་རྒྱུ་ཉོན་མོངས་མེད་པའི་ཕྱིར་རོ། ། གཞན་དུ་ན། བྱང་ཆུབ་སེམས་དཔས་ཉོན་མོངས་ཆེད་དུ་གཉེར་ནས་མི་སྤོང་བའི་ཤེས་བྱེད་ལ་འབྲེལ་པ་མེད་པར་འགྱུར་རོ། ། དོན་དེ་ནི་ཇི་སྐད་དུ།
ཅིག་ཤོས་ཕྱིར་མི་འོང་བ་དང༌། ། ལྡན་ཕྱིར་སྤྲུལ་པས་རབ་ཏུ་སྒྲུབ། ། ཅེས་གསུངས་པ་དེའི་རིགས་པས་ཅི་ཡང་མེད་མན་ཆད་ལ་ཆགས་པ་དང་བྲལ་བ་སྔོན་དུ་སོང་བ་ཡིན་ན་ཡང༌། སྤྲུལ་པའི་ལུས་ཀྱིས་འདོད་གཟུགས་གང་རུང་དུ་སྐྱེ་བར་བྱེད་ཀྱི། སྐྱེ་གནས་བཞི་པོ་གང་རུང་དུ་སྐྱེ་བ་མཚན་ཉིད་པ་མི་སྲིད་དོ། ། ཡང་འདོད་པ་ལ་ཆགས་བྲལ་མ་བྱས་པའི་ཉན་ཐོས་འགའ་ཞིག་རང་བྱང་ཆུབ་མངོན་དུ་བྱས་ནས་སྤྲུལ་པའི་ལུས་ཀྱིས་ཐེག་པ་ཆེན་པོའི་ལམ་དུ་ཞུགས་ནས་སངས་རྒྱ་བར་བྱེད་དོ། ། དོན་དེ་ཡང་ཇི་སྐད་དུ། དོན་བྱས་མ་ཡིན་དེ་སངས་རྒྱས། ། མེད་པར་སྐྱེས་ནས་སྤྲུལ་དོན་གཉེར། ། བསམ་གཏན་དོན་བརྩོན་དེར་བརྟེན་ནས། །
བྱང་ཆུབ་དམ་པ་ཐོབ་པར་འགྱུར། ། ཞེས་གསུངས་སོ། ། དེ་ལྟར་གསུངས་པ་དེའི་ཕྱིར་ལྷག་མེད་ནས་ནི་ཐེག་པ་ཆེན་པོའི་ལམ་དུ་འཇུག་པ་མི་སྲིད་ལ། ལྷག་བཅས་དགྲ་བཅོམ་པ་དེར་ཞུགས་ནས་སྤྲུལ་པའི་ལུས་ཀྱིས་བསྐལ་པ་གྲངས་མེད་པ་གསུམ་དུ་ཚོགས་སོག་པར་བྱེད་ཅིང༌། རྩ་བའི་ལུས་དེ་ཡང་འདོར་བ་མ་ཡིན་གྱི། དབང་པོའི་ལུས་སུ་བྱིན་གྱིས་རློབ་པར་བྱེད་དོ། ། ལུས་དེ་ཉིད་ཀྱིས་ཚེ་གཅིག་ལ་སངས་རྒྱ་བ་ཞེས་བྱ་བའི་རྣམ་པར་བཞག་པ་ཡང་གཏན་ལ་དབབ་པ་བསྡུ་བར་གསུངས་སོ། ། གཉིས་པ་ཆགས་བྲལ་སྔོན་དུ་མ་སོང་བ་ལ། དམན་པའི་ཉོན་མོངས་སྤོང་ཚུལ་དང༌། བྱང་ཆུབ་སེམས་དཔའི་དབང་དུ་བྱས་པ་གཉིས་ལས་དང་པོ་ནི།
ཆགས་བྲལ་སྔོན་དུ་མ་སོང་བའི་ཉན་ཐོས་འཕགས་པས་ཉོན་མོངས་པ་སྤོང་ཚུལ་ནི་ཅིག་ཆར་བ་ཁོ་ནར་ངེས་པ་ཡིན་ཏེ། བསམ་གཏན་དང་པོའི་ཉེར་བསྡོགས་ཟག་མེད་ཁོ་ནས་སྒོམ་སྤང་གི་ཉོན་མོངས་པ་སྤོང་དགོས་ལ། དེ་ཡང་ཅིག་ཆར་བ་ཁོ་ནར་ངེས་པའི་ཕྱིར། འཕགས་པས་ཉེར་བསྡོགས་ཞི་རགས་ཀྱི་རྣམ་པ་ཅན་གྱིས་ས་འོག་མ་ལ་ཆགས་བྲལ་བྱེད་པ་མི་སྲིད་དེ། ལམ་ཟག་མེད་ལ་དབང་བཞིན་དུ་ཞི་རགས་ཀྱི་རྣམ་པ་ཅན་སྐྱེད་པ་ལ་དགོས་པ་མེད་པའི་ཕྱིར་དང༌། འཕགས་པའི་རྟེན་ལ་ཁམས་གོང་མར་འཕེན་བྱེད་ཀྱི་ལས་སོག་པ་མེད་པའི་ཕྱིར་དང༌། མཐོང་བའི་ཆོས་ལ་བདེ་བར་གནས་པ་དང༌། ཡོན་ཏན་མངོན་པར་སྒྲུབ་པ་དང༌། འདོད་ཆགས་དང་བྲལ་བ་གསུམ་པོ་གང་དོན་དུ་གཉེར་ཡང་ཟག་མེད་ལམ་གྱིས་ཁམས་གསུམ་ལ་ཆགས་བྲལ་ཅིག་ཆར་དུ་བྱས་པས་དགོས་པ་དེ་ཐམས་ཅད་འགྲུབ་པའི་ཕྱིར། ཁམས་གོང་མའི་སྐྱེ་བ་དོན་དུ་གཉེར་བ་ནི་ཆགས་བྲལ་སྔོན་དུ་སོང་བ་དག་ལ་སྲིད་ཀྱང་མ་སོང་བ་ལ་མི་སྲིད་དེ།
དེ་ལ་དེར་འཕེན་བྱེད་ཀྱི་ལས་སོག་པ་མེད་ཅིང༌། སྙོམས་འཇུག་དངོས་གཞི་མ་ཐོབ་པས། ། དེའི་བདེ་བ་ལ་རོ་མྱང་བ་མེད་པའི་ཕྱིར་ན། འགྲུབ་བྱེད་ཀྱི་ལས་སོག་པ་ཡང་མེད་པས་སོ། ། དེའི་ཕྱིར་བྱེ་བྲག་ཏུ་སྨྲ་བས་གྲུབ་པའི་མཐའ་ལས། འཕགས་པས་ཀྱང་ཞི་རགས་ཀྱི་རྣམ་པ་ཅན་གྱིས་ས་འོག་མ་ལ་ཆགས་བྲལ་བྱེད་པར་འདོད་པ་ནི་འདིར་ཁས་བླངས་པར་མི་བྱ་སྟེ། འདིར་ནི་ཇི་སྐད་དུ། ཡིད་ལ་བྱེད་པ་ཇི་ལྟ་བུས་སྤོང་ཞེ་ན། འདྲེས་པ་དམིགས་པས་སྤོང་སྟེ་ཆོས་ཐམས་ཅད་བདག་མེད་པའོ་ཞེས་བྱ་བའོ། ། ཞེས་གསུངས་པས་སོ། །
གཉིས་པ་ཆགས་བྲལ་སྔོན་དུ་མ་སོང་བའི་བྱང་ཆུབ་སེམས་དཔའི་དབང་དུ་བྱས་པ་ལ་གཉིས་ཏེ། མཐོང་ལམ་མ་ཐོབ་པ་དང༌། ཐོབ་པའོ། ། དང་པོས་ནི། མཐོང་བས་སྤང་བར་བྱ་བའི་ཉོན་མོངས་པ་མ་རིག་པ་དང༌། ལྟ་བའི་བག་ལ་ཉལ་རྣམས་ནི་བཟོད་པ་བཞིས་ཆེད་དུ་གཉེར་ནས་སྤོང་ལ། འདོད་པ་དང་སྲིད་པའི་བག་ལ་ཉལ་ནི་ཆེད་དུ་གཉེར་ནས་མི་སྤོང་སྟེ། བསམ་བཞིན་དུ་སྲིད་པར་སྐྱེ་བ་ལེན་པའི་ཕྱིར་རོ། ། གཉིས་པ་ནི་སྒོམ་པས་སྤང་པར་བྱ་བའི་ཉོན་མོངས་གང་ཡིན་ཀྱང་ཆེད་དུ་གཉེར་ནས་མི་སྤོང་སྟེ། དེ་སྤངས་པའི་ཐར་པ་དོན་དུ་མི་གཉེར་བའི་ཕྱིར།
དེ་ཡང་ཇི་སྐད་དུ། ས་བཅུ་རྣམས་སུ་སྒོམ་པའི་ལམ་ལ་ཤེས་བྱའི་སྒྲིབ་པའི་གཉེན་པོར་ལམ་སྒོམ་གྱི། ཉོན་མོངས་པའི་སྒྲིབ་པའི་གཉེན་པོ་ནི་མ་ཡིན་ཏེ། ཞེས་གསུངས་སོ། ། འོ་ན་འདིས་མཐར་གནས་ཀྱི་སྙོམས་པར་འཇུག་པ་དགུ་མངོན་དུ་བྱེད་པའི་ཚུལ་ཇི་ལྟ་བུ་ཞེ་ན། དེས་ནི་ས་འོག་མ་འོག་མ་ལ་ཆགས་བྲལ་མ་བྱས་ཀྱང༌། སེམས་དྲུག་དང༌། ཡིད་ལ་བྱེད་པ་བཅུ་གཅིག་དང༌། སེམས་གནས་པའི་ཐབས་དགུ་པའི་མཐར་བསམ་གཏན་གྱི་དངོས་གཞི་མངོན་དུ་བྱེད་ནུས་པ་ཡིན་ཏེ། མདོ་སྡེ་རྒྱན་ལས།
འཕེལ་བ་རིང་དུ་སོང་བ་ཡིས། ། དངོས་གཞིའི་གནས་པ་དེས་ཐོབ་བོ། ། ཞེས་ཞི་གནས་རྐྱང་པས་དངོས་གཞི་ཐོབ་པར་གསུངས་ཀྱི། ལྷག་མཐོང་གི་ཉེར་བསྡོགས་དགོས་པའི་བཤད་པ་མ་གསུངས་སོ། ། དོན་དེ་ལ་དགོངས་ནས་གཞུང་འདིར་ཡང༌། ལ་ལ་ནི་ཞི་གནས་ཐོབ་ལ་ལྷག་མཐོང་མ་ཐོབ་པ་ཡིན་ཏེ། དེ་དག་ནི་ཞི་གནས་ལ་བརྟེན་ནས་ལྷག་མཐོང་སྒྲུབ་པར་བྱེད་དོ། ། ཞེས་གསུངས་སོ། ། དེ་ལས་གཞན་དུ་བྱང་སེམས་འཕགས་པ་འདོད་པའི་ཆགས་བྲལ་ལས་མ་ཉམས་བཞིན་དུ་འདོད་པར་སྐྱེ་བ་ལེན་ནུས་པ་ཡིན་ན་ནི། ཉན་ཐོས་དགྲ་བཅོམ་པ་ཐེག་པ་ཆེན་པོར་ཞུགས་པའི་བྱང་སེམས་འཕགས་པ་རྣམས་ལ་ཧ་ཅང་ཐལ་བར་འགྱུར་རོ། །
གཉིས་པ་བྱང་ཆུབ་སེམས་དཔའི་དབང་དུ་བྱས་པ་ནི། འོ་ན་རིགས་ངེས་པའི་བྱང་ཆུབ་སེམས་དཔའ་རྣམས་ལ་བསམ་གཏན་གྱི་དངོས་གཞི་ཐོབ་པ་མེད་པར་འགྱུར་ཏེ། དེས་འདོད་པའི་ཉོན་མོངས་པ་ཆེད་དུ་གཉེར་ནས་སྤོང་བ་མེད་པའི་ཕྱིར་དང༌། དེས་ཁམས་གསུམ་གྱི་ཉོན་མོངས་པ་སྤངས་པ་དང༌། ཤེས་སྒྲིབ་སྤངས་པ་ཅིག་ཆར་དུ་འབྱུང་བའི་ཕྱིར་སྙམ་ན། ལན་ལ་གཉིས་ཏེ། དངོས་དོན་བཤད་པ་དང༌། ཤེས་བྱེད་མདོ་སྡེ་རྒྱན་ལ་བརྟེན་པའོ། ། དང་པོ་ནི། བྱང་ཆུབ་སེམས་དཔའ་རིགས་ངེས་པ་ལ་གཉིས་ཏེ།
དང་པོ་ཅི་ཡང་མེད་མན་ཆད་ལ་ཆགས་བྲལ་སྔོན་དུ་སོང་བའི་འཕགས་པ་ཞིག་ཡིན་ན་ནི། གོང་དུ་བཤད་ཟིན་པ་ལྟར། བསམ་གཏན་སོགས་ལས་མ་ཉམས་བཞིན་དུ་སྤྲུལ་པས་འདོད་པའི་ཁམས་སུ་སྐྱེ་བ་ལེན་པར་བྱེད་དོ། ། འདོད་པའི་ཉོན་མོངས་ཙམ་ལ་དང་དེ་སྔོན་དུ་མ་སོང་བ་ཞིག་ཡིན་ན་ནི་འདོད་པའི་མ་རིག་པ་དང༌། ལྟ་བའི་བག་ལ་ཉལ་ནི་ཆེད་དུ་གཉེར་ནས་སྤོང་སྟེ། ཇི་སྐད་དུ། བག་ལ་ཉལ་ཀུན་འཇོམས་པ་དང༌། ། ཞེས་གསུངས་པ་ལྟར་རོ། ། ཁོང་ཁྲོ་བ་དང༌། ང་རྒྱལ་ཡང་དེ་བཞིན་ཏེ།
དེའི་ལམ་གྱི་མི་མཐུན་པའི་ཕྱོགས་ཀྱི་གཙོ་བོར་གྱུར་པའི་ཕྱིར། འདོད་པའི་འདོད་ཆགས་ལ་གཉིས་ཏེ། འདོད་པའི་ཡོན་ཏན་ལ་མངོན་པར་ཞེན་པས་སེམས་རྒྱུད་རབ་ཏུ་མ་ཞི་བར་བྱེད་པ་འདོད་པའི་འདོད་ཆགས་དང༌། སྲིད་པར་སྐྱེ་བ་ལེན་པའི་རྒྱུ་བྱེད་པ་འདོད་པའི་འདུན་པའོ། ། སྟོང་ཉིད་མངོན་སུམ་དུ་རྟོགས་པ་ལ་དང་པོ་མེད་ཅིང༌། གོང་མའི་དངོས་གཞི་ཐོབ་པ་ལ། གཉིས་པ་སྤོང་དགོས་པ་མ་ཡིན་ཏེ། དེ་ཙམ་གྱིས་དེ་ལ་གེགས་བྱ་བར་མི་ནུས་པའི་ཕྱིར། གཉིས་པ་ནི། འོ་ན་ཆགས་བྲལ་སྔོན་དུ་མ་སོང་བའི་བྱང་སེམས་མཐོང་ལམ་པས་མཐར་གྱིས་གནས་པའི་སྙོམས་པར་འཇུག་པ་དགུ་མངོན་དུ་བྱེད་པ་ལ་ཉེར་བསྡོགས་ཇི་ལྟ་བུ་ཞིག་རྒྱུད་ལ་བརྟེན་པར་བྱ་དགོས་ཤེ་ན།
སྤྱིར་ས་འོག་མའི་ཉོན་ཡིད་སྤོང་བ་ལ་ལམ་ཟག་མེད་དགོས་ཀྱང༌། བསམ་གཏན་གྱི་དངོས་གཞི་ཙམ་ལ་དེ་སྤང་བའི་གཉེན་པོ་སྐྱེད་མི་དགོས་ཤིང༌། བདེན་པ་མངོན་སུམ་དུ་མཐོང་བའི་སྟོབས་ཀྱིས་ཡིད་ཤེས་འཁོར་གྱི་ཆགས་སོགས་ལ་ཡོད་པའི་སེམས་རྒྱུད་རབ་ཏུ་མ་ཞི་བར་བྱེད་པའི་ནུས་པ་སྒོམ་སྤངས་སུ་གྱུར་པ་རྣམས་ཀྱིས་སྐྱེ་བ་དང་མི་མཐུན་པར་བྱས་པའི་བརྟགས་མིན་གྱི་འགོག་པ་ཡང་ཐོབ་ཟིན་ཞིང༌། བསམ་གཏན་གྱི་དངོས་གཞི་ཙམ་མངོན་དུ་བྱེད་པ་ལ་དེ་སྤངས་པའི་སོ་སོར་བརྟགས་འགོག་ཐོབ་དགོས་པ་ཡང་མ་ཡིན་ནོ། ། དེའི་ཕྱིར་བྱང་སེམས་མཐོང་ལམ་པས་བསམ་གཏན་གྱི་དངོས་གཞི་སྒྲུབ་པ་ལ་ལྷག་མཐོང་གི་ངོ་བོར་གྱུར་པའི་ཉེར་བསྡོགས་ཞི་རགས་སུ་ལྟ་བ་དང་བདེན་པའི་རྣམ་པ་ཅན་གང་ཡང་དགོས་པ་མེད་དོ། ། འོ་ན་ཅི་ཞིག་དགོས་ཤེ་ན། ཞི་གནས་ཀྱི་ངོ་བོར་གྱུར་པའི་ཉེར་བསྡོགས་དག་པ་པ་ཙམ་ཞིག་ལ་བརྟེན་ནས་སོ། ། དེའི་ཕྱིར་བསམ་གཏན་ལས་མ་ཉམས་བཞིན་དུ་འདོད་པར་སྐྱེ་བ་ལེན་ནུས་སོ། ། དེ་ལྟར་ཤེས་པ་ན་བྱང་ཆུབ་སེམས་དཔས་ཉོན་མོངས་པ་ཆེད་དུ་གཉེར་ནས་མི་སྤོང་བ་ཡང་སྒོམ་སྤང་ཁོ་ནའི་དབང་དུ་བྱས་པ་ཡིན་གྱི། དེ་ཡང་སྲིད་པར་སྐྱེ་བ་ལེན་པའི་རྒྱུའི་དབང་དུ་བྱས་པ་ཡིན་ཞེས་ཁོང་དུ་ཆུད་པར་འགྱུར་རོ། །
ཞི་རགས་ཀྱི་རྣམ་པ་ཅན་གྱིས། ས་འོག་མ་ལ་ཆགས་བྲལ་བྱེད་པ་དང༌། ས་འོག་མར་སྐྱེ་བ་ལེན་པའི་རྒྱུ་ཉོན་མོངས་པ་ཆེད་དུ་གཉེར་ནས་སྤོང་བ་དོན་གཅིག་ལ་འདུ་བ་ཡིན་ལ། དེའི་ཕྱིར་ཡང་བྱང་སེམས་ལ་དེ་མེད་དོ། ། ཞེས་ཀྱང་ཤེས་དགོས་སོ། ། དེ་ལྟར་ན་ཆགས་བྲལ་སྔོན་དུ་མ་སོང་བའི་བྱང་སེམས་འཕགས་པ་ལ་ཕྱིར་འོང་དང་ཕྱིར་མི་འོང་གི་སྤངས་པའི་ཁྱད་པར་ཚང་བ་མི་སྲིད་དེ། དེ་དག་གང་རུང་ཡིན་ན་སྲིད་པར་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་པའི་རྣམ་པ་དྲུག་པ་དང་དགུ་པ་གང་རུང་སྤངས་དགོས་པའི་ཕྱིར། དེ་ལྟར་ཤེས་པ་ན་བྱང་སེམས་ལ་ཕྱིར་མི་འོང་མི་སྲིད་དེ། ཆགས་བྲལ་སྔོན་དུ་སོང་བ་ལ་ཡང་མི་སྲིད་མ་སོང་བ་ལ་ཡང་མི་སྲིད་པའི་ཕྱིར། དང་པོ་མི་སྲིད་དེ།
དེ་སྤོང་བའི་བྱང་འཕགས་ཡིན་ན་བསམ་གཏན་ལས་མ་ཉམས་བཞིན་དུ་སྤྲུལ་པས་འདོད་པར་སྐྱེ་བ་ལེན་པས་ཁྱབ་པའི་ཕྱིར། ཇི་སྐད་དུ། རྒྱན་ལས། ཅིག་ཤོས་ཕྱིར་མི་འོང་བ་དང༌། ། ལྡན་ཕྱིར་སྤྲུལ་པས་རབ་ཏུ་སྒྲུབ། ། ཅེས་གསུངས་སོ། ། གཉིས་པ་ལ་མི་སྲིད་དེ། དེ་ཡིན་ན་འདོད་པར་སྐྱེ་བ་ལེན་པའི་རྒྱུར་གྱུར་པ་མ་སྤངས་པས་ཁྱབ་པའི་ཕྱིར། དེ་ལྟར་བཤད་པའི་ལུང་རིགས་ཀྱི་མཐུ་ལ་བརྟེན་ནས་འཕགས་པ་གྲོལ་སྡེ་བྱང་སེམས་འཕགས་པ་ལ་ཆགས་བྲལ་སྔོན་དུ་སོང་བའི་ཕྱིར་འོང་སོགས་ཀྱི་རྣམ་གཞག་བཞེད་པའི་ཚུལ་ཡང་བདེ་བླག་ཏུ་གོ་ནུས་པ་ཡིན་ཏེ། འདི་ལྟར་འདོད་ཉོན་དྲུག་པ་ལ་ཆགས་བྲལ་སྔོན་དུ་སོང་ཞིང༌།
དགུ་པ་ལ་དེ་མ་སོང་བར་བཅུ་དྲུག་པ་ལ་གནས་པའི་བྱང་སེམས་དེས་འདོད་པའི་ཉོན་མོངས་མ་ལུས་པར་སྤངས་ཀྱང་ཕྱིར་མི་འོང་དུ་མ་བཞག་སྟེ། འདོད་པར་སྐྱེ་བ་ལེན་པའི་རྒྱུར་གྱུར་བའི་སྐྱེ་བའི་ཀུན་སྦྱོར་གྱི་བག་ལ་ཉལ་ཆུང་ངུ་མ་སྤངས་པའི་ཕྱིར། ཕྱིར་འོང་དུ་འཇོག་པའི་ཤེས་བྱེད་ནི། དེས་དེར་སྐྱེ་བའི་ཀུན་སྦྱོར་གྱི་བག་ལ་ཉལ་དྲུག་པ་སྤངས་པའི་ཕྱིར། དེ་འདྲའི་ཁྱད་པར་འོང་བའི་ཤེས་བྱེད་ཀྱང༌། ཐེག་ཆེན་གྱི་ངེས་འབྱེད་ཐོབ་ནས་རིགས་ངེས་པས། དེ་ཕྱིན་ཆད་ཉོན་མོངས་པ་གང་སྤོང་ཡང་སེམས་རྒྱུད་མ་ཞི་བར་བྱེད་པའི་ཆ་དེ་སྤོང་བ་ཡིན་གྱི། སྲིད་པར་སྐྱེ་བ་ལེན་པའི་རྒྱུ་མི་སྤོང་ལ། ངེས་འབྱེད་ཀྱི་སྔ་རོལ་དུ་ནི་ཞི་རགས་སུ་ལྟ་བའི་ལམ་གྱིས་ས་འོག་མའི་སྲིད་པ་ལ་སྐྱོན་དུ་བལྟས་ཏེ་སྤངས་པའི་ཁྱད་པར་ལས་སོ། ། དེ་ལྟ་ན་ཡང་སློབ་དཔོན་དེའི་བཞེད་པ་དང༌།
གཞུང་འདིར་འབྱུང་བ་གཉིས་ཀྱི་ཁྱད་པར་ནི། ས་དང་པོ་ཐོབ་ཕྱིན་ཆད་ཀྱི་སྲིད་པར་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་པའི་མིང་ཅན་དེ་དག་ཉོན་མོངས་མཚན་ཉིད་པ་ཡིན་མིན་མ་མཐུན་པའོ། ། དེ་ལྟ་ན་ཡང་ལུགས་འདིར་ཉོན་མོངས་པའི་བག་ལ་ཉལ་ཉོན་མོངས་སུ་བཞེད་པ་མ་ཡིན་ཏེ། དེ་ནི་ཀུན་གཞིའི་སྟེང་ཁོ་ནར་གནས་པའི་ཕྱིར། ཤེས་སྒྲིབ་ཏུ་བཞེད་པ་ཡང་མ་ཡིན་ཏེ། དགྲ་བཅོམ་པས་སྤངས་ཟིན་པར་བཞེད་པའི་ཕྱིར། དེ་ལྟ་ན་ཡང་གནས་གྱུར་གྱི་ཡེ་ཤེས་སྔོན་དུ་བྱས་པ་ལ་ནི་ཤེས་སྒྲིབ་ཀྱི་གནས་ངན་ལེན་སྤངས་པ་ཞིག་དགོས་སོ། ། དེའི་ཕྱིར་འཕགས་གྲོལ་ནི་ཆགས་བྲལ་སྔོན་དུ་སོང་བའི་བྱང་སེམས་ཀྱི་ཕྱིར་མི་འོང་ནི་ཁམས་གོང་མའི་རྟེན་ལ་སངས་རྒྱ་བར་བཞེད་དོ། ། དེ་ཡང་ཡུམ་གྱི་མདོའི་དངོས་བསྟན་དང་མཐུན་ཞིང༌། ཡང་ན་ནི་དེ་འདྲ་དེ་འདོད་པར་སྐྱེ་བའི་ཚེ་སྔར་སོ་སྐྱེའི་རྟེན་ལ་འདོད་པར་སྐྱེ་བ་ལེན་པའི་རྒྱུ་སྤངས་པ་དེ་སླར་མངོན་དུ་བྱས་པར་ཁས་ལེན་དགོས་སོ། །
དེ་ལྟར་བཤད་པའི་ཚུལ་འདིས་དཔྱིས་མ་ཕྱིན་ན་གཞུང་ལུགས་འདི་ལྟ་ཞོག འཕགས་པ་གྲོལ་སྡེའི་བཞེད་པ་ཡང་ཤེས་པར་དཀའོ། ། དེ་ལྟར་བཤད་པས་གྲུབ་པའི་དོན་ནི། ཡིད་ལ་བྱེད་པ་བདུན་གྱིས་བསམ་གཏན་དང་པོ་སོགས་མངོན་དུ་བྱེད་པ་འདི་ནི་སོ་སོ་སྐྱེ་བོའི་ལམ་གྱི་དབང་དུ་བྱས་སོ། ། ཞེས་ཤེས་པར་བྱའོ། ། ཀླན་ཀ་གཉིས་པ་ལམ་སླ་བ་དངོས་གཞི་ལ་བརྟེན་པར་དབང་བཞིན་དུ་ཞེས་སོགས་ཀྱི་རྩོད་པ་སྤང་བ་དེ་ཡང་ཕལ་ཆེར་བཤད་ཟིན་ལ། མདོར་བསྡུས་ན། ཆོས་མངོན་པའི་སྤྱི་སྐད་ལ་དེ་ལྟར་འཆད་པ་དེ་ནི་ལམ་ཟག་མེད་ཀྱི་རྟེན་དུ་དངོས་གཞི་ཡོད་བཞིན་དུ་ཉེར་བསྡོགས་ལ་མི་བརྟེན་པར་འཆད་པ་མ་ཡིན་གྱི་དངོས་གཞི་ལ་བརྟེན་པའི་ཟག་མེད་ཀྱི་ལམ་ཐོབ་ཕྱིན་ཆད་ཞི་རགས་སུ་ལྟ་བའི་ལམ་གྱིས་ངེས་པར་འབྱུང་བ་ཚོལ་མི་དགོས་པའི་དོན་ཡིན་ནོ། ། ཡང་ཇི་སྐད་དུ། རབ་ཀྱི་མཐའི་ཆ་ལས་བྱུང་བ་བསམ་གཏན་དང་པོ་ནས་འདུ་ཤེས་མེད་མིན་གྱི་སྐྱེ་མཆེད་ཀྱི་བར་དུ་རྣམ་པར་དག་པ་ཞེས་བྱའོ། །
ཞེས་གསུངས་པ་འདིས་ས་བརྒྱད་ཀ་ལ་རབ་མཐའ་རེ་རེ་ཡོད་པར་བཤད་པས་མངོན་པ་འོག་མ་དང་མི་མཐུན་ནོ། ། དེ་ལྟར་བཤད་པས་ཅི་ཞིག་བྱ་ཞེ་ན། རབ་ཀྱི་མཐར་ཕྱིན་པ་དེ་དང་དེ་དག་ནི་རང་སའི་ཉོན་མོངས་ཀྱིས་ཉོན་མོངས་པར་བྱེད་མི་ནུས་པའི་ཕྱིར། ཉམས་པར་ཡང་མི་འགྱུར་ལ། ས་དེར་སྐྱེ་བ་ལེན་པའི་རྒྱུར་ཡང་མི་འགྱུར་རོ། ། རབ་མཐའི་གོ་བ་ཅི་ཞེ་ན། ས་དེ་དང་དེའི་སྙོམས་འཇུག་ཆུང་ངུ་འབྲིང་ཆེན་པོའི་རིམ་གྱིས་གོམས་པ་མཐར་ཐུག་པ་ལ་བྱ་ལ། དེའི་དོན་ཡང་བསམ་གཏན་དང་པོ་ནས་སྲིད་རྩེའི་བར་ལུགས་མཐུན་དང་ལུགས་མི་མཐུན་ལན་གསུམ་ཞུགས་པས། ཟག་བཅས་དང་ཟག་པ་མེད་པའི་ཡོན་ཏན་གྱི་རྟེན་དུ་གྱུར་པའོ། ། གཉིས་པ་འཇིག་རྟེན་ལས་འདས་པའི་ལམ་ལ་གཉིས་ཏེ།
བསྟན་པ་དང༌། བཤད་པའོ། ། དང་པོ་ལ་སྐྱེ་བའི་དུས། དམིགས་པ། ངོ་བོའོ། ། བཤད་པ་ལ་གཉིས་ཏེ། ལྷག་མཐོང་དང༌། ཞི་གནས་སོ། ། དེ་ལ་གཉིས་ཏེ། དངོས་དང༌།
སྲིད་རྩེ་མི་འཆད་པའི་རྒྱུ་མཚན་ནོ། ། དེ་ལ་གཉིས་ཏེ། སྲིད་རྩེ་ལ་འདས་ལམ་མེད་པས་དང༌། དེ་ལ་རྩོད་པ་སྤང་བའོ། ། དེ་ལ་གཉིས་ཏེ། དངོས་དང༌། ཞར་ལ་བྱུང་བའོ། ། དེ་ལ་གཉིས་ཏེ། མ་ཐོབ་པ་ཐོབ་པ་དང༌། ཐོབ་པ་མངོན་དུ་བྱེད་པས་རྟེན་དང༌།
དེ་གཟུགས་མེད་དུ་མངོན་དུ་མི་བྱེད་པའི་འཐད་པའོ། ། འདི་དག་གི་སྐབས་སུ་སྒོམ་ལམ་ཟག་མེད་ལ་ཆོས་ཤེས་དང༌། རྗེས་ཤེས་ཀྱིས་ཁྱབ་པར་བཤད་ཅིང༌། དེ་རེ་རེ་ལ་བར་ཆད་མེད་ལམ་ལ་སོགས་པའི་དབྱེ་བས་བཞི་བཞིར་འགྱུར་རོ། ། འགོག་པའི་སྙོམས་པར་འཇུག་པ་བསྡུ་བར་ཟག་མེད་དུ་བཤད། མཛོད་དུ་ཟག་བཅས་སུ་བཤད། འདིར་འཇིག་རྟེན་ལས་འདས་པར་བཤད་པ་ནི། འཇིག་རྟེན་ལས་འདས་པའི་ལམ་གྱིས་ཐོབ་པ་ལ་དགོངས་ཤིང༌། འདི་དང་འགྲེལ་པ་དོན་གསལ་དུ་བྱང་འཕགས་ཀྱི་རྒྱུད་ཀྱི་སྙོམས་འཇུག་དགུ་ཀ་འདས་ལམ་དུ་བཤད་པ་གཉིས་མཐུན་ནོ། ། དེ་ལྟ་ན་ཡང་འདི་འཇིག་རྟེན་ལས་འདས་པའི་སྒོམ་ལམ་དུ་ཁས་བླང་དུ་མི་རུང་སྟེ།
ལྡན་མིན་འདུ་བྱེད་དུ་འཆད་པའི་ཕྱིར། འདིའི་གནས་སྐབས་ན་འདས་ལམ་ཡོད་པར་ནི་གོང་དུ་བཤད་ཟིན་པ་དེ་ཉིད་ཡིན་ནོ། ། གཟུགས་ཁམས་ཀྱི་རྟེན་ལ་འགོག་སྙོམས་མངོན་དུ་བྱེད་པ་ཡོད་པའི་ཤེས་བྱེད་ནི། འགྲེལ་བ་ནས་འབྱུང་བ་ལྟར་ཁས་བླངས་ན་ལེགས་པ་ཡིན་ཏེ། གཞན་དུ་ན་མཛོད་ལས་བཤད་པ་ལྟར་ཕྱིར་མི་འོང་གཟུགས་མེད་ཀྱི་ཆགས་བྲལ་ལས་ཉམས་ནས་གཟུགས་ཁམས་སུ་སྐྱེ་བ་ལེན་སྲིད་པར་ཁས་ལེན་དགོས་ལ། དེ་འདྲ་ལུགས་འདི་ལ་མེད་པའི་ཕྱིར། གལ་ཏེ་ཡོད་ན་གཟུགས་ཀྱི་ཆགས་བྲལ་ལས་ཉམས་ནས་འདོད་ཁམས་སུ་སྐྱེ་བའང་ཁས་ལེན་དགོས་པར་འགྱུར་རོ། ། བྱེ་བྲག་ཏུ་སྨྲ་བས་ནི། དེ་གཉིས་མཚུངས་པར་ཐལ་བའི་ལན་དུ། འབྲས་ལས་ཉམས་པ་འཆི་བ་མེད། །
ཅེས་པ་དང༌། དེའི་ཤེས་བྱེད་དུ། བསྲེས་དང་ཟག་མེད་ཐོབ་འཛིན་ཕྱིར། ། ཞེས་སྨྲ་བ་ཡིན་ལ། འདིར་ནི་དེ་ལྟ་བུའི་གྲུབ་མཐའ་མི་འཆད་པའི་ཕྱིར་དང༌། ལམ་ཟག་བཅས་ཀྱི་སྤངས་པ་ལས་ཉམས་པ་འདི་པའི་གྲུབ་མཐའ་ཡིན་ན། དེ་འཕར་ཕྱེད་འཕར་གྱི་རྣམ་གཞག་ཁས་ལེན་པར་ཐལ་བ་དང༌། ཆགས་བྲལ་སྔོན་སོང་དང༌། དགྲ་བཅོམ་པའི་སྤངས་པ་འགའ་ཞིག་ལས་ཀྱང་ཉམས་པ་སྲིད་པར་འགྱུར་ལ། དེར་འཕགས་ལམ་ཟག་མེད་ཀྱི་སྤངས་པ་འཛིན་པར་འདོད་ན།
འཕགས་པའི་སྤངས་པ་ཐམས་ཅད་ལ་མཚུངས་པ་དང༌། རྒྱུ་ལྔ་ཚང་བའི་འབྲས་བུའི་ཐ་སྙད་ནི་བྱེ་བྲག་ཏུ་སྨྲ་བས་སྒྲོ་བཏགས་པ་ཡིན་པའི་ཕྱིར་རོ། ། འགོག་པའི་སྙོམས་འཇུག་འཇིག་རྟེན་ལས་འདས་པ་ཡིན་ན་སྲིད་རྩེ་ལ་བརྟེན་པར་འགལ་ལོ་སྙམ་དུ་བསམ་པར་མི་བྱ་སྟེ། འཇིག་རྟེན་ལས་འདས་པ་དང་ཟག་མེད་དུ་ཁས་བླངས་ཀྱང་དེའི་ཡེ་ཤེས་སུ་ཁས་མི་ལེན་པའི་ཕྱིར། འོ་ན་དེ་དེའི་སེམས་རྟེན་དུ་ཇི་ལྟར་རུང་ཞེ་ན། འདི་ལ་སེམས་རྟེན་གྱི་ཐ་སྙད་མེད་དེ། ཁོ་རང་ཤེས་པ་མ་ཡིན་པ་ལ་དེའི་ཐ་སྙད་མི་འབྱུང་བའི་ཕྱིར་དང༌། དེ་དེའི་འཇུག་སེམས་སུ་བཤད་ཀྱི། སྐྱེས་ཟིན་གནས་པའི་རྟེན་དུ་མ་བཤད་པའི་ཕྱིར་རོ། ། མཛོད་དུ་ནི་སྲིད་རྩེའི་སས་བསྡུས་པར་བཤད་ལ།
འདིར་ནི་དེར་མི་འཆད་དེ། འཇིག་རྟེན་ལས་འདས་པའི་ཕྱིར། ཡང་གཟུགས་མེད་ཁམས་སུ་འདི་མངོན་དུ་མི་འགྱུར་བའི་ཤེས་བྱེད་དུ། ཞི་བའི་རྣམ་པར་ཐར་པ་ཞེས་སོགས་གསུངས་པའི་དོན་གཞན་གྱིས་འཆད་པ་ལྟར་ན། སངས་རྒྱས་འཕགས་པ་དང་དབང་ཐོབ་པའི་བྱང་སེམས་ལ་འདི་མངོན་དུ་མི་འགྱུར་བར་ཁས་ལེན་དགོས་པར་འགྱུར་བས། གཞུང་གི་དོན་ལ་ཞིབ་ཏུ་བརྟགས་པར་བྱའོ། ། དེའི་ཕྱིར་གཞན་དག་གིས་འདོན་པ་ལྟར་འདི་ལ་ཞུགས་པའི་དགོས་པ་ནི། ཚོར་འདུ་རགས་པས་སྐྱོ་བ་སྐྱེས་ནས་དེ་ཞི་བའི་དོན་དུ་འཇུག་ཅེས་བརྗོད་པར་མི་བྱ་སྟེ། ཁོ་བོ་ཅག་གིས་བརྟགས་པ་ལྟར་ན་ནི། མདོ་སྡེ་ས་བཅུ་པ་ནས་འབྱུང་བའི་འགོག་པའི་སྙོམས་འཇུག་དེ་དང༌།
འདིར་བཤད་པ་གཉིས་ཀྱི་དགག་བྱ་དང༌། དེ་འགོག་བྱེད་ཀྱི་ལམ་དང༌། དེས་དེ་དགག་པའི་དགོས་པ་རྣམས་ལ་ཁྱད་པར་ཅུང་ཟད་ཀྱང་མེད་པའི་ཕྱིར་དང༌། ས་བརྒྱད་པར་དེ་ལ་ཡུན་རིང་དུ་སྙོམས་པར་ཞུགས་ན་ཆད་པའི་མྱང་འདས་སུ་ལྟུང་སྲིད་པའི་ཉེས་དམིགས་ཡོད་པ་ལྟར། ཉོན་མོངས་སྤངས་པའི་གང་ཟག་གིས་འགོག་སྙོམས་འདི་ལ་སྙོམས་པར་ཞུགས་ན། དེ་མ་ཐག་ཏུ་ལྷག་མེད་དུ་འདའ་བར་བསྡུ་བ་ལས་གསུངས་པའི་ཕྱིར། དེས་ན་འགོག་སྙོམས་གཉིས་ཀྱི་ཁྱད་པར་ནི་ཡེ་ཤེས་ཀྱི་ཆ་ནས་འཛིན་པ་དང༌། དེའི་གནས་སྐབས་ཀྱི་ལྡན་པ་མ་ཡིན་པའི་འདུ་བྱེད་ཀྱི་ཆ་ནས་འཛིན་པ་ཙམ་མ་གཏོགས་ཁྱད་པར་རགས་པ་ཡོད་པར་མ་མངོན་ནོ། ། གཉིས་པ་དེའི་གནས་སྐབས་ཀྱི་དབྱེ་བ་ལ་གཉིས་ཏེ། ལམ་གྱི་རིམ་པས་བསྟན་པ་དང༌།
སྤང་བྱ་སྤོང་བའི་རིམ་པས་བསྟན་པའོ། ། དེ་ལ་གཉིས་ཏེ། སྤང་བྱའི་རིམ་པས་ཆུང་འབྲིང་ཆེ་གསུམ་དུ་དབྱེ་བ་དང༌། དེ་ཉིད་ལ་རྣམ་པའི་སྒོ་ནས་དགུར་ཕྱེ་བའོ། ། དེ་ལ་བཞི་སྟེ། སྦྱོར་བའི་ལམ་དང༌། བར་ཆད་མེད་པའི་ལམ་དང༌། རྣམ་པར་གྲོལ་བའི་ལམ་དང༌། ཁྱད་པར་གྱི་ལམ་མོ། ། དེ་ལ་གསུམ་སྟེ།
སྤངས་པ་ཁྱད་པར་དུ་བྱེད་པའི་ཁྱད་པར་གྱི་ལམ་དང༌། སྦྱོར་བ་ཁྱད་པར་ཅན་ལ་འཇུག་པའི་ཁྱད་པར་གྱི་ལམ་དང༌། ཡོན་ཏན་ཁྱད་པར་ཅན་མངོན་དུ་བྱེད་པའི་ཁྱད་པར་གྱི་ལམ་མོ། ། ཞར་བྱུང་ལ་གཉིས་ཏེ། ལམ་སྒོམ་པ་བྱེ་བྲག་ཏུ་ཕྱེ་སྟེ་བཤད་པ་དང༌། ས་གོང་མའི་ལམ་སྒོམ་པ་ན་འོག་མའི་དགེ་བ་སྒོམ་པར་འགྱུར་བ་རྒྱུ་དང་བཅས་པའོ། ། དང་པོ་ལ་གཉིས་ཏེ། ལམ་སྒོམ་པ་བཞི་བསྟན་པ་དང༌། ལམ་སྒོམ་པ་བཅུ་གཅིག་བསྟན་པའོ། ། དང་པོ་ལ་གཉིས་ཏེ།
དངོས་དང༌། གཉེན་པོ་སྒོམ་པ་བྱེ་བྲག་ཏུ་བཤད་པའོ། ། དང་པོ་ལ་གཉིས་ཏེ། ཡང་དག་སྤོང་བ་བཞི་དང་སྦྱར་ཏེ་བཤད་པ་དང༌། འཕགས་ལམ་སྤྱིའི་དབང་དུ་བྱས་ཏེ་བཤད་པའོ། ། ལམ་སྒོམ་པ་བཅུ་གཅིག་ཏུ་བསྟན་པ་ལ་གཉིས་ཏེ། བསྟན་པ་དང༌། བཤད་པའོ། ། དང་པོ་ལ་བཤད་བྱ་དང༌། འཆད་བྱེད་དོ། །
འཆད་བྱེད་ལ་ལས་ཀྱི་རྣམ་པ་དང༌། རྟེན་དང༌། དག་པའི་རྒྱུ་དང༌། ངོ་བོ་དང༌། ས་མཚམས་ཀྱི་དབང་དུ་བྱས་པའོ། ། བཤད་པ་ལ་ལྔ་སྟེ། བྱང་ཕྱོགས་སོ་བདུན་དང༌། གནས་དང་དབང་པོ་ཐ་དད་པའི་ལམ་བཞི་དང༌། བསླབ་པ་གསུམ་ཡོངས་སུ་སྦྱོང་བའི་ལམ་ཆོས་ཀྱི་གནས་བཞི་དང༌། ཡོན་ཏན་ཐམས་ཅད་མངོན་པར་སྒྲུབ་པའི་ལམ་ཞི་གནས་དང༌།
ལྷག་མཐོང་དང༌། ལམ་ཐམས་ཅད་བསྡུད་པའི་ལམ་དབང་པོ་གསུམ་བཤད་པའོ། ། དང་པོ་ལ་གཉིས་ཏེ། དངོས་པོ་ལྔས་བསྟན་པ་དང༌། སྡེ་ཚན་བདུན་གྱིས་བཤད་པའོ། ། དང་པོ་ལ་དྲན་པ་ཉེར་གཞག་དོན་ལྔས་བསྟན་པ་དང༌། ལྷག་མ་དེ་དང་འདྲ་བར་བསྟན་པའོ། ། གཉིས་པ་སྡེ་ཚན་བདུན་གྱིས་བཤད་པ་ལ། དངོས་པོ་ལ་ཡོངས་སུ་རྟོག་པའི་ལམ་དྲན་པ་ཉེ་བར་བཞག་པ་བཞིའི་སྒོ་ནས་བཤད་པ་ནས། རྣམ་དག་ངེས་འབྱིན་འཕགས་ལམ་ཡན་ལག་གིས་བཤད་པའི་བར་བདུན་ནོ། །
དང་པོ་ལ་ལྔ་སྟེ། དམིགས་པ་དངོས་དང༌། བཞིར་བཞག་པའི་རྒྱུ་མཚན་གཉིས་ཀྱི་སྒོ་ནས་དམིགས་པ་དང༌། ངོ་བོ་དང༌། གྲོགས་དང༌། སྒོམ་པ་དང༌། མཐོང་བའི་ཕན་ཡོན་དང༌། མ་མཐོང་བའི་ཕན་ཡོན་གཉིས་ཀྱི་སྒོ་ནས་བསྒོམས་པའི་འབྲས་བུའོ། ། སྒོམ་པ་ལ་གཉིས་ཏེ། དམིགས་པ་གང་གང་ལ་རྣམ་པ་ཇི་ལྟར་སྒོམ་པ་དང༌།
ཡན་ལག་གང་གི་སྒོ་ནས་སྒོམ་པའོ། ། དང་པོ་ལ་གཉིས་ཏེ། ལུས་དྲན་པ་ཉེར་གཞག་སྒོམ་པ་དང༌། ལྷག་མ་གསུམ་སྒོམ་པའོ། ། དང་པོ་ལ་གཉིས་ཏེ། དམིགས་པ་ལུས་གསུམ་དང༌། དེ་ལ་རྣམ་པ་ཇི་ལྟར་སྒོམ་པའོ། ། དང་པོ་ལ་གཉིས་ཏེ། བསྟན་པ་དང༌། བཤད་པའོ། །
ལྷག་མ་གསུམ་སྒོམ་པ་ལ་གཉིས་ཏེ། དམིགས་པ་གང་ལ་སྒོམ་པ་དང༌། རྣམ་པ་གང་གིས་སྒོམ་པའོ། ། དང་པོ་ལ་གཉིས་ཏེ། དམིགས་པ་ཚོར་བ་གསུམ་བཤད་པ་དང༌། སེམས་དང་ཆོས་དེ་དང་འདྲ་བར་བསྟན་པའོ། ། ཡན་ལག་གང་གིས་སྒོམ་པ་ལ་གཉིས་ཏེ། དབྱེ་བ་དང༌། སོ་སོའི་མཚན་ཉིད་དོ། ། དང་པོ་ལ་གཉིས་ཏེ།
བསམ་པ་ཕུན་སུམ་ཚོགས་པ་དང༌། སྦྱོར་བ་ཕུན་སུམ་ཚོགས་པའོ། ། དེ་ལ་གསུམ་སྟེ། མ་སྐྱེས་བསྐྱེད་པའི་སྦྱོར་བ་གཉིས། སྐྱེས་པ་མི་ཉམས་པའི་སྦྱོར་བ་གཉིས། གོང་ནས་གོང་དུ་འཕེལ་བའི་སྦྱོར་བ་བཞིའོ། ། རྩོལ་བ་ལས་བྱུང་བའི་ལམ་ལ་ལྔ་སྟེ། ཆེད་དུ་བྱ་བའི་དམིགས་པ་དང༌། ངོ་བོ་དང༌། གྲོགས་དང༌།
སྒོམ་པ་དང༌། སྒོམ་པའི་འབྲས་བུའོ། ། སྒོམ་པ་ལ་གསུམ་སྟེ། མདོའི་ཚིག་དགོད་པ་དང༌། དེའི་ངག་དོན་དང༌། མདོ་ཚིག་དང་ངག་དོན་སྦྱར་བའོ། ། དེ་ལ་བཞི་སྟེ། གནས་བཤད་པ་དང༌། བརྩོན་འགྲུས་བཤད་པ་དང༌། དེ་ཉིད་སྒྲུབ་པ་དང༌།
སྐྱོན་བྱུང་ན་གཉེན་པོ་སྒོམ་པར་བཤད་པའོ། ། ཏིང་ངེ་འཛིན་ཡོངས་སུ་སྦྱོང་བའི་ལམ་ལ་ལྔ་སྟེ། ཆེད་དུ་བྱ་བའི་དམིགས་པ་དང༌། ངོ་བོ་དང༌། གྲོགས་དང༌། སྒོམ་པ་དང༌། སྒོམ་པའི་འབྲས་བུའོ། ། གྲོགས་ལ་གཉིས་ཏེ། བསྟན་པ་དང༌། བཤད་པའོ། །
བཤད་པ་ལ། སྦྱོར་བའི་ཁྱད་པར་གྱི་སྒོ་ནས་བཤད་པ་དང༌། རྒྱུའི་ཁྱད་པར་གྱི་སྒོ་ནས་བཤད་པའོ། ། སྒོམ་པ་ལ་གཉིས་ཏེ། ཉེས་པ་ལྔའི་གཉེན་པོར་སྤོང་བའི་འདུ་བྱེད་བརྒྱད་སྒོམ་པ་དང༌། ཕྱི་ནང་གི་ཏིང་ངེ་འཛིན་ཉམས་པ་བཞིའི་གཉེན་པོར་སྤོང་བའི་འདུ་བྱེད་གསུམ་སྒོམ་པའོ། ། དང་པོ་ལ་གཉིས་ཏེ། གཉེན་པོའི་ཡན་ལག་གི་སྒོ་ནས་བརྒྱད་དུ་ཕྱེ་བ་དང༌། བྱེད་ལས་ཀྱི་སྒོ་ནས་བཞིར་བསྡུ་བའོ། ། དང་པོ་ལ།
སྒོམ་པའི་ཡན་ལག་གཉིས། ཁྱད་པར་རྟོགས་པའི་ཡན་ལག་གཉིས། ཉོན་མོངས་པ་བསྲུང་བའི་ཡན་ལག་གཉིས། ཉོན་མོངས་པས་རྣམ་པར་དག་པ་ཕྱིར་བསྡུད་པའི་ཡན་ལག་གཉིས་ཏེ་བཞིའོ། ། མངོན་པར་རྟོགས་པར་སྦྱོར་བའི་ལམ་ལ་ལྔ་སྟེ། དམིགས་པ་སོགས་སོ། ། སྒོམ་པ་ལ་གཉིས་ཏེ། བསམ་སྦྱོར་གཉིས་ཀྱིས་མ་ཐོབ་པ་ཐོབ་པར་བྱེད་པ་དང༌། བསླབ་པ་གསུམ་གྱིས་ཐོབ་པ་གོམས་པར་བྱེད་པའོ། ། མངོན་པར་རྟོགས་པའི་ལམ་ལ་ལྔ་སྟེ།
དམིགས་པ་སོགས་སོ། ། ངོ་བོ་ལ་གཉིས་ཏེ། དངོས་དང༌། ཕྱི་མ་གསུམ་གཅིག་ཏུ་བཞག་པའི་རྒྱུའོ། ། དང་པོ་ལ་གསུམ་སྟེ། ཞི་ལྷག་གཉིས་ཀའི་ཕྱོགས་གཅིག་དང༌། ལྷག་མཐོང་གི་ཕྱོགས་གསུམ་དང༌། ཞི་གནས་ཀྱི་ཕྱོགས་གསུམ་མོ། ། རྣམ་དག་ངེས་འབྱིན་གྱི་ལམ་ལ་ལྔ་སྟེ། དམིགས་པ་སོགས་སོ། །
ངོ་བོ་ལ་གཉིས་ཏེ། དངོས་དང༌། བརྒྱུད་དུ་བཞག་པའི་རྒྱུའོ། ། དང་པོ་ལ་གསུམ་སྟེ། སྦྱོར་དངོས་མཇུག་གསུམ་གྱི་སྒོ་ནས་ཤེས་རབ་ཀྱི་བསླབ་པའི་དབང་དུ་བྱས་པ་དང༌། གནས་སྐབས་ཅན་གཉིས་དང་གནས་སྐབས་གཅིག་སྟེ་གསུམ་གྱི་སྒོ་ནས་ཚུལ་ཁྲིམས་ཀྱི་བསླབ་པའི་དབང་དུ་བྱས་པ་དང༌། རྒྱུ་དང་ངོ་བོ་གཉིས་ཀྱིས་སེམས་ཀྱི་བསླབ་པའི་དབང་དུ་བྱས་པའོ། ། ཡོན་ཏན་ཐམས་ཅད་སྒྲུབ་པར་བྱེད་པའི་ལམ་ལ་གསུམ་སྟེ། སོ་སོའི་ངོ་བོ་དང༌། དེ་གཉིས་ཟུང་དུ་འབྲེལ་པའི་ལམ་དང༌།
དེ་གཉིས་ཐོབ་པའི་ཁྱད་པར་གྱི་ལམ་གཞིར་འགྱུར་བའི་ཚུལ་ལོ། ། དང་པོ་ལ་གཉིས་ཏེ། ཞི་གནས་སེམས་གནས་པ་དགུའི་སྒོ་ནས་བཤད་པ་དང༌། ལྷག་མཐོང་རབ་ཏུ་རྣམ་པར་འབྱེད་པ་བཞིའི་སྒོ་ནས་བཤད་པའོ། ། དེ་ལ་ཡུལ་གྱིས་ཕྱེ་བ་གཉིས་ཡུལ་ཅན་གྱིས་ཕྱེ་བ་གཉིས་སོ། ། ཟུང་དུ་འབྲེལ་བའི་བྱེད་ལས་ལ་སྤང་བྱ་སྤོང་བའི་བྱེད་ལས་དང༌། གཉེན་པོ་ལ་སེམས་འཇོག་པའི་བྱེད་ལས་སོ། ། འདིར་སེམས་གནས་པ་དགུ་པོ་གསུམ་དུ་བསྡུད་དེ། མི་མཐུན་ཕྱོགས་མེད་པའི་སྒོམ་པ་གཉིས། མི་མཐུན་ཕྱོགས་སྤོང་བའི་སྒོམ་པ་ལྔ།
མི་མཐུན་ཕྱོགས་སྤངས་པའི་སྒོམ་པ་གཉིས་སོ། ། དང་པོ་ལ་དངོས་དང༌། བརྒྱུད་ནས་མེད་པ་གཉིས་སོ། ། མི་མཐུན་ཕྱོགས་སྤོང་བའི་སྒོམ་པ་ལྔ་པོ་གཉིས་སུ་འདུ་སྟེ། ཡུལ་གྱི་མི་མཐུན་ཕྱོགས་སྤོང་བའི་སྒོམ་པ་གསུམ། ཡུལ་ཅན་གྱི་མི་མཐུན་ཕྱོགས་སྤོང་བའི་སྒོམ་པ་གཉིས་སོ། ། དང་པོ་ལ། འཕྲོས་པ་ཕྱིར་འགུགས་པ་དང༌། འཕྲོར་མི་འཇུག་པ་གཉིས། དེ་ལའང་ཡུལ་སྤྱི་ལ་འཕྲོར་མི་འཇུག་པ་དང༌།
བྱེ་བྲག་ལ་འཕྲོར་མི་འཇུག་པའོ། ། ཡུལ་ཅན་གྱི་མི་མཐུན་ཕྱོགས་སྤོང་བ་ལ་མི་འབྱུང་བར་བྱེད་པ་དང༌། བྱུང་བ་སེལ་བ་གཉིས་སོ། ། ཞི་གནས་རྣམ་པ་དགུའི་ངོས་འཛིན་ནི། རྒྱན་ལས། དམིགས་པ་ལ་ནི་སེམས་གཏད་ནས། ། ཞེས་པ་ནས། ཡིད་ལ་བྱེད་དང་བཅས་ཤེས་བྱ། ། ཞེས་པའི་བར་གྱིས་བསྟན་ལ། ཞི་གནས་ཐམས་ཅད་འདིར་འདུས་པ་ནི་མ་ཡིན་ཏེ།
དངོས་གཞི་རྣམས་མ་བསྡུས་པའི་ཕྱིར། དེ་ལྟར་ན་དགུ་པོ་འདིས་ཉེར་བསྡོགས་བརྒྱད་པོ་ཐམས་ཅད་ཀྱི་ཞི་གནས་ཀྱི་ཆ་ཤས་ཇི་སྙེད་པ་ཐམས་ཅད་བསྡུས་པ་ཡིན་ཏེ། དེ་ཉིད་ལས། དེ་ཡིས་དེ་ནི་འཕེལ་བྱས་ནས། ། འཕེལ་བ་རིང་དུ་སོང་བ་ཡིས། ། དངོས་གཞིའི་གནས་པ་དེས་ཐོབ་བོ། ། ཞེས་གསུངས་སོ། ། ཞི་གནས་དགུ་པོ་འདི་དག་མེད་ན། གཞུང་འདིར་འབྱུང་བའི་ཡིད་བྱེད་བདུན་པོ་ཙམ་གྱིས་དངོས་གཞི་ལ་འཇུག་པར་མི་ནུས་སོ། ། ལམ་བཞིར་འབྱུང་ཚུལ་ལ་གཉིས་ཏེ།
བསྟན་པ་དང༌། བཤད་པའོ། ། དེ་ལའང་བཞི་སྟེ། ལྷག་མཐོང་མ་ཐོབ་པར་མཐོང་ལམ་བསྒྲུབས་པ་ལས་བརྩམས་པ་དང༌། ཞི་གནས་མ་ཐོབ་པར་སྒོམ་ལམ་བསྒྲུབས་པ་ལས་བརྩམས་པ་དང༌། གཉིས་ཀ་མ་ཐོབ་པར་དེ་གཉིས་ཀ་བསྒྲུབས་པ་ལས་བརྩམས་པ་དང༌། གཉིས་ཀྱིས་ཐོབ་པའི་སྒོམ་ལམ་བསྒྲུབས་པ་ལས་བརྩམས་པ་བཞི་བཤད་པའོ། ། འདིར་ལྷག་མཐོང་ཐོབ་ལ་ཞི་གནས་མ་ཐོབ་པ་ནི་བསམ་གཏན་གྱི་དངོས་གཞི་མ་ཐོབ་པའི་མཐོང་ལམ་ལྟ་བུ་ལ་འཆད་དགོས་ཏེ། གཞན་དུ་ན་དེ་ཐོབ་ན་ཅིག་ཤོས་མ་ཐོབ་པར་འགལ་བའི་ཕྱིར་ཏེ། ལྷག་མཐོང་ཐོབ་ན་ཤིན་ཏུ་སྦྱངས་པ་ཐོབ་དགོས།
དེ་ཐོབ་ན་ཞི་གནས་ཐོབ་དགོས་པའི་ཕྱིར། ཞེས་སློབ་དཔོན་རྣམས་གསུང་ཡང༌། འདིར་བརྟགས་པ་ནི་ཤེས་རབ་རྐྱང་པས་རྣམ་གྲོལ་བ་ལ་བྱ་སྟེ། དེས་སྙོམས་འཇུག་གི་སྒྲིབ་པའི་གཉེན་པོ་མ་ཐོབ་པའི་ཕྱིར། ཡང་ཞི་གནས་ཐོབ་ལ། ལྷག་མཐོང་མ་ཐོབ་པ་ནི་སྙོམས་འཇུག་གི་སྒྲིབ་པའི་གཉེན་པོ་ཐོབ་ལ་ཉོན་སྒྲིབ་ཀྱི་གཉེན་པོ་མ་ཐོབ་པ་སྟེ། ཕྱིར་མི་འོང་ལུས་མངོན་བྱེད་ལྟ་བུའོ། ། གཉིས་ཀ་ཐོབ་པ་ནི་གཉིས་ཀའི་ཆ་ལ་རྣམ་པར་གྲོལ་བའོ། ། མཐར་ཕྱིན་པའི་ལམ་ལ་གཉིས་ཏེ། བསྟན་པ་དང༌།
བཤད་པའོ། ། དང་པོ་ལ་གཉིས་ཏེ། མཐར་ཕྱིན་པའི་ལམ་གྱི་མིང་དོན་བསྟན་པ་དང༌། མི་སློབ་པའི་མིང་དོན་བསྟན་པའོ། ། དང་པོ་ལ་གཉིས་ཏེ། སྤང་བྱ་སྤངས་པས་མཐར་ཕྱིན་པའི་དོན་དང༌། ཡེ་ཤེས་མཐར་ཕྱིན་པའི་དོན་ནོ། ། སྐབས་འདིར། དམན་པའི་ལྷག་མེད་ཀྱི་མྱང་འདས་སུ་གནས་གྱུར་མ་ལུས་པ་ཐོབ་པར་གསུངས་པ་ཡང༌། སྤྱིར་ཉོན་སྒྲིབ་ཀྱི་དབང་དུ་བྱས་པ་དང༌།
དེ་ཡང་དེའི་ས་བོན་གྱི་དབང་དུ་བྱས་པ་ཡིན་གྱི། སྤྱིར་སྒྲིབ་པ་མ་ལུས་པའི་དབང་དུ་བྱས་པ་དང༌། བྱེ་བྲག་མ་རིག་པའི་བག་ལ་ཉལ་གྱི་དབང་དུ་བྱས་པ་ནི་མ་ཡིན་ཏེ། དེར་དེ་དག་མ་སྤངས་པའི་ཕྱིར་རོ། ། གཞན་དག་དེར་ཀུན་གཞི་དང་ཉོན་ཡིད་ཀྱི་གནས་གྱུར་མཚན་ཉིད་པ་ཡོད་པར་འདོད་པ་ཡང་མི་འཐད་དེ། དེ་ཐོབ་ན་མེ་ལོང་ལྟ་བུའི་ཡེ་ཤེས་དང་མཉམ་ཉིད་ཡེ་ཤེས་ཐོབ་དགོས་པའི་ཕྱིར། ཐ་ནའང་ཉོན་ཡིད་གནས་གྱུར་ན་རྣམ་པར་མི་རྟོག་པའི་ཡེ་ཤེས་ལ་དབང་ཐོབ་དགོས་པར་བཤད་པའི་ཕྱིར། དེས་ན་འདིར་ཉོན་སྒྲིབ་ཀྱི་ས་བོན་སྤངས་པ་ལ་གནས་གྱུར་གྱི་མིང་གིས་བཏགས་པ་ཡིན་ཏེ། གནས་ཞེས་པ་ས་བོན་དང་བག་ལ་ཉལ་གཉིས་ཀ་ལ་འཇོག་པའི་ཕྱིར། འོ་ན་ལྷག་མེད་ཀྱི་དབྱིངས་ན་སྒྲིབ་པ་གཉིས་ཀྱི་བག་ལ་ཉལ་ཇི་ལྟར་ཡོད་ཅེ་ན།
འཕགས་པ་ཐོགས་མེད་ཀྱིས། རྒྱུད་བླའི་འགྲེལ་པར་བཤད་པ་ལྟར་ན། མ་རིག་པའི་བག་ཆགས་དེ་ཀུན་གཞིའི་ཡེ་ཤེས་དང་ལྷན་ཅིག་ཏུ་གནས་པ་ཡིན་ཏེ། ལྷག་མེད་དུ་འདས་པའི་ཉན་རང་དེའི་དབང་གིས་ཟག་མེད་ཀྱི་ལས་བསགས་ནས་དག་པའི་ཞིང་དུ་ཡིད་ཀྱི་རང་བཞིན་གྱི་ལུས་ལེན་པར་བཤད་པའི་ཕྱིར། དེ་ལྟ་ན་ཡང་ལུགས་འདིར་ནི་དེའི་བཤད་པ་མ་མཛད་པར། བསྡུ་བ་ལས། ལྷག་བཅས་ཀྱི་མྱང་འདས་ལ་ཉོན་མོངས་པའི་བག་ཆགས་ཡོད་པ་དང༌། ལྷག་མེད་ན་དེའི་བག་ཆགས་མེད་པར་བཤད་ནས། འོ་ན་དེ་བཞིན་གཤེགས་པ་དང་ཁྱད་པར་མེད་པར་ཐལ་ལོ་ཞེས་པའི་རྩོད་ལན་དུ། དགྲ་བཅོམ་པ་ནི་དབྱིངས་དེ་ལས་ལྡང་བའི་བསམ་པ་མེད་པས་དེ་ལས་ལྡང་བ་མི་སྲིད་ལ།
དེ་བཞིན་གཤེགས་པ་ནི་སྨོན་ལམ་དང་འཕེན་པའི་དབང་གིས་དབྱིངས་དེ་ལས་ལྡང་བའི་ཕྱིར་ཞེས་བཤད་དོ། ། དེ་ལྟ་བས་ན་དབྱིངས་དེ་ན་སྒྲིབ་པ་མེད་པར་གསུངས་པ་ཡང་ཉོན་སྒྲིབ་ཀྱི་དབང་དུ་བྱས་པར་འཆད་དགོས་ཏེ། དབྱིངས་དེ་ན་རིག་པ་རྒྱུན་ཆད་པ་རྣམ་ཤེས་ཚོགས་བརྒྱད་ལ་དགོངས་དགོས་པ་བཞིན་ནོ། ། དེ་ལས་གཞན་དུ། སྒྲིབ་པ་མ་ལུས་པ་སྤངས་པར་ཡང་ཁས་ལེན་དགོས་པར་འགྱུར་ཏེ། གཞུང་འདིར་རྡོ་རྗེ་ལྟ་བུའི་ཏིང་ངེ་འཛིན་གྱི་དེ་མ་ཐག་ཏུ་གནས་མ་ལུས་པ་གྱུར་པར་བཤད་པ་དང༌། བསྡུ་བར། ལྷག་བཅས་ཀྱི་ཚེ་གནས་མ་གྱུར་པར་བཤད་པ་གཉིས་འགལ་བ་དང༌། འདི་དང་བསྡུ་བ་གཉིས་ཀ་ལས་ལྷག་མེད་དུ་སྒྲིབ་པ་མ་ལུས་པ་གནས་གྱུར་པར་བཤད་པས། སྒྲིབ་པ་མ་ལུས་པ་སྤངས་པར་ཧ་ཅང་ཐལ་ལོ། །
གཉིས་པ་རྒྱས་པར་བཤད་པ་ལ་གཉིས་ཏེ། མཐར་ཕྱིན་པའི་ལམ་གྱི་མིང་དོན་གྱིས་བཤད་པ་དང༌། མི་སློབ་པའི་ཆོས་ཀྱི་དོན་གྱིས་བཤད་པའོ། ། དང་པོ་ལ་གཉིས་ཏེ། སྤངས་པ་མཐར་ཕྱིན་པའི་དོན་གྱིས་བཤད་པ་དང༌། ཡེ་ཤེས་མཐར་ཕྱིན་པའི་དོན་གྱིས་བཤད་པའོ། ། དང་པོ་ལ་གཉིས་ཏེ། སྤང་བྱ་སྤངས་པའི་དོན་བཤད་པ་དང༌། འགོག་པ་ཐོབ་པའི་དོན་བཤད་པའོ། ། དང་པོ་ལ་གཉིས་ཏེ།
གནས་ངན་ལེན་ཐམས་ཅད་བཤད་པ་དང༌། ཕྲད་པའི་ཐོབ་པ་རྣམས་བཤད་པའོ། ། དང་པོ་ལ་གཉིས་ཏེ། གནས་སྐབས་ཅན་དང༌། དེའི་གནས་སྐབས་སོ། ། དང་པོ་ལ་དྲུག་སྟེ། ཀུན་ནས་ཉོན་མོངས་པ་ཐམས་ཅད་ཀྱི་རྒྱུ་རྐྱེན་གྱི་དབང་དུ་བྱས་པ་གཅིག ཉོན་མོངས་པའི་གནས་ཀྱི་དབང་དུ་བྱས་པ་གཅིག ཀུན་ནས་ཉོན་མོངས་པ་གསུམ་གྱི་དབང་དུ་བྱས་པ་གསུམ། སྒྲིབ་པ་གསུམ་གྱི་དབང་དུ་བྱས་པ་གསུམ།
དགེ་བ་ལ་སྦྱོར་བ་ན་སེམས་ལས་སུ་མི་རུང་བའི་དབང་དུ་བྱས་པ་གཉིས། ལུས་ལས་སུ་མི་རུང་བའི་དབང་དུ་བྱས་པ་བདུན་རྣམས་སོ། ། གཉིས་པ་གནས་སྐབས་ལ་རྟེན་གྱི་གང་ཟག་གི་སྒོ་ནས་ཕྱེ་བ་བཞི། ཐོབ་བྱ་གང་ལ་སྒྲིབ་པའི་སྒོ་ནས་ཕྱེ་བ་གསུམ་རྣམས་སོ། ། ཡེ་ཤེས་མཐར་ཕྱིན་པ་ལ་གསུམ་སྟེ། རྒྱུའི་ཡེ་ཤེས་བཤད་པ། འབྲས་བུ་ཐོབ་པའི་དུས་བཤད་པ། འབྲས་བུའི་ཡེ་ཤེས་ཀྱི་ངོ་བོ་བཤད་པའོ། ། དང་པོ་ལ་གཉིས་ཏེ། བསྟན་པ་དང༌།
བཤད་པའོ། ། དེ་ལ་གཉིས་ཏེ། སྦྱོར་བའི་ལམ་གྱིས་བསྡུས་པ་དང༌། བར་ཆད་མེད་པའི་ལམ་གྱིས་བསྡུས་པའོ། ། དེ་ལ་གསུམ་སྟེ། རང་གི་ངོ་བོ་དང༌། ཆོས་ཀྱི་ཁྱད་པར་དང༌། དེ་ཉིད་ལུང་གིས་སྒྲུབ་པའོ། ། ཡེ་ཤེས་ཀྱི་ངོ་བོ་ལ་གཉིས་ཏེ། ཟད་པ་ཤེས་པ་དང༌།
མི་སྐྱེ་བ་ཤེས་པའོ། ། དེ་རེ་རེ་ལ་རྗེས་ཐོབ་ཀྱིས་བསྡུས་པ་དང༌། མཉམ་གཞག་མི་རྟོག་པས་བསྡུས་པ་གཉིས་གཉིས། སྤྱིའི་མཚན་ཉིད་ལ་གཉིས་ཏེ། དབྱེ་བ་མདོར་བསྟན་པ་དང༌། སོ་སོའི་དོན་བཤད་པའོ། ། བཞི་བསྒོམ་པའི་རྣམ་པ་གཉིས་དང༌། ཁྱད་པར་བསྟན་པ་ལ་གཉིས་ཏེ། དྲི་བ་དང༌། ལན་ནོ། །
དང་པོ་ལ། རྣམ་པ་བཅུ་དྲུག་ལ་གཉིས་སུ་དབྱེ་བ་དང༌། དབྱེ་བ་དེའི་ཁྱད་པར་དྲི་བའོ། ། ལན་ལ་དངོས་དང༌། རྩོད་པ་སྤངས་པ་གཉིས་སོ། ། གཞུང་འདི་ལ་བརྟེན་ནས་ཐེག་ཆེན་གྱི་སྦྱོར་ལམ་མཉམ་གཞག་ཡེ་ཤེས་ཆོས་ཉིད་ལ་སྒྲ་དོན་འཛིན་པའི་རྟོག་པར་འདོད་པ་ནི་མི་རིགས་ཏེ། དེ་ལྟ་ན་རྣམ་གཡེང་གི་རྣམ་པར་རྟོག་པར་ཐལ་བ་དང༌། འདོད་ན་ཤེས་བྱའི་སྒྲིབ་པ་ཉིད་དུ་ཐལ་བར་འགྱུར་རོ། ། སྔ་མ་ལ་ཁྱབ་པ་ཡོད་པའི་ཤེས་བྱེད་ནི། དངོས་པོ་མེད་པའི་རྣམ་པར་རྟོག་པ་ཞེས་བྱ་བ་བདག་མེད་པར་ཞེན་པའི་རྟོག་པ་ལ་འཆད་པའི་ཕྱིར།
གལ་ཏེ་འོ་ན་དེ་ཆོས་ཅན། ཆོས་ཉིད་ལ་མངོན་སུམ་དུ་ཐལ། དེ་ལ་རྟོག་པ་དང་བྲལ་ཞིང་དེ་ལ་མ་འཁྲུལ་བའི་རིག་པ་ཡིན་པའི་ཕྱིར་རོ། ། འཁྲུལ་ན་ལོག་ཤེས་སུ་འགྱུར་ཏེ། རྟོག་མེད་འཁྲུལ་ཤེས་ཡིན་པའི་ཕྱིར་རོ། ། འདོད་ན་ཆོས་ཉིད་དམ། བདག་མེད་མ་རྟོགས་པར་ཐལ་ལོ་སྙམ་ན། འོ་ན་ཁྱོད་ལ་ཡང་རྟོག་པ་ལོག་ཤེས་སུ་ཐལ་བར་འགྱུར་ཏེ། རྟོག་པ་འཁྲུལ་ཤེས་གང་ཞིག ཚད་མ་དང་དེས་དྲངས་པའི་བཅད་ཤེས་གང་རུང་མ་ཡིན་པའི་ཕྱིར།
གལ་ཏེ་ཆོས་ཉིད་ལ་བཅད་ཤེས་ཡིན་ན་ཆོས་ཉིད་ལ་མ་རྟོགས་པའི་བློར་ཐལ་ལོ། ། གལ་ཏེ་འོ་ན་དེ་ཆོས་ཉིད་ལ་ཚད་མ་དང་ཚད་མིན་གཉིས་ལས་གང་ཡིན། དང་པོ་ལྟར་ན་མངོན་རྗེས་གཉིས་ལས་མ་འདས་ལ། གཉིས་པ་ལྟར་ན་ཆོས་ཉིད་མ་རྟོགས་པར་འགྱུར་རོ། ། གཉིས་ཀ་ལྟར་ན་དེ་ལས་མ་གཏོགས་བློ་རིག་ལོགས་པ་མེད་དོ་ཞེ་ན། འོ་ན་ཁྱོད་ཀྱི་ལྟར་ན་དེས་ཆོས་ཉིད་རང་མཚན་རྟོགས་པའམ། དེའི་དོན་སྤྱི་རྟོགས་པ་ཡིན། དང་པོ་ལྟར་ན། རྟོག་པ་མ་ཡིན་པར་འགྱུར་ཏེ། རང་མཚན་རྟོགས་པའི་ཕྱིར་རོ། །
གཉིས་པ་ལྟར་ན། དེ་ལ་ཚད་མའམ། ཚད་མིན་གྱི་བློ་གང་ཡིན། དང་པོ་ལྟར་ན་རྗེས་དཔག་ཏུ་ཐལ། སྤྱི་མཚན་རྟོགས་པའི་ཚད་མ་ཡིན་པའི་ཕྱིར། གཉིས་པ་ལྟར་ན་ཆོས་ཉིད་ལ་མ་རྟོགས་པའི་བློར་ཐལ་ལོ། ། གལ་ཏེ་བཅད་ཤེས་ཀྱིས་རང་གི་གཞལ་བྱ་རྟོགས་པར་ཁས་ལེན་ནོ་ཞེ་ན། ཁོ་བོ་ཅག་དེར་མི་འདོད་དེ། རིགས་པའི་གཞུང་ལས། བཅད་ཤེས་རིགས་པས་མཐའ་བཅད་ན། །
མ་རྟོགས་པ་དང་ལོག་རྟོག་དང༌། ། ཡང་ན་ཚད་མ་ཉིད་འགྱུར་གྱི། ། དེ་ལས་གཞན་པའི་བློ་མི་སྲིད། ། ཅེས་འཆད་པས་སོ། ། དེ་ལ་བློ་རིག་གཉིས་པོ་གང་ཡང་མ་ཡིན་ན་དེ་རྟོགས་པར་འགལ་ལོ་སྙམ་ན། མི་འགལ་ཏེ། སྒྲ་མི་རྟག་རྟོགས་ཀྱི་ཚད་མས་སྒྲ་མི་རྟག་པའི་དོན་སྤྱི་བཞིན་ནོ། ། དེས་དེ་མ་རྟོགས་པར་ཁས་ལེན་ན་ནི་དེ་རྗེས་དཔག་མ་ཡིན་པར་འགྱུར་ཏེ། དེས་རྟོགས་པའི་གཞལ་བྱ་སྤྱི་མཚན་མ་གྲུབ་ཕྱིར་རོ། ། དེ་དེ་ལ་ཚད་མར་འདོད་ན་ནི།
དེ་དེ་ལ་མི་སླུ་བར་འགྱུར་ལ། དེ་ལྟ་ན་ཅིག་ཤོས་དེའི་འཇུག་ཡུལ་དུ་ཐལ་བས་རང་མཚན་ཉིད་དུ་ཐལ་བར་འགྱུར་རོ། ། དེ་ལྟར་ན་བོད་སྔ་མ་རྣམས་ཀྱིས་ཐེག་ཆེན་གྱི་སྦྱོར་ལམ་ཆོས་ཉིད་ལ་བློ་རིག་བདུན་ནམ་ལྔ་པོ་གང་ཡིན་དཔྱད་ནས། གང་རུང་གཅིག་ཏུ་ཁས་ལེན་དགོས་པར་འཆད་པ་ནི་མ་མཁྱེན་པ་ཡིན་ཏེ། ཐེག་ཆེན་གྱི་མཐོང་ལམ་མཉམ་གཞག་ཡེ་ཤེས་དེ་གཉིས་སྟོང་མེད་དགག་གི་ཆ་ལ་བློ་རིས་བདུན་པོ་གང་དུ་ཡང་མི་འདུ་བ་བཞིན་དང༌། སངས་རྒྱས་ཀྱི་ཡེ་ཤེས་ཀྱིས་ཀུན་རྫོབ་ཀྱི་བདེན་པ་མཁྱེན་ཚུལ་བཞིན་ནོ། ། མདོ་སྡེའི་རྒྱན་ལས་ཀྱང༌། རྟོག་མིན་མི་རྟོག་མ་ཡིན་པ། ། ཞེས་སྦྱོར་ལམ་མཉམ་གཞག་ཡེ་ཤེས་ཡང་དག་མིན་རྟོག་དང༌། རྟོག་མེད་ཀྱི་ཡེ་ཤེས་གཉིས་ཀ་མ་ཡིན་པར་བཤད་དོ། །
འདིར་སྨྲས་པ། ཀུན་གཞིའི་ཆོས་གཉིས་བདེན་པར་ཁས་བླངས་ན། ། ཀུན་འབྱུང་སྡུག་བསྔལ་གང་གིས་སྤོང་བ་དང༌། ། ཀུན་ནས་སྤངས་པའི་འགོག་པ་ཇི་ལྟར་འབྱུང༌། ། ཀུན་བཏུས་ཆོས་ཚུལ་གཉིས་པ་དྲང་པོར་སློབས། ། བདེན་བཞིའི་ཆོས་ཚུལ་གཞན་དུ་མ་གྲགས་པ། ། བདེན་པར་གསུང་པ་ཐོགས་མེད་ཞབས་ཀྱི་གཞུང༌། ། བདེན་རྫུན་འདྲེས་པའི་བཤད་སྲོལ་མ་བལྟས་པར། ། བདེན་གཏམ་དྲང་པོར་སྨྲས་པ་འདི་ལོངས་ཤིག ། ཅེས་ཆོས་མངོན་པ་ཀུན་ལས་བཏུས་པའི་རྣམ་པར་བཤད་པ་རྣལ་འབྱོར་སྤྱོད་གཞུང་རྒྱ་མཚོའི་རླབས་ཀྱི་ཕྲེང་བ་ཞེས་བྱ་བ་ལས།
བདེན་པ་རྣམ་པར་ངེས་པ་སྟེ་ལེའུ་གཉིས་པ་རྣམ་པར་བཤད་པའོ།། །། རྒྱ་ཆེན་མངོན་པར་གསུངས་པའི་ཟབ་རྒྱས་ཀུན། ། སྡེ་སྣོད་གསུམ་གྱི་དྲང་ངེས་ལ་བརྟེན་ནས། ། ཚུལ་བཞིན་ཡིད་ལ་བྱེད་པའི་རིམ་པ་ཡང༌། ། ལེགས་པར་འདོམས་མཛད་དེ་ལ་ཕྱག་འཚལ་ལོ། ། མདོ་སྡེའི་ཆོས་དང་འདུལ་བའི་ཆོས་ལུགས་ཀུན། ། རྣལ་འབྱོར་སྤྱོད་གཞུང་རྒྱ་མཚོ་འདིར་བླངས་ནས། ། ངེས་དོན་མཐར་ཐུག་རྣམ་པར་རིག་པ་ཙམ། ། གསུང་རབ་ཀུན་གྱི་སྙིང་པོར་འདིས་བཤད་བྱ། ། ཞེས་མཆོད་པར་བརྗོད་ཅིང༌།
རྩོམ་པར་དམ་བཅའ་བ་སྔོན་དུ་བཏང་ནས། གཉིས་པ་གཏན་ལ་འབེབས་བྱེད་ཆོས་རྣམ་ངེས་བཤད་པ་ལ་གསུམ་སྟེ། སྐབས་ཀྱི་དོན་གསུང་རབ་ཀྱི་ཆོས་དངོས་དང༌། དེ་ལ་དམིགས་པའི་ཡུལ་ཅན་ཤེས་པ་འཇུག་པའི་རིམ་པ་དང༌། ཤིན་ཏུ་རྒྱས་པའི་སྡེ་དང་དེའི་ཡུལ་ཅན་བྱེ་བྲག་ཏུ་ཕྱེ་སྟེ་བཤད་པའོ། ། དང་པོ་ལ་གཉིས་ཏེ། གསུང་རབ་བཅུ་གཉིས་སུ་ཕྱེ་སྟེ་བསྟན་པ་དང༌། སྡེ་སྣོད་གསུམ་དུ་བསྡུས་ཏེ་བཤད་པའོ། ། དང་པོ་ལ་གཉིས་ཏེ། དབྱེ་བ་དང༌།
སོ་སོའི་མཚན་ཉིད་དོ། །

དེ་ལ་བཅུ་གཉིས་ཏེ། མདོའི་སྡེ་དང༌། རྗོད་བྱེད་དང༌། བརྗོད་བྱའི་སྒོ་ནས་དབྱངས་ཀྱིས་བསྙད་པའི་སྡེ་དང༌། གང་ཟག་དང་ཆོས་ལུང་བསྟན་པ་གཉིས་ཀྱིས་ལུང་བསྟན་པའི་སྡེ་དང༌། བསྟན་བཤད་གཉིས་ཀྱིས་ཚིགས་སུ་བཅད་པའི་སྡེ་དང༌། ཆེད་དུ་བརྗོད་པའི་སྡེ་དང༌། དགག་བྱ་དང༌། བྱུང་བཅས་དང༌། རང་གི་ངོ་བོ་གསུམ་གྱི་སྒོ་ནས་གླེང་གཞིའི་སྡེ་དང༌། རྟོགས་བརྗོད་སོགས་དྲུག་རེ་རེ་ནས་བཤད་པའོ། །
དང་པོ་མདོའི་སྡེ་ལ་གཉིས་ཏེ། དངོས་དང༌། རྒྱས་པ་མི་གསུངས་པའི་དགོས་པའོ། ། དེ་ལ་བསྟན་པ་དང༌། བཤད་པའོ། ། དེ་ལ་གསུམ་སྟེ། ཐུན་མོང་གི་ཕན་ཡོན་གསུམ། འཇིག་རྟེན་ལས་འདས་པའི་ཆོས་མཐོང་བའི་ཕན་ཡོན་ལྔ། མཐོང་བའི་ཆོས་ཀྱི་ཕན་ཡོན་གཉིས་རྣམས་སོ། ། དང་པོ་ནི།
འཆད་ཉན་གཉིས་ཀའི་ཕན་ཡོན་དང༌། འཆད་པ་པོ་ལ་ཡོད་པའི་ཕན་ཡོན་དང་ཉན་པ་པོ་ལ་ཡོད་པའི་ཕན་ཡོན་ནོ། ། བར་པ་ལྔ་ནི། སྦྱོར་བའི་དུས་ན་ཚོགས་རྫོགས་པ་དང༌། དངོས་གཞིའི་དུས་སུ་ཆོས་ཉིད་རྟོགས་པ་དང༌། རྗེས་ཤེས་ནས་དད་པ་ཐོབ་པའོ། ། ཐ་མ་གཉིས་ནི། ལུས་སེམས་བདེ་བ་ཐོབ་པ་དང༌། སྙན་པའི་གྲགས་པ་འབྱུང་བའོ། ། ཤིན་ཏུ་རྒྱས་པ་ལ་གསུམ་སྟེ།
ངོ་བོ་དང༌། རྣམ་གྲངས་དང༌། སྒྲ་དོན་ནོ། ། དེ་ལ་གསུམ་སྟེ། འབྲས་བུ་ཤིན་ཏུ་རྒྱས་པ་དང༌། གཞུང་ཤིན་ཏུ་རྒྱས་པ་དང༌། དོན་ཤིན་ཏུ་རྒྱས་པ་སྟེ། གསུམ་གྱི་སྒོ་ནས་ཤིན་ཏུ་རྒྱས་པའི་སྒྲ་བཤད་དང༌། རྣམ་པར་འཐག་པའི་དང་མཚུངས་བྲལ་གྱི་སྒྲ་དོན་ནོ། ། སྡེ་སྣོད་གསུམ་དུ་བསྡུས་པ་ལ་གཉིས་ཏེ།
བསྡུ་བ་དངོས་དང༌། གསུམ་དུ་བསྟན་པའི་དགོས་པའོ། ། དང་པོ་ལ་གཉིས་ཏེ། བསྟན་པ་དང༌། བཤད་པའོ། ། དེ་ལ་བཞི་སྟེ། ཉན་ཐོས་ཀྱི་མདོ་སྡེ་དང༌། འདུལ་བ་དང༌། བྱང་ཆུབ་སེམས་དཔའི་མདོ་སྡེའི་སྡེ་སྣོད་དུ་གང་བསྡུ་བ་དང༌། གཉིས་ཀའི་མངོན་པའི་སྡེ་སྣོད་དུ་གང་བསྡུ་བའོ། །
དེ་རེ་རེ་ལ་གང་ཞིག་བསྡུ་བའི་གསུང་རབ་ཀྱི་རྣམ་གྲངས་དང༌། གང་དུ་བསྡུ་བའི་སྡེ་སྣོད་ཀྱི་མིང་གཉིས་གཉིས་ཀྱིས་སྟོན་ནོ། ། བསྡུས་པའི་དགོས་པ་ལ་གསུམ་སྟེ། སྤང་བྱ་ཉོན་མོངས་ལ་ལྟོས་པ་དང༌། བསྒྲུབ་བྱ་བསླབ་པ་ལ་ལྟོས་པ་དང༌། བརྗོད་བྱ་ཆོས་དོན་ལ་ལྟོས་པའི་དགོས་པ་གསུམ་གསུམ་སྟེ་དགུའོ། ། དང་པོ་ལ། བསྟན་པ་ལ་འཇུག་པའི་གེགས་དང༌། ཞུགས་ཀྱང་ཕྱིན་ཅི་ལོག་ཏུ་བྱེད་པའི་གེགས་སོ། ། དེ་ལའང་སྤྱོད་པ་ཕྱིན་ཅི་ལོག་ཏུ་བྱེད་པ་དང༌།
ལྟ་བ་ཕྱིན་ཅི་ལོག་ཏུ་བྱེད་པའོ། ། དེ་ལྟར་གསུང་རབ་ཡན་ལག་བཅུ་གཉིས་པོ་ཐམས་ཅད་སྡེ་སྣོད་གསུམ་དུ་བསྡུས་པའི་རྒྱུ་མཚན་དགུ་པོ་འདི་ནི། མདོ་སྡེའི་རྒྱན་ལས། སྡེ་སྣོད་དག་ནི་གསུམ་མམ་གཉིས་ཀྱང་རུང༌། ། བསྡུས་པའི་ཕྱིར་སྟེ་རྒྱུ་ནི་དགུར་འདོད་དོ། ། ཞེས་པ་དང༌། རྒྱུད་བླ་མ་ལས། གང་ཞིག་དོན་ལྡན་ཆོས་དང་ཉེར་འབྲེལ་ཞིང༌། ། ཁམས་གསུམ་ཀུན་ནས་ཉོན་མོངས་སྤོང་བྱེད་གསུང༌། ། ཞི་བའི་ཕན་ཡོན་སྟོན་པར་མཛད་པ་གང༌། །
དེ་ནི་དྲང་སྲོང་གསུང་ཡིན། ། ཞེས་གསུངས་པས་དེ་ཉིད་འདིར་བཀོད་པའོ། ། གཉིས་པ་ཡུལ་ཅན་ཤེས་པ་འཇུག་པའི་རིམ་པ་ལ་གཉིས་ཏེ། ཡུལ་ཅན་གང་གི་ཡུལ་དུ་ཇི་ལྟར་འགྱུར་བསྟན་པ་དང༌། ཡུལ་ཅན་དེ་དག་ཇི་ལྟར་འཇུག་པའི་ཚུལ་བསྟན་པའོ། ། དང་པོ་ལ་གཉིས་ཏེ། ཡུལ་ཅན་གྱི་ངོ་བོ་དང་དེའི་ཡུལ་དུ་ཇི་ལྟར་འགྱུར་བའོ། ། དེ་ལ་གཉིས་ཏེ། སེམས་དང་སེམས་ལས་བྱུང་བའི་རྣམ་གྲངས་སྤྱིར་བསྟན་པ་དང༌། རྣམ་གྲངས་ཀྱི་དོན་གསུང་རབ་ཀྱི་དོན་ཤེས་པ་ལ་སྦྱར་བའི་སྒོ་ནས་དེའི་ཡུལ་དུ་ཇི་ལྟར་འགྱུར་བའོ། །
ཡུལ་ཅན་འཇུག་ཚུལ་ལ་ལྔ་སྟེ། ཡུལ་ཅན་དེ་དག་གིས་ཆོས་ལ་དམིགས་པའི་དབྱེ་བ་དང༌། བསམ་བྱུང་གི་ཤེས་རབ་ཀྱིས་དམིགས་པ་དེ་དག་ངེས་པར་བྱེད་པའི་ཐབས་དང༌། སྒོམ་བྱུང་གིས་མངོན་པར་རྟོགས་པར་འཇུག་པའི་རིམ་པ་དང༌། ཡུལ་ཅན་དེ་དག་གིས་ཆོས་ལ་བརྟེན་ནས་ལམ་དང་འབྲས་བུ་ཐོབ་པའི་རིམ་པ་དང༌། ཡུལ་ཅན་དེ་དག་ཆོས་ལ་ཇི་ལྟར་གནས་པའོ། ། དང་པོ་ལ་གཉིས་ཏེ། དབྱེ་བ་དང༌། སོ་སོའི་མཚན་ཉིད་དོ། ། དེ་ལ་བཞི་སྟེ།
དམིགས་པའི་སྤྱི་དང༌། ཞི་གནས་ལ་སྦྱོར་བའི་དམིགས་པ་དང༌། ལྷག་མཐོང་ལ་སྦྱོར་བའི་དམིགས་པ་དང༌། ཞི་ལྷག་ཐོབ་པས་ཉོན་མོངས་སྤོང་བའི་དམིགས་པའོ། ། དང་པོ་ལ་གཉིས་ཏེ། དངོས་དང༌། ཞར་བྱུང་བདེན་བཞིའི་རྣམ་པ་བཅུ་དྲུག་རྣམ་ཐར་སྒོ་གསུམ་དུ་བསྡུ་བའོ། ། དང་པོ་ལ་གཉིས་ཏེ། དབྱེ་བ་དང༌། སོ་སོའི་མཚན་ཉིད་བཤད་པའོ། །
དེ་ལ་བཞི་སྟེ། འཇིག་རྟེན་པའི་དང༌། འཇིག་རྟེན་ལས་འདས་པའི་དང༌། དམིགས་པའི་དངོས་པོ་དང༌། ལམ་གྱི་འབྲས་བུའོ། ། དངོས་པོ་ལ་གཉིས་ཏེ། བསྟན་པ་དང༌། བཤད་པའོ། ། དེ་ལ་གཉིས་ཏེ། ཇི་སྙེད་ཡོད་པ་དང༌།
ཇི་ལྟ་བ་བཞིན་དུ་ཡོད་པའོ། ། དེ་ལ་གསུམ་སྟེ། བདེན་པའི་སྐབས་ཀྱིས་རྣམ་པར་མ་གཞག་པ་དང་བཞག་པ་གཉིས་དང༌། ཆོས་ཀྱི་མདོ་དང༌། རྣམ་པར་ཐར་པའི་སྒོའོ། ། ལྷག་མཐོང་ལ་སྦྱོར་བའི་དམིགས་པ་ལ་གསུམ་སྟེ། མཁས་པའི་དམིགས་པ་སྔར་དབྱེ་བ་དང༌། གནས་དང་གནས་མ་ཡིན་པ་ལ་མཁས་པའི་དམིགས་པ་བཤད་པ་དང༌། དེ་ལ་རྩོད་པ་སྤང་བའོ། ། དང་པོ་ལ་གཉིས་ཏེ།
རང་གི་མཚན་ཉིད་ལ་མཁས་པ་གཅིག་དང༌། སྤྱིའི་མཚན་ཉིད་ལ་མཁས་པ་བཞིའོ། ། བཞི་པ་ལ་ཉོན་མོངས་སྤོང་བའི་དམིགས་པ་ལ་གཉིས་ཏེ། འཇིག་རྟེན་པའི་ལམ་གྱིས་དང༌། འཇིག་རྟེན་ལས་འདས་པའི་ལམ་གྱིས་སྤོང་བའི་དམིགས་པའོ། ། དེའང་སྤྲོས་མེད་དང༌། སྤྲོས་བཅས་ཀྱི་དབྱེ་བས་གཉིས་སོ། ། གཉིས་པ་བསམ་བྱུང་གི་ཤེས་རབ་ཀྱིས་དེ་དག་ངེས་པར་བྱེད་པའི་ཐབས་ལ་གཉིས་ཏེ། དབྱེ་བ་དང༌། སོ་སོའི་མཚན་ཉིད་དོ། །
དེ་ལ་གཉིས་ཏེ། དཔྱོད་པར་བྱེད་པའི་ཡན་ལག་དང༌། དཔྱོད་པར་བྱེད་པ་དངོས་སོ། ། དང་པོ་ལ་གསུམ་སྟེ། ལྟོས་པ་རྒྱུའི་སྒོ་ནས་དང༌། ། བྱ་བ་བྱེད་པ་འབྲས་བུའི་སྒོ་ནས་དང༌། ཆོས་ཉིད་རང་གི་ངོ་བོའི་སྒོ་ནས་དཔྱོད་པར་བྱེད་པའོ། ། གསུམ་པ་སྒོམ་བྱུང་གིས་མངོན་པར་རྟོགས་པ་ལ་འཇུག་པའི་རིམ་པ་ལ་གཉིས་ཏེ། རྒྱུ་ཡོངས་སུ་ཚོལ་བ་བཞི་བཤད་པ་དང༌། དེའི་འབྲས་བུ་ཡོངས་སུ་ཚོལ་བ་བཞི་བཤད་པའོ། །
དེ་རེ་རེ་ལ་དབྱེ་བ་དང༌། སོ་སོའི་མཚན་ཉིད་དོ། ། བཞི་པ་ཆོས་ལ་ཞུགས་པས་ལམ་འབྲས་ཐོབ་པའི་རིམ་པ་ལ་གཉིས་ཏེ། རྣལ་འབྱོར་གྱི་ས་ལྔར་དབྱེ་བ་དང༌། སོ་སོའི་མཚན་ཉིད་དོ། ། དེ་ལ་གཉིས་ཏེ། རྒྱུ་དང༌། འབྲས་བུའོ། ། དང་པོ་ལ་གཉིས་ཏེ། དོན་བཞིའི་སྒོ་ནས་སོ་སོའི་མཚན་ཉིད་བཤད་པ་དང༌།
གོ་རིམ་དེ་ལྟར་བརྩོན་པས་མི་དམིགས་པ་ཐོབ་པའི་སྒྲུབ་བྱེད་དགོད་པའོ། ། དེ་ལ་གཉིས་ཏེ། གསུང་རབ་ཀྱི་ཡུལ་ཅན་གྱི་ཤེས་པ་དང༌། དེ་ལས་དེ་དང་བྲལ་བར་སྣང་བའི་ཐོབ་པའོ། ། དང་པོ་ལ་གཉིས་ཏེ། རྟེན་གྱིས་གཞི་དང་སྐྱེད་པ་མཚོན་པ་དང༌། དྲོད་རྩེ་བཟོད་མཆོག་བཞི་མེ་ལོང་ལྟ་བུ་མཚོན་པའོ། ། ཆོས་ལ་ཇི་ལྟར་གནས་པ་ལ་གཉིས་ཏེ། ཡན་ལག་ལྔས་ཡོན་ཏན་བཞི་དང་ལྡན་པ་ཐོས་བྱུང་གི་ཤེས་རབ་ཀྱིས་ལེགས་པར་གནས་པའི་ཁྱད་པར་དང༌། ཡུལ་ཅན་སྤྱིར་ལེགས་པར་གནས་པའི་ཁྱད་པར་རོ། །
དེ་ལ་གཉིས་ཏེ། མདོའི་ངག་དོན་བསྟན་པ་དང༌། ཚིག་དོན་བཤད་པའོ། ། དེ་ལ་གཉིས་ཏེ། ཐོས་བྱུང་སྟོན་པའི་ཚིག་གི་ཆ་དང༌། སྒོམ་བྱུང་སྟོན་པའི་ཚིག་གི་ཆའོ། ། དེ་ལ་གཉིས་ཏེ། བསྟན་པ་དང༌། བཤད་པའོ། ། དེ་ལའང་ཏིང་ངེ་འཛིན་ལ་སྦྱོར་བ་དང༌།
ཆོག་པར་མི་འཛིན་པ་གཉིས་སོ། ། ཇི་སྐད་བཤད་མ་ཐག་པ་དེ་དག་ཏུ་ཉེ་བར་མཁོ་བའི་སྤྱིའི་དོན་འགའ་ཞིག་བརྗོད་པར་བྱ་བ་ལ་གསུམ་སྟེ། ཆོས་ལ་དམིགས་པའི་རིམ་པ་མདོ་སྡེའི་རྒྱན་ལས་འབྱུང་བ་དང་དོན་མཐུན་པར་བསྟན་པ་དང༌། ཆོས་ལ་དཔྱོད་པའི་རིགས་པ་དང༌། ཆོས་ཚོལ་བ་དང་ཤེས་པའི་གོ་དོན་བཤད་པ་དང༌། ཆོས་ལ་བརྩོན་པའི་རྣལ་འབྱོར་གྱིས་བཤད་པའོ། ། དང་པོ་ནི། ཇི་སྐད་དུ། དེ་ནས་དང་པོར་སྡོམ་བརྩོན་དེ། ། མདོ་ཡི་སྡེ་ལ་སོགས་པའི་ཆོས། །
མི་གཉིས་དོན་ནི་རྣམ་འབྱེད་པའི། ། མདོ་སོགས་མིང་ལ་སེམས་འཇོག་གོ ། ཞེས་གསུངས་ལ། དེ་ལ་ནི་རྩ་བའི་སེམས་ཞེས་བྱ་ཞིང༌། དེའི་དོན་ནི་གཞུང་འདིར། དེ་དག་གི་དམིགས་པ་གང་ཞེ་ན། མདོའི་སྡེ་ལ་སོགས་པའོ། ། ཞེས་སོགས་དམིགས་པ་དང༌། རྣམ་པ་དང༌། གནས་དང༌།
མཚུངས་ལྡན་རྣམ་པ་བཞིའི་སྒོ་ནས་བཤད་དོ། ། ཡང་དེ་ཉིད་ལས། དེ་ནས་དེ་ནི་རིམ་བཞིན་དུ། ། ཚིག་རབ་དབྱེ་ལ་དཔྱོད་བྱེད་ཅིང༌། ། སོ་སོའི་ནང་ལ་ཚུལ་བཞིན་དུ། ། དེ་ཡི་དོན་ཡང་རྣམ་པར་དཔྱོད། ། ཅེས་གསུངས་ཤིང༌། འདི་ལ་ནི་རྗེས་སུ་དཔྱོད་པ་དང༌། རྣམ་པར་དཔྱོད་པའི་སེམས་ཞེས་བྱ་ལ། དེའི་དོན་ནི་གཞུང་འདིར་ཆོས་ལ་དཔྱོད་པའི་རིགས་པ་དང༌།
ཆོས་ཀུན་ཏུ་ཚོལ་བའི་ཤེས་རབ་རྣམས་ཀྱིས་བསྟན་ནོ། ། ཡང་དེ་ཉིད་ལས། དོན་དེ་དག་ནི་ངེས་གཟུང་ནས། ། ཆོས་ལ་ཀུན་ནས་སྡོམ་པར་བྱེད། ། ཅེས་གསུངས་ཤིང༌། དེ་ལ་ནི་ངེས་པར་འཛིན་པའི་སེམས་དང་སྡོམ་པའི་སེམས་ཞེས་བྱ་ལ། དེའི་དོན་ནི་གཞུང་འདིར་ཁྱབ་པའི་དམིགས་པ་གང་ཞེ་ན་ཞེས་སོགས་འཇིག་རྟེན་པ་དང་འཇིག་རྟེན་ལས་འདས་པའི་སྒོམ་བྱུང་གི་དམིགས་པ་གཉིས་གསུངས་པའོ། ། ཡང་དེ་ཉིད་ལས། དེ་ཡི་དོན་ནི་ཐོབ་བྱའི་ཕྱིར། ། དེ་ནས་དེ་ནི་སྨོན་པར་བྱེད། །
ཅེས་གསུངས་ལ། དེ་ལ་ནི་སྨོན་པའི་སེམས་ཞེས་བྱ་ཞིང༌། དེའི་དོན་ནི་གཞུང་འདིར་ཆོས་ལ་མཁས་པ་དང༌། ཆོས་ལ་གནས་པ་གཉིས་ཀྱིས་སྟོན་ནོ། ། ཡང་དེ་ཉིད་ལས། ཡིད་ཀྱི་བརྗོད་པ་རྒྱུན་ཆགས་སུ། ། བཙལ་བྱ་སོ་སོར་བརྟག་པར་བྱ། ། ཞེས་གསུངས་ཤིང༌། དེའི་དོན་ནི་འདིར་ཡོངས་སུ་ཚོལ་བ་བཞི་དང༌། ཤེས་པ་བཞིའོ། །
དེ་ཡང་རྟོག་དཔྱོད་དང་བཅས་པར་བཤད་པས་བསམ་གཏན་དང་པོ་མན་ཆད་དོ། ། ཡང༌། ཡིད་ལ་བྱེད་པ་བརྗོད་མེད་པ། ། རོ་གཅིག་པས་ཀྱང་དཔྱད་པར་བྱ། ། ཞེས་གསུངས་ལ། དེའི་དོན་ནི་རྣམ་པར་མི་རྟོག་པའི་གཟུགས་བརྙན་གང་ཞེ་ན། ཞེས་པས་སྟོན་ནོ། ། འདིར་ནི་རྟོག་དཔྱོད་མེད་པས་བསམ་གཏན་གཉིས་པ་ཡན་གྱི་དབང་དུ་བྱས་སོ། ། ཡང༌། ཆོས་ཀྱི་མིང་ནི་སྡོམ་པའང་འདི། །
ཞི་གནས་ལམ་དུ་ཤེས་པར་བྱ། ། ཞེས་གསུངས་ལ། དེའི་དོན་ནི་འདིར་སྤྱོད་པ་རྣམ་པར་སྦྱོང་བའི་དམིགས་པ་རྣམས་ཀྱིས་སྟོན་ནོ། ། ཡང༌། ལྷག་མཐོང་ལམ་ནི་དེ་དོན་རྣམས། ། རྣམ་པར་དཔྱོད་པར་ཤེས་པར་བྱ། ། ཞེས་གསུངས་པ་དེའི་དོན་ནི། མཁས་པའི་དམིགས་པ་གང་ཞེ་ན། ། ཞེས་སོགས་ཀྱིས་སྟོན་ནོ། ། ཡང༌།
ཟུང་དུ་འབྲེལ་བའི་ལམ་དེ་ནི། ། སྡོམ་པ་ཡིན་པར་ཤེས་པར་བྱ། ། ཞེས་གསུངས་ལ། དེའི་དོན་ནི་གཞུང་འདིར་ཉོན་མོངས་པ་རྣམ་པར་སྦྱོང་བའི་དམིགས་པ་རྣམས་ཀྱིས་བསྟན་ནོ། ། མདོར་ན་རྒྱན་ལས། གསུང་རབ་ཡན་ལག་བཅུ་གཉིས་ཀྱི་མིང་ལ་སེམས་འཇོག་པ། དེའི་ཚིག་ལ་དཔྱོད་པ། དེའི་དོན་ལ་དཔྱོད་པ། དོན་འདི་ཡིན་ནོ་ཞེས་ངེས་པར་འཛིན་པ་མིང་དོན་གཉིས་ཀ་སྡོམས་ནས་གསུང་རབ་འདིའི་བརྗོད་བྱའི་དོན་འདི་ཡིན་ནོ་ཞེས་ངེས་པར་བྱེད་པ། དོན་དེ་ཐོབ་པར་བྱ་བའི་ཕྱིར་དུ་སྨོན་པའི་སེམས་ཏེ་དྲུག་བཤད་པ་དེ་ནི་བསམ་བྱུང་གི་དབང་དུ་བྱས་ལ།
དེའི་འོག་ཏུ་ཡིད་ཀྱི་བརྗོད་པ་རྟོག་དཔྱོད་ཡོད་མེད་ཀྱི་སྒོམ་བྱུང་གཉིས་དང༌། དེའི་འོག་ཏུ་གསུང་རབ་ཀྱི་མིང་ལ་སེམས་འཇོག་པ་ཞི་གནས་དང༌། དོན་འབྱེད་པ་ལྷག་མཐོང་དང༌། མིང་དོན་གཉིས་ཀ་ཕྱོགས་གཅིག་ཏུ་སྡོམས་ནས་མཉམ་པར་འཇོག་པ་ཟུང་འབྲེལ་གྱི་ལམ་དུ་བཤད་ཅིང༌། དེ་ཐམས་ཅད་ཀྱང་བདག་མེད་སྟོན་པའི་གསུང་རབ་ཀྱི་དབང་དུ་བྱས་པར། ཇི་སྐད་དུ། མི་གཉིས་དོན་ནི་རྣམ་འབྱེད་པའི། ། མདོ་སོགས་ཞེས་བཤད་པ་ལས་ཤེས་ལ། གཞུང་འདིར་ཆོས་རྣམ་ངེས་ཀྱི་ལེའུ་འདིས་གཙོ་བོར་ཆོས་ཀྱི་བདག་མེད་ལ་ཐོས་བསམ་སྒོམ་གསུམ་གྱིས་འཇུག་པའི་རིམ་པ་རྣམས་བཤད་དོ། ། གཉིས་པ་ལ་གཉིས་ཏེ།
རིགས་པ་བཞིའི་དོན་བཤད་པ་དང༌། ཚོལ་བ་བཞིའི་དོན་བཤད་པའོ། ། དང་པོ་ནི། རིགས་པ་འདི་ནི་ཆོས་ཀྱི་བདག་མེད་པ་དཔྱོད་པའི་དབང་དུ་བྱས་པ་ཡིན་ཏེ། ལྟོས་པའི་རིགས་པ་ཞེས་བྱ་བ་རྟེན་ཅིང་འབྲེལ་པར་འབྱུང་བའི་རིགས་པ་ཡིན་པས་སོ། ། དེ་དག་གི་ནང་ནས་གཏན་ཚིགས་སྒྲུབ་པའི་རིགས་པ་ཞེས་བྱ་བ་ནི་འདིར་རིགས་པ་དངོས་ཡིན་ཞིང༌། ལྐོག་གྱུར་གྱི་དོན་སྟོན་བྱེད་ཡིན་ལ། རིགས་པ་གཞན་གསུམ་ནི་དེའི་ཡན་ལག་ཡིན་ཞིང༌། མངོན་དུ་གྱུར་པའི་དོན་སྟོན་པའོ། ། ཡན་ལག་ཡིན་པའི་ཤེས་བྱེད་ཀྱང་རིགས་པ་སྔ་མ་དེའི་ཕྱོགས་ཁྱབ་སྒྲུབ་བྱེད་ཀྱི་རིགས་པ་ཡིན་པས་སོ། །
མངོན་དུ་གྱུར་པའི་དོན་རིགས་པས་སྒྲུབ་དགོས་པ་མ་ཡིན་ཀྱང༌། ཕྱོགས་ཁྱབ་མངོན་སུམ་དང༌། ཆོས་ཉིད་ཀྱིས་གྲུབ་པ་ཤེས་བྱེད་དུ་བཀོད་ནས། ལྐོག་གྱུར་གྱི་དོན་སྒྲུབ་བྱེད་ཀྱི་རྩ་བའི་རིགས་པ་དེ་མ་ནོར་བར་འཆད་དགོས་པ་ཡིན་ནོ། ། དེ་ཡང་དཔེར་བརྗོད་ན་ཇི་སྙེད་པ་དང༌། ཇི་ལྟ་བའི་དབང་དུ་བྱས་པ་གཉིས་ལས། དང་པོ་ནི། ལ་མེ་ལྡན་དུ་སྒྲུབ་པ་ལ་དུ་བ་ཡོད་པ་རྟགས་སུ་བཀོད་པ་ནི་གཏན་ཚིགས་སྒྲུབ་པའི་རིགས་པའོ། ། དེའི་ཁྱབ་འབྲེལ་གང་གིས་འགྲུབ་ཅེ་ན། དུ་བ་མེ་ལས་བྱུང་བའི་ཕྱིར། །
ཞེས་པ་སྟེ། ལྟོས་པའི་རིགས་པའོ། ། དེ་དེ་ལས་བྱུང་བའི་ཤེས་བྱེད་ཅི་ཞེ་ན་དེས་དེ་བསྐྱེད་པའི་བྱ་བ་བྱེད་པའི་ཕྱིར་ཞེས་པ་ནི། བྱ་བ་བྱེད་པའི་རིགས་པའོ། ། དེས་དེ་བསྐྱེད་ལ། ཆུ་རླུང་གིས་དེ་མི་སྐྱེད་པ་ཅི་ཞེ་ན། དེ་དངོས་པོའི་ཆོས་ཉིད་དོ་ཞེས་པ་ནི། ཆོས་ཉིད་ཀྱི་རིགས་པའོ། ། གཉིས་པ་ལ་རྟགས་དགོད་པ་དང༌། དེའི་ཚུལ་སྒྲུབ་པའོ། །
དང་པོ་ནི། ཕྱི་རོལ་གྱི་དོན་ཆོས་ཅན། ཡོད་པ་མ་ཡིན་ཏེ། སྣང་རུང་མ་དམིགས་པའི་ཕྱིར། ཞེས་པ་ནི་གཏན་ཚིགས་སྒྲུབ་པའོ། ། དེའི་ཕྱོགས་ཆོས་གང་གིས་འགྲུབ་ཅེ་ན། དོན་དུ་སྣང་བ་ཆོས་ཅན། དོན་སྣང་གི་ཤེས་པ་ལས་གཞན་དུ་ཡོད་པ་མ་ཡིན་ཏེ། དེ་དང་ལྷན་ཅིག་དམིགས་ངེས་ཡིན་པའི་ཕྱིར། ཞེས་པ་ནི་ལྟོས་པའི་རིགས་པའོ། །
དེའི་ཕྱོགས་ཆོས་གང་གིས་གྲུབ་ཅེ་ན། དོན་སྣང་གི་བག་ཆགས་སད་པ་ལས་དོན་དུ་སྣང་བ་འབྱུང་བའི་ཕྱིར། ཞེས་བྱ་བ་བྱེད་པའི་རིགས་པའོ། ། དེའི་ཤེས་བྱེད་ཀྱང་དངོས་པོའི་ཆོས་ཉིད་དོ། ། གསུམ་པ་ལ། ཚོལ་བའི་ངོ་བོ་ནི་བཤད་མ་ཐག་པའི་རིགས་པ་དེ་དག་ལ་བརྟེན་པའི་ཤེས་རབ་ཞིག་གོ ། གང་ཚོལ་ན་བདག་མེད་པ་གཉིས་སོ། ། གང་ལ་ཚོལ་ན་ཕུང་ཁམས་སྐྱེ་མཆེད་རྣམས་ལའོ། ། གང་གིས་ན་རིགས་པས་སོ། ། ཇི་ལྟར་ཚོལ་ན།
མིང་དོན་གཉིས་དང༌། ངོ་བོ་དང༌། ཁྱད་པར་གཉིས་ཏེ། རྣམ་པ་བཞིར་དཔྱད་ནས་ཚོལ་ལོ། ། དེར་གྲངས་ངེས་པའི་ཤེས་བྱེད་ཀྱང༌། བཙལ་བྱའི་ཆོས་ལ་མིང་དང༌། དེའི་དོན་དང༌། དེ་གཉིས་ཀྱི་འབྲེལ་པ་སྟེ། གསུམ་དུ་ངེས་ལ། གསུམ་པ་ལ་ཡང་མིང་དོན་གྱི་འབྲེལ་པ་དང༌།
ཚིག་དོན་གྱི་འབྲེལ་པ་སྟེ་གཉིས་སུ་གྲངས་ངེས་སོ། ། གོ་རིམ་ནི། མིང་ལ་བརྟེན་ནས་དོན་གྱི་བློ་སྐྱེ་ཞིང༌། དོན་ལ་ཡང་ངོ་བོ་དང༌། ཁྱད་པར་གཉིས་ལས། དོན་གྱི་ངོ་བོ་མ་བཟུང་བར་ཁྱད་པར་གྱི་བློ་མི་སྐྱེ་བའི་རྒྱུ་མཚན་གྱིས་སོ། ། བཙལ་བྱའི་གོ་རིམ་དེ་ལྟར་ཡིན་ཀྱང༌། ཇི་ལྟར་ཚོལ་བའི་རིམ་པ་ནི་འདི་ལྟར་བཤད་ན་ལེགས་པ་ཡིན་ཏེ། ཐོག་མར་དོན་བཙལ་བར་བྱའོ། ། ཇི་ལྟར་ཚོལ་ན་དོན་དུ་སྣང་བ་འདི་ནི་ཇི་ལྟར་སྣང་བ་བཞིན་ཡོད་པ་མ་ཡིན་ཏེ།
མིང་ཙམ་ཡིན་པའི་ཕྱིར་ཞེས་པའོ། ། དེ་ཡང་མིང་གི་གོ་བ་ནི་ཡིད་ཀྱི་བརྗོད་པ་ལ་ཟེར་ལ། དེའི་གོ་བ་ཡང་མིང་དུ་སྣང་བའི་རྣམ་རིག་གོ ། དེ་ནས་མིང་བཙལ་བར་བྱ་སྟེ། ཇི་ལྟར་ན་མིང་དེ་ཆོས་ཅན། དོན་གང་གི་མིང་དུ་བཏགས་པ་ལྟར་དེའི་མིང་དུ་ཡོད་པ་མ་ཡིན་ཏེ། གང་གི་མིང་དུ་བཏགས་པའི་དོན་དེ་མེད་པའི་ཕྱིར། ཞེས་པ་སྟེ། འདི་ནི་གཟུང་བ་མེད་ན་འཛིན་པ་མེད་པ་ཞེས་བྱ་བ་དེའོ། ། གོ་རིམ་དེ་ལྟར་ལེགས་པའི་ཤེས་བྱེད་ཀྱང༌།
མདོ་སྡེའི་རྒྱན་ལས། ཆོས་ལ་སེམས་པ་ཤིན་ཏུ་རྣམ་ངེས་ཕྱིར། ། དོན་གྱི་རྣམ་པ་བརྗོད་པའི་རྒྱུ་ཅན་རྟོགས། ། དེ་ཡིས་བརྗོད་པ་ཙམ་དུ་དོན་རིག་ནས། ། དེར་སྣང་སེམས་ཙམ་ལ་ནི་ཡང་དག་གནས། ། ཞེས་གསུངས་པ་དེ་ནི་དོན་ཚོལ་བའོ། ། ཡང་དེ་མ་ཐག་ཏུ། དེ་ནས་ཆོས་དབྱིངས་གཉིས་ཀྱི་མཚན་ཉིད་དང༌། ། བྲལ་བ་མངོན་སུམ་ཉིད་དུ་རྟོགས་པར་འགྱུར། ། ཞེས་པས་ནི་མིང་ཚོལ་བའོ། །
ཡང་དེའི་དེ་མ་ཐག་ཏུ། སེམས་ལས་གཞན་མེད་པར་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། ། བློ་དང་ལྡན་པས་གཉིས་པོ་མེད་རིག་ནས། ། དེ་མི་ལྡན་པའི་ཆོས་ཀྱི་དབྱིངས་ལ་གནས། ། ཞེས་གསུངས་པས་ནི་ཡོངས་སུ་ཤེས་པ་བཞི་འཆད་པ་ཡིན་ནོ། ། དེ་ལྟར་ན། ཐོག་མར་དོན་མེད་པར་ཤེས་ནས། དེའི་འོག་ཏུ་མིང་མེད་པར་ཤེས་དགོས་པར་བཤད་དོ། ། དེ་ལྟར་མིང་དོན་གཉིས་མེད་པར་ཤེས་པ་ན་ངོ་བོ་དང་ཁྱད་པར་མེད་པར་བདེ་བླག་ཏུ་རྟོགས་ནུས་པ་ཡིན་ཏེ།
ཁྱད་གཞི་དོན་མེད་ན་ཁྱད་ཆོས་དེའི་ངོ་བོ་དང་ཁྱད་པར་མི་འབྱུང་བའི་ཕྱིར་དང༌། དོན་གྱི་ངོ་བོ་ཙམ་སྟོན་པའི་མིང་མེད་ན། དེའི་ཁྱད་པར་སྟོན་པའི་ཚིག་མི་འབྱུང་བའི་ཕྱིར་རོ། ། ཡང་ན་ཐོག་མར་མིང་ཚོལ་བའི་ཚུལ་ནི། མིང་དུ་སྣང་བ་འདི་ནི་དོན་གྱི་རྒྱུ་ཅན་ཡིན་གྱི་རང་དབང་དུ་གྲུབ་པ་མེད་དོ། ། ཞེས་རྟོག་པ་ནི་མིང་ཚོལ་བའོ། ། མིང་མེད་པར་གྲུབ་པ་ན། དོན་དུ་སྣང་བ་སེམས་ཙམ་དུ་ཁོང་དུ་ཆུད་ནུས་པ་ཡིན་ཏེ། དེ་ཁེགས་པ་ན་མིང་ཇི་ལྟ་བ་བཞིན་དོན་དུ་ཞེན་པའི་བློ་མི་འབྱུང་བའི་ཕྱིར། དེ་སྐད་དུ་ཡང༌།
དོན་གྱི་རྣམ་པ་བརྗོད་པའི་རྒྱུ་ཅན་རྟོགས། ། ཞེས་པས་མིང་ཚོལ་བ་དང༌། དེ་ཡིས་བརྗོད་པ་ཙམ་དུ་དོན་རིག་ནས། ། ཞེས་པས་དོན་ཚོལ་བ་བསྟན་ནོ། ། མདོར་ན་མིང་སེམས་ཙམ་དུ་གྲུབ་པ་ན། དོན་སེམས་ཙམ་དུ་རྟོགས་སླ་བ་ཡིན་ཏེ། ཤེར་ཕྱིན་གྱི་མདོ་ལས། མིང་ཇི་ལྟ་བ་བཞིན་དུ་དོན་དུ་ཞེན་པའི་རྣམ་རྟོག་གི་གཉེན་པོར། མིང་བློ་བུར་དུ་བཏགས་པ་ཡིན་པར་བཤད་ནས། དོན་ཇི་ལྟ་བ་བཞིན་མིང་དུ་ཞེན་པའི་གཉེན་པོར།
མིང་ཡང་དག་པར་རྗེས་སུ་མི་མཐོང་བས་མངོན་པར་ཞེན་པ་མེད་དོ། ། ཞེས་གསུངས་པ་ཡིན་ནོ། ། མདོར་ན་མིང་བློ་བུར་བར་གྲུབ་པ་ན་མིང་དོན་གཅིག་ཏུ་སྦྱར་འཛིན་གྱི་རྟོག་པ་འཁྲུལ་བར་གྲུབ། དེ་གྲུབ་པ་ན་ཆོས་ཀྱི་བདག་མེད་པར་གྲུབ་བོ་ཞེས་བྱ་འདི་ཡིན་ཏེ། ཐེག་བསྡུས་ལས། མིང་གི་སྔ་རོལ་བློ་མེད་ཕྱིར། ། མང་བའི་ཕྱིར་དང་མ་ངེས་ཕྱིར། ། དེ་ཡི་བདག་ཉིད་བདག་མང་དང༌། ། བདག་འདྲེས་འགལ་བས་གྲུབ་པར་འགྱུར། ། ཞེས་གསུངས་སོ། །
དེ་ལྟར་བཤད་པས་གྲུབ་པའི་དོན་ནི། བཙལ་བ་ན་མེད་པར་ཤེས་རྒྱུའི་མིང་དོན་ནི། ཀུན་བརྟགས་པའི་མིང་དོན་དང༌། རྣམ་པར་བརྟགས་པའི་མིང་དོན་གཉིས་ལ་འཆད་དགོས་པ་ཡིན་གྱི། ཆོས་ཉིད་ཀྱི་མིང་དོན་ལ་འཆད་པ་ནི་མ་ཡིན་ནོ། ། དེ་སྐད་དུ་ཡང་མདོ་སྡེའི་རྒྱན་ལས། ཇི་ལྟར་བརྗོད་དོན་འདུ་ཤེས་ཀྱིས། ། རྒྱུ་མཚན་དང་དེའི་བག་ཆགས་དང༌། ། དེ་ལས་ཀྱང་དོན་སྣང་བ་ནི། ། ཀུན་ཏུ་བརྟགས་པའི་མཚན་ཉིད་དོ། །
མིང་དང་དོན་ནི་ཇི་ལྟ་བར། ། དོན་དང་མིང་དུ་སྣང་བ་གང༌། ། ཡང་དག་མིན་རྟོག་རྒྱུ་མཚན་ནི། ། ཀུན་ཏུ་བརྟགས་པའི་མཚན་ཉིད་དོ། ། ཞེས་གསུངས་སོ། ། ཡོངས་སུ་ཤེས་པ་བཞིའི་དོན་ནི། མིང་དོན་གྱི་གནས་ལུགས་ཡོངས་སུ་ཚོལ་བར་བྱེད་པའི་ཤེས་རབ་བཤད་མ་ཐག་པ་དེ་དང་དེས་གང་བཙལ་བའི་དོན་ཇི་ལྟ་བ་བཞིན་དུ་ཤེས་པའི་ཡེ་ཤེས་སོ། ། དེ་ཡང་ཀུན་བརྟགས་ཀྱི་མིང་དོན་ལ་རྣམ་བརྟགས་ཀྱི་མིང་དོན་ངོ་ཁྱད་བཞི་མི་དམིགས་པར་ཤེས་པའི་ཤེས་རབ་དེ་ལ་ཆོས་ཉིད་ཀྱི་མིང་དོན་ཤེས་པའི་ཤེས་རབ་ཅེས་བྱ་ལ། དེ་ལྟ་བུའི་ཤེས་རབ་དེ་ནི་རྣམ་གཡེང་གི་རྣམ་པར་རྟོག་པ་རྣམ་པ་བཅུའི་ནང་ནས་མིང་ཇི་ལྟ་བ་བཞིན་དུ་དོན་ལ་ཞེན་པ་དང༌། དོན་ཇི་ལྟ་བ་བཞིན་དུ་མིང་ལ་ཞེན་པའི་རྣམ་པར་རྟོག་པ་དང༌།
ངོ་བོ་ཉིད་དང་ཁྱད་པར་དུ་སྒྲོ་འདོགས་པའི་རྣམ་པར་རྟོག་པ་ཞེས་བྱ་བ་བཞི་པོ་དེའི་གཉེན་པོར་གསུངས་པ་ཡིན་ནོ། ། དོན་དེ་དག་ཀྱང༌། ཇི་སྐད་དུ་མདོ་སྡེའི་རྒྱན་ལས། མིང་དང་དངོས་དག་ཕན་ཚུན་དུ། ། བློ་བུར་བ་ནི་ཉིད་དུ་བཙལ། ། འདོད་པ་རྣམ་པ་གཉིས་པོ་འདིར། ། དེ་ཙམ་ཉིད་དུ་ཚོལ་བའོ། ། ཐམས་ཅད་དམིགས་སུ་མེད་པའི་ཕྱིར། ། ཡང་དག་ཡེ་ཤེས་རྣམ་པ་བཞི། ། ཞེས་གསུངས་པ་དེ་ཉིད་དོ། །
བཞི་པ་རྣལ་འབྱོར་གྱི་ས་ལ་བསྡུ་ན་རྒྱུའི་ས་དང༌། འབྲས་བུའི་སའོ། ། དང་པོ་ལ། གཞི་དང་སྐྱེད་པ་གཉིས་ནི་ཐོས་བསམ་གྱི་ཤེས་རབ་ཀྱི་དབང་དུ་བྱས་པ་ཡིན་ལ། དེ་ཡང་རྒྱན་ལས། རྒྱུ་མཐུན་ཆོས་ལ་དམིགས་ནས་ནི། ། ཚུལ་བཞིན་ཡིད་ལ་བྱེད་པ་དང༌། ། ཞེས་པས་བསྟན་ནོ། ། མེ་ལོང་ལྟ་བུ་ནི། འཇིག་རྟེན་པའི་སྒོམ་བྱུང་སྟེ།
དྲོད་རྩེ་བཟོད་མཆོག་བཞིའོ། ། སྣང་བ་ནི་འཇིག་རྟེན་ལས་འདས་པའི་ཡེ་ཤེས་ཏེ་དེ་ཡང་རྒྱན་ལས། ཆོས་ཀྱི་དབྱིངས་ལ་གནས་པ་དང༌། ། དོན་ཡོད་པ་དང་མེད་པར་མཐོང༌། ། ཞེས་པས་བསྟན་ནོ། ། འབྲས་བུའི་རྣལ་འབྱོར་ནི། གནས་ཞེས་པས་བསྟན་ལ། གནས་ཀྱི་དོན་ཡང་རྟེན་ལ་བྱ་ལ། དེ་ཡང་ནི་གནས་སྐབས་དང་མཐར་ཐུག་གི་ཡོན་ཏན་རྣམས་ཀྱིའོ། ། དེ་ཡང་ཇི་སྐད་དུ།
དེ་ནས་མཉམ་པ་ཉིད་དུ་གྱུར། ། འཕགས་རིགས་ཤིན་ཏུ་དྲི་མེད་པ། ། མཉམ་དང་ཁྱད་འཕགས་འབྲི་མེད་ཅིང༌། ། འཕེལ་བ་མཚན་ཉིད་མེད་པར་འདོད། ། ས་བོན་གཞན་དུ་གྱུར་པའི་ཕྱིར། ། གནས་དོན་ལུས་སུ་སྣང་བ་དག ། གཞན་དུ་གྱུར་པ་ཟག་མེད་དབྱིངས། ། དེ་ནི་རྟེན་ཀུན་འགྲོ་བ་ཅན། ། ཞེས་གསུངས་སོ། ། གོང་དུ་བཤད་མ་ཐག་པའི་ཚོལ་བ་བཞི་ནི།
གཞི་དང་སྐྱེད་པའི་གནས་སྐབས་ན་ཡོད་པ་ཡིན་ལ། ཡོངས་སུ་ཤེས་པ་བཞི་ནི། ཤེས་བྱ་ལ་ལེགས་པར་མ་ཞུགས་པ་དང༌། ཞུགས་པའི་དབྱེ་བ་མེ་ལོང་ལྟ་བུ་དང༌། སྣང་བའི་གནས་སྐབས་སོ། ། དེ་སྐད་དུ་ཡང༌། རྒྱན་ལས། ཚོགས་ཀྱི་གཞི་དང་བསྐྱེད་ཡོད་ན། ། མིང་ཙམ་དུ་ནི་མཐོང་བར་འགྱུར། ། མིང་ཙམ་མཐོང་སྟེ་དེར་མཐོང་ན། །
དེ་ཡང་ཕྱིས་ནི་མི་མཐོང་ངོ༌། ། ཞེས་གསུངས་སོ། ། མིང་ཙམ་དུ་མཐོང་བ་དང༌། སེམས་ཙམ་དུ་མཐོང་བ་གཉིས་དོན་གཅིག་ལ་འདུ་བ་ནི་གཞུང་འགྲེལ་འདི་དག་གི་ངེས་པའོ། ། གཞུང་འདིར་རྣལ་འབྱོར་གྱི་ས་དང་པོ་གཞི་རྣལ་འབྱོར་རྣམ་པར་དབྱེ་བ་ལ་གདམས་པ་ཞེས་བྱ་བའི་མདོ་དང་སྦྱོར་བ་ཇི་སྐད་དུ། བྱང་ཆུབ་སེམས་དཔའ་མཉམ་གཞག་པས། ། ཞེས་བྱ་བས་ནི་རྟེན་གྱི་གང་ཟག་འཆད་པ་ཡིན་ལ། དེས་གཞི་དང་སྐྱེད་པ་གཉིས་མཚོན་ནོ། ། ཡིད་ཀྱི་གཟུགས་བརྙན་མཐོང་བས་ན། ། དོན་གྱི་འདུ་ཤེས་ལྡོག་ཅེས་བྱ་བས་ནི་མིང་ཚོལ་བར་རྟོགས་པ་དང༌།
དོན་ཚོལ་བར་རྟོགས་པ་ཡོངས་སུ་ཤེས་པ་གཉིས་ཡིན་ལ། དེ་ལ་གསལ་སྣང་མཆེད་པ་ནི་དྲོད་ཀྱི་གནས་སྐབས་སོ། ། དེ་ནས་རང་གི་འདུ་ཤེས་ངེས་པར་བཟུང༌། ། ཞེས་པ་ནི་མིང་ཡོངས་སུ་ཤེས་པ་ཡིན་ལ། དེ་ནི་རྩེ་མོའི་གནས་སྐབས་སོ། ། དེ་ལྟར་ནང་གི་སེམས་གནས་ནས། ། གཟུང་བ་མེད་པར་རྟོགས་པར་བྱ། ། ཞེས་པ་ནི། ཡོངས་སུ་ཤེས་པ་ལ་གསལ་སྣང་མཆེད་པ་སྟེ་བཟོད་པའི་གནས་སྐབས་སོ། ། དེ་ཡི་འོག་ཏུ་འཛིན་མེད་པར། །
ཞེས་པ་ནི། མིང་ཚོལ་བ་ཡོངས་སུ་ཤེས་པ་ལ་གསལ་སྣང་མཆེད་པ་སྟེ། ཆོས་མཆོག་གི་གནས་སྐབས་སོ། ། དེ་དག་གིས་ནི་མེ་ལོང་ལྟ་བུའི་རྣལ་འབྱོར་བཤད་པ་ཡིན་ནོ། ། དེ་ནས་མི་དམིགས་རེག་པར་བྱ། ། ཞེས་བྱ་བས་ནི། འཇིག་རྟེན་ལས་འདས་པའི་ཡེ་ཤེས་བསྟན་པ་ཡིན་ནོ། ། དེ་ལ་ནི་སྣང་བའི་རྣལ་འབྱོར་ཞེས་བྱའོ། ། དེ་ལྟར་ན་འདིར་ནི་ཐོག་མར་དོན་དུ་སྣང་བ་ཐམས་ཅད་མིང་ཙམ་དུ་ཤེས་པ་གཅིག་དང༌། དེའི་འོག་ཏུ་དོན་གྱི་འདུ་ཤེས་ཟློག་པ་གཅིག་དང༌།
དེའི་འོག་ཏུ་མིང་ཙམ་གྱི་འདུ་ཤེས་གཅིག་ཏུ་ངེས་པར་བཟུང་བ་དང༌། དེའི་འོག་ཏུ་མིང་ཙམ་དེ་ཡང་མི་དམིགས་པར་རྟོགས་པའི་རྣལ་འབྱོར་གཅིག་སྟེ་བཞི་གསལ་བར་བསྟན་ལ། འདི་དག་གོ་རིམ་བཞིན་དུ་ངེས་འབྱེད་ཆ་བཞི་དང་སྦྱོར་རྒྱུ་ཡིན་པ་ལྟ་བུ་ཞིག་སྣང་བ་ལ། གཞུང་སོ་སོའི་འགྱུར་གྱི་དབང་གིས་སྔར་བཤད་པ་ལྟར་ཅི་རིགས་པར་སྣང་ངོ༌། ། དེ་ནས་འདི་བཤད་པར་བྱ་སྟེ། དེ་ལྟ་ཡིན་པ་འོ་ན་བཤད་མ་ཐག་པའི་རིགས་པ་དང༌། ཡོངས་སུ་ཚོལ་བ་དང༌། ཤེས་པ་དང༌། རྣལ་འབྱོར་གྱི་ས་ལྔ་པོ་དེ་ཙམ་གྱིས་ཐེག་ཆེན་གྱི་བདེན་པ་མངོན་སུམ་དུ་མཐོང་བ་ཡོངས་སུ་རྫོགས་པ་ཡིན་ནམ་ཞེ་ན། དོན་འདི་ལ་གངས་ཅན་དུ་སྔོན་བྱོན་པའི་ཆེན་པོ་དག་ནི་སེམས་ཙམ་པའི་གཞུང་ལུགས་ལས་འབྱུང་བའི་ཆོས་ཀྱི་བདག་མེད་པའི་དོན་སྒོམ་པར་བྱས་པས་ཐེག་ཆེན་གྱི་ཆོས་མཆོག་ཚུན་ཆད་བགྲོད་པར་བྱས་པ་ཡིན་ལ།
ཐེག་ཆེན་གྱི་མཐོང་བའི་ལམ་ཐོབ་པར་མི་ནུས་ཏེ། ལུགས་དེ་ལ་འཛིན་པ་ཆོས་ཀྱི་བདག་མེད་ཡོངས་སུ་རྫོགས་པ་མེད་པའི་ཕྱིར་རོ། ། ཞེས་གསུངས་ལ། བར་དུ་བྱོན་པའི་ཆེན་པོ་དག་ནི་ལུགས་འདིས་ཐེག་ཆེན་གྱི་བཟོད་པ་ཚུན་ཆད་བགྲོད་པར་ནུས་ཏེ། ལུགས་འདི་ལས་གཟུང་བ་ཆོས་ཀྱི་བདག་མེད་བསྟན་པའི་ཕྱིར། ཆོས་མཆོག་ཕན་ཆད་མི་བགྲོད་པའི་ཤེས་བྱེད་སྔ་མ་དང་མཚུངས་པར་འཆད་དོ། ། ཕྱིས་བྱོན་པའི་ཆེན་པོ་དག་ནི། ལུགས་འདི་ལ་བརྟེན་ནས་ཐེག་ཆེན་གྱི་དྲོད་ཙམ་ཡང་བགྲོད་པར་མི་ནུས་ཏེ། དེར་ནི་ཆོས་ཐམས་ཅད་དོན་སྤྱིའི་ཚུལ་གྱིས་བདེན་མེད་དུ་རྟོགས་པ་ཞིག་དགོས་པ་ལས། ལུགས་དེར་དེ་བསྟན་པ་མེད་པའི་ཕྱིར།
ཞེས་གསུང་ངོ༌། ། དེ་དག་ནི་ཡང་དག་པ་མ་ཡིན་ཏེ། དེ་ལྟར་འཆད་པ་དེ་ཐམས་ཅད་ཀྱིས་དབུ་མ་ཐལ་རང་གི་གཞུང་འགྲེལ་ལས་འབྱུང་བའི་ཆོས་ཀྱི་བདག་མེད་གཏན་ལ་འབེབས་ཚུལ་དེ་ཙམ་ཞིག་ལ་ཞེན་པས་ཞུགས་ཤིང༌། དེ་ལས་གཞན་རྗེ་བཙུན་བྱམས་པའི་གཞུང་ལས་ཆོས་ཀྱི་བདག་མེད་གཏན་ལ་འབེབས་པའི་ཚུལ་ཇི་ལྟར་ཡིན་པ་དེ་ཐོགས་མེད་སྐུ་མཆེད་ཀྱིས་མདོ་སྡེ་དགོངས་པ་ངེས་འགྲེལ་གྱི་རྗེས་སུ་འབྲངས་ནས་བཀྲལ་བ་དེ་ཉིད་དབུ་མ་ཆེན་པོའི་ལྟ་བ་གཏན་ལ་འབེབས་ཚུལ་ཡིན་པ་མ་གོ་བར། དངོས་པོར་སྨྲ་བའི་གཞུང་དུ་བཤད་ནས་ཤིང་རྟ་ཆེན་པོའི་སྲོལ་རྩོད་པ་མཐའ་དག་དང་བྲལ་བ་དེ་ལ་སྐུར་པ་ཤིན་ཏུ་མི་ཟད་པ་དག་བཏབ་པའི་ཕྱིར་རོ། ། འོ་ན་ཇི་ལྟར་ཞེ་ན། ཆོས་ཀྱི་བདག་མེད་ཡོངས་སུ་རྫོགས་པར་སྟོན་པའི་དབུ་མའི་ཚུལ་ལུགས་ནི་གཉིས་ཏེ། རྗེ་བཙུན་བྱམས་པའི་གཞུང་ལས་འབྱུང་བ་ཐོགས་མེད་ཞབས་ཀྱིས་བཀྲལ་བ་དང༌། མགོན་པོ་ཀླུ་གྲུབ་ཀྱི་གཞུང་ལས་འབྱུང་བ་ལེགས་ལྡན་འབྱེད་དང༌། ཟླ་བའི་ཞབས་ཀྱིས་བཀྲལ་བ་དེ་དག་གོ །
འོ་ན་ལུགས་དེ་གཉིས་ཀྱི་བདེན་མེད་གཏན་ལ་འབེབས་པའི་ཚུལ་གྱི་ཁྱད་པར་ཅི། དེས་གཏན་ལ་ཕབ་པའི་ཆོས་ཀྱི་བདག་མེད་ཀྱི་གོ་བ་དོན་གཅིག་ལ་འདུ་བའི་ཚུལ་ཇི་ལྟ་བུ་ཞེ་ན། དེ་ལ་ལུགས་དང་པོས་ནི་ཇི་སྐད་དུ། མདོ་སྡེའི་རྒྱན་ལས། མེད་པའི་སྟོང་པ་ཉིད་ཤེས་ཤིང༌། ། དེ་བཞིན་ཡོད་མིན་སྟོང་པ་ཉིད། ། རང་བཞིན་སྟོང་པ་ཉིད་ཤེས་ན། ། སྟོང་ཉིད་ཤེས་པ་ཞེས་བརྗོད་དོ། ། ཞེས་གཞན་སྟོང་གི་ཚུལ་དུ་བཤད་པ་ཡིན་ལ། དེའི་དོན་ཡང༌།
མཐར་ཐུག་དོན་དམ་པའི་བདེན་པ་རྣམ་པར་འཇོག་པ་དེའི་ཚེ་ནི། ཀུན་བརྟགས་དང་གཞན་དབང་གཉིས་རང་གི་ངོ་བོས་སྟོང་པའི་རང་སྟོང་ཡིན་ནོ་ཞེས་འཆད་པ་ནི། མེད་པའི་ཞེས་དང༌། ཡོད་མིན་ཞེས་པ་གཉིས་ཀྱིས་སྟོན་ནོ། ། ཡོངས་གྲུབ་ནི། སྟོང་ཉིད་ཀྱི་རང་བཞིན་དུ་གྲུབ་པ་ཡིན་གྱི། དེ་ཉིད་དེ་ཉིད་ཀྱིས་སྟོང་པ་ནི་མ་ཡིན་ནོ་ཞེས་འཆད་པ་ནི། རང་བཞིན་སྟོང་པ་ཉིད་ཤེས་ན། ། ཞེས་གསུངས་པ་དེའི་དོན་ནོ། ། དེ་ལྟ་བུའི་སྟོང་པ་ཉིད་དེ་གཏན་ལ་འབེབས་པའི་རིམ་པ་ནི།
ཇི་སྐད་དུ། མདོ་སྡེ་རྒྱན་ལས། བྱང་ཆུབ་སེམས་དཔའ་བསོད་ནམས་ཡེ་ཤེས་ཀྱི། ། མཐའ་ཡས་ཕ་རོལ་ཚོགས་རྣམས་ལེགས་བསགས་ནས། ། ཆོས་ལ་སེམས་པ་ཤིན་ཏུ་རྣམ་ངེས་ཕྱིར། ། དོན་གྱི་རྣམ་པ་བརྗོད་པའི་རྒྱུ་ཅན་རྟོགས། ། དེ་ཡིས་བརྗོད་པ་ཙམ་དུ་དོན་རིག་ནས། ། དེར་སྣང་སེམས་ཙམ་ལ་ནི་ཡང་དག་གནས། ། སེམས་ལས་གཞན་མེད་པར་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། །
བློ་དང་ལྡན་པས་གཉིས་པོ་མེད་རིག་ནས། ། དེ་མི་ལྡན་པའི་ཆོས་ཀྱི་དབྱིངས་ལ་གནས། ། ཞེས་གསུངས་ལ། དེ་ལྟར་གསུངས་པ་དེས་ནི་ཐོག་མར་སྣང་བ་སེམས་སུ་བསྒྲུབས་ནས་དེའི་བྱེད་པས་ཕྱི་རོལ་གྱི་དོན་མེད་པར་གྲུབ་ལ། དེས་ནི་ཀུན་བརྟགས་རང་སྟོང་དུ་བཤད་པ་ཡིན་ནོ། ། དེའི་འོག་ཏུ་ཕྱི་རོལ་གྱི་དོན་མེད་པའི་རྟགས་ཀྱིས་སེམས་ཀྱང་མེད་པར་བསྒྲུབས་ལ། དེས་ནི་གཞན་དབང་རང་སྟོང་དུ་བཤད་པ་ཡིན་ནོ། ། དེའི་འོག་ཏུ་གཟུང་འཛིན་གཉིས་མེད་ཀྱི་ཆོས་ཀྱི་དབྱིངས་ལ་གནས་དགོས་པར་བཤད་ལ། དེས་ནི་ཡོངས་གྲུབ་ཀྱི་ངོ་བོ་རང་སྟོང་མ་ཡིན་པར་བསྟན་ནས་དེ་ཉིད་གནས་ལུགས་ཀྱི་དོན་དུ་བཤད་པ་ཡིན་ནོ། ། གཉིས་པ་ཐལ་རང་གི་ལུགས་ལ་གནས་ལུགས་ཀྱི་དོན་མཐར་ཐུག་པ་ནི་བརྗོད་པ་ཐམས་ཅད་དང་བྲལ་བ་ཞིག་ཏུ་འཆད་པ་ཡིན་ཏེ།
ཇི་སྐད་དུ། འཇུག་པ་ལས། རབ་རིབ་མཐུ་ཡིས་སྐྲ་ཤད་ལ་སོགས་པའི། ངོ་བོ་ལོག་པ་གང་ཞིག་རྣམ་བརྟགས་པ། ། དེ་དག་བདག་ཉིད་གང་དུ་མིག་དག་པས། ། མཐོང་དེ་དེ་ཉིད་དེ་བཞིན་འདིར་ཤེས་གྱིས། ། ཞེས་གསུངས་ལ། དེའི་དོན་ཡང༌། ཆོས་རྣམས་ཀྱི་གནས་ལུགས་ནི་གང་དུ་ཡང་གྲུབ་པ་མེད་པའི་རྒྱུ་མཚན་གྱིས། སངས་རྒྱས་ཀྱི་ཡེ་ཤེས་ཀྱིས་གང་དུ་ཡང་མ་གཟིགས་ཤིང༌།
དེའི་རྒྱུ་མཚན་གྱིས་གང་དུ་ཡང་བརྗོད་པར་མི་ནུས་པའོ། ། དེ་ལ་འཇུག་པའི་རིམ་པ་ཡང་ཇི་སྐད་དུ། བདག་གོ་ཞེས་ཀྱང་བསྟན་གྱུར་ཅིང༌། ། བདག་མེད་ཅེས་ཀྱང་བསྟན་གྱུར་ལ། ། སངས་རྒྱས་རྣམས་ཀྱིས་བདག་དང་ནི། ། བདག་མེད་འགའ་མེད་ཅེས་ཀྱང་བསྟན། ། ཞེས་གསུངས་སོ། ། དེའི་དོན་ཡང་རྐང་པ་དང་པོ་ནི་ཐ་སྙད་ཀྱི་བདེན་པ་ཁས་ལེན་པའི་དབང་དུ་མཛད་ལ། རྐང་པ་གཉིས་པས་ནི་གནས་སྐབས་སུ་དོན་དམ་པའི་བདེན་པ་ཁས་བླངས་ནས་དེ་ཉིད་ལ་ཐོས་བསམ་སྒོམ་གསུམ་གྱིས་འཇུག་པའི་རིམ་པ་དང༌། དེ་རྟོགས་ནས་སྒྲིབ་པའི་ས་བོན་འཇོམས་ནུས་པའི་རྣམ་གཞག་ཁས་བླངས་པའོ། །
རྐང་པ་གསུམ་པས་ནི་སྔ་མ་དེའི་ཚེ་ཡང་སྟོང་ཉིད་ལ་མཚན་འཛིན་གྱི་བློ་སྐྱེ་བ་དགག་པའི་ཕྱིར་དུ་བརྗོད་བྲལ་དུ་བསྟན་པའོ། ། གཉིས་པ་དེས་གྲུབ་པའི་བདག་མེད་ཀྱི་ཁྱད་པར་ནི། ལུགས་དང་པོས་གཟུང་འཛིན་གཉིས་མེད་ཀྱི་ཡེ་ཤེས་དེ་ཉིད་དོན་དམ་པའི་བདེན་པ་དང༌། ཆོས་ཀྱི་བདག་མེད་གཏན་ལ་འབེབས་བྱེད་ཀྱི་རིགས་པས་གཏན་ལ་ཕབ་པའི་གྲུབ་དོན་མཐར་ཐུག་ཏུ་ཞལ་གྱིས་བཞེས་པ་ཡིན་ལ། ལུགས་གཉིས་པ་ལས་ནི་སྤྲོས་པའི་མཐའ་ཐམས་ཅད་བཀག་པའི་མེད་པར་དགག་པ་དེ་ཉིད་གནས་སྐབས་སུ་དོན་དམ་པའི་བདེན་པ་དང༌། མཐར་ནི་སྤྲོས་བྲལ་དེ་ཉིད་ཀྱང་རང་གི་ངོ་བོས་སྟོང་པའི་ཕྱིར། རང་གི་ངོ་བོ་གང་དུ་ཡང་གྲུབ་པ་མེད་ན་དོན་དམ་པའི་བདེན་པ་ལྟ་ཅི་སྨོས། དེའི་ཕྱིར་མཐར་ནི་དོན་དམ་པའི་བདེན་པ་དང༌། ཆོས་ཀྱི་བདག་མེད་དང༌། གནས་ལུགས་ལ་སོགས་པ་གང་ཡང་ཁས་མི་ལེན་ནོ། །
དེ་ལྟར་བཤད་པ་ན་ལུགས་སྔ་ཕྱི་གཉིས་ཏེ། ཀུན་རྫོབ་བདེན་པ་འཇོག་ལུགས་ཀྱི་དང༌། དོན་དམ་པའི་བདེན་པ་འཇོག་ལུགས་ཀྱིའོ། ། དང་པོ་ལ་གཉིས་ཏེ། ལུགས་སྔ་མའི་འཇོག་ལུགས་དང༌། ཕྱི་མའི་འཇོག་ལུགས་སོ། ། དང་པོ་ནི། འཕགས་པ་ཐོགས་མེད་ཀྱི་གཞུང་ལས། ཀུན་རྫོབ་རྟེན་འབྲེལ་སྣ་ཚོགས་སུ་སྣང་བ་འདི་ལ་སྣང་ཚུལ་དང༌། གནས་ཚུལ་གཉིས་སོ། །
དང་པོ་ནི། མ་རིག་པའི་དབང་གིས་གཟུང་འཛིན་གཉིས་སུ་སྣང་བའོ། ། དེ་འདྲའི་སྣང་ཚུལ་དེ་ནི་ཐ་སྙད་དུ་ཡང་བདེན་པ་མ་ཡིན་ཏེ། ཀུན་བརྟགས་པའི་མཚན་ཉིད་ཅན་ཡིན་པའི་ཕྱིར་རོ། ། གཟུང་འཛིན་གཉིས་པོ་རེ་རེ་ལའང་གནས་དོན་ལུས་སུ་སྣང་བ་སྟེ། གཟུང་བར་སྣང་བ་གསུམ་དང༌། ཡིད་དང་འཛིན་དང་རྣམ་པར་རྟོག་པ་སྟེ། འཛིན་པར་སྣང་བ་གསུམ་མོ། ། དེ་དག་ནི་ཐ་སྙད་དུ་ཡང་རང་གི་མཚན་ཉིད་ཀྱིས་སྟོང་པའི་ཕྱིར་ལོག་པའི་ཀུན་རྫོབ་བོ། ། གཉིས་པ་གནས་ཚུལ་ནི།
གཟུང་འཛིན་གཉིས་པོ་དེའི་བག་ཆགས་ཀུན་གཞིའི་སྟེང་ན་ཡོད་པ་དེ་ཉིད་དོ། ། དེ་འདྲའི་བག་ཆགས་དེ་ནི་གཟུང་འཛིན་གཉིས་པོ་དེའི་གནས་ཚུལ་དང༌། རང་བཞིན་ཡིན་ལ། དེ་ཡང་བག་ཆགས་དེ་ལ་ས་བོན་གྱི་ཆ་དང་རྣམ་སྨིན་གྱི་ཆ་གཉིས་ལས། ས་བོན་གྱི་ཆ་ནི་གཟུང་འཛིན་གཉིས་པོའི་སྐྱེད་བྱེད་ཀྱི་རྒྱུ་དང༌། གཉིས་པོ་གཞན་དབང་དུ་འཇོག་བྱེད་ཀྱི་གཞན་ཞེས་བྱ་བ་དེའོ། ། རྣམ་སྨིན་གྱི་ཆ་ནི་གཟུང་འཛིན་གཉིས་པོའི་རང་བཞིན་དང་གནས་ཚུལ་ཡིན་ལ། དེ་འདྲ་དེ་ནི་ཐ་སྙད་དུ་བདེན་པ་ཡིན་ཏེ། གཞན་གྱི་དབང་གི་ངོ་བོ་ཡིན་པའི་ཕྱིར། དེའི་ཕྱིར་ཐ་སྙད་ཀྱི་བདེན་པ་འཇོག་པའི་ཚེ།
གཞན་དབང་གཟུང་འཛིན་གཉིས་པོ་མི་བདེན་ཀྱང་དེའི་ངོ་བོ་གཉིས་སྣང་གི་བག་ཆགས་བདེན་པའི་ཕྱིར། གཞན་ལས་སྐྱེ་བར་ཁས་ལེན་ཞིང༌། ཇི་སྲིད་ཐ་སྙད་ཀྱི་བདེན་པ་འཇོག་པ་དེ་སྲིད་དུ་ཀུན་གཞིའི་རྣམ་པར་ཤེས་པ་བདེན་གྲུབ་ཏུ་ཁས་མ་བླངས་ན་ཐ་སྙད་ཀྱི་བདེན་པ་མཐའ་དག་ལས་ཉམས་པ་ཡིན་ནོ་ཞེས་བཞེད་དོ། ། གཉིས་པ་ནི། ཟླ་བའི་ཞབས་སོགས་ཀྱི་བཞེད་པས་ཐ་སྙད་བདེན་པའི་འཇོག་ལུགས་སྔ་མ་དེ་ལྟར་ཁས་བླངས་ན། ཐ་སྙད་ཀྱི་བདེན་པ་གྲུབ་མཐའ་ལ་གྲགས་པའི་རིགས་པས་དཔྱད་ནས་ཁས་བླངས་པར་འགྱུར་ལ། དེ་ཡང་འཐད་པ་མ་ཡིན་ཏེ། རིགས་པས་དཔྱད་པའི་ཚེ་ཀུན་རྫོབ་བདེན་པ་འཇོག་པའི་གནས་མེད་པའི་ཕྱིར། ཇི་ལྟར་ཞེ་ན། འོ་ན་དེ་འདྲའི་གཞན་དབང་གི་ངོ་བོ་ཀུན་གཞིའི་རྣམ་པར་ཤེས་པ་དེ་ཐ་སྙད་དུ་བདེན་ན་དེ་ཚད་མ་གང་གིས་གྲུབ།
རང་རིག་གིས་སོ་ཞེ་ན། དེ་ལ་ཉེས་པ་གཉིས་ཏེ། མ་གྲུབ་པ་སྒྲུབ་བྱེད་དུ་མི་རིགས་པ་དང༌། རང་ལ་རིག་བྱ་རིག་བྱེད་གཉིས་མི་འཐད་པའོ། ། གལ་ཏེ་རིགས་པས་དཔྱད་པའི་ཚེ་མི་འཐད་ཀྱང༌། འཇིག་རྟེན་གྱི་གྲགས་པ་ལ་འཐད་དེ། མྱོང་བ་ལས་དྲན་པ་སྐྱེ་བར་འཇིག་རྟེན་ན་གྲགས་པའི་ཕྱིར་ཞེ་ན། ཐ་སྙད་ལ་དཔྱད་པའི་ཚེ་འཇིག་རྟེན་ལ་གྲགས་པ་ཚད་མ་ཡིན་མོད། དེ་ནི་ཁྱོད་ཀྱི་འདོད་པ་མ་ཡིན་ཏེ། ཐ་སྙད་ཀྱི་བདེན་པ་རང་གིས་རིགས་པས་དཔྱད་ནས་ཁས་བླངས་པའི་ཕྱིར་རོ། །
དེ་བས་ན་ཐ་སྙད་ཀྱི་བདེན་པ་འཇོག་པའི་ཚེ་ནི་འཇིག་རྟེན་པ་དག་གིས་གང་ཡོད་ཅིང༌། གང་ཡོད་པ་དང་བདེན་པར་འདོད་པ་དེ་དག་ན་སངས་རྒྱས་བཅོམ་ལྡན་འདས་ཀྱིས་ཀྱང་ཡོད་པ་དང་བདེན་པར་ཞལ་གྱིས་བཞེས་ལ། དེ་དག་གིས་གང་མེད་པ་དང་བརྫུན་པར་འདོད་པ་དེ་དག་ནི་དེས་ཀྱང་དེར་ཞལ་གྱིས་བཞེས་སོ་ཞེས་བྱ་བ་ནི་ཀུན་རྫོབ་བདེན་པའི་འཇོག་ལུགས་སོ། ། གཉིས་པ་ལ། ཇི་སྲིད་དོན་དམ་པའི་བདེན་པ་ཞེས་བྱ་བའི་རྣམ་གཞག་ཁས་ལེན་པ་དེ་སྲིད་དུ་ལུགས་གཉིས་པོ་མཐུན་པར་བསྟན་པ་དང༌། དོན་དམ་བདེན་པའི་རྣམ་གཞག་ཁས་མི་ལེན་པའི་ཚེ་ཕྱེ་བསལ་ཇི་ལྟར་ཡོད་པའི་ཚུལ་ལོ། ། དང་པོ་ལ། ཀླུ་གྲུབ་ཞབས་དང་དགོངས་པ་མཐུན་པའི་ཚུལ་དང༌། ཐལ་རང་གི་སྲོལ་འཛིན་གཞན་དང་ཇི་ལྟར་མཐུན་པའོ། ། དང་པོ་ནི།
ཇི་སྲིད་དོན་དམ་པའི་བདེན་པ་ཞེས་བྱ་བའི་རྣམ་པར་བཞག་པ་ཅིག་ཁས་ལེན་པ་དེ་སྲིད་དུ། ཤིང་རྟའི་སྲོལ་འབྱེད་ཆེན་པོ་གཉིས་གཟུང་འཛིན་གཉིས་ཀྱིས་སྟོང་པའི་རིག་ཅིང་གསལ་ཙམ་དེ་ཉིད་དོན་དམ་པའི་བདེན་པར་བཞེད་པ་ལ་མི་མཐུན་པ་མེད་པ་ཡིན་ཏེ། མགོན་པོ་ཀླུ་གྲུབ་ཀྱིས་བྱང་ཆུབ་སེམས་འགྲེལ་དང༌། ཆོས་ཀྱི་དབྱིངས་སུ་བསྟོད་པ་དང༌། རིམ་པ་ལྔ་པ་ཞེས་བྱ་བའི་བསྟན་བཅོས་རྣམ་པ་གསུམ་ཅར་ལས། གཟུང་འཛིན་གཉིས་ཀྱིས་སྟོང་པའི་མྱོང་བ་གསལ་རིག་གི་ཆ་དེ་ཉིད་ལ་དོན་དམ་པའི་བདེན་པར་བཤད་པའི་ཕྱིར། ཇི་ལྟར་ཞེ་ན། བྱང་ཆུབ་སེམས་འགྲེལ་ལས། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་ཉིད། །
བྱང་ཆུབ་སེམས་མཆོག་དེ་ཉིད་དང༌། ། སྟོང་པ་ཉིད་དུའང་བཤད་པ་ཡིན། ། ཞེས་དོན་དམ་པ་བྱང་ཆུབ་ཀྱི་སེམས་དང༌། ཡང་དག་པའི་མཐའ་དོན་གཅིག་ཏུ་བཤད་པ་དང༌། བྱང་ཆུབ་ཀྱི་སེམས་དེ་ཡང་སྟོང་ཉིད་རྐྱང་པ་ལ་བཞེད་པ་མ་ཡིན་གྱི་སེམས་ཀྱི་རང་བཞིན་འོད་གསལ་བ་ལ་བཞེད་པར་ཡང་བསྟན་འཆོས་དེར་རྩ་བའི་རྒྱུད་དྲངས་པ་ལས། དངོས་པོ་ཐམས་ཅད་དང་བྲལ་བ། ། ཕུང་པོ་ཁམས་དང་སྐྱེ་མཆེད་དང༌། ། གཟུང་དང་འཛིན་པ་རྣམ་སྤངས་པ། ། ཆོས་བདག་མེད་པར་མཉམ་ཉིད་པས། ། རང་སེམས་གདོད་ནས་མ་སྐྱེས་པ། །
སྟོང་པ་ཉིད་ཀྱི་རང་བཞིན་ནོ། ། ཞེས་གསུངས་པ་ཡིན་ནོ། ། ཆོས་ཀྱི་དབྱིངས་སུ་བསྟོད་པ་ཞེས་བྱ་བའི་བསྟན་འཆོས་སུ། གང་ལ་བསྟོད་བྱའི་ཡུལ་དུ་གྱུར་པའི་ཆོས་དབྱིངས་ཀྱང་གཉིས་མེད་ཀྱི་ཡེ་ཤེས་དེ་ཉིད་ལ་བཞེད་པ་ཡིན་ཏེ། དེ་ཉིད་ལས། ས་ཡི་དཀྱིལ་ན་ཡོད་པའི་ཆུ། ། དྲི་མ་མེད་པར་གནས་པ་ལྟར། ། ཉོན་མོངས་ནང་ན་ཡེ་ཤེས་ཀྱང༌། ། དེ་བཞིན་དྲི་མ་མེད་པར་གནས། ། ཞེས་གསུངས་སོ། །
རིམ་པ་ལྔ་པར་ཡང་བདེན་པ་གཉིས་གསུངས་པ་ལས་དོན་དམ་བདེན་པའི་མཚན་གཞི་འོད་གསལ་ལ་བཤད་ལ། དེ་ཡང་སེམས་ཀྱི་རང་བཞིན་འོད་གསལ་བ་ཉིད་ལ་འཆད་དགོས་པར་བསྟན་བཅོས་དེ་ཉིད་ལས་གསལ་བ་ཡིན་ཏེ། ཇི་སྐད་དུ། ཡེ་ཤེས་རིག་པ་ཙམ་ཞིག་སྟེ། ། ནམ་མཁའ་ལྟ་བུར་མཚན་ཉིད་མེད། ། ཅེས་དང༌། དེ་ནས་འོད་གསལ་དེ་དག་ལས། ། ཡེ་ཤེས་གསུམ་ནི་འབྱུང་འགྱུར་ཏེ། ། སུམ་ཅུ་རྩ་གཉིས་མཚན་འཆང་ཞིང༌། ། དཔེ་བྱད་བཟང་པོ་བརྒྱད་ཅུར་ལྡན། །
རྣམ་པ་ཀུན་གྱི་མཆོག་དང་ནི། ། ལྡན་པ་ཐམས་ཅད་མཁྱེན་པར་འགྱུར། ། ཞེས་གསུངས་སོ། ། ཨརྻ་དེ་བས་སྤྱོད་བསྡུས་སུ་འོད་གསལ་གྱི་མིང་གི་རྣམ་གྲངས་སྟོན་པ་ན། དེ་བཞིན་ཉིད་དང༌། མ་ནོར་བ་དེ་བཞིན་ཉིད་དང༌། ཡང་དག་པའི་མཐའ་དང༌། ཆོས་ཀྱི་སྐུ་ཞེས་བཤད་ཅིང༌། སྒྲོན་གསལ་ལས། གང་ལ་རྟོག་པ་མེད་པ་དེ་ནི་ཡེ་ཤེས་སོ། །
དེ་གང་ཞེ་ན་དོན་དམ་པའི་བདེན་པ་བརྗོད་དུ་མེད་པ་ཉིད་ཡིན་ནོ། ། ཞེས་གསལ་བར་གསུངས་པ་ཡིན་ནོ། ། དུས་ཀྱི་འཁོར་ལོ་དང༌། ཐེག་པ་ཆེན་པོ་རྒྱུད་བླ་མའི་བསྟན་བཅོས་སུ་རྣམ་ཀུན་མཆོག་ལྡན་གྱི་སྟོང་པ་ཉིད་ཅེས་གསུངས་པ་དེ་ཡང་གཉིས་མེད་ཀྱི་ཡེ་ཤེས་ཁོ་ནའོ། ། དེ་ཉིད་རྗེ་བཙུན་བྱམས་པའི་གཞུང་གི་མཐར་ཐུག་གི་དགོངས་པའང་ཡིན་ཏེ། ཐེག་པ་ཆེན་པོ་རྒྱུད་བླ་མར་སེམས་ཀྱི་རང་བཞིན་འོད་གསལ་བ་དེ་ཉིད་ལ་བདེ་བར་གཤེགས་པའི་སྙིང་པོ་དང་ཟག་པ་མེད་པའི་ཡེ་ཤེས་ཀྱི་མིང་ཅན་དུ་བཤད་པའི་ཕྱིར་རོ། ། མདོར་ན་ཐེག་ཆེན་འཕགས་པའི་མཉམ་གཞག་ཡེ་ཤེས་སོ་སོར་རང་གིས་རིག་པའི་ཡེ་ཤེས་སུ་འཆད་པའི་གཞུང་ལུགས་དེ་དང་དེ་དག་གིས་ནི་གཉིས་སྟོང་གི་རིག་པ་ཉིད་དོན་དམ་པའི་བདེན་པར་བཤད་པ་ཡིན་ཏེ། གཞན་དུ་སྟོང་ཉིད་ཀྱི་དོན་མེད་དགག་ཁོ་ན་ལ་བཤད་ན་དེའི་ཡུལ་ཅན་གྱི་བློ་དེ་དག་དེ་ལ་ལྟོས་ནས་མེད་པར་དགག་པའི་རྣམ་པ་ཅན་གྱི་རྟོག་པ་ཁོ་ནར་འགྱུར་གྱི། རང་རིག་པའི་མངོན་སུམ་དུ་མི་རུང་བའི་ཕྱིར་རོ། ། གཉིས་པ་ནི།
སློབ་དཔོན་ཟླ་བ་གྲགས་པ་ཡང་གཉིས་མེད་ཀྱི་ཡེ་ཤེས་ལ་དོན་དམ་པའི་བདེན་པའི་མཚན་གཞིར་བཞེད་པ་ཡིན་ཏེ། རིགས་པ་དྲུག་ཅུ་པར། མྱ་ངན་ལས་འདས་པ་བདེན་གཅིག་པུ། ། ཞེས་མྱང་འདས་དོན་དམ་བདེན་པའི་མཚན་གཞིར་བཤད་ནས། མྱང་འདས་དེའི་མཚན་གཞི་ངོས་འཛིན་པ་ན། སྲིད་པ་ཡོངས་སུ་ཤེས་པ་ནི། ། མྱ་ངན་འདས་ཞེས་བརྗོད་པ་ཡིན། ། ཞེས་པའི་འགྲེལ་པར། སྲིད་པ་དེ་ཉིད་ཀྱི་ངོ་བོ་ཉིད་སྐྱེ་བ་མེད་པ་ཡོངས་སུ་མི་ཤེས་པའི་ཚུལ་གྱིས་ཡོངས་སུ་ཤེས་པ་གང་ཡིན་པ་དེ་ཉིད་མཚན་མ་ཐམས་ཅད་རབ་ཏུ་ཞི་བའི་ངོ་བོ་ཉིད་ཡིན་པས། ཐ་སྙད་ཀྱི་བདེན་པ་དང་སྦྱར་ནས་མྱ་ངན་ལས་འདས་པ་ཞེས་རྣམ་པར་བཞག་སྟེ།
ཞེས་གསལ་བར་གསུངས་སོ། ། འཕགས་སེང་ལ་སོགས་པའི་དབུ་མ་རང་རྒྱུད་པ་རྣམས་ཀྱིས་ཀྱང་དོན་དེ་ཉིད་བཞེད་པ་ཡིན་ཏེ། ཉི་སྣང་དུ། སྟོང་པ་ཉིད་སྟོང་པ་ཉིད་ཀྱི་སྟོང་གཞིའི་ཆོས་ཅན་གཉིས་མེད་ཀྱི་ཡེ་ཤེས་ལ་བཤད་པ་དང༌། དོན་གསལ་དུ། དེ་བཞིན་ཉིད་ཀྱི་མཚན་གཞི། དེ་བཞིན་ཉིད་ཀྱི་ངོས་འཛིན་གཉིས་མེད་ཀྱི་ཡེ་ཤེས་ལ་བཤད་པ་དང༌། བརྒྱད་སྟོང་འགྲེལ་ཆེན་དུ་མི་གནས་པའི་མྱང་འདས་ཀྱི་མཚན་གཞི་གཉིས་མེད་ཀྱི་ཡེ་ཤེས་ལ་བཤད་པ་སོགས་གྲངས་ལས་འདས་པའི་ཕྱིར་རོ། ། དེ་ལ་འདི་སྙམ་དུ། དོན་དམ་པའི་བདེན་པ་དང་དངོས་པོའི་གཞི་མཐུན་ཁས་ལེན་པ་ནི་དངོས་པོར་སྨྲ་བ་དག་གི་འདོད་པ་ཡིན་གྱི།
ཐལ་རང་དུ་གྲགས་པའི་དབུ་མ་པ་དག་གི་ལུགས་ལ་མི་རུང་ངོ་སྙམ་ན། དེ་ཡང་མ་ཡིན་ཏེ། སངས་རྒྱས་ཀྱི་ས་ན་ཀུན་རྫོབ་ཀྱི་བདེན་པ་མེད་པར་སློབ་དཔོན་ཟླ་བས་བཞེད་པའི་ཕྱིར་དང༌། སངས་རྒྱས་ཀྱི་ཡེ་ཤེས་ལ་རང་སྣང་གི་ཚུལ་གྱིས་སྣང་བའི་ཆོས་ཤིག་མེད་ན་ཕར་ཞོག ཡོད་ན་དེ་ཐམས་ཅད་དོན་དམ་པའི་བདེན་པར་ཁས་ལེན་དགོས་པ་ཡིན་ཏེ། དེའི་ཡུལ་ཅན་གྱི་ཤེས་པ་དེ་དོན་དམ་པ་ཁོ་ན་ཡིན་གྱི། ཀུན་རྫོབ་ཀྱི་སླད་པ་མ་ལུས་པ་དང་བྲལ་བའི་ཕྱིར་རོ། ། དེ་ལྟར་སྲོལ་འབྱེད་གཉིས་དོན་དམ་བདེན་པའི་མཚན་གཞི་ངོས་འཛིན་ཚུལ་མཐུན་པ་ཁོ་ནར་མ་ཟད་གཉིས་མེད་ཀྱི་ཡེ་ཤེས་དོན་དམ་པའི་བདེན་པ་ལ་འཇུག་པའི་རིམ་པ་དང་རིགས་པ་ཡང༌། ཐོགས་མེད་ཞབས་ཀྱི་གཞུང་ལས་ཇི་ལྟར་འབྱུང་བ་དེ་ཉིད་འཕགས་པ་ཀླུ་གྲུབ་ཀྱི་བཞེད་པ་ཡིན་ཏེ། བྱང་ཆུབ་སེམས་འགྲེལ་ལས།
བདག་ཏུ་འཛིན་པ་བཟློག་པའི་ཕྱིར། ། ཕུང་པོ་ཁམས་སོགས་བསྟན་པ་ཡིན། ། སེམས་ཙམ་པོ་ལ་གནས་ནས་ནི། ། སྐལ་ཆེན་རྣམས་ཀྱིས་དེ་ཡང་སྤངས། ། རྣམ་པར་ཤེས་པར་སྨྲ་བ་ལ། ། སྣ་ཚོགས་འདི་ནི་སེམས་སུ་གྲུབ། ། རྣམ་ཤེས་རང་བཞིན་གང་ཞེ་ན། ། དེ་ནི་དེ་ཉིད་བཤད་བྱ་སྟེ། ། འདི་དག་ཐམས་ཅད་སེམས་ཙམ་ཞེས། ། ཐུབ་པས་བསྟན་པར་གང་མཛད་དེ། །
བྱིས་པ་རྣམས་ཀྱི་སྐྲག་པ་ནི། ། སྤང་བའི་ཕྱིར་ཡིན་དེ་ཉིད་མིན། ། ཀུན་བརྟགས་དང་ནི་གཞན་དབང་དང༌། ། ཡོངས་སུ་གྲུབ་པ་ཉིད་འདི་ནི། ། སྟོང་ཉིད་བདག་ཉིད་གཅིག་པུ་ཡི། ། ངོ་བོ་སེམས་ལ་བརྟགས་པ་ཡིན། ། ཐེག་ཆེན་དགའ་བའི་བདག་ཉིད་ལ། ། ཆོས་ལ་བདག་མེད་མཉམ་པ་ཉིད། ། སེམས་ནི་གདོད་ནས་མ་སྐྱེས་ཏེ། ། སངས་རྒྱས་ཀྱིས་ནི་མདོར་བསྡུས་གསུངས། །
ཞེས་དང༌། དེ་ཉིད་ལས། ཤེས་བྱ་མེད་པར་ཤེས་པ་མེད། ། དེ་ལྟ་ན་ནི་རིག་བྱ་དང༌། ། རིག་བྱ་མེད་ཅེས་ཅི་མི་འདོད། ། སེམས་འདི་མིང་ཙམ་ཡིན་པ་སྟེ། ། མིང་ལས་གཞན་དུ་འགའ་ཡང་མེད། ། མིང་ཙམ་དུ་ནི་རྣམ་རིག་བལྟ། ། མིང་ཡང་རང་བཞིན་མེད་པ་ཡིན། ། ཞེས་གསུངས་སོ། །
དེ་བཞིན་དུ་ཞི་འཚོ་ཡབ་སྲས་ཀྱིས་ཀྱང་ཐོག་མར་སྣང་བ་སེམས་སུ་བསྒྲུབ་པ་སོགས་དོན་དམ་པའི་རྒྱ་མཚོར་འཇུག་པའི་ཚུལ་ཐོགས་མེད་ཞབས་ཀྱི་གཞུང་ལས་ཇི་ལྟར་འབྱུང་བ་བཞིན་གསུངས་སོ། ། དོན་འདི་ཉིད་ཚད་ལྡན་གྱི་མདོ་རྒྱུད་མཐའ་དག་ལས་འབྱུང་བ་ཡིན་ཏེ། ལང་ཀར་གཤེགས་པ་ལས། སེམས་ཙམ་ལ་ནི་བརྟེན་ནས་སུ། ། ཕྱི་རོལ་དོན་ལ་མི་རྟོག་གོ ། ཞེས་སོགས་དང༌། རྩ་བའི་རྒྱུད་ལས་ཀྱང༌། འཆད་པ་པོ་ང་ཆོས་ཀྱང་ང༌། ། ཞེས་དང༌། གུར་ལས་ཀྱང༌།
རིན་ཆེན་སེམས་ལས་ཕྱིར་ཕྱོགས་པའི། ། སངས་རྒྱས་མེད་ཅིང་སེམས་ཅན་མེད། ། ཅེས་སོགས་དང༌། རྣལ་འབྱོར་སྤྱོད་པ་དེ་ལས་ཕྱིས། ། དེ་རྗེས་དབུ་མ་བསྟན་པར་བྱ། ། ཞེས་སོགས་རྒྱ་ཆེར་གསུངས་པ་ཡིན་ནོ། ། གཉིས་པ་དོན་དམ་བདེན་པ་ཁས་མི་ལེན་པའི་དུས་ཀྱི་ཕྱེ་བསལ་བཤད་པ་ནི། ལུགས་དང་པོ་ལ་ལྟ་བའི་ཚེ་ན་མཉམ་གཞག་ཏུ་སྤྲོས་པ་གཅོད་པ་དང༌། རྗེས་ཐོབ་ཏུ་ཐ་སྙད་འདོགས་པ་གཉིས་ལས། དང་པོའི་ཚེ་ན་ནི་ཆོས་ཉིད་དོན་དམ་པའི་བདེན་པ་ཡིན་པ་སོགས་ཁས་མི་ལེན་ཏེ།
དེར་སྤྲོས་པ་ཐམས་ཅད་འགོག་པའི་ཕྱིར། གཞུང་འདི་ཉིད་ལས་སྤྲོས་པ་ནི་སྐབས་འདིར་ཚུལ་བཞིན་མ་ཡིན་པ་སེམས་པ་ཡིན་ཏེ། ཇི་སྐད་དུ། ཇི་སྲིད་སྐྱེ་མཆེད་དྲུག་ཡོད་པ་དེ་སྲིད་དུ་སྤྲོས་པའོ། ། དེ་འགགས་པས་སྤྲོས་པ་མེད་པ་སྟེ་མྱ་ངན་ལས་འདས་པར་བསྟན་ནོ། ། ཞེས་གསུངས་པ་ལྟ་བུའོ། ། ཞེས་བཤད་དོ། ། ཐ་སྙད་འདོགས་པའི་ཚེ་ནི་གཉིས་མེད་ཀྱི་ཡེ་ཤེས་དེ་ཉིད་བདེན་པ་ཁོ་ནར་འཆད་ཀྱི། དེ་བདེན་པར་མེད་པ་དང༌། རང་སྟོང་དུ་འཆད་བྱེད་ཀྱི་ལུང་དང་རིགས་པ་ནི་རྣལ་འབྱོར་སྤྱོད་པའི་གཞུང་གི་ཆ་ཤས་གང་དུ་ཡང་མི་འཆད་དོ། །
ཐལ་རང་གི་སྲོལ་འབྱེད་དག་ནི། དོན་དམ་པའི་བདེན་པ་ཡང་བརྗོད་བྲལ་དུ་བསྒྲུབས་ནས་ཁས་ལེན་ཅི་ཡང་མི་བྱེད་པ་དེའི་ཚེ་ནི། གཉིས་སྟོང་གི་ཡེ་ཤེས་ཁོ་ནར་མ་ཟད་གནས་སྐབས་སུ་བདེན་པར་བཤད་པ་དེ་ཐམས་ཅད་བརྫུན་པར་འཆད་པ་ཡིན་ཏེ། རིགས་པ་དྲུག་ཅུ་པར། དེ་ཉིད་མཐོང་རྣམས་འཁོར་བ་དང༌། ། མྱ་ངན་འདས་པར་རློམ་སེམས་མེད། ། ཅེས་པའི་འགྲེལ་པར། ཟླ་བས་ཤེར་ཕྱིན་གྱི་མདོ་དྲངས་ནས་མྱང་འདས་དོན་དམ་པའི་བདེན་པ་མ་ཡིན་པར་བཤད་པ་དང༌། དོན་གསལ་ལས། དེ་ཡང་རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར།
སྒྱུ་མ་བཞིན་དུ་ངོ་བོ་ཉིད་མེད་དེ། ། ཞེས་བཤད་པ་ལྟར་རོ། ། དེའི་ཕྱིར་དབུ་མ་གཉིས་ཀྱི་ལྟ་བའི་ཁྱད་པར་ནི། རྗེས་ཀྱི་ཤེས་པས་ཐ་སྙད་འདོགས་པའི་ཚེ། གཉིས་མེད་ཀྱི་ཡེ་ཤེས་བདེན་པར་འདོད་པ་དང་མི་འདོད་པ་དེ་ཙམ་མོ། ། འོ་ན་ལུགས་དེ་གཉིས་ལས་ཉམས་ལེན་གྱི་རྣལ་འབྱོར་དུ་གང་ཞིག་གཟུང་བར་བྱ་སྙམ་ན། རྗེས་ཐོབ་ཏུ་བསོད་ནམས་ཀྱི་ཚོགས་སོག་པའི་ཚུལ་ལ་ནི་ལུགས་གཉིས་པོ་ཁྱད་པར་མེད་ལ། མཉམ་གཞག་གི་ཉམས་ལེན་ཁོ་ནའི་དབང་དུ་བྱས་ན། གཉིས་མེད་ཀྱི་ཡེ་ཤེས་དེ་ཉིད་ཀྱང་བཀག་ནས་རང་སྟོང་ཁོ་ན་ཉམས་སུ་ལེན་པ་ཐལ་རང་གི་ལུགས་དང༌། ཡེ་ཤེས་དེ་ཉིད་རྣམ་དག་གི་དམིགས་པར་བྱས་ནས་ཉམས་སུ་ལེན་པ་རྣལ་འབྱོར་སྤྱོད་པའི་ལུགས་གཉིས་ལས།
ཕར་ཕྱིན་ཐེག་པ་རྐྱང་པས་ལམ་བགྲོད་པའི་དབང་དུ་བྱས་ན་སྔ་མ་ཁྱད་པར་དུ་འཕགས་པ་ཡིན་ཏེ། ཆོས་ཐམས་ཅད་རང་སྟོང་དུ་བཤད་པས་མཚན་འཛིན་གྱི་རྟོག་པ་མ་ལུས་པ་འཇོམ་སླ་བའི་ཕྱིར་རོ། ། ཐེག་པ་མཆོག་གི་རྣལ་འབྱོར་དང་ཟུང་འབྲེལ་དུ་ཉམས་སུ་ལེན་ན་ལུགས་ཕྱི་མ་ཁྱད་པར་དུ་འཕགས་པ་ཡིན་ཏེ། རིམ་པ་གཉིས་ཀྱི་ཏིང་ངེ་འཛིན་ལམ་དུ་བྱེད་པ་དེའི་ཚེ། གཉིས་མེད་ཀྱི་ཡེ་ཤེས་དེ་ཉིད་ལ་ང་རྒྱལ་དུ་བྱེད་དགོས་པའི་ཕྱིར། དེ་ཡང་ཇི་ལྟར་ཞེ་ན། ཡེ་ཤེས་ཀྱི་ཚོགས་སོག་པའི་ཚེ། སྭ་བྷཱ་ཝ་དང༌། ཤཱུ་ནྱ་ཏའི་སྔགས་དོན་བསམ་པ་ན་སྟོང་པ་ཉིད་ཀྱི་ཡེ་ཤེས་ཀྱི་རྡོ་རྗེའི་བདག་ཉིད་ང་ཡིན་ནོ་ཞེས་མཉམ་པར་འཇོག་དགོས་པའི་ཕྱིར་དང༌། སྐྱེད་པའི་རིམ་པའི་ལྷ་དང༌།
རྫོགས་པའི་རིམ་པའི་ལྷ་གང་ལས་སྒྲུབ་པའི་གཞི་ཡང་གཉིས་མེད་ཀྱི་ཡེ་ཤེས་དེ་ཉིད་ཡིན་པའི་ཕྱིར་དང༌། ལྷའི་སྣང་བ་ཙམ་ཡང་བཀག་ན་རང་སྟོང་དུ་འགྱུར་མོད། ཐེག་པ་མཆོག་གི་རྣལ་འབྱོར་དུ་མི་རུང་བའི་ཕྱིར་རོ། ། དེ་ལྟར་བཤད་པས་གྲུབ་པའི་དོན་ནི། རྗེ་བཙུན་གྱི་གཞུང་བར་པ་གསུམ་དང༌། ཐོགས་མེད་མཆེད་ཀྱི་བཞེད་པའི་དབུ་མའི་ལྟ་བ་འདི་ནི་མགོན་པོ་ཀླུ་གྲུབ་རྗེས་འབྲང་དང་བཅས་པས་བཞེད་པའི་དབུ་མའི་ལྟ་བ་དེ་དང༌། ཤེས་སྒྲིབ་ཀྱི་བག་ཆགས་འཇོམས་པའི་ནུས་པ་ལ་བཟང་ངན་གྱི་རིམ་པ་མེད་པའི་ཕྱིར། ལྟ་བ་འདི་ཁོ་ནས་ཀྱང་ས་བཅུ་པའི་མཐར་ཕྱིན་པར་བྱེད་ནུས་པས། དབུས་མཐའ་སོགས་ནས་ས་ལམ་གྱི་རིམ་པ་ཇི་ལྟར་གསུངས་པ་དེ་ཉིད། གནས་སྐབས་གང་དུ་ཡང་སྒྲ་ཇི་བཞིན་པ་ཉིད་དུ་ཁས་བླང་བར་བྱའོ། །
འོ་ན་ལྟ་བ་འདི་མདོ་གང་གི་རྗེས་སུ་འབྲང་བའི་ལུགས་སུ་བྱ་ཞེ་ན། ལྟ་བ་འདི་གང་ལས་བཤད་པའི་ཁུངས་ནི་ཤེར་ཕྱིན་གྱི་མདོ་ཡིན་ལ། དེའི་དགོངས་པ་ཇི་ལྟར་འགྲེལ་པ་ལ། རང་སྟོང་གི་ཚུལ་དུ་འགྲེལ་བ་དང༌། གཞན་སྟོང་གི་ཚུལ་དུ་འགྲེལ་བ་གཉིས་ལས། ལུགས་ཕྱི་མ་དེ་ཡིན་ལ། དེ་ཡང་མདོ་གང་གི་རྗེས་སུ་འབྲང་ན། མདོ་སྡེའི་དབང་དུ་བྱས་ན་དགོངས་པ་ངེས་པར་འགྲེལ་བའི་མདོ་དང༌། རྣལ་འབྱོར་སྤྱོད་པའི་མདོ་ལ་སྡེ་སྣོད་གསུམ་ཀ་ཚང་བ་དེའི་རྗེས་སུ་འབྲང་བ་ཡིན་ནོ། ། དེའི་ཕྱིར་གཞན་སྟོང་ལྟ་བ་འདི་ལ་རྣལ་འབྱོར་སྤྱོད་པའི་དབུ་མ་ཞེས་བྱ་བ་ཡིན་ཏེ།
དབུས་དང་མཐའ་རྣམ་པར་འབྱེད་པའི་བསྟན་འཆོས་ལས་ཇི་ལྟར་འབྱུང་བ་བཞིན་ནོ། ། འོ་ན་འཕགས་པ་ཐོགས་མེད་བཞེད་པའི་དབུ་མ་འདི་ཚུལ་གཅིག་ཁོ་ན་ཡིན་ནམ་ཞེ་ན། འདི་ལ་ཚུལ་གཉིས་ཏེ། ལྟ་བ་ལ་ཁྱད་པར་མེད་ཀྱང༌། མཐར་ཐུག་ཐེག་པ་གསུམ་དུ་འཆད་པ་དང༌། གཅིག་ཏུ་འཆད་པའོ། ། དང་པོ་ནི་ཐེག་པ་ཆེན་པོ་མདོ་སྡེའི་རྒྱན་གྱི་ལུགས་ཡིན་ལ། གཉིས་པ་ནི་ཐེག་པ་ཆེན་པོ་རྒྱུད་བླ་མའི་བསྟན་འཆོས་ཀྱི་རྗེས་སུ་འབྲངས་པའོ། ། རྒྱུད་བླའི་ལྟ་བ་སྟོན་ཚུལ་གཞན་སྟོང་ཁོ་ནར་ངེས་པ་ཡང་སྤྱིར་རྩ་འགྲེལ་གཉིས་ཀ་ན་རྒྱས་པར་གསལ་ཞིང༌། ཁྱད་པར་སྤྲིན་དང་རྨི་ལམ་ཞེས་སོགས་ཀྱི་དྲི་བ་དང་ལན་གྱི་དོན་བསམ་པ་ན།
ཤེར་ཕྱིན་གྱི་མདོའི་དགོངས་པ་གཞན་སྟོང་དུ་འགྲེལ་པའི་ཚུལ་གསལ་བར་གསུངས་པ་ཡིན་ནོ། ། དེ་ལྟ་བས་ན་རྗེ་བཙུན་གྱི་གཞུང་གསུམ་དང༌། ཐོགས་མེད་ཀྱི་དགོངས་པ་སེམས་ཙམ་དུ་གནས་སོ་ཞེས་སྨྲ་བར་མི་བྱ་སྟེ། གཞུང་ལུགས་དེ་དང་དེར་གནས་སྐབས་སེམས་ཙམ་དུ་བཤད་པ་དེ་ཡང་བཀག་ནས། གཟུང་འཛིན་གཉིས་མེད་དུ་བཤད་པའི་ཕྱིར། གནས་སྐབས་སུ་དེ་བཤད་པས་དེར་གྱུར་ན་ནི་བྱང་ཆུབ་སེམས་འགྲེལ་དང༌། འགྲེལ་པ་དོན་གསལ་སོགས་ལ་ཡང་ཧ་ཅང་ཐལ་ལོ། ། འོ་ན་སེམས་ཙམ་ཞེས་བྱ་བའི་དོན་ཅི། འདིར་དེ་ལས་འདས་པའི་ཚུལ་ཇི་ལྟ་བུ་ཞེ་ན། དང་པོ་ནི།
ཇི་སྐད་དུ། ཁམས་གསུམ་པོ་འདི་ནི་སེམས་ཙམ་མོ། ། ཞེས་གསུངས་པ་ལྟར་དེ་དེར་ཁས་ལེན་པ་ལ་བྱ་བ་ཡིན་ལ། ལུགས་འདིར་ནི་དེ་ལས་ཀྱང་འདས་ཤིང་བརྒལ་བ་ཡིན་ཏེ། རྒྱན་ལས། དེ་ནས་སེམས་ཀྱང་མེད་པ་ཉིད་དུ་རྟོགས། ཞེས་དང༌། གཟུང་བ་མེད་པའི་རྟགས་ཀྱིས་འཛིན་པ་འགོག་པའི་ཚུལ་རྒྱས་པར་གསུངས་པའི་ཕྱིར། དེ་ལྟ་བས་ན་ལུགས་འདིའི་མཐར་ཐུག་གི་དགོངས་པ་ནི། ལང་གཤེགས་ལས།
སེམས་ཙམ་ལས་ནི་འདས་ནས་ཀྱང༌། ། སྣང་བ་མེད་ལ་གནས་པར་བྱ། ། སྣང་མེད་གནས་པའི་རྣལ་འབྱོར་པ། ། དེ་ཡིས་ཐེག་པ་ཆེན་པོ་མཐོང༌། ། ཞེས་བྱ་བ་དེར་གནས་པ་ཡིན་ཏེ། རྒྱན་ལས། བློ་དང་ལྡན་པས་གཉིས་པོ་མེད་རིག་ནས། ། དེ་མི་ལྡན་པའི་ཆོས་ཀྱི་དབྱིངས་ལ་གནས། ། ཞེས་གསུངས་པའི་ཕྱིར་རོ། ། དེ་ལྟ་ན་ཡང་ལུགས་འདི་པ་ལ་རྣལ་འབྱོར་སྤྱོད་པ་ཞེས་དང༌།
རྣམ་རིག་པ་ཞེས་བྱ་སྟེ། རྣལ་འབྱོར་སྤྱོད་པའི་མདོའི་རྗེས་སུ་འབྲངས་ནས་དོན་དམ་པའི་བདེན་པ་རྣམ་པར་རིག་པ་ཙམ་དུ་སྨྲ་བའི་ཕྱིར། དེ་ལྟར་ན་ཤེར་ཕྱིན་གྱི་མདོ་སྒྲ་ཇི་བཞིན་དུ་སྨྲ་བའི་དབུ་མ་པ་རྣམས་ལ་ནི་ངོ་བོ་ཉིད་མེད་པར་སྨྲ་བའི་དབུ་མ་པ་ཞེས་བྱ་ལ། དེ་སྒྲ་ཇི་བཞིན་པ་མ་ཡིན་པར་འགྲེལ་པའི་སློབ་དཔོན་འདི་དག་ལ་ནི་རྣལ་འབྱོར་སྤྱོད་པའི་དབུ་མ་པ་ཞེས་བྱའོ། ། འོ་ན་ལུགས་འདིས་ཀུན་གཞིའི་རྣམ་ཤེས་བདེན་གྲུབ་ཏུ་ཁས་བླངས་ན་ནི་གཞན་དབང་རང་སྟོང་དུ་ཁས་བླངས་པར་མི་འགྱུར་བས། དེ་བཞིན་དུ་ཡོད་པ་མ་ཡིན་པའི་སྟོང་པ་ཉིད་ཅེས་བྱ་བའི་དོན་དང་འགལ་ལ། དེ་བདེན་མེད་དུ་ཁས་བླངས་ན་རྣམ་པར་རིག་པ་ཙམ་དུ་སྨྲ་བའི་ཚུལ་ལས་ཉམས་སོ་ཞེ་ན། གོང་དུ་བཤད་ཟིན་པ་ལྟར། ཀུན་རྫོབ་ཀྱི་བདེན་པ་འཇོག་པའི་ཚེ་ནི་དེ་གཅིག་པུ་བདེན་པར་ཁས་བླངས་པས། གཞན་དབང་གི་ངོ་བོ་དང་དངོས་པོ་བདེན་པར་ཁས་བླངས་པ་ཞེས་བྱ་བ་དེ་ཡིན་ལ།
མཐར་དོན་དམ་པའི་བདེན་པ་འཇོག་པའི་ཚེ་ནི་དེ་བདེན་པར་ཁས་མི་ལེན་ཏེ། ལུང་དང་རིགས་པ་ལས་སོ། ། དང་པོ་ནི། དེ་ཟག་མེད་ལམ་གྱི་སྤང་བྱར་བཤད་པའི་ཕྱིར། རིགས་པ་ནི་རང་ལུགས་མཐར་ཐུག་གི་ཚེ་དེར་གྲུབ་ན་དོན་དམ་བདེན་པ་ཉིད་དུ་ཐལ་ལོ། ། དེའི་ཕྱིར་ཀུན་གཞིའི་ངོ་བོ་གཉིས་མེད་ཀྱི་ཤེས་པ་ཡིན་པ་ལ་བསམས་ནས་དེའི་ངོ་བོ་བདེན་པར་གྲུབ་ཅེས་དང༌། ཀུན་གཞིའི་རྣམ་ཤེས་གཞན་སྟོང་དུ་འཆད་པའི་སྐབས་ཡོད་ཀྱང་ངེས་པའི་དོན་དུ་ན་དེའི་རང་ལྡོག་ནས་རང་སྟོང་དུ་འཆད་དགོས་པ་ཡིན་པའི་ཕྱིར། དེའི་ཤེས་བྱེད་ཀྱང་ལུང་དང་རིགས་པ་ལས་སོ། ། དང་པོ་ནི། རྒྱན་ལས།
རྒྱུ་མཚན་དང་དེའི་བག་ཆགས་དང༌། ། དེ་ལས་ཀྱང་དོན་སྣང་བ་ནི། ། ཀུན་ཏུ་བརྟགས་པའི་མཚན་ཉིད་དོ། ། ཞེས་དོན་སྣང་གི་རིག་པ་དང་དེའི་བག་ཆགས་གཉིས་ཀ་ཀུན་བརྟགས་སུ་བཤད་པས་སོ། ། འོ་ན་དེ་ཉིད་གཞན་དབང་དུ་ཡང་བཤད་པ་མ་ཡིན་ནམ་ཞེ་ན། མི་འགལ་ཏེ། ཐེག་བསྡུས་ལས། གཞན་དབང་ནི་གཉིས་ཀྱི་ཆར་གཏོགས་པ་སྟེ་ཞེས་དེ་ལ་ལྡོག་ཆ་སོ་སོར་ཕྱེ་ནས་གཉིས་སྣང་གི་ཆ་ཀུན་བརྟགས་དང༌། གསལ་རིག་གི་ཆ་ཡོངས་གྲུབ་ཏུ་བཤད་པ་ཡིན་ལ་དེའི་ཚེ་གཉིས་སྣང་གི་ཆ་ནས་རང་སྟོང་དུ་འཆད་དགོས་པས་སོ། ། རིགས་པ་ཡང༌།
དེའི་ངོ་བོ་བདེན་པར་གྲུབ་པས་དེ་རང་སྟོང་མ་ཡིན་པར་མི་འགྲུབ་སྟེ། དེའི་ངོ་བོ་དེ་མ་ཡིན་པའི་ཕྱིར། ཞེས་བྱ་བ་འདི་གྲུབ་པ་ཡིན་ནོ། ། གལ་ཏེ་འོ་ན་ལུགས་འདིར་བདེན་པར་གྲུབ་པའི་ཆོས་ཤིག་ཁས་ལེན་ན་བདེན་འཛིན་མཐའ་དག་སྤང་བྱ་མ་ཡིན་པར་འགྱུར་ལ། དེ་ལྟ་ན་ནི་འདིར་བཤད་པའི་ལམ་གྱིས་ཤེས་བྱའི་སྒྲིབ་པ་མ་ལུས་པ་སྤོང་མི་ནུས་པར་འགྱུར་རོ་ཞེ་ན། འདིའི་ལན་ལ་གསུམ་སྟེ། མཚུངས་པ་དང༌། རྣལ་མ་དང༌། དེ་ལ་རྩོད་པ་སྤང་བའོ། ། དང་པོ་ནི།
འོ་ན་ཐལ་རང་གི་གཞུང་ལུགས་འཆད་པ་ན་ཡང༌། ཆོས་དབྱིངས་དོན་དམ་པའི་བདེན་པར་ཁས་ལེན་པའི་སྐབས་གཞིར་བཞག་པ་ཡང་དེ་དག་ཏུ་ཐལ་བར་འགྱུར་རོ། ། དེའི་ཤེས་བྱེད་ཀྱང་དོན་དམ་པའི་བདེན་པར་གྲུབ་པ་ནི་ཡོད་ལ། དེར་གྲུབ་ན་བདེན་པར་གྲུབ་དགོས་པའོ། ། དེར་གྲུབ་པ་ཡོད་པའི་ཤེས་བྱེད་ནི། དོན་དམ་པར་བདེན་པ་མ་ཡིན་ན་དེར་བརྫུན་དགོས་ལ། དོན་དམ་པར་བརྫུན་ན། དོན་དམ་པའི་བདེན་པ་མ་ཡིན་དགོས་པའི་ཕྱིར། དེར་གྲུབ་ན་བདེན་པར་གྲུབ་དགོས་ཤེས་བྱེད་ཀྱང༌། བདེན་པར་གྲུབ་པའི་རྒྱུ་མཚན་བརྟག་པ་ན་དོན་དམ་པའི་བདེན་པར་གྲུབ་པ་ཉིད་ཤེས་བྱེད་དུ་འགོད་པར་རིགས་ཀྱི།
ཀུན་རྫོབ་ཀྱི་བདེན་པར་གྲུབ་པ་བཀོད་ན་ཁྱབ་པ་འགལ་བའི་ཕྱིར་རོ། ། གཉིས་པ་ནི་ལུགས་འདིར་མཚན་འཛིན་གྱི་རྟོག་པ་ཇི་སྙེད་པ་སྤང་བྱར་བཤད་ན། བདེན་པར་འཛིན་པ་ལྟ་ཅི་སྨོས། དེ་དེར་བཤད་པ་ཡིན་ཏེ། རྣམ་པར་ཤེས་པའི་ཚོགས་བརྒྱད་པོ་མཐའ་དག་གནས་གྱུར་དགོས་པར་བཤད་པའི་ཕྱིར་དང༌། གཟུང་འཛིན་གཉིས་མེད་དུ་གཏན་ལ་ཕབ་པའི་ཕྱིར་རོ། ། གསུམ་པ་ནི། དེ་བདེན་པར་གྲུབ་ན་དེ་ལ་བདེན་འཛིན་གྱི་བློ་སྤང་བྱར་འགལ་ལོ་ཞེ་ན། མི་འགལ་ཏེ། ངོ་བོ་ཉིད་མེད་པར་སྨྲ་བའི་དབུ་མ་པ་དག་གི་ལུགས་ལ་ཡང༌།
ཆོས་ཉིད་དོན་དམ་པའི་བདེན་པ་ཡིན་པ་དང༌། ཆོས་ཐམས་ཅད་རང་སྟོང་ཡིན་པ་དང༌། དེ་ཐམས་ཅད་སྤྲོས་བྲལ་ཡིན་པ་དང༌། སངས་རྒྱས་ཀྱི་ཡེ་ཤེས་དོན་དུ་གཉེར་བྱ་མཐར་ཐུག་ཏུ་ཁས་ལེན་ཀྱང༌། དེར་ཞེན་པའི་བློ་སྤང་བྱར་འཆད་དགོས་པ་བཞིན་ནོ། ། འོ་ན་ཇི་སྐད་དུ། གཞན་གྱི་ཆོས་རྣམས་ཀྱང་ཡོད་ལ། ། ཤེས་བྱ་ལ་ཡང་སྟོན་པ་ཡིས། ། སྒྲིབ་པ་ཟད་པར་བརྗོད་པ་གང༌། ། དེ་ལ་ཁོ་བོས་མཚར་དུ་རྩིས། །
ཞེས་བྱ་བའི་དོན་ཇི་ལྟར་འཆད་ཅེ་ན། འདིའི་ཕྱོགས་སྔ་མ་ནི་སེམས་ཙམ་དུ་སྨྲ་བ་མན་ཆད་དངོས་པོར་སྨྲ་བ་དག་གཞན་དབང་གི་དངོས་པོ་བདེན་གྲུབ་ཏུ་ཁས་ལེན་པ་དང༌། སྟོན་པས། ཤེས་བྱའི་སྒྲིབ་པ་མ་ལུས་པར་སྤངས་པ་ནང་འགལ་ལོ་ཞེས་འཆད་པ་ཡིན་ཏེ། བདེན་པར་གྲུབ་ན་སྤང་བྱར་འགལ་བའི་ཕྱིར་རོ། ། དེ་ལྟར་ན་འཕགས་པ་གྲོལ་སྡེས། ཇི་སྐད་དུ། དག་པ་ནི་དེ་ཁོ་ན་ཉིད་ཀྱི་ཡེ་ཤེས་ཡིན་ནོ་ཞེས་གཉེན་པོའི་ཕྱོགས་མངོན་པར་ཞེན་པའི་ཕྱིར། མི་མཐུན་ཕྱོགས་ཀྱི་རྣམ་པར་རྟོག་པ་ཡང་དོན་གྱིས་འཕངས་པ་ཡིན་ནོ་ཞེས་དམིགས་པ་དག་པ་གོང་དུ་འགྲོར་མེད་པའི་སྐྱོན་བརྗོད་པའང་ལུགས་འདིར་འཇུག་པ་མེད་དེ། གཉེན་པོའི་ཡེ་ཤེས་བདེན་པར་གྲུབ་ཀྱང་དེར་འཛིན་གྱི་རྟོག་པ་སྤང་བྱར་བཞེད་པའི་ཕྱིར་རོ། །
ཐོགས་མེད་རྗེས་འབྲང་དང་བཅས་པའི་ཤེས་སྒྲིབ་ཀྱི་ངོས་འཛིན་ལ་གངས་ཅན་པ་ཁ་ཅིག གཟུང་འཛིན་རྫས་གཞན་དུ་ཞེན་པའི་རྟོག་པ་ཙམ་ལ་འཆད་པ་དང༌། གཞན་དག་དེའི་སྟེང་དུ་ངོ་བོ་ཉིད་དང་ཁྱད་པར་དུ་བདེན་པར་སྒྲོ་འདོགས་པའི་རྟོག་པ་ཙམ་ཞིག་བསྣན་ནས་དེ་ཙམ་ཞིག་དེའི་ངོས་འཛིན་དུ་འཆད་ཀྱི། དེ་ལས་གཞན་ཤེས་བྱའི་སྒྲིབ་པ་ཡོངས་སུ་རྫོགས་པ་ལུགས་འདིར་བསྟན་པ་མེད་དོ་ཞེས་འཆད་པ་དེ་དག་ནི་རིགས་པ་མ་ཡིན་ཏེ། ལུགས་འདིར་རྣམ་གཡེང་གི་རྣམ་པར་རྟོག་པ་བཅུ་དང༌། ཉོན་མོངས་པ་ཅན་མ་ཡིན་པའི་རྣམ་པ་བཅུ་ཤེས་བྱའི་སྒྲིབ་པར་བཤད་ལ། དེར་མ་འདུས་པའི་ཤེས་བྱའི་སྒྲིབ་པ་ནི་ངོ་བོ་ཉིད་མེད་པར་སྨྲ་བ་དག་ལ་ཡང་ངོས་གཟུང་རྒྱུ་མེད་པའི་ཕྱིར། དཔེར་ན། འདིར་བཤད་པའི་དངོས་པོའི་རྣམ་པར་རྟོག་པ་ནི་བདེན་གྲུབ་ཏུ་ཞེན་པའི་རྟོག་པ་ལ་བྱ་ལ། དངོས་མེད་དུ་འཛིན་པའི་རྟོག་པ་ནི་བདེན་མེད་དུ་ཞེན་པའི་རྟོག་པ་ལ་བྱ་ཞིང༌།
དེ་གཉིས་སུ་མ་འདུས་པའི་ཤེས་སྒྲིབ་ཀྱི་རྟོག་པ་ནི་ལུགས་གཞན་ལ་ཡང་ངོས་འཛིན་རྒྱུ་ཡོད་པ་མ་ཡིན་ཏེ། རྫས་འཛིན་དང༌། བཏགས་འཛིན་གྱི་རྟོག་པ་གང་རུང་དུ་མ་འདུས་པའི་ཤེས་སྒྲིབ་ཀྱི་རྟོག་པ་འཆད་མི་ནུས་པའི་ཕྱིར་རོ། ། ཡང་གངས་ཅན་པ་གཞན་དག གཞན་སྟོང་ཁོ་ན་སྟོང་པ་ཉིད་ཅེས་བྱ་བའི་ཆོས་ཀྱི་མཆོག་ཏུ་གཟུང་ནས། ཆོས་ཐམས་ཅད་ངོ་བོ་ཉིད་ཀྱིས་མེད་པར་འཆད་པའི་གཞུང་ལུགས་ལ་རྩོད་ལྡན་གྱི་ཆོས་སོ་ཞེས་སྐུར་བ་འདེབས་པ་དེ་དག་ནི། ཡིད་ཀྱི་ཡུལ་དུ་གཞག་པར་བྱ་བ་ལྟ་ཞོག རྣ་བའི་ལམ་དུ་ཡང་མཉན་པར་མི་བྱ་སྟེ། རྒྱལ་བ་གཉིས་པ་ཀླུ་གྲུབ་ཞབས་ཀྱིས་ཤེར་ཕྱིན་གྱི་མདོ་སྒྲ་ཇི་བཞིན་པ་ཉིད་དུ་བཀྲལ་བ་ལ་མི་བཟད་པའི་སྐུར་བ་བཏབ་པའི་ཕྱིར་རོ། ། འོ་ན་ཐོགས་མེད་མཆེད་ཀྱིས་ཀྱང་ཇི་སྐད་དུ།
སྒྲ་གཞན་ཕྱིར། ཞེས་པའི་རྗེས་སུ་འབྲངས་ནས་དེ་དག་སྒྲ་ཇི་བཞིན་པ་མ་ཡིན་པར་བཀྲལ་བ་ཅི་ཞེ་ན། དེར་དེ་ལྟར་བཤད་པ་དེ་ནི་ཀུན་རྫོབ་ཀྱི་བདེན་པ་གྲུབ་མཐའ་སྨྲ་བའི་རིགས་པས་བརྟགས་ནས་འཇོག་པའི་ཕྱིར་དུ་མཛད་པ་ཡིན་ཏེ། གཞན་དབང་རང་སྟོང་དུ་ཁས་ལེན་པ་དེའི་ཚེ་ཀུན་རྫོབ་ཀྱི་བདེན་པ་ལས་ཉམས་ཤིང༌། ཡོངས་གྲུབ་རང་སྟོང་དུ་ཁས་བླངས་པ་དེའི་ཚེ། དོན་དམ་ལས་ཉམས་སོ་སྙམ་དུ་དགོངས་པ་ཡིན་ནོ། ། འོ་ན་འདིར་ཡང་དེ་དེར་ཁས་བླངས་པ་མ་ཡིན་ནམ་ཞེ་ན། འདིར་ཡོངས་གྲུབ་དེར་ཁས་ལེན་པའི་སྐབས་ནི་མེད་ལ། གཞན་དབང་དེར་ཁས་ལེན་པ་ནི་དོན་དམ་པའི་གནས་ཚུལ་ལ་སེམས་པ་མཐར་ཐུག་པའི་དབང་དུ་བྱས་པ་ཡིན་ཏེ། ཇི་སྐད་དུ།
དམ་པའི་དོན་ནི་གཅིག་པུའོ། ། ཞེས་འཆད་པའི་ཕྱིར། འདིར་སྨྲས་པ། ཟླ་བའི་ཞབས་གཞུང་སྒྲུབ་པའི་ངལ་བ་ཡིས། ། ཐོགས་མེད་གཞུང་ལུགས་ཇི་བཞིན་མ་ཀླགས་པར། ། བྱམས་པའི་གཞུང་གསུམ་སེམས་ཙམ་ཚུལ་ལུགས་སུ། ། འགྲེལ་མཛད་དེ་དག་ལོག་པའི་ལམ་དུ་གཤེགས། ། ཐེག་ཆེན་རྒྱུད་བླར་བཤད་པའི་ལྟ་བ་ཡང༌། ། མདོ་སྡེའི་རྒྱན་བཞིན་གཞན་སྟོང་ཁོ་ནའི་ཚུལ། ། སེམས་ཙམ་གཞུང་དང་ཐལ་འགྱུར་གཞུང་ལུགས་ཀྱི། །
ཁྱད་པར་དབྱེ་མཛད་དེ་དག་རང་གཟོའི་ལམ། ། ཀླུ་གྲུབ་གཞུང་དང་མངོན་པར་རྟོགས་པའི་རྒྱན། ། གཞན་སྟོང་སྲོལ་དུ་དྲངས་པ་མང་ཡོད་ཀྱང༌། ། ཤེར་ཕྱིན་མདོ་དོན་ཇི་བཞིན་སྒྲ་ཡིས་ནི། ། འཆད་བྱེད་ཐལ་རང་ལུགས་མཆོག་ཁྱད་པར་འཕགས། ། བདེན་གཉིས་རང་གི་རིགས་པས་འཇོག་པ་དང༌། ། ཀུན་རྫོབ་གཞན་གྲགས་དོན་དམ་བརྗོད་བྲལ་དུ། ། འཆད་མཛད་འདི་དག་དབུ་མའི་ལུགས་གཉིས་ཀྱི། ། ཁྱད་པར་ཡིན་གྱི་དེ་ལས་གཞན་འགའ་མེད། ། འོན་ཀྱང་མཐར་ཐུག་ཐེག་གཅིག་ཡིན་པའི་ཚུལ། །
རྣལ་འབྱོར་སྤྱོད་མདོའི་མངོན་པར་གསུངས་པ་མེད། ། དཔལ་ཕྲེང་མདོ་དོན་རྒྱུད་བླའི་བསྟན་བཅོས་སུ། ། ལེགས་པར་བཀྲལ་བས་མཐར་ཐུག་ཐེག་གཅིག་བཤད། ། ལ་ལ་གཞན་སྟོང་སྒྲུབ་པའི་ངལ་བ་ཡིས། ། རྩོད་བྲལ་ཕ་རོལ་ཕྱིན་པའི་ལམ་ཆེན་པོ། ། ཐལ་རང་གཞུང་ལ་རྩོད་ལྡན་ཆོས་སོ་ཞེས། ། སྐུར་འདེབས་དེ་ལ་གང་འདིར་ཡིད་མི་རྟོན། ། ཟླ་བར་གྲགས་པས་ཐོགས་མེད་ཞབས་གཞུང་གི ། ཀུན་རྫོབ་འཆད་པའི་ཚུལ་ལ་རྒོལ་མོད་ཀྱང༌། ། གཉིས་མེད་ཡེ་ཤེས་དོན་དམ་བདེན་པ་ཞེས། །
མཐུན་པར་འཆད་པ་སྒྲོན་མ་གསལ་བའི་ལུགས། ། ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། ། ཤིན་ཏུ་རྒྱས་པའི་སྡེ་དང་དེའི་ཡུལ་ཅན་བྱེ་བྲག་ཏུ་བཤད་པ་ལ་ལྔ་སྟེ། ཤིན་ཏུ་རྒྱས་པའི་ཆོས་ཀྱི་ཁྱད་པར་དང༌། དེ་ལ་ལོག་པར་སྒྲུབ་པའི་རྒྱུ་དང༌། དེའི་དགོངས་པ་གཏན་ལ་དབབ་པ་དང༌། དེ་ལ་ཡང་དག་པར་བརྩོན་པའི་ཕན་ཡོན་དང༌། ཤིན་ཏུ་རྒྱས་པའི་སྡེ་སྣོད་གནས་སུ་འདོགས་པའི་རྒྱུ་མཚན་ནོ། ། དང་པོ་ལ་བརྗོད་བྱའི་སྒོ་ནས་ཕ་རོལ་དུ་ཕྱིན་པའི་སྡེ་སྣོད་དུ་འདོགས་པའི་རྒྱུ་དང༌། འབྲས་བུའི་སྒོ་ནས་དེ་ཟབ་ཅིང་རྒྱ་ཆེ་བར་བསྟན་པའི་རྒྱུ་མཚན་གཉིས་སོ། །
དེ་ལ་ལོག་པར་སྒྲུབ་པའི་རྒྱུ་ལ་གཉིས་ཏེ། ཆོས་ལ་ཆོས་མ་ཡིན་པར་འཛིན་པའི་རྒྱུ་དང༌། དོན་མ་ཡིན་པ་ལ་དོན་དུ་འཛིན་པས་ངེས་པར་མི་འབྱུང་བའོ། ། དང་པོ་ལ་གསུམ་སྟེ། རྒྱུ་དང་མི་ལྡན་པ་དང༌། མཐུན་རྐྱེན་མ་ཚང་བ་དང༌། འགལ་རྐྱེན་གནས་པའོ། ། གཉིས་པ་ལ་གཉིས་ཏེ། དངོས་དང༌། དེའི་ཤེས་བྱེད་དགོད་པའོ། །
དང་པོ་ལ་ནང་དང༌། ཕྱི་རོལ་ལ་བརྟེན་པ་གཉིས་སོ། ། གཉིས་པ་ཤེས་བྱེད་ལ་བསྟན་པ་དང༌། བཤད་པའོ། ། དང་པོ་ལ་མདོ་གང་ལས་གསུངས་པ་དང༌། ཚིག་ཇི་སྐད་གསུངས་པའོ། ། དེ་ལ་གང་ཟག་གང་ལ་གསུངས་པ་དང༌། ལྟ་བ་ངན་པ་དུ་ཞིག་འབྱུང་བའོ། ། གཉིས་པ་བཤད་པ་ལ་གསུམ་སྟེ། ངོ་བོ་ཉིད་ཀྱི་སྒོ་ནས་བརྗོད་པ་བཅུ་བདུན།
དེ་ཉིད་ལ་སྐྱོན་བརྗོད་པའི་སྒོ་ནས་བཅུ། དེའི་དོན་བསྡུ་བ་གཅིག་རྣམས་སོ། ། དང་པོ་ལ་བཅུ་སྟེ། མེད་པར་ལྟ་བའི་རང་གི་ངོ་བོ་གཅིག་དང༌། དེ་ཉིད་ལ་ཡུལ་གྱིས་ཕྱེ་བ་གསུམ་དང༌། དེའི་སྒྲུབ་བྱེད་འཛིན་པའི་སྒོ་ནས་གཉིས་དང༌། དེའི་ཕན་ཡོན་དུ་ལྟ་བ་གཉིས་དང༌། དེ་ལ་བརྟེན་པའི་ཉེས་དམིགས་ཀྱི་དབང་དུ་བྱས་པ་གཉིས་དང༌། དེ་ལམ་དུ་བྱེད་ཅིང་དེའི་ཕན་ཡོན་དུ་ལྟ་བ་གཉིས་དང༌། དེ་ལ་བརྟེན་ནས་གཞན་དང་འབྲེལ་བའི་སྒོ་ནས་གཏམ་བྱེད་པ་གཉིས་དང༌།
དེའི་ཕན་ཡོན་དུ་ལྟ་བ་གཅིག་དང༌། དེ་ཉིད་ལ་ཞེན་པའི་ཁྱད་པར་ལས་གཅིག་དང༌། དེ་ཐམས་ཅད་ཀྱི་ས་བོན་ལས་གཅིག་གོ ། གསུམ་པ་དེའི་དགོངས་པ་གཏན་ལ་དབབ་པ་ལ་གཉིས་ཏེ། ཤིན་ཏུ་རྒྱས་པའི་སྡེ་སྒྲ་ཇི་བཞིན་པ་མ་ཡིན་པའི་དོན་བསྟན་པ་དང༌། དེས་ན་ཤིན་ཏུ་རྒྱས་པའི་མདོ་དོན་ལས་མི་ཉམས་པའི་ཐབས་དགོངས་ལྡེམ་དགོངས་གཞི་བཤད་པའོ། ། དང་པོ་ལ་གཉིས་ཏེ། ངོ་བོ་ཉིད་མེད་པར་གསུངས་པའི་དགོངས་པ་དང༌། སྐྱེ་འགག་མེད་ཅིང་རང་བཞིན་གྱིས་ཞི་བར་གསུངས་པའི་དགོངས་པའོ། ། དང་པོ་ལ་གཉིས་ཏེ།
དུས་གསུམ་དང་བཏགས་པ་ལ་ལྟོས་ནས་དེར་གསུངས་པ་དང༌། ངོ་བོ་ཉིད་མེད་པ་གསུམ་ལ་དགོངས་ནས་དེར་གསུངས་པའོ། ། ལྔ་པ་ཡང་དག་པར་བརྩོན་པའི་ཕན་ཡོན་ལ་གསུམ་སྟེ། འདྲེས་པའི་ཆོས་ལ་དམིགས་པ་ཞི་གནས་ཀྱི་ཕན་ཡོན་གཉིས་དང༌། ལྷག་མཐོང་གི་ཕན་ཡོན་གཉིས་དང༌། ཟུང་དུ་འབྲེལ་བའི་ཕན་ཡོན་གཅིག་རྣམས་སོ། ། དེ་དག་གི་སྤྱིའི་དོན་ལ་གཉིས་ཏེ། རང་གི་ལུགས་གཞག་པ་དང༌། གཞན་གྱི་ལུགས་མི་འཐད་པའོ། ། དང་པོ་ལ།
ངེས་དོན་གྱི་མདོའི་མཚན་ཉིད་ནི། གདུལ་བྱ་ཐེག་པ་གསུམ་པོ་གང་རུང་གི་རིགས་ཅན་ལ། དགོས་པ་སྒྲིབ་པ་གཉིས་གང་རུང་གི་གཉེན་པོར་བརྗོད་བྱ་བདག་མེད་པ་གཉིས་གང་རུང་གཙོ་བོར་སྟོན་པའི་མདོའོ། ། དབྱེ་ན་ངེས་དོན་གྱི་དྲང་དོན་དང༌། དེའི་ཡང་ངེས་དོན་ནོ། ། དང་པོ་ནི། དེ་གང་ཞིག སྒྲ་ཇི་བཞིན་པ་མ་ཡིན་པའོ། ། དེའི་མཚན་གཞི་ནི། ཤེར་ཕྱིན་གྱི་མདོ་ལས།
ཆོས་ཐམས་ཅད་རང་སྟོང་དུ་གསུངས་པ་ལྟ་བུའོ། ། དེ་སྒྲ་ཇི་བཞིན་པ་མ་ཡིན་པའི་ཤེས་བྱེད་ཀྱང་དགོངས་གཞི་དགོས་པ་དངོས་ལ་གནོད་བྱེད་གསུམ་གྱི་སྒོ་ནས་འཆད་དགོས་པའི་ཕྱིར། དེ་ལྟར་འཆད་པ་ཡང་མདོ་གཞན་ཁོ་ན་ལ་རག་ལས་པ་མ་ཡིན་ཏེ། མདོ་དེ་ཉིད་དུ་བྱམས་ཞུས་ཀྱི་ལེའུ་ལས། དོན་དེ་གསལ་བར་གསུངས་པའི་ཕྱིར། དེ་ཡང་དགོངས་གཞི་ནི། ངོ་བོ་ཉིད་མེད་པ་རྣམ་པ་གསུམ་ལ་དགོངས་དགོས་པ་ནི་མཚན་འཛིན་གྱི་རྟོག་པ་ཇི་སྙེད་པ་གཞོམ་པར་བྱ་བའི་ཕྱིར་དུའོ། ། དངོས་ལ་གནོད་བྱེད་ནི། སྒྲ་ཇི་བཞིན་པར་བཤད་ན། གོང་དུ་བཤད་མ་ཐག་པའི་ལྟ་ངན་ཉི་ཤུ་རྩ་བརྒྱད་དུ་འགྱུར་བས་སོ། །
འདི་ཡང་ཟབ་པའི་ཆ་ནས་ཡིན་གྱི། དེར་བཤད་པའི་རྒྱ་ཆེ་བའི་ཆ་རྣམས་ནི་སྒྲ་ཇི་བཞིན་པ་ཉིད་དུ་ཁས་བླང་བར་བྱའོ། ། གཉིས་པའི་མཚན་ཉིད་ནི། དེ་གང་ཞིག སྒྲ་ཇི་བཞིན་པ་ཉིད་དུ་ཁས་བླང་དུ་རུང་བའོ། ། མཚན་གཞི་ནི། མདོ་སྡེ་དགོངས་འགྲེལ་གྱི་ནང་གི་ལེའུ་དོན་དམ་རྣམ་པར་ངེས་པ་ལྟ་བུའོ། ། དེ་དེ་ཡིན་པའི་ཤེས་བྱེད་ཀྱང༌། མདོ་དེར་ཤེར་ཕྱིན་གྱི་མདོ་ལས། ཆོས་ཐམས་ཅད་ངོ་བོ་ཉིད་མེད་པར་གསུངས་པའི་དོན།
ངོ་བོ་ཉིད་མེད་པ་གསུམ་ལ་དགོངས་ལ། དེ་སྒྲ་ཇི་བཞིན་དུ་ཁས་བླང་དུ་རུང་བའི་ཕྱིར་རོ། ། དྲང་དོན་གྱི་མདོའི་མཚན་ཉིད་ནི། གདུལ་བྱ་ཐེག་པ་ཆེ་ཆུང་སྣ་ཚོགས་པ་ལ་དགོས་པ་བསོད་ནམས་ཀྱི་ཚོགས་སོག་པར་བྱ་བའི་ཕྱིར་དུ། བརྗོད་བྱ་ཀུན་རྫོབ་ཀྱི་བདེན་པ་གཙོ་བོར་སྟོན་པའི་མདོའོ། ། དབྱེ་ན་དྲང་དོན་གྱི་དྲང་དོན་དང༌། དེའི་ངེས་དོན་ནོ། ། དང་པོའི་མཚན་ཉིད་ནི། དེ་གང་ཞིག སྒྲ་ཇི་བཞིན་པར་ཁས་བླང་དུ་མི་རུང་བའོ། །
མཚན་གཞི་ནི། དགོངས་པ་ཅན་རྣམ་པ་བཞིའི་མདོ་ལྟ་བུའོ། ། གཉིས་པའི་མཚན་ཉིད་ནི། དེ་གང་ཞིག སྒྲ་ཇི་བཞིན་དུ་ཁས་བླང་དུ་རུང་བའོ། ། མཚན་གཞི་ནི། གཞུག་པ་ལྡེམ་པོར་དགོངས་པ་དང༌། མཚན་ཉིད་ལྡེམ་པོར་དགོངས་པའི་མདོའི་ཆ་ཤས་འགའ་ཞིག་ལྟ་བུའོ། ། དེ་ཡང་དཔེར་ན། ཉན་ཐོས་པ་དག་ཐེག་པ་ཆེན་པོ་ལ་གཞུག་པར་བྱ་བའི་ཕྱིར་དུ།
ཕུང་ཁམས་སྐྱེ་མཆེད་གསུམ་གྱི་རྣམ་གཞག་གསུངས་པ་དང༌། ཆོས་རྣམས་ཀྱི་རང་སྤྱིའི་མཚན་ཉིད་མ་འདྲེས་པར་གསུངས་པའི་མདོ་ལྟ་བུའོ། ། སྤྱིར་ལྡེམ་པོ་ཞེས་བྱ་བའི་དོན་ནི་དྲང་པོ་ཡིན་ལ། དེའི་དོན་ཡང་སྒྲ་ཇི་བཞིན་པ་ཉིད་དོ། ། དེ་ལའང་དགོངས་པ་སྒྲ་ཇི་བཞིན་པ་དང༌། དགོས་པ་སྒྲ་ཇི་བཞིན་པ་གཉིས་ལས། དང་པོ་ལ་ལྡེམ་པོའི་ངག་ཅེས་བྱ་ལ། དེ་ནི་སྒྲ་ཇི་བཞིན་པ་ཁོ་ནའོ། ། གཉིས་པ་ནི། ངག་དེའི་དགོངས་པ་སྒྲ་ཇི་བཞིན་པར་མི་རུང་ཀྱང༌།
སྒྲ་ཇི་བཞིན་པ་དེའི་དགོས་པ་ཁས་བླང་དུ་རུང་བའོ། ། དེ་ལ་ནི་ལྡེམ་པོར་དགོངས་པའི་ངག་ཅེས་བྱའོ། ། འདིར་དགོངས་ལྡེམ་དགོངས་ཀྱི་ཁྱད་པར་བོད་གཞན་དག་གིས་བཏགས་པ་ལ་ནི་གོ་བ་ཆེར་མི་སྣང་བས་འདི་ལྟར་བཤད་དེ། སྒྲ་ཇི་བཞིན་པའི་ངག་དེ་ལྡེམ་པོའི་ངག་གི་མཚན་ཉིད་དོ། ། དབྱེ་ན་དགོངས་པ་དང༌། དགོས་པ་གཉིས་ཀ་སྒྲ་ཇི་བཞིན་པའི་ངག་དང༌། དགོངས་པ་སྒྲ་ཇི་བཞིན་པ་ཡིན་ཀྱང༌། དགོས་པ་སྒྲ་ཇི་བཞིན་པ་མ་ཡིན་པ་དང༌། དགོས་པ་དེ་མ་ཡིན་ཀྱང་དགོངས་པ་དེ་ཡིན་པ་དང༌། གཉིས་ཀ་དེ་མ་ཡིན་པའོ། །
དང་པོ་ནི། ངེས་དོན་ལ་མཚོན་ན་དོན་དམ་རྣམ་ངེས་ཀྱི་ལེའུ་ལྟ་བུ་དང༌། དྲང་དོན་ལ་མཚོན་ན་མ་རིག་པ་ལས་འདུ་བྱེད་སོགས་འབྱུང་བར་སྟོན་པའི་མདོ་ལྟ་བུའོ། ། གཉིས་པ་མཚན་གཞི་ནི། ཤེར་ཕྱིན་གྱི་མདོ་ལས་ཆོས་ཐམས་ཅད་ངོ་བོ་ཉིད་མེད་པར་གསུངས་པ་ལྟ་བུའོ། ། དེའི་དགོས་པ་ནི་སྒྲ་ཇི་བཞིན་པ་ཡིན་ཏེ། དེའི་སྒྲ་ཇི་བཞིན་པ་ལ་བརྟེན་ནས་སྤྲོས་པའི་མཚན་མ་ཐམས་ཅད་འགོག་ནུས་པའི་ཕྱིར་རོ། ། དེའི་དགོངས་པ་ནི་སྒྲ་ཇི་བཞིན་པ་མ་ཡིན་ཏེ། ཡོངས་གྲུབ་ངོ་བོ་ཉིད་ཀྱིས་སྟོང་པ་མ་ཡིན་པའི་ཕྱིར་རོ། ། གསུམ་པ་ནི།
ཆོས་ཐམས་ཅད་བདག་མེད་པ་ཡོད་པར་སྟོན་པའི་མདོ་ལྟ་བུའོ། ། དེའི་དགོས་པ་ནི། སྒྲ་ཇི་བཞིན་པ་མ་ཡིན་ཏེ། བདག་མེད་པ་ཡོད་འཛིན་གྱི་རྟོག་པ་སྐྱེས་པ་དེ་དེའི་དགོས་པ་ཡིན་ལ། དེ་ཡང་སྤང་བྱ་ཡིན་པའི་ཕྱིར་རོ། ། དགོངས་པ་ནི་སྒྲ་ཇི་བཞིན་པ་ཡིན་ཏེ། བདག་མེད་པ་ཡོད་པའི་ཕྱིར་རོ། ། བཞི་པ་རྟོགས་པར་སླའོ། ། དེ་ལྟར་སྤྱིར་བཤད་ནས། བྱེ་བྲག་གཞུང་འདིར་འབྱུང་བ་ནི།
དགོངས་པ་སྒྲ་ཇི་བཞིན་པ་མ་ཡིན་ཀྱང་དགོས་པ་སྒྲ་ཇི་བཞིན་པ་ཉིད་དུ་བརྟག་ཏུ་རུང་བའི་གསུང་རབ་དེ་ལྡེམ་པོར་དགོངས་པའི་མདོའི་མཚན་ཉིད་དོ། ། དབྱེ་ན་བཞི་དགོངས་ལྡེམ་དགོངས་འགལ་བ་ནི་མ་ཡིན་ཏེ། དགོངས་པ་ཅན་བཞི་ཀ་གཉེན་པོ་ལྡེམ་དགོངས་ཀྱི་མཚན་གཞིར་བཤད་པའི་ཕྱིར། དེས་ན་འདིར་བཤད་པའི་བརྒྱད་པོ་ནི་ལྡེམ་པོར་དགོངས་པ་ཁོ་ན་ཡིན་ལ། དེ་ལ་དྲང་དོན་གྱིས་མ་ཁྱབ་ཏེ། དེ་ལ་ཀུན་རྫོབ་བདེན་པ་གཞིར་བྱས་པའི་ངེས་དོན་ཡང་ཡོད། དོན་དམ་བདེན་པའི་དབང་དུ་བྱས་པའི་ངེས་དོན་ཡང་ཡོད་པའི་ཕྱིར། དཔེར་ན། ཤེར་ཕྱིན་གྱི་མདོ་ལྟ་བུའོ། ། སྤྱིར་སངས་རྒྱས་ཀྱི་གསུང་རབ་ཐམས་ཅད་དགོངས་པ་ཅན་དང༌།
ལྡེམ་པོའི་ངག་གཉིས་སུ་འདུས་པ་ཡིན་ཏེ། དགོངས་པ་སྒྲ་ཇི་བཞིན་པ་ཡིན་མིན་གཉིས་སུ་འདུས་པའི་ཕྱིར། དེ་ལ་དགོངས་ནས་ཐེག་བསྡུས་སུ། སངས་རྒྱས་ཀྱི་གསུང་ཐམས་ཅད་དེས་བསྡུས་པར་བཤད་དོ། ། གཉིས་པ་གཞན་གྱི་ལུགས་དགག་པ་ནི། གངས་ཅན་དུ་བྱོན་པའི་སྔ་ཕྱི་མང་པོ་དག ལུགས་འདིར། ཤེར་ཕྱིན་གྱི་མདོ་སོགས་འཁོར་ལོ་བར་པ་རྣམས་དྲང་དོན་དུ་ཁས་ལེན་དགོས་པ་ཡིན་ཏེ། མདོ་སྡེ་དགོངས་འགྲེལ་ལས། དེ་ལྟར་དུ་གསུངས་པའི་ཕྱིར་དང༌།
སྒྲ་ཇི་བཞིན་པ་མ་ཡིན་པའི་མདོ་ཡིན་པའི་ཕྱིར། ཞེས་མཐུན་པར་གསུང་ངོ༌། ། དེ་ནི་རིགས་པ་མ་ཡིན་ཏེ། དབྱིག་གཉེན་ཞབས་ཀྱིས། རྣམ་བཤད་རིགས་པར་བཤད་པ་དང་འགལ་བའི་ཕྱིར་རོ། ། ཇི་ལྟར་ཞེ་ན། རྩ་བ་དང༌། འགྲེལ་པ་གཉིས་ལས། དང་པོ་ནི། ཇི་སྐད་དུ།
དེ་ཉིད་ལས། ཇི་ལྟར་སངས་རྒྱས་གསུངས་མ་ཡིན། ། འགལ་བའི་ཕྱིར་རོ་གཞན་དེ་བཞིན། ། དེ་ངེས་དོན་ཡིན་རིལ་མི་ཤེས། ། ངེས་དོན་མེད་པར་ཇི་ལྟར་ཤེས། ། དེ་སྒྲ་བཞིན་དོན་མ་ཡིན་ནོ། ། འགལ་བའི་ཕྱིར་རོ་ཉམས་བྱེད་མིན། ། ལྟ་བ་མི་བཟང་བཀག་ཕྱིར་རོ། ། ཕན་པའི་ཐབས་ཀྱང་བསྟན་ཕྱིར་རོ། ། ཞེས་གསུངས་སོ། །
གཞུང་འདིའི་ཕྱོགས་སྔ་མ་ནི། ཐེག་པ་ཆེན་པོ་སངས་རྒྱས་ཀྱི་གསུངས་མ་ཡིན་ཏེ། འདི་ལ་ངེས་པའི་དོན་མེད་པའི་ཕྱིར་ཏེ། སྒྲ་ཇི་བཞིན་དུ་ཁས་བླང་དུ་མི་རུང་བའི་ཕྱིར་ཞེས་པའོ། ། དེའི་ལན་ནི། ཇི་ལྟར་སངས་རྒྱས་གསུངས་མ་ཡིན། ། ཞེས་དྲིས་ནས། འགལ་བའི་ཕྱིར་རོ་ཞེ་ན། གཞན་དེ་བཞིན། ཞེས་པ་ཁྱེད་རང་གི་ལུང་ལ་ཡང་དེར་ཐལ་ལོ། །
དེ་ངེས་དོན་ཡིན་ཞེས་པ་ཤེར་ཕྱིན་གྱི་མདོ་ངེས་དོན་ཡིན་ཏེ། འདིས་ངེས་དོན་ཟབ་མོ་སྟོན་པའི་ཕྱིར་ཞེས་པའོ། ། དེས་དེ་སྟོན་པར་མི་འགྲུབ་བོ་ཞེ་ན། རིལ་མི་ཤེས་ཞེས་པ་ཁྱེད་རང་གིས་ཐེག་པ་ཆེན་པོའི་མདོ་རིལ་གྱིས་མི་ཤེས་པས་ལན་པ་ཡིན་ཏེ། ཐེག་པ་ཆེན་པོའི་མདོ། མདོ་སྡེ་དགོངས་པ་ངེས་འགྲེལ་སོགས་ལས་དེས་དེ་སྟོན་པར་བཤད་པའི་ཕྱིར་ཞེས་པའོ། ། ངེས་དོན་མེད་པར་ཇི་ལྟར་ཤེས། ། ཞེས་པ་འདི་ལ་ངེས་དོན་མེད་པའི་རྒྱུ་མཚན་ཅི་ཡིན་དྲིས་པའོ། ། འདིའི་ངེས་དོན་བརྗོད་པའི་སྒྲ་ཇི་བཞིན་པ་དེ་ཁས་བླངས་ན་ངེས་པར་ལེགས་པ་དང༌། མངོན་པར་མཐོ་བའི་ལམ་ལས་ཉམས་པར་བྱེད་པའི་ཕྱིར་ཞེ་ན།
དེ་སྒྲ་བཞིན་དོན་མ་ཡིན་ནོ། ། འགལ་བའི་ཕྱིར་རོ་ཞེས་པ་དེའི་སྒྲ་ཇི་བཞིན་པ་དེ་ངེས་དོན་མ་ཡིན་ཏེ། དེར་དེ་ཁས་བླངས་ན་འགལ་བ་སྟེ་ལྟ་བ་ངན་པ་བསྐྱེད་པའི་ཕྱིར་རོ། ། ཉམས་བྱེད་མིན། ལྟ་བ་མི་བཟང་བཀག་ཕྱིར་རོ། ། ཞེས་པ་ནི། ཐེག་པ་ཆེན་པོའི་ལྟ་བ་འདིས་གཞན་ཉམས་པར་བྱེད་པ་ནི་མ་ཡིན་ཏེ། ལྟ་བ་ངན་པ་ནི་འདི་ཉིད་དུ་བཀག་པའི་ཕྱིར་དང༌། བསོད་ནམས་ཀྱི་ཚོགས་ཀྱི་སྒོ་ནས་ཕན་པའི་ཐབས་ཀྱང་བསྟན་པའི་ཕྱིར་ཞེས་པའོ། ། ལྟ་བ་ངན་པ་ཇི་ལྟར་བཀག་པ་ནི།
ཡུམ་བརྒྱད་སྟོང་པ་ལས། རབ་འབྱོར་གཞན་ཡང་བྱང་ཆུབ་སེམས་དཔའ་ཆེན་པོའི་དྲུང་དུ་བདུད་སྡིག་ཅན་དགེ་སློང་གི་ཆ་བྱད་དུ་འོངས་ནས། འདི་སྐད་དུ། ཆོས་དེ་ནི་ནམ་མཁའ་དང་འདྲ་སྟེ་འདི་ལྟ་སྟེ་ཐམས་ཅད་མཁྱེན་པ་ཉིད་དོ། ། ཆོས་དེ་ནི་མེད་པ་སྟེ་འདི་ལྟ་སྟེ་ཐམས་ཅད་མཁྱེན་པ་ཉིད་དོ། ། ཞེས་པ་ནས་འདི་ལྟ་སྟེ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱ་བར་བྱའོ། ། ཞེས་བྱ་བ་འདི་ནི་བདུད་ཀྱིས་བསྟན་པ་ཡིན་གྱི། དེ་ནི་སངས་རྒྱས་ཀྱིས་གསུངས་པ་མ་ཡིན་ནོ། ། ཞེས་འདུན་པ་བཟློག་པར་བྱེད་ན། རིགས་ཀྱི་བུའམ་རིགས་ཀྱི་བུ་མོ་དེས་འདི་ནི་བདུད་ཀྱི་ལས་ཡིན་ཞེས་ཤེས་པར་བྱ་ཞིང་རིག་པར་བྱའོ། །
ཞེས་འབྱུང་བ་ཡིན་ནོ། ། ཞེས་རྣམ་བཤད་རིགས་པ་དེ་ཉིད་དུ་དྲངས་སོ། ། གཉིས་པ་འགྲེལ་པ་དང་འགལ་བ་ནི། རྩ་བ་དྲངས་མ་ཐག་པ་དེའི་འགྲེལ་པ་ལས། ཐེག་པ་ཆེན་པོ་ལ་ནི་ངེས་པའི་དོན་མེད་དོ། ། ཞེས་སྨྲ་བ་གང་ཡིན་པ་དེ་ཡང་ཐོས་པ་ཉུང་བའི་ཕྱིར་དེ་སྐད་སྨྲས་པ་ཡིན་ཏེ། དགོངས་པ་ངེས་པར་འགྲེལ་བའི་མདོ་ལས། ཆོས་ཐམས་ཅད་ངོ་བོ་ཉིད་མེད་པ་ཞེས་བྱ་བ་དེ་ལྟ་བུ་ལ་སོགས་པ་དེ་ཐམས་ཅད་ངེས་པའི་དོན་ཡིན་པར་འབྱུང་ལ།

མདོ་སྡེ་གཞན་གྱི་ཁྱད་པར་མང་པོ་དག་ལས་ཀྱང་དོན་དེ་ཉིད་ཡོངས་སུ་བསྟན་ཏོ། ། མདོ་སྡེའི་དུམ་བུ་དེ་དག་ནི་གཞུང་མངས་པའི་ཕྱིར་མ་བཀོད་དོ། ། རེ་ཞིག་ཚིགས་སུ་བཅད་པ་ཙམ་ཞིག་བརྗོད་པ་ནི། དགོངས་འགྲེལ་ལས། ཆོས་རྣམས་ངོ་བོ་ཉིད་མེད་ཆོས་རྣམས་མ་སྐྱེས་དང༌། ། ཆོས་རྣམས་མ་འགགས་ཆོས་རྣམས་གཟོད་ནས་ཞི་བ་དང༌། ། ཆོས་རྣམས་ཐམས་ཅད་རང་བཞིན་མྱ་ངན་འདས་པར་ནི། ། དགོངས་པ་མེད་པར་མཁས་པ་སུ་ཞིག་སྨྲ་བར་བྱེད། ། མཚན་ཉིད་ངོ་བོ་ཉིད་མེད་སྐྱེ་བ་ངོ་བོ་མེད། ། དོན་དམ་ངོ་བོ་ཉིད་མེད་དོ་ཞེས་ངས་བཤད་དེ། ། མཁས་པ་གང་ཞིག་དགོངས་པ་འདི་དག་ཤེས་པ་ན། །
རབ་ཏུ་ཉམས་པར་འགྱུར་བའི་ལམ་དུ་དེ་མི་འགྲོ། ། ཞེས་གསུངས་པ་ཡིན་ནོ། ། ཞེས་རྣམ་བཤད་རིགས་པ་དེ་ཉིད་དུ་བྱུང་བའི་ཕྱིར་ན། ཤེར་ཕྱིན་གྱི་མདོ་དྲང་དོན་དུ་འཆད་པ་ནི། རྣལ་འབྱོར་སྤྱོད་པ་བ་དག་གི་ལུགས་མ་ཡིན་ནོ། ། གཞན་ཡང༌། ཐོགས་མེད་ཞབས་ཀྱིས། རྒྱུད་བླ་མའི་བསྟན་བཅོས་ཀྱི་འགྲེལ་པར། བརྗོད་བྱ་བདེན་པ་གཉིས་ཀྱི་སྒོ་ནས། དྲང་ངེས་གསལ་བར་ཕྱེ་བའི་ཕྱིར།
ཤིང་རྟ་ཆེན་པོ་གཉིས་ཀྱི་དྲང་ངེས་ཀྱི་འཇོག་མཚམས་རྣམ་པར་དབྱེ་བའི་བསྟན་འཆོས། བོད་ཕྱི་མ་རྣམས་ཀྱིས་བྱས་པ་དེ་དག་ནི་མཛེས་པར་མ་མཐོང་ངོ༌། ། འདིར་སྨྲས་པ། དྲང་པོའི་བློ་ཡིས་ཚུལ་བཞིན་མི་དཔྱོད་པར། ། དྲང་ངེས་འབྱེད་པའི་ང་རོ་བགྲང་ཡས་ཀྱིས། ། དྲང་དོན་ངེས་པའི་དོན་དང་ངེས་དོན་ཀྱང༌། ། དྲང་བའི་དོན་དུ་འཆད་པ་དེ་ངོ་མཚར། ། ཆོས་དང་དོན་ལ་ཐོགས་པ་མེད་འཇུག་ཅིང༌། ། ཆོས་དང་ཆོས་མིན་ཕྱེད་པའི་རྣམ་དཔྱོད་ཀྱིས། ། ཆོས་རྣམ་ངེས་པའི་རྣམ་བཤད་འདིར་ཞུགས་ལ། །
ཆོས་མངོན་རྒྱ་མཚོའི་ཕ་མཐའ་གང་ཡིན་ལྟོས། ། ཞེས་ཆོས་མངོན་པ་ཀུན་ལས་བཏུས་པའི་རྣམ་པར་བཤད་པ་རྣལ་འབྱོར་སྤྱོད་གཞུང་རྒྱ་མཚོའི་རླབས་ཀྱི་ཕྲེང་བ་ཞེས་བྱ་བ་ལས་ཆོས་རྣམ་པར་ངེས་པ་སྟེ་ལེའུ་གསུམ་པའི་རྣམ་པར་བཤད་པ་གཏན་ལ་ཕབ་པའོ།། །། སྡེ་སྣོད་མང་པོའི་སྒོ་བརྒྱ་རབ་ཕྱེ་ནས། ། ཕུང་སོགས་ཆོས་དང་བདེན་བཞིའི་རྣམ་པ་ལ། ། ཐོས་བསམ་བྱེད་པོའི་བློ་ལ་མངོན་རྟོགས་ཀྱང༌། ། སྐྱེ་ཚུལ་གསུང་བ་དེ་ལ་ཕྱག་འཚལ་ལོ། ། གང་གང་ཐོབ་བྱ་དེ་ཐོབ་བྱེད་པོ་དང༌། ། ཐེག་གསུམ་མངོན་རྟོགས་རྫོགས་སངས་རྒྱས་བློ་ཡིས། ། ཡོན་ཏན་གསལ་བའི་དབྱེ་བ་མཐའ་ཡས་པ། ། བཤད་སྲོལ་གཞན་དང་མ་འདྲེས་འདིར་བཤད་བྱ། །
ཞེས་མཆོད་པར་བརྗོད་ཅིང་རྩོམ་པར་དམ་བཅས་ནས། གསུམ་པ་ཐོབ་པ་རྣམ་པར་ངེས་པ་ལ་གཉིས་ཏེ། བསྟན་པ་དང༌། བཤད་པའོ། ། དེ་ལ་གསུམ་སྟེ། ཐོབ་པར་བྱེད་པའི་གང་ཟག་དང༌། ཐོབ་བྱའི་མངོན་པར་རྟོགས་པ་དང༌། ཐེག་པ་ཆེན་པོའི་གང་ཟག་དང་དེའི་ཆོས་བྱེ་བྲག་ཏུ་བཤད་པའོ། ། དང་པོ་ལ་གསུམ་སྟེ། དབྱེ་བ་དང༌།
སོ་སོའི་མཚན་ཉིད་དང༌། རྒྱུན་དུ་ཞུགས་པའི་གང་ཟག་བྱེ་བྲག་ཏུ་བཤད་པའོ། ། དང་པོ་ལ་གཉིས་ཏེ། སྡེ་ཚན་གྱི་སྒོ་ནས་བདུན་དུ་དབྱེ་བ་དང༌། དེ་ཉིད་རྒྱུ་མཚན་དུ་བྱས་ནས་སོ་སོའི་བྱེ་བྲག་དྲུག་ཅུར་ཕྱེ་བའོ། ། དེ་ལ་བདུན་ཏེ། སྤྱོད་པས་དང༌། ངེས་འབྱུང་གིས་དང༌། ཉེ་བར་བརྟན་པས་དང༌། སྦྱོར་བས་དང༌།
འབྲས་བུས་དང༌། ཁམས་ཀྱིས་དང༌། སྤྱད་པས་རབ་ཏུ་དབྱེ་བ་རྣམས་སོ། ། འབྲས་བུས་དབྱེ་བ་ལ་གསུམ་སྟེ། དབང་པོ་སྙོམས་འཇུག་རྣམ་གྲོལ་གྱི་སྒོ་ནས་དང༌། ཞུགས་འབྲས་བརྒྱད་ཀྱི་སྒོ་ནས་དང༌། སྐྱེ་བ་ལེན་ཚུལ་དང་རིགས་ཀྱི་སྒོ་ནས་དབྱེ་བ་རྣམས་སོ། ། གཉིས་པ་སོ་སོའི་མཚན་ཉིད་ལ་སྔ་མ་ལྟར་བདུན་ལས། དང་པོ་ལ་བཞི་སྟེ། འདོད་ཆགས་ལ་སྤྱོད་པ་དང༌།
སྤྱོད་པ་གཞན་བཞི་དང༌། ཆ་མཉམ་པ་ལ་སྤྱོད་པ་དང༌། ཤས་ཆུང་བ་བཤད་པའོ། ། ངེས་འབྱུང་ལ་གསུམ་སྟེ། ཉན་ཐོས་ཀྱི་ཐེག་པ་པ་དང༌། རང་སངས་རྒྱས་ཀྱི་དང༌། ཐེག་པ་ཆེན་པོ་པའོ། ། དང་པོ་ལ། རིགས་དང༌། དབང་པོ་དང༌།
སྨོན་ལམ་དང༌། བསམ་པ་དང༌། དམིགས་པ་དང༌། སྤྱོད་པ་དང༌། འབྲས་བུ་སྟེ་ཁྱད་པར་བདུན་ནོ། ། གཉིས་པ་རང་རྒྱལ་གྱི་ཐེག་པ་ལ་བདུན་ཏེ། རིགས་དང༌། དབང་པོ་དང༌། སྨོན་ལམ་དང༌། སྤང་བྱ་སྤངས་པ་དང༌།
ཐོབ་བྱ་ཐོབ་པར་བྱེད་པའི་དབྱེ་བས་བསམ་པའི་ཁྱད་པར་དང༌། དམིགས་པའི་ཁྱད་པར་དང༌། སྤྱོད་པའི་ཁྱད་པར་ཏེ་དྲུག་དང༌། སོ་སྐྱེ་སྔོན་འགྲོ་དང་ཉན་ཐོས་སྔོན་འགྲོའི་དབྱེ་བས་འབྲས་བུའི་ཁྱད་པར་ཏེ་བདུན་ནོ། ། སྤྱོད་པ་ལ་གསུམ་སྟེ། སྤྱིར་བསྟན་པ་དང༌། བྱེ་བྲག་གི་དབྱེ་བ་དང༌། བདག་ཉིད་ཀྱི་སྤྱོད་པའོ། ། བར་མ་ལ་གསུམ་སྟེ། སྦྱོར་ལམ་མ་སྐྱེད་པ་དང༌།
མཐོང་ལམ་མ་སྐྱེད་པ་དང༌། དེ་སྐྱེད་པའོ། ། ཐེག་ཆེན་ལ་བདུན་ཏེ། རིགས་དང༌། དབང་པོ་དང༌། སྨོན་ལམ་དང༌། བསམ་པ་དང༌། དམིགས་པ་དང༌། སྤྱོད་པ་དང༌། འབྲས་བུའོ། །
སྤྱོད་པ་ལ་གསུམ་སྟེ། སྤྱོད་པའི་ངོ་བོ་དང༌། བྱེད་པ་དང༌། ཡོན་ཏན་ནོ། ། བྱེད་པ་ལ་གཉིས་ཏེ། རང་དང་གཞན་སྨིན་པར་བྱེད་པ་དང༌། སངས་རྒྱས་ཀྱི་ཞིང་རྟེན་དང་བརྟེན་པར་བཅས་པ་སྦྱོང་བའོ། ། གསུམ་པ་ངེས་པར་བསྟན་པས་དབྱེ་བ་ལ་གཉིས་ཏེ། གང་ཟག་གི་མཚན་ཉིད་དངོས་དང༌། ཞར་ལ་དེའི་ལམ་ལས་ཉམས་པའི་དོན་བཤད་པའོ། །
དང་པོ་ལ་གཉིས་ཏེ། བསྟན་པ་དང༌། བཤད་པའོ། ། དེ་ལ་ཚོགས་ལམ་ལ་གནས་པའི་གང་ཟག་བཤད་པ་དང༌། སྦྱོར་ལམ་ལ་གནས་པའི་གང་ཟག་བཤད་པའོ། ། དེ་རེ་རེ་ལའང་ཚོགས་མ་བསགས་པ་དང༌། བསགས་ལ་མ་བསགས་པ་དང༌། བསགས་པ་དང་གསུམ་གསུམ་མོ། ། གཉིས་པའི་གསུམ་པ་ལ་དངོས་དང༌། ཆོས་མཆོག་མ་གཏོགས་པ་ཞེས་སྨོས་པའི་རྒྱུ་མཚན་ནོ། །
འདིར་ངེས་འབྱེད་ཆ་མཐུན་ལས་ཉམས་པ་སྲིད་པ་དེ་ནི་ཐེག་དམན་གྱི་དབང་དུ་བྱས་པ་ཡིན་ཏེ། དྲོད་མན་ཆད་དུ་དགེ་རྩ་ཆད་པ་ཅིག་སྲིད་པའི་ཕྱིར། དེ་ཡང་མངོན་གྱུར་ཡིན་གྱི་བག་ལ་ཉལ་མ་ཡིན་ཏེ། འཇིག་རྟེན་པའི་ལམ་གྱིས་རང་གི་སྤང་བྱའི་ས་བོན་འཇོམས་མི་ནུས་པའི་ཕྱིར་ཞེས་འཆད་པའམ། ཡང་ན། ཐེག་པ་ཐུན་མོང་གི་གྲུབ་མཐའི་དབང་དུ་བྱས་པ་ཡིན་ཏེ། ཐེག་ཆེན་ཐུན་མོང་མ་ཡིན་པའི་གྲུབ་པའི་མཐའ་ལྟར་ན་ཐེག་ཆེན་གྱི་སྦྱོར་ལམ་ཐོབ་ནས་ཐེག་པ་ཆེན་པོར་རིགས་ངེས་པའི་ཕྱིར་རོ། ། ཡང་ན། འཇིག་རྟེན་པའི་ལམ་རྣམས་ནི། མངོན་གྱུར་ལས་ཉམས་ནས་དབང་ལྡན་དུ་གནས་པ་སྲིད་ལ།
འདས་པའི་ལམ་ལ་ནི་དེ་ལྟར་མི་སྲིད་དོ། ། ཞེས་པའི་དོན་དུ་སྦྱར་རོ། ། བཞི་པ་སྦྱོར་བས་དབྱེ་བ་ལ་རྗེས་འབྲང་རྣམ་པ་གཉིས་སོ། ། ལྔ་པ་འབྲས་བུའི་དབྱེ་བ་ལ་དྲུག་སྟེ། སློབ་པའི་འབྲས་བུའི་ཁྱད་པར་དབང་པོའི་སྒོ་ནས་ཕྱེ་བ་གཉིས་དང༌། སྙོམས་འཇུག་གི་སྒོ་ནས་ཕྱེ་བ་གཅིག་དང༌། དགྲ་བཅོམ་པའི་འབྲས་བུའི་ཁྱད་པར་ལ་སྒྲིབ་པའི་སྒོ་ནས་ཕྱེ་བ་གཉིས་དང༌། ལམ་དང་འབྲས་བུའི་སྒོ་ནས་ཕྱེ་བའི་གང་ཟག་བརྒྱད་དང༌། སྐྱེ་བའི་ཁྱད་པར་གྱི་སྒོ་ནས་ཕྱེ་བ་བརྒྱད་དང༌། དགྲ་བཅོམ་པའི་འབྲས་བུའི་ཁྱད་པར་རིགས་ཀྱི་སྒོ་ནས་དབྱེ་བ་དྲུག་གོ །
བཞི་པ་ལམ་དང་འབྲས་བུའི་དབྱེ་བ་བརྒྱད་པོ་བཞིར་བསྡུ་སྟེ། རྒྱུན་དུ་ཞུགས་པའི་འབྲས་བུ་ལ་ཞུགས་གནས་གཉིས་དང༌། ཕྱིར་འོང་གི་གཉིས་དང༌། ཕྱིར་མི་འོང་གི་གཉིས་དང༌། དགྲ་བཅོམ་པའི་གཉིས་སོ། ། དང་པོ་ལ་གསུམ་སྟེ། གང་ཟག་གཉིས་ཀྱི་མཚན་ཉིད་དང༌། དེའི་དམིགས་བསལ་དང༌། རྒྱུན་དུ་ཞུགས་པའི་མཚན་ཉིད་ལ་མདོ་དང་འགལ་བ་སྤང་བའོ། ། དམིགས་བསལ་ལ་གཉིས་ཏེ།
ཞར་བྱུང་མཐོང་ལམ་གྱི་རྣམ་གྲངས་དང༌། མཐོང་ལམ་ལ་དང་པོར་འབྲས་བུ་གང་ཐོབ་པའོ། ། ཕྱིར་མི་འོང་གི་གཉིས་ལའང་གང་ཟག་སོ་སོའི་མཚན་ཉིད་དང་མདོ་དང་འགལ་བ་སྤང་བའོ། ། དགྲ་བཅོམ་ལའང་དེ་བཞིན་ནོ། ། སྐབས་འདིར་ཉེ་བར་མཁོ་བའི་དོན་འདི་བཤད་པར་བྱ་སྟེ། གཞུང་འདིའི་རྣམ་བཤད་མཛད་པ་པོ་མཐའ་དག་ལུགས་འདིའི་ཞུགས་གནས་ཀྱི་རྣམ་པར་བཞག་པ་མཐའ་དག་མངོན་པ་འོག་མ་ནས་འབྱུང་བ་དང་མཐུན་པར་འཆད་དོ། ། དེ་ནི་རིགས་པ་མ་ཡིན་ཏེ། མངོན་པ་གོང་འོག་གཉིས་འབྲས་བུའི་ངོས་འཛིན་མི་འདྲ་བ་དང༌། དེ་འཐོབ་བྱེད་ཀྱི་ལམ་གྱིས་ཁྱད་པར་མི་འདྲ་བ་དང༌། ཞུགས་གནས་ཀྱིས་མཚམས་མི་འདྲ་བ་དང༌།
ཆགས་བྲལ་སྔོན་སོང་གི་འཇོག་མཚམས་མི་འདྲ་བ་དང༌། ཙམ་ཁྱད་ཀྱི་ངོས་འཛིན་མི་འདྲ་བའི་ཕྱིར་རོ། ། དང་པོ་ནི། ལུགས་འདི་ལ་དགེ་སྦྱོང་ཚུལ་གྱི་འབྲས་བུ་ཞེས་བྱ་བའི་ཐ་སྙད་མེད་པ་དང༌། དེའི་འབྲས་བུ་ལ་འདུས་བྱས་དང༌། འདུས་མ་བྱས་གཉིས་སུ་དབྱེ་བ་མེད་པ་དང༌། རྒྱུ་ལྔ་ཚང་བའི་འབྲས་བུའི་ཐ་སྙད་མེད་པ་དང༌། འབྲས་བུ་ལ་བརྒྱད་ཅུ་རྩ་དགུར་དབྱེ་བའི་རྣམ་གཞག་མེད་པ་དང༌། འབྲས་བུ་བཞི་པོ་ལ་རྣམ་གྲོལ་ལམ་དང༌། སོ་སོར་བརྟགས་འགོག་གང་རུང་གིས་ཁྱབ་པ་མེད་པ་རྣམས་སོ། །
དེ་དག་གི་རྒྱུ་མཚན་ཡང༌། དེ་ལྟར་ཁས་ལེན་པའི་ཤེས་བྱེད་མེད་པ་དང༌། ཁས་བླངས་པ་ལ་གནོད་བྱེད་ཡོད་པའོ། ། དང་པོ་ནི། ཐོགས་མེད་ཞབས་ཀྱི་གཞུང་གང་ན་ཡང་དེའི་བཤད་པ་མེད་ཅིང༌། དེའི་དགོངས་འགྲེལ་གཅུང་པོས་མཛད་པ་དག་ན་ཡང་དེའི་བཤད་པ་མེད་པའོ། ། གནོད་བྱེད་ཀྱང་རིམ་པ་བཞིན་དུ་བསྟན་པ་ནི། དགེ་སྦྱོང་ཚུལ་གྱི་འབྲས་བུའི་རྣམ་པར་བཞག་པ་ཁས་ལེན་ན། དེའི་འབྲས་བུ་ཐོབ་ཕྱིར་དུ་ཞུགས་པའི་ཞུགས་པ་བཞི་པོ་གང་རུང་ཡིན་ན་དགེ་སྦྱོང་གི་ཚུལ་རྒྱུད་ལ་ལྡན་པས་ཁྱབ་པར་འགྱུར་ལ། དེ་ལ་འདོད་མི་ནུས་པ་ནི་སྦྱོར་ལམ་ནས་འབྲས་ཞུགས་སུ་བཤད་པའི་ཕྱིར་རོ། །
དེ་ཁོ་ནར་མ་ཟད་ཆགས་བྲལ་སྔོན་དུ་སོང་བའི་ཕྱིར་འོང་དང་ཕྱིར་མི་འོང་བའི་འབྲས་བུ་གཉིས་ལ་འཐོབ་བྱེད་དགེ་སྦྱོང་གི་ཚུལ་རེ་རེ་ཡོད་པ་མ་ཡིན་ཏེ། དེ་གཉིས་ནི་འཇིག་རྟེན་པའི་ལམ་ཁོ་ནས་ཐོབ་པའི་ཕྱིར་དང༌། གལ་ཏེ་འདས་ལམ་གྱིས་ཐོབ་ན་མཐོང་ལམ་གྱིས་ཐོབ་དགོས་ལ། དེ་ཡང་རིགས་པ་མ་ཡིན་ཏེ། མཐོང་ལམ་གྱི་སྔ་རོལ་དུ་ངོ་སྐལ་གྱི་སྤང་བྱ་སྤངས་པས་རབ་ཏུ་ཕྱེ་བའི་ཕྱིར་རོ། ། འོག་མའི་ལུགས་ལ་ཐལ་བ་འདི་མི་འཇུག་སྟེ། དེར་ནི། ཇི་སྐད་དུ། སྲེས་དང་ཟག་མེད་ཐོབ་འཛིན་ཕྱིར། ། ཞེས་བྱ་བའི་གྲུབ་པའི་མཐའ་འཇོག་པའི་ཕྱིར།
ཡང་འདིར་འབྲས་བུ་ལ་གཉིས་སུ་འབྱེད་ན་མཐོང་སྤང་སྤངས་པའི་འགོག་བདེན་ལ་རྒྱུན་ཞུགས་ཀྱི་འབྲས་བུ་དང༌། འདོད་ཉོན་དྲུག་དགུ་སྤངས་པའི་འགོག་བདེན་ལ་ཕྱིར་འོང་དང་ཕྱིར་མི་འོང་གི་འབྲས་བུར་འཇོག་པར་འགྱུར་ལ། དེ་ཡང་དེ་ལྟ་ན་བཅུ་བཞི་པ་ལམ་ལ་ཆོས་ཤེས་ནས་རྒྱུན་ཞུགས་ཀྱི་འབྲས་བུ་མངོན་དུ་བྱས་པར་སྲིད་པར་འགྱུར་ཏེ། དེར་མཐོང་སྤང་ཀུན་སྦྱོར་གསུམ་སྤངས་པའི་འགོག་བདེན་མངོན་དུ་བྱས་པས་ཁྱབ་པའི་ཕྱིར། མཐོང་ལམ་གྱི་སྔ་རོལ་དུ་ཕྱིར་འོང་དང་ཕྱིར་མི་འོང་གི་འབྲས་བུ་མངོན་དུ་བྱས་པ་སྲིད་པར་འགྱུར་ཏེ། དེར་སྒོམ་སྤང་དུ་གྱུར་པའི་འདོད་ཉོན་དྲུག་དགུ་སྤངས་པའི་འགོག་བདེན་མངོན་དུ་བྱས་པ་སྲིད་པའི་ཕྱིར། གལ་ཏེ་དེར་འཇོག་པ་ལ་མཐོང་སྤང་སྤངས་པས་ཁྱད་པར་དུ་བྱས་པ་ཞིག་དགོས་ན་ཡང་སྔ་མ་དེ་ཉིད་དུ་ཐལ་བར་འགྱུར་རོ། ། འོན་ཏེ་ཕྱིར་འོང་སོགས་ཀྱི་འབྲས་བུ་འདུས་མ་བྱས་སུ་འཇོག་པ་ལ་འདས་ལམ་གྱིས་ཉོན་མོངས་པའི་ས་བོན་སྤངས་པ་ཞིག་དགོས་པར་འདོད་ནའང༌། ཆགས་བྲལ་སྔོན་དུ་སོང་བའི་འབྲས་བུ་ཉིད་མི་སྲིད་པར་ཐལ་བ་དང༌། མཐོང་ལམ་གྱིས་སྒོམ་སྤང་ཉོན་མོངས་ཀྱི་ས་བོན་སྤོང་བ་གང་རུང་ལས་མ་འདས་སོ། །
གཞན་ཡང༌། སྤྱིར་ཕྱིར་འོང་དང་ཕྱིར་མི་འོང་གི་འབྲས་བུ་འདུས་མ་བྱས་མི་སྲིད་དེ། བཅུ་དྲུག་པའི་རྗེས་སུ་ཟག་མེད་བར་ཆད་མེད་ལམ་གྱིས་འདོད་ཉོན་སྤངས་པའི་ཕྱིར་འོང་དང་ཕྱིར་མི་འོང་གི་འབྲས་བུ་ནི་མི་སྲིད་དེ། དེའི་སྔ་རོལ་དུ་དེ་སྤངས་པའི་འབྲས་བུ་འདུས་མ་བྱས་ཀྱང་མི་སྲིད་པའི་ཕྱིར་རོ། ། རྟགས་སྔ་མ་གྲུབ་པའི་ཤེས་བྱེད་ནི་བཅུ་དྲུག་པའི་རྗེས་སུ་ཟག་མེད་ལམ་གྱིས་སྒོམ་སྤང་སྤོང་ཚུལ་ནི་ཅིག་ཆར་བ་ཁོ་ནར་ངེས་པའི་ཕྱིར། ཡང་རྒྱུ་ལྔ་ཚང་བའི་འབྲས་བུའི་ཐ་སྙད་ཡོད་ན་བྱེ་བྲག་ཏུ་སྨྲ་བའི་རྟོག་པས་བཏགས་པའི་གྲུབ་པའི་མཐའ་རྣམས་འདིར་ཁས་ལེན་དགོས་པར་འགྱུར་ཏེ། རྒྱུ་ལྔ་པོ་དེ་ནི་དེའི་གྲུབ་པའི་མཐའ་ཁོ་ནས་བཏགས་པ་ཡིན་གྱི། ཐེག་པ་ཆེན་པོའི་ལུང་ལ་མ་གྲགས་པའི་ཕྱིར་རོ། ། འབྲས་བུ་ལ་བརྒྱད་ཅུ་གྱ་དགུར་མི་འབྱེད་པའི་ཤེས་བྱེད་ཀྱང་མཐོང་ལམ་བཟོད་པ་བརྒྱད་ཀ་ཉོན་མོངས་སྤོང་བའི་བར་ཆད་མེད་ལམ་དུ་མི་འཇོག་པའི་ཕྱིར་དང༌། བཅུ་དྲུག་པའི་རྗེས་སུ་ཉོན་མོངས་སྤོང་ཚུལ་ཐམས་ཅད་ཅིག་ཅར་བ་ཁོ་ནར་ངེས་པའི་ཕྱིར་རོ། །
དེའི་ཤེས་བྱེད་ཀྱང་དེར་ཞི་རགས་ཀྱི་རྣམ་པ་ཅན་གྱིས་ཉོན་མོངས་སྤོང་བ་མི་སྲིད་ཅིང༌། དེར་ཟག་མེད་ལམ་གྱིས་ཉོན་མོངས་སྤོང་ཚུལ་ནི་ཅིག་ཆར་བ་ཁོ་ནར་ངེས་པའི་ཕྱིར། དཔེར་ན་སྡུག་བསྔལ་ལ་ཆོས་བཟོད་བཞིན་ནོ། ། དེ་ལྟ་ན་ཡང་ཆགས་བྲལ་སྔོན་སོང་ལ་ཞིབ་ཆ་འདོན་ཚུལ་ཅུང་ཟད་ཞིག་ནི་སྐབས་སྟོབས་ཀྱིས་ཤེས་པར་བྱའོ། ། བདེན་པ་མཐོང་རྗེས་སུ་ས་གོང་འོག་ལ་ཞི་རགས་སུ་ལྟ་བ་མེད་པའི་རྒྱུ་མཚན་ཡང༌། ཇི་སྐད་དུ། བདེན་པ་མཐོང་ལ་འཕེན་པ་མེད། ། ཅེས་གསུངས་པ་དེའོ། ། ཡང་འབྲས་བུ་བཞི་པོ་གང་རུང་ལ་རྣམ་གྲོལ་ལམ་དང་འགོག་བདེན་གང་རུང་གིས་མ་ཁྱབ་པའི་རྒྱུ་མཚན་ཡང༌། དེ་ལ་དེས་ཁྱབ་ན་བཅུ་དྲུག་པའི་རྟོགས་པ་དེ་ལ་འབྲས་བུར་གཞག་ཏུ་མི་རུང་བར་ཐལ་བའི་ཕྱིར་དང༌།
དེ་མི་རུང་ན་རྒྱུན་ཞུགས་ཀྱི་དང༌། ཆགས་བྲལ་སྔོན་དུ་སོང་བའི་འབྲས་བུ་གཉིས་ཀྱི་མཚན་གཞི་གཟུང་རྒྱུ་མེད་པར་འགྱུར་རོ། ། སྔ་མའི་ཁྱབ་འབྲེལ་ཡང༌། དེ་རྣམ་པར་གྲོལ་བའི་ལམ་དུ་འཇོག་པ་ནི་འོག་མའི་ལུགས་ཡིན་གྱི། འདིར་ནི་དེ་མཐོང་སྤང་ཉོན་མོངས་སྤངས་པའི་ཁྱད་པར་གྱི་ལམ་དུ་བཞག་པའི་ཕྱིར་རོ། ། འོ་ན་འདིར་འབྲས་བུའི་ངོས་འཛིན་ཇི་ལྟ་བུ་ཞེ་ན། ལུགས་འདིར་འབྲས་བུའི་རྣམ་གཞག་རྒྱས་པ་གསལ་བར་གསུངས་པ་མེད་ལ། ཐ་སྙད་གཏན་མེད་པ་ཡང་མ་ཡིན་ཏེ། རྒྱུན་དུ་ཞུགས་པའི་འབྲས་བུ་ལ་འཇུག་པ་ཞེས་སོགས་ཀྱི་ཐ་སྙད་གསུངས་པའི་ཕྱིར་རོ། ། དེ་ལྟ་ན་ཡང་རྒྱུན་ཞུགས་ལ་འབྲས་གནས་ཀྱིས་ཁྱབ་པ་སོགས་ལྟ་ཞོག
རྒྱུན་ཞུགས་འབྲས་གནས་དང༌། ཕྱིར་འོང་འབྲས་གནས་ལ་སོགས་པའི་ཐ་སྙད་ཀྱང་ཤིན་ཏུ་ཉུང་ངོ༌། ། དེས་ན་འདིར་ཐོབ་བྱེད་ཀྱི་གང་ཟག་དང༌། ཐོབ་བྱའི་འབྲས་བུ་ཞེས་པའི་རྣམ་གཞག་ཙམ་ཞིག་ཁས་བླངས་ནས་བཤད་ན་འབྲས་བུའི་ངོ་བོ་ནི་རང་རང་གི་ངོ་སྐལ་གྱི་སྤང་བྱའི་གཙོ་བོ་སྤངས་པས་རབ་ཏུ་ཕྱེ་བའི་རྣམ་པར་གྲོལ་བའི་ལམ་མམ། ཁྱད་པར་གྱི་ལམ་གང་རུང་ཞིག་གོ ། དབྱེ་ན་བཞི་ལས། རྒྱུན་ཞུགས་ཀྱི་འབྲས་བུ་ནི་མཐོང་སྤང་དུ་གྱུར་པའི་ཀུན་སྦྱོར་གསུམ་སྤངས་ཤིང༌། འདོད་པའི་ཉོན་མོངས་དྲུག་པ་མ་སྤངས་པའི་ཁྱད་པར་གྱི་ལམ་མཐོང་བའི་ལམ་གྱིས་བསྡུས་པ་ཞིག་གོ ། ཆགས་བྲལ་སྔོན་དུ་སོང་བའི་ལན་གཅིག་ཕྱིར་འོང་བའི་འབྲས་བུ་ནི་འདོད་པའི་ཉོན་མོངས་དྲུག་པ་སྤངས་པས་ཁྱད་པར་དུ་བྱས་པའི་མཐོང་བའི་ལམ་གྱི་རྟོགས་པ་དང༌། ཆགས་བྲལ་སྔོན་དུ་སོང་བའི་ཕྱིར་མི་འོང་བའི་འབྲས་བུ་ནི་འདོད་པའི་ཉོན་མོངས་ཀྱི་རྣམ་པ་དགུ་པ་སྤངས་པས་ཁྱད་པར་དུ་བྱས་པའི་མཐོང་བའི་ལམ་གྱི་རྟོགས་པ་ཞིག་གོ །
གསུམ་པོ་འདི་ནི་ཁྱད་པར་གྱི་ལམ་ཁོ་ན་ལ་གཞག་སྟེ། དང་པོ་ནི་མཐོང་སྤང་སྤངས་པའི་དང༌། ཕྱི་མ་གཉིས་ནི་ངོ་སྐལ་གྱི་སྒོམ་སྤང་སྤངས་པའི་ཁྱད་པར་གྱི་ལམ་མོ། ། དེ་ཡང་སྤང་བྱ་མཐོང་སྤང་ལ་ལྟོས་པའི་ལམ་བཞི་ལས། སྦྱོར་བའི་ལམ་ངེས་པར་འབྱེད་པའི་ཆ་དང་མཐུན་པ་དང༌། བར་ཆད་མེད་པའི་ལམ་བཟོད་པ་བཞི་དང༌། རྣམ་པར་གྲོལ་བའི་ལམ་གྱི་དབྱེ་བ་ནི་ཆོས་ཤེས་པའི་དབྱེ་བས་རྣམ་པ་བཞི་ཡོད་པ་དེ་དག་ལ་གནས་པ་ནི། རྒྱུན་དུ་ཞུགས་པའི་འབྲས་བུ་ལ་འཇུག་པའོ། ། སྤང་བྱ་སྒོམ་སྤང་ལ་ལྟོས་པའི་འཇིག་རྟེན་པའི་ལམ་བཞི་ནི། ཉེར་བསྡོགས་ཀྱི་ཡིད་ལ་བྱེད་པ་བདུན་གྱིས་བསྡུས་པར་བཤད་པ་དེ་དག་སྔོན་དུ་བཏང་ནས།
ངེས་པར་འབྱེད་པའི་ཆ་དང་མཐུན་པ་ནས་མཐོང་བའི་ལམ་གྱི་སེམས་ཀྱི་སྐད་ཅིག་མ་བཅོ་ལྔ་པོ་གང་རུང་ལ་གནས་པ་དེའི་ཚེ་འབྲས་བུ་བར་པ་གཉིས་ཀྱི་ཞུགས་པ་དང༌། བཅུ་དྲུག་པ་ལ་འབྲས་གནས་སུ་འཇོག་པ་ཡིན་ནོ། ། ཆགས་བྲལ་སྔོན་དུ་མ་སོང་བ་ལ་ནི་བཅུ་དྲུག་པའི་རྗེས་སུ་འདོད་ཉོན་དྲུག་དགུ་སྤངས་པ་ལ་ནི་རྣམ་པར་གྲོལ་བའི་ལམ་ལ་དེ་དང་དེར་བཞག་གོ ། དེ་ལྟ་ཡིན་པའི་ཕྱིར་འདི་ལ་ནི་རྣམ་པར་གྲོལ་བའི་ལམ་ལ་གནས་པ་ལ་འབྲས་གནས་སུ་འཇོག་པ་ཡིན་ནོ། ། འོ་ན་ཅི་ཟག་མེད་ལམ་གྱིས་འདོད་ཉོན་དང་པོ་ནས་འདོད་ཉོན་དྲུག་དགུ་སྤངས་པའི་རྣམ་པར་གྲོལ་བའི་ལམ་ཐོབ་པ་དེའི་ཚེ། འབྲས་བུ་བར་པ་གཉིས་ལ་གནས་པར་བཞག་པ་མ་ཡིན་ནམ་ཞེ་ན། དེར་འཇོག་པ་མ་ཡིན་ཏེ། ཟག་པ་མེད་པའི་སྒོམ་ལམ་གྱིས་འདོད་པའི་ཉོན་མོངས་དྲུག་པ་སྤངས་པའི་ཚེ་ཁམས་གོང་མའི་ཉོན་མོངས་དྲུག་པ་རྣམས་ཀྱང་སྤངས་པའི་ཕྱིར་དང༌། འདོད་པའི་ཉོན་མོངས་དགུ་པ་སྤངས་པའི་ཚེ། སྲིད་རྩེའི་དགུ་པ་རྣམས་སྤངས་པའི་ཕྱིར་ཏེ།
ཟག་མེད་ལམ་གྱིས་ཁམས་གསུམ་གྱི་ཉོན་མོངས་པ་རིམ་གྱིས་སྤོང་བ་འོག་མའི་ལུགས་ཡིན་གྱི། ལུགས་འདི་ལ་མེད་པའི་ཕྱིར་དང༌། དེ་སྐད་དུ་ཡང༌། རྣམ་པར་གཏན་ལ་དབབ་པ་བསྡུ་བ་ལས། ཉོན་མོངས་པ་ནི་ཅིག་ཆར་སྤོང་བར་རིག་པར་བྱའི་རིམ་གྱིས་ནི་མ་ཡིན་ནོ། ། དེ་ཅིའི་ཕྱིར་ཞེ་ན། འདི་ལྟར་མངོན་པར་རྟོགས་པའི་ཤེས་པ་བདེན་པ་མངོན་པར་རྟོགས་པས་མཐོང་བས་སྤང་བར་བྱ་བའི་ཉོན་མོངས་པ་རྣམས་སྤོང་བར་འགྱུར་ལ། མངོན་པར་རྟོགས་པ་དེ་ཡང་བདེན་པ་འདྲེན་མ་ལ་དམིགས་པའི་ཡིད་ལ་བྱེད་པ་དང་མཚུངས་པར་ལྡན་པ་ཡིན་པས། དེའི་ཕྱིར་སེམས་གསུམ་གྱིས་མཐོང་བས་སྤང་བར་བྱ་བའི་ཉོན་མོངས་པ་སྡུག་བསྔལ་ལ་སོགས་པ་ལ་ལོག་པར་ཞུགས་པ་ཐམས་ཅད་ཅིག་ཆར་སྤོང་བར་འགྱུར་བའི་ཕྱིར་རོ། ། ཞེས་གསུངས་སོ། །
འོ་ན་དེ་ཉིད་ལས། ཇི་སྐད་དུ། སྒོམ་པས་སྤང་བར་བྱ་བ་རྣམས་ནི་རིམ་གྱིས་སྤོང་བར་རིག་པར་བྱ་སྟེ། ལམ་སྒོམ་པས་སྤང་བར་བྱ་བ་ཡིན་པའི་ཕྱིར་རོ། ། ཞེས་བཤད་པ་མ་ཡིན་ནམ་ཞེ་ན། དེ་ལྟར་བཤད་པ་དེ་ནི་ཁམས་གསུམ་ལ་རིམ་གྱིས་ཆགས་བྲལ་བྱེད་པའི་དོན་མ་ཡིན་གྱི། འོ་ན་ཅི་ཞེ་ན། ཁམས་གསུམ་གྱི་ཉོན་མོངས་པ་སྒོམ་པས་སྤང་བར་བྱ་བ་རྣམས་ལ་ཆུང་ངུ་འབྲིང་ཆེན་པོ་དགུར་ཕྱེ་བའི་རིམ་གྱིས་སྤོང་བ་ཞེས་བྱ་བའི་དོན་ནོ། ། འོན་ཀྱང་འདོད་པའི་ཉོན་མོངས་ཀྱི་རྣམ་པ་འགའ་ཞིག་ལ་ཆགས་བྲལ་སྔོན་དུ་སོང་བ་ཞིག་གིས། འདོད་པའི་ཉོན་མོངས་ལྷག་མ་རྣམས་སྤོང་བ་ལ་ནི་ཅིག་ཅར་བའི་སྤོང་ཚུལ་ཁོ་ནར་མ་ངེས་ཏེ།
དེས་ནི་ཐོག་མར་འདོད་པ་ལ་ཆགས་བྲལ་བྱས་ནས། རྗེས་སུ་ཁམས་གོང་མ་གཉིས་ལ་ཅིག་ཅར་དུ་ཆགས་བྲལ་བྱེད་པ་ཞིག་དང༌། ཡང་ན་འདོད་ཉོན་ལ་ཆགས་བྲལ་སྔོན་དུ་སོང་བའི་ཚད་དང་མཉམ་པའི་ཁམས་གོང་མ་གཉིས་ཀྱི་ཉོན་མོངས་ཐོག་མར་སྤངས་ནས་དེའི་འོག་ཏུ་ལྷག་མ་རྣམས་བསྣན་པས་ཅིག་ཆར་དུ་སྤོང་བ་ཞིག་ཀྱང་སྲིད་པའི་ཕྱིར་རོ། ། མཐོང་བས་སྤང་བར་བྱ་བ་རྣམས་ལ་ནི་ཆུང་ངུ་ལ་སོགས་པའི་རིམ་གྱིས་སྤོང་བ་མེད་དེ། དཔེར་ན། སྡུག་བསྔལ་མཐོང་བས་སྤང་བར་བྱ་བའི་ཉོན་མོངས་པ་ཆུང་འབྲིང་གི་དབྱེ་བ་ཇི་སྙེད་པ་ཐམས་ཅད་སྡུག་བསྔལ་ཆོས་བཟོད་ཀྱིས་ཅིག་ཆར་དུ་སྤོང་བ་བཞིན་ནོ། ། གསུམ་པ་དགྲ་བཅོམ་པའི་འབྲས་བུ་ནི། སྲིད་པའི་རྩེ་མོའི་ཉོན་མོངས་པ་དགུ་པ་སྤངས་པས་ཁྱད་པར་དུ་བྱས་པའི་རྣམ་པར་གྲོལ་བའི་ལམ་དང༌། ཁྱད་པར་གྱི་ལམ་གང་རུང་ངོ༌། ། འདི་ཡང་རིགས་པས་ལེགས་པར་བརྟགས་ན་ཟད་ཤེས་ཀྱི་ཡེ་ཤེས་མངོན་དུ་བྱས་པ་དེའི་ཚེ་ཁྱད་པར་གྱི་ལམ་དུ་གཞག་དགོས་པ་ཡིན་ཏེ།
འདི་རྣམ་པར་གྲོལ་བའི་ལམ་གྱི་སྐད་ཅིག་མ་གཉིས་པ་ཕན་ཆད་དུ་སྐྱེ་བའི་ཕྱིར་རོ། ། གཉིས་པ་ཐོབ་བྱེད་ལམ་གྱི་ཁྱད་པར་མི་འདྲ་བ་ནི། འོག་མར། འབྲས་བུ་བར་པ་གཉིས་ཐོབ་བྱེད་འཇིག་རྟེན་པའི་ལམ་ཡང་བཤད་ལ། འདིར་དེ་མི་སྲིད་པ་དང༌། ཆགས་བྲལ་སྔོན་སོང་གི་ཚེ་ཡང་འབྲས་བུ་བར་པ་གཉིས་ཐོབ་བྱེད་ནི། ཞི་རགས་ཀྱི་རྣམ་པ་ཅན་མ་ཡིན་པ་ཁོ་ནར་ངེས་ཏེ། འདིར་དེ་ཉིད་ཀྱི་འབྲས་བུ་བཅུ་དྲུག་པའི་རྟོགས་པ་ཁོ་ན་ལ་འཆད་ཀྱི། འཇིག་རྟེན་པའི་ལམ་གྱིས་ཐོབ་པའི་སྤངས་པ་དང༌། དེའི་གྲོལ་ལམ་ལ་མི་འཆད་པའི་ཕྱིར་རོ། །
གསུམ་པ་ཞུགས་གནས་ཀྱི་ས་མཚམས་མི་འདྲ་བ་ལ། ཞུགས་པའི་མི་འདྲ་བ་དང༌། གནས་པའི་མི་འདྲ་བའོ། ། དང་པོ་ལ། ཞུགས་པ་དང་པོའི་ཁྱད་པར་ནི། འོག་མར། དགེ་སྦྱོང་གི་ཚུལ་རྒྱུད་ལ་སྐྱེས་པ་ཞིག་དགོས་ལ། འདིར་དེ་མི་དགོས་པ་དང༌། ཞུགས་པ་ཕྱི་མ་གསུམ་གྱི་ཁྱད་པར། འོག་མར་འབྲས་བུ་སྔ་མ་ལ་གནས་པའི་སྟེང་དུ་ཕྱི་མ་ཐོབ་ཕྱིར་དུ་བརྩོན་པ་ཙམ་གྱིས་ཆོག་ལ།
འདིར་དེ་ཙམ་གྱིས་མི་ཆོག་པར་ཕྱིར་འོང་ཞུགས་པར་འཇོག་པ་ལ་འདོད་ཉོན་ལྔ་པ་སྤངས་པ་དང་ཕྱིར་མི་འོང་ཞུགས་པར་འཇོག་པ་ལ་བདུན་བརྒྱད་སྤངས་པ་དང༌། དགྲ་བཅོམ་པའི་འབྲས་བུ་ལ་ཞུགས་པར་འཇོག་པ་ལ་སྲིད་རྩེའི་ཉོན་མོངས་བརྒྱད་པ་སྤངས་པའི་ལམ་ལ་གནས་པ་ཞིག་དགོས་པར་བཤད་པ་ཡིན་ནོ། ། དེ་འདྲའི་ཁྱད་པར་འོང་བའི་ཤེས་བྱེད་ཀྱང༌། འོག་མར་ནི། མཐོང་བའི་ལམ་ཐོབ་ཕྱིན་ཆད་ཐེག་པ་གཞན་དུ་མི་ལྡོག་པས། འབྲས་བུ་ཕྱི་མ་ཐོབ་ཕྱིར་དུ་བརྩོན་པ་ཙམ་གྱིས་ཕྱི་མའི་ཞུགས་པར་འགྱུར་ལ། ལུགས་འདིར་ནི་འདོད་པའི་ཉོན་མོངས་ཀྱི་རྣམ་པ་ལྔ་པ་མ་སྤངས་པ་དེ་སྲིད་དུ་སྒོམ་ལམ་པ་ཡིན་ཀྱང༌། དྲུག་པ་མ་སྤངས་པར་ཐེག་པ་གཞན་དུ་འགྱུར་སྲིད་ལ། དེ་སྤངས་ན་ནི་ཐེག་པ་གཞན་དུ་མི་འཇུག་པའི་གོང་དུ་དྲུག་པ་ངེས་པར་སྤོང་བའི་ཕྱིར། ལྷག་མ་རྣམས་ལ་ཡང་དེ་བཞིན་ནོ། །
འོ་ན་ཅི་ཞུགས་པ་བར་པ་གཉིས་པོ་གཞག་ཏུ་རུང་བ་མ་ཡིན་པར་འགྱུར་ཏེ། ཆགས་བྲལ་སྔོན་སོང་ལ་ནི་དེ་ལྟར་དུ་མི་འཇོག་ལ། ཆགས་བྲལ་སྔོན་དུ་མ་སོང་བ་ལ་ནི་དེ་མི་འཇོག་པར་ཁྱོད་ཀྱིས་ཁས་བླངས་པའི་ཕྱིར་ཞེ་ན། འདོད་ཉོན་ལྔ་བརྒྱད་ལ་ཆགས་བྲལ་སྔོན་དུ་མ་སོང་བའི་ཕྱིར་འོང་དང༌། ཕྱིར་མི་འོང་གི་ཞུགས་པ་མི་སྲིད་ཀྱང༌། དེའི་འབྲས་བུ་ལ་ཞུགས་པ་སྲིད་པར་ནི་མི་འགལ་ཏེ། འདོད་ཉོན་ལྔ་པ་དང་བརྒྱད་པ་ལ་ཆགས་བྲལ་སྔོན་དུ་སོང་བའི་འཕགས་པ་ཇི་སྲིད་དྲུག་དགུ་མ་སྤངས་པ་དེ་སྲིད་དུ་བར་པ་གཉིས་ཀྱི་ཞུགས་པར་འཇོག་པའི་ཕྱིར། གཉིས་པ་གནས་པའི་ས་མཚམས་མི་འདྲ་བ་ནི། ཕལ་ཆེར་གོང་དུ་བཤད་ཟིན་པ་ཡིན་ཏེ། འོག་མར་ནི།
ཀུན་སྦྱོར་གསུམ་དང༌། ཐ་མའི་ཆ་མཐུན་ལྔ་དང༌། གོང་མའི་ཆ་མཐུན་ལྔ་སྤངས་པའི་རྣམ་པར་གྲོལ་བའི་ལམ་ལ་གནས་པ་ལ་འཇོག་ལ། འདིར་ནི་དེ་ལ་མི་འཇོག་པར་བཤད་ཟིན་པའི་ཕྱིར། ཡང་འོག་མར་ནི། རྒྱུན་ཞུགས་སོགས་ཡིན་ན་དེའི་འབྲས་བུ་ལ་གནས་པས་ཁྱབ་ལ། འདིར་ནི་དེ་ཡིན་ན་དེའི་འབྲས་བུ་ལ་གནས་པས་ཁྱབ་པ་མེད་དོ། ། དོན་དེ་ལ་དགོངས་ནས་འདིར་རྒྱུན་དུ་ཞུགས་པ་དང༌། ལན་གཅིག་ཕྱིར་འོང་བ་ལ་སོགས་པའི་མིང་གིས་བསྟན་པ་ཡིན་གྱི། དེའི་འབྲས་གནས་ཀྱི་མིང་གིས་བསྟན་པ་གཅིག་ཀྱང་མེད་དོ། །
བཞི་པ་ཆགས་བྲལ་སྔོན་སོང་གི་འཇོག་མཚམས་མི་འདྲ་བ་ནི། འོག་མར་ནི། མཐོང་སྤང་དུ་གྱུར་པའི་ཉོན་མོངས་ལ་ཆགས་བྲལ་སྔོན་སོང་འཇོག་ལ། འདིར་དེ་མི་འཇོག་པ་དང༌། འོག་མར་ནི། གང་ཞིག་གང་ལ་ཞུགས་པ་ནི། ། བཅུ་དྲུག་པ་ལ་དེ་འབྲས་གནས། ། ཞེས་ཆགས་བྲལ་སྔོན་དུ་སོང་བའི་ཕྱིར་འོང་དང༌། ཕྱིར་མི་འོང་ལ་བཅུ་དྲུག་པའི་རྟོགས་པ་ཐོབ་དགོས་པར་བཤད་ལ། འདིར་ནི།
ཇི་སྐད་དུ། འདོད་པ་རྣམས་ལ་འདོད་ཆགས་དང་བྲལ་བ་ནི་ཡང་དག་པ་ཉིད་དུ་ངེས་པར་གྱུར་པ་ལ་ཞུགས་ན་ཕྱིར་མི་འོང་བར་འགྱུར་རོ། ། ཞེས་དང༌། མཐོང་བའི་ལམ་ནི་ཡང་དག་པ་ཉིད་དུ་ངེས་པར་གྱུར་པ་ལ་ཞུགས་པ་སྟེ། ཆོས་མངོན་པར་རྟོགས་པ་ལའང་དེ་ཡིན་ནོ་ཞེས་གསུངས་སོ། ། དེ་ལྟ་ན་ཡང་བཅུ་དྲུག་པ་ལ་དགོངས་པ་བླངས་ན་འཇོག་མཚམས་ཅུང་ཟད་བདེ་བ་ཡིན་ནོ། ། ལྔ་པ་ཙམ་ཁྱད་ཀྱི་ངོས་འཛིན་མི་འདྲ་བ་ནི། འོག་མར་ནི། བཅུ་དྲུག་པའི་རྟོགས་པར་གནས་པ་ལ་འབྲས་གནས་ཙམ་པོར་བཤད་ལ་འདིར་ནི་ཁྱད་པར་གྱི་ལམ་ལ་གནས་པའི་ཕྱིར་ཁྱད་པར་ཅན་ཁོ་ནའོ། ། དེ་ལྟ་མོད་ཀྱི་གཞུང་འདིར་ཙམ་ཁྱད་ཀྱི་དབྱེ་བ་གསལ་བར་མ་བཤད་དོ། །
འདིར་སྨྲས་པ། སྔོན་རབས་ཉིད་ནས་ཆོས་འདི་དར་གྱུར་ཀྱང༌། ། སྔོན་བྱོན་བོད་ཀྱིས་ཇི་བཞིན་མ་དཔྱད་པས། ། སྔོན་གྱི་འཆད་པའི་བློ་ལ་མ་ཤར་བ། ། སྔོན་དང་ཕྱི་མཐར་རྙེད་དཀའི་དཔྱད་པའོ། ། ལྔ་པ་སྐྱེ་བའི་ཁྱད་པར་གྱི་སྒོ་ནས་དབྱེ་བ་བརྒྱད་ལ་བཞི་སྟེ། རྒྱུན་ཞུགས་ཀྱི་སྐྱེ་བའི་ཁྱད་པར་གཉིས་བསྟན་པ། ཕྱིར་འོང་གི་སྐྱེ་བའི་ཁྱད་པར་གཅིག་བཤད་པ། ཕྱིར་མི་འོང་གི་སྐྱེ་བའི་ཁྱད་པར་ལྔ་བསྟན་པའོ། ། དེ་ལ་གསུམ་སྟེ།
བར་དོར་འདའ་བ་དང༌། སྐྱེ་འདའ་དང༌། གོང་འཕོའོ། ། དང་པོ་གཉིས་ལ་དེར་སྐྱེ་བའི་རྒྱུ་དང༌། དབྱེ་བ་སྟེ་གཉིས་གཉིས་ཀྱིས་འཆད་དོ། ། གོང་འཕོ་ལ་གཉིས་ཏེ། དངོས་དང༌། གནས་གཙང་མ་ལྔར་སྐྱེ་བའི་རྒྱུའོ། ། དང་པོ་ལ་གཉིས་ཏེ། ལྷག་མཐོང་སྤྱོད་པ་འོག་མིན་གྱི་མཐར་ཐུག་པར་འགྲོ་བ་དང༌།
ཞི་གནས་སྤྱོད་པ་སྲིད་རྩེའི་མཐར་ཐུག་པར་འགྲོ་བའོ། ། དྲུག་པ་དགྲ་བཅོམ་པའི་འབྲས་བུའི་ཁྱད་པར་ལ་གཉིས་ཏེ། དུས་སྦྱོར་གྱི་རྣམ་གྲོལ་ལྔ་དང༌། དུས་མི་སྦྱོར་གྱི་རྣམ་གྲོལ་གཅིག་གོ ། དང་པོ་ལ་བཞི་སྟེ། སློབ་པའི་གནས་སྐབས་ན་སྦྱོར་བ་གཉིས་ཀ་མེད་པ་གཉིས། རྒྱུན་སྦྱོར་མེད་པ་གཅིག གུས་སྦྱོར་མེད་པ་གཅིག སྦྱོར་བ་གཉིས་ཀ་ཡོད་ཀྱང་དབང་པོ་རྟུལ་བ་གཅིག་རྣམས་སོ། ། འདིར་སྲིད་པ་ལན་བདུན་པའི་འཇོག་ཚུལ་འོག་མ་དང་མི་འདྲ་སྟེ།
ལུགས་དེར་ནི་བཅུ་དྲུག་པའི་རྗེས་སུ་འདོད་པར་སྐྱེ་བ་འཕེན་བྱེད་ཀྱི་ལས་ལན་བདུན་སོགས་པ་ཡིན་ལ། འདིར་ནི་བདེན་པ་མཐོང་བ་ལ་འཕེན་བྱེད་ཀྱི་ལས་སོག་པ་མེད་པའི་ཕྱིར་དང༌། དེར་ནི་དེ་ལ་རྒྱུན་ཞུགས་འབྲས་གནས་ཙམ་པོས་ཁྱབ་ལ། འདིར་ནི་དེ་ལ་ཁྱད་པར་ཅན་གྱིས་ཁྱབ་པ་དང༌། འབྲས་བུ་ལ་གནས་པས་ནི་མ་ཁྱབ་པའི་ཕྱིར། རིགས་ནས་རིགས་སུ་སྐྱེ་བའི་འཇོག་མཚམས་ཐམས་ཅད་ཀྱང་འདྲ་བ་མ་ཡིན་ཏེ། དེར་ནི་སྤངས་རྟོགས་ཀྱི་ཁྱད་པར་བཤད་ལ། འདིར་ནི་སྐྱེ་བ་ལེན་ཚུལ་གྱི་ཁྱད་པར་ཙམ་ལས་མ་བཤད་པའི་ཕྱིར། འདི་ལ་འདོད་ཉོན་གསུམ་པ་སྤངས་པ་ཞིག་དགོས་པར་བཤད་པ་དེ་ཡང༌། འདོད་པར་འཕེན་བྱེད་ཀྱི་ལས་དྲུག་དང་བདུན་སོགས་པའི་ནུས་པ་མེད་པ་ལ་དགོངས་པ་ཡིན་ཞིང༌།
དེ་བཞིན་དུ་སྲིད་པ་ལན་བདུན་པ་ལ་འདོད་པའི་སྒོམ་སྤང་དུ་གྱུར་པའི་ཉོན་མོངས་གཅིག་ཀྱང་མ་སྤངས་པ་ཞིག་དགོས་པར་བཤད་པ་དེ་ཡང་འདོད་པར་སྐྱེ་སྲིད་བདུན་འཕེན་བྱེད་ཀྱི་ལས་ཀྱི་ཀུན་སློང་ཡོད་པ་ལ་དགོངས་པ་ཡིན་ཏེ། ཇི་སྐད་དུ། མཛོད་ལས། གང་ལས་འདོད་ཆགས་བྲལ་བརྟན་པའི། ། བྱིས་པས་དེར་སྐྱེས་མྱོང་མི་བྱེད། ། འཕགས་པས་གཞན་དུའང་མྱོང་མི་བྱེད། ། ཞེས་པའི་ཤུགས་ལས་གང་ལ་ཆགས་པ་དང་མ་བྲལ་བའི་འཕགས་པས་ས་དེར་སྐྱེས་ནས་དང༌། ལན་གྲངས་གཞན་ལ་མྱོང་འགྱུར་གྱི་ལས་སོག་པར་བཤད་པ་ཡིན་ལ། ལུགས་འདིར་ནི་སྔོན་སོ་སོ་སྐྱེ་བོའི་དུས་སུ་བསགས་པའི་ལས་ཀྱི་བག་ཆགས་འགྲུབ་བྱེད་ཀྱིས་སྲིད་པར་བྱེད་པ་ཙམ་ལ་ནི། ཉོན་མོངས་པའི་རྣམ་པ་མང་ཉུང་ལ་ཁྱད་པར་མེད་དོ། །
དེའི་ཕྱིར་འདི་གཉིས་ཀ་ལ་འདོད་ཉོན་གསུམ་པ་ཙམ་པ་ལ་ཆགས་པ་དང་བྲལ་བ་སྔོན་དུ་སོང་བ་ཡང་སྲིད། མ་སོང་བ་ཡང་སྲིད་ལ། མཐོང་ལམ་གྱི་རྗེས་སུ་འདོད་ཉོན་གྱི་རྣམ་པ་དང་པོ་ཙམ་ཡང་སྤོང་བ་ལ་མ་ཞུགས་པ་ཞིག་དགོས་ཏེ། དེར་དེ་ལ་ཞུགས་ནས་ནི་ཕལ་ཆེར་འདོད་པའི་ཁམས་སུ་སྐྱེ་བ་མི་ལེན་པས་ཁྱབ་ལ། གལ་ཏེ་འདོད་པར་སྐྱེ་བ་ལེན་སྲིད་ནའང་སྨོན་ལམ་གྱི་དབང་གིས་སྐྱེ་བ་གཅིག་ཁོ་ན་ལེན་པར་བཤད་ཀྱི། ཉོན་མོངས་པའི་དབང་གིས་སྐྱེ་བར་མ་བཤད་པའི་ཕྱིར་རོ། ། ཚེ་གཅིག་བར་ཆད་གཅིག་པ་ལ་ནི་འདོད་པའི་ཉོན་མོངས་བདུན་པ་སྤངས་པ་ཞིག་དགོས་ལ། དེ་ཡང་ཆགས་བྲལ་སྔོན་དུ་སོང་བ་ཁོ་ན་ཡིན་ཏེ། དེ་མ་སོང་བ་ལ་ཉོན་མོངས་པའི་དབང་གིས་འདོད་པར་སྐྱེ་བ་ལན་གཅིག་ལེན་པ་མི་སྲིད་པའི་ཕྱིར། ཕྱིར་མི་འོང་ཁམས་གོང་མར་ཉེ་བར་འགྲོ་ཡང་ཆགས་བྲལ་སྔོན་དུ་སོང་བ་ཁོ་ནའི་དབང་དུ་བྱས་པ་ཡིན་ཏེ།
འདོད་ཉོན་དང་པོ་ཙམ་ལ་ཡང་ཆགས་བྲལ་སྔོན་དུ་མ་སོང་བའི་འཕགས་པས་ནི་འདོད་པ་ལ་ཆགས་བྲལ་བྱས་པའི་ཚེ་ཁམས་གོང་མ་ལ་ཆགས་བྲལ་བྱས་པས་ཁྱབ་བོ། ། དེ་ལྟ་ན་ཡང་དམིགས་ཀྱིས་བསལ་བ་ནི། འདོད་ཉོན་བརྒྱད་པ་ལ་ཆགས་བྲལ་སྔོན་དུ་སོང་ཞིང༌། དགུ་པ་ལ་མ་སོང་བ་ཞིག་གིས་བསམ་གཏན་དང་པོའི་ཉེར་བསྡོགས་ཟག་མེད་ཀྱིས་འདོད་པ་ལ་ཆགས་བྲལ་བྱས་པ་དེའི་ཚེ་ནི་གཟུགས་ལ་ཆགས་པ་དང་མ་བྲལ་ལ། དེ་འདྲ་དེ་ལ་ཁམས་གོང་མར་ཉེར་འགྲོ་ཇི་ལྟར་སྲིད་པའི་ཚུལ་བརྟག་དགོས་པ་ཡིན་ཏེ། དེ་འདྲ་དེ་སྐྱེ་བ་ལེན་ན་གཟུགས་ཁམས་ཁོ་ནར་ལེན་པ་ཡིན་གྱི་གཟུགས་མེད་དུ་ནི་མ་ཡིན་ནོ། ། དེ་ཅིའི་ཕྱིར་ཞེ་ན། དེས་གཟུགས་ལ་ཆགས་བྲལ་བྱས་པའི་ཚེ་དེ་གཟུགས་མེད་ལ་ཡང་བྱས་པའི་ཕྱིར་ཏེ། དེས་ཁམས་གོང་མ་གཉིས་ལ་ཆགས་བྲལ་ཅིག་ཆར་དུ་བྱེད་པ་གཞུང་གི་དངོས་བསྟན་ལ་མ་བཤད་ཀྱང༌། ཅིག་ཆར་བ་འཆད་པའི་རིགས་པས་ཐོབ་པའི་ཕྱིར།
བར་འདའ་བ་དང་སྐྱེ་འདའ་བའི་ཐད་དུ། སྐྱེ་བའི་ཀུན་སྦྱོར་དང༌། འགྲུབ་པའི་ཀུན་སྦྱོར་གྱི་ཁྱད་པར་གཟུགས་སུ་སྐྱེ་བ་འགྲུབ་བྱེད་ཀྱི་ལས་ཀུན་སློང་གི་ཉོན་མོངས་ཡིན་པ་གཞིར་བྱས་པ་ལ། སྐྱེ་སྲེད་འགྲུབ་བྱེད་དང༌། བར་སྲིད་ཙམ་འགྲུབ་བྱེད་ཀྱི་ཁྱད་པར་ལས་ཕྱེ་བར་མངོན་ནོ། ། མངོན་པ་འོག་མར་ནི་སྐྱེ་སྲིད་འཕེན་བྱེད་དང༌། བར་སྲིད་ཙམ་འཕེན་བྱེད་ཀྱི་ཁྱད་པར་ལས་ཕྱེ་ཞིང༌། འདོད་པའི་ཁམས་སུ་ནི་བར་སྲིད་འཕངས་ན་སྐྱེ་སྲིད་ཀྱང་འཕངས་པར་བཞེད་དོ། ། གོང་འཕོའི་སྐབས་སུ་འོག་མིན་འགྲོ་དང༌། སྲིད་རྩེ་འགྲོའི་ཁྱད་པར་ནི།
འདོད་པ་ལ་ཆགས་བྲལ་སྔོན་དུ་སོང་ཞིང༌། ཁམས་གོང་མ་གཉིས་ལ་ཆགས་བྲལ་སྔོན་དུ་མ་སོང་བ་གཞིར་བྱས་ནས། གཟུགས་སུ་ཉེར་འགྲོ་འཇོག་ལ། གཟུགས་ལ་ཆགས་བྲལ་སྔོན་དུ་སོང་ཞིང༌། གཟུགས་མེད་ལ་མ་སོང་བ་གཞིར་བྱས་ནས་གཟུགས་མེད་ཉེར་འགྲོ་འཇོག་པ་ཡིན་པས་དེ་གཉིས་པོའི་ཁྱད་པར་ཡང་འདི་ཉིད་དོ། ། དེའི་ཕྱིར་མངོན་པ་འོག་མ་དང་མི་འདྲ་སྟེ། དེར་ནི་སྲིད་རྩེའི་མཐར་ཐུག་འགྲོ་ནི་གཟུགས་སུ་ཉེ་བར་འགྲོའི་དབྱེ་བར་བཤད་ལ། འདིར་ནི་དེ་ལྟར་འཆད་པ་མ་ཡིན་ཏེ། འཕགས་པའི་ལམ་གྱིས་གཟུགས་ལ་ཆགས་བྲལ་བྱས་ནས་གཟུགས་མེད་ལ་དེ་མ་བྱས་པ་མི་སྲིད་པའི་ཕྱིར། དོན་དེ་ལ་དགོངས་ནས་གཞུང་འདིར་སྲིད་རྩེ་འགྲོ་ལས་ལོགས་སུ་གཟུགས་མེད་ཉེར་འགྲོ་མ་གསུངས་སོ། །
འོག་མིན་མཐར་ཐུག་འགྲོའི་དབྱེ་བ་ལ། འོག་མར་ནི་འཕར་བྱེད་འཕར་གནས་ཐམས་ཅད་དུ་འཆི་འཕོ་བའི་དབྱེ་བས་གསུམ་བཤད་ལ། འདིར་ནི་དེ་འདྲའི་གསལ་ཁ་མ་བཤད་ཅིང༌། གལ་ཏེ་བཞེད་ན་ཡང་འཇོག་མཚམས་གཞན་གྱི་སྒོ་ནས་འཆད་དགོས་པ་ཡིན་གྱི། འོག་མ་ལྟར་བཞེད་པའི་གོ་སྐབས་ཡོད་པ་མ་ཡིན་ཏེ། འདོད་རྟེན་ཅན་གྱི་འཕགས་པས་འོག་མིན་དུ་སྐྱེ་བ་འཕེན་བྱེད་ཀྱི་ལས་སོག་པ་དང༌། བསམ་གཏན་དང་པོའི་རོ་མྱང་བས་གོང་མ་གསུམ་གྱི་ཆགས་བྲལ་ལས་ཉམས་པ་འདིར་མི་བཞེད་པའི་ཕྱིར་རོ། ། བོད་སྔ་མ་ལ་ལ་དག འཕགས་རྒྱུད་ཀྱི་ལམ་ཟག་བཅས་ཀྱི་སྤངས་པ་ལས་ཉམས་པ་སྲིད་དོ་ཞེས་ཟེར་བ་དེ་ཡང་མ་ཡིན་ཏེ། ཆགས་བྲལ་སྔོན་སོང་གི་སྤངས་པ་ལས་ཉམས་པར་ནི་མངོན་པ་འོག་མ་པས་ཀྱང་མི་འཆད་ན་འདིར་ལྟ་ཅི་སྨོས།
འཕགས་པ་ཐོབ་རྗེས་སུ་ལམ་ཟག་བཅས་ཀྱིས་ཁམས་གསུམ་ལ་ཆགས་བྲལ་བྱས་པ་ནི་མི་སྲིད་དེ། ཁམས་གོང་མའི་སྲིད་པ་དོན་དུ་གཉེར་བའི་སྒོ་ནས་འོག་མ་ལ་ཆགས་བྲལ་བྱེད་པ་ནི་བྱིས་པ་རྣམས་ཀྱི་ལུགས་ཡིན་པའི་ཕྱིར་དང༌། ཆགས་བྲལ་བྱེད་པའི་ལམ་ཟག་མེད་ལ་དབང་ཐོབ་པའི་ཕྱིར་དང༌། ཉན་ཐོས་འཕགས་པ་རྣམས་ནི་ཁམས་གསུམ་ལ་ཆགས་བྲལ་བྱས་པའི་ཞི་བ་ཁོ་ན་དོན་དུ་གཉེར་བ་ཡིན་གྱི། ཁམས་གོང་མའི་སྐྱེ་བ་དོན་དུ་མི་གཉེར་བའི་ཕྱིར། འོ་ན་ཉན་ཐོས་འཕགས་པ་དེར་སྐྱེ་བ་ལེན་པ་ཅི་ཞེ་ན། ཚེ་དེ་ཉིད་ལ་ཆགས་བྲལ་བྱེད་མ་ནུས་པའི་རྒྱུ་མཚན་གྱིས་སོ། ། འོ་ན་འོག་མིན་གྱི་མཐར་ཐུག་པར་འགྲོ་བའི་ངོ་བོ་ཅི་ཞེ་ན། གཞུང་དུ། གཟུགས་ཀྱི་ཁམས་སུ་ས་ནས་སར་སྐྱེ་ཞེས་པ་མངོན་པ་འོག་མར་འབྱུང་བའི་གནས་ཐམས་ཅད་དུ་འཆི་འཕོ་བ་དང་དོན་གཅིག་པར་མི་བསམ་སྟེ།
ཉན་ཐོས་འཕགས་པ་ལས་ཉོན་གྱི་དབང་གིས་བསམ་གཏན་བཞིར་རིམ་གྱིས་སྐྱེ་བ་མི་སྲིད་པའི་ཕྱིར་རོ། ། འོ་ན་ཅི་ཞེ་ན། བསམ་གཏན་གསུམ་པ་མན་ཆད་ལ་ཆགས་བྲལ་སྔོན་དུ་སོང་བའི་ཕྱིར་མི་འོང༌། འདོད་པའི་རྟེན་ལ་བསམ་གཏན་སྤེལ་མ་བསྒོམས་པས་གནས་གཙང་མ་ལྔར་རིམ་གྱིས་སྐྱེ་བ་ལེན་པའོ། ། འོ་ན་དེས་དེར་སྐྱེ་བ་ལེན་པའི་རྒྱུ་གང་ཞིག་བྱེད་ཅེ་ན། སྔོན་སོ་སོ་སྐྱེ་བོའི་རྟེན་ལ་བསམ་གཏན་བཞི་པའི་ཉེར་བསྡོགས་ཀྱིས་བསམ་གཏན་བཞི་པར་འཕེན་བྱེད་ཀྱི་ལས་བསགས་པ་སྔོན་དུ་སོང་བའི་ཕྱིར་མི་འོང་ཞིག་གིས་ལས་དེ་ལས་མ་ཉམས་བཞིན་དུ་སྤེལ་མ་བསྒོམས་པས་སྔོན་གྱི་ལས་དེ་གནས་གཙང་མར་བསྒྱུར་བའོ། ། ཇི་ལྟར་ཞེ་ན། བསམ་གཏན་བཞི་པའི་དངོས་གཞིའི་སྙོམས་འཇུག་ཟག་བཅས་དང་ཟག་མེད་སྤེལ་ཏེ་བསྒོམས་པ་ལས་ཟག་མེད་ཀྱིས་སྐྱེ་འཕགས་ཐུན་མོང་གི་གནས་གསུམ་དུ་སྐྱེ་བ་འགོག་པར་བྱེད་ཅིང༌། ཟག་པ་དང་བཅས་པའི་དབང་གིས་འཕགས་པའི་གནས་ལྔར་སྐྱེ་བ་འགྲུབ་པར་བྱེད་དོ། ། འདིར་འགྲེལ་པ་ལས་འོག་མིན་དུ་འགྲོ་བ་ནི་རོ་མྱོང་བ་མང་བས།
བསམ་གཏན་གྱི་རྣམ་པ་ཆུང་ངུ་ལ་སོགས་པ་སྐྱེ་ཞིང༌། སྐྱེས་པའི་རོ་མྱང་བར་བྱེད་པའི་ཕྱིར་ཚངས་རིས་ནས་བཟུང་སྟེ་རྒྱུན་མི་ཆད་པར་གནས་གཞན་ཐམས་ཅད་དུ་རེ་རེ་ནས་སྐྱེས་ནས་འོག་མིན་གྱི་བར་དུ་ཞུགས་ནས་ཞེས་གསུངས་སོ། ། འགྲེལ་པ་འདིའི་ཚིག་ཟིན། མཛོད་ནས་འབྱུང་བའི་གནས་ཐམས་ཅད་དུ་འཆི་འཕོ་བ་དང་མཐུན་པ་ལྟ་བུར་སྣང་ཡང༌། འདིར་དེ་ལྟར་བཤད་ན་རུང་བ་མ་ཡིན་ཏེ། སྤེལ་སྒོམ་ནི་འདོད་པའི་རྟེན་ལ་བྱེད་དགོས་ཏེ། འོག་མིན་གྱི་མཐར་ཐུག་འགྲོར་འཇོག་པ་འདོད་པའི་རྟེན་གྱི་དབང་དུ་བྱས་པའི་ཕྱིར། དེ་ལྟ་ཡིན་པ་དེ་ལས་ཅིར་འགྱུར་ཞེ་ན། བསམ་གཏན་གསུམ་པ་ལ་ཆགས་བྲལ་མ་བྱས་པར་ནི་བསམ་གཏན་བཞི་པའི་སྤེལ་སྒོམ་བྱེད་མི་ནུས་ལ། ཚངས་རིས་སུ་སྐྱེ་བ་ལེན་པ་ལ་ནི་གསུམ་པའི་ཆགས་བྲལ་ལས་ཉམས་དགོས་པ་ཡིན་ནོ། །
དེ་ལས་ཅིར་འགྱུར་ཞེ་ན། དེ་ལྟ་ན་འཕགས་པའི་སྤངས་པ་ལས་ཉམས་པར་སྲིད་པར་འགྱུར་རོ། ། དེ་ཡང་དེ་ལྟ་ན་ནི་དགྲ་བཅོམ་པ་དང་ཕྱིར་འོང་བ་དང་ཕྱིར་མི་འོང་བ་གསུམ་གྱི་སྤངས་པ་ལས་ཉམས་པ་ཅིའི་ཕྱིར་མི་འདོད་དེ། རྒྱུ་མཚན་མཚུངས་པའི་ཕྱིར་རོ། ། དེ་ལྟ་མོད་ཀྱི་འཕགས་རྒྱུད་ཀྱི་ཏིང་ངེ་འཛིན་ལས་ཉམས་པ་མི་འདོད་པ་ནི་མ་ཡིན་ཏེ། མཐོང་བའི་ཆོས་ལ་བདེ་བར་གནས་པའི་ཏིང་ངེ་འཛིན་ལས་ཉམས་པ་ཁས་ལེན་པའི་ཕྱིར་རོ། ། དེ་ལྟ་ཡིན་པ་དེའི་ཕྱིར་བསམ་གཏན་གསུམ་པ་ལ་ཆགས་བྲལ་སྔོན་དུ་སོང་བའི་ཕྱིར་མི་འོང་འདོད་རྟེན་ཅན་གྱིས་རྟེན་དེ་ལ་བསམ་གཏན་བཞི་པའི་སྤེལ་སྒོམ་རྣམ་པ་ལྔ་བྱས་པ་དེ་ལས་མ་ཉམས་ན་འོག་མིན་གྱི་སྐྱེ་འདའ་བར་འཇོག་རྒྱུ་ཡིན་ཀྱང༌། བསམ་གཏན་བཞི་པ་ལ་རོ་མྱང་བ་མང་བས་སྤེལ་སྒོམ་གོང་མ་རྣམས་ལས་ཉམས་ཏེ་གནས་གཙང་མའི་འོག་མ་ཞིག་ཏུ་སྐྱེས་ནས། རྟེན་དེ་ལ་སྔར་གྱི་སྤེལ་སྒོམ་སོར་ཆུད་ནས་ཡང་དེ་ཉིད་ལ་རོ་མྱང་བའི་སྲེད་པས་འོག་མིན་དུ་སྐྱེས་ཏེ་མྱང་འདས་མངོན་དུ་བྱེད་པ་ལྟ་བུ་ནི་འོག་མིན་གྱི་མཐར་ཐུག་པར་འགྲོ་བའོ། ། དེ་ལྟར་ན་ཕྱིར་མི་འོང་གཟུགས་ཁམས་གནས་རིས་བཅུ་བདུན་དུ་སྐྱེ་བ་ལེན་པ་སྲིད་ཀྱང༌།
རེ་རེ་རིམ་གྱིས་སྐྱེ་བ་ལེན་པ་ནི་མི་སྲིད་དེ། འཕགས་པས་ཟག་མེད་ལམ་གྱིས་བསམ་གཏན་དང་པོ་ལ་ཆགས་བྲལ་བྱས་པའི་ཚེ་སྲིད་རྩེ་ལ་ཡང་ཆགས་བྲལ་བྱས་པའི་ཕྱིར་རོ། ། དེའི་ཕྱིར་འགྲེལ་པ་ལས། ཚངས་རིས་ནས་བཟུང་སྟེ་ཞེས་བཤད་པ་དེ་འགྱུར་ནོངས་པས་སྒྲ་ཇི་བཞིན་པ་མ་ཡིན་ནོ། ། གཞན་དུ་ན་འགྲེལ་པ་ཉིད་ནང་འགལ་བར་འགྱུར་ཏེ། འགོག་པའི་སྙོམས་འཇུག་ལ་གཟུགས་ཀྱི་རྟེན་ཅན་ཡོད་པའི་ཤེས་བྱེད་དུ། སྤོང་ལམ་བསལ་ནས་ཁྱད་པར་ཅན་གྱི་ལམ་ལ་གནས་དགོས་པར་བཤད་པས་སོ། ། གལ་ཏེ་འོ་ན་འཕགས་པ་ཐོབ་རྗེས་སུ་ཆགས་བྲལ་བྱེད་པ་ཐམས་ཅད་ཟག་མེད་ལམ་གྱིས་བྱེད་པ་དང༌། དེ་ཡང་ཅིག་ཆར་བ་ཁོ་ནར་ངེས་པ་དེ་ལྟ་ན་ཕྱིར་མི་འོང་ལུས་མངོན་བྱེད་དང༌། མངོན་པར་ཤེས་པ་ལྔ་ཐོབ་པའི་ཕྱིར་མི་འོང་མི་སྲིད་པ་ལ་སོགས་པར་ཐལ་བ་མ་ཡིན་ནམ་ཞེ་ན།
སྐྱོན་མེད་དེ། འདོད་པ་ལ་ཆགས་བྲལ་སྔོན་དུ་མ་སོང་བ་དེ་མེད་ཀྱང༌། སོང་བ་ལ་སྲིད་པའི་ཕྱིར་རོ། ། དེའི་ཕྱིར་འདོད་ཉོན་དང་པོ་ཙམ་ལ་ཡང༌། ཆགས་བྲལ་སྔོན་དུ་མ་སོང་བའི་དགྲ་བཅོམ་པ་ཡིན་ན། ཤེས་རབ་རྐྱང་པས་རྣམ་གྲོལ་དུ་ངེས་སོ། ། ཡང་བསམ་གཏན་གསུམ་པ་མན་ཆད་ལ་ཆགས་བྲལ་སྔོན་དུ་སོང་བའི་ཕྱིར་མི་འོང་འདོད་པའི་རྟེན་ཅན་གྱིས་འགོག་པའི་སྙོམས་འཇུག་གྲུབ་པ་དེའི་ཚེ་ནི། སྤོང་ལམ་བསལ་ནས་ཁྱད་པར་ཅན་གྱི་ལམ་ལ་གནས་ཏེ། འགོག་པའི་སྙོམས་འཇུག་བསྒྲུབས་ནས་གཟུགས་ཁམས་སུ་སྐྱེ་བ་ལེན་པ་སྲིད་ལ། རྟེན་དེ་ལ་ནི་ས་ལྷག་མ་ལྔ་ལ་ཆགས་བྲལ་ཅིག་ཆར་དུ་བྱས་ཏེ།
རྟེན་དེ་ལ་དགྲ་བཅོམ་པའི་འབྲས་བུ་མངོན་དུ་བྱེད་དོ། ། མདོར་ན་འདོད་པའི་རྟེན་ཅན་གྱི་ཕྱིར་མི་འོང་གཟུགས་ཁམས་སུ་སྐྱེ་བ་ལེན་པ་སྲིད་ཀྱང༌། གཟུགས་ཀྱི་རྟེན་ཅན་གྱི་ཕྱིར་མི་འོང་གཟུགས་མེད་དུ་སྐྱེ་བ་ལེན་པ་མི་སྲིད་དོ། ། འོ་ན་གཟུགས་མེད་ཉེར་འགྲོ་ལ་སྐྱེ་འདའ་བས་ཁྱབ་པར་འགྱུར་ལ། དེ་ལྟ་ན་གོང་འཕོར་བཤད་པ་དང་འགལ་ལོ་ཞེ་ན། སྐྱོན་མེད་དེ། བསམ་གཏན་བཞི་པའི་ཉོན་མོངས་བརྒྱད་པ་མན་ཆད་ལ་ཆགས་བྲལ་སྔོན་དུ་སོང་བའི་ཕྱིར་མི་འོང་ཞིག་བསམ་གཏན་བཞི་པར་སྐྱེས་ཏེ། རྟེན་ལ་དེ་ལ་བསམ་གཏན་བཞི་པའི་ཉོན་མོངས་དགུ་པ་སྤངས་ཤིང༌། གཟུགས་མེད་ལ་ཆགས་བྲལ་མ་བྱས་པས་གཟུགས་མེད་པའི་ནམ་མཁའ་མཐའ་ཡས་སུ་སྐྱེ་བ་བླངས་པ་ལྟ་བུ་དང༌། ཡང་ཅི་ཡང་མེད་ཀྱི་བརྒྱད་པ་མན་ཆད་ལ་ཆགས་བྲལ་སྔོན་དུ་སོང་བ་ཞིག
རྣམ་པ་དེ་ལྟ་བུས་སྲིད་རྩེར་སྐྱེ་བ་ལེན་པར་ངེས་པའི་འདོད་རྟེན་ཅན་གྱི་ཕྱིར་མི་འོང་རྣམས་ནི་གཟུགས་མེད་ཉེར་འགྲོའི་གོང་འཕོར་བཞག་པ་ཡིན་ནོ། ། ཡང་འདི་སྙམ་དུ་འཕགས་པས་ཁམས་གསུམ་ལ་ཆགས་བྲལ་བྱེད་པ་ཟག་མེད་ཀྱི་ལམ་ལ་དབང་ཐོབ་ཀྱང་ཞི་རགས་སུ་ལྟ་བའི་ལམ་གྱིས་ཆགས་བྲལ་བྱེད་པ་ཞིག་ཡོད་པར་ཁས་མ་བླངས་ན་འཇིག་རྟེན་པའི་སྒོམ་ལམ་གཞག་ཏུ་མེད་པར་འགྱུར་བ་དང༌། ཇི་སྐད་དུ། གཞུང་འདི་ཉིད་ལས། ཡིད་ལ་བྱེད་པ་བདུན་གྱིས་བསམ་གཏན་དང་པོ་ལ་སྙོམས་པར་འཇུག་སྟེ། ཞེས་སོགས་དང་འགལ་ལོ་ཞེ་ན། སྐྱོན་དང་པོ་མེད་དེ། ཉེར་བསྡོགས་ཞི་རགས་ཀྱི་རྣམ་པ་ཅན་མེད་ཀྱང༌། ཆགས་བྲལ་སྔོན་དུ་སོང་བའི་སྙོམས་འཇུག་དག་པ་པ་བདེན་པའི་རྣམ་པ་ཅན་མ་ཡིན་པ་ཞིག་ཡོད་ལ། དེ་ལ་འཇིག་རྟེན་པའི་སྒོམ་ལམ་དུ་འཇོག་པའི་ཕྱིར།
དེ་སྐད་དུ་ཡང༌། རྣམ་པར་དག་པས་ཇི་ལྟ་བུ་ཞེ་ན། ཞེས་སོགས་གསུངས་པ་ལྟར་རོ། ། སྐྱོན་གཉིས་པས་ཀྱང་མི་གནོད་དེ། བཤད་མ་ཐག་པའི་སྙོམས་འཇུག་དེ་ཆགས་བྲལ་སྔོན་སོང་ཡིན་པས། དེའི་ཉེར་བསྡོགས་ལ་ནི་ཡིད་བྱེད་བདུན་པོ་ངེས་པར་དགོས་པའི་ཕྱིར་རོ། ། དེའི་ཕྱིར་འཇིག་རྟེན་པའི་སྒོམ་ལམ་ལ་ཉེར་བསྡོགས་ཞི་རགས་ཀྱི་རྣམ་པ་ཅན་མི་སྲིད་ཅིང༌། གཞུང་ལས་ཀྱང་མ་གསུངས་སོ། ། རིགས་པས་ཀྱང་འགྲུབ་སྟེ། ཞི་རགས་ཀྱི་རྣམ་པ་ཅན་གྱི་ཉེར་བསྡོགས་རྣམས་ཆོས་ཅན།
འཇིག་རྟེན་པའི་སྒོམ་ལམ་དུ་མི་རིགས་ཏེ། ཐར་པའི་ལམ་མ་ཡིན་པའི་ཕྱིར་ཏེ། སྲིད་པ་འཁོར་བར་འཕེན་བྱེད་ཀྱི་ལས་ལམ་ཡིན་པའི་ཕྱིར་རོ། ། དངོས་གཞི་ལ་ནི་མི་མཚུངས་ཏེ། ཞི་རགས་སུ་ལྟ་བ་མེད་པའི་ཕྱིར་རོ། ། དེ་བས་ན་ལམ་གྱི་བདེན་པ་དང་ཞི་རགས་ཀྱི་རྣམ་པ་ཅན་གྱི་གཞི་མཐུན་ཡོད་པ་མ་ཡིན་ཏེ། ལམ་གྱི་བདེན་པ་ནི་ངེས་འབྱུང་ཚོལ་བ་ཡིན་ལ། ཞི་རགས་ཀྱི་རྣམ་པ་ཅན་ནི་སྲིད་པ་ཚོལ་བ་ལས་མ་འདས་པའི་ཕྱིར་རོ། ། རྣམ་པར་སྤྲོས་པས་ཆོག་གོ ། དྲུག་པ་ཁམས་ཀྱི་དབྱེ་བ་ལ་དོན་ལྔ་སྟེ།
འདོད་པ་ལ་སྤྱོད་པའི་གང་ཟག་གསུམ་པོ་སོ་སོའི་མཚན་ཉིད། ཁམས་གོང་མ་གཉིས་ཀྱི་གང་ཟག་དྲུག་དེ་དང་མཚུངས་པར་བསྟན་པ། འདོད་པ་དང་གཟུགས་ན་སྤྱོད་པའི་བྱང་ཆུབ་སེམས་དཔའ་དང༌། འདོད་པའི་རང་རྒྱལ་དང༌། བསམ་གྱིས་མི་ཁྱབ་པའི་དེ་བཞིན་གཤེགས་པའོ། ། དེ་ལ་གཉིས་ཏེ། བསྟན་པར་བྱ་བའི་མཛད་པ་དང༌། དེ་གང་དུ་བསྟན་པའོ། ། བདུན་པ་སྤྱད་པས་རབ་ཏུ་དབྱེ་བ་ལ་གཉིས་ཏེ། ས་མ་ཐོབ་པ་དང༌།
ཐོབ་པའི་འོ། ། དེ་ལ་གཉིས་ཏེ། སྤྱིར་བསྟན་པ་དང༌། བྱེ་བྲག་གསུམ་དུ་ཕྱེ་བའོ། ། གསུམ་པ་རྒྱུན་དུ་ཞུགས་པའི་གང་ཟག་བྱེ་བྲག་ཏུ་བཤད་པ་ལ་གཉིས་ཏེ། གཉིས་སུ་དབྱེ་བ་དང༌། སོ་སོའི་མཚན་ཉིད་དོ། ། དང་པོ་ནི། རྒྱུན་ཞུགས་འབྲས་གནས་ནི་ཆོས་ཅན། གཉིས་ཡོད་དེ།
རིམ་གྱིས་པ་དང༌། ཅིག་ཆར་ངེས་པར་འབྱིན་པ་གཉིས་ཡོད་པས་སོ། ། གལ་ཏེ་རྒྱུན་ཞུགས་ཐོབ་རྗེས་སུ་སྤང་བྱ་ཉོན་མོངས་སྤོང་བ་ཐམས་ཅད་ཟག་མེད་ལམ་གྱིས་སྤོང་བ་དང༌། དེ་ཡང་ཅིག་ཆར་བ་ཁོ་ནར་ངེས་ན་རྒྱུན་ཞུགས་ལ་རིམ་གྱིས་པ་ཇི་ལྟར་ཡོད་ཅེ་ན། གོང་དུ་བཤད་ཟིན་པ་ལྟར། འདོད་ཉོན་ལྔ་པ་ལ་ཆགས་བྲལ་སྔོན་དུ་སོང་བའི་རྒྱུན་ཞུགས་ཀྱིས་འབྲས་བུ་ཕྱི་མ་གསུམ་རིམ་གྱིས་སྔོན་དུ་བྱེད་པ་ཅིག་ཡོད་པར་ཇི་སྐད་དུ་བསྟན་པ་ཡིན་ནོ། ། གཉིས་པ་ཅིག་ཆར་བ་ལ་གཉིས་ཏེ། ཅིག་ཆར་ངེས་པར་འབྱིན་པའི་ཚུལ་དང༌། དགྲ་བཅོམ་པ་ཐོབ་པའི་དུས་སོ། ། དང་པོ་ལ་གཉིས་ཏེ།
ལམ་གང་གིས་སྤང་བྱ་ཇི་ལྟར་སྤོང་བ་དང༌། འབྲས་བུ་གང་དུ་གཞག་པ་གཉིས་སོ། ། དགྲ་བཅོམ་ཐོབ་པའི་དུས་ལ་གསུམ་སྟེ། ཕལ་ཆེ་བའི་དུས་དང༌། དེར་མ་ཐོབ་ན་འདོད་པར་སྐྱེ་བའི་རྒྱུ་དང༌། རྐྱེན་དང་མ་ཕྲད་ན་བྱང་ཆུབ་གཞན་དུ་འགྱུར་བའོ། ། འདིར་མི་ལྕོག་པར་མེད་པ་ལ་རྟེན་པར་བཤད་པ་ནི་ཁམས་གསུམ་ཀ་ལ་ཅིག་ཆར་དུ་ཆགས་བྲལ་བྱེད་པའི་དབང་དུ་བྱས་པ་ཡིན་གྱི། འདོད་པ་ལ་ཆགས་བྲལ་སྔོན་དུ་སོང་ནས་ཁམས་གོང་མ་གཉིས་ལ་ཅིག་ཆར་དུ་ཆགས་བྲལ་བྱེད་པ་ལ་ནི་དངོས་གཞི་ལ་བརྟེན་པ་ཁོ་ནར་ངེས་སོ། ། རྣམ་པས་ཅིག་ཆར་དུ་སྤོང་ཞེས་པ་ཆུང་ངུ་རྣམས་ཕྱོགས་གཅིག་དང་ཆེན་པོ་རྣམས་ཕྱོགས་གཅིག་ཏུ་བསྡོམས་ནས་སྤོང་བ་ཡིན་གྱི། འདོད་པའི་ཆེན་པོ་དང་བསམ་གཏན་དང་པོའི་ཆུང་ངུ་ལྟ་བུ་ཅིག་ཆར་དུ་སྤོང་བ་མ་ཡིན་པའོ། །
འདི་ནི་རྒྱུན་དུ་ཞུགས་པ་དང༌། ཞེས་སོགས་ཀྱི་དོན་ནི། ཅིག་ཆར་བའི་རྟེན་གྱི་གང་ཟག་དེ་ཡིན་ན་རྒྱུན་ཞུགས་དང་དགྲ་བཅོམ་གང་རུང་ཡིན་པས་ཁྱབ་པའི་དོན་ཡིན་གྱི། ཅིག་ཆར་བའི་རྒྱུན་ཞུགས་གང་ཡིན་རྒྱུན་ཞུགས་འབྲས་གནས་སུ་སྟོན་པ་ནི་མ་ཡིན་ཏེ། དེ་འདྲའི་རྒྱུན་ཞུགས་ཡིན་ན་རྒྱུན་ཞུགས་ཀྱི་འབྲས་བུ་ལ་མི་གནས་པས་ཁྱབ་པའི་ཕྱིར་ཏེ། དེ་ཡིན་ན་བཅུ་དྲུག་པའི་རྟོགས་པ་ནི་བཏང་ཟིན་པས་ཁྱབ་ལ། ཅིག་ཆར་བའི་རྒྱུན་ཞུགས་ཀྱི་འབྲས་བུ་ནི་མི་སྲིད་པའི་ཕྱིར་རོ། ། སྲིད་ན་གང་ཡིན། ཁམས་གསུམ་གྱི་ཉོན་མོངས་དང་པོ་དགུ་སྤངས་པའི་འགོག་པ་དང་རྣམ་པར་གྲོལ་བའི་ལམ་ལྟ་བུའོ། ། ཞེ་ན།
དེ་ཆོས་ཅན། རྒྱུན་ཞུགས་ཀྱི་འབྲས་བུ་མ་ཡིན་ཏེ། མཐོང་སྤང་སྤངས་པས་རབ་ཏུ་ཕྱེ་བའི་འབྲས་བུ་མ་ཡིན་པའི་ཕྱིར་དང༌། སྒོམ་ལམ་བར་ཆད་མེད་ལམ་ཁོ་ནའི་ཐོབ་འབྲས་ཡིན་པའི་ཕྱིར། འོ་ན་འདོད་པའི་ཉོན་མོངས་དྲུག་པ་སྤངས་པའི་ཚེ་རྒྱུན་དུ་ཞུགས་པར་མི་འགྱུར་ཏེ། ཕྱིར་འོང་གི་སྤངས་རྟོགས་ཐམས་ཅད་ཚང་བའི་ཕྱིར་ཞེ་ན། དེ་ཚང་ཡང་ལན་གཅིག་ཕྱིར་འོང་དུ་མི་གཞག་སྟེ། ཁམས་གོང་གི་ཉོན་མོངས་པའི་གཉེན་པོ་ཐོབ་པས་ཉོན་མོངས་པའི་དབང་གིས་འདོད་པའི་ཁམས་སུ་སྐྱེ་བ་མི་ལེན་པར་ངེས་པའི་ཕྱིར། འོ་ན་འདོད་པའི་ཁམས་ཉིད་དུ་སྐྱེས་ཏེ་ཞེས་བཤད་པ་མ་ཡིན་ནམ་ཞེ་ན། དེ་ཙམ་གྱིས་ཕྱིར་འོང་དུ་འཇོག་བྱེད་ཀྱི་སྐྱེ་བའི་ཁྱད་པར་དུ་མི་རུང་སྟེ།
དེར་སྐྱེ་བ་དེ་སྨོན་ལམ་གྱི་དབང་གིས་ཡིན་པར་བཤད་པའི་ཕྱིར། བྱང་ཆུབ་སེམས་དཔའ་བཞིན་ནོ། ། དེས་ན་འདིས་འདོད་ཉོན་དྲུག་པ་སྤངས་པའི་ཚེ་རྒྱུན་ཞུགས་སུ་འཇོག་བྱེད་རྣམས་ཡོད་པ་མ་ཡིན་ཀྱང༌། ཕྱིར་འོང་སོགས་གསུམ་དུའང་མི་རུང་བའི་ཕྱིར། རྒྱུན་ཞུགས་སུ་བཏགས་པ་ཙམ་མོ། ། དེ་ལ་དགོངས་ནས་གཞུང་དུ། འབྲས་བུ་གཉིས་སུ་གདགས་སོ། ། ཞེས་གསུངས་སོ། ། གཉིས་པ་མངོན་པར་རྟོགས་པ་རྣམ་པར་བཞག་པ་ལ་གཉིས་ཏེ། མངོན་རྟོགས་བཅུ་པོའི་དོན་རྣམ་པར་བཞག་པ་དང༌།
དེ་དང་འབྲེལ་བའི་ཆོས་ཀྱི་ཁྱད་པར་བཤད་པའོ། ། དང་པོ་ལ་གསུམ་སྟེ། དབྱེ་བ་མདོར་བསྟན་པ་དང༌། ཕྱེ་བ་སོ་སོའི་མཚན་ཉིད་དང༌། ཉན་ཐོས་དང་བྱང་ཆུབ་སེམས་དཔའི་མངོན་རྟོགས་ཀྱི་ཁྱད་པར་བཤད་པའོ། ། སོ་སོའི་མཚན་ཉིད་ལ་གཉིས་ཏེ། གནས་སྐབས་ཅན་དང༌། གནས་སྐབས་ཀྱི་དབྱེ་བའོ། ། དང་པོ་ལ་ལྔ་སྟེ། ཚོགས་ལམ་གྱི་དབང་དུ་བྱས་པ་ཆོས་མངོན་རྟོགས་དང༌།
སྦྱོར་ལམ་གྱི་དབང་དུ་བྱས་པ་དོན་མངོན་རྟོགས་དང༌། མཐོང་ལམ་གྱི་དབང་དུ་བྱས་པ་དེ་ཁོ་ན་མངོན་པར་རྟོགས་པ་དང༌། སྒོམ་ལམ་གྱི་དབང་དུ་བྱས་པ་རྗེས་ལ་མངོན་པར་རྟོགས་པ་སོགས་དང༌། མཐར་ཕྱིན་པའི་ལམ་གྱི་མངོན་པར་རྟོགས་པའོ། ། སྒོམ་ལམ་གྱི་མངོན་རྟོགས་ལ་གསུམ་སྟེ། རྗེས་ལ་མངོན་རྟོགས་དང༌། དཀོན་མཆོག་མངོན་རྟོགས་དང༌། ཀུན་མི་འབྱུང་བའི་མངོན་རྟོགས་སོ། ། དེ་ལའང་གཉིས་ཏེ། འབྲས་བུ་ངན་སོང་མི་འབྱུང་བའི་རྟོགས་པ་དང༌།
དེའི་རྒྱུ་མི་འབྱུང་བར་རྟོགས་པའོ། ། གནས་སྐབས་ཀྱི་ཆོས་ལ་གསུམ་སྟེ། ཉན་ཐོས་ཀྱི་དང༌། རང་རྒྱལ་གྱི་དང༌། བྱང་ཆུབ་སེམས་དཔའི་མངོན་པར་རྟོགས་པའོ། ། དེ་ལའང་གཉིས་ཏེ། གཞན་དོན་ལམ་ཤེས་པའི་མངོན་རྟོགས་དང༌། རང་དོན་ས་ལ་འཇུག་པའི་མངོན་རྟོགས་སོ། ། གསུམ་པ་མངོན་རྟོགས་གཉིས་ཀྱི་ཁྱད་པར་ལ་གཉིས་ཏེ། ཁྱད་པར་བཅུ་སྤྱིར་བསྟན་པ་དང༌།
འབྲས་བུའི་ཁྱད་པར་བྱེ་བྲག་ཏུ་བཤད་པའོ། ། དང་པོ་ལ་ལྔ་སྟེ། སྦྱོར་བའི་ཁྱད་པར་གཉིས་དང༌། དངོས་གཞིའི་ཁྱད་པར་གཅིག་དང༌། རྗེས་ཀྱི་ཁྱད་པར་གཉིས་དང༌། བྱེད་པའི་ཁྱད་པར་བཞི་དང༌། འབྲས་བུའི་ཁྱད་པར་གཅིག་རྣམས་སོ། ། བྱེ་བྲག་ཏུ་བཤད་པ་བཅུ་ལ་གཉིས་ཏེ། ས་བཅུ་པ་ན་ཡོད་པའི་ཁྱད་པར་དང༌། སངས་རྒྱས་ཀྱི་ས་ན་ཡོད་པའི་ཁྱད་པར་རོ། །
དང་པོ་ལ་གསུམ་སྟེ། ཡོན་ཏན་གྱི་རྟེན་གྱི་ཁྱད་པར། ཡོན་ཏན་དངོས་ཀྱི་ཁྱད་པར། གཞན་ལ་ཕན་འདོགས་པའི་རྟེན་གྱི་ཁྱད་པར་རོ། ། སངས་རྒྱས་ཀྱི་ས་ན་ཡོད་པའི་ཁྱད་པར་ལ་གཉིས་ཏེ། རྟེན་གྱི་ཁྱད་པར་དང༌། དེ་ལ་བརྟེན་པའི་ཡོན་ཏན་གྱི་ཁྱད་པར་རོ། ། དེ་ལ་གཉིས་ཏེ། ཡེ་ཤེས་དང་སྤངས་པའི་ཡོན་ཏན་གཉིས་ཀྱི་སྒོ་ནས་རང་དོན་གྱི་དང༌། གདུལ་བྱ་གང་གི་དོན་ཇི་ལྟར་བྱེད་པ་དང་གཉིས་ཀྱིས་གཞན་དོན་གྱི་ཡོན་ཏན་ནོ། །
དེ་དང་འབྲེལ་བའི་ཆོས་ཀྱི་ཁྱད་པར་ལ་གསུམ་སྟེ། མངོན་པར་རྟོགས་པ་ལ་བརྟེན་པའི་ཡོན་ཏན་གྱི་ཁྱད་པར་དང༌། ལམ་གྱི་གཏོང་ཐོབ་དང་སྤངས་པ་བསྡོམས་པའི་ཚུལ་དང༌། སྟོབས་དང་ཐམས་ཅད་མཁྱེན་པ་ལ་རྩོད་པ་སྤང་བའོ། ། དང་པོ་ལ་ལྔ་སྟེ། ཡོན་ཏན་དེ་དག་དེ་དག་མངོན་རྟོགས་གང་གིས་བསྡུས་པ་དང༌། དབྱེ་བ་སྒྲུབ་བྱེད་དང་བཅས་པ་དང༌། སོ་སོའི་མཚན་ཉིད་དང༌། གང་ཞིག་གང་ལ་བརྟེན་ནས། གང་གི་ཇི་ལྟར་སྒྲུབ་པ་དང༌།
དེ་དག་གཉིས་སུ་དབྱེ་ཞིང་རང་གི་བྱ་བ་ལ་ཉེ་བར་གནས་པའི་ལས་རྒྱ་ཆེར་བཤད་པའོ། ། སོ་སོའི་མཚན་ཉིད་ལ་གཉིས་ཏེ། ཐུན་མོང་བ་དང༌། ཐུན་མོང་མ་ཡིན་པའོ། ། དང་པོ་ལ་གཉིས་ཏེ། ཞི་གནས་ཀྱིས་བསྡུས་པ་དང༌། ལྷག་མཐོང་གིས་བསྡུས་པའོ། ། དང་པོ་ལ་གཉིས་ཏེ། སོ་སོ་སྐྱེ་བོ་དང་ཐུན་མོང་བ་དང༌། ཉན་ཐོས་དང་ཐུན་མོང་བའོ། །
དང་པོ་ལ་བྱམས་པ་ལ་སོགས་པ་བཞིའོ། ། ཉན་ཐོས་དང་ཐུན་མོང་བ་ལ་གཉིས་ཏེ། རྣམ་པར་ཐར་པ་དང༌། ཟིལ་ནོན་དང་ཟད་པར་གྱི་སྐྱེ་མཆེད་དོ། ། དང་པོ་ལ་བཞི་སྟེ། གཟུགས་ལ་ལྟ་བའི་རྣམ་ཐར་བཤད་པ་དང༌། སྡུག་པའི་རྣམ་ཐར་ལུས་ཀྱིས་མངོན་སུམ་དུ་བྱེད་པ་དང༌། གཟུགས་མེད་ཀྱི་རྣམ་ཐར་བཞི་བཤད་པ་དང༌། འདུ་ཤེས་དང་ཚོར་བ་འགོག་པའི་རྣམ་ཐར་རོ། ། དང་པོ་ལ་གཉིས་ཏེ།
ངེས་ཚིག་དང༌། མཚན་ཉིད་དོ། ། དེ་ལ་གཉིས་ཏེ། གནས་དང༌། དམིགས་པ་དང༌། རྣམ་པ་དང༌། ངོ་བོ་དང༌། གྲོགས་ཏེ་ལྔས་གཟུགས་ཅན་གཟུགས་ལ་བལྟ་བའི་དང༌། དམིགས་པ་རྣམ་པ་སོགས་སྔ་མ་དང་མཚུངས་པར་བསྟན་པའི་སྒོ་ནས་གཟུགས་མེད་གཟུགས་ལ་བལྟ་བའི་རྣམ་པར་ཐར་པའོ། ། སྡུག་པའི་རྣམ་པར་ཐར་པ་ལུས་ཀྱིས་མངོན་དུ་བྱེད་པ་ལ་གཉིས་ཏེ།
ངེས་ཚིག་དང༌། མཚན་ཉིད་དོ། ། དེ་ལའང་དམིགས་པ་དང༌། རྣམ་པ་དང༌། གསུམ་པོ་སྔ་མ་དང་མཚུངས་པར་བསྟན་པའོ། ། གཟུགས་མེད་ཀྱི་རྣམ་ཐར་ལ། མཚན་ཉིད་དང༌། ངེས་ཚིག་གོ ། དང་པོ་ལ་ནམ་མཁའ་མཐའ་ཡས་ཀྱི་རྣམ་ཐར་དང༌། ལྷག་མ་དེ་དང་མཚུངས་པར་བསྟན་པའོ། །
འདུ་ཤེས་དང༌། ཚོར་བ་འགོག་པའི་རྣམ་ཐར་ལ་གཉིས་ཏེ། ངེས་ཚིག་དང༌། མཚན་ཉིད་དོ། ། ཟིལ་གྱིས་གནོན་པའི་སྐྱེ་མཆེད་ལ་གཉིས་ཏེ། རྣམ་ཐར་དང༌། མཚུངས་པར་བསྟན་པ་དང༌། མདོའི་ཚིག་དོན་བཤད་པའོ། ། དེ་ལའང་རྣམ་ཐར་དང་ཟིལ་གནོན་གྱི་ཁྱད་པར་དང༌། ཆུང་ངུ་སོགས་ཀྱི་ཚིག་དོན་བཤད་པ་དང༌།
མདོ་ཚིག་ལྷག་མ་རྣམ་ཐར་ལ་ལྟོས་པའོ། ། ཟད་པར་གྱི་སྐྱེ་མཆེད་ལ་གཉིས་ཏེ། མཚན་ཉིད་དང༌། བྱེད་པའོ། ། དང་པོ་ལ་གཉིས་ཏེ། གཟུགས་ཅན་གྱི་ཟད་པར་གྱི་དང༌། གཟུགས་ཅན་མ་ཡིན་པའི་ཟད་པར་གྱི་མཚན་ཉིད་དོ། ། དང་པོ་ལ་མཚན་ཉིད་དངོས་དང༌། འབྱུང་བ་བཞི་ཁོ་ན་ལ་ཟད་པར་འཇོག་པའི་རྒྱུ་མཚན་ནོ། ། ལྷག་མཐོང་གི་ཕྱོགས་ཀྱི་ཡོན་ཏན་ལ་གཉིས་ཏེ།
ཉན་ཐོས་དང་ཐུན་མོང་བ་དང༌། སོ་སྐྱེ་དང་ཐུན་མོང་བ་དང༌། ཐུན་མོང་མ་ཡིན་པའོ། ། དང་པོ་ལ་གསུམ་སྟེ། དོན་ལྔས་ཉོན་མོངས་མེད་པ་དང༌། དོན་བཞིས་བསམས་ནས་ཤེས་པ་དང༌། བཤད་བྱ་དང་འཆད་བྱེད་རིག་པ་གཉིས་གཉིས་ཀྱིས་སོ་སོ་ཡང་དག་པར་རིག་པའོ། ། སོ་སྐྱེ་དང་ཐུན་མོང་བ་ལ་གཉིས་ཏེ། ཐུན་མོང་བ་མངོན་ཤེས་ལྔ་དང༌། ཐུན་མོང་མ་ཡིན་པ་ཟག་ཟད་མངོན་ཤེས་སོ། །
ཐུན་མོང་མ་ཡིན་པའི་ཡོན་ཏན་ལ་གཉིས་ཏེ། གནས་སྐབས་མ་འདྲེས་པ་བརྒྱ་བཞི་བཅུ་དང༌། གནས་སྐབས་ཀྱི་ཆོས་མ་འདྲེས་པ་བཅོ་བརྒྱད་དོ། ། དང་པོ་ལ། དེ་བཞིན་གཤེགས་པའི་མཛད་པ་ཐམས་ཅད་བསྡུ་ན་བཅུ་སྟེ། དང་པོ་ཉིད་དུ་གཟུགས་ཀྱི་སྐུ་དང་བར་བྱ་བའི་མཛད་པ་དང༌། ཆོ་འཕྲུལ་གསུམ་གྱི་སྒོ་ནས་ཡང་དག་པའི་གདམས་ངག་ལ་སྦྱོར་བའི་མཛད་པ་དང༌། དེ་ནས་ཀུན་ཏུ་རྨོངས་པ་དང་ཐེ་ཚོམ་གཅོད་པའི་མཛད་པ་དང༌། ཕས་ཀྱི་རྒོལ་བ་ཚར་གཅོད་ཅིང་རང་ཕྱོགས་གཞག་པའི་མཛད་པ་དང༌། སློབ་མའི་ཚོགས་སྡུད་པ་ལ་ཉོན་མོངས་པ་ཅན་མ་ཡིན་པའི་མཛད་པ་དང༌།
བསམ་སྦྱོར་མ་འདྲེས་པས་ཇི་སྐད་སྨྲས་པ་བཞིན་བྱེད་པའི་མཛད་པ་དང༌། སེམས་ཅན་གྱི་བྱ་བ་མི་འདོར་ཞིང་བྱ་བ་ཐམས་ཅད་ལ་དྲན་པ་ཉེ་བར་གནས་པའི་མཛད་པ་དང༌། དེ་བཞིན་གཤེགས་པའི་སྤྱོད་པ་དང་གནས་པ་དག་པ་དག་ལ་ཇི་ལྟ་བ་བཞིན་དུ་སྒྲུབ་པའི་མཛད་པ་དང༌། ཉིན་མཚན་དུ་འཇིག་རྟེན་ལ་གཟིགས་པའི་མཛད་པ་དང༌། དོན་མ་ཡིན་པ་སྤངས་ནས་དོན་དུ་འགྱུར་བ་ཉེ་བར་སྟོན་པའི་མཛད་པའོ། ། དང་པོ་ལ་གཉིས་ཏེ། གཟུགས་སུ་སྟོན་པའི་རྒྱུ་དང༌། གཟུགས་སུ་བསྟན་པ་དངོས་སོ། ། རྩ་བའི་གཉིས་པ་ལ་གཉིས་ཏེ། ལུས་དང་ལོངས་སྤྱོད་དག་པ་དང༌།
ཞི་གནས་དང་ལྷག་མཐོང་དག་པའོ། ། རྩ་བའི་གསུམ་པ་ལ་གསུམ་སྟེ། ཐབས་ལ་སླུ་བའི་བདུད་འཇོམས་པ་དང༌། སྐྱབས་ལ་སླུ་བའི་གཅིག་དང༌། དག་པ་ལ་སླུ་བའི་གཅིག་དང་ཐེག་པ་ཆེན་པོས་ངེས་པར་འབྱུང་བ་ལ་སླུ་བའི་བདུད་འཇོམས་པ་བདུན་དེ་དང་མཚུངས་པར་བསྟན་པའོ། ། བཞི་པ་རྒོལ་བ་ཚར་གཅོད་ཅིང་རང་ཕྱོགས་གཞག་པ་ལ་གཉིས་ཏེ། རང་དོན་ལ་བརྩོན་པ་དང༌། གཞན་དོན་ལ་བརྩོན་པའོ། ། དང་པོ་ལ་གཉིས་ཏེ། ཡེ་ཤེས་ལ་དང༌།
སྤངས་པ་ལ་མི་འཇིགས་པའོ། ། གཉིས་པ་ལ་བར་དུ་གཅོད་པའི་ཆོས་ལ་མི་འཇིགས་པ་དང༌། ངེས་པར་འབྱིན་པའི་ལམ་ལ་མི་འཇིགས་པའོ། ། གནས་སྐབས་ཀྱི་ཆོས་མ་འདྲེས་པ་བཅོ་བརྒྱད་ལ་གཉིས་ཏེ། སོ་སོའི་དམིགས་རྣམས་དང༌། ལྷག་མ་གསུམ་པོ་ཕྱོགས་གཅིག་ཏུ་བསྟན་པའོ། ། དང་པོ་ལ། སྤྱོད་པ་མ་འདྲེས་པ་དྲུག་གི་དམིགས་རྣམ་དང༌། རྟོགས་པ་མ་འདྲེས་པ་དྲུག་གི་དང༌། འཕྲིན་ལས་མ་འདྲེས་པ་གསུམ་གྱི་དང༌།
ཡེ་ཤེས་མ་འདྲེས་པ་གསུམ་གྱི་དམིགས་རྣམས་སོ། ། བཞི་པ་གང་ཞིག་གང་ལ་བརྟེན་ནས་གང་གིས་ཇི་ལྟར་སྒྲུབ་པ་ལ་གཉིས་ཏེ། གང་ཞིག་སོགས་ཀྱི་དོན་བཤད་པ་དང༌། ཚུལ་ཇི་ལྟར་སྒྲུབ་པའོ། ། དང་པོ་ལ་གཉིས་ཏེ། སོ་སོ་སྐྱེ་བོ་དང་ཐུན་མོང་བའི་ཡོན་ཏན་དགུ། གང་ཟག་གང་གིས་གནས་གང་ལ་བརྟེན་ནས་སྒྲུབ་པ་དང༌། ཡོན་ཏན་ལྷག་མ་རྣམས་གང་ཟག་གང་གིས་གནས་གང་ལ་གནས་ནས་སྒྲུབ་པའོ། ། སྐབས་འདི་དག་ཏུ། མཐོང་ལམ་གྱི་རྟེན་ལ་ཚད་མེད་པ་ལ་སོགས་པའི་ཡོན་ཏན་རྣམས་གསར་དུ་གྲུབ་པ་མེད་ཅིང༌།
སྐྱེས་ཟིན་གནས་པ་དེ་དག་ལས་ཀྱང༌། རང་གི་བྱ་བས་ཉེ་བར་གནས་པ་རྣམས་ནི་མཐོང་ལམ་གྱིས་བསྡུས་པ་མ་ཡིན་པར་གཞུང་འདི་ཉིད་དུ་གསལ་ལ། མངོན་པར་རྟོགས་པའི་རྒྱན་དུ། མཉམ་གཞག་སེང་གེ་རྣམ་བསྒྱིངས་བཤད་པ་དེ་ནི་ཆོས་འདི་པའི་ལུགས་ཀྱིས་མཐོང་ལམ་གྱི་ཁྱད་པར་གྱི་ལམ་མམ་སྒོམ་ལམ་གྱི་སེང་གེ་རྣམ་བསྒྱིངས་སུ་ཤནྟི་པས་བཞེད་པ་ལྟར་བཤད་ན་ལེགས་སོ། ། ཡོན་ཏན་ལྷག་མ་རྣམས་བསམ་གཏན་བཞི་པའི་རབ་མཐའ་ལ་བརྟེན་ནས་སྒྲུབ་པར་གསུངས་ཤིང༌། ཡོན་ཏན་དེ་དག་གི་སེམས་རྟེན་ཀྱང་བསམ་གཏན་བཞི་པ་ཉིད་དུ་བཤད་པ་ལ་མི་རིགས་པ་མེད་པར་གསལ་ལོ། ། དེ་ལྟ་ཡིན་པ་དེའི་ཚེ། རྣམ་པར་ཐར་པ་བརྒྱད་ཀྱི་སེམས་རྟེན་ཀྱང་དེར་འགྱུར་ལ། དེ་ལྟ་ན་གཟུགས་མེད་ཀྱི་རྣམ་ཐར་དང༌། བསམ་གཏན་བཞི་པའི་སྙོམས་འཇུག་གི་གཞི་མཐུན་ཡོད་པར་འགྱུར་བ་དང༌།
འགོག་པ་ལ་སྙོམས་པར་འཇུག་པའི་འཇུག་སེམས་བསམ་གཏན་བཞི་པའི་སྙོམས་འཇུག་ཡིན་པར་ཐལ་བའི་ཉེས་པ་ཡོད་དོ། ། ཞེ་ན། དེ་ཡང་དེ་ལྟར་ཁས་ལེན་ནུས་པ་ཡིན་ཏེ། ཇི་སྐད་དུ། བསམ་གཏན་ལ་བརྟེན་ནས་ཇི་ལྟར་མཉམ་པར་བཞག་པ་བཞིན་དུ་ལན་མང་དུ་ཡིད་ལ་བྱེད་པའི་ཕྱིར། ཞེས་གསུངས་པ་ལྟར། བསམ་གཏན་བཞི་པ་ལ་བརྟེན་ནས་མངོན་པར་རྟོགས་པའི་ཡོན་ཏན་དེ་དག་གི་དམིགས་རྣམ་ཡིད་ལ་བྱེད་པའི་ཕྱིར་དང༌། གཟུགས་མེད་ཀྱི་རྣམ་ཐར་དང་བསམ་གཏན་བཞི་པའི་སྙོམས་འཇུག་ལ་དམིགས་རྣམ་འགལ་བ་མེད་པའི་ཕྱིར་དང༌། ཡོན་ཏན་འདི་དག་ཐམས་ཅད་གནས་པ་ལས་གྱུར་པ་ཞེས་བྱ་བའི་མིང་ཅན་འཇིག་རྟེན་ལས་འདས་པའི་ཡེ་ཤེས་ཀྱི་ངོ་བོར་སྐྱེས་པ་དེའི་ཚེ། རབ་ཀྱི་མཐར་ཕྱིན་པའི་བསམ་གཏན་བཞི་པ་ཁོ་ན་ལ་ངེས་པར་བརྟེན་པས་ཁྱབ་པའི་ཕྱིར་དང༌།
སངས་རྒྱས་ཀྱི་སའི་ཡོན་ཏན་ཇི་སྙེད་པའི་རྟེན་ནི་འདི་ཁོ་ནར་ངེས་པའི་ཕྱིར། དེའི་ཕྱིར་འདི་ལ་ལམ་སླ་བ་རྣམས་ཀྱི་མཆོག་ཅེས་བྱའོ། ། དེ་འགོག་པ་ལ་སྙོམས་པར་འཇུག་པའི་འཇུག་སེམས་སུ་ནི་ངེས་པར་རུང་བ་ཡིན་ཏེ། ཐོད་རྒལ་གྱི་ཏིང་ངེ་འཛིན་ནོ། ། དེ་ལྟ་མོད་ཀྱི་འདི་ལ་འཇུག་པ་ལ་སྲིད་རྩེའི་སེམས་ངེས་པར་རྒྱུད་ལ་སྐྱེས་པ་ཞིག་དགོས་ཏེ། གཞན་དུ་ན་མཐར་གྱིས་གནས་པའི་སྙོམས་འཇུག་ཏུ་མི་རུང་བའི་ཕྱིར་དང༌། རབ་ཀྱི་མཐར་ཕྱིན་པའི་བསམ་གཏན་བཞི་པར་འཇོག་པ་ལ་ཡང་སྲིད་རྩེའི་སེམས་ངེས་པར་ཐོབ་པ་ཞིག་དགོས་པའི་ཕྱིར། ཞར་ལ། འགོག་པའི་རྣམ་པར་ཐར་པ་མངོན་དུ་བྱེད་པའི་གང་ཟག་ནི་གཉིས་ཏེ། སློབ་པ་དང༌།
མི་སློབ་པའོ། ། དང་པོ་ལ། བསམ་གཏན་གསུམ་པ་མན་ཆད་ལ་ཆགས་བྲལ་སྔོན་དུ་སོང་བ་དང༌། ཅི་ཡང་མེད་མན་ཆད་ལ་ཆགས་བྲལ་སྔོན་དུ་སོང་བའོ། ། དང་པོས་ནི་སྤོང་ལམ་བསལ་ནས་ཁྱད་པར་ཅན་གྱི་ལམ་ལ་གནས་ཏེ། ཁྱད་པར་ཅན་གྱི་ལམ་ལ་གནས་ནས་འགོག་པའི་སྙོམས་འཇུག་སྒྲུབ་པར་བྱེད་ལ། གཉིས་པས་ཀྱང་དེ་བཞིན་ནོ། ། ཤེས་རབ་རྐྱང་པས་རྣམ་པར་གྲོལ་བའི་མི་སློབ་པས་ནི་ཁམས་གསུམ་ལ་ཆགས་པ་དང་བྲལ་ཟིན་པས་ཉོན་སྒྲིབ་སྤོང་བའི་ཉེར་བསྡོགས་ལ་བརྟེན་མི་དགོས་ཀྱི། སྙོམས་འཇུག་གི་སྒྲིབ་པ་ཙམ་སྤོང་བར་བྱེད་པའི་ཉེར་བསྡོགས་རྣམ་པ་བརྒྱད་ལ་བརྟེན་ནས་མཐར་གྱིས་གནས་པའི་སྙོམས་པར་འཇུག་པ་དགུ་སྒྲུབ་པར་བྱེད་དོ། ། དོན་འདི་ཡང་ཞར་ལ་བཤད་དགོས་ཏེ།
ཆོས་མངོན་པ་འཆད་པ་དག་གི་སྤྱི་སྐད་ལ་ནི། བསམ་གཏན་བཞི་དང༌། གཟུགས་མེད་བཞི་སྟེ། བརྒྱད་པོ་འོག་མ་འོག་མ་ལ་ཆགས་བྲལ་མ་བྱས་པར། གོང་མ་གོང་མའི་དངོས་གཞིའི་སེམས་མི་ཐོབ་པར་བཤད་ལ། བསྟན་བཅོས་འདིའི་འགྲེལ་མཛད་རྒྱལ་བའི་སྲས་ཀྱིས་ནི་བསམ་གཏན་རྣམས་ལ་དེ་ལྟར་ཡིན་ཀྱང༌། གཟུགས་མེད་པ་བཞི་ལ་ནི་གཟུགས་ལ་ཆགས་བྲལ་མ་བྱས་པར་གཟུགས་མེད་དངོས་གཞིའི་སེམས་ཐོབ་པ་དང༌། བཞི་པོ་ཡང་འོག་མ་འོག་མ་ལ་ཆགས་བྲལ་མ་བྱས་པར་གོང་མ་གོང་མའི་དངོས་གཞིའི་སེམས་ཐོབ་པར་བཞེད་དོ། ། ཐེག་པ་ཆེན་པོ་མདོ་སྡེའི་རྒྱན་གྱི་དགོངས་པ་ལ་བརྟགས་ན་ནི། ས་འོག་མ་འོག་མ་ལ་ཆགས་བྲལ་མ་བྱས་པར་བསམ་གཏན་གྱི་དངོས་གཞིའི་སེམས་མངོན་དུ་བྱེད་ནུས་པ་ཞིག་ཡོད་པར་གསལ་བ་ཡིན་ཏེ།
ཇི་སྐད་དུ། དེ་ནས་དེ་ཡི་ལུས་དང་སེམས། ། ཤིན་ཏུ་སྦྱངས་པ་ཆེ་ཐོབ་ནས། ། ཡིད་ལ་བྱེད་དང་བཅས་ཞེས་བྱ། ། དེ་ཡིས་དེ་ནི་འཕེལ་བྱས་ནས། ། འཕེལ་བ་རིང་དུ་སོང་བ་ཡིས། ། དངོས་གཞིའི་གནས་པ་དེས་ཐོབ་བོ། ། ཞེས་སེམས་གནས་པའི་ཐབས་དགུ་པའི་མཐར་དངོས་གཞི་ཐོབ་པར་བཤད་པའི་ཕྱིར་རོ། ། དེ་ལྟ་ཡིན་པ་དེའི་ཚེ་ས་འོག་མ་ལ་ཆགས་བྲལ་མ་བྱས་པར་གོང་མར་སྐྱེ་བ་ལེན་མི་ནུས་ཀྱང༌། གོང་མའི་སྙོམས་འཇུག་མངོན་དུ་བྱས་ཏེ།
ཡོན་ཏན་ཁྱད་པར་ཅན་སྒྲུབ་པ་དང༌། མཐོང་བའི་ཆོས་ལ་བདེ་བར་གནས་པའི་སྙོམས་འཇུག་ལ་སྙོམས་པར་འཇུག་པ་དག་ཡོད་དོ། ། ལྔ་པ་དབྱེ་བ་དང་བྱེད་ལས་བཤད་པ་ལ་གཉིས་ཏེ། གཉིས་སུ་དབྱེ་བ་དང༌། རང་གི་བྱ་བ་ལ་ཉེ་བར་གནས་པའི་བྱེད་ལས་རྣམས་སོ་སོར་བཤད་པའོ། ། དེ་ལ་གཉིས་ཏེ་ཐུན་མོང་བའི་ཡོན་ཏན་གྱི་ལས་དང༌། ཐུན་མོང་མ་ཡིན་པའི་ཡོན་ཏན་གྱི་ལས་སོ། ། དང་པོ་ལ་གཉིས་ཏེ། ཞི་གནས་ཀྱི་དང༌། ལྷག་མཐོང་གི་ལས་སོ། །
དང་པོ་ལ་གཉིས་ཏེ། སོ་སྐྱེ་དང་ཐུན་མོང་བའི་ཡོན་ཏན་གྱི་ལས་དང༌། སློབ་པ་དང་ཐུན་མོང་བའི་ཡོན་ཏན་གྱི་ལས་སོ། ། དང་པོ་ལ་གསུམ་སྟེ། སྤང་བྱ་སྤོང་བའི་རྒྱུ་བྱེད་པ་དང༌། རང་ལ་ཕན་པའི་རྒྱུ་བྱེད་པ་དང༌། གཞན་ལ་ཕན་པའི་རྒྱུ་བྱེད་པའོ། ། གཉིས་པ་དེ་ལ་གསུམ་སྟེ། རྣམ་ཐར་དང་པོ་གཉིས་ཀྱི་ལས་དང༌། སྡུག་པའི་རྣམ་ཐར་གྱི་དང༌།
གཟུགས་མེད་བཞིའི་ལས་དང་ཞར་ལ་ངེས་ཚིག་བསྟན་པ་དང་འགོག་པའི་རྣམ་ཐར་གྱི་ལས་ཏེ་ལྔའི་སྒོ་ནས་རྣམ་པར་ཐར་པའི་ལས་དང༌། ཟིལ་གྱིས་ནོན་པའི་དང༌། ཟད་པར་གྱི་ལས་སོ། ། ལྷག་མཐོང་གིས་བསྡུས་པའི་ཡོན་ཏན་གྱི་ལས་ལ་གསུམ་སྟེ། སློབ་པ་དང་ཐུན་མོང་གི་དང༌། སོ་སོ་སྐྱེ་བོ་དང་ཐུན་མོང་གི་དང༌། ཐུན་མོང་མ་ཡིན་པའི་འོ། ། དང་པོ་ལ་གསུམ་སྟེ། ཉོན་མོངས་མེད་པའི་དང༌། སྨོན་ནས་ཤེས་པའི་དང༌།
སོ་སོ་ཡང་དག་པར་རིག་པའི་འོ། ། ཐུན་མོང་མ་ཡིན་པའི་ཡོན་ཏན་གྱི་ལས་ལ་གཉིས་ཏེ། གནས་སྐབས་ཅན་མ་འདྲེས་པ་བརྒྱ་བཞི་བཅུའི་ལས་དང༌། གནས་སྐབས་ཀྱི་ཆོས་མ་འདྲེས་པ་བཅོ་བརྒྱད་ཀྱི་ལས་སོ། ། དང་པོ་ལ་སྡེ་ཚན་བཅུ་ལས། གཉིས་པ་ལ་བཞི་སྟེ། གནས་ཡོངས་སུ་དག་པའི་ལས་དང༌། དམིགས་པ་ཡོངས་སུ་དག་པའི་དང༌། ཐུགས་ཡོངས་སུ་དག་པའི་དང༌། མཁྱེན་པ་ཡོངས་སུ་དག་པའི་ལས་སོ། །
དང་པོ་ལ་གསུམ་སྟེ། ལེན་པ་དང༌། གནས་པ་དང༌། གཏོང་བའོ། ། སྡེ་ཚན་གསུམ་པའི་ལས་ལ་གསུམ་སྟེ། ལམ་གཉིས་སྟོན་པ་དང༌། བདུད་བཞི་ཚར་གཅོད་པ་དང༌། ཐེ་ཚོམ་གཅོད་པའོ། ། དང་པོ་ལ་གཉིས་ཏེ། དང་པོ་གཉིས་ཀྱིས་མངོན་པར་མཐོ་བའི་ལམ་སྟོན་པ་དང༌།
ལྷག་མ་བརྒྱད་ཀྱིས་ངེས་པར་ལེགས་པའི་ལམ་སྟོན་པའོ། ། གནས་པ་སྐབས་ཀྱི་ཆོས་ཀྱི་ལས་ལ་གཉིས་ཏེ། ཟིལ་གྱིས་མནོན་པའི་འཐད་པ་དང༌། བྱེད་པའོ། ། རྣམ་མཁྱེན་གྱི་ལས་ལ་གཉིས་ཏེ། དངོས་སུ་བྱེད་པའི་ལས་དང༌། བརྒྱུད་ནས་བྱེད་པའི་ལས་སོ། ། སྐབས་འདིར་ལམ་སྔ་མ་འདོར་བ་དང་བསྡོམས་ནས་སྤོང་བ་མངོན་དུ་བྱེད་པའི་དོན་མངོན་པར་རྟོགས་པ་ཕྱི་མ་ཕྱི་མ་མངོན་དུ་བྱས་པ་ན་སྔ་མ་སྔ་མ་གཏོང་བའི་ལུགས་ཡིན་གྱི། འོག་མ་ལྟར་མཐོང་ལམ་ཐོབ་ཀྱང་ས་མ་འཕོས་ན་སྦྱོར་བའི་ལམ་མི་གཏོང་བ་དང༌། མི་སློབ་པའི་ལམ་མངོན་དུ་བྱས་ནས་སྒོམ་ལམ་མི་གཏོང་བ་སྲིད་པར་འཆད་པ་ནི་འདིར་ཁས་མི་ལེན་པའོ། །
བསྡོམས་ནས་སྤོང་ཞེས་པའི་དོན་བྱེ་སྨྲ་ལྟར་སྔར་སྤོང་བྱ་ཇི་སྙེད་སྤངས་པ་ཐམས་ཅད་ཕྱོགས་གཅིག་ཏུ་སྡོམ་པར་བྱེད་པའི་ཐོབ་པ་ཐུན་མོང་བ་གཅིག་རྙེད་པ་དང༌། དེ་ནི་རྙེད་པའི་ཚེ་ན་འབྲས་བུ་ཐོབ་པ་དང༌། དེ་བཏང་བ་ན་འབྲས་བུ་བཏང་བ་དང༌། སྤངས་པ་ལས་ཉམས་ཀྱང་ཐོབ་པས་འཛིན་པ་སོགས་ཀྱི་རྣམ་པར་བཞག་པ་ནི་འདིར་ཁས་མི་ལེན་ཏེ། དེ་ནི་དེས་སྒྲོ་བཏགས་པའི་གྲུབ་པའི་མཐའ་ཡིན་པའི་ཕྱིར་རོ། ། འོ་ན་ཅི་ཞེ་ན། དམན་པའི་དགྲ་བཅོམ་པ་ལྷག་མེད་དུ་ཞུགས་པའི་ཚེ། ལམ་གྱི་བདེན་པ་རྒྱུན་ཆད་པ་དང༌། སྤང་བྱ་སྤོང་བའི་བྱ་བ་དང་འགལ་བ་དང༌། བྱང་ཕྱོགས་ལ་སོགས་པའི་ཡོན་ཏན་ཐམས་ཅད་ཟད་པར་འཇོག་པ་ཡིན་ལ།
དམན་པའི་ལྷག་བཅས་པ་ཐེག་པ་ཆེན་པོའི་ལམ་དུ་ཞུགས་ན་ནི་དེ་ལྟ་བུ་མ་ཡིན་པར་སྤངས་བྱ་ལྷག་མ་ཇི་སྙེད་པ་བསྡོམས་ནས་ཅིག་ཆར་དུ་ཟག་པ་མེད་པའི་ལམ་གྱིས་སྤོང་ཞེས་བྱ་བའི་དོན་ཏེ། ཉོན་སྒྲིབ་ཀྱི་བག་ལ་ཉལ་དང༌། ཤེས་བྱའི་སྒྲིབ་པ་ཅིག་ཆར་དུ་སྤོང་བར་འོག་ནས་འཆད་པ་ལྟར་ཡིན་ནོ། ། མདོར་ན་བྱང་ཆུབ་སེམས་དཔའ་ལ་ནི་ཞི་རགས་ཀྱི་རྣམ་པ་ཅན་གྱིས་ཉོན་མོངས་པ་སྤོང་བ་གཏན་སྲིད་པ་མ་ཡིན་ཏེ། དེ་ཆེད་དུ་གཉེར་ནས་མི་སྤོང་བའི་ཕྱིར་དང༌། ཞར་བྱུང་ལ་སྤོང་བ་དེ་ཡང་ཅིག་ཆར་བ་ཁོ་ནར་ངེས་པའི་ཕྱིར་རོ། ། བདེན་པ་མཐོང་ལ་འཕེན་པ་མེད། ། ཅེས་བྱ་བའི་ལུང་ལས་ནི། ཉན་ཐོས་འཕགས་པ་ལ་ཡང་ཞི་རགས་སུ་ལྟ་བའི་ལམ་གྱིས་ཉོན་མོངས་སྤོང་བ་མི་སྲིད་དེ། ཁམས་གོང་མའི་སྐྱེ་བ་དོན་དུ་མི་གཉེར་བའི་ཕྱིར་རོ། །
དོན་དུ་མི་གཉེར་ཡང་དེར་སྐྱེ་བ་བླངས་པ་ནི་མི་འགལ་ཏེ། སྙོམས་འཇུག་གི་བདེ་བ་ལ་རོ་མྱང་བའི་སྲེད་པས་སྔོན་གྱི་ལས་སྲིད་པར་སྒྱུར་བའི་ཕྱིར། དེ་སྐད་དུ་ཡང་རྒྱན་ལས། དེ་གཉིས་འཕགས་པའི་ལམ་ཐོབ་པ། ། སྲིད་པ་དག་ཏུ་སྒྱུར་བའི་ཕྱིར། ། བསམ་གྱིས་མི་ཁྱབ་སྒྱུར་བ་ཡི། ། སྐྱེ་བ་དང་ནི་ཡང་དག་ལྡན། ། ཞེས་གསུངས་པ་དང་ཆ་མཐུན་ནོ། ། གསུམ་པ་ཐེག་པ་ཆེན་པོའི་གང་ཟག་དང་དེའི་བསླབ་བྱའི་ཆོས་བྱེ་བྲག་ཏུ་བཤད་པ་ལ་གཉིས་ཏེ། བྱང་ཆུབ་སེམས་དཔའ་ལ་འབྲས་བུ་བཞིའི་དབྱེ་བ་མི་འཇོག་པའི་རྒྱུ་མཚན་དང༌།
དེའི་བསླབ་པར་བྱ་བའོ། ། དང་པོ་ལ་གཉིས་ཏེ། དངོས་དང༌། ཐེག་དམན་པའི་གང་ཟག་དང་མི་འདྲ་བའི་ཁྱད་པར་རོ། ། དང་པོ་ལ་གསུམ་སྟེ། རྒྱུན་དུ་ཞུགས་པར་མི་འཇོག་པའི་དང༌། ལན་གཅིག་ཕྱིར་འོང་བའི་དང༌། ཕྱིར་མི་འོང་བར་མི་འཇོག་པའི་རྒྱུ་མཚན་ནོ། ། རྩ་བའི་གཉིས་པ་ལ་གསུམ་སྟེ། སྒོམ་ལམ་གྱི་སྐབས་སུ་སྤང་བྱ་གང་གི་གཉེན་པོ་སྒོམ་པ་དང༌།
སྤང་བྱ་གང་ཞིག་སྤངས་པས་འབྲས་བུ་གང་ཐོབ་པ་དང༌། སྒོམ་སྤང་དུ་གྱུར་པའི་ཉོན་མོངས་མ་སྤངས་ཀྱང་དེས་ཉེས་པ་མི་སྐྱེད་པའི་དཔེ་བསྟན་པའོ། ། བྱང་སེམས་འཕགས་པ་རྣམས་འཁོར་བའི་སྐྱེ་བ་དོན་དུ་གཉེར་ཀྱང་དེའི་ལམ་སྲིད་པ་ཚོལ་བའི་རྒྱུ་མཚན་གྱིས་ངེས་འབྱུང་གི་ལམ་མ་ཡིན་པར་མི་འགྱུར་ཏེ། རྒྱུའི་ཀུན་སློང་སྙིང་རྗེ་དང་སྨོན་ལམ་གྱི་དབང་གིས་ཀུན་ནས་བསླང་བ་ཡིན་གྱི། སྲིད་པའི་ཕུང་པོ་ལ་སྲེད་པའི་འདོད་ཆགས་དང་བདག་ཏུ་རྨོངས་པའི་མ་རིག་པས་ཀུན་ནས་བསླང་བ་མ་ཡིན་པའི་ཕྱིར་རོ། ། གཉིས་པ་དེའི་བསླབ་བྱ་ལ་གཉིས་ཏེ། བསྟན་པ་དང༌། བཤད་པའོ། ། དེ་ལ་གཉིས་ཏེ། མཁས་པར་བྱ་བ་དང༌།
རང་ཚིག་དང་འགལ་བའི་རྩོད་པ་སྤངས་པའི་སྒོ་ནས་དབང་པོ་སྦྱང་བར་བྱ་བའོ། ། དང་པོ་ལ་བཞི་སྟེ། དམིགས་པ་ལ་མཁས་པ་དང༌། སྤྱོད་པ་ལ་མཁས་པ་དང༌། སྤོང་བ་ལ་མཁས་པ་དང༌། གཉེན་པོ་ལ་མཁས་པའོ། ། དང་པོ་ལ་གཉིས་ཏེ། དོར་བྱའི་ཤེས་བྱ་དང༌། བླང་བྱའི་ཤེས་བྱའོ། ། དང་པོ་ལ་ཡུལ་ཅན་དང༌།
དེའི་ཡུལ་ལོ། ། གཉིས་པ་ལ་ཡུལ་དང༌། དེའི་ཡུལ་ཅན་ནོ། ། དེ་ལའང་སྦྱོར་དངོས་མཇུག་གསུམ་མོ། ། སྤྱོད་པ་ལ་གཉིས་ཏེ། རྒྱ་ཆེ་བའི་སྤྱོད་པ་དང་ཟབ་པའི་སྤྱོད་པ་གཉིས་ཀྱིས་སྤྱོད་པའི་ངོ་བོ་དང༌། རྒྱུ་དང་འབྲས་བུ་གཉིས་ཀྱིས་དེ་དག་བར་བྱེད་པའི་ཐབས་སོ། ། སྤང་བྱ་ལ་གཉིས་ཏེ། རྣམ་པར་རྟོག་པ་བཅུ་སྤྱིར་བསྟན་པ་དང༌། རྣམ་པར་གཡེང་བའི་རྣམ་རྟོག་བྱེ་བྲག་ཏུ་བཤད་པའོ། །
དང་པོ་ལ་གཉིས་ཏེ། ཀུན་ནས་ཉོན་མོངས་པའི་ཕྱོགས་ལ་བརྟེན་པའི་རྣམ་རྟོག་དང༌། རྣམ་བྱང་གི་ཕྱོགས་ལ་བརྟེན་པའི་རྣམ་རྟོག་གོ ། དང་པོ་ལ་ལྔ་སྟེ། ཀུན་གཞིའི་ས་བོན་གྱི་ཆ་དང༌། དེའི་གཟུང་བའི་ཆ་དང༌། དེ་ལ་བརྟེན་པའི་རྣམ་ཤེས་ཚོགས་བདུན་གྱི་གཟུང་བྱ་དང༌། ཀུན་གཞིའི་འཛིན་ཆར་གྱུར་པ་དང༌། དེ་ལ་བརྟེན་པའི་རྣམ་ཤེས་ཚོགས་བདུན་གྱི་འཛིན་ཆར་གྱུར་པའོ། ། གཉིས་པ་རྣམ་བྱང་གི་ཕྱོགས་ལ་རང་གི་ངོ་བོ་གཅིག་དང༌།
དེའི་དབྱེ་བ་གཉིས་དང༌། དེའི་ཉེས་དམིགས་གཉིས་སོ། ། གཉིས་པ་རྣམ་གཡེང་གི་རྣམ་རྟོག་བྱེ་བྲག་ཏུ་བཤད་པ་ལ་གཉིས་ཏེ། གང་ཟག་གི་བདག་ལ་བརྟེན་པའི་རྣམ་པར་རྟོག་པ་གཉིས། ཆོས་ཀྱི་བདག་ལ་བརྟེན་པའི་རྣམ་པར་རྟོག་པ་བརྒྱད་དོ། ། དེ་ལ་གཉིས་ཏེ། མིང་ལ་བརྟེན་པའི་རྣམ་རྟོག་གཉིས། དོན་ལ་བརྟེན་པའི་རྣམ་རྟོག་དྲུག་གོ ། དེ་ལ་གཉིས་ཏེ། ཆོས་ཅན་དང་ཆོས་ཉིད་ལ་བརྟེན་པའི་རྣམ་རྟོག་གཉིས།
ཆོས་ཀྱི་ཁྱད་པར་ལ་བརྟེན་པའི་རྣམ་རྟོག་བཞིའོ། ། དེ་ལ་གཉིས་ཏེ། ངོ་བོ་དང་ཁྱད་པར་ལ་བརྟེན་པ་གཉིས། བརྗོད་བྱ་རྗོད་བྱེད་ལ་བརྟེན་པ་གཉིས་སོ། ། བཞི་པ་གཉེན་པོ་ལ་མཁས་པ་ལ་གཉིས་ཏེ། རྣམ་པར་མི་རྟོག་པ་གསུམ་སྤྱིར་བསྟན་པ་དང༌། སྤྲོས་པ་མེད་པའི་རྣམ་པར་རྟོག་པ་བྱེ་བྲག་ཏུ་བཤད་པའོ། ། དེ་ལ་གཉིས་ཏེ། དགག་པའི་སྒོ་ནས་བསྟན་པ་དང༌། སྨན་པའི་སྒོ་ནས་བསྟན་པའོ། །
སྐབས་འདིར། རྩ་བའི་དང༌། མཚན་མའི་དང༌། མཚན་མ་འགྱུར་བའི་རྣམ་རྟོག་གསུམ་ནི་ཡང་དག་མིན་རྟོག་མཚན་ཉིད་པ་མ་ཡིན་ཏེ། གཉིས་སྣང་ཅན་གྱི་ཤེས་པ་མ་ཡིན་པའི་ཕྱིར། དེས་ན་དེའི་རྒྱུ་ལ་དེའི་མིང་གིས་བཏགས་པའོ། ། རྟོག་པ་བཅུ་ལས་དང་པོ་ལྔ་ལྷན་སྐྱེས་དང༌། ཕྱི་མ་ལྔ་ཀུན་བཏགས་སུ་འཆད་ལ། དེའི་ཕྱིར་རྣམ་གཡེང་གི་རྣམ་པར་རྟོག་པ་བཅུ་ལ་ཀུན་བཏགས་ཀྱིས་ཁྱབ་ཅིང༌། དེའི་ནང་ནས་ཀྱང་སངས་རྒྱས་པའི་གྲུབ་མཐའ་ལ་ཞུགས་པའི་རྣམ་པར་རྟོག་པ་ཁོ་ནའི་དབང་དུ་བྱས་སོ་ཞེས་སློབ་དཔོན་སྔ་མ་རྣམས་གསུང་ངོ༌། །
མི་རྟོག་པ་གསུམ་གྱི་ནང་ནས་དང་པོ་ནི་བཏགས་པ་བ་ཡིན་ལ། བར་པ་གང་ཟག་གི་བདག་མེད་དང༌། གསུམ་པ་ཆོས་ཀྱི་བདག་མེད་པའི་དབང་དུ་བྱས་པའོ། ། འདིར་སྨྲས་པ། ཐོབ་བྱ་ཐེག་གསུམ་མངོན་རྟོགས་མཐར་ཐུག་པ། ། ཐོབ་བྱེད་མི་རྟོག་ཡེ་ཤེས་རྣམ་གཉིས་ཀྱིས། ། ཐོབ་ཚུལ་སྒྲིབ་པའི་གཉེན་པོ་ཅིག་ཆར་བས། ། ཐོབ་མཁན་དགེ་འདུན་དྲུག་ཅུ་འདིར་བྱོན་ཏོ། ། ཞེས་ཆོས་མངོན་པ་ཀུན་ལས་བཏུས་པའི་རྣམ་པར་བཤད་པ་རྣལ་འབྱོར་སྤྱོད་གཞུང་རྒྱ་མཚོའི་རླབས་ཀྱི་ཕྲེང་བ་ཞེས་བྱ་བ་ལས། ཐོབ་པ་རྣམ་པར་ངེས་པའི་ལེའུའི་རྣམ་པར་བཤད་པ་གཏན་ལ་ཕབ་པའོ།། །།
བཤད་བྱའི་ཆོས་རྣམས་སོ་སོར་རིག་པའི་ཐུགས། ། འཆད་བྱེད་དག་ལ་ཐོགས་པ་མེད་པའི་གསུང༌། ། འཆད་ཚུལ་དབང་པོའི་རིམ་པ་ཇི་བཞིན་དུ། ། འཆད་མཁས་ཐོགས་མེད་ཞབས་ལ་ཕྱག་འཚལ་ལོ། ། མ་རྨོངས་སྐྱེ་བོའི་དབུས་སུ་འཆད་པ་དང༌། ། རིགས་པའི་ཁྱུ་མཆོག་དག་དང་རྩོད་པའི་ཚེ། ། སྨྲ་བའི་སྒོ་དང་སྨྲ་བའི་རྒྱན་རྣམས་ནི། ། ཐོགས་མེད་བཞེད་གཞུང་ཇི་བཞིན་རྣམ་ངེས་བྱ། ། ཞེས་མཆོད་པར་བརྗོད་ཅིང༌། རྩོམ་པར་དམ་བཅས་ནས།
འབེལ་བའི་གཏམ་རྣམ་པར་ངེས་པ་ལ་གཉིས་ཏེ། བསྟན་པ་དང༌། བཤད་པའོ། ། དེ་ལ་གཉིས་ཏེ། གཏན་ལ་འབེབས་པའི་དོན་སྤྱིར་བསྟན་པ་དང༌། བསྒྱུར་བའི་སྒོ་ནས་གསུངས་པའི་མདོའི་བཤད་པ་བྱེ་བྲག་ཏུ་ཕྱེ་བའོ། ། དང་པོ་ལ་བཞི་སྟེ། གང་གཏན་ལ་དབབ་པར་བྱ་བས་ཕྱེ་བ་གཉིས་དང༌། ཇི་ལྟར་གཏན་ལ་དབབ་པས་ཕྱེ་བ་གཉིས་དང༌། གཏན་ལ་འབེབས་པའི་རྟེན་གཅིག་དང༌།
གང་གིས་གཏན་ལ་འབེབས་པར་བྱེད་པ་གཅིག་རྣམས་སོ། ། དང་པོ་ལ་གཉིས་ཏེ། བརྗོད་བྱའི་དངོས་པོ་གཙོ་བོར་བྱས་པ་དང༌། རྗོད་བྱེད་ཀྱི་མདོ་སྡེ་གཙོ་བོར་བྱས་པའོ། ། དང་པོ་ལ་གསུམ་སྟེ། བསྟན་པ་དང༌། བཤད་པ་དང༌། དེའི་ཡང་བཤད་པའོ། ། དེ་ལ་གཉིས་ཏེ། ངོ་བོ་རྒྱུ་འབྲས་གསུམ་གྱིས་གནས་སྐབས་ཅན་གྱི་དབྱེ་བ་གསུམ་བཤད་པ་དང༌།
ལས་ལྡན་འཇུག་པ་གསུམ་གྱིས་གནས་སྐབས་ཀྱི་དབྱེ་བ་བཤད་པའོ། ། རྗོད་བྱེད་གཙོ་བོ་ལ་གཉིས་ཏེ། བསྟན་པ་དང༌། བཤད་པའོ། ། དེ་ལ་གཉིས་ཏེ། མདོ་སྡེའི་བརྗོད་བྱའི་དངོས་པོ་དང༌། མདོ་སྡེའི་བཤད་པའི་སྒོ་བསྡུ་བའོ། ། དང་པོ་ལ་གསུམ་སྟེ། ཇི་སྙེད་ཡོད་པ་དང་ཇི་ལྟ་བ་བཞིན་དུ་ཡོད་པ་གཉིས་ཀྱིས་ལམ་གྱི་དམིགས་པ་དང༌། རྟེན་དང་རང་གི་ངོ་བོ་གཉིས་ཀྱིས་ལམ་གྱི་བདག་ཉིད་དང༌།
སྤངས་པ་དང་ཡེ་ཤེས་གཉིས་ཀྱིས་ལམ་གྱི་འབྲས་བུའོ། ། གཉིས་པ་བཤད་པའི་སྒོ་བསྡུ་བ་ལ་གསུམ་སྟེ། མདོ་སྡེའི་བཤད་ཚུལ་ཉིད་བསྡུས་པ་དང་བརྗོད་བྱའི་དངོས་པོ་བསྡུས་ཏེ་གཉིས་ཀྱིས་བརྗོད་བྱའི་དངོས་པོས་ཕྱེ་བ་གཉིས་དང༌། རྗོད་བྱེད་ཚིག་གི་བྱེད་པས་ཕྱེ་བ་དྲུག་དང༌། བརྗོད་བྱའི་དོན་སྟོན་ལུགས་ཀྱི་རྣམ་པ་གཙོ་བོར་བྱས་པ་དྲུག་གོ ། གཉིས་པ་ལ། མདོར་བསྟན་དང་རྒྱས་བཤད་དུ་གོ་བར་བྱེད་པ། དོན་གྱི་གོ་རིམ་དུ་སྟོན་པ་གོ་བར་བྱེད་པ། བཅད་བྱ་རྣམ་པར་གཅོད་པར་གོ་བར་བྱེད་པ། བསྒྱུར་བའི་དོན་གོ་བར་བྱེད་པ།
བག་མེད་པ་ལས་སྐུལ་བར་བྱེད་པ། གང་ཟག་འདི་ཉིད་དབང་དུ་བྱས་ནས་གསུངས་སོ་ཞེས་གོ་བར་བྱེད་པ་རྣམས་སོ། ། གསུམ་པ་དོན་སྟོན་ལུགས་ཀྱི་རྣམ་པ་དྲུག་ནི། དྲིས་ལན་གྱིས་དོན་བརྗོད་པ་དང༌། ཚུལ་དྲུག་གི་དོན་བརྗོད་པ་དང༌། དེ་ཁོ་ན་ལས་བརྩམས་ནས་དེ་ཡོངས་སུ་ཤེས་པ་ལ་སོགས་པས་དོན་སྟོན་པ་དང༌། ཚིག་སོ་སོའི་ནུས་པ་སྟོན་པ་དང༌། ཚིག་སྔ་མ་བཤད་གཞིར་བཟུང་ནས་དོན་རྒྱ་ཆེར་སྟོན་པ་དང༌། ཚིག་རེ་རེ་ལ་མུ་བཞི་ལ་སོགས་པས་སྟོན་པ་རྣམས་སོ། ། གཉིས་པ་ཇི་ལྟར་གཏན་ལ་འབེབས་པས་ཕྱེ་བ་ལ་གཉིས་ཏེ།
སྒོ་བརྒྱད་ལ་བརྟེན་ནས་གཏན་ལ་འབེབས་པ་དང༌། བྱེད་ཚིག་བརྒྱད་དམ་ཚུལ་བཞི་ལ་བརྟེན་ནས་གཏན་ལ་འབེབས་པའོ། ། དང་པོ་ལ་གཉིས་ཏེ། གཏན་ལ་དབབ་བྱ་དང༌། གཏན་ལ་འབེབས་པའི་རྣམ་པའོ། ། དེ་ལ་གཉིས་ཏེ། དྲི་བ་གཙོ་བོར་བྱས་པ་དང༌། ལན་གཙོ་བོར་བྱས་པའོ། ། དེ་ལ་གསུམ་སྟེ། རྣམ་པར་ཕྱེ་སྟེ་ལན་གདབ་པ་ལྔ་དང༌།
དྲི་བ་དང་མཐུན་པར་ལན་གདབ་པ་གཅིག་དང༌། དྲི་བ་དང་མི་མཐུན་པར་ལན་གདབ་པ་གཅིག་དང་གསུམ་མོ། ། གཉིས་པ་བྱེད་ཚིག་དང་ཚུལ་བཞི་བཤད་པ་ལ་གཉིས་ཏེ། ཅི་དང་གང་གཉིས་ཀྱིས་དྲངས་པའི་བྱེད་ཚིག་བརྒྱད་ཀྱི་ངེས་པ་དང༌། གཏན་ལ་དབབ་པའི་རྒྱུ་བཞིས་ངེས་པའོ། ། དེ་ལ་གཉིས་ཏེ། རྒོལ་ཕྱིར་རྒོལ་རྩོད་པའི་དབང་དུ་བྱས་པ་གཉིས་དང༌། སློབ་མ་ལ་འཆད་པའི་དབང་དུ་བྱས་པ་གཉིས་སོ། ། གསུམ་པ་གཏན་ལ་འབེབས་པའི་རྟེན་ལ་གཉིས་ཏེ། བསྟན་པ་དང༌།
བཤད་པའོ། ། དེ་ལ་གཉིས་ཏེ། འཇིག་རྟེན་པའི་ཕྱོགས་ཀྱི་དབང་དུ་བྱས་པ་དང༌། དེ་ལས་འདས་པའི་ཕྱོགས་ཀྱི་དབང་དུ་བྱས་པའོ། ། དེ་ལ་གཉིས་ཏེ། ཐུན་མོང་གི་དབང་དུ་བྱས་པ་དང༌། དེ་བཞིན་གཤེགས་པའི་དབང་དུ་བྱས་པའོ། ། དང་པོ་ལ་གཉིས་ཏེ། སོ་སོ་སྐྱེ་བོའི་གནས་སྐབས་ཀྱི་དབང་དུ་བྱས་པ་དང༌། འཕགས་པའི་དབང་དུ་བྱས་པའོ། །
དང་པོ་ལ་བཞི་སྟེ། ཐེག་པ་གསུམ་ལ་དང་པོར་འཇུག་པའི་དབང་དུ་བྱས་པ་དང༌། ཐོས་པ་དང་བསམ་པ་དང་གཞན་དོན་སྒྲུབ་པའི་དབང་དུ་བྱས་པའོ། ། གཉིས་པ་འཕགས་པའི་དབང་དུ་བྱས་པ་ལ་གཉིས་ཏེ། སློབ་པའི་དབང་དུ་བྱས་པ་དང༌། སློབ་མི་སློབ་ཐུན་མོང་གི་དབང་དུ་བྱས་པའོ། ། དང་པོ་ལ་མཐོང་ལམ་དང༌། སྒོམ་ལམ་གྱི་དབང་དུ་བྱས་པ་གཉིས་དང༌།

རྩ་བའི་གཉིས་པ་ལ། ཁྱད་པར་གྱི་ལམ་དང༌། གཞན་དོན་སྒྲུབ་པའི་གནས་སྐབས་ཀྱི་དབང་དུ་བྱས་པའོ། ། རྣམ་པར་བཤད་པའི་སྒོ་བཅུ་བཞིའི་སྐབས་སུ། རྣམ་པར་བཤད་པ་བསྡུ་བའི་སྒོ་ནི་ཇི་སྐད་དུ། དགོས་པ་བསྡུས་པའི་དོན་བཅས་དང༌། ། ཞེས་འབྱུང་བ་ལྟར་བཤད་ཐབས་ཡན་ལག་ལྔ་ལ་སོགས་པའོ། ། དངོས་པོ་བསྡུ་བའི་སྒོ་ནི། ཆོས་རྣམས་ཐམས་ཅད་རྒྱུ་ལས་འབྱུང༌། ། ཞེས་སོགས་བཤད་པ་ལྟར་ཚིག་ཉུང་ངུའི་ནང་དུ་དོན་མང་པོ་བསྡུས་པའོ། ། ཡན་ལག་དང་ཉེ་བའི་ཡན་ལག་གི་སྒོ་ནི་མདོར་བསྟན་དང་རྒྱས་བཤད་གཉིས་གཉིས་ཀྱི་སྒོ་ནས་འཆད་པ་རྣམས་སོ། །
གོང་ནས་གོང་དུ་མངོན་པར་སྒྲུབ་པའི་སྒོ་ནི། སྔ་མ་ལ་བརྟེན་ཕྱི་མ་སྐྱེ། ། ཞེས་པ་ལྟར། དོན་སྔ་མ་རྣམས་ཕྱི་མ་སྒྲུབ་པའི་ཐབས་སུ་སྟོན་པའོ། ། སྤོང་བའི་སྒོ་ནི་གང་ཟག་འགའ་ཞིག་གི་བསམ་པ་ཆུང་ངུ་རྣམས་སྤོང་བ་སྟེ། ཕྱི་རོལ་པ་ཟག་པ་ཟད་པར་རློམ་པ་སྤོང་བའི་ཕྱིར་དུ། དགེ་སློང་དག་ང་ནི་ཤེས་བཞིན་མཐོང་བཞིན་དུ་ཟག་པ་ཟད་པར་སྨྲའོ་ཞེས་སོགས་དང༌། ཆོས་འདི་པ་ཐོས་པ་ཙམ་གྱིས་ཆོག་པར་འཛིན་པའི་གཉེན་པོར་སྒོམ་པ་ལ་མ་བརྟེན་ན་ཆོས་ལ་གནས་པ་མ་ཡིན་པར་གསུངས་པ་དང༌། ཅུང་ཟད་བསྒོམས་པས་སྒྱིད་ལུག་པའི་གཉེན་པོར། སྟེའུའི་ཡུ་བ་ཡང་ཡང་འཇུས་པས་ཕྲ་བར་འགྱུར་བའི་དཔེ་གསུངས་པ་ལྟ་བུའོ། །
ཡི་གེ་ཡོངས་སུ་སྒྱུར་བའི་སྒོ་ནི། ཡིད་མི་ཆེས་དང་བྱས་མི་གཟོ། ། ཞེས་སོགས་འོག་ནས་འཆད་པ་ལྟ་བུའོ། ། ཆུད་ཟ་བ་དང་མི་ཟ་བའི་སྒོ་ནི། ལེགས་སྐྱེས་ཀྱི་མདོ་ལས། ཆུད་ཟ་བ་ནི་ཕྱི་དང་ནང་གི་རྫས་ལ་ལྷག་པར་ཆགས་པའོ། ། ཆུད་མི་ཟ་བ་ནི་དེ་ལ་ཆགས་པ་དང་བྲལ་བའོ། ། ཕྱིའི་རྫས་ནི་ཁྱིམ་དང་ཆུང་མ་ལ་སོགས་པའོ། ། ནང་གི་རྫས་ནི་ཉེ་བར་ལེན་པའི་ཕུང་པོ་ལྔའོ། ། ཆུད་ཟ་བའི་ཐབས་ནི་རབ་ཏུ་མི་འབྱུང་བ་དང༌།
བྱུང་ནས་ཀྱང་བསླབ་པ་ལ་བག་མེད་པའོ། ། ཆུད་མི་ཟ་བའི་ཐབས་ནི་རབ་ཏུ་བྱུང་ཞིང་བསླབ་པ་ལ་བག་ཡོད་པའོ། ། ཞེས་བསྟན་པ་ལྟ་བུའོ། ། གང་ཟག་རྣམ་པར་བཞག་པའི་སྒོ་ནི། འདིར་གང་ཟག་དྲུག་ཅུའི་རབ་དབྱེ་གསུངས་པ་ལྟ་བུའོ། ། རབ་ཏུ་དབྱེ་བ་རྣམ་པར་བཞག་པའི་སྒོ་ནི། ཇི་སྐད་དུ། མིག་ཡིན་ལ་མིག་གི་ཁམས་མ་ཡིན་པ་ཡོད་དེ་ཞེས་པ་ལྟ་བུ་མུ་བཞི་ལ་སོགས་པ་གསུངས་པ་རྣམས་སོ། ། ཚུལ་གྱི་སྒོ་ནི། མདོ་སྡེ་གང་དུ་ཚུལ་དྲུག་གི་སྒོ་ནས་དོན་སྟོན་ཚུལ་གསུངས་པ་རྣམས་སོ། །
དྲུག་ནི་དེ་ཁོ་ནའི་ཚུལ། ཐོབ་པའི་ཚུལ། བཤད་པའི་ཚུལ། མཐའ་གཉིས་སྤངས་པའི་ཚུལ། བསམ་གྱིས་མི་ཁྱབ་པའི་ཚུལ། དགོངས་པའི་ཚུལ་ལོ། ། ཡོངས་སུ་ཤེས་པ་ལ་སོགས་པའི་སྒོ་ནི། མདོ་སྡེ་གང་དུ་དེ་ཁོ་ནའི་མཚན་ཉིད་དང༌། ཡོངས་སུ་ཤེས་པའི་མཚན་ཉིད་དང༌། སྤོང་བའི་མཚན་ཉིད་དང༌།
མངོན་དུ་བྱེད་པའི་མཚན་ཉིད་དང༌། སྒོམ་པའི་མཚན་ཉིད་དང༌། དེ་དག་གི་རབ་ཏུ་དབྱེ་བའི་མཚན་ཉིད་དང༌། གནས་དང་གནས་པར་འབྲེལ་བའི་མཚན་ཉིད་དང༌། དེ་དག་གི་བར་དུ་གཅོད་པའི་མཚན་ཉིད་དང༌། རྗེས་སུ་མཐུན་པའི་མཚན་ཉིད་དང༌། ཡོངས་སུ་ཤེས་མ་ཤེས་ལ་སོགས་པའི་ཉེས་དམིགས་དང༌། ཕན་ཡོན་གྱི་མཚན་ཉིད་སྟོན་པ་སྟེ་འདི་དང་ཚུལ་གཉིས་ཀའི་རྣམ་པར་བཞག་པ་རོ་མྱང་གི་མདོ་ལས་གསལ་ལོ། ། སྟོབས་དང་སྟོབས་མ་ཡིན་པའི་སྒོ་ནི། ཚིག་གཅིག་མ་བརྗོད་ན་ཡང་མདོ་དེའི་དོན་རྫོགས་པར་མི་གོ་ལ།
ཚིག་རེ་རེ་ལ་ཡང་ནུས་པ་སོ་སོ་བ་ཡོད་པ་བ་སྟེ། རྟེན་ཅིང་འབྲེལ་པར་འབྱུང་བའི་མདོ་ལས། འདི་ཡོད་པའི་ཕྱིར་འདི་འབྱུང་ཞེས་སོགས་གསུངས་པ་ལྟ་བུའོ། ། བཟླས་ཏེ་བརྗོད་པའི་སྒོ་ནི་དོན་ཕྱི་མ་ངེས་པའི་ཕྱིར་དུ་སྔ་མ་རྣམས་བཟླས་ཏེ་བརྗོད་པ་སྟེ། ཇི་སྐད་དུ། དབང་དོན་དེ་དག་ཁོ་ན་ལ། ། སྐྱེ་མཆེད་དང་ནི་ཁམས་བཅུར་འདོད། ། ཞེས་བཤད་པ་ལྟ་བུའོ། ། མངོན་པར་སྒྲུབ་པའི་སྒོ་ནི། ཚིག་གཅིག་ལ་ཚིག་བཞི་དང༌།
དེ་རེ་རེ་ལ་ཡང་བཞི་བཞི་ལ་སོགས་པ་གྱེས་པའི་ཚུལ་ཐུག་པ་མེད་པར་སྒྲུབ་པ་སྟེ། དཔེར་ན་སངས་རྒྱས་རྩོམ་པའི་མདོ་ལས། བཞི་པོ་འདི་དག་ནི་བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཡོངས་སུ་སྦྱོང་བར་བྱེད་པའི་ཆོས་ཏེ། སྟོང་པ་ཉིད་སྒོམ་པ་དང༌། སེམས་ཅན་ཐམས་ཅད་ལ་ཞེ་འགྲས་པ་མེད་པའི་སེམས་དང༌། བྱང་ཆུབ་སེམས་དཔའ་རྣམས་ལ་རྟག་ཏུ་ཕན་པ་ཉེ་བར་སྒྲུབ་པ་དང༌། ཟང་ཟིང་མེད་པའི་ཆོས་ཀྱི་སྦྱིན་པ་ཡང་དག་པར་སྦྱིན་པའོ། ། ཡང་ཆོས་བཞི་དང་ལྡན་ན་བྱང་ཆུབ་སེམས་དཔའ་སྟོང་པ་ཉིད་སྒོམ་སྟེ། ནང་དུ་སེམས་རྣམ་པར་མི་རྟོག་པ་དང༌། མོས་པ་ལ་རབ་ཏུ་རྣམ་པར་འབྱེད་པའི་སྟོབས་བསྐྱེད་པ་དང༌།
ཆོས་ཐམས་ཅད་ཇི་ལྟ་བ་བཞིན་དུ་རྟོགས་པར་བྱེད་པ་དང༌། སྒྲིབ་པ་ཐམས་ཅད་ལས་རྣམ་པར་ཐར་པ་སྟེ། ཞེས་སོགས་འབྱུང་བ་ལྟ་བུའོ། ། ཡང་སྒོ་བརྒྱད་ཀྱི་སྐབས་སུ་གཅིག་ནས་རྟོག་པ་ཞེས་བྱ་བའི་དོན་ནི། མིག་གི་སྐྱེ་མཆེད་དང་ལྡན་པ་དེ་གཟུགས་ཀྱི་སྐྱེ་མཆེད་དང་ལྡན་ནམ་ཞེས་འདྲི་བ་ནས་དྲི་རོ་རེག་བྱ་སོགས་དང་ལྡན་ནམ་ཞེས་འདྲི་བ་ལྟ་བུའོ། ། ཚིག་གོང་མ་དང་སྦྱར་བ་ནི། དེ་དང་ལྡན་པ་དེ་གཟུགས་ཀྱི་སྐྱེ་མཆེད་དང་ལྡན་པས་ཁྱབ་ཅེས་པ་ལྟ་བུའོ། ། ཚིག་འོག་མ་དང་སྦྱར་བ་ནི། གཟུང་བ་གང་ཡིན་འཛིན་པ་ཡིན་ནམ་འཛིན་པ་གང་ཡིན་གཟུང་བ་ཡིན་ཞེས་འདྲི་བ་ལ། འཛིན་པ་གང་ཡིན་གཟུང་བ་ཡིན་ཞེས་ལན་འདེབས་པའོ། །
མུ་གཉིས་པ་ནི། ཕུང་པོའི་གྲངས་སུ་གཅིག་ཡིན་པ་དེ་ཁམས་ཀྱི་གྲངས་སུ་ཡང་གཅིག་ཡིན་ནམ་ཞེ་ན། དེའི་ལན་ལ་མུ་གཉིས་ཁོ་ན་སྟོན་པའོ། ། མུ་གསུམ་པ་ནི། ཕུང་པོའི་གྲངས་སུ་གཅིག་ཡིན་པ་དེ་སྐྱེ་མཆེད་ཀྱི་གྲངས་སུ་ཡང་ཡིན་ནམ་ཞེ་ན། དེ་ལ་མུ་གསུམ་ཡོད་པས་དེ་སྟོན་པའོ། ། མུ་བཞི་པ་ནི། མིག་ཡིན་ལ་ཞེས་སོགས་མུ་བཞི་སྲིད་པ་རྣམས་སོ། ། དེ་བཞིན་ནོ་ཞེས་པ་ནི། འདུས་བྱས་ཐམས་ཅད་མི་རྟག་པ་ཡིན་ནམ་ཞེ་ན།
དེ་བཞིན་ནོ་ཞེས་ལན་འདེབས་པའོ། ། དེ་ནི་མ་ཡིན་ནོ་ཞེས་ལན་འདེབས་དགོས་པ་རྣམས་སོ། ། རྣམ་དབྱེ་བརྒྱད་ཀྱི་སྐབས་སུ་ཤེར་ཕྱིན་གྱི་མདོ་ལས། མི་དམིགས་སོ་ཞེས་འབྱུང་བ་དེ་བཤད་པའི་གཞིར་གཟུང་ནས། ཅི་ཞིག་གིས་མི་དམིགས་ན། བྱང་སེམས་ཀྱིས་སོ། ། ཅི་ཞིག་ན་ཀུན་བཏགས་སོ། ། ཤེས་པ་ཅིས་མི་དམིགས་ན་མི་རྟོག་ཡེ་ཤེས་ཀྱིས་སོ། ། དགོས་པ་ཅིའི་ཕྱིར་མི་དམིགས་ན། སེམས་ཅན་ཐམས་ཅད་ཡོངས་སུ་སྐྱབས་པ་དང༌།
བླ་ན་མེད་པ་ཡང་དག་པར་རྫོགས་པར་བྱང་ཆུབ་པར་བྱ་བའི་ཕྱིར་དུའོ། ། རྒྱུ་ཅི་ལས་ན། སངས་རྒྱས་འབྱུང་བ་མཉེས་པར་བྱེད་པ་དང༌། དམ་པའི་ཆོས་ཉན་པ་དང༌། ཆོས་ཀྱི་རྗེས་སུ་མཐུན་པའི་ཆོས་སྒྲུབ་པ་ལས་སོ། ། ཆོས་ཅིའི་མི་དམིགས་ཤེ་ན་ཕུང་ཁམས་སྐྱེ་མཆེད་ཀྱིའོ། ། གནས་སྐབས་གང་དུ་མི་དམིགས་ཤེ་ན། མོས་སྤྱོད་ཀྱི་ས་ནས་ས་བཅུ་པའི་བར་དུའོ། ། རྣམ་པ་དུ་ཞིག་མི་དམིགས་ན། བཅུ་གཅིག་སྟེ།
འདས་པ་དང༌། ཞེས་སོགས་གསུངས་པ་རྣམས་དང་མདོ་སྡེའི་རྒྱན་ལས། དོན་ཤེས་དོན་སྟོན་ཞེས་སོགས་ཤླཽ་ཀ་གཅིག་པོ་འདི་འགྲེལ་པས་རྣམ་དབྱེ་བརྒྱད་དང་སྦྱར་ནས་བཤད་པ་ཡིན་ནོ། ། བཞི་པ་གང་གིས་གཏན་ལ་འབེབས་པ་ལ་གཉིས་ཏེ། བསྟན་པ་དང༌། བཤད་པའོ། ། དེ་ལ་དྲུག་སྟེ། སྨྲ་བ་རང་གི་ངོ་བོ། ཐུན་མོང་གི་དབང་པོ་དང་ཆོས་སྨྲ་བ་གཉིས་ཀྱི་དབང་པོ་དང༌། གང་ལ་བརྟེན་ནས་སྨྲ་བའི་བརྗོད་བྱ་དང༌།
གོ་བར་སླ་བ་ལྔས་སྨྲ་བའི་ཡོན་ཏན་དང༌། ལོག་པར་སྨྲ་བའི་ཉེས་དམིགས་དང༌། སྨྲ་བའི་རྒྱན་ནོ། ། དང་པོ་ལ་གཉིས་ཏེ། བསྟན་པ་དང༌། བཤད་པའོ། ། དེ་ལ་གསུམ་སྟེ། ཐུན་མོང་གི་སྨྲ་བ་གཉིས་དང༌། དོར་བྱའི་སྨྲ་བ་གཉིས་དང༌། བླང་བྱའི་སྨྲ་བ་གཉིས་སོ། །
སྨྲ་བའི་གཞི་ལ་གསུམ་སྟེ། བསྟན་པ་དང༌། བཤད་པ་དང༌། བཤད་པའི་བཤད་པའོ། ། དེ་ལ་གཉིས་ཏེ། བསྒྲུབ་བྱའི་བཤད་པ་དང༌། སྒྲུབ་བྱེད་ཀྱི་བཤད་པའོ། ། དེ་ལ་གཉིས་ཏེ། གཞན་དོན་རྗེས་དཔག་དང༌། རང་ལ་སྒྲུབ་པའོ། །
དང་པོ་ལ། དམ་བཅའ། གཏན་ཚིགས། དཔེ། ཉེར་སྦྱོར། མཇུག་བསྡུད་པ་དང་ལྔའོ། ། རྩ་བའི་གཉིས་པ་ལ་གཞལ་བྱ་མངོན་དུ་གྱུར་པ་ལ་དང༌། ལྐོག་ཏུ་གྱུར་པ་ལ་དང༌། ཤིན་ཏུ་ལྐོག་ཏུ་གྱུར་པ་ལ་ཡིད་ཆེས་པའི་རྒྱུའོ། ། ལོག་པར་སྨྲ་བའི་ཉེས་པ་ལ་གཉིས་ཏེ།
བསྟན་པ་དང༌། བཤད་པའོ། ། དེ་ལ་གསུམ་སྟེ། བརྗོད་པ་གཏོང་བའི་རྒྱུ་དང༌། བརྗོད་པ་སྨྲ་དབབ་པ་དང༌། བརྗོད་པའི་ཉེས་པའོ། ། སྨྲ་བའི་རྒྱན་ལ་གཉིས་ཏེ། དངོས་དང༌། ཞར་ལ་བརྩད་ཅིང་སྨྲ་བར་མི་བྱ་བར་གདམས་པའོ། ། དང་པོ་ལ་གཉིས་ཏེ།
སྨྲ་བ་དུས་ཚོད་ཟིན་པས་མཛེས་པ་དང༌། ཆོས་གསུམ་གྱིས་སྨྲ་བ་ཡན་ལག་ཚང་བས་མཛེས་པའོ། ། དང་པོ་ལ་གཉིས་ཏེ། སྐྱོན་ཡོན་བརྟག་པ་དང༌། འཁོར་བརྟག་པ་དང༌། མཁས་རྨོངས་བརྟག་པ་གསུམ་གྱི་སྒོ་ནས་ཉེས་པ་མཐོང་སྟེ་མི་སྨྲ་བར་བྱ་བ་དང༌། ཡོན་ཏན་མཐོང་སྟེ་སྨྲ་བར་བྱ་བའོ། ། མི་སྨྲ་བར་གདམས་པ་ལ་གཉིས་ཏེ། གདམས་པ་དངོས་དང༌། དེ་ཉིད་ལུང་གིས་སྒྲུབ་པའོ། །
དེ་ལ་གཉིས་ཏེ། མཚམས་སྦྱར་བ་དང༌། བརྩད་ཅིང་སྨྲ་བའི་ཉེས་པ་བཅུ་གཉིས་དགོད་པའོ། ། དང་པོ་ལ་གཉིས་ཏེ། རྟེན་བསྟན་པ་དང༌། དེ་ལ་གདམས་པའོ། ། དང་པོ་ལ་གཉིས་ཏེ། རྒྱུ་ཕུན་སུམ་ཚོགས་པ་ལ་སློབ་པ་དང༌། འབྲས་བུ་ཕུན་སུམ་ཚོགས་པར་འདོད་པའོ། ། དང་པོ་ལ་གཉིས་ཏེ།
སྦྱོར་བ་ཕུན་སུམ་ཚོགས་པ་དང༌། བསམ་པ་རྣམ་པར་དག་པ་གཉིས་ཀྱིས་རང་གི་དོན་སྒྲུབ་པ་དང་གཞན་ལ་ཕན་པ་སྒྲུབ་པའོ། ། གཉིས་པ་ཉེས་པ་བཅུ་གཉིས་བཤད་པ་ལ་ལྔ་སྟེ། དགོས་པ་དང་མི་ལྡན་པའི་ཉེས་པ་གཅིག ཕྱིར་རྒོལ་བའི་ཉེས་པ་གཅིག གཟུ་བོའི་ཉེས་པ་གཅིག རྩོད་པར་སྨྲ་བའི་ཉེས་པ་དྲུག ཀུན་སློང་གི་བསམ་པའི་ཉེས་པ་བརྒྱད་དོ། ། དེ་ལ་གསུམ་སྟེ། རང་བཞིན་གྱི་ཉེས་པ་གཅིག
གཞན་དང་རང་གི་སེམས་མི་སྲུང་བའི་ཉེས་པ་གཉིས། མངོན་པར་ཞེན་པ་ལས་གྱུར་པའི་ཉེས་པ་ལྔའོ། ། དེ་ལ་གཉིས་ཏེ། དངོས་ཀྱི་ཉེས་པ་གཉིས། བརྒྱུད་པའི་ཉེས་པ་གསུམ་མོ། ། གསུམ་པ་ནི། བདེ་བར་མི་གནས་པ་དང༌། དེས་རྒྱུ་མ་ཐོབ་པའི་ཉམས་པ་དང༌། འབྲས་བུ་མ་ཐོབ་པའི་ཉམས་པར་འགྱུར་བའོ། ། འདི་དག་ཏུ་ཉེ་བར་མཁོ་བའི་དོན་ལ་གཉིས་ཏེ།
བཤད་པ་དང༌། རྩོད་པའོ། ། དང་པོ་ལ་འཆད་པ་པོའི་མཚན་ཉིད་དང༌། ཇི་ལྟར་འཆད་པའི་ཚུལ་ལོ། ། དང་པོ་ནི། བདག་དང་གཞན་གྱི་གཞུང་ལུགས་ཤེས་པ་ལ་སོགས་པ་ལྔའོ། ། གཉིས་པ་ནི། རྣམ་པར་བཤད་པའི་སྒོ་བཅུ་བཞི་དང༌། སྒོ་བརྒྱད་དང༌། རྣམ་དབྱེ་རྣམ་པ་བརྒྱད་ཀྱི་སྒོ་ནས་འཆད་དོ། །
རྩོད་པ་ལ། སྔར་རྒོལ་དང༌། ཕྱིར་རྒོལ་དང༌། དཔང་པོ་གསུམ་གྱི་མཚན་ཉིད་དང༌། ཇི་ལྟར་རྩོད་པའི་ཚུལ་ལོ། ། དང་པོ་ནི། སྔར་རྒོལ་སྐབས་ཀྱི་དོན་ལ་མཁས་པ་དང༌། ཕྱིར་རྒོལ་སྣོད་དུ་གྱུར་པ་དང༌། དཔང་པོ་ཡོན་ཏན་དང་ལྡན་པའོ། ། དང་པོ་ནི།
སྐབས་སུ་བབ་པའི་གཞལ་བྱའི་གནས་གསུམ་པོ་འཇལ་བྱེད་ཚད་མ་གསུམ་གྱིས་གཏན་ལ་འབེབས་ནུས་པའོ། ། གཉིས་པ་ནི་ཕྱིར་རྒོལ་སྐྱོན་བཅུ་གཉིས་དང་བྲལ་བའོ། ། གསུམ་པ་ནི། དགེ་སྦྱོང་དང་བྲམ་ཟེ་ཆོས་དང་དོན་ལ་མཁས་ཤིང་གཟུ་བོར་གནས་པའོ། ། ཇི་ལྟར་རྩོད་པའི་ཚུལ་ལ། སྔར་རྒོལ་དུ་ཁས་བླངས་ནས་བསྒྲུབ་པར་བྱ་བ་ལ་སྒྲུབ་བྱེད་འགོད་པའི་ཚུལ་དང༌། ཕྱིར་རྒོལ་དུ་ཁས་བླངས་ནས་དེ་དང་དེ་ལ་སུན་འབྱིན་བརྗོད་པའི་ཚུལ་ལོ། ། དང་པོ་ལ། ཞེ་འདོད་ཀྱི་བསྒྲུབ་བྱ་ཡིད་ལ་འཇོག་པ་དང༌། དེ་སྒྲུབ་བྱེད་དག་ཏུ་འགོད་པའོ། །
དེ་ཡང་འདིར་བསྒྲུབ་པ་ཞེས་པ་ནི་བསྒྲུབ་བྱ་ལ་ཟེར་བ་ཡིན་ལ། སྒྲུབ་པ་ནི་སྒྲུབ་བྱེད་ལ་ཟེར་བ་ཡིན་ནོ། ། དང་པོ་ལ། ཆོས་ཀྱི་ངོ་བོ་དང༌། ཁྱད་པར་དང༌། གང་ཟག་གི་ངོ་བོ་དང༌། ཁྱད་པར་རོ། ། དེ་ཡང་ཕྱི་རོལ་པས་ནི་བདག་གི་ངོ་བོ་རྫས་ཡོད་དང༌། ཁྱད་པར་རྟག་ཅིང་རང་དབང་ཅན་དུ་ཁས་ལེན་པ་དང༌། ནང་པས་ངོ་བོ་བཏགས་ཡོད་དང༌།
ཁྱད་པར་མི་རྟག་གཞན་དབང་ཅན་དུ་ཁས་ལེན་པ་དང༌། ཕྱི་རོལ་པས་ཆོས་ཀྱི་ངོ་བོ་སྒྲ་ལྟ་བུ་ནམ་མཁའི་ཡོན་ཏན་དང༌། ཁྱད་པར་རྟག་པ་དང༌། སངས་རྒྱས་པས་ངོ་བོ་འབྱུང་བ་ལས་གྱུར་པ་དང༌། ཁྱད་པར་མི་རྟག་པར་ཁས་ལེན་པ་ལྟ་བུའོ། ། སྒྲུབ་བྱེད་ལ། ཕྱོགས་གླང་ཡབ་སྲས་ནི། དཔེ་ཡང་གཏན་ཚིགས་ཀྱི་བསྟན་འཆོས་བཞིར་འདུས་པས་གཏན་ཚིགས་ཀྱི་ཡན་ལག་གཅིག་པུ་ལས་མི་བཞེད་ལ། འདིར་ནི་སྒྲུབ་བྱེད་ཀྱི་ཡན་ལག་དང་པོ་བསྒྲུབ་བྱའི་ཡན་ལག་དང༌། གཉིས་པ་རྟགས་དཔེ་སོགས་ཀྱི་ཡན་ལག་གོ །
དེ་ལའང་རྟགས་ཀྱི་གཏན་ཚིགས་ཀྱི་དང༌། དཔེའི་དང༌། ཉེར་སྦྱོར་གྱི་དང༌། མཇུག་བསྡུད་ཀྱིའོ། ། དེ་ཡང་དཔེར་ན། སྒྲ་མི་རྟག་ཅེས་པ་ལྟ་བུའི་ཆོས་ཀྱི་ཁྱད་པར་བསྒྲུབ་བྱར་བཞག་ནས། ཕྱིར་རྒོལ་བས་དེའི་སྒྲུབ་བྱེད་དྲིས་པ་ན། སྒྲ་མི་རྟག་སྟེ། ཞེས་པ་དམ་བཅའ་བའི་ཡན་ལག བྱས་པའི་ཕྱིར་ཞེས་པ་གཏན་ཚིགས་ཀྱི་ཡན་ལག་དང༌།
བུམ་པ་ལ། བྱས་མི་རྟག་གཉིས་གཞི་མཐུན་པ་བཞིན་དུ། སྤྱིར་བྱས་པ་དང་མི་རྟག་པ་གཉིས་གཞི་གཅིག་ལ་འདུ་བ་ཡིན་ནོ་ཞེས་པ་ཉེར་སྦྱོར་གྱི་ཡན་ལག་དང༌། དེའི་ཕྱིར་ན་སྒྲ་མི་རྟག་གོ་ཞེས་པ་ནི་མཇུག་བསྡུད་པའི་ཡན་ལག་གོ ། དེ་ལྟར་ན་དམ་བཅའི་སྒོ་ནས་མདོར་བསྟན། སྒྲུབ་བྱེད་ཀྱི་སྒོ་ནས་རྒྱས་པར་བཤད། གྲུབ་དོན་མཇུག་བསྡུ་བ་དང་གསུམ་ཡིན་ནོ། ། ལུགས་འདི་ལ་རྟགས་ཀྱི་ཚེར་མ་འབྱིན་པའི་བཤད་པ་མེད་དེ། མ་གྲུབ་པ་སྒྲུབ་བྱེད་དུ་འགོད་པས་རྟགས་ཀྱི་ཚེར་མ་འབྱིན་མི་དགོས། ཉེར་སྦྱོར་གྱིས་ཁྱབ་པའི་ཚེར་མ་ཕྱུང་ཟིན་པའི་ཕྱིར།
ལོགས་སུ་འབྱིན་མི་དགོས་སོ། ། བསྒྲུབ་བྱ་ནི་རང་གི་གྲུབ་པའི་མཐའ་ལ་གྲགས་པ་དེ་ཉིད་ཡིན་པས་ངོ་བོའི་དོན་སོགས་ཆོས་ལྔ་ཚང་བའི་དགོས་པ་མེད། དམ་བཅར་འཇོག་པ་ལ་ངོ་བོའི་དོན་སོགས་ཆོས་ལྔ་ཚང་དགོས་པའི་བཤད་པ་མེད་ཀྱང་དོན་གྱིས་ཐོབ་ལ། ལུགས་འདིར་ནི་དམ་བཅའ་ཡང་དག་ལ་རྟགས་ཀྱིས་སྒྲུབ་དགོས་པ་ཞིག་དགོས་པར་མངོན་ཏེ། ཡན་ལག་སྔ་ཕྱི་ཟུང་དུ་འབྲེལ་དགོས་པའི་ཕྱིར་རོ། ། གཉིས་པ་སུན་འབྱིན་པའི་ཚུལ་ལ་གཉིས་ཏེ། བསྒྲུབ་བྱ་སུན་འབྱིན་པ་དང༌། སྒྲུབ་བྱེད་སུན་འབྱིན་པའོ། ། དེ་ལའང་གཉིས་ཏེ། དམ་བཅའི་ཡན་ལག་སུན་འབྱིན་པ་དང༌།
ཡན་ལག་ཕྱི་མ་རྣམས་སུན་འབྱིན་པའོ། ། དང་པོ་ནི། བསྒྲུབ་བྱ་ལ་སྐྱོན་ཆགས་པ་ལ་དེར་བརྗོད་པའོ། ། གཉིས་པ་ནི། བསྒྲུབ་བྱ་བརྗོད་པའི་ངག་ལ་སྐྱོན་ཆགས་པ་ལ་སྐྱོན་དུ་བརྗོད་པའོ། ། ཕྱི་མ་རྣམས་ཀྱང་དེ་དང་འདྲའོ། ། ཚར་བཅད་ཀྱི་གནས་ལ། ལུགས་འདིར་ནི། གཏམ་རྗེས་བཅད་པ་ལ་སོགས་པ་གསུམ་ཁོ་ན་གསུངས་ཀྱི་གཞན་མེད་དོ། ། དེ་ཡང་རྗེ་བཙུན་ས་སྐྱ་པཎྜི་ཏའི་གསུང་གིས།
མཁས་པ་འཇུག་པའི་སྒོར། རང་སྡེ་སངས་རྒྱས་ཚད་མར་འཛིན། ། དེ་ལ་སྔ་ཕྱི་རྣམ་པ་གཉིས། ། སྔ་མ་དབྱིག་གཉེན་ལེགས་ལྡན་སོགས། ། དོན་ལ་འཁྲུལ་པ་མེད་མོད་ཀྱི། ། དབྱེ་བསྡུའི་ཁྱད་པར་འགའ་ཞིག་དང༌། ། བརྗོད་པའི་ཚུལ་ལ་ཁྱད་པར་ཡོད། ། ཅེས་དང༌། དེའི་རང་འགྲེལ་དུ་མཁས་པ་དེ་དག་མངོན་སུམ་དང་རྗེས་དཔག་དང་ལུང་གི་ཚད་མ་གསུམ་བཞེད་པ་དང༌། སློབ་དཔོན་དབྱིག་གཉེན་ལྟག་ཆོད་གསུམ་དུ་བསྡུད་པ་དང༌།
སྒྲུབ་པའི་ངག་ཡན་ལག་ལྔ་ལྡན་དུ་མཛད་པའི་ལུགས་འཛིན་ཏོ། ། ཕྱི་མ་ཕྱོགས་གླང་ཆོས་གྲགས་སོགས། ། གྲངས་དང་དབྱེ་བསྡུའི་བྱེ་བྲག་དང༌། ། བརྗོད་པའི་ཚུལ་ལ་ཉུང་རྒྱས་སོགས། ། སྔ་མའི་ཚུལ་ལས་ཁྱད་པར་འཕགས། ། རྩོད་པའི་ཚུལ་ལ་རྣམ་གཉིས་མཐོང༌། ། ཆོས་གྲགས་སྒྲུབ་པའི་ངག་བཀོད་ནས། ། གཏན་ཚིགས་ཚེར་མ་འབྱིན་པར་མཛད། ། གཞན་དུ་ཚར་བཅད་གནས་སུ་བཞེད། ། ཕྱི་མའི་རིགས་པ་སྨྲ་བ་འགའ། །
སྒྲུབ་བྱེད་བརྗོད་ལ་ཕྱིར་རྒོལ་གྱིས། ། སྐྱོན་བརྗོད་ནས་ནི་ཚེར་མ་འབྱིན། ། བོད་རྣམས་དེ་དང་མཐུན་པར་རྩོད། ། ཚུལ་འདི་ཆོས་ཀྱི་གྲགས་པ་ཡི། ། བཞེད་པ་མིན་ཕྱིར་འཐད་པ་དཀའ། ། འདྲི་ན་སྐབས་སུ་བབ་པ་དྲི། ། ཅིག་ཆར་རྣམ་གྲངས་མང་པོ་མིན། ། བསྒྲུབ་བྱ་གཅིག་ལ་རྟགས་མང་པོ། ། འཇུག་ཀྱང་རྩོད་ན་མང་པོ་མིན། ། སྔ་མ་རྟགས་མིན་ཚར་བཅད་གནས། །
རྟགས་ཡིན་ཕྱི་མ་ཚར་བཅད་འགྱུར། ། ཆོས་ཅན་མ་གྲུབ་པ་ལ་སོགས། ། གཏན་ཚིགས་དྲིས་པས་འགྲུབ་པར་གསལ། ། དབུ་མ་པ་དག་སྟོང་ཉིད་ཀྱིས། ། བརྩད་ན་གཞན་གྱི་ལན་རྣམས་ཀུན། ། བསྒྲུབ་བྱ་ངག་དང་མཚུངས་པ་ཡི། ། མ་གྲུབ་པ་ཞེས་སློབ་དཔོན་བཞེད། ། བོད་རྣམས་ཐལ་འགྱུར་ལན་ལ་གསུམ། ། གཏན་ཚིགས་ཁྱབ་པ་མ་གྲུབ་དང༌། ། ཡང་ན་འདོད་པས་ལན་འདེབས་སོ། །
དེ་ལྟ་ན་ནི་ཐལ་འགྱུར་སྐྱོན། ། ཐམས་ཅད་མ་གྲུབ་གཅིག་པར་འགྱུར། ། དེ་འདི་སྡེ་བདུན་ལས་མ་བཤད། ། འགལ་བའི་ཐལ་འགྱུར་བརྗོད་པ་ལ། ། ཡོད་ཀྱང་ཡིན་ན་ཅི་སྟོ་ཞེས། ། སྡུད་པར་བྱེད་པའི་ཚིག་ཕྲད་ཀྱི། ། ནུས་པ་ཕྱིན་ཅི་ལོག་ཏུ་འགྱུར། ། འདིར་ནི་མ་གྲུབ་འགལ་མ་ངེས། ། གསུམ་ཡིན་མིན་ན་འདོད་པ་སྒྲུབ། ། དེ་དག་མིན་ན་ཡང་དག་གི །
ཐལ་འགྱུར་ཡིན་ཕྱིར་ཟློག་མི་ནུས། ། དེ་ལྟར་ཆོས་དང་མཐུན་པ་ཡི། ། རྩོད་པ་བསྟན་པ་འཕེལ་བའི་རྒྱུ། ། དམ་པ་རྣམས་ཀྱིས་བསྔགས་པའི་ཕྱིར། ། མཁས་པའི་སྐྱེ་བོས་ལེགས་པར་སྦྱར། ། ཞེས་གསུངས་སོ། ། ཆོས་ཇི་ལྟར་འཆད་པའི་ཚུལ་ཡང༌། གཞུང་དེ་ཉིད་ལས། འཆད་བྱེད་བཤད་པར་བྱ་བའི་ཡུལ། ། བཤད་པར་བྱ་བ་རྣམ་པ་གསུམ། །
གཙང་མཁས་གཞན་ལ་ཕན་པར་འདོད། ། བློ་གསལ་ཤེས་འདོད་བླ་མ་གུས། ། ལུང་རིགས་རྗེས་སུ་གདམས་པའོ། ། སྒོ་གསུམ་ཀུན་སྤྱོད་རྣམ་དག་པས། ། བསྟན་པ་བསྲུང་ཕྱིར་གུས་པས་སྒྲུབ། ། ཐོག་མར་དགོས་པའི་དོན་བཤད་ནས། ། བསྡུས་པའི་དོན་ལ་རྣམ་པ་གཉིས། ། ངག་དོན་བསྡུས་ཏེ་བསྟན་པ་དང༌། ། གཞུང་དོན་སོ་སོའི་བསྡུས་དོན་ནོ། ། བསྡུས་དོན་ཚིག་གསལ་བརྗོད་པ་བདེ། །
ངག་ཉུང་ཚིག་ཉུང་བཟུང་བ་སླ། ། བསྡུས་དོན་ཉིད་ཀྱིས་གཞུང་གོ་བ། ། དེ་འདྲ་གང་གིས་ཤེས་དེ་མཁས། ། གཞུང་ལུགས་གང་དང་གང་འཆད་པ། ། བྱེད་པའི་ཚིག་གིས་རབ་སྦྱར་ཏེ། ། ཚིག་དོན་ལེགས་པར་བཀྲོལ་ནས་ནི། ། འཆད་པ་བརྡ་སྤྲོད་བྱེད་པའི་ལུགས། ། ལས་དང་བྱེད་པོ་བྱ་བ་ཡི། ། ཚིག་དོན་སྦྲེལ་ལ་ངག་དོན་བླང༌། ། ཐོག་མར་སྒྲ་ལ་མཁས་པ་ཡིས། །
ཚིག་དོན་རྣམ་པར་ཕྱེ་སྟེ་བཤད། ། དེ་ནས་དོན་ལ་མཁས་པ་ཡིས། ། ལྷག་ཆད་འཁྲུལ་པ་མེད་པར་བཤད། ། ཅེས་དང༌། འཆད་པའི་སྐྱོན་རྣམས་སྤངས་ནས་ནི། ། ཤིན་ཏུ་བརྩེ་བའི་བསམ་པས་བཤད། ། ཉན་པའི་སྐྱོན་རྣམས་སྤངས་ནས་ནི། ། ཤེས་པར་འདོད་པས་ལེགས་པར་མཉན། ། ཞུམ་ལ་གཟེངས་སྟོད་རྒོད་པ་ལ། ། འཁོར་བའི་ཉེས་དམིགས་ལེགས་པར་བཤད། །
རྨུགས་པ་རྣམས་ལ་ངོ་མཚར་གྱི། ། གཏམ་བཤད་ནས་ནི་ཉན་དུ་གཞུག ། བློ་ཆེན་རྣམས་ལ་ཟབ་རྒྱ་ཆེ། ། བློ་ཆུང་བཟུང་བདེ་གོ་སླ་བ། ། ཕྱི་ནས་ཚིག་དོན་འབྲེལ་ཆགས་ནས། ། དོན་ཕྲ་འགལ་འབྲེལ་འབད་ཅིང་བཤད། ། དེ་ལས་ལྡོག་ན་མཁས་རྨོངས་ཀྱི། ། སློབ་མ་དགའ་བསྐྱེད་མི་ནུས། ། གཞུང་ལུགས་གོ་བ་མི་སྐྱེད་ན། ། འཆད་པོ་སྦྱངས་པ་ཆུང་བའི་སྐྱོན། །
གཞུང་དོན་གོ་ཡང་ཚིག་འགའ་ཞིག ། མ་རྟོགས་པ་དེའི་རྒྱུ་མཚན་བརྟག ། ལེགས་པར་སྦྱར་ལ་མ་གྲགས་པའི། ། སྒྲ་ཡི་སྦྱོར་བ་རྟོག་པར་དཀའ། ། དེ་ཕྱིར་འཆི་མེད་མཛོད་ལ་སོགས། ། ལེགས་པར་ཤེས་ན་ཐེ་ཚོམ་མེད། ། ཅེས་གསུངས་པ་ལྟར་ཤེས་པར་བྱས་ནས་བཤད་པར་བྱའོ། ། གཉིས་པ་སྒྱུར་བའི་སྒོ་ནས་གསུངས་པའི་མདོ་དོན་བྱེ་བྲག་བཤད་པ་ལ་གཉིས་ཏེ། བསྟན་པ་དང༌། བཤད་པའོ། །
དེ་ལ་བཞི་སྟེ། ཁ་ན་མ་ཐོ་བ་བརྗོད་པ་ཡི་གེས་དག་པའི་རྒྱུ་བརྗོད་པ་དང༌། འཇིག་རྟེན་ན་ངན་པ་བརྗོད་པའི་ཡི་གེས་མཆོག་གི་དོན་བརྗོད་པ་དང༌། ལམ་གྱི་མི་མཐུན་པ་བརྗོད་པའི་ཡི་གེས་ལམ་བརྗོད་པ་དང༌། སྦྱིན་པ་ལས་བརྩམས་པ་དང༌། ཚུལ་ཁྲིམས་ལས་བརྩམས་པ་གཉིས་ཀྱིས་ཆོས་མ་ཡིན་པ་བརྗོད་པའི་ཡི་གེས་ཆོས་བརྗོད་པའོ། ། དང་པོ་ལ་གཉིས་ཏེ། རྒྱུ་མཚན་དང༌། རྒྱུ་མཚན་ཅན་ནོ། ། ངན་པས་མཆོག་བརྗོད་པ་ལ་གཉིས་ཏེ།
རྒྱུ་མཚན་དང༌། རྒྱུ་མཚན་ཅན་ནོ། ། དང་པོ་ལ་བཞི་སྟེ། དགེ་བ་ལ་འཇུག་པ་ལ་མི་མཐུན་པ་དང༌། མི་དགེ་བ་ལ་འཇུག་པ་དང་མཐུན་པ་གཉིས་ཀྱིས་ཡིད་ཀྱི་ལས་ངན་པ་དང༌། ལུས་ཀྱི་ལས་ངན་པ་དང༌། ངག་གི་ལས་ངན་པ་དང༌། འཆི་བ་ངན་པའོ། ། མི་མཐུན་ཕྱོགས་ཀྱིས་གཉེན་པོ་བརྗོད་པ་ལ་གཉིས་ཏེ། ལས་དང་པོ་པའི་ཏིང་ངེ་འཛིན་གྱི་མི་མཐུན་པའི་ཕྱོགས་དང༌།
མཐོང་ལམ་གྱི་དང༌། སྒོམ་ལམ་གྱི་མི་མཐུན་པའི་ཕྱོགས་བརྗོད་པ་དང་གསུམ་གྱིས་རྒྱུ་མཚན་དང༌། རྒྱུ་མཚན་ཅན་ནོ། ། འདིར་སྨྲས་པ། རང་གཞན་གྲུབ་མཐའི་གཞུང་ཆེན་མང་ཤེས་ནས། ། རང་བཞིན་བཟང་པོས་འཁོར་ལ་འཆད་པ་དང༌། ། གཞན་གྱིས་མི་སྨོད་འཇིགས་མེད་སྦོབས་པ་ཡིས། ། གཞན་ཡིད་འཕྲོག་པའི་འབེལ་གཏམ་འདི་ལོངས་ཤིག ། ཅེས་འབེལ་བའི་གཏམ་རྣམ་པར་ངེས་པའི་ལེའུ་སྟེ་ལྔ་པའི་རྣམ་པར་བཤད་པ་གྲུབ་པའོ།། །། གཉིས་པ་བསྟན་འཆོས་ཀྱི་མཚན་དོན་ལ་གཉིས་ཏེ།
དྲི་བ་དང༌། ལན་ནོ། ། དེ་ལ་གསུམ་སྟེ། བསྟན་འཆོས་མཛད་པ་པོས་ལམ་གྱི་མངོན་པ་ཀུན་བཏུས་པའི་ཕྱིར་དང༌། རྗོད་བྱེད་གཞུང་གི་མངོན་པ་ཀུན་ལས་བཏུས་པའི་ཕྱིར། མཐར་ཐུག་འབྲས་བུའི་མངོན་པ་ཀུན་གྱི་ཆེད་དུ་བཏུས་པའོ། ། མདོར་ན་གང་བཏུས་པ་དང༌། གང་ལས་བཏུས་པ་དང༌། གང་གི་ཕྱིར་བཏུས་པའོ། ། རྩོམ་པ་པོའི་མཚན་ནི།
ཆོས་མངོན་པ་སུ་ལས་བཙལ་བ་ཞེས་བྱ་བ། མཚན་བརྗོད་པར་དཀའ་བའི་སློབ་དཔོན་བདག་ཉིད་ཆེན་པོ་འཕགས་པ་ཐོགས་མེད་ཞབས་ཀྱིས་མཛད་པའོ། ། སྒྱུར་བྱེད་ལོ་པཎ་གྱི་བཀའ་དྲིན་དྲན་པའི་སླད་དུ་མཚན་ནས་སྨོས་པ་ནི། རྒྱ་གར་གྱི་མཁན་པོ་ཛ་ནི་མི་ཏྲ་ཞེས་པ་རྒྱལ་བའི་བཤེས་གཉེན་དང༌། བོད་ཀྱི་ལོཙྪ་བ་བན་དྷེ་ཡེ་ཤེས་སྡེས་བོད་ཀྱི་སྐད་དུ་བསྒྱུར་ཅིང་ཞུས་ཆེན་བགྱིས་ཏེ། ཉན་བཤད་ཀྱིས་གཏན་ལ་ཕབ་པའོ།། །། ༄། །སྭསྟི། བྱམས་སོགས་ཡོན་ཏན་རྫོགས་པ་ཆོས་ཀྱི་སྐུ། ། འགྲོ་ཀུན་འདྲེན་པའི་མགོན་པོ་གསུང་དབྱངས་ཅན། ། བདུད་སྡེའི་དཔུང་གིས་མ་ཕམ་རྒྱལ་བའི་ཐུགས། །
ཐུབ་པའི་རྒྱལ་ཚབ་གང་ཁྱོད་དེང་འདིར་སྦྱོན། ། རྒྱལ་བས་ལུང་བསྟན་འཕགས་པའི་བློ་མངའ་ཞིང༌། ། དག་པའི་ཞིང་དུ་ཐོགས་པ་མེད་པ་ཡི། ། རྫུ་འཕྲུལ་ཞབས་ལྡན་ཤིང་རྟ་ཆེན་པོའི་སྲོལ། ། འཛིན་མཛད་གསུང་གི་དབང་ཕྱུག་དེར་ཕྱག་འཚལ། ། སྤྱི་དོན་ནོར་བུ་འབར་བས་མདོ་བཟུང་ནས། ། བསྡུས་དོན་ཁོང་བརྒྱུད་སྦྲེལ་བས་འབྲེལ་ཆགས་ཤིང༌། ། ཚིག་དོན་འོད་ཕྲེང་ངང་གིས་འཆར་ནུས་པའི། ། རྣམ་བཤད་མུ་ཏིག་ཕྲེང་མཛེས་མཆོད་པར་འབུལ། ། ཐོགས་མེད་ལུགས་ཀྱིས་རྗེ་བཙུན་གཞུང་གསུམ་པོའི། །
ལྟ་སྒོམ་འཆད་པའི་རྣམ་དབྱེ་མ་བསླབས་པར། ། དངོས་སྨྲའི་གཞུང་དུ་བསྐྱལ་བའི་སྨྲེ་སྔགས་ཀྱིས། ། སྡིག་པར་གང་གྱུར་དེ་ཀུན་འདིར་འཆགས་སོ། ། གཟུང་འཛིན་གཉིས་སྣང་མ་རིག་འཁྲུལ་འཁོར་དུ། ། རྣམ་པར་བརྟགས་ནས་གཉིས་མེད་ཡེ་ཤེས་མཆོག ། ངེས་དོན་མཐར་ཐུག་སྙིང་པོའི་ལམ་ཉིད་དུ། ། ངེས་པ་སྟེར་མཛད་ཀུན་ལ་རྗེས་ཡི་རང༌། ། ཀུན་རྫོབ་རང་རང་ངོ་བོས་སྟོང་པ་དང༌། ། དོན་དམ་གཟུང་འཛིན་གཉིས་ཀྱིས་སྟོང་པ་ཡི། ། ཟབ་མོའི་ཆོས་དང་བཟང་པོའི་སྤྱོད་མཆོག་གི །
རྒྱ་ཆེན་ཆོས་ཀྱི་འཁོར་ལོ་བསྐོར་བར་བསྐུལ། ། བྱམས་པའི་གཞུང་དང་ཐོགས་མེད་མཆེད་ཀྱི་གཞུང༌། ། ལེགས་པར་མཁྱེན་ནས་ཇི་བཞིན་འདོམས་མཁས་པའི། ། བཤེས་གཉེན་དེ་ཀུན་འགྲོ་བའི་མགོན་ཉིད་དུ། ། ཞབས་རབ་བརྟན་པར་གུས་པས་གསོལ་བ་འདེབས། ། བསྡུས་དོན་གཅོད་མཚམས་གཞན་འགྲེལ་ཁྱེད་ལ་བརྟེན། ། སྤྱི་དོན་ལུང་རིགས་རང་གི་དཔྱོད་པས་སྦྱར། ། ས་གཅོད་བཀླགས་པས་ཚིག་དོན་འབད་མེད་དུ། ། འཆར་ནུས་རྣམ་བཤད་བྱང་ཆུབ་ཆེན་པོར་བསྔོ། ། དེ་ནས་རྗེ་བཙུན་ཞལ་ལ་འདུན་པ་དང༌། །
རབ་དཀར་སྨོན་ལམ་རྐྱེན་གྱིས་མཚམས་སྦྱར་ནས། ། མ་ཕམ་ཞལ་གྱི་བདུད་རྩི་ལེན་པ་དང༌། ། ཐུབ་བསྟན་མཚར་བའི་རྒྱན་དུ་བདག་གྱུར་ཅིག ། འདི་ན་ལ་ལ་དཔྱོད་ཆེན་མང་པོས་དཔྱད་པའི་ལམ་དུ་འཇུག་པའི་ངལ་བ་བཏང་ནས་ཅུང་ཟད་ཤེས་པས་ཡིད་རང་ཚིམ་སྟེ་བྱིས་པ་རྣམས་འཁྲིད་རྨོངས་པས་བཀུར་བའི་ཁྲི་ལ་འཁོད། ། གཞན་གྱི་ཉེས་བཤད་དབྱངས་སུ་ལེན་པའི་རྗེས་ཟློས་མཁན་འགའ་ཕྲག་དོག་རྩུབ་མོའི་མྱོས་བྱེད་ཀྱི་མྱོས་དམ་པ་མང་པོའི་སྙན་གྲགས་འགོག་པའི་ཚིག་མདའ་རྣོན་པོས་གཞན་གྱི་ཡིད་འབིགས་བྱེད། ། འགའ་ཞིག་ཡིད་ཀྱི་སྲུབ་ཤིང་གིས་བསླུས་དམ་ཆོས་ལོག་པར་འཆད་པའི་གཞུང་མང་རྩོམ་པའི་ཁུར་གྱིས་བློ་གྲོས་རིང་དུ་ངལ་བའི་ཡུས་ཆེན་ཁྱེར་ནས་ཤིང་རྟའི་སྲོལ་ཆེན་འཛིན་པར་རློམ། ། འདི་ན་གཞན་ནི་རྒྱན་དྲུག་མཁས་པའི་གཞུང་ལུགས་རྒྱ་མཚོར་རྣམ་དཔྱོད་ལྕེ་བརྒྱ་བརྐྱང་སྟེ་མཐུང་པས་ངེས་པར་དུལ་བའི་འབེལ་བའི་གཏམ་གྱི་འབྲུག་སྒྲ་ཟབ་མོ་དབྱངས་སུ་ལེན་མིན་ནམ། ། ཐོགས་མེད་ཞབས་སྟབས་མཁའ་ལ་མ་བསྐྱོད་ན། ། མ་ཕམ་བྱམས་པའི་གཞུང་ཆེན་སུ་ཡིས་ལེན། ། གང་བློའི་རྣམ་དཔྱོད་ཉིན་བྱེད་འདི་མེད་ན། །
ཐོགས་མེད་གཞུང་གི་ཡ་མཚན་སུ་ཡིས་མཐོང༌། ། སྔོན་བྱོན་རྣམ་བཤད་བྱེད་པོ་ཕལ་ཆེ་བ། ། སྔ་མའི་ཟེར་བགྲོས་ཕྱི་མས་ལེན་པ་ཙམ། ། མ་གཏོགས་རང་རང་རྩལ་གྱིས་བཤད་པ་མེད། ། སྔོན་མས་མ་བཤད་ལེགས་བཤད་བརྒྱ་ཕྲག་ཙམ། ། གང་འདིར་བཤད་པ་ལྷ་དང་བླ་མའི་དྲིན། ། ཡིན་ཕྱིར་ཉེས་པར་བཤད་པ་མེད་སྙམ་བྱེད། ། ཁ་ཅིག་ཧ་ཅང་ཐལ་བར་བཤད་སྲིད་ན། ། གཞུང་མང་ལྟ་དང་རྟོག་པའི་སྒོ་ཡིན་ནོ། ། ཞེས་དམ་པའི་ཆོས་མངོན་པ་ཀུན་ལས་བཏུས་པའི་རྣམ་པར་བཤད་པ་རྣལ་འབྱོར་སྤྱོད་གཞུང་རྒྱ་མཚོའི་རླབས་ཀྱི་ཕྲེང་བ་ཞེས་བྱ་བ་འདི་ནི།
རྗེ་བཙུན་བྱམས་པའི་གཞུང་དང་ཐོགས་མེད་མཆེད་ཀྱི་གཞུང་ལུགས་ལས་འབྱུང་བའི་ངེས་དོན་གྱི་སྙིང་པོ་ལ་བསྙེངས་པ་མེད་པས་མི་ཕྱེད་པའི་དད་པ་བརྟན་པོ་ཅན། ཡུལ་དབུས་ཀྱི་ཐོས་པ་འཛིན་པའི་དགེ་སློང༌། དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློས། སྒྱུར་བྱེད་ཅེས་བྱ་བ་ས་མོ་ཕག་གི་ལོ། སྨིན་དྲུག་ཅན་གྱི་ཡར་ངོ་ལ། ཁྱུང་ཚང་གསེར་མདོག་ཅན་གྱི་དབེན་གནས་དམ་པར་ཉེ་བར་སྦྱར་བའི་ཡི་གེ་པ་ནི་བཤེས་གཉེན་ཆོས་ཀྱི་རྒྱལ་མཚན་ནོ།། །། ཆོས་འདིའི་བརྒྱུད་པ་ནི། བྱམས་པ། ཐོགས་མེད། དབྱིག་གཉེན།
བློ་བརྟན། ཤནྟི་པ། སའི་རྩ་ལག དཱ་ན་ཤཱི་ལ། ཛི་ན་མི་ཏྲ། ཤཱི་ལེནྡྲ་བོ་དྷི། ཀ་ལྕོག་ཞང་གསུམ། ལྷ་ལུང་དཔལ་གྱི་རྡོ་རྗེ། འགར་མི་ཡོན་ཏན་གཡུང་དྲུང༌། རྭ་སྟོན་བློ་བཟང༌།
རྭ་ཁྲི་བཟང་འབར། བྲད་ཏི་དར་མ་སྙིང་པོ། མཆིམས་བརྩོན་སེང༌། རྒྱང་རོ་དར་མ་མགོན། མཆིམས་བརྩོན་རྒྱལ། ཤོང་བློ་བརྟན། ལོ་ཙཱ་བ་མཆོག་ལྡན། དཔང་ལོ་ཙཱ་བ་ཆེན་པོ། ལོ་ཙཱ་བ་བྱང་ཆུབ་རྩེ་མོ། ལོ་ཙཱ་བ་གྲགས་པ་རྒྱལ་མཚན།
དེ་ལ་རོང་ཆེན་ཐམས་ཅད་མཁྱེན་པ་དང༌། པན་ཆེན་ཕྱོགས་ལས་རྣམ་རྒྱལ་གཉིས་ཀས་གསན། དེ་གཉིས་ཀ་ལ་བཟད་པ་བློ་གྲོས་རྒྱ་མཚོས་གསན། དེ་ལ་མཁས་གྲུབ་ཨ་མོ་གྷ་ཤྲཱིས་གསན། དེས་བདག་ལའོ། ། འདི་ཡང་བཀྲ་ཤིས་ཆོས་འཁོར་ལྷུན་པོར་གཏིང་ཁེབས་པ་སྡེ་བདུན་དབང་ཕྱུག་རྒྱལ་མཚན་གྱིས་པར་དུ་བསྒྲུབས་ནས་ཐུབ་བསྟན་གསེར་མདོག་ཅན་དུ་ཕུལ་བའི་དགེ་བས་སངས་རྒྱས་ཀྱི་བསྟན་པ་དར་ཞིང་རྒྱས་ལ་ཡུན་རིང་དུ་གནས་པ་དང༌། སེམས་ཅན་གྱི་དོན་དུ་ཚོགས་གཉིས་རླབས་པོ་ཆེ་མྱུར་དུ་རྫོགས་པར་གྱུར་ཅིག། །། ཤུ་བྷཾ།། །། ༈ བལ་ཡུལ་མཆོད་རྟེན་རིན་པོ་ཆེ་བྱ་རུང་ཁ་ཤོར་གྱི་ཉེ་འགྲམ་རྒྱལ་ཡོངས་ས་ཆེན་ཞེས་པ་གློག་ཀླད་དཔར་ཁང་ལས། བདེར་གཤེགས་༧སྐྱབས་རྗེ་བཅོ་བརྒྱད་ཁྲི་ཆེན་རྡོ་རྗེ་འཆང་མཆོག་གི་ཐུགས་དགོངས་རྫོགས་ཆེད།
སྐྱབས་འོག་པ་ཚར་གྲྭ་གུ་རུས་གློག་ཀླད་ཕྱག་དེབ་ཆེད་འགྲེམ་སྤེལ་ཞུས་པའི་དགེ་འབྲས་སངས་རྒྱས་ཞིང་དུ་བསྔོའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
