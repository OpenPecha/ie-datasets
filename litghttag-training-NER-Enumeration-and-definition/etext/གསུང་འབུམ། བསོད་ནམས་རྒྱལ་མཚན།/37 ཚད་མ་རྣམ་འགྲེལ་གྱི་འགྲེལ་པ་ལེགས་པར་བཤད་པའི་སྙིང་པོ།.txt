གསུང་འབུམ། བསོད་ནམས་རྒྱལ་མཚན།
པོད ༣༧
ཚད་མ་རྣམ་འགྲེལ་གྱི་འགྲེལ་པ་ལེགས་པར་བཤད་པའི་སྙིང་པོ།
༄༅། །ཚད་མ་རྣམ་འགྲེལ་གྱི་འགྲེལ་པ་ལེགས་པར་བཤད་པའི་སྙིང་པོ་ཞེས་བྱ་བ་བཞུགས་སོ།། ཨོཾ་སྭསྟི་སིདྡྷཾ། ཚད་མ་རྣམ་འགྲེལ་གྱི་རྣམ་པར་འགྲེལ་པ་ལེགས་པར་བཤད་པའི་སྙིང་པོ་ཞེས་བྱ་བ། བླ་མ་དང་འཇམ་པའི་དབྱངས་ལ་གུས་པས་ཕྱག་འཚལ་ལོ། ། གང་གི་ཐུགས་ནི་བརྩེ་བས་ལེགས་དྲངས་གཞན་ཕན་མཛད་པས་མི་སྐྱོ་ལ། ། དཔག་མེད་དུས་ནས་ཐབས་མང་གོམས་ལས་སྐྱོན་ཡོན་གསལ་བའི་ཐུགས་མངའ་ཞིང་། ། སྒྲིབ་གཉིས་བག་ཆགས་མ་ལུས་སྤངས་པས་མཁྱེན་པ་ཀུན་ལ་མངའ་མཛད་དེ། ། འགྲོ་བ་སྡུག་བསྔལ་རྒྱུ་བཅས་ལས་སྐྱོབ་ཚད་མའི་སྐྱེས་བུ་དེ་ལ་འདུད། ། གང་སྐུའི་ཉིན་བྱེད་རྟག་ཏུ་བསིལ་བའི་དཔལ་སྟེར་ཞིང་། ། ཡིད་འོང་དབྱངས་ཀྱིས་བདུད་ཀྱི་ཡིད་རབ་གདུང་བར་མཛད། །
བྱམས་པའི་ཆུ་ཡིས་སྒྲིབ་པའི་མྱུ་གུ་རྩད་ནས་སྐེམས། ། མགོན་མེད་འགྲོ་བའི་མགོན་མཆོག་འཇམ་དབྱངས་ཞབས་ལ་འདུད། ། ཐུགས་རྗེའི་ཞབས་བརྟན་རྣམ་དཔྱོད་སྤོབས་པའི་རྩལ་ལྡན་པས། ། རྒྱལ་བའི་གསུང་རབ་ནགས་ཀྱི་ནང་ན་འཇིགས་མེད་རྒྱུ། ། བློ་གྲོས་གདོང་མཛེས་ལུང་རིགས་གསེར་གྱི་དྲ་བས་གཡོགས། ། བསྟན་པའི་ཁུར་ཁྱེར་ཆོས་གྲགས་སྤོས་ཀྱི་གླང་པོར་འདུད། ། གང་ཞིག་མཁས་པས་སྲོལ་གཏོད་རྒྱ་ཆེན་རིགས་པའི་ལམ། ། ཡང་ཡང་གོམས་པས་བློ་གྲོས་ཤིན་ཏུ་རྣམ་དག་ཕྱིར། ། བདག་དང་གཞན་ལའང་བློ་ཡི་ནུས་པ་ཕུལ་དབྱུང་སླད། ། རྣམ་འགྲེལ་ལུགས་བརྒྱ་ལྡན་པ་གང་དེ་གསལ་བར་བཤད། །
ཟབ་ཅིང་རྒྱ་ཆེ་རིགས་པའི་གཞུང་ལུགས་དྲི་མ་མེད། ། བྱིས་པའི་བློ་ཅན་བདག་འདྲས་རྟོགས་བྱའི་ཡུལ་མིན་ཡང་། ། རང་འགྲེལ་ལྷ་དབང་དཀའ་འགྲེལ་འགྲེལ་བཤད་ལ་བརྟེན་ནས། ། དུས་རིང་འབད་དེ་རྣམ་པར་དཔྱད་ལས་འདི་དོན་རྙེད། ། སྡེ་བདུན་མཚོ་ལས་གཞུང་དོན་ནོར་བུ་ཡོངས་ཚོལ་བའི། ། བློ་ཅན་མཁས་རློབ་སྐྱེ་བོ་བརྒྱ་ཕྲག་དུ་མ་རྣམས། ། ལེགས་བཤད་མིག་ཅན་རྣམ་བཤད་དེད་དཔོན་འདི་ཉིད་ལས། ། ལེགས་པར་དྲིས་ཏེ་གཞུང་དོན་ནོར་བུ་ཐོབ་པར་མཛོད།། །། འདི་ལྟར་ཕུན་སུམ་ཚོགས་པ་ཐམས་ཅད་ཐོབ་པའི་ཐབས་མཆོག་ཏུ་གྱུར་པ་ནི་བླང་དོར་ཕྱིན་ཅི་མ་ལོག་པར་ཁོང་དུ་ཆུད་དེ་ལེགས་པར་བསྒྲུབས་པ་ཡིན་ཞིང་། དེ་ཡང་ཡང་དག་པའི་ཤེས་པ་སྔོན་དུ་འགྲོ་བ་ཅན་ཡིན་པའི་ཕྱིར་དེ་རྟོགས་པའི་ཐབས་སུ་གྱུར་པ།
རིགས་པའི་ཚུལ་ཕྱིན་ཅི་མ་ལོག་པར་སྟོན་པའི་གཞུང་ལུགས་དྲི་མ་མེད་པ་ལ་འབད་པས་དོན་དུ་གཉེར་བར་བྱ་བ་ཡིན་ནོ། ། དེ་ལ་འདིར་བཤད་པར་བྱ་བའི་རིགས་པའི་གཞུང་ནི་ཐུབ་པ་ཉིད་ཀྱིས་འཇམ་དཔལ་རྩ་བའི་རྟོག་པ་ལས། ཡི་གེ་དྷ་ཞེས་སྡོམ་བརྩོན་ཉིད། ། ལྷོ་ཡི་ཕྱོགས་སུ་རྣམ་པར་བསྒྲགས། ། ཕ་རོལ་རྒོལ་བ་བཟློག་ནས་ཀྱང་། ། དེ་བཞིན་སྡོམ་བརྩོན་སྔགས་ཀྱང་འགྲུབ། ། ཅེས་དང་། མགོན་པོ་སྔོན་འབྱུང་གི་རྒྱུད་ལས་ཀྱང་། པཎྜི་ཏ་རྣམས་ཀྱི་གཙོ་བོར་གྱུར་པ་ཆོས་ཀྱི་གྲགས་པ་ཞེས་ཡོངས་སུ་གྲགས་པ་འདི་དང་སྐྱེས་བུ་དྲུག་བསྟན་པ་ལ་ཕན་པ་ཚངས་པར་སྤྱོད་པ་ལ་གནས་པ་རྣམས་ཀྱིས་གྲུབ་པ་འཐོབ་བོ། ། ཞེས་གསལ་བར་ལུང་བསྟན་ཅིང་།
སྙན་པའི་གྲགས་པས་སའི་སྟེང་མ་ལུས་པར་ཁྱབ་པའི་ཤིང་རྟའི་སྲོལ་འབྱེད་ཆེན་པོ། མཁས་པ་རྣམས་ཀྱི་གཙུག་གི་ནོར་བུ་དཔལ་ལྡན་ཆོས་ཀྱི་གྲགས་པ་ཞེས་འཇིག་རྟེན་ན་རབ་ཏུ་གྲགས་པ་དེ་ཉིད་ཀྱིས། བདེ་བར་གཤེགས་པའི་གསུང་རབ་ཀྱི་དོན་གཏན་ལ་དབབ་པ་དང་། སློབ་དཔོན་ཕྱོགས་ཀྱི་གླང་པོའི་རིགས་པའི་གནས་གསལ་བར་བྱ་བའི་ཕྱིར་ཚད་མའི་མཚན་ཉིད་ཀྱི་བསྟན་བཅོས་རབ་ཏུ་བྱེད་པ་སྡེ་བདུན་མཛད་པ་ལས་ཤིན་ཏུ་རྒྱས་པའི་བསྟན་བཅོས་རྣམ་འགྲེལ་ཞེས་གྲགས་པ་ཉིད་དོ། ། འདི་ལ་མཚན་སྨོས་ཏེ་ཕྱག་བྱ་བ། བསྟན་བཅོས་ཀྱི་གཞུང་དངོས། ཇི་ལྟར་བསྒྱུར་བའི་ཚུལ་ལོ། ། དང་པོ་ལ་གཉིས་ཀྱི་མཚན་དོན་དངོས་ལ་གསུམ་གྱི་དང་པོ་དགོས་པ་ནི། མིང་ཙམ་སྨོས་པས་ཕྱིས་ཐ་སྙད་ཀྱི་དུས་སུ་བརྡ་སྦྱར་བའི་དོན་བདེ་བླག་ཏུ་གོ་བ་ཡིན་ལ། རྒྱ་གར་སྐད་དུ་སྨོས་པས་དེའི་སྐད་ལ་བག་ཆགས་འཇོག་པ་དང་།
བོད་སྐད་སྨོས་པས་ཚིག་བཟུང་སླ་ཞིང་བརྗོད་བདེ། མཚན་གཉིས་སྨོས་པས་སྐད་གཉིས་རྣམ་གྲངས་སུ་ཤེས། སྒྱུར་བྱེད་ལ་བྱས་ཤེས་དྲིན་བཟོའི་བློ་སྐྱེད་སྒྲ་བསྒྱུར་གྱི་རྒྱུད་ལ་བག་ཆགས་འཇོག་པ་ལ་སོགས་པ་ཡིན་ནོ་ཞེས་འཆད་དོ། ། གཉིས་པ་བསྡུས་དོན་ལ་གསུམ་སྟེ། མཚན་བསྒྱུར། བཤད། ཅི་ལས་བཏགས་པའོ། ། དེ་དག་ཀྱང་གསུམ་པ་ཚིག་གི། དོན་གྱིས་རིམ་བཞིན་འཆད་པ་ལས་དང་པོ་ནི། རྒྱ་གར་ལེགས་སྦྱར་གྱི་སྐད་དུ་པྲ་མཱ་ཎ་དང་བཱརྟི་ཀ་དང་ཀཱ་རི་ཀཱ་ཞེས་པ་བོད་ཀྱི་སྐད་དུ་བསྒྱུར་ན་ཚད་མ་དང་རྣམ་འགྲེལ་གྱི་དང་ཚིག་ལེའུར་བྱས་པ་ཞེས་པའོ། །
གཉིས་པ་ནི་ཚད་མ་ནི་མངོན་སུམ་དང་རྗེས་དཔག་སྟེ་དེ་མཚོན་ཞིང་རྟོགས་པར་བྱེད་པས་བསྟན་བཅོས་ཀུན་ལས་བཏུས་ལ་དེ་སྐད་ཅེས་བྱ་ལ། རྣམ་འགྲེལ་ལའང་རྩ་བའི་ཚིག་དངོས་སུ་བྲིས་ཏེ་དེའི་རིམ་པའི་རྗེས་སུ་འཇུག་པ་དང་། ཚིག་དངོས་སུ་མ་བཀྲོལ་ཞིང་དེའི་རིམ་པ་ལ་མ་བརྟེན་པར་བརྒལ་ལན་དང་བཤད་པའི་ཁྱད་པར་དོན་གཙོ་བོར་བྱེད་པ་གཉིས་ལས། འདིས་ཀུན་བཏུས་ཀྱི་དོན་གྱི་ཆ་གཙོ་བོར་བྱས་ཏེ་འཆད་པས་སོ། ། ཚིག་ལེའུར་བྱས་པ་ནི་གཞུང་རྗེས་སུ་བསྔགས་པའི་སྡེ་སྦྱོར་གྱི་ཚིགས་བཅད་དུ་བྱས་པས་སམ་གཞུང་ཚོམས་སུ་བཅད་པས་ནའོ། ། གསུམ་པ་ནི་བསྡུ་ན་བཏགས་པའི་གནས་སྐབས་བཞི་སྟེ། གང་ཟག གནས། དཔེ། བརྗོད་བྱའི་དོན་དང་བཞི་ལས་གཙོ་བོར་དོན་ལས་བཏགས་ཏེ་བརྗོད་བྱ་ཚད་མ་སྟོན་པའི་ཕྱིར་རོ། །
གཉིས་པ་འདོད་པའི་ལྷ་ལ་ཕྱག་བྱ་བ་ལ་ལྔ་ལས་གང་གིས་ན་ཡི་གེ་པའམ་ལོ་ཙཱ་བས་སོ། ། གང་ལ་ན་སྡིག་པའི་ཆོས་ལས་རིང་དུ་སོང་བས་འཕགས་པ་སྐུ་མདངས་སྡུག་པ་བླ་ན་མེད་ཅིང་། གསུང་དབྱངས་མཉེན་ཞིང་ཡིད་དུ་འོང་བ་དང་། ཐུགས་གདུལ་བྱ་ཀུན་ལ་དམིགས་མེད་ཀྱི་བྱམས་སོགས་ཀྱིས་ཁྱབ་པས་འཇམ་པ་དང་། དཔལ་གྱི་འབྱུང་གནས་དང་ལུས་ཅན་ཀུན་གྱི་དཔལ་དུ་གྱུར་པས་བསྟེན་པར་འོས་པའི་ཕྱིར་དཔལ་དང་། ཉོན་མོངས་པ་རྣམས་ཀྱིས་བྱིས་པར་གྱུར་པའི་གནས་སྐབས་ལས་འདས་ཏེ་དག་པའི་ས་གཞིར་གནས་ལ་སྐབས་པས་གཞོན་ནུར་གྱུར་པའོ། ། དུས་ནི་བྲི་བའམ་བསྒྱུར་བའི་ཐོག་མར་རོ། ། དགོས་པ་ནི་བར་ཆད་མེད་པར་བྱ་བ་མཐར་ཕྱིན་པ་ལ་སོགས་པའི་ཆེད་དུའོ། ། ཚུལ་ནི་སྒོ་གསུམ་གུས་པས་མགོས་བཏུད་དེ་ཕྱག་འཚལ་ལོ། ། གཉིས་པ་བསྟན་བཅོས་ཀྱི་གཞུང་དངོས་ལ་གསུམ་སྟེ།
མཆོད་པར་བརྗོད་ཅིང་རྩོམ་པའི་རྒྱུ། བརྩམ་བྱ་གཞུང་གི་ལུས་དངོས་བཤད། མཇུག་བསྟན་བཅོས་ཀྱི་ཆེ་བ་བསྟན་པའོ། ། དང་པོ་ལ་གཉིས་ཀྱི་དང་པོ་མཆོད་པར་བརྗོད་པ་ལ་གསུམ་གྱི་དང་པོ་དགོས་པ་ནི། ཡ་རབས་དག་ཕལ་ཆེར་བསྟན་བཅོས་རྩོམ་པའི་ཐོག་མར་འདོད་པའི་ལྷ་ལ་ཕྱག་བྱེད་པས་ན་སློབ་དཔོན་འདི་ཡང་བདག་ཉིད་དམ་པ་རྣམས་དང་རྗེས་སུ་མཐུན་པར་བསྟན་པར་བྱ་བ་དང་། ཁྱད་པར་དུ་འཕགས་པའི་ལྷ་ལ་བསྟོད་པས་བསོད་ནམས་འཕེལ་ལ། དེ་ལས་བསྟན་བཅོས་བགེགས་མེད་པར་མཐར་ཕྱིན་པ་དང་། འཆད་ཉན་བྱེད་པ་རྣམས་སྔར་བསྟོད་ནས་ཞུགས་པས་བསོད་ནམས་སྐྱེ་བའི་ཕྱིར་རོ། ། གཉིས་པ་བསྡུས་དོན་ནི་ཀུན་ཏུ་བཟང་པོའི་སྒྲ་བྱང་སེམས་ཀྱི་ཁྱད་པར་ལ་མི་གཟུང་བའི་ཚེ་ཕུན་སུམ་ཚོགས་པ་གསུམ་ལྡན་གྱི་སངས་རྒྱས་ལ་མཆོད་པར་བརྗོད་པ་ཡིན་ནོ། ། གསུམ་པ་ཚིག་གི་དོན་ལ་གཉིས་ཀྱི་དང་པོ་བསྟོད་པའི་ཚིག་དོན་ནི།
རང་དོན་ཕུན་ཚོགས་སྐུ་གསུམ་མངའ་བར་བསྟོད་པ་ནི་ངོ་བོ་ཉིད་སྐུུའི་དབང་དུ་བྱས་ནས་རྟོག་པ་ཞེས་སོགས་ཏེ། ཁམས་གསུམ་གྱི་སེམས་དང་སེམས་བྱུང་བདག་དང་བདག་གི་ལ་སོགས་པའི་རྣམ་པར་ཞུགས་པ་དང་། གཟུང་འཛིན་གྱི་རྣམ་པར་ཞེན་པའི་མཚན་ཉིད་ཅན་གྱི་རྟོག་པ་ནི་དྲ་བ་སྟེ་འཁོར་བར་འཆིང་བའི་རང་བཞིན་ཡིན་པས་སོ། ། དེ་དག་བག་ཆགས་དང་བཅས་པ་གཉེན་པོས་རྣམ་པར་བསལ་ཏེ་སླར་མི་སྐྱེ་བའི་ཆོས་ཉིད་དུ་བྱས་པ་ཅན་གྱི་སྐུ་མངའ་ཞིང་། གང་ལ་ཉན་རང་སོགས་ཀྱི་ཡུལ་མིན་པས་ཟབ་ཅིང་ལོངས་སྤྱོད་རྫོགས་པའི་སྐུ་མངའ་བ་དང་། མཁྱེན་པ་དང་མཛད་པས་ཤེས་བྱ་དང་སེམས་ཅན་གྱི་དོན་མཐའ་དག་ལ་ཁྱབ་པའི་ཕྱིར་རྒྱ་ཆེ་བ་སྤྲུལ་པའི་སྐུ་མངའ་བ་སྟེ་ཡོད་པ་ཅན་སངས་རྒྱས་ཉིད་དོ། ། འདི་རྣམས་ཀྱིས་རིམ་པ་ལྟར་སྒྲིབ་པ་སྤངས་པ་དང་། ཟབ་པ་དང་། རྒྱ་ཆེ་བའི་ཁྱད་པར་གསུམ་གྱིས་སངས་རྒྱས་ཀྱི་རང་དོན་སྤངས་རྟོགས་གཞན་ལས་ཁྱད་པར་དུ་འཕགས་པར་བསྟན་ཏོ། ། གཞན་དོན་ཕུན་ཚོགས་ཀྱི་དབང་དུ་བྱས་ནས་མངོན་མཐོ་ངེས་ལེགས་ཀྱི་མཚན་ཉིད་ཅན་དགེ་ལེགས་ནི་བཟང་པོ་སྟེ་སངས་རྒྱས་གང་ལས་དེ་དོན་དུ་གཉེར་བ་རྣམས་ལ་ཀུན་ཏུ་སྟེ་དེ་མ་ལུས་ཤིང་མ་ཚང་བ་མེད་པར་སྐལ་བ་ཇི་ལྟ་བ་བཞིན་དུ་འབྱུང་བའོ། །
དེ་འགྲུབ་པའི་ཐབས་ཕུན་ཚོགས་ཀྱི་དབང་དུ་མཛད་ནས་མངོན་མཐོ་ངེས་ལེགས་དེ་སྒྲུབ་པའི་ཚུལ་ཅན་གྱི་ཆོས་སྟོན་པ་ནི་དོན་ཇི་ལྟར་གནས་པ་བཞིན་གསལ་བྱེད་དུ་འོད་ཟེར་དང་ཆོས་མཐུན་པས་འོད་ཟེར་དག་སྟེ། དེས་ཐབས་མཐའ་དག་སྟོན་པའི་ཕྱིར་གདུལ་བྱ་རྣམས་ལ་ཀུན་ནས་ཏེ་ཐབས་མ་ལུས་པ་སྟོན་པས་འཕྲོ་ཞིང་ཁྱབ་པར་མཛད་པ་ཅན་སངས་རྒྱས་སོ། ། ཕྱག་འཚལ་བའི་སྒྲ་སྦྱོར་བའི་ཕྱིར་ན་ལ་ནི་བཞི་པ་ཆེད་དུ་བྱ་བའི་སྒྲ་ཡིན་ནོ། ། གཉིས་པ་ཕྱག་གི་ཚིག་དོན་ནི་ཕྱག་འཚལ་ལོ་སྟེ། རབ་ཏུ་བཏུད་ཅིང་ལུས་ཕུལ་བའོ། ། གང་གི་ཚེ་ཀུན་ཏུ་བཟང་པོ་རྒྱལ་སྲས་ཀྱི་ཁྱད་པར་ལ་གྲགས་པ་ལྟར་གཟུང་བ་དེའི་ཚེ་རྟོག་པའི་དྲ་བ་བསལ་བས་ནི་བྱང་སེམས་ཀྱི་སའི་སྒྲིབ་པ་སྤངས་པའི་དང་། ཟབ་པས་ནི་ཉན་རང་སོ་སོ་སྐྱེ་བོའི་ཡུལ་མིན་པའི་དང་། རྒྱ་ཆེ་བ་ནི་བྱང་སེམས་ཀྱི་ཆེ་བའི་བདག་ཉིད་ཀྱི་སྐུ་སྟེ་ཁྱད་པར་གསུམ་མངའ་བའི་རྒྱལ་སྲས་ལ་ཞེས་བསྟན་ཏེ། དེ་ལའང་རྗེས་སུ་མཐུན་པའི་སྐུ་གསུམ་ཡོད་པ་ཁོ་ན་སྟེ། མཐར་ཕྱིན་པའི་ཕྱིར་སངས་རྒྱས་ཁོ་ན་ལ་བཞག་པར་ཟད་དོ། །
ཀུན་ཏུ་ཞེས་སོགས་ལྷག་མའི་བཤད་པ་སྔ་མ་བཞིན་ཅི་རིགས་སུ་སྦྱར་རོ། ། གཉིས་པ་རྩོམ་པའི་རྒྱུ་ལ་གཉིས་ཀྱི་དང་པོ་དངོས་ཀྱི་དོན་ནི། བསྟན་བཅོས་རྣམ་འགྲེལ་འདི་ལེན་བྱེད་མཁས་པ་དག་ཁོ་ན་ཡོད་མོད་ཀྱི་འོན་ཀྱང་ཉན་པ་པོའི་སྐྱོན་མང་བས་ཕན་པ་མེད་པ་སྐད་དུ་མཛད་དེ། ལེགས་བཤད་ལ་གོམས་པས་བསྒོམས་པའི་སེམས་ཁོ་ན་རྩོམ་པའི་རྒྱུར་བསྟན་པ་དང་། དོན་ཆེན་པོ་ཉམས་པའི་རྒྱུའི་ཉེས་པ་འདི་རྣམས་ནི་དོར་བར་རིགས་སོ་ཞེས་པ་ཡང་ཚིག་ཟུར་གྱིས་བསྟན་པའི་ཕྱིར་སྐྱེ་བོ་ཕལ་ཆེར་ཞེས་སོགས་གསུངས་ཏེ། སྐྱེ་བོ་ཕལ་ཆེར་ཏེ་མང་པོ་དག་ཕལ་པ་ཕྱི་རོལ་པའི་བསྟན་བཅོས་རྣམས་ལ་ཆགས་ཤིང་། བསྟན་བཅོས་ཡང་དག་འཛིན་ནུས་པའི་ཤེས་རབ་ཀྱི་རྩལ་མེད་པས་ནི་ལེགས་པར་བཤད་པ་རྣམས་དོན་དུ་མི་གཉེར་ཞིང་། དེ་ཁོ་ནར་མ་ཟད་ཀྱི་ལེགས་བཤད་མངོན་པར་བརྗོད་པ་ལ། གཞན་གྱི་ཕུན་སུམ་ཚོགས་པ་ལ་སེམས་ཁོང་ནས་འཁྲུག་པའི་ཕྲག་དོག་དྲི་མ་དག་གིས་ཞེ་སྡང་བར་ཡོངས་སུ་གྱུར་པ་ཡིན་ནོ། ། འདི་རྣམས་ཀྱི་ཉན་པ་པོའི་སྐྱོན་ཤེས་རབ་ངན་པ།
མི་ཤེས་པ། དོན་དུ་མི་གཉེར་བ། གཟུ་བོ་མིན་པ་བཞི་ལྡན་བསྟན་ཏོ། ། རྒྱུ་བཞི་པོ་དེས་ན་རྩོམ་པ་པོ་བདག་ལ་རྣམ་འགྲེལ་ཞེས་པའི་གཞུང་རྩོམ་པར་འདོད་པ་འདི་ནི་གཞན་དག་ལ་ཕན་པ་ཡིན་ཞེས་བསམ་པའང་མེད་དོ། ། འོ་ན་ཇི་ལྟར་རྩོམ་པ་ལ་འཇུག་ཅེ་ན། སེམས་ནི་ཡུན་ཏེ་དུས་རིང་པོ་ནས་ལེགས་པར་བཤད་པ་ལ་གོམས་པས་ལེགས་བཤད་ལ་ཞེན་པ་དང་ཆེད་ཆེར་འཛིན་པའི་མཚན་ཉིད་ཅན་ལེགས་བཤད་ལྷུར་ལེན་བསྐྱེད་པ་ཡོད་པའི་རྒྱུ་དེའི་ཕྱིར་རྣམ་འགྲེལ་རྩོམ་པ་འདི་ལ་དགའ་བ་སྟེ་མངོན་པར་འདོད་པ་སྐྱེ་འོ་ཞེས་ཁ་ཅིག་འཆད་དོ། ། གཞན་དག་ནི་རྐང་པ་ཕྱི་མ་གཉིས། ཡོངས་གྱུར་དེས་ན་གཞན་ལ་འདི་ནི་མཆོག་ཏུ་ཕན་པ་མིན་ཕྱིར་སེམས་པའང་ཡིན། ། ལེགས་བཤད་གོམས་པས་ལྷུར་ལེན་བསྐྱེད་ཕྱིར་སེམས་ཡུན་རིང་ནས་འདི་ལ་དགའ་བ་སྐྱེས། ། ཞེས་འདོན་ཞིང་ཚིག་དོན་གཞན་དུ་འཆད་དེ།
སློབ་དཔོན་འདི་ཅིའི་ཕྱིར་མདོའི་རྣམ་འགྲེལ་དུ་རྩོམ་གྱི་རང་དགའ་ཁོ་ནར་མི་རྩོམ་ཞེ་ན། སེམས་པ་དང་སྙིང་རྗེས་མདོའི་འགྲེལ་པར་རྩོམ་ཞེས་པ་ནི་སྐྱེ་བོ་འཇིག་རྟེན་མ་རབས་ཕལ་ཆེར་མང་པོ་དག་རྒྱུ་ངན་པ་ཕྱིན་ཅི་ལོག་གི་ཤེས་པ་ལས་བྱུང་བ་ཕལ་པར་གྱུར་པའི་མུ་སྟེགས་ཀྱི་བསྟན་བཅོས་དང་སློབ་དཔོན་གྱི་ལུགས་སུན་འབྱིན་པའི་བསྟན་བཅོས་ལ་ཆགས་ཤིང་རྗེས་སུ་ཞེན་པ་ཡིན་ནོ། ། རྒྱུ་གང་གིས་ཞེ་ན། ལེགས་ཉེས་འབྱེད་པའི་ཤེས་རབ་ཀྱི་རྩལ་ཏེ་མཐུ་མེད་པས་ན་ཇི་སྐད་བཤད་པའི་ཉེས་བཤད་ལའང་ལེགས་བཤད་དུ་བཟུང་ནས་ཆགས་པར་བྱེད་དོ། ། དེས་ན་རང་གིས་ལེགས་བཤད་རྣམས་ཇི་བཞིན་ཁོང་དུ་ཆུད་མི་ནུས་པས་སློབ་དཔོན་གྱིས་ལེགས་བཤད་རྣམས་དོན་དུ་མི་གཉེར་ཞིང་དེ་ཁོ་ནར་མ་ཟད་སློབ་དཔོན་ཕྱོགས་ཀྱི་གླང་པོ་ལ་ཕྲག་དོག་གི་དྲི་མ་དག་གིས་ཞེ་སྡང་བར་ཡང་ཡོངས་སུ་གྱུར་པ་ཡིན་ནོ། ། སློབ་དཔོན་ཇི་ལྟ་བུ་ཞིག་ལ་ཞེ་ན། བཤད་པ་བཟང་བ་ནི་ལེགས་པར་བཤད་པ་སྟེ་བཅོམ་ལྡན་འདས་ཀྱི་བཀའོ། ། དེ་ཁོ་ན་ལ་གོམས་པས་ལྷུར་ལེན་པ་སྟེ་ཤིན་ཏུ་ཞེན་པ་ཡོད་པ་ཅན་ནོ། ། ཚིག་འདི་ནི་བར་དུ་ཆོད་ཀྱང་འབྲེལ་པ་ཁོ་ན་ཡིན་ཏེ། ལུགས་ལས།
གང་ཞིག་གང་དང་འབྲེལ་པ་ནི། ། རིང་ན་འདུག་ཀྱང་དེ་དང་དེར། ། ཞེས་འབྱུང་བས་སོ། ། འདིས་ནི་སློབ་དཔོན་ཚོགས་གཉིས་བསགས་པར་བསྟན་ཏེ། དེ་ཁོ་ན་ལེགས་བཤད་ལ་གོམས་པས་ལྷུར་ལེན་བསྐྱེད་པར་འགྱུར་རོ། ། ཕལ་ལ་ཆགས་པ་ལ་སོགས་པའི་རྒྱུ་དེས་ན་ཀུན་ལས་བཏུས་འདི་ནི་དོན་ཆེན་པོ་ཡིན་ཡང་གཞན་མང་པོ་རྣམས་ལ་མཆོག་ཏུ་ཕན་པ་མིན་པ་སྟེ་ཕན་པ་མཆོག་དམ་པར་མི་འགྱུར་ལ། འོན་ཀྱང་ཕན་པ་ཅུང་ཟད་ནི་ཡོད་པ་ཁོ་ན་ཏེ་དེ་ནི་ཕལ་ཆེར་ཞེས་པའི་སྒྲས་བསྟན་ཏོ། ། ཕན་པ་མེད་པ་དེའི་ཕྱིར་བདག་ནི་ཀུན་ལས་བཏུས་འདི་ཤིན་ཏུ་འབྲས་བུ་དང་བཅས་པར་བྱ་སྙམ་པ་ལ་སོགས་པའི་རྣམ་པ་ཅན་གྱི་སེམས་པའང་རྣམ་འགྲེལ་དུ་རྩོམ་པའི་རྒྱུ་ཡིན་ནོ། ། འང་གི་སྒྲས་སློབ་དཔོན་བྱང་ཆུབ་སེམས་དཔའ་དང་འདྲ་བ་ལ་ཅུང་ཟད་ཞེ་སྡང་བའང་ཕུང་བའི་རྒྱུ་ཡིན་པས་ན་བདག་གིས་སློབ་དཔོན་གྱི་ལུགས་ཕྱིན་ཅི་མ་ལོག་པར་བསྟན་པས་སློབ་དཔོན་ལ་གུས་པ་བསྐྱེད་ནས་ཕུང་བའི་རྒྱུ་དེ་ལས་བཟློག་པར་བྱ་སྙམ་པ་དེ་ལྟར་སྡུག་བསྔལ་དང་བྲལ་འདོད་ཀྱི་རྣམ་པ་ཅན་གྱི་སྙིང་རྗེ་ཡང་རྩོམ་པའི་རྒྱུར་བསྟན་ཏོ། ། དེ་ལྟ་བུའི་སེམས་པ་དང་སྙིང་རྗེ་གཉིས་པོ་དེའི་ཕྱིར་ཏེ་རྒྱུས་བདག་གི་སེམས་ཅན་ཡུན་ཏེ་དུས་རིང་པོ་ནས་ཚད་མ་ཀུན་ལས་བཏུས་ཀྱི་བཤད་པར་གྱུར་པ་རྣམ་འགྲེལ་ཞེས་བྱ་བ་འདི་རྩོམ་པ་ལ་དགའ་བ་སྐྱེས་ཏེ་འདོད་པ་རྒྱུན་ཆགས་པར་བྱུང་བ་ཡིན་ནོ་ཞེས་འཆད་དོ། །
གཉིས་པ་ཞར་བྱུང་དགོས་འབྲེལ་ལ་དགོས་བསྡུས་ཚིག་གསུམ་གྱི་དང་པོ་ནི། མདོ་དོན་ཆེ་བ་ཉིད་ཐོས་ནས། ། ཉན་པ་དང་ནི་འཛིན་པ་ལ། ། ཉན་པ་པོ་ནི་གུས་བྱེད་པས། ། ཐོག་མར་དགོས་པ་བརྗོད་པར་བྱ། ། ཞེས་རྣམ་བཤད་རིགས་པ་ལས་གསུངས་པ་ལྟར་ཉན་པ་པོའི་སྐྱེ་བོ་བསྟན་བཅོས་ཀྱི་དགོས་སོགས་ལ་དོན་འགྱུར་གྱི་ཐེ་ཚོམ་ལས་བསྟན་བཅོས་ལ་འཇུག་པའི་དོན་དུ་དགོས་སོགས་བསྟན་ཏེ། འདི་ལྟར་དགོས་པ་བརྗོད་བྱ་འབྲེལ་པ་རྣམས་མ་བསྟན་ན་རིམ་པ་ལྟར་རོག་སོ་གདོག་ལྟར་དགོས་མེད་དང་། བསྙོན་ཚིག་ལྟར་བརྗོད་བྱས་སྟོང་པ་དང་། འཇོག་པོའི་གཙུག་རྒྱན་གྱི་རིན་པོ་ཆེའི་རྒྱན་ལྟར་དགོས་པ་སྒྲུབ་མི་ནུས་སུ་རིག་ནས་རྟོག་ལྡན་བསྟན་བཅོས་ལ་མི་འཇུག་པའི་ཕྱིར་འཇུག་པའི་དོན་དུ་དེ་གསུམ་བསྟན་ཏེ། འབྲེལ་པ་དང་ནི་རྗེས་མཐུན་ཐབས། །
སྐྱེས་བུའི་དོན་ནི་བརྗོད་བྱེད་དག ། ཅེས་པ་ལ་སོགས་པ་ལྟར་རོ། ། གཉིས་པ་ལ་གསུམ་སྟེ། བསྟན་བཅོས་ཀྱི་དགོས་པ་བརྗོད་བྱ་འབྲེལ་པ་གསུམ་གྱི་དང་པོ་ལ་དངོས་དང་རྩོད་སྤང་ངོ་། ། དང་པོ་ལ་གསུམ། བྱ་བའི་ངོ་བོ། འབྲས་བུ། འབྲས་བུའི་འབྲས་བུའོ། ། དང་པོ་ནི། ངག་གཞན་དང་ཐུན་མོང་བའི་བྱ་བ་སྟེ།
རང་གི་བརྗོད་བྱ་གོ་བར་བྱེད་པའོ། ། གཉིས་པ་ནི། ངག་གཞན་དང་ཐུན་མོང་མིན་པའི་བྱ་བ་སྟེ་འདི་ལས་ཀུན་བཏུས་ཀྱི་ཚིག་དོན་བདེ་བླག་ཏུ་རྟོགས་པ་ཡིན། གསུམ་པ་ནི། དེ་ལས་སློབ་དཔོན་ལ་སྡང་བ་ལོག་ཅིང་སྐྱེས་བུའི་གནས་སྐབས་དང་མཐར་ཐུག་གི་དོན་གྲུབ་པ་ལ་སོགས་ཡིན་ནོ། ། སྐྱེས་བུའི་དོན་ལའང་དུལ་ལྷ་ན་རེ། ཡུལ་གྱི་དབང་གིས་སྐྱེས་བུའི་དོན་ཉེ་བ་དང་རྒྱང་རིང་བ་དང་། གང་ཟག་གི་དབང་གིས་འཇིག་རྟེན་པ་འཁོར་བ་དང་། དེ་ལས་འདས་པ་མྱང་འདས་དང་། དོར་བྱ་མི་འདོད་པ་སྦྲུལ་དང་ཚེར་མ་དང་དུག་དང་མཚོན་སོགས་དང་།
བླང་བྱ་འདོད་པ་མེ་ཏོག་ཕྲེང་དང་ཙན་དན་དང་གོས་སོགས་དང་། དེ་ལས་བཟློག་པ་ནི་བཏང་སྙོམས་སུ་བྱ་བའོ་ཞེས་སོ། ། ཤཱཀྱ་བློ་ཡང་བླང་དོར་བཏང་སྙོམས་སུ་བྱ་བའི་དོན་གསུམ་ཡོད་པར་བཞེད་ལ། ཆོས་མཆོག་ནི་བླང་དོར་གཉིས་ལ་གཞན་ཕུང་གསུམ་མེད་དེ། བཏང་སྙོམས་སུ་བྱ་བ་དོར་བྱར་བཞེད་དེ། རང་འགྲེལ་ལས། རྩོམ་པ་འབྲས་བུ་མེད་པ་ནི་ཡལ་བར་དོར་བྱ་ཡིན་པའི་ཕྱིར་ཞེས་གསུངས་པ་དང་མཐུན་ནོ། ། གཉིས་པ་ནི། འོན་ཏེ་ཉིང་དགོས་དགོས་པར་མི་འཐད་དོ་ཞེ་ན། སྐྱོན་མེད་དེ་བརྒྱུད་པའི་དགོས་པ་ཡིན་པའི་ཕྱིར་རོ། །
བྱ་བའི་ངོ་བོ་ཡང་དགོས་པ་ཙམ་ཡིན་མོད་ཀྱི་འདིར་དཔྱད་བྱའི་དགོས་པའི་གཙོ་བོ་མིན་ཏེ། ཐམས་ཅད་ལ་གྲགས་པས་གྲུབ་ཟིན་པའི་ཕྱིར་རོ། ། བྱ་བའི་ངོ་བོ་དེ་བརྗོད་བྱ་མེད་པར་དོགས་པ་བཟློག་པའི་དོན་དུ་བཀོད་དོ་ཞེ་ན། མ་ཡིན་ཏེ་བརྗོད་བྱ་བསྟན་པས་བཟློག་པའི་ཕྱིར་རོ། ། བརྗོད་བྱའི་ཁྱད་པར་བསྟན་པའི་དོན་དུ་སྨོས་པའང་མིན་ཏེ། ཁྱད་པར་བསྟན་པ་ཉིད་ཀྱིས་དེ་བསྟན་པའི་ཕྱིར་རོ། ། གཉིས་པ་བརྗོད་བྱ་ནི་ཡང་དག་པའི་ཤེས་པ་འཁོར་དང་བཅས་པ་ཡིན་ལ། སྤྱིར་བརྗོད་བྱ་སྣ་ཚོགས་པ་སྟོན་ཏེ། རབ་ཏུ་གྲགས་པའི་དོན་ནི་དཔག་བསམ་གྱི་ཤིང་གི་ལམ་སྟོན་པ་ལྟ་བུའོ། ། ཤུགས་ཀྱིས་འཕངས་པའི་དོན་ནི་སྨན་པའི་ཉེ་བར་བསྟན་པ་ལྟ་བུའོ། །
དཔག་པར་བྱ་བའི་དོན་ནི་ཚད་མ་སྟོན་པ་ལྟ་བུའོ། ། ཐམས་ཅད་དུ་མ་གྲགས་པའི་དོན་ནི་མཆོད་སྦྱིན་ལ་སོགས་པའི་བསྟོད་པ་བཞིན་ནོ་ཞེས་ཡ་མ་རི་འཆད་དོ། ། གསུམ་པ་འབྲེལ་པ་ནི་བསྟན་བཅོས་དང་དགོས་པ་གཉིས་ཐབས་ཐབས་བྱུང་དུ་དང་། བྱ་བའི་འབྲས་བུ་དང་བྱ་བའི་འབྲས་བུའི་འབྲས་བུ་ནི་བསྒྲུབ་བྱ་སྒྲུབ་བྱེད་དུ་འབྲེལ་བ་ཡིན་ལ། བྱ་བའི་འབྲས་བུ་བསྟན་བཅོས་ལ་འབྲེལ་བ་དངོས་དང་། བྱ་བའི་འབྲས་བུའི་འབྲས་བུ་བསྟན་བཅོས་ལ་འབྲེལ་བ་ནི་བརྒྱུད་འབྲེལ་ལོ། གསུམ་པ་ཚིག་གི་དོན་ནི་འདི་ནི་ཞེས་པས་བསྟན་བཅོས་ཀྱི་བརྗོད་བྱ་བསྟན་ཏེ། ཚད་མ་མདོ་འདི་ནི་ཞེས་འདིའི་བཤད་བྱར་སྟོན་པའི་ཕྱིར་རོ། ། མཆོག་ཏུ་ཕན་པ་མིན་ཕྱིར་སེམས་པའང་ཡིན། ། ཞེས་པས་དགོས་པ་དང་ཉིང་དགོས་བསྟན་ཏེ།
ཇི་ལྟར་བསྟན་ཚུལ་ནི་སྔ་མ་བཞིན་ནོ། ། འབྲེལ་པ་ནི་ཤུགས་ལ་འཕངས་ཏེ། འདི་ལྟར་འདི་ནི་འདིའི་དགོས་པ་ཡིན་ནོ་ཞེས་བརྗོད་པ་ན་འདི་ནི་དགོས་པ་དེ་འགྲུབ་པའི་ཐབས་ཡིན་ནོ་ཞེས་དོན་གྱིས་འཕངས་པའི་ཕྱིར་རོ། ། དེས་ན་བསྟན་འཆོས་དང་དགོས་པ་ལས་ལོགས་སུ་མ་སྨོས་སོ། ། འདི་དག་ལ་གྲངས་ཀྱི་ངེས་པ་ནི་མཐའ་གཅིག་ཏུ་མེད་དེ། ཨ་བྷ་ཡས། རྗོད་བྱེད་དང་ལྔ་དང་། ཆོས་མཆོག་ལ་སོགས་པས་བཞི་དང་། ཀ་མ་ལ་ཤཱི་ལས་ཉིང་དགོས་དགོས་པར་བསྡུས་ནས་གསུམ་དུ་ཡང་གསུངས་པའི་ཕྱིར་རོ། ། གཉིས་པ་བརྩམ་བྱ་གཞུང་གི་ལུས་དངོས་བཤད་པ་ལ་བཞི་སྟེ།
མདོ་འཆད་པའི་རྒྱུ་རྗེས་དཔག་བཤད། ཚད་མ་མདོའི་མཆོད་བརྗོད་བསྟན། མདོ་ཡི་མངོན་སུམ་ལ་སོགས་བཤད། ལྷག་མ་གཞན་དོན་རྗེས་དཔག་བཤད་པའོ། ། དང་པོ་ལ་གཉིས་ཀྱི་དང་པོ་རྟགས་ཀྱི་མཚན་ཉིད་མདོར་བསྟན་པ་ནི། ཀུན་ལས་བཏུས་དེ་ཡང་རྗེས་དཔག་ལ་བརྟེན་ནས་བཤད་བྱ་ཡིན་ཞིང་། རྗེས་དཔག་དེ་རྟགས་བྱེ་བྲག་ཏུ་བསྟན་པའི་སྒོ་ནས་རྟོགས་བྱ་ཡིན་པའི་ཕྱིར། ཕྱོགས་ཆོས་དེ་ཆས་ཁྱབ་པ་ནི། ། ཞེས་པས་རྟགས་ཀྱི་མཚན་ཉིད་དང་། གཏན་ཚིག་དེ་ནི་རྣམ་གསུམ་ཉིད། །
ཅེས་པས་གྲངས་ངེས་དང་། མེད་ན་མི་འབྱུང་ངེས་ཕྱིར་རོ། ། ཞེས་པས་གྲངས་ངེས་པའི་རྒྱུ་དང་། གཏན་ཚིགས་ལྟར་སྣང་དེ་ལས་གཞན། ། ཞེས་པས་མི་མཐུན་ཕྱོགས་ལས་ལྡོག་པར་བསྟན་ལ། ཕྱོགས་ནི་ཡ་ཁྱལ་ལ་ཚོགས་པའི་མིང་གིས་བཏགས་ནས་ཤེས་འདོད་ཆོས་ཅན་ལ་བརྗོད་དོ། ། དེའི་ཆོས་ནི་དེ་ལ་འགོད་ཚུལ་ལྟར་གྲུབ་པའི་རྟགས་སོ། ། དེར་བཏགས་པ་ལ་དགོས་པ་མེད་པས་གདགས་པར་མི་བྱའོ་ཞེ་ན། མ་གྲུབ་སྟེ་དཔེ་བུམ་པ་ལ་སོགས་ཆོས་ཅན་ཐམས་ཅད་ཀྱི་ཆོས་མིག་གིས་གཟུང་བྱ་ལྟ་བུ་ཕྱོགས་ཀྱི་ཆོས་དང་ཁྱབ་པ་གྲུབ་པས་རྟགས་ཡང་དག་ཏུ་དོགས་པ་དགག་པའི་ཕྱིར་རོ། ། འོན་ཏེ་ཆོས་ཅན་གྱི་ཆོས་ཞེས་བརྗོད་པས་ཤེས་འདོད་ཆོས་ཅན་གྱི་ཆོས་ཉིད་ཚུལ་དང་པོར་གོ་སྟེ།
དེའི་ཚེ་ཤེས་འདོད་ཆོས་ཅན་དེ་ལ་ཆོས་སྒྲུབ་པའི་སྐབས་ཡིན་པས་དེ་ཤུགས་ཀྱིས་ཉེར་བས་སོ་ཞེ་ན། མཐུན་དཔེ་ལ་རྟགས་ཡོད་པའང་དེ་ལྟར་བརྗོད་པས་ཚུལ་དང་པོར་གོ་བར་འགྱུར་ཏེ། དེ་ལའང་ཆོས་སྒྲུབ་པའི་སྐབས་ཡིན་པས་ཉེ་བའི་ཕྱིར་རོ། ། སྐྱོན་མེད་དེ་ཆས་ཁྱབ་པ་ཞེས་པས་དཔེ་ལ་ཡོད་པར་གྲུབ་ཟིན་པས་ཆོས་ཅན་གྱི་ཆོས་ཞེས་བརྗོད་པས་བསྒྲུབ་བྱའི་ཆོས་ཅན་ཉིད་ལ་རྟགས་ཡོད་ཚུལ་དང་པོར་གཟུང་ངོ་ཞེ་ན། དེས་དེ་ལྟར་གྲུབ་བཞིན་དུ་ཡང་བསྣན་པའི་ཕྱིར་ཡང་སྨོས་པར་དོགས་པར་འགྱུར་ཏེ། མཐུན་པ་ཁོ་ན་ལ་ཡོད་པ་ཞེས་པའི་ངེས་གཟུང་གིས་ལྡོག་ཁྱབ་གྲུབ་ཀྱང་སླར་ཡང་ཕྱོགས་ཀྱི་ཆོས་གང་ཞིག་མཐུན་པ་ལ་ཡོད་ལ་དེ་མེད་པ་ལ་མེད་པ་ནི་གཏན་ཚིགས་ཡིན་ནོ་ཞེས་ལྡོག་ཁྱབ་བསྣན་ནས་སྨོས་པ་བཞིན་ནོ། དེས་ན་བསྣན་ནས་སྨོས་པར་དོགས་པ་སྤང་བའི་ཕྱིར་ཡང་བཏགས་སོ། ། འོན་ཏེ་ཆོས་ཅན་ཞེས་པ་ཆོས་གསུམ་ཀ་ལ་འཇུག་པའི་སྤྱི་སྒྲ་ཡིན་ཡང་ཚུལ་དང་པོའི་ཚེ་བསྒྲུབ་བྱའི་ཆོས་ཅན་གོ་སྟེ། གཙོ་བོ་ཡིན་པའི་ཕྱིར་ཏེ། དེ་ནི་ཐབས་ཀྱི་ཆོས་སྒྲུབ་པའི་གཞི་ཡིན་པས་དང་།
དཔེ་ནི་ཐབས་ཡིན་པས་ཕལ་པ་ཡིན་ལ། ཕལ་པ་དང་གཙོ་བོ་ཉེ་ན་གཙོ་བོ་བྱས་པ་ཡིན་པར་ཤེས་པའི་ཤུགས་དང་། དེ་བཞིན་དུ་ཆོས་བསྒྲུབ་བྱའི་ཆོས་ཅན་ལ་བསྒྲུབ་བྱ་ཡིན་ལ། དཔེ་ལ་ངེས་ཟིན་ཡིན་པས་ངེས་བྱ་དང་ངེས་ཟིན་ཡོད་ན་བྱ་བ་ཁོ་ན་གཙོ་བོ་ཡིན་པར་ཤེས་པའི་ཤུགས་ཀྱིས་ཤེས་འདོད་ཆོས་ཅན་ལ་རྟགས་ཡོད་ཚུལ་དང་པོར་གོ་ཞེ་ན། ཤུགས་གཉིས་པོ་དེ་ནི་ངག་གིས་དངོས་སུ་མ་ཟིན་པར་རང་གིས་བརྟགས་ཤིང་དཔྱད་པ་ལས་གོ་དགོས་པས་ན་རྟོགས་པར་དཀའོ། ། དེ་སྤང་བའི་ཕྱིར་ཡང་བཏགས་སོ། ཕྱོགས་ཀྱི་ཆོས་ཞེས་པ་དྲུག་པའི་བསྡུ་བ་ཡིན་ན་ཕྱོགས་ཉིད་ཀྱིས་ཁྱད་པར་དུ་བྱས་པས་དཔེ་ལ་རྗེས་འགྲོ་མེད་པར་འགྱུར་རོ་ཞེ་ན། མ་ཡིན་ཏེ་མི་ལྡན་རྣམ་གཅོད་ཙམ་གྱི་ཁྱད་པར་དུ་བྱས་པའི་ཕྱིར་རོ་ཞེས་ལེའུ་བཞི་པར་སྟོན་ཏོ། ། དེའི་ཆ་ནི་ཕྱོགས་ཚོགས་དོན་དེའི་ཆ་ཤས་སམ་ཕྱོགས་གཅིག་ལ་མི་བྱའི། ཕྱོགས་བཏགས་པ་བ་དེའི་ཆ་སྟེ་བསྒྲུབ་བྱའི་ཆོས་སོ། །
ཕྱོགས་གཅིག་མིན་ན་ཆར་ཇི་ལྟར་འགྱུར་ཞེ་ན། སྨྲ་བ་པོའི་བསམ་པའི་དབང་གིས་ཆ་ཞེས་བཏགས་སོ། ། ཆོས་དེས་རྟགས་ལ་ཁྱབ་པ་ནི་རྗེས་སུ་འགྲོ་ལྡོག་གི་ཁྱབ་པ་ཡིན་ལ། ཚུལ་ཡང་ཁྱབ་བྱ་རྟགས་དེ་ལ་ཆོས་ཡོད་པ་ཁོ་ནའོ། ཁྱབ་བྱེད་ཆོས་ཡོད་ཁོ་ན་ལ་རྟགས་དེ་ཡོད་པ་ཞེས་རྣམ་གཅོད་གཉིས་ཀྱི་ཚིག་སྦྱར་གྱི། དེ་ལས་བཟློག་ན་སྐྱོན་དུ་འགྱུར་ཏེ། ཁྱབ་བྱ་རྟགས་དེའང་ཆོས་གཞན་དང་ལྡན་པས་བསྒྲུབ་བྱའི་ཆོས་གཅིག་པུ་ཁོ་ན་དང་ལྡན་པ་མི་སྲིད་པའི་ཕྱིར་དང་། རྟགས་རྩོལ་བྱུང་ལྟ་བུ་ཆོས་ཀྱི་ཕྱོགས་གཅིག་ལ་མེད་པས་རྟགས་མིན་པར་འགྱུར་བའི་ཕྱིར་རོ། ། དེས་ན་རྟགས་ཡང་དག་གི་མཚན་ཉིད་ཚུལ་གསུམ་ངེས་པའི་རྟགས་སོ། ། དེ་ལྟ་བུའི་གཏན་ཚིགས་དེ་དག་ནི་ཆོས་ཅན་འབྲས་བུ་རང་བཞིན་མི་དམིགས་པ་རྣམ་པ་གསུམ་ཉིད་དུ་ངེས་ཏེ།
ཕྱོགས་ཆོས་དང་མེད་ན་མི་འབྱུང་བའི་འབྲེལ་པ་ངེས་པའི་ཕྱིར་རོ། ། གསུམ་པོ་ཡང་ཕྱོགས་དུ་བ་ཅན་འདིར་མེ་ཡོད་དེ། དུ་བ་ཡོད་པའི་ཕྱིར་དང་། ཤ་པའི་སྡོང་སྒུར་འདི་ཤིང་གི་ཐ་སྙད་དུ་བྱར་རུང་སྟེ་ཤ་པ་ཡིན་པའི་ཕྱིར་དང་། བུམ་པ་མེད་བཞིན་དུ་བུམ་མེད་དུ་མི་དྲན་པའི་ས་ཕྱོགས་སུ་བུམ་པ་མེད་དེ། བུམ་པ་ཡོད་ན་དམིགས་པའི་མཚན་ཉིད་ཀྱིར་གྱུར་པ་ལས་བུམ་པ་མ་དམིགས་པའི་ཕྱིར་རོ་ཞེས་པའོ། ། གསུམ་པོ་དེ་ལས་གཞན་པའི་ལྡན་འདི་འབྲེལ་པ་ཅན་འདུའི་འདོད་པ་དེ་ཆོས་ཅན། ཕྱོགས་ཆོས་དང་མེད་ན་མི་འབྱུང་བའི་འབྲེལ་པ་མེད་དེ། གཏན་ཚིགས་ལྟར་སྣང་ཡིན་པའི་ཕྱིར་རོ། ། གཉིས་པ་རྒྱས་པར་བཤད་པ་ལ་བཞི་སྟེ།
རྟགས་གསུམ་སོ་སོར་ཕྱེ་སྟེ་བཤད། གྲངས་ངེས་དངོས་ལ་རྩོད་པ་སྤང་། གསུམ་ལས་གཞན་པ་ལྟར་སྣང་ཡིན། མེད་ན་མི་འབྱུང་རྒྱས་པར་བཤད་པའོ། ། དང་པོ་ལ་གསུམ་གྱི་དང་པོ་འབྲས་བུའི་རྟགས་ནི། དུ་བ་དེ་མེའི་བསྐྱེད་བྱ་ཡིན་པས་མེ་གོ་བྱེད་ཡིན་ན། མེའི་ཁྱད་པར་གསལ་ཞིང་འབར་བའི་ཡང་གོ་བྱེད་དུ་འགྱུར་རོ་ཞེ་ན། མ་གྲུབ་སྟེ། ཁྱད་པར་དེ་མེད་པར་ཡང་འབྱུང་བས་སོ། ། དེས་ན་རྒྱུ་མེ་ལ་ཡོད་པའི་རང་བཞིན་སྟེ་སྤྱིར་གྱུར་པའི་ཆོས་ཇི་སྙེད་ཅིག་མེད་ན་མི་འབྱུང་བའི་འབྲས་བུ་དུ་བ་ནི་ཆོས་ཅན།
ཆོས་ཅན་ལ་འབྲེལ་ཡུལ་སྤྱིའི་ཆོས་མེ་ཙམ་སྒྲུབ་པའི་གཏན་ཚིགས་སུ་མི་རུང་སྟེ། ཕྱོགས་ཀྱི་ཆོས་གང་ཆོས་མེ་ཙམ་གྱི་འབྲས་བུར་ངེས་པའི་ཕྱིར་རོ། ། གཉིས་པ་རང་བཞིན་གྱི་རྟགས་ནི། སྔ་མར་མ་ཟད་ཡང་གི་སྒྲས་བསྡུས་པ་ཤ་པ་ཡང་ཆོས་ཅན། ཆོས་ཀྱི་རང་བཞིན་གྱི་གཏན་ཚིགས་ཡིན་ཏེ། ཤིང་གི་རྒྱུ་ལས་རྒྱུུ་གཞན་ལ་མི་ལྟོས་པར་ཤིང་གི་རང་བཞིན་ཡོད་པ་ཙམ་དང་འབྲེལ་པ་ཅན་གྱི་ངོ་བོར་སྐྱེས་ཤིང་ཚུལ་གསུམ་པར་ངེས་པའི་ཕྱིར་རོ། ། གསུམ་པ་མ་དམིགས་པའི་རྟགས་ལ་གསུམ་གྱི་དང་པོ་གོ་བྱེད་དུ་འགྱུར་ཚུལ་ནི། གཞི་འདིར་ཆོས་ཅན། ཡུལ་སོགས་ཀྱིས་བསྐལ་པའི་དོན་ཡོད་ངེས་ཐ་སྙད་མི་འཇུག་སྟེ། བསྐལ་དོན་ལ་རང་གི་ཚད་མ་རྣམས་ནི་འཇལ་བྱེད་དུ་མི་འཇུག་པའི་ཕྱིར་ཞེས་པའི་རྟགས་ཆོས་ཅན།
ཆོས་ཅན་ལ་མེད་པ་དང་འདྲ་བར་ཡོད་ངེས་ཐ་སྙད་མི་འཇུག་པའི་བསྐལ་དོན་ལ་ཡོད་ངེས་ཐ་སྙད་མི་འཇུག་པའི་འབྲས་བུ་ཅན་ཏེ་རྒྱུ་མཚན་དུ་རུང་སྟེ། ཆོས་ཅན་ལ་བསྐལ་དོན་ཡོད་ངེས་ཐ་སྙད་མི་འཇུག་པར་སྒྲུབ་པ་ལ་ཕྱོགས་ཆོས་གྲུབ་ཅིང་བསྐལ་དོན་ཡོད་ངེས་ཐ་སྙད་ཀྱི་རྒྱུ་མཚན་ལོག་པའི་ཕྱིར་རོ། ། མ་དམིགས་པའི་གཏན་ཚིགས་ལ་དམིགས་པའི་མཚན་ཉིད་ཀྱི་གྱུར་པ་ལས་མ་དམིགས་པ་ཞེས་བྱེ་བྲག་ཏུ་བྱས་པ་ལ་ལྟོས་ནས་བུམ་པ་བལྟར་རུང་མ་དམིགས་པའི་གཏན་ཚིགས་འགའ་ཞིག་ཆོས་ཅན། གཞི་དེར་བུམ་པ་མེད་པར་ཤེས་པ་ལ་སོགས་པའི་འབྲས་བུ་ཅན་དུ་རུང་སྟེ། དེ་ལྟར་སྒྲུབ་པ་ལ་ཚུལ་གསུམ་ངེས་པའི་རྟགས་ཡིན་པའི་ཕྱིར་རོ། ། གཉིས་པ་རབ་ཏུ་དབྱེ་བ་ནི། མེད་དོན་ཅན་ཏེ་དགག་པའི་དོན་དང་ཐ་སྙད་ཀྱི་ཡུལ་ཅན་སྣང་རུང་མ་དམིགས་པའི་གཏན་ཚིགས་དེ་ལའང་དབྱེ་ན་སྦྱོར་བའི་བྱེ་བྲག་གིས་རྣམ་པ་བཞིར་འགྱུར་ཏེ། ཡོད་ན་བལྟར་རུང་བའི་ཆོས་གྲང་རེག་དང་རང་བཞིན་འགལ་བ་གྲུབ་པ་འདི་ན་གྲང་རེག་མེད་དེ། མེ་ཡོད་པའི་ཕྱིར་ཞེས་པ་དང་། འདིས་ནི་ཁྱབ་བྱེད་དང་འགལ་བ་གྲུབ་པ་འདི་ན་བ་མོའི་རེག་པ་མེད་དེ།
མེ་ཡོད་པའི་ཕྱིར་ཞེས་པའང་བསྟན་ཞིང་། གྲང་རེག་དང་འགལ་བ་མེའི་འབྲས་བུ་དག་གྲུབ་པ་འདི་ན་གྲང་རེག་མེད་དེ། དུ་བ་ཡོད་པའི་ཕྱིར་ཞེས་པ་དང་། དུ་བའི་རྒྱུ་མེ་བལྟར་རུང་བའི་བདག་ཉིད་དག་ནི་མ་གྲུབ་པ་འདི་ན་དུ་བ་མེད་དེ། མེ་མེད་པའི་ཕྱིར་ཞེས་པ་དང་། དགག་བྱའི་ཆོས་དུ་བའི་ངོ་བོར་བལྟར་རུང་བའི་བདག་ཉིད་དག་ནི་མ་གྲུབ་པ་འདི་ན་སྣང་རུང་གི་དུ་བ་མེད་དེ། དུ་བ་སྣང་རུང་མ་དམིགས་པའི་ཕྱིར་ཞེས་པ་དང་། འདིས་ནི་འདི་ན་ཤ་པ་མེད་དེ། ཤིང་མེད་པའི་ཕྱིར་ཞེས་ཁྱབ་བྱེད་ཀྱི་ངོ་བོ་བལྟར་རུང་བའི་བདག་ཉིད་མ་གྲུབ་པའང་བསྟན་ཏོ། ། གསུམ་པ་རྩོད་པ་སྤང་བ་ནི་ཅི་སྟེ་འགལ་འབྲས་དམིགས་པས་གྲང་རེག་མེད་པར་གྲུབ་ན་འགལ་བའི་རྒྱུ་དམིགས་པས་ཀྱང་གྲང་རེག་པར་ཅི་སྟེ་མི་འགྲུབ་ཅེ་ན།
གྲང་རེག་དེ་དང་འགལ་བ་མེའི་རྒྱུ་བུད་ཤིང་དམིགས་པ་རྟགས་སུ་སྦྱར་བའི་ཤིང་དེ་ཆོས་ཅན་གཞི་དེར་གྲང་རེག་མེད་པར་སྒྲུབ་ན་ཁྱབ་པ་འཁྲུལ་པ་ཅན་ཡིན་ནོ། ། གྲང་རེག་གི་རྒྱུ་མཚན་ཏེ་རྒྱུ་དག་ཏུ་ནི་འགལ་བ་ཉིད་མེད་པས་གྲང་རེག་མེད་པས་མ་ཁྱབ་པའི་ཕྱིར་རོ་ཞེས་པས་དེའི་རྒྱུར་འགལ་ན་གོ་བྱེད་དུ་རུང་བར་བསྟན་ཏེ། འདི་ན་གྲང་ནས་བ་སྤུ་ལངས་པ་ལ་སོགས་པའི་མེ་མེད་དེ། མེའི་ཁྱད་པར་ཉེ་བའི་ཕྱིར་ཞེས་པ་ལྟ་བུའོ། ། འདིས་ནི་རྒྱུ་དང་འགལ་བའི་འབྲས་བུ་དམིགས་པའང་བསྟན་ཏེ། འདི་ན་གྲངས་ནས་བ་སྤུ་ལངས་པ་ལ་སོགས་པའི་མེ་ཡོད་པ་ཅན་མ་ཡིན་ཏེ། དུ་བ་ཡོད་པའི་ཕྱིར། དེས་ན་མ་དམིགས་པ་ནི་བརྒྱད་དོ། ། འོན་ཏེ་མེ་ཤི་ནས་རིང་ཞིག་ནའང་དུ་བ་མཐོང་བའི་ཕྱིར་ཇི་ལྟར་འགལ་འབྲས་དམིགས་པ་མི་འཁྲུལ་ཞེ་ན། འགལ་འབྲས་དམིགས་པ་ལ་ཡང་ཆོས་ཅན་ཡུལ་དང་ནི་དུས་དང་ལ་སོགས་པས་གནས་སྐབས་ཁྱད་པར་ཅན་ལ་ལྟོས་ནས་གོ་བྱེད་དུ་འགྱུར་བར་འདོད།
དེ་དག་ལ་ལྟོས་ནས་ཚུལ་གསུམ་ངེས་པར་འགྱུར་བའི་ཕྱིར། ཁྱད་པར་གསུམ་ནི་དུ་བ་འབྱུང་བའི་མེ་ཉེ་བའི་ཡུལ་དང་། མེ་ད་ལྟར་གྱི་ཡིན་པའི་དུས་དང་། མེ་ཉེ་བའི་དུ་བའི་གནས་སྐབས་སོ། ། ཡང་གིས་འབྲས་རྟགས་ཀྱང་ཁྱད་པར་གསུམ་ལ་ལྟོས་པར་གཟུང་ངོ་། ། གསུམ་པོ་ལ་ལྟོས་པ་ལས་གཞན་དུ་ན་དེས་གྲང་རེག་མེད་པར་སྒྲུབ་ན་འཁྲུལ་བར་འགྱུར་ཏེ། ཡུལ་སོགས་ལ་མ་ལྟོས་པར་མི་གྲང་བར་སྒྲུབ་པ་ལ་ཐལ་བ་རྟགས་སུ་བཀོད་པ་བཞིན་ནོ། ། གཉིས་པ་ལ་གཉིས་ལས། དང་པོ་ཚོགས་པས་འབྲས་བུ་དཔོག་པ་རང་བཞིན་དུ་འདུ་བ་ནི་རྒྱུ་ཚོགས་པས་འབྲས་བུ་དཔོག་པ་དེ་རྟགས་གསུམ་དུ་མི་འདུ་བས་ཇི་ལྟར་རྟགས་ཡིན་ཞེ་ན། རྒྱུ་སྤུན་ཐ་ག་བ་སོགས་རས་ཡུག་གི་རྒྱུ་ཚོགས་པ་ལ་འབྲས་བུ་རས་ཡུག་སྐྱེད་པར་རུང་བ་རྗེས་སུ་དཔོག་པའི་རྟགས་གང་ཡིན་པ་དེའི་ཆོས་རས་ཡུག་སྐྱེ་རུང་དེ་ནི་ཆོས་ཅན།
རྒྱུ་ཚོགས་པའི་དེའི་རང་བཞིན་ཡིན་པར་བརྗོད་དེ། རྒྱུ་ཚོགས་པ་དེ་ཁྱོད་ཀྱི་རྒྱུ་ལས་རྒྱུ་དོན་གཞན་ལ་མི་ལྟོས་པར་དེའི་བདག་ཉིད་དུ་བྱུང་བའི་ཕྱིར་རོ། ། ཅིའི་ཕྱིར་དེས་འབྲས་བུ་བསྐྱེད་ངེས་རྗེས་སུ་མི་དཔོག་ཅེ་ན། དངོས་རྒྱུའམ་བརྒྱུད་རྒྱུའི་ཚོགས་པ་གང་གིས་དེ་ལྟར་དཔོག དང་པོ་མི་འཐད་དེ། ཕྱོགས་ཆོས་མི་འགྲུབ་པའི་ཕྱིར་ཏེ། དེ་མ་ཐག་འབྲས་བུ་མངོན་སུམ་དུ་འགྱུར་བས་རྟགས་དོན་མེད་པའི་ཡང་ཕྱིར་རོ། ། གཉིས་པ་ནི་མ་ངེས་ཏེ་རྒྱུ་ཚོགས་པ་སྔ་མའི་འབྲས་བུ་ཡིན་པའི་བརྒྱུད་རྒྱུའི་ཚོགས་པ་ཆོས་ཅན། རང་གི་ནུས་པ་རྣམས་ཕྱི་མ་ཕྱི་མ་ཁྱད་པར་ཅན་དུ་འགྱུར་པ་དང་འབྲེལ་པ་ལ་ལྟོས་པའི་རང་གི་བརྒྱུད་པའི་འབྲས་བུ་དཔོག་ན་མ་ངེས་པ་ནི་ཉིད་ཡིན་ཏེ། དེས་རང་གི་བརྒྱུད་འབྲས་བསྐྱེད་པ་ལ་རྒྱུན་འགྱུར་བའི་བར་འདིར་འགལ་རྐྱེན་གྱིས་གེགས་བྱེད་པ་དག་སྲིད་པའི་ཕྱིར་རོ། །
གཉིས་པ་རོས་གཟུགས་དཔོག་པ་འབྲས་རྟགས་སུ་བསྡུ་བ་ནི་འོན་ཏེ་རྒྱུ་འབྲས་སུ་མ་གྱུར་པའི་རོས་གཟུགས་རྟོགས་པ་དེ་རྟགས་གསུམ་གང་དུ་འདུ་ཞེ་ན། མུན་ཁུང་དུ་མ་དུ་ལུང་གི་རོ་མྱངས་པས་ཁ་ནང་གི་མ་དུ་ལུང་ག་ལ་རང་དང་ཚོགས་པ་ཅིག་ལ་རག་ལས་པའི་གཟུགས་ལ་སོགས་པ་རོ་རྟགས་སུ་གཟུང་བ་ལས་རྟོགས་པར་བྱེད་པའི་རྟགས་ཡང་དག་དེ་ནི་ཆོས་ཅན། འབྲས་རྟགས་སུ་འདུ་སྟེ། རང་གི་ཉེར་ལེན་གྱི་རྒྱུ་རོ་སྔ་མས་རང་དང་ཚོགས་པ་གཅིག་པའི་གཟུགས་ལྷན་ཅིག་བྱེད་རྐྱེན་གྱི་སྒོ་ནས་བསྐྱེད་པའི་ཆོས་ཏེ་ནུས་པ་ཆོས་ཅན་ལ་རྗེས་སུ་དཔོག་པར་བྱེད་པའི་རྟགས་ཡང་དག་ཡིན་པའི་ཕྱིར། སོགས་པས་ཙམ་པ་ཀའི་དྲི་དང་མེའི་རེག་པས་གཟུགས་དཔོག་པའང་བསྡུའོ། ། དུ་བས་བུད་ཤིང་གི་འགྱུར་བ་བསྐྱེད་པའི་ལྷན་ཅིག་བྱེད་རྒྱུ་མེའི་ནུས་པ་དངོས་སུ་དཔགས་པས་བུད་ཤིང་གི་འགྱུར་བ་ཚ་བ་ཤུགས་ལ་དཔོག་པ་བཞིན་ནོ། ། དེ་ཉིད་གཞུང་འཛུགས་པ་ནི་རོ་ཆོས་ཅན། ཆོས་ཅན་ལ་གཟུགས་འདས་པ་དངོས་སུ་དཔགས་པའི་གཟུགས་ད་ལྟ་བ་ཤུགས་ལ་དཔོག་པར་ནུས་པ་ཡིན་ཏེ། རང་ལ་ནུས་པ་འཇུག་པའི་རོ་སྔ་མ་དེ་མེད་པར་ནི་ཁྱོད་མེད་ཅིང་རང་གི་ཉེར་ལེན་རོ་སྔ་མ་དེ་ཉིད་གཞན། རང་དང་ཁྱབ་མཉམ་གྱི་གཟུགས་ཀྱིའང་ལྷན་ཅིག་བྱེད་རྒྱུ་ཡིན་པའི་ཕྱིར་རོ། །
ཚུལ་དེ་ལྟར་ན་རོ་ད་ལྟ་བ་ཆོས་ཅན། ཆོས་ཅན་ལ་གཟུགས་འདས་པ་དང་རང་དང་དུས་གཅིག་པའི་གཟུགས་ད་ལྟ་བ་རྟོགས་པར་ནུས་ཏེ། གཟུགས་ད་ལྟ་བ་བསྐྱེད་ནུས་ཀྱི་གཟུགས་འདས་པ་དངོས་སུ་དཔགས་པས་གཟུགས་ད་ལྟ་བ་ཤུགས་ལ་དཔོག་པའི་ཕྱིར་རོ། ། དེས་གཟུགས་མ་འོངས་པ་ནི་དཔོག་མི་ནུས་ཏེ། འཁྲུལ་པའི་ཕྱིར་རོ། ། དེས་ན་རོས་གཟུགས་དཔོག་པའི་རྟགས་དེ་ནི་དེས་ཆོས་ཅན་ལ་གཟུགས་འདས་པ་དཔོག་ན་འབྲས་བུའི་རྟགས་ལས་སྐྱེས་པ་ཞེས་བྱ་ལ། ད་ལྟ་བའི་གཟུགས་དཔོག་དེའི་སྒོ་ནས་འོངས་པ་ཞེས་བྱ་སྟེ། གཟུགས་སྔ་མ་ལས་སྐྱེས་པའི་སྒོ་ནས་ཆོས་ཅན་ལ་དངོས་སུ་གཟུགས་སྔ་མ་བསྒྲུབས་པས་ཤུགས་ལ་གཟུགས་ད་ལྟ་བ་བསྒྲུབ་པའི་ཕྱིར་རོ། ། འདིས་ནི་གྲོགས་མ་འཕོ་བ་དང་ཉ་འཕར་བས་ཆར་སོགས་འབྱུང་རུང་དུ་སྒྲུབ་པའང་འབྲས་རྟགས་སུ་འདུ་བར་བཤད་དོ། ། གསུམ་པ་ལ་བཞིའི་དང་པོ་དཔྱོད་པ་པའི་རྟགས་ལྷག་ལྡན་དུ་བསྟན་པ་ནི།
འབྲས་བུ་སྐྱེ་རུང་ཡང་རྒྱུ་ཚོགས་པས་དཔོག་གི་མ་ཚོགས་པ་ལས་དཔོག་མི་ནུས་པས་དཔྱོད་པ་བ་དཔག་རྒྱུ་ཚུལ་མིན་ཡིད་བྱེད་མ་ཚོགས་པའི་དབང་པོའི་ལུས་ལས་སྐྱེས་བུ་ལ་འབྲས་བུ་འདོད་ཆགས་ནི་རྗེས་སུ་དཔག་པའི་རྟགས་གང་ཡིན་དེ་ཆོས་ཅན། རྟགས་ཡང་དག་མིན་ཏེ། ལྷག་མ་དང་ལྡན་པའི་རྟགས་ཡིན་པའི་ཕྱིར་ཏེ། ཕྱོགས་ཆོས་གྲུབ་ཀྱང་འདོད་ཆགས་ངེས་པར་བསྐྱེད་པའི་ནུས་པ་མེད་པས་མི་མཐུན་ཕྱོགས་ལ་མ་མཐོང་ཡང་ཁྱབ་པ་ལ་ཐེ་ཚོམ་ཟ་བའི་ཕྱིར། དཔེར་བརྗོད་ན་སྐྱེས་བུ་འདི་འདོད་ཆགས་ཅན་དུ་ལུས་རྒྱས་པ་དང་དབང་པོ་དང་བློ་དང་ལྡན་པ་ལས་རྗེས་སུ་དཔོག་པ་བཞིན་ནོ། ། གཉིས་པ་དེ་བཞིན་དུ་སྨྲ་བའང་ལྟར་སྣང་དུ་སྒྲུབ་པ་ནི་རྟགས་སྔ་མ་རྟགས་མིན་པ་ལྟར་རྗོད་འདོད་སྤྱིའི་འབྲས་བུ་ངག་ཚིག་སྨྲ་བ་དང་མཆུ་གཡོ་བ་ཕ་རོལ་ལ་མཐོང་བའི་རྟགས་དེ་ཆོས་ཅན། དེ་ལས་ཕ་རོལ་གཏན་ཚིགས་ཏེ་རྒྱུའི་ཁྱད་པར་ཅན་ཆགས་ཅན་དུ་ཤེས་པར་བྱེད་མི་ནུས་ཏེ། དེ་སྒྲུབ་ཀྱི་མི་མཐུན་ཕྱོགས་ལ་མ་མཐོང་ཙམ་གྲུབ་ཀྱང་ཁྱབ་པ་མ་ངེས་པའི་ཚད་མའམ་རྟགས་ལྟར་སྣང་ཡིན་པའི་ཕྱིར་རོ། ། དཔེར་ན་ཚིག་ལས་ཕ་རོལ་ཆགས་ཅན་དང་ཞེ་སྡང་ཅན་དུ་དཔོག་པ་བཞིན་ནོ། ། གསུམ་པ་དེ་ལ་རྩོད་པ་སྤང་བ་ནི་ཅི་སྟེ་མི་མཐུན་ཕྱོགས་ལ་མཐོང་བས་རྟགས་འཁྲུལ་པ་ཡིན་ན་སྨྲ་བ་ནི་ཆགས་བྲལ་ལས་བཟློག་ནས་ཆགས་བྲལ་ལ་མ་མཐོང་བའི་ཕྱིར་ཞེ་ན།
སྨྲ་བ་དེ་ཆོས་ཅན། མི་མཐུན་ཕྱོགས་ལ་མ་མཐོང་བ་ཙམ་གྱིས་ལྡོག་པ་འཁྲུལ་པ་མེད་པ་མིན་པར་ཐལ། མ་མཐོང་ཙམ་གྲུབ་ཀྱང་ཡོད་པར་མི་འགལ་བས་ལྡོག་པ་འཁྲུལ་པ་སྲིད་པ་ཅན་ཉིད་ཀྱི་ཕྱིར། དཔེར་ན་འབྲས་མང་པོ་ཞིག་ཚོས་པར་མཐོང་ནས་ཕྲུ་བའི་འབྲས་ནི་ཚོས་པ་ཡིན་ཏེ། ཕྲུ་བ་གཅིག་གི་ནང་དུ་ཆུད་པར་ཁྱད་པར་མེད་པའི་ཕྱིར་ཞེས་པ་བཞིན་ནོ། ། བཞི་པ་ལྷག་ལྡན་གྱི་དོན་བཤད་པ་ནི་རྟགས་གང་ཞིག་མི་མཐུན་ཕྱོགས་ལ་མ་མཐོང་ཙམ་གྱིས་མི་མཐུན་ཕྱོགས་ལས་ལྡོག་པར་རབ་ཏུ་སྟོན་པས་སྒྲུབ་པར་བྱེད་པར་འདོད་པའི་མི་མཐུན་ཕྱོགས་ལ་མ་མཐོང་ཙམ་དེ་ནི་ལྡོག་པ་ལ་ཐེ་ཚོམ་གྱི་རྒྱུ་ཡིན་ཞིང་མཐུན་ཕྱོགས་ལ་མཐོང་བས་དེ་ལ་ལྷག་མ་དང་ལྡན་པའི་མ་ངེས་པ་ཞེས་བརྗོད་དོ། ། དེས་ན་ལྡོག་པ་གྲུབ་པར་འདོད་པས་འབྲེལ་པ་ཁས་ལེན་དགོས་ཏེ་འབྲེལ་པ་མེད་ན་རྟགས་གོ་བྱེད་མ་ཡིན་པར་ཐལ་བའི་ཕྱིར་རོ། ། བཞི་པ་ལ་གཉིས་སྤྱིར་བསྟན། བྱེ་བྲག་ཏུ་བཤད་པའོ། ། དང་པོ་ལ་གསུམ་སྟེ།
གཞན་ལུགས་དགག རང་ལུགས་བཞག དོན་བསྡུ་བའོ། ། དང་པོ་ལ་གཉིས་ཀྱི་དང་པོ་སློབ་དཔོན་རྟགས་ལ་འབྲེལ་པ་བཞེད་པར་བསྟན་པ་ནི། འབྲེལ་པ་མེད་ན་གོ་བྱེད་དུ་མི་འགྱུར་བའི་རྒྱུ་དེ་ཡིས་སློབ་དཔོན་ཕྱོགས་གླང་ཆོས་ཅན། རྟགས་ཡང་དག་དང་བསྒྲུབ་བྱའི་ཆོས་ལ་འབྲེལ་པ་དགོས་པར་བཞེད་དེ། གཏན་ཚིགས་ཀྱི་ནི་ཚུལ་གསུམ་ལའང་ལྟར་སྣང་གསུམ་གྱི་གཉེན་པོར་ངེས་པར་དགོས་སོ་ཞེས་ངེས་པ་བརྗོད་པར་མཛད་པའི་ཕྱིར་ཏེ། གཉིས་ཀ་ལ་རབ་ཏུ་གྲུབ་པ་ནི་སྒྲུབ་པ་ཡིན་ནོ་ཞེས་སོ། ། ཁྱབ་པ་ཡོད་འབྲེལ་པ་མེད་ན་རྗེས་སུ་འགྲོ་ལྡོག་ངེས་མི་སྲིད་པའི་ཕྱིར་རོ། ། དེ་ལ་མ་གྲུབ་པའི་གཉེན་པོར་ཕྱོགས་ཆོས་དང་།
བཟློག་དོན་འགལ་བ་དང་། དེའི་ཆ་མཐུན་འགལ་བའི་ལྷག་ལྡན་གྱི་གཉེན་པོར་རྗེས་འགྲོ་དང་། འཁྲུལ་པ་ཅན་ཐུན་མོང་གི་མ་ངེས་པ་དང་། དེའི་ཕྱོགས་མཐུན་ཡང་དག་ལྷག་ལྡན་དང་། ། གཉིས་ཀ་ལ་ཐེ་ཚོམ་ཟ་བ་ཐུན་མོང་མ་ཡིན་པའི་མ་ངེས་པའི་གཉེན་པོར་ལྡོག་པ་ངེས་པ་བརྗོད་དོ། ། གཉིས་པ་མ་མཐོང་ཙམ་གྱིས་ལྡོག་པ་འགྲུབ་པས་དགག་པ་ལ་གཉིས་རང་སྡེ་ལ་ལུང་རིགས་ཀྱིས་གནོད། གཞན་སྡེ་ལ་ཁས་བླངས་ཀྱིས་གནོད་པའོ། ། དང་པོ་ལ་གཉིས་ལུང་གི་གནོད་བྱེད་དང་། རིགས་པའི་གནོད་བྱེད་བརྗོད་པའོ། ། དང་པོ་ལ་དྲུག་གི་དང་པོ་མི་མཐུན་སྨོས་པ་དོན་མེད་འགྱུར་བ་ནི།
འོན་ཏེ་མ་མཐོང་ཙམ་གྱིས་ལྡོག་པ་གྲུབ་པར་སློབ་དཔོན་བཞེད་དོ་ཞེ་ན། སློབ་དཔོན་ཕྱོགས་གླང་ཆོས་ཅན། རྟགས་ཡང་དག་དེ་འཁྲུལ་པ་ཅན་གྱི་མ་ངེས་པར་དོགས་པའི་གཉེན་པོར་ནི་ཆོས་མི་མཐུན་པ་ཉིད་ཅན་གྱི་སྒྲུབ་ངག་བརྗོད་པར་དམ་བཅས་པ་གང་ཡིན་པ་དེ་ནི་མེད་པར་ཐལ། འབྲེལ་པ་མེད་ཀྱང་མ་མཐོང་ཙམ་གྱིས་ལྡོག་ཁྱབ་འགྲུབ་པའི་ཕྱིར་རོ། ། གང་དུ་དམ་བཅས་ཞེ་ན། རིགས་པའི་སྒོར། རེ་ཤིག་འགལ་བ་དང་མ་ངེས་པའི་གཉེན་པོར་གཉིས་ཀ་བརྗོད་པར་བྱ་བ་གང་ཡིན་པ་འདི་ནི་རིགས་སོ་ཞེས་སོ། ། གལ་ཏེ་ངག་དེས་རྟགས་མི་མཐུན་ཕྱོགས་ལ་མ་མཐོང་བ་དེ་སྟོན་པའི་འབྲས་བུ་ཅན་ཡིན་པས་དོན་ཡོད་ཅེ་ན། རྟགས་ཡང་དག་མི་མཐུན་ཕྱོགས་ལ་མཐོང་ཙམ་དེ་ཆོས་ཅན། དེ་རྟོགས་པའི་དོན་དུ་ཆོས་མི་མཐུན་སྦྱོར་དེ་ངེས་པར་སྨོས་མི་དགོས་པར་ཐལ།
ཆོས་མི་མཐུན་སྦྱོར་དེ་མ་སྨོས་ཀྱང་རྟོགས་པར་འགྱུར་བའི་ཕྱིར་ཏེ། མ་སྨོས་པའི་སྔ་རོལ་ནས་གྲུབ་ཟིན་པའི་ཕྱིར་རོ། ། འོན་ཏེ་མ་དམིགས་ཙམ་གྱིས་མེད་ངེས་སུ་མི་འགྲུབ་པས་དེ་འགྲུབ་པའི་ཕྱིར་བརྗོད་དོ་ཞེ་ན། རྟགས་མི་མཐུན་ཕྱོགས་ལ་མེད་ཅེས་བྱ་བའི་ཆོས་མི་མཐུན་པ་ཉིད་ཅན་གྱི་ཚིག་གིས་ཀྱང་ཆོས་ཅན། རྟགས་དེ་མི་མཐུན་ཕྱོགས་ལ་མེད་པ་ཁོ་ནར་ངེས་མི་ནུས་པར་ཐལ། རྟགས་མི་མཐུན་ཕྱོགས་ལ་མ་དམིགས་ཙམ་ཞིག་བརྗོད་པའི་ཕྱིར། ཁྱབ་པ་ཁས་བླངས་སོ། ། ཅི་ལྟར་མེད་ངེས་སུ་རྟོགས་ཞེ་ན། མི་མཐུན་སྦྱོར་བརྗོད་པ་དེའི་ཚེ་ཆོས་ཅན་རྟགས་ཡང་དག་མི་མཐུན་ཕྱོགས་ལ་མེད་ཅེས་བྱ་བར་རྟོགས་ཏེ། ཚུལ་ཇི་ལྟར་རང་བཞིན་འབྲེལ་པའི་ཚུལ་དེས་རྟགས་མི་མཐུན་ཕྱོགས་ལ་མེད་པ་དེ་ལྟར་རིགས་པ་བརྗོད་པའི་སྒྲུབ་ངག་ཡིན་པའི་ཕྱིར་རོ། །
གཉིས་པ་ལྷག་ལྡན་འཁྲུལ་པ་མེད་པར་འགྱུར་བ་ནི། གལ་ཏེ་མི་མཐུན་ཕྱོགས་ལ་མ་མཐོང་བས་ལྡོག་པ་གྲུབ་པ་ཡིན་ནོ། ། དེ་ཉིད་མེད་པའི་རིགས་པའོ་ཞེ་ན། ཟོས་ལྷག་གི་འབྲས་བུ་འདི་དག་ནི་སྨིན་པའམ་རོ་མངར་སྐྱུར་བྲོ་བ་ཡིན་ཏེ། གཟུགས་འདྲ་བས་སམ་ཤིང་གཅིག་ལས་སྐྱེས་པའི་ཕྱིར་ཞེས་པའི་རྟགས་ཆོས་ཅན་ལྡོག་ཁྱབ་གྲུབ་པར་འགྱུར། འདོད་ན། ཅི་སྟེ་སློབ་དཔོན་གྱིས་ལྷག་མ་དང་ལྡན་པའི་འཁྲུལ་པ་ཅན་དུ་བཤད་པ་མི་རིགས་པ་ཡིན་པར་ཐལ། འདོད་ན་ཀུན་ལས་བཏུས་ཀྱི་འགྲེལ་པར་འདི་ཡང་འཁྲུལ་པའི་ཕྱིར་ཚད་མ་མ་ཡིན་ཏེ། གཟུགས་མཚུངས་པས་རོ་ལ་སོགས་པ་གདོན་མི་ཟ་བར་མཚུངས་པར་འགྱུར་བ་ནི་མིན་ནོ་ཞེས་སོ། ། གསུམ་པ་སྲོག་ལྡན་གོ་བྱེད་ཡིན་པར་ཐལ་བ་ནི།
ཕྱོགས་གཉིས་ལས་མ་མཐོང་བས་ལྡོག་པ་ཅན་དུ་བཞག་པའི་རྟགས་སྲོག་ཆོས་ཅན་ལྡོག་ཁྱབ་གྲུབ་པའི་གཏན་ཚིགས་སུ་འགྱུར། མ་མཐོང་ཙམ་གྲུབ་པས་སོ། ། འདོད་མི་ནུས་ཏེ་སློབ་དཔོན་གྱིས་རིགས་པ་བརྟག་པའི་བསྟན་འཆོས་ལས་དེ་བདག་ལོག་པས་མི་ལྡོག་པར་བསྟན་པའི་ཕྱིར་རོ། ། བཞི་པ་ཐེ་ཚོམ་ཟ་བ་རྟགས་སུ་ཐལ་བ་ནི། མདོ་ལས། ཕྱོགས་ཀྱི་ཆོས་ནི་རྒོལ་བ་དང་ཕྱིར་རྒོལ་བ་གཉིས་ཀ་ལ་ངེས་པར་གཟུང་ངོ་ཞེས་པས། ཕྱོགས་ཆོས་རྒོལ་ཕྱིར་རྒོལ་གཉིས་ཀ་ལ་མ་གྲུབ་པ་དང་། དེ་གཉིས་གང་རུང་ལ་མ་གྲུབ་པ་དང་། ཐེ་ཚོམ་ཟ་ནས་མ་གྲུབ་པ་དང་། ཆོས་ཅན་གཞི་མ་གྲུབ་པ་ཕྱོགས་ཆོས་ཀྱི་སྐྱོན་ཡིན་པ་ལྟར།
དེ་བཞིན་དུ་མཐུན་ཕྱོགས་ལ་ཡོད་པ་དང་མེད་པ་ལ་སོགས་པ་ལ་ཡང་ཅི་རིགས་པར་བརྗོད་པར་བྱའོ་ཞེས་རྗེས་འགྲོ་ལ་མ་གྲུབ་པ་བཞི་དང་། ལྡོག་པ་ལ་མི་མཐུན་དཔེ་ཆོས་ཅན་གཞི་མ་གྲུབ་པ་མ་གཏོགས་པ་གཞན་གསུམ་རྟགས་ཀྱི་སྐྱོན་དུ་བསྟན་པ་ཡིན་ན། ཕྱོགས་ཆོས་གྲུབ་ཅིང་ལྡོག་པ་ལ་ཐེ་ཚོམ་ཟ་བའི་རྟགས་ཆོས་ཅན། ཕྱོགས་ཆོས་ལ་ཐེ་ཚོམ་ཟ་ནས་མ་གྲུབ་པ་དང་སྦྱར་ཏེ་བསྒྲེས་ནས་ལྡོག་པ་ལ་ཐེ་ཚོམ་ཟ་ནས་མ་གྲུབ་པར་སློབ་དཔོན་གྱིས་བརྗོད་བྱ་མིན་པར་ཐལ། ལྡོག་ཁྱབ་གྲུབ་པའི་ཕྱིར་ཏེ། མ་མཐོང་བའི་ཕྱིར་ཏེ་ཐེ་ཚོམ་ཟ་བས་སོ། ། ལྔ་པ་མཉན་བྱས་གཉིས་ཀ་འགོག་པར་ཐལ་བ་ནི། སྒྲའི་ཁྱད་པར་གྱི་ཆོས་མཉན་བྱ་ཆོས་ཅན། སྒྲ་ལ་རྟག་མི་རྟག་རྣམ་པར་གཅོད་ནུས་པའི་གཏན་ཚིགས་སུ་འགྱུར། ཕྱོགས་ཆོས་སུ་གྲུབ་རྟག་མི་རྟག་ལས་ལྡོག་པའི་ཕྱིར་ཏེ།
མ་མཐོང་བའི་ཕྱིར་རོ། ། འདོད་པར་མི་ནུས་ཏེ། སྤྱི་དང་ཁྱད་པར་གྱི་ཆོས་དག་ནི་རྣམ་པར་གཅོད་པར་བྱེད་པའི་གཏན་ཚིགས་མིན་པའི་ཕྱིར་ཞེས་མདོ་འགྲེལ་ལས་སོ། ། གལ་ཏེ་དེ་གཉིས་ཀ་མི་གཅོད་དེ། དེ་གཉིས་གཅིག་བཀག་ནས་གཅིག་འགྲུབ་པའི་ཕྱིར་ཏེ། གཉིས་ཀ་འགོག་པ་ལ་གནོད་བྱེད་ཀྱི་ཚད་མ་གཞན་གྱིས་རྟག་མི་རྟག་བཀག་པ་ཆོས་ཅན། དུས་གཅིག་ཏུ་ཆོས་ཅན་གཅིག་ལ་མི་སྲིད་དེ། འགལ་བའི་ཕྱིར། ཚ་གྲང་བཞིན་ཞེས་པའི་ཁྱབ་བྱེད་འགལ་དམིགས་ཀྱིས་གནོད་ཅེ་ན། གནོད་པ་ཡོད་པ་ད་ནི་མ་མཐོང་ཙམ་ཆོས་ཅན།
དེ་ལས་མེད་ངེས་སུ་འགྲུབ་པ་མིན་པར་ཐལ། དེ་ལས་མེད་ངེས་སུ་འགྲུབ་པ་ལ་ཚད་མས་གནོད་པ་མི་སྲིད་པའི་ཕྱིར་རོ། ། འོན་ཏེ་མཉན་བྱ་ལ་སྲིད་ཀྱི་གཞན་ལ་མིན་ཞེ་ན། མཉན་བྱ་ལ་སྲིད་པ་དེ་བཞིན་དུ་ནི་རྟགས་གཞན་ལའང་ལྡོག་པ་སྒྲུབ་བྱེད་མི་མཐུན་ཕྱོགས་ལ་མ་མཐོང་ཙམ་དེ་ཆོས་ཅན། དེས་རྟགས་མི་མཐུན་ཕྱོགས་ལས་ལྡོག་པར་སྒྲུབ་པ་ལ་ཚད་མ་གཞན་གྱིས་གནོད་པ་སྲིད་པར་ཐལ། མ་མཐོང་ཙམ་གྱིས་ལྡོག་ཁྱབ་ཅན་དུ་གཞག་པའི་ཕྱིར་རོ། ། དྲུག་པ་རེག་བྱ་འགོག་པ་རིགས་པར་ཐལ་བ་ནི། བྱེ་བྲག་པས་མྱ་ངམ་གྱི་ཐང་ན་རླུང་གི་རྫས་ཡོད་དེ། གྲང་དྲོ་གང་ཡང་མ་ཡིན་པའི་རེག་བྱ་བཏང་སྙོམས་པ་ཡོད་པར་དམིགས་པའི་ཕྱིར། ཁྱབ་པ་ཡོད།
རེག་བྱ་བཏང་སྙོམས་པ་ཡོད་ན་མཐོང་དུ་རུང་བ་དང་མི་རུང་བའི་འབྱུང་བས་སོགས་གསུམ་ཆོས་ཅན། རེག་བྱ་བཏང་སྙོམས་པ་དང་མི་ལྡན་ཏེ། བཏང་སྙོམས་པ་མཐོང་བའི་ཕྱིར་ཞེས་པའི་རྟགས་དེ་ཆོས་ཅན། རེག་པ་འགོག་ནུས་པར་འཁྲུལ་པ་མེད་པ་ཅན་ཏེ་རིགས་པར་ཐལ། དེས་རེག་པ་འགོག་པ་ལས་ཕྱོགས་ཆོས་དང་ཁྱབ་པ་གྲུབ་པའི་རྟགས་ཡིན་པའི་ཕྱིར་རོ། ། འདོད་མི་ནུས་ཏེ་ཀུན་ལས་བཏུས་ཀྱི་རླུང་གིས་རབ་ཏུ་བྱེད་པ་ལས། གལ་ཏེ་མ་མཐོང་བ་ཙམ་གྱིས་མ་མཐོང་བ་དག་ལ་འགོག་པར་བྱེད་ན་དེ་ཡང་རིགས་པ་མིན་ནོ་ཞེས་སོ། ། གཉིས་པ་ནི། སྐྱུ་རུ་ར་གཅིག་ཟོས་པས་རོ་སྐ་བ་དང་ནད་སེལ་ནུས་པ་དང་ཡོངས་སུ་འཇུ་བྱེད་ཁྱད་པར་ཅན་དུ་མཐོང་ནས་ཟོས་པ་ས་གཞན་པའི་སྐྱུ་རུ་ར་རྣམས་ཆོས་ཅན། རོ་ནུས་སྨིན་པ་ཁྱད་པར་ཅན་ཡིན་ཏེ།
སྐྱུ་རུ་ར་ཡིན་པའི་ཕྱིར་ཞེས་པའི་རྟགས་ཆོས་ཅན་དེ་ལྟར་སྒྲུབ་ནུས་སུ་ཐལ། ཕྱོགས་ཆོས་དང་ལྡོག་ཁྱབ་ངེས་པའི་ཕྱིར་ཏེ་མ་མཐོང་བས་སོ། ། འདོད་ན་སྐྱུ་རུ་ར་ཡིན་པ་ཆོས་ཅན་དེ་ལ་ཡུལ་དུས་ལ་སོགས་འགའ་ཞིག་ཏུ་རོ་ནུས་སྨིན་པ་ཁྱད་པར་ཅན་གཅིག་མཐོང་བས་ཡུལ་དུས་གཞན་ཐ་དད་ཀྱི་སྐྱུ་རུ་ར་ལ་རོ་ནུས་སྨིན་པ་ཁྱད་པར་ཅན་དེ་ཡོད་པར་ངེས་པར་སྒྲུབ་ནུས་སུ་རིགས་པ་མ་ཡིན་པར་ཐལ། སྐྱེ་བའི་ཡུལ་དང་སོགས་པས་དུས་དང་རྩ་བ་འོ་མས་བཅུ་བ་ལ་སོགས་འདུ་བྱེད་པའི་ཁྱད་པར་ལས་ཁྱོད་དུ་རྫས་རིགས་གཅིག་པ་དག་ལའང་རོ་མངར་དང་ནུས་པ་དང་སྨིན་པའི་ཁྱད་པར་ཐ་དད་དུ་སྣང་བའི་ཕྱིར། གཉིས་པ་ནི་བྱེ་བྲག་པས་གསོན་ལུས་ལ་བདག་ཡོད་དེ། སྲོག་ཡོད་པའི་ཕྱིར་ཞེས་པ་དང་། རྒྱང་ཕན་པས་ས་སོགས་ལེ་ཤེས་པ་ཡོད་དེ། མངོན་པར་མི་གསལ་བའི་སེམས་པ་ཅན་ཡིན་པའི་ཕྱིར་ཞེས་དང་། སོགས་པས་གྲངས་ཅན་པས་འོ་མ་ལ་ཞོ་ངོ་བོ་གཅིག་ཏུ་ཡོད་དེ། ཞོ་བསྐྱེད་པའི་ནུས་པ་ངོ་བོ་གཅིག་ཏུ་ཡོད་པའི་ཕྱིར་ཞེས་བཀོད་པ་ལ་སངས་རྒྱས་པས།
གསོན་ལུས་དང་ས་སོགས་དང་འོ་མ་ཆོས་ཅན། གང་ཟག་གི་བདག་དང་ཤེས་པ་དང་ཞོ་ངོ་བོ་གཅིག་ཏུ་མེད་པར་ཐལ། དེ་ལྟར་མ་དམིགས་པའི་ཕྱིར་ཞེས་སུན་ཕྱུང་བ་ན། མ་ངེས་ཏེ། མ་དམིགས་པ་ཙམ་མེད་པར་རབ་ཏུ་སྒྲུབ་བྱེད་མིན་པའི་ཕྱིར་ཞེས་ཟེར་བཞིན་དུ་ཡང་། བྱེ་བྲག་པས་སྲོག་གི་བདག་དང་། རྒྱང་ཕན་པས་སྨྲ་བས་ཀུན་མཁྱེན་མིན་པ་དང་། གྲངས་ཅན་པས་འདུས་བསགས་ཀྱིས་གཞན་དོན་བྱེད་པར་སྒྲུབ་པའི་རྟགས་མི་མཐུན་ཕྱོགས་ལ་མ་མཐོང་བས་མེད་པར་གྲུབ་པར་སྨྲ་བ་ཁས་བླངས་འགལ་བར་སྟོན་པ་ནི། རྟགས་དེ་གསུམ་མི་མཐུན་ཕྱོགས་ལ་མ་དམིགས་ཙམ་གང་ཡིན་པ་དེ་ཁོ་ན་ཏེ་ཙམ་པོ་ཆོས་ཅན། མི་མཐུན་ཕྱོགས་ལ་གཏན་ཚིགས་གསུམ་པོ་མེད་པའི་སྒྲུབ་བྱེད་ཡིན་ནམ་ཅི་སྟེ་མིན་པར་ཐལ།
རྟགས་གསུམ་མི་མཐུན་ཕྱོགས་ལ་མ་དམིགས་ཙམ་ཡིན་པའི་ཕྱིར་རོ། ། གཉིས་པ་རང་ལུགས་བཞག་པ་ལ་གསུམ་གྱི་དང་པོ་ལྡོག་པ་ངེས་པ་འབྲེལ་པ་ལ་ལྟོས་པ་ནི། མ་མཐོང་ཙམ་གྱིས་ལྡོག་པ་མེད་པ་དེའི་ཕྱིར་ཤིང་གི་ངོ་བོ་ཉིད་དུ་གྱུར་པའི་ཤ་པ་ཆོས་ཅན་ཤ་པའི་ངོ་བོ་ཉིད་ཤིང་ལྡོག་ན་ལྡོག་པར་འགྱུར། དེ་ཡོད་ཙམ་གྱིས་ཤིང་དང་ངོ་བོ་གཅིག་ཏུ་འབྲེལ་བའི་ཕྱིར་རོ། ། འམ་གྱིས་བསྡུས་པ་དེ་བཞིན་དུ་འབྲས་བུ་དུ་བ་ཆོས་ཅན། རྒྱུ་མེ་ལོག་པ་ཡིས་ནི་ལྡོག་པར་བྱེད་དེ། རྒྱུ་མེ་ལ་འཁྲུལ་པ་མེད་པའི་ཕྱིར་རོ། ། འབྲེལ་པ་གྲུབ་པ་ད་ལྟ་མིན་ན་ཇི་ལྟར་གཞན་རྟགས་ནི་ཆོས་ཅན་གཅིག་སྒྲུབ་བྱའི་ཆོས་ལོག་པས་ལྡོག་པར་མི་འགྱུར་ལ། འབྲེལ་པ་མེད་ན་ལྡོག་པ་མི་འགྲུབ་པ་དེ་བཞིན་དུ་རྟགས་ཡང་དག་གཅིག་ཆོས་ཅན་དེ་ཉེ་བའི་ཕྱིར་ཇི་ལྟར་གཞན་ཆོས་ནི་ཉེ་བར་མི་འགྱུར། དེ་གཉིས་ཀའི་རྟགས་ནི་བསྒྲུབ་བྱའི་ཆོས་ཀྱིས་ཁྱབ་ཆོས་དང་འབྲེལ་པ་མེད་པའི་ཕྱིར་རོ། །
དཔེར་ན་ཕྱུགས་རྟ་ལ་འབྲེལ་པ་མེད་པས་རྟ་མེད་པས་ཕྱུགས་མེད་པར་མི་འགྱུར་ཞིང་། དེ་བཞིན་དུ་ཕྱུགས་བདོག་པ་ལ་རྟ་བདོག་པས་མ་ཁྱབ་པ་བཞིན་ནོ། ། གཉིས་པ་འབྲེལ་པ་ངེས་པ་དཔེ་ལ་ལྟོས་མི་ལྟོས་ནི་འབྲེལ་པ་མེད་ན་ཁྱབ་པ་གཉིས་མི་འགྲུབ་ལ་འབྲེལ་པ་དཔེས་སྟོན་པ་དེའི་ཕྱིར་སྒྲུབ་རྟགས་གཉིས་པོ་འདི་ལ་ཆོས་ཅན། ལྡོག་པ་འགྲུབ་པའི་གཞི་ཆོས་མི་མཐུན་དཔེ་དངོས་པོར་གྲུབ་པ་ལ་ལྟོས་པར་མི་འདོད་དེ། མི་མཐུན་དཔེ་དངོས་པོར་གྲུབ་པ་མེད་ཀྱང་མཐུན་དཔེ་ལ་འབྲེལ་པ་གྲུབ་སྟོབས་ཀྱིས་ཆོས་དེ་དག་མེད་ནའང་རྟགས་དེ་དག་མེད་དོ་ཞེས་མི་མཐུན་སྦྱོར་གྱིས་རྗོད་པ་ལས་ཀྱང་དེའི་ལྡོག་ཁྱབ་དེ་རྟོགས་པའི་ཕྱིར་རོ། ། འོ་ན་མཐུན་དཔེ་ལ་འབྲེལ་པ་ཇི་ལྟར་སྟོན་ཞེ་ན། མཐུན་དཔེ་བུམ་པ་ལ་མི་རྟག་པ་ཆོས་ཅན། བྱས་པ་དེའི་ངོ་བོ་ཡིན་ཏེ། བྱས་པ་ཡོད་ཙམ་གྱིས་དེ་ལ་འབྲེལ་བའི་ཕྱིར་ཞེས་པའི་རྟགས་ཀྱིས་བདག་གཅིག་ཏུ་དང་། དཔེ་ཚང་བང་ལ་མེ་ནི་དུ་བའི་རྒྱུ་ཡིན་ཏེ་དུ་བའི་ཕན་བྱེད་གང་དུ་བའི་རྗེས་སུ་བྱས་པར་གྲུབ་པའི་ཕྱིར་ཞེས་པས་མེ་དུ་རྒྱུ་འབྲས་ཀྱི་དངོས་པོར་སྟོན་ཏེ།
སུ་ལ་ན། སྒྲུབ་རྟགས་གཉིས་ཀྱི་ཁྱབ་པ་མི་ཤེས་པ་ལའོ། ། ཕྱོགས་ཆོས་ཙམ་མ་ངེས་ཤིང་སྒྲུབ་རྟགས་ཀྱི་འབྲེལ་པ་ཤེས་པའི་མཁས་པ་རྣམས་ལ་ནི་སྒྲུབ་རྟགས་གཉིས་ཀྱི་རྗེས་སུ་འགྲོ་ལྡོག་ངེས་པའི་དོན་དུ་མཐུན་དཔེ་ལ་འབྲེལ་པ་བསྟན་མི་དགོས་ཏེ། མཐུན་དཔེ་བསྟན་པའི་དགོས་པ་གྲུབ་ཟིན་ཅིང་གཏན་ཚིགས་ཏེ་ཕྱོགས་ཆོས་འབའ་ཞིག་རྗོད་དགོས་པར་ཟད་པའི་ཕྱིར། དེས་ན་མི་ཤེས་པ་ལ་མཐུན་དཔེ་དགོས་ཀྱང་མི་མཐུན་དཔེ་མི་དགོས་ལ། མཁས་པ་ལ་གཉིས་ཀ་བསྟན་མི་དགོས་པས་རིགས་པའི་སྒོར་གཞི་སྤོང་བར་མཛད་དེ། དེའི་ཐེ་ཚོམ་ཉིད་ཀྱང་མེད་དེ། མེད་པས་དེ་ལ་མི་འཇུག་པའི་ཕྱིར་ཞེས་སོ། ། དཔེས་འབྲེལ་པ་སྟོན་པ་དེ་ཉིད་ཀྱི་ཕྱིར་སྒྲུབ་རྟགས་གཉིས་ཀྱི་འབྲེལ་པ་ཤེས་ཤིང་དྲན་ན་ངག་གཉིས་ལས་གང་ཡང་རུང་བས་དཔེ་གང་རུང་ལ་རྗེས་སུ་འགྲོ་ལྡོག་གང་རུང་དངོས་སུ་སྨྲས་པས་གང་རུང་དོན་གྱིས་གོ་བས་ཅིག་ཤོས་དངོས་སུ་མ་སྨྲས་པ་ལ་དྲན་པ་ཡང་དག་པར་སྐྱེ་བར་འགྱུར་ཏེ། རིགས་སྒོར།
ཡང་ན་དོན་གྱིས་གོ་བས་གང་ཡང་རུང་བས་གཉིས་ཀ་རབ་ཏུ་བསྟན་པའི་ཕྱིར་ཞེས་སོ། ། གསུམ་པ་ལྡོག་པ་ངེས་པས་དགག་པ་གོ་བྱེད་ཡིན་པ་ནི་འབྲེལ་བ་མེད་ན་རྗེས་འགྲོ་མི་སྲིད་པས་རྗེས་འགྲོ་འགྲུབ་དོན་དུ་མཐུན་དཔེས་འབྲེལ་པ་གཉིས་སྟོན་པ་དེའི་ཕྱིར་རྒྱུ་མེ་དང་རང་བཞིན་ཤིང་དག་མེད་པ་སྟེ་མ་དམིགས་པ་ཆོས་ཅན། རང་གྲུབ་པའི་གཞི་ལ་དུ་བ་དང་ཤ་པ་འགའ་ཞིག་དགག་པ་སྒྲུབ་པའི་གཏན་ཚིགས་ཡིན་ཏེ། དེར་དེ་ལྟར་སྒྲུབ་ན་ཕྱོགས་ཆོས་གྲུབ། འབྲས་བུ་དུ་བ་དང་ཤ་པ་མེད་པས་ཁྱབ་པའི་ཕྱིར་རོ། ། ཡང་གིས་དགག་པའི་ཐ་སྙད་སྒྲུབ་པའང་བསྟན་ཏོ། ། དེ་བཞིན་དུ་བུམ་པ་ཡོད་ན་དམིགས་པར་རིགས་པ་དང་ལྡན་པ་བུམ་པ་དེ་མི་དམིགས་པ་རྟགས་སུ་སྦྱར་བའི་རང་བཞིན་མི་དམིགས་པ་ཡང་ཆོས་ཅན། གཞི་དེར་ཡོད་ན་སྣང་རུང་གི་བུམ་པ་མེད་པར་སྒྲུབ་པ་ལ་དགག་པའི་སྒྲུབ་ཀྱི་རྟགས་ཡིན་ཏེ། དེ་ལྟར་སྒྲུབ་ན་ཚུལ་གསུམ་ངེས་པའི་ཕྱིར་རོ། ། དེ་ལྟར་ན་མི་དམིགས་པའི་རྟགས་འདི་བསྡུ་ན་རྣམ་པ་གསུམ་དུ་བཤད་ཀྱང་སྦྱོར་བའི་སྒོ་ནས་རྣམ་པ་དུ་མར་ཡང་འགྱུར་ཏེ།
རྒྱུ་ཁྱབ་བྱེད་རང་བཞིན་གསུམ་པོ་དེ་མ་རྟོགས་ཏེ་མ་དམིགས་པ་དང་། གསུམ་པོ་དེ་དང་འགལ་བ་རྟོགས་པ་སྟེ་དམིགས་པ་དང་། སོགས་པས་འགལ་འབྲས་དམིགས་པ་དང་། རྒྱུ་དང་འགལ་བའི་འབྲས་དམིགས་ཏེ་བརྒྱད་དུ་དབྱེར་རུང་བས་སོ། ། གསུམ་པ་དོན་བསྡུ་བ་ནི། རྟགས་འབྲེལ་པའི་དབང་གིས་གོ་བྱེད་ཡིན་པ་དེའི་ཕྱིར་དུ་བ་ཆོས་ཅན་མེ་དང་འབྲེལ་པ་མེད་པར་མཐོང་མ་མཐོང་ཙམ་ལས་མེ་དང་མེད་ན་མི་འབྱུང་བར་ངེས་པ་མིན་ཏེ། མེ་དང་རྒྱུ་དང་འབྲས་བུའི་དངོས་པོར་གྲུབ་པའི་སྒོ་ནས་དེ་བྱུང་དུ་འབྲེལ་པ་ལས་མེ་མེད་ན་མི་འབྱུང་བར་ངེས་པའི་ཕྱིར་རོ། ། འམ་གྱིས་བསྡུས་པ་བྱས་པ་ཆོས་ཅན། འབྲེལ་པ་མེད་པར་ཕྱོགས་གཉིས་ལ་མཐོང་མ་མཐོང་ཙམ་ལས་མེད་ན་མི་འབྱུང་བར་ངེས་པ་མིན་ཏེ། མི་རྟག་པ་དང་རང་བཞིན་བདག་གཅིག་ཏུ་ངེས་པར་བྱེད་པའི་ཚད་མས་བདག་གཅིག་འབྲེལ་པར་ངེས་པ་ལས་མི་རྟགས་པ་མེད་ན་མི་འབྱུང་བར་ངེས་པའི་ཕྱིར་རོ། །
དེ་ལྟར་ངེས་པ་ལས་གཞན་དུ་ན་གཞན་དུ་བ་ནི་ཆོས་ཅན། དོན་གཞན་འབྲེལ་མེད་མེ་དག་དང་ལྷན་ཅིག་ཏུ་ངེས་པར་ཡོད་པའི་ངེས་པ་གང་ཡོད་པ་དེ་མེད་པར་ཐལ། ཆོས་མི་རྟག་པ་ཆོས་ཅན། བྱས་ཅན་བྱས་པའི་ངོ་བོར་ངེས་པ་མེད་པར་ཐལ། བྱས་པ་དང་བདག་མི་གཅིག བྱས་པ་གྲུབ་དུས་ན་མ་གྲུབ་བྱས་པའི་རྒྱུ་ལས་དོན་གཞན་ཕྱིས་འབྱུང་ཐོས་སོགས་ཀྱི་རྒྱུ་མཚན་ཡིན་པའི་ཕྱིར་ནའོ། ། དཔེར་ན་གྲུབ་ཟིན་གྱི་གོས་ལ་དོན་གཞན་ལེབ་རྒན་རྩིའི་ཚོན་བཞིན་ནོ། ། ཤློ་ཀ་གཉིས་བར་ཚིགས་སོ། ། གཞན་ཡང་དེ་ཆོས་ཅན་བྱས་པ་ལས་རྫས་གཞན་ཉིད་དུ་འགྱུར་ཏེ། རྟགས་སྔ་མ་དེ་ཡིས་སོ། །
འདོད་ན། དེ་བྱས་པའི་རྒྱུ་འབྲས་གང་ཡིན་གྲང་། དོན་གཞན་རྒྱུ་འབྲས་གང་ཡང་མ་ཡིན་ན་འབྲེལ་བས་ཆོས་ཅན་ལ་ཆོས་དེ་ཡོད་པར་རྗེས་སུ་དཔག་མི་སྲིད་པའི་ཕྱིར་རོ། ། འོན་ཏེ་དང་པོ་ལྟར་རོ་ཞེ་ན། དེ་ཆོས་ཅན། བྱས་པའི་རྒྱུ་ཉིད་མིན་པར་ཐལ། བྱས་པ་གྲུབ་དུས་ན་མ་གྲུབ་བྱས་པ་ལས་ཕྱིས་བྱུང་བའི་ཕྱིར། གཉིས་པ་ལྟར་ན་དེ་ཆོས་ཅན། ཁྱོད་སྒྲ་ལ་བྱས་པ་དེ་ལ་ཁྱབ་པ་ག་ལ་ངེས་ཏེ་མ་ངེས་པའི་རྟགས་སུ་ཐལ། བྱས་པའི་འབྲས་བུ་ཡིན་ན་དེའི་ཕྱིར་རོ། །
གཉིས་པ་ལ་གཉིས། སྒྲུབ་རྟགས་དང་། དགག་རྟགས་ཀྱི་འབྲེལ་པ་བཤད་པའོ། ། དང་པོ་ལ་གསུམ། འབྲས་རྟགས་དེ་བྱུང་འབྲེལ་པ་ལས་མི་འཁྲུལ། རང་བཞིན་བདག་གཅིག་འབྲེལ་པ་ལས་མི་འཁྲུལ། འབྲེལ་པའི་དབང་གིས་སྒྲུབ་རྟགས་གཉིས་སུ་བསྡུ་བའོ། ། དང་པོ་ལ་གསུམ་གྱི་དང་པོ་མི་འཁྲུལ་པའི་ངེས་བྱེད་བཤད་པ་ནི། མ་མཐོང་ལས་མིན་མཐོང་ལས་མིན། ། ཞེས་ཁྱོད་འདོད་ན།
མེ་དུ་མི་འཁྲུལ་བར་མི་རྟོགས་པར་མི་འགྱུར་ཏེ། མཐོང་མ་མཐོང་ལས་མ་འཁྲུལ་བར་མི་འགྲུབ། མཐོང་མ་མཐོང་ལས་གཞན་པའི་ངེས་བྱེད་མེད་པའི་ཕྱིར་ཞེ་ན། མ་གྲུབ་སྟེ། དུ་བ་ཆོས་ཅན། མེའི་འབྲས་བུ་ཡིན་ཏེ། དེའི་རྒྱུའི་ཆོས་ཀྱི་ཁྱད་པར་རྣམས་ཉེ་བ་ན་མེད། ཡོད་མེད་ཀྱི་རྗེས་སུ་འཇུག་ལྡོག་བྱེད་པར་མངོན་སུམ་དང་མ་དམིགས་པའི་ཚད་མ་ཁྱད་པར་ཅན་གྱིས་གྲུབ་པའི་ཕྱིར་རོ། ། གཉིས་པ་རྒྱུ་མིན་ཉིད་ལས་སྐྱེ་བ་དགག་པ་ནི། མེ་གྲུབ་སྟེ།
དུ་བ་དེ་མེ་དེ་མེད་པར་ནི་ཡོད་པའི་ཕྱིར་ཞེ་ན། དུ་བ་ཆོས་ཅན། རང་རྒྱུ་དང་མི་ལྡན་པར་འགྱུར་ལ། གདོད་ནས་རྒྱུ་མེད་ལས་འབྱུང་ན་དེས་ཅན་རྟག་ཏུ་འབྱུང་བ་ཡོད་པར་ཐལ། རྐྱེན་གཞན་ལ་མི་ལྟོས་པས་རྟག་ཏུ་འབྱུང་བའི་རྒྱུ་མ་ཚང་བ་མེད་པའི་ཕྱིར་རོ། ། ཡང་དེ་ཆོས་ཅན། དེ་འབྱུང་བར་འདོད་པའི་དུས་ནའང་ཁྱོད་འབྱུང་བ་མེད་པར་འགྱུར། ཁྱོད་འབྱུང་བར་འདོད་པའི་དུས་ནའང་རྐྱེན་གཞན་ལ་མི་ལྟོས་པར་ཁྱོད་མེད་པའི་དུས་དང་ཁྱད་པར་མེད་པའི་ཕྱིར་རོ། ། ཁྱབ་པ་ཡོད་དུ་སོགས་དངོས་པོ་ཡུལ་དུས་ལ་ལྟོས་པ་རྣམས་ནི་རེས་འགའ་བ་ཡིན་ནོ། ། ཡུལ་དུས་ལ་སོགས་པ་ལ་ལྟོས་ནས།
འབྲས་བུ་དུ་སོགས་ཡོད་པ་དང་མེད་པའི་དུས་དག་ཏུ་ཁྱོད་འབྱུང་བར་རུང་མི་རུང་དང་ལྡན་པའི་ཕྱིར་རོ། ། བརྡ་སྤྲོད་པ་སོགས་གལ་ཏེ་དུ་བ་དེ། མེ་མེད་བརྒྱ་བྱིན་གྱི་སྤྱི་བོ་གྲོག་མཁར་ལས་འབྱུང་བའི་ཕྱིར་རྒྱུ་མེད་མིན་ནོ་ཞེ་ན། གྲོག་མཁར་དེ་ཉིད་ཆོས་ཅན། མེ་ཡོད་དུ་ཐལ། དུ་བ་བསྐྱེད་པའི་རང་བཞིན་ཡིན་ནའོ། ། འོན་ཏེ་དེ་དུ་བ་བསྐྱེད་པའི་མེའི་རང་བཞིན་མིན་ནོ་ཞེ་ན། ཇི་ལྟར་དེ་ལས་དུ་བ་མི་འབྱུང་བར་ཐལ་ལོ། ། ཁྱབ་པ་ཡོད་དུ་བའི་རྒྱུའི་རང་བཞིན་མེ་ཡོད་ཁོ་ན་ཡིན་ཏེ། དེ་ཡིས་དུ་བ་བསྐྱེད་ནུས་པའི་རྒྱུ་མཚན་གྱིས་དངོས་པོ་གཞན་དང་མི་འདྲ་བའི་བྱེ་བྲག་ལྡན་པའི་ཕྱིར་རོ། །
དུ་བ་ཆོས་ཅན། དེ་ནི་རྒྱུ་མེད་དུ་འགྱུར། དུ་བའི་རྒྱུ་མིན་ལས་འབྱུང་ནའོ། ། ཤློ་ཀ་གཉིས་འགྲེལ་པ་བསྡུ་བའི་ཚིགས་གཅད་དོ། ། གསུམ་པ་དོན་བསྡུ་བ་ནི། དུ་བ་དེ་ཆོས་ཅན། མེ་དེའི་རང་བཞིན་གྱི་རྒྱུ་ཅན་ཡིན་ཏེ། མེས་ཕན་བཏགས་པ་གང་ཞིག རྗེས་སུ་འགྲོ་བ་དང་ལྡོག་པ་ངེས་པའི་ཚད་མ་མངོན་སུམ་དང་མ་དམིགས་པ་ལས་མེ་གང་གི་རྗེས་སུ་འགྲོ་བར་མཐོང་བའི་ཕྱིར་ན། དུ་བ་ཆོས་ཅན།
རང་རྒྱུ་དང་རིགས་མི་མཐུན་པ་ལས་མི་འབྱུང་སྟེ། མེ་དང་ཕན་ཚུན་ལྟོས་ནས་རང་བཞིན་ངེས་པ་དེའི་ཕྱིར་ཞེས་པ་རྩ་བ་བསྡུ་བའི་ཚིགས་སུ་བཅད་པའོ། ། གཉིས་པ་ལ་ལྔ། རང་བཞིན་ལ་འབྲེལ་བ་གྲུབ་པར་བསྟན། དམ་བཅའི་ཕྱོགས་གཅིག་རྟགས་སུ་ཐལ་བ་སྤང་། རང་བཞིན་རྟགས་ཀྱི་འགོད་ཚུལ་བཤད། སྦྱོར་བའི་དབྱེ་བ་དཔེར་བརྗོད། འབྲེལ་པ་ངེས་བྱེད་བསྟན་པའོ། ། དང་པོ་ནི། མེད་ན་མི་འབྱུང་བ་རྒྱུ་འབྲས་ལ་བསྒྲུབས་ན་རང་བཞིན་ལ་ཇི་ལྟར་གྲུབ་ཅེ་ན།
རང་བཞིན་གྱི་རྟགས་ལའང་ཆོས་ཅན་མེད་ན་མི་འབྱུང་བ་གྲུབ་སྟེ། རང་ཡོད་ཙམ་དང་ཆོས་དེ་འབྲེལ་བ་ཡིན་པའི་ཕྱིར་རོ། ། དེས་ན་རྟགས་ཡོད་པའམ་བྱས་པ་ཆོས་ཅན། མི་རྟག་པ་མེད་ན་མེད་པར་འགྱུར་ཏེ། འཇིག་པ་དང་ངོ་བོ་ཐ་དད་མེད་ཅིང་འཇིག་པ་དང་འབྲེལ་བའི་ཕྱིར་རོ། ། གཉིས་པ་ལ་གཉིས་ཀྱི་དང་པོ་སེལ་ངོར་ཆོས་རྟགས་ཐ་དད་དུ་བསྟན་པ་ནི། འོ་ན་དེ་དམ་བཅའི་ཕྱོགས་གཅིག་ཆོས་རྟགས་སུ་བཀོད་པའི་མ་གྲུབ་པར་འགྱུར་རོ་ཞེ་ན། མི་འགྱུར་ཏེ་ཕྱི་རོལ་གྱི་དངོས་པོ་ཀུན་ཆོས་ཅན། རིགས་མཐུན་གྱི་དངོས་པོ་དང་གཞན་རིགས་མི་མཐུན་གྱི་དངོས་པོ་དག་ལས་ལྡོག་པ་ལ་ནི་བརྟེན་པ་ཅན་ཏེ་ལྡོག་པ་དང་ལྡན་ཏེ། གང་གི་ཕྱིར་ན་རང་བཞིན་གྱིས་གཞན་དང་མ་འདྲེས་པར་རང་རང་གི་ངོ་བོ་ལ་གནས་པའི་ཕྱིར་རོ། །
ཕྱི་རོལ་གྱི་དོན་སྒྲ་ལྟ་བུ་གཅིག་ཀྱང་ཆོས་ཅན། ལོག་པ་རྟག་པ་དང་མ་བྱས་པ་ལ་སོགས་པ་གང་དང་གང་ལས་ལོག་པ་དེ་ཤེས་པའི་དོན་དུ་བྱས་མི་རྟག་སོ་སོའི་རྗོད་བྱེད་དུ་བརྡ་བྱས་པའི་སྒྲས་དེ་ལ་ངོ་བོ་ཐ་མི་དད་ཀྱང་བྱས་མི་རྟག་ལ་སོགས་པའི་རིགས་ཀྱི་དབྱེ་བ་སྟེ་ཆོས་ཀྱི་བྱེ་བྲག་ཏུ་མ་ཤེས་པར་བྱེད་དེ། རིགས་མཐུན་མི་མཐུན་ལས་ལྡོག་པ་དང་ལྡན་པ་དེའི་ཕྱིར་རོ། ། ཇི་ལྟར་ཆོས་དུ་མ་ཡིན་ཞེ་ན། ལོག་ས་ཐ་དད་དུ་མ་ལས་ལྡོག་པ་དེའི་རྒྱུ་ཅན་ཏེ་དེ་ལ་བརྟེན་པས་སོ། ། དེས་ན་དེ་ཆོས་ཅན་བྱས་པར་བརྗོད་ཅིང་སྒྲུབ་པའི་སྒྲ་རྟགས་ཀྱིས་དེའི་ཁྱད་པར་བྱས་པ་དེའི་སྒོ་ནས་བརྒྱུད་པས་དེའི་རང་གི་མཚན་ཉིད་རྟོགས་པར་འགྱུར་བ་དགེ་བ་རབ་ཏུ་བྱེད་དེ། དེ་མ་བྱས་པ་དང་རྟག་པ་ལ་སོགས་པ་ལོག་ས་དུ་མ་ལས་ལོག་པའི་ཕྱིར། དེ་ལྟར་ན་དེའི་ཁྱད་པར་བྱས་མི་རྟག་ལ་སོགས་པ་ལྡོག་པ་ཐ་དད་ཅིང་སྒྲ་ཐ་དད་ལས་ཀྱང་ཐ་དད་དུ་ངེས་པ་དེའི་ཕྱིར་དེ་ཆོས་ཅན་དེའི་ཁྱད་པར་བྱས་མི་རྟག་ལྡོག་པ་ཐ་དད་དུ་རྣམ་པར་གནས་ཏེ། དེའི་ལྡོག་པའི་ཁྱད་པར་མི་རྟག་པ་གང་ཞིག་ཕན་ཚུན་མིང་གི་ཆོས་མི་རྟག་པ་ཞེས་པ་གང་གིས་གོ་བར་འགྱུར་བ་དེ་དེ་ལས་མིང་གཞན་བྱས་པ་ཉིད་ཀྱིས་གོ་བར་ནུས་པ་མ་ཡིན་ལ། བྱས་པ་ཡང་བྱས་པ་ཞེས་པ་ལས་གཞན་མི་རྟག་པ་ཞེས་པས་མི་གོ་བ་དེས་ནའོ།
དེས་ན་དམ་བཅའི་ཕྱོགས་གཅིག་རྟགས་སུ་བཀོད་པའི་མ་གྲུབ་པར་མི་འགྱུར་རོ། ། གཉིས་པ་ཞར་ལ་སེལ་པ་རྒྱས་པར་བཤད་པ་ལ་གཉིས། སྒྲ་རྟོག་གི་འཇུག་ཚུལ་སྤྱིར་བསྟན། སྒྲའི་འཇུག་ཚུལ་རྒྱས་པར་བཤད་པའོ། ། དང་པོ་ལ་ལྔ། སྒྲ་རྟོག་སེལ་པས་འཇུག་པའི་འཐད་པ། སྒྲུབ་པས་འཇུག་པ་དགག་པ། གཞན་སེལ་དང་སྤྱི་དངོས་པོ་བ་མི་མཚུངས་པ། སེལ་ངོར་སྤྱི་གྲུབ་པའི་ཚུལ། སྤྱི་དང་གཞི་མཐུན་གྱི་ཐ་སྙད་བྱེད་ཚུལ་ལོ། །
དང་པོ་ལ་བཞིའི་དང་པོ་སེལ་འཇུག་ལ་ཚད་མ་གཞན་དོན་ཡོད་པ་ནི། འོན་ཏེ་སྒྲ་རྟགས་ཀྱིས་སེལ་པ་རྟོགས་པར་བྱེད་ཀྱི་སྒྲུབ་པའི་སྒོ་ནས་དངོས་པོའི་ངོ་བོ་མི་རྟོགས་པར་ཅིས་ཤེས་ཞེ་ན། ཆོས་ཅན་སྒྲ་ང་རོ་སོགས་མངོན་སུམ་གྱིས་གྲུབ་ཀྱང་མི་རྟག་པ་དང་མངར་བ་སོགས་གོ་བའི་དོན་དུ་ཚད་མ་དང་སྒྲ་གཞན་འཇུག་པའི་ཕྱིར་སེལ་པས་འཇུག་གོ ། དེ་ལ་སྒྲ་ཆོས་ཅན་དེ་ལ་དེའི་ཆོས་མི་རྟག་པ་རྗེས་དཔག་ཚད་མ་རྣམས་ཀྱིས་བརྟག་ཅིང་གཞལ་བར་བྱ་བ་གང་མངོན་སུམ་གྱིས་མ་མཐོང་བའི་ཆ་གཞན་ཅི་ཞིག་ཡོད་ནས་མེད་དེ། དེའི་བདག་ཉིད་མངོན་སུམ་གྱིས་མཐོང་བ་ཡིན་པའི་ཕྱིར། ཁྱབ་པ་ཡོད་སྒྲ་དང་སྒྲའི་སྒྲ་མི་རྟག་པ་སོགས་སྒྲའི་ཆོས་སུ་གྱུར་པའི་དོན་གྱི་དངོས་པོ་ཆོས་ཅན་དེ་ཐམས་ཅད་མངོན་སུམ་གྱིས་གྲུབ་སྟེ། རང་གི་ངོ་བོ་ཆ་མེད་རྫས་གཅིག་ཡིན་པའི་ཕྱིར་རོ། ། དེས་ན་རྗེས་དཔག་སྣང་བས་འཇུག་ན། སྒྲ་ཆོས་ཅན། དེ་མི་རྟག་པར་སྣང་བས་འཇལ་བའི་དོན་དུ་རྗེས་དཔག་མི་འཇུག་པར་ཐལ།
དེ་མི་རྟག་པར་སྣང་བའི་སྒོ་ནས་མངོན་སུམ་གྱིས་གྲུབ་པའི་ཕྱིར། ཉེས་པ་དེ་ཁྱེད་ལ་ཡང་མཚུངས་སོ་ཞེ་ན། ཉ་ཕྱིས་དང་དངུལ་ཕོར་གྱི་གཟུགས་ཆོས་མཐུན་པ་སྟེ་འདྲ་བ་མཐོང་བས་འཁྲུལ་རྒྱུ་བྱས་པ་ལས་ཉ་ཕྱིས་ལ་དངུལ་གྱི་རྣམ་པར་སྒྲོ་འདོགས་པ་ལྟར། གལ་ཏེ་འཁྲུལ་པའི་རྒྱུ་མཚན་སྐད་ཅིག་འདྲ་བ་གཞན་བྱུང་ལ་སོགས་པའི་རྒྱུས་རྟོག་པས་སྒྲ་དེ་ལ་ཡོན་ཏན་གཞན་རྟག་པར་སྦྱོར་ཞིང་སྒྲོ་འདོགས་པར་མི་བྱེད་ན་ཁོ་བོ་ཅག་ལ་ཉེས་པ་དེ་འབྱུང་ཡང་དེ་བཟློག་པ་ལ་རྗེས་དཔག་འཇུག་པ་དོན་ཡོད་པས་མི་མཚུངས་སོ། ། མངོན་སུམ་གྱིས་ཆ་ཤས་མཐོང་བ་མི་རུང་བ་དེའི་ཕྱིར་སྒྲའི་དངོས་པོ་ཆོས་ཅན། དེ་མངོན་སུམ་དུ་མཐོང་བ་ཡིས་ཡོན་ཏན་མཐའ་དག་མཐོང་བ་ཉིད་ཡིན་ཏེ། སྒྲའི་ཡོན་ཏན་རྣམས་དང་རྫས་ཆ་མེད་གཅིག་ཡིན་པའི་ཕྱིར་རོ། ། འོན་ཀྱང་སྒྲ་ཆོས་ཅན། དེ་མི་རྟག་པར་སྒྲུབ་པའི་རྗེས་དཔག་རབ་ཏུ་འཇུག་དགོས་པ་ཡིན་ཏེ། དེ་རྟག་པར་འཁྲུལ་པའི་རྒྱུས་དེ་མི་རྟག་པར་མཐོང་ཡང་ངེས་པར་མི་བྱེད་པས་དེ་མི་རྟག་པར་རྟགས་ཀྱིས་སྒྲུབ་དགོས་པའི་ཕྱིར་རོ། །
དེ་ནི་རྩ་བ་བསྡུ་བའི་ཚིགས་སུ་བཅད་པ་གཅིག་གོ ། གཉིས་པ་རྗེས་དཔག་སྒྲུབ་པས་འཇུག་པ་མི་འཐད་པ་ནི། མངོན་སུམ་གྱིས་མཐོང་བ་ལ་སྣང་བའི་སྒོ་ནས་ཚད་མ་གཞན་མི་འཇུག་པར་མ་ཟད་རྗེས་སུ་དཔག་པ་ལས་ཀྱང་དངོས་པོ་སྒྲུབ་པའི་སྒོ་ནས་འཛིན་ན། སྒྲ་ཆོས་ཅན། དེ་བྱས་པར་རྟོགས་པའི་རྗེས་དཔག་གིས་དེའི་ཆོས་གཅིག་བྱས་པ་སྣང་བའི་སྒོ་ནས་ངེས་པར་གྱུར་པས་དེ་དང་གྲུབ་སྡེ་གཅིག་པའི་མི་རྟག་སོགས་ཆོས་ཀུན་སྣང་བའི་སྒོ་ནས་འཛིན་པར་ཐལ། དེའི་བྱས་པ་དེ་དང་དེའི་མི་རྟག་སོགས་རྫས་ཆ་མེད་ཅིག་ཡིན་པའི་ཕྱིར་རོ། ། འདོད་ན་དེའི་མི་རྟག་པ་རྟོགས་པའི་དོན་དུ་དེ་མི་རྟག་པར་རྟོགས་པའི་རྗེས་དཔག་གཞན་མི་འཇུག་པར་ཐལ་ལོ། ། ཉེས་པ་དེ་ཁྱོད་ལའང་མཚུངས་ཞེ་ན། རྗེས་དཔག་སེལ་པས་ཆོས་ཅན་དེ་ལྟ་བུའི་ཉེས་པ་འདིར་ནི་ཐལ་བར་མི་འགྱུར་ཏེ། དེ་བྱས་པར་རྟོགས་པའི་རྗེས་དཔག་གི་དེ་ལ་མ་བྱས་པར་སྒྲོ་འདོགས་པ་སེལ་བའི་སྒོ་ནས་ངེས་པའི་ཕྱིར་རོ། །
སྒྲོ་འདོགས་སེལ་བ་དེའི་ཕྱིར་སྔར་བཤད་པ་དེ་ལྟར་དུ་བའི་རྟགས་གློ་བུར་དུ་མཐོང་བ་ལས་ས་ཕྱོགས་སུ་མེ་རྟོགས་པའི་རྗེས་དཔག་ནི་སེལ་པའི་ཡུལ་ཅན་ཡིན་པར་རབ་ཏུ་བསྒྲགས་སོ། ། དེ་ལས་གཞན་དུ་རྟགས་ལས་དངོས་པོ་སྣང་བའི་སྒོ་ནས་ངེས་ན། ཆོས་ཅན་སྒྲ་ཆོས་ཅན། དེ་མངོན་སུམ་གྱིས་གྲུབ་པར་གྱུར་པ་ན་དེ་ལས་གཞན་མངོན་སུམ་གྱིས་མ་གྲུབ་པའི་དེའི་ཆོས་གཞན་རྗེས་དཔག་གིས་རྟོགས་པའི་དོན་དུ་རྟགས་འཇུག་པ་ཅི་ཞིག་ཡོད་དེ་མེད་པར་ཐལ། ཁྱོད་རྟོགས་པའི་མངོན་སུམ་དེས་ཁྱོད་ཀྱི་ཁྱད་ཆོས་ཐམས་ཅད་རྟོགས་པའི་ཕྱིར་རོ། ། གསུམ་པ་ངེས་ཤེས་སེལ་པས་འཇུག་པར་འཐད་པ་ནི་འོན་ཏེ་གཟུགས་མངོན་སུམ་དུ་མཐོང་བ་འགའ་ལའང་རྗེས་ཀྱི་ངེས་ཤེས་གང་ཡིན་པ་དེ་ཆོས་ཅན། སེལ་པས་མི་འཇུག་པར་ཐལ། སྒྲོ་འདོགས་མེད་པས་མི་སེལ་བའི་ཕྱིར། འདོད་མི་ནུས་ཏེ་རྣམ་རྟོག་ཡིན་པའི་ཕྱིར་ཏེ། སྤྱིའི་དོན་ཏེ་ཡུལ་ཅན་ཡིན་པས་སོ་ཞེ་ན།
དེ་ཆོས་ཅན། སེལ་པའི་སྤྱོད་ཡུལ་ཅན་ཡིན་ཏེ། གཞན་དེ་མིན་གྱི་ཆར་སྒྲོ་མ་བཏགས་པའི་གཟུགས་དེ་ཙམ་ངེས་པས་སོ། ། རྟགས་གྲུབ་སྟེ། དེ་ལྟ་བུའི་ངེས་པ་འདི་ནི་ཆོས་ཅན་དེ་མིན་དུ་སྒྲ་འདོགས་པས་དབེན་པ་ལ་འཇུག་ཅེས་བྱ་བར་ཤེས་པར་བྱ་བ་ཡིན་ཏེ། དེ་དང་དེ་མིན་དུ་སྒྲོ་འདོགས་པའི་ཡིད་གཉིས་པོར་གནོད་བྱ་གནོད་བྱེད་ངོ་བོ་ཡིན་པའི་ཕྱིར་རོ། ། བཞི་པ་སེལ་འཇུག་ལ་སྒྲ་རྟོག་གཞན་དོན་ཡོད་པ་ནི་སྒྲ་རྟོག་སེལ་པས་འཇུག་པ་དེའི་ཆོས་ཅན་གཅིག་ལ་ཡང་བསལ་བྱ་ཆ་ཤས་ཏེ་ངོ་བོ་གཞན་དུ་སྒྲོ་འདོགས་ཇི་སྙེད་པ་དེ་སྙེད་བསལ་བའི་ཕྱིར་ངས་པའི་ཤེས་པ་དང་སྒྲ་ཡང་བསལ་བྱ་དང་གྲངས་མཉམ་པ་དེ་སྙེད་ཁོ་ན་འཇུག་གོ ། རྒྱུ་མཚན་དེས་ན་ཆོས་ཅན་གཅིག་ལ་འཇུག་པའི་སྒྲ་རྟོག་དོན་དུ་མ་དེ་དག་ཀྱང་སྤྱད་ཡུལ་ཐ་དད་པ་ཅན་ཡིན་ནོ། ། གཉིས་པ་ལ་གཉིས་ཀྱི་དང་པོ་སྒྲ་བློ་རྣམ་གྲངས་པར་ཐལ་བ་ནི། སེལ་པས་འཇུག་པ་ལས་གཞན་དུ་སྣང་བས་འཇུག་ན།
སྒྲ་བྱས་པར་ངེས་པའི་བློ་དང་རྗོད་པའི་སྒྲ་ཆོས་ཅན། དེས་ཡུལ་དུ་མ་བྱས་པའི་སྒྲ་མི་རྟག་པ་སྒྲ་བློ་ཕྱི་མ་གཞན་གྱིས་ཡུལ་དུ་བྱེད་པ་མ་ཡིན་པར་ཐལ། དེས་སྒྲའི་དངོས་པོ་རང་མཚན་གཅིག་ཏུ་སྣང་བའི་སྒོ་ནས་ཡུལ་དུ་བྱས་པས་ཁྱབ་པའི་ཕྱིར། འདོད་ན་སྒྲ་མི་རྟག་པར་ངེས་ཤིང་རྗོད་པའི་སྒྲ་བློ་ཕྱི་མ་ཆོས་ཅན། སྒྲ་བྱས་པར་བརྗོད་པའི་སྒྲ་བློ་དང་རྣམ་གྲངས་པ་ནི་ཉིད་དུ་འགྱུར། དེ་དང་ཁྱོད་ཡུལ་ཐ་མི་དད་ལ་འཇུག་པའི་སྒྲ་བློ་ཐ་དད་ཡིན་པ་དེའི་ཕྱིར་རོ། ། གཉིས་པ་ཉེས་སྤོང་གི་ལན་དགག་པ་ལ་གཉིས། གཞན་ལན་དགག་པ་དང་། དེའི་སྐྱོན་སྤོང་དགག་པའོ། ། དང་པོ་ལ་གཉིས་ཀྱི་དང་པོ་དགག་པ་དངོས་ནི།
བྱེ་བྲག་པ་གང་གི་ལྟར་ན་བུམ་པ་ནི་ཁྱད་པར་སྣ་ཚོགས་པ་ཅན་ཞེས་བྱ་ལ། དེའི་ཆོས་རྫས་ཉིད་དང་བྱས་མི་རྟག་སོགས་ཁྱད་པར་སྣ་ཚོགས་ཞེས་བྱ་སྟེ། དེ་ལྟ་བུའི་ཁྱད་པར་ནི་ནང་ཕན་ཚུན་དང་ཁྱད་པར་ཅན་ལས་ཀྱང་རྫས་ཐ་དད་པས་དེ་དག་བློས་འཛིན་ཅིང་སྒྲས་བརྗོད་པ་ན་བྱས་པ་ཉིད་ལྟ་བུ་ཁྱད་པར་གྱི་དོན་རེ་རེ་ཁོ་ན་འཛིན་གྱི་ཁྱད་པར་བྱས་མི་རྟག་སོགས་གཞན་མི་འཛིན་པའམ། བྱས་པ་ཉིད་ཀྱིས་ཁྱད་པར་དུ་བྱས་པའི་རྟེན་བུམ་པ་ཁོ་ན་འཛིན་གྱི་ཁྱད་པར་གཞན་གྱིས་ཁྱད་པར་དུ་བྱས་པའི་ཁྱད་པར་ཅན་མི་འཛིན་པས་སྒྲ་རྟོག་སྒྲུབ་པས་འཇུག་ཀྱང་རྣམ་གྲངས་པར་ཐལ་བ་མེད་ཅེ་ན། བུམ་པ་བྱས་པ་ལ་ཕན་བྱེད་ཉིད་དུ་ངེས་པའི་རྟོག་པ་ཆོས་ཅན། བུམ་པས་བུམ་པའི་ཁྱད་པར་གྱི་ཚོགས་ཐམས་ཅད་ལ་ཕན་བྱེད་ཀྱི་ངོ་བོ་བཟུང་བར་ཐལ། བྱས་པ་ཉིད་སོགས་ཁྱད་པར་སྣ་ཚོགས་ལ་ཕན་པའི་ཡན་ལག་སྟེ་རྒྱུ་བུམ་པའི་ནུས་པ་ལས་རྫས་དབྱེར་མེད་པའི་བདག་ཉིད་དུ་གྱུར་པའི་བུམ་པ་དེ་བདག་ཉིད་ཀུན་ཏུ་སྒྲུབ་པའི་སྒོ་ནས་བཟུང་བའི་ངེས་ཤེས་ཡིན་ནའོ། ། འདོད་ན། དེ་ཆོས་ཅན། བུམ་པས་ཕན་བྱའི་བྱེ་བྲག་གི་ཚོགས་གང་མ་ངེས་ཏེ།
ཐམས་ཅད་ངེས་པར་ཐལ་ཏེ། དེའི་ཕྱིར་རོ། ། ཁྱབ་པ་ཡོད་དེ། གཅིག་ཁྱད་པར་ཅན་བུམ་པ་དེ་བུམ་པའི་ཁྱད་པར་ལ་ཕན་པའི་ངོ་བོ་ཆོས་ཅན་དེ་སྒྲུབ་པའི་སྒོ་ནས་ངེས་པས་ཤེས་ན་ནི་ཁྱད་པར་ཅན་བུམ་པ་དང་བུམ་པའི་ཁྱད་པར་གྱི་ཆོས་གཉིས་ཀ་གཟུང་དགོས་པར་ཐལ། དེ་སྒྲུབ་པའི་སྒོ་ནས་ཤེས་ན་ནི་ཁྱད་པར་ཅན་བུམ་པ་དང་བུམ་པའི་ཁྱད་པར་གྱི་ཆོས་རྣམས་ཕན་བྱ་ཕན་བྱེད་ཀྱི་ངོ་བོར་གཟུང་བའི་ཕྱིར་རོ། ། རྗེ་ཁོལ་བཞིན། ཁྱབ་པ་མེད་པ་མིན་ཏེ་ཕན་བྱ་ཕན་བྱེད་ཀྱི་ངོ་བོ་དེ་དག་ཁྱད་པར་གྱི་ཆོས་དང་ཁྱད་པར་ཅན་བུམ་པའི་བདག་ཉིད་ལ་ཁྱབ་མཉམ་ངོ་བོ་གཅིག་ཏུ་འབྲེལ་པའི་ཕྱིར་རོ། ། གལ་ཏེ་ཁྱད་པར་གྱི་ཆོས་ལ་ཁྱད་པར་ཅན་གྱིས་ཕན་པའི་ནུས་པ་རྣམས་ཁྱད་པར་ཅན་ལ་རྫས་ཐ་དད་པས་སྐྱོན་དེར་མི་འགྱུར་རོ་ཞེ་ན། བུམ་པའི་ནུས་པ་དེ་དག་ཆོས་ཅན། བུམ་པ་དེའི་ཅི་ཡིན་ཏེ་བུམ་པ་དང་མ་འབྲེལ་བར་ཐལ།
བུམ་པའི་ནུས་པ་གང་ཞིག་བུམ་པ་ལ་རྫས་ཐ་དད་དུ་བུམ་པ་དེ་ཡིས་དེ་དག་ལ་ཕན་པ་མེད་པའི་ཕྱིར་རོ། ། མ་གྲུབ་སྟེ་ཕན་ནོ་ཞེ་ན། ནུས་པ་ལ་ཕན་པ་ལའང་ནུས་པ་དགོས་པས། ནུས་པ་དེ་ཁྱད་པར་ཅན་དང་གཅིག་གམ་ཐ་དད། གཅིག་ན་དེ་ངེས་ན་ཁྱད་པར་གྱི་ཆོས་ཐམས་ཅད་ལ་ཕན་པའི་ནུས་པ་གཟུང་བར་ཐལ་བ་དང་། འདོད་ན་ཁྱད་པར་ཐམས་ཅད་ངེས་པར་ཐལ་བས་སྔར་གྱི་སྐྱོན་སོ་ན་འདུག་གོ ། ཐ་དད་ན་ཕན་ཕ་མེད་ན་མ་འབྲེལ་བར་འགྱུར་ཞིང་། དེ་དེ་ལའང་ཕན་པ་དེ་ལྟ་བུ་ཡིན་ན། བུམ་པ་ཆོས་ཅན། དེས་ཁྱད་པར་ལ་ཕན་པའི་ནུས་པ་དེ་ལས་རྫས་གཞན་ཐུགས་མེད་གཅིག་དགོས་པར་འགྱུར།
རང་གི་ནུས་པ་རང་ལས་རྫས་ཐ་དད་ཅིང་རང་གིས་ཁྱད་པར་ལ་ཕན་པའི་ནུས་པ་ལ་ཡང་ཕན་བྱེད་ཀྱི་ནུས་པ་གཞན་གཅིག་དགོས་ལ། དེ་ལའང་རང་གིས་ཕན་འདོགས་པའི་ནུས་པ་རྫས་གཞན་དང་གཞན་ཐུག་མེད་གཅིག་དགོས་པའི་ཕྱིར་རོ། ། གཉིས་པ་དོན་བསྡུ་བ་ནི། ཐ་དད་ན་ཐུག་མེད་དུ་འགྱུར་བས་ནུས་པ་དེ་ཁྱད་པར་ཅན་དང་རྫས་གཅིག་ཏུ་ཁས་ལེན་ན། བུམ་པ་དེ་ཁྱད་པར་གཅིག་བུམ་པའི་བྱས་པ་ཉིད་ལ་ཕན་བྱེད་དུ་གཟུང་བའི་ངེས་ཤེས་ནི་ཆོས་ཅན། བུམ་པས་བུམ་པའི་ཁྱད་པར་གྱི་ཚོགས་ཐམས་ཅད་ལ་ཕན་འདོགས་པའི་ངོ་བོ་གཟུང་བར་ཐལ། བུམ་པ་དེ་སྒྲུབ་པའི་སྒོ་ནས་གཟུང་བའི་ཕྱིར། ཁྱབ་པ་ཁས་བླངས་ཏེ། ཁྱད་པར་གྱི་ཆོས་གཅིག་ལ་ཕན་བྱེད་དུ་མཐོང་བའི་ཁྱད་པར་ཅན་བུམ་པ་དེ་ལས་མ་མཐོང་བར་འདོད་པའི་ཁྱད་པར་རྣམས་ལ་ཕན་པའི་ནུས་པ་ཐམས་ཅད་གཞན་མིན་པ་དེའི་ཕྱིར་རོ། ། གཉིས་པ་ནི་གལ་ཏེ་བུམ་པ་བྱས་པར་ངེས་པས་བུམ་པའི་མི་རྟག་པ་གཟུང་ཡང་ཡིད་འཁྲུལ་པས་ངེས་མ་ནུས་པས་བུམ་པ་རྟག་པར་སྒྲོ་འདོགས་པའི་འཁྲུལ་པ་བཟློག་པའི་ཕྱིར་གཟུང་ཟིན་པའི་དོན་ལའང་ཚད་མ་གཞན་དེ་མི་རྟག་རྟོགས་ཀྱི་རྗེས་དཔག་འཇུག་པར་འདོད་ཅེ་ན།
བུམ་པ་མི་རྟག་རྟོགས་ཀྱི་རྗེས་དཔག་དེ་ནི་ཆོས་ཅན། རྣམ་གཅོད་སེལ་བའི་ཡུལ་ཅན་དུ་གྲུབ་པར་ཐལ། སྒྲོ་འདོགས་སེལ་བྱེད་ཀྱི་རྟོག་པ་ཡིན་པས་སོ། ། དེ་ལས་གཞན་མངོན་སུམ་གྱི་རྗེས་སུ་བུམ་པ་ངེས་པའི་ཤེས་པ་དེའང་ཆོས་ཅན་རྗེས་དཔག་དེ་དང་སེལ་པའི་ཡུལ་ཅན་དུ་འདྲའོ། ། སྒྲོ་འདོགས་མེད་པའི་ཡུལ་ལ་ནི་ངེས་པས་འཇུག་པའི་ཕྱིར། གཞན་ཡང་བུམ་པ་མི་རྟག་པའི་ངོ་བོ་གང་ཆོས་ཅན། དེ་ནི་ཇི་ལྟར་བུམ་པ་བྱས་པར་ངེས་པ་དེའི་ཡུལ་མ་ཡིན་པར་ཐལ། བུམ་པ་བྱས་པར་ངེས་པའི་ཤེས་པ་རྣམས་ཀྱིས་མ་ངེས་པའི་ཕྱིར། ཁྱེད་ལའང་མངོན་སུམ་གྱིས་ཐམས་ཅད་ལས་ལོག་པའི་ངོ་བོ་ཟུང་ན་ཇི་ལྟར་མི་ངེས་ཞེ་ན། རིགས་མཐུན་མི་མཐུན་ཐམས་ཅད་ལས་ལོག་པའི་ཁྱད་པར་རང་མཚན་ཆ་ཤས་རྣམ་པར་སྤངས་པ་མངོན་སུམ་གྱིས་ནི་བཟུང་བ་ལའང་ཆོས་ཅན་བཟུང་བ་ལྟར་ངེས་པར་མ་ཁྱབ་སྟེ།
མི་རྟག་སོགས་ཁྱད་པར་གང་ལ་ངེས་པས་རྟོགས་པའི་ལྷན་ཅིག་བྱེད་རྐྱེན་ཡོད་པ་དེ་ནི་ངེས་པས་རྟོགས་པར་འགྱུར་ལ་དེ་མེད་པ་ནི་མི་ངེས་པའི་ཕྱིར་རོ། ། གསུམ་པ་སེལ་པ་དང་སྤྱི་དངོས་པོ་བ་མི་མཚུངས་པ་ལ་ལྔའི་དང་པོ་དོན་ཐ་དད་མེད་ཀྱང་སྒྲ་རྟོག་ཐ་དད་འཇུག་པ་ནི། བྱེ་བྲག་པ་ན་རེ། སྒྲས་སེལ་པ་བརྗོད་ན་རྟ་ལས་བ་ལང་གི་ལྡོག་པ་དང་བ་ལང་ལོག་པ་ཞེས་བརྗོད་ཅིང་ངེས་པའི་ཚེ་ལྡོག་པ་དང་ལྡོག་ལྡན་རྫས་ཐ་དད་ན་སྤྱི་ཁོ་ན་ལ་ལྡོག་པའོ། ། ཞེས་མིང་གཞན་དུ་བསྒྱུར་བར་ཟད་ལ། ངོ་བོ་ཐ་མི་དད་ན་སྒྲ་རྟོག་ཐ་དད་དུ་འཇུག་པར་མི་འགྱུར་ཞེ་ན། སྒྲ་སེལ་བའི་ཡུལ་ཅན་དེ་ལའང་གཞན་ལས་ལྡོག་པ་བ་ལང་ཉིད་དང་། གཞན་ལས་འདི་ལོག་པ་བ་ལང་ཞེས་བྱ་བའི་ཆོས་ཆོས་ཅན་བརྗོད་པའི་སྒྲ་དང་ངེས་པ་ཉིད་དག་ནི་ཆོས་ཅན་ལྡོག་པ་ལྡོག་ལྡན་རྫས་ཐ་དད་པའི་དབང་གིས་འཇུག་པ་མིན་ཏེ། ལྡོག་པ་དང་ལྡོག་ལྡན་ངོ་བོ་གཅིག་ཀྱང་བརྡ་ཡིས་ཆོས་དང་ཆོས་ཅན་ཐ་དད་དུ་ཕྱེ་བའི་རྗེས་སུ་མཐུན་པར་འཇུག་བྱེད་ཡིན་པའི་ཕྱིར་རོ། ། དེས་ན་སྒྲ་རྟོག་ཐ་དད་མི་འགལ་ལོ། །
གཉིས་པ་དེ་ལ་རྩོད་པ་སྤང་བ་ནི། བ་ལང་གི་ལྡོག་པ་ཆོས་ཅན། བ་ལང་གི་བ་ལང་ཉིད་ཅེས་པའི་དྲུག་པའི་སྒྲ་མི་སྦྱོར་བར་འགྱུར། བ་ལང་ལས་དོན་གཞན་དུ་མེད་པའི་ཕྱིར་ཞེ་ན། མ་ངེས་ཏེ། ཆོས་དང་ཆོས་ཅན་བརྗོད་པའི་སྒྲ་གཉིས་ཀས་དོན་ངོ་བོ་གཅིག་པ་གཅིག་བརྗོད་མེད་ཀྱི་བརྗོད་བྱ་བ་ལང་གི་ལྡོག་པ་དེ་ཆོས་ཅན། བ་ལང་ལས་ཐ་དད་པའི་དོན་བཞིན་དེ་ལྟ་བུར་རྣམ་དབྱེ་བརྒྱད་ལས་ཐ་དད་དུ་འབྱེད་པའི་རྣམ་དབྱེ་དྲུག་པའི་སྒྲ་ཡིས་སྒྲུབ་ཅིང་སྟོན་པར་བྱེད་པ་མི་འགལ་ཏེ། བ་ལང་དང་དེ་ལས་བརྡས་ཐ་དད་དུ་ཕྱེ་བའི་ཤན་ཙམ་གྱི་ཁྱད་པར་ཡོད་པའི་ཕྱིར་རོ། ། འོན་ཀྱང་སྒྲ་གཉིས་པོ་ཆོས་ཅན། དེའི་བརྗོད་བྱ་ལ་ཁྱད་པར་གཞན་སྤོང་མི་སྤོང་གི་བརྡ་ཐ་དད་བྱས་པ་དགོས་པ་མེད་པར་ཐལ།
དོན་གཅིག་བརྗོད་པའི་ཕྱིར་ཞེ་ན། མ་ངེས་ཏེ། སྒྲ་གཉིས་པོ་དེའི་བརྗོད་བྱ་བ་ལང་ཉིད་ལ་ལྟོས་ནས་རྫས་ཉིད་ལ་སོགས་པའི་ཁྱད་པར་གཞན་ནི་སྤོང་བ་བ་ལང་ཉིད་དང་ཁྱད་པར་གཞན་མི་སྤོང་བ་བ་ལང་དག་ཆོས་ཅན། ཁྱད་པར་གཞན་སྤོང་མི་སྤོང་གི་བརྡ་ཐ་དད་བྱ་དགོས་ཏེ། རྟོགས་པ་པོ་སྟེ་ཉན་པ་པོའི་འདོད་པའི་རྗེས་སུ་བྱེད་པའི་ཆོས་ཆོས་ཅན་བརྗོད་པའི་སྒྲ་དེ་གཉིས་བརྗོད་བྱ་བརྡ་ཡིས་བྱེ་བྲག་གི་བསྟན་དགོས་པའི་གཞི་ཡིན་པའི་ཕྱིར་རོ། ། དེའང་ཉན་པ་པོ་ཆོས་གཅིག་པོ་དེ་ཁྱད་པར་གཞན་སྤངས་ནས་ཤེས་པར་འདོད་དེ་འདི་ལ་རྟ་མིན་པ་ཉིད་ཡོད་དམ་ཞེས་དང་། མ་སྤངས་པ་ཤེས་པར་འདོད་ནས་འདི་རྟ་མིན་པ་ཡིན་ནམ་ཞེས་འདྲི་བའི་ལན་དུ་དེ་ལྟ་བུའི་སྒྲ་དོན་དེ་དག་སྟོན་པ་ཡིན་ནོ། །

གསུམ་པ་ཚུལ་དེ་དག་གཞན་ལའང་མཚུངས་པ་ནི། སྔར་གྱི་སྤྱི་དང་སྤྱི་ལྡན་བརྗོད་པ་དང་། དེ་བཞིན་དུ་ཡོན་ཏན་དང་ཡོན་ཏན་ཅན་དང་། བྱ་བ་དང་བྱ་བ་ཅན་བརྗོད་པའི་སྒྲའི་ཡུལ་ཀུན་ལ། རྫས་ཆོས་ཅན་དང་དངོས་པོ་ཆོས་བརྗོད་པའི་སྒྲ་ཆོས་ཅན། རང་གི་བརྗོད་བྱ་ངེས་པའི་ཡུལ་དུ་དེ་དག་གི་བརྗོད་བྱ་ལ་དེ་མིན་བཅད་ཙམ་ལས་ཁྱད་པར་རྫས་ཐ་དད་པ་འགའ་ཡང་ཡོད་པ་མ་ཡིན་ཏེ། རང་གི་བརྗོད་བྱ་ཁྱད་པར་གཞན་མ་སྤངས་པ་དང་སྤངས་པ་བརྗོད་པ་འདི་ཉིད་ཙམ་ཡིན་པ་དེའི་ཕྱིར། དེས་ན་ཁྱད་པར་གཞན་སྤོང་མི་སྤོང་གི་སྒོ་ནས་སྐབས་ཀྱི་དོན་ཤེས་པར་བྱེད་འདོད་པས་དེ་ལ་ཕན་པའི་རྐྱེན་གྱི་མཐའ་ཅན་འཚེད་པ་ཉིད་ཀྱི་སྒྲའམ། བྱེད་ལྡན་གྱི་རྐྱེན་གྱི་མཐའ་ཅན་འཚེད་པ་ཞེས་སམ། གལ་ཏེ་དེ་གཉིས་ལས་གཞན་ཡིན་བྱེད་ཀྱི་མཐའ་ཅན་རས་ཡུག་གི་དཀར་པོ་ཞེས་དང་། བྱེ་བྲག་ཏུ་བཤད་དུ་མེད་པ་དཀར་པོ་ཞེས་སོགས་པའི་སྒྲས་བརྗོད་ཀྱང་རུང་།
ཆོས་གཞན་སྤོང་མི་སྤོང་དེ་ལས་ཁྱད་པར་དོན་གཞན་དངོས་པོ་བ་མེད་དེ། ཆོས་གཞན་སྤངས་མ་སྤངས་ཤེས་པའི་དོན་དུ་ཆོས་ཆོས་ཅན་བརྗོད་པའི་སྒྲར་བརྡ་བྱས་པའི་ཕྱིར་རོ། ། བཞི་པ་དེས་ན་སྤྱིའི་སྐྱོན་མི་མཚུངས་པ་ནི། ལོག་ལྡོག་རྫས་ཐ་དད་དུ་མེད་པ་དེའི་ཕྱིར་སྒྲ་རྟོག་ངོ་བོ་གཅིག་ཀྱང་ལྡོག་པ་ཐ་དད་པའི་གཞན་སེལ་ཡུལ་ལ་འཇུག་པར་འདོད་པ་ལ་ནི་རིགས་དོན་གཞན་དངོས་སུ་བརྗོད་པས་རིགས་དེ་དང་ལྡན་པའི་རྫས་ལ་འཇུག་པར་སྨྲ་བའི་བྱེ་བྲག་པའི་ཕྱོགས་ལ་བརྗོད་པའི་སྐྱོན་མཚུངས་པ་བསལ་པ་ཡིན་ནོ། ། གལ་ཏེ་སྒྲའི་རྒྱུ་རིགས་དང་། སྒྲའི་ཡུལ་རིགས་དེ་དང་ལྡན་པའི་གསལ་བ་དག་རྫས་ཐ་དད་ཅིང་སྤྱིའི་སྒོ་ནས་སྒྲ་འཇུག་པར་འདོད་ན། ཡོད་པ་ཞེས་པའི་རིགས་སྒྲ་ཆོས་ཅན། རིགས་དེ་ལྡན་གསལ་བ་དངོས་སུ་གཞན་གྱིས་བར་མ་ཆོད་པར་བརྗོད་པ་མིན་པར་ཐལ། ཡོད་པ་ཉིད་ཀྱི་སྤྱི་གཞན་གྱི་དབང་གིས་གསལ་བ་ལ་འཇུག་གི་གསལ་བ་དངོས་སུ་མི་འཕེན་པའི་ཕྱིར་དང་། ཡང་དེ་ཆོས་ཅན།
བུམ་པ་བརྗོད་པའི་སྒྲ་དང་དེ་གཉིས་ཀྱི་བརྗོད་བྱ་ལ་གཞི་མཐུན་མི་སྲིད་པར་ཐལ། དེས་ཡོད་པའི་ཁྱད་པར་བུམ་པ་རང་གི་བརྗོད་བྱར་མི་འཕེན་པའི་ཕྱིར་དང་། ཡང་དེ་ཆོས་ཅན་གསལ་བ་ཡང་དག་པར་བརྗོད་པ་མིན་པར་ཐལ། གསལ་བ་ལ་བཏགས་མིང་ཡིན་པའི་ཕྱིར་ཏེ། བྲན་ལ་རྒྱལ་པོར་བཏགས་པས་བྲན་ཡང་དག་པར་མི་བརྗོད་པ་བཞིན་ནོ། ། རང་དབང་མེད་ཕྱིར་ལྡན་མིན་ཕྱིར། ། བཏགས་པའི་ཕྱིར་དང་མི་སྲིད་ཕྱིར། ། ཞེས་པའི་ཉེས་པར་འགྱུར་རོ། ། ལྔ་པ་སྒྲ་རྣམས་དོན་ལ་ལྟོས་པ་དགག་པ་ནི། ཆོས་དང་ཆོས་ཅན་ཐ་མི་དད་ན།
དྲུག་པ་དང་མང་ཚིག་ལ་སོགས་པ་ཇི་ལྟར་རུང་ཞེ་ན། བྱེ་བྲག་པ་གང་དག་གི་ལྟར་ན་ཚིག་ཕྱི་རོལ་དངོས་པོའི་དབང་གིས་བརྗོད་ཀྱི་ལྷུར་ཏེ་གཙོ་བོར་བརྗོད་འདོད་ལ་མི་བརྟེན་པར་འདོད་པའི་སྒྲའི་དོན་དངོས་པོར་སྨྲ་བ་དེ་དག་ལ་ནི་ངོ་བོ་ཐ་མི་དད་ཀྱི་དོན་ཆོས་ཅན། དྲུག་པ་དང་ཚིག་དབྱེ་བ་མང་ཚིག་དང་སོགས་པས་དེ་ཕན་གྱི་རྐྱེན་ཅན་གྱི་ཚིག་མི་འཇུག་པར་ཐལ། དོན་ཐ་དད་པ་མེད་པའི་ཕྱིར་ཞེས་པའི་ཀླན་ཀ་རིགས་ཀྱི་ཁོ་བོ་ཅག་ལྟར་ན་དྲུག་པ་དང་མང་ཚིག་གང་ཡིན་ཆོས་ཅན་དོན་ཐ་མི་དད་ལའང་འཇུག་སྟེ། བརྗོད་བྱ་ཕྱི་རོལ་དོན་ལ་མི་ལྟོས་པར་སྨྲ་བ་པོས་ཇི་ལྟ་བུར་ཐ་དད་དང་ཐ་དད་མིན་པར་ཤེས་པའི་དོན་དུ་བརྗོད་བྱེད་ཉིད་དུ་བརྡ་ངེས་པར་བྱེད་པ་དེ་ཇི་ལྟ་བ་བཞིན་དུ་རྗོད་བྱེད་དུ་འཇུག་པའི་ཕྱིར་རོ། ། དངོས་པོའི་དབང་གིས་ཐམས་ཅད་དུ་འཇུག་ན་བུད་མེད་གཅིག་ཆོས་ཅན། བཙུན་མོ་རྣམས་ཞེས་ཐ་དད་མང་པོའི་སྒྲ་མི་འཇུག་པར་ཐལ། གཅིག་ཡིན་པའི་ཕྱིར་དང་། གྲོང་དྲུག་ཆོས་ཅན། ཐ་དད་མིན་པ་བཞག་པའི་ཁང་བཟངས་ཀྱི་ཕྲེང་བ་ཞེས་པའི་གཅིག་ཚིག་མི་འཇུག་པར་ཐལ།
གཅིག་མིན་པའི་ཕྱིར་དང་། སོགས་པས་བྱེ་མ་གཅིག་ལ་བྱེ་མ་རྣམས་ཞེས་པའི་མང་ཚིག་མི་འཇུག་པར་ཐལ་བ་སྡུད་དོ། ། འམ་གྱིས་ནམ་མཁའ་ཆོས་ཅན། ནམ་མཁའ་རང་བཞིན་ཞེས་དྲུག་པ་དང་ནམ་མཁའི་མཁའ་ཉིད་ཅེས་དེ་ཕན་གྱི་ཚིག་མི་འཇུག་པར་ཐལ། འདི་ལ་སྒྲ་རྟོག་དེ་དག་གི་རྒྱུ་དངོས་པོ་ཐ་དད་པ་ཅི་ཡང་མེད་པས་སོ། ། བཞི་པ་ལ་ལྔ་ལས་དང་པོ་བློས་བརྟགས་པའི་རིགས་སྤྱིར་འཇོག་པ་ནི། འོ་ན་རང་མཚན་རྣམས་ལ་སྤྱི་མེད་པར་འགྱུར། སོ་སོར་མ་འདྲེས་ཤིང་སྤྱི་དོན་གཞན་ཡང་མེད་པའི་ཕྱིར་ཞེ་ན། མཐུན་དངོས་ཞེས་པར་བཤད་ཟིན་ལ། གཞན་ཡང་རིགས་མི་མཐུན་ལས་ཐ་དད་པའི་དངོས་པོ་རང་མཚན་རྣམས་ལ་བརྟེན་ནས་སྐྱེས་པའི་རིགས་གཅིག་ཏུ་སྣང་བའི་བློ་ཆོས་ཅན།
ཀུན་རྫོབ་པ་ཞེས་བྱ་སྟེ། གང་གི་རང་གི་ངོ་བོ་རྣམ་པ་གཅིག་ཏུ་སྣང་བ་ཡིས་གཞན་རང་མཚན་གྱི་ངོ་བོ་ཇི་ལྟ་བ་བཞིན་སྣང་བ་སྒྲིབ་པར་བྱེད་པའི་ཕྱིར། དེ་འདྲའི་ཀུན་རྫོབ་པའི་བློ་ཆོས་ཅན། དེས་དངོས་པོ་རང་མཚན་རྣམས་རིགས་མི་མཐུན་ལས་ལོག་ཙམ་གྱི་ངོ་བོ་གཅིག་ཏུ་བརྟགས་པ་འགའ་ཞིག་གིས་ཐ་དད་མིན་པ་རིགས་གཅིག་པ་ལྟ་བུར་སྣང་སྟེ། རང་མཚན་རྣམས་བདག་ཉིད་ཐ་དད་ཡིན་ཡང་ཐ་དད་དུ་སྣང་བ་ཉིད་བསྒྲིབས་ནས་གཅིག་ཏུ་ཞེན་པ་ཡིས་སོ། ། དེ་ལ་ཆོས་ཅན་རྣམས་པ་གཅིག་ཏུ་སྒྲོ་འདོགས་པའི་བསམ་པ་ཡིན་པའི་ཕྱིར་དེའི་དབང་གིས་ན་གསལ་བ་རྣམས་ལ་སྤྱི་གཅིག་ཡོད་པར་ནི་རབ་ཏུ་བསྒྲགས་ཏེ། རང་མཚན་རྣམས་རིགས་གཅིག་ཏུ་སྒྲོ་འདོགས་པའི་ཕྱིར་རོ། ། དེས་ན་བློས་སྒྲོ་བཏགས་པའི་རྣམ་པ་ཁོ་ནས་ལ་སྤྱིར་བཞག་གོ ། གཉིས་པ་བརྟགས་པ་ལྟར་དོན་ལ་མ་གྲུབ་པ་ནི་སྤྱི་དེ་ནི་ཆོས་ཅན། ཀུན་རྫོབ་པའི་བློ་དེ་ཡིས་ཇི་ལྟར་ཀུན་ཏུ་བརྟགས་པ་ལྟར་དམ་པའི་དོན་དུ་མེད་དེ།
དོན་དམ་དུ་གསལ་བ་དང་གཅིག་དང་ཐ་དད་དུ་མ་གྲུབ་པའི་ཕྱིར་རོ། ། གྲུབ་སྟེ་གསལ་བ་རྣམས་ནི་ཆོས་ཅན་དོན་དམ་དུ་སྤྱི་དང་གཅིག་མིན་ཏེ། ཕན་ཚུན་ཐུན་མོང་དུ་མི་འདྲེ་ཞིང་རྗེས་སུ་མི་འགྲོ་བའི་ཕྱིར། དེ་ཆོས་ཅན། རྗེས་སུ་འགྲོ་བའི་སྤྱི་རང་ལས་རྫས་གཞན་མེད་དེ། ཡོད་ན་སྣང་རུང་སྣང་བ་མེད་པའི་ཕྱིར་རོ། ། འོ་ན་བློའི་སྣང་བ་ཤེས་ཡིན་པས་དེ་སྤྱིར་འཇོག་ན་དོན་ལ་འགྲུབ་པར་འགྱུར་ཞེ་ན། རིགས་གཅིག་ཏུ་འཛིན་པའི་རྟོག་པའི་རྣམ་པ་ཆོས་ཅན། ཇི་ལྟར་དོན་གཞན་ཕྱི་རོལ་གྱི་གསལ་བ་ལ་བདག་གཅིག་ཏུ་རྗེས་སུ་འབྲང་བའི་སྤྱིར་མི་འགྱུར་བར་ཐལ། ཤེས་པ་ལས་རྫས་ཐ་དད་མ་ཡིན་པའི་ཕྱིར་རོ། །
གསུམ་པ་དེས་ན་གཅིག་ཏུ་འཛིན་པས་འཁྲུལ་པ་ནི། དེ་ལྟ་བས་ན་དོན་རང་མཚན་རྣམས་ལ་ཆོས་ཅན། བདག་གཅིག་ཏུ་སྟེ་མཚུངས་པ་གཅིག་ཏུ་འཛིན་པའི་སྤྱི་འཛིན་གྱི་རྣམ་རྟོག་འདི་ལོག་པ་སྟེ་འཁྲུལ་པ་ཡིན་ཏེ། བདག་ཉིད་གང་གིས་ཀྱང་མཚུངས་པ་མ་ཡིན་པའི་ཕྱིར་ཞེས་པས་མཇུག་བསྡུའོ། ། བཞི་པ་འཁྲུལ་པ་དེའི་ས་བོན་བཤད་པ་ནི། ཅི་སྟེ་འཁྲུལ་པ་དེའི་རྒྱུ་ཅི་ཞེ་ན། དོན་གྱི་རྗོད་བྱེད་དུ་བརྡ་སྦྱར་བའི་མིང་གང་ལས་དེ་མིན་ལས་ཐ་དད་པ་རྟོགས་པའི་དོན་ཏེ་འབྲས་བུ་གང་དང་ལྡན་པའི་མིང་དེའི་བརྗོད་བྱ་ཕན་ཚུན་རིགས་མི་མཐུན་ལས་ཐ་དད་པའི་རང་མཚན་ཆོས་ཅན། ཆོས་ཅན་སྤྱི་འཛིན་འདིའི་ས་བོན་ཏེ་རྒྱུ་ཡིན་ཏེ། སྤྱི་འཛིན་དེ་ཁྱོད་མཐོང་བའི་བག་ཆགས་ཀྱིས་བསྐྱེད་པའི་ཕྱིར་རོ། ། ལྔ་པ་སྤྱི་མེད་ཀྱང་འབྲས་བུ་གཅིག་བྱེད་ཚུལ་ནི།
འོན་ཏེ་རང་མཚན་རྣམས་གཅིག་ཏུ་འཇོག་པའི་རྒྱུ་འབྲས་བུ་གཅིག་བྱེད་པ་ཡིན་ན། སྤྱི་མེད་ན་དུ་མས་འབྲས་བུ་གཅིག་བྱེད་པ་ཇི་ལྟར་འཐད་ཅེ་ན། འདི་ནི་དངོས་པོའི་ཆོས་ཉིད་དེ་ཞེས་པ་ལ་སོགས་འགའ་ཞིག་ནི་ཆོས་ཅན་སྤྱི་མེད་ཀྱི་ཐ་དད་ཡིན་ཡང་རང་བཞིན་གྱིས་རིགས་གཅིག་ཏུ་རྟོགས་པ་ལ་སོགས་དོན་ཏེ་འབྲས་བུ་གཅིག་སྒྲུབ་པ་ལ་རྐྱེན་ཇི་ལྟ་བ་བཞིན་དུ་ནུས་པ་ངེས་ཏེ། དེ་དག་ལ་ཕན་པའི་ཕྱིར་རོ། ། དཔེར་ན་ཡུལ་དབང་ཡིད་བྱེད་སོགས་པ་ལ་སྤྱི་མེད་ཀྱང་དོན་གཟུགས་ཤེས་པ་གཅིག་བསྐྱེད་པ་བཞིན་ནོ། ། སོགས་པས་མེ་ཁྱིམ་དང་ཤིང་རྟ་ལ་སོགས་པའི་བྱ་བ་བསྡུའོ། ། གཞན་ཡང་དཔེར་ན་སླེ་ཏྲེས་སོགས་སྨན་ཁ་ཅིག་སྤྱི་མེད་ཀྱི་ཐ་དད་ཀྱང་ལྷན་ཅིག་པའམ་སོ་སོ་ཡིས་རིམས་ལ་སོགས་པ་ཞི་བའི་འབྲས་བུ་གཅིག་བྱེད་པར་མཐོང་གིས་གཞན་ཞེས་སོགས་ཀྱིས་མ་ཡིན་པ་བཞིན་ནོ། ། མ་གྲུབ་སྟེ་སྤྱི་ཡོད་པས་ནད་ཞི་བར་བྱེད་དོ་ཞེ་ན། སྨན་སྤྱི་ཆོས་ཅན། ནད་ཞི་བྱེད་མ་ཡིན་པར་ཐལ།
རྟག་པ་གཅིག་པུར་ཁྱད་པར་མེད་པའི་ཕྱིར། སྨན་དེ་དག་ཆོས་ཅན། ཞིང་སོགས་ཐ་དད་ཀྱང་ནུས་པ་མྱུར་བུལ་གྱི་ཁྱད་པར་མེད་པར་ཐལ། དེའི་སྤྱི་ལ་ཁྱད་པར་མེད་པའི་ཕྱིར་རོ། ། སྨན་སྤྱི་ཆོས་ཅན། ནད་ཞི་བ་ལ་ཕན་འདོགས་བྱེད་དུ་མེད་པར་ཐལ། བརྟན་པའི་ཕྱིར་ཡང་ངོ་། ། ལྔ་པ་ལ་ལྔའི་དང་པོ་རྟོག་པའི་སྣང་ཡུལ་ལ་ཐ་སྙད་བྱེད་ཚུལ་ནི། གལ་ཏེ་སྤྱི་འདི་རང་མཚན་ཡིན་ན་རྟོག་པའི་དངོས་ཡུལ་དུ་མི་འགྱུར་ལ། དོན་སྤྱི་ཡིན་ན་དོན་མི་བྱེད་པས་འབྲས་བུ་གཅིག་དང་དུ་མ་མི་བྱེད་པས་ལས་ལོག་པའི་སྒོ་ནས་སྤྱིར་འཇོག་པ་དང་།
རང་མཚན་དེ་སྤྱི་མི་རྟག་པ་ལ་སོགས་པའི་ངོ་བོར་མི་འགྱུར་ཞེ་ན། སྔོ་སོགས་ཀྱི་རང་བཞིན་དེ་འཛིན་པའི་མངོན་སུམ་གྱི་རྗེས་ཀྱི་སྔོན་པོའོ་སྙམ་པའི་རྣམ་པར་རྟོག་པའི་བློ་ཆོས་ཅན། རང་གི་སྣང་བ་དོན་རང་མཚན་དུ་མེད་ཀྱང་དོན་རང་མཚན་གྱི་དོན་ཏེ་ཡུལ་ཅན་འདྲ་བར་སྟེ། རང་ལ་སྣང་བ་དེ་ལ་ཕྱི་རོལ་གྱི་རང་མཚན་དུ་ལྷག་པར་ཞེན་པའི་ཕྱིར་རོ། ། དེ་ཆོས་ཅན། རང་ལ་སྣང་བ་དེ་རིགས་གཅིག་ལྟ་བུར་འཛིན་ནའང་སྤྱི་གསལ་བ་དང་གཅིག་པའམ་ཐ་དད་པ་འཛིན་པ་མིན་ཏེ། རིགས་གཅིག་ཏུ་འཛིན་པ་དེའི་འབྲས་བུ་ཅན་མིན་པ་ལས་ཐ་དད་པའི་རང་མཚན་མཐོང་བའི་བག་ཆགས་ལས་སྐྱེ་བའི་ཕྱིར་དང་། བརྒྱུད་ནས་རང་མཚན་ལ་མཐར་ཐུག་པ་སྟེ་ཐོབ་པའི་ཕྱིར། དེ་ཆོས་ཅན། རང་ལ་སྣང་བ་དེ་ལ་ངོ་བོ་ཕྱི་རོལ་ལྟ་བུར་སྣང་སྟེ།
སྣང་བརྟག་གཅིག་ཏུ་ཞེན་པའི་ཕྱིར་དང་། གསལ་བ་རྣམས་རིགས་གཅིག་ལྟ་བུར་སྣང་སྟེ། གསལ་བ་རིགས་མཐུན་པ་དག་མཚུངས་པར་སྣང་བའི་ཕྱིར་དང་། རང་ལ་སྣང་བ་དེ་གཞན་ཕྱི་རོལ་གྱི་རིགས་མི་མཐུན་ལས་ལོག་པ་ལྟ་བུར་སྣང་སྟེ། དེ་ཕྱི་རོལ་གྱི་དོན་བྱེད་པ་ཉིད་དུ་ལྷག་པར་ཞེན་པའི་ཕྱིར་རོ། ། འོན་ཏེ་དེ་ཁོ་ན་མིན་ནམ་ཞེ་ན། དེ་འདྲའི་རྟོག་པའི་སྣང་ཡུལ་གང་ཡིན་ཆོས་ཅན། དེ་ཁོ་ན་ཉིད་དུ་ན་དངོས་པོ་མིན་ཏེ། དོན་ལ་དོན་མི་བྱེད་པས་དོན་བྱེད་པ་དོན་གཉེར་གྱིས་བརྟག་པར་བྱ་བའི་ཡན་ལག་ཏུ་མེད་པའི་ཕྱིར། དེས་ན་དེ་ལྟ་བུའི་སྔོ་འཛིན་རྟོག་པའི་ཤེས་པ་ལ་སྣང་ཡུལ་དུ་ཡོང་བའི་དོན་དེ་རྣམས་ཆོས་ཅན།
རྟོག་པ་ལ་ཐ་དད་མིན་པ་རིགས་གཅིག་ལྟ་བུར་སྣང་གི་དོན་ལ་རིགས་གཅིག་མིན་ཏེ། འདི་ལྟར་རིགས་མི་མཐུན་ལས་ལྡོག་པའི་རིགས་གཅིག་གི་ངོ་བོ་ཅན་དུ་སྣང་བས་བརྫུན་པ་དེས་ནའོ། ། དེ་ཆོས་ཅན། རྟོག་པ་ལ་ལྡོག་པ་གཉིས་དང་ལྡན་པའི་དོན་གཅིག་ཏུ་སྣང་སྟེ། རིགས་མི་མཐུན་པས་ལྡོག་པར་སྣང་བ་གང་ཞིག་དེ་ཉིད་རིགས་མི་མཐུན་གཞན་ལས་ཀྱང་ལོག་པའི་ཆོས་ཅན་གཅིག་ཏུ་ཡང་སྣང་བའི་ཕྱིར། དེས་ན་དེ་ཆོས་ཅན། སྤྱི་དང་ནི་གཞི་མཐུན་སྤྱོད་ཡུལ་ཅན་དག་གི་ཤེས་པ་དང་ནི་བརྗོད་པའི་སྒྲ་ཡིས་སྤྱི་དང་གཞི་མཐུན་གྱི་ཐ་སྙད་ནོར་པ་སྟེ་བརྫུན་པའི་དོན་ཅན་རྒྱས་པར་བྱེད་དེ། རྟོག་པ་ལ་རིགས་གཅིག་དང་ལྡོག་པ་ཉིས་ཚོགས་སུ་སྣང་བའི་ཕྱིར། ཐ་སྙད་ནི་ཤེས་བརྗོད་དོ། ། གཉིས་པ་འཁྲུལ་ཡང་དངོས་པོ་ཐོབ་མི་ཐོབ་ཀྱི་ཁྱད་པར་ནི།
རྟོག་པ་ཀུན་ནོར་བའི་དོན་ལ་འཇུག་ན་སྒྲ་རྟག་མི་རྟག་ཏུ་རྟོག་པ་ནི་ཚད་མ་ཡིན་མིན་གྱི་ཁྱད་པར་མི་འཐད་པར་འགྱུར་རོ་ཞེ་ན། དངོས་པོ་རང་མཚན་རྣམས་ཀྱི་ཡུལ་ཅན་གྱི་ཐ་སྙད་དེ་ཀུན་ཡང་ཆོས་ཅན། གཞན་སེལ་པའི་ཡུལ་ཅན་ཡིན་གྱི་རང་མཚན་དངོས་སུ་མི་སྣང་སྟེ། ཕན་ཚུན་རིགས་མཐུན་མི་མཐུན་ལ་མེད་པའི་རང་མཚན་མཐོང་བ་ལ་བརྟེན་ནས་སྐྱེས་ཀྱི་རང་མཚན་ལས་དངོས་སུ་མ་སྐྱེས་པ་དེས་ནའོ། ། དང་གིས་བསྡུས་པ་དེ་ཆོས་ཅན། དེ་ལས་དངོས་པོ་རྙེད་པ་སྟེ་ཐོབ་པའི་རྟེན་དུ་རུང་བ་མིན་ཏེ། བརྒྱུད་ནས་དངོས་པོ་རང་མཚན་དང་འབྲེལ་པ་ཡོད་པའི་ཕྱིར། དཔེར་ན་རྗེས་དཔག་རྟོག་པ་ཅན་ཇི་སྐད་དུ་སྔར་རྟགས་ཀྱི་གྲངས་ངེས་འཆད་པའི་སྐབས་ཀྱི་འབྲེལ་པར། རྗེས་སུ་དཔག་པར་བྱ་བའི་ཤེས་པ་འདི་གཉིས་ནི་དངོས་ལས་མ་སྐྱེས་པའི་ཕྱིར་དེར་སྣང་བ་ཉིད་མ་ཡིན་ཡང་དེ་ལས་སྐྱེས་པའི་ཕྱིར་དེར་འཁྲུལ་པ་མེད་པ་དག་ཡིན་ཏེ། དེས་ན་ཚད་མ་ཡིན་ཏེ་མངོན་སུམ་བཞིན་ནོ་ཞེས་བཤད་པ་ཇི་བཞིན་ནོ། །
གཞན་སྒྲ་རྟག་འཛིན་གྱི་བློ་ཆོས་ཅན། རྗེས་དཔག་དང་སྣང་ཡུལ་ལ་འཁྲུལ་པར་འདྲ་ཡང་དེ་ལས་ཞེན་ཡུལ་རང་མཚན་ཐོབ་པ་མིན་ཏེ། བརྒྱུད་ནས་ཀྱང་རང་མཚན་དང་མ་འབྲེལ་བའི་ཕྱིར། མར་མེའི་འོད་ལ་ནོར་བུར་འཛིན་པ་བཞིན་ནོ། ། གསུམ་པ་སྤྱི་དང་གཞི་མཐུན་གྱི་ཐ་སྙད་འཇུག་པའི་རྒྱུ་ནི་སྤྱི་དང་གཞི་མཐུན་གྱི་ཐ་སྙད་གཉིས་ཡོད་པ་དེ་ལ་བུམ་པའི་ཁྱད་པར་དུ་མའང་ཆུ་འཆུ་བ་ལ་སོགས་པའི་འབྲས་བུ་གཅིག་པ་ཅན་ཆོས་ཅན་དུ་མ་ཡིན་ཡང་བརྗོད་པ་དང་ཤེས་པས་སྤྱི་གཅིག་ཡོད་པ་ཉིད་དུ་ཐ་སྙད་རབ་ཏུ་འཇུག་པར་བྱེད་དེ། དེས་རང་གི་འབྲས་བུ་དེ་ལྟ་བུ་བྱེད་པ་ཅན་མིན་པའི་གཞན་རིགས་མི་མཐུན་ལས་ལོག་པའི་ལྡོག་པ་བརྟེན་པ་ཅན་ཏེ་ཡོད་པའི་ཕྱིར། དེ་བཞིན་དུ་གསེར་བུམ་གཅིག་ཀྱང་ཆོས་ཅན་སྒྲ་ཤེས་ཀྱི་གཞི་མཐུན་ཐ་སྙད་བྱེད་དེ། མིག་ཤེས་བསྐྱེད་པ་དང་ཆུ་སྐྱོར་བ་སོགས་འབྲས་བུ་དུ་མ་བྱེད་པ་དེའི་དངོས་པོ་ཡོངས་སུ་བསྟན་པར་བྱ་བའི་ཕྱིར་དེའི་འབྲས་བུ་ཆུ་སྐྱོར་བ་ལ་སོགས་པ་བྱེད་པ་ཅན་མིན་པ་ལས་ཐ་དད་པ་མིག་གིས་གཟུང་བྱ་དང་ས་ལས་གྱུར་པའོ་ཞེས་སོགས་ཆོས་སྣ་ཚོགས་ཡོད་པར་བརྗོད་ཅིང་། ཤེས་པའི་ཕྱིར་རོ། ། བཞི་པ་ཡུལ་དོན་ལ་མེད་ཀྱང་གྲགས་པ་ལྟར་ཐ་སྙད་བྱེད་པ་ནི།
སྤྱིའི་ཐ་སྙད་ཀྱི་ཡུལ་སྒྲ་དོན་འདི་དང་གཞི་མཐུན་ཉིད་ཆོས་ཅན། བརྟགས་པ་ལྟར་དངོས་པོ་རང་མཚན་ལ་འདི་ནི་མི་སྲིད་དེ། དོན་དམ་པར་ཡོད་པ་མིན་ཡང་རྟོག་ངོར་ཇི་ལྟར་སྣང་ཞིང་གྲགས་པ་བཞིན་དུ་བརྗོད་པ་སྟེ་རྣམ་པར་གཞག་པའི་ཕྱིར་ཏེ། ཆོས་དང་ཆོས་ཅན་ཐ་དད་པའི་རྣམ་གཞག་དང་དོན་གཅིག་ཀྱང་འབྲས་བུ་དུ་མ་མི་བྱེད་པ་ལས་ལོག་པའི་སྒོ་ནས་ཐ་དད་དེ་གཞི་མཐུན་དང་དུ་མ་འབྲས་བུ་གཅིག་མི་བྱེད་པ་ལས་ལོག་པའི་སྒོ་ནས་ཐ་དད་མིན་པ་སྤྱི་གཅིག་གི་རྣམ་གཞག་ཅི་འདྲ་བ་དེ་ནི་དེ་ཁོ་ན་ཉིད་ཀྱི་དོན་ལ་ནི་མ་བརྟགས་ཏེ་མ་ལྟོས་པར་འཇིག་རྟེན་ན་ཇི་ལྟར་གྲགས་པ་དེ་བཞིན་ཁོ་ནར་བརྟེན་ནས་ནི་བསྟན་འཆོས་སུ་སྤྱི་དང་གཞི་མཐུན་བསྒྲུབ་བྱ་སྒྲུབ་པར་བྱེད་པ་ཀུན་གྱི་རྣམ་གཞག་བྱས་པ་ཆོས་ཅན་དོན་ཡོད་དེ། དམ་པའི་དོན་མི་རྟག་སོགས་རང་མཚན་ལ་འཇུག་ཅིང་རྟོགས་བྱའི་ཕྱིར་དུ་མཁས་པ་རྣམས་ཀྱིས་བྱས་པ་ཡིན་པས་སོ། ། ཅིའི་ཕྱིར་ཐ་སྙད་དེ་དངོས་པོ་ལ་མི་སྲིད་ཅེ་ན། དམ་པའི་དོན་རང་མཚན་རྣམས་ནི་ཆོས་ཅན་སྤྱི་དང་གཞི་མཐུན་གྱི་ཐ་སྙད་ཀྱིས་བརྟགས་པ་ལྟར་མ་གྲུབ་སྟེ། རང་བཞིན་གྱིས་གཅིག་ཏུ་འདྲེ་བ་དང་རྫས་ཐ་དད་དུ་མར་བདེན་པ་མེད་པའི་ཕྱིར། དེས་ན་དེ་ཆོས་ཅན་དེ་ལ་དུ་མ་ལ་ངོ་བོ་གཅིག་པ་དང་། གཅིག་ལ་དུ་མར་ཞེན་པའི་ཐ་སྙད་དེ་བློས་ཡིས་བསླད་པ་སྟེ་འཁྲུལ་པ་ཡིན་ཏེ།
སྤྱི་དང་གཞི་མཐུན་གྱི་ཐ་སྙད་ཀྱིས་བཏགས་པ་ལྟར་མ་གྲུབ་པ་དེས་ནའོ། ། དེའི་ཕྱིར་གསལ་བ་དེ་རྣམས་ཀྱི་སྤྱི་དང་ཁྱད་པར་འདིའོ་ཞེས་བྱ་བའི་སྤྱི་བྱེ་བྲག་གི་ཐ་སྙད་འདི་ནི་ཆོས་ཅན། བློ་ལ་སྣང་བའི་དོན་སྤྱི་ལ་འཇུག་གི་རང་མཚན་ལ་མི་འཇུག་སྟེ། སྤྱི་དང་གཞི་མཐུན་གྱི་ཐ་སྙད་གང་ཞིག དུ་མ་གཅིག་ཏུ་འདྲེ་བ་དང་། གཅིག་ཏུ་མར་མི་བདེན་པའི་ཕྱིར་རོ། ། དོན་སྤྱི་བརྫུན་ན་དེ་ལ་བྱས་པ་སོགས་ཆོས་དུ་མ་བརྟག་ཏུ་མི་རུང་ངོ་ཞེ་ན། བློ་ལ་སྣང་བའི་དོན་སྤྱི་དེ་ཉིད་ལ་ཆོས་ཅན་སྣང་བ་ལྟར་ཞེན་ནས། ཆོས་ཀྱི་བྱེ་བྲག་དུ་མ་རབ་ཏུ་བརྟག་ཏུ་རུང་སྟེ། ཕྱི་རོལ་དང་གཅིག་ཏུ་ཞེན་པས།
གཞན་ལོག་ས་དུ་མ་ལས་ལྡོག་པར་རང་སྣང་བས་སོ། ། ལྔ་པ་རྗེས་དཔག་གི་རང་མཚན་འཛིན་པ་དགག་པ་ནི། མངོན་སུམ་ལྟར་རྗེས་དཔག་གིས་ཀྱང་རང་མཚན་སྒྲུབ་པས་འཛིན་ནོ་ཞེ་ན། བསྒྲུབ་བྱ་འཛིན་པའི་རྗེས་དཔག་དང་འདི་ནི་སྒྲུབ་བྱེད་དོ་སྙམ་པའི་རྟོག་པ་ཆོས་ཅན། སྤྱི་ཁྱད་པར་དུ་བྱས་པའི་རང་མཚན་མི་འཛིན་པར་ཐལ། དངོས་པོ་རང་མཚན་མཐོང་བ་ཉམས་པའི་ཕྱིར། འོ་ན་སློབ་དཔོན་གྱིས། གཞན་སེལ་བས་ཁྱད་པར་དུ་བྱས་པའི་ཁྱད་པར་འཛིན་ཏེ་ཞེས་བཤད་པ་དང་འགལ་ཞེ་ན། ཁྱད་པར་སྤྱི་དང་འདྲེས་པ་འཛིན་པའི་ལུང་འདི་ཆོས་ཅན། སྤྱི་ཁྱད་པར་དུ་བྱས་པའི་རང་མཚན་རྗེས་དཔག་གིས་སྣང་ནས་གཟུང་བྱར་བཤད་པ་མིན་ཏེ།
རྟོག་པ་ལ་སྣང་བའི་ཁྱད་པར་སེལ་བའི་སྤྱི་དང་འདྲེས་པ་འཛིན་པར་བཤད་པའི་ཕྱིར་ཏེ། རྒྱུ་མཚན་ཡང་། རང་མཚན་དེ་ནི་ཆོས་ཅན། སྤྱི་དང་ཁྱད་པར་དང་སོགས་པས་ཆོས་ཆོས་ཅན་གྱི་རྣམ་པ་ཅིར་ཡང་རྗེས་དཔག་གིས་སྣང་ནས་གཟུང་བྱ་མིན་པར་ཐལ། དེ་རང་མཚན་གཅིག་པུ་ཡིན་པས་སོ། ། ཁྱབ་པ་ཡོད་གཅིག་ལ་ནི་བྱེ་བྲག་ཁྱད་པར་མང་པོ་རྣམས་ཡིན་པ་མི་རུང་བའི་ཕྱིར། སྒྲ་དང་རྟོགས་པའང་ཆོས་ཅན་རང་མཚན་དེའི་ངོ་བོ་རང་མིན་ཀུན་ལས་ལོག་པའི་ཐུན་མོང་མིན་པ་དེ་དེ་ཇི་ལྟ་བ་བཞིན་དུ་སྣང་ནས་རྟོགས་པ་བྱེད་པ་ཡོད་པ་མིན་ཏེ། དངོས་སུ་སྤྱི་མཚན་ཁོ་ན་ཉིད་དུ་ནི་འཇུག་པའི་སྒྲ་རྟོག་ཡིན་པའི་ཕྱིར་ཞེས་བྱ་བའི་ཤློ་ཀ་བཅུ་དྲུག་ནི་འགྲེལ་བ་བསྡུ་བའི་ཚིགས་སུ་བཅད་པའོ། ། གཉིས་པ་སྒྲའི་འཇུག་ཚུལ་རྒྱས་པར་བཤད་པ་ལ་གཉིས། དངོས་པོའི་དང་།
མེད་པའི་ཡུལ་ཅན་སེལ་པས་འཇུག་པའོ། དང་པོ་ལ་གསུམ། གཞན་ལུགས་དགག རང་ལུགས་བཞག རྩད་པ་སྤང་བའོ། ། དང་པོ་ལ་གསུམ་གྱི་དང་པོ་རང་མཚན་སྒྲའི་ཡུལ་མ་ཡིན་པ་ནི། ཅིའི་ཕྱིར་རང་མཚན་ལ་སྒྲ་མི་སྦྱོར་ཞེ་ན། བརྗོད་བྱེད་ཀྱི་སྒྲ་རྣམས་ཀྱི་ཆོས་ཅན། སྔར་བརྡ་བཏགས་པའི་དོན་དེ་སྟོན་ཏེ། དེ་ནི་ཐ་སྙད་ཀྱི་ཚེ་བརྡ་དུས་ཀྱི་དོན་གོ་བའི་ཆེད་དུ་བརྡ་བྱས་པའི་ཕྱིར།
དེས་ན་རང་གི་མཚན་ཉིད་ཆོས་ཅན། དེ་རྟོག་པ་ལ་སྣང་ནས་བརྡ་བྱ་བ་མ་ཡིན་པར་ཐལ། ཁྱོད་བརྡ་དུས་སུ་མཐོང་བ་གང་ཡིན་པ་དེ་ཕྱིས་ཐ་སྙད་ཀྱི་ཚེ་ན་སྣང་བའི་རྗེས་འགྲོ་མེད་པ་དེས་ནའོ། ། གཉིས་པ་རིགས་སྒྲའི་ཡུལ་མ་ཡིན་པ་ནི། འོན་ཏེ་སྤྱི་གསལ་བ་དང་གཅིག་དང་ཐ་དད་སྒྲས་བརྗོད་ཅིང་དེ་ཐ་སྙད་ཀྱི་དུས་ན་ཡང་ཡོད་པས་སྔར་གྱི་སྐྱོན་མེད་ཅེ་ན། བརྡ་སྦྱོར་བའི་རྟོག་ལྡན་ཆོས་ཅན། བརྡའི་དགོས་པ་མི་འགྲུབ་པ་ལ་བརྡ་མི་སྦྱོར་ཏེ། ཅི་ནས་ཀྱང་སྐྱེས་བུས་ཐ་སྙད་ཀྱི་དུས་སུ་སྒྲ་བརྗོད་པ་ལས་དོན་བྱེད་པར་ནུས་པའི་དོན་ཤེས་ནས་དོན་བྱེད་པ་དེ་སྒྲུབ་པའི་ཕྱིར་ཉན་པ་པོ་དོན་དེ་ཉིད་ཀྱི་བླང་དོར་ལ་འཇུག་པར་འགྱུར་རོ་ཞེས་བསམས་ནས་བརྗོད་བྱའི་དོན་རྣམས་ལ་བརྗོད་པར་བྱེད་པའི་སྒྲས་སྦྱོར་བར་བྱེད་པའི་ཕྱིར་རོ། ། དེས་ན་རིགས་ལ་བརྡ་སྦྱོར་བ་དེ་ལ་བ་ལང་གི་རིགས་ཆོས་ཅན། རྨོ་བཞོ་ལ་སོགས་པ་དོན་གཉེར་དེ་དེ་ལ་འཇུག་པའི་དོན་དུ་བ་ལང་གི་བརྡ་སྦྱོར་བ་མི་རིགས་པར་ཐལ།
རྨོ་བ་ལ་སོགས་པའི་དོན་བྱེད་པར་རུང་བ་མིན་པའི་ཕྱིར་རོ། ། གསུམ་པ་རིགས་ལྡན་སྒྲའི་ཡུལ་མ་ཡིན་པ་ལ་དྲུག་གི། དང་པོ་རིགས་ལྡན་བརྗོད་ན་རང་མཚན་དང་སྐྱོན་མཚུངས་པ་ནི། འོན་ཏེ་མ་ངེས་ཏེ། སྤྱིས་དོན་མི་བྱེད་ཀྱི་ཁྱད་པར་ཁོ་ནས་དོན་བྱེད་ནུས་ཀྱང་སྒྲས་བསྟན་མི་ནུས་པས་སྤྱི་ལ་སྦྱར་བའི་སྒྲས་སྤྱི་དངོས་སུ་བརྗོད་པས་རིགས་དེ་ལྡན་གསལ་བའང་མཚོན་ཏེ། སྤྱི་དེ་རིགས་ལྡན་དང་འབྲེལ་བའི་ཕྱིར་ཞེ་ན། སྒྲ་དེ་ཡང་ནི་ཅིའི་ཕྱིར་ཁྱད་པར་ལ་དངོས་སུ་སྦྱོར་བར་མི་བྱེད་པར་བར་དུ་སྤྱི་གཞན་བརྟགས་པས་ཅི་བྱ་ཞེས་དྲིས་པས། གལ་ཏེ་གསལ་བ་རྐྱང་པ་མཐའ་ཡས་པའི་ཕྱིར་སྒྲས་བརྗོད་མི་ནུས་ཞེ་ན། རིགས་དང་འབྲེལ་པའི་གསལ་བ་ཆོས་ཅན། སྒྲས་བརྗོད་མི་ནུས་པར་ཐལ།
མཐའ་ཡས་པ་འདི་ནི་མཚུངས་པའི་ཕྱིར་རོ། ། གཉིས་པ་རིགས་གཞན་མིག་སྒྲའི་ཡུལ་དུ་བརྟགས་པ་དོན་མེད་པ་ནི། འོན་ཏེ་འདོད་དོན་དེ་བྱེད་པའི་དོན་རྣམས་དོན་དེ་བྱེད་པ་མ་ཡིན་པ་ལས་ལོག་པར་མཚུངས་པའི་གཞན་སེལ་ལ་རྒྱུ་ཅིས་བརྡ་མ་བྱས་ཞེས་དྲིས་པའི་ལན་དུ། གལ་ཏེ་དེ་ལ་བརྡ་བྱས་ན་སློབ་དཔོན་གྱིས། རང་དབང་མེད་ཕྱིར་དེ་ལྡན་མིན། ། ཞེས་སོགས་ཀྱི་ཉེས་པ་འདི་རིགས་ལྡན་བརྗོད་པ་དང་མཚུངས་པའི་ཕྱིར་ཏེ། ལྡོག་པ་དང་རིགས། ལྡོག་ལྡན་དང་རིགས་ལྡན་འདྲ་བའི་ཕྱིར་ཞེ་ན། མི་འདྲ་བར་འཆད་མོད། མཚུངས་ཀྱང་བླ་སྟེ་གསལ་བ་རྣམས་ཆོས་ཅན།
རིགས་སྒྲ་གཅིག་འཇུག་པའི་དོན་དུ་རིགས་རྫས་གཞན་དངོས་པོ་བ་མི་དགོས་པར་ཐལ། ལྡོག་པ་མཚུངས་པས་སྒྲ་གཅིག་འཇུག་པའི་ཕྱིར། གཞན་ཡང་སྒྲ་ཆོས་ཅན། སེལ་པ་བརྗོད་པར་ཐལ། བརྡ་སྦྱོར་བ་ན་ཉན་པ་པོ་འདོད་དོན་དེ་ལས་གཞན་པ་མི་འདོད་པ་ཡོངས་སུ་སྤངས་ནས་འདོད་དོན་ལ་འཇུག་པར་འགྱུར་ཞེས་བསམས་ནས་བརྗོད་བྱེད་དུ་བརྡ་སྦྱར་བའི་ཕྱིར། དེ་ལྟར་ན་རྗོད་བྱེད་ཀྱི་སྒྲ་དེ་ཆོས་ཅན། ཇི་ལྟར་འདོད་དོན་ལ་རྗོད་བྱེད་དུ་བརྡ་སྦྱར་བར་མི་འོས་པར་ཐལ། དེ་ཡིས་མི་འདོད་པའི་དོན་དེ་དག་རྣམས་ལས་འདོད་དོན་འདི་མི་གཅོད་ན་སྟེ་མ་བཅད་པ་བརྗོད་པའི་ཕྱིར། གལ་ཏེ་རྟགས་མ་གྲུབ་སྟེ། འདི་ལ་རྣམ་གཅོད་བརྗོད་པ་ཡོད་ཅེའམ།
རིགས་ལྡན་འདི་ལ་སྒྲའི་བརྗོད་བྱ་རྣམས་གཅོད་ཀྱང་ཡོད་པས་སོ་ཞེ་ན། བྱེ་བྲག་པ་ཁྱེད་ལ་སྒྲ་སེལ་པས་འཇུག་པ་དེར་ཆོས་ཅན། སྒྲ་སྦྱོར་བའི་དོན་དུ་སྤྱི་གཞན་བརྗོད་པར་བྱས་པས་ནི་ཅི་ཞིག་བྱ་སྟེ་བྱ་མི་དགོས་པར་ཐལ། སྒྲ་རྣམས་ཀྱིས་མི་འདོད་པ་བཅད་ནས་འདོད་དོན་བརྗོད་པའི་ཕྱིར། ཁྱབ་པ་ཡོད་སྒྲ་རྣམས་བརྗོད་བྱེད་དུ་བརྡ་སྦྱར་བའི་དགོས་པ་ནི་གཞན་བཅད་ནས་འདོད་པ་ལ་འཇུག་པ་དེ་ཙམ་དུ་ཟད་པ་མིན་ནམ་སྟེ་ཡིན་པའི་ཕྱིར་རོ། ། གསུམ་པ་སྤྱི་གཅིག་མེད་ཀྱང་ངོ་ཤེས་ཀྱི་བློ་སྐྱེ་བ་ནི། རྗེས་སུ་འགྲོ་བའི་སྤྱི་མེད་ན་རང་བཞིན་གྱིས་ཐ་དད་པའི་དོན་ལ་འདིའོ་ཞེས་ངོ་ཤེས་པར་མི་འགྱུར་ཞེ་ན། ཐ་དད་ཀྱང་ནི་ཞེས་སོགས་དོན་ཞེས་འདོན་ཏེ། སྐྱེས་བུ་ཆོས་ཅན། གསལ་བ་སྔ་ཕྱི་དུ་མ་ལ་སྤྱི་གཅིག་མཐོང་བ་ལས་ངོ་ཤེས་སྐྱེ་བར་མི་རིགས་ཏེ།
བུམ་པའི་གསལ་བ་རྣམས་ནང་ཕན་ཚུན་ཐ་དད་ཀྱང་ནི་དངོས་པོའི་ཆོས་ཉིད་ཀྱིས་འབྲས་བུས་རང་འཛིན་ཤེས་པ་བསྐྱེད་པ་དང་སོགས་པས་ཆུ་འཆུ་བ་ལ་སོགས་པའི་དོན་བྱ་བ་འདྲ་བ་དེ་དང་དེ་བྱེད་པའི་དོན་རྣམས་སྔར་མཐོང་ནས་ཕྱིས་དེ་ལས་གཞན་རྫས་མི་འདྲ་བ་མཐོང་ཡང་ནང་གི་སྒྲ་སྟེ་རྗོད་བྱེད་ཀྱི་ངོ་བོ་རྣམས་ཀྱིས་དེ་ཉིད་འདིའོ་ཞེས་སྔ་ཕྱིའི་དོན་རྣམས་ལྷན་ཅིག་སྦྱར་བ་སྟེ་གཅིག་ཏུ་སྒྲོ་བཏགས་ནས་ངོ་ཤེས་པར་བྱེད་པའི་ཕྱིར། རྗོད་བྱེད་ཅི་འདྲ་བ་ཞི་གིས་ཞེ་ན། འབྲས་བུ་འདྲ་བ་ཅིག་བྱེད་པ་དེ་ལས་གཞན་རིགས་མི་མཐུན་དང་བྲལ་བ་སྟེ་རྣམ་པར་གཅོད་པའི་ཡུལ་ཅན་གྱི་ནི་སྒྲའོ། ། བཞི་པ་ངོ་ཤེས་སྤྱི་ལས་སྐྱེ་ན་ཧ་ཅང་ཐལ་བ་ནི། སྤྱི་དངོས་པོར་འདོད་པ་གཞན་གྱི་ལྟ་ན། སྤྱི་བློ་དེ་ནི་ཆོས་ཅན། གསལ་བ་ལ་མི་ལྟོས་པའི་སྤྱི་ནི་འབའ་ཞིག་གི་གཟུང་ཡུལ་ཉིད་ལས་སྐྱེ་བ་མིན་པར་ཐལ། དེ་འདྲའི་སྤྱི་ཙམ་ཁོ་ན་མི་འཛིན་པའི་ཕྱིར། མ་གྲུབ་སྟེ། རྟག་ཏུ་སྤྱི་དེ་ཙམ་ཁོ་ན་རྣམ་པར་ཤེས་སོ་ཞེ་ན།
དེའི་ཕྱིར་དེ་ཆོས་ཅན་རིགས་ལྡན་གསལ་བ་མི་ཤེས་པར་ཐལ་བར་འགྱུར་ལ། འདོད་ན་དེ་ཆོས་ཅན། དེ་སྤྱི་འཛིན་པ་དེའི་ཚེ་ན་ནམ་ཡང་ནི་སྤྱི་དེ་སྔོན་གསལ་བ་དེ་སྤྱི་དང་འབྲེལ་བ་སྟེ་ལྡན་པར་མ་གཟུང་བར་ཐལ་ལོ། ། འདོད་ན་དེའི་ཕྱིར་དེ་ཆོས་ཅན་དེ་ལས་ཇི་ལྟར་གསལ་བ་ལ་རིགས་ལྡན་གྱི་ཐ་སྙད་འདོགས་ཏེ་མི་ཐོགས་ཤིང་མི་འཇུག་པར་འགྱུར། གསལ་བ་དེ་སྤྱི་དེ་དང་ལྡན་ངེས་སུ་འཛིན་པར་མི་འགྱུར་བས་སོ། ། ལྔ་པ་སྤྱི་གྲོགས་བྱས་པའི་གསལ་བ་རྒྱུ་མ་ཡིན་པ་ནི། གལ་ཏེ་སྤྱི་དངོས་པོ་བ་གཅིག་གིས་ལྷན་ཅིག་པའི་གྲོགས་བྱེད་པའི་གསལ་བ་རྣམས་སྤྱི་འཛིན་ཤེས་པའི་དམིགས་རྒྱུ་ཡིན་པས་སྤྱི་འཛིན་པའི་ཚེ་སྤྱི་གསལ་ལྷན་ཅིག་ཏུ་འཛིན་པས་སྔར་གྱི་སྐྱོན་མེད་ཞེ་ན། གསལ་བ་ཆོས་ཅན། སྤྱི་ཡོད་ཀྱང་སྤྱི་འཛིན་གྱི་རྒྱུ་མ་ཡིན་པར་ཐལ། སྤྱི་ཡོད་ཀྱང་དེས་དེ་རྣམས་ཀྱི་ཐ་དད་པ་ཉིད་སེལ་ལམ་ཅི་སྟེ་མི་སེལ་བས་སོ། །
ཁྱབ་པ་ཁས་བླངས་ཏེ་ཐ་དད་ཕྱིར་ན་གསལ་བ་དེ་རྣམས་ལ་སྤྱི་གཅིག་གི་རྣམ་ཤེས་ཀྱིས་རྒྱུར་མི་འདོད་པས་སོ། ། གལ་ཏེ་ཐ་དད་པའི་ཕྱིར་དུ་མས་སྤྱི་གཅིག་འཛིན་བསྐྱེད་པར་མི་སྨྲའོ། ། སྤྱི་གཅིག་ལ་ལྟོས་ནས་ཏེ་སྤྱི་དང་ཐ་དད་མིན་པ་ལྷན་ཅིག་པས་སྤྱི་བློ་སྐྱེད་ཅེ་ན། སྤྱི་བློ་ཆོས་ཅན། དེ་ལ་གསལ་བ་དེ་རྣམས་ལ་ཁྱོད་བསྐྱེད་པའི་ནུས་པ་མེད་པར་ཐལ། གསལ་བ་དེ་དག་སོ་སོ་རེ་རེ་མེད་ཀྱང་སྤྱི་ཡོད་ཙམ་གྱིས་གསལ་བ་གཅིག་གིས་ཀྱང་བསྐྱེད་བྱ་ཡིན་ལ། སྤྱི་མེད་ན་གསལ་བ་ཚོགས་ཀྱང་མི་སྐྱེ་བའི་ཕྱིར། འདོད་ན་གསལ་བ་ཆོས་ཅན། སྤྱི་བློ་སྐྱེད་པ་ཡིས་སྤྱི་བློས་དངོས་སུ་འཛིན་པ་མེད་པར་ཐལ་ལོ། ། སྔ་མ་མ་ངེས་ཏེ་སྔོ་སོགས་རེ་རེ་མེད་ཀྱང་མིག་ཤེས་སྐྱེ་ཡང་ཁ་དོག་ཚོགས་པ་ནུས་མེད་མིན་པ་བཞིན་ཞེ་ན།
སྔོ་སོགས་ཆོས་ཅན། ཚོགས་པ་དང་རེ་རེ་བ་ལ་ཡང་ནུས་པ་གྲུབ་སྟེ། ཚོགས་པ་དང་རེ་རེ་བ་ལ་མིག་གི་རྣམ་ཤེས་ལ་ཕན་པའི་ནུས་པ་སོ་སོར་མཐོང་བའི་ཕྱིར། དེ་ལྟར་གསལ་བ་ཆོས་ཅན། ཚོགས་པ་དང་རྐྱང་པ་ཇི་ལྟར་ཡིན་ཡང་ནི་སྤྱི་འཛིན་བསྐྱེད་པ་མིན་པར་ཐལ། སྤྱི་མེད་ན་ནམ་ཡང་སྤྱི་འཛིན་མི་བསྐྱེད་པའི་ཕྱིར་རོ། ། དྲུག་པ་གསལ་བ་ལྟོས་ནས་སྤྱིས་བསྐྱེད་པ་མི་འཐད་པ་ལ་བཞིའི་དང་པོ་སྤྱི་བློ་དང་རྒྱུ་འབྲས་སུ་ཐལ་བ་ནི། གལ་ཏེ་ཐག་ཟངས་མེད་ན་མི་འཐག་ཀྱང་རེ་རེ་ཙམ་མེད་ཀྱང་རས་ཡུག་འཐག་པ་བཞིན་གསལ་བ་དེ་དག་གང་རུང་གཅིག་ལ་ལྟོས་ནས་སྤྱི་དེས་སྤྱི་བློ་བསྐྱེད་ནུས་ཀྱི་གསལ་བ་ཡེ་མེད་ཀྱི་སྤྱི་འབའ་ཞིག་གིས་མིན་ནོ་ཞེ་ན། ཕན་མི་འདོགས་པ་ལ་ལྟོས་པར་མི་རུང་བའི་ཕྱིར་ན། གསལ་བ་དུ་མ་དེ་དག་ཆོས་ཅན།
སྤྱི་བློའི་རྒྱུ་གཅིག་པོ་དེ་ལ་ཕན་འདོགས་པར་ཐལ་ལ། འདོད་ན་ཇི་ལྟར་སྤྱི་བློ་གཅིག་ལ་ཕན་པ་མིན་ཏེ་ཡིན་པར་ཐལ། སྔ་མ་འདོད་ན་སྤྱི་འདི་ཆོས་ཅན་གསལ་བ་དེ་རྣམས་ཀྱིས་འབྲས་བུར་འགྱུར། ཁྱབ་པ་ཡོད་ཕན་འདོགས་བྱེད་གང་ཡིན་པ་དེས་ཕན་བྱེད་བསྐྱེད་པ་ཡིན་པས་སོ། ། གཉིས་པ་དེའི་ལན་དགག་པ་ནི་གལ་ཏེ་སྤྱི་བློ་ཆོས་ཅན། གསལ་བ་རང་མཚན་ཐ་དད་རྣམས་ལས་སྐྱེ་བ་མིན་ཏེ། གསལ་བ་རྣམས་ཐ་དད་མིན་པ་གཅིག་ཏུ་སྣང་བའི་ཕྱིར། དེས་ན་སྤྱི་ལས་སྐྱེ་འོ་ཞེ་ན། བདེན་ཏེ་འོན་ཀྱང་གསལ་བ་དུ་མ་ལ་དམིགས་ནས་གཅིག་ཏུ་འཛིན་པའི་སྤྱི་བློ་ཆོས་ཅན། གསལ་བའི་སྣང་བ་ཐ་དད་པར་འཛིན་པའི་དུ་མ་ཐ་མི་དད་པར་མི་སྣང་སྟེ།
གསལ་བ་དེ་དག་ལྡོག་པ་མཚུངས་ཞེས་འཛིན་པའི་ཕྱིར་རོ། ། གལ་ཏེ་དེ་དག་མཚུངས་པར་འཛིན་ན་ནི་ཇི་ལྟར་ཐ་དད་ཀྱི་བློས་གཟུང་བྱ་ཁོ་ན་མིན་པར་ཐ་མི་དད་ཀྱི་བློས་ཀྱང་གཟུང་བྱར་འགྱུར་ལ། དེ་ལྟར་ཐུན་མོང་དང་ཐུན་མོང་མིན་པའི་ངོ་བོ་གཟུང་བྱའི་ཕྱིར་གསལ་བ་རྣམས་ལ་མཚུངས་པའོ་སྙམ་དུ་འཛིན་པར་འགྱུར་ཞེ་ན། སྤྱི་བློ་ཆོས་ཅན། སྤྱི་གཅིག་དང་གསལ་བ་ཐ་དད་པ་གཉིས་འཛིན་པའི་རྒྱུས་གསལ་བ་རྣམས་མཚུངས་པར་འཛིན་པ་མ་ཡིན་པར་ཐལ། གསལ་བ་རྣམས་འབྲས་བུ་གཅིག་བྱེད་པར་འདྲ་བ་ཁོ་ནས་མཚུངས་པར་འཛིན་པའི་ཕྱིར་རོ། ། གསུམ་པ་དུ་མས་འབྲས་གཅིག་མེད་པ་མིན་པ་ནི། གསལ་བ་དུ་མས་འབྲས་གཅིག་མི་བྱེད་པར་ཐལ། དེ་དག་གི་འབྲས་བུ་བློ་སོགས་དེ་ཡང་ཐ་དད་པའི་ཕྱིར་ཞེ་ན། བུམ་འཛིན་མིག་བློ་རྣམས་ནི་ཆོས་ཅན།
ཐ་དད་ཀྱང་འབྲས་བུ་གཅིག་བྱེད་པས་རིགས་ཐ་དད་མེད་པར་བཞག་ཏུ་རུང་བ་ཡིན་ཏེ། བུམ་པའི་རིགས་གཅིག་ཏུ་རྟོགས་པའི་སྤྱི་བློའི་རྒྱུ་བྱེད་པར་འདྲ་བའི་ཕྱིར། དེ་ལྟར་བུམ་པའི་གསལ་བ་རྣམས་ཆོས་ཅན། རིགས་ཐ་མི་དད་པར་བཞག་ཏུ་རུང་སྟེ། བུམ་འཛིན་བློ་རིགས་གཅིག་ཏུ་བཞག་པ་དེའི་རྒྱུའི་དངོས་པོ་ཡིན་པའི་ཕྱིར་རོ། ། བཞི་པ་དེ་སྤྱི་དངོས་པོ་མིན་པ་ནི། འབྲས་བུ་གཅིག་པ་ཉིད་སྤྱི་ཡིན་ནོ་ཞེ་ན། འབྲས་བུ་གཅིག་བྱེད་པ་དེ་ཡང་ཆོས་ཅན། དེའི་འབྲས་བུ་ཅན་མིན་པ་དང་བྲལ་ཙམ་གྱི་ལྡོག་པ་ཡིན་གྱི་སྤྱི་དངོས་པོ་མིན་ཏེ། གསལ་བ་དེ་ལས་རྫས་གཞན་པའི་རྗེས་སུ་འགྲོ་བའི་སྤྱི་དངོས་པོ་བ་བལྟར་རུང་མ་མཐོང་བའི་ཕྱིར་དང་།
དེ་སྔར་བཀག་པའི་ཕྱིར་ཡང་ངོ་། ། གཉིས་པ་རང་ལུགས་བཞག་པ་ནི་སྤྱི་དངོས་པོ་བ་མེད་པའི་ཕྱིར་ན་བརྡ་ནི་ཆོས་ཅན། དོན་བྱེད་པ་དོན་གཉེར་གྱི་ཐ་སྙད་ཀྱི་དུས་སུ་འདོད་དོན་ཤེས་པའི་དོན་དུ་བརྡ་དུས་སུ་སེལ་པ་ལ་སྦྱོར་བར་རིགས་ཏེ། སྒྲ་དོན་སེལ་པ་དེ་དངོས་སུ་རིག་ཅིང་དེ་ལས་ལོག་པ་རང་མཚན་ཐོབ་པའི་དོན་ཅན་ཡིན་པའི་ཕྱིར་རོ། ། དེས་ན་སེལ་བ་ལ་ལོག་པ་རང་མཚན་དང་དེ་མཐོང་བའི་སྒོ་ནས་འོངས་པའི་རྟོག་པའི་སྣང་ཡུལ་གཉིས་སོ། ། གསུམ་པ་རྩོད་པ་སྤང་བ་ལ་དགུ་ལས་དང་པོ་སྒྲ་ལས་རང་མཚན་མི་ཐོབ་པ་སྤང་བ་ནི། འོན་ཏེ་རྟོག་པའི་ཡུལ་ནི་དོན་མི་བྱེད་པས་དེ་ཤེས་པའི་ཆེད་དུ་དེ་ལ་ཇི་ལྟར་བརྡ་བྱེད་ཅེ་ན། སྒྲ་ལས་དོན་གོ་བའི་རྟོག་པ་ཆོས་ཅན། རང་གི་སྣང་ཡུལ་ཕྱི་རོལ་དོན་གྱི་བྱ་བ་དེ་བྱེད་པ་མིན་པ་ལ་བྱ་བ་བྱེད་པ་དེ་དང་འདྲ་བའི་ངོ་བོར་སྣང་ཞིང་ཞེན་པ་ཅན་ཡིན་ཏེ། སྣང་བརྟག་གཅིག་ཏུ་ཞེན་པའི་ཕྱིར་རོ། །
དེ་ཆོས་ཅན། སྤྱི་དངོས་པོ་བ་ལས་མི་སྐྱེ་སྟེ། ཕྱི་རོལ་གྱི་དངོས་པོ་དེ་མིན་ལས་ཐ་དད་པའི་དངོས་པོ་ཙམ་གྱི་ས་བོན་ཏེ་བྱེད་རྒྱུ་ཅན་ཡིན་པའི་ཕྱིར། དེ་ཆོས་ཅན། རང་གི་སྣང་ཡུལ་དེ་ཕྱི་རོལ་གྱི་དོན་དུ་མེད་དེ། དེ་དངོས་པོར་མེད་པས་སོ། ། དེ་ལྟ་བུའི་བློ་ཁྱད་པར་གསུམ་ལྡན་སྐྱེད་པར་བྱེད་པའི་སྒྲ་ཡང་ཆོས་ཅན། དོན་རང་མཚན་ལ་མི་བསླུ་བ་ཡོད་པར་འདོད་དེ། ཐ་སྙད་ཀྱི་དུས་སུ་རང་མཚན་གྱི་བྱ་བ་དེ་མི་བྱེད་པ་ཡོངས་སུ་སྤོང་བའི་ཡན་ལག་གི་ངོ་བོར་གྱུར་པའི་སྒྲ་ཡིན་པའི་ཕྱིར་དང་། བརྡ་དུས་ན་དངོས་པོ་རང་མཚན་ཕན་ཚུན་ཐ་དད་ལ་བརྡ་སྦྱར་བས་བརྒྱུད་པས་རང་མཚན་ལ་བརྟེན་པ་ཅན་ཡིན་པས་ཐ་སྙད་ཀྱི་དུས་ནའང་ལོག་པ་རང་མཚན་ཐོབ་པར་བྱེད་པའི་ཕྱིར་རོ། །
རྟགས་གཉིས་པོ་དེའི་ཕྱིར། དེ་ཆོས་ཅན། གཞན་སེལ་གྱི་ཡུལ་ཏེ་རྟེན་ཅན་ཡིན་ཏེ། ཐ་སྙད་ཀྱི་དུས་ན་དེ་མིན་སྤངས་ནས་གཞན་སེལ་དེ་ལ་འཇུག་ཅིང་བརྡ་དུས་ན་རང་མཚན་ཐ་དད་ལ་བརྟེན་ནས་བརྡ་སྦྱར་བའི་ངོ་བོ་ཡིན་པའི་ཕྱིར་རོ། ། གཉིས་པ་རྟོགས་པ་ཕན་ཚུན་བརྟེན་པའི་སྐྱོན་སྤང་བ་ལ་གསུམ་གྱི་དང་པོ་གཞན་གྱི་རྩོད་པ་དགོད་པ་ནི། གཞོན་ནུ་མ་ལེན་ལ་སོགས་པ་ཁ་ཅིག་ན་རེ། ཁྱེད་ཤིང་མ་ཡིན་ལས་ལྡོག་པ་སྟེ་རྣམ་པར་བཅད་པས་ནི་ཤིང་གི་སྒྲའི་དོན་འཛིན་པར་འདོད་ན། ཤིང་དང་ཤིང་མིན་གཉིས་པོ་རྟོགས་པ་ནི་ཕན་ཚུན་བརྟེན་པར་འགྱུར་བས། དེ་གཉིས་ཀྱི་གཅིག་སྔོན་དུ་འཛིན་པ་མེད་ན་གཉིས་ཀ་འཛིན་པར་མི་འགྱུར་བ་དེའི་ཕྱིར་ན་སེལ་པ་ལ་བརྡ་བཏགས་པ་མི་སྲིད་དོ་ཞེས་སྨྲའོ། ། དེས་ན་སྤྱི་ལ་སྒྲུབ་པ་ཁོ་ནས་བརྡ་བྱ་བ་ཉིད་དོ་སྙམ་དུ་སེམས་སོ། །
གཉིས་པ་རྩོད་ལན་མཚུངས་པར་བསྟན་པ་ནི། སྤྱི་ཁས་བླངས་ནས་སེལ་པ་ལ་བརྡ་འདོགས་པ་ལ་ཕན་ཚུན་བརྟེན་པའི་ཉེས་པ་སྨྲ་བ་དེ་དག་གི་ནི་ཤིང་སྤྱི་ལ་བརྡ་འདོགས་པ་ལ་ཤིང་མིན་རྣམ་པར་གཅོད་དམ་གཅོད་པ་མིན། གལ་ཏེ་རྣམ་པར་གཅོད་ན་ཤིང་གི་བརྡ་འདོགས་པའི་སྐྱེས་བུ་ཆོས་ཅན། ཤིང་མིན་ཇི་ལྟར་ཤེས་པ་མིན་པར་ཐལ། ཤིང་གི་དོན་འཛིན་པ་མེད་ནའོ། ། དེའང་ཤིང་འཛིན་པ་ཤིང་མིན་འཛིན་པ་སྔོན་དུ་འགྲོ་བ་ཅན་ཡིན་པའི་ཕྱིར། འདོད་ན་དེ་ཆོས་ཅན། ཤིང་གི་བརྡ་ལས་ཤིང་མིན་དེ་དག་མི་སེལ་བར་ཐལ། ཤིང་མིན་བསལ་བྱར་མི་ཤེས་པའི་ཕྱིར། འདོད་ན་ཤིང་གི་སྒྲ་ལ་ཤིང་གི་ཐ་སྙད་འདོགས་པར་བྱེད་པ་རྣམས་ཆོས་ཅན།
ཐ་སྙད་ཀྱི་དུས་སུ་ཤིང་མིན་དེ་ཡོངས་སུ་སྤངས་ནས་ཤིང་ལ་འཇུག་པར་ནི་མི་འགྱུར། བརྡ་དུས་ན་ཤིང་མིན་བཅད་པའི་ཤིང་ལ་ཤིང་གི་སྒྲར་བརྡ་མ་བྱས་པའི་ཕྱིར། ཤིང་གི་སྒྲ་དེ་ཤིང་གི་ཁྱད་པར་གཞན་སྤངས་ནས་སེང་ལྡེང་འབའ་ཞིག་ལ་མི་འཇུག་པ་བཞིན་ཏེ། བརྡ་དུས་ན་དེ་མ་བཅད་པས་སོ། ། སྤྱི་སྨྲ་བ་ནི། གལ་ཏེ་གཞན་ཤིང་མིན་བཀག་ནས་བརྡའི་ཡུལ་དུ་སེལ་པ་མི་སྒྲུབ་པར་མདུན་ན་གནས་པའི་གསལ་བ་གཅིག་ལ་ཡོད་པའི་སྤྱི་གཅིག་རབ་ཏུ་བསྟན་ནས་འདི་ཤིང་ཡིན་ཞེས་བརྡ་འདོགས་པར་བྱེད་ལ། ཕྱིས་ཐ་སྙད་འདོགས་པའི་ཚེ་ན་ཡང་སྤྱི་དེའམ་སྤྱི་དང་འབྲེལ་པའི་གསལ་བ་གཅིག་པོ་དེ་རྟོགས་པར་འགྱུར་ལ། དེའི་ཕྱིར་སྔར་གྱི་ཉེས་པ་འདི་ནི་མེད་སྙམ་ན། དེའང་བརྡ་སྦྱོར་ཚུལ་གཉིས་ལས་མི་འདའ་སྟེ་འདིའང་ཤིང་ཡིན་ཞེའམ། འདི་ཁོ་ན་ཤིང་ཡིན་ཞེས་བརྡ་སྦྱོར།
དང་པོ་ལྟར་ན་གཞན་ཤིང་ཡིན་པ་མ་བཀག་པས་དེ་ཡོངས་སྤངས་ནས་ཞེས་པ་དང་། གཉིས་པ་ལྟར་ན་ཤིང་མིན་བཅད་པ་ལ་བརྡ་སྦྱོར་བར་ཁས་བླངས་པས་གལ་ཏེ་རྣམ་གཅོད་ཤིང་གི་དོན་ཞེས་བྱ་བའི་ཐལ་བ་ལྡོག་པ་མེད་པ་སྟེ་སོ་ན་གནས་སོ། ། གསུམ་པ་ཉེས་སྤོང་སེལ་བ་སྨྲ་བ་ལའང་མཚུངས་པ་ནི། འོན་ཏེ་ཤིང་དང་ཤིང་མིན་གྱི་གསལ་བ་ལ་ཤིང་སྤྱི་ཡོད་མེད་སོ་སོར་མཐོང་བ་ལྟར་རྟོགས་པས་ཀྱང་རིགས་ཐ་དད་དུ་ཕྱེ་སྟེ། ཤིང་སྤྱི་མཐུན་དུ་བྱས་ནས་འདི་ཁོ་ན་ཤིང་ངོ་ཞེས་བརྡ་བསྟན་པས་ཤིང་སྤྱི་མི་སྣང་བ་དེ་ཁོ་ན་ཤིང་མིན་པར་ངེས་པ་སྒྲ་མེད་པར་ཡང་འབྱུང་ཞིང་། སྤྱི་ལ་བརྡ་བྱས་པས་གསལ་བ་ཐམས་ཅད་ལ་བརྡ་བྱས་པར་ཡང་འགྱུར་ཏེ། དེ་ཀུན་ལ་རྗེས་སུ་འགྲོ་བས་སོ། དེས་ན་ཁོ་བོ་ཅག་ལ་ཉེས་པ་དེ་མེད་ལ། ཁྱེད་ལ་དེ་དང་མི་འདྲ་སྟེ། བརྡ་དུས་ན་མཐོང་བའི་རང་མཚན་ནི་རྗེས་འགྲོ་མེད།
སྤྱི་མི་སྲིད་པས་བརྡ་དང་ཐ་སྙད་ཀྱི་དུས་ཀྱི་རང་མཚན་ཐ་དད་དུ་མཐོང་བས་ཤིང་དང་ཤིང་མིན་ཐ་དད་དུ་རྟོགས་ནའང་ཤིང་གི་ཁྱད་པར་རྫས་གཞན་མཐོང་བ་ན་ཤིང་ངོ་སྙམ་དུ་རྟོགས་པར་མི་འགྱུར་ཞེ་ན། དེ་ནི་སེལ་བའི་ཡུལ་ཅན་གྱི་བརྡ་ལའང་མཚུངས་ཏེ། ཤིང་སྤྱི་རྟོགས་པ་པོའི་བློ་ནི་ཆོས་ཅན་དེས་ཤིང་གི་གསལ་བ་གཅིག་ལ་བརྡ་བྱས་པ་ཐམས་ཅད་ལ་བརྡ་བྱས་པར་ཡང་འགྱུར་ཞིང་ཡལ་འདབ་ཅན་དེ་རྣམས་དང་ཡལ་འདབ་ཅན་དེ་མིན་པ་རྣམས་ཐ་དད་དུ་འབྱེད་པའི་རྒྱུ་ཤིང་དང་ཤིང་མིན་གྱི་དོན་རྣམས་བརྡའི་སྔོན་དུ་སྒྲ་མེད་པར་བདག་ཉིད་ཐ་དད་དུ་རྣམ་པར་འབྱེད་པར་བྱེད་དེ། ཤིང་གི་གསལ་བ་རིགས་མཐུན་གཅིག་ཏུ་སྒྲོ་བཏགས་ནས་རྟོགས་པ་ཞེས་བྱ་བའི་ཤེས་པ་ཡིན་པ་ནི་གང་ཞིག་ཤིང་གི་གསལ་བ་རྣམས་ཤིང་མིན་ལས་ལོག་པས་ཤིང་གི་རིགས་གཅིག་གི་རྣམ་པར་ཞེན་པ་ལས་གནས་པའི་ཤིང་དང་ཤིང་མིན་སོ་སོར་ངེས་པའི་ཕྱིར་རོ། ། དེ་ལྟ་བུའི་བློ་དེ་ལ་ནི་ཡོད་པ་སྟེ་སྣང་བའི་དངོས་པོ་སྟེ་རྣམ་པ་དེ་བློའི་དེའི་རྒྱུ་ཕྱི་རོལ་གྱི་ཤིང་ཉིད་དུ་སྣང་བ་དང་། བློ་དེའི་རྒྱུ་མིན་པ་ཤིང་མིན་གྱི་ངོ་བོ་དང་བྲལ་བ་ལྟ་བུ་དང་། སྣང་བརྟག་ངོ་བོ་གཅིག་འདྲ་བར་སྣང་ཞིང་ཞེན་པའི་སྒོ་ནས་བརྡ་སྦྱོར་བས་ན། ཤིང་ཞེས་པའི་སྐད་ཆོས་ཅན། ཤིང་མིན་ལས་ཐ་དད་པའི་སེལ་པ་ལ་བརྡ་སྦྱོར་ཏེ། ཐ་སྙད་ཀྱི་དུས་སུ་ཡང་བརྡ་བྱེད་པ་པོ་བདག་ཉིད་དམ་གཞན་གྱིས་ཡལ་འདབ་ཅན་རྣམས་ཤིང་མ་ཡིན་ལས་ཐ་དད་པར་ནི་ཤེས་པར་འགྱུར་བར་བྱ་བའི་དོན་དུ་ཤིང་གི་རྗོད་བྱེད་དུ་བརྡ་སྦྱོར་བའི་ཕྱིར།
དེས་ན་སྐད་དེ་ལས་ཤིང་སེལ་དེ་རྟོགས་པར་འགྱུར་བའི་བློ་ཆོས་ཅན། སྔ་ཕྱིའི་ཤིང་ཐ་དད་ལ་ཤིང་ངོ་སྙམ་དུ་རྟོགས་པར་འགྱུར་ཏེ། སྣང་བརྟག་སྔ་ཕྱི་གཅིག་ཏུ་འཁྲུལ་པས་སྒྲོ་བཏགས་ནས་དངོས་པོ་གཅིག་ལྟ་བུར་ཞེན་ཞིང་རྟོགས་པའི་ཕྱིར་རོ། ། གསུམ་པ་སྒྲ་ལ་སེལ་འཇུག་གིས་མ་ཁྱབ་པ་སྤང་བ་ནི་གལ་ཏེ་སྒྲ་གཞན་ལ་གསལ་བྱ་ཡོད་ཀྱང་ཤེས་བྱ་སོགས་ཀྱིས་སྒྲ་ལ་མེད་པས་ཇི་ལྟར་སེལ་པས་འཇུག་ཅེ་ན། བརྗོད་བྱེད་ཀྱི་སྒྲ་ནི་ཆོས་ཅན། སྐྱེས་བུའི་བློ་ཐེ་ཚོམ་ཅན་རང་གི་བརྗོད་བྱ་མིན་པའི་དོན་འགའ་ཞིག་ལ་འཇུག་པ་རྣམ་པར་བཟློག་ནས་བློ་བརྗོད་བྱར་ངེས་པའི་དོན་འགའ་ཞིག་ལ་འཇུག་པར་བྱ་བའི་ཕྱིར་སྟོན་པ་པོས་བརྡ་ནི་རབ་ཏུ་སྦྱོར་བར་བྱེད་དེ། བརྗོད་བྱའི་དོན་ངེས་པར་གཟུང་བ་ཤེས་པའི་དོན་དུ་བརྡ་སྦྱར་བའི་ཕྱིར་རོ། ། དེས་མི་འདོད་པ་གཅོད་པ་ལས་གཞན་དུ་ན་དེ་ཆོས་ཅན། རང་གི་བརྗོད་བྱ་ངེས་པའི་དོན་དུ་བརྡ་སྦྱར་བར་དོན་མེད་པར་འགྱུར། རང་གི་བརྗོད་བྱ་དེ་དེ་མིན་ལས་བཅད་པ་མི་སྟོན་པའི་ཕྱིར།
དེས་ན་ཤེས་བྱ་དང་ལ་སོགས་པས་ཐམས་ཅད་ལ་རིལ་ཞེས་སོགས་ཀྱི་ཚིག་འཇུག་ལྡོག་གི་ཐ་སྙད་དུ་ནི་གཏོགས་པ་རྣམས་ལ་ཆོས་ཅན། དེ་མིན་རྣམ་པར་གཅོད་པ་འགའ་ཞིག་བརྗོད་བྱར་ཡོད་དེ། བརྗོད་བྱ་ངེས་པའི་དོན་དུ་བརྡ་སྦྱར་བའི་སྒྲ་ཡིན་པའི་ཕྱིར་རོ། ། བཞི་པ་གཞན་སེལ་ཐུག་མེད་དུ་འགྱུར་བའི་རྩོད་པ་སྤང་བ་ནི་གསལ་བྱེད་པ་ན་རེ། སེལ་པ་དེའང་སེལ་པའི་ངོ་བོར་བརྗོད་ན་སེལ་པ་ཐུག་མེད་དུ་འགྱུར་ལ། སྒྲུབ་པའི་ངོ་བོར་བརྗོད་ན་སྒྲ་ཐམས་ཅད་སེལ་པས་འཇུག་པ་ཉམས་ཞེ་ན། ཤིང་གི་སྒྲ་ནི་ཆོས་ཅན། ཤིང་མིན་དེ་དག་ལས་ཐ་དད་པའི་ཤིང་གི་ཁྱད་པར་རྣམས་རིགས་མཚུངས་པའི་རྣམ་པར་སྣང་བ་ཅན་གྱི་ཤིང་གི་སེལ་པ་ལ་བརྡ་འགོད་དེ། ཤིང་གང་ཞིག ཤིང་མིན་གང་ལས་ཐ་དད་པ་དེ་ཤིང་མ་ཡིན་དེ་ལས་རྣམ་པར་བཟློག་ནས་ཤིང་ལ་བརྡ་སྦྱོར་བའི་ཕྱིར།
དེས་ན་དེས་ཤིང་གི་སེལ་པ་གཞན་གསལ་བའི་སྒོ་ནས་སྟོན་པས་ཐུག་མེད་དང་སྒྲུབ་པས་བརྗོད་པའི་སྐྱོན་མེད་དོ། ། ལྔ་པ་ལུང་དང་སྦྱར་ཏེ་བསྟན་པས་སྐྱོན་གཞན་ཁེགས་པ་ནི། སེལ་པ་དེ་ནི་སློབ་དཔོན་གྱིས་ཀྱང་གཞན་ལས་ལྡོག་པ་ཡི་དངོས་པོ་དེ་ཡི་ཆ་འགའ་ཞིག་རྟོགས་པར་འགྱུར་ཞེས་དང་། སྒྲས་ནི་དོན་གཞན་ལས་ལྡོག་པར་ཁྱད་པར་དུ་བྱས་པའི་དངོས་པོ་དག་ཁོ་ན་བརྗོད་དོ། ། ཞེས་པས་སྒྲའི་བརྗོད་བྱར་རབ་ཏུ་བཤད་དོ། ། དེ་ལྟ་ན་སྤྱི་བརྗོད་པར་འགྱུར་ཏེ། སྤྱི་ལྡོག་མིང་མི་འདྲ་བར་ཟད་ཀྱི་དོན་འདྲའོ་ཞེ་ན། སེལ་པ་འདི་ལའང་ཆོས་ཅན། དཔྱད་ན་ངོ་བོ་ཅུང་ཟད་ཀྱང་མེད་དེ། བློ་འཁྲུལ་པའི་ཡུལ་དུ་དེ་མིན་བཅད་ཙམ་ཡིན་པས་སོ། །
དེས་ན་སྤྱི་དང་མི་མཚུངས་སོ། ། རྗོད་བྱེད་ཀྱི་སྒྲ་རྣམས་ལས་ཆོས་ཅན། གཞན་རིགས་མི་མཐུན་ལས་ལྡོག་པའི་ཁྱད་པར་དུ་བྱས་པའི་དངོས་པོ་རྟོགས་པར་འགྱུར་ཏེ། རྟོག་པ་ལ་སྣང་བའི་སེལ་པ་དེ་རྟོགས་པ་ཉིད་ཀྱིས་སོ། ། འོ་ན་རིགས་ལྡན་བརྗོད་པ་དང་སྐྱོན་མཚུངས་སོ་ཞེ་ན། སེལ་པ་དེ་ལ་ནི་ཆོས་ཅན། སྤྱི་དོན་གཞན་འགའ་ཡིས་ཁྱད་པར་དུ་བྱས་པའི་རང་མཚན་རྟོགས་པར་འགྱུར་བ་མིན་ཏེ། སྤྱི་དོན་གཞན་འགའ་ཡང་ཁྱད་པར་བྱེད་ཆོས་སུ་རྟོགས་པ་མེད་པའི་ཕྱིར་རོ། ། གཞོན་ནུ་མ་ལེན་ན་རེ། སྒྲ་གཅིག་གིས་བྱ་བ་གཅིག་མི་ནུས་པས་ཐ་དད་དུ་སྒྲ་གཉིས་གཉིས་བརྗོད་དགོས་པར་འགྱུར་ཞེ་ན།
ཤིང་ཞེས་པའི་སྒྲ་ཆོས་ཅན། ཤིང་བརྗོད་པ་དང་ཤིང་མིན་བསལ་བའི་བྱ་བ་གཉིས་བྱེད་པ་མ་ཡིན་ཏེ། དེས་དངོས་སུ་ཤིང་བརྗོད་པ་ལས་ཤིང་མིན་ཤུགས་ལ་སེལ་བའི་ཕྱིར་ཏེ། ཤིང་དང་ཤིང་མིན་བསལ་བ་ཕན་ཚུན་སོ་སོར་ཡོད་པ་མིན་ནས་གཅིག་ཡིན་པའི་ཕྱིར་རོ། ། དྲུག་པ་བརྗོད་བྱ་དམ་པའི་དངོས་པོར་འདོད་པ་དགག་པ་ནི། གཞན་སེལ་དེ་དོན་གཉེར་གྱི་བརྗོད་བྱ་དང་རྟོགས་བྱ་ཡིན་པས་དངོས་པོའོ་སྙམ་ནས་སེལ་པ་འདི་ཆོས་ཅན། དོན་དམ་པར་དངོས་པོར་མེད་དེ། སྣང་བརྟག་གཅིག་ཏུ་ཞེན་ནས་དངོས་པོ་དང་ལྡན་པ་ཉིད་དུ་མཐོང་བ་གང་ཡིན་པའི་བློ་ཡིས་བསླད་པ་སྟེ་འཁྲུལ་པས་སྒྲོ་བཏགས་པའི་དབང་གིས་སྒྲས་བརྗོད་ཅིང་རྟོགས་པས་རྟོགས་པ་ཡིན་པའི་ཕྱིར་རོ། ། ལྡོག་པ་འདི་ཆོས་ཅན། དོན་དམ་གྱི་དངོས་པོ་མིན་ཏེ།
བློ་འཁྲུལ་པས་བསླད་ཅིང་སྒྲོ་བཏགས་པ་དེ་ཉིད་ཀྱི་ཕྱིར་རོ། ། དེ་ལས་གཞན་དུ་ལྡོག་པ་དོན་དམ་གྱི་དངོས་པོར་འགྱུར་ན་ཤིང་མིན་ལ་ལྡོག་པ་ཆོས་ཅན། དོན་དམ་གྱི་དངོས་པོར་མི་འགྱུར། སྒྲོ་བཏགས་པའི་ཕྱིར་རོ། ། དངོས་པོ་རང་མཚན་ཡིན་པར་གྱུར་ན་ལྡོག་པ་དངོས་པོར་གྱུར་པའི་སྒོ་ནས་གསལ་བ་ཐ་དད་རིགས་མི་མཐུན་ལས་ལྡོག་པར་འདོད་དགོས་ལ། དེ་ལྟ་ན་དེ་པཱ་ལ་ཤའམ་པ་ལ་ཤ་ལས་རྫས་གཞན་ཡིན། དང་པོ་ལྟར་ན་ཤིང་མ་ཡིན་ལས་ལྡོག་པ་ཆོས་ཅན། དྭ་བ་དང་སེང་ལྡེང་ལ་སོགས་པ་ཁྱོད་མ་ཡིན་པར་ཐལ། པ་ལཱ་ཤ་ཡིན་པའི་ཕྱིར། གཉིས་པ་ལྟར་ན་དེ་ཆོས་ཅན།
པ་ལཱ་ཤ་དེ་ཁྱོད་ལས་ལྡོག་པར་ཐལ། པ་ལཱ་ཤ་དེ་ཁྱོད་ལས་རྫས་གཞན་གང་ཞིག་པ་ལཱ་ཤ་ལ་མེད་པའི་ཕྱིར། འདོད་ན་པ་ལཱ་ཤ་འདི་ཆོས་ཅན། ཤིང་མིན་འདི་ལས་ཐ་དད་དེ་ལྡོག་པའི་ཤིང་ཡིན་ནོ་ཞེས་བྱ་བར་ངེས་པ་མིན་པར་ཐལ། ཤིང་མིན་ལས་ལྡོག་པ་མེད་པའི་ཕྱིར། ཅེས་ན་མི་འདོད་མི་ནུས་ཏེ་ཁྱོད་ཀྱིས་ཤིང་མ་ཡིན་ལས་ལྡོག་པར་བརྗོད་པའི་ཕྱིར་རོ། ། བདུན་པ་སྒྲ་ཚད་གཞན་དོན་མེད་དུ་ཐལ་བ་སྤང་བ་ནི། འོན་ཏེ་ཆ་མེད་ཀྱི་དངོས་པོ་སྒྲས་བརྗོད་ཅིང་རྟགས་ལས་རྟོགས་པ་ན་དངོས་པོ་དེ་དང་གཅིག་པའི་ཆོས་ཐམས་ཅད་བརྗོད་ཅིང་རྟོགས་པས་དེ་ལ་སྒྲ་ཚད་གཞན་འཇུག་པ་དོན་མེད་པར་ཅི་སྟེ་མི་འགྱུར་ཞེ་ན། བུམ་པའི་བྱས་པ་བརྗོད་པའི་སྒྲའམ་བྱས་པ་སྒྲུབ་པའི་རྟགས་ནི་གཅིག་པོ་ཆོས་ཅན། ཆ་མེད་ཀྱི་བུམ་པ་རང་མཚན་བརྗོད་ཅིང་རྟོགས་པའི་སྒོ་ནས་བུམ་པའི་ཆོས་ཐམས་ཅད་བརྗོད་ཅིང་རྟོགས་པར་མི་འགྱུར་ཏེ།
རྟོག་པ་ལ་བུམ་པ་དེ་ལ་འདྲ་བ་གཞན་བྱུང་ལ་སོགས་པ་འཁྲུལ་པའི་རྒྱུས་མ་བྱས་པ་འདྲེས་པ་ལྟ་བུར་སྣང་བའི་དོན་གཅིག་བརྡ་ཇི་ལྟ་བ་བཞིན་དུ་གཅོད་པའི་བྱ་བ་འབའ་ཞིག་བྱེད་པའི་ཕྱིར་རོ། ། དེ་བཞིན་དུ་མི་རྟག་བདག་མེད་སོགས་བརྗོད་ཅིང་སྒྲུབ་པ་ལའང་དེ་དང་འདྲའོ། ། མ་ངེས་སོ་ཞེ་ན། དེ་ཆོས་ཅན། རྟོག་པ་ལ་སྣང་བའི་བུམ་པ་དེ་ལ་མ་བྱས་པ་བཅད་པའི་བུམ་པའི་དངོས་པོ་རང་མཚན་དངོས་ཀྱི་བརྗོད་བྱར་འཕངས་ཤིང་རྟོགས་པ་ཅིའང་མེད་པར་ཐལ། རྟོག་པ་ལ་སྣང་བའི་གཞན་སེལ་བརྗོད་ཅིང་རྟོགས་པའི་ཕྱིར་རོ། ། མ་ཁྱབ་ན་བུམ་པ་གང་གི་བྱས་པ་རྗོད་པར་བྱེད་པའི་སྒྲ་ཆོས་ཅན། དེ་ལས་བུམ་པའི་མི་རྟག་བདག་མེད་སོགས་ཆོས་མ་ལུས་པ་ནི་རྟོགས་པར་འགྱུར་བར་ཐལ། དངོས་པོའི་ནུས་པའི་སྟོབས་ཀྱིས་བུམ་པའི་བྱས་མི་རྟག་སོགས་ཆོས་ཐ་དད་དང་རྫས་ཆ་མེད་གཅིག་ཡིན་པའི་བུམ་པ་རང་མཚན་དངོས་ཀྱི་བརྗོད་བྱར་འཕེན་པའི་ཕྱིར། གཞན་སེལ་བརྗོད་བྱ་ཡིན་པ་དེས་ན།
རྟོགས་པ་ལ་སྣང་བའི་བུམ་པ་དེ་ལ་རྗོད་བྱེད་དུ་འཇུག་པའི་སྒྲ་རྟོག་དུ་མ་དེ་དག་ཀྱང་ཆོས་ཅན། འབྲས་བུ་སྟེ་དགོས་པ་དུ་མ་ཅན་དང་རང་གི་བརྗོད་བྱ་གཞན་སེལ་ལ་རྟེན་གཅིག་པ་སྟེ་བཞི་མཐུན་རུང་བ་ཉིད་དུ་འགྱུར། བློ་ལ་སྣང་བའི་ཆོས་ཅན་བུམ་པ་གཅིག་པོ་དེ་ལ་སྒྲོ་འདོགས་གཞན་དང་གཞན་གཅོད་པའི་ཕྱིར་རོ། ། བརྒྱད་པ་དེས་ན་གཞི་མཐུན་སྲིད་པར་བསྟན་པ་ནི། གང་གི་ཚེ་སྔོན་པོའི་སྒྲ་སྔོ་མིན་རྣམ་གཅོད་ཀྱི་ལྡོག་པ་གཅིག་གཅིག་སྟོན་པ་དེའི་ཚེ་ན་སྔོན་པོའི་སྒྲ་དེས་ནི་རང་གི་བརྗོད་བྱ་གཞན་ཨུད་པ་ལ་མིན་པ་མི་སྤོང་བར་གནས་ལ། དེ་ཨུད་པ་ལ་དེ་མིན་པ་རྣམ་པར་གཅོད་པའི་ཨུད་པ་ལ་ཞེས་པའི་སྒྲ་ལ་ཁྱབ་པ་སྟེ་གནོན་ཅིང་འབྲེལ་པ་ན་ཨུད་པ་ལ་སྔོན་པོ་ཞེས་པའི་སྒྲ་ཆོས་ཅན། དེ་ལས་རང་གི་བརྗོད་བྱ་ལྡོག་པ་ཉིས་ཚོགས་ཀྱི་ཆོས་ཅན་གཅིག་ཏུ་བློ་ལ་སྣང་སྟེ། དེ་ལས་རང་གི་བརྗོད་བྱ་རྣམ་གཅོད་གཉིས་དང་ལྡན་པའི་ཆོས་ཅན་གཅིག་ཏུ་རྟོག་པ་ལ་སྣང་བའི་ཕྱིར་རོ། ། དེའི་ཕྱིར་དེ་འདྲའི་བློ་དེའི་ངོར་བྱས་ནས་རང་གི་བརྗོད་བྱ་ལ་གཞི་མཐུན་པ་རུང་བ་ཉིད་དུ་ནི་འགྱུར་རོ། ། དགུ་པ་སྤྱི་དང་སེལ་པའི་ཁྱད་པར་བཤད་པ་ལ་གསུམ་གྱི་དང་པོ་སྒྲ་ལས་འཇུག་ཡུལ་ཐོབ་མི་ཐོབ་ཀྱི་ཁྱད་པར་ནི།
ཤིང་ཞེས་པའི་སྒྲ་ནི་ཤིང་མིན་རྣམ་པར་གཅོད་པའི་སེལ་པ་བརྗོད་པར་བྱེད་པའི་སྒྲ་ཡིན་པར་གྱུར་ན། དེ་ནི་ཆོས་ཅན། ལས་བརྗོད་བྱ་ཤིང་གི་དངོས་པོའི་ཆོས་རང་མཚན་ལ་རེག་པར་འགྱུར་བ་སྲིད་དོ། ། ཁྱབ་པ་ཡོད་དེ། ལྟ་བུའི་སེལ་པ་དེ་ནི་རང་མཚན་དེ་ལ་ཡོད་ཅེས་བྱ་བར་ངེས་པའི་ཕྱིར་རོ། ། སྤྱི་བརྗོད་བྱར་འདོད་པ་ལ་ནི་དེ་མི་མཚུངས་ཏེ། བརྗོད་བྱེད་ཀྱི་སྒྲ་ཆོས་ཅན། སྤྱི་དངོས་པོ་བ་གཅིག་གིས་རྗོད་པ་ལས་སྤྱི་དངོས་པོ་བ་ལ་རེག་པ་མིན་ཏེ། སྤྱི་དངོས་པོ་བ་མེད་པའི་ཕྱིར་ཏེ། དེ་འདྲ་ཡོད་ན་བློ་ལ་སྣང་རུང་བ་ལས་སྣང་བ་མིན་པའི་ཕྱིར།
ཁྱབ་པ་ནི་སྣང་རུང་མ་དམིགས་པ་ལ་དངོས་པོ་མེད་པས་ཁྱབ་པ་ངེས་པའི་ཕྱིར་རོ། ། རྐང་པ་བཅུ་གཅིག་བར་ཚིགས་སོ། ། སྤྱིས་སྒྲ་བརྗོད་ན་སྐྱོན་དེའི་ཕྱིར་རྗོད་བྱེད་སྒྲ་རྣམས་དང་ནི་སྤྱིའི་ཡུལ་ཅན་གྱི་བློ་ཉིད་ཀྱང་ཆོས་ཅན། གཞན་སེལ་པའི་ཡུལ་ཅན་དུ་སློབ་དཔོན་གྱིས་བསྟན་ཏེ། སྒྲ་རྟོག་གང་ཞིག དངོས་པོ་ལ་དེ་དག་གིས་སྒྲུབ་པའི་སྒོ་ནས་ཡུལ་དུ་བྱེད་པ་མི་སྲིད་པའི་ཕྱིར་ཏེ། ཇི་སྐད་དུ། དེས་ན་སྒྲ་ནི་གཞན་སེལ་ཡིན། ཞེས་སོ། ། གཉིས་པ་སྤྱི་དང་གཞི་མཐུན་སྲིད་མི་སྲིད་ཀྱི་ཁྱད་པར་ནི།
སྤྱི་ཡུལ་དུ་ཁས་ལེན་པ་ལྟར་ན་སྤྱི་དེ་ཁྱད་པར་དང་གཅིག་གམ། ཐ་དད། གཅིག་ན་སྤྱི་བ་ལང་ཙམ་དང་དེའི་ཁྱད་པར་ཁྲ་བོ་ཆོས་ཅན། ངོ་བོ་སྟེ་རྣམ་པ་ཐ་དད་དུ་བློ་གང་ལས་སྒྲུབ་པའི་སྒོ་ནས་ཡུལ་དུ་མི་བྱེད་པར་ཐལ། དངོས་པོའི་ངོ་བོ་ཆ་མེད་གཅིག་ཉིད་ཡིན་པའི་ཕྱིར། འདོད་ན་སྒྲུབ་པས་འཇུག་པའི་བློ་ངོར་གཞི་མཐུན་དུ་མི་རུང་བར་ཐལ་ལོ། ། དེ་ཆོས་ཅན། གསལ་བ་ཁུ་ཡུ་སོགས་ལས་རྗེས་སུ་འགྲོ་ལྡོག་གི་སྤྱོད་ཡུལ་ཏེ་ཆ་གཉིས་པ་མ་ཡིན་པར་ཐལ། ཆ་མེད་གཅིག་ཡིན་པའི་ཕྱིར་རོ། ། གཉིས་པ་ལྟར་ན་དེ་ཆོས་ཅན།
རྫས་དབྱེར་མེད་པ་སྟེ་གཞི་མཐུན་པའི་ཐ་སྙད་དག་ཀྱང་འཇུག་པའི་རྒྱུ་མེད་ནས་གཞི་མཐུན་དུ་མི་རུང་བར་ཐལ། རྫས་ཐ་དད་དུ་གྱུར་པའི་ཕྱིར་ནའོ། ། ཡང་སྤྱི་དེ་དེའི་སྤྱི་མིན་པར་ཐལ། དེ་ལས་རྫས་ཐ་དད་པའི་ཕྱིར་རོ། ། ཉེས་པ་དེ་ཁྱེད་ལའང་མཚུངས་སོ་ཞེ་ན། སེལ་པ་སྨྲ་བ་ལ་ཆོས་ཅན། སྤྱི་དང་གཞི་མཐུན་མི་སྲིད་པར་ཐལ་བའི་ཐལ་འགྱུར་ཉེས་པ་དེ་དག་མེད་དེ། སེལ་ངོར་ལྡོག་པ་མཚུངས་པ་གསལ་བ་ཀུན་ལ་ཡོད་ཅིང་གཞི་མཐུན་སྲིད་པར་བསྟན་པའི་ཕྱིར་རོ། ། གསུམ་པ་སྒྲའི་རྒྱུ་མཚན་དུ་རུང་མི་རུང་ཁྱད་པར་ལ་གསུམ། གཞན་སེལ་སྒྲའི་ཡུལ་དུ་བསྟན།
སྤྱི་སྒྲའི་ཡུལ་དུ་མི་འཐད། དེ་ལ་རྩོད་པ་སྤང་བའོ། ། དང་པོ་ལ་གཉིས་ཀྱི་དང་པོ་སྤྱི་མེད་ཀྱང་འབྲས་བུ་གཅིག་པས་སྒྲ་འཇུག་པ་ནི། ལྡོག་པ་ཡོད་ཀྱང་དངོས་པོར་མེད་པས་སྤྱི་མེད་ན་དུ་མ་ལ་སྒྲ་གཅིག་མི་འཇུག་གོ་ཞེ་ན། བ་ལང་དེའི་འབྲས་བུ་འདྲ་བ་གཅིག་བྱེད་པ་དེའི་དངོས་པོ་ཡོངས་སུ་བསྟན་པའི་ཕྱིར་བ་ལང་དེའི་གསལ་བ་ཐ་དད་འབྲས་བུ་འདྲ་བ་གཅིག་བྱེད་པ་དག་ལ་རྒན་པོ་བརྡ་ལ་མཁས་པས་རིགས་སྒྲ་གཅིག་བརྡར་བྱས་པ་དེ་ཆོས་ཅན། སྤྱི་མེད་ཀྱང་འཇུག་པ་མི་འགལ་ཏེ། བ་ལང་དེའི་འབྲས་བུ་མེད་པ་ཅན་ལས་ལྡོག་པའི་རྒྱུ་མཚན་ཅན་ཡིན་པའི་ཕྱིར་རོ། ། ཅི་སྟེ་གསལ་བ་སོ་སོ་ལ་སྒྲ་དུ་མ་བརྡ་མི་བྱེད་ཅེ་ན། རང་མཚན་ཐ་དད་པ་དག་ཆོས་ཅན། རྟོག་པ་ལ་སྣང་ནས་བརྡ་བྱ་བར་མི་རིགས་ཏེ།
སྒྲ་ཐ་དད་ཀྱིས་བསྟན་པ་ནི་དཀའ་བ་དང་མི་ནུས་པ་དང་བརྡ་བྱས་པས་བརྡ་དུས་ཀྱི་དོན་ཐ་སྙད་ཀྱི་ཚེ་གོ་བའི་འབྲས་བུ་མེད་པའི་ཕྱིར་རོ། ། ཁྲ་བོ་སོགས་བ་ལང་གི་དངོས་པོ་ཀུན་ཆོས་ཅན། དེ་དག་འདྲེས་པའི་སྤྱི་དངོས་པོ་བ་ལ་སྒྲ་གཅིག་འཇུག་པ་མིན་པར་ཐལ། དེ་དག་མ་འདྲེས་པར་རང་རང་གི་ངོ་བོ་ལ་གནས་པའི་ཕྱིར་ཏེ། ཁྲ་བོ་ཆོས་ཅན། སེར་སྐྱ་དང་འདྲེས་པ་མིན་པར་འགྱུར། ། དེའི་ནི་ངོ་བོ་གང་ཡིན་པ་དེ་ནི་སེར་སྐྱ་ལ་འདྲེས་པའི་ཚུལ་གྱིས་ཡོད་པ་མིན་པའི་ཕྱིར་རོ། ། བ་ལང་ཁྲ་བོ་དང་སེར་སྐྱ་གཉིས་ཀ་ཆོས་ཅན། བ་ལང་ཞེས་པའི་རིགས་སྒྲ་འདྲ་བ་གཅིག་ལས་རྟོགས་པར་འགྱུར། བ་ལང་གི་སྤྱི་འཛིན་དེའི་འབྲས་བུ་ཅན་མིན་པ་ལས་ལྡོག་པ་མཚུངས་པར་ཡོད་པའི་བ་ལང་ཡིན་པས་སོ། །
དེས་ན་དོན་བ་ལང་གི་སྤྱི་འཛིན་དེའི་འབྲས་བུ་ཅན་མིན་པ་ལས་ལྡོག་པར་ཐ་དད་མེད་པ་སྟེ་མཚུངས་པའི་སེལ་བ་ཆོས་ཅན། བ་ལང་ཞེས་པའི་རིགས་སྒྲ་ཐ་དད་མེད་པ་གཅིག་འཇུག་པའི་རྒྱུ་མཚན་དུ་རིགས་ཏེ། ཁྲ་བོ་སོགས་བ་ལང་གི་གསལ་བ་ཀུན་ལ་ལྡོག་པ་མཚུངས་པར་ཡོད་པའི་ཕྱིར་རོ། ། སྒྲ་ཡི་ཐ་དད་མེད་པའི་རིགས་ཤེས་འདོན་ཏོ། ། སྤྱི་དངོས་པོ་བ་མེད་པ་དེའི་ཕྱིར་གསལ་བ་དེ་རྣམས་ཀྱི་འབྲས་བུ་གཅིག་པ་ཉིད་བསྟན་པར་འདོད་པ་ན་ཡང་འབྲས་བུ་གཅིག་པ་དེ་ཆོས་ཅན། སྤྱི་དངོས་པོ་བ་མ་ཡིན་ཏེ། བ་ལང་གི་སྤྱི་འཛིན་དེའི་འབྲས་བུ་མེད་པ་ལས་ཐ་སྙད་པ་སྟེ་ལྡོག་པར་བརྟགས་པ་ཉིད་ཡིན་པའི་ཕྱིར་རོ། ། གཉིས་པ་དེ་ཉིད་དཔེའི་སྒོ་ནས་བསྟན་པ་ནི་དཔེར་ན་མིག་དང་སོགས་པས་སྣང་བ་དང་ཡིད་བྱེད་ལ་སོགས་གཟུགས་སོགས་འཛིན་པའི་རྣམ་ཤེས་གཅིག་གི་འབྲས་བུ་ཅན་དེ་རྣམས་ཀྱི་ཐུན་མོང་གི་ནུས་པ་སྟོན་དགོས་པ་གང་གི་ཚེ་རྐྱེན་གསུམ་དེ་དག་གི་ཁྱད་པར་མེད་པ་སྟེ་ཐུན་མོང་བའི་འབྲས་བུ་དེའི་སྒོ་ནས་གཟུགས་ཀྱི་རྣམ་ཤེས་ཀྱི་རྒྱུ་ཞེས་སྒྲ་གཅིག་གིས་སྟོན་པ་དག་ནི་སྲིད་པར་འགྱུར་བའི་དུས། འགའ་ཞིག་གི་ཚེ་དུས་གཅིག་ཅར་དུ་མིག་ཤེས་ཀྱི་རྒྱུ་ཚོགས་ཀུན་ཚེགས་ཆུང་ངུས་རྟོགས་པར་བྱ་བའི་ཕྱིར་མིག་སོགས་དེའི་ངོ་བོ་ལས་ནི་སྤྱི་རྫས་ཐ་དད་པ་མེད་དུ་ཟིན་ན་ཡང་བརྡ་ལས་བྱུང་སྒྲ་གཅིག་བསྙད་པར་བྱ་བ་ཡིན་ནོ། ། གཉིས་པ་ལ་གསུམ།
སྤྱི་གསལ་བས་གནས་པ་མི་འཐད། གནས་པ་པོའི་སྤྱི་དགག སྤྱི་མེད་ཀྱང་སྤྱི་སྒྲ་འཇུག་པའོ། ། དང་པོ་ལ་གཉིས་ཀྱི་དང་པོ་མདོར་བསྟན་པ་ནི། གལ་ཏེ་འབྲས་བུ་གཅིག་པས་སྒྲ་གཅིག་འཇུག་པ་ར་མ་ཟད་གསལ་བ་མང་པོ་དག་ལའང་མཉན་པ་གཅིག་འཇུག་སྟེ། སྤྱི་གཅིག་གནས་པའི་ཕྱིར་ཞེས་རྟོགས་ནའང་འགལ་བ་ཅི་ཡོད་ཅེ་ན། མ་གྲུབ་སྟེ་སྤྱི་དེ་འདྲ་སྣང་རུང་མ་དམིགས་པའི་ཕྱིར་དང་། སྤྱི་ཆོས་ཅན། གསལ་བ་ལ་གནས་པ་མི་རིགས་པ་ཐལ། གསལ་བ་དེས་རྟེན་ནམ་དེ་གསལ་བྱེད་ཡིན་པ་གཉི་ཀ་ལྟར་ཡང་གསལ་བ་ལ་གནས་པ་མི་རིག་པའི་ཕྱིར་རོ། །
གཉིས་པ་རྒྱས་པར་བཤད་པ་ལ་གཉིས་ཀྱི་དང་པོ་རྟེན་གྱི་སྒོ་ནས་གནས་པ་མི་འཐད་པ་ནི། གལ་ཏེ་རྟགས་སྔ་མ་མ་གྲུབ་སྟེ་བརྟེན་པ་ཉིད་ཡིན་ཞེ་ན། བ་ལང་གི་གསལ་བ་ཆོས་ཅན། སྤྱི་རྟག་པའི་རྟེན་མིན་པར་འགྱུར། སྤྱི་རྟག་པ་ལ་ཕན་འདོགས་པ་མེད་པའི་ཕྱིར། མཁར་གཞོང་རྒྱ་ཤུགས་ཀྱི་འབྲས་བུ་སྐྱེད་བྱེད་མིན་པས་རྟེན་ཇི་ལྟར་ཡིན་ཞེ་ན། མཁར་གཞོང་ནང་གི་རྒྱ་ཤུག་དང་ཆུ་སོགས་ནི་ཆོས་ཅན། དེ་ལས་མཁར་གཞོང་གིས་མི་ཕན་པ་མིན་ཏེ། ལྕི་བས་མཁར་གཞོང་མེད་ན་ལྟུང་བའི་ཚུལ་ཅན་གྱི་དོན་གང་ཞིག རང་གི་ཉེར་ལེན་རྒྱ་ཤུག་གི་འབྲས་བུ་སོགས་སྔ་མ་དེ་དང་ཡུལ་མཚུངས་པར་མི་ལྟུང་བར་མཁར་གཞོང་སོགས་པས་སྐྱེད་ནུས་པའི་ཕྱིར་རོ། །
གསལ་སྤྱི་ལའང་དེ་དང་མཚུངས་ཞེ་ན། སྤྱི་ཆོས་ཅན། རང་གི་ཉེར་ལེན་དང་ཡུལ་མཚུངས་པར་གནས་པ་གསལ་བས་བསྐྱེད་པ་དེ་ཡང་འདི་ལ་མི་སྲིད་པར་ཐལ། རྟག་པས་བསྐྱེད་བྱ་མིན་པའི་ཕྱིར་རོ། ། འོན་ཏེ་བསྐྱེད་པ་མེད་ཀྱང་གནས་པའི་རྒྱུ་ཡིན་པས་རྟེན་ཡིན་ཞེ་ན། སྤྱི་དེ་ཆོས་ཅན། རྟེན་གསལ་བའི་དབང་གིས་གནས་པ་མིན་པར་ཐལ། རང་གནས་པ་གསལ་བ་ལ་རག་ལས་པས་གསལ་བའི་ཡུལ་ཁོ་ནར་གསལ་བས་གནས་པ་དེའང་མི་རིགས་པའི་ཕྱིར་ཏེ། གསལ་བ་དེ་མེད་པ་ནའང་གནས་པའི་ཕྱིར་རོ། ། མ་གྲུབ་ན་གསལ་བ་གསར་བྱུང་ལ་སྤྱི་མེད་པར་འགྱུར་ཞེས་འཆད་དོ། །
སྤྱི་གསལ་བས་གནས་སུ་ཆུག་མོད་སྤྱི་གནས་པ་དེ་སྤྱི་དང་ཐ་དད་དམ་ཐ་དད་མིན། དང་པོ་ལྟར་ན་གསལ་བ་ཆོས་ཅན། སྤྱི་གནས་པའི་རྟེན་མིན་པར་ཐལ། སྤྱི་གནས་པ་མ་བྱས་པའི་ཕྱིར། གཉིས་པ་ལྟར་ན་སྤྱི་གནས་པ་ཆོས་ཅན། དེའི་རྟེན་གསལ་བས་མི་ཕྱེད་པར་ཐལ། གསལ་བས་ཁྱད་པར་དུ་བྱར་མེད་པའི་རྟག་པ་ཡིན་པའི་ཕྱིར་ཏེ། སྤྱི་ཉིད་ཡིན་པས་རྟག་ཏུ་ཡོད་པའི་ཕྱིར་རོ། ། ཞེས་པའི་རྣམ་པར་དཔྱོད་པས་བརྟགས་ན་མི་རིགས་པ་ཉིད་དུ་གྲུབ་བོ། ། གཉིས་པ་གསལ་བའི་སྒོ་ནས་གནས་པར་མི་འཐད་པ་ནི།
འོན་ཏེ་རྩ་བའི་རྟགས་ཟུར་ཕྱི་མ་མ་གྲུབ་སྟེ། སྤྱི་མི་གསལ་བ་གསལ་བས་གསལ་བར་བྱས་པས་སྤྱི་འཛིན་ཤེས་པའི་རྒྱུར་གྱུར་པའི་ཕྱིར་ཞེ་ན། མི་རིགས་ཏེ། གཞན་སྒྲོན་མེའི་འོད་ཀྱི་ངོར་བྱེད་པ་སྟེ་དེ་ལ་ལྟོས་ནས་མིག་ཤེས་ཀྱི་ཡུལ་དུ་གྱུར་པའི་བུམ་པ་གང་ཡིན་དེ་ཆོས་ཅན། གསལ་བྱ་ཡིན་ཏེ། སྒྲོན་མེ་ལ་ལྟོས་ནས་བདག་ལ་དམིགས་པའི་མིག་གི་རྣམ་ཤེས་སྐྱེད་རུང་གི་དོན་དུ་ངེས་པའི་ཕྱིར། དེ་བཞིན་དུ་སྒྲོན་མེ་ཡང་ཆོས་ཅན། རང་གི་གསལ་བྱ་བུམ་གཟུགས་ཀྱི་རྒྱུ་རུ་འདོད་དེ། རང་གི་གསལ་བྱ་བུམ་གཟུགས་སྔར་རུང་བ་མིན་པ་དེ་གསལ་བར་བྱས་པའི་སྒོ་ནས་མིག་ཤེས་སྐྱེད་རུང་དུ་བྱེད་པ་ཉིད་ཀྱི་བྱེད་པ་པོ་ཡིན་པའི་ཕྱིར་རོ། ། གལ་ཏེ་བུམ་པ་འདི་ནི་སྒྲོན་མེ་ཉེ་བའི་སྔ་རོལ་ནས་རང་འཛིན་སྐྱེད་རུང་ཉིད་དོ་ཞེ་ན།
བུམ་པ་ཆོས་ཅན། རང་འཛིན་སྐྱེད་པ་གསལ་བྱེད་སྒྲོན་མེ་དེ་ལ་ལྟོས་པ་མི་རུང་བར་ཐལ། རྟགས་སྔ་མ་དེའི་ཕྱིར་རོ། ། དེ་ལྟ་ཡིན་པས་ན་སྤྱི་དེ་ནི་ཆོས་ཅན། སྤྱི་ལྡན་གསལ་བ་ལས་གསལ་བྱ་གང་ལས་ཡིན་ཏེ་མིན་པར་འགྱུར། འགྱུར་བ་མེད་པའི་ཕྱིར། བདེན་མོད་ཀྱི་འོན་ཀྱང་སྤྱི་དེ་འཛིན་པའི་དབང་པོ་གསལ་བས་གསལ་བར་འདུ་བྱེད་པའི་ཕྱིར་གསལ་བྱེད་དོ་ཞེ་ན། གསལ་བ་ཆོས་ཅན། མིག་སྨན་ལ་སོགས་པས་དབང་པོ་འདུ་བྱེད་པ་བཞིན་དུ་དེ་ལས་སྤྱི་འཛིན་མིག་གི་དབང་པོ་གསལ་བར་འདུ་བྱེད་པ་མ་ཡིན་པར་ཐལ། དེ་ནི་ཡོད་མེད་ཀྱི་དུས་དག་ཏུ་སྤྱི་འཛིན་དབང་པོ་ལ་སྤྱི་རྟོགས་པ་གསལ་མི་གསལ་ཐ་དད་མེད་པའི་ཕྱིར་རོ། །
གལ་ཏེ་གསལ་བ་རྣམས་རིགས་རྣམས་ཀྱི་ནི་འཛིན་བྱེད་ཤེས་པ་ལ་སྤྱི་གསལ་བྱེད་ཀྱི་རྒྱུ་ཡིན་པས་རིགས་དང་ལྡན་པ་རིགས་ཀྱི་རྟེན་དུ་འདོད་ན་སྒྲོན་མ་དང་དབང་ཡིད་ལ་སོགས་པ་ཉིད་ཆོས་ཅན། བ་ལང་ཉིད་ཀྱི་རིགས་དེ་དང་ལྡན་པ་སྟེ་སྤྱི་དེའི་རྟེན་ཡིན་པར་ཐལ། བ་ལང་གི་སྤྱི་འཛིན་ལ་བ་ལང་གི་སྤྱི་གསལ་བྱེད་ཡིན་པའི་ཕྱིར་ཏེ། སྤྱི་འཛིན་གྱི་རྒྱུ་ཡིན་པས་སོ། ། གཉིས་པ་ལ་གཉིས་ཀྱི་དང་པོ་སྤྱི་གསལ་རྫས་གཅིག་དང་ཐ་དད་དུ་འདོད་པ་དགག་པ་ནི་བྱེ་བྲག་པ་དང་གྲངས་ཅན་པ་གང་དག་རིགས་ནི་གསལ་བ་ལས་རྫས་གཞན་ནམ་རྫས་གཞན་མིན་པ་གཅིག་ཏུ་ཡོད་པ་ཉིད་དུ་འདོད་པ་དེའི་ལུགས་ལ་སྔར་གྱི་རྫ་བུམ་གཅིག་ལ་ཡོད་པར་མཐོང་བའི་བུམ་སྤྱི་ནི་ཆོས་ཅན། སྔོན་མེད་པ་ད་ལྟ་བའི་ཕྱིས་འབྱུང་གི་བུམ་པའི་གསལ་བ་རྣམས་ལ་ནི་བུམ་སྤྱིའི་བློས་ཇི་ལྟར་སྐྱེད་བྱེད་ཡིན་ཏེ་མིན་པར་ཐལ། སྔོན་མེད་ཀྱི་གསལ་བ་གཞན་དེ་དག་ལ་གནས་པར་མཐོང་བ་མི་སྲིད་པའི་ཕྱིར་ཏེ་རང་གི་རྟེན་གསལ་བ་སྔ་མ་ལས་གཞན་ཉིད་མིན་པར་ཁས་བླངས་པས་ན་གསལ་བ་གསར་བྱུང་བ་ལ་རྗེས་འགྲོ་མེད་པའི་ཕྱིར་རོ། ། རྫས་གཞན་ཉིད་ཡིན་ནའང་གསལ་བ་གསར་བྱུང་ལ་བརྟེན་པ་མིན་པར་ཐལ། གསལ་བ་ལ་བརྟེན་པ་བཀག་པའི་ཕྱིར་རོ། ། གཉིས་པ་སྤྱི་རང་གི་རྟེན་དང་ཐམས་ཅད་དུ་ཡོད་པ་དགག་པ་ནི།
འོན་ཏེ་སྤྱི་དོན་གཞན་དེ་ཡོད་དུ་ཆུག་ཀྱང་རང་གི་རྟེན་ཙམ་ལ་ཡོད་དམ། ཐ་དད་དུ་ཡོད། དཔེ་ཐ་ར་ན་རེ་དང་པོ་ལྟར་རོ་ཞེ་ན། སྔར་གྱི་གསལ་བ་གཅིག་ལ་ཡོད་པར་མཐོང་བའི་བུམ་སྤྱི་ཆོས་ཅན། ཕྱོགས་སྟོང་པར་གསལ་བ་གསར་བྱུང་ལ་མེད་པར་ཐལ། བུམ་སྤྱི་གང་གསར་བྱུང་དེ་ལ་རྗེས་སུ་མི་འགྲོ་བའི་ཕྱིར་ཏེ་གཡོ་བའི་བྱ་བ་མེད་པར་ཁས་བླངས་པས་སོ། ། ཅི་སྟེ་མེ་ལོང་དང་གཟུགས་བརྙན་བཞིན་སྔ་མ་ལས་མི་གཡོ་བཞིན་དུ་ཕྱི་མ་ལ་ཁྱབ་བོ་ཞེ་ན། དེ་ཆོས་ཅན། གསལ་བ་མེད་པའི་ས་ཕྱོགས་སྟོང་པ་དེ་ན་སྔར་ནས་ཡོད་པའང་མིན་པར་ཐལ། རང་གི་རྟེན་གསལ་བ་སྔ་མ་ཁོ་ན་ལ་མི་གཡོ་བའི་ཕྱིར་རོ། །
དེ་ཆོས་ཅན། ས་ཕྱོགས་སྟོང་པར་སྔར་མེད་ཀྱི་གསལ་བ་གསར་བྱུང་ལ་སྔར་སྤྱི་མེད་པ་ལས་ཕྱིས་དེ་ཡོད་པར་འགྱུར་བ་མིན་པར་ཐལ། སྤྱི་མེད་ཀྱི་གསལ་བ་མི་སྲིད་པའི་ཕྱིར། མི་འགྲོ་བའི་རྟགས་མ་གྲུབ་ན། སྔ་མ་ལ་ཡོད་པའི་ཆ་ཤས་གཅིག་ཕྱི་མ་ལ་འགྲོའམ། རྟེན་སྔ་མ་སྤངས་ནས་རིལ་པོ་ཕྱི་མ་ལ་འགྲོ དང་པོ་ལྟར་ན་སྤྱི་ཆོས་ཅན། དེའི་ཆ་གཅིག་གསལ་བ་ཕྱི་མ་ལ་འཕོ་བ་མིན་པར་ཐལ། ཆ་དང་ལྡན་པའང་མིན་པས་སོ། ། ཕྱི་མ་ལྟར་ན་དེ་ཆོས་ཅན། རྟེན་སྔ་མ་དོར་ནས་ཕྱི་མ་ལ་རིལ་པོ་མི་འཕོ་བར་ཐལ།
རྟེན་གསལ་བ་སྔ་མ་ཡོངས་སུ་མི་འདོར་བའི་ཕྱིར་རོ། ། དེ་ལྟར་སྤྱི་སྨྲ་བ་ནི་ཀྱེ་མ་ཕོངས་པའི་རྒྱུ་ཉིད་ཡིན་ནོ། ། གཞན་ཡང་སྔ་མའི་གསལ་བ་གཞན་ལ་གནས་པར་གྱུར་པའི་སྤྱི་ནི་ཆོས་ཅན། སྔ་མ་དེ་ལས་གནས་གཞན་དུ་གསལ་བ་གསར་དུ་སྐྱེས་པ་ལ་གནས་ན་ཤིན་ཏུ་རིགས་པར་ལྡན་ཏེ་མི་རིགས་པར་ཐལ། རང་གི་གནས་གསལ་བ་སྔ་མ་ལས་མི་གཡོ་བའི་རྟག་དངོས་ཡིན་པའི་ཕྱིར། མ་ངེས་ཏེ་ཕྱི་མ་ལ་ཁྱབ་ཅེ་ན། དེ་ཆོས་ཅན། གསལ་བ་གསར་བྱུང་དེའི་ཡུལ་ཅན་ཏེ་རྟེན་ཅན་ཡིན་པའི་སྒོ་ནས་དེ་ལ་ཁྱབ་པ་མིན་པར་ཐལ། ཡུལ་གང་ན་གསར་བྱུང་གི་དངོས་པོ་དེ་གནས་པར་གྱུར་པའི་ཡུལ་དེར་ནི་འབྲེལ་པ་སྟེ་ལྡན་པའང་མ་ཡིན་པའི་ཕྱིར། ཡུལ་ཅན་དེ་ལྟར་འདོད་པ་ནི་རིགས་པ་ལས་འདས་པས་ཅིག་དེ་ནི་ངོ་མཚར་ཆེ་ཞེས་དཔྱས་སོ། །
ཤློ་ཀ་གཉིས་བར་ཚིགས་སོ། ། གལ་ཏེ་པེ་ལུ་ཀ་ན་རེ་གཉིས་པ་ལྟར་འདོད་དེ། རྟེན་ཡོད་མེད་ཀུན་ན་རིགས་ཡོད་དོ་ཞེ་ན། སྤྱི་ཆོས་ཅན། གསལ་བ་མེད་པའི་ས་ཕྱོགས་སུའང་དེ་གསལ་བ་ཉིད་དུ་ཐལ། ཡུལ་གཅིག་ཏུ་གསལ་བ་གཅིག་གིས་གསལ་བར་བྱས་པས་གསལ་བར་གྱུར་པ་དེ་དང་ཆ་ཐ་དད་མེད་པ་ཉིད་ཡིན་ཞིང་ཡུལ་ཐ་དད་ལ་ཡོད་པའི་ཕྱིར། འདོད་ན་གསལ་བས་སྟོང་པའི་ཡུལ་ཀུན་ཏུའང་མཐོང་བར་ཐལ་ལོ། ། གལ་ཏེ་གསལ་བ་མེད་པར་མི་མཐོང་སྟེ། གསལ་བ་མེད་པའི་ཕྱིར་ཁྱབ་པ་ཡོད་དེ་མཐོང་བ་གསལ་བྱེད་གསལ་བ་དང་སྤྱི་འཛིན་དབང་པོ་ཕྲད་པ་ལ་ལྟོས་པའི་ཕྱིར་ཞེ་ན། སྤྱི་དེའང་ཆོས་ཅན།
མི་གསལ་བ་གསལ་བར་བྱེད་པ་གསལ་བ་ལ་ལྟོས་པ་མིན་པར་འགྱུར། འབྱུང་བ་མེད་པའི་ཕྱིར་རོ། ། མ་ངེས་ན་སྒྲོན་མེ་དང་བུམ་པ་ལྟར་སྤྱི་དེ་ནི་ཆོས་ཅན། གསལ་བྱེད་གསལ་བ་སྔར་རྟོགས་པ་མ་ཡིན་ན་དེ་ཡང་དག་པར་རྟོགས་པ་མིན་པར་ཐལ། སྔར་མི་གསལ་བ་གསལ་བས་གསལ་བར་བྱས་པའི་སྒོ་ནས་རྟོགས་བྱ་ཡིན་པའི་ཕྱིར། འདོད་ན་སྤྱི་དང་དེ་དང་ལྡན་པའི་གསལ་བ་དག་ཆོས་ཅན། ཅིའི་ཕྱིར་ན་སྤྱི་སོགས་ཁྱད་པར་མ་གཟུང་བར་ཁྱད་པར་གྱི་གཞི་གསལ་བ་ལ་བློ་མི་འཇུག་ཅེས་པའི་ངེས་པས་གསལ་བྱ་གསལ་བྱེད་ཀྱི་རྟོགས་ཚུལ་འདོད་པ་དེ་གོ་བཟློག་པར་འདོད་པ་མི་རིགས་པར་ཐལ། ཁྱད་པར་གྱི་གཞི་གསལ་བ་སྔར་མ་བཟུང་ན་སྤྱི་སོགས་ཁྱད་པར་མི་རྟོགས་པའི་ཕྱིར་རོ། ། གསུམ་པ་ལ་གསུམ། ཐལ་བ་དགོད།
དེའི་ལན་དགག འཐད་ལུགས་བསྡུ་བའོ། ། དང་པོ་ནི། སྤྱི་མེད་ན་རྗེས་སུ་འགྲོ་བའི་སྒྲ་ཤེས་མི་འཇུག་པས་སྤྱི་སྨྲ་བ་ཡིན་ནོ་ཞེ་ན། འཚེད་པ་པོ་སོགས་ཀྱི་སྐྱེས་བུ་ཆོས་ཅན། འཚེད་པ་པོ་སོགས་བརྗོད་པའི་སྒྲ་འཇུག་པ་མིན་པར་ཐལ། འཚེད་པ་པོ་ཉིད་ཅེས་པའི་ཐ་དད་མེད་པའི་དོན་སྤྱི་གཅིག་མེད་པའི་ཕྱིར་རོ། ། གཉིས་པ་ལ་གསུམ་གྱི་དང་པོ་ལས་དང་ལས་ཀྱི་རིགས་རྒྱུ་མ་ཡིན་པ་ནི། སྔ་མ་ངེས་ཏེ་འཚེད་པའི་ལས་དེ་སྒྲའི་རྒྱུའོ་ཞེ་ན། ལས་ཆོས་ཅན།
འཚེད་པོ་ཞེས་སྒྲ་ཐ་དད་མེད་པ་གཅིག་འཇུག་པའི་རྒྱུ་མིན་པར་ཐལ། ཐ་དད་དུ་མ་ཡིན་པའི་ཕྱིར་ནའོ། ། གསལ་བ་བཞིན། བདེ་བྱེད་བདག་པོ་ན་རེ་དེའི་རིགས་གཅིག་རྒྱུ་ཡིན་པས་སྐྱོན་དེ་མེད་ཅེ་ན། ལས་འདིའི་རིགས་ཆོས་ཅན། འཚེད་པ་པོ་དུ་མ་ལ་སྒྲ་བློ་གཅིག་འཇུག་པའི་རྒྱུ་མིན་པར་ཐལ། ལས་དང་འཕྲོད་འདུས་འབྲེལ་གྱི་འཚེད་པ་པོ་དང་མ་འབྲེལ་བའི་ཕྱིར། ཡང་དེ་ཆོས་ཅན། དེར་ཐལ། འཚེད་པོ་ཞེས་པའི་སྒྲ་ལས་མཉན་པ་གཞན་འཚེད་པའི་ཞེས་པའི་རྒྱུ་མཚན་ཉིད་ཀྱི་ཕྱིར།
ཡང་ལས་བཤོལ་བའི་སྐྱེས་བུ་ཆོས་ཅན། འཚེད་པོའི་སྒྲ་མི་འཇུག་པར་ཐལ། སྒྲ་དེའི་རྒྱུ་ལས་ཀྱང་ཞིག་ནས་གནས་པ་ཡོད་པ་མ་ཡིན་པའི་ཕྱིར་རོ། ། མ་ངེས་ཏེ་ལས་མེད་ཀྱང་ལས་ཀྱི་རིགས་ལས་ལས་དང་། ལས་འཚེད་པ་ལ་དངོས་སུ་འབྲེལ་བས་ལས་ཀྱི་རྫས་འགགས་ཀྱང་རིགས་མ་ཞིག་པར་ཡོད་པ་དེ་དེ་ལ་སྒྲ་རྟོག་གི་རྒྱུ་ཡིན་ནོ་ཞེ་ན། ལས་བཤོལ་དུས་ན་ལས་སྤྱི་ཆོས་ཅན། ལས་བཤོལ་བའི་སྐྱེས་བུ་ལ་བརྒྱུད་ནས་འབྲེལ་བས་འཚེད་པོ་ཞེས་པའི་སྒྲའི་རྒྱུ་ཡིན་པ་མི་རིགས་པར་ཐལ། ལས་དང་འཕྲོད་འདུས་འབྲེལ་བ་མེད་པའི་ཕྱིར་ཏེ། ལས་ཞིག་ནས་མེད་པའི་ཕྱིར་རོ། ། མ་ངེས་ན་དོན་དེ་ལ་འབྲེལ་བ་མིན་པ་དོན་དེ་ལ་སྒྲ་ཤེས་འཇུག་པའི་རྒྱུ་མིན་ཏེ།
ཡིན་ན་བ་ལང་ཉིད་ཀྱང་རྟ་ལ་སྒྲ་ཤེས་འཇུག་པའི་རྒྱུར་ཧ་ཅང་ཐལ་བའི་ཕྱིར་རོ། ། འོན་ཏེ་ལས་འདས་མ་འོངས་དེ་རྒྱུའོ་ཞེ་ན། འདས་མ་འོངས་ཀྱི་ལས་ཆོས་ཅན། ད་ལྟ་ལས་བྱེད་པའི་སྐྱེས་བུ་ལ་འཇུག་པའི་ཤེས་རྗོད་དེ་དག་གི་རྒྱུ་མ་ཡིན་པར་ཐལ། ད་ལྟ་དོན་བྱེད་པའི་ནུས་པ་མེད་པའི་ཕྱིར། མ་ཁྱབ་ན་ད་ལྟ་དོན་བྱེད་པའི་ནུས་པ་མེད་པ་དེ་ཆོས་ཅན། དེ་འདྲའི་ཤེས་བརྗོད་དེའི་རྒྱུ་མཚན་ཅན་ཏེ་རྒྱུ་མིན་པར་ཐལ། དངོས་པོར་མེད་པའི་ཕྱིར་རོ། ། གཉིས་པ་སྐྱེས་བུའི་ནུས་པ་རྒྱུ་མ་ཡིན་པ་ནི་ལས་དང་ལས་ཀྱི་རིགས་རྒྱུ་མིན་ཡང་ནུས་པ་རྒྱུའོ་ཞེ་ན། ལས་བཤོལ་བའི་སྐྱེས་བུའི་ནུས་པའང་ཆོས་ཅན།
འཚེད་པོ་ཞེས་པའི་རྗེས་འགྲོ་ཅན་གྱི་རིགས་ཀྱི་སྒྲ་བློ་གཅིག་གི་རྒྱུ་མིན་པར་ཐལ། འཚེད་པོའི་སྐྱེས་བུ་གཞན་ལས་རྗེས་འགྲོ་མེད་པའི་ཕྱིར། ཁྱབ་པ་ཡོད་དེ་རྗེས་འགྲོ་མེད་པ་རྗེས་འགྲོ་ཅན་གྱི་སྒྲའི་རྒྱུར་ཁས་མ་བླངས་པའི་ཕྱིར་རམ། ཁས་ལེན་ན་རིགས་རྒྱུར་རྟོག་པ་རྒྱུ་མེད་པར་ཐལ་བའི་ཕྱིར་རོ། ། གསུམ་པ་ལ་འཚེད་པ་པོའི་སྤྱི་རྒྱུ་མ་ཡིན་པ་ནི། གལ་ཏེ་འཚེད་པ་ཉིད་དང་སོགས་པས་ཀློག་པོའི་སྤྱི་གཅིག་ཡོད་པ་དེ་རྒྱུའོ་ཞེ་ན། འཚེད་པོའི་སྐྱེས་བུ་ཆོས་ཅན། དང་པོ་རང་སྐྱེས་ཙམ་ཉིད་དུ་འཚེད་པོའི་སྤྱི་དང་འཕྲོད་པ་འདུར་རུང་བར་ཐལ། སྐྱེས་ཙམ་ཉིད་ནས་འཚེད་པོའི་སྤྱི་དང་འཕྲོད་པ་འདུ་བའི་རྫས་ཡིན་པའི་ཕྱིར། ཁྱབ་པ་ནི་དོན་ལ་འཕྲོད་པ་འདུ་བའི་ཆོས་ཅན་གྱི་སྤྱི་ཇི་སྙེད་པ་དག་ནི་འདིའི་སྐྱེ་བ་དང་ལྷན་ཅིག་ཏུ་འཕྲོད་པ་འདུ་བ་དག་ཡིན་ནོ་ཞེས་འབྱུང་བས་སོ། །
འདོད་ན་དང་པོ་རང་སྐྱེས་དུས་ཉིད་དུ་འཚེད་པོའི་སྒྲ་བློ་འཇུག་པར་ཐལ་ལོ། འོན་ཏེ་རང་སྐྱེས་དུས་ན་སྤྱི་དང་འབྲེལ་བ་མིན་གྱི་ཕྱིས་འབྲེལ་བར་འགྱུར་རོ་ཞེ་ན། ཕྱིས་ཀྱང་འཚེད་པ་པོའི་སྤྱི་དང་འབྲེལ་བར་མི་འགྱུར། སྔར་འཚེད་པའི་སྤྱི་དང་མ་འབྲེལ་ལ། ཕྱིས་ཀྱང་དེ་དང་ཁྱད་པར་མེད་པའི་ཕྱིར་རོ། ། སྤྱི་དང་དང་པོ་ནས་འབྲེལ་ཡང་མི་གསལ་བས་སྒྲ་བློའི་རྒྱུ་མིན་ནོ་ཞེ་ན། དེ་ཆོས་ཅན། དེའི་ཡོད་པ་ཉིད་དང་རྫས་ཉིད་ལ་སོགས་པ་གཞན་དུ་དང་པོ་ནས་སྤྱི་དེ་གསལ་བར་འགྱུར། སྤྱི་དེ་གསལ་རུང་དུ་དུས་ཐ་དད་དུ་ཡོད་པའི་ཕྱིར་རོ། ། དང་པོ་མི་གསལ་ཏེ་འཚེད་པའི་བྱ་བ་མེད་པའི་ཕྱིར།
ཁྱབ་པ་ཡོད་རྫས་སྐྱེས་བུ་རྟག་ཏུ་སྤྱི་དང་འབྲེལ་པ་ཁོ་ན་འཚེད་པའི་བྱ་བས་ཕན་འདོགས་པ་ལ་ལྟོས་ནས་སྤྱི་གསལ་བྱེད་ཡིན་པའི་ཕྱིར་ཞེ་ན། དེ་ཆོས་ཅན། རང་གི་སྤྱི་གསལ་བར་བྱེད་པ་ལས་ལ་ལྟོས་པ་མེད་པར་ཐལ། འགྱུར་བ་མེད་པའི་ཕྱིར། སྐྱེས་བུ་དེ་ནི་འཚེད་པ་པོ་ཉིད་སོགས་སྤྱི་ཡིན་ཞེས་སྔར་ཁས་བླངས་སོ། ། མ་གྲུབ་སྟེ་སྐྱེས་བུ་འདི་ནི་རྐྱེན་ལས་ཀྱིས་ཕུལ་དུ་བྱུང་བ་བྱར་ཡོད་ཅེ་ན་ཡང་དེའི་ཕྱིར་སྐད་ཅིག་མ་ཉིད་དུ་ཐལ་ལ། འདོད་ནའང་དེའི་ཕྱིར་འཚེད་པའི་བྱ་བ་སྐད་ཅིག་མ་གང་ལ་ལྟོས་ནས་སྤྱི་རྟག་པའི་གསལ་བྱེད་མིན་པར་འགྱུར་རོ། ། གསུམ་པ་ནི། འོ་ན་སྤྱི་མེད་དུ་འདྲ་བ་ལ་སྒྲ་རྟོག་འཇུག་གི་ཁྱད་པར་ཡོད་པ་ཅི་སྟེ་ཞེ་ན། གང་གི་གསལ་བ་འགའ་ཞིག་ལ་ནི་ཆོས་ཅན།
བ་ལང་དང་ཐ་དད་དུ་མཚུངས་པ་ཡིན་ནའང་ཤིང་གི་སྒྲ་གཅིག་རབ་ཏུ་འཇུག་སྟེ། ཤིང་གི་རིགས་གཅིག་ཏུ་འཛིན་པའི་བློ་བསྐྱེད་པའི་ནུས་པ་ཉེ་བ་གང་གིས་སོ། ། གཞན་བ་ལང་ལ་ཆོས་ཅན། ཤིང་གི་སྒྲ་འཇུག་པ་མིན་ཏེ། ནུས་པ་དེ་ཉེ་བ་མེད་པས་སོ། ། དེས་ན་ནུས་པ་དེ་ཉིད་སྒྲ་དང་རྟོག་པའི་ཤེས་པ་གཅིག་འཇུག་པའི་རྒྱུ་ཡིན་ནོ། ། དེས་ན་རྟོག་པས་ངེས་པའི་དབང་ལས་གསལ་བ་ལ་རྗེས་སུ་འགྲོ་བ་ནི་ལྡོག་པ་ཁོ་ན་ཡིན་གྱི་སྤྱི་དངོས་པོ་བ་གཅིག་ནི་མིན་ནོ་ཞེས་གནས་ཞེས། ཤློ་ཀ་གཅིག་བར་ཚིགས་སོ། ། གསུམ་པ་ལ་གཉིས། གྲངས་ཅན་གྱི་རྩོད་པ་སྤང་།
དེས་འཛེམ་མེད་པའང་ཁེགས་པའོ། ། དང་པོ་ལ་གཉིས་ཀྱི་དང་པོ་འདོད་པ་བརྗོད་པ་ནི། གྲངས་ཅན་ན་རེ། གལ་ཏེ་ལྡོག་པ་དེ་སྤངས་པ་སྟེ་མ་གཏོགས་པའི་དངོས་པོ་རྣམས་ཀྱི་རྗེས་སུ་འགྲོ་བའི་གཞན་དངོས་པོར་གྱུར་པ་མེད་ན། ས་བོན་གཅིག་ཆོས་ཅན། དེའི་འབྲས་བུ་མྱུ་གུ་དེ་གཞན་ས་སོགས་ཀྱི་འབྲས་བུ་མིན་པར་ཐལ། དེས་མྱུ་གུ་བསྐྱེད་པའི་རང་བཞིན་དེ་གཞན་ས་སོགས་ལ་མེད་པའི་ཕྱིར་ཏེ། ས་སོགས་དང་ཤིན་ཏུ་ཐ་དད་པའི་ཕྱིར། ཐལ་བ་ལས་ས་སོགས་དུ་མ་ཆོས་ཅན། རང་བཞིན་གྱིས་རྗེས་སུ་འགྲོ་བ་ཡོད་དེ།
མྱུ་གུ་འདྲ་བ་གཅིག་བྱེད་པའི་ཕྱིར་ཞེ་ན། གཉིས་པ་དེ་དགག་པ་ལ་བརྒྱད་ལས་དང་པོ་རང་བཞིན་གཅིག་གིས་བསྐྱེད་པ་དགག་པ་ནི། གལ་ཏེ་ས་སོགས་དུ་མ་ལའང་བདག་ཉིད་གཅིག་པ་གཙོ་བོ་གཅིག་ཡོད་པ་ཡིས་འབྲས་བུ་གཅིག་བྱེད་ན་རྐྱེན་གཞན་དང་བྲལ་བའི་ས་བོན་གྱི་བདག་ཉིད་གཅིག་ཆོས་ཅན། མྱུ་གུ་དངོས་སུ་བསྐྱེད་པར་འགྱུར། དེ་ལའང་མྱུ་གུ་དངོས་སུ་བསྐྱེད་ནུས་ཀྱི་གཙོ་བོ་དེ་རྫས་གཅིག་ཏུ་ཡོད་པའི་ཕྱིར། འདོད་ན་མྱུ་གུ་ཆོས་ཅན། ཁྱོད་བསྐྱེད་པ་ལ་ལྷན་ཅིག་བྱེད་པས་སོགས་དོན་མེད་དུ་གྱུར། ས་སོགས་དང་བྲལ་བའི་ས་བོན་རྐྱང་པས་ཀྱང་ཁྱོད་དངོས་སུ་བསྐྱེད་པའི་ཕྱིར་རོ། ། དེ་བརྟན་པར་བྱེད་པ་ནི་མྱུ་གུ་ཆོས་ཅན། ས་སོགས་རྐྱེན་གཞན་གྱི་ཁྱད་པར་རྣམས་དང་བྲལ་བའི་ས་བོན་གཅིག་ཉེ་བ་ལས་ཀྱང་ཁྱོད་དངོས་སུ་བྱེད་པར་ཐལ།
ས་ཆུ་དང་བྲལ་བའི་ས་བོན་གཅིག་ལའང་ཁྱོད་ཀྱི་རྒྱུ་ཚོགས་ཀྱི་ཐ་དད་མེད་པའི་ངོ་བོ་གཙོ་བོ་དེ་གནས་པའི་ཕྱིར་རོ། ། བྱེད་མིན་ཁྱད་པར་རྣམས་དང་བྲལ། ། ཞེས་སོ། ། ཐལ་བ་ལས་བྱེད་པའང་མིན་པས་ན་འབྲས་བུ་མྱུ་གུ་དེ་དག་ཆོས་ཅན། ས་ཆུ་སོགས་རྐྱེན་གྱི་བྱེ་བྲག་རྣམས་ཚོགས་པ་ལས་འབྱུང་གི་གཙོ་བོ་ལས་བྱུང་བ་མིན་པར་ཐལ། སྤྱི་ཡོད་ནའང་ས་སོགས་གཅིག་དང་བྲལ་ནའང་དེ་འབྱུང་བ་མེད་པའི་ཕྱིར་རོ། ། དེས་ན་ཁྱད་པར་རང་མཚན་ཁོ་ན་སྐྱེད་བྱེད་ཡིན་གྱི་སྤྱི་ནི་མིན་པས་ན་ཁྱད་པར་ས་སོགས་རང་མཚན་གང་ཡིན་དེ་ཆོས་ཅན། དོན་དམ་པར་ཡོད་པ་ཡིན་ཏེ། དོན་དམ་པར་དོན་བྱེད་ནུས་པའི་ཕྱིར་རོ། ། དེའང་ཆོས་ཅན།
སྤྱི་གཙོ་བོའི་རང་བཞིན་མིན་ཏེ། གསལ་བ་གཞན་ལ་རྗེས་འགྲོ་མེད་པའི་ཕྱིར། གང་ཞིག་རྗེས་སུ་འགྲོ་བའི་སྤྱི་ཆོས་ཅན། དེ་ལ་འབྲས་བུ་མི་འབྱུང་བར་ཐལ། དོན་བྱེད་མི་ནུས་པས་སོ། ། གཉིས་པ་ཐ་དད་མཚུངས་ན་ཁྱད་པར་འཐད་པ་ནི། གཅིག་གི་འབྲས་བུ་གཞན་གྱི་མིན། ། ཞེས་པའི་ལན་འཆད་དེ། ས་ལུའི་ས་བོན་དང་ལྷན་ཅིག་པའི་ས་སོགས་འགའ་ཞིག་ཆོས་ཅན། ས་ལུའི་ས་བོན་གྱི་ས་ལུའི་མྱུ་གུ་སྐྱེད་བྱེད་ཀྱི་བདག་ཉིད་དེ་ཉིད་ལས་ཁྱོད་དང་ནས་ཀྱི་ས་བོན་སོགས་ཤིན་ཏུ་ཐ་དད་ཀྱང་ཁྱོད་ས་ལུའི་མྱུ་གུའི་རྒྱུ་ཡིན་གྱི་གཞན་པ་ནས་ཀྱི་ས་བོན་སོགས་ས་ལུའི་མྱུ་གུའི་རྒྱུ་མིན་ཏེ།
དེ་ལྟར་ཐ་དད་ཀྱང་དེས་ས་ལུའི་མྱུ་གུ་བསྐྱེད་ལ་ནས་ཀྱི་ས་བོན་སོགས་ཀྱིས་ས་ལུའི་མྱུ་གུ་མི་བྱེད་པ་དེ་དངོས་པོ་འདི་རྣམས་ཀྱི་རང་བཞིན་ནམ་ཆོས་ཉིད་འདི་ཡིན་པའི་ཕྱིར་རོ། ། བདག་དེས་ཤིན་ཏུ་ཐ་དད་ཀྱང་། ། ཞེས་སོ། ། གསུམ་པ་སྐྱེ་འཇིག་ཅིག་ཅར་བྱེད་པར་འགྱུར་བ་ནི། སྣ་ཚོགས་ཀྱི་དངོས་པོ་རྣམས་རང་བཞིན་ཐ་དད་པ་མེད་ན་དངོས་རྣམས་ཆོས་ཅན། གཅིག་ཅར་སྐྱེ་འཇིག་བྱེད་པར་ཐལ། དེའི་ཕྱིར། འོན་ཏེ་ཐ་དད་ནས་ཐ་དད་མེད་པ་མིན་གྱི་ཐ་དད་པ་ཡང་ཡིན་ཏེ། ཁྱད་པར་དེ་ཡོན་ཏན་གསུམ་གྱི་བདག་ཉིད་དུ་གཅིག་ཀྱང་དེ་ལས་གནས་སྐབས་ཐ་དད་པའི་ཕྱིར། སྔར་གྱི་དེ་ལྟར་ཐལ་བར་མི་འགྱུར་ཞེ་ན།
སྤྱིའི་བདག་ཉིད་ཆོས་ཅན། ཁྱད་པར་དེའི་རང་བཞིན་མིན་པར་ཐལ། ཁྱད་པར་གཅིག་འཇིག་པའི་ཚེ་ན་ཁྱོད་མི་འཇིག་པར་གནས་ན་ནིའོ། ། སྤྱི་དང་ཁྱད་པར་ཆོས་ཅན། འདི་འདིའི་སྤྱིའོ་འདི་འདིའི་ཁྱད་པར་རོ་ཞེས་སྤྱི་དང་ཁྱད་པར་ཕན་ཚུན་འབྲེལ་པར་བློ་མ་འཁྲུལ་བས་འཛིན་པར་མི་འགྱུར་ཞིང་སྒྲས་དོན་མཐུན་དུ་བརྗོད་པ་མི་སྲིད་པར་ཐལ། རྟག་མི་རྟག་འགལ་བའི་ཆོས་ཅན་གྱི་རྫས་ཐ་དད་ཡིན་པ་དེས་ནའོ། ། བཞི་པ་སེལ་པ་སྨྲ་ལ་མཚུངས་པ་སྤང་བ་ནི། ཁྱེད་ལའང་སྐྱོན་དེ་མཚུངས་སོ་ཞེ་ན། མིན་ཏེ་སེལ་པ་ནི་གསུམ་སྟེ་རང་མཚན་དང་། དེ་མིན་བཅད་ལྡོག་གི་སྤྱི་དང་།
རྟོག་པ་ལ་སྣང་བའི་དོན་སྤྱི་སྒྲའི་དངོས་ཀྱི་བརྗོད་བྱ་སྟེ། དེ་དག་གིས་ནི་གཞན་སེལ་པའི་དང་། རྣམ་པར་གཅོད་པའི་ངོ་བོ་དང་། འདིས་གཞན་སེལ་བར་བྱེད་པས་ན་གཞན་སེལ་ཞེས་བྱའོ། ། སེལ་པ་དང་པོའི་དབང་དུ་བྱེད་ན་འདོད་ལ། གཉིས་པ་ལྟར་ན་དེ་མིན་བཅད་ཙམ་གྱི་ལྡོག་པ་ཆོས་ཅན། ཁྱད་པར་གཅིག་ཞིག་པ་ན་གནས་པ་དང་མི་གནས་པའི་དངོས་པོ་ཡིན་ཞེས་པའི་རྟོགས་པས་བརྟགས་ནས་མི་འཇིག་པར་གནས་ན་དེའི་རང་བཞིན་མིན་པར་འགྱུར་ཞེས་པའི་ཐལ་བ་འཕེན་པར་རིགས་པ་མིན་ཏེ། དངོས་པོ་ངོ་བོ་ཉིད་དུ་མེད་པའི་ཕྱིར། གསུམ་པ་ལྟར་ན་སྤྱིའི་བློ་ཡང་ཆོས་ཅན། དེའི་རྣམ་པ་ལ་དོན་དུ་སྒྲོ་བཏགས་པའི་ཡུལ་དེ་ཕྱི་རོལ་གྱི་ཁྱད་པར་གཅིག་ཞིག་པ་ན་འཇིག་གམ་མི་འཇིག་ཅེས་བརྟགས་ནས་སུན་དབྱུང་བ་ཡང་རིགས་པ་མིན་ཏེ།
དེ་བསླད་ཅིང་འཁྲུལ་པ་ཡིན་པས་དེའི་ཡུལ་དེ་དེས་བརྟགས་པ་ལྟར་ཕྱི་རོལ་གྱི་དོན་དུ་མེད་པའི་ཕྱིར་རོ། ། ལྔ་པ་ཐ་དད་ཡིན་ཡང་འབྲས་བུ་བྱེད་པ་ནི། ས་བོན་ཆོས་ཅན། དེའི་འབྲས་བུ་མྱུ་གུ་དེ་དེ་ལས་གཞན་པ་ས་ཆུས་ཇི་ལྟར་བསྐྱེད་དེ་མི་བསྐྱེད་པར་ཐལ། དེ་ཡིས་མྱུ་གུ་སྐྱེད་པར་བྱེད་པའི་ངོ་བོ་གང་ཡིན་པ་དེ་ས་ཆུ་ལ་མེད་པའི་ཕྱིར་ཞེས་ཁྱོད་ཀྱིས་བཀོད་པ་དེ་ལ་ཁྱབ་པ་མེད་དེ། གཞན་ཡང་ས་ཆུ་སོགས་ཁྱད་པར་ཆོས་ཅན། ས་བོན་གྱི་མྱུ་གུ་བསྐྱེད་པའི་རང་བཞིན་དེ་ཁྱོད་ལ་མེད་པའི་རྒྱུ་མཚན་གྱིས་ས་བོན་དང་ཐ་དད་ཀྱང་ས་ལུའི་མྱུ་གུ་བསྐྱེད་བྱེད་མིན་པར་མི་འགྱུར་བར་ཐལ། ས་བོན་གྱི་ངོ་བོས་མི་བསྐྱེད་ཀྱང་རང་རང་གི་ངོ་བོ་ཉིད་ཀྱིས་དེ་སྐྱེད་བྱེད་ཡིན་པའི་ཕྱིར། དེས་ན་རང་གི་ངོ་བོ་ཐ་དད་པ་དང་འབྲས་བུ་གཅིག་བསྐྱེད་པ་ལ་འགལ་བ་མེད་དོ། ། གལ་ཏེ་ཁྱད་པར་དེ་ལ་ཐ་དད་མིན་པ་གཙོ་བོའང་ཡོད་པས་སྐྱེད་བྱེད་ཀྱི་ཁྱད་པར་ཁོ་ནས་མིན་ནོ་ཞེ་ན།
གཙོ་བོ་ཆོས་ཅན། དེས་མྱུ་གུ་དེ་སྐྱེད་པ་མིན་པར་འགྱུར། འཇིག་པ་མེད་པའི་ཕྱིར། དེས་བསྐྱེད་ནས་དེ་ས་བོན་གཅིག་ལ་གནས་པས་ཀྱང་མྱུ་གུ་བསྐྱེད་པར་ཐལ་བའི་ཕྱིར་ཞེས། བྱེད་མིན་ཁྱད་པར་རྣམས་དང་བྲལ། ། ཞེས་པར་བརྗོད་ཟིན་ཏོ། ། འགལ་བའི་ཆོས་དང་ལྡན་པས་ཐ་དད་དུ་གྲུབ་པར་མ་ཟད་ས་དང་ས་བོན་སོགས་ཆོས་ཅན། རྫས་ཐ་དད་དུ་ཐལ། སྣང་བ་ཡང་གཞན་གཅིག་ལ་གཅིག་མ་བརྟེན་པར་ཏེ་བློ་མ་འཁྲུལ་བ་ལ་ངོ་བོ་སོ་སོར་སྣང་བའི་ཕྱིར། འང་གིས་སྐྱེ་འཇིག་ཐ་དད་དུ་བྱེད་པས་ཀྱང་ཐ་དད་པར་བསྒྲུབས་པ་བསྡུས་པ་ཡིན་ནོ། །
དེས་ན་དེ་རང་མཚན་ཁོ་ན་ཡིན་གྱི་སྤྱི་མིན་ལ། རང་མཚན་དེ་ཉིད་ནི་དོན་ཏེ་དངོས་པོ་ཡིན་གྱི། སྤྱི་དེ་ནི་ཆོས་ཅན། དངོས་པོ་མིན་ཏེ། གཞན་ལས་ལྡོག་པར་བརྟགས་པ་ཡིན་པའི་ཕྱིར། ཁྱད་པར་རང་མཚན་དེ་ནི་ཆོས་ཅན། རྒྱུ་དང་འབྲས་བུར་བཤད་ཅིང་། དེ་ནི་རང་གི་མཚན་ཉིད་དུའང་འདོད་པར་རིགས་ཏེ། དོན་ལ་དོན་བྱེད་པའི་ཕྱིར། དེ་ནི་སྐྱེས་བུ་ཐ་དད་ཀྱི་འཇུག་ཡུལ་དུ་རུང་བ་ཡིན་ཏེ།
དེ་ནི་དོན་དུ་གཉེར་བྱའི་བླང་དོར་གྱི་འབྲས་བུ་ཅན་ཡིན་པས་སོ། ། དྲུག་པ་སྒྲུབ་བྱེད་གནོད་བྱེད་མཚུངས་མི་མཚུངས་ནི།

བདག་དེས་ཤིན་ཏུ་ཐ་དད་ཀྱང་ཞེས་པའི་ལན་ནི་ཇི་ལྟར་གྲང་ཅད་ཀྱིས་ཁྱད་པར་ཐ་དད་རང་བཞིན་ཐ་དད་མེད་པར་ཁྱད་མེད་ནའང་རྒྱུ་ཐ་དད་འབྲས་བུ་ཀུན་གྱི་སྒྲུབ་བྱེད་མིན་པར་འདོད་པ་དེ་བཞིན་དུ། སངས་རྒྱས་པ་ལྟར་ན་ཡང་གཙོ་བོ་མེད་པའི་ཐ་དད་པར་ཁྱད་པར་མེད་ནའང་ནས་ཀྱི་ས་བོན་སོགས་རྒྱུ་ཐ་དད་ཆོས་ཅན། ས་ལུ་སོགས་ཀུན་གྱི་སྒྲུབ་བྱེད་མིན་ཏེ། རང་གི་ངོ་བོས་ས་ལུ་མི་སྐྱེད་པའི་ཕྱིར། ཡང་སྤྱི་མེད་ཀྱི་ཐ་དད་དུ་འདྲ་ནའང་ས་ལུའི་ས་བོན་འགའ་ཞིག་ཆོས་ཅན། ས་ལུའི་བྱེད་པ་པོར་འགྱུར་ཏེ། རང་གི་ཉེར་ལེན་དང་རྐྱེན་གྱི་ཚོགས་པས་ས་ལུ་སྐྱེད་ནུས་སུ་ནུས་པ་ངེས་པར་བྱས་པའི་དངོས་པོའི་ཆོས་ཉིད་དེ་རང་བཞིན་ཡིན་པ་ཉིད་ཀྱིས་སོ། ། དེ་ལྟ་ཡིན་པས་ནས་ཀྱི་ས་བོན་ས་ལུའི་བྱེད་པོ་མིན་ནོ། ། དེ་ལྟར་སྒྲུབ་བྱེད་མཚུངས་ཀྱང་གཙོ་བོ་ཆོས་ཅན། ས་ལུ་དང་ནས་ཀྱི་ས་བོན་གྱི་བདག་ཉིད་ཀྱི་སྒོ་ནས་ས་ལུ་བྱེད་མི་བྱེད་ཀྱི་ཁྱད་པར་འགལ་བར་འགྱུར། ཐ་དད་མེད་པའི་བདག་ཉིད་གཅིག་ཡིན་པ་ཉིད་ཀྱིས་སོ་ཞེས་པའི་སྐྱོན་ཡོད་པས་གནོད་བྱེད་མེད་མི་མཚུངས་སོ། །
མ་གྲུབ་སྟེ་ཡོན་ཏན་གསུམ་ལའང་ས་ལུ་དང་ནས་ཀྱི་ས་བོན་སོགས་དེ་དང་དེའི་བདག་ཉིད་དེས་གནས་སྐབས་ཐ་དད་པའང་ཡོད་པས་དེའི་ཕྱིར་ཕན་ཚུན་ས་ལུ་དང་ནས་ཀྱི་ས་བོན་སོགས་ཀྱི་བདག་ཉིད་གཅིག་གཅིག་གི་འབྲས་བུ་བསྐྱེད་པའི་བྱ་བ་མེད་ཅེ་ན། ས་ལུའི་ལྷན་ཅིག་བྱེད་རྐྱེན་ཆོས་ཅན། ས་ལུ་མི་བྱེད་པར་ཐལ། ས་ལུའི་ས་བོན་དང་གནས་སྐབས་ཐ་དད་པའི་ཕྱིར། འོན་ཏེ་གཙོ་བོའི་ནུས་པས་རྒྱུ་ཐ་དད་ནི་འབྲས་བུ་ཐ་དད་ལ་རིམ་པ་བཞིན་དུ་ཉེ་བར་སྦྱོར་བས་སོ། ། གཙོ་བོ་དེས་ལུའི་ས་བོན་ནས་ཀྱི་མྱུ་གུ་མ་བསྐྱེད་པའི་བདག་ཉིད་དུ་གྱུར་པ་ཉིད་དུས་གཞན་དུ་ཡོངས་སུ་འགྱུར་ནས་མྱུ་གུ་བྱེད་པ་པོར་འགྱུར་བ་ལ་ནུས་པ་ཉེ་བར་སྦྱོར་བའི་ཕྱིར་བྱེད་དང་མི་བྱེད་འགལ་བར་ཐལ་བ་འདོད་ཅེ་ན། རིམ་པ་དེ་ཅི་གཙོ་བོའི་དངོས་པོ་དེ་གཅིག་པུ་ཉིད་ཀྱིའམ་རྣམ་དབྱེ་ཐ་དད་མེད་པ་གནས་སྐབས་སྔ་མ་ལས་ཕྱི་མ་ཁྱད་པར་ཅན་དུ་ཡོངས་སུ་འགྱུར་བ་ཡིན། གཉིས་ཀ་ལྟར་ཡང་གཙོ་བོ་ཆོས་ཅན། རྣམ་དབྱེ་ཐ་དད་མེད་པའི་རྟག་པ་གཅིག་མིན་པར་ཐལ། འབྲས་བུ་རིམ་ཅན་སྐྱེད་པ་ལ་ནུས་པ་ངེས་པས་སམ་སྔ་ཕྱི་ཁྱད་པར་ཅན་དུ་གྱུར་པས་འབྲས་བུ་བྱེད་པའི་ཕྱིར་རོ། །
བདུན་པ་གཅིག་དང་དུ་མར་འདོད་པ་འགལ་བ་ནི། དངོས་པོ་ཐ་དད་རྣམས་ཐ་དད་མེད་པ་གཙོ་བོའི་བདག་ཉིད་དམ་གཙོ་བོའི་བདག་ཉིད་དེས་ཐ་དད་མེད་པར་འགྱུར་བ་མི་འཐད་དེ། སྤྱི་དང་སྤྱི་དེ་ལྡན་ཁྱད་པར་གྱི་དངོས་པོ་རྣམས་ཆོས་ཅན། ཤིན་ཏུ་ཐ་དད་ནས་སྤྱི་གཅིག་གི་བདག་ཉིད་དུ་མི་འགྱུར། དེ་ལས་ཐ་དད་པའི་སྤྱི་མེད་ཅིང་ཐ་དད་དུ་མ་ཡིན་པའི་ཕྱིར། དེ་ཆོས་ཅན། གང་ལས་ཕན་ཚུན་ཐ་དད་པ་མེད་དེ་མིན་པར་འགྱུར། སྤྱི་གཅིག་ལས་ཐ་མི་དད་པས་རྣམ་པ་ཐམས་ཅད་དུ་ཁྱད་པར་མེད་པའི་ཕྱིར། རྟགས་གསལ་ཁས་བླངས་སོ། ། གལ་ཏེ་སྤྱི་དང་ཁྱད་པར་ནུས་པ་དང་གནས་སྐབས་ཡིན་པས་རྣམ་པ་འགའ་ཞིག་གིས་ཐ་དད་དུ་འདོད་ཅེ་ན།
འདྲ་བ་སྤྱི་དང་མི་འདྲ་བའི་བདག་ཉིད་ཅན་ཁྱད་པར་རེ་དག་ཆོས་ཅན། ཕན་ཚུན་རང་བཞིན་ཐ་དད་དུ་འགྱུར། གནས་པ་དང་འཇིག་པའི་དངོས་པོ་གཉིས་ཡིན་པའི་ཕྱིར། གལ་ཏེ་སྤྱི་དང་ཁྱད་པར་ཆོས་ཅན། ཐ་དད་དུ་ངེས་པ་མེད་དེ། གཅིག་ཡིན་པས་སོ། ། དེ་བདག་ཉིད་ཐམས་ཅད་ཀྱི་ཐ་དད་མེད་པར་ཡང་ངེས་པ་མིན་ཏེ། ཁྱད་པར་དང་སྤྱི་ཞེས་ཐ་དད་དུ་རྣམ་པར་བཞག་པའི་ཕྱིར། དེས་ན་ཐ་དད་དུ་འགྱུར་ཞེ་ན། སྤྱི་དང་ཁྱད་པར་དེ་དག་གི་ནང་ནས་གསལ་བ་འདི་ནི་ཁྱད་པར་ཡིན་ལ།
རང་བཞིན་ནུས་པ་འདི་ནི་སྤྱིའོ་ཞེས་བྱ་བའི་སྒོ་ནས་ཐ་དད་དུ་བཞག་པའི་སྤྱི་དང་ཁྱད་པར་དེ་ཆོས་ཅན། ཤིན་ཏུ་ཐ་དད་ནས་ཕན་ཚུན་གཅིག་གཅིག་ལས་ལྡོག་པ་ཉིད་དུ་འགྱུར། ནུས་པ་རྟག་པ་དང་གསལ་བ་མི་རྟག་པའི་བདག་ཉིད་ཀྱི་རང་བཞིན་ཐ་དད་ཡིན་པ་གང་གིས་སོ། ། ཁྱབ་པ་ཡོད་གལ་ཏེ་ནུས་པ་དང་གསལ་བ་དེར་བཞག་པའི་བདག་ཉིད་དེས་སྤྱི་དང་ཁྱད་པར་བདག་ཉིད་ཐ་དད་དུ་འཇོག་པའི་ཕྱིར་ནའོ། ། ཐལ་བ་དེ་ལྟར་འདོད་ནའང་སྤྱི་དང་ཁྱད་པར་དུ་འདོད་པའང་ཆོས་ཅན། སྤྱི་དང་ཁྱད་པར་ཅན་དང་ཁྱད་པར་སྤྱི་ཅན་དུ་མ་འགྱུར་བར་ཐལ། སྤྱི་ཁྱད་པར་དང་འབྲེལ་པ་མེད་པའི་ཕྱིར། ཇི་ལྟར་བུམ་པ་དང་སྣམ་བུ་སོགས་འབྲེལ་པ་མེད་པས་ཕན་ཚུན་དེ་དང་ལྡན་པ་མེད་པ་བཞིན་ནོ། ། རྟགས་གྲུབ་སྟེ་རྫས་ཐ་དད་ཅིང་བསྐྱེད་བྱ་སྐྱེད་བྱེད་མིན་པས་སོ། ། བརྒྱད་པ་སྤྱི་ཉིད་སྐྱེས་བུའི་འཇུག་ཡུལ་མིན་པ་ནི་བ་ལང་དེས་བསྒྲུབ་བྱའི་འབྲས་བུ་རྨོ་བ་སོགས་མངོན་པར་འདོད་པས་དོན་དུ་གཉེར་བ་ཅན་གྱི་སྐྱེས་བུ་འདི་ནི་ཆོས་ཅན།
སྤྱི་རང་མཚན་ལས་ཐ་དད་དང་ཐ་དད་མེད་པ་ཞེས་དཔྱད་པར་མི་རིགས་ཀྱི་དོན་བྱེད་པ་དེའི་རྟེན་བ་ལང་གི་ཁྱད་པར་རང་མཚན་ལ་རྫས་ཀྱི་སྒོ་ནས་ཁྱད་པར་ཐ་དད་པའམ། ལྡོག་པའི་སྒོ་ནས་ཁྱད་པར་ཐ་དད་མེད་པ་ཡིན་ཞེས་དཔྱད་པར་བྱ་བར་རིགས་ཏེ། རྨོ་སོགས་ཀྱི་དོན་བྱེད་པའི་བ་ལང་རང་མཚན་གྱི་བདག་ཉིད་གང་གི་མདུན་དུ་དམིགས་པར་བྱས་ནས་འཇུག་པར་འགྱུར་བའི་ཕྱིར་རོ། ། དེས་བསྒྲུབ་འབྲས་བུ་འདོད་པ་ཅན། ། ཞེས་འདོན་ཏོ། ། ཁྱབ་པ་ཡོད་རྨོ་སོགས་ཀྱི་དོན་བྱེད་པ་དེའི་རྟེན་ཁྱད་པར་རང་མཚན་ཁོ་ན་རང་གི་ངོ་བོས་ནང་ཕན་ཚུན་ཤིན་ཏུ་བདག་ཉིད་ཐ་དད་ཅིང་བ་ལང་ཉིད་དང་རྫས་ཉིད་ལ་སོགས་པར་ལྡོག་པ་མཚུངས་པ་ཉིད་དག་ནི་རྟོག་ངོར་ཡོད་པ་ཉིད་ཀྱི་ཕྱིར་དེ་ཙམ་གྱིས་ཐ་དད་དང་ཐ་དད་མེད་པའི་སྤྱོད་པ་ཡོངས་སུ་རྫོགས་པ་ཡིན་ནོ། ། གལ་ཏེ་ལྡོག་པ་མཚུངས་པས་ཐ་དད་མེད་པ་མིན་གྱི་སྤྱི་ཡོད་པ་ཁོ་ནས་ཡིན་ནོ་ཞེས་ན། རང་མཚན་རྣམས་ཆོས་ཅན། སྤྱི་དངོས་པོ་བ་གཅིག་རྗེས་སུ་འགྲོ་བ་མེད་དེ། ཕན་ཚུན་མ་འདྲེས་པར་ཐ་དད་པའི་ཕྱིར།
མ་གྲུབ་ན་ཆུ་ལེན་ལ་སྣམ་བུ་མི་ལེན་པའི་སྐྱེས་བུ་ཆོས་ཅན། སྣམ་བུ་ལེན་པ་ལ་འཇུག་པར་འགྱུར། བུམ་པ་ལེན་པའི་ཕྱིར། སོགས་པས་སྐྱེ་འཇིག་ཅིག་ཅར་བྱེད་པ་སྡུད་དོ། ། གཉིས་པ་ལ་གཉིས་ལས་དང་པོ་རིགས་པ་སྔ་མས་ཁེགས་པ་ནི། གྲངས་ཅན་ལ་རང་མཚན་རྣམས་ཐ་དད་དུ་བསྒྲུབས་པའི་རིགས་པ་འདི་ཉིད་ཀྱིས་ནི་གཞན་ལ་འཛེམ་པ་མེད་པས་ངོ་ཚ་དང་བྲལ་བའི་ནམ་མཁའི་གོས་ཅན་པ་གང་ཅིའང་རིགས་པ་མིན་པ་མི་འཚམ་པ་སྨྲ་བ་ནི་རིགས་པ་མེད་པས་མཁས་པའི་སྐྱེ་བོར་མི་རུང་བའི་ཕྱིར་གྲོང་པས་ཀྱང་བླང་དོར་མཐའ་གཅིག་ཏུ་བཟུང་མི་ནུས་པས་འཁྲུལ་པ་སྨྲ་བ་དེ་དག་ཀྱང་ནི་བསལ་བ་ཡིན་ནོ། ། ཇི་སྐད་དུ་རྔ་མོ་འདི་ཞོར་འགྱུར་ཏེ། རང་བཞིན་གཅིག་ཡིན་པའི་ཕྱིར། ཞོར་མི་འགྱུར་ཏེ། གནས་སྐབས་ཐ་དད་པའི་ཕྱིར་ཞེས་སོ།
གང་ཅིའང་རིགས་མིན་འཁྲུལ་སྨྲས་པ། ། ཞེས་འདོན་ཏེ། རྔ་ཞོ་ཆོས་ཅན། རང་བཞིན་གཅིག་མིན་པར་ཐལ། ཕན་ཚུན་གཅིག་གཅིག་མིན་པའི་རྫས་ཐ་དད་དུ་མཐའ་གཅིག་པ་ནི་སྲིད་པའི་ཕྱིར་རོ། ། གཉིས་པ་རིགས་པ་གཞན་གྱིས་དགག་པ་ནི། རྔ་མོ་ཆོས་ཅན། དེ་རྔ་མོ་ཡིན་ལ་ཞོ་མིན་པའི་ཁྱད་པར་བསལ་བར་ཐལ། ཞོ་ཡང་ཡིན་ལ་རྔ་མོ་ཡང་ཡིན་པའི་ཕྱིར་ཏེ། རྔ་ཞོ་སོགས་དངོས་པོ་ཐམས་ཅད་རང་གཞན་གཉིས་ཀའི་ངོ་བོར་ཐུན་མོང་བ་ཉིད་ཡིན་པའི་ཕྱིར་རོ། །
འདོད་ན་ཞོ་འཐུང་ཞེས་ནི་བསྐུལ་བས་ན་སྐྱེས་བུ་ཆོས་ཅན། ཅིའི་ཕྱིར་རྔ་མོ་འཐུང་བ་ལ་མི་རྒྱུག་སྟེ་རྒྱུག་པར་རིག་པར་ཐལ། ཞོ་འཐུང་བ་ལ་རྒྱུག་པའི་ཕྱིར། འོན་ཏེ་རྔ་ཞོ་དག་ལ་མི་འདྲ་བའི་ཁྱད་པར་ཕུལ་དུ་བྱུང་བ་འགའ་ཞིག་ཡོད་དེ། ཞོ་ནི་འོ་མ་ལས་གྱུར་པ་རྔ་མོ་ལ་མེད་པའི་ཁྱད་པར་ཅན་ཡིན་པ་གང་གིས་ཏེ་དེའི་ཁྱད་པར་གྱིས་རྔ་མོ་སྤངས་ནས་ཞོ་འཐུང་བ་ལ་འཇུག་པར་འགྱུར་ཞེ་ན། དེ་ལྟ་བུའི་ཁྱད་པར་དེ་ཆོས་ཅན། རྔ་ཞོ་གཉིས་ཀའི་ངོ་བོ་མིན་པར་ཞོ་དེ་རྔ་མོ་ལས་རང་བཞིན་གཞན་ཡིན་པར་ཐལ། དེ་ཉིད་ཞོ་ཡིན་ཞིང་གཞན་རྔ་མོ་ལ་མེད་པའི་ཕྱིར། རྔ་ཞོ་སོགས་དངོས་པོ་ཐ་དད་ཆོས་ཅན། དོན་སོ་སོར་ངེས་པའི་བློ་སྒྲ་ཐ་དད་དོན་མཐུན་འཇུག་པར་མི་འགྱུར་བར་ཐལ།
རྔ་ཞོ་དེ་དག་ཕན་ཚུན་ཀུན་གྱི་བདག་ཉིད་དུ་གྱུར་པའི་རང་མཚན་གཅིག་ཡིན་པའི་ཕྱིར། འདོད་ན་དངོས་པོ་ཐ་དད་རྣམས་བསྡུས་ཏེ་རང་མཚན་གཅིག་པར་སྨྲ་བ་གཅེར་བུ་པ་ལ། ཆོས་ཅན། རྔ་མོ་ནི་ཞོར་མི་འགྱུར་ཞིང་ཞོར་འགྱུར་ཞེས་ཐ་དད་གཅིག་ཏུ་སྨྲ་བ་དེ་ནི་རིགས་མི་སྲིད་པར་འགྱུར། དོན་སོ་སོ་མཐའ་གཅིག་ཏུ་ངེས་པ་ཅན་གྱི་བློ་སྒྲ་ཐ་དད་འཇུག་པ་དེ་མེད་པའི་ཕྱིར་ནའོ། ། གཉིས་པ་མེད་པའི་ཡུལ་ཅན་སེལ་པས་འཇུག་པ་ནི། གསལ་བྱེད་པ་དག་དངོས་མེད་ནི་ཡོད་པ་མིན་པས་སྒྲའི་བརྗོད་བྱ་མིན་ལ། ཡིན་ན་སྒྲ་དེ་སྒྲུབ་པས་འཇུག་པ་མིན་ནམ་ཞེ་ན། དངོས་མེད་ཆོས་ཅན། དེའི་མིང་གིས་དེའི་ངོ་བོ་སྒྲུབ་པའི་སྒོ་ནས་བརྗོད་དམ་སེལ་པས་བརྗོད་ཅེས་དཔྱད་པར་བྱ་དགོས་ཀྱི་དོགས་པ་སྐྱེ་བའི་གནས་ཉིད་མ་ཡིན་ཏེ།
ངོ་བོར་མེད་པའི་ཕྱིར། དེས་ན་དངོས་མེད་བརྗོད་པའི་སྒྲ་ནི་དེ་དག་ཉིད་ཆོས་ཅན། རྣམ་གཅོད་སེལ་པ་བརྗོད་པར་བྱེད་པར་གྲུབ་སྟེ། དབེན་པའི་ངོ་བོ་རྗོད་བྱེད་ཡིན་པའི་ཕྱིར། དེས་ན་སྒྲ་རྟོགས་ཐམས་ཅད་སེལ་པས་འཇུག་པས་སྒྲ་བྱས་མི་རྟག་པའང་ལྡོག་པ་ཐ་དད་པའི་ཕྱིར་རྟགས་བྱས་པ་ནི་དམ་བཅའི་ཕྱོགས་གཅིག་རྟགས་སུ་བཀོད་པའི་མ་གྲུབ་པ་མིན་ནོ། ། གསུམ་པ་རང་བཞིན་རྟགས་ཀྱི་འགོད་ཚུལ་བཤད་པ་ལ་དངོས་དང་། རྩོད་པ་སྤང་བའོ། ། དང་པོ་ནི། ཆོས་ཀྱི་རང་བཞིན་འདིའང་གཏན་ཚིགས་སུ་བསྟན་པ་ན་ཁྱད་པར་བྱེད་ཆོས་ཀྱི་བྱེ་བྲག་ལ་ལྟོས་པའམ་འོན་ཏེ་མི་ལྟོས་པའི་འབའ་ཞིག་པ་སྟེ་དག་པ་བ་བརྗོད་པར་བྱའོ། ། ཅིའི་ཕྱིར་བསྒྲུབ་བྱ་བསྒྲུབ་པའི་ཕྱིར་དུ་བརྗོད་དེ།
དཔེར་ན་སྒྲ་འཇིག་པར་སྒྲུབ་པ་ལ་རྒྱུ་རྐྱེན་གྱི་འབྲས་བུ་བྱས་པ་དང་དངོས་པོར་ཡོད་པ་ཉིད་རྟགས་སུ་བཀོད་པ་བཞིན་ནོ། ། ལྟོས་པ་ལ་ཡང་རང་བཞིན་ཐ་དད་པའི་ཁྱད་པར་ལ་ལྟོས་པ་ལྟ་བུ་དང་། ཐ་མི་དད་པའི་ཁྱད་པར་ལ་ལྟོས་པས་སྒྲ་འཇིག་པ་ལ་སྐྱེ་ལྡན་བཀོད་པ་ལྟ་བུའོ། ། གཉིས་པ་ལ་གཉིས་ཀྱི་དང་པོ་རྩོད་པ་དགོད་པ་ནི། གྲངས་ཅན་ན་རེ་གལ་ཏེ་ཡོད་པའི་རང་བཞིན་དེ་གཏན་ཚིགས་སུ་རུང་ན་ཇི་ལྟར་ཡོད་པ་བསྒྲུབ་བྱེད་ཡང་རུང་བ་མིན་ཏེ་རུང་བར་མཚུངས་ལ། འདོད་ན་ཡོད་པའི་སྤྱི་སྒྲུབ་ན་གྲུབ་ཟིན་པའི་སྐྱོན་དུ་འགྱུར་བས་ཁྱད་པར་གཙོ་བོ་ཡོད་པ་བསྒྲུབ་བྱའོ་ཞེ་ན། གཉིས་པ་དེ་དགག་པ་ལ་བཞིའི་དང་པོ་ཡོད་པ་སྒྲུབ་བྱ་དག་ལས་ཉམས་པ་ནི། གཏན་ཚིགས་ཡང་དག་ཆོས་ཅན། ཁྱད་པར་གཙོ་བོའི་ཡོད་པ་ནི་ཆོས་ཅན་ལ་བསྒྲུབ་བྱ་སྐྱོན་མེད་ཡིན་པ་དག་ལས་ཉམས་པར་ཐལ། ཁྱད་པར་གཙོ་བོའི་ཡོད་པ་དཔེ་ལ་རྗེས་འགྲོ་མེད་པའི་ཕྱིར།
ཡོད་པ་རྟགས་སུ་འདོད་པ་ལ་ཡང་ཡོད་ཙམ་དགོས་པ་མེད་པས་ཁྱད་པར་སྒྲའི་ཡོད་པའི་རང་མཚན་དུ་ཡོད་པ་རྟགས་སུ་བྱེད་ན་དཔེ་ལ་རྗེས་འགྲོ་མེད་པས་བསྒྲུབ་བྱར་མ་ཟད་གཏན་ཚིགས་དག་ལས་ཀྱང་ཉམས་པར་མཚུངས་སོ་ཞེ་ན། མི་མཚུངས་ཏེ་གཙོ་བོས་ཁྱད་པར་དུ་མ་བྱས་པའི་ཡོད་པའི་ཁྱད་པར་ཡོད་ཙམ་ནི་ཆོས་ཅན། བསྒྲུབ་བྱ་སྤྱིའི་ཆོས་ཅན་ལ་བསྒྲུབས་པས་གྲངས་ཅན་རང་ཉིད་འདོད་པའི་ཡོན་ཏན་གསུམ་གྱི་བདག་ཉིད་ཀྱི་གཙོ་བོའི་དོན་འགའ་ཞིག་ཀྱང་འགྲུབ་པར་མི་འགྱུར་བར་ཐལ། དེ་གྲངས་ཅན་འདོད་པའི་གཙོ་བོའི་ཡོད་པ་མིན་པའི་ཕྱིར། དེས་ན་རང་འདོད་མི་འགྲུབ་ཅིང་། ཡང་དེ་ཆོས་ཅན། ཁྱོད་ཆོས་ཅན་ལ་བསྒྲུབས་པས་སངས་རྒྱས་པས་མ་གྲུབ་པའི་རྟག་གཅིག་ཡོན་ཏན་གསུམ་གྱི་བདག་ཉིད་ཀྱི་དོན་འགྲུབ་པར་མི་འགྱུར། ཡང་ནི་གང་ཕྱིར་གྱི་དོན་ཏེ་དེ་འདྲ་བ་སངས་རྒྱས་པས་བཀག་པ་མེད་ཅིང་ཚད་མས་གྲུབ་ཟིན་པའི་ཕྱིར། གཞན་འདོད་གྲུབ་ཟིན་པ་དེས་ན་གཙོ་བོ་ཡོད་པར་སྒྲུབ་པའི་གཏན་ཚིགས་ཆོས་ཅན་ལ་ཁྱད་པར་བདེ་སྡུག་རྨོངས་པའི་བདག་ཉིད་ཀྱི་རྟག་པ་གཅིག་པུར་ཡོད་པ་དག་ནི་བསྒྲུབ་བྱར་འགྱུར། དེའི་སྒྲུབ་བྱེད་ཞེས་པས་བཀོད་པའི་རྟགས་གང་ཞིག་ཡོད་ཙམ་མམ་ཡོད་པའི་ཁྱད་པར་དེ་ལྟ་བུ་གང་རུང་ཞིག་དེས་ཆོས་ཅན་ལ་བསྒྲུབ་བྱ་ཡིན་ལ་ཡོད་ཙམ་བསྒྲུབ་པ་ལ་དོན་མེད་པ་དེས་ནའོ། །
འདོད་དེ་ཡོད་པའི་ཁྱད་པར་ཡོན་ཏན་གསུམ་གྱི་བདག་ཉིད་ཅན་རྟག་པ་གཅིག་པུར་ཡོད་པ་གཙོ་བོ་ལ་སོགས་པའི་ཆོས་ཅན་ལ་བསྒྲུབ་བྱར་བཟུང་བ་ཡིན་ན་ཆོས་ཅན་གཙོ་བོའི་སྒྲ་དོན་འདིར་ཡོན་ཏན་གསུམ་གྱི་བདག་ཉིད་རྟག་པ་གཅིག་པུར་ཡོད་པར་བསྒྲུབ་པའི་གཏན་ཚིགས་ཁྱད་པར་རྣམས་ལ་རྗེས་འགྲོ་བྱེད་པ་ཆོས་ཅན། དེ་སྒྲུབ་ལ་ཆོས་ལྡན་གྱི་དཔེ་ལ་རྗེས་འགྲོ་མེད་པ་ཅན་གྱི་རྟགས་སུ་འགྱུར། རྟག་པ་གཅིག་པུའི་ཡོད་པ་དེ་དཔེ་ལ་རྗེས་འགྲོ་མེད་པའི་ཕྱིར་རོ། ། གཉིས་པ་ཡོད་པ་གཏན་ཚིགས་ལས་མི་ཉམས་པ་ནི་རྟགས་ལས་མ་ཉམས་པའི་ལན་ནི་ཡོད་པ་དེའི་ཁྱད་པར་རང་མཚན་དུ་ཡོད་པ་ལྟ་བུ་རྟོགས་སུ་བཟུང་བ་མེད་པར་དངོས་པོ་ཡོད་ཙམ་ན་སྒྲུབ་བྱེད་དུ་བཀོད་པ་ན་སྒྲ་མི་རྟག་སྒྲུབ་ལ་དངོས་པོར་ཡོད་པ་རྟགས་སུ་བཀོད་པ་ཆོས་ཅན། བསྒྲུབ་བྱའི་ཆོས་ཀྱི་ཁྱབ་པའི་དཔེ་ལ་རྗེས་སུ་འགྲོ་བ་མེད་པའི་སྒོ་ནས་གཏན་ཚིགས་ལས་ཉམས་པ་མེད་དེ། མི་རྟག་པ་དེ་ཙམ་རང་གི་ཁྱབ་བྱེད་དུ་ངེས་པའི་རྟགས་ཡང་དག་ཡིན་པའི་ཕྱིར་རོ། ། གསུམ་པ་སྒྲུབ་བྱེད་མེད་པས་བསྒྲུབ་བྱ་མིན་པ་ནི། ཡོད་པ་བསྒྲུབ་བྱ་ཡིན་ན་ཡོད་པ་དང་མེད་པ་དང་དེ་གཉིས་ཀ་ཆོས་གང་རྟགས་སུ་འགོད། དང་པོ་ལྟར་ན་ཡོད་ཆོས་དངོས་པོར་ཡོད་པ་ཆོས་ཅན། གཙོ་བོ་ཡོད་པར་སྒྲུབ་པའི་རྟགས་ཡང་དག་ཏུ་མེད་པར་ཐལ།
དེ་སྒྲུབ་ལ་ཕྱོགས་ཀྱི་ཆོས་སུ་མ་གྲུབ་པའི་ཕྱིར་ཏེ། གཙོ་བོ་ཡོད་པར་མ་གྲུབ་པས་སོ། ། གསུམ་པ་ལྟར་ན་ཡོད་མེད་གཉིས་ཀ་ལ་བརྟེན་པའི་ཆོས་གཟུགས་ཅན་མིན་པ་ཆོས་ཅན། གཙོ་བོ་དངོས་པོར་ཡོད་པ་ལ་འཁྲུལ་པ་ཅན་དུ་ཐལ། དེ་ཡིན་པ་དང་རྟག་དངོས་སུ་མེད་པ་ལ་འགལ་བ་མེད་པའི་ཕྱིར་རོ། ། གཉིས་པ་ལྟར་ན་མེད་པའི་ཆོས་དོན་བྱེད་པས་སྟོང་པ་ནི་ཆོས་ཅན། གཙོ་བོར་དངོས་པོར་སྒྲུབ་པ་ལ་འགལ་བའི་གཏན་ཚིགས་སུ་ཐལ། ཕྱོགས་ཆོས་གྲུབ་དངོས་པོ་ལ་མི་སྲིད་པའི་ཕྱིར། དེས་ན་གྲངས་ཅན་ཆོས་ཅན། གཙོ་བོ་དངོས་པོ་ཡོད་པ་དེ་ཇི་ལྟར་བསྒྲུབ་བྱ་སྐྱོན་མེད་དུ་འགྱུར་བ་མིན་པར་ཐལ།
དེ་སྒྲུབ་ནུས་ཀྱི་རྟགས་ཡང་དག་མི་སྲིད་པའི་ཕྱིར་ཏེ། ཡོད་ཆོས་སོགས་གསུམ་ནི་རྟགས་སུ་མི་རུང་ལ། གསུམ་ལས་གཞན་པའི་རྟགས་ཀྱང་མེད་པའི་ཕྱིར་རོ། ། བཞི་པ་ཡོད་པ་རྟགས་སུ་འགྱུར་བའི་ཚུལ་ནི་ཡོད་པ་རྟགས་སུ་འདོད་པ་ལ་སྐྱོན་དེ་མཚུངས་ཞེ་ན། ཡོད་པའི་ཁྱད་པར་རྟགས་སུ་གཟུང་བ་མེད་པར་དངོས་པོར་ཡོད་ཙམ་ནི་རྟགས་སུ་བྱས་པ་ཆོས་ཅན། སྒྲ་ལ་མི་རྟག་པ་གོ་བྱེད་ཡིན་ཏེ། ཕྱོགས་ཆོས་གྲུབ་མི་རྟག་པས་ཁྱབ་པ་གྲུབ་པའི་ཚུལ་གྱིས་མི་རྟག་པའི་རང་བཞིན་ཡིན་པའི་ཕྱིར། དེས་ན་མ་གྲུབ་པ་ཡིན་ནོ། ། གོ་བྱ་ཅི་འདྲ་བ་ཞིག་ཅེ་ན། ཆོས་མི་རྟག་པ་ཆོས་ཅན།
ཆོས་ཅན་ལ་གོ་བྱའི་རང་བཞིན་ཡིན་ཏེ། རྟགས་དངོས་པོར་ཡོད་པ་དེ་ལ་ཁྱབ་བྱེད་དུ་ངེས་པའི་སྒོ་ནས་ཆོས་ཅན་ལ་བསྒྲུབ་བྱ་ཡིན་པའི་ཕྱིར། དེས་ན་དེ་སྒྲུབ་ལ་འགལ་བ་དང་མ་ངེས་པ་མིན་ནོ། ། དེས་ན་གཙོ་བོའི་ཡོད་པ་དང་མི་འདྲའོ། ། རྟགས་གྲུབ་སྟེ་ཆོས་མི་རྟག་པ་འདི་ཆོས་ཅན། རྟགས་དངོས་པོར་ཡོད་པའི་ཁྱབ་བྱེད་ཡིན་ཏེ། དེ་ལྡོག་པ་ན་རྟགས་དངོས་པོར་ཡོད་པ་དེ་ལྡོག་པར་བྱེད་ཅིང་དེ་དང་དེ་ཐ་དད་པའི་ཕྱིར་རོ། ། བཞི་པ་ནི། དེས་ན་གོ་བྱེད་ཀྱི་སྦྱོར་བ་གཉིས་ཀྱང་བཤད་དེ། དཔེར་བརྗོད་ན་མི་རྟག་པ་ཉིད་ཀྱིས་བྱས་པ་ལ་ཁྱབ་པ་སྟོན་པའི་མཐུན་སྦྱོར།
གང་བྱས་པ་མི་རྟག བུམ་པ་བཞིན། སྒྲ་ཡང་བྱས་ཞེས་པའམ། རྟགས་བྱས་པ་ལྡོག་པ་མ་བྱས་པས་ན་ཆོས་ལྡོག་མི་འཇིག་པ་ལ་ཁྱབ་པ་སྟོན་པའི་མི་མཐུན་སྦྱོར་ནི་གང་རྟག་པ་དེ་ནི་མ་བྱས་ནམ་མཁའ་བཞིན། སྒྲ་ནི་བྱས་ཞེས་པ་བཞིན་ནོ། ། ལྔ་པ་ལ་གསུམ་ལས་དང་པོ་རྟགས་དགོད་པ་ནི། བྱས་པས་སྒྲ་མི་རྟག་པར་གྲུབ་ཏུ་ཆུག་མོད་སྐད་ཅིག་མར་ནི་མི་འགྲུབ་ཞེ་ན། བྱས་པ་ཆོས་ཅན། རང་གྲུབ་ཙམ་གྱིས་འཇིག་པ་ནི་རང་གི་ངོ་བོས་རྗེས་སུ་འབྲེལ་པ་སྟེ་རང་བཞིན་གྱིས་འཇིག་པར་ངེས་ཏེ། རང་གི་རྒྱུ་ལས་རྒྱུ་དོན་གཞན་ལ་ལྟོས་པ་མེད་པར་འཇིག་པ་དེ་ཁྱོད་ཀྱི་རང་བཞིན་དུ་བྱུང་བའི་ཕྱིར་ནའོ།
མ་གྲུབ་ན་འཇིག་རྒྱུ་ཐག་ཉེ་བ་ན་མེད་པའི་དངོས་པོ་རྣམས་ནི་ཆོས་ཅན། ངེས་པར་འཇིག་པར་འགྱུར་བར་མཐོང་བ་མེད་པར་ཐལ། གང་གི་ཕྱིར་ན་རང་གྲུབ་ཙམ་གྱིས་མི་འཇིག རང་འཇིག་པར་འགྱུར་བ་རང་རྒྱུ་ལས་དོན་གཞན་ཕྱིས་ཀྱི་རྒྱུ་ལ་ལྟོས་པ་དང་བཅས་པའི་ཕྱིར། འོན་ཏེ་འཇིག་རྒྱུ་ཉེ་བ་ན་མེད་པ་མི་སྲིད་དེ། འཇིག་པ་དེའི་རྒྱུ་ཐོ་བ་སོགས་མང་པོ་ཡོད་པའི་ཕྱིར་ཞེ་ན་ཡང་། འདུས་བྱས་འགའ་ཞིག་ཏུ་ཡང་ཆོས་ཅན། འཇིག་མི་སྲིད་པར་འགྱུར། རང་གྲུབ་ཙམ་གྱིས་མི་འཇིག འཇིག་རྒྱུ་ཉེ་བ་མེད་སྲིད་པའི་ཕྱིར།
འཇིག་རྒྱུའི་རྒྱུ་གདོན་མི་ཟ་བར་ཐག་ཉེ་བ་མི་སྲིད་པའི་ཕྱིར་རོ། ། ལྟོས་བཅས་ལ་འཇིག་པར་འགྱུར་བས་མ་ཁྱབ་པ་དེས་ན་འཇིག་པ་རྒྱུ་གཞན་དང་ལྡན་པར་སྨྲ་བའི་རྒོལ་བ་རྣམས་ཀྱིས་བུམ་པ་འཇིག་པའི་རྒྱུར་འདོད་པའི་ཐོ་སོགས་ནི་ཐ་དད་དག་ཆོས་ཅན། དེ་ལ་བུམ་པ་འཇིག་པས་ཁྱབ་པ་འཁྲུལ་པ་ཉིད་དུ་ཐལ། འབྲས་བུར་འདོད་པའི་བུམ་པའི་འཇིག་པ་འབྱུང་བར་གནས་པའི་ངེས་པ་མེད་པའི་ཕྱིར་ཞེས་བཤད་པ་ཡིན་ནོ། ། ཤློ་ཀ་གཅིག་བར་ཚིགས་སོ། ། གཉིས་པ་ཕྱོགས་ཆོས་སྒྲུབ་པ་ནི། འཇིག་པ་ལྟོས་མེད་ཡིན་པ་ཇི་ལྟར་ཞེ་ན། བུམ་པ་འཇིག་པ་དེའི་རྒྱུར་འདོད་པའི་ཐོ་བ་ཆོས་ཅན། རང་གི་འབྲས་བུར་འདོད་པའི་འཇིག་པ་དེ་ཁྱོད་ལ་ལྟོས་པར་ངེས་པ་མིན་པར་ཐལ། འབྲས་བུར་འདོད་པའི་འཇིག་པ་དེ་བསྐྱེད་པའི་ནུས་པ་མེད་པའི་ཕྱིར།
མ་གྲུབ་ན་འཇིག་པ་དེ་དངོས་པོ་ཡིན་ན་བུམ་པ་དང་རྫས་གཅིག་གམ་ཐ་དད་གཉིས་ལས་མི་འདའ་བས། གཅིག་ན་བུམ་པའི་རྒྱུ་ལས་གྲུབ་ཟིན་པའི་ཕྱིར་དང་། ཐ་དད་ན་བུམ་པ་འཇིག་པར་མ་བྱས་པར་ཐལ་ལོ། ། ཡང་གིས་འཇིག་པ་དངོས་མེད་ཡིན་པར་འདོད་པ་ལྟར་ན། བུམ་པའི་འཇིག་རྒྱུ་ཆོས་ཅན། བུམ་པའི་འཇིག་པ་བསྐྱེད་པར་མི་འཐད་པར་ཐལ། བུམ་པའི་འཇིག་པ་དངོས་མེད་བྱེད་པའི་ཕྱིར་ཞེས་བསྟན་ནོ། ། གསུམ་པ་དོན་བསྡུ་བ་ནི། ལྟོས་པ་མེད་པ་དེས་ན་མངོན་སུམ་དུ་འཇིག་པར་མཐོང་བའི་བུམ་སོགས་འདི་ནི་ཆོས་ཅན། རང་གྲུབ་ཙམ་གྱི་ངོ་བོ་ཉིད་ཀྱིས་སྐད་ཅིག་གིས་འཇིག་པར་འགྱུར།
རྒྱུ་ཕྱིས་འབྱུང་ལ་ལྟོས་མེད་དུ་འཇིག་པའི་ཕྱིར། བུམ་སོགས་གང་ལ་ངོ་བོ་ཉིད་ཀྱིས་འཇིག་པར་འགྱུར་བ་ཞེས་བྱ་བ་དེ་ལས་གཞན་འཇིག་པར་མ་མཐོང་བའི་བྱས་ཡོད་ལའང་ཆོས་ཅན། རང་གྲུབ་ཙམ་གྱིས་ངོ་བོ་ཉིད་ཀྱིས་འཇིག་པར་འགྱུར། བུམ་སོགས་དང་བྱས་ཡོད་དུ་མཚུངས་པའི་ཕྱིར་རོ། ། གསུམ་པ་འབྲེལ་པའི་དབང་གིས་སྒྲུབ་རྟགས་གཉིས་སུ་བསྡུ་བ་ནི། འབྲེལ་པ་གཉིས་ངེས་པ་དེས་ན་དངོས་པོ་སྟེ་སྒྲུབ་པའི་ཡུལ་ཅན་གྱི་བསྒྲུབ་བྱ་རྗེས་སུ་དཔོག་པའི་སྒྲུབ་རྟགས་གང་ཡིན་ཆོས་ཅན། འབྲས་བུ་དང་རང་བཞིན་གྱི་རྟགས་རྣམ་པ་གཉིས་སུ་གྲངས་ངེས་ཏེ། འབྲས་བུ་དང་ངོ་བོ་སྟེ་རང་བཞིན་རྟགས་དེ་དག་གིས་དཔག་བྱའི་ཆོས་རང་གི་བསྒྲུབ་བྱའི་ཆོས་ལ་དེ་བྱུང་དང་བདག་གཅིག་འབྲེལ་པ་ངེས་པའི་རྟགས་གཉིས་སུ་ངེས་པའི་ཕྱིར་རོ། ། གཉིས་པ་དགག་རྟགས་ཀྱི་འབྲེལ་པ་བཤད་པ་ལ་གཉིས་ཏེ། མི་དམིགས་པ་གོ་བྱེད་དུ་འགྱུར་ཚུལ།
མི་དམིགས་པ་ལ་རྩོད་པ་སྤང་བའོ། ། དང་པོ་ལ་གསུམ་གྱི་དང་པོ་ཡོད་ངེས་འགོག་པ་ཚད་མར་བསྟན་པ་ནི། གཞི་འདིར་ཆོས་ཅན། ཡུལ་དུས་རང་བཞིན་གྱིས་བསྐལ་པའི་དོན་ལ་ཡོད་ངེས་ཐ་སྙད་འཇུག་པར་མི་བྱེད་དེ། ཡོད་ངེས་ཐ་སྙད་འཇུག་པའི་ཡུལ་བསྐལ་དོན་དེའི་ངོ་བོ་མངོན་སུམ་རྗེས་དཔག་གིས་མི་དམིགས་པའི་ཕྱིར་ཞེས་བྱ་བའི་ཆ་འདི་ཙམ་གྱིས་སྣང་མི་རུང་གི་དོན་ལའང་མི་དམིགས་པའི་གཏན་ཚིགས་ནི་ཚད་མར་ཏེ་གོ་བྱེད་དུ་བཤད་དོ། ། ཁྱབ་པ་ཡོད་དོན་གང་དང་གང་ཡོད་ངེས་ཀྱི་བློ་སྒྲ་དང་ལུས་ཀྱི་ཐ་སྙད་ཀྱི་མཚན་ཉིད་ཅན་འཇུག་པ་ནི་དམིགས་པའི་ཚད་མའི་བློ་སྔོན་དུ་འགྲོ་བ་ཅན་ཉིད་ཡིན་པའི་ཕྱིར་རོ། ། གཉིས་པ་བསྐལ་དོན་མེད་པ་གོ་བྱེད་མིན་པ་ནི། བསྐལ་དོན་མ་དམིགས་པས་མེད་པ་སྒྲུབ་པར་བྱེད་དོ་ཞེ་ན། ཚད་མ་གསུམ་ལྡོག་པས་སྒྲུབ་པས་སྒྲུབ་པར་འགྱུར་ནའང་གཞི་འདིར་ཆོས་ཅན། བསྐལ་དོན་ལུང་ལ་བརྟེན་པའི་ཡིད་ཆེས་རྗེས་དཔག་གིས་མ་དམིགས་པས་མེད་ངེས་སུ་མི་འགྲུབ་པར་ཐལ།
བསྐལ་དོན་ཡོད་ཀྱང་བསྟན་འཆོས་ཀྱི་སྐབས་ཀྱི་བརྗོད་བྱ་དང་འབྲེལ་པ་མེད་པ་སྟེ་བསྟན་འཆོས་ཀྱིས་མ་བསྟན་སྲིད་པའི་ཕྱིར་དང་། བསྐལ་དོན་དབང་པོའི་ཤེས་པའི་ཡུལ་ལས་འདས་ཏེ་བསྐལ་དོན་ཡོད་ཀྱང་དབང་ཤེས་བསྐྱེད་པའི་ནུས་པ་མེད་པའི་ཕྱིར། དེ་ཆོས་ཅན། བསྐལ་དོན་གྱི་འབྲས་བུ་དམིགས་པའི་རྟགས་ལ་བརྟེན་པ་ཅན་གྱི་རྗེས་དཔག་གི་བསྐལ་དོན་གཞལ་བྱར་མེད་དེ། བསྐལ་དོན་འབྲས་བུ་ཚད་མས་མ་དམིགས་པའི་ཕྱིར། དེས་ན་དེ་ཆོས་ཅན། བསྐལ་དོན་དེ་རྣམས་ནི་ཐ་མལ་པའི་ཚད་མས་མ་དམིགས་པའི་ཕྱིར་ན་སྟེ་གཏན་ཚིགས་ཀྱིས་ཇི་ལྟར་མེད་ངེས་སུ་སྒྲུབ་ནུས་ཏེ་མི་ནུས་པར་ཐལ། བསྐལ་དོན་ཡོད་ཀྱང་ཐ་མལ་གྱི་ཚད་མ་གསུམ་གྱིས་དམིགས་སུ་མི་རུང་བའི་ཕྱིར། དེས་ན་ཡོད་ཀྱང་བལྟར་མི་རུང་བའི་བསྐལ་དོན་ཐ་མལ་པའི་ཚད་མས་མ་དམིགས་པ་ཆོས་ཅན། ཆོས་ཅན་ལ་བསྐལ་དོན་ཡོད་ངེས་སམ་མེད་ངེས་སྒྲུབ་པའི་ཚད་མ་སྟེ་རྟགས་ཡང་དག་ཉིད་དུ་མི་འགྱུར།
བསྐལ་དོན་ཡོད་ངེས་དང་། མེད་ངེས་ཐ་སྙད་ཀྱི་རྒྱུ་མཚན་མེད་པས་བསྐལ་དོན་ཡོད་མེད་དུ་ངེས་པ་ལ་ཡིད་ཆེས་པའི་འབྲས་བུ་ཅན་མིན་པའི་ཕྱིར་རོ། ། གསུམ་པ་སྣང་རུང་འགོག་པ་གོ་བྱེད་ཡིན་པ་ལ་གཉིས་ཀྱི་དང་པོ་ལ་འབྲེལ་ཟླ་བཀག་པ་རྟགས་སུ་སྦྱར་བ་ནི། འོ་ན་ཇི་ལྟར་མ་དམིགས་པ་ཚད་མར་བཤད་ཅེ་ན། མ་དམིགས་པའི་རྟགས་ཀྱི་ནང་ནས་ཕུལ་དུ་བྱུང་བའི་ཁྱད་པར་དམིགས་སུ་རུང་བའི་མ་དམིགས་པ་རྟགས་སུ་སྦྱར་བ་ཡོད་པ་ཅན་ལ་ལ་ནི་ཆོས་ཅན། བུམ་པས་དག་པའི་ཕྱོགས་ལ་སྣང་རུང་བུམ་པ་མེད་པར་སྒྲུབ་པ་ལ་ཚད་མ་སྟེ་རྟགས་ཡང་དག་ཏུ་འགྱུར། དེ་སྒྲུབ་ལ་ཚུལ་གསུམ་ངེས་པས་སོ། ། ཇི་ལྟར་སྔར་གཏན་ཚིགས་བྱེ་བྲག་ལ་ལྟོས་ནས་ཞེས་དཔེར་བརྗོད་པ་ལྟར་རོ། ། འོ་ན་གང་ཡང་མ་དམིགས་པ་ནི་ཚད་མ་མིན་ཞེས་བཤད་ཅེ་ན། དེ་ནི་མི་དམིགས་ཙམ་ལ་མི་བྱའི་བསྐལ་དོན་གྱི་རང་བཞིན་ཏེ་ངོ་བོའི་སྒོ་ནས་ཐ་མལ་པའི་མངོན་སུམ་གྱིས་མི་ཤེས་པ་དང་ཤེས་བྱེད་རྟགས་ཀྱི་སྒོ་ནས་རྗེས་དཔག་གིས་མི་ཤེས་པ་སྟེ་མ་དམིགས་ཙམ་ཆོས་ཅན།
ཆོས་ཅན་ལ་བསྐལ་དོན་མེད་ངེས་པའི་སྒྲུབ་པའི་རྟགས་ཡང་དག་མིན་ཏེ། བསྐལ་དོན་མེད་ངེས་ཀྱིས་མ་ཁྱབ་པའི་ཕྱིར་ཞེས་པའི་རིགས་པ་འདི་ནི་སྔར་མི་སྣང་བ་དམིགས་པ་ལ་བརྗོད་པ་ཡིན་ཏེ། ཇི་ལྟར་དོན་རྣམས་དབང་པོ་ལས་འདས་ཞེས་བཤད་པ་ལྟར་རོ། ། དེ་ལྟར་བསྐལ་དོན་མེད་པར་སྒྲུབ་པ་ལ་མ་དམིགས་པ་རྟགས་སུ་མི་བརྗོད་ཀྱི་རྒྱུ་མེ་མི་ཤེས་པ་སྟེ་མ་དམིགས་པ་ཆོས་ཅན། རང་གྲུབ་པའི་གཞི་ལ་འབྲས་བུ་དུ་བ་སྣང་མི་རུང་ཡང་མེད་པ་ཉིད་དུ་སྒྲུབ་པར་བྱེད་ནུས་ཏེ། དེ་ལྟར་སྒྲུབ་པ་ལ་ཚུལ་གསུམ་ངེས་པའི་ཕྱིར། དེ་བཞིན་དུ་ཁྱབ་པར་བྱེད་པའི་དོན་ཤིང་གི་རང་བཞིན་རྟགས་ཅན་ཤ་པ་མེད་པ་ཆོས་ཅན་ལ་བསྒྲུབ་བྱར་བྱས་པ་ལ་ཤ་པའི་རང་བཞིན་གྱི་ཁྱབ་བྱེད་ཤིང་མ་དམིགས་པ་རྟགས་སུ་སྦྱར་བ་ཡང་ཆོས་ཅན། དེ་སྒྲུབ་ལ་རྟགས་ཡང་དག་ཡིན་ཏེ། དེ་སྒྲུབ་ལ་ཚུལ་གསུམ་ངེས་པའི་ཕྱིར། དེ་ཉིད་གཞུང་འཛུགས་པ་ནི།
གལ་ཏེ་རྟགས་གཉིས་པོ་དེ་ལ་ཡང་མེ་དང་ཤིང་ཡོད་ན་བལྟར་རུང་བ་ལས་མ་དམིགས་པ་རྟགས་སུ་སྦྱར་བའི་གཏན་ཚིགས་འགའ་ཞིག་གིས་ཆོས་ཅན། རྒྱུ་མེ་དང་ཁྱབ་བྱེད་ཤིང་དེ་མེད་པར་ནི་ཆོས་ཅན་ལ་རྟོགས་པར་འགྱུར་ཏེ། དེ་ལྟར་སྒྲུབ་ན་ཕྱོགས་ཁྱབ་ངེས་པའི་ཕྱིར་རོ། ། ཚུལ་ཇི་ལྟར་ན་དངོས་པོའི་བདག་ཉིད་མི་དམིགས་པ་ལས་མེད་པ་འགྲུབ་ཅེ་ན། ཡོད་ན་མ་བསྐལ་པའི་སྣང་རུང་བུམ་པ་མཐོང་བ་མེད་པའི་རྒྱུ་སྒྲིབ་བྱེད་ཀྱིས་ཆོད་པ་དང་དམིགས་པའི་རྐྱེན་ལས་རྐྱེན་གཞན་སྣང་དབང་ཡིད་བྱེད་མ་ཚང་བ་མི་སྲིད་ནས་དམིགས་པའི་རྐྱེན་གཞན་ཚང་བར་ནི་གྱུར་པ་ན་ཆོས་ཅན། ཡོད་ན་སྣང་རུང་གི་བུམ་པའི་དངོས་པོ་མ་དམིགས་པ་ལས་བུམ་མེད་ཀྱི་གཞི་ལ་སྣང་རུང་བུམ་པའི་དངོས་པོ་མེད་པར་རྟོགས་པར་འགྱུར་ཏེ། སྣང་རུང་བུམ་པ་ཡོད་ན་དམིགས་པས་ཁྱབ་པའི་ཕྱིར་རོ། ། རྟགས་ཀྱི་ཁྱད་ཆོས་འདི་ནི་རྒྱུ་དང་ཁྱབ་བྱེད་མི་དམིགས་པ་ལའང་སྦྱར་རོ། ། གཉིས་པ་འགལ་ཟླ་སྒྲུབ་པ་རྟགས་སུ་སྦྱར་བ་ནི། གྲང་རེག་དང་འགལ་བ་མེ་དངོས་པོ་དམིགས་པ་རྟགས་སུ་སྦྱར་བ་ཡོད་ནའང་གྲང་རེག་དང་འགལ་བ་དམིགས་པ་ནི་ཆོས་ཅན།
རང་གྲུབ་པའི་གཞི་ལ་དགག་བྱའི་ཆོས་གྲང་རེག་མེད་པ་ཉིད་དུ་ངེས་པར་འགྱུར་ཏེ། དེས་གྲང་རེག་དེ་ཡོད་པ་ལ་གནོད་པར་བྱེད་པའི་ཚུལ་གྱིས་གྲང་རེག་དང་ལྷན་ཅིག་མི་གནས་པའི་འགལ་བར་ངེས་པའི་ཕྱིར་རོ། ། རྟགས་འདི་ནི་མི་དམིགས་པར་འདུས་ཏེ་མི་དམིགས་པ་ལས་འགལ་ཟླ་དང་འགལ་བར་རྟོགས་པ་ལས་དགག་བྱ་མེད་པར་སྒྲུབ་པའི་ཕྱིར་རོ། ། གཉིས་པ་ལ་གཉིས་ཏེ། གཙོ་བོ་འགོག་པའི་རྟགས་པ་མིན་པའི་རྩོད་པ་སྤང་། ལུང་ལོག་པ་བསྐལ་དོན་མེད་ངེས་གོ་བྱེད་ཡིན་པ་དགག་པའོ། ། དང་པོ་ལ་གཉིས་ཀྱི་དང་པོ་རྩོད་པ་ནི། ཅི་སྟེ་མི་དམིགས་པ་ལ་ཡོད་ངེས་འགོག་པའམ་མེད་ངེས་སྒྲུབ་པ་གཅིག་དགོས་ན། སློབ་དཔོན་ཕྱོགས་གླང་གིས་གཙོ་བོ་ལ་སོགས་པ་ནི་ཡོད་པ་མིན་ཏེ། མི་དམིགས་པའི་ཕྱིར་ཞེས་བཀོད་པའི་རྟགས་དེ་མི་དམིགས་པའི་རྟགས་མིན་པར་འགྱུར།
དེ་གཉིས་གང་ཡང་མེད་པའི་ཕྱིར་ཏེ། གཙོ་བོ་སྒྲ་དོན་དང་ཡོད་པ་འགོག་ན་གཙོ་བོ་ཞེས་ཆོས་ཅན་བརྗོད་པའི་ཚིག་མི་སྦྱོར་བར་འགྱུར་བའི་ཕྱིར་དང་། ཆོས་ཅན་ལ་ཆོས་དགག་པས་ཁྱད་པར་དུ་དགག་སྒྲ་མི་རུང་བའི་ཕྱིར། ཁྱབ་པ་ཡོད་བརྗོད་བྱ་མེད་པར་སྒྲ་མི་འཇུག་པའི་ཕྱིར་དང་། ཡུལ་མེད་པ་ཅན་གྱི་དགག་པ་མི་རུང་བའི་ཕྱིར་ཞེ་ན། གཉིས་པ་ལན་ལ་ལྔའི་དང་པོ་སྒྲ་དོན་གྲུབ་པས་ཉེས་པ་ནི། སྐྱོན་མེད་དེ། སྒྲ་རང་མཚན་གྱི་ཡུལ་ཅན་མིན་པར་བསྟན་ཟིན་ལ། འོན་ཀྱང་ཐོག་མ་མེད་པའི་རྣམ་རྟོག་སྔ་མ་སྔ་མའི་བག་ཆགས་ལས་བྱུང་བའི་རྣམ་པར་རྟོག་པ་ཡོངས་སུ་བསྒྲུབ་པ་སྟེ་གཟུང་བའི་སྒྲ་དོན་དེ་ལ་ཡང་ཆོས་ཏེ་རང་བཞིན་རྣམ་པ་གསུམ་ཡོད་དེ། ཇི་ལྟར་ན་དངོས་པོ་དངོས་མེད་དེ་གཉིས་ཀའི་རྣམ་རྟོག་གི་བག་ཆགས་ལས་བྱུང་བའི་ཡོད་པ་དང་མེད་པ་དང་དེ་གཉིས་ཀ་ལ་བརྟེན་པའི་སྒྲ་དོན་གསུམ་སྟེ།
དཔེར་ན་སྐྱེ་བ་དང་ནམ་མཁའ་དང་ཤེས་བྱའི་སྒྲ་དོན་ལྟ་བུའོ། ། དེ་ལ་འདིར་གཙོ་བོ་ལ་རྟོག་པས་གཟུང་བའི་རྣམ་པ་གཙོ་བོ་ཞེས་པའི་སྒྲའི་བརྗོད་བྱ་དེ་ཉིད་ཆོས་ཅན་ཡིན་ལ། དེ་ཕ་རོལ་གྱིས་ཀུན་ཏུ་བརྟགས་པའི་གཙོ་བོ་དངོས་པོ་བས་ཉེར་ལེན་བྱས་པའི་འབྲས་བུར་མེད་པ་ཅན་དུ་བསྒྲུབ་པ་ལ་ཕྱི་རོལ་གྱི་གཙོ་བོ་དངོས་པོ་བའི་རྗེས་སུ་འགྲོ་ལྡོག་བྱེད་པ་དེ་ལྟར་མི་དམིགས་པ་ནི་སློབ་དཔོན་གྱིས་གཏན་ཚིགས་སུ་བཀོད་པ་ཡིན་ནོ། ། དེས་ན་རྟོག་པས་བསྒྲུབ་པའི་ཆོས་ཅན། རྣམ་པ་དེ་ཉིད་ནི་གཙོ་བོའི་ཉེར་ལེན་ཅན་མིན་ཡང་གཏན་མེད་པ་མ་མིན་ཏེ། གཙོ་བོ་ཞེས་དེ་ཆོས་ཅན་དུ་བརྗོད་པའི་སྒྲ་སྦྱོར་བའི་ཕྱིར། དེས་ན་ཆོས་ཅན་བརྗོད་པའི་ཚིག་དང་ཡོད་པ་མིན་ནོ་ཞེས་པའི་དགག་ཚིག་རུང་ངོ་། ། གཉིས་པ་སྒྲ་དོན་རང་མཚན་ཡིན་པ་དགག་པ་ནི། ཅི་སྟེ་གཙོ་བོ་རང་མཚན་སྤོང་ན་རྣམ་པ་དེ་ཡང་སྤང་བར་འགྱུར་ཏེ། རང་མཚན་དང་རྟོག་པ་ལ་སྣང་བའི་རྣམ་པ་གཅིག་ཡིན་པའི་ཕྱིར།
དེས་ན་སྒྲ་ཐམས་ཅད་དངོས་ཀྱི་བརྗོད་བྱ་དོན་དམ་རང་མཚན་ལ་མཐའ་གཅིག་ཏུ་འཇུག་པ་ཅན་ཉིད་ཡིན་ཞེ་ན། སྒྲ་སོགས་དོན་རྣམས་ལ་ནི་ཆོས་ཅན། མཐོང་བ་སྟེ་གྲུབ་མཐའི་བྱེ་བྲག་ཐ་དད་པའི་དབང་གིས་རྟག་མི་རྟག་ཏུ་བརྗོད་པའི་སྒྲ་རྣམས་ནི་བརྗོད་དུ་འཇུག་པར་མི་འགྱུར། སྒྲ་དེ་དག་འཇུག་པའི་རྒྱུ་ཚང་མཚན་པ་མེད་པའི་ཕྱིར། འདས་པ་དང་མ་སྐྱེས་པ་ལའང་ད་ལྟ་བརྗོད་བྱེད་ཀྱི་སྒྲ་འཇུག་པར་མི་འགྱུར། ད་ལྟ་རང་མཚན་དུ་མེད་པའི་ཕྱིར་དང་། བརྫུན་ཚིག་འགའ་ཞིག་ཀྱང་བརྫུན་པ་ཡི་དོན་ཅན་ཉིད་དུ་འགྱུར། རང་མཚན་ལ་མཐའ་གཅིག་ཏུ་འཇུག་པས་བདེན་པའི་དོན་ཅན་ཁོ་ན་ཡིན་པའི་ཕྱིར། ཐལ་བ་ལས་ད་ལྟ་མིན་པ་དེའི་ཕྱིར་བརྗོད་བྱེད་ཀྱི་སྒྲ་དེ་དག་ཆོས་ཅན། བློ་ལ་སྣང་བའི་དོན་སྤྱིའི་ཡུལ་ཅན་དུ་འདོད་དོ། །
ཤླཽ་ཀ་གཉིས་འབྲེལ་པ་བསྡུ་ཚིགས་སོ། ། གསུམ་པ་སྒྲ་དོན་འགོག་ན་བསྒྲུབ་བྱ་མེད་པ་ནི། སྒྲ་དོན་བསྙོན་ན་བསྒྲུབ་བྱའི་ཞེས་འབྱུང་བས་རང་མཚན་མེད་པས་སྒྲ་དོན་ཙམ་ཡང་མེན་ཅེས་བསྙོན་ན་མི་དམིགས་པའི་རྟགས་སྔར་གྱི་དེ་ཆོས་ཅན། གཙོ་བོའི་སྒྲ་དོན་དང་ཆོས་ཕྱི་རོལ་གྱི་གཙོ་བོ་དངོས་པོ་བའི་ཉེར་ལེན་ཅན་དུ་མེད་པའི་ཚོགས་པ་དེའི་ནུས་ཡུལ་གྱི་བསྒྲུབ་བྱར་མི་འགྱུར་བར་ཐལ། བསྒྲུབ་བྱའི་ཆོས་ཀྱི་རྟེན་ཆོས་ཅན་གཙོ་བོའི་སྒྲ་དོན་ནི་བསལ་བའི་ཕྱིར་རོ། ། དེ་ལྟར་ནའང་ཆོས་སྒྲུབ་བྱའོ་ཞེ་ན། ཡན་གར་པ་སྟེ་ཆོས་དངོས་པོའི་ཉེར་ལེན་ཅན་དུ་མེད་པ་རྐྱང་པ་ནི་ཆོས་ཅན། ཁྱོད་གཙོ་བོའི་སྒྲ་དོན་དངོས་པོའི་ཉེར་ལེན་ཅན་དུ་མེད་པར་སྒྲུབ་དགོས་པའི་བློ་ངོར་མ་དམིགས་པའི་རྟགས་བསྒྲུབ་བྱ་མིན་པར་ཐལ། དེ་འདྲའི་ཕྱིར་རྒོལ་གྱི་བློ་ངོར་གྲུབ་ཟིན་པས་རྩོད་པའི་གཞི་མ་ཡིན་པའི་ཕྱིར་རོ། ། བཞི་པ་སྒྲ་དོན་སྐྱེས་བུའི་འཇུག་ཡུལ་མིན་པ་ནི།
སྒྲའི་དོན་རང་མཚན་དུ་ཡོད་ཅེས་སྒྲུབ་པར་ཡང་མི་བྱེད་གཏན་ནས་མེད་ཅེས་བསྙོན་པར་ཡང་མེད་པ་རྣམས་ཀྱིས་ཡོད་པ་དང་མེད་པར་ཕྱོགས་ཏེ་དམ་བཅའི་བྱེ་བྲག་གིས་ཀྱང་རུང་སྟེ་དངོས་པོ་ཉིད་ནི་ཆོས་ཅན། འབྲས་བུ་འདོད་པས་དཔྱད་བྱ་ཡིན་ཏེ། འདོད་པའི་འབྲས་བུ་འབྱུང་བ་འདི་ཁོ་ན་ལ་རག་ལས་པའི་ཕྱིར་ཏེ། དེ་ལྟ་ནའང་སྒྲ་དོན་དཔྱད་བྱ་ཞེ་ན། སྒྲ་དོན་ཆོས་ཅན། དེ་ལ་དོན་བྱེད་པ་དོན་གཉེར་གྱིས་བརྟགས་པས་ཅི་ཞིག་བྱ་སྟེ་དཔྱད་བྱའི་རང་མཚན་མ་ཡིན་པར་ཐལ། དོན་བྱེད་ནུས་པ་མ་ཡིན་པའི་ཕྱིར། དཔེར་ན་སྐྱེས་པའི་དབང་པོ་དང་བྲལ་བའི་མ་ནིང་ལ་གཟུགས་བཟང་ངམ་མི་བཟང་ཞེས་ཡུལ་དེ་ལ་འཁྲིག་པར་འདོད་པ་དང་ལྡན་པའི་བུད་མེད་རྣམས་ཀྱིས་བརྟགས་པས་ཅི་ལའང་ཕན་པ་མིན་པ་བཞིན་ནོ། ། ལྔ་པ་མདོ་དང་འགལ་བའི་རྩོད་པ་སྤང་བ་ནི། གང་ཡང་སློབ་དཔོན་གྱིས་བརྟགས་པ་མི་དམིགས་པའི་ཆོས་ཞེས་མུ་སྟེགས་ཀྱིས་ཀུན་ཏུ་བརྟགས་པའི་ཕྱི་རོལ་གྱི་གཙོ་བོ་ལ་སོགས་པ་མ་དམིགས་པ་ཆོས་སུ་བཤད་པ་དང་།
ཁྱེད་སྒྲ་དོན་དངོས་པོའི་ཉེར་ལེན་ཅན་དུ་མི་དམིགས་པ་ཆོས་སུ་བཞག་པ་ཇི་ལྟར་མི་འགལ་ཞེ་ན། འདོད་པ་གཅིག་སྟེ་གཙོ་བོའི་སྒྲའི་དོན་ཆོས་ཅན་རྟོག་པས་བརྟགས་པ་ཡིན། རྟོག་པའི་ཤེས་པའི་སྣང་ཡུལ་ཉིད་ཀྱིས་སོ་ཞེས་བསྟན་གྱི། གཙོ་བོ་རང་མཚན་ལ་བརྟགས་པ་ཞེས་གསུངས་པ་མིན་ནོ། ། དེས་ན་ཕྱི་རོལ་གྱི་གཙོ་བོ་དངོས་པོ་བའི་རྟེན་ཏེ་ཉེར་ལེན་ཅན་དུ་མ་གྲུབ་པ་སྟེ་མ་དམིགས་པ་ནི་སྒྲ་དོན་འདི་དངོས་པོའི་ཉེར་ལེན་ཅན་དུ་མེད་པར་སྒྲུབ་པའི་ཆོས་ཏེ་རྟགས་སུ་རིགས་པར་སྨྲ་བ་ཕྱོགས་གླང་གིས་གསུངས་པ་ཡིན་ནོ། ། གཉིས་པ་ལ་ལྔ། ཚིག་ཕྱི་རོལ་དོན་ལ་ཚད་མ་མིན། ཁྱད་པར་ཅན་གྱི་ལུང་མ་ཚད་མ་མ་ཡིན། མ་བྱས་པའི་རིག་བྱེད་ཚད་མ་མ་ཡིན། ཚིག་དོན་ལ་འབྲེལ་བ་མ་ཡིན།
ལུང་མེད་ངེས་གོ་བྱེད་མ་ཡིན་པའོ། ། དང་པོ་ལ་གཉིས་ཀྱི་དང་པོ་དོན་དངོས་ནི། མངོན་སུམ་རྗེས་དཔག་ཤེས་བྱ་མ་ལུས་པའི་ཡུལ་ཅན་མ་ཡིན་པས་དེ་ལོག་པས་བསྐལ་དོན་མེད་པ་གོ་བྱེད་མིན་པ་བདེན་ཡང་། ལུང་གིས་མ་ཁྱབ་པའི་ཤེས་བྱ་མེད་པས་དེ་ལོག་པས་ཇི་ལྟར་མེད་ངེས་གོ་བྱེད་མིན་ཞེ་ན། བསྟན་བཅོས་སྐབས་དང་ཞེས་པར་ལན་བཏབ་ཟིན་ཡང་། ལུང་ཕྱི་རོལ་ལ་ཚད་མར་འདོད་པ་བསལ་བའི་ཕྱིར་ལན་གཞན་ཡང་སྒྲ་རྣམས་ཆོས་ཅན། དེ་ལས་གཞི་འགར་ཕྱི་རོལ་དོན་སྒྲུབ་ན་དོན་ཚད་མས་ངེས་ཤིང་གྲུབ་པ་མིན་ཏེ། ཕྱི་རོལ་གྱི་དངོས་པོ་དང་ལྷན་ཅིག་མེད་ན་མི་འབྱུང་བ་ཉིད་མེད་པའི་ཕྱིར་ཏེ། སྨྲ་བ་པོའི་བརྗོད་འདོད་ཀྱི་དབང་གིས་འཇུག་པའི་ཕྱིར། དེ་ལྟ་ནའང་རྗོད་བྱེད་ཀྱི་སྒྲ་དེ་དག་ཆོས་ཅན།
སྨྲ་བ་པོ་ལ་བརྗོད་འདོད་ཀྱི་བསམ་པ་སྟོན་པ་སྟེ་གོ་བར་བྱེད་ནུས་ཏེ། དེར་སྒྲུབ་ན་ཚུལ་གསུམ་ངེས་སུ་རུང་བས་སོ། ། གཉིས་པ་རྩོད་པ་སྤང་བ་ལ་གཉིས་ཀྱི་དང་པོ་མདོ་དྲང་ཞིང་དེའི་དོན་བསྟན་པ་ནི། ཚིག་ཕྱི་རོལ་ལ་ཚད་མ་མིན་ན་ཀུན་ལས་བཏུས་ལས། ཡིད་ཆེས་ཚིག་ནི་མི་སླུ་བའི། ། སྤྱི་ལས་རྗེས་སུ་དཔག་པ་ཉིད། ། ཅེས་གང་ཡིད་ཆེས་ཏེ་ཉེས་ཟད་ཀྱི་ཚིག་དེ་དང་དེ་ནི་མི་སླུ་སྟེ། དཔེར་ན་འདུས་བྱས་སྐད་ཅིག་མ་ཞེས་སོགས་བཞིན། བཀའ་འདི་ཡང་ཤིན་ཏུ་ལྐོག་གྱུར་ལ་ཉེས་ཟད་ཀྱི་ཚིག་ཡིན་ནོ་ཞེས་དཔེ་དང་རྩོད་གཞི་གཉིས་མི་སླུ་བར་སྤྱི་སྟེ་མཚུངས་པ་ལས་ལུང་ཕྱི་རོལ་དོན་རྗེས་སུ་དཔག་པ་ཉིད་དུ་སློབ་དཔོན་གྱིས་གསུངས་པ་དེ་ཇི་ལྟར་ཡིན་ཞེ་ན། དེ་ནི་དངོས་སུ་ལུང་ཚད་མ་ཡིན་པས་རྗེས་དཔག་ཏུ་མིན་གྱི་ཤིན་ཏུ་ལྐོག་གྱུར་གྱི་དོན་ལ་འཇུག་ལྡོག་བྱེད་པ་ན་ལུང་ལ་མ་ལྟོས་པར་སྒྲུབ་བྱེད་དང་གནོད་བྱེད་ཀྱི་ཚད་མ་མེད་པར་འཇུག་ལྡོག་བྱ་བར་མི་ནུས་པའི་ཕྱིར་ལུང་གི་དབང་གིས་འཇུག་པར་འདོད་པའི་སྐྱེས་བུ་ལུང་ཡོངས་སུ་བརྟགས་ནས་འཇུག་པའི་ཕྱིར་བཏགས་ནས་ཚད་མར་གསུངས་སོ། །
ལུང་ཅི་ལྟ་བུ་ཞེ་ན། བསྟན་བཅོས་ཆོས་ཅན། ཚད་མ་གསུམ་གྱིས་ཡོངས་སུ་བརྟགས་པས་ཡོན་ཏན་གསུམ་ལྡན་དུ་གྲུབ་པ་དེ་ལྟ་བུའི་དབང་དུ་བྱས་ནས་ཤིན་ཏུ་ལྐོག་གྱུར་གྱི་དོན་ལ་བླང་དོར་ལ་འཇུག་པའི་ཡན་ལག་ཏུ་རུང་བ་ཡིན་གྱི་ཆོས་གསུམ་ལྡན་དེ་ལས་གཞན་པའི་དབང་དུ་བྱས་ནས་ཤིན་ཏུ་ལྐོག་གྱུར་ལ་དཔྱོད་པའི་ཡན་ལག་ཏུ་རུང་བ་མིན་ཏེ། ངག་སྔ་ཕྱི་རྣམས་བླང་དོར་བཏང་སྙོམས་སུ་བྱ་བ་ལྟ་བུའི་དོན་གཅིག་ལ་བསྡུར་བཏུབ་པས་ཚིག་གི་དོན་ཕན་ཚུན་འབྲེལ་ཆགས་པས་འབྲེལ་པ་དང་ནི་སྐྱེས་བུའི་འདོད་བྱའི་འབྲས་བུ་དང་རྗེས་སུ་འཐུན་པའི་ཐབས་ནུས་པ་ཅན་སྟོན་པ་དང་སྐྱེས་བུའི་དོན་མངོན་མཐོ་ངེས་ལེགས་ནི་བརྗོད་པར་བྱེད་པ་ལ་དཔྱད་པ་གསུམ་གྱིས་ཡོངས་སུ་དག་པའི་ངག་ཡིན་པ་གཅིག་ཤིན་ཏུ་ལྐོག་གྱུར་གྱི་དོན་ལ་མི་སླུའི་དེ་ལས་གཞན་པའི་ངག་ནི་དེ་ལ་སླུ་བའི་ཕྱིར་རོ། ། ཚིག་ཟུར་གསུམ་པོ་དེས་ནི་སེའུ་བཅུ། ཁུར་བ་དྲུག མཁར་གཞོང་། ལྤགས་པ་ཤ་ཞེས་པའི་འབྲེལ་མེད་ཀྱི་ངག་དང་། འཇོག་པོའི་གཙུག་གི་རིན་པོ་ཆེས་འདིའི་རྒྱན་བྱས་ན་དུག་ཞི་ཞེས་པའི་མན་ངག་དང་། སྐྱེས་བུའི་དོན་གྱི་ནུས་པ་མེད་པ་བྱ་རོག་གིས་བརྟགས་པ་ལྟ་བུ་ལུང་ཡང་དག་ཡིན་པ་གཅོད་དོ། །
གཉིས་པ་མི་སླུ་བ་བཤད་དེ་རྗེས་དཔག་ཏུ་སྒྲུབ་པ་ནི། བསྟན་བཅོས་འདིའི་མི་སླུ་བ་གང་ཞེ་ན། ཐུབ་པའི་གསུང་རབ་འགའ་ཞིག་ཆོས་ཅན། འདི་ནི་བརྗོད་བྱ་ལ་མི་སླུ་སྟེ། དེས་ཕུང་པོ་ལྔ་མཐོང་བ་མངོན་གྱུར་དུ་བསྟན་པ་ལ་མངོན་སུམ་དང་མ་མཐོང་བའི་དངོས་པོ་ལྐོག་གྱུར་འཕགས་པའི་བདེན་བཞི་དང་ཤིན་ཏུ་ལྐོག་གྱུར་དུག་གསུམ་དང་དེས་ཀུན་ནས་བསླང་བའི་ལུས་ངག་གི་ལས་ཆོས་མ་ཡིན་པར་ཁས་བླངས་ནས་དེ་དག་གི་རྒྱུ་ལ་མི་གནོད་པའི་ཁྲུས་དང་སྦྱིན་སྲེག་དེའི་གཉེན་པོར་མ་བསྟན་པ་ལྟ་བུའི་དོན་ཏེ་ཡུལ་དེ་དག་ལ་དངོས་པོ་སྟོབས་ཞུགས་རྗེས་དཔག་དང་ཡིད་ཆེས་རྗེས་སུ་དཔག་པ་རྣམ་པ་གཉིས་ཀྱིས་ཀྱང་གནོད་པ་མེད་པར་ཡིད་ཆེས་པའི་བདེན་ཚིག་ཡིན་པའི་ཕྱིར་རོ། ། ཤིན་ཏུ་ལྐོག་གྱུར་སྟོན་པའི་ཐུབ་པའི་གསུང་རབ་འགའ་ཞིག་ཆོས་ཅན། ཇི་ལྟར་མངོན་སུམ་དང་དངོས་པོ་སྟོབས་ཞུགས་རྗེས་དཔག་གི་ཡུལ་ལ་མི་སླུ་བ་དེ་ལྟར་ཤིན་ཏུ་ལྐོག་གྱུར་ལའང་མི་སླུ་བར་སྤྱི་ལས་ཏེ་མཚུངས་ཏེ། ཡིད་ཆེས་པ་སྟེ་ཉེས་ཟད་ཀྱི་ཚིག་ཁྱད་པར་གསུམ་ལྡན་ཡིན་པའི་ཕྱིར། དེ་ལྟ་བུའི་གསུང་རབ་ལས་ཤིན་ཏུ་ལྐོག་གྱུར་གསར་དུ་རྟོགས་པའི་ཚད་མའི་བློ་ནི་ཆོས་ཅན། བསྟན་འཆོས་འདིའི་ཡུལ་ཤིན་ཏུ་ལྐོག་གྱུར་ལའང་མི་སླུ་བར་རྗེས་སུ་དཔག་པར་བྱ་བ་ཉིད་དུ་སློབ་དཔོན་གྱིས་གསུངས་པ་དེ་རིགས་ཏེ།
ལུང་ལས་རྣམ་པ་གཞན་གྱིས་རྟོགས་པའི་གོ་སྐབས་མེད་པའི་གཞལ་བྱ་ཤིན་ཏུ་ལྐོག་གྱུར་ཉེས་ཟད་ཀྱི་ཚིག་རྟགས་སུ་བྱས་པ་ལས་རྟོགས་པའི་ཚད་མ་ཡིན་པའི་ཕྱིར་རོ། ། དཔེར་ན་མངོན་སུམ་རྗེས་དཔག་གི་ཡུལ་ལུང་ལས་རྟོགས་པ་ལྟ་བུའོ། ། ཕྱག་རྒྱ་རྣམ་པ་གསུམ་ལས་ལུགས་བཟློག་པ་མེད་པའི་བཀའ་ཆོས་ཅན། དེ་ལས་ཤིན་ཏུ་ལྐོག་གྱུར་རྟོགས་པའི་བློ་ནི་གཙོ་བོའི་དོན་ལས་གཞན་པའི་ཤིན་ཏུ་ལྐོག་གྱུར་ལའང་མི་སླུ་བར་རྗེས་སུ་དཔག་པར་བྱ་བ་ཡིན་ཏེ། བླང་བྱ་མྱང་འདས་དང་དོར་བྱ་འཁོར་བའི་དེ་ཉིད་འགོག་པ་དང་སྡུག་བསྔལ་བླང་དོར་གྱི་ཐབས་ལམ་བསྒོམ་པ་དང་ཀུན་འབྱུང་སྤོང་བ་དང་བཅས་པ་དེས་བསྟན་པ་བཞིན་དངོས་པོ་སྟོབས་ཞུགས་ཚད་མས་རབ་ཏུ་ངེས་པ་སྟེ་གྲུབ་པ་ཡིས་བདེན་བཞིའི་མཚན་ཉིད་ཅན་གྱི་གཙོ་བའི་དོན་རྟོགས་པས་མྱང་འདས་ཐོབ་པའི་སྒོ་ནས་མི་སླུ་བའི་ཚིག་ཡིན་པའི་ཕྱིར་རོ། གཉིས་པ་ལ་གཉིས། བྱེད་པོ་རྟོགས་པར་དཀའ། དཀའ་ཡང་ཉེས་ཟད་སྲིད་པའོ། ། དང་པོ་ནི། གལ་ཏེ་དོན་ཇི་ལྟར་གནས་པ་བཞིན་ཤེས་ཤིང་ཉེས་པ་ཟད་པའི་སྐྱེས་བུ་གཞན་ལས་ཕུལ་དུ་བྱུང་བ་ལ་ལྟོས་པ་སྟེ་དེས་བྱས་པའི་ཚིག་ནི་རང་གིས་བསྟན་པ་ཇི་ལྟ་བ་བཞིན་གྱི་བརྗོད་བྱའི་དོན་ལ་མི་སླུ་བ་ཉིད་དུ་རྒོལ་བ་གཞན་གྱིས་རབ་ཏུ་ཤེས་པར་འགྱུར་རོ་ཞེ་ན།
གལ་ཏེ་སྐྱེས་བུ་ཕུལ་དུ་བྱུང་བ་དེ་སྐྱེས་བུས་ངེས་པར་ཤེས་པར་ནུས་ན་དེས་བྱས་པའི་ལུང་བརྗོད་བྱའི་དོན་ལ་མི་བསླུ་བའི་དོན་འདི་ཁོ་བོ་ཅག་འདོད་པ་ཁོ་ན་ཡིན་གྱི་དེ་ལྟ་བུ་སྤོང་བར་མི་བྱེད་མོད། འོན་ཀྱང་དེ་ཤེས་པར་མི་ནུས་པའི་ཕྱིར་ཏེ། ཐ་མལ་པ་ཆོས་ཅན། ལུང་ལ་མ་བརྟེན་པར་སྐྱེས་བུ་ཕ་རོལ་ཉེས་པ་ཟད་པའི་སྐྱེས་བུ་ཡིན་མིན་དུ་དངོས་པོ་སྟོབས་ཞུགས་ཚད་མས་རྟོགས་པར་དཀའ་སྟེ། སྐྱེས་བུ་ཕ་རོལ་འདི་ནི་འདི་ལྟར་ཉེས་པ་དང་བཅས་པའམ་ཉེས་བཅས་མིན་ནོ་ཞེས་ཕ་རོལ་གཞན་ལ་སྐྱོན་དང་ལྡན་པའམ་སྐྱོན་མེད་པ་ཡོན་ཏན་ཅན་དུ་འཇལ་བའི་དངོས་པོ་སྟོབས་ཞུགས་ཀྱི་ཚད་མ་རྣམས་ནི་རྙེད་པར་དཀའ་བའི་ཕྱིར་ཏེ། དེ་ལྐོག་གྱུར་ཡིན་ལ་དེ་དཔོག་པའི་རྟགས་ཡང་དག་མེད་པའི་ཕྱིར་ཞེས་ནི་གཞན་སངས་རྒྱས་པ་ཉིད་ཀྱིས་ཤེས་སོ། ། གཉིས་པ་ལ་གསུམ་གྱི་དང་པོ་ཉེས་པ་སྤངས་ནུས་པ་ནི། ཅི་སྟེ་ཉེས་ཟད་མི་སྲིད་དམ་ཞེ་ན། ཆགས་སོགས་ཀུན་ཆོས་ཅན། མི་མཐུན་ཕྱོགས་གཉེན་པོས་གནོད་པ་དང་བཅས་པ་ཉིད་ཡིན་ཏེ།
གཉེན་པོ་མངོན་དུ་གྱུར་ན་འགྲིབ་པ་དང་མ་གྱུར་ན་ཕུལ་དུ་བྱུང་བ་བསྟེན་པ་སྟེ་དེའི་བྱ་བ་དང་ལྡན་པའི་ཟག་བཅས་ཡིན་བའི་ཕྱིར་རོ། ། བདག་མེད་རྟོགས་པའི་བདག་ཉིད་དུ་གྱུར་པའི་རྒྱུད་ལ་ལ་ཆོས་ཅན། ཟག་པ་ཆགས་སོགས་ཟད་པར་འགྱུར་བ་སྲིད་དེ། གཉེན་པོ་བདག་མེད་རྟོགས་པ་དེ་གོམས་པ་རྒྱུན་མི་འཆད་དུ་བསྐྱེད་པ་ལས་སེམས་རྒྱུད་གཉེན་པོ་ཡེ་ཤེས་ཀྱི་བདག་ཉིད་དུ་གྱུར་པས་སོ། ། གཉིས་པ་སྤངས་པ་སླར་མི་ལྡོག་པ་ནི། གལ་ཏེ་གནས་གྱུར་པའི་སེམས་ལའང་ཉེས་པས་གནོད་བྱེད་སྤང་གཉེན་འགལ་བར་འདྲ་བའི་ཕྱིར་ཞེ་ན། གཉེན་པོའི་བདག་ཉིད་དུ་གྱུར་པའི་སེམས་རྒྱུད་ལ་ཆོས་ཅན། ཉེས་པ་བསྐྱེད་པའི་ཕྱིར་འབད་རྩོལ་ཡོད་དུ་ཟིན་ཡང་འཚེ་བ་མེད་སོགས་གསུམ་ལས་ཕྱིན་ཅི་ལོག་འཚེ་བ་ཅན་དང་ཕྱིན་ཅི་ལོག་གི་དོན་ཅན་སེམས་ཀྱི་རང་བཞིན་མ་ཡིན་པའི་ཉེས་པ་དག་གིས་རྒྱུན་མི་བཟློགས་ཏེ། སྤང་བྱ་ལ་ཡོན་ཏན་མཐོང་བའམ་གཉེན་པོ་ལ་སྐྱོན་མཐོང་བ་མི་སྲིད་པས་དེ་དང་ལྡན་པའི་སྐྱེས་བུའི་བློ་ནི་ཉེས་པ་བསྐྱེད་པའི་རྩོལ་བ་དོར་ནས་གཉེན་པོ་དེའི་ཕྱོགས་འཛིན་པས་གཉེན་པོ་ཁོ་ན་ལ་འབད་རྩོལ་བྱེད་པའི་ཕྱིར་རོ། ། རྟགས་ཟུར་ཕྱི་མ་གྲུབ་སྟེ།
དེ་ཆོས་ཅན། གཉེན་པོའི་སྐྱོན་མཐོང་བས་སྤོང་བ་མེད་དེ། གཉེན་པོ་དེ་ནི་འཚེ་བ་རྣམ་པ་གསུམ་མེད་པའི་ཕྱིར་ཏེ། ལམ་བདེན་ནི་ཆོས་ཅན་གང་གི་སེམས་བཅིངས་ནས་ཡང་དག་པའི་དོན་མཐོང་བ་ལ་མི་འཇུག་པའི་རྒྱུ་ཉེས་པའི་འཚེ་བ་མེད་དེ། ཆགས་སོགས་ཉེས་པ་མ་ལུས་པར་སྤངས་པའི་ཕྱིར། ལུས་སེམས་བརྡུང་བའི་རྒྱུ་སྡུག་བསྔལ་དང་ཡིད་མི་བདེའི་འཚེ་བ་མེད་དེ། ཆགས་སོགས་སྔོན་དུ་རྒྱུའི་ཀུན་ནས་དཀྲིས་པ་དང་དེ་དག་ལ་རག་ལས་པའི་སྐྱེ་རྒ་ན་སོགས་ཀྱི་སྡུག་བསྔལ་དང་བྲལ་བའི་ཕྱིར་དང་། དེའི་རོ་མྱངས་པས་སྐྱོ་བའི་འཚེ་བ་མེད་དེ། ཆགས་སོགས་རབ་ཏུ་ཞི་བ་མྱང་འདས་ཀྱི་ཟག་པ་མེད་པའི་བདེ་བ་ཡིན་པ་དེའི་རོ་མྱང་བ་ལ་སྐྱོ་བ་མེད་པའི་ཕྱིར་དང་། ཡང་དག་པའི་དོན་དེ་ཡུལ་ཅན་ཡིན་ཏེ།
བདེན་བཞིའི་རང་བཞིན་ཇི་ལྟར་གནས་པའི་དངོས་པོའི་ནུས་པས་བསྐྱེད་པའི་ཕྱིར་དང་། སེམས་ཀྱི་ངོ་བོ་ཉིད་ཡིན་ཏེ། རྟག་སོགས་ཕྱིན་ཅི་ལོག་ཏུ་སྒྲོ་མ་བཏགས་པའི་རྣམ་པས་འཇུག་པའི་ཕྱིར་རོ། ། གསུམ་པ་དེའི་རྒྱུ་བཤད་པ་ནི། གཉེན་པོ་གོམས་པས་ཟག་པ་ཟད་པར་འགྱུར་བའི་ཟག་པའི་རྒྱུ་གང་ཞེ་ན། ཉེས་པའི་རྣམ་པ་སྟེ་རིགས་ཐམས་ཅད་དག་ཆོས་ཅན། སྐད་ཅིག་གིས་འཇིག་པ་དུ་མ་ཚོགས་པ་ལ་རྟག་གཅིག་ཏུ་ལྟ་བ་ལས་སྐྱེ་བ་ཡིན་ཏེ། བདག་དང་བདག་གིར་ཞེན་པ་ལས་བྱུང་བའི་ཕྱིར། འོན་ཏེ་དེ་དག་མ་རིག་པའི་རྒྱུ་ཅན་དུ་ལུང་ལས་གསུངས་པ་མིན་ནམ་ཞེ་ན། འཇིག་ལྟ་དེ་མ་རིག་པ་ཡིན་པས་ན་འགལ་བ་མེད་དོ།
སྐྱེ་བའི་གོ་རིམ་ཡང་ཐོག་མེད་ནས་གོམས་པ་ལས་བདག་གིར་ལྟ་བ་སྐྱེ་ཞིང་། དེས་བདག་དང་བདག་གིར་ཞེན་པའི་ཡུལ་དེ་ལ་བདག་གི་བ་དེར་ཆགས་པ་སྐྱེ་ལ། བདག་དང་བདག་གིར་ཆགས་པ་དེ་ལས་བདག་དང་བདག་གི་བའི་མི་མཐུན་ཕྱོགས་ལ་ཞེ་སྡང་ལ་སོགས་པས་ང་རྒྱལ་དང་ཐེ་ཚོམ་འབྱུང་ངོ་། ། འཇིག་ལྟ་མ་རིག་པ་ཡིན་ཞིང་དེ་ལས་ཉེས་པ་རྣམས་སྐྱེ་བ་དེ་ཉིད་ཀྱིས་ན་ཆགས་སོགས་ཉེས་པ་རྣམས་ཀྱི་རྒྱུའི་གཙོ་བོ་ནི་གཏི་མུག་ཡིན་པར་མདོ་ལས་གསུངས་པ་དེ་རིགས་སོ། ། ཇི་སྐད་དུ་མདོ་ལས། ཉོན་མོངས་པ་ཐམས་ཅད་ནི་མ་རིག་པའི་རྒྱུ་ཅན་ཡིན་ཞེས་སོ། ། མདོ་གཞན་ལས་ཉེས་པ་རྣམས་ཀྱི་རྒྱུ་ནི་འཇིག་ཚོགས་སུ་ལྟ་བར་གསུངས་ཏེ། འཇིག་ལྟ་དེ་སྤངས་པ་ན་ཉེས་པ་རྣམས་སྤོང་བའི་ཕྱིར་རོ། ། གསུམ་པ་མ་བྱས་པའི་རིག་བྱེད་ཚད་མ་མ་ཡིན་པ་ལ་གཉིས། མ་བྱས་པའི་རྟགས་ཀྱི་ཚད་མར་གྲུབ་པ་དགག
ཕྱོགས་གཅིག་ལ་མི་སླུ་བས་ཚད་མར་གྲུབ་པ་དགག་པའོ། ། དང་པོ་ལ་གཉིས་ཀྱི་དང་པོ་ཁས་བླངས་བརྗོད་པ་ནི། སྐྱེས་བུས་བྱས་མ་བྱས་ཀྱི་ལུང་ཀུན་ནི་འཁྲུལ་པ་མིན་གྱི་ཚིག་རྣམས་དོན་ལོག་པར་སྟོན་པ་ཉིད་ཀྱི་རྒྱུ་ཆགས་སོགས་ཉེས་པ་རྣམས་ནི་སྐྱེས་བུ་ལ་བརྟེན་པའི་ཕྱིར་སྐྱེས་བུས་མ་བྱས་པའི་རིག་བྱེད་ཀྱི་ཚིག་ནི་བདེན་པའི་དོན་ཅན་ཁོ་ན་ཡིན་ཏེ། ལོག་པར་སྟོན་པའི་རྒྱུ་ཉེས་པ་མེད་པའི་ཕྱིར་ཏེ། ཉེས་པའི་རྒྱུ་སྐྱེས་བུ་ལྡོག་པས་སོ་ཞེས་ནི་དཔྱོད་པ་པ་ལ་ལ་བརྗོད་པར་བྱེད་དོ། ། གཉིས་པ་སུན་འབྱིན་པ་བརྗོད་པ་ལ་གཉིས་ཀྱི་དང་པོ་བཟློག་ན་མཚུངས་པར་བསྟན་པ་ནི། སྐྱེས་བུས་བྱས་པའི་ཚིག་རྣམས་ཆོས་ཅན། བདེན་པའི་དོན་ཅན་དུ་ཐལ། སྐྱེས་བུས་བྱས་པའི་ཚིག་ཡིན་པའི་ཕྱིར། ཁྱབ་པ་ཡོད་བདེན་པ་སྟོན་པ་ཉིད་ཀྱི་རྒྱུ་བརྩེ་བ་དང་ཤེས་རབ་དང་དད་སོགས་ཡོན་ཏན་སྐྱེས་བུ་ལ་བརྟེན་པའི་ཕྱིར།
དེས་ན་སྐྱེས་བུས་མ་བྱས་པའི་རིག་བྱེད་ཀྱི་ངག་ཆོས་ཅན། ལོག་པའི་དོན་ཅན་ཅིའི་ཕྱིར་མིན་ཏེ་ཡིན་པར་ཐལ། ངག་གང་ཞིག་བདེན་པའི་དོན་ཅན་གྱི་རྒྱུ་ཡོན་ཏན་བཟློག་པའི་ཕྱིར་ཏེ། སྐྱེས་བུ་ལྡོག་པས་སོ་ཞེས་ནི་གཞན་སངས་རྒྱས་པ་དག་གིས་བརྗོད་པར་བྱེད་དོ། ། གཉིས་པ་གནོད་བྱེད་གཞན་ཡང་བཤད་པ་ལ་གཉིས། བྱས་པ་མིན་ཡང་འཁྲུལ་པ་སྲིད། སྐྱེས་བུས་མ་བྱས་པའི་བདག་ཉིད་དགག་པའོ། ། དང་པོ་ལ་གཉིས་ཀྱི་དང་པོ་བརྡ་ལ་ལྟོས་པས་ལོག་པ་སྟོན་པར་ཐལ་བ་ནི། འོན་ཏེ་སྐྱེས་བུ་ལ་ལྟོས་པས་དོན་ལྡན་མིན་གྱི་ངོ་བོ་ཉིད་ཀྱིས་ཡིན་ནོ་ཞེ་ན། སྒྲ་རྣམས་ནི་རང་བཞིན་གྱིས་དོན་དང་ལྡན་པ་མིན་ཏེ།
བརྡ་ལས་དོན་གོ་བའི་ཕྱིར་ལུས་ཀྱི་བརྡ་བཞིན། དེས་ན་རིག་བྱེད་ཀྱི་ཚིག་རྣམས་ཆོས་ཅན། སྐྱེས་བུས་བྱས་པ་མིན་དུ་ཆུག་ན་ཡང་དོན་ཕྱིན་ཅི་ལོག་སྟོན་པ་ཉིད་དུ་སྲིད་པར་ཐལ། དེས་དོན་གོ་ཞིང་ཤེས་པར་བྱེད་པ་དག་གི་རྒྱུ་བརྡ་ནི་སྐྱེས་བུས་བྱས་པ་ལ་བརྟེན་པའི་ཕྱིར། ཁྱབ་པ་ཡོད་བརྡ་འདོད་པའི་རྗེས་སུ་བྱེད་ཀྱི་དངོས་པོའི་དབང་གིས་མི་འཇུག་པ་དེའི་ཕྱིར་རོ། ། གཉིས་པ་སྒྲ་དོན་ངོ་བོ་ཉིད་ཀྱིས་འབྲེལ་པ་དགག་པ་ལ་གཉིས་ཀྱི་དང་པོ་ཧ་ཅང་ཐལ་བས་དགག་པ་ནི། མ་གྲུབ་སྟེ་སྒྲ་དོན་གྱི་འབྲེལ་པ་ངོ་བོ་ཉིད་ཀྱིས་གྲུབ་པ་ལས་དོན་གོ་བས་འབྲེལ་པ་སྐྱེས་བུས་བྱས་པ་མིན་ནོ་ཞེ་ན། རིག་བྱེད་ངག་ཆོས་ཅན། དེ་དང་དོན་གྱི་བརྡ་རིག་པ་མེད་པར་ཡང་དེས་དོན་གོ་ཞིང་རྟོགས་པར་བྱེད་པར་འགྱུར། བརྡ་ལ་མ་ལྟོས་པར་དོན་དང་ངོ་བོ་ཉིད་ཀྱི་འབྲེལ་པས་དོན་གོ་བྱེད་ཡིན་པའི་ཕྱིར་རོ། །
འབྲེལ་པ་དེ་བརྡས་གསལ་བར་མ་བྱས་ན་དོན་མི་གོ་བས་བརྡ་ལས་འབྲེལ་པ་དེ་ནི་གསལ་བར་བྱས་ནས་དོན་གོ་བ་ཡིན་ཞེ་ན། བརྡ་ལས་གཞན་ངོ་བོ་ཉིད་ཀྱིས་འབྲེལ་པར་བརྟགས་པ་དག་ཆོས་ཅན། བརྡ་མེད་པར་དོན་གོ་བའི་ནུས་མེད་དུ་འགྱུར། བརྡས་གསལ་བར་མ་བྱས་ན་དོན་མི་གོ་བའི་ཕྱིར་རོ། ། གཉིས་པ་རྣམ་པར་བརྟགས་ལ་དགག་པ་ལ་གསུམ་གྱི་དང་པོ་དོན་གང་དང་འབྲེལ་བརྟགས་ལ་དགག་པ་ནི། འབྲེལ་པ་རྟག་ཏུ་བཅུག་ཀྱང་བླ་སྟེ། སྒྲ་དེ་དོན་གཅིག་དང་དུ་མ་གང་དང་འབྲེལ། དང་པོ་ལྟར་ན་ཚིག་རྣམས་ཆོས་ཅན། དེ་ལས་བརྡའི་དབང་གིས་དོན་གཞན་དུ་མ་རྟོགས་པར་མི་འགྱུར། དོན་གཅིག་ཁོ་ན་ལ་རང་བཞིན་གྱིས་འབྲེལ་པ་ངེས་པའི་ཕྱིར་ནའོ། །
ཁྱབ་པ་ཁས་བླངས་སོ། ། གཉིས་པ་ལྟར་ན་མེ་ལ་སྦྱིན་སྲེག་སྦྱིན་ཞེས་པའི་ཚིག་ཆོས་ཅན། འདོད་པ་དང་འགལ་བའི་དོན་གསལ་བར་བྱེད་པ་ཡིན་སྲིད་པར་ཐལ། དོན་དུ་མ་དང་བརྗོད་བྱ་རྗོད་བྱེད་དུ་རང་བཞིན་གྱིས་འབྲེལ་པ་བརྡ་ལས་གསལ་བའི་ཕྱིར་ནའོ། ། དེར་མ་ཟད་དེ་ཆོས་ཅན། འདོད་པའི་དོན་ཁོ་ན་མ་འཆོལ་བར་སྐྱེས་བུས་མ་བྱས་པའི་ངག་ལས་རྟོགས་པའི་ཆེད་དུ་འདོད་མི་འདོད་འཆོལ་བར་སྟོན་པའི་རྒྱུ་སྐྱེས་བུས་བསལ་ནས་སྐྱེས་བུས་མ་བྱས་ཉིད་ཀྱི་ཀུན་ཏུ་བརྟགས་པ་དོན་མེད་པར་འགྱུར། དེས་དོན་གོ་བས་སྐྱེས་བུའི་འདོད་པས་བརྡ་སྦྱར་བ་ལ་ལྟོས་པའི་ཕྱིར། གཞན་ཡང་རིག་བྱེད་ཀྱི་སྒྲ་དོན་རྫས་ཐ་དད་རྣམས་ལ་ཆོས་ཅན། རང་བཞིན་འབྲེལ་པ་ཡང་ཡོད་པ་དེ་རྣམ་པར་གཞག་པའི་ཕྱིར་གཏན་ཚིགས་བརྗོད་དགོས་པར་ཐལ། རང་བཞིན་གྱིས་འབྲེལ་པ་ཡོད་ལ་དེ་སངས་རྒྱས་པ་ལ་སྒྲུབ་དགོས་རྟགས་མ་བརྗོད་ན་མི་འགྲུབ་པའི་ཕྱིར།
འདོད་མི་ནུས་ཏེ་ཕན་ཚུན་གཅིག་གཅིག་གི་ངོ་བོ་མིན་པས་བདག་མི་གཅིག་ཅིང་རྟག་པའི་ཕྱིར་བརྗོད་འདོད་དང་ཕྱི་རོལ་གྱི་དོན་གང་དང་ཡང་དེ་བྱུང་དུ་མ་འབྲེལ་བའི་ཕྱིར་རོ། ། རིག་བྱེད་ཀྱི་སྒྲ་ཆོས་ཅན། བདེན་པའམ་བརྫུན་པའི་རྣམ་པ་ཀུན་ཏུ་དོན་ཅན་དུ་མེད་པར་འགྱུར། ཚིག་གང་སྐྱེས་བུས་ལེགས་པར་མ་བྱས་པའི་ཕྱིར། སྐྱོན་དེ་བསལ་བའི་ཕྱིར་སྐྱེས་བུས་ལེགས་པར་བྱས་པར་ཁས་ལེན་ནའང་འདི་ནི་ལོག་པའི་དོན་ཅན་དུ་འགྱུར་བས་རྒྱུ་སྐྱེས་བུ་སྤོང་བས་ལོག་པའི་དོན་ཅན་གྱི་དྲི་མ་མེད་པར་བྱས་ནས། ཡང་སྐྱེས་བུ་ཁྱད་པར་ཅན་གྱིས་བྱས་པར་འདོད་པས་དྲི་མ་དེ་ཉིད་སླར་འཇོག་པའི་ཕྱིར་དངོས་སུ་གླང་ཆེན་དྲི་མ་བསལ་བའི་ཕྱིར་ཁྲུས་བྱས་ནས་ཡང་འདམ་གྱིས་གོས་པར་བྱེད་པ་དང་འདྲ་བར་འགྱུར་ཞེས་ཤློ་ཀ་གཅིག་གི་རྩ་བ་བསྡུ་བའི་ཚིགས་སུ་བཅད་པའོ། ། གཉིས་པ་འབྲེལ་པ་གཉིས། གང་ཡིན་བརྟགས་ལ་དགག་པ་ལ་གཉིས་ཀྱི་དང་པོ་རྟག་མི་རྟག་བརྟགས་ལ་དགག་པ་ནི། འབྲེལ་པ་དེ་རྟག་གམ་མི་རྟག་པ་མི་འཐད་དེ་འབྲེལ་པ་ཅན་བརྗོད་བྱའི་དོན་རྣམས་ཆོས་ཅན། དེ་ལ་བརྟེན་པའི་འབྲེལ་པ་ལ་རྟག་པ་ཡོད་པ་མ་ཡིན་པར་ཐལ།
དེ་མི་རྟག་པའི་ཕྱིར། སྒྲོན་མེ་འཇིག་པ་ན་འོད་འཇིག་པ་བཞིན་ནོ། ། ངོ་བོ་ཉིད་ཀྱིས་རྫས་ཐ་དད་པའི་འབྲེལ་པ་དོན་དམ་མི་འཐད་པས་ཕན་ཚུན་རྗེས་སུ་འགྲོ་བ་དང་ལྡོག་པའི་སྒོ་ནས་བསྐྱེད་པར་བྱ་བྱེད་ཀྱི་འབྲེལ་བར་བརྟགས་པ་ནི་རྫས་ཐ་དད་ཀྱི་འབྲེལ་བ་ཡིན་པ་དེའི་ཕྱིར་ཁྱོད་ཀྱི་ལུགས་ལ་རྒྱུ་འབྲས་སུ་འདོད་པའི་རྗོད་བྱའི་དོན་རྣམས་དང་དེ་བརྗོད་པའི་སྒྲའི་འབྲེལ་པ་དེ་ཆོས་ཅན། སྐྱེས་བུའི་བློ་ཡིས་ལེགས་པར་བཞག་པར་བྱས་པར་ཐལ། ཕན་ཚུན་རྗེས་སུ་འགྲོ་ལྡོག་གྲུབ་པའི་སྒོ་ནས་ཕན་ཚུན་མ་འདྲེས་སུ་ཟིན་ཡང་ཐོག་མེད་ནས་ཐ་སྙད་ལ་གོམས་པའི་བག་ཆགས་ཀྱི་སྟོབས་ཀྱིས་བཞག་པའི་ཕྱིར། ཐལ་བ་སྔ་མ་འདོད་ན་སྒྲ་དོན་སྔ་མ་ཞིག་པའི་ཚེ་ན་འབྲེལ་པའང་ཞིག་པས་དོན་སྔར་མེད་ལ་འབྲེལ་པ་མེད་པས་དེ་མི་གོ་བར་འགྱུར་རོ། ། ཅི་སྟེ་དོན་གསར་པ་རྣམས་དང་ལྷན་ཅིག་འབྲེལ་པ་སྐྱེ་བས་སྐྱོན་མེད་ཅེ་ན་ནི། རིག་བྱེད་ཀྱི་སྒྲ་རྣམས་ལ་ནི་ཆོས་ཅན། དོན་གསར་པ་དང་མ་འབྲེལ་བའི་རང་བཞིན་ངག་རྣམ་པར་བཟློག་པ་སྟེ་དོར་ནས་ལྷན་ཅིག་འབྲེལ་པ་སྐྱེ་བར་མི་རིགས་སོ། ། རྟགས་པའི་ཕྱིར་རོ། །
སངས་རྒྱས་པ་འདོད་པའི་བརྡ་འབྲེལ་ཆོས་ཅན། དོན་དམ་པའི་འབྲེལ་པ་འདོད་པ་ལ་བཀོད་པའི་སྐྱོན་གྱིས་ཉེས་པ་འདི་མེད་དེ། རྟོག་པས་བརྟགས་པ་ཡིན་གྱི་དོན་དམ་མིན་པའི་ཕྱིར། འབྲེལ་པ་ཅན་རྣམས་མི་རྟག་ཕྱིར། ། ཞེས་པའི་ལན་དུ་གལ་ཏེ་སྒྲ་དོན་གྱི་འབྲེལ་པ་ཆོས་ཅན། དེའི་རྟེན་བརྗོད་བྱ་ནི་འཇིག་ན་ཡང་དེ་འཇིག་པ་མིན་ཏེ། རྟག་པའི་ཕྱིར། རྟེན་གསལ་བ་ཞིག་ཀྱང་བརྟེན་པ་རིགས་མི་འཇིག་པ་དང་འདྲའོ་ཞེ་ན། གསལ་བ་ལ་སོགས་པ་ཆོས་ཅན། རྒྱུ་མཚན་གང་གིས་རིགས་སོགས་དེའི་རྟེན་དུ་འདོད་པ་རིགས་པ་ཡིན་ཏེ་མི་རིགས་པར་ཐལ།
རིགས་སོགས་རྟག་པ་རྣམས་ལ་བརྟེན་བྱས་པས་ཕན་འདོགས་པའི་ནུས་པ་གང་ཡང་མ་དམིགས་པའི་ཕྱིར། མ་གྲུབ་སྟེ་དེ་གསལ་བར་དམིགས་རུང་དུ་འགྱུར་བ་ཉིད་རྟེན་གྱིས་བྱས་པའི་ཕན་འདོགས་ཡིན་པས་ཞེ་ན། རིགས་པར་ཤེས་པ་སྟེ་མཁས་པས་སྣང་བ་མིག་བློའི་ཡུལ་དུ་གསལ་བར་བྱས་པའི་བུམ་སོགས་ཀྱང་ཆོས་ཅན། སྣང་བ་ལས་གསལ་བར་སྐྱེ་བ་ལ་ནི་སྣང་བས་གསལ་བར་བྱས་པར་འདོད་དེ། བུམ་འཛིན་དབང་པོའི་ཤེས་པ་སྐྱེད་པར་བྱེད་པའི་ལྷན་ཅིག་བྱེད་རྒྱུ་དབང་ཡིད་རྣམས་ཚོགས་པ་ན་བུམ་གཟུགས་འཛིན་པའི་མིག་ཤེས་སྐྱེད་པར་ནི་རུང་བ་ཉིད་དུ་སྣང་བས་གསལ་བར་སྐྱེད་པའི་ཕྱིར། དེ་ལྟར་ན་རིགས་སོགས་དེ་ཆོས་ཅན། རྒྱུ་མཚན་གང་གི་ཕྱིར་ན་གསལ་སོགས་དེས་ཤེས་པ་བསྐྱེད་ནུས་སུ་གསལ་བར་བྱས་པར་འདོད་པ་མི་རིགས་པར་ཐལ། གསལ་བྱེད་གསལ་སོགས་རང་གི་ཕན་འདོགས་པའི་དོན་ཅི་བྱས་ཏེ་མ་བྱས་པའི་ཕྱིར་ཏེ། འགྱུར་བ་མེད་པ་རྟག་པ་ཡིན་པས་དེ་རྣམས་ལ་སྔར་མེད་ཀྱི་ཁྱད་པར་བྱར་མེད་པས་སོ། ། གཉིས་པ་གཅིག་དང་ཐ་དད་བརྟགས་ལ་དགག་པ་ནི།
སྒྲ་དོན་གྱི་འབྲེལ་པ་དངོས་པོ་ཉིད་དུ་འགྱུར་དུ་ཆུག་མོད་སྒྲ་དོན་དང་རྫས་ཐ་དད་དམ་གཅིག ཐ་དད་ན་མིག་བློས་དམིགས་རུང་དུ་གྱུར་པ་དེའི་ཚེ་སྒྲ་དོན་དང་དེའི་འབྲེལ་པ་ཆོས་ཅན། བློས་རྫས་སྣ་ཚོགས་གསུམ་དུ་དམིགས་པར་འགྱུར། དམིགས་རུང་གི་རྫས་ཐ་དད་གསུམ་ཡིན་པའི་ཕྱིར། གཅིག་ན་སྒྲ་དོན་གྱི་འབྲེལ་པ་ཆོས་ཅན། སྒྲ་དོན་མ་འབྲེལ་པ་དེའི་བདག་ཉིད་དུ་ཐལ། སྒྲ་དོན་དེ་ལས་ཐ་དད་མིན་པའི་དངོས་པོ་ཡིན་པའི་ཕྱིར་རོ། ། འདོད་ན་སྒྲ་དོན་རྫས་ཐ་དད་དེའི་འབྲེལ་པ་མིན་པར་ཐལ་ལོ། ། འོན་ཏེ་དེ་ཉིད་དང་གཞན་དུ་མ་གྲུབ་པ་འབྲེལ་པའོ་ཞེ་ན། དེ་ཆོས་ཅན།
དངོས་པོར་ཡོད་པ་མ་ཡིན་པར་ཐལ། སྒྲ་དོན་དང་གཅིག་དང་ཐ་དད་གང་ཡང་མིན་པའི་དོན་དམ་པ་ཡིན་པའི་ཕྱིར། ཁྱབ་པ་ཡོད་གཅིག་དང་ཐ་དད་འདི་ལས་གཞན་པའི་དངོས་པོའི་རྣམ་པ་མེད་པའི་ཕྱིར་རོ། ། གཞན་ཡང་བརྗོད་བྱ་རྗོད་བྱེད་ཆོས་ཅན། དེའི་འབྲེལ་པ་རྟོག་པས་བྱས་པ་ཡིན་ཏེ། ཁྱོད་དངོས་པོའི་ངོ་བོ་མ་འདྲེས་པ་ཐ་དད་ཡིན་ཡང་ཐ་སྙད་ལ་གོམས་པའི་དབང་གིས་སྐྱེས་བུ་ལ་འདྲེས་པར་སྣང་བའི་ཕྱིར། ཞེས་བཤད་ཟིན་ཏོ། ། འདྲེས་པ་ལས་དོན་གཞན་ནི་འབྲེལ་བའི་དངོས་པོ་གསུམ་པའོ་ཞེ་ན། སྒྲ་དོན་ལས་དོན་གཞན་དུ་ཡོད་པའི་རྫས་སྒྲ་དོན་གྱི་འབྲེལ་པ་ཆོས་ཅན། དོན་གཞན་འབྲེལ་བ་སྒྲ་དོན་ལ་རག་ལས་པའི་སྒྲ་དོན་གྱི་འབྲེལ་པ་མ་ཡིན་པར་ཐལ།
སྒྲ་དོན་ལ་མ་ལྟོས་པའི་རང་རྒྱུད་པར་ཡོད་པའི་ཕྱིར་ཞེས་པའམ། དེ་ཆོས་ཅན། དོན་སྒྲ་དོན་གཉིས་ཀྱི་ངོ་བོ་འདྲེས་པའི་འབྲེལ་པར་ཇི་ལྟར་འགྱུར་ཏེ་མི་འགྱུར། དོན་གཞན་འབྲེལ་པ་ཅན་སྒྲ་དོན་ལས་རྫས་གཞན་ཡིན་བའི་ཕྱིར་རོ། ། གསུམ་པ་རྗོད་བྱེད་གང་དང་འབྲེལ་བརྟགས་ལ་དགག་པ་ནི། དཔྱོད་པ་པ་ལྟར་ན་ཡི་གེ་ཆོས་ཅན། དེ་ཡོད་དུ་ཟིན་ཀྱང་རྗོད་བྱེད་མིན་པར་ཐལ། དོན་སྟོན་པ་མེད་པ་ཅན་ཡིན་པའི་ཕྱིར། དེས་ན་དེ་ཆོས་ཅན། རང་གི་བརྗོད་བྱ་དང་རྗོད་བྱེད་ཀྱི་དངོས་པོ་ཡི་ནི་རང་བཞིན་གྱི་འབྲེལ་པ་འདི་ཇི་ལྟ་བུར་ནི་འཇུག་པར་འགྱུར་ཏེ་མི་འགྱུར་བར་ཐལ།
རྗོད་བྱེད་མིན་པའི་ཕྱིར་རོ། ། འོན་ཏེ་དོན་དང་བཅས་པའི་ཕྱིར་ཚིག་སོགས་འབྲེལ་ལོ་ཞེ་ན། ཚིག་དང་སོགས་པས་ངག་ཆོས་ཅན། དོན་དམ་པར་བརྗོད་བྱ་དང་རྗོད་བྱེད་ཀྱི་འབྲེལ་པ་དངོས་པོ་བ་མེད་པར་ཐལ། ཡི་གེའི་བཀོད་པ་ཁོ་ན་ལ་བློས་ཀུན་ནས་བཏགས་པ་ཡིན་པས་དོན་ལ་དངོས་པོར་མེད་པའི་ཕྱིར་རོ། ། གཉིས་པ་ལ་བཞི། རྟགས་མ་བྱས་པ་དགག སྒྲ་མི་རྟག་པར་སྒྲུབ། རྟགས་མ་བྱས་པ་འཁྲུལ། སྔགས་མ་བྱས་པ་དགག་པའོ། །
དང་པོ་ལ་གཉིས་ཏེ། མ་བྱས་པའི་སྒྲུབ་བྱེད་དགག སྒྲུབ་བྱེད་དེའི་བསྒྲུབ་བྱ་དགག་པའོ། ། དང་པོ་ལ་གཉིས་ཀྱི་དང་པོ་མི་དྲན་པའི་གཏན་ཚིགས་དགག་པ་ནི། དཔྱོད་པ་པ་ན་རེ། རིག་བྱེད་ཀྱི་ངག་ཆོས་ཅན། སྐྱེས་བུས་མ་བྱས་པར་ཡང་འདོད་དེ། དེ་རྩོམ་པར་བྱེད་པ་པོ་རྣམས་མི་དྲན་པའི་ཕྱིར། ལོའི་སྒྲ་ནི་གཏན་ཚིགས་ལ་མ་རངས་པའོ། ། འདི་ལྟ་བུའི་རྣམ་པའི་གཞུང་གི་དངོས་པོ་ལའང་རྗེས་སུ་འབྲངས་ནས་འདི་ལྟར་ཡིན་ནོ་ཞེས་བརྗོད་པར་བྱེད་པ་ཡོད་པ་དེས་ན་རྟོག་པ་དང་ལྡན་པར་སེམས་པ་དེ་ལྟར་སྨྲ་བའི་རྒྱལ་དཔོག་པ་དེ་ཉིད་འགྲོ་བ་ལ་བརྩེ་བ་མེད་པས་གནོད་པ་བྱེད་པ་ཅན་གྱི་ངན་པའི་སྟེ་མ་རིག་པ་ཉིད་འཆིང་བ་བརྟན་པའི་མུན་པ་ཆེན་པོས་ཁྱབ་པར་བྱེད་པ་ཡིན་ནོ། །
དེ་ལ་ཤེས་རབ་འཆལ་བ་ཤིན་ཏུ་རྨོངས་པ་འདི་འདྲ་བ་ཡང་སྐྱེ་བ་སྙམ་དུ་ཁོ་བོ་ཅག་སེམས་ངོ་མཚར་དང་བརྩེ་བ་དང་བཅས་པ་ཡིན་ནོ། ། ཅིའི་ཕྱིར་ཤེས་རབ་འཆལ་ཞེ་ན། དེས་བཀོད་པའི་རྟགས་འདི་ནི་མ་གྲུབ་པ་དང་མ་ངེས་པའི་ཕྱིར་ཏེ། སངས་རྒྱས་པས་རིག་བྱེད་ཀྱི་བྱེད་པ་པོ་བརྒྱད་པ་དང་མིའུ་ཐུང་དང་། མིའུ་ཐུང་ལྷ་དང་། སྣ་ཚོགས་བཤེས་གཉེན་སོགས་དང་། བྱེ་བྲག་པས་དབྱིག་གི་སྙིང་པོ་ཅན་ཚངས་པ་དེ་བྱེད་པ་པོར་དྲན་པའི་ཕྱིར་དང་། ནྱེ་གྲོ་ལ་རྣམ་ཐོས་ཞེས་པའི་སྒྲ་ཆོས་ཅན། མ་བྱས་པར་ཐལ། བྱེད་པ་པོའི་མན་ངག་གཅིག་ནས་གཅིག་ཏུ་བརྒྱུད་པ་རྒྱུན་ཆད་པའི་སྒོ་ནས་བྱེད་པ་པོ་མི་དྲན་པའི་ཕྱིར་རོ། །
གཉིས་པ་འདོན་པར་བྱེད་པའི་གཏན་ཚིགས་དགག་པ་ལ་གཉིས་ཀྱི་དང་པོ་འདོད་པ་བརྗོད་པ་ནི། ད་ལྟ་རིག་བྱེད་འདོན་པ་པོ་ལས་གཞན་རིག་བྱེད་བྱེད་པ་པོར་འདོད་པའི་བརྒྱད་པ་དང་ཚངས་སོགས་ལའང་ཆོས་ཅན། རིག་བྱེད་འདོན་པར་བྱེད་པ་གཞན་སྔོན་དུ་སོང་བ་ཡིན་ཏེ། རིག་བྱེད་འདོན་པར་བྱེད་པ་ཡིན་པའི་ཕྱིར། ཇི་ལྟར་ད་ལྟ་རིག་བྱེད་འདོན་པར་བྱེད་པའི་སྐྱེས་བུ་འདི་གཞན་ལས་མ་ཐོས་པར་ནི་རིག་བྱེད་པའི་ཡི་གེའི་བཀོད་པ་ཚིག་དང་། ཚིག་གི་བཀོད་པ་ངག་ནི་བརྗོད་པའི་ནུས་པ་མེད་པ་དེ་ལྟར་རོ། ། དེས་ན་ཐོག་མ་མེད་པར་གྲུབ་པས་མ་བྱས་པར་གྲུབ་ཅེས་དཔྱོད་པ་པ་འགའ་ཞིག་སྨྲའོ། ། གཉིས་པ་སུན་འབྱིན་བཤད་པ་ལ་གསུམ་གྱི་དང་པོ་འདོན་པའི་གཏན་ཚིགས་འཁྲུལ་པར་བསྟན་པ་ནི། ནག་མོའི་འབངས་ཀྱིས་སྤེལ་བ་ཡི་ནི་སྙན་ངག་གི་གཞུང་རིག་བྱེད་ལས་གཞན་གཞོན་ནུ་འབྱུང་བ་ཅན་ཡང་ཆོས་ཅན། དེའང་རིག་བྱེད་དེ་ལྟར་སྐྱེས་བུས་མ་བྱས་པར་རྗེས་མི་དཔོག་སྟེ་དཔོག་པར་རིག་པར་ཐལ།
འདོན་པ་གཞན་སྔོན་དུ་སོང་བས་ཐོག་མ་མེད་པའི་དུས་ཅན་དུ་གྲུབ་པའི་ཕྱིར་ཏེ། ཡང་དག་པའི་མན་ངག་ཡོད་པ་ལས་གཞན་དུ་སྐྱེས་བུ་གཞན་དག་གིས་འདོན་པ་གང་མཐོང་སྟེ་མཐོང་བ་མེད་པའི་རྒྱུ་མཚན་གང་གིས་ནའོ། ། གཞན་ཡང་རྒྱུ་སྐྱེས་བུ་མངོན་སུམ་དུ་མ་མཐོང་བ་ཅན་གཞན་རིག་བྱེད་ཀྱི་སྒྲ་ཡང་ཆོས་ཅན། སྐྱེས་བུ་དེ་ལས་སྐྱེ་བར་འགྱུར་བར་ཡང་དག་པར་ཤེས་ཏེ། དེ་དང་རྫས་མཚུངས་པའི་རིགས་གང་ཡིན་པ་སྐྱེས་བུ་གང་ལས་རྗེས་སུ་འགྲོ་ལྡོག་གྲུབ་པའི་འཇིག་རྟེན་པའི་ངག་ཚིག་དེ་དང་རྫས་རིགས་མཚུངས་པར་ཁྱད་པར་མེད་པའི་སྒྲ་ཡིན་པའི་ཕྱིར། དཔེར་ན་མེ་གཅིག་ཤིང་ལས་སྐྱེ་བར་མཐོང་བས་དེ་དང་རིགས་མཚུངས་པའི་རྒྱུ་མ་མཐོང་བ་གཞན་ཡང་དེ་དང་མཚུངས་པའི་རྒྱུ་ཅན་ཡིན་པར་ཡང་དག་པར་ཤེས་པ་བཞིན་ནོ། ། དེས་ན་རིགས་བྱེད་པའི་ངག་དེ་ལ་ཆོས་ཅན། དེ་སྐྱེས་བུས་མ་བྱས་ལ་འཇིག་རྟེན་པའི་ངག་སྐྱེས་བུས་བྱས་པའི་ཁྱད་པར་དག་ནི་མ་བསྟན་པར་ཏེ་བསྟན་པར་མི་ནུས་པར་ཐལ། འབྲས་བུར་གྱུར་པའི་འཇིག་རྟེན་པའི་ངག་དང་རྫས་མཚུངས་པར་མཐོང་བའི་ངག་ཡིན་པའི་ཕྱིར། དེས་ན་དེ་ཆོས་ཅན།
མ་བྱས་པར་སྒྲུབ་པའི་གཏན་ཚིགས་རབ་ཏུ་རྒྱ་ཆེར་སྤྲོས་པ་གང་ཡིན་པ་དེ་དག་ཐམས་ཅད་ཁྱབ་པ་འཁྲུལ་པ་ཅན་དུ་ཐལ་ལོ། ། ཤཱཀྱ་བློས་ད་ལྟར་རིག་བྱེད་འདོན་པ་དང་འདོན་པར་བྱེད་པའི་མཚན་ཉིད་ཀྱི་འབྲས་བུ་མཚུངས་པར་མཐོང་བས་དབྱིག་གི་སྙིང་པོ་སོགས་འདོན་པ་དེ་ལ་འདོན་པ་གཞན་སྔོན་དུ་སོང་བའི་རིག་བྱེད་བྱེད་པ་པོ་མིན་ཏེ་ཞེས་བསྒྲུབ་བྱའི་ཆོས་ལ་མི་འཁྲུལ་བའི་ཁྱད་པར་དག་ནི་རྟགས་ལ་མ་བསྟན་པར་ཞེས་སྦྱར་ནས་ཀྱང་འཆད་དོ། ། གཉིས་པ་ཐོག་མེད་ཡིན་ཡང་མ་བྱས་པར་མི་འགྲུབ་པ་ནི། འདོན་པ་པོའི་རྟགས་ཀྱིས་འདོན་པ་གཞན་སྔོན་དུ་སོང་བར་གྲུབ་པས་རིག་བྱེད་རྣམ་པ་ཀུན་ཏུ་ཐོག་མེད་དུ་གྲུབ་པར་གྱུར་དུ་ཆུག་མོད། རིག་བྱེད་ཆོས་ཅན། ཐོག་མ་མེད་པར་གྲུབ་པ་དེ་ལྟར་ནའང་སྐྱེས་མིན་རྟེན་ཅན་ཏེ་སྐྱེས་བུས་མ་བྱས་པར་གྲུབ་པ་མིན་པར་ཐལ། སྐྱེས་བུས་བྱས་པའི་སྒོ་ནས་དེའི་སྒྲ་སྒྲོགས་ཀྱི་སྐྱེས་བུའི་བྱེད་པ་ལ་མ་ལྟོས་པར་རང་ཉིད་ཀྱིས་རང་གི་སྒྲ་སྒྲོགས་པ་མེད་པའི་ཕྱིར། ཅི་སྟེ་ཐོག་མ་མེད་པ་དེའི་ཕྱིར་སྐྱེས་བུས་མ་བྱས་པ་ཉིད་དུ་འདོད་ན་འཇིག་རྟེན་གྱི་ཐ་སྙད་གཞན་ཡང་ཆོས་ཅན། མི་སྟེ་སྐྱེས་བུས་བྱས་པ་ལ་མི་བརྟེན་པར་འགྱུར་ཐོག་མ་མེད་པའི་ཕྱིར། གཞན་དེ་གང་ཞེ་ན།
རང་གི་རིགས་ཀྱི་རིམ་པ་ལས་འོངས་པ་ཕ་ཤི་ནས་བུ་ཐུ་བོས་མ་བག་མར་བླང་བར་བྱའོ་ཞེས་བྱ་བའི་ཀླ་ཀློའི་ཐ་སྙད་དང་། སོགས་པས་ཐོག་མེད་ནས་གྲགས་པའི་ཐ་སྙད་གཞན་ཡང་གཟུང་ཞིང་། འཁོར་བ་ལས་ཐར་པའི་ཕྱིར་རྒན་རབས་བསད་པར་བྱའོ་ཞེས་དང་། ཆོས་དང་ཆོས་མ་ཡིན་པ་དང་འཇིག་རྟེན་གཞན་མེད་པར་སྨྲ་བའི་རྒྱང་ཕན་གྱི་ཚིག་དག་ཀྱང་ཆོས་ཅན། རིག་བྱེད་དེ་བཞིན་སྐྱེས་བུས་མ་བྱས་པར་འགྱུར། ཐོག་མ་མེད་པའི་ཕྱིར་ཏེ། སྔོན་མ་སྔོན་ལས་འདུ་བྱས་པའི་རྒྱུན་ལས་འཇུག་པ་ཡིན་པའི་ཕྱིར་རོ། ། འདོད་ན་ཐ་སྙད་དེ་དག་ཐོག་མ་མེད་པ་དེ་འདྲའི་རྟགས་ཀྱིས་སྐྱེས་བུས་མ་བྱས་པ་ཉིད་དུ་གྲུབ་ནའང་མ་བྱས་པའི་རྟགས་ཆོས་ཅན། རིག་བྱེད་མི་སླུ་བར་འགྲུབ་པའི་ཡོན་ཏན་ཅི་ཞིག་ཡོད་དེ་མེད་པར་ཐལ། སླུ་བའི་འཇིག་རྟེན་གྱི་ཐ་སྙད་ལའང་ཡོད་པའི་ཕྱིར་རོ། །
གསུམ་པ་མ་བྱས་ན་ཡང་བདེན་པར་མི་འགྲུབ་པ་ནི། ཐོག་མ་མེད་པས་མ་བྱས་པར་མཚུངས་ཀྱང་རིག་བྱེད་ཁོ་ན་བདེན་པར་འདོད་ནའང་རིག་བྱེད་ཀྱི་ངག་ཆོས་ཅན། དོན་བདེན་པ་མཐའ་གཅིག་ཏུ་ངེས་པ་མི་སྟོན་པར་དེས་རང་གི་བརྗོད་བྱའི་དོན་ལ་ཐེ་ཚོམ་དག་ཀྱང་བསྐྱེད་པར་ཡིན་པར་ཐལ། དེའི་བ་རྗོད་བྱའི་དོན་རྣམས་ལ་འཆད་པ་པོ་ངེས་བརྗོད་པ་དང་བརྡ་སྤྲོད་པ་སོགས་སློབ་དཔོན་སོ་སོའི་རྟོག་པའི་འདུ་བྱེད་པའི་ཁྱད་པར་རྣམས་ལས་སྒྲོ་སྐུར་གྱི་འགལ་བའི་དོན་སྣ་ཚོགས་སུ་བརྗོད་པར་མཐོང་ཞིང་དེ་དག་ལ་མི་འཐད་པའང་མེད་པའི་ཕྱིར་རོ། ། གཉིས་པ་ལ་གཉིས་ཀྱི་དང་པོ་ཡི་གེ་མ་བྱས་པར་མི་འཐད་པ་ནི། རིག་བྱེད་མ་བྱས་པར་སྒྲུབ་ན་ཡི་གེའམ་ངག་གང་སྒྲུབ། དང་པོ་ལྟར་ན་རིག་བྱེད་ཀྱི་ཡི་གེ་རྣམས་ཆོས་ཅན། སྐྱེས་བུས་མ་བྱས་པར་སྒྲུབ་པར་བྱེད་ན་འབྲས་བུ་ཅིར་འགྱུར་ཏེ་མི་ནུས་པར་ཐལ། གཞན་འཇིག་རྟེན་པའི་ཡི་གེ་དང་ཁྱད་པར་ཐ་དད་མེད་པའི་ཕྱིར། རྟགས་གྲུབ་སྟེ་དཔྱོད་པ་པ་དེ་ལྟར་ཁས་ལེན་པའི་ཕྱིར་རོ། །
གཉིས་པ་ངག་མ་བྱས་པར་མི་འཐད་པ་ལ་གཉིས། ཡི་གེ་ལས་གཞན་པའི་ངག་མི་འཐད། ཡི་གེའི་རིམ་པ་ངག་ཡིན་པ་དགག་པའོ། ། དང་པོ་ལ་གཉིས་ཀྱི་དང་པོ་མ་དམིགས་པས་དགག་པ་ནི། གཉིས་པ་ལྟར་ན་བ་དཀར་མོ་སྐྲོད་ཅེས་པའི་ངག་ཆོས་ཅན། དེ་ནི་དོན་དམ་པར་ཡི་གེ་ལས་ཐ་དད་མ་བྱས་པར་ཡོད་པ་མིན་ཏེ། དོན་དམ་པར་ཡི་གེ་ལས་ཐ་དད་པར་མ་དམིགས་པའི་ཕྱིར་རོ། གཉིས་པ་བརྟགས་ལ་དགག་པ་ལ་གཉིས་ཀྱི་དང་པོ་ངག་ལ་ཆ་ཤས་ཡོད་པ་དགག་པ་ནི། ཡི་གེ་ལས་དོན་གཞན་པའི་ངག་ཡོད་ན་ལག་དུ་མ་ཅན་ནམ་ཡན་ལག་མེད་པ་ཅན་ཡིན། ཡན་ལག་དུ་མའི་བདག་ཉིད་ཡིན་ནའང་ཡན་ལག་རེ་རེའང་དོན་དང་མི་ལྡན་ནམ་ལྡན།
ཡན་ལག་དེ་རྣམས་ཐ་དད་རེ་རེ་ལ་དོན་སྟོན་པའི་ནུས་པ་མེད་པ་ཉིད་དོ་ཞེ་ན། བརྗོད་བྱ་དེའི་དངོས་པོ་སྟོན་པ་ཅན་རིག་བྱེད་ཀྱི་ངག་ཆོས་ཅན། སྐྱེས་བུས་བྱས་པར་ཐལ། བརྗོད་བྱ་དེའི་དངོས་པོ་སྟེ་དོན་ཅན་མིན་པའི་ཡི་གེའི་བཀོད་པ་ལ་ཁྱོད་ཡིན་པར་རྟོག་པས་སྒྲོ་བཏགས་པའི་ངག་ཡིན་པའི་ཕྱིར། བྲམ་ཟེའི་ཁྱེའུ་ལ་སེང་གེ་ཉིད་ལ་སོགས་པར་བཏགས་པ་བཞིན་ནོ། ། ཉེས་པ་དེར་མ་གྱུར་ཅིག་སྙམ་ནས་གཉིས་པ་ལྟར་འདོད་ན་རིག་བྱེད་ཆོས་ཅན། དེའི་བརྗོད་བྱ་གོ་བའི་དོན་དུ་ཡི་གེ་དུ་མ་ཉིད་ཚོགས་པ་ཡིན་པར་རྟོག་པས་བརྟགས་པ་ལོག་པ་ཡིན་ཏེ་དོན་མེད་པར་ཐལ། ཡི་གེ་རེ་རེ་རྐྱང་པས་ཀྱང་བརྗོད་བྱའི་དོན་རྫོགས་པར་སྟོན་པ་དང་བཅས་པ་ཉིད་ཡིན་པའི་ཕྱིར་ནའོ། ། གཞན་ཡང་རིག་བྱེད་ཀྱི་ངག་ཆོས་ཅན། དེའི་ཡན་ལག་སོ་སོ་རེ་རེ་བ་ཡི་གེ་དེ་དག་ངག་ཡིན་པར་ཐལ།
ཡན་ལག་ཡི་གེ་གཅིག་རྐྱང་པ་ནི་ཐོས་ཤིང་རྟོགས་པས་ཀྱང་ངག་གི་བརྗོད་བྱའི་དོན་དག་རྫོགས་པར་རྟོགས་པར་འགྱུར་བའི་ཕྱིར་རོ། ། ཡན་ལག་གཞན་ལ་མི་ལྟོས་པར་ཡན་ལག་གཅིག་ཁོ་ན་ལས་ངག་གི་དོན་འགྲུབ་པས་ངག་ཡན་ལག་དུ་མར་བརྟགས་པ་ཉམས་པར་མ་གྱུར་ཅིག་སྙམ་པས་ཡན་ལག་ཐམས་ཅད་ཅིག་ཆར་ཐོས་པར་འདོད་ནའང་རིག་བྱེད་ཀྱི་ངག་ཆོས་ཅན། དེའི་ཡན་ལག་རྣམས་ཐོས་པ་དུས་ལ་སྡོད་པའི་སྒོ་ནས་དུས་ཀྱི་ཁྱད་པར་སྔ་ཕྱིར་ཐོས་པ་མི་རུང་བར་ཐལ། ཡན་ལག་གཅིག་ཐོས་པའི་དུས་ན་ཡན་ལག་ཡི་གེ་སྔ་ཕྱི་ཐམས་ཅད་ཐོས་པའི་ཕྱིར་རོ། ། གཉིས་པ་ངག་ལ་ཆ་ཤས་མེད་པ་ལ་དགག་པ་ལ་བཞིའི་དང་པོ་རིམ་གྱིས་རྟོགས་པ་མིན་པར་ཐལ་བ་ནི། ཅི་སྟེ་ངག་ནི་ཡན་ལག་མེད་པ་གཅིག་ཉིད་ཡིན་ཞེ་ནའང་དེ་ཆོས་ཅན། དེའི་ཆ་ཤས་རྣམས་རིམ་གྱིས་རྟོགས་པ་མི་སྲིད་པར་ཐལ། ཆ་ཐ་དད་མེད་པའི་ཕྱིར། འདོད་པར་མི་ནུས་ཏེ་ངག་ཐ་དད་བརྗོད་ཐོས་དྲན་པའི་དུས་དེ་ནི་མིག་འཛུམས་ཀྱི་སྐད་ཅིག་མ་དུ་མའི་གོ་རིམ་གྱིས་རྟོགས་པའི་ཕྱིར་རོ། ། གཉིས་པ་རྟག་མི་རྟག་བརྟགས་ལ་དགག་པ་ནི།
ཡི་གེའི་རིམ་པ་མེད་པ་ཡོད་ན་དེ་རྟག་གམ་མི་རྟག མི་རྟག་ན་ནི། དེ་ཆོས་ཅན། སྐྱེས་བུའི་འབད་རྩོལ་ལས་བྱུང་བར་ཐལ། ངག་གང་མི་རྟག་པའི་ཕྱིར། འདོད་ན་དེ་ཅི་སྐྱེས་བུས་བྱས་པ་མིན་ཏེ་མིན་པར་ཐལ་ལོ། ། ཅི་སྟེ་རྟག་པ་ཉིད་ཡིན་ན་ཡང་དེ་ཆོས་ཅན། རྟག་ཏུ་ནི་ཉན་ཤེས་ཀྱིས་དམིགས་པར་འགྱུར། ཉན་ཤེས་བསྐྱེད་ནུས་རྟག་པའི་ཕྱིར། ། མ་ངེས་ཏེ་རེས་འགའ་སྒྲིབ་བྱེད་ཀྱིས་སྒྲིབ་པའི་ཕྱིར་ཞེ་ན།
དེ་ཆོས་ཅན། དེས་ཉན་ཤེས་བསྐྱེད་པའི་གེགས་སྒྲིབ་བྱེད་ཀྱིས་མི་བྱེད་པར་ཐལ། དེ་འགའ་ཞིག་གི་ཚེའང་སྒྲིབ་པར་བྱེད་པ་མེད་པའི་ཕྱིར་ཏེ་རྟག་པས་སོ། ། གལ་ཏེ་སྒྲིབ་གཡོགས་ལས་མ་ཐོས་པ་མིན་གྱི་སྒྲ་ཐོས་པའི་ལྷན་ཅིག་བྱེད་པ་སོ་སོར་ངེས་པ་འགའ་ཞིག་མ་ཚང་བས་ཐོས་པ་མིན་ལ། འགའ་ཞིག་གི་ཚེ་ཡུལ་འགའ་ཞིག་ཏུ་ལྷན་ཅིག་བྱེད་པས་ཐོས་རུང་དུ་བྱེད་པས་ཐོས་པ་ཡིན་ནོ་ཞེ་ན། ཅིས་ཀྱང་ལྷན་ཅིག་བྱེད་པ་གཞན་ལ་ལྟོས་པ་ཡིན་ཡང་བླ་སྟེ། རིག་བྱེད་ཀྱི་སྒྲ་ཆོས་ཅན། སྔར་གྱི་རང་བཞིན་དུ་ངེས་པའི་རྟག་པ་དག་ནི་འགལ་བ་ཡིན་པར་ཐལ། ལྷན་ཅིག་བྱེད་པས་ཕུལ་བྱུང་དུ་བྱས་པས་ཉན་ཤེས་ཀྱིས་དམིགས་པའི་ཕྱིར་རོ། ། གསུམ་པ་ཁྱབ་མ་ཁྱབ་བརྟགས་ལ་དགག་པ་ནི།
གལ་ཏེ་སྒྲ་དེ་དག་ཡུལ་དུས་ཀུན་ཏུ་ཁྱབ་བྱེད་མིན་ནམ་ཡིན། མིན་ན་ཡུལ་གཅིག་ན་གནས་པའི་རིག་བྱེད་ཀྱི་སྒྲས་སྟོང་པའི་ཡུལ་ན་གནས་པའི་སྐྱེས་བུ་ཆོས་ཅན། ཡུལ་གཞན་ཐམས་ཅད་དུ་ཡང་ནི་སྒྲ་དམིགས་པར་མི་འགྱུར། ཡུལ་གཅིག་གི་རིག་བྱེད་ཀྱི་སྒྲ་མ་དམིགས་པ་གང་ཞིག སྒྲ་ཐམས་ཅད་ཆ་མེད་རྫས་གཅིག་ཡིན་པའི་ཕྱིར། རྟགས་དཔྱོད་པ་པས་འཇིག་རྟེན་པ་དང་རིག་བྱེད་ཀྱི་ཡི་གེའི་ངོ་བོའི་སྒྲ་གཅིག་ཏུ་ཁས་ལེན་ནོ། ། གལ་ཏེ་སྒྲ་དེས་ཡུལ་དུས་ཐམས་ཅད་དུ་ཁྱབ་ན་སྐྱེས་བུ་རྣ་བའི་དབང་པོ་རུང་བ་ཅན་ཐམས་ཅད་ཀྱིས་ཆོས་ཅན། སྒྲ་ཐམས་ཅད་དུས་ཅིག་ཅར་དུ་དམིགས་པ་དག་ཏུ་འགྱུར། སྒྲ་ཐམས་ཅད་ཡུལ་དུས་ཐམས་ཅད་དུ་ཉེ་ཞིང་སྒྲ་ཐོས་རུང་གི་དབང་པོ་ཅན་གང་ཞིག་སྒྲ་རྟག་པས་ཐོས་པ་ལ་གེགས་མེད་པའི་ཕྱིར་རོ། ། བཞི་པ་དེའི་ཉེས་སྤོང་གི་ལན་དགག་པ་ནི།
མ་ངེས་ཏེ་སྒྲ་གང་ཐོས་རུང་དུ་འདུ་བྱས་པ་ཁོ་ན་དབང་པོ་འདུས་བྱས་པ་ཁོ་ནས་དམིགས་པར་ཡིན་པའི་ཕྱིར་ཞེ་ནའང་། རིག་བྱེད་ཀྱི་སྒྲ་ཆོས་ཅན། རྐྱེན་གྱིས་འདུས་བྱས་པ་ཉན་ཤེས་ཀྱིས་དམིགས་པ་མིན་པར་ཐལ། རྐྱེན་གང་གིས་ཀྱང་ཐོས་རུང་དུ་འདུ་བྱེད་པར་མི་འགྱུར་བའི་ཕྱིར་ཏེ་འགྱུར་བ་མེད་པས་སོ། ། གལ་ཏེ་སྒྲ་ལ་འགྱུར་བ་མེད་ཀྱང་དབང་པོས་སྒྲ་ཐོས་རུང་དུ་འདུས་བྱས་པས་ཐོས་པའི་ཕྱིར་ན་ཅིག་ཅར་མི་ཐོས་ཞེ་ན། དབང་པོ་ལེགས་པར་འདུ་བྱས་པར་གྱུར་པའི་ཚེ་ན་དེ་འདྲའི་སྐྱེས་བུ་དེ་ཆོས་ཅན། སྒྲ་མ་ལུས་པར་ཅིག་ཅར་ཐོས་པར་འགྱུར། དབང་པོ་སྒྲ་ཐོས་རུང་དུ་འདུ་བྱས་པ་གང་ཞིག་སྒྲ་ཐ་དད་ཉེ་བར་ཡོད་པའི་ཕྱིར། གལ་ཏེ་ཡུལ་སོ་སོར་དབང་པོ་རྐྱེན་གྱིས་ལེགས་པར་འདུ་བྱས་པའི་ཁྱད་པར་སོ་སོར་ངེས་པ་ལས་ཡུལ་སོ་སོའི་སྒྲ་ཐ་དད་ལ་འཇུག་པར་ངེས་པའི་ཕྱིར་དབང་པོ་འདུ་བྱས་པ་གཅིག་གིས་དོན་སྒྲ་གཅིག་ཁོ་ན་འཛིན་པར་ངེས་པ་ཡིན་པས་ཐམས་ཅད་ཅིག་ཅར་མི་ཐོས་ཞེ་ན། དབང་པོ་འདུ་བྱས་པའི་ཉན་ཤེས་ཆོས་ཅན།
གླུ་དང་གླིང་བུ་རྫ་རྔ་སྙན་ངག་སོགས་ཀྱི་སྒྲའི་ཚོགས་པ་དུ་མ་ཡི་ཅ་ཅོ་དུས་ཅིག་ཅར་ཇི་ལྟར་ཐོས་པར་འགྱུར་ཏེ་མི་འགྱུར། སྒྲ་གཅིག་ཁོ་ན་འཛིན་པའི་ཕྱིར། གལ་ཏེ་ཅ་ཅོ་ཐོས་པ་དེ་ལ་སྒྲ་ཙམ་ཡན་གར་བ་བརྗོད་བྱེད་མིན་པ་ཐོས་པར་འགྱུར་གྱི་རྗོད་བྱེད་ཡི་གེ་ངག་ཚིག་ནི་ཐོས་པ་མ་ཡིན་ཏེ། དབང་པོ་རྗོད་བྱེད་རེ་རེ་ཁོ་ན་འཛིན་པ་ལ་ནུས་པ་ངེས་ཀྱང་སྒྲ་ཙམ་ཡན་གར་བ་རེ་རེ་འཛིན་པ་ལ་ནུས་པ་མ་ངེས་པའི་ཕྱིར་མ་ཁྱབ་བོ་ཞེ་ན། ཅ་ཅོས་ཐོས་པ་ན་ཆོས་ཅན། སྒྲ་ཙམ་ལས་རྫས་ཐ་དད་པའི་རྗོད་བྱེད་ཀྱི་སྒྲ་ཡོད་དོ་ཞེས་སྒྲུབ་མི་ནུས་པར་ཐལ། དེ་ལྟར་ཡོད་པ་འདི་ལ་སྒྲུབ་བྱེད་ཚད་མ་མེད་པའི་ཕྱིར་ཏེ་ཐ་དད་མ་མཐོང་བས་སོ། ། དེས་ན་ཡོད་པར་ཤིན་ཏུ་ཡིད་ཆེས་དད་པས་ཞེན་པར་བྱ་བ་ཙམ་དུ་ཟད་དོ། ། གཞན་ཡང་ཅ་ཅོ་དེའི་ནང་ནས་མང་པོ་དག་གི་སྒྲ་གཞན་དག་གི་ཁ་རོག་པར་གནས་པ་ན་སྐྱེས་བུ་གཅིག་སྨྲ་བར་བྱེད་པའི་རྗོད་བྱེད་རྐྱང་པ་གཅིག་ཐོས་པའི་ཉན་ཤེས་ཆོས་ཅན། རྗོད་བྱེད་རྐྱང་པ་གཅིག་ཇི་ལྟར་ཐོས་པ་ཡིན་ཏེ་མིན་པར་སྒྲ་ཙམ་དོན་གཞན་ཡང་ཐོས་པར་ཐལ།
སྒྲ་ཙམ་དོན་གཞན་ཡང་ཐོས་རུང་དུ་ཡོད་པའི་ཕྱིར། མ་གྲུབ་ན་མང་པོས་སྨྲས་པའི་ཚེ་ནའང་སྒྲ་ཙམ་ཐོས་རུང་དུ་མེད་པར་ཐལ་བའི་ཕྱིར་རོ། ། ཡང་ན་དབང་པོ་སྒྲ་སོ་སོ་འཛིན་པ་ལ་ནུས་པ་སོ་སོར་ངེས་པ་ཅན་དེ་དག་གིས་ཀྱང་ཆོས་ཅན། དེས་ཅིག་ཅར་སྒྲ་ཙམ་དུ་མ་ཐོས་པ་ན་དེ་ལས་ཐ་དད་པའི་རྗོད་བྱེད་ཀྱི་སྒྲ་རྟོགས་པར་ཇི་ལྟར་མི་འགྱུར་ཏེ་འགྱུར་བར་ཐལ། རྗོད་བྱེད་ཀྱི་སྒྲ་རེ་རེ་འཛིན་པ་ལ་ནུས་པ་ངེས་པའི་ཕྱིར་རོ། ། འོན་ཏེ་ཤིན་ཏུ་ཆེས་དད་བྱ་ཞེས་པ་མི་འཐད་དེ། རྗོད་བྱེད་ཆོས་ཅན། སྒྲ་ཙམ་ལས་ཐ་དད་དུ་ཡོད་དེ། དེ་ལས་དོན་རྟོགས་ལ་སྒྲ་ཙམ་ལས་དོན་མི་རྟོགས་པའི་ཕྱིར་ཏེ། སྒྲ་ཙམ་ཉིད་སྐད་ཅིག་ཡིན་ཞིང་སྔ་ཕྱིའི་ཆ་དང་བཅས་པའི་ཕྱིར།
དེས་ན་ཡི་གེ་གསལ་བྱེད་སྒྲ་ཙམ་ཆོས་ཅན། དེ་རྗོད་བྱེད་མིན་ཏེ། དེའི་ཆ་ཆུང་ངུས་དོན་མི་སྟོན་ལ་ཆ་ཆུང་དེ་ཆ་ཕྱི་མ་གཞན་དང་ལྷན་ཅིག་ཚོགས་ནས་ཀྱང་དོན་སྟོན་པ་མེད་པའི་ཕྱིར་ཏེ། ཕྱི་མ་ཕྱི་མ་སྐྱེས་པ་ན་སྔ་མ་སྔ་མ་འགགས་པས་ཆ་མ་ལུས་པར་ཚོགས་པ་མི་སྲིད་པའི་ཕྱིར། དེས་ན་སྒྲ་ཙམ་རྒྱུར་གྱུར་པས་གསལ་བར་བྱས་པའི་རྗོད་བྱེད་ཀྱི་སྒྲ་ནི་སྔ་ཕྱིའི་ཆ་ཤས་མེད་པ་ཅན་དང་། སྒྲ་ཙམ་ནི་སྔ་ཕྱིའི་ཆ་བཅས་སུ་གྲུབ་བོ་ཞེ་ན། རྗོད་བྱེད་ཀྱི་ངག་དེ་ཆོས་ཅན། རྗོད་བྱེད་མིན་པར་ཐལ། ཆ་བཅས་ཀྱི་ཉེས་པ་དེའི་ཇི་ལྟར་འདི་ལ་མེད་དེ་ཡོད་པའི་ཕྱིར་ཏེ་གོ་རིམ་བཞིན་འབྱུང་བའི་སྒྲ་ཙམ་དག་གིས་སྔ་ཕྱི་རིམ་ཅན་དུ་གསལ་བར་བྱ་བ་ཡིན་པའི་ཕྱིར་ནའོ། ། སྔ་མ་ལ་ཁྱབ་པ་ཡོད་སྔ་ཕྱིའི་ཆ་དང་བཅས་པའི་ཉེས་པ་གང་དང་གང་གིས་སྒྲ་ཙམ་རྗོད་བྱེད་དུ་དཔྱོད་པ་པ་མི་འདོད་པས་སོ། །
གཉིས་པ་ལ་གཉིས། མ་བྱས་པ་དགག བྱས་པར་སྒྲུབ་པའོ། ། དང་པོ་ལ་གཉིས། ཡི་གེ་དང་རྫས་གཅིག་གི་རིམ་པ་མ་བྱས་པ་དགག ཐ་དད་ཀྱི་རིམ་པ་བཀག་ཟིན་ཏུ་བསྟན་པའོ། ། དང་པོ་ལ་གཉིས། ངོ་བོའི་གོ་རིམ་མ་བྱས་པ་དགག གསལ་བའི་གོ་རིམ་མ་བྱས་པ་དགག་པའོ། ། དང་པོ་ལ་གཉིས་ཀྱི་དང་པོ་དགག་པ་དངོས་ནི།
གལ་ཏེ་ཡི་གེ་ལས་དོན་གཞན་གྱི་ངག་ནི་མ་བྱས་པ་མིན་ཏེ་ཡི་གེའི་རིམ་པ་ངག་ཡིན་ཞིང་དེ་མ་བྱས་པར་སྒྲུབ་ཅེ་ན། ཡི་གེའི་རིམ་པ་ཆོས་ཅན། སྐྱེས་བུས་མ་བྱས་པ་མིན་པར་ཐལ། ཡི་གེ་རྣམས་ལས་རྫས་ཐ་དད་དུ་མེད་པའི་ཕྱིར་རོ། ། ཡང་དེ་དག་ཆོས་ཅན། དེར་ཐལ། ཡི་གེ་ལ་མཐའ་གཅིག་ཏུ་རྣམ་པར་བཞག་པ་སྟེ་གནས་པའི་རིམ་པ་ཅན་དུ་མེད་པའི་ཕྱིར། མ་གྲུབ་ན་རིག་བྱེད་ཀྱི་ཡི་གེ་ལ་ཁྱོད་ངེས་པ་ཅན་དུ་འགྱུར་ཞིང་། འཇིག་རྟེན་པས་རང་གི་འདོད་པ་ལྟར་གཞན་དུ་འགྱུར་བ་ནི་འགལ་བར་ཐལ། མ་བྱས་པས་རྟག་པར་གནས་པའི་གོ་རིམ་ཡིན་པའི་ཕྱིར་རོ། །
གཉིས་པ་གོ་རིམ་མི་སྲིད་པ་ནི། ཡི་གེ་ཆོས་ཅན། ཡུལ་ཕན་ཚུན་འཕོས་ཏེ་འཇུག་པ་གྲོག་མ་རྒྱུ་བ་ལྟ་བུའི་ཡུལ་གྱི་གོ་རིམ་མེད་པར་འགྱུར། ཡུལ་ཐམས་ཅད་ན་ཁྱབ་པའི་ཕྱིར་ནའོ། ཡང་གཅིག་ཡིན་པའི་ཚེ་ན་གཅིག་མིན་པ་ས་བོན་དང་མྱུ་གུ་དང་སྡོང་བུ་ལྟ་བུའི་དུས་ཀྱི་གོ་རིམ་མེད་པར་ཐལ། རྟག་པའི་ཕྱིར། བརྗོད་པས་ནི་ཁས་བླངས་སུ་སྟོན་པའོ། ། སྐྱོན་དེར་མ་གྱུར་ཅིག་སྙམ་ནས་མི་རྟག་པ་དང་ཁྱབ་བྱེད་མ་ཡིན་ཞེ་ན། དེའི་སྐྱོན་ཡང་སྔར་ནི་མི་རྟག་ན་ནི་རྩོལ་བྱུང་ཕྱིར་ཞེས་དང་། གལ་ཏེ་དེ་དག་ཁྱབ་བྱེད་མི་ཞེས་སོགས་སུ་བརྗོད་ཟིན་པས་ལན་མིན་ནོ། །
གཉིས་པ་ལ་གསུམ་གྱི་དང་པོ་རྟག་པ་ལ་གསལ་བར་མི་སྲིད་པ་ནི། གལ་ཏེ་ངོ་བོའི་གོ་རིམ་ངག་མིན་གྱི། རྐན་སོགས་བྱེད་པས་གསལ་བར་བྱས་པའི་རིམ་པ་ངག་ཡིན་ལ་མ་བྱས་པའོ་ཞེ་ན། ཡི་གེ་ཆོས་ཅན། ལྕེ་རྐན་སོགས་ཀྱིས་གསལ་བར་བྱས་པའི་རིམ་པའང་ངག་མིན་པར་ཐལ། རྐྱེན་གྱིས་གསལ་བ་མི་སྲིད་པའི་ཕྱིར་རྟག་པས་སོ། ། ཁྱབ་པ་ཡོད་རྟག་པ་ལ་གསལ་བ་འདོད་པ་དེ་སྤྱི་ལྡན་པ་ལས་གང་ལས་ཡིན་ཞེས་སྤྱི་དཔྱོད་པའི་སྐབས་སུ་བསལ་ཟིན་པའི་ཕྱིར་རོ། །

གཉིས་པ་གྲུབ་ཟིན་གསལ་བྱེད་ཡིན་པ་དགག་པ་ནི། དེ་ཆོས་ཅན། གྲུབ་ཟིན་བྱེད་པས་གསལ་བྱ་མིན་གྱི་བྱེད་པ་ལྕེ་རྐན་སོགས་ཀྱིས་བསྐྱེད་བྱའི་འབྲས་བུ་ཉིད་ཡིན་པར་ཐལ། ལྕེ་རྐན་སོགས་སྒྲའི་བྱེད་པ་རྣམས་ཀྱི་བྱ་བ་སྟེ་རྒྱུ་ཉིད་ལས་དེའི་ངོ་བོ་གསར་དུ་སྐྱེ་བར་གྲུབ་པ་སྟེ་དམིགས་པའི་ཕྱིར། ཁྱབ་པ་ཡོད་གསལ་བྱའི་ངོ་བོ་གྲུབ་ཟིན་པའི་དོན་ལ་གསལ་བྱེད་རང་ཉིད་ཤེས་པས་རྟོགས་ནས་གཞན་གསལ་བྱ་གསལ་བར་རྟོགས་པའི་བློའི་རྒྱུ་བྱེད་པ་ནི་གསལ་བྱ་དེའི་གསལ་བྱེད་དུ་འཇིག་རྟེན་ན་འདོད་པའི་ཕྱིར་ཏེ། དཔེར་ན་སྒྲོན་མ་དེ་རྫ་མཁན་གྱིས་གྲུབ་ཟིན་པའི་བུམ་པ་རང་འཛིན་ཤེས་པའི་ཡུལ་དུ་གསལ་བྱེད་ཀྱི་རྒྱུ་ཡིན་པས་གསལ་བྱེད་དུ་བརྗོད་པ་བཞིན་ནོ། ། གསལ་བྱེད་ཀྱི་སྔར་གསལ་བྱའི་ངོ་བོ་གྲུབ་ཟིན་པ་ལས་གཞན་དུ་མ་གྲུབ་ན་གསལ་བྱེད་རྐན་ལ་སོགས་པ་འདི་ཆོས་ཅན། ཡི་གེ་ངོ་བོ་སྐྱེད་པར་བྱེད་པ་པོའི་རྒྱུ་ལས་ཁྱད་པར་ཅི་ཡོད་དེ་མེད་པར་ཐལ། ཡི་གེའི་ངོ་བོ་སྔར་མེད་གསར་དུ་གསལ་བྱེད་ཡིན་པའི་ཕྱིར། གཞན་ཡང་རིག་བྱེད་ཀྱི་སྒྲ་ཆོས་ཅན། དེའི་ངོ་བོ་བྱེད་པ་ལྕེ་རྐན་ལ་སོགས་པས་བསྐྱེད་བྱའི་འབྲས་ཉིད་ཡིན་གྱི་གསལ་བྱ་མིན་པར་ཐལ་ཏེ།
ལྕེ་རྐན་སོགས་སྒྲའི་བྱེད་པ་རྣམས་ཀྱི་ཚོགས་པ་བསྐྱོད་པའི་བྱ་བ་ལ་ནི་ངེས་པར་ཡང་དེའི་ངོ་བོ་སྔར་མེད་གསལ་བར་དམིགས་པའི་ཕྱིར། ཁྱབ་པ་ཡོད་ལྕེ་རྐན་སོགས་ལ་ཆོས་ཅན། དེའི་བྱ་བ་ལས་རིག་བྱེད་ཀྱི་སྒྲའི་ངོ་བོ་ཤེས་པའི་ཡུལ་དུ་སྔར་མེད་གསལ་བ་དམིགས་པ་དེ་མི་སྲིད་པར་ཐལ། རིགས་བྱེད་ཀྱི་སྒྲ་རང་གི་སྔར་གྲུབ་ཟིན་གསལ་བྱེད་ཙམ་ཡིན་པའི་ཕྱིར་རོ། ། གསུམ་པ་གསལ་བའི་དོན་བརྟགས་ལ་དགག་པ་ལ་གཉིས་ཀྱི་དང་པོ་སྒྲིབ་བྱེད་དང་བྲལ་བས་གསལ་བར་འདོད་པ་དགག་པ་ནི། གསལ་བ་སྲིད་དུ་ཆུག་ནའང་བྱེད་པས་སྒྲ་ལ་སྔར་མེད་ཀྱི་གནས་སྐབས་ལས་ཕུལ་བྱུང་དུ་བསྐྱེད་དམ། ཐོས་པའི་སྒྲིབ་བྱེད་བྲལ་བར་བྱེད་དམ། སྒྲ་ལ་དམིགས་པའི་ཤེས་པ་སྐྱེས་པས་སྒྲ་གསལ་བ་ཡིན། དང་པོ་མིན་ཏེ། སྒྲ་མི་རྟག་པར་ཐལ་བའི་ཕྱིར་རོ། །
གལ་ཏེ་དཔྱོད་པ་པ་ཁྱོད་ཀྱི་སྒྲ་སྐྱེད་པའི་ངོ་བོ་དེ་སྒྲ་དམིགས་པ་ལ་ཐོགས་པར་བྱེད་པའི་སྒྲིབ་བྱེད་དང་བྲལ་བར་བྱེད་པ་དེ་སྒྲ་གསལ་བ་ཡིན་པར་འདོད་ཅེ་ན། སྒྲིབ་བྱེད་དང་བྲལ་བའི་མེད་དགག་ཆོས་ཅན། ཅིའི་ཕྱིར་དེ་ལ་བྱེད་པའི་ཚོགས་ཀྱི་ནུས་པ་དེས་ཁྱོད་བྱེད་པར་རུང་བར་འགྱུར་ཏེ་མི་འགྱུར། འབྲས་བུ་མིན་པའི་ཕྱིར་ཏེ། དངོས་པོར་མེད་པས་སོ། ། གལ་ཏེ་བྱེད་པ་དེ་བྱེད་པ་པོ་མིན་གྱི་གསལ་བྱེད་ཡིན་པ་དེའི་ཚེ་རྫ་བུམ་གཞན་དག་ཆོས་ཅན། རྫ་མཁན་སོགས་ཀྱིས་མ་བྱས་པར་གྲུབ་ཟིན་གསལ་བྱ་ཡིན་པར་ཐོབ་པར་འགྱུར་ཏེ། རིག་བྱེད་ཀྱི་སྒྲ་བྱེད་པས་སྐྱེད་པ་མིན་གྱི་གསལ་བྱ་ཡིན་པ་དེ་དང་རྫ་མཁན་སོགས་ཀྱིས་ཁྱོད་ལ་བྱ་བ་བྱེད་པ་ལ་ཁྱད་པར་མེད་པའི་ཕྱིར་རོ། ། དེ་བཞིན་དུ་ནི་ཁས་ལེན་ནོ་ཞེ་ན། རྒྱུ་རྣམས་ཀུན་ནི་ཆོས་ཅན།
རང་འབྲས་བསྐྱེད་པ་ལ་དོན་མེད་པ་ཉིད་དུ་ཐལ། སྐྱེད་པའི་བྱ་བ་འགའ་ཞིག་ཀྱང་མེད་པའི་ཕྱིར་རོ། ། གཞན་ཡང་སྒྲ་རྟག་སྟེ་དེ་ཉིད་འདིའོ་ཞེས་ངོ་ཤེས་པའི་ཕྱིར་དང་། སྔར་ནས་ཡོད་པ་ཉིད་དོན་གཞན་བསྟན་པའི་དོན་དུ་དོན་གཞན་ལ་སྦྱོར་བའི་ཕྱིར། དཔེར་ན་སྟེའུས་གཅོད་པ་ཉིད་ལྟ་བུའོ། ། སོགས་པས་ཕྱིས་ཡི་གེ་ཨ་རྟོགས་པ་ནི་སྔར་ཨ་རྟོགས་པ་དང་ཐ་དད་མེད་པའི་ཡུལ་ཅན་ཡིན་པའི་ཕྱིར་ཞེས་པའི་རྟགས་གང་ཡིན་དེ་དག་དེའི་སྒྲུབ་བྱེད་དུ་འདོད་ན་ནི་རྟགས་དེ་དག་ཆོས་ཅན། སྒྲ་རྟག་སྒྲུབ་ཀྱི་མཐུན་དཔེ་རྟག་དངོས་འགའ་ཞིག་ལའང་འཇུག་པ་མེད་པ་ཅན་ཡིན་ཏེ། དངོས་པོ་རྣམས་ནི་སྐད་ཅིག་གིས་ནི་འཇིག་པའི་ཕྱིར་རོ། ། ཕྱོགས་འདིས་ནི་སྒྲ་རྟག་སྒྲུབ་ཀྱི་རྟགས་ངན་གཞན་ཡང་དཔེ་དངོས་པོ་བརྟན་པའི་རང་བཞིན་གཅིག་ལ་རྗེས་འགྲོ་མེད་པས་དམ་བཅའ་ཡང་རྗེས་དཔག་དང་འགལ་བའི་ཕྱིར་སྐྱོན་ཅན་དུ་བརྗོད་པས་སུན་དབྱུང་བར་བྱའོ། ། གཉིས་པ་ཤེས་པའི་རིམ་པས་གསལ་བར་འདོད་པ་དགག་པ་ནི།
ཅི་སྟེ་ཕྱོགས་གསུམ་པ་ལྟར་རིག་བྱེད་ཀྱི་ཡི་གེ་གསལ་བ་ནི་བློ་ཡིན་ན་དེའི་གོ་རིམ་ངག་ཏུ་འགྱུར་ཞིང་དེ་མ་བྱས་པར་སྒྲུབ་བོ་ཞེ་ན། ཡི་གེ་གསལ་བའི་བློ་ནི་སྐྱེས་བུའི་བརྟེན་ཅན་མིན་ཞེས་པའི་དམ་བཅའ་ཆོས་ཅན། བསྒྲུབ་བྱ་སྐྱོན་མེད་མིན་པར་ཐལ། ཁས་བླངས་དང་མངོན་སུམ་དང་གྲགས་པ་དང་རྗེས་སུ་དཔག་པས་དུས་ཅིག་ཅར་རམ་མཚུངས་པར་གནོད་པའི་ཕྱིར་ཏེ། དཔྱོད་པ་པའི་གྲུབ་མཐར་བློ་སྐྱེས་བུའི་ཡོན་ཏན་དུ་ཁས་བླངས་པའི་ཕྱིར་དང་། སྐྱེས་བུར་ཐ་སྙད་བྱས་པའི་ཡིད་བྱེད་དང་དབང་སོགས་ལས་སྐྱེ་བར་མངོན་སུམ་གྱིས་གྲུབ་པའི་ཕྱིར་དང་། རྗེས་སུ་འགྲོ་ལྡོག་མི་འཁྲུལ་བའི་རྟགས་ལས་བློ་སྐྱེས་བུའི་འབྲས་བུར་རྗེས་སུ་དཔགས་པས་གྲུབ་པའི་ཕྱིར་དང་། ཚད་མ་གཉིས་ཀྱིས་གྲུབ་པའི་དོན་དེ་ལྟར་འཇིག་རྟེན་ལ་གྲགས་པའི་ཕྱིར་རོ། ། གཉིས་པ་ནི་གསལ་བའི་རིམ་པ་ངག་མིན་གྱི་ཡི་གེའི་རིམ་པ་ངག་ཡིན་ཞིང་དེ་ཡི་གེ་ལས་རྫས་ཐ་དད་པའོ་ཞེ་ན། ཡི་གེ་རྣམས་ཆོས་ཅན།
དེ་ལས་རྫས་ཐ་དད་པའི་དེའི་རིམ་པའང་ངག་མ་ཡིན་པར་ཐལ། དེ་ལས་རྫས་ཐ་དད་པའི་དེའི་རིམ་པ་མེད་པའི་ཕྱིར་ཏེ། སྣང་རུང་མ་དམིགས་པས་སོ་ཞེས་གསལ་བར་དཔྱད་ནས་ངག་ནི་ཡི་གེ་ལས་ཐ་དད་ཅེས་པར་བཀག་ཟིན་ཏོ། ། གཉིས་པ་ནི། ཡི་གེའི་རིམ་པ་དེ་ནི་ཆོས་ཅན། ཇི་ལྟར་སྐྱེས་བུའི་བརྟེན་ཅན་མིན་ཏེ་ཡིན་པར་ཐལ། དོན་ལ་ཡི་གེ་དང་གཅིག་དང་ཐ་དད་དུ་མ་གྲུབ་ཀྱང་ཡི་གེའི་བཀོད་པ་ལ་རྟོག་པས་སྒྲོ་བཏགས་ནས་བྱས་པའི་ཕྱིར་རོ། ། གཉིས་པ་སྒྲ་མི་རྟག་པར་སྒྲུབ་པ་ལ་ལྔའི་དང་པོ་ལྟོས་མེད་ཡིན་པས་འཇིག་པར་སྒྲུབ་པ་ནི། སྒྲའམ་དངོས་པོ་གཞན་མི་རྟག་པར་ཇི་ལྟར་རྟོགས་ཞེ་ན། སྒྲ་ནི་ཆོས་ཅན།
མི་རྟག་པ་ཉིད་དེ། དངོས་པོར་ཡོད་པའི་ཕྱིར། ཁྱབ་པ་ཡོད་དངོས་པོར་ཡོད་ཙམ་ཆོས་ཅན། འཇིག་པ་དང་རང་ཆས་སུ་འབྲེལ་པ་ཉིད་དེ། རྒྱུ་དོན་གཞན་ལ་ལྟོས་མེད་དུ་རང་རྒྱུ་ལས་འཇིག་པའི་ཆོས་ཅན་དུ་བྱུང་བའི་ཕྱིར་རོ། ། གཉིས་པ་འཇིག་པ་ལྟོས་བཅས་ཡིན་པ་དགག་པ་ནི། མ་གྲུབ་སྟེ་ཤིང་དང་བུམ་པ་འཇིག་པ་ནི་མེ་དང་དབྱུག་པའི་རྗེས་སུ་འགྲོ་ལྡོག་བྱེད་པར་སྣང་བས་སོ། ། ཞེ་ན། མེ་ལས་སྐྱེས་པའི་ཤིང་གི་འཇིག་པ་དེ་ཤིང་ཉིད་དམ་ཤིང་ལས་དོན་གཞན་ཡིན། འོན་ཏེ་མེ་ལས་སྐྱེས་པའི་ཤིང་གི་འཇིག་པ་དེ་ཤིང་ལས་དོན་གཞན་དུ་གྱུར་པའི་ཤིང་གི་འཇིག་པ་དག་སྐྱེ་ཞེ་ན།
ཤིང་མེས་བསྲེགས་པའི་འོག་རོལ་དུ་ཆོས་ཅན། ཤིང་ནི་མཐོང་བ་ཉིད་དུ་འགྱུར་བ་སྟེ་མེས་ཤིང་ཞིག་པར་བྱས་པའི་སྒོ་ནས་ཤིང་མ་མཐོང་བ་མིན་པར་ཐལ། མེས་ཤིང་འཇིག་པ་སྟེ་ཞིག་པར་བྱས་པ་མེད་པའི་ཕྱིར་ཏེ། མེ་ལས་ཤིང་གི་འཇིག་པ་ཤིང་ལས་དོན་གཞན་སྐྱེས་པའི་ཕྱིར། མ་ངེས་ཏེ་མེ་ལས་སྐྱེས་པའི་ཞིག་པ་དེ་ཉིད་ཤིང་འདིའི་འཇིག་པ་ཡིན་པའི་ཕྱིར་ཤིང་མི་སྣང་ཞེ་ན། མེ་ལས་སྐྱེས་པའི་ཤིང་མེད་པ་དེ་ཤིང་གི་འཇིག་པ་ཞེས་མིང་དུ་བྱས་པ་ནི་བླའི། ཤིང་ཞིག་པ་ཆོས་ཅན། ཇི་ལྟར་རང་ལས་དོན་གཞན་ཤིང་གི་འཇིག་པ་ཡིན་པའི་སྒོ་ནས་ཁྱོད་མེ་ལས་སྐྱེས་པས་ཤིང་མི་སྣང་བར་འགྱུར་བ་མི་རིགས་པར་ཐལ། ཤིང་ལས་དོན་གཞན་ནི་ཡིན་པའི་ཕྱིར་རོ། ། དོན་གཞན་གྱི་འཇིག་པ་ཡོད་ཀྱང་བླ་སྟེ་ཤིང་གི་འཇིག་པ་ཆོས་ཅན།
དེས་མེས་བྱས་པས་ཅིའི་ཕྱིར་ཤིང་མི་སྣང་བ་མིན་པར་ཐལ། དེ་བྱུང་བ་དང་ཤིང་མཐོང་བ་ལ་འགལ་བ་མེད་པའི་ཕྱིར་ཏེ། དེ་ཤིང་ལས་རྫས་གཞན་ཡིན་པའི་ཕྱིར། གལ་ཏེ་འཇིག་པ་དོན་གཞན་དེས་བདག་གིར་བཟུང་བའི་ཕྱིར་ན་ཤིང་སྣང་བ་མིན་ཞེ་ན། དེ་ཆོས་ཅན། ཤིང་སྒྲིབ་བྱེད་དུ་འགྱུར། རང་ལས་རྫས་གཞན་པའི་ཤིང་དེ་མི་སྣང་བར་བྱས་པའི་ཕྱིར། འདོད་ན་དེ་ཆོས་ཅན། ཤིང་སྒྲིབ་བྱེད་མིན་པར་ཐལ། གང་གི་ཕྱིར་ན་དེ་ཡིས་ཤིང་མཐོང་བའི་གེགས་བྱེད་པའི་ཚུལ་གྱིས་ཤིང་ལ་མི་སྒྲིབ་པའི་ཕྱིར།
མ་གྲུབ་ན་དེ་ཆོས་ཅན། ཤིང་མིག་བློས་མཐོང་བའི་གེགས་བྱེད་པར་འགྱུར་གྱི་ཤིང་གི་ཐོགས་པར་བྱེད་པ་དང་དྲི་རོ་ལ་སོགས་པའི་རྫས་ཀྱི་ནུས་པ་ཐམས་ཅད་ཀྱི་གེགས་མི་བྱེད་པར་ཐལ། ཁྱོད་ཤིང་གི་སྒྲིབ་བྱེད་ཡིན་པའི་ཕྱིར། མ་ངེས་ནས་ཐ་དད་ཀྱི་གེགས་བྱེད་ན་དེ་ཆོས་ཅན། ཤིང་འཇིག་བྱེད་དུ་ཐལ། ཤིང་གི་ནུས་པ་ཐ་དད་ཉམས་པར་བྱད་པའི་ཕྱིར་རོ། ། འདོད་ན་དེས་ཀྱང་ཤིང་ལས་དོན་གཞན་གྱི་འཇིག་པ་དེ་བྱེད་ཅིང་། དེས་ཀྱང་ཡང་དོན་གཞན་བྱེད་པས་ཤིང་འཇིག་བྱེད་ཐུག་མེད་དུ་འགྱུར་རོ། ། གཞན་ཡང་ཤིང་གི་འཇིག་པ་ཆོས་ཅན། འཇིག་པ་ཅན་དུ་འགྱུར།
སྐྱེ་བའི་ཕྱིར། ཤིང་བཞིན། འདོད་པ་དེ་ལྟ་ནའང་མེས་བསྐྱེད་པའི་ཤིང་གི་ཞིག་པ་མེད་པར་གྱུར་པའི་འོག་རོལ་དུ་ཆོས་ཅན། ཤིང་མཐོང་བར་འགྱུར། ཤིང་ཞིག་པ་མེད་པའི་ཕྱིར། གལ་ཏེ་མ་ངེས་ཏེ་ནག་པའི་གསོད་བྱེད་བསད་པ་ན་བསད་བའི་ནག་པ་སླར་འབྱུང་བ་མིན་པ་ཇི་བཞིན་དུ་ཤིང་གི་འཇིག་པ་འདི་ལའང་ཤིང་ཞིག་པ་མེད་ཀྱང་སླར་མི་འབྱུང་བའི་ཚུལ་དེ་བཞིན་ཡིན་ཞེ་ན། ལན་འདི་ནི་མི་རིགས་ཏེ། ནག་པའི་གསོད་བྱེད་ཆོས་ཅན། བསད་པའི་ནག་པའི་རང་བཞིན་ཉིད་མ་ཡིན་ཏེ། ནག་པ་གསོད་པའི་རྒྱུ་ཡིན་པའི་ཕྱིར།
དེས་ན་ངེད་ཀྱིས་གསོད་པའི་རྒྱུ་དང་མཚུངས་པའི་འཇིག་རྒྱུ་མེ་ལོག་པའི་ཕྱིར། ནག་པ་བསད་པ་དང་འདྲ་བའི་ཤིང་སྣང་བར་ཐལ། ཞེས་བརྗོད་པ་ན་སྐྱོན་དེ་མཚུངས་ན་ཡང་དེ་སྐད་མི་སྨྲའི། བསད་པ་དང་མཚུངས་པའི་ཤིང་ཞིག་པ་མེད་པའི་ཕྱིར། བསད་པའི་ནག་པ་དང་འདྲ་བའི་ཤིང་སྣང་བར་ཐལ་ཞེས་བརྗོད་པས་དེ་ལྟ་བུའི་སྐྱོན་གྱི་གོ་སྐབས་མེད་དོ། ། གལ་ཏེ་འཇིག་པ་དེ་ཤིང་དེ་ཉིད་ཡིན་ཞེ་ན། ཤིང་ཉིད་ཆོས་ཅན། འཇིག་པའི་དངོས་པོ་ཉིད་དུ་འགྱུར། ཤིང་གི་འཇིག་པ་རང་ལས་དོན་གཞན་མ་ཡིན་པའི་ཤིང་ཡིན་པའི་ཕྱིར། འདོད་ན།
དེ་ཡོད་ཉིད་ཕྱིར་རྒྱུ་ཅན་མིན། ། ཞེས་འདོན་པས་ཤིང་གི་འཇིག་པ་ཆོས་ཅན། མེ་དེའི་རྒྱུ་ཅན་མིན་པར་ཐལ། མེ་ཉེ་བའི་སྔ་རོལ་ནས་ཤིང་གི་རྒྱུ་ལས་གྲུབ་ཟིན་ནས་ཡོད་པའི་ཤིང་གི་འཇིག་པ་ཉིད་ཡིན་པའི་ཕྱིར། བརྟག་པའི་ཕྱོགས་གཉིས་པོ་གང་རུང་ཞིག་ཡིན་དགོས་ཏེ། དངོས་པོའི་ཆོས་མི་རྟག་པ་ལ་དེ་ཉིད་དང་གཞན་དུ་བརྟགས་པ་འདི་ལས་གཞན་པའི་རྣམ་པའང་མེད་པའི་ཕྱིར་རོ། ། གསུམ་པ་རྒྱུ་མེད་ཕྱོགས་ལ་རྩོད་པ་སྤང་བ་ལ་གསུམ་གྱི་དང་པོ་རྟག་མི་རྟག་ལྷན་ཅིག་འབྱུང་བ་སྤང་བ་ནི། གསལ་བྱེད་པས་ཞིག་ནས་མེད་པ་འཇིག་པར་བཟུང་ནས་འཇིག་པ་ཆོས་ཅན། རྟག་པར་ཐལ། རྒྱུ་མེད་པ་ཅན་ཡིན་པའི་ཕྱིར།
འདོད་ནའང་དངོས་པོ་ཆོས་ཅན། འཇིག་པ་རྟག་པ་དག་ལྷན་ཅིག་ཏུ་འབྱུང་བ་ཡོད་པར་འགྱུར། འཇིག་པའི་བདག་ཉིད་ཡིན་པའི་ཕྱིར་ཞེ་ན། ཤིང་ཞིག་ནས་མེད་པའི་མཚན་ཉིད་ཅན་གྱི་འཇིག་པ་ཆོས་ཅན། ཁྱོད་རྟག་པ་ཡིན་པ་དེ་ཤིང་གི་དངོས་པོ་དང་ལྷན་ཅིག་འབྱུང་བ་མིན་ཏེ། རྟག་པ་དང་མི་རྟག་པ་ཉིད་གང་ལས་ཡིན་ཏེ་རྟག་མི་རྟག་གང་གིའང་ཆོས་སུ་མི་རུང་བའི་ཕྱིར་རོ། ། གལ་ཏེ་ཞིག་ནས་མེད་པའི་མཚན་ཉིད་ཅན་གྱི་འཇིག་པ་ཞེས་བྱ་བའི་དངོས་པོའི་ཆོས་མི་འདོད་ན་ཁྱོད་ལ་ཆོས་ཅན། ཞིག་ནས་མེད་པའི་འཇིག་པ་ལས་དངོས་པོ་འཇིག་པར་མི་འགྱུར། མེད་པ་ཉིད་ཀྱི་བྱ་བའི་མི་རུང་བའི་ཕྱིར། འདོད་ན་དངོས་པོ་འཇིག་པ་ཅན་དུ་མི་འགྱུར་ཞེ་ན།
ཁོ་བོ་ཅག་ལ་ཆོས་ཅན། དེ་ལྟ་བུའི་ཐལ་བར་འགྱུར་བས་གནོད་པར་མི་རུང་སྟེ། འདོད་པས་ལན་ཐེབས་པའི་ཕྱིར་ཏེ། གང་གི་ཕྱིར་ན་དངོས་པོ་རྣམས་རང་ལས་དོན་གཞན་ཞིག་པའི་མཚན་ཉིད་ཅན་གྱི་འཇིག་པ་ཡི་རྒྱུས་འཇིག་པར་བྱེད་པ་དག་ནི་ཁོ་བོ་ཅག་མི་འདོད་པའི་ཕྱིར་རོ། ། འཇིག་པ་ངོ་བོ་མེད་པ་དེ་ལྟར་ན་འཇིག་པ་རྒྱུ་མེད་དུ་ཇི་ལྟར་བརྗོད་ཅེ་ན། དངོས་པོ་སྐྱེས་པ་ཆོས་ཅན། འཇིག་པར་འགྱུར་བ་ཕྱིས་འབྱུང་གི་རྒྱུ་དོན་གཞན་ལྟོས་པ་མེད་དེ། རང་རྒྱུ་ལས་འཇིག་པར་བྱུང་བའི་ཕྱིར་ཞེས་པའི་རྟགས་ལས་འཇིག་པ་རྒྱུ་གཞན་ལ་ལྟོས་པ་བཀག་ནས་དངོས་པོ་དེ་འཇིག་པའི་ངང་ཚུལ་ཅན་དུ་ཤེས་པར་བྱ་བའི་དོན་དུ་རྟོག་པའི་སེམས་ཀྱིས་ནི་དངོས་པོ་འཇིག་པའི་གནས་སྐབས་དེའི་ལྡོག་པ་དངོས་པོ་ལས་ཐ་དད་དུ་སྒྲོ་བཏགས་ནས་ཁོ་བོ་ཅག་གིས་འཇིག་པའི་གནས་སྐབས་དེ་རྒྱུ་མེད་པ་ཅན་དུ་བཤད་དོ། ། གཉིས་པ་གཅིག་དང་ཐ་དད་ཀྱི་བརྟག་པ་མཚུངས་པ་སྤང་བ་ནི། འཇིག་པ་ལ་རྒྱུ་གཞན་མེད་ཀྱང་ཞིག་ནས་མེད་པའི་འཇིག་པ་དེ་རང་གི་ངོ་བོ་ཉིད་ཀྱིས་ཡོད་པ་ཡིན་ནའང་དངོས་པོ་ལས་དེ་ཉིད་དང་གཞན་དུ་བརྟགས་ནས་མེ་ལས་དོན་གཞན་གྱུར་པ་ཅེས་སོགས་དང་།
འཇིག་པ་གཞན་ཉིད་མ་ཡིན་ན་ཞེས་སོགས་ཀྱི་རྣམ་པར་རྟོག་པ་འདི་ཁྱེད་ལའང་མཚུངས་སོ་ཞེ་ན། དངོས་པོ་ཆོས་ཅན། འདི་ནི་འཇིག་པ་ཞེས་བྱ་བའི་ཆོས་ཅུང་ཟད་ཀྱང་དོན་གཞན་དུ་འགྱུར་བ་མེད་དེ། བདག་ཉིད་འཇིག་པའི་ངང་ཚུལ་ཅན་ཡིན་པའི་ཕྱིར། དེས་ན་ཁོ་བོ་ཅག་འཇིག་པ་རྒྱུ་མེད་པ་ཅན་དུ་སྨྲ་བ་འདི་ནི་ཆོས་ཅན། རྒྱུ་ལས་དངོས་པོའི་ངོ་བོར་གྲུབ་པའི་དངོས་པོའི་ཞིག་པའམ་རྒྱུ་གཞན་ལ་ལྟོས་པའི་དངོས་པོ་ལས་དོན་གཞན་པའི་ཆོས་རྒྱུ་མེད་པ་ཅན་དུ་མི་སྨྲ་སྟེ། ཞིག་པའི་མཚན་ཉིད་ཅན་གྱི་འཇིག་པ་དེ་ཉིད་ནི་དངོས་པོ་མེད་པར་གྱུར་པ་ཙམ་ཞིག་ཡིན་ཞེས་སྔར་བཤད་པའི་ཕྱིར། དེས་ན་ཞིག་པ་དེ་ཆོས་ཅན། དངོས་པོ་ལས་དེ་ཉིད་དང་རྫས་གཞན་གྱི་རྣམ་རྟོག་མཚུངས་པ་མ་ཡིན་ཏེ། དེ་ཅིར་ཡང་མི་རུང་བའི་ཕྱིར།
ཁྱབ་པ་ཡོད་ཡོད་པ་སྟེ་དངོས་པོ་སྐྱེ་བ་ལ་དེ་ཉིད་དང་རྫས་ཐ་དད་དུ་ཡོད་ཅེས་པའི་རྣམ་རྟོག་དེ་རིགས་པར་འགྱུར་ཏེ། དངོས་པོར་ཡོད་པ་ནི་སྐྱེ་བའི་བྱ་བ་དང་འབྲེལ་བའི་ཕྱིར་རོ། ། བྱ་བ་དངོས་དང་འབྲེལ་ཕྱིར་རོ། ། ཞེས་འདོན་ཏོ། དེས་ན་སྐད་ཅིག་མར་སྨྲ་བའི་ཁོ་བོ་ཅག་ཆོས་ཅན། དངོས་པོའི་འཇིག་པ་ཞིག་ནས་མེད་པ་དེ་དངོས་པོར་མེད་པར་འགྱུར་ཞེས་བརྗོད་པ་ན་ཞིག་ནས་མེད་པ་རྫས་གྲུབ་འགའ་ཞིག་ཀྱང་བརྗོད་པ་མིན་ཏེ། ཞིག་པ་དངོས་པོ་མིན་ཞེས་བྱ་བའི་ཚུལ་གྱི་དངོས་པོ་ཡིན་པ་བཀག་ཙམ་ཉིད་བརྗོད་པའང་ཡིན་པའི་ཕྱིར། དེས་ན་ཁོ་བོ་ཅག་ལ་དངོས་པོ་དེ་ཉིད་དང་གཞན་ཉིད་ཀྱི་རྟག་པ་མི་འཇུག་གོ ། དེའི་ཕྱིར་འཇིག་པ་ལ་རྒྱུ་ཅུང་ཟད་ཀྱང་མེད་པ་དེ་ལྟར་ན་བུམ་པ་ཞིག་པ་དེ་ཆོས་ཅན། ཅི་སྟེ་རྒྱུ་ཐོ་སོགས་འགའ་ཞིག་གིས་བསྐྱེད་བྱ་ཡིན་པའི་སྒོ་ནས་ཐོ་སོགས་ལ་ལྟོས་ཆོས་སུ་འགྱུར་བ་མིན་པར་ཐལ།
གལ་ཏེ་དེ་ལ་རྒྱུས་བསྐྱེད་པའི་ལས་སུ་བྱ་བ་ཅུང་ཟད་གཅིག་ཡོད་ན་རྒྱུ་གཞན་ལ་ལྟོས་པར་འགྱུར་གྱི་ཡང་འཇིག་རྒྱུས་དེ་ལ་བྱ་བ་དངོས་པོ་བ་གང་ཅུང་ཟད་ཀྱང་མི་བྱེད་པའི་ཕྱིར་རོ། ། གསུམ་པ་ཧ་ཅང་ཐལ་བ་སྤང་བ་ནི། ཞིག་པ་རང་བཞིན་མེད་པར་སྟོན་པའི་རྒྱུ་དེས་ནི་ཞིག་པ་དེ་རྒྱུ་མེད་ཅན་ཡིན་པར་ཁས་ལེན་ནའང་ཞིག་པ་ཆོས་ཅན། སྐད་ཅིག་དང་པོར་མ་བྱུང་བ་ཉིད་ནས་སྐད་ཅིག་གཉིས་པར་ཁྱོད་དངོས་པོ་ལ་འབྱུང་བར་འགྱུར། རྒྱུ་མེད་ཀྱི་འཇིག་པ་ཡིན་པའི་ཕྱིར། ཁྱབ་པ་ཡོད་རྒྱུ་མེད་ཡིན་ན་སྔར་མེད་ཕྱིས་འབྱུང་ཡིན་པ་འགལ་བའི་ཕྱིར། འདོད་ན། དེ་ཆོས་ཅན། མྱུ་གུ་ལྟར་དངོས་པོ་ལ་ཡོད་པ་ཉིད་དང་རེས་འགའ་ཞིག་པ་ཉིད་དུ་འབྱུང་བ་མ་ཡིན་པར་ཐལ། སྐད་ཅིག་དང་པོའི་ཚེ་མ་སྐྱེས་པ་ལ་སྐད་ཅིག་གཉིས་པར་དངོས་པོ་ལ་དེ་འབྱུང་བར་འགྱུར་བ་ཡོད་པའི་ཕྱིར་ཏེ།
དེའི་དོན་ནི་རེས་འགའ་འབྱུང་བས་སོ། ། ཞེས་པའོ། ། དེ་ལྟ་བུའི་སྐྱོན་བརྗོད་ཀྱི་ཧ་ཅང་ཐལ་བའང་འཇིག་པ་ངོ་བོ་མེད་པར་བསྟན་པ་འདིས་བསལ་བ་ཡིན་ཏེ། འཇིག་པའི་ཚེ་ཞིག་པ་ཞེས་བྱ་བའི་དངོས་པོ་འགའ་ཞིག་ཀྱང་འབྱུང་བར་ཁས་མ་བླངས་པས་ཐལ་འགྱུར་སྔ་ཕྱི་ལ་རྟགས་མ་གྲུབ་པས་སྔ་མ་ལ་རྟགས་མ་གྲུབ་དང་། ཕྱི་མ་ལ་འདོད་པས་ལན་ཐེབས་པའི་ཕྱིར་རོ། ། བཞི་པ་ཡོད་ཙམ་འཇིག་པའི་ངོ་བོར་སྒྲུབ་པ་ནི། འོན་ཏེ་དངོས་པོར་མཚུངས་པ་ལ་ཇི་ལྟར་སྐྱེ་ལྡན་གྱི་དངོས་པོ་འགའ་ཞིག་ཉིད་རང་གི་ཡུལ་དུ་གཞན་འབྱུང་བའི་གེགས་བྱེད་པའི་མཚན་ཉིད་ཅན་གྱི་ཐོགས་བཅས་ཉིད་དུ་འདོད་ཀྱི་ཐམས་ཅད་དེ་མིན་པ་བཞིན་དུ་སྐྱེ་ལྡན་གྱི་ཡོད་པ་རྣམས་འཇིགས་པའི་རང་བཞིན་ཡིན་གྱི་མཁའ་སོགས་སྐྱེ་ལྡན་མིན་པ་རྣམས་སྐད་ཅིག་མ་མིན་པས་ཡོད་ཙམ་འབྲེལ་པ་ཅན་མིན་ནོ་ཞེ་ན། དངོས་པོ་ཆོས་ཅན། ཐོགས་བཅས་ཐོགས་མེད་གཉིས་ཡོད་དེ། ཐོགས་བཅས་ཐོགས་མེད་དུ་བསྐྱེད་པའི་རྒྱུའི་རང་བཞིན་གྱི་ནུས་པ་སོ་སོར་ངེས་པ་ལས་རྗེས་སུ་མཐུན་པར་འབྲས་བུའི་རང་བཞིན་ཐོགས་བཅས་ཐོགས་མེད་སོ་སོར་འབྱུང་བར་ངེས་པ་ཡོད་པའི་ཕྱིར་རོ། །
དེ་བཞིན་དུ་དངོས་པོར་ཡོད་པ་ཆོས་ཅན། རྟག་མི་རྟག་གི་ངོ་བོ་ཐ་དད་གཉིས་མེད་དེ། རྟག་མི་རྟག་གི་ངོ་བོ་ཐ་དད་དུ་བྱེད་པའི་རྒྱུ་རྣམས་མེད་པའི་ཕྱིར། རྒྱུ་ཐམས་ཅད་ཀྱིས་རང་འབྲས་འཇིག་པའི་རང་བཞིན་དུ་བསྐྱེད་པའི་ཕྱིར་རོ། ། ལྔ་པ་ཚུལ་དེས་འབྲེལ་ནུས་རྟག་པའང་ཁེགས་པ་ནི། དངོས་པོ་ཐམས་ཅད་སྐད་ཅིག་མར་བསྒྲུབས་པ་དེའི་ཕྱིར་སྒྲ་དོན་དེ་རྣམས་ཀྱི་འབྲེལ་པ་ཡང་ཆོས་ཅན། རྟག་པ་ཉིད་ནི་བསལ་བ་ཡིན་པར་ཐལ། དངོས་པོ་ཡིན་པའི་ཕྱིར་རོ། ། རྒྱལ་དཔོག་པ་དག་གིས་སྒྲའི་ནུས་པ་རུང་བ་ཉིད་ཅེས་བྱ་བ་རྟག་པ་དོན་གོ་བའི་རྟེན་དུ་བརྗོད་པ་དེ་སྒྲ་ལས་གཞན་ཡིན་ནའང་བླ་སྟེ། སྒྲ་ཆོས་ཅན།
དེའི་ནུས་པ་རྟག་པ་ཡོད་པ་མ་ཡིན་པར་ཐལ། དེ་མི་རྟག་པའི་ཕྱིར་ཞེས་སྔར་སྒྲ་དོན་གྱི་འབྲེལ་པ་དོན་གཞན་དུ་འདོད་པ་ལ་བཤད་པའི་སྐྱོན་འབྲེལ་པ་ཅན་རྣམས་མི་རྟག་ཕྱིར་ཞེས་སོགས་ཀྱིས་བསལ་པ་ཡིན་ནོ། ། གསུམ་པ་ལ་གཉིས་ཀྱི་དང་པོ་འཁྲུལ་ཚུལ་དངོས་ནི། མ་བྱས་སུ་ཆུག་ཀྱང་རིག་བྱེད་ཀྱི་ཚིག་ཆོས་ཅན། སྐྱེས་བུས་མ་བྱས་པ་ཞེས་བྱ་བ་དེ་ཉིད་ཀྱི་རྒྱུ་མཚན་གྱིས་དོན་ཇི་ལྟ་བ་བཞིན་དུ་ཕྱིན་ཅི་མ་ལོག་པར་ཤེས་པའི་སྒྲུབ་བྱེད་དེ་རྒྱུ་མིན་པར་ཐལ། སྐྱེས་བུའི་ཉེས་པ་ཆགས་སོགས་ཀྱིས་བསྒྱུར་བའི་སྐྱོན་མེད་པའི་སྒྲོན་མེའི་འོད་དང་ཟླ་བའི་འོད་ཟེར་ལ་སོགས་དོན་ཇི་ལྟ་བ་བཞིན་ཤེས་པའི་རྒྱུ་བྱེད་པ་ལས་རྣམ་པ་གཞན་དུ་མཚན་མོ་ཨུད་པ་ལ་སྔོན་པོ་ལ་དམར་པོ་དང་། གོས་སེར་པོ་ལ་དཀར་པོར་མཐོང་བའི་ལོག་ཤེས་ཀྱི་རྒྱུར་མཐོང་བའི་ཕྱིར་རོ། ། གཞན་ཡང་དེ་ནི་མ་བྱས་པར་འདོད་ནའང་དེ་ཆོས་ཅན། དོན་ཇི་ལྟ་བ་བཞིན་ཤེས་པ་ཉིད་ཀྱི་རྒྱུར་མི་འགྱུར། རྟག་པའི་ཕྱིར།
ཁྱབ་པ་ཡོད་རྟག་པ་དག་ཆོས་ཅན། རང་གི་དངོས་པོའི་ནུས་པ་ཉེ་བའི་སྒོ་ནས་ཤེས་པའང་འབྲས་བུ་གཞན་འགའ་ཡང་སྐྱེ་བ་ཡོད་པ་མ་ཡིན་ཏེ། འགྱུར་བ་མེད་པའི་ཕྱིར། མ་ངེས་ཏེ། ནམ་མཁའ་རྟག་པ་ལས་བློ་སྐྱེའོ་ཞེ་ན། ཐོག་མེད་ནས་རིགས་མཐུན་གྱི་རྣམ་རྟོག་གིས་བསྒོས་པའི་བག་ཆགས་ཀྱི་ནུས་པ་ལས་བྱུང་བའི་འདུས་མ་བྱས་ནམ་མཁའོ་སྙམ་པའི་བློ་དག་ཆོས་ཅན། ཕྱི་རོལ་དུ་བརྟགས་པའི་འདུས་མ་བྱས་ནམ་མཁའ་དེ་ལ་སྐྱེ་བར་འགྱུར་བར་འཛིན་པ་དེ་འཁྲུལ་པ་འགའ་ཞིག་ཏུ་འགྱུར་གྱི་ནམ་མཁའི་དོན་རང་མཚན་གྱི་སྤྱོད་ཡུལ་ཅན་མ་ཡིན་ཏེ། ལུང་བཞིན་ནམ་མཁར་སྒྲོ་བཏགས་པ་དེར་སྣང་བའི་སྤྱོད་ཡུལ་ཅན་འབའ་ཞིག་ཡིན་པའི་ཕྱིར་རོ། ། གཉིས་པ་དེའི་ལན་དགག་པ་ལ་གཉིས་ཀྱི་དང་པོ་འདོད་པ་བརྗོད་པ་ནི། གལ་ཏེ་ལོག་པའི་དོན་ཅན་གྱི་ངག་མ་ལུས་པ་སྐྱེས་བུས་བྱས་པ་ཉིད་དུ་མཐོང་བ་ཉིད་ཀྱི་ཕྱིར་ན་རྟགས་མ་བྱས་པ་བཟློག་པ།
བྱས་པས་བདེན་པའི་དོན་ཅན་དང་འགལ་བ། ལོག་པའི་དོན་ཅན་ལ་ཁྱབ་པའི་ཕྱིར་ན་རིག་བྱེད་ཀྱི་ཚིག་ནི་བདེན་པའི་དོན་ཅན་ཡིན་ཏེ། མ་བྱས་པའི་ཕྱིར་ཞེས་པའི་རྟགས་འདི་ཆོས་ཅན། བདེན་པའི་དོན་ཅན་གྱིས་ཁྱབ་པའི་རྗེས་འགྲོ་མེད་ཀྱང་ལྡོག་པ་ཙམ་གྱིས་སྒོ་ནས་གོ་བྱེད་དུ་འགྱུར་ཏེ། ཕྱོགས་ཆོས་དང་མི་མཐུན་ཕྱོགས་ལོག་པའི་དོན་ཅན་ལས་ལྡོག་པ་གྲུབ་པའི་ཕྱིར་ཏེ། བྱས་པས་ལྡོག་པས་སོ་ཞེ་ན། གཉིས་པ་སུན་འབྱིན་བཤད་པ་ལ་གསུམ་གྱི་དང་པོ་མ་བྱས་པ་ལ་ལྡོག་པ་མེད་པ་ནི། སྐྱེས་བུས་མ་བྱས་པ་དེ་ནི་ཆོས་ཅན། ལོག་པའི་དོན་ཅན་ལ་ཡོད་པར་དོགས་པར་འགྱུར་ཏེ། དེ་ལོག་པའི་དོན་ཅན་ལ་མེད་ཕྱིར་ཏེ་མི་སྲིད་པའི་རྒྱུ་མཚན་བཟློག་པ་ལོག་པའི་དོན་ཅན་ལ་སྲིད་པ་དེར་ཡང་འགྱུར་བ་ལ་གནོད་པ་ཅན་གྱི་གཏན་ཚིགས་མ་བསྟན་ནའང་དེའི་ཕྱིར་རོ། །
གལ་ཏེ་ལོག་པའི་དོན་ཅན་ཆོས་ཅན། མ་བྱས་པ་ལ་མི་འཇུག་སྟེ། བྱས་པ་ལ་མཐོང་བའི་ཕྱིར་ཞེ་ན། དེ་ཆོས་ཅན། བྱས་པ་ལ་མཐོང་བས་བྱས་པ་དང་འགལ་བ་མ་བྱས་པ་ལ་མེད་པར་མི་འགྲུབ་སྟེ། དངོས་པོ་འགལ་བ་དག་ལ་ཡང་ཆོས་ཅིག་གིས་ཁྱབ་པར་བྱེད་པ་མཐོང་བའི་ཕྱིར་རོ། ། དཔེར་ན་རྩོལ་བ་ལས་བྱུང་མ་བྱུང་གི་དངོས་པོ་འགལ་བ་དག་ལ་བྱས་པའང་མི་རྟག་པ་གཅིག་གིས་ཁྱབ་པ་བཞིན་ནོ། ། འོན་ཏེ་མ་བྱས་པ་ནི་འགའ་ཞིག་ཏུ་ལོག་པའི་དོན་ཅན་ལ་འཇུག་པར་མི་སྣང་བས་མེད་པར་གྲུབ་ཅེ་ན། གོང་དུ་གཏན་ཚིགས་ཀུན་ལ་མི་མཐུན་ཕྱོགས་ལ་མེད་པར་ཚུར་མཐོང་གིས་མི་དམིགས་པ་ཙམ་གྱིས་མ་འགྲུབ་ཅེས་ནི་བཤད་ཟིན་ཏོ། ། དེ་བས་ན་མ་བྱས་པའི་རྟགས་ཆོས་ཅན།
ལོག་པའི་དོན་ཅན་མཐའ་དག་ལས་ལྡོག་པ་ཉིད་ལས་ཐེ་ཚོམ་ཟ་བར་ཐལ། ལོག་པའི་དོན་ཅན་མཐའ་དག་ལ་མེད་པ་ཉིད་དུ་ནི་མ་གྲུབ་པའི་ཕྱིར་ནའོ། ། གཉིས་པ་གོ་བྱེད་ཡིན་ན་རྗེས་འགྲོ་དགོས་པ་ནི། དེ་ཆོས་ཅན། རྟགས་ཡང་དག་མ་ཡིན་པར་ཐལ། ཚུལ་གསུམ་ཚད་མས་གྲུབ་པ་མེད་པའི་ཕྱིར་ཏེ། རྗེས་འགྲོ་མེད་པས་སོ། ། སྔ་མ་ལ་ཁྱབ་པ་ཡོད་གལ་ཏེ་མཐུན་ཕྱོགས་ལ་རྗེས་འགྲོ་དང་མི་མཐུན་ཕྱོགས་ལ་ལྡོག་པ་དང་བསྒྲུབ་བྱའི་ཆོས་ཅན་ལ་ཡོད་པ་ཉིད་ཀྱི་ཕྱོགས་ཆོས་ཏེ་ཚུལ་གསུམ་པོ་དེ་ཡོད་པར་ངེས་པའི་འབྲས་བུ་ཅན་གྱི་ཚད་མའི་ཤེས་པ་ཡིས་གྲུབ་པར་གྱུར་ན་སྒྲུབ་བྱེད་དུ་འགྱུར་བའི་ཕྱིར་ཏེ། སློབ་དཔོན་ཕྱོགས་གླང་གིས། རྗོད་པ་གང་ཞིག
གཉིས་ཀ་ལ་ངེས་པ་དེ་ཁོ་ན་བསྒྲུབ་པར་བྱེད་པའམ་སུན་འབྱིན་པར་བྱེད་པ་ཡིན་ནོ་ཞེས་སོ། ། གསུམ་པ་ལྡོག་པ་ཡོད་པར་གྲུབ་ན་རྗེས་འགྲོ་གྲུབ་པ་ནི། ལྡོག་པ་རྐྱང་པ་ཅན་ཡང་མི་སྲིད་དེ། རེག་བྱེད་བདེན་པའི་དོན་ཅན་དུ་བསྒྲུབ་པའི་གཏན་ཚིགས་ཐམས་ཅད་ཆོས་ཅན། བདེན་པའི་དོན་ཅན་ལ་རྗེས་འགྲོ་ཅན་དུ་ཐལ། ཡུལ་གང་ལ་བསྒྲུབ་བྱའི་ཆོས་བདེན་པའི་དོན་ཅན་གྱི་མི་མཐུན་ཕྱོགས་ལོགས་པའི་དོན་གྱི་ཁྱབ་བྱེད་བྱས་པ་ལོག་པས་ཁྱབ་བྱ་ལོག་པའི་དོན་ཅན་བཟློག་པའི་མཚན་ཉིད་ཅན་གྱི་ལྡོག་ཁྱབ་གྲུབ་པའི་ཕྱིར། བརྗོད་ཅེས་པ་ཁས་བླངས་སུ་སྟོན་པའོ། ། ཁྱབ་པ་ཡོད་ལོག་པའི་དོན་བཀག་པ་དེ་ཉིད་ནི་རྟགས་མ་བྱས་པ་འདིའི་བསྒྲུབ་བྱའི་ཆོས་ཀྱི་སྤྱིས་མཐུན་པའི་མཐུན་ཕྱོགས་སུ་འགྱུར་བ་དེས་ནའོ། ། བཞི་པ་སྔགས་མ་བྱས་པ་དགག་པ་ལ་བཞི་ལས་དང་པོ་འབྲས་བུ་འགྲུབ་པ་བརྡ་ལ་ལྟོས་པ་ནི། རིག་བྱེད་པ་དག་གི་སྒྲ་དེ་དག་སྔགས་ཡིན་པས་དེ་སྐྱེས་བུས་བྱས་པར་བསྟན་པ་ནི་སྔགས་རྣམས་ཆོས་ཅན།
སྐྱེས་བུས་བྱས་པར་ཐལ། སྐྱེས་བུ་མཐུ་དང་ལྡན་པ་འགའ་ཡིས་དམ་བཅས་པ་རྣམ་པར་གནས་པའི་ཕྱིར། བརྡ་བྱས་པ་ཉིད་ཡིན་ན་སྔགས་བྱེད་པ་པོའི་འདོད་པའི་འབྲས་བུ་དོན་བྱ་བའི་བྱེ་བྲག་ལྷ་སྤྱན་དྲང་གཤེགས་གསོལ་ལ་སོགས་པའི་མཚན་ཉིད་ཅན་དེ་སྒྲུབ་བྱེད་ཀྱི་ངག་ཡིན་པའི་ཕྱིར་རོ། ། གཉིས་པ་དངོས་པོའི་ནུས་པས་འགྲུབ་པ་དགག་པ་ལ་ལྔའི་དང་པོ་གོ་རིམ་ལོག་པས་འགྲུབ་པར་ཐལ་བ་ནི། ཅི་སྟེ་བརྡ་ལས་དོན་འགྲུབ་པ་མིན་གྱི་ཆོ་ག་སྔོན་དུ་སོང་བ་ལས་འབྲས་བུ་ལ་བརྡ་སྦྱར་བ་ན་སྒྲའི་རང་བཞིན་ནམ་དངོས་པོའི་ནུས་པས་མངོན་པར་འདོད་པའི་འབྲས་བུ་འབྱིན་པ་ཡིན་ཞེ་ན། འདོན་པའི་རིམ་པ་དང་ཆོ་ག་ལས་འདས་པར་སྦྱར་བའི་སྔགས་གཞན་ལའང་ཆོས་ཅན། འདོད་པའི་འབྲས་བུ་འགྲུབ་པར་འགྱུར། རིམ་པ་དང་ཆོ་ག་ལས་མ་འདས་པར་སྦྱར་བའི་སྔགས་དང་ཡི་གེའི་ངོ་བོ་ལ་ཁྱད་པར་མེད་པའི་ཕྱིར། ཁྱབ་པ་ཡོད་ཡི་གེ་ཁོ་ན་སྔགས་ཡིན་གྱི་དེ་ལས་དོན་གཞན་སྔགས་སུ་བྱས་པ་མེད་པས་སོ། ། ཅི་སྟེ་དེ་ལྟར་མིན་གྱི་བཀོད་པ་ཉིད་སྔགས་ཡིན་ནོ་ཞེ་ན།
ཡི་གེ་ལས་དོན་གཞན་ཉིད་དུ་གྱུར་པ་ཡིས་བཀོད་པའང་སྔར་གལ་ཏེ་ཡི་གེ་རིམ་པ་ངག་ཅེས་པར་ནི་བསལ་ཟིན་པ་ཡིན་ལ། བཀོད་པ་དེ་ཡི་གེ་དང་གཅིག་ན་ཡི་གེ་ཉིད་སྔགས་ཡིན་པས་ལུགས་ལས་བཟློག་པའི་སློག་པ་ལ་སོགས་པས་ཀྱང་འདོད་པའི་འབྲས་བུ་སྟེར་བར་ཐལ། དེ་ལས་ཀྱང་ཡི་གེ་ལ་ཁྱད་མེད་པས་བཀོད་པ་མ་ཉམས་པའི་ཕྱིར་རོ། ། ཐལ་བ་ལས་བཀོད་པ་ཆུང་ངུ་ཉམས་པ་ལས་རྣམ་པར་འཚེ་བ་མཐོང་བས་སོ། ། དེ་ཡང་ཆགས་བཅས་ཀྱི་ལྷ་རང་གིས་འཚེ་ལ། ཆགས་བྲལ་གྱི་རང་གིས་མི་འཚེ་ཡང་དེ་ལ་དད་པའི་ལྷ་སོགས་ཀྱིས་བྱེད་དོ། ། གཉིས་པ་འདོད་དོན་རྟག་ཏུ་སྟེར་བར་ཐལ་བ་ནི། སྔགས་ཆོས་ཅན། དེ་ལས་སྐྱེས་བུའི་དོན་རྟག་ཏུ་འགྲུབ་པར་འགྱུར་ཏེ། སྐྱེས་བུའི་དོན་གྱི་འབྲས་བུ་བསྐྱེད་པའི་ནུས་པ་རྟག་ཏུ་ཚང་བར་ཡོད་པའི་ཕྱིར།
མ་གྲུབ་སྟེ་སྔགས་ཀྱི་རྟགས་ཀྱིས་རྟག་པའི་ཆོ་ག་ལ་ལྟོས་པ་ཡིན་པའི་ཕྱིར་ཞེ་ན། དེ་ཆོས་ཅན། ཆོ་ག་ལ་ལྟོས་ནས་འབྲས་བུ་འབྱིན་པར་མི་འགྱུར། ཆོ་ག་སོགས་རྐྱེན་གང་གིས་ཀྱང་རང་བཞིན་ཕུལ་བྱུང་དུ་བསྐྱེད་པའི་ནུས་པ་མེད་པའི་ཕྱིར་ཏེ་རྟག་པས་སོ། ། གསུམ་པ་ཀུན་གྱི་འབྲས་བུ་སྒྲུབ་པར་ཐལ་བ་ནི། གལ་ཏེ་སྐྱེས་བུའི་བྱེད་པ་ལ་མ་ལྟོས་པར་སྔགས་ཀྱི་དངོས་པོའི་རང་བཞིན་གྱི་ནུས་པ་ལས་འབྲས་བུ་སྟེར་བ་དེ་འདྲ་ཡིན་ན། སྔགས་ཀྱི་ནུས་པ་དེ་ཆོས་ཅན། དེ་ནི་མཆོད་སྦྱིན་བྱེད་པ་ལས་གཞན་གདོལ་པ་སོགས་ཀུན་གྱི་འབྲས་བུ་སྒྲུབ་བྱེད་དུ་འགྱུར། རྟག་པ་ལས་འབྲས་བུ་སྟེར་བའི་རང་བཞིན་ཡིན་པའི་ཕྱིར། ཁྱབ་པ་ཡོད་རང་བཞི་ནི་བྲམ་ཟེ་དང་གདོལ་པས་སྟོད་སྨད་དང་ཉེ་རིང་མེད་པའི་ཕྱིར།
སྔགས་ཆོས་ཅན། སྒྲུབ་པར་བྱེད་པ་པོའི་ཁྱད་པར་མཆོད་སྦྱིན་བྱེད་པ་ལ་ཡང་ལྟོས་པ་མི་རུང་བར་ཐལ། ལེགས་པར་བྱས་པ་མིན་པའི་ཕྱིར། དེ་ལྟ་ན་རྟག་པ་ལྟ་སྨོས་ཅི་དགོས། དངོས་པོ་འདུས་བྱས་པ་མི་རྟག་པ་དག་གི་ཡང་འབྲས་བུའི་དངོས་པོའི་ཁྱད་པར་ཐ་དད་ཆོས་ཅན། རྒྱུའི་ཁྱད་པར་ཐ་དད་པ་མེད་ན་མི་འབྱུང་སྟེ། རྒྱུའི་ཁྱད་པར་ཐ་དད་ཀྱིས་ཐ་དད་དུ་སྐྱེད་པར་བྱེད་པའི་ཕྱིར། དེས་ན་སྔགས་ཆོས་ཅན། དེ་སྦྱོར་བྱེད་བྲམ་ཟེས་འབྲས་བུ་ཐོབ་ལ་དམངས་རིགས་ཀྱིས་མི་ཐོབ་པའི་ཁྱད་པར་མི་འཐད་པར་ཐལ། སྦྱོར་བར་བྱེད་པ་པོ་བྲམ་ཟེ་དང་གདོལ་པའི་ཁྱད་པར་ལས་དེའི་ནུས་པ་ཐ་དད་དུ་ངེས་པ་ཡོད་པ་མ་ཡིན་པའི་ཕྱིར།
འོ་ན་སྦྱོར་བ་པོའི་ཁྱད་པར་གང་ལས་ངེས་ཤེ་ན། སྔགས་སྦྱོར་བ་པོ་བྲམ་ཟེ་སོགས་ཀྱི་ཁྱད་པར་འདི་ནི་འཇིག་རྟེན་གྱི་བརྡ་ལས་ངེས་པར་འགྱུར་རོ། ། བཞི་པ་ཁྱད་པར་ཅན་ལས་ཐོབ་པ་དགག་པ་ནི། སྔགས་སྦྱོར་བ་པོ་ཁྱད་པར་ཅན་གྱིས་འབྲས་བུ་ཐོབ་ན་དེས་དེའི་ངོ་བོ་སྐྱེད་པའམ་དེ་ལ་ཁྱད་པར་བསྐྱེད་པའི་སྒོ་ནས་སྦྱོར་བ་པོ་ཡིན། དེ་གཉི་ག་ཡང་ཁྱད་པར་བསྐྱེད་པ་ཡོད་ན་འགྱུར་གྱི། དེ་ཆོས་ཅན། བྲམ་ཟེས་སྔར་མེད་ཀྱི་ཁྱད་པར་ཅི་ཞིག་བྱེད་ནས་བྲམ་ཟེ་སྦྱོར་བར་བྱེད་པ་པོར་འགྱུར་བ་མིན་པར་ཐལ། ཁྱད་པར་བྱར་མེད་པ་ཅན་ཡིན་ནའོ། ། གལ་ཏེ་སྦྱོར་བ་ནི་སྐྱེད་པ་མིན་གྱི་སྔགས་མི་གསལ་བ་མངོན་པར་གསལ་བར་བྱེད་པ་ཡིན་ན་རྟག་པ་བསལ་བྱ་ཡིན་པ་དེ་ནི་གོང་དུ་སྤྱི་དཔྱོད་པའི་སྐབས་སུ་བསལ་ཟིན་ཏོ། ། གསལ་བའི་དོན་བསྐྱེད་པ་དང་སྒྲིབ་བྱེད་དང་བྲལ་བ་མ་ཡིན་གྱི་སྔགས་སྦྱོར་བ་གང་ལས་སྔགས་ཐོས་པའི་བློ་དེ་སྔགས་གསལ་བ་ཡིན་ཏེ།
སྒྲ་ཐོས་པ་མེད་པར་སྒྲ་གསལ་བ་ཞེས་མི་བརྗོད་པའི་ཕྱིར་རོ། ། གསལ་བ་དེ་ལས་སྐྱེས་བུ་དེ་ནི་སྔགས་ཀྱི་འབྲས་བུ་ལ་གལ་ཏེ་སྦྱོར་བ་ཡིན་ཞེ་ན། དེ་ཆོས་ཅན། མི་འདོན་པར་ཉན་པ་པོའང་དེའི་འབྲས་བུ་དང་འབྲེལ་པར་འགྱུར། དེ་མི་འདོན་པར་ཉན་པ་པོའང་སྔགས་གསལ་བའི་བློའི་རྒྱུ་ཡིན་པའི་ཕྱིར། ཁྱབ་པ་ཁས་བླངས་ཏེ་སྨྲ་བ་པོའི་བློ་ལ་སྔགས་གསལ་བའི་རྒྱུ་ཡིན་པས་ན་སྔགས་ཀྱི་འབྲས་བུ་དང་ལྡན་པར་ཁྱོད་འདོད་པའི་ཕྱིར། གཞན་ཡང་འདིར། བྱེད་རྣམས་དགོས་པའམ་ཡིད་བཟླས་པ། ། དོན་མེད་འགྱུར་ཏེ་དེ་ལྟར་འགྱུར། ། བརྒྱུད་པས་དེ་ལས་སྐྱེད་ཉིད་ཕྱིར། །
གལ་ཏེ་དེ་བློ་དེ་གསལ་ཡིན། ། ཞེས་འདོན་པ་ལྟར་འཆད་པས་རྐན་ལ་སོགས་པའི་བྱེད་པས་སྔགས་ཉན་ཤེས་ལ་མངོན་པར་གསལ་བ་མིན་པར་སྒྲ་དག་གི་བྱེད་པ་མཆུ་སོགས་བསྐྱོད་པ་ཙམ་གྱིས་རང་བཞིན་གྱིས་ཐོས་པ་མེད་པར་ཤིབ་བུའི་བཟླས་པའི་སྔགས་རྣམས་ཆོས་ཅན། དེ་བཟླས་པ་དགོས་པ་མེད་པར་འགྱུར་བའམ། མཆུ་སོགས་བསྐྱོད་པ་མེད་པར་ཡིད་ལ་སྔགས་སེམས་པའི་ཡིད་ཀྱི་བཟླས་པའི་སྔགས་ཆོས་ཅན། དེ་བཟླས་པ་དོན་མེད་པར་འགྱུར། སྔགས་མིན་པའི་ཕྱིར་ཏེ་སྒྲ་མིན་པ་སྟེ་རྣ་བའི་ཡུལ་མིན་པས་སོ། ། ཁྱབ་པ་ཡོད་རྣ་བའི་སྤྱོད་ཡུལ་ཁོ་ན་ནི་སྒྲ་ཡིན་ཞིང་སྒྲ་མིན་ན་སྔགས་མིན་པས་སོ། ། གལ་ཏེ་ཤིབ་བུ་དང་ཡིད་བཟླས་ཀྱི་སྔགས་དེ་འཛིན་པའི་བློ་ཆོས་ཅན། སྔགས་ཀྱི་སྒྲ་དེ་གསལ་བར་ཤེས་པ་ཡིན་ཏེ། སྔར་སྒྲ་ཐོས་པའི་ཤེས་པ་དེས་འདུས་བྱས་པའི་རིམ་གྱིས་བརྒྱུད་པས་སྒྲ་དེ་ལས་སྐྱེ་བ་ཉིད་ཀྱི་ཕྱིར་ཞེ་ན།
མེ་ལ་སྭ་ཧཱ་ཞེས་བརྗོད་པ་མེ་འབར་ཞིང་གསལ་བའི་རྣམ་པ་ཅན་གྱི་རྟོག་པ་དེ་ཆོས་ཅན། སྔགས་རང་མཚན་གསལ་བ་དེ་ལྟར་འགྱུར། བརྒྱུད་ནས་སྒྲ་ལས་སྐྱེས་པའི་ཕྱིར། གལ་ཏེ་སྒྲ་ལས་སྐྱེས་ཤིང་སྒྲའི་དོན་ཏེ་ཡུལ་ཅན་དེ་སྔགས་གསལ་བ་ཡིན་གྱི། སྒྲའི་ཡུལ་ཅན་དོན་གྱི་རྣམ་རྟོག་ནི་མིན་ནོ་ཞེ་ན། སྒྲའི་ཡུལ་ཅན་གྱི་ཡིད་ཀྱི་རྟོག་པ་ཆོས་ཅན། སྔགས་ཀྱི་སྒྲ་རང་མཚན་གསལ་བར་སྣང་བ་ཡིན་པར་མི་འགྲུབ་སྟེ། དོན་ལ་དངོས་སུ་མི་ལྟོས་པར་རིགས་མཐུན་གྱི་རྟོག་པའི་བག་ཆགས་སད་པའི་རྗེས་སུ་འགྲོ་བའི་ཕྱིར་རོ། ། ཅི་སྟེ་སྔགས་སྦྱོར་བ་པོའི་སྐྱེས་བུ་ནི་སྔགས་རྟག་པ་ལ་ཁྱད་པར་སྐྱེད་པས་སྦྱོར་བ་མིན་གྱི། འོན་ཀྱང་སྔགས་དེའི་ཡུལ་ཅན་གྱི་ཤེས་པ་ཉན་པ་པོ་ལ་སྐྱེད་པར་བྱེད་པའི་ཕྱིར་སྔགས་སྦྱོར་བ་པོར་ཁས་ལེན་ནོ་ཞེ་ན།
རིག་བྱེད་ཀྱི་སྒྲ་ལ་ཆོས་ཅན། སྐྱེས་བུ་སྦྱོར་བར་བྱེད་པ་པོར་ཐལ། སྐྱེས་བུས་བརྗོད་པ་ལས་དེ་ཉན་པ་པོ་ལ་རང་ཡུལ་ཅན་གྱི་ཤེས་པ་སྐྱེད་པར་བྱེད་པའི་ཕྱིར། འདོད་ན། དེ་ཆོས་ཅན། སྐྱེས་བུ་སྦྱོར་བར་བྱེད་པ་པོ་མ་ཡིན་པར་ཐལ། སྐྱེས་བུས་ཕན་གདགས་བྱར་མེད་པའི་ཕྱིར་ཏེ། ཕུལ་བྱུང་དུ་བྱར་མེད་པའི་རྟག་པ་ཡིན་པས་སོ། ། དེ་ཡི་ཤེས་པ་སྐྱེད་པའི་ཕྱིར། ། སྒྲ་ལ་སྐྱེས་བུ་མ་ཡིན་པས་ཞེས་པའི་གཞུང་དང་དེའི་རང་འགྲེལ་དང་འགྲེལ་བཤད་ཀྱང་སྣང་མོད་སྔ་མ་དག་གིས་མ་ངེས་པར་ཟད་དོ། །
ལྔ་པ་སྐྱོན་དེ་རང་ལ་མཚུངས་པ་སྤང་བ་ནི། ཅི་སྟེ་ཁྱེད་ལའང་དེ་དག་དོན་མེད་པ་ཅན་མ་ཡིན་ནམ་ཞེ་ན། ཤིབ་བུ་དང་ཡིད་བཟླས་ཀྱི་སྔགས་ཆོས་ཅན། བཟླས་པ་དོན་ཡོད་པ་མི་འགལ་སྔགས་ཀྱི་རང་མཚན་དང་སྤྱིའི་རང་བཞིན་རྣམས་སྣང་བརྟག་ངོ་བོ་གཅིག་ཏུ་ཞེན་ཏེ་སྔགས་སུ་བརྗོད་པར་འདོད་ནས་བརྡ་བྱེད་པ་ཤེས་པ་མཐུ་ཅན་རྣམས་ཀྱི་སྔགས་སུ་བརྡ་བྱེད་པ་དེ་ལྟར་སྔགས་རང་མཚན་དུ་ཞེན་ནས་བརྗོད་པར་བྱས་པས་དེ་ལས་བརྡ་ཇི་ལྟ་བ་བཞིན་དོན་འགྲུབ་པའི་ཕྱིར་རོ། ། གང་དག་ཉན་ཤེས་ཀྱི་ཐོས་པའི་སྔགས་ཀྱི་སྒྲའི་དངོས་པོ་ལས་སྔགས་ཀྱི་འབྲས་བུ་ཐོབ་པར་འདོད་ན། ཡིད་བཟླས་སོགས་ཆོས་ཅན། སྔགས་ཀྱི་འབྲས་བུ་འབྱིན་པ་མ་ཡིན་པར་ཐལ། སྔགས་ཀྱི་སྒྲ་རང་མཚན་ཉན་ཤེས་ལ་གསལ་བ་མ་ཡིན་པའི་ཕྱིར་རོ། ། གསུམ་པ་རིམ་བཞིན་བཀག་པའི་རྩོད་པ་སྤང་བ་ལ་གཉིས་ཀྱི་དང་པོ་རྩོད་པ་དགོད་པ་ནི། གལ་ཏེ་ཡི་གེ་ལས་དོན་གཞན་པའི་གོ་རིམ་མེད་ན་ནི་རོ་དང་མཚོ་གོ་བྱེད་ར་ས་ས་ར་ཞེས་པའི་ཚིག་ཆོས་ཅན།
དེ་ཐོས་པ་ལས་འབྲས་བུ་དོན་གོ་བ་ཐ་དད་དུ་མེད་པར་འགྱུར། དེ་གཉིས་ཡི་གེ་ལ་ཐ་དད་མེད་ཅིང་ཡི་གེ་ལས་དོན་གཞན་པའི་གོ་རིམ་ཚིག་མེད་པའི་ཕྱིར་ཞེ་ན། གཉིས་པ་ལན་བསྟན་པ་ལ་གཉིས་ཀྱི་དང་པོ་ཡི་གེའི་གོ་རིམ་གང་ཡིན་བཤད་པ་ནི། གོ་རིམ་ཡོད་མོད་ཀྱི་ར་ས་ས་རའི་གོ་རིམ་དེ་ནི་ཆོས་ཅན། ཡི་གེ་ལས་དོན་གཞན་མ་ཡིན་ཏེ། སྐྱེས་བུས་བྱས་པ་ལ་བརྟེན་པ་ཅན་གྱི་ཡི་གེ་དང་རྫས་གཅིག་པའི་ཡི་གེའི་བཀོད་པར་ཡོད་པའི་ཕྱིར་རོ། ། དེའང་འདི་ལྟར་ས་རཿཞེས་པའི་ཚིག་ལས་ཡི་གེ་ལྔ་ཡོད་དེ། ས་དང་ཨ་དང་ར་དང་ཨ་དང་ཚེག་དྲག་གོ ། དེ་ལ་ཡི་གེ་ས་གང་ཀུན་ནས་སློང་བའི་ཤེས་པ་ལས་ས་དང་ཨ་ཀུན་སློང་གཉིས་སྐྱེ་ལ། ཨ་ཀུན་སློང་ལས་ཨ་ཡིག་དང་ར་ཀུན་སློང་སྐྱེ་ཞིང་།
ར་ཀུན་སློང་ཤེས་པ་ལས་ར་དང་ཚེག་དྲག་ཀུན་སློང་སྐྱེ་ལ། དེ་ལས་སྒྲ་དང་ཚེག་དྲག་སྐྱེའོ། ། དེས་ན་ས་རཿཞེས་པའི་ཚིག་ཆོས་ཅན། རྒྱུའི་རིམ་པ་ཡོད་དེ། ཀུན་སློང་རིམ་ཅན་ལས་རིམ་ཅན་དུ་སྐྱེ་བའི་ཕྱིར་རོ། ། དེ་བརྗོད་པའི་ཚེ་ན་སྔ་མ་ས་དེ་ཡིས་ཁྱད་པར་དུ་བྱས་པ་ཅན་ཨ་དེ་ནི་ཆོས་ཅན། སྔ་མ་ས་དང་དེ་ལ་འབྲས་བུ་ཤེས་པའི་རིམ་པ་ཡོད་དེ། དེ་དང་སྔ་མ་ས་གཉིས་རྣ་བའི་ཤེས་པས་ངེས་པར་རིམ་པ་ཅན་དུ་འཛིན་པར་འགྱུར་བའི་ཕྱིར། གལ་ཏེ་སྔ་མ་ས་དེས་དེ་ཁྱད་པར་དུ་བྱས་པར་འཛིན་པར་མི་འགྱུར་བར་ཐལ་ཏེ། དེ་ཡོད་དུས་ན་ཡི་གེ་སྔ་མ་ས་འགགས་པའི་ཕྱིར་ཞེ་ན།
ས་ར་ཞེས་པའི་ཨ་དེ་ཆོས་ཅན། སས་ཁྱད་པར་དུ་བྱས་པར་བརྗོད་དེ། ས་འཛིན་ཉན་ཤེས་དེས་བསྐྱེད་པའི་ཨ་འཛིན་ཤེས་པ་དེ་རང་གི་ཡུལ་ཅན་དུ་ཡོད་པ་ཅན་ཡིན་པའི་ཕྱིར་རོ། ། དེ་ཆོས་ཅན། ཡི་གེ་སྔ་མ་ས་དེ་དྲན་པ་ལ་ལྟོས་ནས་ནི་ཕྱིས་ནི་བདག་ཉིད་ལ་དམིགས་པའི་དྲན་པ་བསྐྱེད་པར་བྱེད་དེ། དེ་ཐོས་པ་ན་མྱུར་བ་མིན་པར་དལ་ཞིང་ཡི་གེ་སྔ་མ་ས་དང་དེ་རྣམ་དབྱེ་ངེས་སུ་རུང་བར་ཐོས་པ་ཅན་ཡིན་པའི་ཕྱིར། དེ་ལྟར་བཤད་པའི་རིམ་པ་དེ་ནི་ཆོས་ཅན། ཡི་གེ་རྣམས་ཀྱི་རྒྱུ་དང་འབྲས་བུ་ཉིད་ཀྱི་གོ་རིམ་དག་ནི་ཡིན་ཞེས་བརྗོད་དེ། ཡི་གེ་རྣམས་ཀྱི་རྒྱུ་ཀུན་སློང་ལས་སྐྱེ་བའི་རིམ་པ་དང་འབྲས་བུ་རང་འཛིན་པའི་སེམས་ཉན་ཤེས་དང་དྲན་ཤེས་བསྐྱེད་པ་ཉིད་ཀྱི་རིམ་པ་ཡིན་པའི་ཕྱིར། དེ་དག་ནི་སྐྱེས་བུས་བྱས་པ་ཉིད་དེ།
སྐྱེས་བུས་འདུས་བྱས་པའི་ཁྱད་པར་གྱི་རིམ་པ་ཐ་དད་ལ་བཞག་པའི་རིམ་པ་ཡིན་པ་དེའི་ཕྱིར་རོ། ། རྟགས་དེའི་ཕྱིར་ས་ར་ཞེས་པའི་ཚིག་དང་ར་ས་ཞེས་པའི་ཚིག་ལ་ཆོས་ཅན། འདྲ་བ་ལས་གཅིག་ཏུ་འཁྲུལ་པའི་ས་གཉིས་པོ་དང་ར་གཉིས་པོའི་ཡི་གེའི་ངོ་བོ་དེ་གཞན་དུ་ཡོད་པ་ཉིད་དེ། དེ་གཉིས་ཀྱི་ཡི་གེའི་ངོ་བོ་དེ་བྱེད་པ་པོ་ཀུན་སློང་སེམས་ཀྱི་འདུ་བྱེད་དེ་ནུས་པའི་ཁྱད་པར་ལས་ཐ་དད་དུ་སྐྱེ་བའི་ཕྱིར། དེས་ན་ཡི་གེ་ལ་ཐ་དད་མེད་པའི་རྟགས་མ་གྲུབ་བོ། ། འོན་ཀྱང་སྔ་ཕྱིའི་གོ་རིམ་བཞིན་དུ་ལྷན་ཅིག་ཏུ་བརྗོད་པའི་ས་ར་ར་ས་ཞེས་པའི་ཚིག་ཆོས་ཅན། འབྲས་བུ་དོན་གོ་བའི་བློའི་ཁྱད་པར་ཐ་དད་དུ་བྱེད་དེ། མཚོ་དང་རོའི་ཡུལ་ཅན་གྱི་བློའི་རྒྱུ་བྱེད་པའི་ཕྱིར་རོ། ། གཉིས་པ་གོ་རིམ་སྐྱེས་བུས་བྱས་པར་བསྒྲུབ་པ་ནི། ཇི་སྐད་བཤད་པའི་ཡི་གེ་རྣམས་ཀྱི་གོ་རིམ་དེའང་ཆོས་ཅན།
སྤེལ་བ་སྟེ་སྐྱེས་བུའི་རྟོག་དཔྱོད་ཀྱི་རྩོམ་པར་བྱེད་པ་ལས་འཇུག་པ་ཡིན་གྱི་མ་བྱས་པར་གནས་པའི་གོ་རིམ་དུ་འགལ་ཏེ། སྐྱེས་བུའི་འདོད་པའི་རྟོག་དཔྱོད་དང་མི་འགལ་བར་གྲུབ་པ་ཅན་གྱི་རིམ་པ་ཡིན་པའི་ཕྱིར་རོ། ། དེས་ན་སྐྱེས་བུ་དང་ནི་འཇིག་རྟེན་པའི་ཡི་གེའི་གོ་རིམ་རྣམས་ཆོས་ཅན། རྒྱུ་འབྲས་ཉིད་དུ་གྲུབ་སྟེ། ཕན་བྱེད་དང་ཕན་བྱར་གྱུར་པས་རྗེས་སུ་འགྲོ་ལྡོག་བྱེད་པའི་ཕྱིར། རིག་བྱེད་ཀྱི་ཡི་གེའི་རིམ་པ་ཀུན་ཆོས་ཅན། སྐྱེས་བུ་ལས་གྲུབ་སྟེ། སྐྱེས་བུས་ཕན་བཏགས་པས་སྐྱེས་བུའི་རྗེས་སུ་བྱེད་པའི་ཕྱིར། དཔེར་ན་མེ་གཅིག་ལ་ཤིང་གིས་ཕན་བཏགས་པས་ཤིང་གི་རྗེས་སུ་བྱེད་པར་མཐོང་བའི་རིགས་པས་རྒྱུ་ཤིང་མ་མཐོང་བའི་མེ་ཡང་ཤིང་དང་རྒྱུ་འབྲས་སུ་གྲུབ་པ་བཞིན་ནོ། ། བཞི་པ་བྱེད་པོ་ཁྱད་པར་ཅན་དུ་གྲུབ་པ་ལ་བཞིའི་དང་པོ་ཁྱད་པར་ཅན་དུ་རིགས་པས་གྲུབ་པ་ནི།
སྔགས་སྐྱེས་བུས་བྱས་པ་དེས་ན་སྔགས་ཞེས་པའི་མིང་ཅན་གྱི་ཡི་གེའི་གོ་རིམ་བྱེད་པའི་ངང་ཚུལ་ཅན་གྱི་སྐྱེས་བུ་ཆོས་ཅན། ཐ་མལ་པ་གཞན་ཐུན་མོང་མིན་པའི་སྐྱེས་བུ་ཁྱད་པར་ཅན་ཉིད་དུ་གྲུབ་སྟེ། འདོད་པ་ལྟར་འབྲས་བུ་སྒྲུབ་བྱེད་ཀྱི་ཡི་གེའི་གོ་རིམ་ཤེས་ཤིང་འདོད་པ་ལྟར་དོན་སྒྲུབ་ནུས་ཀྱི་མཐུ་དག་གིས་སྔགས་བྱེད་པའི་ཕྱིར། ཁྱབ་པ་ཡོད། ཐ་མལ་གཞན་ལ་ཤེས་མཐུ་དེ་དག་མེད་པའི་ཕྱིར་རོ། ། མ་ངེས་ཏེ་ཐ་མལ་པ་ནམ་མཁའ་ལྡིང་གི་རྒྱུད་ཤེས་པ་རང་གིས་བྱས་པའི་སྔགས་ཀྱིས་དུག་ཞི་བ་ལ་སོགས་བྱེད་པར་མཐོང་ལ། དེ་ཁྱད་པར་ཅན་མིན་ཏེ་ཆང་འཐུང་བ་སོགས་བསྟེན་པའི་ཕྱིར་ཞེ་ན། གང་ཡང་བསྟན་བཅོས་སྔགས་དང་ལྡན་པའི་རྒྱུད་རིག་པའི་སྐྱེས་བུ་འགའ་ཞིག་གིས་སྔར་མེད་ཀྱི་གསང་སྔགས་འགའ་ཞིག་བྱེད་པར་འགྱུར་བའི་རྒྱུད་ལ་བརྟེན་པའི་དེ་དག་གི་སྔགས་དེ་ཆོས་ཅན། ཤེས་པ་མཐུ་མེད་པའི་ཐ་མལ་པ་དེའི་ནུས་པ་ལས་དུག་ཞི་བྱེད་མ་ཡིན་པར་ཐལ། གཙོ་བོ་སྟེ་བདག་པོ་རྒྱུད་རྩོམ་པ་པོའི་ཤེས་མཐུ་ལས་བྱུང་བའི་ཕྱིར་ཏེ།
གཙོ་བོ་དེས་བཤད་པའི་དམ་ཚིག་དང་མན་ངག་གི་རིགས་པ་བསྟན་པ་དེའི་རྗེས་སུ་འཇུག་པའི་ཕྱིར་རོ། ། སྔགས་རྣམས་ནི་ཆོས་ཅན། རྒྱུ་རྐྱེན་གྱིས་བྱས་པ་དང་སྐྱེས་བུས་བྱས་པར་བརྗོད་བྱ་ཡིན་ཏེ། རྐན་སོགས་ཀྱིས་བྱས་པའི་སྦྱོར་བ་ལས་འབྲས་བུ་འདོད་པས་སྐྱེས་བུས་བྱིན་གྱིས་བརླབས་པ་ལས་འབྲས་བུ་འབྱིན་པ་དེའི་ཕྱིར་རོ། ། གཉིས་པ་ཕུལ་བྱུང་མིན་པའི་སྒྲུབ་བྱེད་དགག་པ་ནི། སྐྱེས་བུ་ཆོས་ཅན། དབང་པོ་ལས་འདས་པའི་དོན་མཐོང་བའི་སྒོ་ནས་སྔགས་སྦྱོར་བའི་ནུས་པ་མེད་པར་སྒྲུབ་པའི་སྒྲུབ་བྱེད་དཔྱོད་པ་པས་བརྗོད་པ་དེ་ཡང་བསལ་བ་ཡིན་པར་ཐལ། སྔགས་བྱེད་པ་ཁྱད་པར་ཅན་གྲུབ་པའི་ཕྱིར། གང་གིས་ན་སྔགས་བྱེད་པ་པོ་ཤེས་མཐུ་ཕུལ་དུ་བྱུང་བ་བསྒྲུབ་བྱེད་འདི་ཉིད་ཀྱིས་ནའོ། ། གལ་ཏེ་ཕུལ་དུ་བྱུང་བར་འདོད་པ་དེའང་ཕུལ་བྱུང་ཅན་མིན་ཏེ།
བློ་དང་ལྡན་པ་དང་དབང་པོ་དང་ལྡན་པ་དང་སྨྲ་བ་དང་སྐྱེས་བུ་ཉིད་དང་ལ་སོགས་པས་ལག་སོགས་དང་ལྡན་པའི་ཕྱིར། ལམ་པོ་ཆེའི་མི་བཞིན་ཞེ་ན། དེ་ལྟར་དེའི་སྒྲུབ་བྱེད་དུ་གང་བརྗོད་པ་དེ་དག་ཐམས་ཅད་ཆོས་ཅན། དེ་ལས་བསྒྲུབ་བྱའི་དོན་ཇི་བཞིན་ཕྱིན་ཅི་མ་ལོག་པར་རྟོགས་པའི་རྗེས་དཔག་ཡོད་པ་མ་ཡིན་ཏེ། ཚད་མ་སྟེ་རྟགས་ལྟར་སྣང་ཡིན་པའི་ཕྱིར་ཏེ། ལྡོག་པ་ལ་ཐེ་ཚོམ་ཟ་བའི་ལྷག་ལྡན་ཡིན་པའི་ཕྱིར་རོ། ། གསུམ་པ་ཕུལ་བྱུང་མེད་ན་རང་ཚིག་འགལ་བ་ནི། ཕུལ་བྱུང་མི་སྲིད་ན་ཁྱད་པར་ཅན་རྒྱལ་དཔོག་པ་སོགས་ཀྱིས་རིག་བྱེད་ཀྱི་དོན་རྟོགས་ཞེས་པའི་རང་ཚིག་དང་འགལ་ཏེ། སྐྱེས་བུ་ཕུལ་བྱུང་བསལ་བས་རིག་བྱེད་ཀྱི་དོན་རྟོགས་པ་མི་སྲིད་པའི་ཕྱིར་ཏེ། མེ་ལ་སྦྱིན་སྲེག་སྦྱིན་ཞེས་པའི་རིག་བྱེད་ཀྱི་སྒྲ་ནི་ཆོས་ཅན།
དེའི་དོན་ངེས་པ་དེ་རྟོགས་མི་སྲིད་པར་ཐལ། ཁོ་བོས་ཏེ་རང་ཉིད་ཀྱི་བྲམ་ཟེ་ཁྱོད་ཚུར་ཤོག འདི་དོན་ཡིན་པར་ཁྱེད་ཅག་གིས་ཟུང་ཤིག་དང་། གཞན་འདི་དོན་མིན་ཞེས་བརྗོད་པར་མི་བྱེད་པས་དོན་ངེས་བྱེད་མེད་པའི་ཕྱིར་རོ། ། དེ་ཆོས་ཅན། ཚད་མ་མ་ཡིན་པར་ཐལ། དཔྱོད་པ་པའི་སྐྱེས་བུས་འདིའི་དོན་འདི་ཡིན་ལ་གཞན་མིན་ཞེས་བརྟགས་པའི་ཕྱིར། ཁྱབ་པ་ཡོད་དཔྱོད་པ་པའི་སྐྱེས་བུ་དེའང་འདོད་ཆགས་ལ་སོགས་པ་དང་ལྡན་པས་བློ་འཁྲུལ་པའི་ཕྱིར་དེས་བརྟགས་པ་དེ་ཚད་མ་མ་ཡིན་པས་སོ། ། འོན་ཏེ་རྒྱལ་དཔོག་པ་དེ་གཅིག་པུས་རིག་བྱེད་ཀྱི་དོན་རིག་སྟེ། བློ་དབང་དང་གོམས་པ་ཕུལ་དུ་བྱུང་བའི་ཕྱིར་ཞེ་ན།
རྒྱལ་དཔོག་པའི་སྐྱེས་བུ་ཆོས་ཅན། དེ་གཅིག་པུས་རིག་བྱེད་དེའི་དོན་ཉིད་རིག་ལ་གཞན་གྱིས་རིག་པ་མིན་པའི་ཁྱད་པར་ཡང་ནི་སུ་ཡིས་བྱས་ཏེ་ཁྱད་པར་མི་འཐད་པར་ཐལ། དེ་དང་སྐྱེས་བུ་གཞན་གཉི་ག་སྐྱེས་བུ་ཉིད་དུ་ཁྱད་པར་མེད་པའི་ཕྱིར། རྒྱལ་དཔོག་པས་རིག་པ་ནི་བླ་སྟེ་ཁྱེད་ལྟར་ཆོས་ཅན། རྒྱལ་དཔོག་པ་དེ་བཞིན་དུ་བསྐལ་པའི་དོན་ཤེས་པ་དང་ལྡན་པའི་སངས་རྒྱས་པ་འདོད་པའི་སྐྱེས་བུ་ཕུལ་བྱུང་འགའ་ཞིག་ཅིས་མི་འདོད་དེ་སྤོང་བར་མི་རིགས་པར་ཐལ། རྒྱལ་དཔོག་པ་ལྟར་སངས་རྒྱས་པ་འདོད་པའི་སྐྱེས་བུ་དང་སྐྱེས་བུ་ཉིད་དུ་མཚུངས་ནའང་རྒྱལ་དཔོག་པས་རིག་བྱེད་ཀྱི་དོན་བསྐལ་པ་དེ་ཤེས་པ་གང་ཞིག་སངས་རྒྱས་པ་འདོད་པའི་སྐྱེས་བུ་ཕུལ་བྱུང་གིས་བསྐལ་དོན་མི་རིག་པའི་རྒྱུ་མཚན་མེད་པའི་རྣམ་པ་འགས་ཀྱང་སྟེ་དེའི་ཕྱིར། གལ་ཏེ་རྒྱལ་དཔོག་པ་ལ་སོགས་པས་རིག་བྱེད་ཀྱི་དོན་རྣམ་པར་འབྱེད་པ་ན་སྐྱེས་བུ་ཚད་མར་གྱུར་པའི་རྒྱུ་མཚན་གྱིས་རྒྱལ་དཔོག་པ་སོགས་འགའ་ཞིག་གི་རིག་བྱེད་ཀྱི་དོན་འཆད་པ་ལ་ཞེན་པ་མིན་ཞེ་ན། འཆད་པ་པོ་མང་པོའི་ནང་ནས་ཀྱང་མངོན་སུམ་སོགས་རིག་བྱེད་ལས་བཤད་པའི་དོན་ཅན་གྱི་ཚད་མ་སྟོན་པར་བྱེད་པ་གང་ཡིན་པ་དེའི་ཚིག་ཚད་མ་གཞན་གྱིས་མི་སླུ་བར་གྲུབ་པའི་ཕྱིར་རྒྱལ་དཔོག་པ་དེས་རིག་བྱེད་ཀྱི་དོན་ཇི་བཞིན་རིག་ནས་འཆད་བྱེད་ཡིན་པར་འདོད་ཅེ་ན། ཤིན་ཏུ་ལྐོག་ཏུ་གྱུར་པ་ཆོས་དང་ཆོས་མིན་དང་མཐོ་རིས་སོགས་རིག་བྱེད་ཀྱི་དོན་རྣམས་ལ་ཆོས་ཅན། དེ་སྟོན་པའི་སྐྱེས་བུ་འགའ་ཞིག་གི་ཚིག་དངོས་པོ་སྟོབས་ཞུགས་ཀྱི་ཚད་མས་དོན་ལ་མི་སླུ་བར་གྲུབ་པ་ཅན་མ་ཡིན་པར་ཐལ།
མངོན་སུམ་སོགས་དངོས་པོ་སྟོབས་ཞུགས་ཀྱི་ཚད་མ་འཇུག་སྲིད་པ་ཡོད་པ་མ་ཡིན་པའི་ཕྱིར་ཏེ། དེ་རྟོགས་པའི་དོན་དུ་ལུང་དོན་དུ་གཉེར་བའི་ཕྱིར་རོ། ། འཆད་པ་པོ་མང་པོའི་ནང་ནས་སྐྱེས་བུ་གང་གི་བཤད་པའི་ཚིག་ནི་ཚད་མ་ཡིས་མི་སླུ་བ་ཅན་སྐྱེས་བུ་དེ་ཡིས་བྱས་པའི་ཚིག་ཆོས་ཅན། དེ་ལུང་ཚད་མ་ཡིན་ཞེས་ཐོབ་པར་ཐལ། ཤིན་ཏུ་ལྐོག་གྱུར་ལ་མི་སླུ་བར་ཚད་མས་གྲུབ་པའི་ཚིག་ཡིན་པའི་ཕྱིར། ཁྱབ་པ་ཡོད་དེ་ལུང་སྨྲ་བར་མཚུངས་ནའང་ཚད་མའི་སྟོབས་ཀྱིས་དོན་ལ་མི་སླུ་བའི་ཚིག་ནི་དོན་དེ་ལ་ལུང་ཚད་མར་འདོད་པའི་ཕྱིར། འདོད་ན་ལུང་གི་མཚན་ཉིད་སྨྲ་བ་ན་ཆོས་ཅན། ལུང་གི་མཚན་ཉིད་དུ་སྐྱེས་བུས་བྱས་པ་མིན་པར་སྨྲ་བ་དོན་མེད་ཡིན་པར་འགྱུར། ཚད་མས་མི་སླུ་བའི་སྐྱེས་བུས་བྱས་པའི་ཚིག་ཚད་མར་གྱུར་པ་ཡོད་པ་དེའི་ཕྱིར། གཞན་ཡང་ལུང་ཤིན་ཏུ་ལྐོག་གྱུར་ཚད་མར་གྱུར་པ་མངོན་སུམ་ལ་སོགས་པའི་ཚད་མས་མི་སླུ་བར་གྲུབ་པ་ལ་ལྟོས་པར་འདོད་པས་ཁྱེད་ལྟར་ན་ཆོས་ཅན།
རྒྱལ་དཔོག་པ་དང་འདྲ་བར་དབང་པོ་ལས་འདས་པའི་དོན་རིག་པའི་སྐྱེས་བུ་གཞན་འགའ་ཞིག་ཡོད་དོ་ཞེས་ནི་འདོད་དགོས་པར་འགྱུར། ཤིན་ཏུ་ལྐོག་གྱུར་དོན་མཐོ་རིས་སོགས་ལུང་ལ་ལྟོས་པ་མེད་པར་ནི་དངོས་པོ་སྟོབས་ཞུགས་ཀྱི་ཚད་མས་ཤེས་སྲིད་ནའོ། ། བཞི་པ་དེས་ན་རིག་བྱེད་དོན་ངེས་མེད་པ་ལ་གཉིས། དོན་ངེས་པའི་སྒྲུབ་བྱེད་མེད། དོན་ངེས་ཡོད་པའི་སྒྲུབ་བྱེད་དགག་པའོ། ། དང་པོ་ནི་རྒྱལ་དཔོག་པའམ་རི་ཁྲོད་པ་ཆོས་ཅན། གཞན་གྱི་མན་ངག་མ་ཐོས་པར་རིག་བྱེད་ཀྱི་དོན་མཐའ་གཅིག་ཏུ་ངེས་པ་ནི་གང་ལས་རྟོགས་ཏེ་མི་རྟོགས་པར་ཐལ། སྐྱེས་བུ་བདག་ཉིད་དང་གཞན་ལས་ཀྱང་རིག་བྱེད་ཀྱི་དོན་རིག་པ་མིན་ལ་སྐྱེས་བུའི་བྱེད་པ་ལ་མ་ལྟོས་པར་རིག་བྱེད་རང་ཉིད་ལས་ཀྱང་རིག་པར་བྱེད་པ་མིན་པའི་ཕྱིར་ཏེ། རང་གཞན་འདོད་ཆགས་སོགས་དང་ལྡན་པའམ་རིག་བྱེད་ནི་རྒྱལ་དཔོག་པས་འཆད་པ་དགོས་ནུས་མེད་དུ་ཐལ་བའི་ཕྱིར་རོ། ། དེས་ན།
མཐོ་རིས་འདོད་པས་མེ་ལ་སྦྱིན་སྲེག་སྦྱིན། ། ཞེས་པའི་ཐོས་པ་སྟེ་རིག་བྱེད་ཆོས་ཅན། མཐོ་རིས་འདོད་པས་ཁྱི་ཤ་བཟའ། ། ཞེས་བྱ་བ་འདི་དེའི་དོན་མིན་ཞིང་མཐོ་རིས་འདོད་པས་སྔགས་སྦྱངས་ཀྱི་མར་སོགས་མེ་ནང་དུ་བླུག་པར་བྱའོ་ཞེས་པ་ཁོ་ན་འདིའི་དོན་ཡིན་པར་ཚད་མ་གང་གིས་ཀྱང་མ་གྲུབ་པར་ཐལ། དེའི་དོན་རྟོག་བྱེད་མི་སྲིད་པ་དེས་ནའོ། ། གཉིས་པ་ལ་གཉིས། དོན་ངེས་གྲགས་པས་གྲུབ་པ་དགག ། རིག་བྱེད་ཉིད་ལས་གྲུབ་པ་དགག་པའོ། ། དང་པོ་ལ་བཞིའི་དང་པོ་སྣ་ཚོགས་བརྗོད་པས་དོན་ངེས་མེད་པ་ནི། གལ་ཏེ་ཨག་ནེ་ཞེས་པའི་སྒྲ་དེ་སྲེག་འཚེད་ནུས་པའི་མེ་ལ་འཇུག་པར་འཇིག་རྟེན་གྱི་ཚིག་གམ་ཐ་སྙད་ལས་རབ་ཏུ་གྲགས་པ་དེ་རིག་བྱེད་ཀྱི་དོན་ངེས་རྟོགས་པའི་རྒྱུའོ་ཞེ་ན།
ཆགས་སོགས་ཀྱིས་ཟིལ་གྱིས་མནན་པའི་འཇིག་རྟེན་པ་དེ་ལ་ཆོས་ཅན། དབང་པོ་ལས་འདས་པའི་དོན་མཐོང་བའི་སྐྱེས་བུ་གང་གིས་ཨག་ནི་ཞེས་པའི་རིག་བྱེད་ཀྱི་སྒྲའི་དོན་མེ་འདི་ཡིན་གྱིས་ཁྱི་མིན་ཞེས་རྣམ་པར་དབྱེ་མི་ནུས་པར་ཐལ། ཨག་ནི་ཞེས་པའི་སྒྲ་དེ་མེ་དང་ཁྱི་སྣ་ཚོགས་པའི་དོན་ལ་འཇུག་པ་ཅན་གྱི་སྒྲ་མཐོང་བའི་ཕྱིར་རོ། ། གཉིས་པ་གྲགས་མིན་བརྗོད་པས་སྒྲུབ་བྱེད་མིན་པ་ནི་རིག་བྱེད་ཀྱི་སྒྲ་ཆོས་ཅན། དེའི་དོན་ངེས་པ་གྲགས་པས་གྲུབ་པའི་སྒོ་ནས་གྲགས་པ་དེ་དེའི་དོན་ལ་ཚད་མ་མ་ཡིན་པར་ཐལ། མཐོ་རིས་དང་ལྷ་མོ་ལ་སོགས་པའི་སྒྲ་གྲགས་པ་མིན་པའི་དོན་བརྗོད་པར་མཐོང་བའི་ཕྱིར་ཏེ། འཇིག་རྟེན་ལས་ལྷའི་གནས་དང་ལྷའི་བདེ་བའི་གཞི་དང་ལོངས་སྤྱོད་སྣ་ཚོགས་པ་ཅན་ནི་མཐོ་རིས་དང་། དེར་གནས་པའི་ལྷའི་བུ་མོ་ལ་ལྷ་མོ་ཞེས་གྲགས་པ་ལ། དེ་ལས་ནི་གྲགས་པ་ལ་མི་བརྟེན་པར་འདོད་པའི་དགའ་བ་མི་དག་གི་ནང་ནས་ཁྱད་པར་དུ་འཕགས་པ་མཐོ་རིས་དང་། ལྷ་མོ་ནི་གཙུབ་ཤིང་ངམ་བླུགས་གཟར་གྱི་སྣོད་ཡིན་ནོ་ཞེས་བཤད་པ་མཐོང་བས་སོ། །
སོགས་པས་ནི་དགའ་བའི་ཚལ་ལ་སོགས་པའི་སྒྲ་གཟུང་ངོ་། ། ཅི་སྟེ་ཨག་ནེ་སོགས་ཀྱི་བརྗོད་བྱ་ཁྱི་ཤ་ཟ་བར་དོགས་པ་མེད་དེ། རིག་བྱེད་ཀྱི་ཕྱོགས་གཞན་ལ་ལར་དེའི་བརྗོད་བྱ་མར་མེར་བླུགས་པ་བསྟན་པའི་ཕྱིར་ཞེ་ན། ཨག་ནེ་ཧོ་ཏྲ་ཛོ་ཧྱཱཏ་ཏེ་ཞེས་པའི་དོན་གྱི་འཆད་བྱེད་རིག་བྱེད་ཀྱི་ཆ་གཞན་དེ་འདྲའི་སྒྲ་གཞན་དག་ལ་ནི་ཆོས་ཅན། ཨག་ནེ་སོགས་ལ་བརྗོད་པ་དེ་འདྲའི་རྣམ་རྟོག་ཁྱི་ཤ་ཟ་བརྗོད་བྱར་འགྱུར་བ་མི་བཟློག་པ་ཉིད་དུ་འགྱུར། སྐྱེས་བུའི་འདོད་པས་དེའི་བརྗོད་བྱ་ཁྱི་ཤ་ཟ་བ་ལའང་བརྗོད་པ་གང་ཞིག དེའི་དོན་ཤེས་བྱེད་མེད་པའི་ཕྱིར་རོ། ། གསུམ་པ་གྲགས་པ་གྲུབ་ན་རང་ཚིག་འགལ་བ་ནི། འཇིག་རྟེན་གྱི་གྲགས་པ་དག་ཀྱང་ཆོས་ཅན། དེར་སྔར་ཚད་མ་མ་ཡིན་པར་བཞག་ནས་སླར་ཡང་དེ་ལས་རིག་བྱེད་ཀྱི་དོན་མཐའ་གཅིག་ཏུ་ངེས་པ་རྟོགས་པའི་སྒྲུབ་བྱེད་ཚད་མར་འདོད་པ་འདི་ནི་ཅི་ཞིག་ཡིན་ཏེ་སྔ་ཕྱི་འགལ་བར་ཐལ།
མི་སྟེ་སྐྱེས་བུ་རྣམས་ཀྱི་ཚིག་ཡིན་པས་དེའི་ཚད་མར་མི་འདོད་པའི་ཕྱིར་ཏེ་སྐྱེས་བུ་ཐ་དད་ཆགས་སོགས་ཀྱིས་བསླད་པའི་ཕྱིར་རོ། ། དེས་ན་ཅིག་ཅར་སྡང་འདོད་དེས་ནི་ཅི་ཞིག་བྱ་ཞེས་པའོ། ། གལ་ཏེ་ཨག་ནེ་ལ་སོགས་པའི་སྒྲའི་དོན་འཇིག་རྟེན་གྱི་གྲགས་པ་ལས་རྒལ་ཏེ་བོར་ནས་དེའི་དོན་ཁྱི་ཤ་ཟ་བར་རྟོག་པ་ལ་རྒྱུ་ཅི་ཡོད་དེ་བྱེད་རྒྱུ་མེད་པས་ན་གྲགས་པ་ཉིད་བཟུང་ངོ་། ། ཞེ་ན། རབ་ཏུ་གྲགས་པའི་ཚིག་ཆོས་ཅན། དེ་དོན་ལ་ཚད་མར་བཟུང་བར་མི་རིགས་པར་ཐལ། དེ་ཚད་མར་འཛིན་པ་ལ་བྱེད་རྒྱུ་ཅི་ཡོད་དེ་མེད་པའི་ཕྱིར་ཏེ་ཚད་མ་ཉིད་མིན་པའི་ཕྱིར། བཞི་པ་གྲགས་པ་དོན་ལ་ཐེ་ཚོམ་བསྐྱེད་པ་ནི་འཇིག་རྟེན་གྱི་གྲགས་པ་ཆོས་ཅན། དེ་ལས་ཨག་ནེ་ལ་སོགས་པའི་རིག་བྱེད་ཀྱི་སྒྲའི་དོན་མཐའ་གཅིག་ཏུ་ངེས་པ་མིན་པར་ཐལ། དེ་ཉིད་ཀྱི་སྒྲས་དེའི་དོན་མཐའ་གཅིག་ཏུ་ངེས་པ་ལ་དོགས་པ་བསྐྱེད་པའི་ཕྱིར་ཏེ།
གང་གི་ཕྱིར་ན་དེ་ལ་ཨག་ནེ་ལ་སོགས་པའི་སྒྲ་རྣམས་དོན་སྣ་ཚོགས་ལ་འཇུག་པ་ཅན་ཉིད་དུ་མཐོང་བའི་ཕྱིར་རོ། ། སྒྲ་དོན་སོ་སོར་ངེས་པའི་སྒྲུབ་བྱེད་ཚད་མ་ལ་མཐོང་བ་དག་གི་སྐྱེས་བུ་ཆོས་ཅན། དབང་པོ་ལ་འདས་པའི་དོན་ལ་འཇུག་པའི་རིག་བྱེད་ཀྱི་སྒྲ་དོན་དུ་མ་ལ་འཇུག་པ་ཉིད་དུ་ངེས་པར་དོགས་པར་འགྱུར་བར་ཐལ་ཏེ། དོན་སྣ་ཚོགས་སྟོན་ནུས་པ་ཅན་གྱི་རིག་བྱེད་ཀྱི་སྒྲའི་རང་བཞིན་ཉིད་འདོད་དོན་ལས་གཞན་དུ་འཇུག་པ་མི་སྲིད་པ་མེད་ནས་སྲིད་པའི་ཕྱིར་རོ། ། གཉིས་པ་ལ་གསུམ་གྱི་དང་པོ་རང་གིས་སྟོན་པ་བརྫུན་པར་བསྟན་པ་ནི། གལ་ཏེ་རིག་བྱེད་ཀྱི་དོན་ངེས་རིག་བྱེད་ཀྱི་རྒྱལ་དཔོག་པ་ལ་སྟོན། རྒྱལ་དཔོག་པས་གཞན་ལ་སྟོན་ཞེ་ན། འགའ་ཞི་ལ་གྲོང་ཁྱེར་པ་ཊ་ལ་པུ་ཏྲའི་ལམ་གང་ནས་འགྲོ་ཞེས་དྲིས་པ་ན། སྐྱེས་བུ་འགའ་ཞིག་བདག་གིས་མི་ཤེས་ཀྱིས་འོན་ཀྱང་ལམ་ནི་འདི་ཡིན་ཞེས་སྡོང་དུམ་འདི་ནི་སྨྲ་འགྱུར་ཞེས་ལམ་སྟོན་པའི་ནུས་པས་སྟོན་པའི་སྡོང་དུམ་གྱི་ཟིལ་གྱིས་ལམ་སྟོན་པར་བྱེད་པ་དང་། གཞན་དག་ནི་སྡོང་དུམ་ལ་སྨྲ་བའི་ནུས་པ་མེད་ཀྱི་བདག་ཉིད་ཀྱིས་ཤེས་པས་ལམ་ནི་འདིའི་ཞེས་སྨྲ་བ་དེ་ལྟར་ན་སྐྱེས་བུ་གཉིས་པོ་དེ་དག་གིས་དེ་སྐད་དུ་སྨྲས་པའི་རང་གི་ཚིག་ལ་བྱེ་བྲག་ཡོད་ན་བརྟག་པར་གྱིས་ཤིག
བྱེ་བྲག་མེད་ཀྱང་ཉན་པ་པོ་བླུན་པོ་རྟོགས་པ་དམན་པ་དག་སྡོང་དུམ་དེ་སྐད་དུ་སྨྲ་ཞེས་ཁོང་དུ་ཆུད་པར་འགྱུར་བ་བཞིན། རྒྱལ་དཔོག་པ་རིག་བྱེད་ཀྱི་ཟོལ་གྱི་སྒོ་ནས་རང་གི་འདོད་པ་སྨྲ་བ་ན། བླུན་པོ་རྟོགས་པ་དམན་པས་རིག་བྱེད་ཀྱིས་སྨྲའོ་ཞེས་ཁོང་དུ་ཆུད་པར་འགྱུར་རོ། ། གཉིས་པ་དོན་ངེས་མེད་པའི་རིགས་པ་བཤད་ནི་རིག་བྱེད་ཀྱི་སྒྲ་ཆོས་ཅན། དེ་དོན་མཐའ་གཅིག་ཏུ་ངེས་པ་དེ་རྒྱལ་དཔོག་པས་ཤེས་པར་འགྱུར་ཏེ། དེས་དེ་རྒྱལ་དཔོག་པ་ལ་སྟོན་པའི་ཕྱིར་ཏེ། འདོད་མི་ནུས་ཏེ་དེ་ཆོས་ཅན། དོན་གཅིག་ཁོ་ན་དག་གི་གསལ་བྱེད་དུ་ངོ་བོ་ཉིད་ཀྱིས་གྲུབ་པའི་ངེས་པ་ཡོད་པ་གང་ལས་ཡིན་ཏེ་མིན་པར་ཐལ། བརྗོད་བྱའི་དོན་ཐམས་ཅད་ལ་རྗོད་བྱེད་དུ་རུང་བའི་ཕྱིར། དེ་ཆོས་ཅན།
འཆད་པ་པོའི་བརྗོད་འདོད་ཀྱིས་བརྡ་བྱས་པའི་དོན་གྱི་ངེས་པ་མ་གཏོགས་པར་སྐྱེས་བུ་གང་གིས་ཀྱང་ངོ་བོ་ཉིད་ཀྱིས་གྲུབ་པའི་དབང་པོ་ལས་འདས་པའི་དོན་ཐམས་ཅད་གཅིག་ཏུ་ངེས་པ་ཡོད་ཀྱང་རྣམ་པ་གང་གི་སྒོ་ནས་ཀྱང་ཤེས་པར་ཐལ། འདོད་པའི་དོན་གཅིག་ཁོ་ནའི་བརྗོད་བྱེད་ཡིན་གྱི་དོན་གཞན་གྱི་རྗོད་བྱེད་མིན་པའི་རང་བཞིན་ཐ་དད་མེད་པའི་ཕྱིར་ཏེ། མ་བྱས་པ་གང་ཞིག་དོན་ཐམས་ཅད་ལ་ཉེ་བ་དང་བསྐལ་པ་མེད་པའི་ཕྱིར་རོ། ། དེས་ན་རྗོད་བྱེད་ཀྱི་སྒྲ་ཆོས་ཅན། བརྡ་ལ་མ་ལྟོས་པར་ངོ་བོ་ཉིད་ཀྱིས་དོན་ངེས་ཡོད་པ་མ་ཡིན་ཏེ། བརྗོད་འདོད་རྒྱུར་གྱུར་པ་དོན་འདིའི་བརྗོད་བྱེད་འདིའོ་ཞེས་ངེས་པ་ཅན་དུ་བརྡ་སྦྱོར་བ་ཡིན་པའི་ཕྱིར། མིང་དོན་ངེས་བྱེད་ཀྱི་བརྡ་ནི་ཆོས་ཅན། བརྗོད་འདོད་ཀྱིས་ངེས་པར་བྱས་པའི་དོན་དེའི་གསལ་བྱེད་ཡིན་ཏེ། འདོད་པའི་དོན་དང་མིང་གི་བརྡ་སྤྲོད་པའི་ཕྱིར། དེས་ན་རིག་བྱེད་ཀྱི་སྒྲ་ཆོས་ཅན།
དེ་བརྗོད་བྱའི་དོན་གཅིག་གི་རྗོད་བྱེད་དུ་ངེས་པ་ཅན་དེ་གང་ལས་ཡིན་ཏེ་མིན་པར་ཐལ། དོན་ངེས་པའི་རྒྱུ་གསལ་བྱེད་བརྡ་དེ་ནི་མེད་པའི་ཕྱིར་ཏེ། སྐྱེས་བུས་བྱས་པ་མིན་པའི་ཕྱིར་རོ། ། འོན་ཏེ་སྒྲ་རང་བཞིན་ཏེ་ངོ་བོ་ཉིད་ཀྱིས་ནི་དོན་གཅིག་ལ་འབྲེལ་བར་ངེས་པ་ཡིན་གྱི་བརྗོད་འདོད་ངེས་བྱེད་མིན་ནོ་ཞེ་ན། དེ་ཆོས་ཅན། དོན་གཞན་ལ་བརྗོད་འདོད་ཀྱིས་ངེས་པར་སྦྱོར་བ་ཉིད་ཀྱང་མི་རུང་བར་ཐལ། བརྡ་ལ་ལྟོས་མེད་དུ་དོན་གཅིག་ཁོ་ནའི་བརྗོད་བྱེད་དུ་ངོ་བོ་ཉིད་ཀྱིས་ངེས་པའི་ཕྱིར་རོ། ། གསུམ་པ་ཡོད་ན་བརྡ་ལ་དགོས་པ་མེད་པ་ནི། དེ་ཆོས་ཅན། བརྗོད་བྱའི་དོན་གོ་བའི་ཆེད་དུ་བརྡ་སྦྱར་བ་ཡང་དོན་མེད་པ་ཅན་ཉིད་དུ་གྱུར།
དོན་དང་བརྗོད་པར་བྱ་བྱེད་དུ་ངེས་པ་དེ་ངོ་བོ་ཉིད་ཀྱིས་གྲུབ་ཅིང་དབང་པོས་རྟོགས་པའི་ཕྱིར། སྔོན་བོ་བཞིན་ནོ། ། མ་ངེས་ཏེ། ངོ་བོ་ཉིད་ཀྱིས་ངེས་པ་དེ་བརྡས་གསལ་བར་བྱེད་དོ་ཞེ་ན། དེ་ཆོས་ཅན། བརྡ་ལས་རང་དང་རང་བཞིན་གྱིས་འབྲེལ་པའི་དོན་གྱི་ཁྱད་པར་གཅིག་གི་བརྗོད་བྱེད་དུ་ངེས་པ་དེ་གསལ་བའི་ངེས་པ་ཡོད་པའང་གང་ལས་ཡིན་ཏེ་མེད་པར་འགྱུར། བརྡ་འདོད་པའི་དབང་གིས་འཇུག་པའི་ཕྱིར། བརྡ་གང་ལ་འདོད་པ་རང་རྒྱུད་པས་སྦྱར་བར་ངེས་པ་དེ་ལ་དོན་གཅིག་ཏུ་ངེས་པ་ཞེས་བྱ་བ་གང་ཡོད་དེ་མེད་པས་ཁྱབ་པའི་ཕྱིར། ངེས་པ་མེད་པ་དེས་ན་ཆོས་ཅན་བརྡ་ལས་འདོད་པའི་དོན་གཅིག་ཁོ་ན་གསལ་བར་མི་འགྱུར་བ་ཐལ། དོན་ཐམས་ཅད་ལ་འདི་བརྗོད་བྱེད་དུ་བརྡ་ནི་སྦྱར་དུ་རུང་བ་ཉིད་ཡིན་པའི་ཕྱིར།
ཤླཽ་ཀ་གཅིག་པར་སྐབས་ཀྱི་ཚིགས་སུ་བཅད་པ་དག་སྟེ། བར་གྱི་རྒོལ་བ་ལ་བསྟན་པའམ། ཚིག་ལེའུར་བྱས་པས་མ་བཟུང་བའི་དོན་འཆད་པ་འམ། རྩ་བ་དང་བསྡུ་བ་གཉིས་ཀ་མིན་པའི་ཕྱིར་བར་ཚིགས་སོ། ། གཉིས་པ་ཕྱོགས་གཅིག་ལ་མི་བསླུ་བས་ཚད་དམར་གྲུབ་པ་དགག་པ་གསུམ་གྱི་དང་པོ་སྒྲུབ་བྱེད་དགག་པ་ནི། མེ་ལ་སྦྱིན་སྲེག་ཞེས་པའི་རིག་བྱེད་ཀྱི་ངག་གཞན་ཡང་ཆོས་ཅན། ཕྱིན་ཅི་མ་ལོག་པའི་ངོ་བོ་ཅན་དེ་འདྲ་ཡིན་ཏེ། གང་གི་ཕྱིར་ན་རིགས་བྱེད་ཀྱི་ཕྱོགས་གཅིག་པའི་ཕྱིར། དཔེར་ན་མེས་གྲང་བ་བཟློག་ཅེས་པའི་རིག་བྱེད་ཀྱི་ངག་བདེན་པ་བཞིན་ཞེས་དེ་སྐད་དུ་དཔྱོད་པ་གཞན་དག་ཟེར་རོ། ། ལོ་སོགས་ནི་བསམ་མེད་དུ་སྟོན་ཏོ། །
འདི་འདྲ་བའི་རྟགས་ལྷག་ལྡན་ཆོས་ཅན། རིག་པ་ཤེས་པ་ཕྱོགས་གླང་གིས་མདོར་རྟགས་ཡང་དག་ཡིན་པ་བཀག་སྟེ། ལྷག་ལྡན་འཁྲུལ་པ་ཅན་གྱི་རྟགས་ཡིན་པའི་ཕྱིར། དཔེར་ན་ཤིང་ཐོག་འདི་དག་རོ་མཚུངས་པར་བསྒྲུབ་པ་ལ་གཟུགས་མཚུངས་པ་ཉིད་ཀྱི་ཕྱིར་དང་། འབྲས་ལྷག་མ་ཚོས་པར་བསྒྲུབ་པ་ལ་སྣོད་གཅིག་གི་ནང་དུ་ཆུད་པའི་ཕྱིར་ཞེས་དཔོག་པ་བཞིན་ནོ། ། རོ་འདྲ་གཟུགས་མཚུངས་པ་ཉིད་ཕྱིར། ། ཞེས་འདོན་ཏོ། ། གཉིས་པ་བསྒྲུབ་བྱ་དགག་པ་ནི། ཕྱོགས་གཅིག་བདེན་པས་ཐམས་ཅད་བདེན་པའི་དོན་ཅན་དུ་སྒྲུབ་པ་ཡང་མི་འཐད་དེ། དེའི་དོན་ཚད་མ་དང་འགལ་བའི་ཕྱིར་ཆེས་མི་རིགས་པ་མང་དུ་སྨྲའོ། །
དེའང་སྐྱེས་བུ་བདག་རྟག་པ་ནི་ལས་བྱེད་པ་དང་འབྲས་བུ་ལ་ལོངས་སྤྱོད་པར་བྱེད་པ་པོ་ཉིད་དང་སྒྲ་དང་ཕྱོགས་དུས་སོགས་ཀྱི་དངོས་པོ་རྣམས་རྟག་པ་དང་། སྤྱི་ལས་ཡོན་ཏན་དབང་པོའི་ཡུལ་ལས་འདས་པ་དབང་པོའི་གཟུང་བྱ་དང་། རྟག་པ་རྐྱེན་ལ་ལྟོས་ནས་འབྲས་བུ་བསྐྱེད་པར་འདོད་པ་དངོས་པོ་རྣམས་རྒྱུ་འགལ་བ་བྱེད་པ་དང་། གྲུབ་ཟིན་རྟེན་གྱི་དབང་གིས་མི་འཇིག་པར་གནས་པས་གནས་པ་འགལ་བ་དང་། འཇིག་པ་ཕྱིས་ཀྱི་རྒྱུ་གཞན་ལ་ལྟོས་པས་འཇིག་པ་མི་མཉམ་པ་སྟེ་འགལ་བ་དང་། གཞན་ཡང་རང་བློ་ལྐོག་གྱུར་དང་བློ་སྐྱེས་བུ་ལ་མི་བརྟེན་པ་ལྟ་བུ་ཚད་མ་མངོན་སུམ་རྗེས་དཔག་རྣམ་པ་གཉིས་ཀྱིས་རྣམ་པར་བསལ་བའི་སྤྱོད་ཡུལ་ལམ། སྦྱིན་སྲེག་དང་ཁྲུས་སོགས་ཀྱིས་སྡིག་པ་སྦྱོང་ཞིང་ཆོས་འཕེལ་བར་བརྗོད་པ་ལྟ་བུ་ལུང་ལ་ལྟོས་པའི་རྗེས་དཔག་དང་འགལ་བ་དག་ནི་བརྗོད་པར་བྱེད་དོ། ། དེ་འདྲའི་རིག་བྱེད་ཆོས་ཅན། དེ་བདེན་པའི་དོན་ཅན་ཡིན་ཞེས་ཁས་ལེན་པ་མི་རིགས་པར་ཐལ། བརྗོད་བྱ་ཚད་མ་གསུམ་དང་འགལ་བ་ཀུན་ཏུ་སྟེ་ཐམས་ཅད་ལ་མ་བསལ་ཞིང་ལན་མ་བཏབ་ལ་བསྟན་བཅོས་པ་འཇུག་པའི་ཡན་ལག་འབྲེལ་པ་དང་རྗེས་སུ་མཐུན་པའི་ཐབས་དང་།
སྐྱེས་བུའི་དོན་མངོན་མཐོ་དང་ངེས་ལེགས་ཏེ་བསྟན་བཅོས་ཀྱི་དོན་གསུམ་པོ་ཡང་མ་བསྟན་པར་མི་རིགས་པ་མང་དུ་བརྗོད་པའི་ཕྱིར། དེ་ལྟ་ན་མེས་གྲང་བ་བཟློག་ཅེས་བདེན་པ་མ་བརྗོད་པས་རིགས་དེ་ཀུན་ཤེས་རབ་ཀྱིས་རྟོགས་པར་དཀའ་བའི་ཤིན་ཏུ་ལྐོག་གྱུར་ལ་ཉེས་པ་མེད་པ་ཉིད་དུ་དཔྱོད་པ་པས་སྒྲུབ་པར་འདོད་པ་ནི་གཡེམ་མ་སྤྱོད་ངན་ཅན་རང་གི་བདག་པོས་ལོག་པར་ཞུགས་པའི་གནས་སྐབས་མཐོང་ནས། བློན་པོའི་ཁྱེའུ་དང་ཁྱེད་འབྲེལ་པ་བྱས་ཞེས་ཀླན་ཀ་བཙལ་བ་ན། མ་ཆོས་བཞིན་གྱི་ཆུང་མས་ཡིད་ཆེས་པར་མི་བྱེད་པར། བདག་གི་མིག་ཆུ་བུར་གྱི་མིང་ཅན་གྱིས་ཡིད་ཆེས་པར་བྱེད་པ། སྐྱེས་བུའི་ཕྱིན་ཅི་ལོག་ལ་ལྟོས་ཤིག གྲོང་པ། རྒན་པོ། ལོང་པ། ཤིང་སྐྱེད་པར་བྱེད་པ་དེས་དོན་དུ་གཉེར་དུ་ཟིན་ཀྱང་འབྲེལ་པ་མ་བྱས་ན།
གཟུགས་དང་ཡོན་ཏན་ལ་རྗེས་སུ་ཆགས་པས་བློན་པོ་མཆོག་གི་ཁྱེའུ་དང་འདོད་པ་སྤྱོད་པར་བྱེད་དམ་ཞེས་འབྲེལ་མེད་ཀྱི་མུ་ཆོར་གྱིས་བདག་པོ་ལས་རྒྱལ་བ་དང་འདྲ་བར་མུ་ཆོར་དུ་ཟད་དོ། ། དེ་ལ་དཔྱོད་པ་པ་གཡེམ་མ་དང་། ཆོས་བཞིན་གྱི་ཆུང་མ་ནི་རིག་བྱེད་དང་། སྐྱེས་བུ་རྟག་སོགས་ནི་ལོག་པར་ཞུགས་པ་དང་། ཚད་མ་གཉིས་ནི་མིག་དང་། གྲོང་པ་སོགས་ཀྱིས་སུན་ཕྱུང་ཞིང་འདོད་པ་མི་སྤྱོད་པ་ནི་རིགས་པ་དང་། རིག་བྱེད་ལྐོག་གྱུར་ལ་ལོག་པའི་དོན་བརྗོད་སྲིད་པ་ནི་བློན་པོ་མཆོག་གི་ཁྱེའུ་དང་འདོད་པ་སྤྱོད་པར་རིགས་སོ་ཞེས་པ་དང་འདྲའོ། ། གསུམ་པ་ཧ་ཅང་ཐལ་བ་ནི། གལ་ཏེ་དེ་ལྟར་བདེན་པ་གཅིག་བརྗོད་ཙམ་གྱིས་རིག་བྱེད་ཐམས་ཅད་བདེན་པ་སྟེ་ཚད་མར་གྲུབ་ན་སྐྱེས་བུ་ཐམས་ཅད་ཆོས་ཅན། ཚད་མིན་ཅི་སྟེ་དོན་ཐམས་ཅད་ལ་ཡིད་ཆེས་སུ་རུང་བའི་ཚད་མའི་སྐྱེས་བུར་ཐལ།
དེས་ཚིག་སྨྲ་ཚད་དོན་ལ་མི་བསླུ་བའི་ཚད་མ་ཡིན་པའི་ཕྱིར་ཏེ། དེས་མང་དུ་སྨྲ་བ་ལ་བདེན་པའི་དོན་ཅན་གྱི་ཚིག་གཅིག་མེད་པ་མིན་ནས་ཡོད་པའི་ཕྱིར། འདི་བདེན་པ་འབའ་ཞིག་བརྗོད་པའང་དཀའ་བ་ཡིན་གྱི་གཏན་མེད་མིན་པ་བཞིན་དུ། བརྫུན་པ་འབའ་ཞིག་བརྗོད་པའང་མེད་པའི་ཕྱིར། བདེན་དོན་ཅན་གཅིག་ཡོད་མེད་མིན། ། ཞེས་འདོན་ཏོ། ། བཞི་པ་ཚིག་དོན་ལ་འབྲེལ་པ་གྲུབ་པ་མ་ཡིན་པ་ནི། སྒྲ་ནི་ཆོས་ཅན། བརྗོད་བྱ་ཕྱི་རོལ་དོན་ལ་མི་འཁྲུལ་བའི་རྒྱུ་མཚན་གྱིས་དེ་ལས་བརྗོད་བྱའི་དོན་རྟོགས་པ་མི་རིགས་པར་ཐལ། བརྗོད་བྱའི་དངོས་པོའི་རང་བཞིན་ནམ་བརྗོད་བྱའི་འབྲས་བུ་མིན་པའི་ཕྱིར་ཏེ།
བརྗོད་བྱ་ཕྱི་རོལ་དོན་ལ་མི་ལྟོས་པར་བརྗོད་པ་པོའི་བརྗོད་འདོད་ཙམ་ལ་གནས་པ་སྟེ་སྐྱེས་བས་སོ། ། སྔ་མ་ལ་ཁྱབ་པ་ཡོད་དེ། རང་བཞིན་དང་འབྲས་བུ་འདི་ལས་རྣམ་པར་བཟློག་པས་ཀྱང་འཁྲུལ་པ་མེད་པ་ཅན་གྱི་རྟགས་པ་ཡོད་པ་མ་ཡིན་པའི་ཕྱིར། རྟགས་སྔ་མ་གྲུབ་ཏེ། རྗོད་བྱེད་རྣམས་ཀྱི་འཇུག་པ་སྟེ་སྐྱེ་བ་ནི་བརྗོད་བྱེད་འདོད་ལས་དང་། བརྗོད་འདོད་ནི་བརྗོད་བྱ་མཐོང་བས་བྱས་པ་ཡིན་པས་བརྒྱུད་པས་ཚིག་དོན་འབྲས་བུ་ཡིན་ནོ་ཞེ་ན། སྒྲ་གཅིག་ལ་ཆོས་ཅན། ལུང་ཐ་དད་པས་ཕན་ཚུན་དག་ནི་འགལ་བའི་དོན་རྟག་མི་རྟག་ཏུ་བརྗོད་པའི་སྒྲ་དེ་ནི་ཇི་ལྟར་འཇུག་པར་འགྱུར་ཏེ་མི་འགྱུར། རྟག་མི་རྟག་གཉིས་ཡིན་མི་སྲིད་པའི་ཕྱིར་རོ། ། ལྔ་པ་ནི།
སྒྲ་དོན་འབྲེལ་པ་མེད་པ་དེས་ན་ལུང་ཆོས་ཅན། དོན་ལས་སྐྱེས་བའི་སྒོ་ནས་དེ་ལས་བརྗོད་བྱའི་དོན་གྱི་དངོས་པོ་ཕྱིན་ཅི་མ་ལོག་པ་ཇི་ལྟ་བར་ཚད་མས་ངེས་པ་གང་ལས་ཡིན་ཏེ་མིན་པར་ཐལ། དེ་དང་བརྗོད་བྱའི་དངོས་པོ་རྣམས་སྐྱེས་བུ་རྟོགས་པའི་རྣམ་པ་འགས་ཀྱང་མེད་ན་མི་འབྱུང་བར་མི་འགྲུབ་པའི་ཕྱིར་ནའོ། ། ལུང་ལས་རྟོགས་པ་པོའི་དོན་ངེས་པ་མེད་པ་དེའི་ཕྱིར་ལུང་དེ་ནི་ཆོས་ཅན། དངོས་པོ་དང་འབྲེལ་ཞིང་ཤེས་བྱ་ཐམས་ཅད་ལ་ཁྱབ་པའི་སྒོ་ནས་དེ་ལོག་ན་ཡང་བསྐལ་དོན་གྱི་དངོས་པོ་རྣམས་མེད་པར་འགྲུབ་པར་མི་འགྱུར་བར་ཐལ། དེ་ཤེས་བྱ་ཀུན་ལ་མ་ཁྱབ་ཅིང་དངོས་པོ་མེད་པ་ལའང་འཇུག་པའི་ཕྱིར་རོ། ། དེ་ལས་དོན་མི་འགྲུབ་པ་དེས་ན་བསྐལ་དོན་ཐ་མལ་པའི་ཚད་མ་གསུམ་གྱིས་མ་དམིགས་པ་ནི་ཆོས་ཅན། བསྐལ་དོན་མེད་ངེས་ཐ་སྙད་ཀྱི་འབྲས་བུ་ཅན་དེ་ཤེས་བྱེད་ཀྱི་རྒྱུར་མི་འགྲུབ་སྟེ། བསྐལ་དོན་མེད་ངེས་ཀྱིས་མ་ཁྱབ་པའི་ཕྱིར། དེ་ལྟར་ན་དོན་མི་རིགས་པ་རིག་བྱེད་ཚད་མ་དང་ནི་བདག་སོགས་རྟག་པ་འགའ་ཞིག་ལུས་སོགས་བྱེད་པ་པོར་སྨྲ་བ་དང་།
འབབ་སྟེགས་ཀྱི་ཁྲུས་ལས་དུག་གསུམ་མེད་པས་བསྐྱེད་པའི་ལུས་ཀྱི་ལས་ཆོས་ཐོབ་པར་འདོད་པ་དང་། ཚུལ་ཁྲིམས་སོགས་ཡོན་ཏན་མེད་ཀྱང་འདི་བྲམ་ཟེའོ་ཞེས་རིགས་སྨྲ་བས་དྲེགས་ཤིང་སེམས་ཁེངས་པ་དང་། སྡིག་པ་གཞོམ་པའི་ཕྱིར་ཟས་གཅོད་པ་སོགས་ཀྱི་གདུང་བ་སྟེ་དུབ་པ་རྩོམ་པ་སྟེ་ནན་ཏན་དུ་བྱེད་དོ་ཞེས་སྨྲ་བ་དེ་དག་ནི་མུ་སྟེགས་བླུན་པོར་སྟོན་པའི་རྟགས་ལྔ་ཡིན་ནོ། ། བླུན་པོ་ཅི་འདྲ་བ་ཞིག་ཅེ་ན། རིགས་པའི་རྗེས་སུ་འབྲང་བའི་ཤེས་རབ་དང་བྲལ་བས་ཤེས་རབ་འཆལ་བ་ཅན་ནོ། ། རང་འགྲེལ་ཆུ་ཀླུང་རྣམ་བཤད་རྦ་རླབས་གཡོ། ། རང་གཞན་གྲུབ་མཐའི་གཏིང་མཐའ་དཔག་ཡས་ཅན། ། རྣམ་དཔྱོད་རྩལ་གྱིས་གོམས་པར་མ་བྱས་པའི། ། སྐྱེ་བོ་རྣམས་ཀྱིས་དེ་ཡི་གཏིང་མ་རྙེད། ། ད་དུང་དུ་ཡང་ཤིན་ཏུ་གཟུ་བོའི་བློས། །
ལེགས་བཤད་འདི་ལ་འདྲིས་པར་གྱིས་ཤིག་དང་། ། འདི་ཉིད་དཔལ་ལྡན་གྲགས་པའི་དགོངས་པ་ཞེས། ། འགྲེལ་པ་ཉིད་ཀྱིས་རིང་ནས་སྟོན་པར་འགྱུར། ། ཚད་མ་རྣམ་འགྲེལ་གྱི་འགྲེལ་པ་ལེགས་པར་བཤད་པའི་སྙིང་པོ་ལས། རང་གི་དོན་གྱི་རྗེས་སུ་དཔག་པའི་འགྲེལ་པ་སྟེ་ལེའུ་དང་པོའི་རྣམ་པར་བཤད་པའོ།། ༈ །དེ་ལྟར་སློབ་དཔོན་གྱིས་ཚད་མའི་མཚན་ཉིད་ཀྱི་བསྟན་འཆོས་བཤད་པའི་རྒྱུ་རྗེས་སུ་དཔག་པ་རྣམ་པར་གཞག་ནས་ད་ནི་སྐབས་སུ་བབ་པ་གཉིས་པ་ཚད་མ་མདོ་ཡི་མཆོད་བརྗོད། ཚད་མར་གྱུར་པ་འགྲོ་ལ་ཕན་བཞེད་པ། ། སྟོན་པ་བདེ་གཤེགས་སྐྱོབ་ལ་ཕྱག་འཚལ་ཏེ། ། ཞེས་པས་རྒྱུ་སྙིང་རྗེ་དང་ཐབས་འབྲས་བུ་དོན་གཉིས་ཕུན་ཚོགས་མངའ་བས་ཚད་མར་གྱུར་པའི་བཅོམ་ལྡན་འདས་བསྟན་པ་དེ་ཉིད་རྒྱས་པར་བསྟན་པ་ལ་གསུམ། ལུགས་ལས་བྱུང་བའི་ཚུལ་གྱིས་ཐུབ་པ་ཚད་མར་སྒྲུབ།
ལུགས་ལས་བཟློག་པའི་སྒོ་ནས་ཐུབ་པ་ཚད་མར་སྒྲུབ། ཚད་མར་གྱུར་པའི་སྒོ་ནས་བསྟོད་པའི་དགོས་པ་བརྗོད་པའོ། ། དང་པོ་ལ་གཉིས་ཚད་མར་གྱུར་པ་བཤད། དེ་ཡི་སྒྲུབ་བྱེད་བཤད་པའོ། ། དང་པོ་ལ་གཉིས། ཚད་མ་དང་། གྱུར་པ་བཤད་པའོ། ། དང་པོ་ལ་གསུམ། མཚན་ཉིད་མི་བསླུ་བ་བཤད། མ་ཤེས་དོན་གསལ་བསྟན།
ཐུབ་པ་ཚད་མར་སྒྲུབ་པའོ། ། དང་པོ་ལ་བཞིའི་དང་པོ་མི་སླུ་བ་ངོས་གཟུང་བ་ནི། མདོའི་ཚད་མར་གྱུར་པ་ཞེས་པ་ནི་བཅོམ་ལྡན་འདས་ཏེ་ཚད་མ་དང་འདྲ་བས་སོ། ། ཚད་མ་དེ་ཅི་ཞེ་ན། (Aཚད་མ)འི་མཚན་ཉིད་ནི་(Bརང་གི་འཇུག་ཡུལ་འདོད་དོན་བྱེད་ནུས་པ་ལ་སླུ་བ་མེད་པ་ཅན་གྱི་ཤེས་པ)འོ། ། རྗེས་དཔག་གི་རང་མཚན་མ་དཔྱད་པས་མ་ཁྱབ་ཅེ་ན། རྗེས་དཔག་ཆོས་ཅན། མི་སླུ་བ་ཡོད་དེ། སྲེག་འཚེད་ལ་སོགས་པའི་དོན་བྱེད་ནུས་པར་གནས་པ་སྟེ་ངེས་པས་རྟོགས་པ་ནི་ཡོད་པའི་ཕྱིར་རོ། ། གཉིས་པ་རྩོད་པ་སྤང་བ་ནི།
འོན་ཏེ་སྒྲ་བྱུང་ལ་མེད་པས་ཚད་མར་མི་འགྱུར་ན་ཡང་འགྱུར་བར་འདོད་པས་མཚན་ཉིད་དེ་མ་ཁྱབ་བོ་ཞེ་ན། ངག་སྨྲ་བའི་རྟགས་ཆོས་ཅན། དེ་ལས་ཕ་རོལ་བསམ་ཡོད་དུ་རྟོགས་པ་སྒྲ་ལས་བྱུང་བའི་རྗེས་དཔག་ཀྱང་མི་སླུ་བ་ཡིན་ཏེ། རང་གི་འཇུག་ཡུལ་ཕ་རོལ་ལ་མངོན་པར་འདོད་པ་ཡོད་པ་དེ་སྟོན་པའི་ཕྱིར་རོ། ། ཇི་ལྟར་ན་བུམ་པ་ཞེས་པའི་སྒྲ་མ་ནོར་བ་སྨྲ་བ་ནི་ཆོས་ཅན། ཕ་རོལ་ལ་སྨྲ་བ་པོའི་བྱེད་པའི་ཡང་དག་པར་བརྗོད་འདོད་ཀྱི་ཡུལ་གྱི་དོན་གང་ཡིན་པ་རྟོག་པའི་བློ་ལ་རབ་ཏུ་གསལ་ཞེས་སོ་སོར་སྣང་བ་དེ་ཡོད་པར་སྒྲུབ་པ་ལ་ཚད་མ་སྟེ་རྟགས་ཉིད་དུ་རུང་སྟེ། དེ་ལྟར་སྒྲུབ་ན་ཚུལ་གསུམ་ངེས་པའི་ཕྱིར་རོ། ། ཡང་དེ་ཉིད་ཆོས་ཅན། དེ་བརྗོད་བྱ་བུམ་པའི་དོན་གྱི་རྒྱུ་མཚན་ཅན་དུ་རུང་བ་མིན་ཏེ། དེ་ལས་གཞི་འགར་བུམ་པ་སྒྲུབ་མི་ནུས་པའི་ཕྱིར་རོ། །
ཚད་མར་མི་འདོད་པའི་ཀུན་རྫོབ་ཤེས་པ་ལའང་ཞུགས་པས་མཚན་ཉིད་དེ་འཁྲུལ་ཞེ་ན། བུམ་འཛིན་མིག་ཤེས་ཀྱི་རྗེས་ཀྱི་བུམ་པ་དང་ཡོད་པ་ཉིད་དང་གྲངས་དང་འདེགས་སོགས་ཀྱི་ཡུལ་ཅན་ཀུན་རྫོབ་ཀྱི་ཤེས་པ་ནི་ཆོས་ཅན། འཇུག་ཡུལ་ལ་ཚད་མར་མི་འདོད་དེ། གཟུང་ཟིན་པ་དྲན་པའི་སྒོ་ནས་འཛིན་པའི་ཕྱིར་རོ། ། གསུམ་པ་ཤེས་པ་ཚད་མར་བསྟན་པ་ནི། ཅི་སྟེ་མི་སླུ་བ་ཅན་གྱི་ཤེས་པ་ཚད་མར་འདོད་ཀྱི་དབང་སོགས་མིན་ཞེ་ན། དོན་གྱི་རྣམ་པ་ཤར་ནས་འཇུག་ཡུལ་ལ་མི་སླུ་བའི་བློ་ནི་ཆོས་ཅན། ཚད་མ་ཉིད་དེ། འཇུག་ཡུལ་བླང་བྱ་དང་དོར་བྱའི་དངོས་པོའི་ཡུལ་ཅན་གང་ཞིག ཚད་མའི་འབྲས་བུ་རྒྱུ་གཞན་གྱིས་ཆོད་པ་དང་བཅས་པ་སྐྱེས་བུའི་དོན་ཞེས་བྱ་བའི་འཇུག་ཡུལ་དེ་ལ་དེ་གཙོ་བོ་ཡིན་པའི་ཕྱིར་དང་།
ཚད་མའི་འབྲས་བུ་གཞན་གྱིས་བར་མ་ཆོད་པ་དོན་གྱི་རྣམ་པ་ཤར་ནས་དོན་རྟོགས་པ་ཡང་དེ་ལས་འགྲུབ་པའི་ཕྱིར་ཏེ། དེ་ཆོས་ཅན། དོན་རྟོགས་སྒྲུབ་བྱེད་ཀྱི་ཚད་མ་ཉིད་དེ། དེ་ཡོད་ན་འབྲས་བུ་དོན་རྟོགས་འདི་ཡོད་པའི་སྒོ་ནས་བྱེད་པ་གཞན་གྱིས་བར་མ་ཆོད་པར་དོན་རྟོགས་འཇུག་ནུས་པའི་ཕྱིར་ཏེ། བློ་ཡུལ་གྱི་རྣམ་པ་ཅན་དེ་ལ་ནི་དོན་གྱི་རྣམ་པ་ཐ་དད་དུ་ཤར་བས་བློའི་དོན་ཐ་དད་རྟོགས་པར་འཇོག་པའི་ཕྱིར་རོ། ། དབང་སོགས་ནི་དེ་ལྟ་མིན་ཏེ། བྱེད་པ་གཞན་ཡུལ་དང་འདྲ་བས་ཆོད་པའི་ཕྱིར་རོ། ། བཞི་པ་ཚད་མའི་ངེས་བྱེད་བཤད་པ་ནི། ཚད་མ་ཉིད་དུ་ཇི་ལྟར་གྲུབ་ཅེ་ན། ཁོ་བོ་ཅག་གི་ཚད་མ་ཆོས་ཅན།
རང་རིག་པ་ལས་རང་གི་ངོ་བོ་ཤེས་པ་ཡོད་པ་ཉིད་རྟོགས་ཏེ། དེ་ལ་ལྟོས་ནས་རང་ངེས་ཀྱི་རང་རིག་ཚད་མ་ཡིན་པའི་ཕྱིར། རང་ཚད་མར་སྣང་ཡང་ངེས་པ་མིན་ནོ་ཇི་ལྟར་ངེས་ཞེ་ན། དེ་ཆོས་ཅན། ཚད་མར་གཞན་ལས་ངེས་ཏེ། ཐ་སྙད་དེ་དུས་ཕྱིས་འབྱུང་བ་ཅན་གྱི་དོན་བྱེད་པར་སྣང་བའི་ཤེས་པ་ལས་ནི་ཚད་མ་ཉིད་དུ་ངེས་པའི་ཕྱིར་རོ། ། དེས་ན་རྗེས་དཔག་རང་ངེས་དང་། མངོན་སུམ་ལ་གོམས་པ་ཅན་སོགས་རང་ངེས་དང་། ཚད་མ་གཞན་ལ་ལྟོས་ནས་ངེས་པའི་གཞན་ངེས་གཉིས་ཡོད་དོ། ། ཐ་སྙད་ཀྱིས་ཚད་མར་རྟོགས་ན་བསྟན་བཅོས་དོན་མེད་པས་བརྩམ་བྱ་མིན་པར་འགྱུར་ཞེ་ན།
ཡང་དག་པའི་ཤེས་པ་མཚོན་པའི་ཆོས་སྟོན་པའི་བསྟན་བཅོས་ཆོས་ཅན། བརྩམས་པ་དོན་མེད་མིན་ཏེ། དེས་ཚད་མ་ལས་དོན་ལ་འཇུག་པའི་སྔར་ཚད་མ་དང་དེར་སྣང་བའི་མཚན་ཉིད་ལ་རྨོངས་པ་བཟློག་སྟེ་ཚད་མ་མི་བསླུ་བར་རིག་ནས་བླང་དོར་ལ་འཇུག་པར་བྱེད་པ་ཡིན་པའི་ཕྱིར་རོ། ། གཉིས་པ་ལ་གཉིས་ཀྱི་དང་པོ་ནི། རྟོགས་པོའི་ཚད་མས་སྔར་མ་ཤེས་པའི་དོན་གྱི་གནས་ལུགས་གསལ་བར་བྱེད་པའི་ཤེས་པ་ཉིད་ཀྱང་སྔ་མ་ལས་གཞན་ཚད་མའི་མཚན་ཉིད་གཉིས་པ་ཡིན་ནོ། ། མ་ཤེས་པས་ཀུན་རྫོབ་ཤེས་པ་དང་། དོན་གྱིས་ཟླ་བ་གཉིས་འཛིན་དང་། གསལ་བྱེད་ཀྱིས་དབང་པོ་ཚད་མ་ཡིན་པ་གཅོད་དོ། ། འོ་ན་མེད་པའི་ཡུལ་ཅན་གྱི་མི་དམིགས་པ་ཇི་ལྟར་ཚད་མ་ཡིན་ཞེ་ན། འདི་ཡང་རང་མཚན་མེད་པ་ཉིད་དུ་གསལ་བར་བྱེད་པའི་ཕྱིར་དོན་གསལ་བར་བྱེད་པ་ཡིན་ནོ། །
དེས་ན་དོན་སྨོས་པས་དངོས་པོ་ཡོད་མེད་ཀྱི་དེ་ཁོ་ན་ཉིད་བསྟན་པར་བཞེད་དོ། ། གཉིས་པ་རྩོད་པ་སྤང་བ་ནི། མངོན་སུམ་གྱིས་རང་གི་ངོ་བོ་སྟེ་མཚན་ཉིད་རྟོགས་པའི་འོག་ཏུ་སྟེ་དུས་ཕྱིས་ཀྱི་སྤྱིའི་རྣམ་པར་ཤེས་པ་ཆོས་ཅན། ཚད་མ་ཉིད་དུ་ཐོབ་པར་ཐལ། མངོན་སུམ་གྱིས་མ་གཟུང་བའི་སྤྱི་འཛིན་པའི་ཕྱིར། འདོད་པའང་མིན་པས་མཚན་ཉིད་དེ་འཁྲུལ་ཞེ་ན། མ་གཟུང་བ་འཛིན་དུ་ཆུག་ཀྱང་དེ་ཆོས་ཅན། ཚད་མ་མ་ཡིན་ཏེ། སྔར་མ་ཤེས་པའི་འཇུག་ཡུལ་རང་གི་མཚན་ཉིད་མི་ཤེས་པའི་ཕྱིར། ཁྱབ་པ་ཡོད་འཇུག་ཡུལ་རང་གི་མཚན་ཉིད་སྔར་མི་ཤེས་པ་གསར་དུ་རྟོགས་པའི་ཡུལ་ཅན་གྱི་ཤེས་པ་གང་ཡིན་དེ་ཚད་མའོ་ཞེས་དགོངས་ནས་དོན་གསལ་ཞེས་ཁྱད་པར་དང་བཅས་པའི་མཚན་ཉིད་བཤད་པའི་ཕྱིར།
ཅིའི་ཕྱིར་དེ་ལྟར་འདོད་ཀྱི་གཞན་མ་ཡིན་ཞེ་ན། འཇུག་ཡུལ་རང་གི་མཚན་ཉིད་ཆོས་ཅན། སྔར་མ་རྟོགས་གསལ་བར་བྱེད་པའི་ཤེས་པ་དེ་ཚད་མར་བཞག་སྟེ། རྟོག་ལྡན་དེ་ཁོ་ན་ལ་དཔྱད་ནས་འདོད་པའི་དོན་བྱེད་པ་ཐོབ་པའི་དོན་དུ་དེ་ཉིད་ལ་མི་སླུ་བའི་ཚད་མ་ཚོལ་བར་བྱེད་པའི་ཕྱིར་རོ། ། གསུམ་པ་ཐུབ་པ་ཚད་མར་སྒྲུབ་པ་ནི། བཅོམ་ལྡན་འདས་ཡེ་ཤེས་ཀྱི་སྐུ་ཅན་ཆོས་ཅན། ཚད་མ་དང་འདྲ་བས་ཚད་མ་ཉིད་དེ། མཚན་ཉིད་མི་སླུ་དོན་གསལ་གཉིས་པོ་དེ་བཞིན་དུ་སྐྱེས་བུའི་དོན་ལ་མི་སླུ་བར་མཛད་པ་དང་རྟོགས་པ་པོས་སྔར་མི་ཤེས་པའི་སྐྱེས་བུའི་དོན་བསྒྲུབ་བྱ་བདེན་བཞིའི་མཚན་ཉིད་གསལ་བར་མཛད་པའི་ཕྱིར་རོ། ། གཉིས་པ་ལ་གཉིས་ཀྱི་དང་པོ་དགོས་པ་དངོས་ནི། ཚད་མ་ཞེས་པས་ཆོག་གི་ཅིའི་ཕྱིར་གྱུར་པ་བརྗོད་ཅེ་ན།
གྱུར་པ་ཉིད་ཅེས་གསུངས་པ་ཆོས་ཅན། དོན་ཡོད་དེ། མ་སྐྱེས་པ་རྟག་པའི་ཚད་མ་ནི་ཡོད་པ་མིན་ཞེས་མ་སྐྱེས་པ་བཟློག་པའི་དོན་དུ་བརྗོད་པའི་ཕྱིར། དེས་ན་བཅོམ་ལྡན་འདས་ཀྱི་ཡེ་ཤེས་ནི་སྒྲུབ་བྱེད་ཐུགས་རྗེ་དང་ཐབས་གོམས་པ་ལ་ལྟོས་ནས་སྐྱེས་པ་ཡིན་གྱི། ངོ་བོ་ཉིད་ཀྱིས་གྲུབ་པ་མིན་པས་བཅོམ་ལྡན་འདས་ཆོས་ཅན། ཚད་མར་གྱུར་པའི་ཡེ་ཤས་ཐོབ་པ་ཡིན་པར་རིགས་ཏེ། ཡེ་ཤེས་དེའི་སྒྲུབ་བྱེད་ལ་ཕྱིན་ཅི་མ་ལོག་པར་ནན་ཏན་དུ་མཛད་པ་དེའི་ཕྱིར་རོ། ། གཉིས་པ་རྩོད་པ་སྤང་བ་ལ་གཉིས། རང་བྱུང་ཚད་མ་ཡོད་པ་དགག ཚད་མའི་སྒྲུབ་བྱེད་མེད་པ་སྤང་བའོ། །
དང་པོ་ལ་གསུམ་གྱི་དང་པོ་ཚད་མ་རྟག་པ་དགག་པ་ནི། དབང་ཕྱུག་ངོ་བོ་ཉིད་ཀྱིས་གྲུབ་པའི་ཤེས་པ་རྟག་པ་ཚད་མར་འགྱུར་ཞེས་རིགས་པ་ཅན་སྨྲ་ན། ཚད་མ་ཆོས་ཅན། རྟག་པ་ཉིད་ཡོད་པ་མིན་ཏེ། དངོས་པོ་ཡོད་པ་རྟོགས་པ་དེ་ཉིད་ཚད་མ་ཡིན་པའི་ཕྱིར་དང་། དེས་ཤེས་བྱའི་འཇུག་ཡུལ་གྱི་དངོས་པོ་ནི་མི་རྟག་པ་ཉིད་ཀྱིས་སོ། ། ཡུལ་མི་རྟག་ན་ཡུལ་ཅན་དེ་ནི་མི་རྟག་པ་ཉིད་ཀྱིས་ཁྱབ་པའི་ཕྱིར་རོ། ། ཅི་སྟེ་ཚད་མ་མི་རྟག་ཀྱང་ཚད་མ་ཅན་དབང་ཕྱུག་རྟག་ཅེ་ན། དངོས་པོའི་དེ་ཉིད་ཤེས་པའི་ཚད་མ་དག་ནི་ཆོས་ཅན། དབང་ཕྱུག་རྟག་པ་ལས་སྐྱེ་བར་མི་འཐད་པར་ཐལ།
སྔ་ཕྱི་རིམ་བཞིན་དུ་སྐྱེ་བ་ཅན་ཡིན་པའི་ཕྱིར། འདོད་ན་དབང་ཕྱུག་ཆོས་ཅན། ཚད་མ་ཅན་ཡིན་པས་ཚད་མ་དང་འབྲེལ་པ་མི་རུང་བར་ཐལ། ཚད་མ་དང་དོན་གཞན་ཕན་བྱ་ཕན་བྱེད་མིན་པའི་ཕྱིར། ཅི་སྟེ་དབང་ཕྱུག་རྟག་པས་ཀྱང་རིམ་བཞིན་ཤེས་པ་བསྐྱེད་ཅེ་ན། དེ་ཆོས་ཅན། ཚད་མ་རིམ་བཞིན་མི་བསྐྱེད་པར་ཐལ། རྐྱེན་ལ་ལྟོས་པ་མི་རུང་བའི་ཕྱིར་ཏེ། རྟེན་རྐྱེན་གྱི་རྣམ་པ་འགས་ཀྱང་ཕན་གདགས་བྱ་མིན་པའི་ཕྱིར་རོ། ། གཉིས་པ་དབང་ཕྱུག་མི་རྟག་པ་དགག་པ་ལ་གཉིས་ཀྱི་དང་པོ་སྒྲུབ་བྱེད་མེད་པར་བསྟན་པ་ནི།
དེ་རྟག་པ་མིན་གྱི་མི་རྟག་པ་ངོ་བོ་ཉིད་ཀྱིས་གྲུབ་པ་ཚད་མ་ཉིད་དུས་ཐམས་ཅད་དུ་ཡོད་ཅེ་ནའང་། ཤེས་བྱ་ཆོས་ཅན། དབང་ཕྱུག་དེ་འདྲ་ཡོད་ངེས་མིན་པར་ཐལ། དཔེ་ཁ་ཅིག་ན་སྔ་མའི་དོན་འདིའོ། མི་རྟག་པ་ངོ་བོ་ཉིད་ཀྱིས་གྲུབ་པ་མེད་པར་ཐལ། དེ་འདྲ་ཡོད་པར་སྒྲུབ་པའི་སྒྲུབ་བྱེད་ཚད་མ་མེད་པ་ཉིད་ཀྱི་ཕྱིར་རོ། ། གཉིས་པ་ཡོད་པའི་ལན་གཞན་དགག་པ་ལ་གཉིས་ཀྱི་དང་པོ་འདོད་པ་བརྗོད་པ་ནི། འཇིག་རྟེན་གྱི་ལུས་གནས་བྱེད་པ་དག་ནི་ཆོས་ཅན། ཕུལ་དུ་བྱུང་བ་དང་ལྡན་པའི་བློ་ཅན་གྱི་སྐྱེས་བུས་བྱིན་གྱིས་བརླབས་པ་སྔོན་དུ་སོང་བ་ཅན་ཡིན་ཏེ། དུས་གཞན་དུ་སྡོད་ཅིང་འཇུག་པའི་ཕྱིར།
སྟེའུ་བཞིན། དབྱིབས་ཀྱི་ཁྱད་པར་དང་ལྡན་པའི་ཕྱིར། གཞལ་ཡས་ཁང་བཞིན། དོན་བྱེད་ནུས་པའི་ཕྱིར། དགྲ་སྟ་བཞིན། སོགས་པ་སེམས་མེད་དང་སྐྱེ་ལྡན་དང་འབྲས་བུ་ཡིན་པ་སོགས་བསྡུའོ། ། དེ་དག་འབྲས་རྟགས་སོ་ཞེ་ན། གཉིས་པ་དེ་དགག་པ་ལ་གཉིས། རྟགས་ལ་ཕྱོགས་ཁྱབ་མེད་པར་བསྟན། ཚུལ་དེས་གཞན་ཡང་དེ་འདྲར་བསྟན་པའོ། །
དང་པོ་ལ་བཞིའི་དང་པོ་སྡོད་འཇུག་གི་རྟགས་དགག་པ་ནི། རྟགས་དེ་དག་གིས་གནས་ལུས་སོགས་སྐྱེས་བུ་ཙམ་གྱི་བློ་སྔོན་དུ་སོང་དུ་སྒྲུབ་ན་ཁོ་བོ་ཅག་གི་འདོད་པ་གྲུབ་པ་ལ་བསྒྲུབས་པ་ཡིན་ཏེ། བློའི་མཚན་ཉིད་ཅན་གྱི་སེམས་པའི་ལས་ལས་གྲུབ་པའི་ཕྱིར་རྟགས་སྐྱོན་ཅན་ནོ། ། གལ་ཏེ་སྐྱེས་བུ་རྟག་པ་གཅིག་གི་བློས་བྱིན་གྱིས་བརླབས་པ་སྔོན་སོང་དུ་སྒྲུབ་ན་དཔེ་སྟེའུ་སོགས་ཆོས་ཅན། སྐྱེས་བུ་རྟག་པ་གཅིག་པུས་བྱས་པར་མ་གྲུབ་སྟེ། སྐྱེས་བུ་མ་རྟག་པས་བྱས་པའང་མཐོང་བའི་ཕྱིར་དང་། དངོས་སམ་བརྒྱུད་ནས་སེམས་ཅན་དུ་མ་བྱས་པའི་ཕྱིར། ཡང་ན་རྟགས་སྡོད་འཇུག་སོགས་དེ་དག་ཆོས་ཅན། དེ་བསྒྲུབ་ལ་རྟགས་ཡང་དག་མ་ཡིན་པར་ཐལ། དབང་ཕྱུག་ཉིད་ཀྱིས་མ་ངེས་པས་ཁྱབ་པ་ལ་ཐེ་ཚོམ་ཟ་བ་ཡིན་པའི་ཕྱིར།
དེས་དབང་ཕྱུག་དབང་ཕྱུག་གིས་བྱས་པར་སྒྲུབ་ན་དབང་ཕྱུག་ཐུག་མེད་དུ་ཐལ་ལོ། ། གཉིས་པ་དབྱིབས་ལྡན་གྱི་རྟགས་དགག་པ་ནི། ཁང་ཐོག་གི་དབྱིབས་ཆོས་ཅན། སྐྱེས་བུས་བྱིན་གྱིས་བརླབས་ཏེ།

བྱིན་གྱིས་རློབ་པ་པོ་སྐྱེས་བུ་ཡོད་མེད་ཀྱི་རྗེས་སུ་འཇུག་པ་ཅན་གྱི་དབྱིགས་སོགས་ཡིན་པ་ཅི་འདྲ་བ་ཕྱོགས་ཆོས་རབ་ཏུ་གྲུབ་པ་དེ་ཆོས་ཅན། དེ་ལས་དེ་ལྟར་རྗེས་སུ་དཔག་པ་གང་ཡིན་པ་དེ་ནི་རིགས་པ་ཉིད་ཡིན་ཏེ། རྟགས་ཚུལ་གསུམ་པར་ངེས་པའི་ཕྱིར་རོ། ། སོགས་པས་སྡོད་འཇུག་སོགས་གཟུང་ངོ་། ། དེ་ལྟ་ན་ཡང་གནས་རི་སོགས་ལ་ཕྱོགས་ཆོས་མི་འགྲུབ་པས་དེ་ལྟར་དཔག་མི་ནུས་སོ། ། ཅི་སྟེ་དབྱིབས་སོགས་ཐ་དད་པ་སྟེ་ཁྱད་པར་ཅན་གྱི་དངོས་པོ་གང་ལ་སྐྱེས་བུ་བྱེད་པ་པོར་རབ་ཏུ་གྲུབ་པ་དེ་འདྲར་རྟགས་སུ་གཟུང་བ་བོར་ནས་དབྱིབས་ལྡན་ཞེས་པའི་སྒྲའི་བརྗོད་བྱར་མཚུངས་པའི་སྒོ་ནས་དབྱིབས་ཀྱི་སྒྲ་ཙམ་འཇུག་པར་ཐ་དད་མེད་པའི་ཕྱིར་ཞེས་པའི་རྟགས་ཆོས་ཅན། དེ་ལས་གནས་སོགས་སྐྱེས་བུ་ཁྱད་པར་ཅན་གྱི་བློ་སྔོན་དུ་བཏང་ནས་བྱས་པར་རྗེས་སུ་དཔོག་པ་རིག་པ་མ་ཡིན་ཏེ། སྐྱེས་བུས་བྱས་པས་མ་ཁྱབ་པའི་ཕྱིར། དཔེར་ན་མེ་ལས་སྐྱེས་པའི་སྔོན་པོའི་ཁྱད་པར་བོར་ནས་འབྲེལ་པ་མེད་པའི་སྐྱ་བའི་རྫས་སྤྱི་ལས་མེ་དཔོག་པ་མི་རིགས་པ་བཞིན་ནོ། ། ཆོས་ཀྱི་རྗེས་སུ་འགྲོ་བའི་དབྱིབས་སོགས་ལས་དཔོག་པ་དེ་ལྟ་མིན་པར་འབྲེལ་མེད་ཀྱི་སྤྱི་ཙམ་ལས་དཔོག་ན་གྲོག་མཁར་གྲོག་མའི་བྲུན་ཡང་ཆོས་ཅན། རྫ་མཁན་དེས་བྱས་པར་གྲུབ་པར་འགྱུར།
རྫ་མཁན་གྱིས་བུམ་པ་ལ་སོགས་འཇི་བའི་རྣམ་འགྱུར་འགའ་ཞིག་བྱེད་ལ་དེའང་འཇི་བའི་གྱུར་བ་ཡིན་པའི་ཕྱིར། བུམ་པ་བཞིན་ནོ། ། གསུམ་པ་དེ་ལྟག་ཆོད་མ་ཡིན་པ་ནི། ཅི་སྟེ་དབྱིབས་ཀྱི་རྟགས་སུ་བཀོད་པ་ལ་ཁྱད་པར་བརྟགས་ཏེ་སུན་འབྱིན་པ་སྟེ་འབྲས་མཚུངས་ལྟར་ལྟག་ཆོད་མ་ཡིན་ནམ་ཞེ་ན། རྒྱུ་རྐྱེན་གྱི་འབྲས་བུ་བྱས་པའི་སྤྱིས་ཀྱང་ཆོས་ཅན། སྒྲ་མི་རྟག་པར་སྒྲུབ་པར་བྱེད་པ་ཡིན་ཏེ། ཕྱོགས་ཆོས་དང་བསྒྲུབ་བྱའི་ཆོས་ཀྱི་རྗེས་འགྲོའི་ཁྱབ་པ་ངེས་པའི་ཕྱིར། དེ་ལྟར་ཡིན་པ་ལ་བྱས་པའི་འབྲེལ་པ་ཅན་སྒྲ་དང་བུམ་པའི་བྱས་པ་ཐ་དད་པའི་ཕྱིར་ཏེ་རྒྱུ་མཚན་ལས་ཁྱད་པར་བརྟགས་ནས་རྟགས་དེ་བུམ་པའི་བྱས་པ་ཡིན་ན་ཆོས་ཅན་ལ་མ་གྲུབ་ལ། སྒྲའི་བྱས་པ་ཡིན་ན་དཔེ་རྟགས་ཀྱིས་སྟོང་པའོ་ཞེས་ཐ་དད་དུ་ཕྱེ་བའི་སྐྱོན་བརྗོད་ཆོས་ཅན། འབྲས་མཚུངས་ཀྱི་ལྟག་ཆོད་དུ་འདོད་དེ།
སྤྱི་སྒྲུབ་བྱེད་དུ་རུང་བ་ལ་ཁྱད་པར་བརྟགས་ནས་སྐྱོན་བརྗོད་པའི་སུན་འབྱིན་ལྟར་སྣང་ཡིན་པའི་ཕྱིར། འདིར་ནི་དབྱིབས་ཅན་རྗེས་འགྲོ་མེད་པས་ཁྱད་པར་བརྟགས་པ་ལྟག་ཆོད་མིན་ནོ། ། བཞི་པ་དབྱིབས་ཙམ་སྒྲུབ་བྱེད་མིན་པ་ནི། དབྱིབས་ལྡན་གྱི་རིགས་ཀྱི་ཁྱད་པར་ཁང་སོགས་ཀྱི་དབྱིབས་ལ་སྐྱེས་བུའི་བློ་སྔོན་སོང་དུ་གྲུབ་པ་དེ་དང་དབྱིབས་ལྡན་ཞེས་པའི་སྒྲའི་སྤྱི་ཙམ་གྱི་ནི་བརྗོད་བྱར་མཐོང་བ་ཆོས་ཅན། དེ་ལས་འཇིག་རྟེན་སྐྱེས་བུའི་བློ་སྔོན་དུ་སོང་བས་བྱས་པ་སྒྲུབ་ན་སྒྲུབ་བྱེད་ཡང་དག་ཏུ་མི་རིགས་ཏེ། སྐྱེས་བུས་མ་བྱས་པའི་རི་སོགས་ཀྱི་དབྱིབས་ལའང་ཞུགས་པས་ཆོས་ཀྱིས་མ་ཁྱབ་པའི་ཕྱིར། དཔེར་ན་ངག་དང་ལ་སོགས་པས་ཕྱོགས་སོགས་ཆོས་ཅན། རྭ་ཅན་ཡིན་ཏེ། གོ་སྒྲའི་བརྗོད་བྱ་ཉིད་དུ་མཚུངས་པའི་ཕྱིར་ཞེས་པ་ཁྱབ་པ་མེད་པ་བསྒྲུབ་བྱེད་དུ་མི་རུང་བ་བཞིན་ནོ། ། དེ་ལྟར་ཡང་གོ་ཞེས་སོགས་ཀྱི་སྒྲ་རྣམས་ཆོས་ཅན།
དོན་གང་ལའང་དེར་བརྗོད་རུང་ཡོད་པ་ཡིན་ཏེ། བརྗོད་པར་འདོད་པ་གཞན་དབང་གིས་འཇུག་པའི་སྒྲ་ཡིན་པའི་ཕྱིར། ཅི་སྟེ་སྒྲ་དེ་རྣམས་དོན་གང་ལའང་ཐ་དད་དུ་འཇུག་པ་ཡོད་པ་མ་ཡིན་ཡང་གང་གི་ཚེ་དེ་ལ་འཇུག་པ་ཡོད་པ་ཙམ་གྱིས་ནི་བརྗོད་པའི་དོན་དེ་གྲུབ་པས་ཁྱབ་ན་ནི། སྐྱེས་བུ་ཐ་དད་ཀྱིས་ནི་ཆོས་ཅན། མངོན་པར་འདོད་པའི་དོན་ཐ་དད་འབད་མེད་དུ་འགྲུབ་པར་འགྱུར། དོན་ཐམས་ཅད་བརྗོད་པའི་སྒྲ་ཡོད་པའི་ཕྱིར་རོ། ། གཉིས་པ་ལ་གསུམ་གྱི་དང་པོ་གཉིས་ལ། མ་གྲུབ་རྟགས་མི་རུང་ནི་སྒྲ་ཙམ་གྱི་རྟགས་མིན་པར་བསྟན་པ་འདིས་ནི་དྲང་སྲོང་སེར་སྐྱེ་ལ་སོགས་ཀྱི་བློ་བདེ་ཆོས་ཅན། སེམས་མེད་དེ། མི་རྟག་པའི་ཕྱིར།
སོགས་དང་པོས་འུག་པ་པ་དང་། གཉིས་པས་ནང་མིན་པ་དང་། གསུམ་པས་སྐྱེ་བ་ཅན་གཟུང་ངོ་། ། དེས་མི་རྟག་ལ་སོགས་པའི་ཡང་། ། སེར་སྐྱ་སོགས་ཀྱི་སེམས་མེད་སོགས། ། ཞེས་འདོན་ཏོ། ། གཅེར་བུ་པས་ཤིང་ཆོས་ཅན། སེམས་ལྡན་ཡང་ཡིན་ཏེ། ཤུན་པ་ཐམས་ཅད་བཤུས་ན་འཆི་བའི་ཕྱིར་ཞེས་པའི་རྟགས་དེ་དག་ཆོས་ཅན། སྒྲུབ་བྱེད་ཡང་དག་མིན་ཞེས་དཔྱད་པ་ཡིན་ཏེ།
རྟགས་སུ་དགོད་བྱའི་དངོས་པོའི་ངོ་བོ་མཐུན་སྣང་དུ་ཕྱོགས་ཆོས་སུ་མ་གྲུབ་པའི་ཕྱིར་ནའོ། ། དེ་ཡང་གྲངས་ཅན་འདོད་པའི་རང་བཞིན་འཕོ་བ་མེད་ལ་གནས་སྐབས་མི་རྟག་པ་སངས་རྒྱས་པ་མི་འདོད་ཅིང་། སངས་རྒྱས་པ་འདོད་པའི་གཏན་དུ་འཇིག་པ་ཅན་གྱི་མི་རྟག་པ་གྲངས་ཅན་ལ་མ་གྲུབ་པའི་ཕྱིར་དང་། དེ་ལྟར་ཤིང་ལ་ཡང་ཤེས་པ་དབང་པོ་ཚེ་འགགས་པའི་འཆི་བ་གཅེར་བུ་པ་ལ་མ་གྲུབ་ལ། སྒྲ་ཙམ་གྲུབ་ཀྱང་མ་ངེས་ཏེ། འབྲུ་མར་དང་ཤིང་ཀུན་ལ་སོགས་པ་ལ་འཆི་བའི་སྒྲ་འཇུག་ཀྱང་སེམས་མེད་པས་སོ། ། ཁྱབ་པ་ཡོད། ཇི་སྐད་བཤད་པའི་གཏན་ཚིགས་མ་གྲུབ་པ་བརྗོད་པའི་ཚུལ་ལམ་མཚན་ཉིད་ཅན་གྱི་རིགས་པ་ནི་འདི་ཡིན་པས་སོ། ། གཉིས་པ་བྱས་པའི་རྟགས་ལ་མཚུངས་པ་སྤང་བ་ནི་རྟགས་བྱས་པ་ཆོས་ཅན། བྱས་པའི་འབྲེལ་པ་ཅན་ལ་ཐ་དད་པའི་ཁྱད་པར་སྒྲ་དང་བུམ་པའི་བྱས་པ་ཕྱོགས་ཆོས་སུ་མ་གྲུབ་ཀྱང་ཕྱོགས་ཆོས་གྲུབ་པ་ལ་གནོད་བྱེད་དེ་སྐྱོན་དུ་འགྱུར་བ་མ་ཡིན་ཏེ།
རྟགས་སུ་དགོད་བྱའི་རང་གི་ངོ་བོ་ཕྱོགས་ཆོས་སུ་གྲུབ་པའི་ཕྱིར་ནའོ། ། ཆོས་ལའང་དེ་འདྲ་བར་སྦྱར་རོ། ། དཔེར་ན་གནག་རྫི་མོའི་བར་ལ་གྲགས་པའི་ཆོས་ཅན་སྒྲ་ལ་ནམ་མཁའི་ཡོན་ཏན་དང་དོན་གཅིག་ལ་བརྟེན་པའི་བྱས་པ་དང་ལྡན་པ་དང་རྣམ་དབྱེ་ལས་སྐྱེས་པའི་བྱས་པ་མ་གྲུབ་ཀྱང་བྱས་པ་སྒྲ་ལ་མ་གྲུབ་པ་མིན་པ་བཞིན་ནོ། ། ཅི་སྟེ་དོན་གྲུབ་ལ་སྒྲ་མ་གྲུབ་པ་དེའང་ཇི་ལྟར་གྲུབ་པར་འགྱུར་ཞེ་ན། རྟགས་བྱས་པ་ཆོས་ཅན། འགའ་ཞིག་ལ་སྒྲ་མ་གྲུབ་ཀྱང་འདོད་པའི་བསྒྲུབ་བྱ་འགྲུབ་པར་འགྱུར་ཏེ། རྟགས་སུ་དགོད་བྱའི་དངོས་པོ་ནི་ཆོས་ཅན་ལ་གྲུབ་ཅིང་ཁྱབ་པ་ངེས་པའི་ཕྱིར། དཔེར་ན་འུག་ཕྲུག་པ་བྱེ་བྲག་པ་ལ། སངས་རྒྱས་པས་རྡུལ་ཕྲ་རབ་རབ་ཆོས་ཅན། མི་རྟག་སྟེ།
ལུས་ཅན་ཡིན་པའི་ཕྱིར། བུམ་པ་བཞིན། སོགས་པས་ཐོགས་པ་དང་བཅས་པའི་ཕྱིར་ཞེས་སྒྲུབ་བྱེད་དུ་བཤད་པ་ལ། སངས་རྒྱས་པ་འདོད་པ་ལྟར་རེག་བྱ་ཅན་ལ་ལུས་ཅན་གྱི་སྒྲ་བྱེ་བྲག་པ་ལ་མ་གྲུབ། དེས་འདོད་པའི་རྫས་ཐ་དད་འགྲོ་བ་མ་ཡིན་པའི་ཚད་ལུས་ཅན་དུ་སངས་རྒྱས་པ་ལ་མ་གྲུབ་ཀྱང་དོན་མ་གྲུབ་པ་མིན་བཞིན་ཏེ། གཉིས་ཀས་རྡུལ་ཕྲ་རབ་དང་བུམ་པ་རེག་བྱ་ཅན་དུ་ཁས་བླངས་པའི་ཕྱིར་རོ། ། གསུམ་པ་རྗོད་བྱེད་གྲུབ་ཀྱང་སྐྱོན་ལྡན་ཡིན་པ་ནི། དེ་ལྟ་བས་ན་རྟགས་སུ་དགོད་བྱའི་དོན་དེ་ཉིད་འཁྲུལ་པ་དང་ལ་སོགས་པས་མ་གྲུབ་པ་དང་འགལ་བ་ཡིན་ན་སྒྲ་ནི་འཁྲུལ་པ་མེད་དུ་ཟིན་ན་ཡང་དེ་འདྲའི་སྒྲུབ་བྱེད་ཆོས་ཅན། སྐྱོན་ལྡན་དུ་ཤེས་པར་བྱ་སྟེ། བསྒྲུབ་བྱའི་ཆོས་དང་འབྲེལ་པ་མེད་པའི་ཕྱིར།
ཁྱབ་པ་ཡོད་ཆོས་དང་འབྲེལ་པ་ལ་ཆོས་ཅན་ལ་རག་ལུས་པའི་རྟགས་ཀྱི་དངོས་པོ་སྟེ་དོན་ལས་བསྒྲུབ་བྱའི་དངོས་པོ་སྟེ་དོན་གྲུབ་ཀྱི་སྒྲ་ཙམ་ལས་མིན་པའི་ཕྱིར་རོ། ། དཔེར་ན་ཁྲ་མ་འདི་རྭ་ཅན་ཡིན་ཏེ། འགྲོ་བའི་ཕྱིར་དང་། གླང་པོ་ཆེའི་ཕྲུ་གུའི་ཁྱད་པར་འདི་གླང་པོ་ཆེ་ཡིན་ཏེ། ལག་པ་དང་ལྡན་པའི་ཕྱིར་ཞེས་བསྒྲུབ་བྱེད་དུ་བཀོད་པ་བཞིན་ནོ། ། འགྲོ་བ་དང་ལག་ལྡན་ཞེས་པའི་སྒྲ་ཆོས་ཅན། བརྗོད་བྱ་བ་ལང་དང་གླང་པོ་ཆེའི་རིགས་ལ་ནི་གྲགས་པའི་སྒོ་ནས་མི་འཁྲུལ་ཏེ། བ་ལང་དང་གླང་པོ་ཆེའི་རིགས་སྒྲར་གྲགས་པས་ངེས་པར་བྱས་པའི་ཕྱིར་རོ། ། དེ་ལྟ་ནའང་བརྗོད་འདོད་ཀྱི་དོན་དུ་ཡུལ་གཞན་དུ་འགྲོ་བ་དང་ལག་པ་དང་ལྡན་པ་ཆོས་ཅན། རྭ་ཅན་དང་གླང་པོ་ཆེ་ལ་མི་འཁྲུལ་བ་མིན་ཏེ།
རྭ་ཅན་དང་གླང་པོ་ཆེ་མིན་པའི་མི་ལའང་འཇུག་པའི་ཕྱིར་རོ། ། གསུམ་པ་དབང་ཕྱུག་རྒྱུ་ཡིན་པ་དགག་པ་ལ་གསུམ་གྱི་དང་པོ་ཁྱད་པར་མེད་པས་རྒྱུ་མ་ཡིན་པ་ནི། དབང་ཕྱུག་སྐྱེ་ལྡན་རིལ་གྱི་རྒྱུ་ཡིན་ན། ཇི་ལྟར་རང་བཞིན་གང་གིས་འབྲས་བུའི་རྒྱུ་ཡིན་པའི་དུས་ན་དབང་ཕྱུག་གི་དངོས་པོ་ཆོས་ཅན། འབྲས་བུ་འགའ་ཞིག་གི་རྒྱུ་ཡིན་པ་དེ་ལྟར་དེ་ཉིད་འབྲས་བུ་མི་བྱེད་པའི་གནས་སྐབས་གང་གི་ཚེ་འབྲས་བུའི་རྒྱུ་མིན་ཏེ་འབྲས་བུ་བྱེད་པར་ཐལ། གནས་སྐབས་དེའི་ཚེའང་འབྲས་བུ་བྱེད་པ་པོའི་རང་བཞིན་ལས་འཕོ་འགྱུར་མེད་པའི་ཕྱིར། དེ་ནི་ཆོས་ཅན། བྱེད་པ་པོ་ཡིན་པའི་ཁྱད་པར་གང་གི་རྒྱུར་འདོད་པའི་གནས་སྐབས་ནའང་རྒྱུ་མ་ཡིན་པར་ཅིས་མི་འདོད་དེ་རྒྱུ་མིན་དུ་ཐལ། འབྲས་བུ་བྱེད་པ་པོ་མིན་པའི་རང་བཞིན་དུ་ཁྱད་པར་མེད་པའི་ཕྱིར་རོ། ། ཁྱད་པར་མེད་ཀྱང་དབང་ཕྱུག་རྒྱུར་རྟོག་ན་མཚོན་ཆ་དང་འབྲེལ་པ་ལས་ནག་པའི་རྨ་དང་།
སྨན་སོགས་དང་འབྲེལ་པ་ལས་དེ་འདྲུབས་པ་ཡིན་ན། རྨ་བསྐྱེད་པ་དང་འདྲུབས་པའི་བྱེད་པ་པོར་འབྲེལ་མེད་ཀྱི་སྡོང་དུམ་ཡང་ཅིའི་ཕྱིར་རྨ་བསྐྱེད་པ་དང་འདྲུབས་པའི་རྒྱུ་ཉིད་དུ་ནི་རྟོག་པར་མི་བྱེད་པ་དེ་ལྟར་དབང་ཕྱུག་ཀྱང་མི་བསྐྱེད་པའི་གནས་སྐབས་ལས་ཁྱད་པར་གྱི་རང་བཞིན་གྱི་བྱ་བ་ཕུལ་དུ་བྱུང་བ་དང་བྲལ་བས་རྒྱུར་མི་འགྱུར་རོ། ། རྟགས་གྲུབ་སྟེ་དབང་ཕྱུག་ཆོས་ཅན། སྔ་མའི་རང་བཞིན་ལས་རང་བཞིན་ཁྱད་པར་ཅན་འབྲས་བུ་བྱེད་པའི་བྱ་བ་ཡོད་པར་ཡང་ནི་མི་རུང་བར་འགྱུར། སྔ་མའི་རང་བཞིན་ལས་རང་བཞིན་ཁྱད་པར་ཅན་གཞན་བསྐྱེད་དུ་མེད་པར་ནི་སྟེ་དེའི་ཕྱིར་རོ། ། གཉིས་པ་ལྡོག་བྱེད་མིན་པས་རྒྱུར་མི་རུང་བ་བཞིན་ཕྱུག་ལ་ཆོས་ཅན། འབྲས་བུ་རིལ་བསྐྱེད་པའི་ནུས་པ་ཉིད་ཀྱང་ཡོད་པ་རྟོགས་པར་དཀའ་བར་ཐལ། འབྲས་བུ་དང་རྗེས་འགྲོ་དང་ལྡོག་པ་མེད་པའི་ཕྱིར་ཏེ། རྟག་པས་སོ། མ་ངེས་ན་འབྲས་བུ་ཐམས་ཅད་ལ་ཆོས་ཅན།
རྒྱུ་འབྲས་ཀྱི་མཚན་ཉིད་འཆོལ་བའི་སྒོ་རྒྱུ་རྨས་ཐུགས་པ་མེད་པར་འགྱུར། རྒྱུ་གང་དག་ཡོད་ན་དེ་ཡོད་ལ། རྒྱུ་གང་མེད་ན་དེ་མེད་པ་ཉིད་དུ་འགྱུར་བའི་ནུས་པ་མཐོང་བ་ཅན་གྱི་རྒྱུ་དེ་དག་ལས་གཞན་ནུས་པ་མཐོང་བ་མེད་པ་ཅན་གྱི་དབང་ཕྱུག་པའང་དེའི་རྒྱུར་རྟོག་པ་ཡིན་པས་ནའོ། ། གསུམ་པ་རྒྱུ་མིན་པ་ལ་རྩོད་པ་སྤང་བ་ནི། ས་སོགས་ལྗང་བུ་མི་བསྐྱེད་པའི་གནས་སྐབས་ལས་ཁྱད་པར་ཅན་གྱི་རང་བཞིན་སྐྱེ་བ་མེད་ཀྱང་མྱུ་གུའི་རྒྱུ་ཡིན་པས་འབྲེལ་མེད་སྡོང་དུམ་གྱིས་མཚན་པའི་དོན་མ་ངེས་སོ་ཞེ་ན། མྱུ་གུའི་རྒྱུ་ས་གཞི་ལ་སོགས་པ་ཆོས་ཅན། མྱུ་གུ་སྐྱེད་པ་ལ་རྒྱུ་ཡིན་ཏེ། མྱུ་གུ་བྱེད་པ་པོ་མིན་པའི་གནས་སྐབས་ལས་རང་བཞིན་ཁྱད་པར་ཅན་བསྐྱེད་བྱེད་ཀྱི་རང་བཞིན་དུ་ཡོངས་སུ་འགྱུར་ནའོ། འོན་ཏེ་རང་བཞིན་ཡོངས་སུ་གྱུར་ན་མྱུ་གུ་བསྐྱེད་པར་འཐད་མོད་ཀྱི། མ་མཐོང་བ་རྒྱུར་ཇི་ལྟར་ཤེས་ཞེ་ན།
མ་མཐོང་བའི་ས་སོགས་ཆོས་ཅན། མྱུ་གུའི་རྒྱུར་གྲུབ་སྟེ། དེ་རྨོ་བ་སོགས་ཀྱིས་ལེགས་པར་འདུ་བྱས་པ་ན་མྱུ་གུ་དེའི་ཁྱད་པར་བཟང་ལ་མང་བ་མཐོང་བའི་ཕྱིར་རོ། ། གལ་ཏེ་ཇི་ལྟར་ཡུལ་དང་དབང་པོ་ཚོགས་པ་ན་མ་ཚོགས་པ་སོ་སོ་བ་དང་ཁྱད་པར་མེད་ཀྱང་དབང་བློའི་རྒྱུ་ཡིན་པ་དེ་ལྟར་དབང་ཕྱུག་ལ་སོགས་འདི་ཡང་རྒྱུ་ཡིན་ཞེ་ན། དབང་ཤེས་ཀྱི་རྐྱེན་གསུམ་ཚོགས་པ་དེ་ལའང་ཆོས་ཅན། མ་ཚོགས་པ་དང་ཁྱད་པར་མེད་པ་མིན་པར་ཐལ། དབང་ཤེས་ཀྱི་རྒྱུ་བྱེད་པས་མ་ཚོགས་པ་དང་ཁྱད་པར་ཡོད་པའི་ཕྱིར། མ་གྲུབ་ན་དེ་ཆོས་ཅན། ཚོགས་ཀྱང་དབང་ཤེས་སྐྱེད་པའི་ནུས་པ་མེད་པར་འགྱུར། དེ་དག་སོ་སོར་དབང་ཤེས་བསྐྱེད་པའི་ནུས་པ་མེད་པ་རྣམས་དང་ཚོགས་ཀྱང་རང་བཞིན་ལ་ཁྱད་པར་ཕུལ་དུ་བྱུང་བ་མེད་པས་ནའོ། །
དེ་ཆོས་ཅན། མ་ཚོགས་པ་དང་ཁྱད་པར་གྲུབ་པ་ཡིན་ཏེ། དབང་ཤེས་བསྐྱེད་ནུས་པ་དེའི་ཕྱིར་རོ། ། དེའི་ཕྱིར་རྐྱེན་གསུམ་སོ་སོར་མ་ཚོགས་པ་གང་ལའང་ནུས་པ་མེད་ཀྱང་ཕྱིས་ཚོགས་པ་ལ་དབང་ཤེས་བསྐྱེད་ནུས་ཀྱི་ཡོན་ཏན་སྲིད་པར་གྱུར་པའི་རྐྱེན་གསུམ་དེ་དག་ཆོས་ཅན། དབང་ཤེས་ཀྱི་རྒྱུ་ཡིན་ཏེ། དབང་ཤེས་བསྐྱེད་ནུས་པའི་ཕྱིར་རོ། ། དབང་ཕྱུག་སོགས་རྟག་པ་རྣམས་ཆོས་ཅན། རྒྱུ་མ་ཡིན་པར་ཐལ། རྒྱུ་མིན་གྱི་ཚེ་དང་ཁྱད་པ་མེད་པའི་ཕྱིར་རོ། ། གཉིས་པ་ལ་གཉིས་ཀྱི་དང་པོ་རྩོད་པ་དགོད་པ་ནི།
ཚད་ཡིན་རིགས་ཞེས་པའི་རྟགས་མ་གྲུབ་སྟེ། ཚད་མ་ནི་ལྐོག་གྱུར་དབང་པོ་ལས་འདས་པའི་དོན་སྲིན་བུའི་གྲངས་སོགས་ཤེས་ཤིང་མཐོང་བ་ཡིན་ན། སྐྱེས་བུ་ཐམས་ཅད་ཆོས་ཅན། དེ་འདྲའི་ཚད་མ་བསྒྲུབ་པའི་ཕྱིར་དུ་སྒྲུབ་བྱེད་ལ་ནན་ཏན་བྱེད་པ་སུ་ཡང་ཡོད་པ་མ་ཡིན་པར་ཐལ། དེ་སྒྲུབ་བྱེད་ཀྱི་ཐབས་ཀྱང་མེད་པའི་ཕྱིར་ཞེས་ནི་རྒྱལ་དཔོག་སོགས་ཁ་ཅིག་རབ་ཏུ་བརྗོད་དོ། ། གཉིས་པ་ལན་བསྟན་པ་ལ་གཉིས་ཀྱི་དང་པོ་བདེན་བཞི་ཤེས་པ་བཙལ་བྱར་བསྟན་པ་ནི། ལྐོག་གྱུར་ཤེས་པ་ཚད་མར་མི་འདོད་ཀྱི་སྐྱེས་བུའི་དོན་ཤེས་ནས་སྟོན་པ་ནི་ཚད་མར་གྱུར་པ་ཡིན་པས་རྟོགས་ལྡན་ཆོས་ཅན། རྟོག་པ་སྔོན་དུ་བཏང་ནས་མི་འདོད་པའི་དོན་གྱི་ཡུལ་ཅན་གྱིས་ཡུལ་ཅན་གྱི་ཡེ་ཤེས་ཚོལ་བར་མི་བྱེད་དེ། འདོད་པའི་དོན་བདེན་བཞི་ཤེས་པ་དེས་བཤད་པའི་ཐབས་ལ་ནན་ཏན་དུ་བྱ་བའི་ཕྱིར་ནན་ཏན་བྱ་བའི་ཡུལ་ལ་དེ་ཤེས་པ་དང་ལྡན་པའི་སྐྱེས་བུ་ཡེ་ཤེས་ཅན་འགའ་ཞིག་ཚོལ་བར་བྱེད་པའི་ཕྱིར། དེས་ཅིའི་ཕྱིར་དེ་ལྟ་བུའི་ཡེ་ཤེས་བཙལ་ཞེ་ན།
སྡུག་བསྔལ་ཞི་བའི་ཐབས་རང་གིས་མི་ཤེས་བཞིན་དུ་སྟོན་པར་བྱེད་པའི་རྒྱུ་མཚན་ལས་ནན་ཏན་དུ་བྱ་བ་མ་ཡིན་པ་བསྟན་དོགས་ཡོད་སྙམ་དུ་ཐབས་སྟོན་པ་ལ་འཁྲུལ་པ་ལ་དོགས་པ་ཅན་གྱི་རྟོག་ལྡན་རྣམས་ཀྱིས་སོ། ། སྡུག་བསྔལ་ཞི་བའི་ཐབས་སྟོན་པའི་ཡེ་ཤེས་བཙལ་བྱ་ཡིན་པ་དེའི་ཕྱིར་ཐར་པ་དོན་གཉེར་གྱི་སྐྱེས་བུ་ཆོས་ཅན། དེའི་བསྒྲུབ་བྱ་རུ་སྡུག་བསྔལ་ཞི་བའི་ཐབས་སུ་གྱུར་པའི་ཡེ་ཤེས་ཡོད་མེད་བཅོམ་ལྡན་འདས་འདི་ལ་དཔྱད་པར་བྱ་བ་ཡིན་གྱི་དེ་ལ་སྐྱེས་བུའི་དོན་འགར་ཡང་ཉེར་མཁོ་མེད་པའི་སྲིན་བུའི་གྲངས་མཁྱེན་པའི་ཡེ་ཤེས་བཙལ་བྱ་མིན་ཏེ། འཁོར་བའི་སྡུག་བསྔལ་གྱིས་གཟིར་བའི་ཕྱིར་རོ། ། གཉིས་པ་དེའི་ཡེ་ཤེས་ཚད་མར་བསྟན་པ་ནི་དེ་ཡུལ་གང་ལ་ཚད་མ་ཡིན་ཞེ་ན། སྐྱེས་བུའི་དོན་ཆོས་ཅན། དེ་ལ་མི་མཁོ་བའི་སྲིན་བུའི་གྲངས་སོགས་ཐམས་ཅད་རིག་པར་མཛད་པ་ཡང་ཚད་མར་འདོད་པ་མ་ཡིན་ནོ། ། དེའི་སྒྲུབ་བྱེད་བླང་བྱའི་དེ་ཁོ་ན་ཉིད་ནི་འགོག་བདེན་དང་དེའི་ཐབས་ལམ་དང་དོར་བྱའི་དེ་ཉིད་སྡུག་བདེན་དང་དེའི་ཐབས་ཀུན་འབྱུང་དང་བཅས་པ་མངོན་སུམ་དུ་རིག་པར་མཛད་པའི་ཡེ་ཤེས་གང་ཡིན་པ་དེ་ཚད་མ་ཉིད་དུ་འདོད་པའི་ཕྱིར་རོ། ། དེས་ན་སྐྱེས་བུའི་དོན་ཤེས་པ་ཆོས་ཅན། མི་མཁོ་བའི་དབང་པོ་ལས་འདས་པའི་དོན་མཐོང་བ་བསྟེན་བྱ་མ་ཡིན་ཏེ།
འདིས་རིང་པོ་མཐོང་ངམ་མཐོང་བ་མིན་ཡང་རུང་ནན་ཏན་དུ་བྱ་བའི་འདོད་པའི་དེ་ཉིད་མཐོང་བ་ཙམ་གྱི་ཚིག་གཟུང་བྱ་དང་བསྟེན་བྱ་ཡིན་པའི་ཕྱིར། གལ་ཏེ་སྐྱེས་བུའི་དོན་ཤེས་པ་ཚད་མ་མ་ཡིན་གྱི་ཐག་རིང་པོ་མཐོང་བ་ཅན་ཚད་མ་ཡིན་ནོ་ཞེ་ན། སྐྱེས་བུའི་དོན་ཤེས་པའི་མཁས་པ་ཐག་རིང་མི་མཐོང་བ་དག་དོར་ལ་གྲོལ་བར་འདོད་པ་ཚུར་ཤོག་རིང་མཐོང་བའི་བྱ་རྒོད་དང་ཕག་དང་མཁའ་ལ་རྒྱུ་བའི་དུད་འགྲོ་དང་མཁའ་འགྲོ་མ་སོགས་བསྟེན་པར་གྱིས་ཤིག གཉིས་པ་ལ་ལྔའི་དང་པོ་བསམ་པ་ཕུན་ཚོགས་ཕན་བཞེད་བཤད་པ་ལ་གསུམ་གྱི་དང་པོ་དོན་དངོས་ནི། ཐམས་ཅད་མཁྱེན་པའི་ཡེ་ཤེས་དེའི་སྒྲུབ་བྱེད་ཅི་ཞེ་ན། ལན་ལ་མི་ལྟོས་པར་སེམས་ཅན་ཀུན་ལ་སྙོམས་པར་སྡུག་བསྔལ་དང་བྲལ་འདོད་ཀྱི་རྣམ་པ་ཅན་གྱི་ཞེ་སྡང་མེད་པའི་ཐུགས་རྗེ་ཆོས་ཅན། ཐམས་ཅད་མཁྱེན་པའི་ཡེ་ཤེས་ཀྱི་སྒྲུབ་བྱེད་ཡིན་ཏེ། ཀུན་མཁྱེན་གྱི་ཡེ་ཤེས་དེའི་རྩ་བ་ལས་བྱུང་བའི་ཕྱིར་རོ། ། དེ་གང་ལས་སྐྱེ་ཞེ་ན། དེ་ཆོས་ཅན།
གོམས་པ་ལས་ཁྱད་པར་ཅན་དུ་འགྱུར་ཏེ། ཡང་ཡང་དུ་གོམས་པ་ལས་རང་གི་ངང་གིས་ཁྱད་པར་ཅན་དུ་རབ་ཀྱི་མཐར་ཕྱིན་པར་འགྱུར་བའི་ཕྱིར་རོ། ། གཉིས་པ་རྩོད་པ་སྤང་བ་ལ་གཉིས། གོམས་པ་གྲུབ་པ་མེད་པའི་རྩོད་པ་སྤང་། གྲུབ་ཀྱང་མཐའ་མེད་འཕེལ་བ་མིན་པ་སྤང་བའོ། ། དང་པོ་ལ་གཉིས་ཀྱི་དང་པོ་རྩོད་པ་དགོད་པ་ནི། རྒྱང་ཕན་པ་ན་རེ། སྙིང་རྗེ་ལ་སོགས་པའི་བློ་ནི་ཆོས་ཅན། སྐྱེ་བ་སྔ་ཕྱི་དུ་མར་གོམས་པ་གྲུབ་པ་མེད་པར་ཐལ། ལུས་ལ་བརྟེན་པས་ལུས་ཞིག་པ་ན་དེ་རྒྱུན་འཆད་པས་སྐྱེ་འཆིའི་རྒྱུན་མེད་པའི་ཕྱིར་ཏེ།
ལུས་བློ་དོན་གཞན་ན་ཡོན་ཏན་གྱི་སྒོ་ནས་བརྟེན་ཏེ། རས་ཀྱི་དཀར་པོ་བཞིན། ཡང་ན་ལུས་ཀྱི་འབྲས་བུ་ཡིན་པའི་ཕྱིར་བསྟེན་ཏེ། སྒྲོན་མ་ལ་འོད་བཞིན། མིན་ནའང་འབྱུང་བཞིའི་རང་བཞིན་གྱི་ལུས་ཀྱི་བདག་ཉིད་དུ་གྱུར་པའི་ནུས་པ་ཡིན་ཏེ། ཆང་དང་མྱོས་ནུས་བཞིན་ཞེ་ན། གཉིས་པ་དེའི་ལན་ལ་གཉིས་ཏེ། ཞར་འོངས་སྔ་ཕྱི་མེད་པ་དགག ཡིད་བློ་ལུས་ལ་བརྟེན་པ་དགག་པའོ། ། དང་པོ་ལ་གསུམ་གྱི་སྔ་མ་མེད་ན་ཧ་ཅང་ཐལ་བ་ནི།
བློ་ཆོས་ཅན། ལུས་ལ་བསྟེན་པའི་སྒོ་ནས་གོམས་པ་མ་གྲུབ་པ་མ་ཡིན་པར་ཐལ། ལུས་ཡན་གར་བ་ལ་བརྟེན་པ་ནི་བཀག་པའི་ཕྱིར་རོ། ། སྐྱེ་བ་ཡོངས་སུ་ལེན་པའི་དུས་ན་དབུགས་འབྱུང་རྔུབ་དང་དབང་པོའི་བློ་དག་ནི་ཆོས་ཅན། རང་གི་རིགས་མཐུན་གྱི་རྒྱུ་ལ་ལྟོས་པ་མེད་པ་ཅན་དུ་ཡན་གར་བའི་ལུས་འབའ་ཞིག་ལས་སྐྱེ་བ་མིན་པར་ཐལ། དེ་ལས་སྐྱེ་ན་ཧ་ཅང་ཐལ་བའི་སྐྱོན་ཡོད་པའི་ཕྱིར། དེ་ཆོས་ཅན། རྡོ་ཆུ་ལས་ཀྱང་སྐྱེ་བར་ཐལ། རིགས་མཐུན་གྱི་རྒྱུ་ལ་ལྟོས་མེད་དུ་འབྱུང་བ་ཡན་གར་ཙམ་ལས་སྐྱེ་བའི་ཕྱིར་རོ། ། གཉིས་པ་ཕྱི་མ་ཡོད་པར་རིགས་པས་སྒྲུབ་པ་ནི།
དབུགས་དང་དབང་བློ་སོགས་ཆོས་ཅན། རྒྱུ་མཚན་གང་གིས་ན་འཆི་བའི་ཕྱི་ནས་དབང་སོགས་ལ་མཚམས་སྦྱོར་བ་མེད་དེ་ཡོད་པར་ཐལ། ད་ལྟ་དབང་སོགས་རང་གི་རིགས་འདྲ་ལ་མཚམས་སྦྱོར་བར་ནུས་ལྡན་དུ་མཐོང་བ་གང་ཡིན་པ་དེ་ལས་ཉིང་མཚམས་སྦྱོར་བའི་རྒྱུ་གཞན་ལྷག་པ་ཅི་ཞིག་ཡོད་པར་གྱུར་པ་སྐྱེ་བ་ལེན་པ་ན་གང་མེད་པ་ཡིན་ཏེ། མིན་ནས་དུས་ཕྱིས་དབང་སོགས་ལ་མཚམས་སྦྱོར་བའི་རྒྱུ་ཚང་ཞིང་གེགས་མེད་པའི་ཕྱིར་རོ། ། གསུམ་པ་ཧ་ཅང་ཐལ་བའི་སྐྱོན་སྤོང་དགག་པ་ནི། གལ་ཏེ་ཧ་ཅང་ཐལ་ཕྱིར་ཞེས་པས་མི་གནད་དེ། རྡོ་ཆུ་སོགས་ཆོས་ཅན། སེམས་སོགས་སྐྱེ་བ་མེད་དེ། སེམས་ཀྱི་ས་བོན་མེད་པའི་ཕྱིར་ཞེ་ན། མ་གྲུབ་སྟེ་ཆུ་སོགས་འབྱུང་བའི་ཆ་ཐམས་ཅད་ཆོས་ཅན།
དེའི་ཆ་གཅིག་སྲོག་ཆགས་སུ་འགྱུར་བ་ལྟར་སྲོག་ཆགས་ཀྱི་ས་བོན་གྱི་བདག་ཉིད་དུ་ཐལ། དེའི་ཆ་གང་དུ་རང་གི་ཉེར་ལེན་ཅན་གྱི་དྲོད་གཤེར་ལ་སོགས་པ་ལས་སྐྱེ་བའི་སྐྱེ་བོ་སྐྱེ་བར་མི་འགྱུར་བའི་ས་སོགས་དེའི་ཆ་ཤས་དེ་འགའ་ཡང་མེད་ནས་ཐམས་ཅད་ལས་སྐྱེ་བོ་སྐྱེ་བ་དེའི་ཕྱིར་རོ། ། མ་ངེས་ན་འབྱུང་བའི་ཆ་གཅིག་ཀྱང་སྲོག་ཆགས་སུ་མི་འགྱུར་རོ། ། ཐལ་བ་དེའི་ཕྱིར་དབང་པོ་དབུགས་འབྱུང་རྔུབ་བློ་སོགས་རང་གི་རིགས་འདྲའི་རྒྱུ་ལ་ལྟོས་པ་མེད་པར་ནི་འབྱུང་བཞི་ཡན་གར་བ་ལས་འབྱུང་བར་ཁས་ལེན་པ་ཡིན་ན། ཇི་ལྟར་ས་སོགས་ཀྱི་ཆ་གཅིག་ནི་སྲོག་ཆགས་སུ་ཡོངས་སུ་གྱུར་པ་བཞིན་དུ་ལྷག་མའི་འབྱུང་བ་ཀུན་ཆོས་ཅན། སྲོག་ཆགས་འབྱུང་བར་འགྱུར། སྲོག་ཆགས་ཀྱི་ཉེར་ལེན་གྱི་རྒྱུ་དང་འབྱུང་བའི་ཉེར་ལེན་ཅན་དུ་ཁྱད་པར་མེད་པའི་ཕྱིར་རོ། ། གཉིས་པ་ལ་གསུམ་གྱི་དང་པོ་ལུས་དབང་ཡོད་མེད་བརྟེན་མ་ཡིན་པ་ནི། ལུས་བློ་རྫས་གཅིག་པ་ནི་འགོག་པར་འགྱུར་ལ། དོན་གཞན་ན་དབང་པོ་ཡོད་མེད་གང་ཡིན།
དབང་པོ་མེད་པ་ནི་རྟེན་མིན་ཏེ་ཤི་བའི་ལུས་ཀྱི་སྐྲ་སེན་སོགས་ལ་སེམས་ཡོད་པར་ཐལ་བའི་ཕྱིར་རོ། ། དང་པོའང་མི་འཐད་དེ། ལུས་ཀྱི་མིང་ཅན་དབང་པོ་ལྔ་རྣམས་ཆོས་ཅན། ཡིད་བློ་རྟོག་པའི་རྟེན་མིན་པར་ཐལ། དེ་རེ་རེ་ལ་རྐྱེན་ཇི་ལྟ་བ་བཞིན་གནོད་པ་བྱས་བྱས་ནའང་དབང་ཤེས་ལྟར་ཡིད་བློ་རྟོག་པ་ལ་གནོད་པ་སྟེ་གསལ་མི་གསལ་དུ་འགྱུར་བ་ཡོད་པ་མ་ཡིན་པའི་ཕྱིར། དེར་མ་ཟད་ཟག་བཅས་ཀྱི་ལུས་ཀྱི་རྒྱུ་ཡིད་ཡིན་ཏེ། མིག་སོགས་དེ་དག་ཀྱང་ཆོས་ཅན། ཡིད་ལ་བརྟེན་པ་ཡིན་ཏེ། ཡིད་འདི་འདོད་འཇིག་སོགས་ཀྱིས་གནོད་པའི་སྒོ་ནས་འགྱུར་ན་ནི་དེ་ལ་གནོད་པ་དང་ཡིད་དགའ་བ་ལ་སོགས་པས་བདེ་བར་གྱུར་ན་དེ་རྒྱས་པར་འགྱུར་བ་དག་ཏུ་མཐོང་བ་ཡིན་པས་སོ། ། ཡིད་ཀྱི་རྒྱུ་ལུས་མིན་གྱི་ཡིད་ལུས་ཀྱི་རྒྱུ་ཡིན་པ་དེའི་ཕྱིར་ཁོ་བོ་ཅག་གི་ལུགས་ལ་ཆོས་ཅན།
ཡིད་བློ་ལས་དབང་པོ་གཟུགས་ཅན་སྐྱེ་བ་ཡིན་ཏེ། བློའི་རྒྱུན་ལུས་ལ་གནས་པའི་རྟེན་བློ་སྔ་མ་ཉིད་ལ་བརྟེན་པའི་རིས་མཐུན་གྱི་ལས་འགའ་ཞིག་དབང་པོ་གཟུགས་ཅན་རྣམས་ཀྱི་རྒྱུ་ཡིན་པ་དེའི་ཕྱིར་ཞེས་པ་མཇུག་བསྡུའོ། ། ཉིད་ཅེས་པས་ལས་དེ་ལུས་ལ་མི་བརྟེན་པར་སྟོན་ཏོ། ། དེའི་ཕྱིར་བདག་འཛིན་ཅན་ཆོས་ཅན། འཆི་བའི་ཕྱིས་ཀྱང་སྔར་སྐྱེ་བའི་གནས་སྐབས་དེ་དང་འདྲ་བར་དབང་སོགས་འཕེན་པར་འགྱུར་བ་ཡིན་པར་ཐལ། ཕྱིས་ཀྱང་སྔར་སྐྱེ་བ་ལེན་པའི་གནས་སྐབས་ན་དབང་སོགས་འཕེན་བྱེད་ཇི་འདྲ་བ་དེ་འདྲའི་འཕེན་བྱེད་ཡིད་ཀྱི་ལ་སོགས་ཚང་པར་ཡོད་པར་གྱུར་པའི་ཕྱིར་ནའོ། ། གལ་ཏེ་དབང་པོ་ཡིད་ལ་བརྟེན་གྱི་བློ་དབང་པོ་ལ་མི་བརྟེན་པར་བསྒྲུབས་པ་ལ་ཆོས་མངོན་པ་ལས། ལུས་དང་སེམས་དག་ནི་ཕན་ཚུན་རྗེས་སུ་བྱེད་པ་ཅན་ཉིད་ཡིན་ནོ་ཞེས་བཤད་པས་གནོད་དོ་ཞེ་ན། ཡིད་ལུས་ཀྱི་རྗེས་སུ་དངོས་སུ་མི་བྱེད་པས་རྟེན་མིན་གྱི། ལུས་ཀྱི་རྣམ་ཤེས་ལས་སྐྱེས་པའི་ཡིད་ནི་ཆོས་ཅན།
ཕན་ཚུན་རྗེས་སུ་བྱེད་པོ་ཞེས་བཅོམ་ལྡན་འདས་ཀྱིས་ལུས་ལ་བརྟེན་པར་བཤད་དེ་ལུས་དེའི་རྣམ་པར་ཤེས་པས་ཕན་འདོགས་པའི་ཕྱིར་རོ། ། གལ་ཏེ་དབང་པོ་གཟུགས་ཅན་ནི་ཆོས་ཅན། བློའི་རྟེན་ཡིན་ཏེ། དེ་མེད་པར་བློ་ཡོད་པ་མ་ཡིན་པའི་ཕྱིར་ཞེ་ན། དེ་ལྟ་ན་དབང་པོ་འབའ་ཞིག་བློའི་རྒྱུར་མི་འགྱུར་བར་བློ་དེའང་ཆོས་ཅན། དབང་པོའི་རྟེན་དུ་ཐལ། དེ་མེད་པར་དབང་པོ་མི་འབྱུང་བའི་ཕྱིར་རོ། ། ཁྱེད་ཀྱིས་རྟེན་བསྒྲུབ་བྱེད་བཀོད་པ་དེ་ལྟ་ན་བློ་དབང་ཆོས་ཅན། སྔར་སྐྱེ་བ་ཡོངས་སུ་ལེན་པ་ན་ཕན་ཚུན་རྒྱུ་ཉིད་དུ་གྲུབ་པར་ཐལ། ཕན་ཚུན་གཅིག་མེད་ན་གཅིག་མི་འབྱུང་བའི་ཕྱིར།
དེ་བཞིན་དུ་དེ་ཆོས་ཅན། ཤི་བའི་འོག་ཏུ་ཡང་ཕན་ཚུན་རྒྱུ་ཅན་ཡིན་པར་ཐལ། སྔར་ཕན་ཚུན་རྒྱུ་ཡིན་པ་དེའི་ཕྱིར་རོ། ། གཉིས་པ་ལུས་རྟག་མི་རྟག་རྟེན་མ་ཡིན་པ་ནི། ལུས་ཆོས་ཅན། དེ་ལས་རིམ་ཅན་དུ་འབྱུང་བའི་ཡིད་ཤེས་སྐྱེ་བ་མིན་པར་ཐལ། སྐད་ཅིག་གི་རིམ་པ་ཅན་མིན་པའི་ཕྱིར། མ་ཁྱབ་ན། ཡིད་སྔ་ཕྱི་ཐམས་ཅད་ཅིག་ཅར་སྐྱེ་བར་ཐལ་བའི་ཕྱིར་རོ། ། མ་ངེས་ཏེ་ལུས་རྟག་པ་ཡང་ལྷན་ཅིག་བྱེད་པ་ལ་ལྟོས་ནས་ཡིད་ཤེས་རིམ་བཞིན་བསྐྱེད་དོ་ཞེ་ན།
ལུས་ཆོས་ཅན། བློ་བསྐྱེད་པ་རྐྱེན་ལས་ལྟོས་པ་མིན་པར་ཐལ། འགྱུར་བ་མེད་པས་ཁྱད་པར་དུ་བྱར་ཡོད་པ་ཅན་མིན་པའི་ཕྱིར་རོ། ། ཅི་སྟེ་རྐྱེན་བློ་རིམ་ཅན་ལ་ལྟོས་ནས་ལུས་ལས་རིམ་གྱིས་བློ་སྐྱེ་བར་འགྱུར་ན། ལུས་དེའི་ཡང་ཆོས་ཅན། རིམ་པ་གསལ་བ་སྟེ་དཔོག་པར་བྱེད་པར་ཐལ། བློ་སྐད་ཅིག་མས་ཕན་བཏགས་པས་རྣམ་པ་གཞན་དང་གཞན་སྐྱེ་བའི་ཕྱིར་རོ། ། དེ་ལྟ་བས་ན་ལུས་སེམས་སྐད་ཅིག་སྔ་མ་སྔ་མ་ནི་ཆོས་ཅན། རིགས་འདྲ་སྐད་ཅིག་རེ་རེ་སྔོན་མེད་སྐྱེ་བ་དེའི་རྒྱུ་ཡིན་པར་ཐལ། དེ་ཐོག་མ་མེད་པ་ལས་ཕྱི་མ་ཕྱི་མ་སྐྱེ་བའི་ཕྱིར།
འདོད་ན་ལུས་སེམས་ཆོས་ཅན། སྐྱེ་འཆི་འོག་ཐམས་ཅད་ཀྱི་ཚེ་ན་སྔ་མ་སྔ་མ་ནི་ཕྱི་མ་ཕྱི་མའི་རྒྱུར་མཐོང་བ་ཉིད་དུ་ཐལ། ད་ལྟ་འཚོ་བའི་གནས་སྐབས་ན་སྔ་མ་སྔ་མ་ཕྱི་མ་ཕྱི་མའི་རྒྱུ་ཡིན་པ་དེའི་ཕྱིར་རོ། ། གསུམ་པ་ཕྱི་མ་མེད་པའི་སྒྲུབ་བྱེད་དགག་པ་ལ་གསུམ་གྱི་དང་པོ་འཆི་སེམས་ཡིན་པ་རྟགས་མ་ཡིན་པ་ནི། འཆི་ཁར་དེ་ལྟར་མི་འགྲུབ་སྟེ། ལམ་པོ་ཆེའི་སྐྱེས་བུ་འཆི་ཀ་མའི་སེམས་ཆོས་ཅན། སེམས་གཞན་དང་མཚམས་མི་སྦྱོར་ཏེ། འཆི་སེམས་ཡིན་པའི་ཕྱིར། དཔེར་ན་ཁྱེད་དགྲ་བཅོམ་དུ་འདོད་པའི་འཆི་སེམས་བཞིན་ཞེ་ན། མ་ངེས་ཏེ།
ཚེ་འདིའི་ཐ་མ་འཆི་བའི་སེམས་ཅན་ཆོས་ཅན། ལམ་པོ་ཆེའི་སྐྱེས་བུ་འཆི་ཀའི་སེམས་སེམས་གཞན་དང་མཚམས་སྦྱོར་མེད་པར་བསྒྲུབ་པའི་རང་བཞིན་འགལ་དམིགས་ཀྱི་རྟགས་ཡང་དག་མ་ཡིན་པར་ཐལ། སེམས་གཞན་དང་མཚམས་སྦྱོར་བ་ལ་འགལ་བ་ཅི་ཡོད་དེ་མེད་པའི་ཕྱིར་རོ། ། ཁྱོད་ཀྱིས་དཔེར་བརྗོད་པའི་དགྲ་བཅོམ་འཆི་སེམས་གང་ཡིན་པ་དེའང་ཆོས་ཅན། ཚད་མ་གང་ལས་མཚམས་སྦྱོར་མེད་པར་གྲུབ་པར་འདོད་དེ་མ་གྲུབ་པར་ཐལ། ཚད་མས་མ་གྲུབ་པའི་ཕྱིར། ཅི་སྟེ་ངེད་ལ་མ་གྲུབ་ཀྱང་ཁྱེད་ཀྱི་གྲུབ་མཐའ་ལ་གྲགས་པས་དཔེར་བརྗོད་དོ་ཞེ་ན། སངས་རྒྱས་པའི་གྲུབ་མཐའ་ཆོས་ཅན། རྒྱང་ཕན་པ་དེའི་རྗེས་སུ་འབྲང་ངམ་ཅི་སྟེ་འབྲང་བར་མི་རིགས་པར་ཐལ། ཚད་མས་མ་གྲུབ་པའི་དོན་དགྲ་བཅོམ་ཡོད་པར་སྟོན་པ་ཅན་གྱི་ལུང་ཡིན་པའི་ཕྱིར་རོ། །
གཉིས་པ་རྒྱུ་དང་བྲལ་བས་སྒྲུབ་བྱེད་མིན་པ་ལ་གཉིས་ཀྱི་དང་པོ་དོན་དངོས་ནི་གལ་ཏེ་དགྲ་བཅོམ་དུ་འདོད་པའི་འཆི་སེམས་ཆོས་ཅན། སེམས་གཞན་ལ་ཉིང་མཚམས་མི་སྦྱོར་ཏེ། སེམས་གཞན་དེའི་རྒྱུ་ལུས་དང་དབུགས་དང་དབང་པོ་དང་བྲལ་བའི་ཕྱིར་ཞེ་ན། དེ་འདྲའི་རྟགས་དེ་ནི་ཆོས་ཅན། ལམ་པོ་ཆེའི་སྐྱེས་བུ་འཆི་ཀའི་སེམས་སེམས་གཞན་ལ་ཉིང་མཚམས་མི་སྦྱོར་བར་སྒྲུབ་པའི་སྐབས་འདིར་ནི་སྒྲུབ་བྱེད་དུ་ཅིས་མི་བརྗོད་དེ་བརྗོད་པར་རིགས་ཀྱི་འཆི་སེམས་ཡིན་པ་རྟགས་སུ་བརྗོད་པ་མི་རིགས་པར་ཐལ། དེ་སྒྲུབ་ཀྱི་རྟགས་བརྗོད་དགོས་ལ་དེ་ལས་གཞན་པའི་དེ་སྒྲུབ་ཀྱི་རྟགས་མེད་པའི་ཕྱིར་རོ། ། འདོད་དེ། དེ་ནི་ཐམས་ཅད་ལ་ཁྱད་པར་མེད་པར་སྒྲུབ་བྱེད་དོ་ཞེ་ན། རྟགས་དེ་མ་གྲུབ་པར་བསྟན་པའི་ཕྱིར་གཉིས་པ་རྟགས་ལ་དགག་པ་ལ་དགུ་སྟེ། ལུས་དབུགས་བློ་ཡི་རྒྱུ་མ་ཡིན། །
དེ་ལ་གཞན་གྱི་ཉེས་སྤོང་དགག ། ཉེར་ལེན་མིན་ཚུལ་བསྡུས་ཏེ་བསྟན། ། རྒྱུ་འབྲས་མིན་པའི་བརྟེན་པ་དགག ། རྗེས་འགྲོ་མེད་པས་ཉེར་ལེན་མིན། ། ལུས་སེམས་རྫས་གཅིག་ཡིན་པ་དགག ། ལུས་གཅིག་བློའི་རྟེན་མ་ཡིན། ། དུ་མ་བློ་ཡི་རྟེན་མ་ཡིན། ། རྟེན་མིན་པ་ལ་རྩོད་པ་སྤང་བའོ། ། དང་པོ་ལ་དྲུག་གི་དང་པོ་དབང་པོ་ཡོད་མེད་ཉེར་ལེན་མིན་པ་ནི། ལུས་ཡིད་ཀྱི་རྒྱུ་ཡིན་ན་དབང་པོ་དང་བཅས་པའམ་མེད་པ་གང་རུང་དུ་འགྱུར་ན།
ཡིད་ཤེས་རྟོག་པ་ཆོས་ཅན། མིག་དེའི་བློ་བཞིན་དུ་གསལ་བར་འཛིན་པར་འགྱུར། མིག་དབང་ལས་དངོས་སུ་སྐྱེས་པའི་ཤེས་པ་ཡིན་པའི་ཕྱིར། ཐལ་བ་ལས་ཡིད་ཤེས་ཆོས་ཅན། མིག་གི་དབང་པོ་དང་བཅས་པའི་ལུས་ལས་དངོས་སུ་སྐྱེས་པའི་ཤེས་པ་མིན་ཏེ། གསལ་བར་མི་འཛིན་པའི་ཕྱིར། རྣ་བ་སོགས་ལའང་དེ་བཞིན་དུ་སྦྱར་ཞིང་རེ་རེ་མེད་ཀྱང་ཡོད་པས་དབང་པོ་རེ་རེ་ལས་མིན་ནོ། ། དབང་པོ་ལྔ་ཀུན་ཆོས་ཅན་ཚོགས་པ་ལས་ཀྱང་ནི་ཡུལ་དྲུག་ལ་དམིགས་པའི་རྟོག་པ་གཅིག་དངོས་སྐྱེ་བ་མ་ཡིན་ནོ། སོ་སོ་ལ་གཟུགས་སོགས་རང་རང་གི་ཡུལ་ལ་དམིགས་པའི་དབང་ཤེས་བསྐྱེད་པའི་ནུས་པ་ཐ་དད་དུ་མཐོང་གི་ཕན་ཚུན་ལྟོས་ནས་དོན་ཐ་དད་འཛིན་པའི་ཡིད་ཤེས་གཅིག་མི་བསྐྱེད་པའི་ཕྱིར། ཁྱབ་པ་ཡོད་དེ།
ཡིད་ནི་དོན་ཐམས་ཅད་འཛིན་པས་སོ། ཀྱང་གིས་དབང་པོ་གཅིག་མེད་ནའང་མེད་པར་ཐལ་བ་བསྡུའོ། ། གཞན་དབང་པོ་མེད་པའི་སྐྲ་སེན་སོགས་ཀྱང་ཆོས་ཅན། དེ་ལས་ཡིད་ཤེས་དངོས་སུ་སྐྱེ་བ་མིན་པར་ཐལ། སེམས་མེད་པ་ཉིད་ཀྱི་ཕྱིར་རོ། གཉིས་པ་དེ་ལ་གཞན་གྱི་རྩོད་པ་སྤང་བ་ནི། ཅི་སྟེ་དབང་པོ་དང་བཅས་པའི་ལུས་དང་ཡིད་ཤེས་ཆོས་ཅན། རྟེན་དང་བརྟེན་པ་ཡིན་ཏེ། ལྷན་ཅིག་གནས་པའི་ཕྱིར་ཞེ་ན། མ་ངེས་ཏེ།
དེས་ཆོས་ཅན། རྟེན་དང་བརྟེན་པ་མིན་ཡང་ལྷན་ཅིག་ཏུ་གནས་ཏེ། མིང་གཟུགས་འཕེན་བྱེད་ཀྱི་རྒྱུ་ལས་གཅིག་ལས་ལྷན་ཅིག་སྐྱེས་པའི་ཕྱིར་ནའོ། ། དཔེར་ན་དབང་པོ་རྣམས་བཞིན་དང་། ཚོགས་པ་གཅིག་པའི་གཟུགས་དང་རོ་བཞིན་ནོ། ། ཅི་སྟེ་དབང་པོ་དང་བཅས་པའི་ལུས་འགྱུར་ན་འགྱུར་བས་ལུས་ལ་བརྟེན་ནོ་ཞེ་ན། དངོས་སུ་འགྱུར་བ་ནི་མ་གྲུབ་པར་བཤད་ཟིན་ལ། ཕན་འདོགས་ཙམ་གྱིས་ནི་མ་ངེས་ཏེ། གཞན་གྱི་ཁྲག་མཐོང་བས་རང་བརྒྱལ་བའི་དུས་ཀྱི་ཡིད་ཤེས་ཆོས་ཅན། ཁྲག་ལ་དངོས་སུ་བརྟེན་པར་ཐལ།
དོན་ཁྲག་མཐོང་བ་ཉིད་ཀྱི་སྒོ་ནས་འགྱུར་བར་མཐོང་བ་ཡིན་པའི་ཕྱིར་རོ། ། གསུམ་པ་ཉེར་ལེན་མིན་པས་ལྡོག་པ་མེད་པ་ནི། ཕན་བྱེད་ཙམ་མ་ངེས་པ་དེས་ན་རྒྱུ་ལ་ཐ་དད་མིན་པའི་རྒྱུ་ཉེར་ལེན་དང་ཐ་དད་པའི་རྒྱུ་ལྷན་ཅིག་བྱེད་པ་དེ་གཉིས་ཀས་ཕན་འདོགས་ན་ཡང་རྒྱུ་ཐ་དད་པའི་རྒྱུན་ལོག་པས་ཕན་བྱ་ལྡོག་ཅིང་རྒྱུན་འཆད་པ་མིན་ཏེ། མཁན་པོ་མེད་པས་དེས་ཕན་བཏགས་པའི་སློབ་མ་མེད་པ་མིན་པ་བཞིན་ནོ། ། འོན་ཀྱང་ཡིད་ཤེས་སྔ་མ་དེ་ཆོས་ཅན། ཡིད་ཤེས་ཕྱི་མའི་མེད་ན་མི་འབྱུང་བའི་ཉེར་ལེན་གྱི་རྒྱུ་ཡིན་ཏེ། ཕན་བྱེད་གང་ཞིག་རང་ཐག་ཉེ་བ་ན་ཡོད་པས་སྔར་མེད་ཀྱི་ཡིད་ཤེས་ཕྱི་མ་ལ་ཕན་འདོགས་པར་བྱེད་ཅིང་རྟག་ཏུ་སྟེ་གནས་སྐབས་ཐམས་ཅད་དུ་དེ་ནི་རང་གི་རིགས་འདྲ་དེའི་རྒྱུན་གྱི་རྗེས་སུ་འཇུག་པ་སྟེ་འབྲེལ་པའི་ཕྱིར། དེས་ན་རྒྱུ་ལས་སྔར་གྲུབ་པའམ་ལྷན་ཅིག་པ་ནི་འབྲས་བུ་མིན་གྱི། ཕྱིས་འབྱུང་འབྲས་བུ་ཡིན་པ་དེས་ན་དཔེར་ན་ཅིའི་ཕྱིར་འདི་ཅིའི་རྒྱུ་ཡིན་ཞེས་དྲིས་པ་དང་། དོན་འདི་གསལ་བར་བྱེད་པའི་རྒྱུ་མཚན་གྱིས་བདུན་པའི་ཚིག་འདི་ལྟར་འདི་ཡོད་པ་ན་འདི་འབྱུང་ཞེས་པ་ལྟ་བུའི་འདི་ཡོད་པ་ན་ཞེས་པ་དང་།
དེ་ལས་སྐྱེས་པའི་ཕྱིར་འདི་སྐྱེ་ཞེས་པའི་རྒྱུའི་ལྔ་པའི་ཚིག་དེ་ལས་སྐྱེས་པའི་ཕྱིར་ཞེས་པ་གཉིས་ཀྱིས་རྒྱུ་སྔར་ཡོད་དང་། འདི་འབྱུང་ཞེས་དང་འདི་སྐྱེ་ཞེས་པའི་དང་པོའི་ཚིག་གིས་ནི་འབྲས་བུ་ཕྱིས་ཡོད་པ་བཤད་པ་ཡིན་ནོ། ། དེ་ལྟ་བུའི་རྗེས་སུ་འགྲོ་བའི་ངེས་པ་ནི་མངལ་ལ་སོགས་པ་དག་ཏུ་ལུས་སེམས་ལ་གྲུབ་པ་མིན་ཏེ། སྔར་ལུས་དམིགས་ཤིང་ཕྱིས་སེམས་དམིགས་པ་མེད་པའི་ཕྱིར་རོ། ། དེས་ན་རྒྱུ་བྲལ་ཕྱིར་ཞེས་པའི་རྟགས་མ་གྲུབ་བོ། ། གཞན་ཡང་ལུས་ཤེས་ཀྱི་སྒོ་ནས་འགའ་ཞིག་གི་ཚེ་ན་སེམས་ཀྱི་རྒྱུན་ལ་ལུས་དེས་རྐྱེན་གྱི་སྒོ་ནས་ཕན་འདོགས་པར་བྱེད་པ་ཡིན་ཡང་བླ་སྟེ་ལུས་ཆོས་ཅན། དེ་ལོག་པས་སེམས་ལྡོག་ཅིང་རྒྱུན་འཆད་པ་མིན་པར་ཐལ། དེ་སེམས་ཀྱི་ཉེར་ལེན་མིན་པས་དེ་ལོག་ཀྱང་སེམས་རྒྱུན་གནས་པའི་ཕྱིར་རོ། ། དཔེར་ན་བུམ་པ་དང་སོགས་པས་གསེར་བཞུ་བ་ལ་ནི་མེ་སོགས་ཀྱིས་འགའ་ཞིག་གི་ཚེ་ཕན་འདོགས་པ་དེ་ཙམ་གྱིས་ནི་མེ་ལོག་པས་བུམ་པ་ལྡོག་པ་མིན་པ་བཞིན་ནོ། ། བཞི་པ་ཉེར་ལེན་ཡིན་ན་ཧ་ཅང་ཐལ་བ་ནི།
ལུས་ནི་ཆོས་ཅན། དེ་ཚང་བར་གནས་པ་ཉིད་ན་སེམས་ལྡོག་པ་མེད་པར་ངེས་པར་གནས་པར་ཐལ་བར་འགྱུར། སེམས་ཀྱི་དངོས་ཀྱི་ཉེར་ལེན་ཡིན་པའི་ཕྱིར། འདོད་ན་ཤི་བའི་ལུས་ལའང་སེམས་གནས་པར་ཐལ། སེམས་ཀྱི་དངོས་རྒྱུ་ཚོགས་པའི་ཕྱིར། ལྔ་པ་དབུགས་བློའི་གསལ་བྱེད་ཡིན་པ་དགག་པ་ནི། ཅི་སྟེ་ཐལ་བ་སྔ་མའི་ཆོས་ཅན་དུ་གསོན་ལུས་འཇོག་ན་འདོད་ལ། ཤི་བའི་ལུས་འཇོག་ན་མ་གྲུབ་སྟེ། དབུགས་འབྱུང་རྔུབ་སེམས་གསལ་བྱེད་ཡིན་པ་ལས་དེ་མེད་པའི་ཕྱིར་ཞེ་ན། དབུགས་འབྱུང་རྔུབ་ཆོས་ཅན།
དེ་སེམས་དེ་ལས་སྐྱེ་སྟེ། སེམས་དེ་ཡོད་ན་ཡོད་པ་དང་སེམས་ལ་རག་ལས་པའི་སྒོ་ནས་སེམས་ཀྱི་དབང་དུ་གྱུར་པའི་ཕྱིར། དེ་ལས་སེམས་དངོས་སུ་སྐྱེ་བ་མ་ཡིན་ཏེ། དེ་མེད་ཀྱང་སེམས་ཡོད་པའི་ཕྱིར་རོ། ། རྟགས་སྔ་མ་མ་གྲུབ་ན། དེ་ཆོས་ཅན། སེམས་ཀྱི་འབད་རྩོལ་སྔོན་དུ་སོང་བ་མེད་པར་འབྱུང་བ་གང་ལས་ཡིན་ཏེ་མིན་པར་ཐལ། སྐྱེས་བུའི་བྱེད་པས་རླུང་ཕྱིར་འབྱིན་པ་དང་ནང་དུ་འདྲེན་པ་ནི་ཡིན་པའི་ཕྱིར། ཅི་སྟེ་སེམས་གསལ་བྱེད་ཡིན་པ་དེ་སེམས་གྲུབ་ཟིན་དམིགས་པའི་རྒྱུ་བྱེད་པའམ། སེམས་དེ་དེའི་རྗེས་སུ་བྱེད་པས་སེམས་མངོན་པར་གསལ་བ་ཡིན།
དང་པོ་མི་འཐད་དེ། དེ་མེད་ན་སེམས་མི་འབྱུང་བར་ཐལ་བའི་ཕྱིར་རོ། ། གཉིས་པ་ལྟར་ན་དབུགས་དེ་དག་ཆོས་ཅན། ཕུལ་དུ་བྱུང་བ་དང་འགྲིབ་པ་ལས་སེམས་ཕུལ་དུ་བྱུང་བ་དང་འགྲིབ་པ་ཐོབ་པར་འགྱུར། སེམས་ཀྱི་དངོས་རྒྱུ་ཡིན་པའི་ཕྱིར། གཞན་ཡང་དབུགས་ཀྱི་དངོས་རྒྱུ་ལུས་སུ་འདོད་པ་དེ་དག་ལའང་ཤི་བའི་ལུས་ཆོས་ཅན། དེ་ཚང་བར་གནས་ན་དབུགས་ལྡོག་པ་མེད་པར་ཐལ། དབུགས་ཀྱི་དངོས་རྒྱུ་ཡིན་པའི་ཕྱིར། འདོད་ན། དེ་ལ་དབུགས་མེད་པས་སེམས་མེད་པ་མིན་པར་ཐལ་བར་འགྱུར་བ་མཚུངས་སོ། །
དྲུག་པ་སྐྱོན་དེ་རང་ལ་མཚུངས་པ་སྤང་བ་ནི། སེམས་ཀྱི་རྒྱུ་སེམས་ཡིན་ནའང་སེམས་རྒྱུན་མི་འཆད་པས་ལུས་གནས་པ་ན་སེམས་མེད་པར་ཇི་ལྟར་འགྱུར་ཞེ་ན། ཤི་བའི་རོ་ཆོས་ཅན། ལུས་དང་ལྷན་ཅིག་པའི་སེམས་ཡོད་པ་མིན་ཏེ། ལུས་སེམས་དུས་ལྷན་ཅིག་ཏུ་ངེས་པར་གནས་པའི་འཕེན་བྱེད་གཞན་ལས་དག་ཀྱང་མེད་པའི་ཕྱིར། ཁྱབ་པ་ཡོད་གང་གི་ཕྱིར་ན་ལས་དེའང་ལུས་སེམས་ལྷན་ཅིག་ཏུ་གནས་པའི་རྒྱུ་ནི་ཡིན་པར་འདོད་པའི་ཕྱིར། ཐལ་བ་མཚུངས་པ་མ་ཡིན་ནོ། ། གཉིས་པ་ལ་གསུམ་གྱི་དང་པོ་ཐལ་བ་དགོད་པ་ནི། གལ་ཏེ་སྡོང་བུ་དང་ལ་སོགས་པས་ས་བོན་སྒྲོན་མ་དང་མྱུ་གུའི་རྒྱུ་ཡིན་ཡང་། བརླན་དང་སྔགས་ལ་སོགས་པས་མི་མཐུན་པའི་རྐྱེན་བྱས་པ་སྒྲོན་མ་དང་མྱུ་གུའི་རྒྱུ་མིན་པ་བཞིན་རླུང་མཁྲིས་ལ་སོགས་པའི་ཉེས་པས་མི་མཐུན་པའི་རྐྱེན་བྱས་པའི་ལུས་ནི་དབུགས་དང་སེམས་ཀྱི་རྒྱུ་མིན་པས་རོ་ལ་སེམས་ཀྱི་རྒྱུ་ཚོགས་པའི་རྟགས་མ་གྲུབ་ཅེ་ན།
ཤི་བའི་ལུས་ལ་ཉེས་པ་རིམས་དང་དུག་སོགས་ཀྱི་ནད་མེད་པས་ནད་ཆ་མཉམ་པར་གྱུར་པའི་ཚེ་ཤི་བའི་ལུས་ཆོས་ཅན། སླར་ཡང་སེམས་སྐྱེ་བའི་སྒོ་ནས་འཚོ་བ་དག་ཏུ་འགྱུར། མི་མཐུན་པའི་རྐྱེན་ནད་མེད་ཅིང་སེམས་ཀྱི་རྒྱུ་ལུས་ཚང་བར་ཡོད་པའི་ཕྱིར་རོ། ། གཉིས་པ་ཉེས་སྤོང་དགག་པ་ནི། གལ་ཏེ་ཤིང་གི་འགྱུར་བའི་རྒྱུ་མེ་ནི་ལྡོག་ནའང་མེས་བྱས་པའི་ཤིང་གི་འགྱུར་བ་སོལ་བ་ཉིད་དུ་མི་ལྡོག་པ་བཞིན་དུ་ཤི་བ་ན་སེམས་འགྱུར་བའི་རྒྱུ་རིམས་སོགས་ལོག་ཀྱང་ནད་ཀྱིས་བྱས་པའི་འགྱུར་བ་མི་ལྡོག་པས་སེམས་དེ་ནི་སླར་ལྡོག་པ་མེད་ཅེ་ན། ནད་ཀྱིས་བྱས་པའི་ལུས་ཀྱི་འགྱུར་བ་ཆོས་ཅན། ཤིང་གི་འགྱུར་བ་ལྟར་ལྡོག་ཏུ་མི་རུང་བ་མ་ཡིན་ཏེ། དེ་ལྟར་ལྡོག་པར་བྱེད་པའི་ཐབས་གསོ་བའི་སྦྱོར་བ་ཡོད་པའི་ཕྱིར་རོ། ། དོན་འདི་ཡང་སླར་ཏེ་ཕྱིས་མི་འབྱུང་ཞིང་ཕྱིས་མི་ལྡོག་པར་འགྱུར་བ་རྐྱེན་འགའ་ཞིག་གིས་ནི་བསྐྱེད་བྱ་ལ་ལ་ལ་སྐྱེད་པར་བྱེད་དེ། ཤིང་འགྱུར་བར་བྱ་བ་ལ་མེ་བཞིན་ནོ། །
རྐྱེན་ཁ་ཅིག་གིས་འགྱུར་བ་འགའ་ཞིག་སྟེ་ཅུང་ཟད་སྐྱེད་པ་ཕྱིར་ལྡོག་པར་བྱེད་པ་ཡིན་པའི་ཕྱིར་ཏེ། དཔེར་ན་གསེར་ལ་མེས་ཞུ་བར་གྱུར་ཀྱང་ཡང་སྲ་བར་འགྱུར་བ་བཞིན་ནོ། ། དེ་ལ་དང་པོ་མེས་བྱས་པའི་ཚིག་པ་ཙམ་གྱི་ཤིང་གི་འགྱུར་བ་ནི་ཆུང་ཡང་སླར་ཡང་ཤིང་དུ་ལྡོག་པ་མིན་ཏེ། མེས་སླར་ལྡོག་མི་རུང་དུ་བྱས་པའི་ཕྱིར། ལུས་ལ་རིམ་སོགས་ཀྱིས་སླར་ལྡོག་རུང་དུ་བྱས་པའི་འགྱུར་བ་ཆུང་ངུ་ཡང་ལྡོག་པ་ལྟར། དེ་ལྟ་བུའི་ནད་ཀྱི་འགྱུར་བ་ཆེན་པོ་གང་ཡིན་པ་དེ་ནི་ཆོས་ཅན། སླར་ཡང་དེ་དང་བྲལ་ནས་ལུས་སྔར་གྱི་རང་བཞིན་དུ་འབྱུང་བར་འགྱུར་ཏེ། ལུས་ལ་སླར་ལྡོག་ཏུ་རུང་བར་འགྱུར་བར་ནད་ཀྱིས་བྱས་པའི་ཕྱིར། དཔེར་ན་གསེར་གྱི་ཞུ་བའི་འགྱུར་བ་མེ་དང་བྲལ་ནས་སླར་ཡང་སྔར་ལྟར་སྲ་བ་ཉིད་དུ་འགྱུར་བ་བཞིན་ནོ། ། ཅི་སྟེ་ནད་འབའ་ཞིག་ཀྱང་གསོ་བྱ་མིན་པ་མེད་པར་འགྱུར།
ནད་ཀྱིས་ཀྱང་འབྱུང་བའི་འགྱུར་བ་རྩམ་པས་འགྱུར་བ་ཐམས་ཅད་ལྡོག་ཏུ་རུང་བའི་ཕྱིར་ཞེ་ན། དེ་ལྟ་མོད་ཀྱི་ཅུང་ཟད་གསོ་བྱ་མིན་པའི་ནད་ཀྱི་རིགས་བརྗོད་ཅིང་བསྟན་པ་དེ་ཆོས་ཅན། ནད་ཀྱི་འགྱུར་བ་ལྡོག་ཏུ་མི་རུང་བས་གསོར་མི་རུང་དུ་བཤད་པ་མིན། ནད་སྤོང་བའི་རྒྱུ་འཆོས་བྱེད་བཅུད་ལེན་སོགས་རྙེད་པར་དཀའ་བའི་ཕྱིར་རམ། སྔོན་བྱས་པའི་ལས་ཀྱི་ནུས་པ་ཚེ་ཟད་པའི་རྒྱུ་མཚན་གྱིས་གསོར་མི་རུང་དུ་བརྗོད་པའི་ཕྱིར་རོ། ། དེ་ལྟ་མིན་པར་འཆོས་བྱེད་རྙེད་ཅིང་ཚེ་སོགས་མ་ཟད་པར་ཡང་ཉེས་པ་འབའ་ཞིག་ལུས་འགྱུར་བའི་རྒྱུ་ཡིན་ན། དེ་འདྲའི་ལུས་ཆོས་ཅན། གཉེན་པོ་བསྟེན་པས་གསོ་བྱ་མིན་པའི་ནད་མེད་པ་ཉིད་དེ། བཅོས་སུ་མི་རུང་བའི་ནད་མེད་པའི་ཕྱིར་རོ། ། གསུམ་པ་མཇུག་བསྡུ་བ་ནི།
གཡོ་བའི་དུག་དང་རིམས་སོགས་ཀྱིས་ཤི་བའི་རོ་སྐྱོན་མེད་པ་དེ་ཆོས་ཅན། དེ་ཅི་སླར་ཡང་འཚོ་བར་མི་འགྱུར་ཏེ་འགྱུར་བར་ཐལ། འཆི་བའི་རྐྱེན་དུག་སོགས་ཀྱི་འགྱུར་བ་བསྐྱེད་པའི་རྒྱུ་དུག་སོགས་དང་བྲལ་བའི་ལུས་ཡོད་པས་ནའོ། ། རྟགས་གྲུབ་སྟེ་ཤི་བའི་ལུས་ལ་དུག་དང་སོགས་པས་རིམས་ལྡོག་པའི་ཕྱིར་རམ། གསོན་པ་ན་ལུས་ལ་ཁྱབ་པར་བྱེད་པའི་དུག་ཤི་བ་ན་སྦྲུལ་དེའི་སོས་ཟིན་པའི་གནས་དེར་འདུས་པ་དེ་བཅད་པ་ལས་སམ། ཀྱང་གིས་གཉེན་པོའི་སྦྱོར་བས་ནད་ཞི་བར་བྱས་པའི་ཕྱིར་རོ། ། གསུམ་པ་ལ་གཉིས་ཀྱི་དང་པོ་ལ་ཐལ་བ་དགོད་པ་ནི། རྐྱེན་ལོག་པས་རྐྱེན་ཅན་མི་ལྡོག་གི་ཉེར་ལེན་ལོག་ན་ཉེར་ལེན་ཅན་ལྡོག་པས་ལུས་ཆོས་ཅན། དེ་འགྱུར་བ་སྟེ་ལྡོག་པ་མེད་པར་ནི་དེའི་ཉེར་ལེན་ཅན་གྱི་སེམས་དག་འགྱུར་བ་སྟེ་ལྡོག་པར་ནི་བྱེད་པར་མི་ནུས་པར་ཐལ། སེམས་ཀྱི་ཉེར་ལེན་ཡིན་པའི་ཕྱིར།
དཔེར་ན་འཇི་བ་འགྱུར་བ་མེད་པར་རྫ་བུམ་དང་སོགས་པས་སྒྲོན་མ་འགྱུར་བ་མེད་པར་འོད་མི་འགྱུར་བ་བཞིན། དེ་བས་ན་དངོས་པོ་གང་གནས་སྐབས་གཞན་དུ་འགྱུར་བ་མེད་པར་ནི་དངོས་པོ་གང་ཞིག་རྣམ་པར་འགྱུར་བའི་དངོས་པོ་དེ་རྣམ་པར་འགྱུར་བ་དེའི་ཉེར་ལེན་དུ་མི་རིགས་ཏེ། དཔེར་ན་བ་ལང་འགྱུར་བ་མེད་ཀྱང་བ་མེན་འགྱུར་བ་དང་། ལ་སོགས་པས་ཆུ་མེ་བཞིན་སེམས་ཡིད་ཀྱི་རྣམ་ཤེས་དེང་ལུས་ཀྱང་དཔེ་དེ་བཞིན་དུ་ལུས་མ་གྱུར་ཀྱང་། མི་འདོད་པ་སྤྱོད་པ་ལ་སོགས་པས་ཡིད་ལ་མི་བདེ་བ་ལ་སོགས་པའི་འགྱུར་བ་བསྐྱེད་པ་ཡིན་ནོ། ། གཉིས་པ་དེའི་ལན་དགག་པ་ནི། དེ་དག་ཉེར་ལེན་དང་ཉེར་ལེན་ཅན་ཡིན་ཏེ། ལྷན་ཅིག་གནས་པས་སོ་ཞེ་ན། སྐྱེས་བུའི་ལུས་ཆོས་ཅན། ཡིད་ཤེས་དང་ལྷན་ཅིག་གནས་ཏེ།
དེའི་རྒྱུ་ཅན་ཏེ་འབྲས་བུ་ནུར་ནུར་པོ་ལ་སོགས་པའི་མིང་ཅན་གྱི་ལུས་ཕྱི་མ་ཕྱི་མ་སྐྱེད་པ་ཡི་ནི་ལྷན་ཅིག་བྱེད་རྐྱེན་ཡིད་ཤེས་སྔ་མ་ཡིན་པའི་ཕྱིར། དཔེར་ན་མེ་དང་ཟངས་མེའི་ཞུ་བ་ཉིད་ལྷན་ཅིག་གནས་ཀྱང་ཟངས་ཞུ་བའི་ཉེར་ལེན་མེ་མིན་གྱི་ཟངས་མ་ཉིད་ཡིན་པ་བཞིན། དེས་ན་ལྷན་ཅིག་པས་ཉེར་ལེན་ཅན་དུ་མ་ངེས་སོ། ། བཞི་པ་ལ་གཉིས་ཀྱི་དང་པོ་ཐལ་བ་དགོད་པ་ནི། སྔར་གྱི་རིགས་པ་འདིས་ཀྱང་སེམས་སམ་ཡོན་ཏན་ནམ་སྤྱི་ལ་སོགས་པས་རྟེན་དང་བརྟེན་པ་དོན་གཞན་དུ་མེད་པར་གྲུབ་སྟེ། སེམས་ཡོད་མེད་གང་གི་རྟེན་དུ་འགྱུར་གྲང་ན། སེམས་ཡོད་པ་ཆོས་ཅན། ལུས་དེ་ཁྱོད་ཀྱི་རྟེན་མིན་པར་འགྱུར། ཁྱོད་གྲུབ་ཟིན་པས་ལུས་ཀྱི་ཁྱད་པར་ཅུང་ཟད་ཀྱང་མི་བྱེད་པའི་ཕྱིར་དང་། ཁྱད་པར་མི་བྱེད་པའི་ལུས་ཆོས་ཅན།
སེམས་དེ་དེ་ལ་བརྟེན་པའི་སྒོ་ནས་སེམས་ཀྱི་རྟེན་དུ་མེད་པར་ཐལ། སེམས་མེད་པའི་ཕྱིར་རོ། ། གཉིས་པ་གཏན་ཚིགས་སྒྲུབ་པ་ལ་གསུམ་གྱི་དང་པོ་གྲུབ་ཟིན་གནས་པའི་བརྟེན་པ་དགག་པ་ལ་གསུམ་གྱི་དང་པོ་རྟགས་ལ་དགག་པ་ནི། གལ་ཏེ་ཁྱད་པར་མི་བྱེད་པའི་རྟགས་སྔ་མ་གྲུབ་པ་མ་ཡིན་ཏེ་ལུས་ཀྱིས་སེམས་གྲུབ་ནས་ཡོད་པའི་དངོས་པོ་མི་འཇིག་པར་གནས་པའི་རྒྱུ་ནི་བྱེད་པའི་ཕྱིར་ལུས་རྟེན་ཡིན་ལ། ཕྱི་མ་ནི་གྲུབ་པ་ལ་བསྒྲུབས་སོ་ཞེ་ན། བློ་ཆོས་ཅན། ལུས་འདི་ཁྱོད་ཀྱི་ངོ་བོ་གནས་པའི་རྟེན་དུ་མེད་པར་ཐལ། ལུས་ཀྱི་དེའི་ངོ་བོ་གནས་པ་མི་བྱེད་པའི་ཕྱིར་ཏེ། དེའི་ངོ་བོ་སྔར་གྲུབ་ཟིན་པས་སོ། མ་གྲུབ་སྟེ་གནས་པ་བྱེད་ན།
གནས་པ་པོ་བློ་དང་གཅིག་གམ་ཐ་དད། དང་པོ་ལྟར་ན་བློ་ཆོས་ཅན། ལུས་དེ་ཁྱོད་མི་འཇིག་པར་བྱེད་པའི་རྟེན་མིན་པར་ཐལ། ལུས་ཀྱིས་ཁྱོད་ཀྱི་གནས་པར་མི་བྱེད་པའི་ཕྱིར་ཏེ། མི་འཇིག་པར་གནས་པ་པོ་ལས་གཞན་མིན་ནས་གནས་པ་པོའི་བདག་ཉིད་ཡིན་པའི་ཕྱིར། ཅི་སྟེ་གནས་པ་པོ་བློ་ལས་རྫས་གཞན་ཡིན་ཞེ་ན། དེ་ཆོས་ཅན། དེར་ཐལ། ལུས་དེས་ནི་ཁྱོད་ཀྱི་དངོས་པོ་མི་འཇིག་པར་གནས་པ་ཅི་ཞིག་བྱས་ཏེ་མ་བྱས་པའི་ཕྱིར་ཏེ། ལུས་དེ་ཁྱོད་ཀྱིས་གནས་པ་ཁྱོད་ལས་རྫས་གཞན་དེའི་རྒྱུ་ཉིད་ཡིན་པའི་ཕྱིར།
གཞན་ཡང་ལུས་ལ་བརྟེན་པའི་ཆོས་སེམས་ཅན་འཇིག་པ་མེད་པར་ཐལ་བར་འགྱུར་ཏེ། ཁྱོད་མི་འཇིག་པར་བྱེད་པའི་འབྱུང་བ་རྟག་ཏུ་ཡོད་པའི་ཕྱིར་རོ། ། གཉིས་པ་དེའི་ལན་དགག་པ་ནི། མ་ངེས་ཏེ་གལ་ཏེ་རྟེན་གྱིས་གནས་པར་བྱེད་ཀྱང་བློ་དེའི་འཇིག་རྒྱུ་གཞན་དང་ཕྲད་པ་ལས་འཇིག་པར་འདོད་ཅེ་ན། ཕྱོགས་དེ་ལའང་འཇིག་པ་བློ་དང་གཅིག་པའམ་དོན་གཞན་བྱེད། དང་པོ་ལྟར་ན་བློ་འཇིག་པ་ཆོས་ཅན། རྒྱུ་གཞན་གྱིས་མི་བྱེད་པར་ཐལ། རྒྱུ་གཞན་ལ་ལྟོས་མེད་དུ་བློའི་རྒྱུ་ལས་སྐྱེས་ཟིན་པའི་ཕྱིར། གཞན་བྱེད་ན་ལུས་ཀྱིས་གནས་པར་བྱེས་པའི་བློ་ཆོས་ཅན། འཇིག་རྒྱུ་ལས་འཇིག་པ་མ་ཡིན་པར་ཐལ།
འཇིག་རྒྱུས་ཁྱོད་ཀྱི་དངོས་པོའི་འཇིག་པ་མ་བྱས་པའི་ཕྱིར་ཏེ། དེས་བྱས་པའི་འཇིག་པ་དེ་ཁྱོད་ལས་རྫས་གཞན་ཡིན་པའི་ཕྱིར་ཞེས་པའི་ཐལ་བ་མཚུངས་པ་ཡིན་ནོ། ། གཞན་ཡང་བློ་ཆོས་ཅན། གནས་པའི་རྒྱུ་ལུས་ཀྱིས་ཀྱང་མི་འཇིག་པར་ཅི་ཞིག་བྱས་ཏེ་བྱེད་པའི་ནུས་པ་མེད་པར་ཐལ། འཇིག་རྒྱུ་མེད་ན་མི་འཇིག་ལ། ཡོད་ན་གནས་པའི་རྒྱུ་ཡོད་ན་གནས་པའི་རྒྱུ་ཡོད་ཀྱང་འཇིག་པའི་ཕྱིར། གལ་ཏེ་བློ་དེ་རྟེན་མེད་ན་ངོ་བོ་ཉིད་ཀྱིས་འཇིག་པ་ལས་འཇིག་རྒྱུ་དང་ཕྲད་ཀྱི་བར་དུ་ལུས་དེ་གནས་པར་བྱེད་ཅེ་ན། བློ་ཆོས་ཅན། འཇིག་པ་རང་གི་དངོས་པོའི་ཆོས་ཉིད་དེ་རང་བཞིན་དུ་འགྱུར། རྟེན་མེད་ན་ངོ་བོ་ཉིད་ཀྱིས་འཇིག་པའི་ཕྱིར་རོ། །
འདོད་ན། དེ་ཆོས་ཅན། གནས་པའི་རྒྱུས་ནི་འཇིག་རྒྱུ་དང་ཕྲད་ཀྱི་བར་དུ་མི་འཇིག་པར་ཅི་ཞིག་བྱས་ཏེ་མ་བྱས་པར་ཐལ། དེས་རང་འཇིག་པའི་རང་བཞིན་དུ་ཡོད་པ་འདི་ལ་གནོད་པ་བྱེད་པའི་ནུས་པ་མེད་པའི་ཕྱིར་ཏེ། དངོས་པོའི་རང་བཞིན་གཞན་དུ་བྱ་བར་མི་ནུས་པས་སོ། ། གསུམ་པ་ཉེས་སྤོང་གི་དཔེ་དགག་པ་ནི། གལ་ཏེ་དཔེར་ན་ཆུའི་རྟེན་སྣོད་དང་སོགས་པས་སྤྱི་ལས་ཡོན་ཏན་གྲུབ་ཟིན་གྱི་རྟེན་རྫས་ཡིན་པ་བཞིན་བློ་དང་ལུས་ཀྱང་རྟེན་དང་བརྟེན་པ་ཡིན་ཞེ་ན། སྣོད་རྟེན་དུ་འདོད་པ་འདི་ལའང་ཐལ་བ་སྔ་མ་ཐམས་ཅད་མཚུངས་སོ། ། ཅི་སྟེ་དེ་ལ་རྟེན་དང་བརྟེན་པའི་ཐ་སྙད་མཐོང་བས་ཇི་ལྟར་བསྙོན་ནུས་ཤེ་ན། ཆུ་ཆོས་ཅན།
སྣོད་དེ་ཁྱོད་མི་འཇིག་པར་བྱེད་པའི་རྟེན་མ་ཡིན་པར་ཐལ། ཡུལ་གཞན་དང་གཞན་དུ་འགྲོ་བའི་ཆོས་ཅན་ཡིན་པའི་ཕྱིར། ཁྱབ་པ་ཡོད་དེ་ལྟ་བུའི་དངོས་པོ་རྣམས་སྐད་ཅིག་རེ་རེ་ནི་འཇིག་པའི་ཕྱིར་ནའོ། ། དེས་ན་ཆུ་སྣོད་ཆོས་ཅན། ཆུ་དེའི་རྟེན་ཡིན་ཏེ། ཆུའི་དངོས་པོའི་རྒྱུན་རང་དང་མཚུངས་པའི་ཡུལ་དེ་ལྟ་བུར་སྐྱེ་བའི་རྒྱུ་ཡིན་པའི་ཕྱིར། དེ་ལྟ་མིན་པར་ཆུ་མི་འཇིག་པར་གནས་པའི་རྒྱུ་རུ་འདོད་ན། དེ་ཆོས་ཅན། ཆུའི་རྟེན་དུ་རིགས་པ་མ་ཡིན་པར་ཐལ། ཆུའི་རྒྱུན་སྐྱེ་བའི་རྒྱུ་མིན་གྱི་ཆུ་མི་འཇིག་པར་བྱེད་པའི་ཕྱིར།
གཞན་ཡང་སྣོད་ཆོས་ཅན། ཆུ་སོགས་ཀྱི་ནི་རྟེན་དུ་འགྱུར་ཏེ། ངོ་བོ་ཉིད་ཀྱིས་འགྲོ་བའི་ཆུ་དེ་ཡུལ་གཞན་དུ་འབོ་བ་ཡི་ནི་གེགས་བྱེད་པའི་ཕྱིར། དེ་ལྟ་ན་ཡང་ཡོན་ཏན་དང་སྤྱི་དང་ལས་རྣམས་ལ་ནི་ཆོས་ཅན། ཡུལ་གཞན་དུ་འགྲོ་བའི་གེགས་བྱེད་པའི་རྟེན་ཅི་དགོས་ཏེ་མི་དགོས་པར་ཐལ། འཕོ་ཞིང་འགྲོ་བའི་བྱ་བ་མེད་པ་ཅན་ཡིན་པའི་ཕྱིར་རོ། ། གཉིས་པ་ཚུལ་དེས་རིགས་ཅན་གཞན་ཡང་ཁེགས་པ་ནི། རྟེན་དང་བརྟེན་པའི་དངོས་པོ་དགག་པ་བཤད་མ་ཐག་པ་འདིས་ནི་ཐ་དད་མེད་པའི་རྟེན་བརྟེན་པའི་བདག་ཉིད་འཕྲོད་པ་འདུ་བ་བློའི་རྒྱུར་འདོད་པ་དང་། བདག་ལ་སོགས་པ་བདེ་སོགས་ཀྱི་འཕྲོད་པ་འདུ་བ་ཅན་གྱི་རྒྱུ་དང་། བ་ལང་འདི་བ་ལང་གི་གོང་བུ་ཉིད་ཡིན་གྱི་རྟ་མིན་ཞེས་པ་ལྟ་བུ་རིགས་རྣམ་པར་གནས་པ་སྟེ་བཞག་པ་དང་།
སོགས་པས་ཆོས་ཅན་སྣམ་བུ་ལ་ཆོས་དཀར་པོ་དང་། རྟེན་འབྱུང་བ་ལ་སེམས་དང་། འབྱུང་བ་ལ་འབྱུང་གྱུར་གཟུགས་སོགས་རྟེན་གྱི་སྒོ་ནས་བརྟེན་པ་བསལ་པ་ཡིན་ཏེ། མི་འཇིག་པར་གནས་པའི་རྟེན་མེད་པའི་ཕྱིར་ནའོ། ། ཁྱབ་པ་ཡོད་དེ་ལྟ་བུའི་ཐ་སྙད་ཀྱང་རྟེན་གྱི་སྒོ་ནས་འཇོག་པའི་ཕྱིར་རོ། ། གསུམ་པ་དེ་དག་གི་དོན་བསྡུས་ཏེ་བསྟན་པ་ནི། གལ་ཏེ་འཇིག་རྒྱུ་གཞན་དང་ཕྲད་པ་ལས་བློ་སོགས་ཀྱི་དངོས་པོ་འཇིག་གི་མ་ཕྲད་ན་མི་འཇིག་པ་ཡིན་ན། བློ་སོགས་ཆོས་ཅན། དེའི་གནས་པར་བྱེད་པའི་རྒྱུས་མི་འཇིག་པར་གནས་པས་ཅི་ཞིག་བྱས་ཏེ་མི་བྱེད་པར་ཐལ། འཇིག་རྒྱུ་མི་ཉེ་བར་དུ་རང་ཉིད་གནས་ལ་འཇིག་རྒྱུ་དང་ཕྲད་ན་རྟེན་ཡོད་ཀྱང་འཇིག་པའི་ཕྱིར།
ཅི་སྟེ་དེ་དག་འཇིག་པའི་རྒྱུ་གཞན་ཐག་ཉེ་བ་མེད་པར་ཡང་ངང་གིས་འཇིག་པ་ཅན་ཡིན་ནའང་དེ་ཆོས་ཅན། གནས་པའི་རྒྱུ་རྣམས་ལ་ཁྱོད་མི་འཇིག་པར་བྱེད་པའི་ནུས་པ་མེད་པ་ཡིན་པར་ཐལ། འཇིག་རྒྱུ་མེད་ན་རྟེན་ཡོད་ཀྱང་ངང་གིས་འཇིག་པའི་ཕྱིར། གཞན་ཡང་ཁྱོད་རྟེན་བཅས་ཐམས་ཅད་མི་འཇིག་པར་གནས་པ་དང་ལྡན་པ་དང་། དངོས་པོ་སྐྱེ་བ་ཅན་ཀུན་རྟེན་བཅས་ཡིན་པར་འདོད་པས་དངོས་པོ་ཐམས་ཅད་ནི་ཆོས་ཅན། འགའ་ཞིག་གི་ཚེ་འཇིག་པར་མི་འགྱུར་བར་ཐལ། གནས་ལྡན་ཡིན་པ་དེའི་ཕྱིར་ཏེ། རྟག་ཏུ་གནས་བྱེད་ཀྱི་རྟེན་བཅས་ཡིན་པས་སོ། ། དེའང་བདེ་སོགས་ཀྱི་རྟེན་བདག་རྟག་པ་དང་། བུམ་སོགས་མི་རྟག་པ་རྟེན་དུ་གྱུར་པ་ལ་ཡང་མཐའ་རྡུལ་ཕྲན་རྟག་པ་རྟེན་དང་།
སེམས་སོགས་འབྱུང་བའི་ཆོས་ཀྱང་འབྱུང་བ་རྟག་པ་ལ་བརྟེན་པས་སོ། ། ཅི་དངོས་པོ་རང་གི་ངང་གིས་འཇིག་པ་ཡིན་ནམ་མིན། ཡིན་ན་རྟེན་བཅས་ཀྱི་དངོས་པོ་ཆོས་ཅན། དེ་མི་འཇིག་པར་གནས་པར་བྱེད་པའི་རྟེན་གཞན་གང་ཞིག་ཡོད་དེ་མེད་པར་འགྱུར་ཏེ། རང་འཇིག་པའི་ངང་ཚུལ་ཅན་གྱི་བདག་ཉིད་ཡིན་པས་ནའོ། ། གལ་ཏེ་གཉིས་པ་ལྟར་ན། དེ་ཆོས་ཅན། གནས་བྱེད་རྟེན་གཞན་གྱིས་གནས་པར་མི་བྱ་མི་དགོས་པ་མ་ཡིན་པར་ཐལ། རང་འཇིག་པའི་ངང་ཚུལ་ཅན་གྱི་བདག་ཉིད་མིན་པར་མི་འཇིག་པར་གནས་པའི་ཕྱིར་རོ། ། ལྔ་པ་ལ་ལྔའི་དང་པོ་རྟགས་དགོད་པ་ནི།
ཤེས་རབ་དང་ལ་སོགས་པས་བྱམས་སྙིང་རྗེ་ཆགས་སྡང་དྲན་པ་སོགས་ཆོས་ཅན། ལུས་ཀྱི་དངོས་ཀྱི་ཉེར་ལེན་ཅན་མིན་ཏེ། ལུས་ཀྱི་ཡོན་ཏན་སེར་པོ་སོགས་ཕུལ་དུ་བྱུང་བ་དང་འགྲིབ་པའི་རྗེས་སུ་འཕེལ་འགྲིབ་མེད་པར་བློ་ཡིད་ཤེས་ཀྱི་འདུ་བྱེད་པའི་ཁྱད་པར་ཐོས་བསམ་བསྒོམ་སོགས་འཕེལ་འགྲིབ་ཀྱི་རྗེས་སུ་ཁྱོད་ཕུལ་དུ་བྱུང་བ་དང་འགྲིབ་པ་དག་ཏུ་འགྱུར་བ་མཐོང་བ་ཡིན་པའི་ཕྱིར་རོ། ། གཉིས་པ་ལྡོག་ཁྱབ་བསྟན་པ་ནི། མི་མཐུན་ཕྱོགས་མར་མེའི་འོད་ལ་སོགས་སྒྲོན་མ་ལ་བརྟེན་པ་སྟེ་སྒྲོན་མའི་ཉེར་ལེན་ཅན་རྣམས་ལ་ཆོས་ཅན། ལུས་ཀྱི་རྗེས་སུ་འགྲོ་ལྡོག་མི་བྱེད་པར་ཡིད་ཀྱི་ཡོན་ཏན་འཕེལ་འགྲིབ་ཀྱི་རྗེས་སུ་འགྲོ་ལྡོག་བྱེད་པར་མཐོང་བ་འདི་ནི་ཡོད་པ་མ་ཡིན་ཏེ། རང་གི་ཉེ་ལེན་སྒྲོན་མེ་འཕེལ་འགྲིབ་ཀྱི་རྗེས་སུ་འགྲོ་བར་མཐོང་བའི་ཕྱིར་རོ། ། གསུམ་པ་ཕྱོགས་ཆོས་སྒྲུབ་པ་ནི། རྩ་བའི་རྟགས་མ་གྲུབ་པ་མ་ཡིན་ཏེ། ལུས་དེ་ལས་ཀྱང་བརྒྱུད་པས་ཤེས་རབ་སོགས་འདི་ནི་ཕུལ་དུ་བྱུང་བའི་ཁྱད་པར་དུ་འགྱུར་གྱིས་ཀྱང་ལུས་ཆོས་ཅན།
ཤེས་རབ་ཀྱི་དངོས་ཀྱི་ཉེར་ལེན་མ་ཡིན་ཏེ། དེས་ལུས་ལ་བརྟེན་པའི་སེམས་ལ་ཕན་འདོགས་པའི་སྒོ་ནས་ཤེས་རབ་ལ་ཕན་འདོགས་པ་སྲིད་ཀྱི་ལུས་ལ་བརྟེན་པའི་སེམས་ལ་ཕན་འདོགས་པ་མེད་པར་ཤེས་རབ་ལ་ཕན་པ་མིན་པའི་ཕྱིར། ཅི་སྟེ་བློའི་ཁྱད་པར་གྱི་འཕེལ་འགྲིབ་མེད་པར་ལུས་ཡན་གར་བ་ལས་ཆགས་སོགས་འཕེལ་ཏེ། ལུས་རྒྱས་པས་འདོད་ཆགས་དང་གདུང་བ་ལས་ཞེ་སྡང་འཕེལ་བའི་ཕྱིར་ཞེ་ན། སོ་སོར་བརྟགས་པའི་ཤེས་རབ་དང་དད་སོགས་མེད་པ་འགའ་ཞིག་གི་ཚེ་ན་ལུས་རྒྱས་པ་དང་གདུང་བ་ལ་སོགས་པ་ལས་འདོད་ཆགས་དང་ལ་སོགས་པས་ཞེ་སྡང་འཕེལ་བའི་ཆགས་སྡང་ཆོས་ཅན། བློའི་བྱེད་པ་ལ་མ་ལྟོས་པར་ལུས་ཡན་གར་བ་ལས་དངོས་སུ་སྐྱེ་བ་མ་ཡིན་ཏེ། ཡིད་ཀྱི་བདེ་སྡུག་ལས་སྐྱེས་པའི་ཕྱིར། ཁྱབ་པ་ཡོད་ཡིད་ཀྱི་བདེ་སྡུག་དེ་ཡང་ལུས་ཀྱི་བདེ་སྡུག་ལས་སྐྱེ་ལ། ལུས་ཤེས་ཀྱི་བདེ་སྡུག་དེ་ཡང་ཆོས་ཅན། ལུས་ཀྱི་ཉེར་ལེན་ཅན་མིན་ཏེ།
ཁམས་སྙོམས་པ་དང་ལ་སོགས་པས་མ་སྙོམས་པ་ལས་ནང་གི་དོན་རེག་བྱའི་ཁྱད་པར་དག་ནི་ཉེ་བ་ལས་དེའི་དམིགས་རྐྱེན་གྱི་སྒོ་ནས་ལུས་ཤེས་དང་མཚུངས་ལྡན་དུ་སྐྱེ་བའི་ཕྱིར་རོ། ། བཞི་པ་ཕྱོགས་གཞན་ཁེགས་པ་ནི། བཤད་མ་ཐག་པའི་རིགས་པ་འདིས་ནི་འདུས་པའི་རིམས་དང་ལ་སོགས་པས་སྦྱར་དུག་སོགས་ལ་བརྟེན་ནས་དྲན་པ་ཉམས་པ་དང་སོགས་པས་རྨོངས་པ་དང་དྲན་པ་གཡེངས་སོགས་ཆོས་ཅན། རིམས་སོགས་དང་སྦྱར་དུག་ལས་དངོས་སུ་སྐྱེ་བ་མ་ཡིན་ཏེ། ནང་གི་དོན་རེག་བྱའི་ཁྱད་པར་ལས་སྐྱེས་པའི་ལུས་དབང་དང་ཡིད་ཀྱི་བློས་ནི་ཁྱོད་འགྱུར་བར་བྱེད་པའི་ཕྱིར་ཞེས་པ་ཡིན་ནོ། ། དཔེར་ན་རྒྱུད་ཀྱི་ཁྱད་པར་སྔ་མ་བསམས་པ་འགའ་ཞིག་ལ་སྟག་ཐོས་པ་ཉིད་དང་ནི་བསད་པའི་ཁྲག་མཐོང་བ་དང་ལ་སོགས་པས་བུ་ཤི་བ་ཐོས་པའི་རྒྱུ་ལས་དྲན་པ་རྨོངས་པ་དང་གཡེངས་པ་དང་ཤི་བ་ལ་སོགས་འབྱུང་བར་འགྱུར་བ་བཞིན་ནོ། ། ལྔ་པ་འཐད་ལུགས་བསྡུ་བ་ནི། ལུས་བློའི་ཉེར་ལེན་མིན་པ་དེའི་ཕྱིར་སེམས་རྟོགས་པ་ནི་ཆོས་ཅན། སེམས་སྔ་མ་དེ་མེད་ན་མི་འབྱུང་བ་ཡིན་ཏེ། ངེས་པར་རྟོག་པ་སྔ་མ་གང་ཞིག་འདུ་བྱེད་ཀྱི་སྟེ་འདུས་བྱས་པ་ཉིད་ཀྱི་རྗེས་སུ་འཇུག་པའི་རྟོག་པ་ཡིན་པའི་ཕྱིར།
དེའི་ཕྱིར་ན་དེ་ནི་སེམས་སྔ་མའི་ཉེར་ལེན་ལ་བརྟེན་པ་ཡིན་གྱི་ལུས་ཉེར་ལེན་ནམ་དངོས་སུ་ལྷན་ཅིག་བྱེད་པ་མིན་ནོ། ། དེས་ན་ལུས་ལོག་པས་བློ་རྒྱུན་འཆད་པ་མིན་ནོ། ། དྲུག་པ་ལ་གསུམ་གྱི་དང་པོ་རྫས་གཅིག་ན་ཧ་ཅང་ཐལ་བ་ནི། ཚུལ་རོལ་མཛེས་པ་དག་ལུས་སེམས་ཐ་དད་མ་ཡིན་ནས་སེམས་ལུས་ཉིད་ཡིན་ན་དེའི་ཚེ་ཐོས་པ་དང་སོགས་པས་བཟོའི་ལས་ཀྱི་མན་ངག་ནན་ཏན་དུ་བྱེད་པ་འདུ་བྱེད་པ་གོམས་པའི་ཡུལ་གཉིད་དང་རྒྱལ་བའི་གནས་སྐབས་སུ་སེམས་ལ་ནི་མི་གསལ་བ་ཡང་རྐྱེན་ཚང་བའི་དུས་ཀྱི་ཚེ་ཤིན་ཏུ་གསལ་བའི་སྐྱེས་བུ་ཆོས་ཅན། དེའི་ལུས་ལའང་ཐོས་པ་ལ་སོགས་པས་འདུས་བྱས་པ་ལས་ལུས་ཀྱི་ཡོན་ཏན་ཤེས་རབ་དང་ཡིད་གཞུངས་ཁྱད་པར་ཅན་སྐྱེས་པར་འགྱུར། དེའི་སེམས་འདུ་བྱས་པས་སེམས་ཀྱི་ཡོན་ཏན་དེ་དག་ཁྱད་པར་ཅན་དུ་སྐྱེས་པའི་ཕྱིར། དཔེ་ཇི་ལྟར་ན་སེམས་འདུ་བྱས་པ་ལ་བརྟེན་ནས་སེམས་ཀྱི་ཡོན་ཏན་ཤེས་རབ་དང་ཡིད་གཞུངས་ཕུལ་དུ་བྱུང་བ་དེ་ལྟར་རོ། ། ཁྱབ་པ་ཡོད་བློ་ལུས་ཐ་དད་མེད་པས་དེ་གཉིས་ཀྱི་ཡོན་ཏན་ཡང་གཅིག་ཏུ་འདོད་པའི་ཕྱིར་རོ། ། གཉིས་པ་བདག་ཆགས་སྐྱེ་བའི་རྒྱུ་ཡིན་པ་ནི། ལུས་སེམས་རྫས་གཅིག་མིན་པས་བློ་ལུས་ཀྱི་ཉེར་ལེན་ཅན་མིན་པ་དེའི་ཕྱིར་མངལ་སོགས་སུ་སྐྱེ་བ་ལེན་པའི་སྲོག་ཆགས་ཆོས་ཅན།
བདག་ལ་ཆགས་པ་དང་ལྡན་པས་བདེ་སྡུག་ཐོབ་དོར་འདོད་པ་རྟེན་དུ་སོང་སྟེ། དབང་ཕྱུག་སོགས་སེམས་ཅན་གཞན་གྱིས་དབང་མེད་དུ་བཀྲི་བར་བྱ་བ་མིན་པར་ཡང་དམན་པའི་གནས་མངལ་ལ་སོགས་པར་ནི་མངོན་པར་ཆགས་པ་སྐྱེ་བ་ཡོངས་སུ་ལེན་པའི་ཕྱིར་རོ། ། ཆགས་པ་ཇི་ལྟ་བུ་ཞེ་ན། མངལ་ལ་སོགས་པ་སྡུག་བསྔལ་གྱི་གནས་ལ་ཕྱིན་ཅི་ལོག་བདེ་བར་ཞེན་པའི་བློ་དང་དེའི་འབྲས་བུ་བདེ་སྡུག་ལ་ཐོབ་དོར་འདོད་པའི་མཚན་ཉིད་ཅན་ནོ། ། དེ་འདྲའི་སྲིད་པ་ནི་ཆོས་ཅན། སྐྱེ་བའི་ཀུན་ནས་འཆིང་བའི་རྒྱུ་ཡིན་ཏེ། དེས་བདག་ཏུ་ཆགས་པ་བསྐྱེད་པའི་སྒོ་ནས་ཡང་སྲིད་འབྱིན་པའི་ཕྱིར། དེས་ནི་ལས་དང་མ་རིག་པ་དང་སྲེད་པ་ཡང་སྲིད་པ་འབྱུང་བ་ཅན་ནི་ཀུན་འབྱུང་གི་བདེན་པ་ཡིན་ནོ་ཞེས་པའི་ལུང་གི་སྟོན་པ་ཡིན་ནོ། ། དེས་ན་སྲོག་ཆགས་གང་ལ་ལོག་སྲེད་དེ་མེད་པ་དེ་ནི་ཆོས་ཅན། སྲིད་པར་ཆགས་པས་སྐྱེ་བར་མི་འགྱུར་ཏེ།
བདག་ཏུ་ཞེན་པ་སྤངས་པའི་ཕྱིར་རོ། ། གསུམ་པ་མཐོང་བས་མེད་པ་མིན་པ་ནི། གལ་ཏེ་སྲོག་ཆགས་འདི་ཆོས་ཅན། སྔ་མ་ནས་འོངས་ནས་འདིར་མངལ་ལེན་པ་མ་ཡིན་ཏེ། སྔ་མ་ནས་མངལ་སོགས་སུ་འགྲོ་བ་དང་ཕྱི་མར་འོང་བ་མ་མཐོང་བའི་ཕྱིར་ཞེ་ན། རྒྱང་ཕན་པས་མ་མཐོང་བ་ནི་མ་ངེས་ཏེ། ཁྱོད་ཀྱི་དབང་པོ་མི་གསལ་བའི་ཕྱིར་ཏེ་རྒྱུ་མཚན་གྱིས་ཡོད་ཀྱང་མ་མཐོང་སྲིད་པའི་ཕྱིར། དཔེར་ན་མིག་མི་གསལ་བ་སྟེ་ཉམས་པ་ཡིས་དུ་བ་ཆུང་ངུ་མི་མཐོང་བ་བཞིན། གཞན་གྱིས་མ་མཐོང་བ་ནི་མ་གྲུབ་སྟེ། རྣལ་འབྱོར་ཅན་གྱིས་མཐོང་བས་སོ། །
འོ་ན་སྔ་ཕྱིར་འོངས་ནས་འགྲོ་བའི་བར་དོའི་ལུས་ཆོས་ཅན། ལུས་གཞན་ལ་སྒྲིབ་ཅིང་ཐོགས་པར་ཐལ། ལུས་ཅན་ཡིན་པའི་ཕྱིར་ཞེ་ན། མ་ངེས་ཏེ་རྫས་འགའ་ཞིག་ལུས་ཅན་ཡིན་ཡང་སྲ་ཞིང་དང་བའི་ཕྱིར་གཟུགས་ཅན་ལ་ལར་ཐོགས་པ་མེད་པར་འགྲོ་བར་མཐོང་སྟེ། དཔེར་ན་ཆུ་དང་དངུལ་ཆུ་དང་ཉི་ཟེར་ལུས་ཅན་ཡིན་ཡང་རྫ་བུམ་དང་གསེར་ལ་འཇུག་པ་དང་ཤེལ་ལ་ཕིགས་ནས་ཤིང་ལ་འཇུག་པ་བཞིན་ནོ། ། དེས་ན་བར་སྲིད་ཆོས་ཅན། ཐ་མལ་པས་མ་མཐོང་བའི་ཕྱིར་ན་མེད་པར་གྲུབ་པ་མིན་ཏེ། དེ་མེད་པ་ལ་སྒྲུབ་བྱེད་མེད་ཅིང་ཡོད་པར་རིགས་པས་གྲུབ་པའི་ཕྱིར་རོ། ། བདུན་པ་ལ་གསུམ་སྟེ། ཡན་ལག་ཅན་གྱི་རྫས་གཅིག་དགག །
བཀག་པའི་ཕྱོགས་ལ་རྩོད་པ་སྤང་། ། གྲངས་སོགས་རྫས་ལས་ཐ་དད་དགག་པའོ། ། དང་པོ་ལ་གཉིས་ཀྱི་དང་པོ་སུན་འབྱིན་བརྗོད་པ་ནི། ལུས་བློའི་ཉེར་ལེན་དུ་འདོད་པ་དེ་ཡན་ལག་ཅན་གྱི་རྫས་ཆ་མེད་ཅིག་གམ། ཆ་ཤས་དུ་མ་ཅན་ཡིན། དང་པོ་མི་འཐད་དེ། སྐྱེས་བུའི་ལག་སོགས་ཡན་ལག་གཅིག་ཆོས་ཅན། དེ་གཡོན་རྐང་སོགས་ཐམས་ཅད་དག་གཡོ་བར་འགྱུར། རྐང་སོགས་ཐམས་ཅད་དང་རྫས་ཆ་མེད་གཅིག་ཡིན་པའི་ཕྱིར་རོ། ། དེས་རང་རྒྱུད་འཕངས་པའི་ཁྱབ་པ་ནི་གཡོ་མི་གཡོ་འགལ་བ་ཅན་གྱི་བྱེད་ལས་ནི་རྫས་ཆ་མེད་གཅིག་ལ་མི་རུང་བའི་ཕྱིར།
དེ་ལྟ་ནའང་ཡན་ལག་གཡོའི་ཡན་ལག་ཅན་མི་གཡོ་བས་ཐལ་རྟགས་མ་གྲུབ་ཅིང་རང་རྒྱུད་གྲུབ་པ་ལ་སྒྲུབས་པའོ་ཞེ་ན། ཡན་ལག་ཅན་ཆོས་ཅན། ཡན་ལག་ལས་ཆ་ཐ་དད་དུ་གྲུབ་པར་འགྱུར། ཡན་ལག་གཡོ་ཡང་དེ་གཡོ་བ་ལས་གཞན་དུ་སྟེ་མི་གཡོ་བའི་ཕྱིར། གཞན་ཡང་ལུས་ཆོས་ཅན། དེའི་ཆ་ལག་པ་གཅིག་བསྒྲིབས་པ་ན་དེའི་ཆ་ཐམས་ཅད་བསྒྲིབས་པར་འགྱུར། དེའི་ཆ་གཅིག་དང་ལྷག་མ་ཐམས་ཅད་རྫས་ཆ་མེད་ཅིག་ཡིན་པའི་ཕྱིར། དེར་ནི་ཡན་ལག་བསྒྲིབས་ཀྱི་ཡན་ལག་ཅན་མ་བསྒྲིབས་ཞེ་ན། དེ་ཆོས་ཅན། མ་བསྒྲིབས་པའི་ཚེ་ན་ཐམས་ཅད་མཐོང་བ་ལྟར་ཕྱོགས་གཅིག་བསྒྲིབས་པའི་ཚེ་ནའང་ཐམས་ཅད་མཐོང་བར་འགྱུར།
དེའི་ཚེ་ནའང་ཡན་ལག་ཅན་མཐོང་རུང་མ་བསྒྲིབས་པའི་ཕྱིར། དེའི་ཡན་ལག་གཅིག་ཚོན་གྱིས་བསྒྱུར་བ་ན་དེ་ཆོས་ཅན། ཆ་ཐམས་ཅད་ཚོན་གྱིས་ཁ་བསྒྱུར་བར་ཐལ། ཁ་བསྒྱུར་བ་དང་ཐ་དད་མེད་པའི་རྫས་གཅིག་ཡིན་པའི་ཕྱིར། ཡང་དེའི་ཁ་བསྒྱུར་བའི་ཆ་དེའང་ཆོས་ཅན། མ་བསྒྱུར་བའི་ཕྱོགས་དང་འདྲ་བར་རྟོགས་པར་འགྱུར་ཏེ། མ་བསྒྱུར་བའི་ཆ་དང་ཆ་ཐ་དད་མེད་པའི་རྫས་གཅིག་ཡིན་པའི་ཕྱིར། ཐམས་ཅད་ཀྱིས་རང་རྒྱུད་འཕང་ངོ་། ། གཉིས་པ་མཇུག་བསྡུ་བ་ནི། དེས་ན་ལུས་དང་བུམ་པ་ཆོས་ཅན།
ཡན་ལག་དང་རྡུལ་དུ་མ་ཚོགས་པའི་རྫས་ཆ་མེད་གཅིག་ཏུ་ཡོད་པ་མིན་ཏེ། གཡོ་མི་གཡོ་བསྒྲིབས་མ་བསྒྲིབས་བསྒྱུར་མ་བསྒྱུར་གྱི་འགལ་བའི་ཆོས་དང་ལྡན་པ་དེའི་ཕྱིར་རོ། ། གཉིས་པ་ལ་གཉིས་ཀྱིས་དང་པོ་རྩོད་པ་ནི། ཅི་སྟེ་རྡུལ་རིམ་གྱིས་བསགས་པའི་ཡན་ལག་ཅན་གཅིག་མེད་པར་རྡུལ་དུ་མ་ཉིད་ཡིན་ནའང་། མ་མཐོང་བའི་ལུས་བུམ་ཆོས་ཅན། དབང་ཤེས་ཀྱིས་རྟོགས་པ་མིན་པར་ཐལ། སྔ་མ་དབང་པོ་ལས་འདས་པའི་རྡུལ་ཕྲན་གྱི་གནས་སྐབས་བཞིན་དུ་རང་བཞིན་ཁྱད་པར་མེད་པའི་ཕྱིར་དང་། རྡུལ་ཕྲ་རབ་ཡིན་པའི་ཕྱིར་དང་། ཚོགས་སུ་ཟིན་ཡང་སྔ་མའི་ངོ་བོ་ལས་འཕོ་བ་མེད་པའི་ཕྱིར་ཞེ་ན། གཉིས་པ་ལན་ལ་གསུམ་གྱི་དང་པོ་རྟགས་མ་གྲུབ་པར་བསྟན་པ་ནི།
དེ་ཆོས་ཅན། དབང་པོ་ལས་འདས་པའི་རང་བཞིན་དུ་ཁྱད་པར་མེད་པར་མ་གྲུབ་སྟེ། དབང་པོ་ལས་འདས་པའི་རྡུལ་ཕྲན་རྣམས་ལ་བརྟེན་ནས་རགས་པ་ཁྱད་པར་ཅན་དུ་སྐྱེས་པ་ཡིན་པའི་ཕྱིར་དང་། དེ་རྣམས་ནི་ཆོས་ཅན། རྡུལ་ཕྲན་མིན་ཏེ། དབང་བློའི་ཡུལ་ཡིན་པ་དེའི་ཕྱིར། ཡན་ལག་ཅན་མེད་ན་བློ་ལ་མི་སྣང་བའི་སྐྱོན་སྤང་བཤད་མ་ཐག་པ་འདིས་ནི་རྫས་གཅིག་མེད་ན་རྟགས་སྔ་མའི་སྒོ་ནས་སྒྲིབ་པར་བྱེད་པ་དང་ལ་སོགས་པས་ཐོགས་པར་བྱེད་པ་མེད་པར་ཐལ་བའི་ཉེས་པ་དག་ཀྱང་བསལ་བ་ཡིན་ཏེ། སྔ་མ་དང་མཚན་ཉིད་མི་འདྲ་བར་སྐྱེས་པས་དེ་དག་ལ་རྟགས་མ་གྲུབ་ཀྱིས་ལན་ཐེབས་པའི་ཕྱིར་རོ། ། གཉིས་པ་ཁྱབ་པ་མ་ངེས་པར་བསྟན་པ་ནི། དངུལ་ཆུ་དང་གསེར་འདྲེས་པ་དང་སོགས་པས་ཆུ་དང་འོ་མ་འདྲེས་པའམ་རྡོ་ཚན་དང་ཆུ་ཚན་ཆོས་ཅན།
ཇི་ལྟར་དབང་ཤེས་ལ་སྣང་སྟེ་མི་སྣང་བར་ཐལ། རྫས་མེད་པའི་ཕྱིར་ཏེ། རྡུལ་རིགས་མི་མཐུན་འདུས་པས་སོ། ། ཁྱབ་པ་ཁས་བླངས་སོ། ། ཐལ་བ་གསུམ་པ་ནི། ཁྱོད་ཀྱི་འདོད་པས་མ་ངེས་ཏེ། མིག་གི་དབང་པོ་དང་སོགས་པས་གཟུགས་སྣང་ཡིད་བྱེད་རྣམས་ཆོས་ཅན། ཚོགས་ཀྱང་གཟུགས་རྟོགས་པའི་མིག་ཤེས་དག་ནི་སྐྱེད་པ་ཇི་ལྟར་ཡིན་ཏེ་མིན་པར་ཐལ། སོ་སོར་མ་ཚོགས་པ་ནུས་མེད་རྣམས་དང་ཚོགས་ཀྱང་དེ་ལས་འཕོ་བ་མེད་པའི་ཕྱིར། རྟགས་དང་ཁྱབ་པ་ཁས་བླངས་སོ། །
ཅི་སྟེ་དེ་དག་ལས་ལྡན་པ་དང་ལྡན་པ་ལས་ཤེས་པ་སྐྱེའི་དེ་དག་ལས་མིན་པས་འདོད་ཅེ་ན། རྐྱེན་གསུམ་ཆོས་ཅན། ལྡན་པ་སྐྱེད་པའི་སྒོ་ནས་དབང་ཤེས་བསྐྱེད་པ་མ་ཡིན་པར་ཐལ། ལྡན་པ་མི་བསྐྱེད་པའི་གནས་སྐབས་ལས་འཕོ་བ་མེད་པའི་ཕྱིར་ཞེས་འདིར་ཡང་སྔར་གྱི་ཐལ་བ་མཚུངས་པ་ཡིན་ནོ། ། གསུམ་པ་ཉེས་སྤོང་གི་ལན་དགག་པ་ལ་གཉིས་ཀྱི་དང་པོ་ལྡན་པ་ལས་སྣང་བ་དགག་པ་ནི། གལ་ཏེ་གསེར་དང་དངུལ་ཆུ་ནི་རྫས་མེད་ཀྱང་རྡུལ་ཕྲ་རབ་ལ་བརྟེན་པའི་ལྡན་པ་སྟེ་རྡུལ་ཕྲ་རབ་ཕྲད་པ་སྣང་བ་ཡིན་པས་འདྲེས་པ་མི་སྣང་བ་མིན་ནོ་ཞེ་ན། དབང་ཤེས་ཆོས་ཅན། གསེར་དངུལ་གྱི་རྡུལ་ཕྲ་རབ་ཕྲད་པའི་ལྡན་པ་གང་ལས་རྟོགས་ཏེ་མི་རྟོགས་པར་ཐལ། ཕྲད་པ་པོའི་རྟེན་རྡུལ་ཕྲ་རབ་མཐོང་བ་མེད་པའི་དབང་ཤེས་ཡིན་པའི་ཕྱིར། གཞན་ཡང་སྒེའུ་ཤེར་དང་བུ་རམ་སོགས་རྫས་སྣ་ཚོགས་ཕྲད་པའི་སྦྱར་བའི་བཏུང་བ་ཆོས་ཅན།
རོ་ཞིམ་པོ་དང་གཟུགས་བཟང་པོ་དང་ལྡན་པར་དབང་ཤེས་ཀྱི་མི་རྟོགས་པར་ཐལ། རྫས་གཅིག་མེད་ཅིང་རོ་གཟུགས་ལྡན་པར་འགལ་བའི་ཕྱིར་ཏེ། བཏུང་བའི་མིང་ཅན་གྱི་ཡོན་ཏན་ཡིན་པས་སོ། ། འདི་ལ་ཁྱབ་པ་ཡོད་དེ། ཡོན་ཏན་ལ་ཡོན་ཏན་མེད་པའི་ཕྱིར་རོ། ། སོགས་པས་དྲི་དང་རེག་བྱ་སོགས་གཟུང་ངོ་། ། གཉིས་པ་འཕྲོད་འདུ་ལས་འདོགས་པ་དགག་པ་ནི། གལ་ཏེ་བཏུང་བ་དེ་ལ་རོ་གཟུགས་དངོས་སུ་མེད་ཀྱང་རྡུལ་ཕྲན་རྣམས་ལ་ཚོགས་པ་འདུ་བ་དེ་ལ་ལྡན་པ་ཡང་འདུ་བས་དོན་གཅིག་ལ་འཕྲོད་པ་འདུ་བའི་ཕྱིར་ལྡན་པར་ཉེ་བར་བཏགས་པ་ལས་རོ་སོགས་རྡུལ་ཕྲན་གྱི་ཆོས་རྣམས་བསྟན་པར་འདོད་དེ། དཔེར་ན་བཏུང་བ་གཟུགས་བཟང་པོ་ཞེས་པ་བཞིན་ནོ་ཞེ་ན། འོ་མ་དང་སྦྱར་བའི་བཏུང་བ་ཞིམ་པོའི་རོ་ཆོས་ཅན།
དེ་རོ་འཛིན་པའི་དབང་བློ་མཚུངས་པའི་ཡུལ་མིན་པར་དངོས་བཏགས་ཀྱི་རོ་ཐ་དད་དུ་དམིགས་པར་འགྱུར་ཏེ། རོ་མཚན་ཉིད་པ་དང་རོ་བཏགས་པ་བ་ཡིན་པའི་ཕྱིར། གཞན་ཡང་བྱའི་ཕྲེང་བ་ཆོས་ཅན། ཇི་ལྟར་ན་ཚར་དུ་དངར་བའི་རིང་པོ་ཞེས་བྱ་བའི་ཐ་སྙད་བཏགས་ནས་ཀྱང་མི་འཇུག་པར་འགྱུར། དེ་དང་རིང་པོ་གཉིས་དོན་གཅིག་ལ་འཕྲོད་པ་འདུ་བ་མེད་པའི་ཕྱིར། ཁྱོད་གྲངས་ཀྱི་མཚན་ཉིད་ཅན་གྱི་ཡོན་ཏན་ཡིན་པས་ཚད་ཀྱི་མིང་ཅན་རིང་པོ་མེད་ཅིང་། དེ་གང་ལ་འདུ་བའི་བྱ་རེ་རེ་བ་རྣམས་ལའང་རིང་པོ་འདུ་བ་མེད་པའི་ཕྱིར་རོ། ། གསུམ་པ་ལ་གསུམ་གྱི་དང་པོ་མི་སྣང་བའི་རྟགས་ཀྱིས་དགག་པ་ནི། བུམ་པ་གཅིག་ཅེས་སོགས་གྲངས་དང་ཆོས་གཞན་དང་ཕྲད་པའི་ལྡན་པ་དང་འདེགས་པ་ལ་སོགས་པའི་ལས་དང་ལ་སོགས་པས་ཕྲད་པ་སོ་སོར་གྱེས་པའི་རྣམ་དབྱེ་དང་གཞན་དང་གཞན་མིན་པ་དང་སྤྱིའི་ངོ་བོ་ཆོས་ཅན། བུམ་པའི་རྫས་དང་མིང་ལས་རྫས་ཐ་དད་དུ་འགྱུར་བ་མིན།
དེ་དག་དང་ལྡན་པའི་རྫས་བུམ་སོགས་རང་གི་ངོ་བོ་དང་བརྗོད་པའི་སྒྲ་དག་ལས་རྫས་ཐ་དད་དུ་བློ་མ་འཁྲུལ་བ་མི་སྣང་བའི་ཕྱིར་རོ། ། གཉིས་པ་ཐ་དད་པའི་སྒྲུབ་བྱེད་དགག་པ་ལ་གཉིས་ཀྱི་དང་པོ་ཐལ་བ་དགོད་པ་ནི། གྲངས་སོགས་རྫས་ལས་དོན་གཞན་ཡིན་ཏེ། རྫས་ལས་ཤེས་པ་ཁྱད་པར་ཅན་གྱི་ཡུལ་དུ་གྱུར་པའི་ཕྱིར་ཞེ་ན། མ་ངེས་ཏེ་གྲངས་སོགས་ཀྱི་ཡུལ་ཅན་གྱི་སྒྲ་ཤེས་ཆོས་ཅན། དེས་གྲངས་སོགས་རྫས་ལས་ཐ་དད་དུ་བརྗོད་ཅིང་ཤེས་པ་གྲང་སོགས་རྫས་ལས་ཐ་དད་དུ་མི་འགྲུབ་པར་འགྱུར། གྲངས་སོགས་མིན་པ་དངོས་པོ་ལས་ཐ་དད་པའི་ལྡོག་པའི་རྗེས་སུ་འབྲང་བའི་རྣམ་པར་རྟོག་པས་སྒྲོ་བཏགས་པའི་དོན་ཏེ་སྤྱོད་ཡུལ་ཅན་ཡིན་པའི་ཕྱིར། དཔེར་ན་ཡོན་ཏན་གཟུགས་སོགས་ལ་ཡོན་ཏན་གཅིག་དང་ལྡན་པ་སོགས་དོན་གཞན་དུ་མེད་ཀྱང་གཅིག་དང་ལྡན་པ་ཞེས་སོགས་ཀྱི་སྒྲ་འཇུག་པའམ་ཞིག་པ་དང་མ་སྐྱེས་པའི་དངོས་པོ་འདས་མ་འོངས་རྫས་སུ་མེད་ཀྱང་དེ་དག་ལ་སྐབས་འགར་གཅིག་དང་གཉིས་དང་མང་པོ་དག་ཏུ་འགྱུར་ཞེས་པའི་སྒྲ་ཤེས་འཇུག་པ་བཞིན་ནོ། ། གཉིས་པ་བཏགས་པ་ལས་འཇུག་པ་དགག་པ་ནི། གལ་ཏེ་ཡོན་ཏན་དག་ལ་གཅིག་སོགས་ཀྱི་སྒྲ་འཇུག་པའི་སྐབས་འདིར་ནི་གྲངས་སོགས་ཀྱི་ཡོན་ཏན་གཉིས་པ་མེད་པས་དངོས་སུ་མི་འཇུག་གོ །
གཅིག་སོགས་ཀྱི་ཐ་སྙད་ཉེ་བར་བཏགས་པ་ལས་འཇུག་པར་འདོད་ཅེ་ན། ཡོན་ཏན་ལ་ཉེ་བར་བཏགས་ནས་འཇུག་པའི་རྒྱུ་མཚན་གང་གིས་གྲངས་སོགས་ཀྱི་ཤེས་བརྗོད་དེ་འཇུག་པར་འདོད་པའི་རྒྱུ་མཚན་དེ་ཉིད་ནི་གྲངས་དང་ལྡན་པ་སོགས་དངོས་པོ་ཐམས་ཅད་ལ་གྲངས་སོགས་ཀྱི་སྒྲ་ཤེས་བརྗོད་དེ་འཇུག་པ་དག་གི་རྒྱུར་ཅིས་མི་འདོད་ཅེས་དྲིས་པས་གལ་ཏེ་གྲངས་སོགས་ཆོས་ཅན། དངོས་པོ་ཀུན་ལ་ཉེ་བར་བཏགས་པ་མིན་ཏེ། འགའ་ཞིག་ལ་གཙོ་བོ་ཡིན་པའི་ཕྱིར། དེ་ལྟ་བུ་མིན་ན་གཙོ་བོ་མེད་པས་འགའ་ཞིག་ལ་བཏགས་པར་ཡང་མི་འགྱུར་བས་གཟུགས་གཅིག་ཅེས་པའི་སྒྲ་ཆོས་ཅན། གཙོ་བོ་ལ་བརྟེན་ཏེ། ཡོན་ཏན་ལ་བཏགས་མིང་ཡིན་པའི་ཕྱིར། ཁྱབ་པ་ཡོད་བཏགས་པ་ནི་གཙོ་བོ་ལ་བརྟེན་པའི་ཕྱིར་ཞེ་ན། ཆོས་མཐུན་པ་ལ་སོགས་པས་ཡོན་ཏན་རྣམས་ལ་ཉེ་བར་བཏགས་ནས་གྲངས་སོགས་ཐ་སྙད་འཇུག་པའི་གཙོ་བོའི་མཚན་ཉིད་ཅི་ཞེས་དྲིས་པ་ལ། དངོས་པོ་གང་ལ་ཐ་དད་པའི་ཁྱད་པར་གྲངས་སོགས་ཡོད་པ་ཅན་བུམ་པ་གཅིག་ཅེས་པ་ལྟ་བུ་དེ་གཙོ་བོ་ཡིན་ལ།
གང་ལ་གྲངས་སོགས་དོན་གཞན་དུ་མེད་པ་གཟུགས་གཅིག་ཅེས་པ་ལྟ་བུ་བཏགས་པའོ་ཞེ་ན། མིང་ཆོས་ཅན། བརྗོད་བྱ་ཐ་དད་ཡོད་པ་བརྗོད་པའི་ཡུལ་དངོས་དང་མེད་པ་བརྗོད་པའི་ཡུལ་བཏགས་པ་ཡིན་ཞེས་བྱ་བ་ཉིད་ཀྱང་འཐད་པ་གང་ལས་ཡིན་ཏེ་མིན་པར་ཐལ། འདོད་རྒྱལ་གྲགས་པས་བཀོད་པས་མིང་གི་ཡུལ་དེ་དངོས་དང་། དེ་དང་ཆོས་མཐུན་པ་ལས་བཏགས་པའི་ཡུལ་བཏགས་པ་བ་ཡིན་པའི་ཕྱིར། དེས་ན་གཟུགས་གཅིག་ཅེས་པའི་སྒྲ་བཏགས་མིང་ཡིན་པའི་རྟགས་མ་གྲུབ་བོ། ། གསུམ་པ་ཐ་དད་མེད་ལ་གནོད་བྱེད་སྤང་བ་ལ་གཉིས་ཀྱི། དང་པོ་སྒྲ་རྣམ་གྲངས་པར་ཐལ་བ་སྤང་བ་ནི། ཅི་སྟེ་དེ་ལྟར་མི་འདོད་ཀྱི་གཅིག་དང་ཆེན་པོ་དང་འགྲོ་བ་དང་བ་ལང་ཞེས་པའི་སྒྲ་ཆོས་ཅན། རྣམ་གྲངས་པར་ཐལ།
དོན་ཐ་དད་མེད་པ་སྟེ་དོན་གཅིག་གི་ཡུལ་ཅན་ཡིན་པའི་ཕྱིར་དང་། ཡང་དེ་ཆོས་ཅན། བརྗོད་བྱ་ཐ་དད་པའི་དོན་ཅན་དུ་མེད་པར་ཐལ། དོན་ཐ་དད་པའི་རྒྱུ་མཚན་ཅན་མིན་པའི་ཕྱིར་ཞེ་ན། མ་ངེས་ཏེ། ཡོན་ཏན་གཅིག་དང་དཀར་པོ་ལྡན་པ་སོགས་ལ་བརྗོད་བྱ་གྲངས་དང་ལྡན་པ་སོགས་ཀྱི་ཡོན་ཏན་ཐ་དད་དུ་ཡོད་པ་མིན་པས་བརྗོད་བྱ་དོན་གཞན་ཐ་དད་པའི་རྒྱུ་མཚན་ཅན་མིན་ཡང་། ཡོན་ཏན་དཀར་པོ་ལ་སོགས་ལ་གཟུགས་གཅིག་ཅེས་གྲངས་དང་ལ་སོགས་པས་དཀར་པོ་ཡང་དག་པར་ལྡན་པ་ཞེས་དང་། རྣམ་དབྱེ་ལ་སོགས་པ་བརྗོད་པའི་སྒྲ་ནི་རྣམ་གྲངས་པ་མིན་པར་ཁྱོད་རང་འདོད་པས་སོ། ། མ་ངེས་པ་མིན་ཏེ། གལ་ཏེ་ཡོན་ཏན་དཀར་པོ་སོགས་དེ་ལའང་གྲངས་སོགས་དོན་གཞན་དུ་ཡོད་པའི་རྒྱུ་མཚན་གྱིས་སྒྲ་དེ་དག་འཇུག་ཅེ་ན།
ཡོན་ཏན་དཀར་སོགས་དེ་ཆོས་ཅན། རྫས་སུ་ནི་ཁྱད་པར་མེད་པར་འགྱུར། ཡོན་ཏན་དང་ལས་དང་ལྡན་ཞིང་དེ་དག་འཕྲོད་པ་འདུ་བའི་ཕྱིར་རོ། ། ཁྱབ་པ་ཡོད་དེ་ལས་དང་ལྡན་པ་དང་ཡོན་ཏན་དང་ལྡན་པ་དང་འཕྲོད་པ་འདུ་བ་ཅན་གྱི་རྒྱུ་རྫས་ཀྱི་མཚན་ཉིད་དུ་འདོད་པའི་ཕྱིར་རོ། ། འདོད་ན། རྫས་དང་ཡོན་ཏན་གྱི་མཚན་ཉིད་འཆོལ་བར་འགྱུར་རོ། ། གཞན་ཡང་། གཅིག་དང་ཆེན་པོ་དང་ལྡན་པ་དང་འགྲོ་བ་དང་བ་ལང་ཞེས་པའི་སྒྲ་ཆོས་ཅན། བརྗོད་བྱ་ཐ་དད་པའི་ཡུལ་ཅན་ཉིད་དེ། དེའི་བརྗོད་བྱ་ལྡོག་པའི་དབྱེ་བས་ཐ་དད་པའི་ཕྱིར།
དེ་ཆོས་ཅན། རྣམ་གྲངས་པ་མིན་ཏེ། བརྗོད་བྱ་དོན་གཞན་མིན་ཡང་ལྡོག་པ་ཐ་དད་པའི་ཕྱིར། དཔེར་ན་ལས་མིན་པའི་སྒྲ་དང་རྫས་མིན་པའི་སྒྲ་ལྡོག་པའི་སྒོ་ནས་འདི་ལས་ཉིད་མ་ཡིན། འདི་རྫས་ཉིད་མ་ཡིན་ཞེས་ཐ་དད་དུ་བྱེད་ཀྱི། དེ་དག་དོན་གཞན་དུ་འགྱུར་བ་མིན་པ་བཞིན་ནོ། ། འདིས་ཐལ་བ་སྔ་མ་མ་གྲུབ་པ་དང་ཕྱི་མ་མ་ངེས་པ་བསྟན་ཏོ། ། གཉིས་པ་དྲུག་པའི་སྒྲ་མི་འཇུག་པ་སྤང་བ་ལ་གཉིས་ཀྱི། དང་པོ་དངོས་ཀྱི་དོན་ནི། ལྡན་པ་སོགས་ཆོས་ཅན།
རྫས་ལས་དོན་གཞན་ཡིན་ཏེ། རྫས་ལས་ཐ་དད་དུ་བརྗོད་པའི་དྲུག་པའི་སྒྲ་འཇུག་པའི་ཕྱིར་ཞེ་ན། ཁྱབ་པ་མེད་དེ། བུམ་པའི་གྲངས་དང་ལྡན་པ་སོགས་དངོས་པོ་སྟེ་ཆོས་བརྗོད་པའི་སྒྲ་རྣམས་ཀྱིས་ལྡན་པ་སོགས་དེ་དང་ལྡན་པའི་བུམ་པ་ལས་ཐ་དད་བཞིན་དུ་བསྟན་པ་གང་ཡིན་དེའང་ཆོས་ཅན། བུམ་པའི་ཁྱད་པར་གཞན་སྤོང་བའི་སྒོ་ནས་འཇུག་པ་ཡིན་ཏེ། ཆོས་ཅན་བུམ་པ་དེ་ལ་ཡོད་པའི་ཁྱད་པར་གྱི་ཆོས་གཞན་སྲ་བ་ཉིད་ལ་སོགས་པ་སྤོང་བར་བྱེད་པའི་སྒོ་ནས་བུམ་པ་དེ་བུམ་པའི་རྫས་གཞན་དང་བར་མ་ཆོད་པ་ཙམ་སྟོན་པར་བྱེད་པ་ཡིན་པའི་ཕྱིར་རོ། ། དེ་བས་ན་དེ་ཆོས་ཅན། བུམ་པའི་ལྡན་པ་དེ་བུམ་པ་ལས་ཐ་དད་པའི་ཆོས་བཞིན་དུ་བརྗོད་པར་བྱེད་པ་དེ་ཙམ་གྱིས་ཀྱང་བུམ་པའི་ལྡན་པ་བུམ་པ་ལས་དོན་གཞན་དུ་མི་འགྲུབ་སྟེ། ལྡན་པ་སོགས་བུམ་པའི་ཁྱད་པར་གྱི་ཆོས་དེ་ཙམ་ཞིག་ཤེས་པར་འདོད་པ་ལ། བུམ་པའི་ཆོས་གཞན་ཀུན་བརྗོད་བྱར་འཕངས་པ་མེད་པར་ནི་བུམ་པ་བརྗོད་པའི་སྒྲ་ཡིན་པའི་ཕྱིར།
དཔེར་ན་སོར་མོའི་ལྡན་པ་ཞེས་བྱ་བའི་ཆོས་ལ་ལར་དེ་ཙམ་ཤེས་པར་འདོད་པ་ལ། ཁྱད་པར་གཞན་སྤོང་གི་སྒོ་ནས་སྟོན་པ་ལྟ་བུའོ། ། ཡང་བུམ་པ་ཞེས་པའི་སྒྲ་ཆོས་ཅན། ཆོས་ཅན་བརྗོད་པར་གྲགས་པ་ཡིན་ཏེ། བུམ་པའི་ཆོས་གཞན་མ་སྤངས་པ་ཤེས་པར་འདོད་པ་ལ་ཆོས་ཅན་བུམ་པའི་ཁྱད་པར་གྱི་ཆོས་ཐ་དད་ནི་བརྗོད་བྱར་འཕེན་པའི་སྒོ་ནས་བུམ་པའི་ཁྱད་པར་གཞན་མ་སྤངས་པ་བརྗོད་པའི་ཕྱིར། དཔེར་ན་སོར་མོ་ལྡན་གྱུར་ཞེས་པས་སོར་མོའི་ཁྱད་པར་མི་སྤོང་བ་ཅན་སྤོང་པ་བཞིན་ནོ། ། རྟོགས་པ་པོའི་རྗེས་སུ་བྱེད་པས་ཆོས་གཞན་སྤོང་མི་སྤོང་ཡིན་པ་དེས་ན། བུམ་པའི་ཁྱད་པར་སྤོང་མི་སྤོང་གི་སྒྲ་ཆོས་ཅན། བརྗོད་བྱ་དོན་གཞན་ཐ་དད་པ་ཡོད་པ་མིན་ཏེ། དེ་གཉིས་ཀས་དོན་བུམ་པ་གཅིག་བརྗོད་ཀྱང་ཆོས་གཞན་སྤོང་མི་སྤོང་བའི་སྒོ་ནས་ཐ་དད་པ་བཞིན་དུ་བརྗོད་ཅིང་ཉན་པ་པོས་རྟོགས་པའི་ཕྱིར་རོ། །
ཐ་དད་མེད་ན་ཅིའི་ཕྱིར་ཐ་དད་སྟོན་ཞེ་ན། རྟོགས་པ་པོའི་འདོད་པ་ལྟར་ཆོས་གཞན་སྤོང་མི་སྤོང་དེ་ལྟར་བརྡར་ནི་བྱས་པ་ཅན་ཡིན་ནོ་ཞེས་བཤད་ཟིན་ཏོ། ། གཉིས་པ་ཞར་བྱུང་བཤད་པ་ནི། ཚོགས་པ་བརྗོད་པ་བུམ་པ་ཞེས་པའི་སྒྲ་ནི་ཆོས་ཅན། རང་གི་ཚོགས་པ་ཅན་བུམ་པའི་གཟུགས་ཀྱིས་གཟུགས་འཛིན་བསྐྱེད་པ་སོགས་ནུས་པའི་ཁྱད་པར་ནི་སྤོང་བའི་སྒོ་ནས་རྗོད་བྱེད་དུ་འཇུག་པར་འགྱུར་ཏེ། བུམ་པ་དེ་རྫས་དུ་མ་ཚོགས་པ་ཡིན་ནའང་གཟུགས་སོགས་བཞི་པོ་དེ་མཚུངས་པ་སྟེ། ཐུན་མོང་གི་འབྲས་བུ་ཆུ་འཛིན་པ་གཅིག་གི་རྒྱུ་མིན་པ་ཤིང་སོགས་རྣམ་པར་གཅོད་པ་ཤེས་པའི་དོན་དུ་བུམ་པའི་དབྱིབས་ཅན་གྱི་ཆུ་འཛིན་པའི་འབྲས་བུ་གཅིག་བྱེད་པའི་ནུས་པ་བསྟན་པའི་ཕྱིར། བུམ་པའི་རྗོད་བྱེད་དུ་བརྡ་སྦྱར་བས་སོ། ། དེས་ན་དེ་ཆོས་ཅན། རང་གི་ཚོགས་པ་ཅན་བུམ་པའི་གཟུགས་དྲི་རོ་ཞེས་སོགས་བརྗོད་པའི་སྒྲ་དང་གཞི་གཅིག་པ་སྟེ་གཞི་མཐུན་པ་ཅན་གྱི་སྒྲ་མ་ཡིན་ཏེ།
དེས་གཟུགས་སོགས་སྤོང་བ་བརྗོད་པའི་ཕྱིར། དེས་ན་དེ་ཆོས་ཅན། གསེར་རམ་དངུལ་གྱི་བུམ་པ་ལྟ་བུ་ཚོགས་པའི་ཁྱད་པར་ལ་ལྟོས་ནས་ཁྱད་པར་གཞན་མི་སྤོང་བ་དང་ཚོགས་པ་ཅན་གཟུགས་སོགས་ལ་ལྟོས་ནས་ཆོས་གཞན་སྤོང་བའི་ཁྱད་པར་འདི་ཡང་ནི་འདོད་པ་ཡིན་ཏེ། གསེར་བུམ་སོགས་ལ་ལྟོས་ནས་བུམ་པའི་གསལ་བ་ཐམས་ཅད་ལ། བུམ་མིན་བཅད་ཙམ་སྟོན་པའི་རིགས་བརྗོད་པའི་སྒྲ་དང་། རང་གི་ཚོགས་པ་ཅན་གཟུགས་ལ་ལྟོས་ནས་ཚོགས་པ་བརྗོད་པར་བྱེད་པའི་སྒྲ་ཡིན་པའི་ཕྱིར། རིགས་དང་ཚོགས་པ་རྗོད་བྱེད་པའི། ། ཁྱད་པར་འདི་ཡང་འདོད་པ་ཡིན། ། ཞེས་སོ། ། ཚོགས་སྒྲ་ལ་ཡང་ཚོགས་པ་དུ་མ་ལ་འཇུག་པ་བུམ་པ་དང་ཤིང་ཞེས་པ་ལྟ་བུ་དང་།
གཅིག་ལ་འཇུག་པ་འབིགས་བྱེད་ཅེས་པ་བཞིན་དང་། རིགས་ཁོ་ན་བརྗོད་པ་གཟུགས་དང་བདེ་བ་ཞེས་པ་ལྟ་བུའོ། ། གལ་ཏེ་བུམ་སྒྲའི་བརྗོད་བྱ་གཟུགས་ཚོགས་སོགས་པ་ཁོ་ན་ཡིན་གྱི། རྫས་ཡན་ལག་ཅན་མེད་ན་བུམ་པའི་གཟུགས་ཞེས་ཐ་དད་དུ་སྟོན་པའི་ཐ་སྙད་མེད་པར་འགྱུར་ཞེ་ན། མིན་ཏེ། དེ་ལྟར་བརྡ་བྱས་པའི་ཕྱིར་རོ། ། འོན་ཀྱང་དགོས་པ་མེད་པར་བརྡ་འཇུག་པར་མི་འགྱུར་ཞེ་ན། བུམ་པ་དེའི་ཚོགས་སྤྱིའི་ཡན་ལག་སྟེ་ནུས་པ་སྟོན་པས་ཁྱད་པར་དུ་བྱས་ཏེ་བུམ་པ་ཞེས་བརྗོད་པའི་སྒྲ་ཆོས་ཅན། བརྗོད་བྱ་ཚོགས་པ་ཅན་ལས་དོན་གཞན་གྱི་རྫས་གཅིག་མེད་ནའང་། བུམ་པ་ཡི་ནི་གཟུགས་དང་སོགས་པས་རོ་ཞེས་ཚོགས་པ་ཅན་བརྗོད་པའི་སྒྲ་ལས་ཐ་དད་དུ་བརྡ་བྱས་པ་ལ་དགོས་པ་ཡོད་དེ།
བུམ་པའི་གཟུགས་དང་རོ་ཞེས་སོགས་ཚོགས་པ་ཅན་བརྗོད་པའི་སྒྲའི་བརྗོད་བྱ་བུམ་པའི་གཟུགས་སོགས་ཀྱིས་མིག་ཤེས་སོགས་བསྐྱེད་པའི་སོ་སོར་ངེས་པའི་ནུས་པའི་ཁྱད་པར་ཅན་ནས་རང་གི་ཚོགས་པ་ཅན་གཟུགས་སོགས་དེ་དག་གི་ཐུན་མོང་གི་ནུས་པའི་ཁྱད་པར་ཆུ་འཛིན་པའི་རང་བཞིན་ཅན་སྟོན་པར་བྱེད་པའི་ཕྱིར་རོ། ། དེ་ལྟར་བསྟན་པའི་ཕྱོགས་འདིས་ནི་ཚོགས་པའི་སྒྲ་གཞན་ཙན་དན་གྱི་དྲི་ཞེས་བྱ་བའི་སྒྲ་ལའང་ཆོས་ཅན། བརྗོད་བྱ་ཙན་དན་དང་དེའི་དྲི་ཡན་ལག་ཅན་དང་ཡན་ལག་གི་རྫས་ཐ་དད་དུ་མེད་ཀྱང་དེ་ལྟར་བརྡ་བྱས་པ་དོན་མེད་མིན་ཏེ། དྲི་དུ་མའི་ནང་ནས་གུར་གུམ་གྱི་དྲི་ལ་སོགས་པས་དྲི་འཛིན་བསྐྱེད་པའི་ནུས་པ་བཅད་ནས་ནུས་པའི་ཁྱད་པར་ཙན་དན་གྱི་དྲི་སྟོན་པར་བྱེད་པའི་ཕྱིར་རོ་ཞེས་བརྗོད་པར་བྱའོ། ། བརྒྱད་པ་དུ་མའི་བློའི་རྟེན་མ་ཡིན་པ་ལ་གཉིས་ཀྱི་དང་པོ་ཚོགས་པ་རྒྱུར་མི་འཐད་པ་ནི། ལུས་རྡུལ་དུ་མར་འགྱུར་ན་རྡུལ་དུ་མ་ཚོགས་པའམ་རེ་རེ་བློའི་རྒྱུ་ཡིན། དང་པོ་ལྟར་ན་ནི་ཡིད་བློ་ཆོས་ཅན། ལུས་ཀྱི་ཡན་ལག་གཅིག་དང་བྲལ་ནའང་འབྱུང་བ་མིན་པར་ཐལ། ཡན་ལག་མ་ལུས་པ་ཚོགས་པ་དེའི་རྒྱུ་ཉིད་ཡིན་པའི་ཕྱིར། གཉིས་པ་རེ་རེ་རྒྱུར་མི་འཐད་པ་ལ་གཉིས་ཀྱི་དང་པོ་ལ།
ཐལ་བ་དགོད་པ་ནི། ཅི་སྟེ་རྡུལ་རེ་རེས་བློ་བསྐྱེད་པར་ནུས་པ་ཉིད་ཡིན་ནའང་རྡུལ་མང་པོ་ཆོས་ཅན། ཅིག་ཅར་དུ་ཡིད་བློ་མང་པོ་འབྱུང་བར་འགྱུར། ཡིད་བློ་མང་པོའི་དངོས་རྒྱུ་ཡིན་པའི་ཕྱིར། གཉིས་པ་སྐྱོན་སྤོང་དགག་པ་ལ་བཞིའི་དང་པོ་འབྱུང་རྔུབ་གཅིག་ལས་སྐྱེ་བ་དགག་པ་ནི།

དབུགས་གཅིག་གིས་སེམས་གཅིག་གསལ་བར་བྱེད་པས་ཅིག་ཅར་མང་པོ་མི་འབྱུང་ཞེ་ན། དབུགས་འབྱུང་རྔུབ་དག་ནི་ཆོས་ཅན། གཅིག་ཏུ་ངེས་པས་ཡིད་བློ་རེ་རེ་སྐྱེ་བར་ངེས་བྱེད་མིན་པར་ཐལ། ལུས་དང་དུ་མ་ཉིད་དུ་མཚུངས་པའི་ཕྱིར། ཅི་སྟེ་དབུགས་སམ་ལུས་ཀྱང་གཅིག་ཉིད་ཡིན་ཞེ་ནའང་དབུགས་དང་ལུས་ཆོས་ཅན། དེ་ལུས་དུས་ཅིག་ཅར་དུ་ཡིད་བློ་མང་པོ་གསལ་བར་འགྱུར། ཡིད་བློ་མང་པོ་དེའི་རྒྱུ་རྟག་ཏུ་ཉེ་བ་ཅན་ཡིན་པའི་ཕྱིར་རོ། ། གལ་ཏེ་དབུགས་ལུས་དུ་མ་ཡིན་ཡང་ཤེས་པ་གཅིག་ཁོ་ན་སྐྱེད་ཀྱི་མང་པོའི་རྒྱུན་མིན་པས་མ་ངེས་ཤེ་ན། དེ་ཆོས་ཅན། ཡིད་བློ་མང་པོ་རིམ་གྱིས་ཀྱང་སྐྱེད་པར་མིན་པར་ཅིག་ཅར་སྐྱེད་པར་ཐལ། ཡིད་བློ་སྐྱེད་བྱེད་གང་ཞིག་སྔ་ཕྱི་ཁྱད་པར་མེད་པའི་ཕྱིར།
དབུགས་ཆོས་ཅན། དེ་གཅིག་ཏུ་ངེས་པ་ལས་བློ་རེ་རེ་སྐྱེ་བར་ངེས་པ་མ་ཡིན་པར་ཐལ། དེ་ཕྱིར་འབྱུང་བ་གཅིག་གི་དུས་ལའང་དོན་དུ་མ་འཛིན་པའི་བློ་དུ་མ་སྐྱེ་འགག་བྱེད་པའི་ཕྱིར་རོ། ། གལ་ཏེ་དེའི་ཚེ་བློ་རིམ་ལྡན་མང་པོ་མེད་ཀྱི་གཅིག་ཡིན་ལ་དེ་དག་གིས་དོན་དུ་མ་རིམ་ཅན་དུ་ཤེས་སོ་ཞེ་ན། དབུགས་གཅིག་གི་ཚེའི་བློ་ཆོས་ཅན། དེ་ཉིད་ཀྱིས་ནི་སྔ་ཕྱིའི་དོན་རྣམས་ཅིག་ཅར་དུ་འཛིན་པ་ཉིད་དུ་འགྱུར། སྔ་ཕྱིའི་དོན་རྣམས་འཛིན་པའི་བློ་གཅིག་ཡིན་པས་སོ། ། ཁྱབ་པ་ཡོད་དེ་ཡིན་ན་དེ་ལྟར་འཛིན་པ་ལ་འགལ་བ་མེད་པའི་ཕྱིར་རོ། ། དེ་ལྟ་མིན་ན་དེ་ཆོས་ཅན། སྔ་ཕྱིའི་དོན་དུ་མ་རིམ་གྱིས་ཀྱང་འཛིན་པར་མི་འགྱུར།
སྔར་སྔ་ཕྱིའི་དོན་དུ་མ་མི་འཛིན་པ་དང་རང་བཞིན་ཁྱད་པར་མེད་པའི་ཕྱིར་རོ། ། གཉིས་པ་སྔ་ཕྱི་དུ་མས་བསྐྱེད་པ་དགག་པ་ལ་གཉིས་ཀྱི། དང་པོ་རིམ་བཞིན་འབྱུང་བའི་དུ་མས་བསྐྱེད་པ་དགག་པ་ནི། མངལ་དུ་དང་པོ་དབུགས་འབྱུང་བའི་ཚེ་ན་ཆོས་ཅན། དབུགས་གཅིག་ལས་མང་པོ་མི་སྐྱེ་སྟེ། རྒྱུ་གཅིག་ལ་རག་ལུས་པའི་དབུགས་རང་གི་རིགས་མིན་པའི་དུས་ཅན་ཏེ་རང་རིགས་ལས་དུས་གཞན་པའི་དབུགས་སྔ་མ་མེད་པའི་ཕྱིར་ཏེ། འཇིག་རྟེན་ཕ་རོལ་མེད་པས་སོ། ། དེས་ན་དབུགས་གཅིག་དུ་མའི་རྒྱུ་མིན་གྱི་ལས་རྟག་པ་ལུས་སྐྱེས་པའི་དབུགས་ཀྱི་སྐད་ཅིག་སྔ་ཕྱི་རེ་རེ་བ་མང་པོ་དག་གལ་ཏེ། སྐད་ཅིག་སྔ་ཕྱི་རེ་རེ་བར་སྐྱེ་བ་དེ་འདྲའི་སེམས་དུ་མ་ཉིད་ཀྱི་རྒྱུ་ཡིན་པར་ནི་རྟོག་པར་བྱེད་ན། དབུགས་དེ་དག་ནི་སྔ་ཕྱི་རིམ་ལྡན་དུ་འབྱུང་བར་ཇི་ལྟར་འགྱུར་ཏེ་མི་འགྱུར།
གོ་རིམ་དང་ལྡན་པར་སྐྱེ་བའི་རྒྱུ་མེད་པའི་ཕྱིར་ཏེ། ལུས་གོ་རིམ་མེད་པ་ཁོ་ནར་རྒྱུར་འདོད་པས་སོ། ། ཅི་སྟེ་ལུས་རྒྱུ་མ་ཡིན་གྱི་དབུགས་རང་རིགས་སྔ་མ་སྔ་མ་རྒྱུ་ཉིད་དོ་ཞེ་ན། མངལ་ལ་སོགས་པར་ཆོས་ཅན། དབུགས་དེ་དང་པོར་འབྱུང་བར་མི་འགྱུར་ཏེ། དབུགས་དེའི་རྒྱུ་རིགས་འདྲ་སྔ་མ་དེ་འདྲ་ཡོད་པ་མ་ཡིན་པའི་ཕྱིར་ཏེ། སྐྱེ་བ་སྔ་མ་མེད་ལ་གཞན་རྒྱུད་ཀྱི་དབུགས་དེའི་ཉེར་ལེན་དུ་མི་རུང་བའི་ཕྱིར་རོ། ། མ་གྲུབ་ན་རིགས་འདྲ་སྔ་མ་ཡོད་དུ་ཆུག་ཀྱང་དང་པོའི་དབུགས་འབྱུང་རྔུབ་དེ་ཆོས་ཅན། སྐད་ཅིག་གཅིག་ལ་ཆ་དུ་མ་ཡོད་པ་ཉིད་དུ་ངེས་པར་ཐལ། སྐད་ཅིག་གཅིག་ལའང་ཡུལ་ཐ་དད་དུ་མ་ཡོད་པ་ཅན་གྱི་རིག་པ་ཡིན་པའི་ཕྱིར་རོ། །
བྱའི་ཁྱུ་ལ་སོགས་པ་བཞིན་ནོ། ། འདོད་ན་སྐྱེས་བུ་གཅིག་ལ་ཆོས་ཅན། ཡིད་བློ་དུ་མ་ནི་དུས་ཅིག་ཅར་དུ་སྐྱེ་བ་ཡོད་པར་ཐལ། དུ་མ་ཅིག་ཅར་སྐྱེ་བའི་དངོས་ཀྱི་ཉེར་ལེན་དབུགས་དུ་མ་དུས་ཅིག་ཅར་དུ་ཡོད་པ་དེའི་ཕྱིར་རོ། ། གཉིས་པ་དུ་མ་ཅིག་ཅར་ཡོད་པས་བསྐྱེད་པ་དགག་པ་ནི། གལ་ཏེ་དབུགས་འབྱུང་དེའི་ཆ་དུ་མའང་གཅིག་གི་དུས་སུ་ཡོད་པ་ཅན་ཐམས་ཅད་སེམས་གཅིག་གི་ནི་རྒྱུ་ཡིན་པས་གཅིག་ཅར་མང་པོ་མི་འབྱུང་ཞེ་ན། ཡིད་ཤེས་ཆོས་ཅན། དབུགས་རྒྱུ་བ་ཞན་པ་དང་ཆད་པ་ལ་སོགས་དབུགས་ཀྱི་ཡན་ལག་གཅིག་མ་ཚང་ནའང་མི་འབྱུང་བར་འགྱུར། དབུགས་ཀྱི་ཡན་ལག་ཀུན་ཚོགས་པའི་འབྲས་བུ་ཡིན་པའི་ཕྱིར། ཅི་སྟེ་དབུགས་རིང་བ་སོགས་ཇི་ལྟར་ཡོད་པ་ཤེས་པའི་རྒྱུ་ཡིན་ན་ཡིད་ཀྱི་ཤེས་པ་ཆོས་ཅན།
དབུགས་རྒྱུ་བ་དྲག་ཞན་གྱིས་དེ་ལ་ཡང་གསལ་མི་གསལ་གྱི་ཁྱད་ཡོད་པར་འགྱུར། ཉེར་ལེན་དབུགས་ཀྱི་དངོས་འབྲས་ཡིན་པའི་ཕྱིར། ཐལ་བ་ལས་དེ་ཆོས་ཅན། དབུགས་དེའི་དངོས་འབྲས་མིན་ཏེ། གང་ཞིག་དབུགས་གསལ་མི་གསལ་གང་གི་ཁྱད་པར་ཐ་དད་པ་ལས་གསལ་མི་གསལ་གྱི་ཁྱད་པར་ཐ་དད་དུ་འགྱུར་བ་མིན་པའི་ཕྱིར་རོ། ། གསུམ་པ་བློ་གཅིག་སྐྱེ་བའི་འཐད་པ་བརྗོད་པ་ནི། ཁྱེད་ཅག་གི་ཡང་ཅིའི་ཕྱིར་ཅིག་ཅར་ཤེས་པ་མང་པོ་མི་འབྱུང་ཞེ་ན། ཡིད་ཤེས་གཅིག་ནི་ཆོས་ཅན། རིགས་འདྲ་ཕྱི་མ་གཅིག་གི་རྒྱུ་ཡིན་གྱི་རིགས་འདྲ་དུ་མ་ཅིག་ཅར་སྐྱེད་པ་མིན་ཏེ། ཡིད་ཀྱི་རྣམ་ཤེས་ཕྱི་མ་གཅིག་བསྐྱེད་པ་ལ་ནུས་པ་ངེས་པའི་ཕྱིར་ཏེ།
དེ་ཆོས་ཅན། ཡིད་ཤེས་སྔ་མ་གཅིག་དང་རྒྱུ་འབྲས་ཡིན་ཏེ། ཡིད་བྱེད་ཀྱི་མིང་ཅན་ཡིད་ཀྱི་རྣམ་ཤེས་སྔ་མ་དེ། སྔོན་པོ་ལས་དོན་གཞན་སེར་པོ་ལ་ཆགས་པ་ཡིས་ཁྱོད་ཀྱིས་སྔོན་པོ་འཛིན་པའི་དེ་མ་ཐག་རྐྱེན་བྱེད་པའི་ནུས་པ་མེད་པར་བྱས་པས། སེར་པོ་ལས་དོན་གཞན་སྔོན་པོ་མ་འཛིན་པ་སྟེ་འཛིན་པའི་ཤེས་པར་ཁྱོད་མི་སྐྱེ་ལ་ཡིད་སྔ་མ་ནུས་པ་ཅན་གྱི་རྗེས་སུ་བྱེད་པའི་ཕྱིར་རོ། ། བཞི་པ་རེ་རེ་སྐྱེ་བར་འདོད་པ་དགག་པ་ནི། གལ་ཏེ་མངལ་ལ་སོགས་པར་ལུས་ལས་དང་པོར་ལན་གཅིག་བློ་གཅིག་སྐྱེ་ཞིང་། དེ་ལས་ཕྱིས་ནི་རང་རིགས་བློ་སྔ་མ་རེ་རེ་ལས་ཕྱི་མ་རེ་རེ་སྐྱེ་བར་ངེས་པས་ལུས་ལས་ཅིག་ཅར་སེམས་མང་པོ་མི་སྐྱེ་ཞེ་ན། ལུས་བདག་ཉིད་རིགས་པ་ཅན་ཆོས་ཅན། ཕྱིས་ཀྱང་བློ་སྐྱེད་པར་བྱེད་པར་ཐལ།
ཕྱིས་ཀྱང་དེ་ཉིད་ཀྱིས་བློ་སྐྱེད་པར་བྱེད་པའི་ནུས་པ་ནི་ཅིའི་ཕྱིར་ན་ལྡོག་པ་ཡིན་ཏེ་ནུས་པ་དང་མ་བྲལ་བའི་ཕྱིར། མ་གྲུབ་ན་སྔར་ཡང་མི་བསྐྱེད་པར་ཐལ་ཏེ། སྔ་ཕྱི་ཁྱད་པར་མེད་པའི་ཕྱིར་རོ། ། དགུ་པ་ལ་གཉིས་ཀྱི་དང་པོ་རྩོད་པ་དགོད་པ་ནི། གལ་ཏེ་ལུས་སེམས་ཀྱི་རྟེན་མིན་ན་སེམས་ཆོས་ཅན། དབང་པོ་དང་བཅས་པའི་ལུས་ནི་ཤི་བའི་སྐབས་སུ་ལྡོག་པ་ན་རང་འབའ་ཞིག་ལུས་ལ་ལྟོས་མེད་དུ་གནས་པར་འགྱུར། ལུས་དེ་དེའི་རྟེན་མིན་པའི་ཕྱིར་ཞེ་ན། གཉིས་པ་ལན་བཤད་པ་ལ་གསུམ་གྱི་དང་པོ་དོན་དངོས་བཤད་པ་ནི། འདོད་གཟུགས་སུ་སྐྱེ་འགྱུར་འཆི་ཀའི་སེམས་ཆོས་ཅན། དེའི་སེམས་རྒྱུན་ཕྱི་མ་ལུས་དང་ལྷན་ཅིག་ཏུ་གནས་ཏེ།
གལ་ཏེ་ལུས་ཕྱི་མ་དེའི་ཉེར་ལེན་གྱི་རྒྱུ་རང་དང་ཚོགས་པ་གཅིག་པའི་ལུས་ཐ་མ་དེ་ལུས་ཕྱི་མ་བསྐྱེད་པ་ལ་འཇུག་པ་སྟེ་མཚམས་སྦྱོར་བ་ཐོབ་པའི་ཕྱིར་དུ་ཁྱོད་ཀྱི་སེམས་རྒྱུན་ཕྱི་མ་གནས་པའི་རྒྱུ་སེམས་ཕྱི་མ་ལ་ཉིང་མཚམས་སྦྱོར་ནུས་ཀྱི། བློའི་ངོ་བོར་གྱུར་པའི་ལས་དེ་ལུས་ཕྱི་མའི་ལྷན་ཅིག་བྱེད་རྐྱེན་དུ་ཡོད་པའི་ཕྱིར་རོ། ། ཅི་སྟེ་ལས་དེ་ཕྱི་མའི་ལུས་བསྐྱེད་པའི་ཡན་ལག་ལྷན་ཅིག་བྱེད་རྒྱུ་མི་འགྱུར་ན་དེའི་ཚེ་སེམས་འབའ་ཞིག་གནས་པར་འདོད་དེ། གཟུགས་མེད་དུ་སྐྱེས་པའི་སྲོག་ཆགས་བཞིན་ནོ། ། ཅི་སྟེ་ཕ་རོལ་གྱི་ལུས་ཀྱི་རྒྱུ་ནི་གང་ཡིན་ལས་དེ་རྐྱེན་དུ་བསྟན་ཞེ་ན། ཚེ་འདི་ཉིད་ཀྱི་མིག་སོགས་སྐྱེ་མཆེད་ལྔའི་ངོ་བོ་ཅན་འཆི་ཀའི་ལུས་ཆོས་ཅན། ལུས་གཞན་ཕྱི་མ་སྐྱེ་བའི་རྒྱུ་ཉིད་ཡིན་ཏེ། ལུས་ཕྱི་མ་ལ་ཉེར་ལེན་གྱི་སྒོ་ནས་ཕན་འདོགས་པའི་ཕྱིར་རོ། ། ལས་ནི་རྐྱེན་ཏེ་རྐྱེན་གྱི་སྒོ་ནས་ཕན་འདོགས་པའི་ཕྱིར་རོ། ། གཉིས་པ་གནོད་བྱེད་དགག་པ་ནི།
འཆི་ཀའི་སེམས་ལུས་ལུས་ཕྱི་མ་དེའི་ཡན་ལག་རྐྱེན་གྱི་དངོས་པོ་དང་ཉེར་ལེན་རྒྱུ་ཉིད་ཡིན་པ་འགོག་པ་ལ། རྐྱེན་དང་ཉེར་ལེན་གྱི་སྒོ་ནས་ཕྱི་མ་བསྐྱེད་པར་མི་དམིགས་པ་ཙམ་རྟགས་སུ་བཀོད་པ་ཆོས་ཅན། ངེས་བྱེད་མིན་པར་ཏེ་མ་ངེས་པ་ཡིན་ཏེ། ཆོས་ཀྱིས་མ་ཁྱབ་པའི་ཕྱིར། ཞེས་མ་དམིགས་པའི་མཚན་ཉིད་དཔྱོད་པའི་སྐབས་སུ་རབ་ཏུ་བཤད་ཟིན་ཏོ། ། དབང་པོ་དང་སེམས་ཐ་མ་ཆོས་ཅན། དབང་པོ་ཕྱི་མ་ལ་མཚམས་མི་སྦྱོར་བ་དང་ལུས་ཕྱི་མའི་ལྷན་ཅིག་བྱེད་རྒྱུ་མིན་ཏེ། དབང་པོ་ཡིན་པ་དང་སེམས་ཡིན་པའི་ཕྱིར་དང་། སོགས་པས་ལག་པ་དང་ལྡན་པའི་ཕྱིར་ཞེས་སོགས་ཀྱང་ནི་མི་མཐུན་ཕྱོགས་ལ་མ་མཐོང་ཡང་ཁྱབ་པ་མེད་པའི་ཕྱིར་ལྷག་ལྡན་ཡིན་ནོ། ། གསུམ་པ་སྒྲུབ་བྱེད་བརྗོད་པ་ནི་འཆི་ཀའི་ནང་གི་སྐྱེ་མཆེད་ལྔ་ཆོས་ཅན།
གེགས་མེད་ན་ཕྱི་མའི་སྐྱེ་མཆེད་ལྔ་ལ་ཉིང་མཚམས་སྦྱོར་ཏེ། སྐྱེ་མཆེད་ལྔ་ཡིན་པའི་ཕྱིར། ཚེ་འདིའི་དབང་པོ་སྔ་མའི་རང་རིགས་དབང་པོ་ཕྱི་མ་བསྐྱེད་པ་ལ་ནུས་པ་དག་ནི་མཐོང་བའི་སྐྱེ་མཆེད་ལྔའི་སྐད་ཅིག་བཞིན་ནོ། ། ཅི་སྟེ་སྐྱེ་མཆེད་ལྔ་དང་རང་བཞིན་ཐ་དད་མེད་པས་སྔ་མ་ཕྱི་མའི་རྒྱུ་མིན་པའི་ཕྱིར་དཔེ་མ་གྲུབ་ཅེ་ན། གནས་སྐབས་ཐ་དད་པའི་སྐྱེ་མཆེད་ལྔ་ཆོས་ཅན། དབང་པོ་སྔ་ཕྱི་རྫས་གཞན་དང་གཞན་གྱི་སྐྱེ་བ་དག་ཀྱང་གྲུབ་པ་ཡིན་ཏེ། དབང་པོ་སྔ་མ་དང་རྙོག་ལ་སོགས་པའི་རྗེས་སུ་དབང་པོ་ཕྱི་མ་འགྱུར་བའི་གནས་སྐབས་ཀྱི་ཁྱད་པར་མཐོང་བའི་ཕྱིར་ན་དཔེ་གྲུབ་བོ། ། གལ་ཏེ་མ་གྲུབ་སྟེ། དབང་པོ་སྔ་མ་ལས་མི་སྐྱེ་བར་ལུས་ལས་དེ་སྐྱེ་བའི་ཕྱིར་ཞེ་ན། གཞན་གྱི་གཞུང་གིས་སྐྲ་སེན་གྱི་རྩེ་མོ་མ་གཏོགས་པ་དབང་པོ་དང་ཐ་དད་པའི་ལུས་མི་འདོད་པས་ལུས་རྒྱུ་ཡིན་ལ་དབང་པོ་མིན་ཞེས་མི་རིགས་པས་དབང་པོ་མེད་པའི་ལུས་རྒྱུར་འདོད་ན་སྐྲ་སེན་གྱི་རྩེ་མོ་དང་ཤི་བའི་ལུས་ལས་ཀྱང་དབང་པོ་སྐྱེ་བར་ཐལ་བའི་ཕྱིར་དང་།
གཅིག་ཉིད་ན་ཡང་མང་གསལ་འགྱུར་ཞེས་པའི་སྐྱོན་སྔ་མ་ལུས་ལས་སེམས་སྐྱེ་བར་འདོད་པ་ལ་བཀོད་པ་བཞིན་དུ་འདིར་ཡང་ཐལ་བར་འགྱུར་བ་ཡིན་ནོ། ། གལ་ཏེ་འཆི་ཀའི་སེམས་ལས་ཀྱང་དབང་པོ་སྐྱེ་བ་བཞིན་དུ་སེམས་ཀྱི་ཉེར་ལེན་ལས་ད་ལྟར་གྱི་སྐྱེ་མཆེད་ལྔ་སྐྱེའོ་ཞེ་ན། འཆི་ཀའི་སེམས་ཆོས་ཅན། རྐྱེན་ཚང་ཞིང་གགས་མེད་ན་འདི་ཉིད་ལས་ནི་སྐྱེ་མཆེད་ལྔའི་བདག་ཉིད་ཀྱི་ལུས་གཞན་ཡང་སྐྱེ་བར་འགྱུར། སྐྱེ་མཆེད་ལྔའི་ཉེར་ལེན་གྱི་རྒྱུ་ཡིན་པའི་ཕྱིར། འདོད་ན་སྐྱེ་བ་ཕྱི་མ་གྲུབ་བོ། ། གསུམ་པ་སྒྲུབ་བྱེད་མིན་པའི་དོན་བསྡུ་བ་ནི། ལུས་སེམས་ཀྱི་ཉེར་ལེན་མིན་པར་གྲུབ་པ་དེའི་ཕྱིར་ལུས་ཆོས་ཅན། དེ་སེམས་ཀྱི་ཉེར་ལེན་ཡིན་པའི་སྒོ་ནས་དེ་མེད་པས་སེམས་ཀྱི་རྒྱུ་དང་བྲལ་བའི་ཕྱིར་ཏེ། རྒྱུ་མཚན་ལས་སོ་སྐྱེ་དང་དགྲ་བཅོམ་ཐ་མ་འཆི་ཀ་མའི་སེམས་རྣམས་ཀུན་སེམས་ཕྱི་མ་ལ་མཚམས་སྦྱོར་མེད་པར་གྲུབ་པ་མིན་པར་ཐལ།
སེམས་ཀྱི་ཉེར་ལེན་མིན་པའི་ཕྱིར། དེ་ལྟར་རྒྱུ་དང་བྲལ་བའི་རྟགས་མ་གྲུབ་པ་དེས་ནི། འཆི་སེམས་ཡིན་པ་དང་ཕྱི་མའི་ལུས་ལས་ལུས་ཐ་དད་ལ་གནས་པའི་གཏན་ཚིགས་ཀྱིས་འཆི་ཀའི་སེམས་ཕྱི་མའི་སེམས་ལ་མཚམས་མི་སྦྱོར་བར་བསྒྲུབ་པ་དེ་འདྲའི་སྒྲུབ་བྱེད་ཀྱང་ནི་ལྷག་ལྡན་དུ་འདོད་དེ། ཕྱི་མའི་སེམས་དང་མཚམས་སྦྱོར་བ་ལ་འགལ་བ་མེད་པས། དེའི་མཚན་ཉིད་ཚང་བའི་ཕྱིར་རོ། ། དེ་ལྟར་སྐྱེ་འཆིའི་རྒྱུན་གྲུབ་པས་སྙིང་རྗེ་ཆོས་ཅན། གོམས་ན་སྐྱེས་བུའི་སེམས་དེའི་བདག་ཉིད་དུ་གྱུར་པ་འཐོབ་སྟེ། རྟེན་བརྟེན་གོམས་ཟིན་རྩོལ་བ་ལ་མི་ལྟོས། གོམས་པ་རང་གི་ངང་གིས་ཁྱད་པར་དུ་འགྱུར་བའི་ཡིད་ཀྱི་ཡོན་ཏན་ཡིན་པའི་ཕྱིར་རོ། ། གཉིས་པ་ལ་གསུམ་གྱི་དང་པོ་རྩོད་པ་ནི།
གཞོན་ནུ་མ་ལེན་ན་རེ། ཆོས་ཅན་གོམས་པ་ལས་ཅུང་ཟད་ཁྱད་པར་དུ་འགྱུར་ནའང་སྔར་གྱི་རང་བཞིན་ལས་འདས་ནས་རང་གི་ངང་གིས་འཇུག་པའི་སྙིང་རྗེ་ལ་སོགས་པའི་བདག་ཉིད་དུ་གྱུར་པ་མིན་ཏེ། སྔར་གྱི་རང་བཞིན་ལས་མི་འདའ་བའི་ཕྱིར། དཔེར་ན་ཤིན་ཏུ་གོམས་ཀྱང་སྐྱེས་བུ་མཆོང་བ་ན་ཡུལ་ཅུང་ཟད་ཅིག་གནོན་པར་བྱེད་ཀྱི་རྒྱང་གྲགས་ལྷགས་པ་མ་ཡིན་པ་དང་། ཆུའི་དྲོད་ཤིན་ཏུ་འཕེལ་ཡང་དུས་རིང་པོ་ནས་འབར་མི་འགྱུར་བ་བཞིན་མ་ངེས་སོ་ཞེ་ན། གཉིས་པ་ལན་ལ་བཞིའི་དང་པོ་ཁྱད་པར་མཆོང་སོགས་ལ་མ་གྲུབ་པ་ནི། གོམས་པ་འབའ་ཞིག་གིས་གོམས་བྱ་ལ་ཁྱད་པར་སྔར་ལས་ལྷག་པོ་བྱས་པ་དེ་གལ་ཏེ་རང་གིས་ངང་གིས་མི་འགྱུར་བར་སླར་ཡང་ནི་ཁྱད་པར་དུ་བྱ་བའི་ཕྱིར། ལུས་ཀྱི་འབད་རྩོལ་ལ་ནི་ལྟོས་པར་འགྱུར་བ་མཆོངས་པའམ། ཆུའི་དྲོ་བ་ལྟ་བུའམ། ཁྱད་པར་དེ་རྟེན་མི་བརྟན་པ་རྒྱུན་འཆད་པ་ཉིད་དུ་འགྱུར་བ་ཆུའི་དྲོ་བ་ལྟ་བུ་ཡིན་ན་དེའི་ཚེ་ཕྱི་མ་ཁྱད་པར་མཐའ་མེད་དག་ཏུ་ནི་མི་འཕེལ་ཞིང་།
དེ་དག་ནི་རང་གི་ངང་གིས་འཇུག་པའི་རང་བཞིན་དེ་འདྲའང་མ་ཡིན་ཏེ། ཆགས་སོགས་བཞིན་ནོ། ། དེས་ན་གོམས་ཟིན་རྩོལ་བ་ལས་ལྟོས་ཤིང་ཁྱད་པར་ཚན་ཅན་དུ་གནས་པའི་འཕེལ་བ་ཅན་མཆོངས་པ་དང་ཆུའི་དྲོད་ཆོས་ཅན། དེའི་ཁྱད་པར་ཕྱི་མ་ཕྱི་མ་ཕུལ་བྱུང་དུ་འབད་རྩོལ་གྱིས་བསྒྲུབ་པར་བྱ་དགོས་ཏེ། དེ་ལ་ཕན་འདོགས་པར་ནུས་པའི་ལུས་ཀྱི་རྩོལ་བ་སོགས་རྐྱེན་དང་རྒྱུ་རྣམས་སྔར་ཁྱད་པར་བསྐྱེད་པ་ལ་སྟོབས་རྫོགས་ཏེ། ཁྱོད་ཀྱི་ཁྱད་པར་ཕྱི་མ་ཕྱི་མ་དག་ལ་ནི་ཚད་མེད་དུ་འཕེལ་བ་སྒྲུབ་པར་བྱེད་པའི་ནུས་པ་མེད་པའི་ཕྱིར་དང་། རྟག་ཏུ་དྲོ་བ་ཁྱད་པར་ཅན་དུ་འཕེལ་བའི་རྟེན་ཆུའི་རྒྱུན་གནས་པ་བརྟན་པ་མ་ཡིན་ནས་སྐམས་པར་འགྱུར་བའི་ཕྱིར་དང་། ཁྱད་པར་ཅུང་ཞིག་ཙམ་འཕེལ་བ་ཡིན་ཡང་ཚད་མེད་དུ་འཕེལ་བ་ལ་རང་གི་ངང་གིས་འཇུག་པའི་རང་བཞིན་ཉིད་ཡིན་པའི་ཕྱིར། གཉིས་པ་ཁྱད་པར་བརྩེ་སོགས་ལ་གྲུབ་པ་ནི། གང་གི་ཚེ་གོམས་པ་ལས་ཁྱད་པར་དུ་ཕུལ་བྱུང་དུ་བྱས་ཟིན་པར་གྱུར་པའི་བརྩེ་སོགས་དེ་ཡང་ཆོས་ཅན།
ཕྱིས་ཀྱིས་གོམས་པའི་རྩོལ་བ་གཞན་དང་གཞན་གྱིས་ཕྱི་མ་ཕྱི་མ་ཁྱད་པར་ཚད་མེད་དུ་བསྒྲུབ་པར་བྱེད་པ་ལ་ནུས་པ་མི་ཟད་པ་ཅན་དུ་འགྱུར་ཏེ། ཁྱད་པར་ཕུལ་བྱུང་དུ་བསྐྱེད་པ་སླར་ཡང་ནི་འབད་རྩོལ་བསྐྱར་མ་ལ་ལྟོས་པར་མི་འགྱུར་བའི་ཡིད་ཀྱི་ཡོན་ཏན་ཡིན་པའི་ཕྱིར། དེ་ཆོས་ཅན། ཉན་རང་ལྟར་རྟེན་མི་བརྟན་པར་རྒྱུན་འཆད་པ་མ་ཡིན་ཏེ། ཁྱོད་ཀྱི་རྟེན་འཇིག་རྟེན་ལ་ཕན་པར་བཞེད་པ་དེའི་སེམས་རྒྱུན་མི་འཆད་པས། ཁྱད་པར་ཕྱི་མ་ཕྱི་མ་རྩོལ་མེད་དུ་ཁྱད་པར་ཅན་དུ་བྱེད་པར་འགྱུར་བའི་ཕྱིར་རོ། ། དེས་ན་སེམས་ལ་བརྩེ་བ་དང་སོགས་པས་དགའ་བ་བཏང་སྙོམས་གོམས་པ་ལས་ཁྱད་པར་ཅན་དུ་སྐྱེ་བ་ནི་ཆོས་ཅན། གོམས་ན་ཚད་མེད་དུ་འཕེལ་བ་ལ་རང་གི་ངང་གིས་འཇུག་པར་འགྱུར་ཏེ། གོམས་ཟིན་རྩོལ་བ་ལ་མི་ལྟོས་རྟེན་བརྟེན་པའི་ཡིད་ཀྱི་ཡོན་ཏན་ཡིན་པ་དེའི་ཕྱིར་རོ། ། དཔེར་ན་མེ་ལ་སོགས་པས་ཤིང་དག་ལ་བྱས་པའི་བསྲེགས་པ་ལས་བྱུང་བའི་ཡོན་ཏན་གཟུགས་སོགས་གེགས་མེད་ན་ཐལ་བར་མ་སོང་གི་བར་དུ་ཁྱད་པར་ཕྱི་མ་ཕྱི་མ་ལྷག་པོ་བྱེད་པ་དང་།
དངུལ་ཆུ་ཡང་སྨན་བླུགས་པས་མི་འཐོར་བར་བྱེད་པའི་སྒོ་ནས་གཡའ་སྦྱོང་བ་དང་སྨན་དེ་མ་ཟད་ཀྱི་བར་དུ་ཁྱད་པར་དུ་འགྱུར་བ་དང་ནི། གསེར་དང་སོགས་པས་ཟངས་ཁ་སྦྱར་དུ་བཞུ་ནས་རྣམ་པར་དག་པར་བྱས་པའི་ཡོན་ཏན་དེ་ནི་ཁ་སྦྱར་གཉིས་པར་བཞུ་བ་ལ་མི་ལྟོས་པར་ཁ་སྦྱར་དུ་བཞུ་བ་ཕྱི་མ་ཕྱི་མས་དག་པའི་ཁྱད་པར་གཞན་དང་གཞན་བྱེད་པས་སྦྱང་བའི་མཐར་ཕྱིན་པར་འགྱུར་བ་བཞིན་ནོ། ། རྩོལ་བ་ལ་མི་ལྟོས་ཤིང་རྟེན་བརྟན་པ་དེའི་ཕྱིར་སྐྱེས་བུ་དེ་དག་ལས་སྐྱེས་པའི་སྙིང་རྗེ་ཆེན་པོ་གོམས་པ་དེ་ཡང་ཆོས་ཅན། གོམས་པའི་རྩོལ་བ་ཕྱི་མ་དང་ཕྱི་མར་ཁྱད་པར་བྱེད་པའི་སྒོ་ནས་ཤིན་ཏུ་མཐར་ཐུག་པར་འགྲོ་བ་ཡིན་ནོ། ། རྩོལ་བ་ལ་མི་ལྟོས་པར་སེམས་ཀྱི་ངོ་བོ་ཉིད་དུ་རང་གི་ངང་གིས་འཇུག་པར་སྐྱེས་པའི་ཡོན་ཏན་ཡིན་པ་དེས་ནའོ། ། དེ་ལྟར་དེ་ནི་ཁྱད་པར་གསུམ་པོ་དེ་དང་བཅས་པའི་ཕྱིར་སྔར་གྱི་རྟགས་མ་ངེས་པ་མ་ཡིན་ནོ། ། གསུམ་པ་མཆོངས་སོགས་བརྩེ་སོགས་ལྟར་མི་འཕེལ་བ་ནི་བརྩེ་བ་དང་ལ་སོགས་པས་དགའ་བའི་བློ་དེ་དག་ཆོས་ཅན། རྒྱུ་ཚང་ཞིང་གེགས་མེད་ན་གོམས་པར་གྱུར་ན་ཤིན་ཏུ་འཕེལ་གྱི་འཕེལ་བ་ཚད་ཅན་དུ་གང་ན་གནས་ཏེ་མི་གནས་སོ། ། གང་གི་ཕྱིར་ན་རིགས་མཐུན་སྔ་མ་ཡི་ས་བོན་ལས་ནི་འཕེལ་བ་ཅན་གྱི་ཡིད་ཀྱི་ཡོན་ཏན་ཡིན་པའི་ཕྱིར། མཆོངས་པ་ཆོས་ཅན།
བརྩེ་སོགས་སྔ་མ་སྔ་མ་ལ་བརྟེན་ནས་ཕྱི་མ་ཕྱི་མ་ཁྱད་པར་ཅན་དུ་འགྱུར་བ་དེ་ལྟར་མཆོངས་པ་སྔ་མ་སྔ་མ་གོམས་པ་ཉིད་ལས་ཕྱི་མ་མཐའ་མེད་དུ་འཕེལ་བ་མིན་གྱི། འབྲས་བུ་མཆོངས་པའི་འཕེལ་བའི་ཚད་ངེས་པའི་བདག་ཉིད་ཡིན་ཏེ། དེའི་ཉེར་ལེན་གྱི་རྒྱུ་ལུས་ཀྱི་སྟོབས་དང་རྐྱེན་འབད་རྩོལ་དག་གི་ནུས་པ་ཚད་ངེས་པ་ཉིད་ཀྱི་ཕྱིར་རོ། ། ཅི་སྟེ་སྟོབས་དང་འབད་རྩོལ་ལས་མཆོངས་ཀྱི། རང་རིགས་ལས་འཇུག་པ་ཅན་མིན་ན་ཕྱིས་གོམས་པ་བཞིན་དང་པོ་ཅིའི་ཕྱིར་མི་མཆོངས་ཤེ་ན། མཆོང་བའི་སྐྱེས་བུ་དེ་ནི་ཆོས་ཅན། དང་པོ་མ་གོམས་པའི་སྔ་ཕྱིས་གོམས་པ་བཞིན་དུ་མཆོངས་པ་ཡིན་ཏེ། ཕྱིས་བཞིན་མཆོངས་པའི་མི་མཐུན་པའི་རྐྱེན་བད་ཀན་ལ་སོགས་པས་ལུས་དེ་དང་པོ་ལྕི་བར་བྱས་པའི་ཕྱིར། ཅི་སྟེ་ཕྱིས་ལུས་བསྐྱོད་པའི་རྩོལ་བས་རིམ་གྱིས་མི་མཐུན་པའི་རྐྱེན་ས་ཆུའི་ཆོས་སུ་གྱུར་པའི་ལུས་ལྕི་བ་བསལ་ནའང་མཆོངས་པ་ཆོས་ཅན། ཇི་སྲིད་བགྲོད་བྱ་ཉིད་ལས་ལྷག་པར་མི་ཕྱིན་ཏེ། །
ཁྱོད་འཕེལ་བའི་ཚད་ལུས་རང་གི་སྟོབས་ཇི་ཙམ་ཡོད་པ་ཉིད་དུ་གནས་པའི་ཕྱིར་རོ། ། བཞི་པ་གོམས་པ་མེད་པས་མཐའ་མེད་མིན་པ་ནི་ཅི་སྟེ་བརྩེ་སོགས་ཡིད་ཀྱི་ཡོན་ཏན་གོམས་པ་ཡོད་ན་དེའི་བདག་ཉིད་དུ་གྱུར་པ་བསྒྲུབ་བྱ་ཡིན་ནའང་སྐྱེས་བུ་ཀུན་ཆོས་ཅན། བརྩེ་སོགས་ཤིན་ཏུ་གོམས་པ་ལས་སྦྱོར་བ་ཡང་མ་ཡིན་ཏེ། བརྩེ་བ་རང་གི་ས་བོན་རིགས་འདྲ་སྔ་མ་ལས་བྱུང་བ་ཡིན་ཡང་། རང་གི་ས་བོན་སྔ་མའི་རྒྱུ་ཅན་ཏེ་འབྲས་བུར་གྱུར་པའི་བརྩེ་བའི་མི་མཐུན་ཕྱོགས་ཀྱིས་བརྩེ་བ་རྒྱུན་དུ་སྐྱེ་བའི་གེགས་བྱས་པའི་ཕྱིར། དེ་ལྟ་ནའང་མི་མཐུན་ཕྱོགས་ཀྱི་སྙིང་རྗེ་ལ་གནོད་པ་མེད་པའི་སྙིང་རྗེ་བརྟན་པ་དེ་ཆོས་ཅན། ཡང་དང་ཡང་དུ་སྙིང་རྗེ་གོམས་པ་ལས་སེམས་ལ་བརྩེ་བ་དེའི་བདག་ཉིད་དུ་གྱུར་པ་ཐོབ་པར་འགྱུར་ཏེ། དེ་ལས་དེ་ཐོབ་པའི་རྒྱུ་ཚང་ཞིང་མི་མཐུན་ཕྱོགས་ཀྱིས་གནོད་པ་མེད་པའི་ཕྱིར། ཅིའི་ཕྱིར་དེ་ལྟར་འགྱུར་ཞེ་ན། འདི་ལྟར་བརྩེ་བ་དང་ཆགས་བྲལ་གྱི་བློ་དང་སོགས་པས་ཡིད་ཀྱི་ཡོན་ཏན་བཏང་སྙོམས་སོགས་གོམས་པ་སྔ་མ་དང་སྔ་མ་ཆོས་ཅན།
རིགས་འདྲ་ཕྱི་མ་ཁྱད་པར་ལྷག་པོ་བྱེད་པ་ཅན་ཡིན་ཏེ། དེ་སེམས་ཀྱི་ཆོས་བརྩེ་སོགས་སྐྱེ་བ་ཙམ་གྱི་རྒྱུ་མིན་གྱི་སེམས་འབད་རྩོལ་མེད་པར་རང་གི་ངང་གིས་འཇུག་པའི་བདག་ཉིད་དུ་གྱུར་པའི་སེམས་ཀྱི་ཆོས་གཞན་རིགས་འདྲ་ཕྱི་མ་ཕྱི་མ་དག་གི་ཁྱད་པར་གསལ་བར་བྱེད་པ་ཡི་ནི་རྩ་བར་གྱུར་པའི་གོམས་པ་ཡིན་པའི་ཕྱིར་རོ། ། གསུམ་པ་མཇུག་བསྡུ་བ་ནི། དེ་ལྟར་རང་དོན་འདོད་པ་མེད་ཅིང་གཞན་དོན་བཞེད་པའི་བཅོམ་ལྡན་འདས་ཆོས་ཅན། རྒྱུའི་གནས་སྐབས་སུ་འགྲོ་བ་སྡུག་བསྔལ་ལ་བསྐྱབ་པར་བཞེད་པའི་བརྩེ་བའི་བདག་ཉིད་འཐོབ་པ་ཡིན་ཏེ། སྙིང་རྗེ་གོམས་པ་མཐར་ཕྱིན་པའི་རྒྱུ་མཚན་ལས་སོ། ། དཔེར་ན་ཁམས་གསུམ་ལས་གྲོལ་བ་རྣམས་ཀྱིས་ཙན་དན་སྟེའུ་མཚུངས་པའི་བདེ་སྡུག་ལ་སྐྱོ་བ་མེད་པའི་ཆགས་བྲལ་དང་། ཆགས་སོགས་ཆེས་གོམས་པ་ཅན་གྱི་ཆགས་སོགས་རང་གི་ངང་གིས་འཇུག་པ་དང་། མི་གཙང་བ་གོམས་པ་ཅན་གཙང་བ་ལ་ཡིད་ལོག་པ་ངང་གིས་འཇུག་པ་བཞིན་ནོ། ། གཉིས་པ་སྦྱོར་བ་ཕུན་ཚོགས་སྟོན་པ་བཤད་པ་ལ་བཞིའི་དང་པོ་བརྩེ་བས་ཐབས་ལ་གོམས་པའི་ཚུལ་ནི།
རྒྱུའི་གནས་སྐབས་ཀྱི་བརྩེ་བ་གོམས་པས་གཞན་དག་སྡུག་བསྔལ་བས་སྡུག་བསྔལ་བར་གྱུར་པའི་བརྩེ་བ་དང་ལྡན་པའི་རྒྱལ་སྲས་ཆོས་ཅན། རང་ཉིད་ཀྱི་སྡུག་བསྔལ་གཞོམ་པའི་ཕྱིར་དེ་ཞི་བ་དང་རྗེས་སུ་མཐུན་པའི་ཐབས་ལམ་རྣམས་ལ་ནི་རྟོགས་པར་བྱ་བའི་ཕྱིར་མངོན་པར་སྦྱོར་ཞིང་གོམས་པར་མཛད་དོ། ། སེམས་ཅན་གྱི་སྡུག་བསྔལ་ཞི་བ་དོན་དུ་གཉེར་ཞིང་དེའི་ཐབས་སེམས་ཅན་ལ་སྟོན་པར་མཛད་པའི་ཕྱིར། ཅི་སྟེ་དེ་ལྟ་ན་རང་དོན་དུ་གོམས་པར་མཛད་ཅེས་པའི་སྐབས་སུ་མ་བབ་པ་སྟོན་ཅེ་ན། སྐབས་སུ་མ་བབ་པ་སྟོན་པར་མི་འགྱུར་ཏེ། དེ་གཞན་དོན་དང་རྗེས་སུ་མཐུན་པའི་ཕྱིར་ཏེ། གཞན་དོན་བྱེད་པ་གང་ལ་ཐབས་ལམ་གོམས་པ་ལས་བྱུང་བ་ཐར་པ་དང་། དེའི་རྒྱུ་ཐར་ལམ་དེ་ལྐོག་ཏུ་གྱུར་པས་མངོན་སུམ་དུ་མ་བྱས་ན་ཐར་པ་དང་དེ་ཐོབ་པའི་ཐབས་ལམ་དེ་ཕྱིན་ཅི་མ་ལོག་པར་འཆད་པར་མཛད་པ་དཀའ་བ་ཡིན་པའི་ཕྱིར་ཏེ། ལམ་མི་ཤེས་ན་དེ་དག་ཕྱིན་ཅི་མ་ལོག་པར་སྟོན་པའི་སྐབས་མེད་པའི་ཕྱིར་རོ། ། གཉིས་པ་གོམས་བྱའི་ཐབས་ལ་དཔྱོད་པའི་ཚུལ་ནི།
ཅི་སྟེ་མངོན་པར་སྦྱོར་བའི་ཐབས་དེ་གང་ཞེ་ན། རྒྱལ་སྲས་ཆོས་ཅན། ཐོག་མར་ལུང་མང་པོ་དང་རིགས་པ་རྗེས་དཔག་གིས་ཉེ་བར་མཁོ་བ་ཡིན་ནམ་མ་ཡིན་ཞེས་རྣམ་པར་དཔྱོད་ཅིང་ཚོལ་བས་སྤང་བྱ་སྡུག་བསྔལ་གྱི་རྒྱུ་ལ་རྟོག་པར་མཛད་དེ། སྡུག་བསྔལ་གྱི་རྒྱུ་ནི་གང་དེ་སྤངས་པས་སྤོང་བའི་སྡུག་བསྔལ་དེ་གང་ཞེས་དཔྱད་པས་རྒྱུ་མཁྱེན་ནས་སྡུག་བསྔལ་གྱི་རྒྱུ་བཅོམ་ན་སྡུག་བསྔལ་སྤོང་བར་ནུས་པ་མཁྱེན་པའི་ཕྱིར། ཚུལ་ཇི་ལྟར་ན་སྡུག་བསྔལ་ཆོས་ཅན། རྒྱུ་ཡོད་ཅིང་རྒྱུ་དེ་མི་རྟག་སྟེ། རེས་འགའ་སྐྱེ་བ་ཉིད་ཀྱི་ཁྱད་པར་གྱིས་སོ་ཞེས་པའི་རྟགས་ཀྱིས་དེའི་རྒྱུ་ཡོད་མེད་དང་རྒྱུ་དེ་རྟག་མི་རྟག་གི་རང་བཞིན་དང་། ལ་སོགས་པས་རྒྱུའི་མཚན་ཉིད་དང་སྡུག་བསྔལ་འཕེལ་བའི་རྒྱུ་ཅི་ཞེས་རྟོག་གོ ། ཅིའི་ཕྱིར་རྒྱུ་དང་རང་བཞིན་ལ་རྟོག་ཅེ་ན། གང་གི་ཕྱིར་དེ་ལྟར་སྡུག་བསྔལ་གྱི་རྒྱུ་མ་བཟློག་པར་གནས་ན་འབྲས་བུ་སྡུག་བསྔལ་ལྡོག་པར་མི་ནུས་ལ།
མ་བརྟགས་ན་རྒྱུ་དང་དེའི་རང་བཞིན་གཟིགས་པ་མེད་པའི་ཕྱིར་རོ། ། དེས་ན་གྲོལ་བ་འདོད་པ་ཆོས་ཅན། སྡུག་བསྔལ་གྱི་རྒྱུ་དེའི་ནི་མི་མཐུན་ཕྱོགས་གནོད་བྱེད་ལ་རྟོག་པར་མཛད་པ་ཡིན་ཏེ། སྡུག་བསྔལ་དེའི་རྒྱུ་གཉེན་པོས་གཞོམ་པར་འདོད་པའི་ཕྱིར་རོ། ། དེས་ན་དེ་ཆོས་ཅན། སྡུག་བསྔལ་གྱི་རྒྱུ་དེའི་མི་མཐུན་ཕྱོགས་གཉེན་པོ་ཉིད་ཀྱང་ངེས་པར་འགྱུར་ཏེ། སྡུག་བསྔལ་གྱི་རྒྱུ་འདིའི་དམིགས་རྣམ་འདི་འདྲ་ཡིན་ནོ་ཞེས་སོགས་དེའི་ངོ་བོའམ་རང་བཞིན་ལེགས་པར་རྟོགས་པའི་ཕྱིར་རོ། ། འོ་ན་སྐྱེ་བའི་མཚན་ཉིད་ཅན་གྱི་སྡུག་བསྔལ་གྱི་རྒྱུ་དང་དེའི་གཉེན་པོ་གང་ཞེ་ན། བདག་དང་བདག་གིར་མངོན་པར་ཞེན་ནས་འཛིན་པས་འདུས་བྱས་པའི་འདུས་བྱས་ཉེར་ལེན་གྱི་ཕུང་པོ་སྡུག་བསྔལ་སྤྱོད་ཡུལ་དུ་ཡོད་པ་ཅན་གྱི་ཆགས་པ་སྟེ་སྲེད་པ་ནི་རྒྱུ་ཡིན་པར་སྡུག་བསྔལ་ཕྱིན་ཅི་ལོག་བློ་དང་ཞེས་པར་བཤད་ཟིན་ཏོ། ། བདག་མེད་མཐོང་བའི་ཡེ་ཤེས་ཆོས་ཅན།
བདག་སྲེད་དེའི་གནོད་བྱེད་ནི་ཡིན་ཏེ། ལོག་སྲེད་དང་དམིགས་རྣམ་འགལ་བ་ཕྱིན་ཅི་ལོག་ཏུ་གྱུར་པའི་ཡེ་ཤེས་ཡིན་པའི་ཕྱིར་རོ། ། གསུམ་པ་གོམས་པ་ལས་ཁྱད་པར་འགྱུར་བའི་ཚུལ་ནི། གྲོལ་བ་བཞེད་པའི་རྒྱལ་སྲས་འདི་ཆོས་ཅན། མི་མཐུན་ཕྱོགས་དེ་ལ་སྐྱོན་དང་གཉེན་པོ་ལ་ཡོན་ཏན་དག་གི་རྣམ་པ་མ་ལུས་པ་རབ་ཏུ་གསལ་བ་ཉིད་དུ་འགྱུར་ཏེ། རྣམ་པ་དུ་མ་སྣ་ཚོགས་པར་ཐབས་མང་པོ་སྡུག་བསྔལ་ཞི་བའི་ཐབས་ཡུན་རིང་བའི་དུས་སུ་རྒྱུན་མི་འཆད་པར་གོམས་པར་མཛད་པའི་ཕྱིར་རོ། ། གོམས་པ་དེས་ན་བཅོམ་ལྡན་འདས་ཆོས་ཅན། སྡུག་བསྔལ་གྱི་རྒྱུའི་ཉོན་མོངས་པས་བྱས་པའི་སྒོ་གསུམ་ལས་སུ་མི་རུང་བའི་མཚན་ཉིད་ཅན་གྱི་བག་ཆགས་སྤངས་པ་ཡིན་ཏེ། གོམས་པས་སྤང་གཉེན་ལ་སྐྱོན་ཡོན་གྱི་ཐུགས་ཀྱང་གསལ་བའི་ཕྱིར་རོ། ། དེས་ན་ཐུབ་པ་ཆེན་པོ་ཐུགས་རྗེས་གཞན་དོན་ལ་འཇུག་པ་ཅན་འདི་ཆོས་ཅན།
དེས་གྲོགས་མེད་པས་བསེ་རུ་ལྟ་བུའི་རང་སངས་རྒྱས་དང་སོགས་པས་ཉན་ཐོས་ལ་ཉོན་མོངས་བྲལ་བ་ལ་ཁྱད་པར་འདི་ཡོད་པ་ཡིན་ཏེ། སྒོ་གསུམ་ལས་སུ་མི་རུང་བའི་རང་བཞིན་གྱི་བག་ཆགས་སྤངས་པའི་ཕྱིར་རོ། ། བཞི་པ་གོམས་པ་དེ་ཉིད་སྟོན་པར་བསྟན་པ་ནི། སྡུག་བསྔལ་ཞི་བའི་ཐབས་ལ་གོམས་པ་གང་ཡིན་པ་དེ་ཉིད་ཆོས་ཅན། ཕྱག་འཚལ་བའི་ཚིགས་བཅད་དུ་རྒྱུ་ལ་འབྲས་བུའི་མིང་གིས་བཏགས་ནས་སྟོན་པ་ཡིན་པར་འདོད་དེ། གཞན་ལ་ལམ་བསྟན་པ་དེའི་དོན་ཏེ་རྒྱུ་ཡིན་པའི་ཕྱིར་རོ། ། བཏགས་པའི་དགོས་པ་ནི་སེམས་ཅན་ལ་སྟོན་པའི་ཐབས་སུ་གྱུར་པ་ཉིད་ཀྱིས་མཐོ་རིས་སོགས་ཐོབ་པའི་ཐབས་གཞན་ལས་ཁྱད་པར་ཅན་བསྟན་པ་ཡིན་ནོ། ། གསུམ་པ་བསམ་སྦྱོར་གཉིས་པོ་རྒྱུ་རུ་བཤད་པ་ནི། དེས་ན་བཅོམ་ལྡན་འདས་ཐུགས་རྗེ་དང་ཐབས་གོམས་པ་གཉིས་པོ་འདི་ཆོས་ཅན། བདེ་གཤེགས་ཀྱི་རྒྱུ་ཕུན་སུམ་ཚོགས་པ་རུ་བཤད་དེ།
བདེ་གཤེགས་ཀྱི་མིང་ཅན་འབྲས་བུ་རང་དོན་ཕུན་ཚོགས་གྲུབ་པའི་དང་པོར་ཡོད་པ་ལས་རང་དོན་དེ་འབྱུང་བའི་ཕྱིར་རོ། ། བཞི་པ་རང་དོན་ཕུན་ཚོགས་བདེ་གཤེགས་བཤད་པ་ལ་གཉིས་ཀྱི་དང་པོ་སྤངས་པ་ཕུན་ཚོགས་བདེ་གཤེགས་ཡིན་པ་ལ་གཉིས་ཀྱི་དང་པོ་དོན་དངོས་བསྟན་པ་ནི། བདག་མེད་མཐོང་བ་གོམས་པ་ལས་བདག་དང་བདག་གིར་ཆགས་པའི་རང་བཞིན་སྡུག་བསྔལ་གྱི་རྒྱུ་སྔ་མ་འགགས་པས་ཕྱི་མའི་རྒྱུན་མི་སྐྱེ་བའི་མཚན་ཉིད་ཅན་སྤངས་པ་ཕུན་ཚོགས་ཆོས་ཅན། བདེ་གཤེགས་ཉིད་ཡིན་ཏེ། སྤངས་པ་གང་ཞིག་སྤངས་པ་སླར་མི་ལྡོག་པར་མ་ལུས་པར་གཤེགས་པའི་ཡོན་ཏན་ཁྱད་པར་གསུམ་ལྡན་པའི་ཕྱིར། གང་གིས་ན་བདེ་གཤེགས་ལ་གསུམ་ཡིན་ཞེ་ན། གཉིས་པ་ཁྱད་པར་བཤད་པ་ལ་གསུམ་གྱི་དང་པོ་ལེགས་པར་སྤངས་པ་ནི། བདག་མེད་མཐོང་བ་ལྷུན་གྱིས་གྲུབ་པའི་ཐུབ་པ་ཆོས་ཅན། ལེགས་པར་གཤེགས་པ་ཡིན་ཏེ། སྲིད་པའི་དབང་གིས་སྡུག་བསྔལ་དུ་གྱུར་པའི་ཟག་བཅས་ཀྱི་ཆོས་ཀྱི་རྟེན་བྱེད་པ་མིན་པའི་ཕྱིར་ཏེ།
བདག་མེད་མཐོང་བས་བདག་དང་བདག་གིར་ལྟ་བ་དང་ཆགས་པ་མེད་པའི་ཕྱིར་རོ། ། ཡང་དེ་ཆོས་ཅན། དེ་ཡིན་ཏེ། རིགས་པས་ཡོངས་སུ་མཐོང་བའི་ཐབས་བཤད་མ་ཐག་པ་བདག་མེད་མཐོང་བ་ཉིད་ཀྱིས་གཤེགས་པའི་ཕྱིར་རོ། ། མཐོང་བའི་རིགས་པ་ཉིད་ཀྱི་ཕྱིར་ཞེས་སོ། གཉིས་པ་སླར་མི་ལྡོག་པར་སྤངས་པ་ནི། སླར་མི་ལྡོག་པ་དང་གང་སྤངས་པས་སླར་མི་ལྡོག་པ་ནི་གང་ཞེ་ན། སོ་སྐྱེ་ཆོས་ཅན། སླར་ཡང་ལྡོག་ཅེས་བཤད་པ་ཡིན་ཏེ། འཁོར་བར་ཡང་སྐྱེ་བ་དང་ཆགས་སོགས་སྐྱོན་ནི་ཀུན་སླར་ཡང་འབྱུང་བ་དག་ཡིན་པའི་ཕྱིར་རོ། །
བདག་མེད་མཐོང་བ་ལྷུན་གྱིས་གྲུབ་པའི་བཅོམ་ལྡན་འདས་ཆོས་ཅན། སྐྱེ་བ་ལེན་པ་དང་ཆགས་སོགས་འབྱུང་བའི་སྒོ་ནས་འཁོར་བར་སླར་མ་གཤེགས་པ་ཉིད་ཡིན་ཏེ། བདག་ལྟའི་ས་བོན་སྤངས་པས་བདག་ཆགས་ལ་སོགས་མེད་པའི་ཕྱིར་རོ། ། བདག་ལྟའི་ས་བོན་སྤངས་པ་དེའི་བདག་མེད་མཐོང་བ་ཆོས་ཅན། སླར་ལྡོག་པའི་དོན་དུ་འབད་རྩོལ་མི་རྩོམ་སྟེ། སྒྲོ་མ་བཏགས་ཀྱི་བདེན་པ་ཕྱིན་ཅི་མ་ལོག་པ་རྟོགས་པའི་ཕྱིར། དེ་ཆོས་ཅན། བདག་ལྟ་འཇོམས་བྱེད་ཡིན་ཏེ། ཕྱིན་ཅི་མ་ལོག་པའི་ཤེས་པ་ཡིན་པས་བདག་ལྟ་དང་ཐ་དད་པ་སྟེ་འགལ་བའི་ཕྱིར་དང་། དེ་ཆོས་ཅན།
འབད་རྩོལ་མེད་པར་མི་ལྡོག་སྟེ། རང་གི་ངང་གིས་འཇུག་པའི་སེམས་ཀྱི་བདག་ཉིད་ཡིན་པ་ཉིད་ཀྱིས་སོ། ། དེ་དག་གིས་ནི་བདེན་པ་དང་གཉེན་པོ་དང་ཚད་མའི་གྲོགས་ལྡན་དུ་བསྟན་ཏོ། ། གསུམ་པ་མ་ལུས་པར་སྤངས་པ་ནི། སྤང་བྱའི་ལྷག་མ་ནི་གང་། དེ་སྤངས་པས་བདེ་གཤེགས་ཞེས་བྱ་ཞེ་ན། ཉན་ཐོས་སོགས་ཆོས་ཅན། སྤང་བྱའི་ལྷག་མ་ལུས་པ་ཡིན་ཏེ། ཉོན་མོངས་ཅན་མིན་པ་ལུས་ངག་སེམས་ཀྱི་གནས་ངན་ལེན་གསུམ་པོ་ལུས་པའི་ཕྱིར། དེ་དག་ཉོན་མོངས་ཅན་མིན་པའི་རྒྱུ་མཚན་ཡང་རྒྱུ་ཉོན་མོངས་པའི་ཀུན་སྦྱོར་མེད་པས་འབྲས་བུ་སླར་ཡང་སྲིད་པར་འཁོར་བར་སྡུག་བསྔལ་གྱིས་གདུང་བའི་ནད་མེད་པའི་ཕྱིར་རོ། །
གནས་ངན་ལེན་དེ་དག་ཀྱང་སྔོན་སྤྲེའུར་གྱུར་པའི་ཆགས་བྲལ་བསོད་སྙོམས་ལ་རྒྱུ་བ་ན་མ་བརྟགས་པར་མཆོང་ཞིང་འགྲོ་བ་དང་། དགྲ་བཅོམ་པ་པི་ལིན་དའི་བུའོ་སྙམ་པའི་ང་རྒྱལ་མེད་པར་ཡང་སྐྱེ་བ་མང་པོར་བྲམ་ཟེར་སྐྱེ་བ་གོམས་པའི་དབང་གིས་ཐམས་ཅད་ལ་དམངས་རིགས་ཞེས་བརྗོད་པ་དང་། རྟག་ཏུ་མཉམ་པར་མ་བཞག་པས་ལུང་དུ་མ་བསྟན་པའི་སེམས་ཀྱི་གནས་སྐབས་སུ་ལྟ་བུའོ། ། དེ་ཆོས་ཅན། དེ་ཡིན་ཏེ། རྣམ་པ་དུ་མར་ལམ་ལ་མ་གོམས་པས་ལམ་དང་དེའི་མི་མཐུན་ཕྱོགས་ཀྱི་ཡོན་ཏན་དང་སྐྱོན་རྣམས་ལ་ཐུགས་མི་གསལ་བའམ། ཡང་ན་རང་གིས་ཇི་བཞིན་དུ་རྟོགས་པའི་ལམ་ཡང་རྣམ་པར་བཤད་པ་དང་དབྱེ་བ་ལ་ཐུགས་མི་གསལ་བ་ཉིད་ལུས་པ་ཡིན་པའི་ཕྱིར། ལུས་པ་དེའང་སྐྱེ་བ་དུ་མས་སྤང་དགོས་ན་དེ་དག་གི་སྐྱེ་བའི་རྒྱུན་མེད་པའི་ཕྱིར་རོ། ། དེས་ན་གཞན་དོན་ལ་འཇུག་པ་ཅན་སངས་རྒྱས་ཆོས་ཅན། སྤང་བྱ་མ་ལུས་པར་སྤངས་པ་ཡིན་ཏེ།
དུས་རིང་པོར་རྣམ་པ་མང་པོར་རྣམ་པ་དུ་མར་ལམ་གོམས་པའི་ཕྱིར་རོ། ། གཉིས་པ་སྤངས་པ་མེད་པར་རྩོད་པ་སྤང་བ་ནི། རྒྱལ་དཔོག་པ་ཁ་ཅིག་ཐུབ་པ་ཆོས་ཅན། སྐྱོན་ཟད་པ་མིན་ཏེ། སྨྲ་བ་དང་ལ་སོགས་པས་ཡོད་པ་དང་ཤེས་བྱ་ཡིན་པའི་ཕྱིར་ཞེས་ཟེར་རོ། ། དེ་འདྲའི་རྟགས་འདི་ཆོས་ཅན། འཁྲུལ་པ་ཅན་ཡིན་ཏེ། མི་མཐུན་ཕྱོགས་དང་མི་འགལ་བས་ལྡོག་པ་ལ་ཐེ་ཚོམ་ཟ་བ་དེའི་ཕྱིར་རོ། ། དེ་མི་རིགས་མོད་འོན་ཀྱང་སྐྱོན་རྣམས་ཆོས་ཅན། མི་ཟད་པ་ཉིད་དེ།
རྟག་པ་ཐེར་ཟུག་ཏུ་གནས་པ་ཉིད་ཀྱི་ཕྱིར་རམ། མི་རྟག་ཀྱང་དེ་ཟད་པའི་ཐབས་མེད་པའི་ཕྱིར་རོ། ། ཡང་ན་ཐབས་ཡོད་ཀྱང་ཐབས་ནི་ཡོངས་སུ་མི་ཤེས་པའི་ཕྱིར་ཞེས་བྱ་བར་ཡོངས་སུ་རྟོག་གྲང་ན་དེའང་མ་གྲུབ་སྟེ། ཉོན་མོངས་པ་རྣམས་ཆོས་ཅན། རྟག་པ་མིན་ཏེ། རྒྱུ་ཡོད་པའི་ཕྱིར་དང་། དེ་ཟད་པའི་ཐབས་མེད་པ་མིན་ཏེ། རྒྱུ་བདག་ལྟའི་ནི་གཉེན་པོ་བདག་མེད་མཐོང་བ་གོམས་པས་ཟད་པའི་ཕྱིར་དང་། རྒྱུ་ཡི་གཉེན་པོ་དེ་ཤེས་པའང་གྲུབ་པ་ཡིན་ཏེ། བདག་ལྟ་དེ་དེ་དག་གི་རྒྱུའི་རང་བཞིན་དུ་ཤེས་པས་སོ། །
ལྔ་པ་གཞན་དོན་ཕུན་ཚོགས་སྐྱོབ་པ་བཤད་པ་ནི། གང་དང་ལྡན་པས་སྐྱོབ་པ་ཞེས་བྱ་ཞེ་ན། བདེ་གཤེགས་ཆོས་ཅན། སེམས་ཅན་རྣམས་སྐྱོབ་པར་མཛད་པ་ཡིན་ཏེ། ཉིད་ཀྱིས་གཟིགས་ཤིང་ཐུགས་སུ་ཆུད་པའི་སྡུག་བསྔལ་ཟད་པའི་ལམ་ཡང་དག་པར་གསུངས་པའི་སྒོ་ནས་ཕན་པ་ལ་འཇུག་པར་མཛད་པའི་ཕྱིར་རོ། ། དེ་ཆོས་ཅན། ལམ་བརྫུན་པའམ་ཕྱིན་ཅི་ལོག་པ་མི་གསུང་སྟེ། དེ་གསུང་བའི་རྒྱུ་འདི་ལ་འབྲས་བུ་སྟེ་དགོས་པ་མེད་པའི་ཕྱིར་ཏེ། རང་འདོད་མེད་ཅིང་དེས་གཞན་འདོད་མི་འགྲུབ་ལ་དེ་ལྟར་གསུང་བའི་རྒྱུ་མི་ཤེས་པའི་སྐྱོན་མེད་པའི་ཕྱིར་རོ། ། དེ་ལྟ་ནའང་བརྩེ་བ་མེད་པས་བསླུ་བར་འགྱུར་རོ་ཞེ་ན།
དེ་ཆོས་ཅན། བརྩེ་བ་མེད་པའི་སྒོ་ནས་གཞན་སླུ་བར་བྱེད་པ་མི་མངའ་སྟེ། སེམས་ཅན་ལ་ཐུགས་བརྩེ་བ་དང་ལྡན་པའི་ཕྱིར། ཉོན་མོངས་པ་ཟད་པའི་ཐབས་རྩོམ་པ་ཀུན་ཡང་གཞན་སེམས་ཅན་ལ་ཕན་པ་ཉིད་ཀྱི་དོན་དུ་སྦྱོར་བར་མཛད་པའི་ཕྱིར་རོ། ། དེ་ཆོས་ཅན། སྡུག་བསྔལ་ཟད་པ་དོན་གཉེར་ལ་ཚད་མར་གྱུར་པ་ཡིན་ཏེ། དོན་གཉེར་ལ་ཉིད་ཀྱི་སྐུ་ཉམས་སུ་བསྟར་བའི་སྡུག་བསྔལ་ཟད་པའི་ཐབས་ཕྱིན་ཅི་མ་ལོག་པ་སྟོན་པར་མཛད་པ་དེའི་ཕྱིར་རོ། ། དེ་ལྟར་ལུགས་ལས་བྱུང་བ་ཕན་བཞེད་པ་སོགས་རྒྱུ་སྔ་མ་སྔ་མ་ལས་འབྲས་བུ་ཕྱི་མ་ཕྱི་མ་འབྱུང་རུང་དུ་བསྒྲུབ་པའི་རང་བཞིན་རྟགས་ཀྱིས་བཅོམ་ལྡན་འདས་ཚད་མར་བསྒྲུབས་ནས། ད་ནི་གཉིས་པ་ཡང་ན་ལུགས་ལས་བཟློག་པ་འབྲས་བུ་ཕྱི་མ་ཕྱི་མ་རྟོགས་པའི་སྒོ་ནས་རྒྱུ་སྔ་མ་སྔ་མ་སྒྲུབ་པའི་འབྲས་རྟགས་ཀྱིས་ཐུབ་པ་ཚད་མར་བསྒྲུབ་པ་ལྔའི་དང་པོ་སྐྱོབ་པའི་རང་བཞིན་གང་ཡིན་བཤད་པ་ལ་གཉིས་ཀྱི་དང་པོ་བདེན་བཞི་སྟོན་པ་སྐྱོབ་པར་བསྟན་པ་ནི། བཅོམ་ལྡན་འདས་ཆོས་ཅན།
ཞི་བ་དོན་གཉེར་ལ་ཚད་མ་ཡིན་ཏེ། སེམས་ཅན་ལ་སྡུག་བསྔལ་ཞི་བའི་རྒྱུ་བདེན་པ་བཞི་ནི་རྣམ་པ་བཞི་བཞིས་ཕྱིན་ཅི་མ་ལོག་པར་སྟོན་པར་མཛད་པའི་སྒོ་ནས་གྲོལ་བ་དོན་གཉེར་རྣམས་སྡུག་བསྔལ་ལས་སྐྱོབ་པའི་ཕྱིར་རོ། ། གཉིས་པ་བསྟན་བྱ་བདེན་བཞིའི་རང་བཞིན་བཤད་པ་ལ་བཞི་སྟེ། སྡུག་བསྔལ་གྱི་རང་བཞིན། དེའི་རྒྱུ་ཀུན་འབྱུང་། དེ་ཞི་བ་འགོག་བདེན། དེ་སྒྲུབ་བྱེད་ལམ་མོ། ། དང་པོ་ལ་གསུམ་གྱི། དང་པོ་འཁོར་བ་སྡུག་བསྔལ་དུ་བསྟན་པ་ནི། སྡུག་བསྔལ་དེ་གང་ཞེ་ན།
གཟུགས་སོགས་ཉེར་ལེན་ཅན་གྱི་ཕུང་པོ་ལྔ་ཆོས་ཅན། སྡུག་བསྔལ་གསུམ་གྱིས་དངོས་སམ་བརྒྱུད་པས་ཅི་རིགས་པར་སྡུག་བསྔལ་བ་ཡིན་ཏེ། སྐྱེ་འཆིའི་རྒྱུན་གྱིས་ཡང་དང་ཡང་དུ་འཁོར་བར་འཁོར་བ་ཅན་ཡིན་པའི་ཕྱིར་རོ། ། གཉིས་པ་འཁོར་བའི་སྒྲུབ་བྱེད་བཤད་པ་ལ་གཉིས། ཐོག་མ་མེད་པའི་སྒྲུབ་བྱེད་བརྗོད། ཐོག་མ་ཡོད་པར་འདོད་པ་དགག་པའོ། ། དང་པོ་ལ་གཉིས། ཆགས་སོགས་བསལ་བའི་རྟགས་ཀྱིས་གོམས་པ་སྔོན་སོང་སྒྲུབ། ཤེས་པ་ཡིན་པའི་རྟགས་ཀྱིས་ཉེར་ལེན་སྔོན་སོང་སྒྲུབ་པའོ། ། དང་པོ་ལ་གཉིས་ཀྱི་རྟགས་དགོད་པ་ནི།
ཅི་སྟེ་རྒྱང་ཕན་པ་དག་སེམས་ཅན་སྔ་ནས་འོངས་པ་མིན་ཞིང་། བྱུང་བ་འཁོར་བ་གཞན་ལེན་པ་མིན་ན་གང་ལས་འཁོར་ཞེ་ན། ཆགས་སོགས་གོམས་པ་མ་མཐོང་བའི་སྐྱེས་བུ་འགའ་ཞིག་ཆོས་ཅན། སྔོན་ཆགས་སོགས་གོམས་པར་བྱས་པ་ལས་འཇུག་པར་འགྱུར་ཏེ། སྐྱེ་བ་འདིར་དང་པོར་འདོད་ཆགས་དང་སོགས་པས་ཤེས་རབ་དང་སྙིང་རྗེ་སོགས་གསལ་བར་ཤས་ཆེ་བ་སྐྱེ་བ་མཐོང་བའི་ཕྱིར་རོ། ། གཉིས་པ་ཚུལ་བསྒྲུབ་པ་ལ་གཉིས་ཀྱི་དང་པོ་ཆགས་སོགས་རྒྱུ་མེད་མིན་པ་ནི། གོམས་པ་ལས་འཇུག་པ་མིན་ན་བློ་བུར་བའམ། རྒྱུ་གཞན་ལས་སྐྱེ། དང་པོའང་མ་ཡིན་ཏེ། ཆགས་སོགས་ཆོས་ཅན།
འདོད་རྒྱལ་རྒྱུ་མེད་དུ་གསལ་བར་སྐྱེ་བ་ཉིད་མིན་ཏེ། རེས་འགའ་སྐྱེ་བའི་ཕྱིར། མ་ཁྱབ་ན་དེ་རེས་འགའ་སྐྱེ་བ་འགལ་བར་ཐལ། རྒྱུ་མེད་པའི་ཕྱིར་རོ། ། གཉིས་པ་རྒྱུ་གཞན་ལས་སྐྱེ་བ་དགག་པ་ལ་བཞིའི་དང་པོ་ཉེས་པ་གསུམ་ལས་སྐྱེ་བ་དགག་པ་ལ་བཞིའི་དང་པོ་རྗེས་སུ་འགྲོ་ལྡོག་འཁྲུལ་པས་འབྲས་བུ་མིན་པ་ནི། ཁ་ཅིག་རྒྱུ་གཞན་བད་མཁྲིས་རླུང་གསུམ་བསལ་བས་དེ་དག་གི་རང་བཞིན་ཆགས་སྡང་རྨོངས་གསུམ་བསལ་བའོ་ཞེ་ན། རླུང་སོགས་ཉེས་གསུམ་བསལ་བ་ཆོས་ཅན། དུག་གསུམ་བསལ་བ་དེའི་ཆོས་ཏེ་དངོས་རྒྱུ་མ་ཡིན་པར་ཐལ། དུག་གསུམ་བསལ་བ་དེ་ཁྱོད་ལ་འཁྲུལ་བའི་ཕྱིར་ཏེ། བད་ཀན་ཅན་འདོད་ཆགས་ཤས་ཆུང་བ་སོགས་མཐོང་བའི་ཕྱིར་རོ། །
གལ་ཏེ་བད་ཀན་ཅན་ཡང་ཤེས་རབ་ལ་སོགས་པའི་ཡོན་ཏན་ཅན་དེ་ལ་བད་ཀུན་ཏུ་མ་ཟད་མཁྲིས་པའི་རང་བཞིན་གྱི་རྒྱུ་འདྲེས་པའི་ཕྱིར་ཤེས་རབ་ཅན་དེ་མཁྲིས་པའི་རང་བཞིན་དུའང་འགྱུར་བས་སྐྱོན་མེད་ཅེ་ན། ཤེས་རབ་དེ་ལས་གཞན་ཁྲོ་བ་དང་དྲི་ང་བ་ལ་སོགས་པའི་ཆོས་ཀྱང་ཆོས་ཅན། དེ་འདྲའི་སྐྱེས་བུ་དེ་ལ་ཅིས་མ་མཐོང་སྟེ་ཡོད་པར་ཐལ། མཁྲིས་པ་དེའི་རང་བཞིན་གྱི་ཡོན་ཏན་ཡིན་པའི་ཕྱིར། གལ་ཏེ་མཁྲིས་པའི་ཡོན་ཏན་བད་རླུང་གིའང་ཡིན་པ་སོགས་ཉེས་གསུམ་ཐམས་ཅད་དུག་གསུམ་ཐམས་ཅད་ཀྱི་ཆོས་ཡིན་པས་ནད་གཅིག་གི་རང་བཞིན་ཡིན་པ་ལྟར་ཐམས་ཅད་ཀྱི་རང་བཞིན་ཡིན་ཞེ་ན། ནད་གསུམ་མཚུངས་པའི་སྐྱེས་བུ་ཐམས་ཅད་ཆོས་ཅན། འབྲས་བུ་འདོད་ཆགས་མཚུངས་པར་ནི་ཐལ། ཆགས་སོགས་ཀྱི་དངོས་རྒྱུ་མཚུངས་པའི་ཕྱིར་རོ། ། ཐལ་བ་ལས་དུག་གསུམ་ཆོས་ཅན། ནད་གསུམ་ཀུན་གྱི་ཆོས་ཏེ་དངོས་འབྲས་མ་ཡིན་ཏེ།
ནད་གསུམ་ཀུན་མཚུངས་སུ་ཟིན་ཡང་ཁྱོད་འཕེལ་འགྲིབ་མི་མཚུངས་པའི་ཕྱིར་རོ། ། སྐྱོད་མེད་དེ་ཆོས་མངོན་པ་ལས། རྒྱུ་འབྱུང་བ་རྣམས་མཚུངས་པའི་གཟུགས་སོགས་འཕེལ་པ་དང་འགྲིབ་པ་མི་མཚུངས་ན་ཡང་། གཟུགས་སོགས་འབྱུང་བ་འགའ་ཞིག་གི་འབྲས་བུར་མཐོང་བ་བཞིན་དུ་ཡིན་པས་ཐལ་བ་དང་དེའི་རང་རྒྱུད་མ་ངེས་ཤེ་ན། གཟུགས་སོགས་ཆོས་ཅན། འབྱུང་བ་ཁོ་ནའི་འབྲས་བུ་མ་ཡིན་ཏེ། ལས་ཀྱང་རྒྱུར་ཡོད་པའི་ཕྱིར་རོ། ། དེ་ལྟ་ན་འབྱུང་བ་ཆེན་པོ་བཞི་དག་རྒྱུར་བྱས་པ་ཞེས་ཁས་བླངས་ཉམས་སོ་ཞེ་ན། གལ་ཏེ་འབྱུང་བ་ལས་གཟུགས་སོགས་སྐྱེ་བ་དེ་ལ་སེམས་ཅན་རྣམས་ལ་ཕན་གནོད་སྒྲུབ་པར་བྱེད་པའི་ཁྱད་པར་ཅན་ལས་སྣ་ཚོགས་པ་གཞན་དང་གཞན་རྣམས་བདག་པོའི་རྒྱུར་གྱུར་པ་ཉིད་ཀྱིས་ཐ་དད་དུ་བསྐྱེད་པའི་འབྱུང་བའི་རྡུལ་ཕྲན་དང་སྐད་ཅིག་གཞན་དང་གཞན་དག་ནི་གཟུགས་གཞན་གྱི་རྒྱུ་ཡིན་བར་ངེད་ཀྱི་གྲུབ་མཐའ་ལས་ཁས་ལེན་པས་སྐྱོན་དེ་མེད་ལ། དེ་ལྟ་མ་ཡིན་པར་འབྱུང་བ་ཁོ་ན་རྒྱུ་ཡིན་ན།
སྐྱེས་བུ་ཀུན་ཀྱང་ཆོས་ཅན། འབྲས་བུ་གཟུགས་མཚུངས་པར་ཐལ། རྒྱུ་འབྱུང་བ་མཚུངས་པར་ཡོད་པའི་ཕྱིར་ཞེས་དེར་ཡང་རྩོད་པ་མཚུངས་པ་ཡིན་ནོ། ། གཉིས་པ་འཕེལ་བའི་རྗེས་འགྲོ་མེད་པས་དངོས་འབྲས་མིན་པ་ནི་དུག་གསུམ་ཆོས་ཅན། ནད་གསུམ་གྱི་ཡོན་ཏན་མ་ཡིན་པར་ཐལ། རླུང་དང་བད་ཀན་མཁྲིས་པ་ཡི་སྐྱོན་རྣམས་ཁྱད་པར་དུ་འཕེལ་བ་ཡོད་ན་ཡང་དེ་དངོས་སུ་ཁྱད་པར་དུ་འཕེལ་བ་མེད་པའི་ཕྱིར། ཅི་སྟེ་མཁྲིས་པ་འཁྲུགས་ན་སྡུག་བསྔལ་གྱིས་ནོན་པའི་མཁྲིས་པའི་ཡོན་ཏན་ཞེ་སྡང་འབྱུང་བས་མ་གྲུབ་བོ་ཞེ་ན། དེ་ཙམ་གྱིས་རྟགས་མ་གྲུབ་པ་ཉིད་མ་ཡིན་ཏེ། དུག་གསུམ་ཐམས་ཅད་ཀྱི་འགྱུར་བས་གདུངས་པ་ཡིས་ཞེ་སྡང་འབྱུང་བར་འགྱུར་བའི་ཕྱིར་ན་ཞེ་སྡང་དེ་རླུང་སོགས་ཀྱི་ཡོན་ཏན་དུ་ཐལ། རླུང་སོགས་ཀྱང་འགྱུར་བའི་གདུངས་པ་ལས་ཀྱང་འབྱུང་བའི་ཕྱིར།
དེ་འདོད་པའང་མིན་ནོ། ། ཅི་སྟེ་ཐམས་ཅད་ཐམས་ཅད་ཀྱི་ཆོས་ཡིན་པས་སྐྱོན་མེད་སྙམ་ན། ཆགས་སོགས་ཆོས་ཅན། ནད་གསུམ་ཀུན་ལས་སྐྱེ་བའང་མིན་ཏེ། ནད་གསུམ་མཚུངས་པའི་སྐྱེས་བུ་ཐམས་ཅད་ལ་ཁྱོད་མཚུངས་པར་ཐལ་བའི་ཕྱིར་རོ། ། གཞན་ཡང་གཏི་མུག་ཆོས་ཅན། རྒྱུ་རླུང་ནི་འཕེལ་བར་གྱུར་པ་ན་ཁྱོད་འགྲིབ་པ་མི་རུང་སྟེ། རླུང་གི་དངོས་ཀྱི་ཉེར་ལེན་གྱི་འབྲས་བུ་ཡིན་པའི་ཕྱིར། མཁྲིས་སོགས་འཕེལ་ན་ཚ་བ་སོགས་འཕེལ་བ་བཞིན་ནོ། ། ཅི་སྟེ་སྐྱོན་རྣམས་ཞེས་པའི་རྟགས་མ་གྲུབ་སྟེ།
ནད་ཆ་མཉམ་པ་ལས་ཆགས་པ་དང་མི་མཉམ་པ་ལས་སྡང་བའི་འགྱུར་བ་སྲིད་པའི་ཕྱིར་ཞེ་ན། ཆགས་པ་དང་སོགས་པས་སྡང་བའམ་འགྱུར་བ་ཆོས་ཅན། ཆ་མཉམ་མི་མཉམ་དུ་འགྱུར་བ་ལས་དངོས་སུ་སྐྱེ་བ་མ་ཡིན་པར་ཐལ། ཁམས་ཆ་མཉམ་མི་མཉམ་དུ་འགྱུར་བ་ལས་ནང་གི་རེག་བྱའི་ཁྱད་པར་ལ་ཕན་གནོད་ཀྱི་རྗེས་སུ་བྱེད་པའི་བདེ་སྡུག་ལས་སྐྱེ་བ་ཡིན་པའི་ཕྱིར་རོ། ། གསུམ་པ་གེགས་བྱེད་ཡོད་པས་འཕེལ་བ་མིན་པ་དགག་པ་ནི། བད་ཀན་ཆགས་པའི་རྒྱུ་ཡིན་ཡང་དེ་འཕེལ་ན་ཆགས་པ་མི་འཕེལ་བ་ནི་ནད་ཆ་མི་མཉམ་པ་ལས་སྐྱེས་པའི་སྡུག་བསྔལ་གྱིས་གེགས་བྱས་པས་གལ་ཏེ་ཆགས་པ་མི་བསྐྱེད་ཅེ་ན། རྒྱུ་ཅིས་ཆགས་པ་སྨྲོས་ཤིག ཉེས་པ་ཆ་མཉམ་པའི་རྒྱུ་ལས་ཁུ་བ་འཕེལ་ཞིང་། ཁུ་བ་དེ་ལས་འདོད་ཆགས་འཕེལ་བ་ཡིན་ནོ་ཞེ་ན། ཉེས་པ་ཆ་མི་མཉམ་པའི་སྐྱེས་བུ་ཆོས་ཅན།
ཆགས་པ་མེད་པར་ཐལ། ནད་ཆ་མཉམ་པ་ལས་ཁུ་བ་འཕེལ་བ་མེད་པའི་ཕྱིར། འདོད་མི་ནུས་ཏེ། དེ་ལའང་ཆེས་ཤིན་ཏུ་ཆགས་པ་ཅན་འགའ་ཞིག་མཐོང་བས་སོ། ། གཞན་ཡང་རང་བཞིན་གྱིས་ཆགས་པ་ཆུང་བ་ནི་ཉེས་པ་རྣམས་ཆ་མཉམ་ནའང་ཤིན་ཏུ་ཆགས་པ་ཅན་མིན་པའི་ཕྱིར་དང་། གཞན་ཤིན་ཏུ་ཆགས་པ་ཅན་ནི་ཡུལ་ཤིན་ཏུ་བསྟེན་པས་ཁུ་བ་ཟད་ནས་ཁྲག་འཛག་པ་ཉིད་ཀྱང་མཐོང་བའི་ཕྱིར་རོ། ། གཞན་བུད་མེད་གཅིག་ལ་དམིགས་པའི་ཆགས་པ་དྲག་པོ་ཆོས་ཅན། ཁུ་བ་ཙམ་གྱི་དངོས་འབྲས་སུ་མི་འགྱུར་བར་ཐལ། ཁུ་བ་བུད་མེད་གཅིག་ལ་སོ་སོར་འཕེལ་བའི་ངེས་པ་མེད་ཀྱང་དེ་བུད་མེད་གཅིག་ལ་སོ་སོར་འཕེལ་བར་ངེས་པའི་ཕྱིར། གལ་ཏེ་ཁུ་བ་ངེས་པ་མེད་ཀྱང་ངེས་པར་ཆགས་པ་སྐྱེ་སྟེ་གཟུགས་དང་ཉེ་བར་སྤྱོད་པ་སོགས་ཀྱང་ཡན་ལག་ལྷན་ཅིག་བྱེད་རྒྱུ་ཡིན་པའི་ཕྱིར་ཞེ་ན།
རྒྱུ་ཁུ་བ་དང་རྐྱེན་གཟུགས་སོགས་ཆོས་ཅན། ངེས་པར་བུད་མེད་ལ་ཆགས་པའི་དངོས་རྒྱུ་མ་ཡིན་པར་ཐལ། དེ་དག་མཚུངས་པའི་སྐྱེས་བུ་ཀུན་བུད་མེད་ལ་ཆགས་པར་ངེས་པའི་ཕྱིར་ཏེ། དེ་དག་གི་ནང་ནས་གཅིག་དེ་ལ་འདོད་པ་སྤྱོད་པ་ན་གཞན་དེ་ལ་སྡང་བའི་ཕྱིར་རོ། ། འདོད་ཆགས་ཆོས་ཅན། བུད་མེད་ཀྱི་གཟུགས་ལ་སོགས་པའི་རྒྱུ་ལས་འབྱུང་བ་མིན་པར་ཐལ། ཆགས་ཅན་འགའ་ཞིག་ཡུལ་བུད་མེད་ལ་དམིགས་པའི་ངེས་པ་མེད་པར་ཡང་ཁྱོད་སྤྱིར་འབྱུང་བ་མཐོང་བའི་ཕྱིར། སྐྱེས་བུ་བུད་མེད་ཀྱི་ལུས་ལ་གཙང་བའི་ཡོན་ཏན་ཅན་དུ་མི་འཛིན་པ་སྟེ་འཛིན་པའི་འདུ་ཤེས་དང་བྲལ་བ་སོ་སོར་བརྟགས་པའི་སྟོབས་དང་ལྡན་པ་བུད་མེད་ཀྱི་གཟུགས་ཉེ་ཞིང་ཁུ་བ་དེ་ཆོས་ཅན། བུད་མེད་ལ་ཆགས་པར་འགྱུར་བར་ཐལ། གཟུགས་དང་ཁུ་བ་ཡོད་པའི་ཕྱིར།
མ་ངེས་ཏེ་གལ་ཏེ་ཡོན་ཏན་ཅན་དུ་འཛིན་པ་དེའང་ཆགས་པ་སྐྱེ་བའི་ཡན་ལག་ལྷན་ཅིག་བྱེད་རྒྱུ་ཡིན་པས་ཤེ་ན། ཁུ་བའམ་གཟུགས་སམ་གཞན་འདོད་ཆགས་ཀྱི་རྒྱུ་ཁམས་ཆ་མཉམ་པ་སོགས་གང་ཡིན་པ་དེ་ཡོན་ཏན་དུ་འཛིན་པའི་རྒྱུ་ཉིད་དུ་ཁྱད་པར་མེད་པ་དེ་ལྟ་ན་རྒྱུ་དེ་དག་མཚུངས་པའི་སྐྱེས་བུ་ཐམས་ཅད་ཆོས་ཅན། བུད་མེད་ཀྱི་གཟུགས་ལ་ཡོན་ཏན་དུ་འཛིན་པ་ཅན་དུ་འགྱུར་ཏེ། དེ་ལ་ཡོན་ཏན་ཅན་དུ་འཛིན་པའི་རྒྱུ་ཚང་བ་ལས་ཁྱད་པར་མེད་པའི་ཕྱིར་རོ། ། བཞི་པ་དེའི་འགོག་བྱེད་རིགས་པ་གཞན་ཡང་བསྟན་པ་ནི། བད་ཀན་གྱི་གནས་སྐབས་ཏེ་རང་བཞིན་ཅན་གྱི་སྐྱེས་བུ་དེ་འདྲ་ཆོས་ཅན། ཞེ་སྡང་ཅན་དུ་མི་འགྱུར་བར་ཐལ། འདོད་ཆགས་ཀྱི་རང་བཞིན་ཉིད་ལ་གནས་པ་ཅན་ཡིན་པའི་ཕྱིར། ཁྱབ་པ་ཡོད། ཆགས་སྡང་འདི་གཉིས་ངོ་བོ་མི་མཚུངས་པ་སྟེ་འགལ་བའི་ཕྱིར།
འདོད་མི་ནུས། འདི་ལ་ཞེ་སྡང་ཅན་དུ་མི་འགྱུར་བའི་ངེས་པ་མཐོང་བ་མེད་དེ། ཆགས་སྡང་དང་ཕྲག་དོག་ཅན་དུ་ཡང་འགྱུར་བས་སོ། ། ཅི་སྟེ་ཁྱེད་ལ་ཡང་ཐལ་བ་དེ་མི་མཚུངས་སམ་ཞེ་ན། འདོད་ཆགས་ལ་སོགས་པ་ཆོས་ཅན། ནད་ཀྱི་རྒྱུ་ཅན་མ་ཡིན་ཏེ། རིགས་མཐུན་པའི་འཇིག་ལྟ་དང་ཆགས་སོགས་ཀྱིས་བསྒོས་པའི་བག་ཆགས་ཀྱི་ཁྱད་པར་ལ་རགས་ལས་པས་ནི་འཇུག་པ་སྟེ་སྐྱེ་བར་འགྱུར་བའི་ཕྱིར་རོ། ། དེས་ན་གང་གི་ཚེ་འཇིག་ལྟ་དང་བག་ཆགས་སད་བྱེད་ཀྱི་རྐྱེན་ཉེ་བའི་ཚེ་འདོད་ཆགས་ལ་སོགས་པ་སྐྱེ་བར་འདོད་པ་གང་ཡིན་པ་དེའི་ལུགས་དེ་ལ་ཆོས་ཅན། ནད་ལས་སྐྱེ་བ་ལ་བཤད་པའི་སྐྱོན་འདིར་ཐལ་བ་མེད་དེ། ཆགས་པའི་རང་བཞིན་ལ་གནས་པ་ལ་ཡང་ཞེ་སྡང་སྐྱེ་བའི་རྐྱེན་ཉེ་བ་སྲིད་པའི་ཕྱིར་རོ། །
གང་འཕགས་ལས་སྡང་བའི་དང་པོ་འཕགས་པའི་རྒྱུད་ཀྱི་ཉོན་མོངས་ཅན་གྱི་སེམས་སྐྱེ་བ་ནི་ཀུན་གཞིའི་བག་ཆགས་ལས་ཡིན་ཏེ། འཕགས་ལམ་ན་ཉོན་ཡིད་མེད་པའི་ཕྱིར་རོ། ། གཉིས་པ་འབྱུང་བ་ཉིད་ལས་སྐྱེ་བ་དགག་པ་ནི། ཆགས་སོགས་ནད་ཀྱི་ཆོས་ཡིན་པ་བསལ་བ་དེས་ནི་ས་ཆུ་འཕེལ་ན་ཆགས་པ། མེ་རླུང་ལས་ཞེ་སྡང་། ཆུ་རླུང་འཕེལ་བས་གཏི་མུག་སྐྱེ་བས་དུག་གསུམ་ནི་འབྱུང་བའི་ཆོས་ཉིད་དམ་དངོས་འབྲས་ཡིན་ཞེས་འདོད་པའང་བཀག་སྟེ། རླུང་འཁྲིས་བད་ཀན་གསུམ་ནི་འབྱུང་བ་ཆེན་པོ་རླུང་མེ་ཆུ་གསུམ་གྱི་རང་བཞིན་ཡིན་པའི་ཕྱིར་རོ། ། གསུམ་པ་འབྱུང་སེམས་རྟེན་དང་བརྟེན་པ་མིན་པ་ལ་གསུམ་གྱི་དང་པོ་རིགས་པ་སྔ་མས་ཁེགས་པར་བསྟན་པ་ནི། ཅི་སྟེ་དཀར་སོགས་དང་འབྱུང་བ་ལྟར་འབྱུང་སེམས་རྒྱུ་འབྲས་མིན་ཡང་དོན་གཞན་རྟེན་དང་བརྟེན་པའོ་ཞེ་ན། དེ་ལྟ་ན་སེམས་ཡོད་པའམ་མེད་པའི་རྟེན་དུ་འགྱུར་ན།
སེམས་ཀྱི་ངོ་བོ་གྲུབ་ཟིན་པ་ཆོས་ཅན། འབྱུང་བ་དེ་ཁྱོད་ཀྱི་རྟེན་དུ་མི་དགོས་པར་ཐལ། འབྱུང་བས་ཁྱད་པར་ཅུང་ཟད་ཀྱང་མི་བྱེད་པའི་ཕྱིར་དང་། འབྱུང་བ་ཆོས་ཅན། སེམས་ཁྱོད་ལ་བརྟེན་པའི་སྒོ་ནས་ཁྱོད་སེམས་ཀྱི་རྟེན་མིན་པར་ཐལ། སེམས་མེད་པའི་ཕྱིར་ཞེས་སེམས་ཀྱི་རྟེན་ཡང་ཡོད་མེད་དག་ལ་རྟེན་མེད་ཕྱིར་ཞེས་སོགས་སུ་བཀག་ཟིན་པ་ཉིད་ཀྱི་ཕྱིར་རོ། ། གཉིས་པ་ལུང་དང་འགལ་བའི་རྩོད་པ་སྤང་བ་ནི། ཅི་སྟེ་རྟེན་བཀག་ནས་ཁས་བླངས་པ་ལ་གནོད་དེ། འབྱུང་བ་ལ་བརྟེན་ནས་འབྱུང་འགྱུར་གྱི་གཟུགས་གནས་པར་འདོད་པའི་ཕྱིར་ཞེ་ན། འབྱུང་གྱུར་གཟུགས་དཀར་པོ་ལ་སོགས་པ་ཆོས་ཅན།
འབྱུང་བ་དང་རྒྱུ་འབྲས་མིན་བཞིན་དུ་ས་སོགས་འབྱུང་བ་ལ་བརྟེན་ནས་གནས་པ་ཉིད་ནི་ཡིན་ཏེ། རེག་བྱའི་བདག་ཉིད་ཀྱི་ས་སོགས་འབྱུང་བ་དག་ལས་སྐྱེ་བའི་སྒོ་ནས་འབྱུང་བ་ལ་བརྟེན་པའི་ཕྱིར། འོ་ན་ཆོས་མངོན་པ་ལས། གཟུགས་གང་ཞེ་ན། འབྱུང་བ་ཆེན་པོ་བཞི་དག་རྒྱུར་བྱས་པ་ཞེས་ཇི་ལྟར་ཐ་སྙད་དུ་བྱེད་ཅེ་ན། དེ་རྒྱུར་བྱས་པའི་སྒྲ་དག་ཀྱང་། ། རྒྱུ་ཡི་དོན་ཡིན་རང་རྟེན་དང་། ། གཟུགས་སོགས་ཐ་དད་མེད་པར་ནི། ། གནས་ཅན་ཕྱིར་རོ་རྟེན་ཉིད་ཀྱང་། ། ཞེས་འདོན་པས་འབྱུང་བ་ཆེན་པོ་དེ་དག་རྒྱུར་བྱས་ཞེས་པའི་སྒྲའི་དོན་ཡང་ཆོས་ཅན།
འབྱུང་འགྱུར་མི་འཇིག་པར་གནས་པའི་རྟེན་གྱི་དོན་མིན་ཏེ། འབྱུང་བ་སྔ་མས་འབྱུང་འགྱུར་དེའི་རྒྱུ་བྱེད་པའི་དོན་ཡིན་པའམ་ཡང་ན་གཟུགས་སོགས་རང་གི་རྟེན་རང་དང་དུས་མཉམ་གྱི་འབྱུང་བ་ཆེན་པོ་བཞི་དག་དང་ནི་འབྱུང་གྱུར་གཟུགས་སོགས་ཚོགས་པ་ཐ་དད་མེད་པར་ནི་ལྷན་ཅིག་ཏུ་གནས་པ་ཅན་ཡིན་པའི་སྒོ་ནས་འབྱུང་བ་ལ་བརྟེན་པར་བཤད་པའི་ཕྱིར་རོ། ། དེ་བཞིན་དུ་འབྱུང་བ་དང་ཆགས་སོགས་རྟེན་དང་བརྟེན་པ་ཉིད་ཀྱང་ཡིན་པར་རྟོག་ན་མི་འཐད་དེ། ཆགས་སོགས་ཆོས་ཅན། འབྱུང་བ་དང་དུས་མཉམ་གྱི་གཟུགས་བཞིན་དུ་འབྱུང་བ་དང་རྟེན་དང་བརྟེན་པའི་ངོ་བོར་སོ་སོར་ངེས་པ་མ་ཡིན་ཏེ། འབྱུང་བ་དང་རྫས་འབྲལ་རུང་ཚོགས་པ་ཐ་དད་དུ་གནས་པའི་ཕྱིར། རྟ་དང་བ་ལང་བཞིན་ནོ། ། གསུམ་པ་དོན་གཞན་མིན་པའི་བརྟེན་པ་དགག་པ་ནི། གལ་ཏེ་ཆང་ཚ་བར་གྱུར་པ་ན་ཆང་གི་རྫས་མི་ལྡོག་ཀྱང་མྱོས་པ་ལ་སོགས་པའི་ནུས་པ་ལྡོག་པས་ཆང་དང་མྱོས་ནུས་དབྱེར་ཡོད་ཀྱང་ནུས་པ་ཆང་ལ་བརྟེན་པ་བཞིན་མ་ངེས་སོ་ཞེ་ན། ཆང་གིས་མྱོས་པའི་ནུས་པ་ཆོས་ཅན།
ཆང་དང་ལྷན་ཅིག་དོན་དམ་པར་རྟེན་དང་བརྟེན་པ་མིན་ཏེ། ཆང་གི་དངོས་པོ་ལས་དོན་གཞན་མ་ཡིན་པར་ཆང་ཉིད་ཡིན་པའི་ཕྱིར། མ་གྲུབ་སྟེ། ཆང་གནས་ཀྱང་དེ་ལྡོག་པའི་ཕྱིར་ཞེ་ན། ཆང་ཚ་བར་གྱུར་པའི་གནས་སྐབས་ན་ཆོས་ཅན། ནུས་པར་མ་ཟད་རྟེན་ཆང་གི་དངོས་པོ་ཡང་འཇིག་པར་འགྱུར་གྱི་གནས་པ་མ་ཡིན་པར་ཐལ། ཆང་དང་རྫས་དབྱེར་མེད་ཀྱི་ནུས་པ་མི་གནས་པའི་ཕྱིར། དེ་ལྟ་མིན་པར་མ་ངེས་ན་དེ་ཆོས་ཅན། བརྟེན་པ་པོ་མྱོས་པའི་ནུས་པ་འཇིག་པ་སྟེ་ལྡོག་པ་མ་ཡིན་པར་ཐལ། མྱོས་ནུས་ཡོད་པར་རུང་བའི་རྟེན་ཆང་ཚ་བར་གནས་པའི་ཕྱིར་རོ། །
གལ་ཏེ་ཆང་དང་མྱོས་ནུས་དོན་གཞན་མིན་པ་དེ་དང་མཚུངས་པར་འབྱུང་སེམས་ཀྱང་དོན་གཞན་མིན་ནོ་ཞེ་ན། འབྱུང་སེམས་ཅན་རྫས་གཅིག་མིན་པར་ཐལ། ངོ་བོ་ཐ་དད་པ་ཉིད་ཁོ་ནའི་ཕྱིར་ཏེ། སྣང་བ་སྟེ་རྣམ་པ་ཐ་དད་ཅན་གྱི་བློ་མ་འཁྲུལ་པས་ངོ་བོ་ཐ་དད་དུ་རྟོགས་པའི་ཕྱིར་རོ། ། བཞི་པ་ཡིད་ཤེས་ལུས་ལ་བརྟེན་པ་དགག་པ་ནི། སེམས་ལུས་ལ་བརྟེན་ན་ཡིད་ཤེས་ཆོས་ཅན། ཇི་སྲིད་ལུས་གནས་སྐབས་གཅིག་ལ་གནས་ལ་གཞན་དུ་མ་གྱུར་གྱི་བར་དུ་དེའི་ངོ་བོ་སྟེ་རྣམ་པ་མཚུངས་པར་འགྱུར། དེའི་བར་དུ་དེའི་རྣམ་པ་གཅིག་པ་ཉིད་དུ་བྱེད་པའི་རྒྱུའམ་རྟེན་མཚུངས་པའི་ཕྱིར་རོ། ། དཔེར་ན་ལུས་ལ་བརྟེན་པའི་གཟུགས་སོགས་བཞིན་ནོ། ། ཅི་སྟེ་རྟེན་གཅིག་ཀྱང་དོན་གཞན་དང་གཞན་གྱི་རྐྱེན་གྱིས་ཡིད་གཞན་དུ་འགྱུར་བའི་ཕྱིར་མ་ངེས་ཤེ་ན།
རྣམ་པར་རྟོག་པ་ནི་ཆོས་ཅན། རྐྱེན་ཕྱི་རོལ་དོན་གྱི་གཞན་དབང་ཅན་ཉིད་གང་ཡིན་ཏེ་མིན་པར་ཐལ། ཕྱི་རོལ་ལ་མི་ལྟོས་པར་བག་ཆགས་ལས་སྐྱེ་བའི་ཕྱིར་རོ། ། གང་གི་ཚེ་རྟེན་ཕྱི་རོལ་ཡུལ་ལ་ལྟོས་པ་མེད་པར་ཤེས་པ་སྐྱེ་བར་འདོད་པ་དེའི་ཚེ་སྐྱེས་བུ་ཆོས་ཅན། ལུས་མ་གྱུར་ཀྱང་ཡིད་རྣམ་པ་གཞན་དུ་འགྱུར་བ་མི་འགལ་ཏེ། ཤེས་པ་རྣམ་པ་མཚུངས་པ་ཅན་འགའ་ཞིག་ལས་རྣམ་པ་མི་མཚུངས་པ་ཅན་གྱིས་ཤེས་པ་འགའ་ཞིག་སྐྱེ་བ་ཡིན་པའི་ཕྱིར་ཏེ། ཤེས་པ་རྣམ་པ་མཚུངས་པ་འགའ་ཞིག་མི་མཚུངས་པ་འགའ་ཞིག་གི་བག་ཆགས་སད་པའི་རྒྱུར་འགྱུར་བ་དེས་ནའོ། ། གཉིས་པ་ཤེས་པ་ཡོད་པའི་རྟགས་ཀྱིས་ཉེར་ལེན་སྔོན་སོང་བསྒྲུབ་པ་ནི། བཤད་མ་ཐག་པའི་ཚུལ་གྱིས་སེམས་ཅན་ཐོག་མེད་ཡིན་པར་མ་ཟད་རྒྱུན་སྔར་མེད་མི་སྐྱེ་བའང་གྲུབ་སྟེ། སྐྱེས་མ་ཐག་གི་རྣམ་ཤེས་ཆོས་ཅན།
ཤེས་པ་སྔ་མའི་ཉེར་ལེན་ཅན་དུ་གྲུབ་སྟེ། རྣམ་ཤེས་རིགས་མཐུན་ལས་སྐྱེའི་རྣམ་ཤེས་མིན་པ་རིགས་མི་མཐུན་པ་ཁྱོད་ཀྱི་ཉེར་ལེན་མིན་པར་ལས་སྐྱེ་བ་མིན་པའི་ཕྱིར། འང་གིས་ལུས་ཀྱི་རྒྱུ་ཅན་ཡིན་ན་ཆགས་སོགས་ཅིག་ཅར་སྐྱེ་བར་ཐལ་བར་སྡུད་དོ། ། གལ་ཏེ་གྲངས་ཅན་ན་རེ། འབྱུང་བ་དང་རྩྭ་སོགས་སེམས་དང་གླང་པོ་ཆེའི་བདག་ཏུ་གསལ་བར་མ་གྱུར་པ་དེ་ལྟ་ནའང་འབྱུང་བའི་དངོས་པོ་ཐམས་ཅད་ནི་འབྲས་བུ་རྣམ་ཤེས་པའི་ངོ་བོར་ལྡན་པའི་ཕྱིར་དང་། གླང་པོའང་རྩྭ་ལ་སོགས་པའི་ཟས་ཡོངས་སུ་གྱུར་པ་ཐོབ་པ་ཅན་ཡིན་པས་སྔར་གྱི་རྟགས་དེས་བསྒྲུབས་པ་ནི་འདོད་པ་གྲུབ་པ་ཉིད་དོ་ཞེ་ན། གྲུབ་པ་ལ་བསྒྲུབས་པའང་མིན་ཏེ། ཅི་ནུས་པའི་ངོ་བོར་གནས་པའི་སེམས་དང་གླང་པོ་དེ་ཉིད་མངོན་པར་གསལ་བའི་སེམས་དང་གླང་པོ་དེ་ཉིད་དམ། དོན་གཞན་ཡིན། དང་པོ་ལྟར་ན་འདི་ལྟར་རྒྱུ་རྩྭ་མཆོག་གི་རྩེ་ན་འབྲས་བུ་གླང་ཆེན་བརྒྱ་སྔོན་རྒྱུའི་ཚེ་གསལ་བར་མ་མཐོང་ན་ཡང་རང་གི་ངོ་བོ་མ་དམིགས་པར་ཡོད་དོ་ཞེས་འདོད་པ་དེ་ཤིན་ཏུ་སྲིད་པ་མིན་པས་བླུན་པའི་ཕྱིར་གྲངས་ཅན་ཕྱུགས་དང་འདྲ་བ་ལས་གཞན་ངོ་ཚ་དང་བཅས་པ་སུ་ཞིག་དེ་སྐད་དུ་བརྗོད་པའི་འབད་རྩོལ་བྱེད་དེ་མི་བྱེད་དོ། །
གལ་ཏེ་ཡོད་ན་སེམས་དང་གླང་པོ་ཆོས་ཅན། ནུས་པའི་གནས་སྐབས་ནའང་ཕྱིས་བཞིན་དུ་རང་གི་ངོ་བོ་འབྱུང་བ་དང་རྩྭ་རྩེར་གསལ་བར་དམིགས་པར་འགྱུར། ནུས་པའི་གནས་སྐབས་ནའང་ཕྱིས་ཀྱི་རང་གི་ངོ་བོ་འབྱུང་བ་དང་རྩྭ་རྩེར་གསལ་བར་དམིགས་པ་དེ་ཉིད་ཡིན་པའི་ཕྱིར། གཞན་ཡིན་ན་སྔར་གྱི་ནུས་པའི་གནས་སྐབས་ཀྱི་འབྱུང་བ་དང་རྩྭ་རྩེའི་བདག་ཉིད་ཀྱི་རྒྱུ་ནི་ཆོས་ཅན། བརྒྱར་རྣམ་པར་ཕྱེ་ཞིང་བརྟགས་ན་ཡང་ཇི་ལྟར་དེ་ནི་མངོན་པར་གསལ་བའི་སེམས་དང་གླང་པོ་ཆེའི་ངོ་བོར་ཡོད་པར་འགྱུར་ཏེ་མི་འགྱུར་བར་ཐལ། མངོན་པར་གསལ་བའི་སེམས་དང་གླང་པོའི་ངོ་བོ་གང་ཞིག་གསལ་བར་སྣང་བར་འགྱུར་བའི་ངོ་བོ་དེ་ནི་མི་སྣང་བས་གསལ་བ་དེའི་ངོ་བོ་མིན་པའི་ཕྱིར། མེའི་གཟུགས་དང་ཆུ་བཞིན་གྲུབ་སྟེ་ཕྱིས་གསལ་བའི་ངོ་བོ་དེ་ལས་རྫས་གཞན་ཡིན་པའི་ཕྱིར་རོ། ། གཉིས་པ་ལ་གསུམ་གྱི་དང་པོ་ཐལ་བ་དགོད་པ་ནི། སེམས་ཅན་ཐོག་མེད་དུ་གྲུབ་པ་མིན་གྱི་སེམས་ཅན་སྔ་མ་མེད་པ་སྐྱེ་བའི་ཚུལ་འབྱུང་བ་ལས་སེམས་ཅན་དུ་ཁས་ལེན་ཞིང་ཆགས་སོགས་ཀྱང་རིགས་འདྲའི་རྒྱུ་ལ་མི་ལྟོས་པར་ལུས་ཀྱི་ཆོས་ཡིན་པར་འདོད་པ་ལ་མངལ་དུ་ཆགས་མ་ཐག་པའི་སྐྱེས་བུ་ཆོས་ཅན། ཆགས་སོགས་ཆེ་འབྲིང་ཆུང་གསུམ་དང་ལྡན་པའི་ངེས་པ་མེད་པར་ཐལ་བར་འགྱུར།
སྐྱེ་བ་སྔ་མ་མེད་པར་བྱུང་ཞིང་རིགས་འདྲ་སྔོན་དུ་མ་སོང་བའི་ཆགས་སོགས་ལུས་ཀྱི་ཆོས་སུ་གྱུར་པ་དང་ལྡན་པའི་ཕྱིར་རོ། ། གཉིས་པ་ཁྱབ་པ་བསྒྲུབ་པ་ལ་གཉིས་ཀྱི་དང་པོ་ཆགས་སོགས་ངེས་པའི་སྒྲུབ་བྱེད་དགག་པ་ནི། གལ་ཏེ་མ་ངེས་ཏེ་སྐྱེས་བུ་འགའ་ཞིག་ཀྱང་ཆགས་སོགས་ཀྱི་རྒྱུ་འབྱུང་བའི་བདག་ཉིད་ལས་མི་འདས་པའི་ཕྱིར་སྐྱེས་བུ་ཀུན་ཆགས་སོགས་དང་ལྡན་པས་ཆགས་བྲལ་མེད་དོ་ཞེ་ན། སྐྱེས་བུ་ཆོས་ཅན། ལུས་སེམས་འབྱུང་བའི་ཆོས་མདོག་དབྱིབས་དབང་པོ་སོགས་ཀྱི་ཁྱད་པར་རྣམས་མཚུངས་པར་ཐལ། དེ་དག་གི་རྒྱུའི་བདག་ཉིད་ལས་མ་འདས་པའི་ཕྱིར། གཞན་ཡང་སྐྱེས་བུ་ཐམས་ཅད་ཆོས་ཅན། འདོད་ཆགས་ཆེ་ཆུང་མཚུངས་པར་འགྱུར་ནས་ཆེ་ཆུང་གི་ཁྱད་པར་ཅན་མ་ཡིན་པར་ཐལ། ཆགས་པའི་དངོས་རྒྱུ་འབྱུང་བ་ལ་ཁྱད་པར་མེད་པའི་ཕྱིར། གལ་ཏེ་རྟགས་གྲུབ་པ་མིན་ཏེ།
འབྱུང་བའི་ཁྱད་པར་ཕུལ་དུ་བྱུང་བ་དང་འགྲིབ་པ་ལ་ཆགས་སོགས་ཁྱད་པར་དུ་འགྱུར་བའི་ཕྱིར་ཞེ་ན། དེ་ལྟ་ན་དངོས་རྒྱུ་འབྱུང་བ་རྣམས་ཀྱི་འབྲས་བུ་སྲོག་ཆགས་ལ་སྲོག་ལྡན་དང་ཆེས་སྲོག་ལྡན་དང་ཆེས་ཤིན་ཏུ་སྲོག་ལྡན་ཞེས་པའི་ཁྱད་པར་མེད་ཀྱང་། འབྱུང་བའི་ཁྱད་པར་ཕུལ་དུ་བྱུང་བ་ལ་བརྟེན་ནས་འདི་ཆགས་ཅན་དང་ཆེས་ཆགས་ཅན་ནམ་ཆེས་ཤིན་ཏུ་ཆགས་ཅན་དུ་འགྱུར་བ་གང་ཡིན་པའི་རྒྱུ་འབྱུང་བ་དེ་ནི་ཆོས་ཅན། དེ་རྒྱུན་ཆད་པ་ལས་སྐྱེས་བུ་ལ་ཆགས་སོགས་དེ་སྔར་ཡོད་པ་ལས་ཕྱིས་དེ་མེད་པ་སྲིད་པར་འགྱུར། ཆགས་སོགས་ཀྱི་རྒྱུ་གང་ཞིག ཕུལ་དུ་བྱུང་བ་དང་འགྲིབ་པ་བཞིན་ཏེ་དེ་དང་ལྡན་པའི་འབྱུང་བ་ཡིན་པའི་ཕྱིར། གལ་ཏེ་ཆགས་སོགས་ཀྱི་རྒྱུ་འབྱུང་བ་འཕེལ་འགྲིབ་ཐ་དད་ཡོད་ཀྱང་ཆགས་སོགས་ཀྱི་རྒྱུ་མཚུངས་པ་སྟེ་རྒྱུ་འབྱུང་བ་སྤྱིའི་བདག་ཉིད་མི་ལྡོག་ཅིང་མི་ཟད་པའི་ཕྱིར། ཆགས་བྲལ་འགའ་ཞིག་ཀྱང་སྲིད་པ་མིན་ནོ་ཞེ་ན། སྐྱེས་བུ་ཀུན་ལ་ཡོད་པའི་འདོད་ཆགས་ཆོས་ཅན། ཆེ་ཆུང་འདྲ་བར་འགྱུར།
བདག་ཉིད་འདྲ་བར་བསྐྱེད་པའི་རྒྱུ་འདྲ་བའི་ཕྱིར། དཔེར་ན་ཁྲ་མོ་ལ་སོགས་པ་ལ་ལར་བ་ལང་གི་རིགས་གཅིག་ཏུ་མཚུངས་པའི་བདག་ཉིད་ལས་བྱུང་བའི་བ་ལང་གི་ཤེས་པ་ལ་བ་ལང་དང་ཆེས་ཤིན་ཏུ་བ་ལང་གི་ཁྱད་པར་མེད་པ་བཞིན་ཏེ། འདི་ནི་རྒྱང་འཕན་པ་ལས་གཞན་གྱི་གཞུང་གི་སྒོ་ནས་བསྟན་པ་ཡིན་ལ། ཚུ་རོལ་མཛེས་པ་རང་གི་གྲུབ་མཐའ་འདིར་ཡང་ས་སོགས་འབྱུང་ཆེན་མཚུངས་པ་ལས་བྱུང་བའི་སྲོག་ཆགས་ཉིད་དང་སོགས་པས་ཆེས་སྲོག་ཆགས་དང་ཆེས་ཤིན་ཏུ་སྲོག་ཆགས་ཀྱི་ཁྱད་པར་གྱི་རིམ་པ་ལ་ལར་ཡོད་པ་མ་ཡིན་པ་བཞིན་ནོ། ། གཉིས་པ་ཁྱབ་པ་མེད་པའི་རྩོད་པ་སྤང་བ་ནི། དེ་ནི་ཕུལ་བྱུང་འགྲིབ་པ་ཞེས་པ་མ་ངེས་ཏེ། དྲོ་བ་ཆེ་ཆུང་གི་རིམ་པའི་ཁྱད་པར་ཡོད་ན་ཡང་དྲོ་བ་གཏན་མེད་པའི་ཆོས་ཅན་ནམ་ཡོན་ཏན་ཅན་གྱི་མེ་འགའ་ཡང་ཡོད་པ་མིན་པ་དེ་བཞིན་དུ་འདིར་ཡང་འབྱུང་བ་ཕུལ་དུ་བྱུང་མ་བྱུང་ལས་ཆགས་སོགས་ཀྱི་རྒྱུ་འཕེལ་འགྲིབ་དང་ལྡན་པ་ཡོད་ན་ཡང་ཆགས་བྲལ་འགའ་ཡང་མེད་ཅེ་ན། དྲོ་བ་ཆོས་ཅན། རང་ལས་དོན་གཞན་མེ་ལ་འཕེལ་འགྲིབ་དང་ལྡན་པའི་མེའི་ཆོས་སུ་གྱུར་པའི་སྒོ་ནས་མེ་ལ་མེད་པར་འགྱུར་བ་ཅན་མིན་ཏེ། དེ་ཉིད་མེ་མིན་པས་རང་ལས་དོན་གཞན་རང་གི་ཆོས་ཅན་ནམ་ཡོན་ཏན་ཅན་དུ་གྱུར་པའི་མེ་མི་སྲིད་པའི་ཕྱིར་ཏེ།
དྲོ་བ་ལས་དོན་གཞན་པའི་མེའི་རྫས་བཀག་པ་ཡང་རྫས་འགོག་པའི་གཏན་ཚིགས་གཞན་དུ་བསྟན་པ་ལས་རྟོགས་པར་བྱའོ། ། དེས་ན་ཆགས་སོགས་དེ་དག་ཆོས་ཅན། སྲོག་ཆགས་དེའི་ཁྱད་པར་ནི་ལ་ལར་རྒྱུན་ཆད་པར་འགྱུར་བ་སྲིད་པར་ཐལ། ཡོན་ཏན་ཅན་ནམ་ཆོས་ཅན་སྲོག་ཆགས་ལས་གཞན་དུ་ཡོད་པའི་སྲོག་ཆགས་ཀྱི་ཡོན་ཏན་ནམ་ཆོས་གང་ཞིག འཕེལ་འགྲིབ་ཀྱི་ཁྱད་པར་ཐ་དད་པའི་རིམ་པ་དང་ལྡན་པའི་ཕྱིར། ཆོས་ཅན་བུམ་སྣམ་ལ་ཆོས་དཀར་པོ་ཉིད་བཞིན་ནོ། ། ཅི་སྟེ་གཟུགས་དྲི་རོ་རེག་བྱ་ལུས་ལ་སྔ་ན་མེད་པ་འབྱུང་བའི་ལུས་ཀྱི་ཆོས་ཡིན་ཡང་། དེ་མེད་པ་མི་སྲིད་པ་བཞིན་དུ་ལུས་ཀྱི་ཆོས་ཆགས་སོགས་ཀྱང་དེ་ལྟར་མཚུངས་པས་སྔ་ན་མེད་པ་འབྱུང་བ་ལས་ཞེས་པ་མ་ངེས་ཤེ་ན། ཆགས་པ་དང་ཡིད་བདེ་ཆོས་འབྱུང་བ་དང་གཟུགས་དྲི་རོ་སོགས་ཀྱི་སྤྱི་ལྷན་ཅིག་གནས་པར་ངེས་པ་བཞིན་དུ། ལུས་དང་འབྲལ་མི་ཤེས་སུ་གནས་པར་ངེས་པ་མིན་པར་ཐལ།
ཁྱོད་ལུས་དང་ལྷན་ཅིག་གནས་པའི་ངེས་པ་མེད་ཅིང་། སྔ་ན་མེད་པ་འབྱུང་བ་ལས་སྐྱེ་བ་ཡིན་པའི་ཕྱིར། ཁྱབ་པ་ཡོད་གཟུགས་སོགས་ཀྱི་སྤྱི་དེ་དག་འབྱུང་བ་དང་དབྱེར་མེད་པ་སྟེ་ལྷན་ཅིག་གནས་པར་ངེས་པར་འཇུག་པའི་ཕྱིར་རམ། ཁྱོད་ཀྱི་གཞུང་གིས་འབྱུང་བ་ཉིད་གཟུགས་སོགས་ཡིན་པས་གཟུགས་སོགས་དེ་དག་འབྱུང་བ་དང་དབྱེར་མེད་པར་འདོད་པའི་ཕྱིར་རོ། ། གལ་ཏེ་འབྱུང་གཟུགས་དབྱེར་མེད་ཡིན་པ་དེ་དང་མཚུངས་པར་ཆགས་པ་དང་བདེ་སོགས་འབྱུང་བ་དང་དབྱེར་མེད་པས་རྟགས་མ་གྲུབ་བོ་ཞེ་ན། སྣང་བ་ཐ་དད་ཅན་རྟོགས་ཞེས་སོགས་སུ་བཤད་ཟིན་ལ། དེ་དག་དབྱེར་མེད་པའི་སྐྱོན་ཡོད་པ་མིན་ཏེ། ཡིན་ན། ཆགས་སྡང་སོགས་ཆོས་ཅན། ལྷན་ཅིག་ཅིག་ཅར་དུ་སྐྱེ་བར་ཐལ།
འབྱུང་བ་གོ་རིམ་མེད་པ་དང་དབྱེར་མེད་ཀྱི་རང་བཞིན་ཡིན་པའི་ཕྱིར། ཅི་སྟེ་ལྷན་ཅིག་བྱེད་རྐྱེན་ཕྱི་རོལ་གྱི་ཡུལ་ལ་ལྟོས་པས་ཅིག་ཅར་མི་སྐྱེ་ཞེ་ན། དེ་ཆོས་ཅན། ཕྱི་རོལ་ཡུལ་ཡང་ངེས་པར་དངོས་སུ་སྐྱེད་བྱེད་མ་ཡིན་ནོ། ། ཕྱི་རོལ་ཉེ་བ་མེད་ཀྱང་རྣམ་པར་རྟོག་པས་སྒྲོ་བཏགས་པའི་ཡུལ་ཅན་ཉིད་ཡིན་པའི་ཕྱིར་རོ། ། གསུམ་པ་འཇུག་བསྡུ་བ་ནི། ཁྱེད་ལྟར་ན་ཆགས་སོགས་ཆོས་ཅན། སྐྱེ་བའི་ངེས་པ་མེད་པར་ཐལ། རྒྱུ་མེད་པའི་ཕྱིར་ཏེ་སྐལ་མཉམ་རིགས་འདྲའི་རྒྱུ་དང་བྲལ་ལ། ཤེས་པ་མིན་པའང་རྒྱུ་ཡིན་པ་བཀག་པའི་ཕྱིར།
མ་གྲུབ་སྟེ། འབྱུང་བ་རྒྱུ་ཡིན་པས་ཤེ་ན། ཆགས་སོགས་ཀྱི་བློ་རྣམས་ཀུན་ཆོས་ཅན། སྔ་ཕྱི་ཐམས་ཅད་དུས་ཀུན་གྱི་ཚེ་སྐྱེ་བར་འགྱུར། དེའི་རྒྱུ་མ་ཚང་བ་མེད་པ་ནི་རྟག་ཏུ་ཉེ་བའི་ཕྱིར་རོ། ། གསུམ་པ་བདེན་པའི་རྣམ་པ་བརྗོད་པ་ནི། འཁོར་བ་ཅན་གྱི་སྡུག་བསྔལ་དེ་ནི་ཆོས་ཅན། མི་རྟག་སྟེ། རེས་འགའ་སྐྱེ་བར་དམིགས་པའི་ཕྱིར་དང་། ཉེར་ལེན་གྱི་ཕུང་པོ་ལྔ་ཆོས་ཅན།
སྡུག་བསྔལ་བ་ཡིན་ཏེ། ཉེས་པ་བདག་ཆགས་སོགས་ཀྱི་རྟེན་བྱེད་པས་ཟག་པ་དང་བཅས་པའི་ཕྱིར། ཡང་དེ་ཆོས་ཅན། སྡུག་བསྔལ་བ་ཡིན་ཏེ། རྒྱུ་ལས་ཉོན་གྱི་གཞན་དབང་ཅན་ཡིན་པའི་ཕྱིར། དེ་ཆོས་ཅན། བདག་མིན་ཏེ། མི་རྟག་དུ་མ་གཞན་དབང་ཅན་ཡིན་པའི་ཕྱིར་དང་། བདག་གིས་བྱིན་གྱིས་བརླབས་པའི་བདག་གི་བ་མིན་པའི་སྟོང་པ་ཡིན་ཏེ། བདག་དེ་བྱིན་གྱིས་རློབ་པ་པོའང་མིན་པའི་ཕྱིར་ཏེ།
བདག་ཏུ་བཏགས་པ་ཆོས་ཅན། ཕུང་པོ་ལ་བྱིན་གྱིས་རློབ་པའང་མིན་པར་ཐལ། ཕུང་པོའི་རྒྱུ་མིན་པའི་ཕྱིར། རྟགས་གྲུབ་སྟེ། དེ་རྟག་པ་ཡིན་པས་ནའང་ཇི་ལྟར་སྐྱེད་བྱེད་ཡིན་ཏེ་མིན་པ་ཁོ་ནའང་ཞེས་མང་དུ་བཤད་ཟིན་ཏོ། ། རྟག་པ་རྒྱུ་མིན་པ་དེའི་ཕྱིར་རྟག་པ་གཅིག་ཆོས་ཅན། དེ་ལས་འབྲས་བུ་དུ་མ་ནི་དུས་ཐ་དད་པར་སྐྱེ་བར་མི་འགྱུར་ནས་ཅིག་ཅར་སྐྱེ་བར་ཐལ། ཅིག་ཅར་བསྐྱེད་པའི་རྒྱུ་ཚང་བའི་ཕྱིར། གཞན་ཡང་འབྲས་བུ་དབང་ཤེས་ལྔ་ཆོས་ཅན། དབང་ཡིད་ལས་གཞན་པའི་རྒྱུ་གཞན་ཡོད་དེ།
རྒྱུ་གཞན་དབང་ཡིད་དག་ནི་ཚོགས་ནའང་རྒྱུ་གཞན་ཞིག་མ་ཚང་བས་ཁྱོད་སྐྱེ་བ་མེད་པའི་ཕྱིར་ཞེས་རྗེས་སུ་དཔོག་པར་འགྱུར་ན་ཡང་། བདག་ཆོས་ཅན། ཕུང་པོ་ལ་ཕན་འདོགས་པ་པོར་མི་རིགས་ཏེ། རྟག་པ་ཡིན་པས་རྟག་པ་རྣམས་ལོག་ཅིང་མ་ཚང་བ་ལས་ཕུང་པོ་ལྡོག་པ་དེ་ནི་ཡོད་པ་མིན་པའི་ཕྱིར་རོ། ། གཉིས་པ་རྒྱུ་ཀུན་འབྱུང་ལ་དྲུག་གི་དང་པོ་སྡུག་བསྔལ་རྒྱུ་མེད་མིན་པར་གྲུབ་པ་ནི། ཇི་སྐད་བཤད་པའི་སྡུག་བསྔལ་འདི་ཆོས་ཅན། རྒྱུ་བཅས་ཉིད་དུ་གྲུབ་སྟེ། རེས་འགའ་སྐྱེ་བ་ཉིད་ཡིན་པས་ནའོ། ། དེ་ལྟ་མིན་པར་རྒྱུ་མེད་ན་དུས་རྟག་ཏུ་ཡོད་པར་ཐལ། དུས་ཐམས་ཅད་དུ་རྒྱུ་གཞན་ལ་མི་ལྟོས་པར་རང་དབང་དུ་འབྱུང་བའི་ཕྱིར།
སྐྱེ་བར་འདོད་པའི་དུས་ནའང་སྐྱེ་བ་མེད་པར་འགྱུར། དེའི་དུས་ནའང་རྒྱུ་ལ་མི་ལྟོས་པར་རང་དབང་དུ་སྐྱེ་བ་མི་སྐྱེ་བའི་དུས་ཁྱད་པར་མེད་པའི་ཕྱིར། ཇི་ལྟར་ཚེར་མ་དང་པདྨའི་སྡོང་བུ་ལ་སོགས་ཀྱི་རྣོ་བ་ཉིད་དང་སོགས་པས་དབྱིབས་ཁ་དོག་འཇམ་རྩུབ་སོགས་རྒྱུ་མེད་པ་དེ་ལྟར་སྡུག་བསྔལ་འདི་དག་རྒྱུ་མེད་པར་འགྱུར་ཞེས་ནི་རང་བཞིན་དུ་སྨྲ་བ་ཁ་ཅིག་རབ་ཏུ་བརྗོད་དོ། ། དེ་ལྟར་ན་ཚེར་མའི་རྣོ་སོགས་དེ་རྣམས་ཆོས་ཅན། རྒྱུ་ཡོད་དེ། རང་ལ་ཕན་བྱེད་ས་བོན་སོགས་ཡོད་མེད་ཀྱི་རྗེས་སུ་འགྲོ་ལྡོག་བྱེད་པ་དེ་ནི་དེ་ལའང་ཡོད་པའི་ཕྱིར། ཁྱབ་པ་ཡོད་སྔ་མ་གང་ཡོད་པ་ཉིད་ན་ཕྱི་མ་གང་སྐྱེ་བའམ། སྔ་མ་གང་འགྱུར་བ་ནའང་རྣམ་པར་འགྱུར་བ་སྟེ་ལོག་ན་ལྡོག་པ་དེ་ནི་ཕྱི་མ་དེའི་རྒྱུར་སངས་རྒྱས་པ་སོགས་ཀྱིས་རབ་ཏུ་བརྗོད་པས་སོ། ། དེ་ལྟ་ན་རེག་པ་མིག་ཤེས་ཀྱི་རྒྱུར་ཐལ་བས་མཚན་ཉིད་དེ་འཁྲུལ་ཞེ་ན། རེག་པར་བྱ་བའི་འབྱུང་བ་ཆོས་ཅན།
བརྒྱུད་པས་གཟུགས་མཐོང་བའི་མིག་ཤེས་ལ་ནི་རྒྱུ་མཚན་ཏེ་རྒྱུ་ཡིན་ཏེ། གཟུགས་དེའི་རྒྱུ་ཉིད་ཡིན་པའི་ཕྱིར་རོ། ། གཉིས་པ་རྟག་པའི་རྒྱུ་ལས་སྐྱེ་བ་དགག་པ་ནི། རྒྱུ་བཅས་ཡིན་ཡང་སྡུག་བསྔལ་ཆོས་ཅན། དབང་ཕྱུག་དང་གཙོ་བོ་ལ་སོགས་པ་རྟག་པ་ལས་ཀྱང་འབྱུང་བ་སྲིད་པ་མིན་པར་ཐལ་ཏེ། རྟོག་པ་རྣམས་ཅུང་ཟད་ཀྱང་ཡོད་པ་མིན་ཞེས་རྒྱུར་སྨྲ་བ་སྐབས་གཞན་དུ་བཀག་ཡིན་པའི་ཕྱིར། ཀྱང་གིས་སྐབས་འདིར་དགག་པ་གཟུང་ངོ་། ། ཡོད་ཀྱང་རྟག་པ་རྣམས་ཆོས་ཅན། དེ་ལས་སྡུག་བསྔལ་འབྱུང་བ་མ་ཡིན་ཏེ། འབྲས་བུ་ལ་ནུས་པ་མེད་པའི་ཕྱིར།
གསུམ་པ་སྲེད་པ་སྐྱེ་རྒྱུ་ཡིན་པར་བསྒྲུབ་པ་ནི། སྡུག་བསྔལ་ཆོས་ཅན། མི་རྟག་པའི་རྒྱུ་ཅན་ཡིན་ཏེ། རྒྱུ་ཡོད་ཅིང་རྟག་པའི་རྒྱུ་ཅན་མིན་ལ། དཔྱད་ན་དེའི་རྒྱུ་སྐྱེ་བའི་སྲིད་པ་ལས་གཞན་མིན་པ་དེའི་ཕྱིར་ན། ཡང་སྲིད་ལེན་པའི་མི་ལ་སོགས་པའི་སྲོག་ཆགས་རྣམས་ཆོས་ཅན། སྲིད་པའི་གནས་དང་གནས་སྐབས་དང་ཉེར་འཁྲོ་དང་གྲོགས་སོགས་འདོད་པའི་སྲེད་པ་སྐྱེ་བའི་མཚན་ཉིད་ཅན་གྱི་སྡུག་བསྔལ་གྱི་རྒྱུར་ཡོད་པ་ཡིན་ཏེ། གང་གི་ཕྱིར་སྐྱེ་བ་ལེན་པའི་སྔ་རོལ་ནས་སེམས་ལྡན་གང་ཞིག་གཞན་གྱི་ཁྲིད་པ་མིན་པར་བགྲོད་བྱའི་ཡུལ་གྱི་ཁྱད་པར་སྐྱེ་བའི་གནས་དང་གནས་སྐབས་སོགས་ཡོངས་སུ་ལེན་ཞིང་འཛིན་པ་ནི། དེ་དག་ཐོབ་འདོད་ཀྱི་བསམ་པ་སྲེད་པ་དེ་སྔོན་དུ་སོང་བས་བྱས་པའི་ཕྱིར་རོ། ། གནས་སོགས་ནི་རིམ་པ་ལྟར་མངལ་སོགས་དང་ལྷ་མི་སོགས་དང་ཙན་དན་གུར་ཀུམ་དང་གོས་སོགས་དང་སེམས་ཅན་སོགས་ཡིན་ནོ། །
དེ་སྐད་དུའང་དེ་ལ་སྡུག་བསྔལ་ཀུན་འབྱུང་འཕགས་པའི་བདེན་པ་གང་ཞེ་ན། གང་སྲིད་པ་འདི་ནི་ཡང་སྲིད་པར་འབྱུང་བ་ཅན་དགའ་བའི་འདོད་ཆགས་དང་བཅས་པ་དེ་དང་དེ་ལ་མངོན་པར་དགའ་བའི་ངང་ཚུལ་ཅན་འདི་ལྟ་སྟེ། འདོད་པའི་སྲེད་པ་དང་། སྲིད་པའི་སྲེད་པ་དང་། འཇིག་པའི་སྲེད་པ་ཡིན་ནོ་ཞེས་སོ། ། དེ་ལ་བཤད་མ་ཐག་པ་སྐྱེ་གནས་སུ་འགྲོ་བའི་སྲེད་པ་དེ་ནི་སྲིད་པའི་འདོད་པ་སྟེ་སྲེད་པ་ཡིན་ལ། དེ་ལྟ་བུ་དང་ལྡན་པས་སྐྱེ་བ་ལེན་པའི་སྲོག་ཆགས་རྣམས་ཆོས་ཅན། བདེ་བ་ཐོབ་འདོད་དང་སྡུག་བསྔལ་འདོར་འདོད་སྔོན་དུ་སོང་བ་ཡིན་ཏེ། གང་གི་ཕྱིར་ཡང་རང་དབང་མེད་པར་ཁྲིད་པ་མིན་བཞིན་དུ་བློ་སྔོན་དུ་སོང་བའི་སྒོ་ནས་སྐྱེ་བའི་གནས་སོགས་ཐོབ་པ་དང་དོར་བའི་ཚུལ་གྱིས་མངལ་སོགས་ཀྱི་སྲིད་པར་འཇུག་པའི་ཕྱིར་རོ། ། བདེ་བ་ཐོབ་འདོད་དང་སྡུག་བསྔལ་བྲལ་འདོད་ཀྱི་སྲེད་པ་དེ་དག་ནི་འདོད་སྲེད་དང་འཇིག་སྲེད་ཡིན་པར་འདོད་པས་སྲེད་པ་དེ་གཉིས་ཀྱང་སྐྱེ་བའི་རྒྱུར་གྲུབ་པ་ལུང་དེ་ལས་སྲེད་པ་གསུམ་སྐྱེ་བའི་རྒྱུར་གསུངས་པའི་དོན་ནི་དེ་ཡིན་ནོ། །
མངོན་པ་ལས། འདོད་ཁམས་དང་། ཁམས་གོང་མ་གཉིས་དང་ཁམས་གསུམ་གྱི་མི་འཆི་བ་ལ་སྲེད་པ་ནི་འདོད་སྲེད་སོགས་གསུམ་དུ་བཤད་དོ། ། བཞི་པ་བདག་ཏུ་ཆགས་པའི་རྒྱུ་ཅན་ཡིན་པ་ནི་དེ་ཆོས་ཅན། བདག་ཏུ་ཆགས་པའི་རྒྱུ་ཉིད་ལས་དེའི་བློ་ཕྱིན་ཅི་ལོག་ཏུ་གྱུར་པ་ཡིན་ཏེ། སྙིང་རྗེ་དང་སེམས་ཅན་གཞན་གྱི་དབང་མིན་པར་ཡང་བློ་སྔོན་དུ་བཏང་ནས་རྟག་བདེ་བདག་དང་བདག་གི་མིན་པའི་དངོས་པོ་དམན་པ་ལ་རྟག་བདེ་བདག་དང་བདག་གི་བར་སྒྲོ་འདོགས་པའི་འདུ་ཤེས་ཕྱིན་ཅི་ལོག་པས་མངལ་ལ་སོགས་པའི་ཡུལ་ཀུན་ལ་རབ་ཏུ་འཇུག་ཅིང་ལེན་པར་འགྱུར་བའི་ཕྱིར། དེས་ན་སྲིད་པ་ཆོས་ཅན། སྲིད་པར་སྐྱེ་བའི་ཀུན་ནས་འཆིང་བའི་རྟེན་ཡིན་ཏེ། ཡང་སྲིད་སྐྱེ་བའི་རྒྱུ་ཡིན་པ་དེའི་ཕྱིར། དེ་བཞིན་དུ་ཆགས་བཅས་འཁོར་བར་སྐྱེ་བ་ཆོས་ཅན།
ཆགས་པའི་རྒྱུ་མཚན་ཅན་ཡིན་ཏེ། ཆགས་པ་ཡོད་ན་དེ་འབྱུང་གི་ཆགས་བྲལ་ལ་ཁྱོད་མ་མཐོང་བའི་ཕྱིར་ཞེ་ན། སློབ་དཔོན་དབྱིག་གཉེན་ལ་སོགས་པ་རྣམས་ཀྱིས་རྟེན་འབྲེལ་གྱི་མདོ་འགྲེལ་དུ། སྲེད་དང་བྲལ་ན་འབྱུང་བ་མེད་ཅེས་གསུངས་སོ། ། ལྔ་པ་ལུས་ལས་ཆགས་པ་འབྱུང་བ་དགག་པ་ནི། དེ་སྐད་བཤད་པ་ནི་ཚུ་རོལ་མཛེས་པ་ན་རེ། ཆགས་བྲལ་སྐྱེ་བ་མ་མཐོང་བས་སྲོག་ཆགས་ཆོས་ཅན། ལུས་ལས་ཀྱང་ནི་འདོད་ཆགས་འབྱུང་སྟེ། ལུས་མེད་པ་ལ་ཆགས་པ་མ་མཐོང་བའི་ཕྱིར་ཞེ་ན། འདོད་ཆགས་ཆོས་ཅན།
ལུས་ལས་འབྱུང་བ་ཡོད་པར་འདོད་དེ། དངོས་སམ་བརྒྱུད་པས་ཕན་འདོགས་པའི་ལུས་འགའ་ཞིག་ལྷན་ཅིག་བྱེད་པའི་རྒྱུ་མཚན་ཏེ་རྒྱུ་ཉིད་དུ་ཁས་བླངས་པའི་ཕྱིར་རོ། ། ཅི་སྟེ་སླར་ལུས་བློའི་རྒྱུ་ཡིན་པ་བཀག་པ་དང་འགལ་ཞེ་ན། ལུས་དེ་ཆགས་པའི་ཉེར་ལེན་གྱི་རྒྱུ་ཉིད་ཡིན་པ་ནི་བསལ་ཞིང་བཀག་པ་ཡིན་ལ། ནིའི་སྒྲས་འདིར་རྐྱེན་དུ་འགྱུར་བར་བསྟན་པས་མི་འགལ་ལོ། ། ཆགས་བྲལ་སྐྱེ་བ་མ་མཐོང་ཕྱིར་ཞེས་པའི་རིགས་པ་འདི་ལུས་ལ་རྗེས་སུ་སྦྱོར་བའི་སྒོ་ནས་ཆགས་པའི་རྒྱུ་ཡིན་པར་འདོད་ན་ནི། སེམས་ཅན་དང་ཆགས་པ་གཉིས་ཕན་ཚུན་རྒྱུ་ཉིད་དུ་ཁས་ལེན་པས། ཚུ་རོལ་མཛེས་པ་བ་རང་ཉིད་ཆོས་ཅན། རང་གི་འདོད་པ་འཇིག་རྟེན་གཞན་མེད་པ་ལ་གནོད་པ་སྨྲས་པར་འགྱུར། སེམས་ཅན་གྱི་རྒྱུན་ཐོག་མེད་དུ་བསྒྲུབ་པའི་རིགས་པ་སྨྲས་པའི་ཕྱིར།
གལ་ཏེ་ཆགས་པ་ཆོས་ཅན། ལུས་ཀྱི་རྒྱུ་མ་ཡིན་ཏེ། ལུས་སྐྱེ་བ་དང་ལྷན་ཅིག་དུས་མཉམ་དུ་འབྱུང་བས་ལུས་གྲུབ་ཟིན་ལ་ཁྱོད་ཀྱིས་ཁྱད་པར་མི་བྱེད་པའི་ཕྱིར་ཏེ། སྲོག་ཆགས་སྐྱེ་བའི་དུས་ཁོ་ན་ལ་མཐོང་གི་སྔར་མིན་པའི་ཕྱིར་ཞེ་ན། དེ་ལྟ་ན་ལུས་ལ་མི་ལྟོས་ལུས་དང་ཕན་ཚུན་རྒྱུ་མིན་རྒྱུ་མེད་ཀྱང་མིན་པས་ན། སེམས་ཅན་སྐྱེས་མ་ཐག་པའི་ཆགས་སོགས་ཆོས་ཅན། སྔར་ཆགས་སོགས་གྲུབ་པར་ཐལ། སྐལ་མཉམ་གྱི་རྒྱུ་ལས་སྐྱེ་བའི་ཆགས་སོགས་མངལ་སོགས་ཡིན་པའི་ཕྱིར་རོ། ། དྲུག་པ་སྐྱེད་པ་རྒྱུ་རུ་འཆད་པའི་རྒྱུ་ནི། སྲོག་ཆགས་མངལ་སོགས་ལེན་པ་ལ་རྟག་སོགས་ཕྱིན་ཅི་ལོག་ཏུ་འཛིན་པའི་མཚན་ཉིད་ཅན་གྱི་མ་རིག་པ་འཇུག་བྱེད་ཡིན་པ་བོར་ནས་ཅིའི་ཕྱིར་སྲེད་པ་རྒྱུར་བསྟན་ཅེ་ན།
ལས་འབྲས་དང་བདེན་པ་མི་ཤེས་པའི་མ་རིག་པ་ཆོས་ཅན། སྡུག་བསྔལ་གྱི་དངོས་རྒྱུར་མ་བརྗོད་དེ། སྲིད་པའི་བརྒྱུད་རྒྱུ་ཡིན་ཡང་སྲེད་པ་མེད་ན་འཁོར་བར་ཁྱོད་ཡོད་ཙམ་གྱིས་སྐྱེ་བ་ལེན་པ་ལ་མི་འཇུག་པའི་ཕྱིར། སྲིད་པ་ཉིད་ཆོས་ཅན། སྲིད་པའི་བར་མ་ཆོད་པ་རྒྱུར་བཤད་དེ། སྲིད་པར་ཕུང་པོའི་རྒྱུད་ནི་སྐྱེ་གནས་ལ་སོགས་པར་འཕེན་པའི་རྩོལ་བ་ཀུན་ནས་སློང་བར་བྱེད་པའི་ཕྱིར་དང་། དེ་མེད་ན་མ་རིག་པ་ཡོད་ཀྱང་མི་འཇུག་ལ་བར་མ་ཆོད་པར་སྐྱེ་བའི་དེ་མ་ཐག་པའི་རྒྱུ་ཡིན་པའི་ཕྱིར། མ་རིག་པ་རྒྱུར་མ་བརྗོད་པ་དེ་ལྟར། ལས་ཀྱང་ཆོས་ཅན། བར་མ་ཆོད་པར་སྡུག་བསྔལ་སྐྱེ་བའི་རྒྱུ་མིན་ཏེ།
སྲེད་པ་དེ་ཡོད་ན་ཁྱོད་སྡུག་བསྔལ་གྱི་རྒྱུར་ཡོད་ལ་རྣམ་གྲོལ་གྱི་སེམས་ལ་ཁྱོད་ཀྱི་ས་བོན་ཡོད་ཀྱང་མ་རིག་པའི་རྡུལ་དང་བྲལ་ཞེས་སྲེད་པ་རླན་གྱིས་མ་བརླན་པ་དེ་སྲིད་དུ་འབྲས་བུ་སྐྱེ་བའི་མཚན་ཉིད་ཅན་སྡུག་བསྔལ་འབྱིན་པ་མེད་པའི་ཕྱིར་རོ། ། གསུམ་པ་ལ་གསུམ་གྱི་དང་པོ་སྡུག་བསྔལ་འགགས་པ་སྲིད་པར་བསྒྲུབ་པ་ནི། ཇི་སྐད་བཤད་པའི་སྡུག་བསྔལ་དེ་ནི་ཆོས་ཅན། གཏན་དུ་མིན་ནས་རྒྱུན་འཆད་པ་སྲིད་དེ། རྒྱུ་དང་ལྡན་པའི་ཕྱིར། ཁྱབ་པ་ཡོད་རྒྱུ་ལ་གེགས་བྱེད་པ་དང་སོགས་པས་མ་ཚང་བ་སྲིད་པའི་ཕྱིར་རོ། ། གཉིས་པ་ཐར་པ་མེད་པའི་རྩོད་པ་སྤང་བ་ལ་དྲུག་གི་དང་པོ་སྲོག་ཆགས་ཐར་པ་མེད་པའི་རྩོད་པ་སྤོང་བ་ནི། བདག་ཏུ་བཏགས་པའི་སྐྱེས་བུ་ཆོས་ཅན། འཁོར་བ་ལས་ཐར་པ་མེད་པར་ཐལ། འཁོར་བའི་ཆོས་ཅན་ཡིན་པའི་ཕྱིར་ཞེ་ན།
ཐལ་བ་དེ་ཆོས་ཅན། དེས་སངས་རྒྱས་པ་ལ་སྐྱོན་དུ་འགྱུར་བ་མ་ཡིན་ཏེ། ནང་པས་འདོད་པ་དང་རྟགས་མ་གྲུབ་པས་ལན་ཐེབས་པའི་ཕྱིར་ཏེ། འཁོར་བ་དང་གྲོལ་བ་པོའི་བདག་མེད་པའི་ཕྱིར། འོན་ཀྱང་སྡུག་བསྔལ་འབའ་ཞིག་པ་འདི་མ་རིག་པ་སོགས་ཀྱི་རྒྱུ་དང་བཅས་པ་ལས་སྐྱེ་བ་འཁོར་བ་དང་། རྒྱུ་མ་ཚང་བ་ལས་སྐྱེ་བ་ཐར་པ་ཡིན། གཉིས་པ་ཐབས་ལ་འབད་རྩོལ་མེད་པའི་རྩོད་པ་སྤང་བ་ནི། དེ་ལྟ་ན་སྐྱེས་བུ་ཆོས་ཅན། འཁོར་འདས་ལ་འབད་རྩོལ་མི་བྱེད་པར་ཐལ། སྡུག་བདེ་ལ་དོར་ཐོབ་ཀྱི་ཕྱིར་བདག་གིས་འབད་རྩོལ་བྱེད་པ་མ་མཐོང་བའི་ཕྱིར་ཏེ།
བྱེད་པ་པོ་བདག་མེད་པའི་ཕྱིར་ཞེ་ན། གྲོལ་བའི་བདག་ཉིད་ཅན་དེ་ལྟར་མི་མཐོང་བའི་འཕགས་པ་ལ་བརྗོད་ན་འདོད་ལ། ཁོ་བོ་ཅག་ལ་སོགས་པ་བདག་ཆགས་ཅན་ལ་ཟེར་ན་མ་གྲུབ་སྟེ། ཐོས་བྱུང་གི་ཤེས་རབ་ཀྱིས་བདག་མེད་པར་མཐོང་བས་མཐོང་བར་མི་འཇོག་གིས། མངོན་སུམ་དུ་མ་བྱས་པས་ཁོ་བོ་འབད་རྩོལ་བྱེད་དོ་ཞེས་པའི་ངེས་ཤེས་སྐྱེ་བའི་ཕྱིར་ཏེ། བདག་མེད་ཀྱང་རྣམ་ཤེས་ལ་བདག་ཏུ་སྒྲོ་བཏགས་ནས་ཤེས་པ་ཡུལ་འཛིན་པའི་བྱ་བ་དང་བཅས་པ་ན་ཡུལ་མཐོང་ངོ་ཞེས་བརྗོད་པའི་ཕྱིར་རོ། ། དེས་ན་བདག་ཆགས་ཅན་དེ་ནི་ཆོས་ཅན། ཇི་སྲིད་དུ་བདག་ཆགས་མ་བཅོམ་པ་དེ་སྲིད་དུ་ཕུང་པོའི་རྒྱུན་བདག་ཏུ་གཟུང་བདེ་བདེ་བའི་རང་བཞིན་དུ་ནི་གནས་པ་མེད་དེ། བདག་ཆགས་ཡོད་པ་དེ་སྲིད་དུ་བདག་སྡུག་བསྔལ་བར་སྒྲོ་བཏགས་ནས་སྡུག་བསྔལ་གྱིས་ཡོངས་སུ་གདུང་བར་འགྱུར་བའི་ཕྱིར། དེས་ན་དེ་ལྟ་བུ་ཐོས་པ་དང་ལྡན་པར་ཆོས་ཅན།
སྡུག་བསྔལ་ལས་གྲོལ་བ་པོའི་བདག་ནི་མེད་ན་ཡང་སྡུག་བསྔལ་གཞོམ་པ་དང་བདེ་བ་ཐོབ་པའི་ཕྱིར་བརྩོན་པ་སྲིད་དེ། ཉེར་ལེན་གྱི་ཕུང་པོའི་རྒྱུན་ལ་སོག་པ་བདག་དང་བདག་གིར་སྒྲོ་འདོགས་པའི་སྒོ་ནས་ཆགས་པ་དང་ལྡན་པའི་ཕྱིར་རོ། ། གསུམ་པ་ཆགས་བྲལ་འཁོར་བར་གནས་པ་མིན་པ་སྤང་བ་ནི། བདག་ཆགས་ཅན་ལ་དེ་ལྟར་ཡིན་ཡང་། ཆགས་བྲལ་ཆོས་ཅན། འཁོར་བར་མི་གནས་པར་ཐལ། བདག་དང་བདག་གིར་འཛིན་པ་མེད་ཅིང་བདག་ལ་ཕན་འདོགས་པ་ལ་མི་ལྟ་བའི་ཕྱིར་ཞེ་ན། མ་ངེས་ཏེ། འདོད་ཆགས་བྲལ་བའི་འཁོར་བར་གནས་པ་དེ་ནི་ཆོས་ཅན། བདག་བདེ་བའི་ཕྱིར་རམ་སེམས་ཅན་ལ་ཆགས་པའི་ཕྱིར་བཞུགས་པ་མ་ཡིན་ཏེ།
འདུ་བྱེད་ཀྱི་སྡུག་བསྔལ་དམིགས་པའི་བརྩེ་བས་གཞན་དོན་དུའམ། ཡང་ན་སྔོན་བྱས་པའི་ལས་ཀྱིས་འཕངས་པའི་ཕུང་པོའི་རྒྱུན་ངང་གིས་འཇུག་པའི་རྒྱུ་མཚན་གྱིས་འཆིང་བ་མེད་པ་ཅན་དུ་དུས་ཅུང་ཟད་ཅིག་བཞུགས་པའི་ཕྱིར། དེ་བཞིན་དུ་དེ་ཆོས་ཅན། ལས་ཀྱིས་འཕངས་པ་བཞིན་དུ་ཕུང་པོའི་རྒྱུན་གནས་པ་སྲིད་དེ། སྡུག་བསྔལ་གྱི་རྒྱུན་ལས་ཀྱིས་འཕངས་པ་དེ་ལས་ལྡོག་པར་འདོད་ཅིང་སྨོན་པ་མེད་པས་རྒྱུན་དེ་བཅད་པའི་ཕྱིར་དུ་འབད་རྩོལ་མི་རྩོམ་པར་བཏང་སྙོམས་སུ་བཞུགས་པ་སྲིད་ལ། རྒྱུན་དེ་རང་ལོག་ཏུ་མི་འགྲོ་བའི་ཕྱིར་རོ། ། དེ་ལྟ་ན་ལས་ཀྱིས་སྲིད་པ་གཞན་དུ་ཡང་ཉིང་མཚམས་སྦྱོར་རོ་ཞེ་ན། སྲིད་པའི་སྲེད་པ་ལས་རྣམ་པར་བརྒལ་བའི་ཆགས་བྲལ་གྱི་ལས་ཆོས་ཅན། ཕུང་པོའི་རྒྱུན་སྲིད་པ་གཞན་དུ་འཕེན་པའི་ནུས་པའམ་ཤུགས་ཡོད་པ་མ་ཡིན་ཏེ། གཞན་དུ་འཕེན་པའི་ལྷན་ཅིག་བྱེད་པ་ལོག་ཤེས་དང་སྲེད་པ་གཉིས་ཟད་པའི་ཕྱིར་རོ། །
བཞི་པ་གནས་ན་དུག་གསུམ་ཅན་དུ་ཐལ་བ་སྤང་བ་ནི། ཆགས་བྲལ་ཆོས་ཅན། སེམས་ཅན་དུ་ལྟ་བ་མ་སྤངས་པར་ཐལ། སེམས་ཅན་དུ་ལྟ་བ་སྔོན་དུ་སོང་བའི་བརྩེ་ལྡན་ཡིན་པའི་ཕྱིར་ཞེ་ན། བརྩེ་བ་ལ་སེམས་ཅན་དང་ཆོས་ལ་དམིགས་པ་གཉིས་ལས་དེ་གཉི་ག་ལྟར་ཡང་མ་གྲུབ་སྟེ། དེ་ལ་སེམས་ཅན་ལ་དམིགས་པའི་སྙིང་རྗེ་མེད་པའི་ཕྱིར་དང་། སྡུག་བསྔལ་གྱི་བདེན་པ་མི་རྟག་སྟོང་པ་བདག་མེད་དུ་མངོན་སུམ་དུ་ཤེས་པ་ཡོད་ན། ཞེ་སྡང་མེད་པ་ཅན་གྱི་རྒྱུད་དང་འགལ་བ་མེད་པའི་སེམས་ཀྱི་དངོས་པོའི་ཆོས་ཏེ་རང་བཞིན་གྱིས་ཆོས་ལ་དམིགས་པའི་བརྩེ་བ་སྐྱེ་བ་དེ་ཆོས་ཅན། སེམས་ཅན་དུ་ལྟ་བ་སྔོན་དུ་སོང་བ་དང་རྗེས་སུ་འབྲེལ་པ་ཅན་མ་ཡིན་ཏེ། རང་གི་རིགས་འདྲ་གོམས་པའི་འདུ་བྱེད་པ་སྔ་མ་ལས་སྡུག་བསྔལ་ཙམ་སྔོན་དུ་བྱེད་པའི་སྒོ་ནས་འཇུག་པ་ཅན་ཡིན་པའི་ཕྱིར།
དེས་ན་མ་རིག་པའི་ངོ་བོ་མིན་ནོ། ། ཡང་རྟག་བདེ་བདག་དང་བདག་གི་བ་དེའི་བདག་ཉིད་མིན་པའི་ཆོས་ཕུང་སོགས་ལ་ནི་དེའི་བདག་ཉིད་ལས་གཞན་རྟག་བདེ་སོགས་སུ་སྒྲོ་འདོགས་པའི་མ་རིག་པ་ལས་ཆགས་པ་སྐྱེ་ལ། དེ་འདྲའི་བརྩེ་བ་དེ་ཆོས་ཅན། ཆགས་པ་མིན་ཏེ། ཕུང་པོ་ལ་རང་བཞིན་དུ་སྒྲོ་མ་བཏགས་པར་སྡུག་བསྔལ་གྱི་རྒྱུན་སྔོན་དུ་རིག་པ་ཙམ་ལས་ནི་སྐྱེ་བར་འགྱུར་བ་ཡིན་པའི་ཕྱིར། ཡང་གཏི་མུག་ནི་ཉེས་པ་ཐམས་ཅད་ཀྱི་རྩ་བ་ཡིན་ཏེ།

ཉོན་མོངས་ཅན་གྱི་གཏི་མུག་དེའང་སེམས་ཅན་ཏེ་བདག་དང་བདག་གིར་འཛིན་པ་ཡིན་ན། བརྩེ་བ་དེ་ཆོས་ཅན། བདག་དང་བདག་གིར་བཟུང་བ་ལ་ཉེས་པ་སྟེ་གནོད་པ་བྱས་པའི་རྒྱུ་ལས་ཁྲོ་བའམ་ཞེ་སྡང་བ་མིན་ཏེ། སེམས་ཅན་དུ་འཛིན་པར་མེད་པའི་ཕྱིར། དེ་ལྟར་ན་ཆོས་ལ་དམིགས་པའི་བརྩེ་བ་དེ་ཆོས་ཅན། ཉེས་པ་ཞེ་སྡང་གི་ངོ་བོར་མེད་པར་འདོད་དེ། བདག་དང་བདག་གིར་འཛིན་པ་སྔོན་དུ་སོང་བ་མེད་པར་ཡང་སྡུག་བསྔལ་མཐོང་ཙམ་ལས་སྐྱེ་བ་དེའི་ཕྱིར་རོ། ། ལྔ་པ་ལས་དང་བརྩེ་བས་གནས་ལ་རྩོད་པ་སྤང་བ་ནི། ཆགས་བྲལ་ཆོས་ཅན། མ་གྲོལ་བར་ཐལ། ལས་ཀྱི་གཞན་དབང་ཅན་ཡིན་པས་མྱ་ངན་ལས་མི་འདའ་བའི་ཕྱིར་ཞེ་ན།
དེ་ཆོས་ཅན། གྲོལ་བ་མེད་པ་མ་ཡིན་ཏེ། སྲེད་པ་མེད་པས་ཕུང་པོའི་རྒྱུན་འདུ་བྱེད་པ་པོའི་སྔོན་གྱི་ལས་ཀྱི་ནུས་པ་ཟད་ནས་སྡུག་བསྔལ་ཕྱི་མའི་རྒྱུ་མ་ཚང་བས་སྲིད་པ་གཞན་དུ་སྡུག་བསྔལ་ཕྱི་མ་ལ་ཉིང་མཚམས་མི་སྦྱོར་བའི་ཕྱིར་རོ། ། ཡང་བྱང་སེམས་འཕགས་པ་ཆོས་ཅན། ཟག་མེད་ཀྱི་ཕུང་པོའི་རྒྱུན་དུས་ཐམས་ཅད་དུ་གནས་ཏེ། ཕུང་པོའི་རྒྱུན་སྐྱོན་མེད་པ་བསྐྱེད་པ་ལ་འདུ་བྱེད་དེ་སྔོན་གྱི་དགེ་རྩའི་ནུས་པ་མ་ཟད་པ་ཡིན་པའི་ཕྱིར་ཏེ། དེའི་དགེ་ཚོགས་ཐམས་ཅད་མི་གནས་པའི་མྱང་འདས་ཀྱི་འབྲས་བུ་ཅན་ཡིན་པའི་ཕྱིར་རོ། ། དེ་ལྟ་ནའང་བྱང་སེམས་གང་དེ་ལྟར་གནས་པ་དེ་ཆོས་ཅན། མ་གྲོལ་བ་མ་ཡིན་ཏེ། ཆགས་བྲལ་གང་ཉེས་པའམ་སྡིག་མེད་པ་ཉིད་ཡིན་པའི་ཕྱིར།
ཅི་སྟེ་ཆགས་བྲལ་དེ་ཆོས་ཅན། སེམས་ཅན་གྱི་དོན་ཡིད་ལ་བྱེད་པས་མྱ་ངན་ལས་འདས་པ་མ་ཡིན་པར་ཐལ། ཕྱིས་ཀྱང་སྙིང་རྗེ་ལ་གནས་པའི་ཕྱིར་ཞེ་ན། ཐེག་པ་ཆེ་ཆུང་གི་འཕགས་པ་གང་ཡིན། དང་པོ་མ་གྲུབ་སྟེ། ཉན་རང་འཕགས་པ་དགྲ་བཅོམ་ཆོས་ཅན། ལས་ཀྱིས་འཕངས་པའི་ཕུང་པོའི་རྒྱུན་སྲིད་པ་གཞན་དུ་ཉིང་མཚམས་སྦྱོར་བའི་སྒོ་ནས་ཡུན་རིང་དུ་གནས་པའི་འབད་རྩོལ་ཆེན་པོ་མེད་དེ། སྔོན་སེམས་ཅན་མདུན་དུ་བྱས་ནས་སྙིང་རྗེ་གོམས་པ་དམན་པ་ཉིད་ཀྱི་ཕྱིར་དང་། སྲིད་པ་གཞན་དུ་ཉིང་མཚམས་སྦྱོར་བའི་ལས་ཀྱི་ནུས་པ་ཟད་པའི་ཕྱིར་ཡང་ངོ་། ། གཉིས་པ་ལྟར་ན་འདོད་དེ།
ཐེག་ཆེན་འཕགས་པ་རྒྱལ་བ་རྒྱལ་སྲས་གང་དག་ཆོས་ཅན། སེམས་ཅན་གཞན་གྱི་དོན་གྱི་ངོར་ནི་དུས་ཐམས་ཅད་དུ་མྱ་ངན་ལས་མི་འདའ་བར་བཞུགས་པ་ཡིན་ཏེ། རྒྱུ་མེད་པར་མཆོག་ཏུ་མཉེས་གཤིན་པ་བྱང་ཆུབ་ཀྱི་སེམས་སྔོན་དུ་སོང་བ་ཅན་གྱི་བརྩེ་བ་གོམས་པའི་སྟོབས་ཀྱིས་རང་གི་ངང་གིས་འཇུག་པའི་བརྩེ་བ་ཆེན་པོ་རྒྱུན་མི་འཆད་པ་མངའ་བའི་ཕྱིར་རོ། ། དྲུག་པ་བདག་ལྟ་རྒྱུ་ཡིན་པ་ལ་རྩོད་པ་སྤང་བ་ནི། གལ་ཏེ་རྒྱུན་ཞུགས་ཆོས་ཅན། བསྒོམ་ལམ་དང་མི་སློབ་ལམ་གྱི་སྔར་བྱུང་བའི་ལམ་དང་པོ་མཐོང་ལམ་གྱིས་སྲིད་པར་སྐྱེ་བ་མེད་པར་གྲོལ་བར་འགྱུར། སྡུག་བདེན་མཐོང་བ་ཉིད་ཀྱིས་སྲིད་པར་ཉིང་མཚམས་སྦྱོར་བའི་རྒྱུའི་འཇིག་ཚོགས་ལ་ལྟ་བ་དང་བྲལ་བའི་ཕྱིར་ཏེ། ཀུན་སྦྱོར་གསུམ་སྤངས་པས་སོ། ། དེ་ལྟ་ན་ཡང་ཡང་སྐྱེ་བས་བདག་ཆགས་སྐྱེ་བའི་རྒྱུ་མ་ཡིན་ནོ་ཞེ་ན། འཇིག་ལྟ་གཉིས་ལས་སྐྱེ་བའི་ཀུན་ནས་འཆིང་བའི་རྒྱུ་ཀུན་བཏགས་སྤངས་ཀྱང་ཡང་སྲིད་པའི་རྒྱུ་འཇིག་ལྟ་ལྷན་ཅིག་སྐྱེས་པ་ཆོས་ཅན།
རྒྱུན་ཞུགས་ཀྱིས་མ་སྤངས་ཏེ། བསྒོམ་ལམ་གྱི་སྤང་བྱ་ཡིན་པའི་ཕྱིར། དེས་ན་རྟགས་མ་གྲུབ་བོ། ། ཅི་སྟེ་སྤངས་ནའང་རྒྱུན་ཞུགས་ཆོས་ཅན། བདག་ཏུ་ཆགས་པའི་དབང་གིས་ཡང་སྲིད་པར་སྐྱེ་བ་ག་ལ་ཡོད་དེ་མེད་པར་ཐལ། འཇིག་ལྟ་ལྷན་སྐྱེས་སྤངས་པའི་ཕྱིར། མ་སྤངས་པའི་རྒྱུ་མཚན་ཅི་ཞེ་ན། དེ་ཆོས་ཅན། འཇིག་ལྟ་ལྷན་སྐྱེས་མ་སྤངས་ཏེ། བདག་ཆགས་དང་ལྡན་པའི་ཕྱིར་ཏེ།
སྡུག་བསྔལ་ལ་བདེ་བའི་འདུ་ཤེས་ཕྱིན་ཅི་ལོག་གིས་བདག་བདེ་བར་འགྱུར་བའམ་སྡུག་བསྔལ་བར་མ་གྱུར་ཅིག་ཅེས་འདོད་པས་ཡང་སྲིད་པར་ཉིང་མཚམས་སྦྱོར་བའི་ཕྱིར། ཁྱབ་པ་ཡོད་དེའི་ཚེ་ངའོ་བདག་གོ་སྙམ་པའི་བློ་ཐོག་མེད་ཀྱི་བག་ཆགས་ལས་སྐྱེས་པ་གང་ཡིན་པ་དེ་སེམས་ཅན་ཏེ་འཇིག་ཚོགས་ལ་ལྟ་བ་ལྷན་ཅིག་སྐྱེས་པ་ཡིན་པའི་ཕྱིར། ཕྱི་མ་མ་གྲུབ་ན་དེ་ཆོས་ཅན། འགའ་ཡང་བདག་ལ་ཆགས་པ་མ་ཡིན་པར་ཐལ། ངའོ་ཞེས་མཐོང་བའི་འཇིག་ལྟ་མེད་པར་ནིའོ། ། འདོད་ན། བདག་བདེ་བར་འདོད་པས་སྡུག་བསྔལ་ལ་བདེ་བའི་འདུ་ཤེས་ཀྱིས་སྲིད་པར་ཉིང་མཚམས་སྦྱོར་བ་ལ་མངོན་པར་རྒྱུན་པ་མིན་པར་ཐལ། བདག་ལ་སྲེད་པ་མེད་པར་ཡང་ངོ་། ། གསུམ་པ་བདག་ལ་བཅིངས་གྲོལ་འདོད་པ་དགག་པ་ནི། འཁོར་འདས་ཆོས་ཅན།
བཅིངས་པ་དང་གྲོལ་བའི་བདག་འགའ་ཞིག་ལ་བརྟེན་པ་ཡིན་ཏེ། བཅིངས་པ་དང་གྲོལ་བ་ཡིན་པའི་ཕྱིར། ཞེ་ན། མ་ངེས་ཏེ། སྡུག་བསྔལ་བསྐྱེད་པའི་རྒྱུ་ཉིད་ནི་འཆིང་བ་ཡིན་པར་བརྗོད་ན་བདག་ཆོས་ཅན། འཆིང་བ་མ་ཡིན་པར་ཐལ། སྡུག་བསྔལ་གྱི་རྒྱུ་མ་ཡིན་པའི་ཕྱིར། མ་གྲུབ་ན་དེ་རྒྱུ་གང་ལས་ཡིན་ཏེ་མ་ཡིན་པར་ཐལ། རྟག་པའི་ཕྱིར། ཡང་སླར་བཅིངས་པ་ལས་སྡུག་བསྔལ་མི་བསྐྱེད་པའི་རྒྱུ་གང་ཡིན་པ་དེ་ཐར་པ་ཡིན་པ་ལས་བདག་ཆོས་ཅན།
ཐར་པ་མ་ཡིན་པར་ཐལ། དེ་ལ་སྡུག་བསྔལ་ལྡོག་པའི་རྒྱུ་ཚང་བ་དེ་གང་ལས་ཡིན་ནས་མིན་པའི་ཕྱིར་ཏེ་རྟག་པས་སོ། ། གནས་མའི་བུ་པ་དག་བདག་རྟག་པ་ལ་བཅིངས་གྲོལ་མེད་ཀྱང་། རྟག་མི་རྟག་ཏུ་བརྗོད་དུ་མེད་པའི་བདག་ལ་བཅིངས་གྲོལ་ཡོད་དོ་ཞེ་ན། བདག་གང་ཡིན་དེ་ནི་ཆོས་ཅན། དངོས་པོར་མེད་པར་ཐལ། མི་རྟག་པ་ཉིད་དུ་མེད་པའི་ཕྱིར། འདོད་ན། འབྲས་བུ་འགའི་ཡང་རྒྱུ་མ་ཡིན་པར་ཐལ། འདོད་ན་འཁོར་བར་བཅིངས་པ་དང་འཁོར་བ་ལས་ཐར་པ་རྣམ་པ་ཇི་ལྟ་བུར་ཡང་ཡོད་པ་མ་ཡིན་པར་ཐལ།
མི་རྟག་པར་བརྗོད་བྱ་མིན་པས་རྒྱུ་མིན་པའི་ཕྱིར། ཅི་སྟེ་རྟག་པར་ཡང་བརྗོད་དུ་མེད་པས་སྐྱོན་དེ་མེད་ཅེ་ན། དེ་ལྟ་ན་དེ་དུས་ཐམས་ཅད་དུ་ཡོད་པའམ་རེས་འགའ་ཡོད། དང་པོ་ལྟར་ན་བདག་ཆོས་ཅན་རྟག་པར་ཐལ། འཇིག་པ་མེད་པར་རྟག་ཏུ་ཡོད་པའི་ཕྱིར། ཁྱབ་པ་ཡོད་ཆོས་གང་གི་རང་བཞིན་འཇིག་པ་མེད་པ་དེ་ལ་མཁས་པ་རྣམས་རྟག་པ་ཞེས་བརྗོད་པའི་ཕྱིར། འདོད་ན་རྟག་པར་བརྗོད་དུ་མེད་པ་འགལ་ལོ། ། གཉིས་པ་ལྟར་ནའང་དེ་མི་རྟག་པར་འགྱུར་བས་མི་རྟག་པར་བརྗོད་དུ་མེད་པར་འགལ་ལོ། ། དེས་ན་མཁས་པའི་ཚོགས་ལ་ངོ་ཚ་བར་བྱེད་པའི་རྟག་ཏུ་བརྗོད་དུ་མེད་པའི་ངོ་བོ་ཅན་གྱི་གང་ཟག་ཏུ་སྒྲོ་བཏགས་པའི་ལྟ་བ་འདི་སྤོངས་ལ་གང་ཟག་དེ་ནི་ཆོས་ཅན་དྲང་པོའི་རྣམ་པས་རྟག་པར་སྨྲོས་ཤིག རང་བཞིན་འཇིག་པ་མེད་པ་དེས་ནའོ། །
བཞི་པ་ལ་ལྔ། གནས་གྱུར་ཡི་ཤེས་ལམ་དུ་འདོད་པ་དགག དབང་གི་ཆོ་ག་ལམ་མ་ཡིན། བདག་མེད་མཐོང་བ་གཉེན་པོ་བསྒྲུབ། ལས་ལུས་སྤོང་བའི་ཐར་ལམ་མེད་པའོ། ། དང་པོ་ལ་དྲུག་གི་དང་པོ་བདག་མེད་མཐོང་བ་ལམ་དུ་བསྒྲུབ་པ་ནི། སྔར་སྟོན་པ་བཤད་པའི་སྐབས་སུ་བདག་མེད་མཐོང་བ་གོམས་པའི་མཚན་ཉིད་ཅན་ནི་ཐབས་གོམས་པ་ཡིན་ནོ་ཞེས་བཤད་ཟིན་པའི་ལམ་དེ་ཆོས་ཅན། སྡུག་ངལ་གཏན་དུ་ཞི་བའི་གྲོལ་བ་ཐོབ་པའི་ཐབས་ཡིན་ཏེ། དེ་ལ་གོམས་པར་བྱས་པ་ལས་དེའི་བསྒོམ་པ་རྫོགས་པ་ན་དེའི་གནས་ཏེ་རྟེན་སེམས་དེ་ལ་ཉེས་པ་སྐྱེ་བ་མེད་པར་ཁྱོད་ཀྱི་བདག་ཉིད་དུ་གནས་གྱུར་པ་ཐོབ་པའི་ཕྱིར་རོ། ། གཉིས་པ་ཉེས་བྲལ་མེད་པའི་རྩོད་པ་སྤང་བ་ལ་གསུམ་གྱི་དང་པོ་རྟགས་དགོད་པ་ནི།
གལ་ཏེ་སེམས་ལམ་གོམས་པས་ལམ་གྱི་བདག་ཉིད་དུ་གནས་པར་གྱུར་ཀྱང་སླར་ཡང་སྐྱོན་ནི་འབྱུང་བས་གྲོལ་བ་མེད་དེ། ཇི་ལྟར་ཉེས་པའི་བདག་ཉིད་ལ་གནས་པའི་སེམས་ལ་ལམ་འབྱུང་བ་བཞིན་ནོ་ཞེ་ན། གནས་གྱུར་པའི་སེམས་ཅན་ཆོས་ཅན། ཆགས་སོགས་ཉེས་པ་སླར་ཡང་སྐྱེ་བའི་སྒོ་ནས་གྲོལ་བ་མེད་པ་མ་ཡིན་ཏེ། ཉེས་པ་རྣམས་ཡང་འབྱུང་བའི་ནུས་པ་མེད་པའི་ཕྱིར་དང་། དངོས་པོའི་སྟོབས་ཀྱིས་ཞུགས་པའི་ཡུལ་གྱི་དེ་ཁོ་ན་ཉིད་མཐོང་བའི་ཤེས་པའི་རང་བཞིན་ཡིན་གྱི། ཕྱིན་ཅི་ལོག་གི་རྣམ་པ་དང་འབྲེལ་པའི་ཉེས་པའི་བདག་ཉིད་མིན་པའི་ཕྱིར་རོ། ། གཉིས་པ་ཕྱོགས་ཆོས་བསྒྲུབ་པ་ནི། རྣམ་ཤེས་ཀྱི་རང་བཞིན་ནི་གང་ཞེ་ན། ཕྱི་རོལ་གྱི་དོན་ཡོད་པར་འདོད་པ་དེས་རྣམ་པར་ཤེས་པ་ཐམས་ཅད་ཀྱི་ཆོས་ཏེ་རང་བཞིན་ནི་ཡུལ་ཇི་ལྟར་ཡོད་པ་བཞིན་དུ་འཛིན་པ་ཡིན་ལ།
དེ་ལྟར་རྟོགས་པ་མིན་པ་དེ་ནི་གློ་བུར་གྱི་འཁྲུལ་པའི་རྐྱེན་གྱིས་བྱས་པ་ཡིན་ནོ་ཞེས་བརྗོད་པར་བྱའོ། ། སྦྱོར་བ་ནི་ཕུང་པོ་མི་རྟག་སོགས་སུ་རྟོགས་པའི་ཤེས་པ་ཆོས་ཅན། གློ་བུར་འཁྲུལ་པའི་རྐྱེན་གྱིས་བྱས་པའི་འཁྲུལ་པའི་རང་བཞིན་ལས་རྣམ་པ་གཞན་དུ་འགྱུར་བ་ཅན་ཡིན་ཏེ། ཡང་དག་པའི་ཡུལ་གྱི་རྣམ་པ་མི་རྟག་སོགས་ཇི་ལྟར་ཡོད་པ་དེ་བཞིན་དུ་འཛིན་པའི་རང་བཞིན་ཅན་ཡིན་པའི་ཕྱིར། དེ་ལས་གཞན་ཉེར་ལེན་ཕུང་པོ་ལྔའི་རང་བཞིན་རྟགས་སོགས་སུ་འཛིན་པའི་ཤེས་པ་ཆོས་ཅན། ཕུང་པོ་ལྔའི་རང་བཞིན་འཛིན་པའི་ཤེས་པ་མིན་གྱི་གློ་བུར་འཁྲུལ་པའི་རྒྱུས་འཁྲུལ་པ་ཡིན་ཏེ། ཕུང་པོ་ལ་རྟག་སོགས་ཀྱི་རྣམ་པ་མེད་བཞིན་དུ་རྣམ་པ་ཅན་དུ་སྒྲོ་བཏགས་ནས་འཛིན་པའི་ཕྱིར། གཞན་ཡང་ཡུལ་ཉེར་ལེན་གྱི་ཕུང་པོ་ལྔ་ཆོས་ཅན། རང་ཇི་ལྟར་ཡོད་པ་ཡི་ནི་བདག་ཉིད་དེ་ལྟར་རང་གིས་རང་བཞིན་འཛིན་པའི་ཤེས་པ་སྐྱེད་བྱེད་ཡིན་ཏེ། རང་གི་རང་བཞིན་མི་རྟག་སོགས་ཇི་ལྟ་བ་དེ་ལྟར་འཛིན་པའི་རྣམ་ཤེས་འདི་ཡི་བསྐྱེད་པར་བྱེད་པའང་ཡིན་པའི་ཕྱིར།
དེ་ཆོས་ཅན། རྟགས་སོགས་ཀྱི་རང་བཞིན་དེས་རང་འབྲས་བུ་གྱུར་པའི་རང་འཛིན་ཤེས་པ་བསྐྱེད་པ་མིན་ཏེ། རྟག་སོགས་ཀྱི་རང་བཞིན་མ་ཡིན་པའི་ཕྱིར་རོ། ། དེ་ལྟར་ན་རང་ཇི་ལྟ་བ་བཞིན་དུ་འཛིན་པའི་ཤེས་པ་བསྐྱེད་པ་འདི་ཡུལ་གྱི་རང་བཞིན་དང་། ཡུལ་གྱི་ཡང་དག་པའི་རྣམ་པར་རྟོགས་པ་ནི་ཡུལ་ཅན་སེམས་ཀྱི་རང་བཞིན་ཡིན་ནོ། ། དེས་ན་ཇི་སྐད་བཤད་པའི་རང་བཞིན་འདི་ལས་གློ་བུར་འཁྲུལ་པའི་རྒྱུ་རྐྱེན་གཞན་འདྲ་བ་གཞན་བྱུང་ལ་སོགས་པའི་རྒྱུ་ཉིད་ཀྱིས་ནི་རང་གི་ཡུལ་ལ་སེམས་དེ་གཞན་རྟག་སོགས་ཀྱི་རྣམ་པར་སྒྲོ་འདོགས་པས་འཇུག་པར་འགྱུར་ལ། རྒྱུ་གཞན་གྱི་ནི་དེ་གཞན་འགྱུར། ། ཞེས་སོ། ། འཇུག་པ་དེ་ལས་ལྡོག་པ་ལ་ནི་འགལ་རྐྱེན་གནོད་པ་ཅན་གྱི་ཚད་མ་ལ་ལྟོས་པ་ཡིན་ནོ། ། དེས་ན་རྟག་སོགས་སུ་སྒྲོ་འདོགས་པ་དེ་ཆོས་ཅན།
ཡུལ་ལ་རྣམ་པ་གཞན་དུ་རྟོགས་པ་ཡིན་གྱི་རང་བཞིན་ཇི་ལྟ་བ་རྟོགས་པ་མ་ཡིན་ཏེ། མི་བརྟན་པ་སྟེ་གློ་བུར་འཁྲུལ་པའི་རྐྱེན་གྱིས་རྣམ་པ་ཕྱིན་ཅི་ལོག་ཏུ་བྱས་པའི་ཕྱིར་དང་། དངོས་པོའི་སྟོབས་མ་ཞུགས་པའི་ཕྱིར་དང་། གནོད་བྱེད་ཀྱི་ཚད་མ་སྲིད་པའི་ཕྱིར། དཔེར་ན་ཐག་ཁྲ་ལ་སྦྲུལ་གྱི་བློ་བཞིན་ནོ། ། གསུམ་པ་འཇུག་བསྡུ་བ་ནི། སེམས་འདིའི་རང་བཞིན་ཆོས་ཅན། རྟགས་སོགས་སུ་འཛིན་པའི་མུན་པ་མེད་པའི་འོད་གསལ་བ་ཡིན་ཏེ། མི་རྟག་བདག་མེད་སོགས་ཡང་དག་པ་ཇི་ལྟ་བ་བཞིན་དུ་འཛིན་པའི་རང་བཞིན་ཡིན་པའི་ཕྱིར། དྲི་མ་བདག་ལྟ་དང་བག་ཆགས་སོགས་རྣམས་ནི་ཆོས་ཅན།
གློ་བུར་བ་ཡིན་གྱི་རང་བཞིན་མ་ཡིན་ཏེ། རིགས་འདྲ་ལོག་པའི་ཤེས་པ་དང་གློ་བུར་འཁྲུལ་པའི་རྐྱེན་ལས་རེས་འགའ་བར་འོངས་པའི་ཕྱིར། བདག་མེད་མཐོང་བ་མངོན་དུ་བྱས་པ་དེའི་ཕྱིར་དྲི་མ་རྣམས་ཆོས་ཅན། སྔར་བདག་མེད་མངོན་སུམ་དུ་མཐོང་མ་ཐག་པ་ལ་ཡང་གནོད་པའི་ནུས་པ་མེད་དེ། སྒྲོ་བཏགས་པའི་སྒོ་ནས་ཞུགས་པས་དངོས་པོའི་སྟོབས་ཀྱིས་མ་ཞུགས་པའི་ཕྱིར་དང་། ཚད་མའི་གྲོགས་མེད་པའི་ཕྱིར་རོ། ། ཡང་ཕྱིས་བདག་མེད་མཐོང་བ་གོམས་པ་མཐར་ཐུགས་པའི་སེམས་ཅན་ཆོས་ཅན། དེ་ལ་དྲི་མ་སླར་སྐྱེ་བའི་ནུས་པ་མེད་དེ། ཟག་མེད་ཀྱི་ལམ་དེའི་བདག་ཉིད་དུ་གྱུར་པའི་ཕྱིར་རོ། ། གསུམ་པ་ཉེས་པ་ལྡོག་པ་མེད་པར་སྒྲུབ་པ་ལ་གཉིས་ཀྱི་དང་པོ་ནུས་པ་ཡོད་ཀྱང་ལྡོག་པ་མེད་པ་ནི།
སེམས་ཀྱི་རང་བཞིན་དེ་ཁོ་ན་མཐོང་བའི་བདག་ཉིད་དང་། དྲི་མ་གློ་བུར་ཡིན་པ་དེའི་ཕྱིར་རྒྱུན་ཞུགས་སོགས་ལ་ཉེས་པ་ཅུང་ཟད་སྐྱེ་བའི་ནུས་པ་ཡོད་ནའང་དེའི་སེམས་རྒྱུད་ཀྱི་དངོས་པོ་སྟེ་རང་བཞིན་ལ་ཆོས་ཅན། རི་མོ་ལ་གནོད་སྦྱིན་དུ་འཁྲུལ་བ་དང་འདྲ་བར་ཉོན་མོངས་སླར་མི་ལྡོག་པར་ཡུན་རིང་དུ་བརྟན་པར་གནས་པའི་ནུས་པ་ཡོད་པ་མིན་ཏེ། ཉོན་མོངས་ལ་གནོད་པ་ཅན་དེ་ཁོ་ན་མཐོང་བ་བསྐྱེད་ནུས་པའི་སྙིང་པོ་སྟེ་ནུས་པ་མཆོག་ཡོད་པ་ཅན་ཡིན་པའི་ཕྱིར། རྟག་ཏུ་ཆུས་བངས་པའི་ས་རློན་ལ་ནི་ཤིང་སྟོབས་ལྡན་གྱི་མེ་ཤིན་ཏུ་འབར་བ་མིན་པ་བཞིན་ནོ། ། གཉིས་པ་ལྡོག་པར་འགྱུར་བའི་རྩོད་པ་སྤང་བ་ནི། ཅི་སྟེ་ཉེས་པའི་རང་བཞིན་ཅན་ལ་ལམ་སྐྱེ་བ་ལྟར། ལམ་གྱི་བདག་ཉིད་ཀྱི་སེམས་ལའང་ཉེས་པ་ཅི་སྟེ་མི་སྐྱེ་ཞེ་ན། ལམ་གྱི་རང་བཞིན་གྱི་ལྷག་མཐོང་གི་སེམས་ལ་ནི་ཆོས་ཅན། འབད་རྩོལ་མེད་པར་བཟློག་མི་ནུས་ཤིང་ཁྱོད་ལ་ཉེས་པ་མཐོང་བའི་སྒོ་ནས་ཆགས་སོགས་བསྐྱེད་པའི་འབད་པ་བྱེད་པའང་མ་ཡིན་ཏེ།
ཁྱོད་ཡོན་ཏན་ཅན་ཡིན་ལ་ཉེས་པ་རྣམས་ཕྱིན་ཅི་ལོག་ཡིན་པའི་ཕྱིར། ཡང་དེ་ཆོས་ཅན། ཉེས་པ་བསྐྱེད་པའི་ཕྱིར་སྐྱེས་བུ་དེའི་བློས་འབད་དུ་ཟིན་ཀྱང་ཆགས་སོགས་ཕྱིན་ཅི་ལོག་གིས་མི་བཟློག་པ་ཏེ་གནོད་པར་བྱེད་མི་ནུས་ཏེ། དེ་ལྡན་གྱི་སྐྱེས་བུ་དེའི་བློ་ནི་གཉེན་པོ་ལམ་དེའི་ཕྱོགས་འཛིན་པ་ལ་རྒྱུན་དུ་གནས་པའི་ཕྱིར་རོ། ། ལྷག་མཐོང་དེ་ཅི་འདྲ་བ་ཞིག་ཅེ་ན། འཚེ་བ་མེད་པ་དང་། ཡང་དག་པའི་དོན་ཏེ་ཡུལ་ཅན་དང་། སེམས་ཀྱི་རང་བཞིན་ཅན་ཡིན་ཏེ། འཚེ་བ་ཐམས་ཅད་ཞི་བའི་ཟག་མེད་ཀྱི་བདེ་བའི་མཚན་ཉིད་ཅན་ཡིན་པའི་ཕྱིར་དང་། བདེན་བཞིའི་ཡུལ་ཅན་ཡིན་པའི་ཕྱིར་དང་།
ཡུལ་ཡང་དག་པ་ཇི་ལྟ་བ་བཞིན་འཛིན་པས་ཚད་མའི་གྲོགས་ཅན་ཡིན་པའི་ཕྱིར་རོ། ། བཞི་པ་འགལ་ཡང་ཆགས་སྡང་སྤང་གཉེན་མིན་པ་ནི། བཤད་ཟིན་ལམ་ཞེས་པར་བདག་མེད་མཐོང་བ་བདག་ལྟ་དང་འགལ་བས་དེ་གོམས་པས་བདག་ལ་སྤོང་ཞེས་བཤད་པ་ལ་ངེས་པ་མེད་དེ། ཆགས་སྡང་འགལ་ཡང་གཅིག་གོམས་པས་གཅིག་མི་སྤོང་བ་བཞིན་ཞེ་ན། འདོད་ཆགས་ཁོང་ཁྲོ་དག་ཆོས་ཅན། ཕན་ཚུན་དུ་མཚན་ཉིད་ཐ་དད་ནའང་གནོད་པར་བྱ་བྱེད་པ་མ་ཡིན་ཏེ། རྒྱུ་བདག་འཛིན་གཅིག་ལས་སྐྱེ་བ་ཅན་ཉིད་ཀྱི་ཕྱིར་དང་། རྒྱུ་དང་འབྲས་བུའི་དངོས་པོ་ཡིན་པའི་ཕྱིར་ཏེ། བདག་ཆགས་ལས་ཞེ་སྡང་སྐྱེ་བའི་ཕྱིར་རོ། ། ལྔ་པ་བྱམས་སོགས་ཤིན་ཏུ་ངེས་འབྱིན་མིན་པ་ནི།
བྱམས་སོགས་ནི་སྡང་སོགས་ཀྱི་གཉེན་པོ་ཡིན་ན་ས་བོན་རྒྱུན་གཅོད་དུ་མི་འདོད་ཅེ་ན། སེམས་ཅན་ལ་དམིགས་པའི་བྱམས་པ་དང་སོགས་པས་མི་གཙང་བ་དང་དབུགས་འབྱུང་རྔུབ་དྲན་པ་ལ་སོགས་པ་ཆོས་ཅན། ཉེས་པ་རྣམས་རྩད་ནས་ཤིན་ཏུ་ཚར་གཅོད་ཅིང་འདོན་པ་མིན་ཏེ། ཉེས་པའི་རྒྱུ་རྨོངས་པ་སྟེ་མ་རིག་པ་དང་འགལ་བས་གནོད་པ་བྱེད་པ་མེད་པའི་ཕྱིར། འོན་ཀྱང་དེ་དག་ལ་སེམས་གོམས་པ་གནས་པའི་བར་དུ་སྡང་སོགས་ཀུན་ནས་ལྡང་བར་མི་འགྱུར་རོ། ། ཁྱབ་པ་ཡོད། ཉེས་པ་ཀུན་གཏི་མུག་དེའི་རྩ་བ་ཅན་ཡིན་ལ། གཏི་མུག་མ་རིག་པའི་ཁྱད་པར་དེའང་འཇིག་པའི་ཉེར་ལེན་གྱི་ཕུང་པོ་ལྔ་ཚོགས་པ་ལ་བདག་དང་བདག་གིར་ལྟ་བ་ཡིན་པས་སོ། ། འོ་ན་ནད་གསུམ་ལ་ཏིལ་མར། མར།
སྦྲང་རྩི་སྨན་ཆེན་པོ་ཡིན་པ་བཞིན་དུ། ཆགས་སྡང་གཏི་མུག་གི་མི་གཙང་བ། བྱམས་པ། རྟེན་ཅིང་འབྲེལ་པར་འབྱུང་བ་ལ་དཔྱོད་པ་ཡིན་ནོ་ཞེས་གསུངས་པ་ཅི་ཞེ་ན། དེ་དག་ནི་དེ་དག་ལ་གནས་པ་དེ་སྲིད་དུ་ཆགས་སོགས་མངོན་དུ་རྒྱུར་ལ་གནོད་པའམ། ཆོས་ལ་དམིགས་པའི་བྱམས་སོགས་ལ་དགོངས་པས་འགལ་བ་མེད་དོ། ། བྱེ་བྲག་ཏུ་སྨྲ་བ་དག་གཏི་མུག་གི་ཁྱད་པར་འཇིག་ལྟར་མི་རིགས་ཏེ། འཇིག་ལྟ་ནི་ཕྱིན་ཅི་ལོག་ཏུ་རྟོགས་པ་ཡིན་ཞིང་། གཏི་མུག་ནི་མི་ཤེས་པ་མི་གསལ་བའི་ངོ་བོ་སེམས་འབྱུང་རྫས་ཐ་དད་ཡིན་པའི་ཕྱིར་ཞེ་ན། དེ་ལྟ་ན་ཡང་དག་མཐོང་བའི་རིག་པ་ལས་གཞན་པའམ།
རིག་པ་མེད་པ་མ་རིག་པ་ཡིན་ན། གཟུགས་དེར་ཐལ་བ་དང་། དངོས་པོའི་གནས་སྐབས་ཡིན་པར་མི་འཐད་པས། མ་རིག་པ་ཆོས་ཅན། རིག་པས་གཟུང་བའི་རྣམ་པ་ལ་ཕྱིན་ཅི་ལོག་ཏུ་འཛིན་པ་ཡིན་ཏེ། ཡང་དག་པའི་དོན་མཐོང་བའི་རིག་པའི་རང་བཞིན་དང་འགལ་བའི་རིག་པའི་མི་མཐུན་ཕྱོགས་ཀྱི་རང་བཞིན་ཡིན་པའི་ཕྱིར་དང་། དམིགས་པར་བྱེད་པའི་ངོ་བོ་ཡིན་ཏེ། སེམས་བྱུང་ཡིན་པ་ཉིད་ཀྱིས་དམིགས་པ་དང་རྣམ་པ་འཛིན་པའི་ཕྱིར་ཏེ། སེམས་དང་རྟེན་དམིགས་པ་རྣམ་པ་དུས་རྫས་མཚུངས་ལྡན་དུ་འདོད་པས་སོ། ། དེ་ལྟ་ནའང་མ་རིག་པ་ཆོས་ཅན།
ཤེས་རབ་ཀྱིས་གཟུང་བའི་རྣམ་པ་ལས་ཕྱིན་ཅི་ལོག་པར་དམིགས་པ་ཉིད་དེ། བདེན་པའི་རྣམ་པ་འཛིན་པའི་ཤེས་རབ་དང་འགལ་བའི་སེམས་བྱུང་ཡིན་པའི་ཕྱིར་དང་། བཅོམ་ལྡན་འདས་ཀྱིས་མདོ་དེ་དང་དེ་དག་ཏུ་ཤེས་རབ་ཀྱིས་གཟུང་བའི་རྣམ་པ་ལས་ཕྱིན་ཅི་ལོག་ཏུ་འཛིན་པར་གསུངས་པའི་ཕྱིར་ཏེ། འཕགས་པ་ཟླ་བ་སྒྲོན་མའི་ཏིང་ངེ་འཛིན་ལས། དེ་ལ་མ་རིག་པ་དང་བྲལ་བ་གང་ཞེ་ན་འདི་ལྟ་སྟེ། ཆོས་ཡང་དག་པ་ཇི་ལྟ་བ་བཞིན་ལ་སྒྲོ་འདོགས་པ་དང་བྲལ་བའོ་ཞེས་དང་། ས་བཅུ་པར་རྟེན་འབྲེལ་བཅུ་གཉིས་ཀྱི་མ་རིག་པའི་ཡན་ལག་ཏུ་འཇིག་ལྟ་བསྟན་པའི་ཕྱིར་ཏེ། འཇིག་རྟེན་འབྱུང་བ་དང་འཇིག་པ་ལ་རྣམ་པར་ལྟ་བའི་ཚེ་འདི་སྙམ་དུ་སེམས་ཏེ། འཇིག་རྟེན་དུ་འདོགས་པ་དང་འབྱུང་བ་ཇི་སྙེད་པ་དེ་དག་ཐམས་ཅད་ནི་བདག་ཏུ་མངོན་པར་ཞེན་པ་ལས་འབྱུང་སྟེ་ཞེས་སོ། ། འདིར་ཡང་མ་རིག་པ་དང་མཚུངས་པར་ལྡན་པའི་ལྟ་བ་ཡིན་ནོ་ཞེས་ལྟ་བའི་སྒོ་ནས་དོན་གཞན་མ་རིག་པ་བསྟན་པའོ་ཞེ་ན།
ས་བཅུ་པ་ཆོས་ཅན། མ་རིག་པའི་ཡན་ལག་སྟོན་པའི་སྐབས་སུ་ལྟ་བའི་སྒོ་ནས་དོན་གཞན་མ་རིག་པ་བསྟན་པ་ནི་རིགས་པ་མ་ཡིན་པར་ཐལ། མ་རིག་པའི་ཡན་ལག་ཏུ་མ་རིག་པ་བསྟན་དགོས་པ་ལ་དེ་བཞག་ནས་དོན་གཞན་ལྟ་བ་བསྟན་ན་སྟོན་པ་པོ་བཅོམ་ལྡན་འདས་མི་མཁས་པར་ཐལ་བའི་ཕྱིར་དང་། ལྟ་བའི་སྒོ་ནས་མ་རིག་པ་བསྟན་གྱི་འཇིག་ལྟ་མ་རིག་པ་ཡིན་ཞེས་བརྗོད་པ་ལ་རིགས་པ་མེད་པའི་ཕྱིར། འཇིག་ལྟ་མ་རིག་པ་ཡིན་པར་རིག་པ་དང་མཐུན་པའི་ཕྱིར་རོ། ། དེའི་ཕྱིར་མ་རིག་པའི་ངོ་བོ་རྣམ་པར་བཞག་པ་ན་ལུང་གི་ཁྱད་པར་འགའ་ཞིག་དང་འགལ་བ་ལྟ་བུར་མཚོན་པ་གང་ཡིན་པ་དེ་ལ་ཇི་སྐད་བཤད་པའི་རྣམ་པས་འདིར་འགལ་བ་མེད་པར་བཤད་པར་བྱ་སྟེ། འདི་ལྟར་འཇིག་ལྟ་མ་རིག་པ་ཡིན་ན་ལྟ་བ་དང་མཚུངས་པར་ལྡན་པའི་མ་རིག་པ་ཞེས་པའི་མ་རིག་པ་དང་མཚུངས་ལྡན་གྱི་དོན་མི་འཐད་དེ། བདག་ཉིད་ནི་བདག་དང་མཚུངས་པར་མི་ལྡན་པའི་ཕྱིར་ན་གཞན་ཡིན་ནོ་ཞེ་ན། སེམས་གཅིག་ལ་སེམས་བྱུང་མ་རིག་པ་དང་འཇིག་ལྟ་རྫས་ཐ་དད་གཉིས་མཚུངས་པར་ལྡན་པ་མིན་གྱི། ཉོན་མོངས་པ་ཐམས་ཅད་ལོག་ཤེས་ཡིན་པས་མ་རིག་པ་ནི་ཉོན་མོངས་པ་ཐམས་ཅད་ཀྱི་སྤྱིའི་བདག་ཉིད་ཡིན་པས་ཕྱོགས་གཅིག་ཅན་ནམ་ཚོགས་པའི་དངོས་པོ་ཡིན་ལ།
འཇིག་ལྟ་ནི་དེའི་ཁྱད་པར་གྱི་ཆ་ཤས་ཡིན་པས་ཚོགས་པ་ཅན་ནམ་ཕྱོགས་གཅིག་ཡིན་པའི་ཕྱིར་མཚུངས་པར་ལྡན་པ་ཞེས་བྱ་སྟེ། པཱ་ལ་ཤ་ལ་སོགས་པའི་ཚོགས་པའམ་ལག་པ་ལ་སོགས་པའི་ཚོགས་པ་ལ་པཱ་ལ་ཤ་དང་ལྡན་པའི་ནགས་ཞེས་སམ་ལུས་ལག་སོགས་དང་ལྡན་པ་ཞེས་པ་ལྟ་བུའོ། དེས་ན་མདོ་དེས་ལྟ་བའི་སྒོ་ནས་མ་རིག་པ་བསྟན་པའི་དགོས་པ་ཡང་ལྟ་བ་དེ་མ་རིག་པའི་ཕྱོགས་གཅིག་ཏུ་བསྟན་པས་ན་འགལ་བ་མེད་དོ། ། དེ་ལྟར་ན་སྟོང་ཉིད་མངོན་སུམ་དུ་རྟོགས་པའི་ལྟ་བ་ཆོས་ཅན། བདག་ལྟ་དེའི་རང་བཞིན་དུ་གྱུར་པའི་མ་རིག་པ་དང་དེ་ལས་བྱུང་བའི་ཆགས་སོགས་ཉེས་པ་ཀུན་དང་དོན་གྱིས་འགལ་བར་རབ་ཏུ་གྲུབ་པ་ཡིན་ཏེ། དེ་དང་བདག་ལྟ་ལྷན་ཅིག་མི་གནས་པའི་འགལ་བ་ཡིན་པའི་ཕྱིར་རོ། ། དྲུག་པ་ཆགས་སོགས་སྲོག་ཆགས་ཆོས་ཉིད་མིན་པ་ནི། ཆགས་སོགས་ཆོས་ཅན། སྲོག་ཆགས་ལ་གནས་ནས་ཟད་པ་མིན་པར་ཐལ། སྲོག་ཆགས་ཀྱི་ཆོས་ཡིན་པ་ཉིད་ཀྱི་ཕྱིར།
འབྱུང་བ་ལ་གཟུགས་སོགས་བཞིན་ཞེ་ན། བདག་གི་མཚན་ཉིད་ཅན་གྱི་སྲོག་ཆགས་ལ་བསམས་ནས་འཕེན་ན་རྟགས་མ་གྲུབ་པའི་ཕྱིར་མི་ཟད་པ་མིན་ནོ། ། ཅི་སྟེ་སེམས་རྒྱུན་ལ་སྲོག་ཆགས་སུ་བྱས་པའི་ཆོས་ཡིན་པའི་ཕྱིར་ཞེ་ན། འདིའི་རང་བཞིན་ཡིན་པའམ་དེ་ལས་བྱུང་བས་ཆོས་སུ་འདོད། དང་པོ་ལྟར་ན་མ་གྲུབ་སྟེ། རང་བཞིན་འོད་གསལ་བ་དང་དེ་གློ་བུར་བསྟན་པའི་ཕྱིར་རོ། ། གཉིས་པ་ལྟར་ན་ཡང་ཐག་པ་ལ་སྦྲུལ་གྱི་ཤེས་པ་འབྱུང་བས་མ་ངེས་ལ། དེ་གློ་བུར་གྱི་རྐྱེན་གྱིས་སེམས་ལས་རེས་འགའ་འབྱུང་བའི་ཕྱིར་ཡང་མ་གྲུབ་པ་ཡིན་ནོ། ། ཡང་ཆགས་སོགས་ཆོས་ཅན། དེ་སེམས་རྒྱུད་ལ་ངེས་པར་མི་ཟད་ཅིང་མངོན་དུ་འགྱུར་བའི་ཆོས་ཅན་མིན་ཏེ།
སེམས་རྒྱུད་གང་ལ་གཉེན་པོའི་ཕྱོགས་བདག་མེད་མཐོང་བ་མངོན་དུ་གྱུར་པ་དང་འབྲེལ་པ་ན་ལྡོག་ཅིང་སྤངས་པ་དག་ཀྱང་མཐོང་བའི་ཕྱིར་ཡང་མ་གྲུབ་བོ། ། ཟངས་མ་སོགས་ཀྱི་སྲ་བ་མེ་མངོན་དུ་གྱུར་པ་ལས་ཞུ་བ་ཡང་། ཡང་འབྱུང་བ་བཞིན་གཉེན་པོ་ལྡོག་པ་ན་ཉོན་མོངས་སླར་སྐྱེ་བས་མ་ངེས་ཞེ་ན། ཉེས་པ་རྣམ་པར་འགགས་པར་བྱེད་པ་བདག་མེད་མཐོང་བ་གོམས་པའི་སེམས་རྒྱུད་ནི་ཆོས་ཅན། ཟངས་མ་ཞུ་བ་མེ་དང་བྲལ་ན་སྲ་བ་སླར་འབྱུང་བ་བཞིན་ཉོན་མོངས་སླར་ཡང་སྐྱེ་བ་མེད་དེ། གཉེན་པོ་བདག་མེད་རྟོགས་པ་དེའི་བདག་ཉིད་དུ་གྱུར་པ་ཉིད་ཀྱིས་གཉེན་པོ་དང་འབྲལ་བ་མེད་པའི་ཕྱིར་དང་། ཤིང་ཐལ་བར་གྱུར་པ་སླར་ཤིང་དུ་མི་འགྱུར་བ་བཞིན་དུ་གཉེན་པོའི་ཕྱོགས་ཀྱིས་རྒྱུན་བཅད་པའི་ཉེས་པ་ཡང་འབྱུང་བར་མ་ངེས་པའི་ཕྱིར་རོ། ། གཉིས་པ་ལ་བཞིའི་དང་པོ་བདག་འཛིན་ཡོད་ན་མི་གྲོལ་བར་བསྟན་པ་ནི། རིག་པ་ཅན་སོགས་ན་རེ། བདག་བསྒོམས་པས་ཀྱང་ཐལ་པར་འགྱུར་ཏེ།
བདག་བསམ་པར་བྱ། བདག་ཤེས་པར་བྱ། བདག་བསྒོམ་པར་བྱ་ཞེས་འབྱུང་བས་སོ། ། དེས་ན་བདག་མེད་རྟོགས་པས་ཅི་བྱ་ཞེས་འདོད་པ་དགག་པ་དང་། དེའི་རང་བཞིན་ཞེས་པའི་རྟགས་གྲུབ་པར་སྟོན་པ་ནི་སྐྱེས་བུ་གང་ཞིག་བདག་ཡོད་པར་མཐོང་བ་དེ་ལ་ནི་ཆོས་ཅན། ངའི་འོ་ཞེས་རྟག་ཏུ་ཞེན་ཞིང་ཆགས་པར་འགྱུར་བ་ལྡོག་པ་མིན་ཏེ། བདག་ཆགས་སོ་སྐྱེ་བའི་གནོད་བྱེད་བདག་མེད་མཐོང་བ་མེད་པའི་ཕྱིར་ཏེ། བདག་ལྟའི་ཡུལ་ལ་ཉེས་པ་མཐོང་བའི་སྒོ་ནས་སུན་ཕྱུང་བ་མེད་པའི་ཕྱིར་རོ། ། དེས་ན་ཆགས་བྲལ་དུ་འདོད་པའི་བདག་ལྟ་ཅན་ཆོས་ཅན། བདག་གི་བདེ་བ་ལ་སྲེད་པ་དང་ལྡན་པར་འགྱུར་ཏེ།
བདག་ཏུ་ཞེན་པ་བརྟན་པས་སོ། ། དེ་ཆོས་ཅན། བདག་མེད་པའི་བསྒྲུབ་བྱེད་དུ་འགྲོ་བ་ཟག་བཅས་ཀྱི་སྐྱོན་སྐྱེ་རྒ་སོགས་རྣམས་སྒྲིབ་པར་བྱེད་པའི་སྒོ་ནས་དེ་དག་ལ་སྐྱོན་མི་མཐོང་ཞིང་ཡོན་ཏན་དུ་ལྟ་བ་ཡིན་ཏེ། བདག་གི་བདེ་བ་ལ་སྲེད་པ་ཅན་ཡིན་པས་སོ། ། དེ་ཆོས་ཅན། ང་ཡི་ཞེས་བདག་གི་བདེ་བ་དེའི་སྒྲུབ་བྱེད་དུ་འཛིན་པ་བརྟན་པ་འཁོར་བ་ཡོངས་སུ་ལེན་ཞིང་འཛིན་ཏེ། བདག་གི་བ་ལ་ཡོན་ཏན་དུ་མཐོང་བ་ཅན་གྱི་ཡོངས་སུ་སྲེད་པ་དང་ལྡན་པའི་ཕྱིར། དེས་ན་དེ་ནི་ཆོས་ཅན། བདག་འཛིན་ཡོད་པ་དེ་སྲིད་དུ་དེ་ནི་འཁོར་བར་འཇུག་པར་འགྱུར་ཏེ། དེ་སྲིད་དུ་བདག་ལ་མངོན་པར་ཆགས་པའི་ཕྱིར།
དེ་ཆོས་ཅན། འཁོར་བ་ཡིན་ཏེ་ཕྲག་དོག་སེར་སྣ་སོགས་ཉེས་པ་ཐམས་ཅད་འབྱུང་བར་འགྱུར་བའི་ཕྱིར་ཏེ། བདག་གཞན་དུ་ཕྱེ་ནས་བཟུང་བའི་ཆ་ལ་ཡོངས་སུ་འཛིན་པའི་ཆགས་པ་དང་ཡོངས་སུ་དོར་བའི་ཞེ་སྡང་འདི་དག་དང་ནི་ཡོངས་སུ་འབྲེལ་པ་ལས་སོ། ། རྟགས་གྲུབ་སྟེ། བདག་ཏུ་ཞེན་པ་ཡོད་པ་ན་ནི་བདག་གཞན་དུ་འདུ་ཤེས་པ་ཅན་ཡིན་པའི་ཕྱིར་རོ། ། གཉིས་པ་བདག་འཛིན་ཡོད་ན་བདག་གི་བ་སྤང་མི་ནུས་པ་ལ་གསུམ་གྱི། དང་པོ་མདོར་བསྟན་ནི། ཅི་སྟེ་བདག་ཏུ་ཆགས་ཀྱང་བདག་གིར་ཆགས་པ་སྤངས་པས་གྲོལ་ལོ་ཞེ་ན། བདག་གི་བ་ལའང་ཆགས་བྲལ་དུ་འདོད་པའི་བདག་འཛིན་ཅན་ཆོས་ཅན། བདག་གི་བ་དབང་སོགས་ལ་ཆགས་པ་དང་མི་འབྲལ་བར་ཐལ།
ངེས་པར་བདག་ལ་ཆགས་པ་ནི་མ་བྲལ་བའི་ཕྱིར་ཏེ། དེ་ཆོས་ཅན། བདག་ལ་ཞེན་པའམ་ཆགས་པ་དང་བྲལ་བའི་རྒྱུ་ཡང་ཡོད་པ་མ་ཡིན་པར་ཐལ། བདག་ཉེས་པ་སྡུག་བསྔལ་དང་བྲལ་ཞིང་གཅིག་ཏུ་རྣམ་པར་འཚེ་བ་མེད་པར་འདོད་པའི་ཕྱིར་རོ། ། གཉིས་པ་རྒྱས་པར་བཤད་པ་ལ་བཅོ་ལྔ་ལས་དང་པོ་སྐྱོན་ཅན་མཐོང་བས་སྤོང་བ་དགག་པ་ནི། གལ་ཏེ་བདག་ཉེས་མེད་ཡིན་ཡང་བདག་ཆགས་སྐྱོན་བཅས་ཡིན་པས་མཁས་པས་དོར་བྱའོ་ཞེ་ན། འདི་ལ་སློབ་དཔོན་མི་མཉེས་པས་སྐྱོན་བཅས་ཡིན་ན་དེ་ལས་ཅིར་འགྱུར་ཞེས་དྲི་བར་མཛད་དེ། དེ་ལས་བདག་ཆགས་དེ་སྤོང་བར་འགྱུར་བས་ངེས་པར་བདག་ལ་ཆགས་པའི་རྟགས་མ་གྲུབ་བོ་ཞེ་ན། གྲོལ་བ་འདོད་པའི་སྐྱེས་བུ་འདིས་ཆོས་ཅན། བདག་ཆགས་དེ་སྤོང་བ་ནི་ནུས་པ་མ་ཡིན་པར་ཐལ།
བདག་ཆགས་འདིའི་ཡུལ་གྱི་ཉེས་པ་མཐོང་བས་སུན་ཕྱུང་བ་མེད་པའི་ཕྱིར། ཁྱབ་པ་ཡོད་ཡུལ་ལ་ཡོན་ཏན་མཐོང་བ་དང་འབྲེལ་བའི་འདོད་ཆགས་དང་སྐྱོན་མཐོང་བ་དང་རྗེས་སུ་འབྲེལ་བའི་ཞེ་སྡང་དང་ཕྲག་དོག་སོགས་སྤོང་བའི་ཐབས་ནི་སྐྱོན་ཡོན་དེ་དག་ཡུལ་ལ་མ་མཐོང་བ་ཡིན་གྱི། ཡིད་ཀྱི་ཡོན་ཏན་རྣམས་ནི་ཕྱི་རོལ་ཚེར་མ་འདོན་པའི་ཚུལ་དུ་གང་གིས་ཀྱང་སྤོང་བ་མིན་པའི་ཕྱིར་རོ། ། ཅི་སྟེ་བདག་ཆགས་ཡོན་ཏན་དུ་མཐོང་བས་བདག་ཏུ་ཆགས་པ་སྐྱེ་ན་ཆགས་པ་དེ་སྐྱོན་ཅན་དུ་མཐོང་བ་ལས་སྤོང་བར་འགྱུར་ནའང་འདི་ལྟར་བདག་ཆགས་ཆོས་ཅན། བདག་ཆགས་ཡོན་ཏན་དུ་མཐོང་བ་ཉིད་ཀྱིས་ཁྱོད་སྐྱེ་བ་མིན་ཏེ། བདག་ཆགས་ཡོན་ཏན་དུ་མཐོང་བ་མེད་པར་ཡང་ཆགས་བྱའི་དོན་ཡུལ་གྱི་ཡོན་ཏན་མཐོང་བ་ལས་སྐྱེ་བ་ཡིན་པའི་ཕྱིར། དེས་ན་དེ་ཆོས་ཅན། དེའི་རྒྱུ་མ་ཚང་བ་མེད་པར་ཡོད་པ་དེ་ལ་ནི་དེ་གང་གིས་ཀྱང་བཟློག་ཅིང་སྤོང་བ་མི་ནུས་པར་ཐལ། དེའི་རྒྱུ་མ་ཚང་བ་མེད་པ་བདག་ལྟའི་འབྲས་བུ་ཡིན་པའི་ཕྱིར། དེས་ནི་འདི་ཡུལ་སུན་ཕྱུང་མེད་པར་ནི། །
ཞེས་པའི་གཞུང་བཙུགས་སོ། ། གཉིས་པ་སྐྱོན་ཅན་ཡིན་པའི་སྒྲུབ་བྱེད་དགག་པ་ནི། གོང་དུ་གལ་ཏེ་ཆགས་པ་སྐྱོན་བཅས་ན་ཞེས་བཤད་པ་ལ་བདག་ཆགས་ལ་སྐྱོན་ཡང་གང་ཞིག་མཐོང་ནས་གང་གིས་འདི་སྤོང་བ་ཡིན་ཞེས་དྲིས་པ་ལ། གལ་ཏེ་བདག་ཆགས་ལས་བདེ་བ་ལ་སྲེད་པ་དང་ལྡན་པ་དག་སྡུག་བསྔལ་དུ་གྱུར་པའི་འཁོར་བ་ལེན་པས་སྡུག་བསྔལ་གྱི་རྟེན་ཏེ་རྒྱུ་བྱེད་པས་སྐྱོན་ཅན་ཡིན་པས་དོར་བྱའོ་ཞེ་ན། དེ་ལྟ་ནའང་བདག་འཛིན་ཅན་ཆོས་ཅན། བདག་ཆགས་སྡུག་བསྔལ་གྱི་རྒྱུ་ཡིན་ཡང་འདི་ལ་ཆགས་པ་དང་བྲལ་བ་མིན་པར་ཐལ། བདག་ཆགས་འདི་བདག་གིར་མཐོང་བའི་བློ་གཅིག་ཏུ་ངེས་པ་ཅན་གྱི་རྒྱུ་ཡིན་པའི་ཕྱིར། དཔེར་ན་བདག་བདག་གི་བའི་བློའི་རྒྱུ་ཡིན་པས་སྡུག་བསྔལ་གྱི་རྒྱུ་ཡིན་ཡང་ཆགས་པ་དང་མི་འབྲལ་བ་བཞིན་ནོ། ། གལ་ཏེ་བདག་གིར་ཆགས་པ་དང་དབང་སོགས་དང་ལྡན་པའི་སྡུག་བསྔལ་གྱི་རྒྱུ་ཡིན་གྱི་དེ་དག་མེད་པའི་བདག་ཡན་གར་བ་སྡུག་བསྔལ་གྱི་རྒྱུ་མིན་པས་ན་བདག་སྐྱོན་ཅན་མིན་པས་དཔེ་མ་གྲུབ་ཅེ་ན། བདག་ཆགས་དེའང་ཆོས་ཅན།
སྐྱོན་ཅན་མ་ཡིན་པར་ཐལ། བདག་དང་བཅས་པ་སྡུག་བསྔལ་གྱི་རྒྱུ་ཡིན་གྱི་དེ་རྐྱང་པ་སྡུག་བསྔལ་གྱི་རྒྱུ་མིན་པར་བདག་དེ་དང་འདྲ་བའི་ཕྱིར་རོ། ། འདོད་ན། དེ་ཆོས་ཅན། བདག་དང་དེ་གཉིས་ཀ་ཡང་སྐྱོན་ཅན་དུ་ཤེས་ནས་ཆགས་པ་དང་བྲལ་བ་མིན་པར་ཐལ། བདག་དེ་ལྟར་བདག་དང་གཉིས་ཀའང་སྐྱོན་མེད་དུ་མཚུངས་པས་གཅིག་ལ་ཆགས་པ་དང་བྲལ་བའི་རྒྱུ་ལྷག་པོ་མེད་པ་དེའི་ཕྱིར་རོ། ། གསུམ་པ་སྤོང་བར་འགྱུར་བའི་དཔེ་ཉིད་དགག་པ་ནི། གལ་ཏེ་སྐྱོན་ཅན་དུ་མཚུངས་པ་མ་གྲུབ་སྟེ། གྲོལ་བར་འདོད་པ་ཆོས་ཅན། བདག་ཆགས་ལ་ཆགས་པ་དང་བྲལ་ནས་སྤོང་བར་འགྱུར་ཏེ།
བདག་ཆགས་སྡུག་བསྔལ་དུ་བསྒོམ་པ་དང་ལྡན་པས་སོ། ། དཔེར་ན་སྦྲུལ་གྱིས་ཡན་ལག་བཟུང་བ་སྡུག་བསྔལ་དུ་བསྒོམ་པ་བཞིན་ཞེ་ན། མ་ངེས་ཏེ་སྦྲུལ་གྱིས་གཟུང་བའི་ཡན་ལག་རང་བཞིན་དུ་གནས་པར་མ་གྱུར་པ་ན་ད་ཕན་ཆད་འདི་ལོངས་སྤྱོད་པའི་རྟེན་མིན་ཞེས་བདག་གི་བའི་བློ་བཅོམ་པས་འདི་འདོར་བར་འགྱུར་བ་ཡིན་གྱིས། བདག་གི་བའི་བློ་བཅོམ་པ་ལས་བཟློག་ནས་ཇི་སྲིད་དུ་ལོངས་སྤྱོད་པའི་རྟེན་དུ་བཟུང་བའི་བློ་མ་ཉམས་པ་དེ་སྲིད་དུ་སྡུག་བསྔལ་དུ་བསྒོམ་པ་ཡོད་ཀྱང་འདོར་བར་སྤྲོ་བ་མིན་པའི་ཕྱིར་རོ། ། བཞི་པ་བདག་གིར་འཛིན་པ་ཆགས་བྲལ་མིན་པ་ནི། ཆགས་བྲལ་དུ་འདོད་པའི་བདག་འཛིན་ཅན་ཆོས་ཅན། ལུས་དང་ལུས་ཀྱི་དབང་པོ་ལ་སོགས་པ་དེ་ལ་ཆགས་པ་དང་བྲལ་བ། དེ་གང་ལས་ཡིན་ཏེ་མིན་པར་ཐལ། ལུས་དབང་དེ་ལ་རང་གི་བར་འཛིན་པའི་བློ་གང་གིས་བཟློག་པར་འགྱུར་ནས་མི་འགྱུར་བའི་ཕྱིར་ཏེ། ལུས་དབང་དེ་དག་གི་ལོངས་སྤྱོད་བདེ་བའི་རྟེན་ཏེ་རྒྱུ་དང་སྒྲུབ་བྱེད་ཉིད་དུ་ནི་བཟུང་བའི་ཕྱིར།
དེའང་ལས་ཀྱི་རྟེན་ལས་བདག་གི་བདེ་བ་སྐྱེ་ཞིང་། དབང་པོས་ཡུལ་འཛིན་པའི་སྒོ་ནས་བདེ་བ་བསྒྲུབ་པའི་ཕྱིར་རོ། ། དེ་དག་གི་ཁྱབ་པ་གྲུབ་སྟེ། རང་གི་སྐྲ་སེན་དང་། མཆིལ་མ་སོགས་ལ་ཆོས་ཅན། དེ་ལ་བདག་གི་བར་ཆགས་པའི་བློ་ནི་བདག་གི་བའི་བློ་ལས་སྐྱེ་བ་ཡིན་ཏེ། དེ་དག་སྐྱོན་ཡོན་མཚུངས་པ་ཡིན་ཡང་ལུས་ལ་བོག་པ་ལ་རང་གི་བའི་བློ་དང་བྲལ་བས་ཡིད་བྱུང་བས་ཡིད་བྱུང་བའི་བློ་ནི་སྐྱེ་བར་འགྱུར་ཞིང་། གཞན་ལུས་ལས་མ་བོག་ཅིང་བདག་གི་བར་བཟུང་བ་ལ་ཞེན་ཆགས་དང་བཅས་པའི་བློ་སྐྱེ་བར་འགྱུར་བར་སྐྱེ་བོ་ཐམས་ཅད་ཀྱིས་ནི་མངོན་སུམ་དུ་གྲུབ་པ་ཡིན་པའི་ཕྱིར་རོ། ། ལྔ་པ་བདག་དང་འབྲེལ་པས་སྤོང་མི་སྲིད་པ་ནི། རིགས་པ་ཅན་པ་དག་ཅི་སྟེ་སྡུག་བསྔལ་དུ་བསྒོམས་པས་བདག་ཆགས་སོགས་སྤོང་བའི་ཕྱིར།
རང་བློ་གང་གིས་ལྡོག་འགྱུར་གྱི་རྟགས་མ་གྲུབ་ཅེ་ན། ཆགས་བྲལ་བདག་འཛིན་ཅན་དེ་ཆོས་ཅན། ཆགས་པ་དང་ལུས་དབང་ལ་ཉེས་པ་མཐོང་དུ་ཟིན་ན་ཡང་བདག་གི་བའི་བློ་སྤོང་བར་མི་འགྱུར་བར་ཐལ། ཆགས་སོགས་དེ་རང་གི་བློ་དང་འདུ་བ་ལ་སོགས་པའི་འབྲེལ་པ་དེ་སྔ་མ་ཆགས་པ་དང་མ་བྲལ་བའི་གནས་སྐབས་དེ་བཞིན་ཉིད་དུ་མ་ཚང་བ་མེད་པར་གནས་པའི་ཕྱིར། ཁྱབ་པ་ཡོད་བདག་ཆགས་སོགས་དེ་ལ་རང་གི་བློ་འཕྲོད་པ་འདུ་བ་དང་། སོགས་པས་ལུས་ལོངས་སྤྱོད་ཀྱི་རྟེན་དང་། དབང་པོ་ལོངས་སྤྱོད་ཀྱི་སྒྲུབ་བྱེད་དུ་འབྲེལ་པ་ལས་ཆགས་སོགས་ལ་རང་གི་བར་འཛིན་པའི་བློ་ནི་སྐྱེ་བར་འགྱུར་བར་འདོད་པས་སོ། ། དྲུག་པ་སྐྱེས་བུ་བདག་ཅིག་འཛིན་ལས་བྱུང་བ་དགག་པ་ལ་གཉིས་ཀྱིས་དང་པོ་ཐལ་བ་དགོད་པ་ནི། འབྲེལ་པ་ལ་བདག་ཆགས་མི་སྐྱེའི། རང་བཞིན་དང་སྐྱེས་བུ་གཅིག་ཏུ་ངོ་ཤེས་པའི་བློ་ཡོད་པ་དེ་སྲིད་དུ་འཁོར་བ་དང་།
གཞན་དུ་ཤེས་པ་ནི་དེ་གཉིས་ཀྱི་ཁྱད་པར་ཤེས་པས་གྲོལ་ལོ་ཞེ་ན། འདུ་སོགས་ཀྱི་ནང་དུ་བསྡུས་ནས་བཀག་ཟིན་ལ། གཞན་ཡང་བདག་གིར་ཆགས་པ་ཆོས་ཅན། ཆགས་བྱའི་དོན་དང་བདག་འཕྲོད་པ་འདུ་བའམ་རང་བཞིན་དང་སྐྱེས་བུ་གཅིག་ཏུ་བཟུང་བ་ལས་སྐྱེ་བ་མ་ཡིན་པར་ཐལ། ཆགས་ཡུལ་གྱི་དོན་དང་འཕྲོད་པ་དུ་བ་དང་ལ་སོགས་པས་སྐྱེས་བུ་དང་རང་བཞིན་གཅིག་ཏུ་བཟུང་བ་མེད་ན་ཡང་རང་དང་ཕན་གདགས་བྱ་འདོགས་བྱེད་ཉིད་དུ་ནི་བཟུང་བའི་ལོངས་སྤྱོད་ཀྱི་ཡན་ལག་ཕྱི་རོལ་གྱི་དོན་ཀུན་ལ་ཡོད་པའི་ཕྱིར་རོ། ། གཉིས་པ་བརྟགས་ལ་དགག་པ་ནི། མ་གྲུབ་སྟེ་བདག་ལུས་དབང་པོ་ལ་སོགས་པའི་ཚོགས་ཆོས་ཅན། དེ་ལ་རང་གི་བློར་ནི་མི་འགྱུར་ཏེ། མི་འདོད་པའི་ཚོར་བ་སྡུག་བསྔལ་བསྐྱེད་པའི་ཕྱིར། དཔེར་ན་སྦྲུལ་གྱིས་གཟུང་བའི་སོར་མོ་དོར་བྱ་ཡིན་པ་བཞིན་ཞེ་ན།
གཅིག་ཏུའམ་ཕལ་ཆེར་སྡུག་བསྔལ་གྱི་རྒྱུ་ཡིན་པ་འགོད། དང་པོ་མ་གྲུབ་སྟེ་ཆགས་བྲལ་དུ་འདོད་པའི་བདག་འཛིན་ཅན་ཆོས་ཅན། གཅིག་ཏུ་ཚོར་བ་སྡུག་བསྔལ་གྱི་མིན་པ་རྣམས་གྲངས་ཀྱིས་བདེ་བའི་རྒྱུ་ཡང་ཡིན་པའི་དབང་སོགས་དེ་ནི་སྡུག་བསྔལ་དུ་ཤེས་ཀྱང་བདེ་བའི་ཆ་དེ་ལ་སྲེད་པས་ཉེ་བར་ལེན་པའི་བློ་ཅན་དུ་འགྱུར། བདག་ཆགས་བརྟན་པའི་ཕྱིར། གཉིས་པ་ལྟར་ཕལ་ཆེར་སྡུག་བསྔལ་གྱི་རྒྱུ་བྱེད་པའི་ཕྱིར་དབང་པོ་ལ་ཆགས་པ་དང་འབྲལ་ཏེ། དུག་བཅས་ཀྱི་ཟས་བཞིན་ནོ་ཞེ་ན། རྟགས་དཔེ་གཉིས་ཀ་མ་ངེས་ཏེ། ཐ་མལ་དེ་ཆོས་ཅན། སྲོག་ལ་མི་གནོད་པའི་ལོངས་སྤྱོད་ཕུལ་དུ་བྱུང་བ་རྙེད་ན་ཁྱད་པར་ཅན་གྱི་བདེ་བ་ལ་ཆགས་པས་བདེ་བ་ཁྱད་པར་ཅན་དེ་དང་འགལ་བ་དུག་ཅན་གྱི་ཟས་ལ་ཆགས་པ་དང་བྲལ་བར་འགྱུར་ཏེ། བདེ་བའི་ལོངས་སྤྱོད་པར་ཅན་རྙེད་ན་ཁྱད་པར་ཅན་བདེ་བ་ལ་སྲེད་པ་ཡིས་འདྲངས་པའི་བདེ་བ་ཅུང་ཟད་ཡོད་ཀྱང་ཕལ་ཆེར་སྡུག་བསྔལ་བསྐྱེད་པའི་དུག་ཅན་གྱི་བདེ་བ་ཅུང་ཟད་དེ་ཡོངས་སུ་སྤོང་བར་འགྱུར་བའི་ཕྱིར།
ཅི་སྟེ་ཟད་པར་ཅན་མ་རྙེད་ཅིང་དུག་ཅན་གྱི་ཟས་མ་ཟོས་ན་བཀྲེས་ནད་ཀྱིས་འཆི་བར་མཐོང་བའི་ཚེ་དེ་འདྲའི་སྐྱེས་བུ་ཐ་མལ་དེ་ཆོས་ཅན། ཇི་ལྟར་བཞིན་པའི་དུག་བཅས་ཀྱི་ཟས་སོགས་སྡུག་བསྔལ་དང་འབྲེལ་པ་ཅན་ལ་ཡང་སྡུག་བསྔལ་གྱི་བསམ་པ་མེད་པར་བདེ་བའི་སྲེད་པས་འཇུག་པར་འགྱུར་ཏེ། བདག་ལ་ཆགས་པ་དང་ལྡན་ཞིང་དུག་ཅན་གྱིས་ཟས་ལས་གཞན་པའི་འཚོ་བའི་རྟེན་མ་མཐོང་བའི་ཕྱིར། སྐྱེས་བུ་འདོད་ལྡན་དག་བུད་མེད་དག་དང་ནི་ལྷན་ཅིག་འདུས་ས་མ་རྙེད་པས་བདག་གི་བདེ་བ་སྲེད་པས་དུད་འགྲོའི་འགྲོ་བ་ལ་འདོད་པ་སྤྱོད་པ་མཐོང་བ་བཞིན་ནོ། ། དེ་བཞིན་དུ་ཆགས་བྲལ་དུ་འདོད་པ་དེ་ཆོས་ཅན། ཕལ་ཆེར་སྡུག་བསྔལ་གྱི་རྒྱུ་བྱེད་པའི་དབང་སོགས་ལ་ཆགས་པ་དང་འབྲལ་བ་མ་ཡིན་ཏེ། བདག་ཆགས་དང་ལྡན་ཞིང་ཁྱད་པར་ཅན་གྱི་བདེ་བའི་སྒྲུབ་བྱེད་མ་མཐོང་བའི་ཕྱིར་རོ། ། བདུན་པ་རྟེན་མི་བྱེད་པས་སྤོང་བ་དགག་པ་ནི། ཅི་སྟེ་མྱ་ངན་ལས་འདས་པ་ན་བདག་དེ་བདེ་སྡུག་མྱོང་བའི་རྟེན་མེད་པས་ན་བདག་བདེ་བ་ལ་སྲེད་པ་མེད་ན་ཇི་ལྟར་བདེ་བ་དོན་དུ་གཉེར་ཞེ་ན། གྲོལ་བར་འདོད་པའི་སྐྱེས་བུ་བདག་ཏུ་ནི་འདོད་པ་སྟེ་ཆགས་པ་གང་ཡིན་དེ་ཆོས་ཅན།
བདེ་སྡུག་མྱོང་བ་ཀུན་དང་ནི་མྱོང་བའི་རྗེས་སུ་འབྲང་བའི་ཐ་སྙད་དང་ཤེས་རབ་ལ་སོགས་པའི་ཡོན་ཏན་ཀུན་གྱི་རྟེན་བྱེད་པ་ལོག་པའི་བདག་ཇི་ལྟར་འདོད་དེ་འདོད་པ་མིན་པར་ཐལ། བདག་ཏུ་ཆགས་པ་དང་བཅས་པ་ཡིས་ནའོ། ། ཆགས་པ་ཡིས་ནི་ཇི་ལྟར་འདོད་ཅེས་སོ། ། མ་ངེས་ན་དེ་ཆོས་ཅན། ཇི་ལྟར་བདག་དེ་ནི་འཇིག་པ་སྟེ་མེད་པར་འདོད་པར་ཐལ། བདག་མྱོང་བ་དང་ཐ་སྙད་དང་ཡོན་ཏན་གྱི་རྟེན་བྱེད་པའི་བདག་ལྡོག་པར་འདོད་པའི་ཕྱིར། འདོད་ན། དེ་ཆོས་ཅན། མྱོང་སོགས་ཀྱི་རྟེན་བྱེད་པར་ཞེན་པ་དེ་འདྲའི་བདག་གི་རང་བཞིན་ལྡོག་པར་འདོད་པ་མིན་པར་ཐལ། བདག་མེད་པར་མི་འདོད་པའི་ཕྱིར།
དེས་ན་དེ་ཆོས་ཅན། བདག་གིར་ཞེན་པའི་གནས་སྐབས་དེ་ཉིད་དུ་གནས་པར་ཐལ། དེ་ནི་བདག་གིར་ཞེན་པ་དེའི་ས་བོན་ཏེ་རྒྱུ་བདག་ཏུ་ཆགས་པ་དང་ལྡན་པའི་ཕྱིར་ཏེ། བདག་ཏུ་འཛིན་པའི་ཕྱིར། ཁྱབ་པ་ཡོད་དེ། རྣམ་པ་ཀུན་ཏུ་བདག་ཏུ་འཛིན་པ་ཡིས་ནི་བདག་ལ་ཆགས་པ་བརྟན་པར་བྱེད་པའི་ཕྱིར་རོ། ། བརྒྱད་པ་སྡུག་བསྔལ་བསྒོམས་ཀྱང་ཆགས་བྲལ་མེད་པ་ལ་གཉིས་ཀྱི་དང་པོ་ཐལ་བ་དགོད་པ་ནི། གལ་ཏེ་བདག་ལྟ་ཡོད་ཀྱང་བདག་ཆགས་དང་འབྲལ་ཏེ། ཆགས་པ་དེ་བྲལ་བའི་དོན་དུ་དེ་སྡུག་བསྔལ་དུ་བསྒོམ་པའི་འབད་རྩོལ་རྩོམ་པའི་ཕྱིར་ཞེ་ན། དེ་ཆོས་ཅན།
བདག་ཆགས་བྲལ་བའི་དོན་དུ་འབད་པ་ལ་བརྩོན། ཡང་བདག་གི་བ་ལ་ནི་ཡོན་ཏན་མཐོང་བའི་སྒོ་ནས་ཆགས་པ་དང་བྲལ་བའི་གེགས་བྱེད་པ་ཉིད་དང་བདག་གི་བ་ལ་དེའི་སྐྱོན་མཐོང་བ་ལ་ཡང་སྒྲིབ་པར་བྱེད་པ་ཡིན་པར་ཐལ། བདག་ཆགས་མ་དོར་བའི་ཕྱིར་ཏེ། བདག་འཛིན་ཡོད་པའི་ཕྱིར། ཁྱབ་པ་ཡོད་བདག་གི་ཡོན་ཏན་གྱི་ཆ་མཐོང་བ་ལ་བརྟེན་ནས་བདག་ཏུ་འཛིན་པ་མ་སྤངས་པ་དེ་སྲིད་དུ་བདག་ཆགས་མངོན་དུ་རྒྱུ་མེད་ཀྱང་རྐྱེན་ཇི་ལྟ་བ་བཞིན་དུ་བདག་ཆགས་བསྐྱེད་པ་ལ་འཇུག་པ་དང་ལྡན་པ་སྟེ་མངོན་དུ་ཕྱོགས་པར་འགྱུར་བའི་ཕྱིར་རོ། ། གཉིས་པ་ལན་དགག་པ་ནི། གལ་ཏེ་བདག་གི་བ་ལ་ཆགས་པ་དང་བྲལ་བ་ལྟར་བདག་ལའང་ཆགས་པ་དང་བྲལ་བས་ན་བདག་ལ་ཆགས་པའི་རྟགས་ཀུན་མ་གྲུབ་བོ་ཞེན། བདག་གི་བ་འདི་ལ་སྡུག་བསྔལ་དུ་བསྒོམས་པས་ཆགས་པ་དང་འབྲལ་བར་འགྱུར་དུ་ཆུག་ན་ཡང་གྲོལ་བ་འདོད་པས་དེ་ཆོས་ཅན། བདག་འདོར་བ་དེ་ཆགས་པ་དང་བྲལ་བ་འདིས་བསྐྱེད་པ་མ་ཡིན་པར་ཐལ། ཆགས་པ་དང་བྲལ་བ་ཡོད་ཀྱང་བདག་མི་འདོར་བའི་ཕྱིར།
དེས་ན་ཆགས་པ་དང་བྲལ་བས་སྡུག་བསྔལ་སྤོང་ཞེས་པའང་འཁྲུལ་ལོ། ། གདོད་ནས་བདག་གི་བ་སྡུག་བསྔལ་དུ་བསྒོམས་པ་ཆོས་ཅན། དོན་མེད་པ་སྟེ་དེས་བདག་གི་བ་ལ་ཆགས་པ་དང་བྲལ་བ་ལས་བདག་གི་བ་འདོར་བར་འགྱུར་བ་མ་ཡིན་པར་ཐལ། ཆགས་པ་དང་བྲལ་བ་འདོར་བའི་རྒྱུ་མིན་པ་དེའི་ཕྱིར། དཔེར་ན་བདག་ལ་ཆགས་པ་དང་བྲལ་ཡང་བདག་མི་འདོར་བ་བཞིན་ནོ། ། འདི་ལ་ཆགས་པ་འབྲལ་འགྱུར་ན། ། འདིས་འདོར་མ་ཡིན་དཔེར་བདག་བཞིན། ། དེ་ཕྱིར་སྡུག་བསྔལ་བསྒོམ་དོན་མེད། ། ཅེས་འདོན་ཏོ། ། ད་ནི་ཆགས་བྲལ་སོགས་ལྷ་དབང་བློ་དང་ཉི་མ་སྦས་པའི་འགྲེལ་པ་གཉིས་ཀ་ན་མེད་དོ། །
གྲོལ་བར་འདོད་པའི་རྣལ་འབྱོར་པ་དེ་དག་ཆོས་ཅན། སྡུག་བསྔལ་བསྒོམས་པས་སྡུག་བསྔལ་ཉིད་ནི་མངོན་སུམ་དུ་རྣམ་པར་ཤེས་སུ་ཟིན་ཀྱང་དེ་ཙམ་གྱིས་ཆགས་བྲལ་དུ་འགྲོ་བར་བྱེད་པ་མ་ཡིན་པར་ཐལ། སྔར་ཆགས་པ་དང་མ་བྲལ་བ་ན་ཡང་སྤང་བྱ་སྡུག་བསྔལ་དེ་ཉིད་བསྒོམས་པས་མངོན་སུམ་ཉིད་དུ་མཐོང་བ་དེ་ལྟ་ན་ཡང་ཆགས་པ་དང་བྲལ་བ་མེད་པ་གང་ཞིག ཕྱིས་ཀྱང་བདག་ཆགས་དང་ལྡན་པའི་ཕྱིར་རོ། ། འདོད་ན་སྡུག་བསྔལ་བསྒོམ་པ་སྟོན་པའི་བསྟན་བཅོས་དོན་མེད་དོ། ། དགུ་པ་ཉེས་པ་མཐོང་ཡང་ཆགས་བྲལ་མིན་པ་ནི། རྟགས་མ་གྲུབ་པའམ་མ་ངེས་ཏེ། ལ་ལར་ཉེས་པ་མཐོང་བ་ལས་སྐྱེས་བུ་འདོད་ཆགས་དང་བྲལ་བ་མཐོང་བའི་ཕྱིར་ཞེ་ན། གལ་ཏེ་བདེ་བའི་སྒྲུབ་བྱེད་དུ་བཟུང་བའི་ཡུལ་དེ་འགའ་ཞིག་ལ་ཉེས་པ་མཐོང་བ་ཡི་སྐད་ཅིག་སྟེ་ཇི་སྲིད་ཉེས་པ་མཐོང་གི་བར་ཆགས་པ་དེའི་བློ་ལྡོག་པ་ཡོད་ཀྱང་དེ་ཆོས་ཅན། ཉེས་པ་མཐོང་བའི་ཡུལ་བདག་གི་བ་དེ་ལ་གཏན་ནས་ཆགས་བྲལ་དུ་མི་འགྱུར་ཏེ།
ཡུལ་ཐ་དད་ལ་ཆགས་པ་མ་སྤངས་པའི་ཕྱིར། དཔེར་ན་འདོད་ལྡན་ཁ་ཅིག་བུད་མེད་གཞན་ལ་སྐྱོན་ཅུང་ཞིག་མཐོང་བས་ཆགས་པ་དང་བྲལ་ཡང་བུད་མེད་གཞན་ལ་ཆགས་པ་དང་མི་འབྲལ་བ་བཞིན་ནོ། ། དེ་ལྟར་ན་ཆགས་བྲལ་དུ་འདོད་པའི་སྐྱེས་བུ་བདག་ལྟ་ཅན་ཆོས་ཅན། བླང་བྱར་བཟུང་བའི་ཡུལ་གཅིག་ལས་བྱུང་བའི་ཆགས་པ་གང་ཡིན་པ་དེ་ཉིད་རྐྱེན་གྱི་རྣམ་གྲངས་འགའ་ཞིག་གིས་བསྐྱེད་པའི་ཚེ་དུས་འགའ་ཞིག་ཏུ་ཆགས་པ་དང་བྲལ་བའི་ཡུལ་ལ་ཡང་བརྒྱུད་པས་ཆགས་པ་ཀུན་བསྐྱེད་པ་ཉིད་ཀྱི་ས་བོན་ཡིན་ཏེ། བླང་བྱ་འདོད་པ་དང་དོར་བྱ་མི་འདོད་པའི་ཁྱད་པར་གྱིས་བདག་གི་བ་འགའ་ཞིག་ལ་ཆགས་པ་དང་བྲལ་དུ་ཟིན་ཀྱང་བདག་ཆགས་ཡོད་པའི་ཕྱིར། དེས་ན་དེ་ཆགས་བྲལ་མིན་ནོ། ། བཅུ་པ་སྐྱོན་མེད་ཡིན་པས་ཆགས་བྲལ་མིན་པ་ནི། ཁྱེད་ལ་བདག་སྐྱོན་མེད་ཡིན་པ་ན་བདག་ལ་ཆགས་པ་ཆོས་ཅན། སྡུག་བསྔལ་གྱི་རྒྱུ་བྱེད་པའི་སྐྱོན་ཅན་མིན་པར་ཐལ། སྐྱོན་མེད་ཀྱི་ཡུལ་ཅན་གྱི་འདུན་པ་ཡིན་པའི་ཕྱིར།
དབང་པོ་དང་ལུས་སོགས་ཀྱང་ནི་ཆོས་ཅན། སྐྱོན་མེད་ཉིད་དུ་ཐལ། བདག་སྐྱོན་མེད་ལོངས་སྤྱོད་སྒྲུབ་བྱེད་ཡིན་པའི་ཕྱིར། ཁྱེད་ཀྱི་ལུགས་ལ་འགྲོ་བའི་འཆིང་བའང་བདག་དང་བདག་ཆགས་དང་དབང་ལུས་སོགས་དེ་ཙམ་ཉིད་ཡིན་ལ་དེ་རྣམས་སྐྱོན་མེད་ཡིན་ཞིང་། དེ་དག་ལས་གཞན་པའི་དོར་བྱའང་མེད་པའི་ཕྱིར་བདག་དང་བདག་ཆགས་སོགས་ཆོས་ཅན། དེ་རྣམས་གང་ལ་སྐྱེས་བུས་ཆགས་པ་དང་བྲལ་བ་བསྒོམ་པར་འགྱུར་པ་ཡིན་པར་ཐལ། དེ་རྣམས་གང་ཡང་སྐྱོན་མེད་ཡིན་པའི་ཕྱིར་རོ། ། བཅུ་གཅིག་པ་སྐྱོན་མཐོང་ལམ་ལས་ཆགས་བྲལ་མིན་པ་ནི། གལ་ཏེ་དེ་ལྟ་ན་ཡང་བདག་ཆགས་སོགས་ལ་ཆགས་པ་འབྲལ་ཏེ། སྐྱོན་བཅས་ཀྱང་ཡིན་པའི་ཕྱིར་ཏེ།
སྡུག་བསྔལ་གྱི་རྟེན་ཡིན་པའི་ཕྱིར་ཞེ་ན། གྲོལ་བ་འདོད་པ་དེ་ལ་ནི་བདག་ཀྱང་ཆོས་ཅན། སྐྱོན་དུ་ཐལ། སྡུག་བསྔལ་གྱི་རྟེན་བྱེད་པ་ནི་དེ་ལའང་ཡིན་པའི་ཕྱིར། དེ་སྐྱོན་དེ་ལ་ཆགས་བྲལ་མིན་ཞེས་འདོན་པས། གང་གི་ཚེ་བདག་དེ་ལས་བདག་ཆགས་སོགས་འབྱུང་བའི་སྐྱོན་ཡོད་པ་དེ་ལ་ཆགས་པ་དང་བྲལ་བ་མིན་པ་དེའི་ཚེ་སྐྱེས་བུ་བདག་དང་བདག་གི་བ་གང་ལ་ཆགས་པ་དང་བྲལ་བ་དེ་དག་ཆོས་ཅན། སྡུག་བསྔལ་གྱི་རྟེན་ཡིན་ཙམ་ལས་འབྱུང་བ་མིན་ཏེ། སྡུག་བསྔལ་གྱི་རྟེན་བྱེད་པ་ཡོད་ནའང་ཁྱོད་འབྱུང་བར་མི་འགྱུར་བའི་ཕྱིར་རོ། ། བཅུ་གཉིས་པ་སྐྱོན་མཐོང་བདག་གིར་ཆགས་མི་གནོད་ལ་བཞིའི་དང་པོ་ཐལ་བ་དགོད་པ་ནི། གཞན་ཡང་བདག་གི་བར་ཞེན་པ་འདི་བདག་གི་བ་ཡོན་ཏན་དུ་མཐོང་བ་ལས་བྱུང་བ་ཡིན་ལ།
བདག་གི་བ་ལ་ཉེས་པ་སྟེ་སྐྱོན་མཐོང་བ་ལས་བདག་གིར་ཆགས་པ་དེ་ནི་འཇིག་པ་སྟེ་ལྡོག་པར་འགྱུར་ནའང་། དབང་སོགས་ལ་བདག་གིར་ཆགས་པ་དེ་ཆོས་ཅན། བདག་གི་བའི་ཡོན་ཏན་མཐོང་བ་ལས་དེ་ལྟར་སྐྱེ་བ་མིན་ཏེ། དབང་སོགས་ལ་ཡོན་ཏན་མཐོང་བ་མེད་ཀྱང་བདག་གིར་འཛིན་པ་ལས་སྐྱེ་བ་ཡིན་པའི་ཕྱིར། དེས་ན་སྡུག་བསྔལ་བསྒོམ་པ་ཆོས་ཅན། དབང་སོགས་ལ་བདག་གིར་ཆགས་པ་ཞི་བྱེད་མ་ཡིན་པར་ཐལ། དབང་སོགས་ལ་བདག་གིར་ཆགས་པའི་རྒྱུ་བདག་གིར་འཛིན་པའི་བློ་ལ་གནོད་པ་མིན་པའི་ཕྱིར་རོ། ། གཉིས་པ་རྟགས་བསྒྲུབ་པ་ནི། མ་གྲུབ་སྟེ་ཡོན་ཏན་དུ་མཐོང་བ་དེའི་རྒྱུ་ཡིན་ནོ་ཞེ་ན། བདག་གིར་ཆགས་པ་ཆོས་ཅན།
མིག་སོགས་བདག་གི་བ་ལ་ཡོན་ཏན་དུ་མཐོང་བས་བྱས་པ་མིན་པར་ཐལ། སྐྱོན་ཡོན་བརྟག་མི་ནུས་པའི་བྱིས་པ་དང་ཕྱུགས་སོགས་ལའང་ཡོད་པའི་ཕྱིར་དང་། རབ་རིབ་ཅན་དང་ལོང་བ་དང་ཞར་བ་དང་གཟུགས་ཅན་པ་སོགས་བདག་གི་བ་སྐྱོན་ལྡན་དུ་མཐོང་བ་ལ་ཡང་ཁྱོད་ཡོད་པའི་ཕྱིར་དང་། ཡོན་ཏན་དང་ལྡན་པ་གཞན་ཕ་རོལ་པོའི་མིག་སོགས་དག་ལ་ཡོན་ཏན་མཐོང་ཡང་ཁྱོད་འབྱུང་བ་མེད་པའི་ཕྱིར་རོ། ། འོ་ན་ཅི་ཞེ་ན། དེ་ཆོས་ཅན། བདག་གིར་འཛིན་པའི་བློས་བྱས་པ་ཡིན་ཏེ། བདག་གིར་འཛིན་པའི་བློ་ཡོད་པ་ཉིད་ན་ཡོད་ཅིང་ཡོན་ཏན་དང་ལྡན་པའི་ཕ་རོལ་གྱི་མི་སོགས་དང་བདག་གི་བའི་བློ་དོར་བའི་འདས་ཤིང་ཞིག་པ་དང་ལུས་ལས་བོག་པའི་ཉིང་ལག་ལ་སོགས་པ་ཡོན་ཏན་དང་ལྡན་བར་མཚུངས་པ་ལ་ནི་བདག་གི་བའི་བློ་མེད་ན་ཁྱོད་མེད་པའི་ཕྱིར་རོ། ། མེད་ཕྱིར་བདག་གི་ཡོད་ཉིད་ནའང་ཞེས་སོ། ། གསུམ་པ་ལན་དགག་པ་ནི།
མ་གྲུབ་སྟེ་དེའི་རྒྱུ་ཡོན་ཏན་མཐོང་བ་མིན་གྱི་བདག་གི་བའི་བློ་ཡིན་ལ། དེའང་ཡོན་ཏན་མཐོང་བ་ལས་སྐྱེ་བས་ན། སྡུག་བསྔལ་བསྒོམས་པས་བློ་དེའི་རྒྱུ་ཡོན་ཏན་དུ་མཐོང་བ་རྒྱུན་བཅད་པས་བདག་གི་བ་ལ་ཆགས་པ་སྤོང་ཞེ་ན། བདག་གི་བར་འཛིན་པའི་བློ་ཆོས་ཅན། མིག་སོགས་ལ་ཡོན་ཏན་མཐོང་བ་ཁྱོད་ཀྱི་རྒྱུའང་མིན་ཏེ། བྱིས་སོགས་ལ་ཡོད་པ་ལ་སོགས་པ་རྟགས་སྔ་མ་གསུམ་པོ་དེ་ཉིད་ཀྱི་ཕྱིར་ནའོ། ། ཡོན་ཏན་མཐོང་བའི་རྒྱུ་ཅན་མིན་པ་དེའི་ཕྱིར་མིག་སོགས་ལ་ཡོན་ཏན་མིན་པ་སྡུག་བསྔལ་དུ་མཐོང་བ་ཆོས་ཅན། བདག་གི་བའི་བློ་དེ་ཡང་སྤོང་བ་མ་ཡིན་ཏེ། བདག་གིར་ཆགས་པའི་རྒྱུ་བདག་གི་བའི་བློ་ལ་མི་གནོད་པའི་ཕྱིར། གཞན་ཡང་གྲོལ་བར་འདོད་པའི་བདག་འཛིན་ཅན་དེ་ཆོས་ཅན།
བདག་གི་བ་ལ་སྐྱོན་མཐོང་བས་ཆགས་པ་དང་བྲལ་བ་མ་ཡིན་པར་ཐལ། བདག་གི་བ་མ་དེར་ཡང་ཆགས་པ་མཐོང་བའི་ཕྱིར་ཏེ་བདག་ཏུ་ཆགས་པས་སོ། ། ཁྱབ་པ་ཡོད་བདག་ཏུ་ཆགས་པ་ལས་བདག་གི་བ་དེ་ལ་ཡོན་ཏན་ཡོད་པ་མིན་ཡང་ཡོན་ཏན་ཅན་དུ་ནི་སྒྲོ་འདོགས་པར་འགྱུར་བས་སོ། ། བཞི་པ་མཇུག་བསྡུ་བ་ནི། སྒྲོ་འདོགས་པ་དེས་ན་དབང་གི་ཆོ་ག་དང་ལྡན་པ་སྡུག་བསྔལ་བསྒོམ་པ་ཆོས་ཅན། དེས་བདག་གིར་ཆགས་པ་དེ་ལ་ཇི་ལྟར་གནོད་དེ་མི་གནོད་པར་ཐལ། བདག་གིར་ཆགས་པའི་རྒྱུ་ལ་གནོད་པ་མེད་པ་ཅན་ཡིན་པའི་ཕྱིར་རོ། ། ཆོ་ག་དེ་ལ་ཇི་ལྟར་གནོད་ཅེས་སོ། ། བཅུ་གསུམ་པ་ཐ་དད་ཤེས་ལས་ཆགས་བྲལ་མིན་པ་ནི། གྲངས་ཅན་ན་རེ་ཡོན་ཏན་མཐོང་བས་ཆགས་པར་མི་སྨྲའོ། །
རང་བཞིན་དང་སྐྱེས་བུ་གཅིག་ཏུ་བཟུང་བ་ནི་བདག་གི་ཆགས་པའི་རྒྱུ་དང་། ཐ་དད་དུ་ཤེས་བདག་གི་བའི་བློ་འདོར་བས་ཆགས་པ་དང་བྲལ་བའོ་ཞེ་ན། སོ་སོའི་སྐྱེ་བོ་འདི་ཡིས་ཆོས་ཅན། དབང་སོགས་ལས་བདག་ནི་ཐ་དད་དུ་གྱུར་པར་ཤེས་ཏེ། སྔར་གྱི་སོགས་ཡོན་ཏན་མེད་པ་ལས་མཆོག་ཁྱད་པར་དུ་འཕགས་པ་གཞན་དང་གཞན་དུ་གཉེར་བའི་ཕྱིར་དང་། བདག་གནས་པར་མཐོང་ཡང་དབང་པོ་སྐྲ་སོགས་སྐྱེ་བ་དང་འཇིག་པར་མཐོང་བའི་བློ་ཅན་ཉིད་ཡིན་པའི་ཕྱིར། དེས་ན་ཆོས་ཅན་དེའི་བདག་གིར་ཆགས་པ་ཡང་རང་བཞིན་དང་སྐྱེས་བུ་གཅིག་ཉིད་དུ་མཐོང་བས་ཀྱང་བྱས་པ་མིན་ཏེ། གཅིག་ཏུ་མཐོང་བ་མེད་ཀྱང་བདག་གིར་ཆགས་པ་ཡོད་པ་དེའི་ཕྱིར། དེའི་རྒྱུ་གང་ཞེ་ན། བདག་ལ་ཆགས་པ་དེ་ཆོས་ཅན།
མིག་སོགས་ལ་བདག་གིར་ཆགས་པའི་རྒྱུ་ཡིན་ཏེ། དེ་ལས་ཡུལ་དམིགས་པའི་རྣམ་ཤེས་ཀྱི་ནང་གི་བདེ་བ་སྒྲུབ་བྱེད་ཀྱི་ཡན་ལག་མིག་སོགས་བདག་གི་བ་རྣམས་ལ་ངོ་བོ་ཉིད་ཀྱིས་བདག་གིར་རྗེས་སུ་ཆགས་པ་སྐྱེ་བར་འགྱུར་བའི་ཕྱིར་རོ། ། བཅུ་བཞི་པ་ཡིད་བྱུང་ཆགས་བྲལ་ཡིན་པ་དགག་པ་ལ་གཉིས་ཀྱི་དང་པོ་སུན་འབྱིན་བརྗོད་པ་ནི། སྲོག་ཆགས་རྣམས་ད་ལྟར་གྱི་སྡུག་བསྔལ་མཐོང་ནས་ཆགས་པ་དང་བྲལ་བར་མཐོང་བ་མིན་ནམ། ཇི་ལྟར་སྡུག་བསྔལ་བསྒོམས་པས་ཆགས་པ་དང་བྲལ་བ་མིན་ཞེ་ན། སྐྱེས་བུ་སྡུག་བསྔལ་ད་ལྟར་བྱུང་བ་གང་ཞིག་ལས་ཉེས་པ་མཐོང་བའི་སྒོ་ནས་ཡིད་བྱུང་ཞིང་སྡུག་བསྔལ་དེ་ལ་ཡིད་མི་བདེ་བ་སྐྱེ་བ་དེ་འདྲ་ནི་ཆོས་ཅན། ཆགས་བྲལ་མ་ཡིན་ཏེ། ཞེ་སྡང་དང་མཚུངས་ལྡན་ཡིན་པའི་ཕྱིར་ཏེ། གནས་སྐབས་པའི་སྡེས་ཡིད་མི་བདེ་ཐམས་ཅད་ནི་ཞེ་སྡང་དང་མཚུངས་པར་ལྡན་པ་ཡིན་ནོ་ཞེས་སོ། ། དེ་ཆོས་ཅན།
དེའི་ཚེ་ཡང་བདག་གི་བ་ལ་ཆགས་པ་ཡོད་དེ། ད་ལྟར་གྱི་སྡུག་བསྔལ་གྱི་གནས་སྐབས་ལས་བདེ་བའི་གནས་སྐབས་གཞན་ཚོལ་བའི་ཕྱིར་རོ། ། ཡིད་བྱུང་བའི་ཞེ་སྡང་དེ་ནི་ཆོས་ཅན། སྐྱེས་བུའི་རྒྱུད་མ་འབྲལ་བར་རྒྱུན་དུ་གནས་པ་མ་ཡིན་ཏེ། ཡིད་ཀྱི་སྡུག་བསྔལ་སྐྱེ་བའི་བྱེད་རྒྱུ་ཉིད་ཡིན་པའི་ཕྱིར། འོ་ན་ཅི་ཞེ་ན། དེ་ནི་སྡུག་བསྔལ་འཇུག་པ་དེ་སྲིད་ཙམ་དུ་གནས་ཀྱི། སྡུག་བསྔལ་དེ་ལོག་ན་ནི་སྐྱེས་བུ་དེ་རང་ཉིད་ཀྱི་སྟེ་བདག་གི་བར་ཆགས་པའི་རང་བཞིན་ལ་ནི་སླར་བསྟེན་པར་འགྱུར་བས་ཆགས་བྲལ་མིན་ནོ། ། དེ་ལྟར་ན་ཆགས་བྲལ་དེ་གང་ཞེ་ན། གཉིས་པ་ཆགས་བྲལ་ངོས་བཟུང་བ་ནི།
དགྲ་བཅོམ་ཆོས་ཅན། དེ་ལ་ཆགས་བྲལ་ཞེས་ནི་བརྗོད་པ་ཡིན། ཆོས་ཉིད་མཐོང་བས་སེམས་མཉམ་པ་ཉིད་ཐོབ་ནས་ཉེར་ལེན་གྱི་ཕུང་པོའི་ཚོགས་སྲིད་པའི་ཉེར་མཁོ་ཐམས་ཅད་ལ་ནི་སྐྱོ་བས་དོར་བྱར་འཛིན་པ་དང་ཆགས་པས་ང་དང་ངའི་འོ་ཞེས་བླང་བྱར་འཛིན་པ་སྤངས་པས་མཉམ་པར་བཏང་སྙོམས་སུ་གནས་པའི་ཕྱིར་རོ། ། སྐྱེས་བུ་གཅིག་དང་བས་ལག་པ་གཅིག་ཙན་དན་གྱིས་བྱུགས་པ་དང་། གཞན་སྡང་བས་ལག་པ་གཅིག་སྟེའུས་གཅོད་པ་ལ་ཆགས་ཁྲོ་མེད་པར་མཚུངས་པར་གནས་པའོ། ། བཅོ་ལྔ་པ་ལུང་དང་འགལ་བའི་རྩོད་པ་སྤང་བ་ནི། སྡུག་བསྔལ་བསྒོམ་པ་ཞི་བྱེད་མིན་ན་བསྟན་བཅོས་ལས་སྡུག་བསྔལ་སོགས་པའི་རྣམ་པ་བསྒོམས་པར་བཤད་པ་དང་འགལ་ཞེ་ན། བསྟན་བཅོས་ལས་སྡུག་བསྔལ་བསྒོམ་པར་གསུངས་པ་དེ་ཆོས་ཅན། ཚོར་བ་སྡུག་བསྔལ་ལས་གཞན་ཡིན་ཏེ། ཟག་བཅས་ལས་ཉོན་གྱིས་འདུ་བྱེད་པའི་འབྲས་བུ་ཐམས་ཅད་སྡུག་བསྔལ་དུ་དགོངས་ནས་ཁྱབ་པ་འདུ་བྱེད་ཀྱི་སྡུག་བསྔལ་ཡིན་པའི་ཕྱིར།
ངེད་ཀྱི་བསྒོམ་བྱ་འདུ་བྱེད་ཀྱི་སྡུག་བསྔལ་དེའང་རྐྱེན་གྱི་གཞན་དབང་ལས་སྐྱེས་པ་ཡིན་ལ། དེ་བསྒོམ་པ་ནི་ཆོས་ཅན། དེས་དངོས་སུ་གྲོལ་བའི་ཕྱིར་བསྒོམ་པ་མ་ཡིན་ཏེ། བདག་མེད་པར་ལྟ་བ་སྟེ་མཐོང་བ་སྐྱེ་བའི་རྟེན་ཏེ་ཐབས་ཡིན་པའི་ཕྱིར་ཏེ། སྐད་ཅིག་མའི་དངོས་པོ་མི་རྟག་པར་ངེས་པས་རྒྱུའི་གཞན་དབང་ཅན་སྐད་ཅིག་རེ་རེ་ལ་བྱེད་པ་པོ་མེད་པར་སྐྱེ་བས་ངའམ་ངའི་མིན་ཞེས་བསྒོམས་པས་གང་ཟད་སྟོང་པར་རྟོགས་པས་ཆགས་ཁྲོ་མེད་པར་འགྱུར་བས་གྲོལ་ལོ། ། དེས་ན་སྟོང་པ་ཉིད་ལྟ་བ་སྟེ་མཐོང་བས་གྲོལ་བར་འགྱུར་གྱི། སྟོང་ཉིད་བསྒོམ་པའི་ལྷག་མ་མི་རྟག་སྡུག་བསྔལ་དུ་བསྒོམ་པ་ལ་སོགས་ནི་སྟོང་ཉིད་མཐོང་བ་དེའི་དོན་ཏེ་འབྲས་བུ་ཅན་ཡིན་ནོ། ། མི་རྟག་སོགས་བསྒོམས་པས་དངོས་སུ་མི་གྲོལ་གྱི་སྟོང་ཉིད་མཐོང་བའི་ཐབས་ཡིན་པ་དེའི་ཕྱིར་བཅོམ་ལྡན་འདས་ཀྱིས་དགེ་སློང་དག་འདི་ལྟ་སྟེ། གཟུགས་རྟག་པའམ་མི་རྟག་པ་ཡིན། བཙུན་པ་མི་རྟག་པ་ལགས་སོ་ཞེས་མི་རྟག་པར་རྟོགས་པ་དང་།
གང་མི་རྟག་པ་དེ་བདེ་བ་ཡིན་ནམ་སྡུག་བསྔལ་ཡིན། བཙུན་པ་སྡུག་བསྔལ་བ་ལགས་སོ་ཞེས་དེ་ལས་སྡུག་བསྔལ་དུ་རྟོགས་པ་དང་། མི་རྟག་པ་དང་སྡུག་བསྔལ་བ་དང་རྣམ་པར་འགྱུར་བའི་ཆོས་ཅན་གང་ཡིན་པ་དེ་ལ་འདི་ནི་ངའོ། ། འདི་ནི་ང་ཡི་བདག་གོ་ཞེས་དེ་ལྟར་བལྟར་རུང་ངམ། བཙུན་པ་དེ་ནི་མ་ལགས་སོ་ཞེས་སྡུག་བསྔལ་དུ་རྟོགས་པ་ལས་ནི་བདག་མེད་དུ་རྟོགས་པ་གྲོལ་བའི་ཐབས་སུ་གསུངས་པས། སྔ་མ་སྔ་མ་ཕྱི་མ་ཕྱི་མའི་ཐབས་སུ་བསྟན་པས་ལྷག་མ་དེ་དོན་ཞེས་པ་གནས་སོ། ། གསུམ་པ་འཇུག་བསྡུ་བ་ནི། སྡུག་བསྔལ་བསྒོམས་པས་ཆགས་པ་དང་མི་འབྲལ་བ་དེའི་ཕྱིར་ཆགས་བྲལ་དུ་འདོད་པའི་སྐྱེས་བུ་ཆོས་ཅན། བདེ་སྡུག་ཐོབ་དོན་དུ་འབད་པ་རྩོམ་པ་ཀུན་ལ་བརྟེན་པ་ཡིན་ཏེ། བདག་དང་བདག་གི་བ་ལ་ཆགས་བྲལ་མིན་པའི་ཕྱིར་དང་།
དེ་འདྲ་ཆོས་ཅན། འཁོར་བ་པ་ཞེས་བྱ་སྟེ། སྲེད་པ་དང་ལྡན་ཞིང་རྩོམ་པ་ཐམས་ཅད་ལ་བརྟེན་ལ་ཉོན་མོངས་པ་དང་ལས་འདོད་མི་འདོད་ལས་གྲོལ་བ་མ་ཡིན་པའི་ཕྱིར་རོ། ། གསུམ་པ་ནུས་ན་གྲོལ་བ་པོའི་བདག་མེད་དུ་འགྱུར་བ་ནི། གྲོལ་བའི་བདག་ལ་བདག་གི་ཉིད་ནི་མི་འདོད་པ་གང་གི་ཚེ་གྲོལ་བ་འདོད་པ་ཆོས་ཅན། བདག་གི་བ་དེའི་ཟ་བ་པོའི་བདག་མེད་པར་ཐལ། བདག་གི་བཟའ་བྱ་མེད་པའི་ཕྱིར། འདོད་དེ། དུས་དེར་ཟ་བ་པོ་མིན་ཞེ་ན། ལས་མི་བྱེད་ཅིང་ལས་འབྲས་ལོངས་མི་སྤྱོད་པ་དེའི་ཚེ་ཕྱིར་རྒོལ་བ་དེའི་ལུགས་ལ་ཆོས་ཅན།
གྲོལ་བའི་བདག་ཀྱང་མེད་པར་ཐལ། ཁྱབ་པ་ཡོད་བདག་ནི་ལས་བྱེད་པའི་བྱ་བ་ཅན་དང་ལོངས་སྤྱོད་པའི་མཚན་ཉིད་ཅན་ཡིན་པའི་ཕྱིར་རོ། ། བཞི་པ་དེས་ན་བདག་ཏུ་ལྟ་བ་སྤང་བར་རིགས་པ་ནི་བདག་མེད་མཐོང་བ་ལམ་ཡིན་གྱི་སྡུག་བསྔལ་བསྒོམ་པ་ལ་སོགས་པ་ལམ་ཡིན་པ་དེའི་ཕྱིར་འཁོར་བ་སྙིང་པོ་མེད་པ་ལས་གྲོལ་བར་འདོད་པ་དེ་བས་ན་ཐོག་མ་མེད་པའི་རྒྱུན་ཡོད་པ་ཅན་རིགས་མཐུན་པའི་ས་བོན་ལས་བྱུང་བའི་འཇིག་ཚོགས་ལྟ་བ་དག་འབད་པ་ཆེན་པོས་བདག་མེད་མཐོང་བ་གོམས་པས་རྩ་བ་ཉིད་ནས་དབྱུང་བར་གྱིས་ཤིག གསུམ་པ་ལ་ལྔའི་དང་པོ་དབང་གིས་གྲོལ་བའི་སྒྲུབ་བྱེད་དགག་པ་ནི། ཁོ་བོ་ཅག་བདག་འཛིན་ལ་མི་གནོད་པའི་ཆོ་གས་གྲོལ་བར་མི་སྨྲའོ། ། དབང་ཕྱུག་རང་ཉིད་ཐར་པའི་ལམ་དུ་དབང་བསྐུར་བ་ལས་གྲོལ་བར་སྨྲ་སྟེ། སྐྱེས་བུ་ཆོས་ཅན། སྐྱེ་བ་འབྱུང་བ་རྒྱུན་ཆད་པ་ཡིན་ཏེ། དབང་དང་ལྡན་པའི་ཕྱིར། སྔགས་ཀྱི་འདུ་བྱས་པའི་ས་བོན་བཞིན་ཞེ་ན།
རྟོགས་ལྡན་དགྲོལ་བར་འདོད་པ་རྣམས་ལ་ནི་ཆོས་ཅན། དབང་དང་ལྡན་ཙམ་གྱིས་ནི་གྲོལ་བར་ཡང་སྨྲ་བའི་ལུང་དེ་ཡོངས་སུ་མགུ་བར་བྱེད་པའི་ཚད་མ་མིན་ཏེ། དེ་ལྟ་བུའི་ལུང་ནི་དེས་ནན་ཏན་དུ་བྱ་བའི་དོན་བསྟན་པ་བདེན་པ་དེ་ལྟ་བུའི་དངོས་པོ་ཅན་ཡིན་པའི་རྒྱུ་མཚན་མ་མཐོང་བས་དོན་ལ་ཐེ་ཚོམ་བསྐྱེད་པའི་ཕྱིར་ཁྱེད་ཀྱི་གཏན་ཚིགས་དེའང་མ་ངེས་ལ། སྔགས་ཀྱིས་འདུས་བྱས་པའི་ས་བོན་སོགས་ལ་མྱུ་གུ་མི་སྐྱེ་བར་གྲུབ་པའི་རྒྱུ་དབང་སོགས་ཀྱི་ཆོ་གས་ནི་ས་བོན་ལ་ནུས་པ་མ་མཐོང་བ་ལྟར་སྐྱེས་བུ་ཡང་སྲིད་བར་མི་བསྐྱེད་པར་བསྒྲུབ་ནུས་པ་མིན་པའི་ཕྱིར་ཡང་མི་རིགས་སོ། ། མི་ནུས་པ་ཡང་ཅི་སྟེ་ཞེ་ན། གྲོལ་བ་འདོད་པ་ཆོས་ཅན། སྐྱེས་བུ་ཏིལ་མར་གྱིས་བསྐུས་པ་དང་མེས་བསྲེགས་པ་དང་སོགས་པས་བཙོས་ཕྱེ་མར་བྱས་པ་ལས་ཀྱང་གྲོལ་བར་ཐལ། ས་བོན་ལ་དེ་ལྟར་བྱས་པས་མྱུ་གུ་མི་བསྐྱེད་པའི་ཕྱིར་རོ། ། ཅི་སྟེ་སྔར་སྐྱེས་བུ་སྡིག་པ་བྱེད་པ་ལས་བླ་མས་སྡིག་པ་བླངས་ནས་སྦྱིན་སྲེག་གིས་བཅོམ་པ་ན་སྐྱེས་བུ་དེ་ཕྱིས་སྲང་ལ་བསྒར་བ་ན་སྔར་ལྕི་བའི་གནས་སྐབས་ལས་ཕྱིས་ཡང་བར་གྱུར་པའི་ཕྱིར། འདི་ཡི་སྡིག་པ་བཅོམ་པར་བྱས་པ་དེས་ན་དེ་སྡིག་པ་ཟད་པས་གྲོལ་ལོ་ཞེ་ན།
དེ་འདྲའི་སྐྱེས་བུ་སྦྱིན་སྲེག་གི་ཆོ་ག་དང་ལྡན་པ་དེ་ཆོས་ཅན། སྦྱིན་སྲེག་གིས་སྡིག་པ་བཅོམ་པ་ན་ཡང་བར་སོང་བ་མིན་པར་ཐལ། སྦྱིན་སྲེག་གིས་འདིའི་ལུས་ཀྱི་ལྕི་བ་ཉིད་མེད་པར་གྱུར་པ་ཡིན་གྱི་སེམས་ཀྱི་སྡིག་པ་བཅོམ་པར་ངེས་པ་མེད་པའི་ཕྱིར། ཚ་བསྐམས་པ་བཞིན་ཡང་ལྕི་བ་ས་ཆུའི་ཆོས་ཡིན་གྱི་སྡིག་པ་ཆོས་ཅན། ལྕི་བའི་ཆོས་ཅན་མིན་ཏེ། ལུས་ཅན་མིན་པའི་ཕྱིར་རོ། ། གཉིས་པ་དབང་གིས་སྐྱེ་རྒྱུན་གཅོད་པ་དགག་པ་ནི། དབང་གི་ཆོ་ག་ཆོས་ཅན། སྐྱེ་རྒྱུན་མི་གཅོད་དེ། སྲིད་པར་ཉིང་མཚམས་སྦྱོར་བའི་གེགས་མི་བྱེད་པའི་ཕྱིར།
འོ་ན་ཅི་ཞེ་ན། སྡུག་བསྔལ་ལ་ཕྱིན་ཅི་ལོག་བདེ་བར་ཤེས་པ་དང་། དེ་ལས་བྱུང་བའི་སྲིད་པ་འདོད་པའི་སྲེད་པ་སྟེ་དེ་གཉིས་མཚུངས་ལྡན་གྱི་སེམས་པ་ཆོས་ཅན། སྐྱེ་བ་ལེན་པའི་རྒྱུ་ཡིན་ཏེ། དེའི་དབང་གིས་ན་སྐྱེ་མཆེད་དྲུག་དང་དེ་དང་ལྡན་ཅིག་འབྱུང་བ་དང་འབྱུང་འགྱུར་དང་སེམས་སེམས་བྱུང་གི་ཚོགས་པ་དམན་གནས་མངལ་སོགས་སུ་འགྲོ་བའི་སྒོ་ནས་སྐྱེ་བ་གཅིག་ལེན་པ་མིན་པའི་ཕྱིས་ཞེས་བསྟན་ཟིན་ཏོ། ། དེས་ན་དེའི་རྒྱུན་བཅད་པའི་སྐྱེས་བུ་ཆོས་ཅན། བདག་ཆགས་ཀྱི་དབང་གིས་དམན་གནས་སུ་སྐྱེ་བ་ལེན་པ་ལ་འགྲོ་བར་མི་འགྱུར་ཏེ། སྐྱེ་བའི་རྒྱུ་ལོག་སྲེད་མེད་པ་དེའི་ཕྱིར། སྔ་མའི་རྟགས་གྲུབ་སྟེ། སེམས་པ་དེ་དག་ནི་ཆོས་ཅན།
ཐ་མལ་སྐྱེ་གནས་སུ་སྐྱེ་བ་ལ་ནུས་བཅས་ཉིད་ཡིན་ཏེ། དེ་ཡོད་ཙམ་ལས་ཐ་མལ་འཁོར་བར་སྐྱེ་བ་ནི་འབྱུང་བའི་ཕྱིར། མ་གྲུབ་སྟེ། སྔོན་གྱི་ལས་ཀྱང་རྒྱུར་ཡོད་པ་མིན་ནམ་ཞེ་ན། སེམས་པ་དེ་དག་ཆོས་ཅན། དེ་ལས་གཞན་དེ་མིན་པའི་ལས་ཀྱང་སྐྱེ་བར་རྒྱུར་ཡོད་པ་མ་ཡིན་ཏེ། རང་ཉིད་སྔ་མ་སྔ་མས་འདུས་བྱས་པས་ཕྱི་མ་ཕྱི་མ་ཕུལ་བྱུང་དུ་གྱུར་པ་ཉིད་དེ་མ་ཐག་སྐྱེ་གནས་སུ་སྐྱེ་བའི་ལས་ཡིན་པའི་ཕྱིར། དེས་ན་ལས་དེ་ནི་དབང་དང་ལྡན་པ་ལའང་ཡོད་པས་དབང་དང་ལྡན་པའི་སྐྱེས་བུ་ཆོས་ཅན། ཡང་སྐྱེ་བར་འགྱུར་ཏེ། ལོག་སྲེད་ཀྱི་རང་བཞིན་ཅན་གྱི་སྐྱེ་བའི་རྒྱུ་ཉམས་པ་མེད་པ་ཚང་བའི་ཕྱིར་རོ། །
གསུམ་པ་དབང་གིས་འདུ་བྱེད་བཅོམ་པ་དགག་པ་ནི། མ་གྲུབ་སྟེ་གནས་ལ་འདོད་པའི་གནས་གཞན་དུ་འགྲོ་བ་དང་། གཟུགས་སོགས་ཡུལ་རྟོགས་པའི་རྟེན་ནམ་རྒྱུ་ནི་དེ་དག་སྒྲུབ་པར་བྱེད་པའི་མིག་སོགས་དབང་པོ་རྣམས་ཡིན་ལ། དེ་དག་ནི་ཆོས་དང་ཆོས་མ་ཡིན་པའི་མཚན་ཉིད་མ་མཐོང་བའི་ལས་ལས་སྐྱེ་བར་འགྱུར་ལ། དབང་སོགས་ཀྱི་ཆོ་གས་མ་མཐོང་བའི་ལས་དེ་ཞིག་པར་བྱས་པའི་ཕྱིར་འགྲོ་བ་དང་རྟོགས་པའི་རྟེན་མེད་པས་དབང་དང་ལྡན་པ་དམན་གནས་སུ་འགྲོ་བ་མེད་དོ། ། མ་མཐོང་བའི་ལས་དེ་ནི་དགེ་བཅུ་མི་དགེ་བཅུའི་འཇུག་པས་བསྐྱེད་པ་བདག་གི་ཡོན་ཏན་འདུ་བྱེད་ཡིན་གྱི། ཁྱེད་འདོད་པའི་སེམས་པ་གཉིས་སྐྱེ་རྒྱུ་མིན་ནོ་ཞེ་ན། དེ་འདུ་བྱེད་ཡིན་སེམས་པ་མིན་ཞེས་སོ། ། འབྲས་བུ་དབང་བློ་དང་སྐྱེ་ཡུལ་གཞན་དུ་འགྲོ་བར་བྱེད་པའི་ཐ་མལ་པའི་དབང་པོ་དྲུག་ཆོས་ཅན། དེ་བསྐྱེད་པ་ལ་བློ་ལོག་སྲེད་དང་མཚུངས་ལྡན་གྱི་སེམས་པ་ཡི་ནི་ནུས་པ་མཐོང་གི་ཡོན་ཏན་འདུ་བྱེད་ཀྱི་ནུས་པ་ལས་སྐྱེ་བ་མ་ཡིན་ཏེ།
ལོག་སྲེད་དང་མཚུངས་ལྡན་གྱི་སེམས་པ་ཡོད་པ་དང་མེད་པའི་རྗེས་སུ་འཇུག་ལྡོག་བྱེད་པའི་ཕྱིར། དེས་ན་དབང་དང་ལྡན་པའི་སྐྱེས་བུ་བདག་འཛིན་ཅན་ཆོས་ཅན། དེའི་བྱེད་པ་དེ་དག་གི་རྒྱུན་སྐྱེ་གནས་སུ་ཅིས་མི་འགྲོ་སྟེ་འགྲོ་བར་ཐལ། ལོག་སྲེད་དང་མཚུངས་ལྡན་གྱི་སེམས་པ་དེ་ཡོད་པའི་ཕྱིར་རོ། ། བཞི་པ་དབང་གིས་ལོག་སྲེད་བཅོམ་པ་དགག་པ་ནི གལ་ཏེ་མ་ངེས་ཏེ་ལོག་སྲེད་རྒྱུ་ཡིན་ཡང་དབང་གིས་ཡང་སྲིད་འབྱིན་པའི་ནུས་པ་མ་བཅོམ་པ་ཅན་བདག་གི་ཡོན་ཏན་དང་འབྲས་བུ་བྱེད་པའི་ཚོགས་པའི་ཁྱད་པར་ལ་ལྟོས་ནས་འབྲས་བུ་བྱེད་ལ། དབང་གིས་བག་དང་འབྲས་བུ་བྱེད་པ་དེ་དག་གི་རང་བཞིན་བཅོམ་པས་ལོག་སྲེད་དེ་དག་བྱེད་པ་འཕེན་པའམ་གནས་གཞན་ཐོབ་པ་ལ་ནུས་པ་མེད་ཅེ་ན། དེ་མ་ཐག་ཏུ་དེ་དག་གི། ། འཛིན་འཕེན་འཁྲུགས་དང་འགོག་པ་དག ། སེམས་པས་འགྱུར་གྱིས་དབང་གིས་མིན། ། ཞེས་འདོན་པས།
རང་ཡུལ་ལ་འཇུག་པ་ལྡོག་པ་མེད་པ་ནི་འཛིན་པ་དང་། རང་ཡུལ་འཇུག་པར་བྱེད་པ་འཕེན་པ་དང་། བསྣུན་པ་ལ་སོགས་པས་བློའི་འགྱུར་བ་བསྐྱེད་པ་འཁྲུགས་པ་དང་། བློའི་རྗེས་སུ་མཐུན་པ་ཡོད་ན་ཡང་འཁྲུག་པ་དེ་ལྡོག་པ་ནི་འགོག་པ་སྟེ་དབང་བསྐུར་བ་དག་གིས་བྱེད་པ་རྣམས་ཀྱི་འཛིན་འཕེན་འཁྲུགས་དང་འགོག་པ་དག་ཆོས་ཅན། དབང་དང་། སོགས་པས་གྲོལ་བའི་ཕྱིར་སྔགས་ཀྱིས་འདུས་བྱས་པ་དེ་མ་ཐག་ཏུ་ལོག་སྲེད་དེ་དག་གི་རྒྱུ་ལས་སེམས་པའི་དབང་གིས་ཁྱོད་སྐྱེ་བ་མེད་པར་ཐལ། དེ་དག་བྱས་མ་ཐག་ཏུ་ལོག་སྲེད་ལ་ཁྱོད་བསྐྱེད་པའི་ནུས་པ་མེད་པའི་ཕྱིར། ཐལ་བ་ལས་དེ་ཆོས་ཅན། སེམས་པའི་རྒྱུ་ལས་སྐྱེ་བར་འགྱུར་གྱིས་དབང་གིས་ནུས་པ་མ་བཅོམ་པའི་བདག་གི་ཡོན་ཏན་ལ་ལྟོས་ནས་སྐྱེ་བ་མིན་ཏེ། དབང་གིས་ནུས་པ་མ་བཅོམ་པའི་བདག་གི་ཡོན་ཏན་མེད་ཀྱང་ལོག་སྲེད་ཀྱི་དབང་གིས་སེམས་པའི་སེཾམས་པཾའི་རྒྱུ་ལས་སྐྱེ་བའི་ཕྱིར།
ཅི་སྟེ་དབང་དང་ལྡན་པ་གསོན་པ་ན་བྱེད་པ་འཛིན་འཕེན་ཡོད་ཀྱང་འཆི་བའི་དུས་དེའི་ཚེ་འཕེན་ཀྱང་བློ་མེད་པར་འགྱུར་བའི་ཕྱིར། དེས་བྱེད་པ་རྣམས་འཕེན་པ་ལ་སོགས་པར་མི་འགྱུར་ཞེ་ན། དབང་དང་ལྡན་པ་འཆི་ཁ་མ་ཆོས་ཅན། དེས་བྱེད་པ་རྣམས་འཕེན་པར་འགྱུར། དེའི་བྱེད་པ་འཕེན་བྱེད་དྲི་མ་ལོག་སྲེད་རྣམས་ཀྱི་བློ་ཕྱི་མ་ལ་མཚམས་སྦྱོར་བའི་ཕྱིར། མ་གྲུབ་སྟེ་དྲི་མ་དེ་རྣམས་བློ་ཕྱི་མ་ལ་མཚམས་སྦྱོར་བའི་ནུས་མེད་དུ་བྱས་པའི་ཕྱིར་ཞེ་ན། སྐྱེས་བུ་དབང་བསྐུར་པ་དེ་ཆོས་ཅན། གསོན་པ་ཉིད་ནའང་ལོག་སྲེད་དེ་དག་བློ་ཕྱི་མ་ལ་མཚམས་སྦྱོར་བའི་ནུས་མེད་དུ་འགྱུར། ལོག་སྲེད་ནུས་མེད་དུ་བྱེད་པའི་རྒྱུ་མ་ཚང་བ་མེད་པ་དབང་དང་ལྡན་པའི་ཕྱིར། རང་རྒྱུད་འཕང་ངོ་། །
དེས་ན་ཉེས་པ་ལོག་སྲེད་ཀྱི་རྒྱུན་རང་གི་རིགས་འདྲའི་ས་བོན་གྱི་རྒྱུ་ལས་འཇུག་པ་ཅན་དེ་ཆོས་ཅན། དབང་བསྐུར་ཙམ་གྱིས་དེའི་རྒྱུན་ལ་གནོད་པ་ཅན་མིན་ཏེ། དབང་བསྐུར་བ་ལས་དེའི་རྒྱུན་ལྡོག་པ་མེད་པའི་ཕྱིར། དེའི་རྒྱུ་མཚན་ཡང་ལོག་སྲེད་སོགས་ཕྱིས་འབྱུང་བ་དག་ཆོས་ཅན། དེའི་གཉེན་པོ་བདག་མེད་མཐོང་བ་དང་ནི་རང་གི་ཕྱོགས་ལོག་སྲེད་ཀྱི་རྒྱུ་ཅན་ཡིན་ཏེ། བདག་མེད་མཐོང་བ་འཕེལ་ན་འགྲིབ་པ་དང་ལོག་སྲེད་འཕེལ་ན་འཕེལ་བར་འགྱུར་བའི་ཉོན་མོངས་ཡིན་པའི་ཕྱིར། དེས་ན་དབང་བསྐུར་བ་འཁོར་བ་ལས་མ་གྲོལ་བ་ཡིན་ནོ། ། ལྔ་པ་བདག་ཀྱང་སྐྱེ་རྒྱུ་ཡིན་པ་དགག་པ་ལ་གཉིས་ཀྱི་དང་པོ་དངོས་ནི། བདག་ཀྱང་འཁོར་བར་འཇུག་པ་དང་ལྡོག་པ་ལ་ནུས་པ་ཉེ་བར་སྦྱོར་བ་ཡོད་ན་ལོག་སྲེད་ཁོ་ན་རྒྱུར་བྱས་ཤེ་ན། བདག་ཆོས་ཅན།
འབྲས་བུ་རང་བཞིན་སྐྱེ་བ་འགལ་བ་ཡིན་པར་ཐལ། རྟག་པས་ལྷན་ཅིག་བྱེད་པའི་རྒྱུ་ལ་ལྟོས་པའི་ཕྱིར། རང་བཞིན་སྐྱེ་བ་འགལ་བ་ཡིན། ། ཞེས་སོ། ། ངང་གིས་དེ་ཆོས་ཅན། འབྲས་བུ་བྱེད་པའི་དུས་ནའང་འབྲས་བྱེད་པ་འགལ་བར་ཐལ། འབྲས་བུ་བྱེད་པ་དང་མི་བྱེད་པའི་དུས་དག་ནི་འདྲ་བའི་བདག་ཉིད་དེ་ཁྱད་པར་མེད་པའི་ཕྱིར་ཞེས་ཇི་ལྟར་དངོས་དེ་རྒྱུ་ཡིན་པ་ཞེས་སོགས་སུ་བཤད་ཟིན་ཏོ། ། ལས་བྱེད་པའི་གནས་སྐབས་ཀྱི་བདག་ཆོས་ཅན། ལོངས་སྤྱོད་པའི་གནས་སྐབས་ཀྱི་བདག་དང་ཁྱད་མེད་ཀྱི་བདག་རྟག་པ་གཅིག་ཉིད་མིན་པར་ཐལ། འབྲས་བུ་ལོངས་སྤྱོད་པའི་གནས་སྐབས་ཀྱི་བདག་གི་རྒྱུ་ཡིན་པའི་ཕྱིར།
དེ་གཞན་ཡིན་པས་འདོད་དོ་ཞེ་ན། བདག་ཆོས་ཅན། ལས་བྱེད་པ་པོ་དང་རྣམ་སྨིན་ཟ་བ་པོའི་བདག་ཡིན་པ་ཉམས་པར་འགྱུར། བྱེད་པོ་ཟ་པོ་དེ་དག་དེ་ལས་རང་བཞིན་ཐ་དད་པས་དེའི་རང་བཞིན་བྱེད་པ་དང་ཟ་བ་ལ་མི་སྦྱོར་བའི་ཕྱིར། ཡང་དེ་ཆོས་ཅན། འབྲས་བུ་བསྐྱེད་པའི་ནུས་པ་ཡང་ནི་ཚད་མས་འགྲུབ་པ་མ་ཡིན་པར་ཐལ། དེ་ལོག་པས་འབྲས་བུ་ལྡོག་པ་མེད་པའི་ཕྱིར་ཏེ། རྟག་པས་སོ་ཞེས་ཀྱང་བཤད་ཟིན་ཏོ། ། གཉིས་པ་རྩོད་པ་སྤང་བ་ནི། ཅི་སྟེ་བདག་གཅིག་མེད་པ་དེའི་ཚེ་གཞན་གྱིས་མྱོང་བ་གཞན་གྱིས་དྲན་པའམ་གཞན་གྱིས་མཐོང་བ་དང་ལས་བྱས་པ་དང་སོགས་པས་ཐེ་ཚོམ་ཟ་བ་གཞན་གྱིས་ངོ་ཤེས་པ་དང་ལོངས་སྤྱོད་པ་དང་ངེས་པ་སོགས་ཐོབ་པར་ཐལ་བར་འགྱུར་ན་དེ་ལྟར་ཡང་མིན་པས་སོ་ཞེ་ན།
དེ་ལྟར་གཞན་གྱིས་གནོད་བྱེད་དུ་བརྗོད་པའི་སུན་འབྱིན་ཆོས་ཅན། བདག་མེད་པར་འདོད་པ་ལ་གནོད་བྱེད་ཀྱི་ཐལ་འགྱུར་ཡང་དག་མ་ཡིན་ཏེ། འདོད་པས་ལན་ཐེབས་པའི་ཕྱིར་ཏེ། བདག་རྟག་པ་གཅིག་པུ་འགའ་ཡིས་ཀྱང་མྱོང་བའི་དོན་ཕྱིས་དྲན་པ་མེད་པའི་ཕྱིར་རོ། ། འོ་ན་ཇི་ལྟར་དྲན་ཞེ་ན། བདེ་སྡུག་ཆོས་ཅན། བདག་རྟག་པ་གཅིག་གིས་མྱོང་བ་ལས་དྲན་པ་མ་ཡིན་ཏེ། ཁྱེད་ཀྱིས་རང་ཉམས་སུ་མྱོང་བའི་ཡིད་ཤེས་ཕྱི་མ་ཕྱི་མ་ཤིན་ཏུ་གསལ་བ་བསྐྱེད་པ་ལས་ཕྱིས་རྐྱེན་ཇི་ལྟ་བ་བཞིན་དུ་དྲན་པ་འབྱུང་བའི་ཕྱིར། དེ་ལྟར་ན་ལོག་སྲེད་དང་བཅས་པའི་རྒྱུ་ལ་དབང་གི་མི་གནོད་པས་གཉེན་པོ་མིན་ནོ། ། བཞི་པ་ནི།
བདག་མེད་མཐོང་བ་གཉེན་པོ་ཡིན་པར་བསྟན་ཟིན་ན་ཡང་སྡུག་བསྔལ་གྱི་རྒྱུའི་གཉེན་པོ་ཡིན་པར་སྟོན་པ་ནི། འཕགས་པའི་བློ་ངོར་བདེན་པ་བཞི་ལས་སྡུག་བདེན་ལ་རྟག་ཅིང་བརྟན་པ་དང་། ཟག་བཅས་མིན་པའི་བདེ་བ་དང་། བདག་གི་ངོར་མེད་པ་མིན་པ་དང་། བྱིན་གྱིས་རློབ་པ་པོ་བདག་གིས་སྟོང་པ་མིན་པར་ང་ཡི་ཞེས་དང་། སོགས་པས་ཀུན་འབྱུང་ལ་རྒྱུ་མིན་ཀུན་འབྱུང་མིན་རྐྱེན་མིན་རབ་སྐྱེ་མེན་པ་དང་། འགོག་པ་ལ་འགོག་པ་མིན་ཞི་བ་མིན་གྱ་ནོམ་མིན་ངེས་འབྱུང་མིན་པ་དང་། ལམ་ལ་ལམ་མིན་རིགས་པ་མིན་བསྒྲུབ་པ་མིན་ངེས་འབྱིན་མིན་པ་སྟེ་ཡང་དག་མིན་པ་ཕྱིན་ཅི་ལོག་གི་རྣམ་པ་བཅུ་དྲུག་ཏུ་སྒྲོ་བཏགས་ནས་ནི་མི་རྟག་སོགས་མི་ཤེས་པ་དང་དེ་ལས་བདེ་བ་ལ་སོགས་པར་ཡོངས་སུ་སྲེད་པའི་མ་རིག་པ་དང་དེ་ལས་བྱུང་བའི་སྲེད་པ་གཉིས་པོ་དེ་སྡུག་བསྔལ་གྱི་རྒྱུ་ཡིན་པའི་ཕྱིར་བདེན་པ་བཞི་པོ་དེ་ཉིད་ལ་ནི་མ་རིག་པས་རྟགས་སོགས་སུ་སྒྲོ་བཏགས་པ་དེ་རྣམས་དང་འགལ་པའི་དོན་ཡང་དག་པའི་དེ་ཁོ་ན་ཉིད་ཀྱི་རྣམ་པ་མི་རྟག་སོགས་བཅུ་དྲུག་རྗེས་སུ་རྟོགས་པའི་ངང་ཚུལ་ཅན་བདག་མེད་མཐོང་བ་ཡང་དག་པར་ལེགས་པར་བསྒོམས་པས་སེམས་དེའི་བདག་ཉིད་དུ་གྱུར་པའི་ཡང་དག་པའི་ལྟ་བ་ཆོས་ཅན། ལོག་སྲེད་ཀྱི་གཉེན་པོ་ཡིན་ཏེ། དེ་ཡིས་དངོས་སུ་མ་རིག་པ་བཅོམ་པས་སྲེད་པ་དེའི་རྗེས་འབྲང་སེར་སྣ་དང་ཕྲག་དོག་སོགས་དང་བཅས་པ་འཇོམས་པར་བྱེད་པའི་ཕྱིར་རོ། །
ལྔ་པ་ལ་ལྔའི་དང་པོ་ལས་ལུས་ཡོད་ཀྱང་མེད་པ་ནི། གལ་ཏེ་ལོག་སྲེད་འཁོར་བཅས་སྤངས་ཀྱང་ལས་ལུས་ཡོད་ན་ཡང་སྐྱེ་བས་ཐར་པ་མིན་ནོ་ཞེ་ན། བདག་དང་བདག་གིར་ལྟ་བའི་ཆགས་སོགས་སྤངས་པའི་སྐྱེས་བུ་ཆོས་ཅན། རྒྱུར་འདོད་པའི་ལས་དང་ལུས་དག་མ་ཟད་པར་གནས་ན་ཡང་མི་འདོད་བཞིན་དུ་ཡང་སྲིད་པར་སྐྱེ་བ་འབྱུང་སྲིད་པ་མ་ཡིན་ཏེ། ཉོན་མོངས་པའི་རང་བཞིན་གྱི་སྐྱེ་བའི་རྒྱུ་གཅིག་ཚང་བ་མེད་པའི་ཕྱིར། ཁྱབ་པ་ཡོད་སྐྱེ་བའི་མཚན་ཉིད་ཅན་གྱི་སྡུག་བསྔལ་ནི་ལས་ཉོན་ལུས་ཏེ་རྒྱུ་གསུམ་ཡོད་པ་ཅན་ཡིན་པས་སོ། ། དཔེར་ན་ས་སོགས་རྒྱུ་གཞན་ཡོད་ཀྱང་ས་བོན་གཅིག་མེད་ན་མྱུ་གུ་མི་འབྱུང་བ་བཞིན་ནོ། ། གཉིས་པ་ལས་ཟད་པའི་ཐར་པ་དགག་པ་ནི། ཅི་སྟེ་ལས་ལུས་ཀྱང་རྒྱུ་ཡིན་ཞིང་རྒྱུ་གཅིག་མེད་པར་ཡང་མི་སྐྱེ་ན་ལས་ཟད་པས་གྲོལ་བར་སྨྲས་པ་དེ་ཡང་རིགས་པ་ཉིད་དོ་ཞེ་ན། གཉེན་པོ་ཤེས་འདོད་ཀྱི་སྐྱེས་བུ་ཆོས་ཅན།
ཉོན་མོངས་ཟད་པའི་ཐབས་བོར་ནས་ལས་དང་ལུས་དག་སྤོང་བར་ནུས་པ་མིན་ཏེ། རྟོག་པ་སྔོན་དུ་གཏོང་བ་ཡིན་ཡང་ཉོན་མོངས་ཟད་པའི་ཐབས་བོར་ནས་ལས་ལུས་ཀྱི་གཉེན་པོ་དག་ནི་རྟོགས་པར་ནུས་པ་མེད་པའི་ཕྱིར་དང་། ཉོན་མོངས་མ་སྤངས་པར་ལས་ལུས་སྤོང་བའི་ནུས་པ་མེད་པའི་ཕྱིར་ཏེ། རྒྱུ་སྲེད་པ་ནི་ཡོད་ན་དེ་ལས་ལས་དང་དེ་ལུས་ལེན་པས་ལས་ལུས་སླར་ཡང་འབྱུང་བའི་ཕྱིར་རོ། ། གང་གི་ཚེ་ལས་སྲེད་གཉིས་ཀ་ཟད་པའི་ཚེ་ལས་ལུས་མི་སྐྱེ་བས་གྲོལ་བ་དོན་གཉེར་གཉིས་ཀ་ཟད་པའི་དོན་དུ་འབད་པ་བྱེད་ཅེ་ན། དེ་ལྟ་ན་ཡང་གྲོལ་བར་འདོད་པའི་སྐྱེས་བུ་ཆོས་ཅན། ཡང་སྲིད་ལས་ཐར་པའི་ཆེད་དུ་སྲེད་པ་ཟད་པའི་ཐབས་བོར་ནས་ལས་ཟད་པའི་དུབ་པ་བྱེད་པ་དོན་མེད་པ་ཡིན་པར་ཐལ། སྲེད་པ་སྤངས་ན་ལྷན་ཅིག་བྱེད་པ་ཟད་པས་ལས་ལ་ཉིང་མཚམས་སྦྱོར་བའི་ནུས་པ་མེད་པ་ཉིད་ཀྱིས་ལས་ཟད་པར་བྱ་མི་དགོས། ལ་ལས་རྐྱང་པའི་གཉེན་པོ་མི་ཤེས་ཤིང་སྲེད་པ་ཡོད་ན་ལས་ཟད་པར་མི་ནུས་པའི་ཕྱིར་རོ། ། གསུམ་པ་དཀའ་ཐུབ་ལས་གཉེན་ཡིན་པ་དགག་པ་ལ་གཉིས་ཀྱི་དང་པོ་དཀའ་ཐུབ་ལས་ཀུན་ཟད་བྱེད་མིན་པ་ནི།
མཁའ་གོས་ཅན་འཕེལ་བྱེད་པ་ན་རེ། ལས་ལ་གཉེན་པོ་མེད་པ་མ་གྲུབ་སྟེ་ལུས་གདུངས་པའི་དཀའ་ཐུབ་ཀྱིས་སྔོན་བྱས་པའི་ལས་ཀྱི་རྣམ་སྨིན་ལ་ལོངས་སྤྱོད་པའི་སྒོ་ནས་ཟད་པར་འགྱུར་བའི་ཕྱིར་དང་། ལས་མ་འོངས་པ་མ་བྱས་པས་གྲོལ་བ་ཡིན་ནོ་ཞེས་སྨྲ་ན། ལུས་ཅན་དག་གི་ལས་རྣམས་ནི་ཆོས་ཅན་འབྲས་བུ་ཐ་དད་དུ་མ་འབྱིན་པའི་ནུས་པ་ཡོད་པར་རྗེས་སུ་དཔོག་ཏུ་རུང་སྟེ། དེའི་འབྲས་བུ་ལོངས་སྤྱོད་ཆེ་ཆུང་ནད་ཡོད་མེད་ཡན་ལག་ཉིང་ལག་ཚང་མ་ཚང་སོགས་འབྲས་བུ་སྣ་ཚོགས་མཐོང་བའི་ཕྱིར། དེའི་ཕྱིར་དེ་ཆོས་ཅན། ལུས་ཀྱི་དཀའ་ཐུབ་ཀྱིས་ཉོན་མོངས་ཏེ་གདུངས་པའི་དངོས་པོ་གཅིག་བསྐྱེད་པའི་སྒོ་ནས་དེའི་འབྲས་བུ་འབྱིན་པའི་ནུས་པ་ཐམས་ཅད་མི་ཟད་པར་ཐལ། འབྲས་བུ་འདོད་མི་འདོད་སྣ་ཚོགས་འབྱིན་པའི་ནུས་པ་ཅན་ཡིན་པ་དེས་ནའོ། ། དཔེར་ན་ཀོ་ཏྲ་པའི་མྱུ་གུ་སྐྱེས་པས་ནས་ས་ལུའི་འབྲས་བུ་འབྱིན་པའི་ནུས་པ་མི་ཟད་པ་བཞིན་ནོ། ། དེ་ཉིད་གཞུང་འཛུགས་པ་ནི།
སྐྱེས་བུས་སྔར་བྱས་པའི་བཀྲེས་པ་མྱོང་འགྱུར་གྱི་ལས་ཆོས་ཅན། ད་ལྟར་ལུས་གདུངས་པའི་དཀའ་ཐུབ་ཀྱི་རྣམ་པ་འགའ་སྤྱད་པས་དེས་བསྐྱེད་པའི་རང་དང་རྗེས་སུ་མཐུན་པའི་འབྲས་བུ་ནི་ཆུང་བར་འགྱུར་ནའང་རང་དང་རིགས་མི་མཐུན་གྱི་ལས་ཀྱི་འབྲས་བུ་ཆུང་བ་ཙམ་དུ་འགྱུར་བ་མིན་ཏེ། དཀའ་ཐུབ་ཀྱིས་རང་གི་རིགས་འདྲའི་འབྲས་བུ་འབྱིན་པའི་ལྷན་ཅིག་བྱེད་པ་རྒྱས་པ་མེད་པར་བྱེད་པ་གང་ཞིག ལྷན་ཅིག་བྱེད་པའི་ཁྱད་པར་འཕེལ་འགྲིབ་ལ་ལྟོས་ནས་རང་དང་རྗེས་སུ་མཐུན་པའི་འབྲས་བུ་འབྱིན་པ་ལ་འཕེལ་འགྲིབ་ཀྱི་ཁྱད་པར་ནུས་པ་ཅན་ཡིན་པའི་ཕྱིར། དཔེར་ན་ས་ལུའི་ས་བོན་ལས་ཞིང་འདུས་བྱས་པ་མེད་པར་ས་ལུའི་འབྲས་བུ་ཆུང་བར་འགྱུར་གྱི་ཀོ་ཏྲ་པ་ལ་སོགས་པའི་འབྲས་བུ་ཆུང་བ་མིན་པ་བཞིན་ནོ། ། གཉིས་པ་གཞན་གྱི་ལས་འབྲས་འཛོམས་ཚུལ་དགག་པ་ནི། ཅི་སྟེ་དཀའ་ཐུབ་ཀྱི་ནུས་པ་ཡིས་འབྲས་བུ་གཞན་ལ་ངེས་པའི་ལས་ཀྱང་འབྲས་བུ་གཞན་དང་ལྡན་པའི་ཚུལ་གྱིས་ལས་ནུས་པ་འདྲེས་པ་ཅན་དུ་བྱས་པ་འབྲས་བུའི་ངོ་བོ་གཅིག་འབྱིན་པས་ཟད་པར་འགྱུར་བའམ། ལས་ནུས་པ་སྣ་ཚོགས་པ་ཅན་དེ་ལས་ནུས་འདྲེས་པ་ཟད་བྱེད་ཀྱི་དེ་དཀའ་ཐུབ་ཀྱིས་སྲབ་མོར་ཟད་པ་ན་ལྷག་མ་འབྲས་བུ་ཆུང་བ་ཅན་དེ་ཕྱིས་མྱོང་བའི་སྐྲ་འབལ་བ་ལྟ་བུའི་ཉོན་མོངས་ཀྱི་ཆ་འགའི་རྐྱེན་གྱིས་མྱོང་བར་བྱས་པས་ལས་མ་ལུས་པ་སྤོང་བ་སྟེ་བཅོམ་པ་ལས་ལས་ཟད་པས་གྲོལ་བར་འགྱུར་རོ་ཞེ་ན། འོ་ན་དཀའ་ཐུབ་དེ་ལས་ངན་གྱི་འབྲས་བུ་སྡུག་བསྔལ་ལས་གཞན་དགེ་བར་འདོད་དམ། ལས་ཀྱི་འབྲས་བུར་གྱུར་པའི་སྡུག་བསྔལ་ཉིད་ཡིན།
གལ་ཏེ་དཀའ་ཐུབ་དེ་ཉོན་མོངས་ཏེ་སྐྲ་འབལ་བ་ལ་སོགས་པ་ལས་སྐྱེས་པའི་སྡུག་བསྔལ་ལས་གཞན་དགེ་བའི་རང་བཞིན་དུ་འདོད་དོ་ཞེ་ན། དཀའ་ཐུབ་ཀྱི་ནུས་པ་འདྲེས་པར་བྱས་པའི་ལས་ཆོས་ཅན། དེ་སྤོང་བའི་དོན་དུ་སྐྲ་ཐམས་ཅད་འབལ་བ་ལ་སོགས་པའི་ལུས་ཀྱི་གདུང་བ་གཞན་དོན་མེད་པར་འགྱུར། སྤུ་གཅིག་གཏོགས་པའི་ཉོན་མོངས་ཏེ་གདུང་བའི་ཆ་འགའ་ཞིག་ལས་སྤོང་བའི་ཕྱིར་ཏེ། སྤུ་གཅིག་གཏོགས་པ་ལས་ཀྱང་དེའི་འབྲས་བུ་གཅིག་འབྱིན་པའི་རྐྱེན་བྱས་པའི་ཕྱིར་རོ། ། འམ་ཞེས་པས་ནུས་པ་སྣ་ཚོགས་པ་ཅན་གྱི་ཕྱོགས་ལ་དཀའ་ཐུབ་ཀྱིས་སྲབ་མོར་བྱས་པའི་ལྷག་མ་འབྲས་བུ་ཆུང་བ་ཅན་གྱི་ལས་ཀུན་ཆོས་ཅན། དེ་སྤོང་བ་ལ་སྐྲ་འབལ་བ་ལ་སོགས་པའི་ལུས་ཀྱི་གདུང་བ་དོན་མེད་པར་འགྱུར། ཉོན་མོངས་ཏེ་ལུས་ཀྱི་གདུང་བ་སྤྱད་པ་མེད་པར་ཡང་སྤོང་བར་འགྱུར་བའི་ཕྱིར་ཏེ། ཤིན་ཏུ་མི་བཟད་པ་དམྱལ་སོགས་ཀྱི་སྡུག་བསྔལ་འབྱིན་པའི་ལས་ཀྱི་ནུས་པ་སྲབ་མོར་བྱེད་པའི་དཀའ་ཐུབ་ཀྱིས་སྤོང་ནུས་པའི་ཕྱིར། གལ་ཏེ་དཀའ་ཐུབ་དེ་ལས་ངན་གྱི་འབྲས་བུ་ཉོན་མོངས་ཏེ་སྡུག་བསྔལ་ཉིད་དོ་ཞེ་ན།
དཀའ་ཐུབ་དེ་ནི་ཆོས་ཅན། འདིས་ལས་ནུས་པ་འདྲེས་པར་བྱེད་པའམ་སོགས་པས་ནུས་པ་སྣ་ཚོགས་པའི་ལས་ཟད་བྱེད་དམ་དགེ་བའི་རང་བཞིན་གྱི་དཀའ་ཐུབ་ཏུ་འགྱུར་བ་མ་ཡིན་པར་ཐལ། ངན་གྱི་འབྲས་བུ་ལུང་མ་བསྟན་གྱི་མི་འདོད་པའི་ཚོར་བ་སྡུག་བསྔལ་ཡིན་པའི་ཕྱིར་རོ། ། བཞི་པ་རང་ལ་ཁས་བླངས་འགལ་བ་སྤངས་པ་ནི། ལམ་ཡང་ཆོས་ཅན། ལས་ལ་གནོད་བྱེད་དུ་ཐལ། ལས་ཀྱི་རྒྱུ་ལ་གནོད་བྱེད་ཡིན་པའི་ཕྱིར་ཞེ་ན། གང་ཡང་བདག་མེད་མཐོང་བ་ཆོས་ཅན། མ་འོངས་པའི་ཆགས་སོགས་སྐྱོན་རྣམས་འགོག་པར་བྱེད་པའི་ཐབས་ཡིན་ཏེ། མ་འོངས་པ་སྐྱེ་བར་འདོད་པའི་ཉེས་པ་ཆགས་སོགས་སྐྱེ་བའི་རྒྱུ་སྲེད་པ་བཅོམ་པའི་ཕྱིར།
དེས་ན་དེ་ཆོས་ཅན་ཇི་ལྟར་མ་འོངས་པ་ན་སྐྱེ་བར་འདོད་པའི་སྐྱོན་དེས་བསྐྱེད་པའི་ལས་ལ་གནོད་པ་བྱེད་ནུས་པར་འགྱུར་ཏེ། མ་འོངས་པའི་ལས་དེ་སྐྱེ་བ་དང་འགལ་བའི་རྟེན་བསྐྱེད་པ་ཉིད་ཀྱི་ཕྱིར། ཡང་དེ་ཆོས་ཅན། ཇི་ལྟར་སྔོན་བྱས་པའི་ལས་རྣམས་ཉམས་པར་བྱེད་ནུས་སུ་འགྱུར་བ་མིན་ཏེ། རང་མ་སྐྱེས་པའི་སྔ་རོལ་དུ་སྔར་གྱི་ལས་དེ་བསགས་ཟིན་པའི་ཕྱིར། དེས་ན་མ་འོངས་པའི་ལས་ལ་གནོད་བྱེད་དུ་ཐལ་ཟེར་ན་འདོད་ལ། འདས་པའི་ལས་ལ་བརྟེན་ནས་འཕེན་མ་གྲུབ་སྟེ། འདས་པའི་ལས་ཀྱི་རྒྱུ་སྲེད་པ་དེ་དེ་སྐྱེ་བའི་དུས་ན་མེད་པས་གནོད་པ་མི་བྱེད་པའི་ཕྱིར་རོ། ། ལྔ་པ་ལས་ཉོན་མོངས་སྐྱེ་བ་དགག་པ་ནི། ཉོན་མོངས་ཡོད་ན་ལས་སྐྱེ་བས་མི་གྲོལ་བ་བཞིན་དུ་སྲེད་པ་དང་བྲལ་བའི་ལས་ལས་ཀྱང་ཉོན་མོངས་སྐྱེའོ་ཞེ་ན།
སྲེད་པ་ཟད་པའི་ལས་ཆོས་ཅན། དེ་ལས་ཉེས་པ་ཆགས་སོགས་འབྱུང་བ་མ་ཡིན་ཏེ། སྐྱེས་བུ་ཉེས་ཟད་ཀྱི་ལས་ཡིན་པའི་ཕྱིར། ཁྱབ་པ་ཡོད་སྐྱེས་བུ་ཉེས་ཟད་ཆོས་ཅན། སྡིག་ལས་བྱེད་པ་མིན་ཏེ། སྐྱོན་ལྡན་ལས་བཟློག་ནས་སྐྱོན་ལྡན་མིན་པའི་ཕྱིར། ཁྱབ་པ་ཡོད་སྐྱེས་བུ་སྐྱོན་ལྡན་ལས་སོགས་པར་བྱེད་པར་འགྱུར་བའི་ཕྱིར། ཅི་སྟེ་ལས་འདོད་མི་འདོད་ལས་བདེ་སྡུག་དང་དེ་ལས་ཆགས་སྡང་སྐྱེ་བས་ལས་ལས་ཉོན་མོངས་སྐྱེའོ་ཞེ་ན། བདག་ལྟ་སྤངས་པའི་འཕགས་པ་ཆོས་ཅན། བདེ་སྡུག་མྱོང་བ་ལས་ཀྱང་འདོད་སྡང་སྐྱེ་བར་མི་འགྱུར་ཏེ།
ཚུལ་མིན་གྱི་ལོག་པའི་རྣམ་རྟོག་ང་དང་ང་ཡི་བ་མེད་པའི་ཕྱིར་རོ། ། གཉིས་པ་དེ་ལས་བདེ་གཤེགས་རྟོགས་པར་བསྟན་པ་ནི། བཅོམ་ལྡན་འདས་ཆོས་ཅན། དེ་ཁོ་ན་ཉིད་དང་བརྟན་པ་སྟེ་སླར་མི་ལྡོག་པ་དང་མ་ལུས་པར་མཁྱེན་པའི་ཡོན་ཏན་ཁྱད་པར་གསུམ་ལྡན་གྱི་བདེ་བར་གཤེགས་པར་གྲུབ་སྟེ། གྲོལ་བར་འདོད་པ་ལ་བླང་དོར་ཐབས་བཅས་སྟོན་པས་སྐྱོབ་པར་མཛད་པ་ལས་སོ། ། སྔར་གཤེགས་པའི་དོན་བསྔགས་པར་གཤེགས་པ་ལ་སོགས་པ་སྤངས་པའི་དོན་ལ་བཤད་ནས། ད་ནི་ཡང་གཤེགས་པའི་སྐད་དོད་ག་ཏའི་སྐད་ཀྱི་བྱིངས་ལས་རྟོགས་པའི་དོན་ལའང་འཇུག་པའི་ཕྱིར་ལེགས་པ་ལ་སོགས་པ་གསུམ་གྱི་སྒོ་ནས་བདེ་གཤེགས་སུ་བཤད་དོ། ། དེས་ན་དེ་ཆོས་ཅན། ཕྱི་རོལ་པའི་ཆགས་བྲལ་བདག་ལྟ་ཅན་རྣམས་ལས་ལྷག་སྟེ། ཚད་མས་གྲུབ་པའི་དེ་ཁོ་ན་ཉིད་བདག་མེད་མཁྱེན་པ་དེའི་ཕྱིར་དང་།
སློབ་པ་ལས་ལྷག་སྟེ། འཇིག་ལྟ་ལྷན་སྐྱེས་སྤངས་པས་ལམ་ངེས་པའམ་བཀའ་སྔ་ཕྱི་འགལ་བ་མེད་པ་སྟོན་པས་བརྟན་པའི་མཁྱེན་པ་མངའ་བ་དེའི་ཕྱིར་དང་།

མི་སློབ་པ་དགྲ་བཅོམ་རང་རྒྱལ་ལས་ལྷག་སྟེ། བསྟན་པ་ཡན་ལག་དགུ་དང་ཐེག་པ་གསུམ་གྱི་ཡུལ་ཅན་གྱི་བདེན་བཞི་བསྟན་པ་ལ་ཡང་གསུང་གཅིག་ཡིན་པས་མ་ལུས་པར་མཁྱེན་པ་དེའི་ཕྱིར་རོ། ། གསུམ་པ་དེ་ལས་སྟོན་པ་རྟོགས་པར་བསྟན་པ་ནི། དེ་ཆོས་ཅན། གཞན་དོན་མཁྱེན་པའི་ཆེད་དུ་སྦྱོར་བ་བརྩོན་པས་ལམ་གོམས་པར་མཛད་པ་ཡིན་ཏེ། མཁྱེན་པ་གསུམ་མངའ་བ་དེའི་ཕྱིར། དེས་ན་གཞན་དོན་མཁྱེན་པའི་ཐབས་ལ་བརྩོན་པ་དེ་ཆོས་ཅན། སྟོན་པར་གདགས་སུ་རུང་སྟེ། སྟོན་པ་འབྱུང་རུང་གི་རྒྱུ་ཡིན་པའི་ཕྱིར་རོ། ། བཞི་པ་དེ་ལས་བརྩེ་ལྡན་རྟོགས་པར་བསྟན་པ་ནི། བཅོམ་ལྡན་འདས་ཆོས་ཅན།
བརྩེ་བས་འགྲོ་བ་ལ་ཕན་པར་བཞེད་པ་ཅན་ཡིན་ཏེ། གཞན་དོན་མཁྱེན་པའི་ཐབས་ལ་བརྩོན་པས་ཡུན་རིང་པོར་གོམས་པར་མཛད་པ་དེ་ལས་སོ། ། དེའི་རྒྱུ་མཚན་ཡང་རང་དོན་མཁྱེན་པ་གསུམ་མངའ་བར་གྲུབ་ཀྱང་མ་བརྟགས་པའི་བཏང་སྙོམས་མི་མཛད་པར་གཞན་དོན་གྱི་ངོར་རམ་དབང་དུ་མཛད་ནས་ཇི་ལྟར་ཐུགས་སུ་ཆུད་པའི་ཟབ་པའི་དོན་བདེན་བཞི་སྟོན་པར་མཛད་པའི་མཛད་པ་མི་འདོར་བར་བསྒྲུབ་པའི་ཕྱིར་རོ། ། ལྔ་པ་དེས་ན་ཚད་མར་སྒྲུབ་ཚུལ་ནི། ཆོས་ཅན་གྲོལ་བ་དོན་གཉེར་གྱི་མཁས་པས་ཚད་མ་ཉིད་དུ་བྱ་ཞིང་དེའི་གསུང་བཞིན་དུ་བསྒྲུབ་པར་བྱ་བ་ཡིན་ཏེ། གང་གི་ཕྱིར་གྲོལ་བ་དོན་གཉེར་ལེགས་པ་དང་བདེན་པ་གསུང་བར་མཛད་ཅིང་དེ་གསུང་བར་ཡང་མངོན་པར་སྦྱོར་བའི་བརྩོན་པ་དང་ལྡན་པའི་སྒོ་ནས་སྐྱོབ་པ་དེས་ནའོ། ། དེས་ཆོས་ཅན། སྡུག་བསྔལ་སྤོང་བ་དོན་གཉེར་ལ་མི་ལེགས་པ་དོན་ལོག་པ་མི་གསུང་སྟེ། བརྩེ་བ་དང་ལྡན་པས་མཁྱེན་བཞིན་དུ་སྐལ་ལྡན་དོན་གཉེར་ལ་བྱང་ཆུབ་ཀྱི་ལམ་ཕྱིན་ཅི་མ་ལོག་པར་སྟོན་པར་མཛད་པའི་ཕྱིར་དང་། བརྩེ་བ་དང་ལྡན་ཡང་མི་ཤེས་ནས་བརྫུན་པ་མི་གསུང་སྟེ།
གཞན་དོན་མཁྱེན་པའི་ཡེ་ཤེས་མངའ་བ་ལས་བདེན་པ་སྟོན་པའི་ཕྱིར། ཡེ་ཤེས་དེའང་སྒྲུབ་བྱེད་བརྩེ་བས་ལམ་གོམས་པ་དང་བཅས་པ་ཡིན་པའི་ཕྱིར་སྟོན་པ་ཞེས་བཤད་དོ། ། གསུམ་པ་ནི། བཅོམ་ལྡན་འདས་ལ་དེ་ལས་གཞན་པའི་ཡོན་ཏན་མངའ་ཡང་ཚད་མར་གྱུར་པའི་སྒོ་ནས་བསྟོད་ཅེ་ན། བཅོམ་ལྡན་འདས་ཚད་མར་གྱུར་པ་དེ་ལྟ་བུའི་དངོས་པོ་སྟོན་པར་བྱེད་པའི་བསྟོད་པ་ནི་ཆོས་ཅན། དགོས་པ་ཡོད་དེ། བཅོམ་ལྡན་འདས་དེའི་བསྟན་པའི་ཆོས་བཀའ་ཉིད་ལས་ནི་མངོན་སུམ་སོགས་ཀྱི་ཚད་མའི་དེ་ཁོ་ན་ཉིད་གྲུབ་པ་ཡིན་གྱི་སློབ་དཔོན་ཕྱོགས་གླང་རང་ཉིད་ཀྱིས་རང་དགར་བཏགས་ནས་བཞག་པ་མིན་ནོ་ཞེས་བསྟན་པའི་དོན་དུ་བཀོད་པའི་ཕྱིར་ཏེ། ཆོས་མངོན་པ་ལས། མིག་གི་རྣམ་པར་ཤེས་པ་དང་ལྡན་པས་སྔོན་པོ་ཤེས་ཀྱི་སྔོན་པོ་ཉིད་དོ་སྙམ་དུ་ནི་མིན་ནོ་ཞེས་མངོན་སུམ་གྱི་མཚན་ཉིད་གསུངས་ལ། རྗེས་སུ་དཔག་པའང་ཆོས་ཅན།
དེ་ཚད་མ་ཡིན་པར་གཟུང་བར་རིགས་ཏེ། དེ་ཚད་མ་ཡིན་པ་བཅོམ་ལྡན་འདས་ཀྱིས་མ་ཟློག་པའི་ཕྱིར་དང་། བཅོམ་ལྡན་འདས་འདིའི་རྗེས་སུ་དཔག་པའི་སྦྱོར་བ་མཐོང་བའི་ཕྱིར་རོ། ། ཇི་ལྟར་ཞེ་ན། གང་ཅུང་ཟད་སྐྱེ་བའི་བདག་ཉིད་ཅན་གང་འབྱིན་པ་དེ་ཐམས་ཅད་ནི་འགོག་པའི་ཆོས་ཅན་ཡིན་ནོ་ཞེས་དང་། སོགས་པས་རྗེས་དཔག་གི་མཚན་ཉིད་རྣམ་པ་དུ་མར་ནི་རབ་ཏུ་བསྟན་པའི་ཕྱིར་རོ། ། དེ་སྐད་གསུངས་པས་རྗེས་དཔག་གསུངས་པར་ཇི་ལྟར་འགྱུར་ཞེ་ན། དེས་ཕྱོགས་ཆོས་ཅན་གྱི་རྟགས་བསྟན་པས་ནི་རྗེས་དཔག་གི་རྟེན་གསུངས་ཏེ། དེ་ནི་རྗེས་དཔག་གི་རྟེན་ཡིན་པས་ནའོ། ། རྟགས་ཅི་འདྲ་བ་ཞིག་ཅེ་ན།
གང་ལ་ཆོས་མེད་ན་མི་འབྱུང་བའི་མཚན་ཉིད་ཡོད་པ་ཅན་ནོ། ། བཅོམ་ལྡན་འདས་ཆོས་ཅན། རྟགས་ཀྱི་མེད་ན་མི་འབྱུང་བ་དེའང་གསལ་བར་བཤད་དེ། བསྒྲུབ་བྱའི་ཆོས་འགོག་པའི་ཆོས་ཅན་གྱིས་གཏན་ཚིགས་སྐྱེ་བ་ཅན་ལ་ཁྱབ་པ་ནི་བསྟན་པའི་ཕྱིར་རོ། ། གང་གི་རིགས་སྔགས་འདི་དང་མི་ལྡན་པའི། ། མུན་སྤྲུལ་ཚིག་རྗེས་སྨྲ་བ་མང་ན་ཡང་། ། རིན་ཆེན་གླིང་ནས་འཆིང་བུ་ལེན་པ་ལྟར། ། ངལ་བ་འབྲས་བུ་མེད་པར་མ་གྱུར་ཏམ། ། དེ་སླད་རྒྱུན་དུ་འདྲིས་ཤིང་གོམས་པ་ལས། ། གཞུང་དོན་ལྷ་ཡི་བཞིན་མཛེས་ལེགས་སྟོན་པའི། །
རིགས་སྔགས་འདི་ནི་ལྷ་ཡི་དབང་པོ་ཡི། ། མན་ངག་ཇི་བཞིན་ཁོ་བོས་འབད་དེ་སྦྱར། ། ཚད་མ་རྣམ་འགྲེལ་གྱི་འགྲེལ་པ་ལེགས་པར་བཤད་པའི་སྙིང་པོ་ལས་ཚད་མ་གྲུབ་པ་ཞེས་བྱ་བའི་འགྲེལ་པ་སྟེ་ལེའུ་གཉིས་པའི་རྣམ་པར་བཤད་པའོ།། ༈ །དེ་ལྟར་སློབ་དཔོན་གྱིས་གསུངས་པའི་ཕྱག་འཚལ་བའི་ཚིགས་སུ་བཅད་པ་ཕྱེད་འོག་མ་རྟོགས་སླ་བ་ཉིད་ཀྱི་ཕྱིར་ཕྱེད་གོང་མའི་བཤད་པ་ཡོངས་སུ་རྫོགས་པར་མཛད་ནས། ད་ནི་ཚད་མའི་མཚན་ཉིད་བཤད་པར་མཛད་པའི་ཕྱིར་གསུམ་པ་མདོ་ཡི་མངོན་སུམ་ལ་སོགས་བཤད་པ་ལ་གསུམ། ཚད་མའི་གྲངས་དང་སྤྱོད་ཡུལ་བཤད། ཁྱད་པར་མངོན་སུམ་གཏན་ལ་དབབ། ཚད་འབྲས་དེའི་སྒྲུབ་བྱེད་བཤད་པའོ། ། དང་པོ་ལ་གཉིས། གྲངས་དང་སྤྱོད་ཡུལ་གཉིས་སུ་སྒྲུབ།
དེ་ལ་གཞན་གྱིས་རྩོད་པ་སྤང་བའོ། ། དང་པོ་ལ་ལྔའི་དང་པོ་གཞལ་བྱ་གཉིས་སུ་ངེས་པས་ཚད་མ་གཉིས་སུ་བསྒྲུབ་པ་ནི། སྔར་ཇི་སྐད་བཤད་པའི་མཚན་ཉིད་ཅན་གྱི་ཚད་མ་ཆོས་ཅན། གཉིས་ཡིན་གྱི་མངོན་སུམ་གཅིག་པོའམ་མངོན་སུམ་རྗེས་དཔག་གང་ཡང་མ་ཡིན་པའི་ཚད་མ་གསུམ་པ་མེད་དེ། རྗེས་དཔག་ཚད་མར་འཆད་པར་འགྱུར་ཞིང་ཡུལ་རང་སྤྱི་གཉིས་ལས་མང་བ་མིན་ལ་ཡུལ་གཅིག་ལ་ཚད་མ་དུ་མ་མི་འཇུག་པའི་ཕྱིར་རོ། ། མང་བ་མིན་པ་ཅི་སྟེ་ཞེ་ན། དེས་གཞལ་བྱ་རང་སྤྱི་གཉིས་སུ་ངེས་པའི་ཕྱིར་རོ། ། གཉིས་པ་གཞལ་བྱ་གཉིས་སུ་ཇི་ལྟར་ངེས་པའི་ཚུལ་ལ་གཉིས། རང་སྤྱི་གཉིས་སུ་ངེས་པར་བསྒྲུབ། གཉིས་པོ་དེའི་རང་བཞིན་བཤད་པའོ། །
དང་པོ་ལ་གསུམ་གྱི་རྟགས་དགོད་པ་ནི། ཨུད་པ་ལ་ནི་རང་མཚན་དང་སྔོན་པོ་ནི་སྤྱི་ཡིན་པས་གཉིས་ཀའི་ངོ་བོ་ཨུད་པ་ལ་སྔོན་པོ་ལྟ་བུ་གཞལ་བྱ་གསུམ་པ་ཡང་ཡོད་པས་རྟགས་མ་གྲུབ་བོ་ཞེ་ན། གཞལ་བྱ་ཆོས་ཅན། རང་སྤྱི་གཉིས་ཡིན་གྱི། གཞན་མེད་དེ། དོན་བྱེད་ནུས་པ་དང་མི་ནུས་པ་གཉིས་ཡིན་གྱི་ཕུང་གསུམ་མི་རུང་བའི་ཕྱིར། འོ་ན་མིག་ཤེས་འཁྲུལ་པ་ལ་སྐྲ་ཤད་དང་ཟླ་གཉིས་སུ་སྣང་བ་དེ་དག་དོན་མི་བྱེད་པས་རང་མཚན་མ་ཡིན་ལ། གསལ་བར་སྣང་ཞིང་རྗེས་འགྲོ་མེད་པས་སྤྱི་མ་ཡིན་པའི་ཕྱིར་གཉིས་མ་ཡིན་གྱི་གཞལ་བྱ་གསུམ་པའོ་ཞེ་ན། ཤེས་འཁྲུལ་པ་ཆོས་ཅན། དེ་ལ་སྐྲ་ཤད་དང་ཟླ་གཉིས་ལ་སོགས་སུ་སྣང་བ་དེ་ཁྱོད་ཀྱིས་གཞལ་བྱའི་དོན་གྱི་ཐ་སྙད་འཇུག་པ་མིན་ཏེ།
དེ་ལ་སྐྲ་སོགས་སུ་སྣང་བ་དེ་ཁྱོད་ཀྱི་ཡུལ་གྱི་དོན་དུ་ཐ་སྙད་འདོགས་པ་པོའི་སྐྱེས་བུས་དོན་མཐུན་དུ་མོས་པ་སྟེ་ཡིད་ཆེས་པ་མེད་པའི་ཕྱིར་རོ། ། གཞལ་བྱ་ཆོས་ཅན། རང་སྤྱི་གཉིས་མིན་གྱི་ཕུང་གསུམ་མེད་དེ། འདྲ་བ་ཐུན་མོང་བ་དང་མི་འདྲ་བ་ཐུན་མོང་མིན་པ་གཉིས་ཉིད་དུ་ངེས་པའི་ཕྱིར་དང་། སྒྲའི་དངོས་ཡུལ་དང་དངོས་ཡུལ་མིན་པ་གཉིས་སུ་ངེས་པའི་ཕྱིར་དང་། ཡུལ་ལས་རྒྱུ་མཚན་གཞན་ཡིད་བྱེད་དང་དེས་འབྲས་བུ་བསྐྱེད་པ་ལ་རྗེས་སུ་མཐུན་པའི་ནུས་པ་ཡོད་པ་དང་སྔོན་གྱི་བརྡ་དྲན་པ་ནི་ཡོད་པ་ན་སྔོན་རོལ་དོན་མེད་ཀྱང་ཡུལ་གང་ལའང་འཇལ་བྱེད་ཀྱི་བློ་ན་ཡོད་པའི་སྤྱི་དང་། ཡུལ་ལས་རྒྱུ་མཚན་གཞན་མིག་སྣང་ཡིད་བྱེད་སོགས་ཡོད་པ་ན་ཡུལ་གང་གི་ནུས་པ་ཉེ་བ་མེད་ན་རང་འཇལ་བྱེད་ཀྱི་བློ་མེད་པའི་སྤྱི་དང་རང་མཚན་གཉིས་སུ་ངེས་པའི་ཕྱིར་རོ། ། གཉིས་པ་ཁྱབ་པ་བསྒྲུབ་པ་ནི། དོན་དམ་པར་ཏེ་བཅོས་མ་མིན་པར་རང་ཉེ་བས་དོན་ཏེ་འབྲས་བུ་བྱེད་པ་སྟེ་བསྐྱེད་པར་ནུས་པ་གང་ཡིན་པ་དེ་བསྟན་བཅོས་འདིར་དོན་དམ་པར་དངོས་པོར་ཡོད་པའི་རང་མཚན་དུ་འདོད་པ་ཡིན་ནོ། ། དེ་ལྟར་མི་འདྲ་བ་དང་སྒྲའི་ཡུལ་མིན་པ་དང་རྒྱུ་མཚན་གཞན་ཡོད་ཀྱང་ཡུལ་ཉེ་བ་མེད་ན་བློ་མེད་པ་དོན་དམ་དུ་ཡོད་པ་དང་།
དོན་བྱེད་ནུས་པ་ལས་གཞན་འབྲས་བུ་འགའ་ཞིག་ཀྱང་བྱེད་མི་ནུས་པ་ནི་ཀུན་རྫོབ་ཏུ་ཡོད་པར་འདོད་ལ། དེ་ལྟར་འདྲ་བ་དང་སྒྲའི་ཡོད་ཀྱང་བློ་ཡོད་པ་ནི་ཀུན་རྫོབ་ཏུ་ཡོད་པ་སྟེ། དོན་དམ་དང་ཀུན་རྫོབ་ཏུ་ཡོད་པ་དེ་དག་རང་མཚན་དང་སྤྱིའི་མཚན་ཉིད་དུ་སློབ་དཔོན་ཕྱོགས་གླང་དང་ཁོ་བོ་ཅག་གིས་བཤད་དོ། ། གསུམ་པ་རྩོད་པ་སྤང་བ་ལ་གཉིས་ཀྱི་དང་པོ་མ་ཁྱབ་པའི་རྩོད་པ་སྤང་བ་ནི། གལ་ཏེ་དབུ་མ་པ་ཁ་ཅིག་ན་རེ། དོན་དམ་དུ་དོན་བྱེད་པ་ཆོས་ཅན། རང་མཚན་ཉིད་མིན་པར་ཐལ། རང་མཚན་ལ་མེད་པའི་ཕྱིར་ཏེ། ཆོས་ཐམས་ཅད་ལ་དོན་དམ་པར་དོན་བྱེད་ནུས་པ་ཅུང་ཟད་ཀྱང་མེད་པའི་ཕྱིར་ཞེ་ན། མ་གྲུབ་སྟེ།
དེ་ཆོས་ཅན། རང་མཚན་ལ་མེད་པ་མིན་པར་ཐལ། ས་བོན་དང་མེ་སོགས་རང་མཚན་ནི་ཉེ་བ་མྱུག་དང་དུ་བ་སོགས་བསྐྱེད་པ་ལ་ནུས་པ་མངོན་སུམ་གྱིས་མཐོང་ཞིང་མིག་ཤེས་བསྐྱེད་པ་ལ་མིག་སོགས་ཀྱི་ནུས་པ་རྗེས་དཔག་གིས་མཐོང་བའི་ཕྱིར། གལ་ཏེ་ས་བོན་སོགས་ལ་མྱུག་སོགས་སྐྱེ་བ་དེ་ཀུན་རྫོབ་ཏུ་སྐྱེ་བར་འདོད་ཀྱི་དོན་དམ་དུ་མིན་པས་ཚད་མས་མཐོང་བ་དང་འགལ་བ་མེད་ཅིང་། དེས་ན་དོན་དམ་དུ་སྐྱེ་བའི་དབང་དུ་བྱས་ནས་མཚན་ཉིད་དེ་ལྟར་བརྗོད་ན་མ་ཁྱབ་ཅིང་། ཅི་སྟེའང་ཀུན་རྫོབ་ཏུ་སྐྱེ་བ་ཡིན་པར་ཁས་ལེན་ན་སྤྱི་ལའང་ཡོད་པ་དེ་ལྟར་ན་མཚན་ཉིད་ཁྱབ་ཆེས་པར་འགྱུར་ཞེ་ན། ཁོ་བོ་ཅག་གིས་དོན་བྱེད་ནུས་པའི་མཚན་ཉིད་དོན་དམ་དུ་དང་ཀུན་རྫོབ་ཀྱི་ཁྱད་པར་མེད་པར་བཤད་པ་དེས་ན། དོན་བྱེད་ནུས་པ་ཅི་འདྲ་བ་སྔར་ཇི་སྐད་བཤད་པ་དེ་འདྲ་བ་མངོན་སུམ་དུ་མཐོང་བ་བསྙོན་པར་མི་ནུས་པ་དེ་རང་མཚན་གྱི་མཚན་ཉིད་ཡིན་ཞིང་། དེ་ལ་ངེད་དོན་དམ་དང་ཁྱེད་ཀུན་རྫོབ་ཏུ་མིང་འདོགས་པ་ལ་ཡང་གནོད་པ་མེད་དེ་མིང་ནི་ཇི་ལྟར་འདོད་བཞིན་འཇུག་པའི་ཕྱིར་རོ། ། ཀུན་རྫོབ་དེ་ཅི་ཞིག་ཡིན།
དོན་དམ་དུ་མེད་པ་ཡིན་ན། ཀུན་རྫོབ་ཀྱིས་དོན་མི་བྱེད་ལ་སྐྱེ་བས་བྱེད་པས་ཕན་ཚུན་སྤང་འགལ་ཡིན་པའི་ཕྱིར་དངོས་པོ་གཅིག་ལ་མི་སྲིད་པས་ཀུན་རྫོབ་ཏུ་སྐྱེ་བ་དོན་དམ་གྱི་མཚན་ཉིད་དུ་མི་རུང་ལ་ཅི་སྟེ་ཀུན་རྫོབ་ཀྱིས་ཀྱང་དོན་བྱེད་ནུས་པར་ཁས་ལེན་ན་ཀུན་རྫོབ་དང་དོན་དམ་པ་དེ་ལྟར་ཁས་བླངས་པར་འགྱུར་བས་ན་མཚན་ཉིད་འཁྲུལ་པ་མེད་དོ། ། གལ་ཏེ་ཀུན་ལ་དོན་བྱེད་པ་དེ་ཡོད་ནས་ཇི་ལྟར་ཀུན་རྫོབ་ཀྱིས་ཀྱང་ནུས་པར་ཁས་ལེན་ན་སྤྱི་ལ་ཡང་དེ་ཡོད་པར་འགྱུར་བས་ཁྱེད་ཀྱི་མཚན་ཉིད་དེ་འཁྲུལ་ཞེ་ན། སྤྱི་ཆོས་ཅན། དེ་དོན་བྱེད་ནུས་པས་རང་མཚན་གྱི་མཚན་ཉིད་འཁྲུལ་པའི་སྐྱོན་ཡོད་པ་མིན་ཏེ། ཐ་ན་རང་འཛིན་བསྐྱེད་པའི་ཡང་དོན་བྱེད་མི་ནུས་པའི་ཕྱིར། མ་གྲུབ་ན་བུམ་འཛིན་གྱི་རྟོག་པའི་བློ་ཆོས་ཅན། ཡིད་བྱེད་དང་བརྡ་དྲན་ལས་གཞན་བུམ་པའི་སྤྱིའི་མཚན་ཉིད་ལས་སྐྱེ་བ་མིན་ཏེ། བུམ་མེད་ཀྱི་ས་ཕྱོགས་སུ་རང་དང་མཐུན་པའི་རྩོལ་བ་ཡིད་བྱེད་དང་བརྡ་དྲན་ཡོད་ན་ཁྱོད་སྐྱེ་བས་བུམ་སྤྱི་ཡོད་མེད་ཀྱི་རྗེས་སུ་འགྲོ་ལྡོག་བྱེད་པར་མ་མཐོང་བའི་ཕྱིར། དཔེར་ན་མིག་དང་སྣང་བ་ཡིད་བྱེད་ཡོད་ཀྱང་གཟུགས་སྔོ་སོགས་མེད་ན་སྔོ་འཛིན་གྱི་བློ་ལྡོག་ཅིང་སྔོ་སོགས་ཡོད་ན་སྔོ་འཛིན་རྗེས་སུ་འགྲོ་བ་དེ་སྔོ་སོགས་ལས་གཞན་ལ་ལྟོས་པ་མིན་པ་བཞིན་ནོ། །
སྤྱི་བློ་འབྲས་བུ་ཡིན་ཡང་སྤྱི་ལ་དེ་བསྐྱེད་པའི་ནུས་པ་མེད་པར་བསྟན་པ་དེས་ནི་རྫས་བུམ་པ་དང་ལས་བུམ་པ་འདེགས་འཇོགས་དང་སྤྱི་བུམ་པ་གཅིག་ལ་སོགས་པའི་གྲངས་པ་དང་ལྡན་པ་དང་རྣམ་དབྱེ་དང་ཀུན་རྫོབ་ལས་བྱུང་བའི་བློ་དག་ནི་ཆོས་ཅན། རྫས་ལས་སྤྱི་སོགས་ལས་མི་སྐྱེ་བར་བཤད་པ་ཡིན་ཏེ། རྫས་ལ་སོགས་པའི་རྗེས་སུ་མི་བྱེད་པར་བརྡ་དྲན་དང་བརྡ་ཡིད་ལ་བྱེད་པའི་རྩོལ་བ་སོགས་ནང་གི་ཡན་ལག་གི་རྗེས་སུ་འཇུག་ལྡོག་བྱེད་པའི་ཕྱིར་རོ། ། གཉིས་པ་ཁྱབ་ཆེས་པའི་རྩོད་པ་སྤང་བ་ནི། སྐྲ་ཤད་སོགས་སྤྱི་འགྱུར་ཏེ། དོན་བྱེད་མི་ནུས་ཤིང་རང་ལས་གཞན་མིག་སོགས་ཡོད་ན་རང་འཛིན་ཡོད་པའི་ཕྱིར་ཞེ་ན། རབ་རིབ་ཅན་གྱི་མིག་ཤེས་ཆོས་ཅན། དེ་ལ་སྣང་བའི་སྐྲ་ཤད་དེ་དེས་གཞལ་བྱའི་སྤྱི་མཚན་མིན་ཏེ། དེ་ལ་སྣང་བའི་སྐྲ་ཤད་དེ་ལ་དོན་ཏེ་ཡུལ་གྱི་ངོར་འཛིན་མངོན་པར་ཞེན་པས་དེས་ཤེས་བྱར་ཐ་སྙད་བྱེད་པ་མེད་པའི་ཕྱིར་རོ། ། དེ་ལྟ་ན་དངོས་པོ་མེད་པ་སྤྱིར་མི་འགྱུར་ཏེ།
ཡུལ་དུ་ཞེན་པ་མེད་པས་ཤེ་ན། དངོས་པོ་མེད་པ་ལ་ཆོས་ཅན། ཡུལ་དུ་ཞེན་པ་མེད་པས་སྤྱི་མཚན་མིན་པའི་ཉེས་པ་དག་ཏུ་ཐལ་བར་མི་འགྱུར། ཤེས་བྱར་འཛིན་པའི་སྒོ་ནས་ཤེས་བྱར་ཐ་སྙད་བྱེད་པའི་ཕྱིར། དེ་ལྟར་ན་སྐྲ་སོགས་ཀྱང་སྤྱིར་འགྱུར་ཤེས་བྱར་འཛིན་པའི་ཕྱིར་ཞེ་ན། སྐྲ་སོགས་དེ་དག་གི་ཡང་རྣམ་པ་ལ་སྐྲ་སོགས་དེ་ལྟ་བུའི་དངོས་པོར་ཞེན་པའི་སྐྲ་སོགས་ཀྱི་རྣམ་པ་ཆོས་ཅན། རྟོག་པས་ཤེས་བྱར་འཛིན་པའི་ཚེ་སྤྱི་མཚན་དུ་འདོད་དེ། དེ་ལྟར་འཛིན་པ་དེའི་ཚེ་རྟོག་པས་ཤེས་བྱར་ཞེན་པའི་ཡུལ་ཡིན་པ་བཀག་པ་མེད་པའི་ཕྱིར། འོན་ཀྱང་ཤེས་བྱར་འཛིན་པ་མེད་ན་སྤྱི་མིན་ནོ། ། ཅི་སྟེ་སྤྱི་མཚན་ཡིན་པས་དངོས་པོ་མིན་ན་ཇི་ལྟར་སྣང་ཞེ་ན།
མིག་ཤེས་ཀྱི་ངོ་བོའི་སྐྲ་སོགས་ཆོས་ཅན། གསལ་བར་སྣང་བ་ཉིད་དེ། མིག་ཤེས་འཁྲུལ་བའི་ངོ་བོ་ཡིན་པ་ཉིད་ཀྱིས་དོན་རང་མཚན་ཡིན་པའི་ཕྱིར་རོ། མིག་ཤེས་འཁྲུལ་པ་དེ་ལས་ཀྱང་དུས་ཕྱིས་སྔར་མིག་ཤེས་ལ་སྣང་བའི་སྐྲ་སོགས་འདིའོ་ཞེས་བྱ་བར་འཛིན་པའི་བློ་དག་ཀྱང་འབྱུང་བར་འགྱུར་བ་དེ་ཆོས་ཅན། སྤྱིའི་སྤྱོད་ཡུལ་ཅན་ཡིན་ཏེ། དཔྱོད་པའི་བློ་ཡིན་པའི་ཕྱིར། དེས་ན་སྐྲ་སྣང་གི་མིག་ཤེས་དེ་ཆོས་ཅན། སྣང་བ་ལྟར་གྱི་དོན་ཏེ་ཡུལ་མེད་པ་ཅན་ཡིན་ཏེ། འཁྲུལ་ཤེས་ཡིན་པའི་ཕྱིར། གལ་ཏེ་ཤེས་པའི་ངོ་བོ་ཡིན་པས་དོན་རང་མཚན་ཡིན་ན་ཤིང་སོགས་ཀྱི་སྤྱིར་སྣང་བའི་རྣམ་པ་ནི་རང་མཚན་དུ་ཐལ་བར་འགྱུར་ཞེ་ན།
ཤིང་སོགས་ཀྱི་སྤྱིར་སྣང་བའི་རྣམ་པ་ཆོས་ཅན། རང་མཚན་དུ་ཐལ་བས་ཁོ་བོ་ཅག་ལ་སྐྱོན་ཡོད་པ་མིན་ཏེ། རང་སྣང་བའི་ཤེས་པའི་ངོ་བོ་ཉིད་ཡིན་པས་རང་གི་མཚན་ཉིད་ཡིན་པ་དེ་ལྟར་འདོད་པའི་ཕྱིར་རོ། ། དེ་ཇི་ལྟར་སྤྱི་ཡིན་ཞེ་ན། དེ་ཆོས་ཅན། ཤིང་སོགས་ཀྱི་དོན་གྱི་སྤྱིའི་ངོ་བོ་ཉིད་དུ་བརྟགས་པ་ཉིད་ཀྱི་སྒོ་ནས་སྤྱིར་བཞག་གི་ཤེས་པའི་ངོ་བོའི་སྒོ་ནས་སྤྱི་མིན་ཏེ། དེ་ལ་ཤིང་སོགས་ཀྱི་སྤྱིར་བཏགས་པའི་ཆ་དེ་ཤིང་གི་གསལ་བ་ཀུན་ལ་ཐུན་མོང་དུ་མཚུངས་པར་རྗེས་སུ་འགྲོ་བའི་ངོ་བོ་ཡིན་པའི་ཕྱིར་དང་། དེ་ཤིང་ནི་ལས་ལྡོག་པའི་དངོས་པོ་མངོན་སུམ་གྱིས་མཐོང་བ་ལ་བརྟེན་ནས་སྐྱེས་པའི་ཕྱིར་རོ། ། གཉིས་པ་ལ་གསུམ། སྤྱིའི་རང་བཞིན་རྒྱས་པར་བཤད།
བཟློག་པ་རང་མཚན་ཡིན་པར་བསྟན། ། སྤྱི་དབྱེ་རྩོད་སྤང་བཅས་པ་བཤད་པའོ། དང་པོ་ལ་བརྒྱད་ཀྱི་དང་པོ་བརྗོད་བྱ་ཡིན་པས་དངོས་པོ་མིན་པ་ལ་གསུམ་གྱི་དང་པོ་རྟགས་དགོད་པ་ནི། སྒྲའི་ཡུལ་དང་ཞེས་བཤད་པ་དེ་ལ་སྤྱི་དངོས་པོ་བ་གསལ་བ་ལས་ཐ་དད་དང་ཐ་དད་མིན་པ་སྔར་བསལ་བས་ན་སྤྱི་ནི་གཟུགས་སོགས་རང་མཚན་དུ་འགྱུར་རོ་ཞེས་དོགས་ན་སྤྱི་དེ་ཆོས་ཅན། གཟུགས་སོགས་དངོས་པོ་རང་མཚན་མིན་ཏེ། སྒྲའི་དངོས་ཀྱི་བརྗོད་བྱ་ཉིད་ཡིན་པའི་ཕྱིར་རོ། ། གཉིས་པ་ཁྱབ་པ་བསྒྲུབ་པ་ནི། མ་ཁྱབ་ན་གཟུགས་སོགས་རང་མཚན་ཆོས་ཅན། དེ་སྣང་ནས་འཛིན་པ་ལ་དབང་པོའི་ཚོགས་ངེས་པར་མི་དགོས་པར་ཐལ། དབང་པོ་མེད་པ་ཅན་གྱིས་ཀྱང་ཁྱོད་སྒྲ་ལས་བྱུང་བའི་ཤེས་པས་སྣང་ནས་རྟོགས་པའི་ཕྱིར།
ཐལ་བ་ལས་དེ་ཆོས་ཅན། དབང་པོ་མེད་པ་ཅན་གྱི་སྒྲ་བྱུང་ཤེས་པས་དངོས་སུ་འཛིན་པ་མིན་ཏེ། དེ་མཐོང་བ་ལ་དབང་སོགས་ཀྱི་ཚོགས་ངེས་པར་འབྲས་བུ་དང་བཅས་པ་ཉིད་ཀྱི་ཕྱིར་རོ། ། དེས་ན་དབང་ཤེས་དང་སྒྲ་བྱུང་གི་ཤེས་པ་སྣང་བ་མི་མཚུངས་པས་ཡུལ་གཅིག་མིན་ནོ། ། གསུམ་པ་ལོག་རྟོག་དགག་པ་ལ་གསུམ། མང་པོས་བཀུར་བའི་འདོད་པ་དགག བྱེ་བྲག་པའི་འདོད་པ་དགག དེ་དག་གཉིས་ཀའི་སྐྱོན་སྤོང་དགག་པའོ། ། དང་པོ་ལ་གཉིས་ཀྱི་དང་པོ་འདོད་པ་བརྗོད་དེ་བརྟག་པ་ནི། ཅི་སྟེ་གཟུགས་སོགས་བརྗོད་བྱ་མིན་གྱི་བུམ་སོགས་ཀྱི་མིང་དང་གང་ལ་བརྟེན་ནས་དོན་བརྗོད་པ་འཇུག་པ་རྟོག་པ་ལ་སྣང་བའི་དོན་གྱི་གཟུགས་བརྙན་དེ་ནི་མཚན་མ་སྟེ་དེ་གཉིས་ནི་སྒྲ་དོན་ཤེས་པ་གསུམ་ལས་ཐ་དད་ཅིང་སེམས་བྱུང་གི་ཚོགས་དང་མཚུངས་པར་ལྡན་པ་མིན་པའི་འདུ་བྱེད་ཀྱི་མིང་ཅན་དེ་གཉིས་སྒྲ་དངོས་སུ་བརྗོད་ལ།
རྟོག་པས་ཀྱང་དངོས་སུ་རྟོག་པས་རྩ་བའི་རྟགས་མ་ངེས་ཤིང་། གཟུགས་སོགས་རྟོགས་པ་ལ་དབང་པོ་དོན་ཡོད་དོ་ཞེ་ན། མིང་སོགས་བརྗོད་ན་སྒྲས་ཕྱི་རོལ་དང་མ་འབྲེལ་བའི་འཆད་པ་པོ་དང་ཉེན་པ་པོ་དང་འབྲེལ་པ་བརྗོད་དམ། བརྗོད་བྱ་ཕྱི་རོལ་དང་རྗེས་སུ་འབྲེལ་པ་ཅན་ནམ་མིང་སོགས་གསུམ་པོ་དེ་དང་འབྲེལ་པ་མེད་པ་ཅན་བརྗོད། གཉིས་པ་སུན་འབྱིན་སོ་སོར་བརྗོད་པ་ལ་བཞིའི་དང་པོ་གཉིས་དང་འབྲེལ་པའི་མིང་སོགས་བརྗོད་པ་དགག་པ་ནི། དང་པོ་ལྟར་ན་དོན་བུམ་པ་ཆོས་ཅན། འཆད་ཉན་བྱེད་པ་དང་འབྲེལ་པའི་མིང་དང་མཚན་མ་རྗོད་བྱེད་ཀྱི་བུམ་པ་ཞེས་པའི་སྒྲ་ལས་དེ་ལས་དེ་ལ་ཉན་པ་པོ་འཇུག་པར་མི་འགྱུར། དེ་འདྲའི་མིང་དང་མཚན་མ་བརྗོད་བྱེད་ཀྱི་བུམ་པ་ཞེས་པའི་སྒྲས་མ་བརྗོད་པའི་ཕྱིར། གལ་ཏེ་སྒྲས་མ་བརྗོད་ཀྱང་དོན་བུམ་པ་དང་འདུ་བྱེད་ལ་ཚུལ་ལམ་རྣམ་པ་འདྲ་བ་ལས་སྐྱེས་བུ་གཅིག་ཏུ་འཁྲུལ་ནས་དོན་ལ་འཇུག་པར་འགྱུར་ཞེ་ན། འདུ་བྱེད་ཆོས་ཅན།
དེ་བརྗོད་པའི་སྒྲ་ལས་བུམ་པ་ལ་འཇུག་པའི་སྐྱེས་བུ་དེ་དུས་ཀུན་ཏེ་ཐམས་ཅད་དུ་དེ་དང་བུམ་པ་གཉིས་དུས་གཅིག་ཏུ་འཁྲུལ་ནས་བུམ་པ་ལ་འཇུག་པ་མིན་པར་ཐལ། དེ་གཉིས་རྫས་ཐ་དད་རྣམ་པ་འདྲ་བ་ཡིན་པའི་ཕྱིར་མཚེ་མ་བཞིན། ཁྱོད་ཡུལ་གཞན་དང་འབྲེལ་པ་ཅན་གྱི་དོན་བུམ་པ་དང་འདྲ་བ་ལས་གཅིག་ཏུ་འཁྲུལ་ནས་བུམ་པ་ལ་འཇུག་པ་མིན་པར་ཐལ། དེ་བརྗོད་པའི་སྒྲས་བུམ་པ་མ་བརྗོད་པའི་ཕྱིར། འོན་ཏེ་ཤེས་པའི་རྣམ་པ་འབའ་ཞིག་བརྗོད་པར་འདོད་པ་ལའང་དོན་མ་བརྗོད་པས་དོན་ལ་མི་འཇུག་པའི་སྐྱོན་མཚུངས་ཤེ་ན། བུམ་འཛིན་ཤེས་པ་ལ་སྣང་བའི་ཤེས་པའི་རྣམ་པ་དེ་ཆོས་ཅན། དེ་བརྗོད་པས་ཉན་པ་པོ་བུམ་པ་ལ་མི་འཇུག་པའི་སྐྱོན་མཚུངས་པ་མིན་ཏེ། བུམ་པ་དང་ཚུལ་འདྲ་བ་ལས་འཁྲུལ་པས་བུམ་པ་ལ་འཇུག་པར་མི་འདོད་ཀྱི་དེ་བརྗོད་པས་ཉན་པ་པོ་ལ་བུམ་པའི་རྣམ་པ་བུམ་པ་དང་འདྲ་བ་མྱོང་བས་བསྒོས་པའི་བག་ཆགས་སད་པར་བྱས་པ་ལས་བུམ་པའི་རྣམ་པ་ལ་ཕྱི་རོལ་བུམ་པ་དེ་འདྲ་བར་ཞེན་པའི་བློ་ངོ་བོ་ཉིད་ཀྱི་སྣང་བརྟག་གཅིག་ཏུ་འཁྲུལ་པ་སྐྱེ་བའི་སྒོ་ནས་བུམ་པ་ལ་འཇུག་པའི་ཕྱིར་རོ། ། གཞན་སྒྲས་མིང་སོགས་བརྗོད་པ་དེའི་ལུགས་ལ་ཆོས་ཅན། དོན་དང་འདྲ་བ་མྱོང་བའི་བག་ཆགས་ཀྱིས་བསྐྱེད་པའི་དོན་གྱི་རྣམ་པ་ཅན་གྱི་རྟོག་པའི་བློ་འཁྲུལ་པ་སྐྱེས་པས་དོན་ལ་འཇུག་པ་དེ་མེད་པར་ཐལ།
དོན་དང་འདྲ་བ་མྱོང་བ་ལས་སྐྱེས་པའི་ཕྱི་རོལ་དོན་གྱི་རྣམ་པ་ཅན་གྱི་བློ་ནི་ཁས་ལེན་པ་མེད་པའི་ཕྱིར་ཏེ། བློ་དོན་གྱི་རྣམ་མེད་དུ་འདོད་པས་སོ། ། ཅི་སྟེ་ཕྱི་རོལ་དོན་གྱི་མིང་དང་མཚན་མ་ཉིད་དུ་སྣང་བའི་རྣམ་པར་ཤེས་པའི་ངོ་བོ་ཅན་གྱི་བློ་ཁས་ལེན་ནའང་རྣམ་ཤེས་ཆོས་ཅན། དེ་ལས་རྫས་ཐ་དད་པའི་མིང་སོགས་མི་ལྡན་པའི་འདུ་བྱེད་ནི་རྣམ་པ་འཇོག་བྱེད་དུ་ཡོད་པར་ཚད་མས་གྲུབ་པ་ཅན་མིན་པར་ཐལ། རྒྱུ་གཞན་ཡོད་ཀྱང་དེ་ལས་རྫས་ཐ་དད་པའི་འདུ་བྱེད་མ་ཚང་བས་འབྲས་བུར་འདོད་པའི་རྣམ་ཤེས་དེ་ལྡོག་པ་གྲུབ་པ་མེད་པའི་ཕྱིར་རོ། ། གཉིས་པ་སྒྲ་བྱུང་དོན་དང་ལྡན་པའི་སྒྲུབ་བྱེད་དགག་པ་ནི། དེ་ལྟ་མོད་ཀྱི་སྒྲ་བྱུང་ཤེས་པ་ནི་དོན་དང་ལྡན་ཏེ། ཤེས་པ་ཡིན་པའི་ཕྱིར། ཁྱབ་པ་ཡོད་ཤེས་པ་ཀུན་དོན་དང་ལྡན་པའི་ཕྱིར་ཞེ་ན། དེ་འདྲའི་རྟགས་དེ་ཆོས་ཅན།
རྟགས་ཡང་དག་ཏུ་འཐད་པ་མིན་ཏེ། མི་མཐུན་ཕྱོགས་རྨི་ལམ་གྱི་དང་སོགས་པས་རབ་རིབ་ཅན་གྱི་ཤེས་པ་སོགས་གཟུང་དོན་དང་ལྡན་པ་ལས་རྣམ་པ་གཞན་ལ་ཞུགས་པ་ཉིད་དུ་མཐོང་བའི་ཕྱིར། རྨི་ལམ་ན་ཡང་མཚན་མའི་དོན་དང་ལྡན་པའོ་ཞེ་ན། མི་ལྡན་པའི་འདུ་བྱེད་ཆོས་ཅན། རྨི་ལམ་ནའང་དེས་རྣམ་པ་གཏད་པ་ལས་ཀྱང་དབྱིབས་དང་ཁ་དོག་སྔོན་པོ་ལ་སོགས་པར་རང་འཛིན་ལ་སྣང་བ་མིན་པར་ཐལ། ཁ་དོག་དང་དབྱིབས་ཀྱི་ངོ་བོ་མི་ལྡན་པའི་ཕྱིར་རོ། ། དེ་རྨི་ལམ་གྱི་ནང་གི་སྔོ་སོགས་རང་མཚན་ཉིད་དོ་ཞེ་ན། རྨི་ལམ་ན་དམིགས་པའི་ཡུལ་སྔོ་སོགས་ཆོས་ཅན། སྔོ་སོགས་རང་མཚན་མིན་པར་ཐལ། ཐོགས་མེད་ཡིན་པའི་ཕྱིར།
ཁྱབ་པ་ཡོད་སྔོ་སོགས་ལ་ནི་ཐོགས་བཅས་ཀྱིས་ཁྱབ་བོ། ། གཞན་ཡང་དེ་ཆོས་ཅན། ཤེས་པ་ཡིན་གྱི་དོན་མིན་ཏེ། དུས་མཚུངས་པ་དང་ཡུལ་རུང་བ་མཚུངས་པ་ཅན་དུ་གནས་པའི་སྐྱེས་བུ་གཞན་གྱིས་མི་ཤེས་པར་རང་ཉིད་ཀྱིས་མྱོང་བའི་ཚུལ་གྱིས་མངོན་སུམ་དུ་ཤེས་པའི་ཕྱིར། རྨི་ལམ་དུ་སྔོ་སོགས་དོན་དུ་སྣང་བ་ཤེས་པར་བསྟན་པ་དེས་ནི། རྟོག་པ་ལ་ཤར་བའི་མིང་སོགས་ཀྱི་རྣམ་པ་ཆོས་ཅན། ཤེས་པར་ཐལ། ཡུལ་རུང་བ་ཅན་གཞན་གྱིས་མི་ཤེས་པར་རང་ཉིད་ཀྱིས་མྱོང་བའི་ཚུལ་གྱིས་ཤེས་པའི་ཕྱིར་ཞེས་བརྗོད་པ་ཡིན་ནོ། ། གཞན་ཡང་མིག་ལ་སོགས་པའི་བློ་ལ་གཟུགས་སོགས་ཀྱི་གཟུང་དོན་འདོད་པ་དེ་ཉིད་དོན་ལྡན་དུ་ཚད་མ་གང་གིས་འདོད་དྲིས་པས། གལ་ཏེ་དབང་སོགས་ཡོད་ན་ཡང་དེ་མེད་པས་འབྲས་བུ་མིག་བློ་ལྡོག་པ་ལས་དོན་གྱི་ནུས་པ་ལས་སྐྱེ་བར་མཐོང་བའི་ཕྱིར་མིག་སོགས་ཀྱི་བློ་དོན་དང་ལྡན་པའོ་ཞེ་ན།
གཞན་རྣམ་རྟོག་ཆོས་ཅན། སྤྱི་གཟུང་དོན་དུ་མེད་པ་ཅན་ཐོབ་པར་ཐལ། རྒྱུ་གཞན་ཡོད་ཀྱང་སྤྱིའི་ནུས་པ་ལས་སྐྱེ་བར་མ་མཐོང་བའི་ཕྱིར་རོ། ། གསུམ་པ་མིང་སོགས་འབྲེལ་མེད་བརྗོད་བྱ་ཡིན་པ་དགག་པ་ནི། ཅི་སྟེ་འཆད་ཉན་དོན་གསུམ་དང་འབྲེལ་མེད་མིང་སོགས་བརྗོད་ནའང་ཐལ་བ་སྔ་མ་དོན་ལ་འཇུག་པར་མི་འགྱུར་ཞེས་པར་དགོད་ཅིང་། ཐལ་རྟགས་ཀྱི་སྔ་ཟུར་དུ་འཆད་ཉན་དོན་གསུམ་དང་འབྲེལ་མེད་ཀྱི་མིང་སོགས་ཞེས་པ་བསྣན་ནོ། ། བཞི་པ་དོན་དང་འབྲེལ་སོགས་བརྗོད་པ་དགག་པ་ནི། གལ་ཏེ་བརྗོད་བྱའི་དོན་དང་འབྲེལ་པ་ལྡན་པ་ཆོས་ཅན་གྱི་མིང་སོགས་བརྗོད་བྱ་ཡིན་ན་འདས་པ་དང་མ་འོངས་པ་མང་པོས་བཀུར་བ་དང་རྒྱལ་པོ་དུང་ལྟ་བུའི་དོན་དང་ལྷན་ཅིག་འབྲེལ་པ་ཅན་གྱི་མིང་སོགས་དེ་ནི་ཆོས་ཅན། ད་ལྟར་སྒྲས་བརྗོད་བྱ་མིན་པར་ཐལ། ད་ལྟ་རང་མཚན་དུ་མེད་པའི་ཕྱིར་ཏེ།
བརྗོད་བྱའི་དོན་མང་པོས་བཀུར་བ་དང་རྒྱལ་པོ་དུང་དང་དེའི་མིང་སོགས་དེ་ནི་ལྷན་ཅིག་པ་ཡིན་པས་ལྷན་ཅིག་ཏུ་ཟད་ཅིང་ཞིག་པ་དང་མ་སྐྱེས་ནས་དངོས་པོར་མེད་པའི་ཕྱིར་རོ། ། གཉིས་པ་ལ་གཉིས་ཀྱི་དང་པོ་སུན་འབྱིན་བརྗོད་པ་ནི། གལ་ཏེ་སྒྲ་ཡི་བརྗོད་བྱ་གཟུགས་སོགས་ཡིན་ན་དབང་པོ་འབྲས་བུ་མེད་པར་ཐལ་བ་བདེན་ཡང་ཁོ་བོ་ཅག་གཟུགས་སོགས་ཀྱི་སྤྱི་ཡན་གར་བ་ནི་སྒྲས་བརྗོད་ཅིང་རྟོག་པས་ངེས་པའི་ཕྱིར་དང་། གཟུགས་སོགས་ཤེས་པ་ལ་དབང་པོ་གོས་པས་དབང་སོགས་འབྲས་བུ་མེད་པར་ཐལ་བར་མི་འདོད་ཅེ་ན། གཟུགས་ཞེས་པའི་སྒྲ་ཆོས་ཅན། དེས་གསལ་བ་ལ་མ་ལྟོས་པའི་གཟུགས་ཀྱི་སྤྱི་ཡན་གར་བ་བརྗོད་པའི་རྒྱུ་མཚན་གྱིས་དབང་པོ་འབྲས་བུ་མེད་པར་ཐལ་བའི་སྐྱོན་མེད་པ་དེ་མིན་པར་ཐལ། དེས་སྤྱི་ནི་ཡན་གར་བ་བརྗོད་པ་མེད་པར་ཁྱད་པར་དང་བཅས་པའི་སྤྱི་བརྗོད་པས་གསལ་བ་ཡང་གོ་བར་བྱེད་པའི་ཕྱིར། མ་གྲུབ་སྟེ་དེས་དེ་བརྗོད་ཅེ་ན། གཟུགས་སྤྱི་ཆོས་ཅན། གཟུགས་ཀྱི་གསལ་བ་དེ་རྣམས་ལ་མཚུངས་པའི་སྤྱི་མིན་པར་ཐལ་བ་དང་།
གཟུགས་ཀྱི་གསལ་བས་གསལ་བར་བྱས་པའི་སྒོ་ནས་རང་འཛིན་སྐྱེད་བྱེད་མིན་པར་ཐལ། གསལ་བ་ལ་ལྟོས་པ་མེད་པར་རང་དབང་དུ་སྒྲས་བརྗོད་ཅིང་རྟོག་པའི་གཟུང་བྱ་ཡིན་པའི་ཕྱིར། གསལ་བས་བྱས་པའི་ཕན་པ་ལ་མི་ལྟོས་པ་དེས་ན་དེ་ཆོས་ཅན། གསལ་བ་ཡོད་ཀྱི་དུས་རྟག་ཏུ་དམིགས་པར་འགྱུར་ཏེ། གསལ་བས་བྱས་པའི་ཕན་པ་ལ་ལྟོས་པ་མེད་པར་སྔ་ཕྱི་དག་ཏུ་དམིགས་རུང་རྟག་པའི་དངོས་པོ་ཉིད་ཀྱི་ཕྱིར་རོ། ། གཉིས་པ་སྐྱོན་སྤོང་དགག་པ་ནི། གལ་ཏེ་ཡང་གསལ་བ་ལས་སྤྱི་གསལ་བ་དེ་གསལ་བའི་སྒོ་ནས་སྤྱི་དེ་མངོན་སུམ་ལ་གསལ་བ་ཡིན་པའི་ཕྱིར། གསལ་བ་མ་བྱུང་བ་དང་ཞིག་པའི་དུས་ན་སྤྱི་དམིགས་རུང་མིན་ཏེ། གསལ་བྱེད་གསལ་བ་མེད་པའི་ཕྱིར། རྟགས་མ་གྲུབ་ཞེ་ན།
སྤྱི་དེ་རང་གིས་མངོན་སུམ་བསྐྱེད་རུང་ངམ་མི་རུང་། དང་པོ་ལྟར་ན་སྤྱི་བདག་ལ་དམིགས་པའི་ཤེས་པ་བསྐྱེད་པ་ལ་ནུས་པ་ཅན་གང་ཡིན་དེ་ཆོས་ཅན། དུས་ཐམས་ཅད་དུ་རང་འཛིན་མངོན་སུམ་དུ་བསྐྱེད་ནུས་ཡིན་པར་ཐལ། རྟག་ཏུ་རང་འཛིན་མངོན་སུམ་བསྐྱེད་ནུས་ཀྱི་ངོ་བོ་ཉིད་ལས་གཞན་དུ་འགྱུར་བ་མེད་པ་ཡིན་པའི་ཕྱིར། གལ་ཏེ་གསལ་བ་མ་བྱུང་བ་དང་ཞིག་པའི་དུས་འགའ་ཞིག་གི་ཚེ་རང་འཛིན་བསྐྱེད་པའི་ནུས་པ་མེད་ན་སྤྱི་དེ་ནི་ཆོས་ཅན། གསལ་བ་གནས་པའི་དུས་ཀུན་གྱི་ཚེའང་རང་འཛིན་མངོན་སུམ་བསྐྱེད་པའི་ནུས་མེད་དུ་འགྱུར། གསལ་བ་མ་བྱུང་ཞིང་ཞིག་པའི་ཚེ་རང་འཛིན་པ་བསྐྱེད་པའི་ནུས་མེད་ཀྱི་རྟག་པ་ཡིན་པའི་ཕྱིར། ཁྱབ་པ་ཡོད་སྤྱི་དེ་ཡིས་རང་འཛིན་བསྐྱེད་པའི་ནུས་པའམ་ནུས་པ་མེད་པར་ངོ་བོ་ཉིད་ཀྱིས་གང་གནས་པ་ཆོས་ཅན། དེའི་ནུས་པའམ་ནུས་མེད་དེ་ཟད་པར་བྱ་བའི་ཕྱིར་རྐྱེན་གཞན་གྱིས་ནུས་པ་གང་ཅི་ཞིག་ཡོད་དེ་མེད་པར་ཐལ། རྟག་པའི་ཕྱིར་ན་རྐྱེན་གྱིས་བཅོས་སུ་ཡོད་པ་མིན་པའི་ཕྱིར་ནའོ། །
གཞན་ཡང་སྤྱི་བློས་གསལ་བ་ལ་ལྟོས་མེད་དུ་སྤྱི་འཛིན་ན། སྤྱི་དེ་ཆོས་ཅན། དེ་དང་རྗེས་སུ་འབྲེལ་པའི་སྤྱིའི་རྣམ་པར་ཤེས་པས་དེ་འཛིན་པ་ན་ཁ་དོག་སྔོན་པོ་དང་དབྱིབས་ལ་སོགས་པའི་རྣམ་པའི་ཆ་དེར་ནི་རྣམ་པར་ངེས་པ་སྟེ་རྟོགས་པ་གང་ཡིན་དེ་ནི་སྤྱི་འཛིན་དེ་ལ་གང་གིས་སྤྲུལ་ཏེ་དེས་བཞག་པ་མིན་པར་ཐལ། སྔོ་སོགས་དང་དབྱིབས་སོགས་ཀྱི་རྣམ་པ་དང་བྲལ་བའི་ཕྱིར་རོ། ། གསུམ་པ་ནི། གལ་ཏེ་གཟུགས་སོགས་ཀྱི་སྤྱི་དང་མིང་སོགས་ཀྱང་སྒྲས་བརྗོད་པ་ལ་བརྟེན་ནས་རང་རྟོགས་པའི་ཤེས་པ་མངོན་སུམ་མིན་པ་བསྐྱེད་ལ། དབང་སོགས་ཀྱིས་ནི་རང་མངོན་སུམ་དུ་ཤེས་པ་བསྐྱེད་པའི་དོན་ནམ་འབྲས་བུ་ཅན་ཉིད་ཡིན་པའི་ཕྱིར། དབང་པོ་དོན་མེད་དུ་ཐལ་བའི་སྐྱོན་ཡོད་པ་མིན་ཞེ་ན། སྒྲའམ་སོགས་པས་གཟུགས་དྲི་རོ་འཛིན་པའི་བློ་མངོན་སུམ་དང་རྟོག་པ་ཆོས་ཅན། རང་ཡུལ་མངོན་གྱུར་རམ་གསལ་ཐ་དད་པར་སྣང་བ་ཅན་གང་ལས་ཡིན་ཏེ་མིན་པར་ཐལ།
ཡུལ་གྱི་དངོས་པོ་གཅིག་གི་ཡུལ་ཅན་ཡིན་པའི་ཕྱིར་རོ། ། གཉིས་པ་གཅིག་དང་གཞན་དུ་མེད་པས་སྒྲུབ་པ་ལ་ལྔའི་དང་པོ་རིགས་གསལ་གཅིག་དང་ཐ་དད་དགག་པ་ནི། ཅི་རིགས་འདི་གསལ་བ་ཉིད་དམ་གསལ་བ་ལས་གཞན་ཡིན། དང་པོ་ལྟར་ན་ཤིང་གི་རིགས་ལྡན་ཆོས་ཅན། རིགས་སྤྱི་མིན་པར་ཐལ། གང་གི་ཕྱིར་ན་གསལ་བའི་ངོ་བོ་གཞན་ལ་འཇུག་ཅིང་བརྟེན་པ་མེད་པའི་ཕྱིར། གལ་ཏེ་གསལ་སྤྱི་རྫས་ཐ་དད་དུ་གྲུབ་བོ་ཞེ་ན། རིགས་ཆོས་ཅན། གསལ་བའི་སྤྱིའོ་ཞེས་དོན་དམ་པར་གསལ་བ་དང་འབྲེལ་བར་མི་རིགས་པར་ཐལ། གསལ་བ་ལས་རྫས་ཐ་དད་གསལ་བ་ལ་མི་ལྟོས་པའི་ཕྱིར།
མ་གྲུབ་སྟེ་ལྟོས་ན། དེའི་ཕྱིར་འབྲས་བུ་ཉིད་དུ་བརྗོད་དགོས་ནའང་དེ་ཆོས་ཅན། གསལ་བ་ལྟོས་པ་མིན་པར་ཐལ། གསལ་བའི་འབྲས་བུ་མིན་པའི་ཕྱིར་ཏེ་རྟག་པས་སོ། ། གཞན་ཡང་མྱུག་སོགས་ས་བོན་གྱི་འབྲས་བུ་ཆོས་ཅན། དེ་གྲུབ་ཟིན་གྱི་འོག་ཏུ་ས་བོན་ལ་རག་ལས་ཤིང་ལྟོས་པ་མེད་པར་ཡང་རང་རྒྱུད་དུ་གྱུར་པ་ཡིན་ནོ། ། དེ་གྲུབ་ཟིན་གྱི་ཕྱིས་ས་བོན་གྱི་ཁྱད་པར་བྱར་མེད་པར་རང་གི་རྒྱུ་ལས་རང་གི་ངོ་བོ་གྲུབ་ཟིན་པའི་ཕྱིར། དེས་ན་དེ་གྲུབ་ཆོས་ཅན། འདིས་ས་བོན་འབྲས་བུའོ་ཞེས་རྟོག་པ་ཡིས་ནི་ས་བོན་དང་འབྲེལ་པར་ཐ་སྙད་བྱེད་ཀྱི་དོན་དམ་པར་ས་བོན་གྱི་གཞན་དབང་ལས་བྱུང་བའི་འབྲེལ་པ་མེད་དེ། ས་བོན་ལས་ལྟོས་པ་མེད་པའི་ཕྱིར།
དེ་ལྟར་འབྲས་བུ་ལའང་དོན་དམ་པའི་འབྲེལ་པ་མེད་ན་རྣམ་པ་ཇི་ལྟར་ཡང་སྤྱི་ཆོས་ཅན། དོན་དམ་པར་གསལ་བ་ལ་རག་ལས་པ་ཅི་ཞིག་ཡོད་དེ་མེད་པར་ཐལ། གསལ་བའི་འབྲས་བུ་མིན་པའི་ཕྱིར་ན་དེ་ཆོས་ཅན། དོན་དམ་པར་གསལ་བ་ལ་འབྲེལ་པ་མེད་པར་ཐལ། གསལ་བ་ལས་དོན་གཞན་ཉིད་ཡིན་ཞིང་གསལ་བས་ཁྱད་པར་ཅུང་ཟད་བྱར་མེད་པའི་ཕྱིར། དེས་ན་དེ་ཆོས་ཅན། རང་བཞིན་མེད་པར་གྲུབ་སྟེ། གཟུགས་སོགས་གསལ་བ་ཉིད་ཀྱང་མིན། གཟུགས་ལས་དོན་གཞན་ཡང་མིན་པ་དེའི་ཕྱིར་རོ། ། དེ་ལྟ་ན་མེད་པ་རིང་བོང་གི་རྭ་ཡང་རིགས་སུ་ཐལ་བར་འགྱུར་ཏེ།
གཟུགས་སོགས་ལས་དེ་ཉིད་དང་གཞན་དུ་བརྗོད་བྱ་མིན་པས་རང་བཞིན་མེད་པའི་ཕྱིར་ཞེ་ན། ཐལ་བ་དེ་ཆོས་ཅན། ཁོ་བོ་ཅག་ལ་སྐྱོན་དུ་མི་འགྱུར་ཏེ། ཁོ་བོ་ཅག་རང་བཞིན་མེད་པ་དེ་སྤྱི་མི་སྨྲའི་སྤྱིའི་རང་བཞིན་མེད་པར་ཁས་བླངས་པའི་ཕྱིར། ཡང་རི་བོང་རྭ་སོགས་མེད་པ་ཡིན་ན་ཡང་བུམ་སོགས་ཆོས་ཅན། རི་བོང་རྭ་དེ་དེའི་སྤྱི་མིན་ཏེ། རི་བོང་གི་རྭ་དེ་དེ་ལ་ལྟོས་པ་མེད་པས་རི་བོང་རྭ་དང་ཕན་ཚུན་ཆོས་ཅན་དང་ཆོས་སུ་མ་གྲུབ་པའི་ཕྱིར། ཁྱབ་པ་ཡོད་བུམ་པ་དང་དེ་ལ་ལྟོས་པའི་སྤྱི་ལ་ནི་ཆོས་ཅན་དང་ཆོས་ཡིན་ནོ་ཞེས་རིགས་པས་སོ། ། ལྟོས་མེད་ཕྱིར་རོ་དེ་ལ་ནི། ། ཞེས་འདོན་ཏོ། །
གཉིས་པ་དེས་ན་དེ་འཛིན་འཁྲུལ་བར་བསྟན་པ་ནི་རིགས་རང་བཞིན་མེད་པར་བསྟན་པ་དེའི་ཕྱིར་རིགས་ལ་རང་བཞིན་མེད་ཀྱང་གསལ་བའི་ངོ་བོར་རང་མཚན་རྣམས་ལོགས་ཐ་དད་ལས་ལྡོག་པ་དེ་དང་དེ་ལ་བརྟེན་ནས་རང་བཞིན་ཐ་དད་ཀྱང་ཐ་སྙད་ཀྱི་དོན་དུ་རིགས་གཅིག་གི་ངོ་བོར་མེད་པ་ལ་རིགས་གཅིག་ཏུ་བརྟགས་པ་དེ་ཆོས་ཅན། གཞན་སེལ་གྱི་མཚན་ཉིད་ཅན་གྱི་སྤྱི་ཡིན་ཏེ། རིགས་རྗོད་བྱེད་ཀྱི་སྒྲ་རྣམས་ཀྱིས་ནི་དངོས་སུ་རབ་ཏུ་བསྟན་པའི་ཕྱིར། སྒྲ་ཅི་འདྲ་ཞིག་ཅེ་ན། ཁྱད་པར་རང་མཚན་དེ་ལ་སྐྱེས་བུ་རྣམས་རིགས་མི་མཐུན་དེ་དང་དེ་རྣམ་པར་བཅད་པ་ཤེས་ནས་འཇུག་པའི་དོན་དུ་བརྡ་བྱས་པ་ཅན་ནོ། ། དེ་ལྟ་བུའི་རིགས་དེ་ལ་རིགས་དེའི་ངོ་བོར་སྣང་བའམ་ཕྱི་རོལ་གྱི་དོན་ལ་རིགས་དེ་དང་གཅིག་ཉིད་དུ་འཛིན་པ་གང་ཡིན་དེ་ཆོས་ཅན། འཁྲུལ་པ་ཡིན། སྣང་བརྟག་གཅིག་ཏུ་ཞེན་པའི་ཕྱིར། འཁྲུལ་པ་ཅི་འདྲ་བ་ཞིག་ཅེ་ན། ཐོག་མ་མེད་པའི་དུས་ནས་གསལ་བ་དུ་མ་རིགས་མི་མཐུན་ལས་ཐ་དད་པར་འཛིན་པའི་ངང་ཚུལ་ཅན་ཕྱི་རོལ་མཐོང་བ་གོམས་པའི་བག་ཆགས་ཀྱིས་སྤྲུལ་པ་སྟེ་བཞག་པའི་རྟོག་པ་ཡིན་ནོ། །
གསུམ་པ་སེལ་སྤྱི་ངོ་བོ་མེད་པར་བསྒྲུབ་པ་ནི། དོན་བུམ་སོགས་རྣམས་ཀྱིས་ཆུ་སྐྱོར་བ་སོགས་འབྲས་བུ་གཅིག་བྱེད་པའི་སྒོ་ནས་གཞན་རིགས་མི་མཐུན་ལས་ལྡོག་པའི་སྤྱི་གང་ཡིན་པ་དེ་ཆོས་ཅན། སེལ་བའི་ངོ་བོ་ཡིན་ཏེ། གཞན་རིགས་མི་མཐུན་ལས་ལྡོག་པའི་མཚན་ཉིད་ཅན་དུ་བཞག་པ་ཡིན་པའི་ཕྱིར། དེ་ལྟར་བུམ་མིན་སྤོང་བའི་སྒོ་ནས་འཇུག་པའི་ཕྱིར་བུམ་པའི་རྗོད་བྱེད་དུ་བརྡ་སྦྱར་བའི་བུམ་པ་ཞེས་པའི་སྒྲ་འདི་དག་གིས་གང་བརྗོད་པའི་སེལ་པ་ཆོས་ཅན། དེ་ལ་དེའི་ངོ་བོ་ཅུང་ཟད་ཀྱང་དོན་དམ་དུ་མེད་དེ། དེ་ཇི་ལྟར་སྒྲོ་བཏགས་པ་བཞིན་མེད་པའི་ཕྱིར། གང་ཡང་སྤྱི་བློ་ལ་གསལ་བ་རང་མཚན་དུ་མ་ངོ་བོ་གཅིག་ཏུ་སྣང་བའི་རྣམ་པ་ལ་ཕྱི་རོལ་དོན་དུ་འཁྲུལ་པའི་ཆ་དེ་ཡང་སྤྱི་ཡིན་པར་ཁོ་བོ་ཅག་འདོད་པར་གྱུར་པ་ཡིན་ནོ། ། འཁྲུལ་པ་ཅི་འདྲ་བ་ཞིག་ཅེ་ན། ཇི་ལྟར་སྣང་བ་ལྟར་དོན་གྱི་ངོ་བོ་མེད་པ་ཅན་ཡིན་དུ་ཟིན་ཀྱང་ཕྱི་རོལ་དོན་དུ་འཁྲུལ་པ་ཅན་ནོ། །
དེ་འདྲའི་སྤྱི་དེ་ཡང་ནི་ཆོས་ཅན། དོན་དམ་པར་གྲུབ་པར་རིགས་པ་མིན་ཏེ། འཁྲུལ་པའི་ངོ་བོ་ཡིན་པས་བརྫུན་པའི་ཕྱིར་ཏེ། གསལ་བ་ཐ་དད་དག་ལ་ཡང་ཐ་དད་མེད་པའི་བདག་ཉིད་ཀྱི་སྤྱིའི་ངོ་བོ་ཉིད་དུ་ཡང་མཐོང་བའི་ཕྱིར། དོན་འཁྲུལ་པ་ཡང་སྤྱི་ཡིན་པར། ། འདོད་པར་གྱུར་པ་དེ་ཡང་ནི། ། སྤྱི་ཉིད་དུ་ཡང་མཐོང་ཕྱིར་རོ། ། ཞེས་སོ། ། གཞན་གྱི་བློ་ནི་ཆོས་ཅན། རང་ལ་སྣང་བའི་སྤྱིའི་ངོ་བོ་དེ་དོན་དམ་པར་སྤྱིའི་ངོ་བོར་ཡོད་པ་ཅན་མིན་ཏེ།
བསླད་པའི་ཕྱིར་དང་། རང་ལ་སྣང་བ་དེ་བདེན་པའི་དོན་ཉིད་ཀྱི་དངོས་པོར་མེད་པའི་ཕྱིར་རོ། ། དེ་ལྟར་ན་གཞན་ལས་ལྡོག་པའམ་བློའི་རྣམ་པ་ལ་སྤྱིར་འདོད་པ་གཉིས་ཀ་ལ་ཡང་དོན་དམ་པར་ངོ་བོ་མེད་པ་དེའི་ཕྱིར་སྤྱི་ཆོས་ཅན། གསལ་བ་ལས་དེ་ཉིད་གཞན་དུ་དོན་དམ་པར་བརྗོད་བྱ་མིན་པར་གྲུབ་སྟེ། ངོ་བོ་མེད་པས་སོ། ། བཞི་པ་གཞན་དུ་བརྗོད་བྱ་ཡིན་པ་དགག་པ་ནི། གལ་ཏེ་བུམ་སྤྱི་དེ་རང་གི་ཉེར་ལེན་ནམ་རྟེན་གཟུགས་སོགས་ལས་དེ་ཉིད་དང་གཞན་དུ་བརྗོད་བྱ་མིན་ཡང་སྣམ་བུ་ལྟ་བུ་འགའ་ཞིག་ལས་གཞན་དུ་བརྗོད་བྱ་མིན་པའི་རྟགས་མ་གྲུབ་ཅིང་། དེའི་ཕྱིར་སྤྱི་དངོས་པོར་འདོད་དོ་ཞེ་ན། བུམ་སྤྱི་སྣམ་བུ་ལས་གཞན་དུ་བརྗོད་བྱ་ཡིན་ཡང་བུམ་སྤྱི་ཆོས་ཅན། དོན་དམ་པར་དངོས་པོར་མེད་དེ།
རང་གིས་གསལ་བ་ལས་དེ་ཉིད་དང་གཞན་དུ་དོན་དམ་པར་མ་གྲུབ་པའི་ཕྱིར་ཞེས་གཏན་ཚིགས་ཁྱད་པར་བཅས་པ་ཡིན་པས་མ་གྲུབ་པ་མིན་ནོ། ། ཁྱབ་པ་ཡོད་དངོས་པོ་རྣམས་ཆོས་ཅན། དངོས་པོའི་རྣམ་པ་འགའ་ཞིག་ལས་ཀྱང་དེ་ཉིད་དང་གཞན་དུ་བརྗོད་བྱ་མིན་པ་ཉིད་མ་ཡིན་ཏེ། དེ་ཉིད་དང་གཞན་ཉིད་ལས་མ་འདས་པའི་ཕྱིར། ཡང་ན་གསལ་བ་ཞེས་རྟགས་ཀྱི་ཁྱད་པར་མེད་ཀྱང་མ་གྲུབ་པ་མིན་ཏེ། བུམ་སྤྱི་ཆོས་ཅན། དོན་དམ་པར་སྣམ་བུ་ལས་ཀྱང་གཞན་དུ་བརྗོད་པར་བྱ་བ་མིན་ཏེ། བུམ་པའི་ཉེར་ལེན་གཟུགས་སོགས་དེ་དག་སྣམ་བུའི་ཉེར་ལེན་དག་ལས་ཐ་དད་པའི་ཉེར་ལེན་ཐ་དད་པ་དེ་དག་གི་སྒོ་ནས་ཉེ་བར་བཏགས་པའི་བུམ་སྣམ་ཐ་དད་པས་སྣམ་བུ་ལས་ཐ་དད་དུ་སྒྲོ་བཏགས་པ་ཡིན་གྱི། དེ་དོན་ལ་མ་གྲུབ་པའི་ཕྱིར་རོ། ། ལྔ་པ་སྤྱི་ལས་མཉན་པ་འཇུག་པ་དགག་པ་ནི།
གཞན་ཡང་འདས་པ་དང་ནི་མ་འོངས་པའི་དོན་ལའང་སྤྱི་དངོས་པོ་བ་སྒྲའི་རྒྱུའམ་རྟེན་ཅན་ཡིན་པའི་སྒོ་ནས་མཉན་པ་དག་ནི་འཇུག་པར་འགྱུར་ན་བུམ་སྤྱི་འདས་མ་འོངས་ལ་འཇུག་པ་ཅན་དེའང་ཆོས་ཅན། ད་ལྟ་དངོས་པོར་ཡོད་པར་ཇི་ལྟར་འགྱུར་ཏེ་མི་འགྱུར་བར་ཐལ། དངོས་པོ་མེད་པའི་ཆོས་ཡིན་པའི་ཕྱིར། འདོད་ན་འདས་མ་འོངས་ཀྱི་བུམ་པ་ཆོས་ཅན། ད་ལྟ་སྒྲ་མི་འཇུག་པར་ཐལ། དེའི་སྤྱི་དེ་ལྟ་དངོས་པོར་མེད་པའི་ཕྱིར། ཅི་སྟེ་དེ་དག་ལ་ད་ལྟ་བ་བཞིན་སྤྱིའི་རྒྱུ་ཅན་གྱི་སྒྲ་མི་འཇུག་པ་བདེན་མོད་ཀྱི་གལ་ཏེ་ཉེ་བར་བཏགས་པ་ལས་དེ་འཇུག་པར་འདོད་ལ་དེའང་སྤྱི་དངོས་པོ་བའི་རྟེན་གྱི་སྒོ་ནས་ཡིན་ནོ་སྙམ་ན། དེ་ལྟ་དངོས་པོར་མེད་པའི་འདས་པ་དང་མ་འོངས་པའི་བུམ་པ་ནི་ཆོས་ཅན། ད་ལྟ་བའི་བུམ་པ་ལ་དངོས་སུ་འཇུག་པའི་བུམ་པ་ཞེས་པའི་སྒྲ་དེ་ཁྱོད་ལ་བཏགས་མིང་དུ་འཇུག་པ་མིན་པར་ཐལ། ད་ལྟ་བའི་བུམ་པ་ལ་དངོས་སུ་འཇུག་པ་ཡི་བུམ་པ་ཞེས་པའི་སྒྲ་དེ་ཉེ་བར་བཏགས་པའི་རྒྱུ་མཚན་གྱིས་ཆོས་སྤྱི་དངོས་པོ་བ་ཉེ་བ་གང་ཡོད་དེ་མེད་པའི་ཕྱིར།
ཁྱབ་པ་ཡོད་གང་གིས་ན་སྒྲ་དེ་ཉེ་བར་བཏགས་ནས་འཇུག་པའི་རྒྱུ་མཚན་སྣམ་བུ་ལ་སོགས་ཁ་ཉེ་བར་ཡོད་པ་གང་ཡིན་དེ་མེད་པས་སྣམ་བུ་ལ་བཏགས་མིང་དུ་མི་འཇུག་པ་ལས་འགྱུར་བ་ཅུང་ཟད་ཀྱང་མེད་པའི་ཕྱིར། གཞན་ཡང་ཁྱེད་ཅག་གིས་ཐ་དད་ཁྱད་པར་གཙོ་བོ་ཞེས་སོགས་དངོས་བཏགས་ཀྱི་མཚན་ཉིད་འདོད་པ་དེ་ནི་འཇིག་རྟེན་དང་མི་མཐུན་ཏེ། འདི་ལྟར་འཇིག་རྟེན་ན་སེང་གེ་མཆེ་བ་ཅན་དང་མཇུག་མ་ཅན་ལ་འདྲ་འབྲེལ་ལ་མི་ལྟོས་པར་སེང་གེའི་བློ་ནི་འཁྲུལ་པ་མེད་པར་འཇུག་པའི་སེང་གེའི་སྒྲ་དངོས་མིང་དང་བྲམ་ཟེའི་ཁྱེའུ་ལ་སེང་གེ་ཞེས་བརྗོད་པ་ན་སེང་གེ་ལ་ཡོད་པའི་དཔའ་བོ་ལ་སོགས་པའི་ཡོན་ཏན་དང་ཆོས་མཐུན་པ་རྒྱུ་མཚན་དུ་བྱས་ནས་དོན་གཞན་ལ་བློ་བཀྱོགས་ནས་དོན་དེ་གོ་བས་སེང་གེའི་སྒྲ་བློ་ནི་གྲགས་པ་བཞིན་ལས་འཁྲུལ་པར་འཇུག་པའི་སེང་གེའི་སྒྲ་ཉེ་བར་སྒྲོ་འདོགས་ལ་སྟེ་བཏགས་མིང་ངོ་ཞེས་དངོས་བཏགས་ཀྱི་ཐ་སྙད་དེ་ལྟར་བརྗོད་པའང་འཇིག་རྟེན་ན་ཡོད་པས་དེ་དོར་བར་རིགས་པའང་མིན་ནོ། ། དེ་བས་ན་དོན་སྤྱི་དངོས་པོ་བ་མེད་ནའང་འགྲོ་བ་ཡིས་གང་ལ་འདོད་རྒྱལ་བའི་གྲགས་པས་སྒྲ་བཀོད་པ་དེ་དོན་དེ་ལ་དངོས་སུ་འཇུག་པ་ཡིན་ཏེ་མཆེ་བ་ཅན་ལ་སེང་གེའི་སྒྲ་བཞིན་ནོ། ། གྲགས་ཀྱི་དོན་གྱི་ཡོན་ཏན་གྱི་ཆ་དེ་མཚུངས་པའི་ཕྱིར་གྲགས་པའི་དོན་ལས་དོན་གཞན་ལ་འཁྲུལ་པའི་རྟོག་པ་སྐྱེ་བར་བྱེད་པ་ཅན་གྱི་སྒྲ་དེ་དངོས་ལས་གཞན་ཕལ་པ་སྟེ་བཏགས་པ་བ་ཡིན་ཏེ་བྲམ་ཟེའི་ཁྱེའུ་ལ་སེང་གེར་བཏགས་པ་བཞིན་ནོ། ། དེ་ལྟར་ན་འདས་མ་འོངས་ཀྱི་བུམ་པ་ཆོས་ཅན། བུམ་པ་དངོས་ཡིན་ཏེ། བུམ་པའི་ཤེས་པ་མ་འཁྲུལ་པའི་བློ་འཇུག་པའི་ཡུལ་ཡིན་པའི་ཕྱིར་རོ། ། གཞན་ཡང་ཁྱེད་འདོད་པའི་དངོས་བཏགས་ཀྱི་མཚན་ཉིད་དེ་ཡང་འཁྲུལ་ཏེ། ཇི་ལྟར་དཔེར་ན་རང་གི་བུའི་དངོས་པོ་འདོད་པའི་བྱ་བ་སྒྲུབ་པའི་ནུས་པ་མེད་པ་ལ་ནི་མེད་པ་དང་འདྲ་བས་མེད་ཅེས་བཏགས་པ་བ་དང་།
མོ་གཤམ་གྱི་བུ་ལ་དངོས་མིང་ཡིན་ལ། གྲངས་ཅན་གྱིས་ནུས་པ་མ་ལུས་པ་ཅན་དུ་རྟོག་པས་བཏགས་པའི་གཙོ་བོ་དང་བྱ་བ་མི་བྱེད་པའི་སྐྱེས་བུ་བཏགས་པ་ཇི་བཞིན་དུ་འཇིག་རྟེན་ན་སྐྱེས་བུ་འགའ་ཞིག་བྱ་བ་དུ་མ་ནུས་པ་དང་མི་ནུས་པ་ལའང་གཙོ་བོ་དང་ལ་སོགས་པས་བྱེད་པ་པོ་ཡིན་སྐྱེས་བུ་ཡིན་ཞེས་པ་དངོས་དང་བཏགས་པའི་མཉན་པ་སྐྱེ་བོས་བྱས་པ་ཡིན་པས་མེད་པ་ལ་འཇུག་པ་བཏགས་པ་དང་། དངོས་པོར་ཡོད་པ་ལ་འཇུག་པ་དངོས་མིང་ཡིན་པར་མ་ངེས་སོ། ། གསུམ་པ་མེད་པ་སྣང་དང་མཚུངས་པས་སྒྲུབ་པ་ནི། སྒྲ་ལས་མ་ཞིག་པ་ད་ལྟར་གྱི་བུམ་པ་ལ་རྟོག་པའི་བློ་ཆོས་ཅན། སྤྱི་དངོས་པོ་བའི་ཡུལ་ཅན་མིན་ཏེ། ཞིག་པ་འདས་པ་དང་མ་འོངས་པའི་དོན་ལ་སྒྲ་ལས་རྟོག་པ་ལ་ཇི་འདྲར་སྣང་བ་དེ་དང་འདྲ་བར་སྣང་བ་ཅན་ཡིན་པའི་ཕྱིར། ཁྱབ་པ་ཡོད་མིག་དང་རྣ་བ་ལ་སོགས་པའི་རྣམ་པར་ཤེས་པ་དེ་དག་ལ་ཆོས་ཅན། མེད་པའི་ཡུལ་ཅན་གྱི་རྟོག་པ་དང་སྣང་ཚུལ་ཁྱད་པར་མེད་པ་དེ་མེད་དེ། གཟུང་དོན་ཡོད་པའི་ཡུལ་ཅན་གྱི་དབང་ཤེས་ཡིན་པའི་ཕྱིར།
གལ་ཏེ་འདས་སོགས་དང་ད་ལྟ་བ་ལ་རྟོག་པའི་སྒྲ་བྱུང་ཤེས་པ་གཉིས་ཀར་གྱིས་སྤྱི་ཙམ་འཛིན་པར་བྱེད་པའི་ཕྱིར་སེམས་གཉིས་པོ་དེ་དག་ནི་སྣང་ཚུལ་མཚུངས་པ་ཡིན་ནོ་ཞེ་ན། རྟོག་པ་ཆོས་ཅན། གསལ་བ་ལ་མི་ལྟོས་པའི་སྤྱི་དེ་འབའ་ཞིག་པ་སྟེ་ཡན་གར་བ་ནི་སྒྲས་བརྗོད་པ་ལས་འཛིན་པར་བྱེད་པ་མིན་པར་ཐལ། སྤྱི་ཡན་གར་བ་སྒྲས་མ་བརྗོད་པའི་ཕྱིར་ཞེས་དེ་མཚུངས་མིན་དང་ཞེས་སོགས་སུ་སྔར་ནི་རྣམ་པར་བཟློག་ཡིན་པའི་ཕྱིར་རོ། ། བཞི་པ་སྤྱི་ཡིན་པས་དངོས་པོ་མིན་པ་ནི། གྲངས་ཅན་འགྲོ་ཀུན་རང་བཞིན་གཅིག་ཏུ་འདོད་པ་དེས་ཀྱང་ཡོན་ཏན་གསུམ་དང་སེམས་ལྡན་མི་ལྡན་ཐ་དད་པ་ལྟར་དེ་ལས་གཞན་ཡང་གནས་སྐབས་ལ་སོགས་པ་རྣམ་པ་འགའ་ཞིག་གིས་ཐ་དད་པ་ཁས་ལེན་པ་ལྟར་ནའང་ཕན་ཚུན་འཕེལ་འགྲིབ་ཀྱི་ཁྱད་པར་ཅན་སྒྲ་སོགས་རྣམས་དང་ཁྱད་པར་ཅན་མིན་པ་བདེ་སོགས་ནི་ཆོས་ཅན། ཁྱེད་མེད་ཀྱི་ངོ་བོ་གཅིག་ཏུ་ཇི་ལྟར་ཡང་མི་འགྱུར། འགལ་བའི་ཕྱིར། གལ་ཏེ་དངོས་པོ་ལ་ཁྱད་པར་ཅན་དང་ཁྱད་པར་ཅན་མིན་པའི་ངོ་བོ་ཉིད་གཉིས་ཡོད་ན་ཡང་དེ་གཉིས་ཆོས་ཅན། དངོས་པོ་གཅིག་ཏུ་ཇི་ལྟར་འགྱུར་བ་མིན་པར་ཐལ།
དངོས་པོ་གཉིས་ཡིན་པའི་ཕྱིར། དེས་ན་དངོས་པོ་ཁྱད་པར་ཅན་དེ་སྤྱི་དང་མཚུངས་པའི་ངོ་བོར་འདོད་ནའང་ཕན་ཚུན་ཁྱད་པར་ཅན་དུ་འགྱུར་བའི་གསལ་བ་ཆོས་ཅན། དེ་ལས་སྤྱི་དེ་རྫས་གཞན་ཉིད་དུ་འགྱུར། སྤྱི་དེ་དང་མཚུངས་པའི་ཕན་ཚུན་རྫས་ཁྱད་པར་ཅན་ཡིན་པའི་ཕྱིར། དེ་ལས་དེ་གཞན་ཉིད་དུ་འགྱུར། ། གལ་ཏེ་དེ་དག་ངོ་མཚུངས་ན། ། ཞེས་པས་གལ་ཏེ་སྤྱི་གསལ་དེ་དག་ངོ་བོ་ཐ་དད་མེད་པར་འདོད་པའི་གྲངས་ཅན་ལ་སྐྱོན་དེར་འགྱུར་གྱི་སྤྱི་དང་ཁྱད་པར་དེ་དག་ངོ་བོ་མཚུངས་པ་སྟེ་ཁྱད་པར་མེད་པའི་ངོ་བོ་མིན་གྱི་རྫས་ཐ་དད་ཡིན་པས་སྐྱོན་མེད་སྙམ་ན། སྤྱི་ཆོས་ཅན། གསལ་བ་དེ་དག་གི་སྤྱི་ཞེས་བྱ་བའི་དོན་དམ་པའི་འབྲེལ་པ་མེད་པར་འགྱུར། གསལ་བ་དང་རྫས་ཐ་དད་ཅིང་ཕན་བྱ་ཕན་བྱེད་མིན་པའི་ཕྱིར།
དེས་ན་སྤྱི་རྫས་གཅིག་དང་ཐ་དད་དུ་མི་རུང་ངོ་། ། ཁྱེད་ལ་ཡང་སྐྱོན་དེ་དག་མཚུངས་ཤེ་ན། སངས་རྒྱས་པ་འདོད་པའི་སྤྱི་རིགས་མི་མཐུན་ལས་ལྡོག་ཙམ་ཡིན་པར་སྨྲ་བ་ལ་ནི་ཆོས་ཅན། སྤྱི་གསལ་བ་དང་རྫས་གཅིག་དང་ཐ་དད་ལ་བཀོད་པའི་སྐྱོན་གྱིས་སུན་དབྱུང་དུ་མེད་དེ། དངོས་པོ་མིན་པའི་ཕྱིར། སྤྱི་ཡིན་ན་དངོས་པོ་མིན་པ་དེའི་ཕྱིར་ན་སྤྱི་འདི་ཆོས་ཅན། དངོས་པོར་མེད་པའི་མཚན་ཉིད་ཅན་ཡིན་ཏེ། གསལ་བ་དུ་མ་ལ་མཚུངས་པ་ཉིད་ཀྱི་ཕྱིར། ཁྱབ་པ་ཡོད་དངོས་པོ་ལ་མཚུངས་པ་མེད་པས་སོ། ། ཞེས་པས་མཇུག་བསྡུའོ། །
ལྔ་པ་འབྲས་བུ་ཡིན་མིན་བརྟགས་ལ་དགག་པ་ནི། སྤྱི་དངོས་པོར་གྱུར་པ་དེ་འབྲས་བུ་ཡིན་ནམ་མིན། དེ་འབྲས་བུའོ་ཞེ་ན། སྤྱི་ཆོས་ཅན། རང་གཞན་དང་གཞན་སྐྱེ་འགག་བྱེད་པར་ཐལ། སྐྱེ་ལྡན་ཡིན་པའི་ཕྱིར། འདོད་ན་རང་བཞིན་དུ་མར་འགྱུར་ནས་གཅིག་པ་ཉིད་ཉམས་པར་འགྱུར་ན་ཁྱེད་དེའང་ཉམས་ཤིང་འཇིག་པར་མི་འདོད་པ་ཡིན་ནོ། ། དེ་འཇིག་པར་ཡང་འགྱུར་ཏེ། འབྲས་བུ་ཡིན་པས་སོ། ། དེའང་འདོད་པ་མ་ཡིན་ཏེ།
རྟགས་པས་སོ། ། གཞན་ཡང་སྤྱི་དངོས་པོ་ཡིན་ན་གདོན་མི་ཟ་བར་འཇིག་པར་འགྱུར། ཁྱབ་པ་ཡོད་འཇིག་པ་དངོས་པོ་ཙམ་དང་ནི་རྗེས་སུ་འབྲེལ་པའི་ཕྱིར་ནའོ། ། སྤྱི་དངོས་པོ་ཡིན་ན་ཡང་རྟག་པ་ཉིད་མིན་ལ། མི་རྟག་ནའང་དུ་མའི་ཡིན་པའི་ཕྱིར་སྤྱི་མིན་ནོ། ། རིགས་རྣམས་འབྲས་བུ་མིན་ཞེ་ནའང་འདི་ནི་འདིའི་སྤྱིའོ་ཞེས་གསལ་བ་དང་དོན་དམ་དུ་མ་འབྲེལ་བར་འགྱུར་བ་དང་དངོས་པོར་མེད་པར་འགྱུར། གསལ་བ་དང་རྫས་ཐ་དད་འབྲས་བུ་མིན་པའི་ཕྱིར་རོ། ། དྲུག་པ་བརྡ་ལ་ལྟོས་ནས་སྣང་བས་བསྒྲུབ་པ་ནི་སྒྲ་བྱུང་ཤེས་པའི་ཡུལ་ནི་དངོས་པོ་མིན་ཏེ། འདི་ལྟར་གཟུང་དོན་གྱི་དངོས་པོའི་སྟོབས་ལས་དངོས་སུ་སྐྱེས་པའི་ཤེས་པ་གང་ཡིན་པ་དེ་བརྡ་དེ་དག་དྲན་པ་ལ་ལྟོས་པ་མ་ཡིན། མིག་ཤེས་བཞིན།
སྤྱི་འཛིན་གྱི་བློ་ནི་ཆོས་ཅན། གཟུང་དོན་དངོས་པོའི་ཡུན་མིན་ཏེ། བརྡ་ལ་ལྟོས་པ་མེད་པ་དེ་ལྟར་ཡུལ་སྣང་བ་མེད་པའི་ཕྱིར། ཡང་ན་བ་ལང་གི་སྤྱི་ལ་སོགས་པའི་སྒྲ་དོན་ཆོས་ཅན། དངོས་པོ་མིན་ཏེ། བརྡ་དྲན་ལ་ལྟོས་པའི་སྤྱི་བློའི་ཡུལ་ཡིན་པའི་ཕྱིར་ཞེས་པའོ། ། མ་གྲུབ་སྟེ། ཁྲ་བོ་མཐོང་ནས་དེའི་རྗེས་སུ་ཁུ་ཡུ་མཐོང་བ་དེ་ཉིད་འདིའོ་ཞེས་བརྡ་ལ་ལྟོས་མེད་དུ་བ་ལང་དུ་འཛིན་པའི་སྤྱི་བློ་སྐྱེ་བ་དེ་སྤྱི་མཐོང་བས་བྱས་པས་སོ་ཞེ་ན། འབྲས་བུ་མཚུངས་པ་ཅན་གྱི་ཁྲ་བོ་དང་ཁུ་ཡུའི་དངོས་པོ་གཉིས་མཐོང་བ་ལ་བློ་འགའ་ཞིག་གིས་བརྡ་དྲན་པ་མེད་ན་ཡང་བ་ལང་དུ་ཐ་དད་མེད་པར་འཛིན་པའི་སྤྱི་བློ་རྗེས་སུ་འཇུག་པ་ཅན་གྱི་བ་ལང་ཁྲ་བོ་དང་ཁུ་ཡུ་གང་ཡིན་དེ་ཆོས་ཅན། སྤྱི་བློ་དེའི་རྒྱུ་ཡིན་ཏེ།
སྤྱི་བློ་དེ་དེའི་འབྲས་བུ་ཡིན་པའི་ཕྱིར། དེས་ན་དེ་འདྲའི་སྤྱི་དེ་ཆོས་ཅན། སྤྱིའི་རྒྱུ་མཚན་ཅན་མིན་ཏེ། དོན་གསལ་བ་རང་མཚན་ཉེ་བར་ཡོད་པ་དང་འབྲེལ་པས་སྐྱེ་བའི་རང་བཞིན་ཡིན་པའི་ཕྱིར། དེའང་ཇི་ལྟར་རིགས་མེད་པར་ཡང་མིག་གི་ཤེས་པའི་འབྲས་བུ་ཡོད་པ་ཅན་མིག་གི་དབང་པོ་དང་སྣང་བ་དང་ཡིད་བྱེད་མཚན་ཉིད་མི་འདྲ་བ་རྣམས་ཀྱི་གཟུགས་ཀྱི་ཤེས་པ་གཅིག་བསྐྱེད་པ་ལ་ནུས་པ་ཉེ་བར་འདོད་པ་བཞིན་ནོ། ། ཇི་ལྟར་བ་ལང་གི་རིགས་དེ་ཉིད་ཐ་དད་དུ་མཚུངས་པ་ལ་ཡང་ཁྲ་བོ་ལ་རྗེས་སུ་འགྲོ་བ་རྟ་དཀར་པོ་སོགས་ལ་རྗེས་སུ་མི་འགྲོ་ཅི་ཞེ་ན། ཁྲ་བོ་དང་ཁུ་ཡུ་ཆོས་ཅན། བ་ལང་གི་རིགས་ཀྱང་རྗེས་སུ་འགྲོ་བ་ཅི་ཞེ་ན། ཁྲ་བོ་དང་ཁུ་ཡུ་ཆོས་ཅན། བ་ལང་གི་རིགས་ཀྱང་རྗེས་སུ་འགྲོ་བར་བྱེད་པ་ཡིན་ཏེ།
བ་ལང་དུ་འཛིན་པའི་བློའི་འབྲས་བུ་གཅིག་བྱེད་པའི་ནུས་པ་ཉེ་བ་གང་གིས་ནུས་པ་དེ་མེད་པ་ལས་ཐ་དད་དུ་རྣམ་པར་ཕྱེ་བ་ཡིས་སོ། ། རྟ་ལ་ནི་ནུས་པ་དེ་མེད་པས་རྗེས་སུ་མི་འགྲོ་ལ། ནུས་པ་དེ་ནི་སྤྱི་འཛིན་གྱི་རྒྱུ་ཡིན་པས་རྟགས་མ་གྲུབ་པའི་སྐྱོན་མེད་དོ། ། བདུན་པ་ཡན་གར་མི་སྣང་བ་ལས་བསྒྲུབ་པ་ནི། སྤྱི་ཆོས་ཅན་གསལ་བ་ལས་རྫས་གཞན་ཡན་གར་བའི་དངོས་པོར་མེད་དེ། རྣམ་པ་འགའ་ཞིག་གིས་ཀྱང་རང་འཛིན་རྣམ་ཤེས་ལ་བ་ལས་རྫས་གཞན་གསལ་བས་དབེན་པ་དེའི་དངོས་པོར་སྣང་བ་མེད་པའི་ཕྱིར་རོ། ། གལ་ཏེ་མིག་གཟུགས་ལས་ཐ་དད་དུ་མི་སྣང་ཡང་རྫས་ཐ་དད་པས་མ་ངེས་ཤེ་ན། གལ་ཏེ་དབང་པོ་གཟུགས་ཅན་རྣམས་ཆོས་ཅན། མངོན་སུམ་དུ་སྣང་བ་སྲིད་དེ། དབང་པོ་ལས་འདས་པའི་དོན་མཐོང་བའི་སྐྱེས་བུ་ལྟ་བ་པོར་ཡོད་ན་དེའི་ལུས་ཏེ་གཟུགས་རང་འཛིན་ལ་སྣང་བར་འགྱུར་བའི་ཕྱིར་ཏེ་གཟུགས་ཅན་ཡིན་པའི་ཕྱིར།
དེ་ལྟར་རིགས་རྣམས་ནི་ཆོས་ཅན། གསལ་བས་དབེན་པའི་ཡན་གར་བར་མངོན་སུམ་ལ་སྣང་བ་མ་ཡིན་པར་ཐལ། གསལ་བས་དབེན་པའི་ཡན་གར་བར་མཐོང་རུང་དུ་མེད་པའི་ཕྱིར། སྔོ་སོགས་ཀྱི་སྤྱི་འཛིན་པའི་ཤེས་པ་ཆོས་ཅན། དེས་གསལ་བ་ལས་དོན་གཞན་པའི་སྤྱི་སྣང་ནས་གཟུང་བྱ་མིན་ཏེ། དེས་གསལ་བ་འཛིན་པའི་ཚེ་ནའང་གསལ་བ་དེའི་མིང་གི་སྒྲ་དང་མདོག་དབྱིབས་ཀྱི་ངོ་བོ་འབའ་ཞིག་སྣང་གི་དེ་ལས་གཞན་པའི་སྤྱི་སྣང་བ་མེད་པའི་ཕྱིར། ཁྱབ་པ་ཡོད། སྤྱི་འཛིན་པའི་ཤེས་པ་ཆོས་ཅན། དེས་གསལ་བ་ལས་དོན་གཞན་པའི་སྤྱི་སྣང་ནས་གཟུང་བྱ་མིན་ཏེ། དེས་དེ་མིང་མདོག་དབྱིབས་ཀྱིས་སྟོང་པས་སོ། །
བརྒྱད་པ་དོན་བྱེད་མི་ནུས་པ་ལས་བསྒྲུབ་པ་ནི། སྤྱི་དེ་ནི་ཆོས་ཅན་ཡན་གར་བས་རང་འཛིན་ཤེས་པ་བསྐྱེད་པ་ཙམ་གྱིས་དོན་བྱེད་པར་ཡང་མི་རུང་ངོ་། ། དེ་ཆོས་ཅན། རང་བཞིན་ཏེ་དངོས་པོར་མེད་དེ། དེ་ནི་ཡུལ་ཅན་ཤེས་པ་ཙམ་གྱིས་འབྲས་བུ་ཡང་བྱེད་པར་མི་རུང་བའི་ཕྱིར། ཁྱབ་པ་ཡོད་དོན་བྱེད་པའི་ནུས་པ་ཐམས་ཅད་དང་བྲལ་བ་དེ་ནི་དངོས་མེད་ཀྱི་མཚན་ཉིད་ཡིན་པའི་ཕྱིར་རོ། ། གཉིས་པ་ནི། སྔར་ཇི་སྐད་བཤད་པའི་སྒྲའི་དངོས་ཀྱི་བརྗོད་བྱ་ཡིན་པ་ལ་སོགས་པ་བརྒྱད་ལས་བཟློག་པ་དངོས་ཀྱི་བརྗོད་བྱ་མིན་པ་ནས་དོན་བྱེད་ནུས་པའི་བར་གང་ཡིན་པ་དེ་ནི་གཞལ་བྱ་རང་གི་མཚན་ཉིད་ཡིན་པར་འདོད་དོ། ། གསུམ་པ་ནི། གང་ཡང་དངོས་པོར་མེད་པའི་ངོ་བོ་གཞན་རྣམ་པར་གཅོད་པའི་མཚན་ཉིད་ཅན་དུ་ཇི་སྐད་བསྟན་པའི་སྤྱི་དེ་ཡང་ཆོས་ཅན།
དབྱེ་བས་རྣམ་པ་གསུམ་ཡིན་ཏེ། གཟུགས་སོགས་དངོས་པོ་ལ་བརྟེན་ནས་ཐ་སྙད་དུ་བྱེད་པ་སྐྱེ་བ་ཉིད་དང་། མཁའ་སོགས་དངོས་མེད་ལ་བརྟེན་པ་སྐྱེ་མེད་ཙམ་དང་། གཉིས་ཀ་ལ་བརྟེན་པ་ཤེས་བྱ་ཙམ་ལྡོག་ལྟ་བུ་གསུམ་དུ་དབྱེར་རུང་བའི་ཕྱིར་རོ། ། གལ་ཏེ་དངོས་པོ་ལ་བརྟེན་པའི་སྤྱི་འཛིན་པའི་ཤེས་པ་འདོད་ན་དངོས་པོའི་སྤྱི་འཛིན་པའི་ཤེས་པ་ཆོས་ཅན། དངོས་པོ་ཤེས་པ་སྟེ་དངོས་པོའི་གཟུང་ཡུལ་ཅན་དུ་འགྱུར། དངོས་པོ་ཡོད་ལ་སྐྱེ་བ་མེད་ན་སྐྱེ་བས་དངོས་པོ་དང་འབྲེལ་པའི་ཕྱིར་ཞེ་ན། སྤྱི་ཆོས་ཅན། དེ་འཛིན་རྟོག་པ་དངོས་པོའི་ཡུལ་ཅན་མིན་ཏེ། སྒྲའི་དངོས་ཀྱི་བརྗོད་བྱ་ཉིད་ཀྱི་ཕྱིར་ཞེས་སོགས་ཀྱིས་སྤྱི་འཛིན་དངོས་པོ་མེད་པའི་ཡུལ་ཅན་ཡིན་ཞེས་ལན་བཏབ་ཟིན་པའི་ཕྱིར་དང་།
དངོས་པོའི་སྤྱི་འཛིན་ཤེས་པ་ཆོས་ཅན། དངོས་པོ་ཡོད་ན་སྐྱེ་ལ་མེད་ན་མི་སྐྱེ་བས་དངོས་པོ་དང་འབྲེལ་པ་མིན་ཏེ། བུམ་པར་གྱུར་པ་དང་འགྱུར་བ་འདས་མ་འོངས་སོགས་དངོས་པོར་ཡོད་པ་ལས་རྣམ་པ་གཞན་དུ་མེད་པ་ལའང་ཡུལ་ཅན་དུ་འཇུག་པར་མཐོང་བའི་ཕྱིར། དེས་ན་རྟགས་མ་གྲུབ་བོ། ། གལ་ཏེ་དེ་དངོས་པོ་མེད་པར་འབྱུང་ན་སྤྱི་དངོས་པོ་ལ་བརྟེན་པའི་ཆོས་སུ་སྔར་དམ་བཅས་པ་ཉིད་ཉམས་པར་འགྱུར་ཞེ་ན། སྤྱི་ཆོས་ཅན། རང་འཛིན་དངོས་པོ་མེད་པར་འབྱུང་བས་ཁྱོད་དངོས་པོ་ལ་བརྟེན་པའི་ཆོས་སུ་མི་འགྱུར་བའི་ཉེས་པ་འདི་མེད་དེ། གཟུགས་སོགས་ལྟར་རང་དངོས་པོའི་བདག་ཉིད་དུ་གྱུར་པ་རང་འཛིན་ཤེས་པའི་ཡུལ་ཡིན་པས་དངོས་པོའི་ཆོས་སུ་མི་འདོད་པའི་ཕྱིར། འོ་ན་ཅི་ཞེ་ན། གཟུགས་མཐོང་བས་བསྒོས་པའི་བག་ཆགས་ལ་བརྟེན་ནས་སྐྱེས་པའི་བུམ་སྤྱི་འཛིན་པའི་ཤེས་པ་ཆོས་ཅན།
རང་ལ་སྣང་བའི་སྤྱིའི་རྣམ་པ་ལ་དངོས་པོའི་ཆོས་སུ་ཐ་སྙད་བྱས་ཏེ། རང་ལ་སྣང་བའི་སྤྱིའི་རྣམ་པ་དེ་གཟུགས་སོགས་དངོས་པོར་འཛིན་པའི་དབང་ཤེས་སྔོན་དུ་འགྲོ་བའི་སྟོབས་ཀྱིས་སྐྱེ་བ་ཅན་གང་ཞིག་རྣམ་པ་དེ་ལ་གཟུགས་སོགས་དངོས་པོར་ཞེན་ནས་འཛིན་པའི་ཤེས་པ་ཡིན་པའི་ཕྱིར། དེས་ན་རང་མཚན་མ་གཏོགས་པར་གཞལ་བྱའི་ཁྱད་པར་དོན་བྱེད་ནུས་ཅུང་ཟད་མེད་དོ། ། གསུམ་པ་རྟོགས་ཚུལ་གྱི་སྒོ་ནས་གཞལ་བྱ་གཉིས་སུ་བསྟན་པ་ལ་གཉིས་ཀྱི། དང་པོ་ཚད་མ་གཉིས་ཀྱིས་རྟོགས་པའི་ཚུལ་ནི་རང་གི་མཚན་ཉིད་གཅིག་པུ་ཆོས་ཅན། འབྲས་བུ་འདོད་པས་དཔྱད་ཅིང་གཞལ་བར་བྱ་བ་ཡིན་ཏེ། དེ་ཁོ་ན་ལས་འབྲས་བུ་འདོད་པའི་དོན་བྱ་བ་གྲུབ་པའི་ཕྱིར་དང་། དེ་ཉིད་ལ་འབྲས་བུ་འདོད་པས་ཡོད་པ་དང་མེད་པ་ཉིད་དུ་དཔྱོད་པར་བྱེད་པའི་ཕྱིར་རོ། ། ཅི་སྟེ་གཞལ་བྱ་གཅིག་ཁོ་ན་ཡིན་ན་སློབ་དཔོན་གྱིས། ཚད་མ་དག་ནི་མཚན་ཉིད་གཉིས། །
གཞལ་བྱ་དེ་ལ་རབ་སྦྱོར་ཕྱིར། ། ཚད་མ་གཞན་ནི་ཡོད་མ་ཡིན། ། ཞེས་ཡུལ་གཉིས་སུ་གསུངས་ཤེ་ན། རང་མཚན་ཆོས་ཅན། དེ་ལས་ལོགས་སུ་སྤྱི་ཞེས་བྱ་བའི་གཞལ་བྱ་བའི་གཉིས་པ་ཡོད་པའི་སྒོ་ནས་སློབ་དཔོན་གཞལ་བྱ་གཉིས་སུ་བཞེད་པ་མིན་ཏེ། དེའི་རང་གི་ངོ་བོ་མངོན་སུམ་གྱིས་རྟོགས་པས་རང་མཚན་དང་རྗེས་དཔག་གིས་རང་གི་སྣང་ཡུལ་གཞན་ཕྱི་རོལ་གྱི་རྣམ་པ་ལ་དེའི་ངོ་བོར་ཞེན་པའི་སྒོ་ནས་རྟོགས་པ་སྤྱི་མཚན་ནོ་ཞེས་གཞལ་བྱ་གཉིས་སུ་བཞེད་པའི་ཕྱིར། ཅི་སྟེ་གཞན་གྱི་ངོ་བོས་རང་མཚན་རྟོགས་པ་དེ་ཅི་ལྟར་ཞེ་ན། རྗེས་དཔག་དེས་སྤྱི་ལ་རང་མཚན་དུ་ཞེན་ནས་སྐྱེས་བུ་རང་མཚན་ལ་འཇུག་པར་འགྱུར་བ་ན་རང་མཚན་ཐོབ་པས་གཞན་གྱི་ངོ་བོས་རང་མཚན་རྟོགས་པར་བཞག་གོ ། དེ་ལྟ་ནའང་ཚད་མ་གཉིས་པ་རྗེས་དཔག་ཆོས་ཅན། སྣང་ཡུལ་ཞེན་སྟངས་འཁྲུལ་པ་ཡིན་པར་བཞེད་དེ།
དེས་རང་གི་སྣང་བ་ལ་ཇི་ལྟར་ཕྱི་རོལ་དུ་མངོན་པར་ཞེན་པ་བཞིན་ཕྱི་རོལ་དུ་གྲུབ་པ་མིན་པའི་ཕྱིར་རོ། ། གཉིས་པ་དེ་ལ་གཞན་གྱི་རྩོད་པ་སྤང་བ་ནི། གལ་ཏེ་རང་མཚན་ཆོས་ཅན། རྗེས་དཔག་གིས་རྟོགས་ཤིང་ཐོབ་པར་མིན་པར་ཐལ། རྗེས་དཔག་ལ་མི་གསལ་བ་ཐུན་མོང་བར་སྣང་བའི་རྣམ་པ་ལས་གཞན་གྱི་ངོ་བོ་ཡིན་པའི་ཕྱིར་དང་། རྗེས་དཔག་ཆོས་ཅན། ཚད་མ་མིན་པར་ཐལ། འཁྲུལ་པའང་ཡིན་པའི་ཕྱིར། འང་གི་སྒྲས་སྤྱིའི་རྗེས་པས་རང་མཚན་རྟོགས་པར་མི་འགྱུར་བར་སྡུད་དོ། ། དེའི་རང་རྒྱུད་ནི།
དེ་ཆོས་ཅན། དེ་ལ་སྣང་བ་ནི་རང་མཚན་གྱི་ངོ་བོ་ཉིད་ཡིན་ཏེ། རང་མཚན་རྟོགས་པའི་ཕྱིར་དང་། འཁྲུལ་པ་མིན་ཏེ། ཚད་མ་ཡིན་པའི་ཕྱིར་ཞེ་ན། རྗེས་དཔག་ཆོས་ཅན། སྣང་ཡུལ་ལ་འཁྲུལ་པ་ཡིན་ཡང་ཚད་མ་ཉིད་དེ། བསམ་པ་སྟེ་རང་གིས་ཞེན་པ་ལྟར་འདོད་པའི་དོན་གྱིས་འཇུག་ཡུལ་སླུ་བ་མེད་པའི་ཕྱིར། དེས་ན་ཐལ་བ་དང་པོ་མ་ངེས་ཏེ། ནོར་བུར་སྣང་བ་ལས་རྣམ་པ་གཞན་ནོར་བུའི་འོད་ལ་ནོར་བུ་ཞེན་པ་ཅན་གྱི་བློས་ཀྱང་ནོར་བུ་རྟོགས་པ་སྟེ་ཐོབ་པར་མཐོང་བས་མ་ངེས་སོ། །
ཡང་ཐལ་བ་དང་པོ་བཟློག་པའང་མ་ངེས་ཏེ། རྗེས་དཔག་ཆོས་ཅན། དེའི་སྣང་ཡུལ་དངོས་པོ་རང་མཚན་མིན་ཏེ། དེའི་སྣང་ཡུལ་དེ་སྒྲའི་དངོས་ཀྱི་བརྗོད་བྱ་ཡིན་པའི་ཕྱིར་ཞེས་ཕྱོགས་འདི་ལ་ནི་ལན་བཏབ་ཟིན་ཏོ། ། ཐལ་བ་གཉིས་པ་དང་དེའི་བཟློག་པ་ཡང་མ་ངེས་ཏེ་ཇི་ལྟར་ནོར་བུའི་འོད་དང་སྒྲོན་མ་མར་མེའི་མདོག་ལ་སྐྱེས་བུར་འཁྲུལ་པའི་བློ་ཡིས་ནི་ནོར་བུ་ལེན་པ་ལ་མངོན་པར་རྒྱུག་པའི་སྐྱེས་བུ་གཉིས་པོའི་བློ་དེ་དག་ནི་ཕྱིན་ཅི་ལོག་པ་ནོར་བུར་འཁྲུལ་པའི་ཤེས་པར་ཁྱད་མེད་དེ། ནོར་བུའི་ངོ་བོར་གཟུང་བ་མེད་པར་ནི་ནོར་བུར་ཞེན་པའི་ཕྱིར་རོ། ། འོན་ཀྱང་བློ་གཅིག་ནི་ནོར་བུར་ཞེན་པས་ཞུགས་པ་ན་འབྲེལ་པས་ནོར་བུ་ཐོབ་ལ་གཅིག་ཤོས་ནི་མིན་པ་དེ་ལྟ་ན་ཇི་ལྟར་གཅིག་ནི་ནོར་བུའི་དོན་བྱེད་པ་དང་འབྲེལ་པས་མི་སླུ་བ་གཞན་ནི་སླུ་བའི་ཁྱད་པར་ཡོད་པ་ཡིན་ནོ། ། དེ་ལྟར་རྗེས་དཔག་དང་ནི་དེར་སྣང་གི་ཤེས་པ་དག་ཆོས་ཅན། རང་གི་སྣང་བ་ཇི་ལྟ་བ་བཞིན་པའི་དོན་དུ་མེད་པ་ལ་དོན་དུ་འཛིན་པའི་འཁྲུལ་པ་ཁྱད་པར་མེད་ནའང་ཚད་མ་ཡིན་མིན་གྱི་ཁྱད་ཡོད་པ་ཉིད་དུ་རྣམ་པར་གཞག་སྟེ། རང་གི་འཇུག་ཡུལ་དུ་གཞལ་བྱ་དོན་བྱེད་པ་དང་བརྒྱུད་ནས་རྗེས་སུ་འབྲེལ་མ་འབྲེལ་གྱི་ཁྱད་ཡོད་པས་འཇུག་ཡུལ་ལ་སླུ་མི་སླུའི་ཤེས་པ་ཡིན་པའི་ཕྱིར་རོ། །
བཞི་པ་ཡུལ་གཉིས་ཡིན་པས་དེ་འཇལ་གཉིས་སུ་ངེས་པ་ནི། ཤེས་པ་གང་ལ་དེའི་དོན་གྱི་ནུས་པ་ཉེ་བའི་སྟོབས་ལས་སྐྱེས་པའི་སྒོ་ནས་དོན་དེའི་རྗེས་སུ་འགྲོ་ལྡོག་བྱེད་པ་ཅན་གྱི་བློའི་ཡུལ་ཆོས་ཅན། མངོན་གྱུར་ཡིན་ཏེ། དེ་ལ་འཛིན་པའི་ཚད་མ་དེ་རྒྱུ་མཚན་རྟགས་ལ་སོགས་ལ་མ་ལྟོས་པར་རང་དབང་ཅན་དུ་དེའི་ངོ་བོ་གསལ་བར་སྣང་ནས་འཛིན་པའི་ཕྱིར། མངོན་སུམ་གྱི་ཡུལ་དེ་ལས་གཞན་ཤེས་བྱའི་དངོས་པོ་གང་ལ་རང་ཉེ་བའི་སྟོབས་ཀྱིས་རང་གི་རྗེས་སུ་འགྲོ་ལྡོག་བྱེད་པའི་བློ་དངོས་སུ་མི་བྱེད་པའི་ཡུལ་དེ་ཆོས་ཅན། དབང་པོ་ལས་འདས་པ་སྟེ་ལྐོག་གྱུར་ཡིན་ཏེ། ཡན་ལག་གཞན་ལས་རྗེས་དཔག་གི་གཞལ་བྱ་ཡིན་པས་སོ། ། དེ་གཉིས་ཀྱང་ལྟོས་ས་ལ་ལྟོས་ནས་སོ་སོར་ངེས་ཀྱི་ལྟ་བ་པོ་སོགས་གཞན་དང་གཞན་ལས་ནི་ངེས་པ་མེད་དེ་འཆོལ་བ་ཡིན་ནོ། ། དེ་ལྟ་བས་ན་མངོན་སུམ་དུ་མ་མཐོང་བའི་བདག་ཉིད་ལྐོག་གྱུར་གྱི་ངོ་བོ་ལ་མེ་ལྡན་ལྟ་བུ་དེ་ཆོས་ཅན། ཚད་མ་གང་ལ་ལྐོག་ཏུ་གྱུར་པ་དེས་མངོན་སུམ་དུ་རྟོགས་པ་མིན་ཏེ།
ཚད་མ་གང་ལ་ལྐོག་ཏུ་གྱུར་པ་དེས་དོན་གཞན་དུ་བའི་རྟགས་ལ་བརྟེན་ནས་ནི་རྟོགས་པ་ཡིན་པའི་ཕྱིར། རྟེན་དེ་ཡང་གལ་ཏེ་ཆོས་མེ་ལྟ་བུ་དེའི་རྟེན་ས་ཕྱོགས་ལྟ་བུ་ཆོས་ཅན་དང་འབྲེལ་པའི་ཕྱོགས་ཆོས་དང་འབྲེལ་པས་རྗེས་སུ་འགྲོ་ལྡོག་ངེས་པ་ཅན་གྱི་ཚུལ་གསུམ་པ་ཡིན་ན་དེའི་ཚེ་ལྐོག་གྱུར་གོ་བར་བྱེད་པ་ཉིད་ཡིན་ནོ། ། འོན་ཀྱང་རྟགས་དུ་བ་ལས་མི་རྟགས་པ་དེའི་ཚེ་རྗེས་དཔག་ཆོས་ཅན། དེས་ལྐོག་གྱུར་གྱི་དོན་ལ་ལ་རྩྭ་དང་ལོ་མའི་མེ་སོགས་གསལ་བ་ཐམས་ཅད་ཁྱད་པར་སོ་སོར་ངེས་པའི་ཚུལ་དུ་ནི་རྟོགས་པར་མི་འགྱུར་ཏེ། གོ་བྱེད་རྟགས་དུ་བའི་རྗེས་སུ་འགྲོ་བའི་མེའི་སྤྱིའི་ངོ་བོ་ཉིད་མེ་ཡོད་ཙམ་དུ་ལ་ལ་རྟོགས་པ་དེས་ནའོ། ། དེ་ལྟར་ཕྱོགས་ཆོས་དང་ཆོས་དང་འབྲེལ་པ་ཅན་གྱི་ཆོས་ཏེ་ཚུལ་གསུམ་པའི་རྟགས་ལས་ནི་ཆོས་ཅན་ལ་བསྒྲུབ་བྱའི་ཆོས་རྟོགས་པ་སྐྱེ་བའི་ཚད་མ་གང་ཡིན་པ་དེ་ནི་རྗེས་སུ་དཔག་པ་ཡིན་པས་ན་གཞལ་བྱ་ལྐོག་གྱུར་ཆོས་ཅན། དེའི་སྒྲུབ་བྱེད་དང་འཇལ་བྱེད་རྗེས་དཔག་གཅིག་པུ་ཉིད་དུ་ངེས་པ་ཡིན་གྱིས་རྗེས་དཔག་ལས་གཞན་གྱིས་རྟོགས་པ་མེད་དེ། རྟགས་ཡོད་ན་རྟོགས་ཀྱི་མེད་ན་མི་རྟོགས་པའི་ཕྱིར་རོ། ། དེ་ལྟར་ན་རང་གི་ངོ་བོ་སྣང་བས་རྟོགས་པ་མངོན་སུམ་དང་རྟགས་ལ་རྟོགས་པ་རྗེས་དཔག་ཡིན་ནོ། ། ལྔ་པ་གཉིས་སུ་ངེས་པའི་ཚུལ་གྱིས་དོན་བསྡུ་བ་ནི།
དེའི་ཕྱིར་གཞལ་བྱ་ཆོས་ཅན། མངོན་སུམ་དུ་དང་ལྐོག་ཏུ་གྱུར་པ་ལས་དོན་གཞན་ནི་ཡོད་པ་མ་ཡིན་ཏེ། མངོན་སུམ་དང་རྗེས་དཔག་ལས་གཞན་གྱིས་རྟོགས་པ་མི་སྲིད་པའི་ཕྱིར། དེའི་ཕྱིར་ཚད་མ་ཆོས་ཅན། མངོན་སུམ་རྗེས་དཔག་གཉིས་ཁོ་ནར་བཞེད་པ་ཡིན་ཏེ། དེ་དག་གི་རྟོགས་ཚུལ་གྱི་གཞལ་བྱ་མངོན་ལྐོག་གཉིས་ཉིད་དུ་ངེས་པ་ཉིད་ཀྱིས་སོ། ། དེ་ལྟར་ན་དེ་ཆོས་ཅན། སྒྲ་བྱུང་ལྟ་བུ་ཚད་མ་གསུམ་གྱི་གྲངས་ངེས་དང་ཚད་མ་གཅིག་ཁོ་ནར་གྲངས་ངེས་པར་འདོད་པ་ནི་བསལ་ཞིང་སློབ་དཔོན་གྱིས་མངོན་སུམ་མིན་པའི་ཚད་མ་ཡང་ཡོད་པར་བསྟན་ཏེ། གཞལ་བྱ་རང་སྤྱི་གཉིས་སུ་ནི་མཐོང་བ་སྟེ་བསྟན་པའི་ཕྱིར་རོ། ། འམ་གྱིས་སྔར་བསལ་བ་བསྡུའོ། །
གཉིས་པ་ལ་གཉིས། ཉུང་བར་རྟོག་པ་དགག མང་བར་རྟོག་པ་དགག་པའོ། ། དང་པོ་ལ་བདུན་གྱི་དང་པོ་སངས་རྒྱས་པའི་འདོད་པ་གྲུབ་པར་བསྟན་པ་ནི། རྒྱང་ཕན་ན་རེ། འཇིག་རྟེན་ཕ་རོལ་ལ་སོགས་པའི་ལྐོག་གྱུར་དང་སྤྱི་ཆོས་ཅན། གཞལ་བྱ་མ་ཡིན་ཏེ། མེད་པའི་ཕྱིར། དེས་ན་གཞལ་བྱ་ནི་མངོན་གྱུར་གྱི་རང་མཚན་གཅིག་ཉིད་དོ་ཞེ་ན། དེ་ནི་ཁོ་བོའང་འདོད་དེ།
རང་གི་མཚན་ཉིད་གཅིག་གཞལ་བྱ། ། ཞེས་སྨྲས་པས་སོ། ། འོན་ཀྱང་དེ་ལ་རྟོགས་ཚུལ་གྱིས་གཞལ་བྱ་གཉིས་སུ་བཞག་གོ ། གཉིས་པ་དགག་པ་རྟོགས་པས་རྗེས་དཔག་ཚད་མར་གྲུབ་པ་ནི། སྤྱི་གཞལ་བྱ་ནི་མིན་པར་བསྒྲུབ་པ་ལ་མེད་པའི་ཕྱིར་ཞེས་པའི་རྟགས་དེས་མ་ངེས་པ་ཡིན་ཏེ། དངོས་པོ་མེད་པའང་ཆོས་ཅན། གཞལ་བྱ་ཡིན་ཏེ། ཚད་མས་ངེས་པའི་ཕྱིར། མེད་པ་དེ་རང་གི་ཚད་མས་ངེས་པ་མེད་ན་གཞན་ལ་ཡང་དེ་ངེས་པའི་རྟོགས་པ་སྐྱེད་མི་ནུས་ལ། དེ་རང་གི་ཚད་མས་ངེས་པ་ཡོད་ན་མེད་པ་ཆོས་ཅན།
ཚད་མས་གཞལ་བྱ་ཡིན་ཏེ། རྣམ་པ་འགའ་ཞིག་གིས་ངེས་བྱ་ཡིན་པའི་ཕྱིར། དེ་ངེས་པའི་ཚད་མ་དེ་ཉིད་ནི་ཆོས་ཅན། ཚད་མ་གཉིས་པ་རྗེས་དཔག་ཉིད་དུ་ཐལ། དེ་མེད་པ་འཇལ་བའི་ཚད་མ་ཡིན་པའི་ཕྱིར་རོ། ། གལ་ཏེ་མངོན་སུམ་ལས་འཇིག་རྟེན་ཕ་རོལ་དང་སྐྱེས་བུ་ཁྱད་པར་ཅན་སོགས་མེད་པར་གྲུབ་པས་རྗེས་དཔག་མི་སྲིད་ཅེ་ན། དབང་པོ་ལས་སྐྱེས་པའི་བློ་མངོན་སུམ་ནི་ཆོས་ཅན། དེ་ལས་འཇིག་རྟེན་ཕ་རོལ་མེད་པ་འགྲུབ་པ་མིན་ཏེ། རང་གི་གཟུང་དོན་གྱི་སྟོབས་ལས་སྐྱེས་པའི་ཕྱིར། ཅི་སྟེ་དེ་དོན་གྱི་ནུས་པ་ལ་ལྟོས་པ་མེད་དོ་ཞེ་ན།
དབང་པོ་ལས་སྐྱེས་པའི་བློ་མངོན་སུམ་ནི་ཆོས་ཅན། གཟུང་དོན་དང་བར་ཆོད་པ་དང་ལ་སོགས་པས་བསྐལ་པ་ཡོད་ནའང་ཁྱོད་སྐྱེ་བར་འགྱུར་ཏེ། ཕྱོགས་སྔ་མ་དེའི་ཕྱིར་རོ། ། གལ་ཏེ་མངོན་སུམ་འཇུག་པས་མེད་པ་འགྲུབ་པར་མི་སྨྲའི་མངོན་སུམ་ཉིད་ལྡོག་པ་ལས་མེད་པ་དེ་ངེས་པ་ཡིན་ནོ་ཞེ་ན། རང་གི་ཚིག་དང་འགལ་ཏེ། མངོན་སུམ་ཆོས་ཅན། མེད་པ་ངེས་བྱེད་མིན་པར་ཐལ། མེད་པར་ངེས་པ་ལ་མེད་པའི་ཕྱིར། གལ་ཏེ་མངོན་སུམ་ལྡོག་པའི་ཕྱིར་ཞེས་པའི་རྟགས་དེ་མེད་པ་དང་རྗེས་སུ་འགྲོ་ལྡོག་ཅན་ཡིན་ན། རྟགས་དེ་ཉིད་ཆོས་ཅན།
དེ་ལས་མེད་པར་རྗེས་སུ་དཔག་པའི་བློ་ཚད་མར་འགྱུར། རྗེས་འགྲོ་དང་ལྡོག་པ་ཅན་གྱི་རྟགས་ཡིན་པའི་ཕྱིར་རོ། ། གསུམ་པ་གཞལ་སེམས་རྟོགས་པས་རྗེས་དཔག་ཚད་མར་གྲུབ་པ་ནི། ཚུ་རོལ་མཛེས་པའི་ཆོས་ཅན། ཚ་དམ་གཉིས་པ་རྗེས་དཔག་ནི་གྲུབ་པ་ཉིད་ཀྱང་ཡིན་པར་ཐལ། ལྐོག་གྱུར་གཞན་ལ་སེམས་ཡོད་པ་དག་ནི་རྟོགས་པའི་ཕྱིར། ཁྱབ་པ་ཡོད་དེས་གཞན་སེམས་མངོན་སུམ་གྱི་རྟོགས་པའི་ཕྱིར་རོ། ། རྟགས་སྔ་མ་གྲུབ་སྟེ་ཚུ་རོལ་མཛེས་པའི་བུ་སྲོག་ལྡན་ཡང་ཆོས་ཅན། སེམས་དེའི་ངོ་བོ་ངེས་པར་ལྡན་པར་གྲུབ་སྟེ། གསོང་པོར་སྨྲ་བ་སོགས་ལུས་ངག་གི་ཐ་སྙད་ལ་ནི་འཇུག་པའི་ཕྱིར།
གཞན་སེམས་སྒྲུབ་པའི་རྟགས་སྨྲ་བ་དེ་དང་། གཞན་ཤིང་དང་མེ་དང་འོག་གཞི་བརྟན་པ་སྒྲུབ་པར་བྱེད་པའི་རྟགས་ཤ་པ་དང་དུ་བ་དང་ཆུ་བརྟན་པ་ཆོས་ཅན། ཚད་མ་སྟེ་རྟགས་ཡང་དག་ཉིད་ཡིན་ཏེ། ཕྱོགས་ཆོས་ཅན་གང་ཞིག་སླུ་མེད་དེ་མི་འཁྲུལ་པའི་ཕྱིར་རོ། ། བཞི་པ་གཏན་ཚིགས་ཐམས་ཅད་འཁྲུལ་པར་རྟོགས་པ་དགག་པ་ནི། གལ་ཏེ་དེ་དག་མི་སླུ་ཡང་རྟགས་ཡང་དག་དེའི་མཚན་ཉིད་ཅན་གཞན་སྐྱུ་རུ་རའི་རྟགས་ལས་སྐྱུ་རུ་ར་ལ་རོ་སྐ་བ་དཔོག་པ་ནི་འོ་མས་བཅུ་པ་སོགས་འདུ་བྱེད་པ་ལ་སོགས་པའི་ཁྱད་པར་གྱི་ལས་ལ་དག་ཏུ་ནི་འཁྲུལ་པ་མཐོང་བའི་ཕྱིར་ཐམས་ཅད་ལ་ཡིད་བརྟེན་དུ་མེད་ཅེ་ན། སྐྱུ་རུ་རའི་རྟགས་དེ་ཆོས་ཅན། རྟགས་ཡང་དག་དང་ཆོས་མཐུན་པ་ཙམ་ལས་དེ་རྟགས་ཡང་དག་དེ་འདྲ་བར་ཁྱོད་ལ་སྣང་ཙམ་གྱིས་རྟགས་ཡང་དག་འཁྲུལ་པར་མི་འགྱུར་ཏེ། དེ་རྟགས་ཡང་དག་མིན་པ་ལ་ཕྱིན་ཅི་ལོག་རྟགས་ཡང་དག་ཏུ་ཞེན་ནས་དེ་ལ་འཇུག་པ་ལ་སླུ་བ་མཐོང་བ་ཡིན་གྱི་རྟགས་ཡང་དག་ཡིན་ན་སླུ་བ་མི་སྲིད་པའི་ཕྱིར། དེའང་རྟགས་དུ་བ་དང་ཤ་པ་སོགས་ཀྱི་དངོས་པོ་གང་ལས་གནས་སྐབས་འགའ་ཞིག་གི་ཚེ་མེ་དང་ཤིང་སོགས་ཀྱི་དངོས་པོ་འགའ་ཞིག་ལ་སྐྱེས་བུ་འདིའི་རྟོགས་པ་གྲུབ་པར་གྱུར་པའི་དུ་བ་དང་ཤ་པ་དེ་ནི་ཆོས་ཅན།
མེ་དང་ཤིང་ལ་མི་འཁྲུལ་ཏེ། མེ་དེ་ལས་ངེས་པར་སྐྱེས་པའི་ཕྱིར་དང་། ཤིང་སོགས་དེའི་ངོ་བོར་གདོན་མི་ཟ་བར་གྱུར་པའི་ཚུལ་གྱིས་ཤིང་ལ་འབྲེལ་པའི་ཕྱིར། དེས་ན་དོན་རྟགས་དེ་དག་ནི་ཆོས་ཅན། རང་གི་རྒྱུ་མེ་དང་ངོ་བོ་ཤིང་དག་མེད་པར་ཡོད་པ་སྲིད་པ་མིན་ཏེ། མེ་ཤིང་དེ་དག་ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར་རོ། ། དེས་ན་མ་འཁྲུལ་བ་ཡིན་ནོ། ། དེ་ལྟར་ན་རང་བཞིན་དང་འབྲས་བུའི་རྟགས་དེ་དག་ཆོས་ཅན། རང་བཞིན་དང་དེ་བྱུང་འབྲེལ་པའི་རང་བཞིན་ཏེ་མཚན་ཉིད་ཅན་ཡིན་ཏེ། རང་ལས་རྫས་ཐ་དད་ཀྱི་མེ་དང་རང་གི་ངོ་བོ་ཤིང་ལ་མི་སླུ་བར་མཐོང་བའི་ཕྱིར།
དེ་ལྟ་བུའི་འབྲེལ་པའི་མཚན་ཉིད་ཅན་གང་ཡིན་དེ་ཉིད་དེ་འདྲའི་རིགས་ཅན་གྱི་རྟགས་ཡང་དག་གཞན་གྱིའང་མཚན་ཉིད་ཡིན་པས་དེ་གྲུབ་ན་མི་སླུ་བས་ཡིད་བརྟན་དུ་མེད་པ་མིན་ལ། དེ་མ་གྲུབ་ན་རྟགས་ཡང་དག་མིན་པས་དེ་འཁྲུལ་ཡང་དེས་ཡང་དག་པའི་རྟགས་འཁྲུལ་པའི་སྐྱོན་དུ་མི་འགྱུར་རོ། ། ལྔ་པ་དགག་པའི་གཏན་ཚིགས་འཁྲུལ་པ་མེད་ཚུལ་བཤད་པ་ནི། བལྟར་རུང་གི་བུམ་པ་དང་ཤིང་གི་རང་གི་ངོ་བོ་དང་དུ་བ་རང་གི་རྒྱུ་མེ་ཡོད་ན་མཐོང་བའི་རྒྱུ་གཞན་སྣང་དབང་ཡིད་བྱེད་དག་ཚང་བར་ཡོད་པ་ན་བལྟར་རུང་གི་བུམ་པ་ཤིང་མེ་ཡོད་པར་སྣང་བ་སྟེ་དམིགས་པ་མེད་པ་ན་ནི་ཆོས་ཅན། རང་བཞིན་དང་ཁྱབ་བྱེད་རྒྱུ་མ་དམིགས་པ་དེ་དང་ལྡན་པ་བུམ་པ་ཤ་པ་དུ་བའང་ཇི་ལྟར་ཡོད་དེ་མེད་པ་ལ་མི་འཁྲུལ་ཏེ། དེ་མེད་པ་དང་འབྲེལ་པའི་ཕྱིར་རོ། ། དྲུག་པ་རྗེས་དཔག་ཚད་མ་མིན་ན་ཧ་ཅང་ཐལ་བ་ནི། ཅི་སྟེ་སྤྱིའི་བློ་རྗེས་དཔག་ནི་ཚད་མ་མིན་ན་ལྐོག་གྱུར་གྱི་ཡུལ་ཅན་རྟགས་ལས་སྐྱེ་བའི་བློ་ཡིས་ནི་ཡོད་པར་བཞག་པའི་ས་ཕྱོགས་དང་ཀུན་དགའ་ར་བ་སོགས་ལྐོག་གྱུར་གྱི་དོན་དེ་ཆོས་ཅན། མེད་པ་ཐོབ་པར་འགྱུར། རང་གི་མངོན་སུམ་གྱིས་མ་དམིགས་པའི་ཕྱིར།
འཇིག་རྟེན་ཕ་རོལ་གྱི་དངོས་པོ་མངོན་སུམ་དུ་མ་དམིགས་པ་མེད་པར་འདོད་པ་བཞིན་ནོ། ། གལ་ཏེ་དེ་ནི་དབང་པོ་རྣམས་ཀྱིས་སྔར་རམ་ཕྱིས་ཀྱི་དུས་གཞན་དུ་ནི་རྟོགས་པར་འགྱུར་ལ། གང་ཟག་སུ་ལ་ལྟོས་ནས་ཀྱང་རྣམ་གྲངས་མེད་པར་དབང་པོས་མི་འཛིན་པ་དེ་མེད་པའོ་ཞེ་ན། ལྐོག་གྱུར་ཆོས་ཅན། དབང་པོས་དུས་གཞན་དུའང་མ་རྟོགས་པ་དེ་ཡོད་པ་མིན་དབང་བར་ཐལ། དུས་འགའ་ཞིག་གི་ཚེ་སྐྱེས་བུ་ཕུལ་དུ་བྱུང་བ་འགའ་ཞིག་གི་དབང་པོ་ལས་འདས་པ་མེད་པའི་ཕྱིར། ཐ་མལ་རང་ཉིད་ལ་ལྟོས་ནས་ནི་དབང་པོའི་ནུས་པ་དང་སོགས་པས་ཟས་ཀྱི་བྲུ་བ་བཟློག་པའི་ནུས་པ་འགའ་ཞིག་གི་ཚེའང་དུས་གཞན་དུ་དབང་པོའི་བློས་དམིགས་པ་ནི་མེད་པའི་ཕྱིར་མེད་པར་འགྱུར་ནའང་ཡོད་པས་སོ། ། འདོད་དེ་ནུས་པ་དེ་དག་མེད་པར་རྟོགས་པ་ཡིན་ན་ནི་མིག་སོགས་ཀྱི་བློ་སྐྱེ་བ་ནི་ཆོས་ཅན། རྒྱུ་མཚན་ཅན་དུ་མེད་པར་རྒྱུ་མེད་དུ་འགྱུར། རང་གི་བདག་རྐྱེན་དབང་པོ་ལ་ནུས་པ་མེད་པར་ཡང་སྐྱེ་བའི་ཕྱིར་རོ། །
བདུན་པ་དེ་དག་ཉིད་ཀྱིས་གྲུབ་པའི་དོན་བསྡུ་བ་ནི། ནུས་པ་དེ་དག་རང་གི་ངོ་བོ་མངོན་སུམ་གྱིས་མི་རྟོགས་པའི་ཕྱིར་ནུས་པ་ལྐོག་གྱུར་དེ་ལ་སྤྱིའི་སྒོ་ནས་འཛིན་པའི་རྟོག་པ་ཚད་མ་ཆོས་ཅན། རྣམ་རྟོག་མེད་པར་མངོན་སུམ་ཚད་མར་འགྱུར་བ་མིན་ཏེ། རྗེས་དཔག་ཉིད་ཡིན་པའི་ཕྱིར་ཏེ། ཚད་མ་གང་ཞིག་རྟོག་པ་ཡིན་པ་དེའི་ཕྱིར་རོ། ། སྔ་མ་ལ་ཁྱབ་པ་ཡོད། མངོན་སུམ་ཆོས་ཅན། རང་གི་མཚན་ཉིད་ལ་འཇུག་གི་ལྐོག་གྱུར་འཛིན་པ་མིན་ཏེ། ཚད་མ་གང་ཞིག་རྣམ་རྟོག་མེད་པ་ཉིད་ཀྱིས་ནའོ། ། འདི་འོག་ནས་སྟོན་ཏོ། །
གཉིས་པ་ལ་གཉིས་ཀྱི་དང་པོ་རྩོད་པ་དགོད་པ་ནི། མངོན་སུམ་གྱིས་མཐོང་བའི་རྗེས་སུ་གཞལ་བྱ་རང་སྤྱི་གཉིས་ལས་གཞན་མེད་པར་ངེས་ན་སྒྲ་དང་ཁ་དོག་ནི་ཆོས་ཅན། དེ་མི་རྟག་པ་ཉིད་དུ་ཚད་མས་རྟོགས་པར་མི་འགྱུར། དེ་དང་མི་རྟག་པ་ནི་རང་མཚན་དང་སྤྱི་ཡིན་པས་དེ་གཉིས་ཚོགས་པ་དེ་རང་སྤྱི་འདྲེས་པ་ཞེས་པའི་གཉིས་མིན་གྱི་ཕུང་གསུམ་ཡིན་པས་སོ། ། རྟོགས་པར་ཡང་འགྱུར་བས་མངོན་སུམ་གྱིས་མཐོང་བའི་རྗེས་སུ་སྒྲ་དང་ཁ་དོག་མི་རྟག་པ་དེ་འཇལ་བའི་ཚད་མའི་བློ་ཆོས་ཅན། མངོན་སུམ་རྗེས་དཔག་ལས་ཚད་མ་གཞན་དུ་འགྱུར་ཏེ། སྤྱི་འཛིན་པས་མངོན་སུམ་མིན་ལ་རྟགས་མེད་པར་ནི་ཡོད་ཅིང་རང་མཚན་འཛིན་པས་རྗེས་དཔག་མིན་པའི་ཕྱིར་རོ། ། ཡང་གྲངས་ཅན་ན་རེ། སྔར་མེ་མངོན་སུམ་དུ་མཐོང་ཞིང་དུས་ཕྱིས་དུ་བ་ལས་སྔར་མཐོང་བའི་མེ་དེ་འདིའོ་ཞེས་འཇལ་བའི་ཁྱད་པར་མཐོང་བའི་རྗེས་དཔག་དེ་ནི་ཆོས་ཅན། ཁྱེད་འདོད་པའི་མངོན་སུམ་དང་སྤྱི་འཛིན་རྗེས་དཔག་ཚད་མ་ལས་གཞན་པའི་ཚད་མ་ཡིན་ཏེ།
མངོན་སུམ་མིན་ཞིང་ཁྱེད་འདོད་པའི་རྗེས་དཔག་གི་མཚན་ཉིད་མེད་པའི་ཕྱིར་ཏེ། ཁྱད་པར་རང་མཚན་འཛིན་ལ་དེའི་རྒྱུ་རྟགས་དང་ནི་ཆོས་མེ་ཁྱད་པར་དེ་གཉིས་འབྲེལ་པ་རྟོགས་པ་མེད་པའི་ཕྱིར་རོ། ། དེས་ན་ཚད་མ་རྣམས་ཆོས་ཅན། གཉིས་ལས་མང་པོ་ཉིད་དེ། གཞལ་བྱ་གཉིས་ལས་མང་བའི་ཕྱིར་དང་། ཡང་ཚད་མ་མང་སྟེ། གཞལ་བྱ་གཅིག་ལ་ཡང་ཚད་མ་དུ་མ་ཉིད་ནི་འཇུག་པའི་ཕྱིར་ཏེ། དཔེར་ན་སྔར་མངོན་སུམ་གྱིས་མཐོང་བའི་མེ་རང་མཚན་གཅིག་ལ་ཕྱིས་ཁྱད་པར་མཐོང་བའི་རྗེས་དཔག་ཚད་མ་འཇུག་པ་བཞིན་ནོ། ། དེས་ན་ཚད་མ་ཆོས་ཅན། གཅིག་ཏུ་གྲངས་ངེས་པ་སེལ་བར་མི་འགྱུར་ཏེ།
རང་མཚན་གཅིག་ལའང་རྗེས་དཔག་འཇུག་ལ་སྤྱི་ལའང་མངོན་སུམ་འཇུག་པས་ཡུལ་ལ་ངེས་པ་མེད་པའི་ཕྱིར་དང་། གསུམ་དུ་གྲངས་ངེས་པའང་སེལ་བར་མི་འགྱུར་ཏེ། རང་སྤྱི་གཉིས་ཀའི་མཚན་ཉིད་ཅན་གྱི་གཞལ་བྱ་གཞན་ནི་ཡོད་པའི་ཕྱིར་རོ་ཞེ་ན། གཉིས་པ་ལན་བསྟན་པ་ལ་གཉིས། འདྲེས་པ་རྟོགས་པ་ཚད་མ་གཞན་མ་ཡིན། ཁྱད་པར་མཐོང་བ་ཚད་མ་གཞན་མིན་པའོ། ། དང་པོ་ལ་གསུམ་གྱི། དང་པོ་དངོས་དོན་བཤད་པ་ནི། སྔར་གཞལ་བྱ་གཉིས་སུ་བསྟན་པས། ལན་བཏབ་ཟིན་ལ།
གཞལ་བྱ་དེ་ལ་རབ་སྦྱོར་ཕྱིར། ། ཚད་མ་གཞན་ནི་ཡོད་མ་ཡིན། ། ཞེས་པའི་དོན་འཆད་པའི་སྒོ་ནས་ལན་གཞན་ཡང་བསྟན་པ་ནི། རྟགས་ལས་སྒྲ་མི་རྟག་པ་དང་ཁ་དོག་རྒྱུན་འཆད་ཁ་མ་དེ་མངོན་སུམ་གྱིས་མཐོང་བའི་རྗེས་སུ་ཁ་དོག་གིས་དབེན་པར་མཐོང་ནས་ཁ་དོག་ནི་མི་རྟག་པའོ་ཞེས་ཞེན་པའི་བློ་ཆོས་ཅན། རང་སྤྱི་གཉིས་ཡིན་གྱི་གཞལ་བྱ་གསུམ་པ་འཇལ་བའི་སྒོ་ནས་ཚད་མ་གསུམ་པ་ཡིན་པའི་སྐྱོན་འདིར་ཐལ་བར་མི་འགྱུར་ཏེ། ཁ་དོག་གི་སྤྱི་ལ་མི་རྟག་པའི་སྤྱི་སྦྱོར་ཞིང་འཛིན་གྱི་ཁྱད་པར་རང་མཚན་དང་སྦྱར་ནས་མི་འཛིན་པའི་ཕྱིར་ཏེ་དེས་རང་མཚན་མི་འཛིན་པའི་ཕྱིར་རོ། ། གཉིས་པ་ཞར་བྱུང་བསྟན་པ་ལ་གསུམ་གྱི་དང་པོ་མི་རྟག་དངོས་ཆོས་མིན་པ་སྤང་བ་ནི། དེ་ལྟ་མོད་ཀྱིས་ཚད་མས་སྤྱི་མི་རྟག་པ་དང་སྦྱོར་བ་དེའི་ཚེ་མི་རྟག་པ་ཆོས་ཅན། དངོས་པོའི་ཆོས་མིན་པར་ཐལ། དངོས་པོ་ལ་མི་འཇུག་པའི་ཕྱིར་ཏེ་སྤྱི་དངོས་པོ་མེད་པའི་ཆོས་ཡིན་པས་ཤེ་ན།
དེ་ཆོས་ཅན། དངོས་མེད་ཀྱི་ངོ་བོ་མིན་ཏེ། ཁ་དོག་ལ་སོགས་པ་དེ་ཉིད་ཁྱོད་ཀྱིས་རྣམ་པ་དེ་ལྟར་ཚད་མས་གྲུབ་པ་སྟེ་ངེས་པ་དག་གིས་དེ་ཁ་དོག་རང་མཚན་མའང་ལྡན་པར་བསྒྲུབས་པའི་ཕྱིར་རོ། ། གཉིས་པ་འབྲེལ་བའི་དབང་གིས་རང་མཚན་རྟོགས་པ་ནི། མ་གྲུབ་སྟེ་ཁ་དོག་མི་རྟག་པར་འཇལ་བའི་རྗེས་དཔག་ཆོས་ཅན། སྤྱི་ལས་གཞན་ཁ་དོག་རང་མཚན་མི་རྟག་པར་གྲུབ་པ་མིན་པར་ཐལ། ཁ་དོག་རང་མཚན་ལས་གཞན་སྤྱི་ལས་མི་རྟག་པར་གྲུབ་པའི་ཕྱིར་ཞེ་ན། དེ་ཆོས་ཅན། དེ་ལྟར་མ་གྲུབ་པའི་སྐྱོན་ཡོད་པ་མིན་ཏེ། རང་ལ་སྣང་བའི་ཁ་དོག་མི་རྟག་པའི་སྤྱི་ལ་ཁ་དོག་མི་རྟག་པ་རང་མཚན་དེ་ཉིད་དུ་ཞེན་ནས་གྲུབ་ཅིང་དེ་ལས་སྐྱེས་བུ་འཇུག་པ་ན་འབྲེལ་བས་ཁ་དོག་མི་རྟག་པ་རང་མཚན་ལ་མི་སླུ་བའི་ཕྱིར་རོ། །
གསུམ་པ་འབྲེལ་བ་སླུ་བ་མེད་ཚུལ་བཤད་པ་ལ་གཉིས། སྒྲུབ་པ་རྟོགས་པའི་རྗེས་དཔག་ཉིད་མི་སླུ་དགག་པ། རྟོགས་པའི་རྗེས་དཔག་ཉིད་མི་སླུ་བའོ། ། དང་པོ་ལ་གསུམ་གྱི་དང་པོ་མི་སླུ་བའི་ཚུལ་ནི། རྗེས་དཔག་དེ་ཇི་ལྟར་དངོས་པོ་ལ་མི་སླུ་ཞེ་ན། བརྒྱུད་པས་མི་སླུ་སྟེ་འདི་ལྟར་མེ་དང་མི་རྟག་པའི་དངོས་པོ་གང་དུ་བའི་རྒྱུ་དང་བྱས་པའི་རང་བཞིན་ཇི་ལྟ་བུར་གྱུར་པའི་མེ་དང་མི་རྟག་པ་དེ་མཚོན་པར་བྱེད་པ་ནི་དེ་དག་གི་འབྲས་བུ་དང་རང་བཞིན་དུ་གྱུར་པའི་དུ་བ་དེ་དང་བྱས་པ་དེ་འདྲ་བའི་རྟགས་ཡིན་ནོ། ། རྟགས་དེ་འདྲའི་ཡུལ་ཅན་གྱི་བློ་ཡང་རྟགས་དེ་འདྲ་བ་འཛིན་པའི་སེམས་ཡིན་ལ། དེ་ཉིད་ཀྱི་རྒྱུའང་རྟགས་ཀྱི་དངོས་པོ་དེ་དག་ཡིན་ནོ། ། རྟགས་འཛིན་སེམས་དེ་ལས་སྐྱེས་པའི་ལ་མེ་ལྡན་དུ་སྒྲ་མི་རྟག་པ་ལ་དམིགས་པའི་རྟགས་ཅན་བསྒྲུབ་བྱའི་བློ་རྗེས་དཔག་དེ་ཡང་རྟགས་དེ་དག་གི་སྐྱེད་བྱེད་རང་བཞིན་གྱི་མེ་དང་མི་རྟག་པ་དེ་ལྟ་བུ་ལས་བརྒྱུད་ནས་སྐྱེས་ཤིང་འབྱུང་བ་དེས་ན་དེ་ཆོས་ཅན། གཞལ་བྱ་མེ་དང་མི་རྟག་པའི་དངོས་པོ་རང་མཚན་ལ་མི་སླུ་སྟེ།
བརྒྱུད་ནས་མེ་དང་མི་རྟག་པ་རང་མཚན་ལས་སྐྱེས་ཤིང་རང་སྣང་བའི་མེ་དང་མི་རྟག་པའི་རྣམ་པ་དེ་ལ་ཕྱི་རོལ་གྱི་མེ་དང་མི་རྟག་པ་དེ་ལྟ་བུར་ཞེན་པ་དེའི་ཕྱིར་རོ། ། རྒྱུ་ཡིན་དེ་ལས་དེ་ལྟ་ལ། ། རྟགས་ཅན་བློ་འབྱུང་དེ་ཕྱིར་དངོས། ། ཞེས་འདོན་ཏོ། ། བསྟན་མ་ཐག་པའི་རྒྱུ་མཚན་དེ་ལྟར་རྟགས་བྱས་པ་དང་དུ་བ་འཛིན་པའི་བློ་དང་རྟགས་ཅན་གྱི་བློ་དང་རྗེས་དཔག་ཆོས་ཅན། ཕྱི་རོལ་རང་མཚན་དེར་སྣང་བ་ཡིས་ནི་སྟོང་ཡང་འདོད་པའི་དོན་ལ་སླུ་བར་བྱེད་པ་ཉིད་མ་ཡིན་ཏེ། བརྒྱུད་པ་ཡིས་ནི་རང་གི་འཇུག་ཡུལ་དུ་གཞལ་བྱའི་དངོས་པོ་རང་མཚན་ལ་འབྲེལ་བའི་ཕྱིར་རོ། ། གཉིས་པ་འཁྲུལ་པར་འཇོག་ཚུལ་ནི། ཅི་སྟེ་རྗེས་དཔག་ཚད་མ་ཡིན་ན་འཁྲུལ་བར་མངོན་སུམ་ལྟར་འགྱུར་ཞེ་ན། དེ་དག་ཆོས་ཅན།
འཇུག་ཡུལ་གྱི་དངོས་པོ་ལ་སླུ་བར་བྱེད་པ་ཉིད་མིན་ཡང་འཁྲུལ་པར་རྣམ་གཞག་བྱས་པ་ཡིན་ཏེ། ཕྱི་རོལ་གྱི་རྟགས་རྟགས་ཅན་དེ་དེའི་ངོ་བོ་མ་གཟུང་བར་ཡང་རང་ལ་སྣང་བའི་རྣམ་པ་དེ་དག་ཕྱི་རོལ་གྱི་རྟགས་རྟགས་ཅན་དེའི་ངོ་བོས་སྟོང་པ་སྟེ་དེའི་ངོ་བོ་མིན་པ་ལ་དེར་ཞེན་པའི་སྒོ་ནས་ཕྱི་རོལ་དེ་དག་ལ་མི་སླུ་བའི་ཕྱིར་རོ། ། གསུམ་པ་དོན་བསྡུས་ཏེ་བསྟན་པ་ནི། རྟགས་འབྲེལ་པའི་དབང་གིས་གོ་བྱེད་ཡིན་པ་དེའི་ཕྱིར་མེ་དང་མི་རྟག་པའི་དངོས་པོ་ནི་ཆོས་ཅན་ལ་རྟོགས་པར་བྱ་བ་ཡིན་ལ། དུ་བ་དང་བྱས་པའི་ཁྱབ་བྱེད་དུ་གྱུར་པའི་སྒྲུབ་བྱའི་ཆོས་ནི་ཁྱབ་པར་བྱ་བ་དུ་བ་དང་བྱས་པ་འཛིན་པའི་སེམས་ཀྱི་རྒྱུ་མཚན་ཏེ་རྒྱུ་ཡིན་ལ། ཁྱབ་བྱེད་མེ་ནི་དུ་བའི་རྒྱུ་ཡིན་གྱི། ཆོས་མི་རྟག་པ་རྟགས་བྱས་པའི་རྒྱུ་མིན་ཏེ། བདག་གཅིག་པས་སོ། ། རྟགས་འཛིན་སེམས་ཀྱི་རྒྱུ་དེ་གང་ཞེ་ན། བྱས་པ་དེའི་ངོ་བོ་མི་རྟག་པ་ལྟ་བུའམ་དུ་བའི་རྒྱུ་མེ་ལྟ་བུ་དག་གོ །
ཁྱབ་བྱ་རྟགས་འཛིན་སེམས་དེ་ཡང་ནི་རྟགས་ཅན་མེ་དང་མི་རྟག་པ་དེ་ཆོས་ཅན་ལ་རྟོགས་པའི་བློའི་རྒྱུ་ཡིན་ནོ། ། དེ་ལྟར་ན་དངོས་པོ་ཡོད་པས་བསྒྲུབ་པའི་རྟགས་ནི་འབྲས་བུ་དང་རང་བཞིན་རྟགས་གཉིས་ཁོ་ནའོ། ། གཉིས་པ་ལ་དགུའི་དང་པོ་དགག་པ་མི་དམིགས་པ་ལས་འགྲུབ་པ་ནི། དངོས་སུ་མ་དམིགས་པ་རྟགས་སུ་བཀོད་པར་མ་ཟད་དགག་པའི་དོན་དང་ཐ་སྙད་ཉིད་ནི་སྒྲུབ་པར་བྱེད་པའི་རྟགས་ཐམས་ཅད་དུའང་དགག་བྱའི་ཆོས་ཀྱི་འབྲེལ་ཟླའམ་ཆོས་རང་ཉིད་མི་དམིགས་པ་ལས་དགག་བྱའི་ཆོས་མེད་པའི་དགག་པ་གྲུབ་པ་ཡིན་ནོ། ། ཅི་སྟེ་ཞེ་ན། དོན་དེ་དམིགས་པའི་ཚད་མ་ལས་དོན་དེ་ཡོད་པ་ཉིད་དུ་གྲུབ་པ་ཡིན་ནོ་ཞེས་སྨྲ་བ་རྣམས་ཀྱིས་དོན་གྱིས་དོན་དེ་དམིགས་སུ་རུང་བ་ལས་དམིགས་པའི་ཚད་མ་བཟློག་པ་ཉིད་ལས་དོན་མེད་པ་ཉིད་འགྲུབ་པ་ཡིན་པའི་ཕྱིར་རོ། ། གཉིས་པ་འགལ་དམིགས་མི་དམིགས་པ་ཉིད་ཡིན་པ་ནི། ངེས་པར་མི་དམིགས་པ་ལས་དགག་པ་འགྲུབ་པ་མིན་ཏེ། དགག་བྱའི་ཆོས་སམ་དེའི་རྒྱུ་དང་འགལ་བ་དམིགས་པའི་སྦྱོར་བ་མཐོང་བའི་ཕྱིར་ཞེ་ན།

གཞི་འགར་གྲང་རེག་དགག་པ་སྒྲུབ་པར་བྱེད་པ་ལ་དེ་དག་རང་བཞིན་འགལ་བ་དམིགས་པའམ་གྲངས་ནས་བ་སྤུ་ལངས་པ་མེད་པར་བསྒྲུབ་པ་སྤུང་ལོང་དེའི་རྒྱུ་གྲང་རེག་དང་འགལ་བའི་ཆོས་མི་དམིགས་པ་རྟགས་སུ་བརྗོད་པར་མཐོང་བ་གང་ཡིན་པ་དེའང་དགག་བྱའི་དེའི་ཡུལ་ཅན་གྱི་ཚད་མ་ཉིད་མེད་པ་ལ་བརྟེན་ནས་དོན་གྱིས་མི་དམིགས་པ་འཕེན་པར་བྱེད་པས་མི་དམིགས་པ་ཉིད་རྟགས་སུ་སྦྱར་བ་ཡིན་ནོ། ། དེ་གང་ལས་ཤེ་ན་མ་དམིགས་པ་ལས་བརྟེན་པ་ལས་གཞན་དུ་གྲང་རེག་མེད་པར་སྒྲུབ་པའི་རྟགས་མེ་ཡོད་པ་ཆོས་ཅན། རང་གྲུབ་པའི་གཞི་ལ་གཞན་གྲང་རེག་དང་སྤུ་ལོང་མེད་པ་དེ་ནི་གང་ལས་རྟོགས་ཏེ་མི་རྟོགས་པར་ཐལ། གྲང་རེག་དང་སྤུ་ལོང་མ་དམིགས་པ་མིན་པའི་མེའི་དངོས་པོ་ཡིན་པ་གཅིག་ཡོད་པ་རྟགས་སུ་བརྗོད་པའི་ཕྱིར། མ་ངེས་ཏེ། མེ་གྲང་རེག་དང་འགལ་བའི་ཕྱིར། མེས་གྲང་རེག་མེད་པ་རྟོགས་ཀྱི་འགལ་བ་མེད་པ་གཞན་ཡོད་པ་ལས་གཞན་མེད་པར་རྟོགས་པ་མིན་ནོ་ཞེ་ན། གྲང་རེག་དང་མེ་འགལ་བ་དེ་ཉིད་ཀྱང་ཚད་མ་ཅིས་གྲུབ་ཅེས་དྲིས་པས། གལ་ཏེ་ཚ་གྲང་གཉིས་འགལ་ཏེ་ཡུལ་གཅིག་ཏུ་ལྷན་ཅིག་མི་གནས་པའི་ཕྱིར་ཞེ་ན། ལྷན་ཅིག་མི་གནས་པ་དེའང་ཚད་མ་གང་ལས་གྲུབ་པར་འདོད། འདི་ལ་དྲི་རྒྱུ་ཅི་ཡོད།
གལ་ཏེ་རྒྱུ་མ་གཏུགས་པར་འབྱུང་བ་ཅན་སྣང་བར་རུང་བའི་གྲང་རེག་ཡོད་པ་ན་མེ་ཉེ་བར་དམིགས་པའི་སྟོབས་ཀྱིས་གྲང་རེག་མཐོང་བ་མེད་པའི་ཕྱིར་ཞེ་ན། དེ་ནི་ཚད་ཉིད་མིན་ཞེས་པས་ཁྱེད་ཀྱིས་འགལ་བའི་སྒྲུབ་བྱེད་དུ་སྨྲས་པའི་སྣང་བ་མཐོང་བ་མེད་པ་དེ་ནི་ཚད་མས་དམིགས་པ་ཉིད་མིན་པ་སྟེ་མ་དམིགས་པ་ཞེས་བྱ་བ་དེ་ཉིད་ཡིན་ལ། དེ་ངེད་ཀྱིས་དྲང་པོར་བརྗོད་པ་ཡིན་ན་ཁྱེད་ཅག་ལ་ཚིག་རྩུབ་པོར་སྣང་བས་མིང་ལ་སྡང་བར་ཟད་ཀྱི་མིང་གཞན་གྱི་སྒོ་ནས་མི་དམིགས་པ་བསྟན་པས་དོན་ལ་ཁྱད་མེད་དོ། ། གསུམ་པ་མ་དམིགས་ལས་གཞན་མེད་མི་གྲུབ་པ་ནི། མི་དམིགས་པ་མ་རྟོགས་པ་དགག་པ་སྒྲུབ་བྱེད་མེད་པ་དེའི་ཕྱིར་སྒྲུབ་པའི་སྒོ་ནས་ཀྱང་མི་དམིགས་པ་བརྗོད་ཅིང་མི་དམིགས་པ་རང་གི་སྒྲས་ཀྱང་མི་དམིགས་པ་བརྗོད་པ་རང་བཞིན་དང་ཁྱབ་བྱེད་མི་དམིགས་པ་དེ་ཉིད་ཆོས་ཅན། མི་དམིགས་པའི་སྒོ་ནས་མེད་པ་དང་དེའི་ཐ་སྙད་ཅི་རིགས་པ་ཆོས་ཅན་ལ་སྒྲུབ་བྱེད་ཡིན་ཏེ། དགག་རྟགས་ཡང་དག་ཡིན་པའི་ཕྱིར། རྒོལ་བ་གང་གིས་དགག་པ་སྒྲུབ་པ་ལ་མི་དམིགས་པ་དེ་ཚད་མ་མིན་པར་འདོད་པ་དེ་ཡིས་ཆོས་ཅན་རྣམ་པ་ཀུན་ཏུ་སྟེ་འགའ་ཞིག་གི་ཚེ་ཡང་དགག་པའི་གཏན་ཚིགས་བརྗོད་བྱ་མིན་པར་ཐལ། མི་དམིགས་པ་དགག་པ་སྒྲུབ་བྱེད་དུ་མི་རུང་ལ་དེ་ལས་གཞན་པའི་དགག་རྟགས་མེད་པའི་ཕྱིར་རོ། ། བཞི་པ་མི་དམིགས་པ་ལས་སྒྲུབ་བྱེད་ཡིན་པ་ནི་རང་བཞིན་འགལ་དམིགས་སོགས་ཀྱང་དོན་གྱིས་མ་དམིགས་པ་སྦྱར་བ་ཡིན་ནོ་ཞེས་བསྟན་པ་དེས་ནི་གྲང་རེག་དེ་དང་འགལ་བའི་དོན་གྱི་མེའི་འབྲས་བུ་དམིགས་པའི་སྦྱོར་བ་ཡང་དགག་བྱ་མི་དམིགས་པའི་སྒོ་ནས་དགག་པ་གོ་བྱེད་དུ་བཤད་པ་ཡིན་ནོ། །
འབྲས་བུ་མ་དམིགས་པ་ལ་སོགས་པ་མི་དམིགས་པའི་སྦྱོར་བ་ཀུན་ལ་སྦྱོར་བའི་འགོད་ཚུལ་འགའ་ཞིག་གི་སྒོ་ནས་ཐ་དད་པ་ཉིད་ཡིན་གྱི་དགག་བྱ་མ་དམིགས་པ་འཕེན་པའི་དོན་ལ་ཐ་དད་མེད་དེ། རང་བཞིན་འགལ་བ་དང་འགལ་བའི་འབྲས་དམིགས་སོགས་དམིགས་པ་རྟགས་སུ་བཀོད་ཀྱང་བརྒྱུད་པ་ལས་མི་དམིགས་པ་འཕེན་པའི་སྒོ་ནས་དགག་པ་གོ་བར་བྱེད་པའི་ཕྱིར་རོ། ། ལྔ་པ་འགལ་བ་མིན་པ་གོ་བྱེད་མིན་པ་ནི། འགལ་བ་བརྗོད་པ་མེད་པ་དང་། ། དེ་ཡང་ཐབས་བཅས་སྒྲིབ་མེད་པར། ། ཞེས་པས་དགག་བྱའི་ཆོས་དང་ལྷན་ཅིག་མི་གནས་པ་དང་ཕན་ཚུན་སྤངས་པའི་འགལ་བ་རྣམ་པ་གཉིས་མེད་པ་རྟགས་སུ་བརྗོད་པ་དང་། དགག་བྱའི་རང་བཞིན་དེ་ཡང་ཡོད་ན་བསྒྲིབས་པ་མེད་པར་སྣང་དུ་རུང་བའི་མི་དམིགས་པ་མ་བཀོད་པ་དང་། དགག་བྱ་རང་ཉིད་ཡོད་ན་སྣང་དུ་མི་རུང་ཡང་དེའི་རྒྱུ་དང་ཁྱབ་བྱེད་དང་དངོས་འབྲས་ཡོད་ན་སྣང་རུང་མ་དམིགས་པའི་ཐབས་དང་བཅས་པ་རྟགས་སུ་བརྗོད་པ་མེད་པར་དགག་པ་སྒྲུབ་པ་ལ་ཚད་མ་སྟེ་རྟགས་སུ་སྨྲ་བ་གང་ཡིན་དེ་རིགས་པའི་རྗེས་སུ་འབྲང་བ་ཅན་མིན་ཏེ། རིགས་པ་དང་འགལ་བར་སྨྲ་བའི་ཕྱིར་ཏེ་དེས་སྨྲས་པའི་རྟགས་དེའང་ཡང་དག་མིན་ཏེ་འཁྲུལ་པའི་ཕྱིར། ཅི་འདྲ་བར་ཞེ་ན།
བརྗོད་པར་འདོད་པའི་སྐྱེས་བུ་ལ་ལ་ཞིག་ཆོས་ཅན། ཀུན་མཁྱེན་མིན་པ་དང་འཇིག་རྟེན་གཞན་ཕ་རོལ་དང་ལྷ་དང་མཐོ་རིས་སོགས་མེད་དེ། སྨྲ་བའི་ཕྱིར་དང་། ལ་སོགས་པས་སྐྱེས་བུ་ཉིད་དང་། དབང་སོགས་དང་ལྡན་པའི་ཕྱིར། དགྲ་བཅོམ་དུ་འདོད་པའི་སྐྱེས་བུ་བཞིན་ཞེས་སྒྲུབ་བྱེད་དུ་བཀོད་པ་བཞིན་ནོ། ། རྟགས་དེ་དག་མ་ངེས་པ་ཡིན་ཏེ། དགག་བྱའི་ཆོས་དབང་པོ་ལས་འདས་པ་སྟེ་བསྐལ་པའི་དོན་ཀུན་མཁྱེན་དང་ཕ་རོལ་སོགས་རྣམས་དང་ལྷན་ཅིག་འགལ་བ་རྣམ་པ་གཉིས་གྲུབ་པ་མེད་པའི་ཕྱིར་རོ། ། དེའང་གལ་ཏེ་སྨྲ་བ་པོ་ཆོས་ཅན། གནོད་བྱ་གནོད་བྱེད་ངོ་བོ་གང་དེ་ཀུན་མཁྱེན་དང་འགལ་བ་མེད་དེ།
འདི་ཡང་ཡིན་ཀུན་རིག་པ་ཡང་ཡིན་པའི་གཞི་གཅིག་ལ་ཐུན་པ་ཡོད་པའི་ཕྱིར་ནའོ། ། གལ་ཏེ་འགལ་བ་མེད་ཀྱང་སྐྱེས་བུ་གང་ལ་ཀུན་མཁྱེན་པ་དེ་འདྲ་བའི་སྐྱེས་བུ་ཤེས་པས་མི་དམིགས་པའི་ཕྱིར་ཡོད་པ་མིན་ནོ་ཞེ་ན། དེ་འདྲའི་མི་དམིགས་པ་དེ་ཉིད་སྐྱེས་བུ་ཕུལ་བྱུང་འགོག་པ་ལ་སྒྲུབ་བྱེད་ཡིན་པར་བརྗོད་ན་སྨྲ་བ་སོགས་རང་བླུན་པོར་སྟོན་པའི་སྒྲུབ་བྱེད་ཉེ་བར་བཀོད་པས་ཅི་ཞིག་བྱ། འདི་ལྟར་དགག་བྱ་ཡོད་ཀྱང་མི་སྣང་གི་ཀུན་མཁྱེན་མི་དམིགས་པ་ནི། དེ་ལྟ་བུ་ཆོས་ཅན། དགག་པ་གོ་བར་བྱེད་ནུས་པ་མིན་ཏེ། ངེས་བྱེད་མིན་པ་སྟེ་ཐེ་ཚོམ་ཟ་བའི་མ་ངེས་པ་ཡིན་པའི་ཕྱིར། ཞེས་སྔར་བསྟན་བཅོས་སྐབས་དང་ཞེས་སོགས་སུ་རབ་ཏུ་བརྗོད་ཟིན་ཏོ། ། དེས་ན་ཐ་མལ་པ་ཆོས་ཅན། དེའི་དངོས་པོ་སྟོབས་ཞུགས་ཀྱི་ཚད་མས་ཀུན་མཁྱེན་ལ་སོགས་པ་ཤིན་ཏུ་ལྐོག་གྱུར་གྱི་དོན་རྣམས་ལ་ཡོད་མེད་གང་དུའང་ངེས་པ་ཡོད་པ་མ་ཡིན་པར་ཐལ།
ཀུན་མཁྱེན་སོགས་ཡོད་ཀྱང་དབང་པོ་ལས་འདས་པ་དེའི་ཕྱིར། དེས་ན་ཀུན་མཁྱེན་དང་མི་འགལ་བའི་སྨྲ་བ་སོགས་ཀུན་མཁྱེན་མེད་པར་བསྒྲུབ་བྱེད་མིན་གྱི་དགག་བྱ་དང་འགལ་བས་དགག་བྱ་མེད་པར་བསྒྲུབ་པར་བྱེད་པ་ཡིན་ནོ། ། དྲུག་པ་འགལ་བ་རྟགས་སུ་སྦྱོར་བའི་དཔེ་ནི་དགག་བྱ་དང་འགལ་བ་དེ་ལས་དགག་བྱ་འགའ་ཞིག་འགོག་པ་ལ་རྟགས་སུ་སྦྱོར་བར་བྱེད་པ་ན་དགག་བྱའི་ཆོས་དང་ནི་ངོ་བོ་ཐ་དད་ལ་སྦྱོར་བར་བྱེད་དམ། གལ་ཏེ་འགལ་བ་དག་ཀྱང་གཅིག་ལ་ཡོད་པ་མིན་ན་དགག་བྱ་ལས་ཐ་དད་མེད་ཀྱང་རབ་ཏུ་སྦྱོར་བར་བྱེད་ཅེ་ན། དཔེར་ན་འདི་ན་ཁ་བའི་རེག་པ་མེད་པར་བསྒྲུབ་པ་ལ་མེ་ཡོད་པའི་ཕྱིར་ཞེས་པ་ལྟ་བུ་ངོ་བོ་ཐ་དད་ལ་སྦྱོར་བ་དང་། འགལ་བ་དག་ཆོས་གཅིག་ལ་མེད་ཀྱང་གྲངས་ཅན་གྱི་ཐ་དད་མེད་པ་ངོ་བོ་གཅིག་ཏུ་རྟོག་པའི་ངོར་ཞོ་ཆོས་ཅན། ད་ལྟའི་གནས་སྐབས་བཞིན་དུ་སྔར་ནས་ཡོད་པ་ཞིག་སྐྱེ་བ་མིན་ཏེ། སྔར་མེད་ཀྱི་ཁྱད་པར་ཅན་དུ་དབང་པོའི་ཡུལ་དུ་སྐྱེ་བའི་ཕྱིར་ཞེས་སྔར་ནས་ཡོད་པ་ལ་སྔར་མེད་སྐྱེ་བ་གནོད་བྱེད་དུ་བརྗོད་པ་བཞིན་ནོ། ། བདུན་པ་འབྲེལ་ཟླ་བཀག་པའང་གོ་བྱེད་ཡིན་པ་ནི། སྔར་དངོས་གང་ཇི་ལྟ་བུར་གྱུར་པ་ཞེས་པའི་ཚུལ་གྱིས་རྒྱུ་དང་ཁྱབ་བྱེད་ཀྱི་དངོས་པོ་རྣམས་སྒྲུབ་པ་ལ་འབྲས་བུ་དང་ཁྱབ་བྱའི་དངོས་པོ་ཉིད་ནི་བསྒྲུབ་བྱེད་དུ་འདོད་པ་ཡིན་པ་དེ་བཞིན་དུ་རྒྱུ་དང་ཁྱབ་བྱེད་ཀྱི་དངོས་པོ་རྣམས་རང་ཉིད་ལྡོག་པ་སྟེ་མེད་པས་འབྲས་བུ་དང་ཁྱབ་བྱའི་དངོས་པོ་ཉིད་ལྡོག་པ་སྟེ་མེད་པ་གོ་བར་བྱེད་པ་ཡིན་ནོ། །
སྒྲུབ་པའམ་འགོག་པ་གང་བྱེད་ཀྱང་འབྲེལ་པ་ཅན་གྱི་དངོས་པོ་བསྒྲུབས་པའི་བཀག་པ་ལས་ཡིན་ནོ་ཞེས་བསྟན་པ་དེས་ན་རྟོག་པས་སྦྱར་བ་སྟེ་སྒྲོ་བཏགས་པའི་ཕྱོགས་ཆོས་དང་མཐུན་པའི་ཕྱོགས་དག་ལས་གང་རུང་ཉིད་ཡིན་པ་དང་སོགས་པས་ཁས་བླངས་པ་དང་ལུང་གིས་གྲུབ་པ་ཆོས་ཅན་སྒྲ་ལ་མི་རྟག་པ་འགོག་པའམ་རྟག་པ་བསྒྲུབ་པར་བྱེད་པའི་རྟགས་སུ་དངོས་པོ་ལ་གནས་པ་བསལ་བ་ཡིན་ཏེ། རྟོག་པ་རང་དགའ་བས་བཏགས་པས་འདོད་པའི་དབང་གིས་ཅི་ཡང་རུང་བ་ལ་སྲིད་པའི་ཕྱིར་རོ། ། དེ་བཞིན་དངོས་རྣམས་རང་ལྡོག་པ། ། ཞེས་བཤད་པ་དེ་ལའང་ཁྱབ་པ་བྱེད་པའི་ཆོས་རྒྱུ་དང་ཁྱབ་བྱེད་མ་དམིགས་པ་ནི་འབྲས་བུ་དང་ཁྱབ་བྱ་ལྡོག་པའི་གོ་བྱེད་དུ་འདོད་པ་ཡིན་ནོ། ། གང་གི་ཚེ་ཞེ་ན། གལ་ཏེ་རྣམ་པ་འགའ་ཞིག་གིས་ཁྱབ་བྱེད་མེད་ན་ཁྱབ་བྱ་མེད་པ་ལས་ལྡོག་པ་ཁྱབ་བྱེད་མེ་ཤིང་མེད་ཀྱང་ཁྱབ་བྱ་དུ་བ་དང་ཤ་པ་ཡོད་སྲིད་པ་ལ་གནོད་པ་ཅན་གྱི་ཚད་མ་འཇུག་པའི་སྒོ་ནས་བཟློག་འབྲེལ་ངེས་ཤིང་འབྲེལ་ཡུལ་རྒྱུ་དང་ཁྱབ་བྱེད་རང་གི་བདག་ཉིད་ལྡོག་པ་སྟེ་མེད་པར་ནི་ཡོངས་སུ་བཅད་པ་སྟེ་ངེས་པར་གྱུར་པ་ན། དེའི་ཚེ་འབྲས་བུ་དང་ཁྱབ་བྱ་བཟློག་པ་གོ་བྱེད་དུ་འགྱུར་བའོ། ། བརྒྱད་པ་མི་དམིགས་པ་ལས་ཐ་སྙད་འགྲུབ་པ་ནི། གཞི་འགའ་ཞིག་ཏུ་བུམ་པ་མེད་པར་སྒྲུབ་པ་ལ་ནི་སྣང་རུང་བུམ་པ་དེ་ཉིད་ཀྱིས་དམིགས་བྱེད་ཚད་མ་མེད་པ་རྟགས་སུ་བརྗོད་པའི་རང་བཞིན་མི་དམིགས་པའི་མིང་ཅན་གང་ཡིན་དེ་ནི་ཆོས་ཅན། ཡུལ་རྟོགས་ཀྱང་ཡུལ་ཅན་ཐ་སྙད་ལ་ཤིན་ཏུ་རྨོངས་པའི་དོན་དུ་བརྗོད་པ་ཡིན་ཏེ།
གནག་རྫི་མོའི་བར་ལ་གྲགས་ཟིན་པའི་བུམ་མེད་ཀྱི་ཐ་སྙད་སྒྲུབ་པར་བྱེད་པའི་ཕྱིར་རོ། ། དགུ་པ་དེ་དག་ཉིད་ཀྱི་མཇུག་བསྡུ་བཤད་པ་ནི། ཇི་སྐད་བཤད་པའི་རྒྱུ་ཁྱབ་བྱེད་རང་བཞིན་མི་དམིགས་པའི་རྟགས་ནི་ཆོས་ཅན། མ་དམིགས་པ་འདི་ཙམ་ཞིག་ཏུ་ངེས་ཏེ། མེད་པ་དང་དེའི་ཐ་སྙད་ཅི་རིགས་པར་ཆོས་ཅན་ལ་ངེས་པའི་འབྲས་བུ་ཅན་ཏེ་ཤེས་བྱེད་ཀྱི་རྒྱུ་ཡིན་པའི་ཕྱིར་རོ། ། མི་དམིགས་པ་ངེས་བྱེད་ཡིན་པ་དེའང་གང་གི་ཚེ་ཞེ་ན། ཡོད་ན་སྣང་དུ་རུང་བར་འདོད་པའི་རྒྱུ་མེའམ་རང་བཞིན་བུམ་པ་དང་ཤིང་སྣང་བ་མེད་པར་གྱུར་པ་ནའོ། ། གསུམ་པ་རྣལ་མ་ལ་སྦྱར་བ་ལ་གཉིས་ཀྱི་དང་པོ་ཚད་མ་གསུམ་པ་མིན་ཚུལ་བཤད་པ་ནི། ཅི་སྟེ་ཁ་དོག་སྤྱི་ལ་རང་མཚན་དུ་ཞེན་པས་ཁ་དོག་རང་མཚན་མི་རྟག་པར་གྲུབ་བོ་ཞེས་སྔར་བཤད་པ་གང་གི་ཚེ་དེ་ལྟར་བཞེད་པ་ཡིན་ཞེ་ན། རྟགས་ལས་ཁ་དོག་མི་རྟག་པར་རྟོགས་པའི་རྗེས་སུ་དཔག་པ་ཆོས་ཅན།
དེས་ཁ་དོག་ལ་སོགས་མི་རྟག་པར་ཞེན་ནས་འཛིན་པ་ལ་ནི་ཁ་དོག་རང་མཚན་མི་རྟག་པར་འགྲུབ་སྟེ། ཁ་དོག་གི་སྤྱི་ལ་མི་རྟག་པའི་སྦྱར་ནས་འཛིན་པའི་ཚུལ་འདིར་འདོད་པ་ཡིན་པའི་ཕྱིར། དེ་ལས་གཞན་དུ་ཁ་དོག་རྒྱུན་འགག་ཀ་མ་མངོན་སུམ་གྱིས་མཐོང་བའི་རྗེས་ཁ་དོག་མི་རྟག་པའོ་ཞེས་པ་ཆོས་ཅན། ཚད་མ་གསུམ་པ་ལྟ་ཞོག་ཚད་མ་ཉིད་དུ་འདོད་པར་རིགས་པ་མ་ཡིན་ཏེ། ཚད་མ་སྔ་མས་བཟུང་ཟིན་པའི་དོན་དྲན་པའི་ཚུལ་གྱིས་འཛིན་པའི་ཕྱིར། དེས་ན་དེ་ལ་ཁ་དོག་རང་མཚན་མི་རྟག་པ་གྲུབ་པ་ཡིན་ནོ། ། གཉིས་པ་མི་རྟག་ཇི་ལྟར་རྟོགས་པའི་ཚུལ་ལ་གཉིས། རང་ལུས་གཞག གཞན་ལུགས་དགག་པའོ། ། དང་པོ་ལ་བཞིའི་དང་པོ་མི་རྟག་མངོན་སུམ་ཉིད་ཀྱིས་གྲུབ་པ་ནི།
བཟུང་འཛིན་པའི་ངེས་པ་ཡང་ཅི་ཞེ་ན། ངེས་ཤེས་དེའི་དྲན་ཡུལ་གྱི་ཁ་དོག་མི་རྟག་པ་དེ་ཡང་ཆོས་ཅན། ཁ་དོག་འཛིན་པའི་དབང་པོའི་མངོན་སུམ་ལས་སྔར་རྟོགས་པར་གྲུབ་སྟེ། ཁ་དོག་འཛིན་པའི་དབང་ཤེས་ཀྱི་ཡུལ་གྱི་ཁ་དོག་གི་དངོས་པོ་ལས་རྫས་གཞན་དུ་མེད་པ་སྟེ་གྲུབ་སྡེ་གཅིག་པའི་རྫས་ཡིན་པའི་ཕྱིར། དེ་དེ་ལས་དོན་གཞན་དུ་མི་འཐད་པར་བསྟན་ཟིན་པ་དེའི་ཕྱིར་ཁ་དོག་དང་དེའི་མི་རྟག་པ་ཉིད་བརྗོད་པའི་ཆོས་ཅན་དང་ཆོས་བརྗོད་ཀྱི་སྒྲ་ཆོས་ཅན། དེས་ཁ་དོག་མི་རྟག་པ་རང་མཚན་དུ་མ་སྟེ་ཐ་དད་དུ་གྲུབ་པའི་དངོས་པོ་དེ་བརྗོད་བྱ་མིན་ཏེ། ཁ་དོག་མི་རྟག་པ་དོན་རྟག་པ་དོན་གཅིག་ལའང་ལྡོག་པ་ཐ་དད་དུ་རྟོག་པས་བསྐྱེད་པ་སྟེ་སྒྲོ་བཏགས་པའི་ལྡོག་པའི་ཆོས་ཐ་དད་པ་དེ་བརྗོད་བྱ་ཡིན་པའི་ཕྱིར་རོ། ། དེས་ན་ཁ་དོག་མཐོང་བའི་མངོན་སུམ་ཆོས་ཅན། ཁ་དོག་གི་བདག་ཉིད་དུ་གྱུར་པའི་སྤྱི་སྟེ་ཁ་དོག་གི་མི་རྟག་པ་དེ་ཉིད་ནི་གྲུབ་པ་ཡིན། སྤྱི་མི་རྟག་པ་དེའི་རྟེན་ཁ་དོག་ནི་མངོན་སུམ་དུ་གྲུབ་པའི་ཕྱིར་ནའོ། །
གཉིས་པ་འཁྲུལ་ན་རྗེས་དཔག་འཇུག་པའི་ཚུལ་ནི། ཅི་སྟེ་ཁ་དོག་མི་རྟག་པ་དེ་མངོན་སུམ་གྱིས་ངེས་པ་འདྲེན་པའི་ཚུལ་གྱིས་མ་གྲུབ་པ་དེའི་ཚེ་ན་ཁ་དོག་ཆོས་ཅན། རྟག་པར་སྒྲོ་འདོགས་པ་གཅོད་པའི་དོན་དུ་དེའི་མི་རྟག་པ་དེ་ལྟར་རབ་ཏུ་གྲུབ་པ་སྟེ་ཤེས་པའི་ཕྱིར་རྗེས་དཔག་འཇུག་པ་ཡིན་ཏེ། དེ་མི་རྟག་པར་རྟགས་ཀྱིས་བསྒྲུབ་དགོས་པའི་ཕྱིར། དེའི་ཕྱིར་ཁ་དོག་རྒྱུན་མི་འཆད་པའི་དུས་ལ་ལར་མངོན་སུམ་གྱིས་མི་རྟག་པར་གྲུབ་པའི་ཁ་དོག་ལའང་ཆོས་ཅན། སྐད་ཅིག་ཐ་དད་པ་ངེས་པའི་སྒོ་ནས་མཐོང་བ་མེད་ཅིང་ཡོངས་སུ་མི་ངེས་པ་སྲིད་དེ། འཁྲུལ་ཕྱིར་ཏེ་འཁྲུལ་རྒྱུས་ཟིན་པ་ལ་བརྟེན་ནས་སྔར་གྱི་དེ་ཉིད་འདིའོ་ཞེས་རྟག་པར་ཞེན་ཅིང་སྒྲོ་འདོགས་པའི་ཕྱིར། རྒྱུ་གང་ལས་འཁྲུལ་ཞེ་ན། ཁ་དོག་གི་སྐད་ཅིག་འདྲ་བ་གཞན་ཕྱི་མ་ནི་བར་མ་ཆད་དུ་འབྱུང་བ་ཡོད་པའི་ཕྱིར་འཁྲུལ་ལོ། ། ཅི་འདྲ་བར་ཞེ་ན།
ཟློས་གར་མཁན་གྱིས་རྩེད་མོའི་དོན་དུ་བྱས་པའི་སྒོ་གཉིས་དག་གི་གཟུགས་ཐ་དད་དུ་མཐོང་ཡང་ཤིན་ཏུ་མྱུར་བ་སོགས་འཁྲུལ་པའི་རྒྱུ་མཚན་གྱིས་ལྟ་བ་པོས་ཐ་དད་མེད་པར་ཞེན་པས་ཐ་དད་དུ་མ་ངེས་པ་བཞིན་ནོ། ། གསུམ་པ་མཐོང་ཡང་ངེས་མ་ངེས་ཀྱི་ཁྱད་ནི། བཟུང་བ་བཞིན་ངེས་པ་དེ་ཡང་གང་ལས་ཞེ་ན། འདི་ལྟར་ཁ་དོག་མི་རྟག་པ་དེ་ལྟར་བསྒྲུབ་པའི་རྟགས་ལ་ལྟོས་པ་མེད་པར་ཐ་ན་བྱིས་པའི་བར་གྱི་སྐྱེ་བོས་མར་མེ་དང་གློག་ལ་སོགས་ཀྱི་སྐད་ཅིག་མའི་འཇིག་པ་མངོན་སུམ་གྱིས་མཐོང་བ་ཆོས་ཅན། མི་རྟག་པ་ངེས་པས་ཡོངས་སུ་གཅོད་པ་ཉིད་དེ། མི་རྟག་པར་ངེས་པས་རྟོགས་པའི་མཐུན་རྐྱེན་ཚང་ལ་འགལ་རྐྱེན་འདྲ་བ་གཞན་ཕྱིས་འབྱུང་བ་དང་ནི་འབྲེལ་པ་མེད་པའི་འཇིག་པ་མཐོང་བའི་ཕྱིར། དེས་ན་འདྲ་བ་གཞན་འབྱུང་བས་ངེས་པ་ཡིན་ནོ། ། གང་གཟུང་ཡང་མ་ངེས་པ་ཇི་ལྟར་ཞེ་ན། དུག་ཆོས་ཅན། དེས་འཆི་བའི་ནུས་པ་ནི་དེའི་དངོས་པོ་འཛིན་པའི་མངོན་སུམ་གྱིས་མཐོང་སྟེ།
དེས་འཆི་བའི་ནུས་པ་དེའི་དངོས་པོའི་རང་བཞིན་དུ་གྱུར་པའི་ཕྱིར། དེ་ལྟར་ཡིན་ཀྱང་ནུས་པ་དེ་ལ་རྨོངས་ནས་མ་ངེས་པར་འགྱུར་བ་སྲིད་དེ། དེའི་འབྲས་བུ་དེ་མ་ཐག་ཏུ་སྐྱེ་བ་མེད་པས་དེའི་འབྲས་བུ་འཆི་བར་བྱེད་པ་མཐོང་བ་མེད་པའི་ཕྱིར་དང་། འཆི་བའི་འབྲས་བུ་མི་བྱེད་པ་དང་ཆོས་འདྲ་བས་འཆི་བ་མི་བྱེད་པ་ལས་རྣམ་པར་འབྱེད་པའི་ཆོས་ངེས་བྱེད་ཀྱི་སྐྱེས་བུ་ལ་གསལ་བ་མེད་པའི་ཕྱིར་རོ། ། དེས་ན་ཁ་དོག་དང་དུག་ཆོས་ཅན། རྟག་པ་དང་འཆི་བའི་ནུས་མེད་དུ་རྨོངས་པ་དེ་ཉིད་བཟློག་པའི་ཆེད་དུ་ནི་རྗེས་སུ་དཔག་པ་བརྗོད་པ་ཡིན་ཏེ། དེ་མི་རྟག་པ་དང་ནུས་ལྡན་དུ་རྟགས་ཀྱིས་བསྒྲུབ་དགོས་པའི་ཕྱིར་རོ། ། འོན་ཀྱང་མ་རྨོངས་ཤིང་དབང་པོ་ལས་འདས་པའི་དོན་མཐོང་བའི་བློ་གྲོས་སྤངས་པ་ཆེན་པོ་ཅན་ཆོས་ཅན། དངོས་པོའི་ནུས་པའི་རྣམ་པ་ཐམས་ཅད་མཐོང་བ་ཙམ་གྱིས་ངེས་པར་བྱེད་དེ། འཁྲུལ་པས་སྒྲོ་འདོགས་པ་མེད་ཅིང་དངོས་པོ་མཐོང་བ་ཉིད་ཀྱི་རྒྱུ་མཚན་ལས་སོ། །
བཞི་པ་དེ་དག་གི་དོན་བསྡུས་ཏེ་བསྟན་པ་ནི། དེའི་ཕྱིར་རིགས་མཐུན་མི་མཐུན་ཐམས་ཅད་ལས་ནི་ལོག་པ་ཡི་རང་བཞིན་དོན་དམ་པར་ཐ་དད་མེད་པའི་དོན་ཁ་དོག་གི་དངོས་པོ་ཆོས་ཅན། དེ་ལོགས་ཐ་དད་ལས་ལོག་པ་ཤེས་པར་བྱ་བའི་ཕྱིར་དུ་ལྡོག་པ་ཐ་དད་པའི་རྒྱུ་མཚན་གྱི་བློ་དང་དེ་ལ་བརྟེན་ནས་ཇི་ལྟར་བརྡ་བཏགས་པར་བྱས་པའི་སྒྲ་ཐ་དད་པ་རྟེན་ཅན་ཏེ་ཡུལ་ཐ་དད་བཞིན་དུ་འཇུག་པར་འགྱུར་ཏེ། དོན་གཅིག་ཀྱང་ལྡོག་པ་དུ་མ་ཡོད་པའི་ཕྱིར། དེ་ཆོས་ཅན། དེ་ཡིས་ནི་གནས་སྐབས་འགའ་ཞིག་གི་ཚེ་ངོ་བོ་ཉིད་ཀྱིས་རང་གི་རྣམ་པ་མི་རྟག་སོགས་ཇི་ལྟར་གནས་པ་དང་ནི་རྗེས་སུ་མཐུན་པའི་ངེས་པའི་བློ་བསྐྱེད་པར་བྱེད་དེ། གནས་སྐབས་འགའ་ཞིག་གི་ཚེ་དེ་ལྟ་བུའི་བློ་བསྐྱེད་པའི་འགལ་རྐྱེན་འཁྲུལ་རྒྱུ་འདྲ་བ་གཞན་འབྱུང་མེད་ལ་མཐུན་རྐྱེན་གོམས་པ་སོགས་ཡོད་པའི་ཕྱིར་ནའོ། ། གཉིས་པ་ལ་གཉིས་ཀྱི་དང་པོ་ཞིག་པ་རྗེས་སུ་དཔག་པས་གྲུབ་པ་ནི། ཡང་ན་རང་གི་སྡེ་པ་བྱེ་བྲག་ཏུ་སྨྲ་བ་ཁ་ཅིག་ཞིག་ནས་མེད་པ་མི་རྟག་པ་ཡིན་པས་དངོས་པོའི་རང་བཞིན་མིན་ཞིང་། མངོན་སུམ་གྱིས་མ་གྲུབ་པར་འདོད་པས་དངོས་པོའི་སྐད་ཅིག་ཐ་མ་མཐོང་བའི་དུས་འདིར་ཡང་ཆོས་ཅན།
དངོས་པོ་ཞིག་པའི་མེད་དགག་དེ་རྗེས་དཔག་གིས་གྲུབ་པ་ཡིན་ཏེ། སྐད་ཅིག་ཐ་མ་དམིགས་སུ་རུང་བ་མི་དམིགས་པའི་རྟགས་ལས་འཇིག་པའི་མིང་ཅན་གྱིས་ཞིག་པ་གྲུབ་པ་ཡིན་པའི་ཕྱིར་རོ། ། དེ་ལྟར་ན་སྔར་བྱུང་གི་དངོས་པོ་སྣང་བར་གྱུར་པ་ལས་ཕྱིས་ཞིག་ནས་དམིགས་པ་མེད་པར་གྱུར་པ་ན་དངོས་པོ་དེ་མི་རྟག་ཅེས་ནི་བརྗོད་པ་ཡིན་ནོ། ། གཉིས་པ་རིགས་པ་ཅན་གྱི་འདོད་པ་དགག་པ་ལ་བཞིའི་དང་པོ་འདོད་པ་བརྗོད་དེ་དྲིས་ལན་དགག་པ་ནི། རིགས་པའམ་གསལ་བྱེད་གང་གི་ལུགས་ལྟར་ན་དངོས་པོ་མེད་པའི་མཚན་ཉིད་ཅན་གྱི་སྔ་ན་མེད་པ་དང་ཞིག་ནས་མེད་པ་མི་རྟག་པ་མིན་ཏེ། མེད་པ་ཡིན་པས་དེ་ལ་ལྟོས་ན་དངོས་པོ་འདིའི་མི་རྟག་པ་འདི་ཡིན་ནོ་ཞེས་པའི་ཐ་སྙད་ཐོབ་པ་མིན་པའི་ཕྱིར། དངོས་པོ་ཡོད་ཙམ་ཡང་མི་རྟག་པ་མིན་ཏེ། ནམ་མཁའ་ཡང་དེར་ཐལ་བའི་ཕྱིར་རོ། ། འོ་ན་ཅི་ཞེ་ན། སྔ་ན་མེད་པ་དང་ཞིག་ནས་མེད་པའི་མཐའ་གཉིས་ལ་འདིས་བར་དུ་ཆོད་པར་བྱེད་པ་འདི་ལྟའི་དངོས་པོ་ཡོད་པ་དེ་མི་རྟག་པ་ཡིན་པའམ།
མཐའ་གཉིས་ཀྱིས་ཁྱད་པར་དུ་བྱས་པ་དེ་ལྟ་བུར་གྱུར་པའི་ཡོད་པ་ཉིད་ཀྱི་སྤྱི་དང་འཕྲོད་པ་འདུ་བའི་འབྲེལ་པ་དེ་མི་རྟག་པ་བརྗོད་པའི་ངང་ཚུལ་ཅན་ཉིད་ཀྱི་སྒྲའི་བརྗོད་བྱ་ཡིན་པ་ལྟར་ན་དེ་སྐད་དུ་སྨྲ་བ་དེས་ཆོད་བྱ་མཐའ་གཉིས་པོ་དེ་དག་གང་ལ་བརྗོད་པ་ཡིན་ཞེས་འདྲི་བར་མཛད་དོ། ། འདི་ལ་དྲི་བྱ་ཅི་ཡོད་གལ་ཏེ་སྔ་ན་མེད་པ་དང་ཕྱིས་མེད་པ་གཉིས་པོ་མཐའ་ཡིན་ཞེ་ན། མཐའ་གཉིས་པོ་དེ་ཉིད་དངོས་པོའི་མི་རྟག་པ་རྒྱུ་མཚན་ཅིས་མ་ཡིན། གལ་ཏེ་དེ་གཉིས་དངོས་པོའི་མི་རྟག་པ་མིན་ཏེ། དངོས་པོ་ལས་རྫས་གཞན་དུ་མེད་པས་དངོས་པོའི་མི་རྟག་པ་འདི་ཡིན་ཞེས་ཐ་དད་པར་བརྗོད་པའི་དྲུག་པ་དང་སོགས་པས་རྣམ་དབྱེ་བདུན་པ་དང་ཆོས་དང་ཆོས་ཅན། བརྗོད་པའི་ཐ་སྙད་མི་རུང་བའི་ཕྱིར་ཞེ་ན། དངོས་པོར་ཡོད་པ་ཆོས་ཅན། སྔ་ན་མེད་པ་དང་ཞིག་ནས་མེད་པའི་དབུས་སུ་ཆོད་བྱེད་འདི་ཡིན་ནོ་ཞེས་མཐའ་གཉིས་དང་དེ་ལ་དྲུག་པ་ལ་སོགས་དེ་ཇི་ལྟར་སྦྱར་དུ་རུང་སྟེ་མི་རུང་བར་ཐལ། མཐའ་གཉིས་དེ་ལས་རྫས་ཐ་དད་དུ་མེད་པ་བཞིན་དུ་དེ་ཡང་མཐའ་གཉིས་ལས་རྫས་ཐ་དད་དུ་མེད་པར་ཁྱད་པར་མེད་པའི་ཕྱིར། གཞན་ཡང་ཡོད་པར་ཉིད་ཀྱི་སྤྱི་དང་འབྲེལ་པ་ཆོས་ཅན།
སྔ་ན་མེད་པ་དང་ཞིག་ནས་མེད་པའི་མཐའ་ཡིས་ཁྱད་པར་དུ་བྱས་པའི་མི་རྟག་པར་འགྱུར་བ་མིན་པར་ཐལ། རྟག་པའི་ཕྱིར་ཏེ། ཡོད་པ་ཉིད་རྟག་པས་དེའང་རྟག་པར་འགྱུར་བའི་ཕྱིར་རོ། ། གཉིས་པ་མཐའ་གཉིས་རྒྱུ་འབྲས་ཡིན་པ་དགག་པ་ནི། གལ་ཏེ་མེད་པ་གཉིས་མཐའ་མིན་གྱི་རྒྱུ་ནི་མཐའ་གཅིག་དང་། འབྲས་བུ་ནི་མཐའ་གཉིས་པ་ཡིན་པས་མཐའ་གཉིས་ཀྱིས་ཁྱད་པར་དུ་བྱས་པའོ་ཞེ་ན། དངོས་པོ་ཆོས་ཅན། དེ་ནི་རྒྱུ་འབྲས་སུ་གྱུར་པའི་མཐའ་དེ་ཡིས་དོན་དམ་པར་ཁྱད་པར་དུ་བྱས་པའི་ཐ་སྙད་རིགས་པ་མེད་པ་ཉིད་དུ་འགྱུར་ཏེ། སྔ་ན་མེད་པ་ཡང་དེ་དང་འབྲེལ་པ་མེད་པའི་ཕྱིར། རྟགས་ཁྱབ་ཁས་བླངས་ཏེ།
འདི་ལྟར་དངོས་པོའི་སྔ་ན་མེད་པ་མི་འདོད་པ་དེས་རྒྱུ་འབྲས་འདོད་པར་རིགས་པ་མིན་ཏེ། སྔར་མེད་དུ་བྱུང་བ་ནི་འབྲས་བུ་ཡིན་པ་ལས། སྔར་མེད་མིན་མི་སྐྱེ་ལ། མི་སྐྱེ་བ་ནི་འབྲས་བུ་མ་ཡིན་ཞིང་། འབྲས་བུ་ཡོད་པ་མིན་ན་རྒྱུ་མིན་པས་སོ། ། ཁྱད་པར་ཅན་དེ་ཞེས་བྱ་ཅན། ། དེ་དག་ཀྱང་དེ་ལ་གྲུབ་མིན། ། ཞེས་པས་དངོས་པོ་ཆོས་ཅན། འབྲས་བུ་ཡོད་པའི་སྒོ་ནས་བཞག་པའི་རྒྱུ་དང་སྔར་མེད་སྐྱེ་བའི་སྒོ་ནས་བཞག་པའི་འབྲས་བུ་དེ་དག་ཀྱང་འདི་ལ་གྲུབ་པ་མིན་པར་ཐལ། འབྲས་བུ་མེད་ཅིང་སྔར་མེད་མི་སྐྱེ་བའི་ཕྱིར་ཏེ།
རིགས་པ་ཅན་པ་དེ་ཡིས་ནི་དངོས་པོ་སྔ་ན་མེད་པ་འདོད་པ་མིན་པས་སོ། ། ཁྱབ་པ་ཡོད་རྒྱུ་འབྲས་གང་ལ་སྔ་ན་མེད་པའི་ཁྱད་པར་ཡོད་པ་ཅན་དེ་ལ་བརྟེན་ནས་རྒྱུ་དང་འབྲས་བུ་ཞེས་བྱ་བའི་ཐ་སྙད་ཐོབ་པ་ཅན་ཡིན་པས་སོ། ། གསུམ་པ་རྟག་ན་འབྲས་བུ་ཉིད་མ་ཡིན་པ་ནི། འོན་ཏེ་སྔར་མེད་བསྐྱེད་པར་བྱེད་པ་རྒྱུ་མིན་གྱི་ཡོད་པ་ཉིད་དང་ལྷན་ཅིག་འབྲས་བུའི་དོན་འཕྲོད་པ་འདུ་བའི་འབྲེལ་པའམ། ཡང་ན་རང་གི་རྒྱུ་དང་འབྲས་བུ་དེ་འབྲེལ་པ་འདུ་བ་དེས་བྱེད་པའི་ཕྱིར་ན་འདུ་བ་དེ་རྒྱུ་ཡིན་ཞེས་གྲག་ཅེས་པ་མ་རངས་པའོ། ། འོ་ན་ཡོད་པ་ཉིད་དེ་དང་འབྲེལ་པའམ། རྒྱུ་དང་འབྲེལ་པ་དེ་ཡང་ཆོས་ཅན། འདིས་འབྲས་བུ་བྱེད་པའང་གང་ཡིན་ཏེ་མིན་པར་ཐལ། རྟག་པའི་ཕྱིར་ཏེ་སྤྱི་དང་འབྲེལ་པ་གཉིས་ཀ་རྟག་ནའོ། ། ཅི་སྟེ་འབྲས་བུར་འདོད་པ་གང་ཞིག
རང་སྔར་མེད་པ་དེ་རྒྱུས་བྱེད་དོ་ཞེ་ན། དངོས་པོ་ཆོས་ཅན། རྒྱུས་བྱས་པའི་འབྲས་བུ་མིན་པར་ཐལ། སྔར་མེད་དུ་ལྡན་པ་སྟེ་གྲུབ་པ་མིན་པའི་ཕྱིར་ཏེ། དེ་དང་སྔ་ན་མེད་པ་ལ་ལྷན་ཅིག་འབྲེལ་པ་ཁས་ལེན་པ་མེད་པའི་ཕྱིར་རོ། ། འདོད་ན་དངོས་པོ་རལ་པོ་འདི་ཆོས་ཅན། རྟག་པར་འགྱུར་ཏེ་མི་རྟག་པ་མིན་པར་ཐལ། འབྲས་བུ་མིན་པ་དེའི་ཕྱིར་རོ། ། བཞི་པ་བཀག་པས་གྲུབ་པའི་དོན་བསྡུ་བ་ནི། དངོས་པོ་དང་དངོས་པའི་སྔ་ན་མེད་པ་འབྲེལ་པ་ཁས་མི་ལེན་ན་སྐྱོན་ཡོད་པ་དེའི་ཕྱིར་སྒྲ་གང་ལ་ཐ་དད་མེད་པའི་དོན་དུ་མངོན་པར་འདོད་པ་ཅན་དངོས་པོའི་སྔ་ན་མེད་པ་ཡོད་དོ་ཞེས་པ་དང་།
འང་གི་སྒྲས་ཐ་དད་པའི་དོན་དུ་འདོད་པ་རྗོད་བྱེད་ཀྱི་སྒྲ་ལའང་ཆོས་ཅན་དངོས་པོར་གྱུར་པའི་འབྲེལ་པ་རྟེན་མིན་གྱི་ཡུལ་ལྡོག་པའི་ཐ་སྙད་ཀྱི་རྟེན་ནམ་རྒྱུ་མཚན་ཅན་ཡིན་ནོ། ། ཡུལ་དོན་ཐ་དད་པ་མེད་ན་ཡང་རྟོག་པའི་བློས་ནི་དངོས་པོ་ཐ་དད་དུ་ཞེན་ཅིང་སྒྲོ་འདོགས་པས་བརྗོད་བྱ་ཐ་དད་པའི་ངང་ཚུལ་ཅན་ནི་ཡུལ་དུ་ཡོད་པའི་ཕྱིར་རོ། ། གཉིས་པ་ལ་གཉིས་ཀྱི་དང་པོ་ཁྱད་པར་རྟོགས་པའི་རྗེས་དཔག་མིན་པ་ནི། ཡང་ཡང་ངོ་ཤེས་པའང་མིན་ཞེས་པ་འཆད་པ་དང་། གཅིག་ལ་ཡང་། དུ་མ་ཉིད་ནི་འཇུག་པའི་ཕྱིར་ཏེ་ཞེས་པའི་ལན་བསྟན་པ་ནི་སྔར་ཁང་པ་མེ་རང་མཚན་མངོན་སུམ་གྱིས་མཐོང་ནས་སྒོ་རྒྱབ་ཏུ་སོང་བ་ན། ཨ་ཀ་རུའི་དུ་བའི་རྟགས་ལས་སྔར་གྱི་མེ་དེ་ཉིད་འདིའོ་ཞེས་ཁྱད་པར་རང་མཚན་ངོ་ཤེས་པའི་བློ་ཆོས་ཅན། ཚད་མ་མ་ཡིན་ཏེ། སྔ་ཕྱིའི་མེ་སྐད་ཅིག་སྔ་ཕྱི་སོ་སོ་ཐ་དད་ཡིན་པ་ལ་གཅིག་ཏུ་སྒྲོ་འདོགས་པའི་འཁྲུལ་ཤེས་ཡིན་པའི་ཕྱིར། འདོད་དེ།
སྔར་མཐོང་བའི་ཁྱད་པར་བཟུང་བ་མིན་གྱི་སྤྱི་འཛིན་པའོ་ཞེ་ན། དེ་ཆོས་ཅན། ཁྱད་པར་ཡུལ་དུ་བྱེད་པ་ཅན་གྱི་རྗེས་དཔག་ཉིད་ཀྱང་མིན་པར་ཐལ། སྔར་མཐོང་བ་དང་ཕྱིས་ཀྱི་མེ་ལ་མཚུངས་པའི་སྤྱི་དེ་འཛིན་པའི་ཕྱིར། གལ་ཏེ་དེ་མེའི་སྤྱི་འབའ་ཞིག་འཛིན་པའི་རྗེས་དཔག་མིན་ཏེ། རང་མཚན་སྤྱིའི་སྒོ་ནས་ཤེས་པའི་ཕྱིར་ཞེ་ན། དེ་ཆོས་ཅན། སྤྱི་འཛིན་པར་ཐལ། ཨ་ཀ་རུའི་དུ་བའི་རྟགས་ལས་མེའི་སྤྱི་ཉིད་ཀྱི་སྒོ་ནས་ཁྱད་པར་རྟོགས་པའི་ཕྱིར་རོ། ། གལ་ཏེ་དཔེར་མཚོན་པའི་སྔར་མཐོང་བའི་དོན་མེ་དེ་ཉིད་དཔེ་ཡིན་པའི་ཕྱིར་ན་དེ་སྤྱི་འཛིན་རྗེས་དཔག་མིན་ཏེ།
དེ་ཉིད་འདི་ཡིན་ཞེས་བསྟན་པའི་ཕྱིར། ཁྱབ་པ་ཡོད། རྗེས་དཔག་ལ་ནི་དཔེ་དོན་ཐ་དད་པས་ཁྱབ་པའི་ཕྱིར་ཞེ་ན། སྔར་གྱི་དེ་ཆོས་ཅན། ངོ་ཤེས་པའི་ཚེ་ན་ཚད་མས་གྲུབ་ཟིན་བྱེད་པ་མ་ཉམས་པར་ཐལ། ངོ་ཤེས་པའི་ཚད་མས་དུ་བའི་རྟགས་ལས་མེ་རྟོགས་པའི་དཔེ་སྐྱོན་མེད་ཉིད་ཡིན་པའི་ཕྱིར། འདོད་ན་དེ་ལ་ཁྱད་པར་ངོ་ཤེས་པའི་ཚད་མ་གཞན་གྱི་གཞལ་བས་ཅི་ཞིག་བྱ་སྟེ་དོན་མེད་པར་ཐལ་ལོ། ། གལ་ཏེ་སྔར་གྲུབ་ཀྱང་ཕྱིས་བར་ཆོད་པས་བརྗོད་པའི་ཕྱིར་ཕྱིས་རྟགས་ལ་ངོ་ཤེས་ཀྱིས་རྟོགས་པས་སྔར་གྱི་སྐྱོན་དེ་མེད་དེ་ཞེ་ན། དེ་ཆོས་ཅན། རྟགས་ལས་ངོ་ཤེས་ཀྱིས་རྟོགས་པའི་ཚེ་ན་དཔེ་སྐྱོན་མེད་མ་ཡིན་པར་ཐལ།
དེའི་ཚེ་བརྗོད་ནས་མ་གྲུབ་པ་དེ་ཉིད་ཀྱི་ཕྱིར་ནའོ། ། གཉིས་པ་ཡུལ་ལ་བརྟགས་ཏེ་དྲན་པར་བསྒྲུབ་པ་ནི། གལ་ཏེ་དེ་ལྟར་མཐོང་བ་ལ་སྔར་མཐོང་བ་དེའི་དངོས་པོའི་ཆོས་མ་རྟོགས་པ་དེ་ནི་ཕྱིས་ཁྱད་པར་མཐོང་བའི་ཚད་མས་སྔར་གྱི་དེ་འདིའོ་ཞེས་འགྲུབ་པ་ཡིན་ནོ། ། འོ་ན་སྔར་མཐོང་བའི་མངོན་སུམ་དང་། ཕྱིས་ཀྱི་ངོ་ཤེས་ཀྱི་ཡུལ་ཅིག་གམ་ཐ་དད། ཐ་དད་ན། ངོ་ཤེས་པའི་བློ་ཆོས་ཅན། ཕྱིན་ཅི་ལོག་ཏུ་འགྱུར་གྱི་ཚད་མ་མིན་པར་ཐལ། མེའི་སྐད་ཅིག་སྔ་ཕྱིའི་དངོས་པོ་གཞན་དང་གཞན་ལ་གཅིག་པ་དེ་ཉིད་དུ་སྒྲོ་འདོགས་པའི་ཞེན་པ་ཡིན་པའི་ཕྱིར། ཅི་སྟེ་གཅིག་གོ་ཞེ་ན།
དེ་ཆོས་ཅན། རང་ཡུལ་སྔར་མ་རྟོགས་པའི་ཚད་མ་ཉིད་མིན་པར་ཐལ། རང་གི་སྣང་ཡུལ་དེ་ཚད་མ་སྔ་མས་གྲུབ་ཟིན་བྱེད་པ་མ་ཉམས་པའི་ཕྱིར་ཏེ། སྔར་གྱི་མེ་མཐོང་བའི་མངོན་སུམ་དང་གཅིག་ཤོས་ཁྱད་པར་ངོ་ཤེས་ཀྱི་ཡུལ་གཉིས་གཅིག་ཡིན་པའི་ཕྱིར་ཏེ། སྔར་མངོན་སུམ་གྱིས་གཅིག་རང་ཡུལ་གྲུབ་པ་ན་དེ་དང་ངོ་ཤེས་ཀྱི་ཡུལ་གཉིས་ཀ་གྲུབ་པའི་ཕྱིར། འགྱུར་སྙིང་པར་གཉིས་ཀ་ལ་ཡང་ཡིན་ཞེས་འདོན་ཏོ། ། འོན་ཀྱང་ད་ལྟར་གྱི་དོན་ལ་གཞན་སྔར་མཐོང་བ་དང་གཅིག་ཏུ་མཚམས་ནི་སྦྱོར་བ་ཡིས་ཞེན་པའམ་ངོ་ཤེས་པའི་བློ་ནི་རིགས་པ་ལ་མཁས་པ་དག་གིས་དྲན་པར་ཤེས་ཏེ། མདོར། ཁྱད་པར་མཐོང་བ་ནི་རེ་ཤིག་རྗེས་སུ་དཔག་པ་ཉིད་དུ་མི་འདོད་ཀྱི་འོན་ཀྱང་དེ་དྲན་པར་འདོད་དོ་ཞེས་སོ། ། གལ་ཏེ་ཁྱད་པར་མཐོང་བ་དེ་དུ་བའི་རྟགས་ལ་ལྟོས་པའི་དྲན་པ་མིན་གྱི་ཚད་མའོ་ཞེ་ན།
རྟགས་ཙམ་ལ་ལྟོས་པ་མ་ངེས་ཏེ། དེ་འགའ་ཞིག་གི་ཚེ་རང་དང་མཐུན་པའི་འབད་རྩོལ་དང་རེས་འགའ་རྟགས་ལ་ལྟོས་པའོ། ། ཡང་དག་ལ་ལྟོས་པ་མ་གྲུབ་སྟེ་ཁྱད་པར་མཐོང་བའི་ཚད་མའི་ལྟོས་སར་འདོད་པའི་དུ་བའི་རྟགས་དེ་ཆོས་ཅན། རྟགས་ཡང་དག་མ་ཡིན་པར་ཐལ། རྗེས་འགྲོའི་ཁྱབ་པ་འཁྲུལ་བས་ཚུལ་གསུམ་མ་ཚང་བའི་ཕྱིར། དེས་ན་ཡུལ་གཅིག་ལ་ཚད་མ་དུ་མ་འཇུག་པར་སྨྲས་པ་འཁྲུལ་པ་ཡིན་ནོ། ། གཉིས་པ་ལ་གཉིས། མངོན་སུམ་ཡང་དག་རྒྱས་པར་བཤད། ། ཞར་ལ་མངོན་སུམ་ལྟར་སྣང་བཤད་པའོ། ། དང་པོ་ལ་བཞི།
དབང་པོའི་མངོན་སུམ། ཡིད་ཀྱི་མངོན་སུམ། རང་རིག་མངོན་སུམ། རྣལ་འབྱོར་མངོན་སུམ་མོ། ། དང་པོ་ལ་གསུམ། དབང་ཤེས་རྟོག་བྲལ་ཡིན་པར་བསྒྲུབ། དབང་པོའི་ཐ་སྙད་སྦྱོར་བར་འཐད། དབང་ཤེས་ཡུལ་ལ་ལོག་རྟོག་དགག་པའོ། ། དང་པོ་ལ་གཉིས། མིང་དོན་སྦྱོར་བའི་རྟོག་པར་འདོད་པ་དགག
རང་གི་རིགས་པ་གཞན་གྱི་རྟོག་བྲལ་བསྒྲུབ་པའོ། ། དང་པོ་ལ་གཉིས། དངོས་དང་། ཞར་བྱུང་ངོ་། ། དང་པོ་ལ་གཉིས་ཀྱི་དང་པོ་རྟོག་བྲལ་མངོན་སུམ་ཚད་མས་གྲུབ་པ་ནི། མངོན་སུམ་རྟོག་པ་དང་བྲལ་བ་ཞེས་པ་དེ་འཆད་པ་ལ། དབང་པོའི་མངོན་སུམ་ཆོས་ཅན། རྟོག་པ་དང་བྲལ་བར་ནི་རང་རིག་མངོན་སུམ་ཉིད་ཀྱིས་གྲུབ་པར་འགྱུར་ཏེ། རྟོག་པ་དང་འདྲེས་ནས་ཡོད་པ་སྣང་རུང་མ་དམིགས་པར་རང་རིག་གིས་མྱོང་བའི་ཕྱིར། དེས་ན་རྟོག་བྲལ་དུ་སྒྲུབ་པ་དང་རིགས་པ་གཞན་གྱིས་ཅི་བྱ་སྙམ་ནས་མདོར་སློབ་དཔོན་གྱིས་སྒྲུབ་བྱེད་བཤད་པར།
ཤེས་པ་གང་ལ་རྟོག་པ་མེད་པ་དེ་མངོན་སུམ་མོ་ཞེས་གསུངས་སོ། ། ཡོད་ཀྱང་སྣང་དུ་མི་རུང་བས་རྟགས་མ་གྲུབ་ཅེ་ན། སྐྱེས་བུ་ཀུན་གྱི་རྣམ་རྟོག་མིང་ལ་བརྟེན་པ་ཅན་ཆོས་ཅན། སྣང་མི་རུང་བ་མ་ཡིན་ཏེ། གང་ཟག་སོ་སོའི་རང་རིག་གིས་སམ་ཤེས་པ་གཞན་གྱིས་རིག་བྱ་ཡིན་པས་སོ། ། གལ་ཏེ་མི་དམིགས་པ་ལས་རྟོགས་ན་རྗེས་དཔག་གིས་འགྲུབ་པ་མིན་ནམ། ཇི་ལྟར་མངོན་སུམ་གྱིས་འགྲུབ་ཅེ་ན། ཡུལ་ལྔ་པོ་ཐམས་ཅད་ལས་ནི་དཔྱོད་ཅིང་རྟོག་པའི་སེམས་བསྡུས་ནས་ནང་གི་བདག་ཉིད་ཡིད་དང་རྣམ་རྟོག་ཡུལ་ལ་གཡོ་བ་མེད་པར་རྩེ་གཅིག་ཏུ་གནས་པའི་དུས་ན་སྐྱེས་བུ་ཆོས་ཅན། དབང་ཤེས་རྟོག་པས་དབེན་པར་རང་གིས་གྲུབ་སྟེ། མིག་གི་བློས་གཟུགས་དག་ནི་གསལ་བར་མཐོང་བ་རང་རིག་གིས་གྲུབ་པའི་ཕྱིར།
ཁྱབ་པ་ཡོད་དེ་འདྲའི་བློ་དེ་སྣང་གི་རྟོག་པས་དབེན་པའི་དབང་སྐྱེས་ཡིན་པའི་ཕྱིར། གལ་ཏེ་དེ་ལ་རྟོག་པ་ཡོད་ཡང་མ་ངེས་པའོ་ཞེ་ན། མི་ངེས་པར་མི་འཐད་དེ། རྟོག་པ་མེད་པའི་གནས་སྐབས་ལས་དུས་ཕྱིས་སྐྱེས་བུ་སླར་ཡང་གཟུགས་མཛེས་མི་མཛེས་སོགས་ལ་ཅུང་ཟད་གཅིག་རྣམ་པར་རྟོག་པ་ན་ཡང་སེམས་ཀྱི་གནས་སྐབས་འདས་པ་དྲན་པར་བྱེད་པ་ན་ཁོ་བོའི་རྣམ་པར་རྟོག་པ་འདི་འདྲ་བར་གྱུར་ཏོ་ཞེས་དྲན་པས་རིག་ན། དབང་བློ་ནི་རྟོག་པ་ཡིན་ན་ཕྱིས་རྟོག་པ་དྲན་པས་ངེས་པ་ཁྱབ་པ་ཡིན་ན། སྔར་བཤད་པའི་རྟོག་པ་ནང་དུ་བསྡུས་པའི་གནས་སྐབས་ཀྱི་དབང་པོའི་རྟོགས་པ་ཆོས་ཅན། རྟོག་བཅས་མིན་ཏེ། རྗེས་ཀྱི་རྟོག་པས་དེ་ལ་རྟོག་བཅས་སུ་དྲན་པ་མེད་པའི་ཕྱིར་རོ། ། གཉིས་པ་རྟོག་བྲལ་རྗེས་དཔག་ཚད་མས་གྲུབ་པ་ལ་གསུམ་གྱི་དང་པོ་རྟགས་འགོད་པ་ནི། བརྡ་བྱེད་པ་ཡུལ་དུས་གཅིག་ཏུ་དབང་ཤེས་ཀྱིས་མཐོང་བའི་ཁྲ་མོའི་ཁྱད་པར་ནི་ཆོས་ཅན།
ཐ་སྙད་འདོགས་པ་པོའི་རྟོག་པས་སྒྲ་དངོས་སུ་སྦྱོར་བ་མིན་ཏེ། ཐ་སྙད་ཀྱི་ཡུལ་དུས་གཞན་འགའ་ཞིག་ཏུ་མཐོང་བའི་རྗེས་འགྲོ་བྱེད་པར་མི་འགྱུར་བའི་ཕྱིར་རོ། ། དེའི་ཕྱིར་དེ་ཆོས་ཅན། དབང་བློ་དེ་དེ་ལ་སྒྲ་སྦྱར་ནས་འཛིན་པའི་རྟོག་པ་མིན་ཏེ། གྲུབ་པ་ལ་བསྒྲུབས་པ་ཡིན་ཏེ་སྤྱི་ལ་སྒྲ་དགོད་པས་ཞེ་ན། དེ་ཆོས་ཅན། དེ་ལས་སྤྱི་གཞན་རྫས་ཐ་དད་པའམ་ཐ་མི་དད་པ་རྟག་པ་གཅིག་པུ་ཞིག་ཡོད་པ་མིན་ཏེ། དེ་ལས་སྤྱི་གཞན་ལ་ཐ་དད་ཡོད་ན་དམིགས་སུ་རུང་བ་ལས་སྤྱི་རྫས་ཐ་དད་པའམ་ཐ་མི་དད་པ་བློས་དམིགས་པ་མེད་པའི་ཕྱིར་རོ། ། དེས་ན་སྤྱི་མེད་ཅིང་ཁྱད་པར་ལ་སྒྲ་མི་འགོད་ལ་འདིས་མིང་དང་འདྲེ་རུང་མིན་པ་གསལ་བར་མཐོང་བ་དེའི་ཕྱིར་དབང་པོ་ལས་སྐྱེས་པའི་བློ་ཐམས་ཅད་ཁྱད་པར་རང་མཚན་གྱི་ཡུལ་ཅན་ཡིན་ནོ། ། གཉིས་པ་ཁྱབ་པ་བསྒྲུབ་པ་ནི།
ཅིའི་ཕྱིར་ཁྱད་པར་ལ་སྒྲ་མི་འཇུག་ཅེ་ན། ཁྱད་པར་རང་མཚན་མ་འདྲེས་པ་རྣམས་ལ་ཆོས་ཅན། སྒྲ་དག་ནི་དངོས་སུ་འཇུག་པ་སྲིད་པ་ཡོད་པ་མིན་ཏེ། རྟོག་པ་ལ་སྣང་ནས་བརྡ་འཇུག་པ་ནི་མེད་པའི་ཕྱིར་ཏེ། ཡུལ་གཅིག་ཏུ་མཐོང་བའི་ཁྱད་པར་དེ་ཐ་སྙད་ཀྱི་དུས་སུ་རྗེས་འགྲོ་མེད་པས་ནའོ། ། ཡང་གཞན་འགའ་ཞིག་ཏུ་མཐོང་མི་འགྱུར་ཞེས་པའི་རྟགས་ཕྱི་མ་མ་ངེས་པ་ཡང་མ་ཡིན་ཏེ། རྗོད་བྱེད་ཀྱི་སྒྲ་རྣམས་ཆོས་ཅ། དེས་ཁྱད་པར་དུ་བྱས་པའི་རང་མཚན་དབང་ཤེས་ཀྱིས་འཛིན་པ་མ་ཡིན་ཏེ། རང་གི་ཡུལ་ཡང་གང་ཡིན་པ་དེ་ཉིད་ལ་དེ་རྣམས་ཉིད་ནི་རྗོད་བྱེད་དུ་རྟོག་པས་བརྡ་སྦྱོར་བར་བྱེད་པའི་ཕྱིར་རོ། ། བརྡ་འཇུག་མེད་པ་མ་གྲུབ་སྟེ་མཐོང་བ་འདིའོ་ཞེས་བརྡ་བྱེད་པ་ཡོད་པའི་ཕྱིར་ཞེ་ན།
དོན་དེའི་མིང་འདིའོ་ཞེས་བརྡ་འབྲེལ་བྱེད་པ་དེའི་ཚེ་དབང་པོའི་ཤེས་པའི་སྤྱོད་ཡུལ་ཆོས་ཅན། བརྡ་འབྲེལ་བྱེད་པའི་རྟོག་པ་ལ་སྣང་ནས་བརྡ་འབྲེལ་བྱེད་པ་མ་ཡིན་ཏེ། རྟོག་པ་ལ་བརྗོད་བྱ་རྗོད་བྱེད་ཀྱི་དོན་སྣང་བ་ནི་གང་ཡིན་པ་དེ་དག་ཉིད་ལ་ནི་འདིའི་མིང་འདིའོ་ཞེས་བརྡ་འབྲེལ་བྱེད་པའི་རྟོག་པ་ལ་སྣང་བ་མ་ཡིན་པའི་ཕྱིར་ནའོ། ། མ་གྲུབ་པ་མིན་ཏེ། དབང་ཤེས་ལ་གསལ་བར་སྣང་བའི་དོན་ཆོས་ཅན། རྟོག་པ་ལ་སྣང་ནས་བརྡ་བྱེད་པ་མ་ཡིན་ཏེ། རྟོག་པས་བརྡ་འབྲེལ་བྱེད་པའི་དུས་དེའི་ཚེ་རྟོག་པ་ལ་སྣང་བ་ནི་མེད་པའི་ཕྱིར་རོ། ། གཞན་ཡང་དབང་ཤེས་དང་རྟོག་པ་ཆོས་ཅན། སྣང་ཡུལ་གྱི་དོན་རྣམས་ཁྱད་པར་ཐ་དད་དུ་འཇོག་པར་བྱེད་པ་ཡིན་ཏེ། གསལ་མི་གསལ་སྒྲ་དོན་འདྲེར་རུང་མི་རུང་གི་སྣང་ཚུལ་ཐ་དད་དུ་སྣང་བ་ཡིས་སོ། །
གསུམ་པ་རང་མཚན་སྒྲས་བརྗོད་པ་དགག་པ་ནི། ཅི་སྟེ་ལྟ་ཉན་གྱི་ཡུལ་ལས་འདས་པའི་ཚེ་ན་མི་འགོད་ཀྱང་དོན་ཉེ་བར་བསྟན་ནས་སྦྱོར་བའི་ཚེ་མིང་དོན་གཉིས་ཀ་རང་མཚན་ཡིན་པས་རང་མཚན་ལ་སྒྲ་འགོད་ཅེ་ན། མིག་ལ་དོན་སྣང་བ་ལ་བརྡ་བྱེད་པ་ནའང་མིང་འདིའི་བརྗོད་བྱ་འདིའོ་ཞེས་གཞན་གྱིས་བསྟན་པ་གང་ཡིན་དེའང་རྟོག་པ་ལ་སྣང་བའི་དོན་དེ་ཉིད་ལ་ཐ་སྙད་ཀྱི་དོན་དུ་སྒྲ་ཡིས་སྦྱོར་བར་བྱེད་ཀྱི་དབང་པོའི་སྤྱོད་ཡུལ་ཆོས་ཅན། རྟོག་པ་ལ་སྣང་ནས་སྒྲ་དངོས་སུ་སྦྱོར་བ་མ་ཡིན་ཏེ། མིག་གི་དབང་པོ་ཡུལ་ལ་འཇུག་པའི་བྱ་བ་མེད་པ་མིག་བཙུམས་པ་ཅན་ལ་གཞན་སྟོན་པ་པོས་དེ་བརྗོད་པའི་ངག་ཙམ་གྱིས་དབང་ཤེས་ལས་སྣང་བ་བཞིན་རྟོག་པ་ལ་སྣང་བ་མེད་པའི་ཕྱིར་རོ། ། ཅི་སྟེ་དེ་ལ་བརྡ་མ་བྱས་ཀྱང་སྒྲ་དང་འདྲེས་པ་དབང་ཤེས་ཀྱི་འཛིན་ནོ་ཞེ་ན། དེ་ཆོས་ཅན། སྒྲ་དང་འདྲེས་པ་ཅན་དབང་ཤེས་ཀྱིས་ཤེས་པ་མིན་ཏེ། རྗོད་བྱེད་ཀྱི་སྒྲ་དང་ཁྱོད་གཉིས་ལ་དངོས་སུ་བརྡ་འབྲེལ་སྦྱར་བར་མ་བྱས་པའི་ཕྱིར། མ་ངེས་ན་བུམ་པའི་མིང་ཆོས་ཅན།
དེ་དང་བུམ་པའི་བརྡ་འབྲེལ་མི་ཤེས་ཀྱང་དེ་ལས་བུམ་པ་ཤེས་པར་ཐལ། བརྡ་ལ་མ་ལྟོས་པར་རང་གི་ངོ་བོ་ཉིད་ཀྱིས་བུམ་པ་རྗོད་བྱེད་ཡིན་པའི་ཕྱིར་རོ། ། གཉིས་པ་ཞར་བྱུང་ལ་གཉིས་ཀྱི་དང་པོ་མཐོང་རྟོག་གཅིག་ཏུ་འདོད་པ་དགག་པ་ལ་གཉིས་ཀྱི་དང་པོ་མཐོང་རྟོག་གཅིག་ཏུ་འཁྲུལ་པའི་རྒྱུ་ནི། ཅི་སྟེ་དབང་པོའི་སྒོར་རྗེས་སུ་འབྲང་བའི་ཡིད་ཤེས་དེས་སྦྲུལ་ཞེས་བརྡ་སྦྱོར་བ་དང་དོན་མཐོང་རྒྱུན་ཆད་མེད་པར་འབྱུང་བས་བརྡ་སྦྱོར་དེ་རྟོག་པ་ཡིན་ཡང་རྟོག་མེད་བཞིན་དུ་འདོད་ལ། དེ་ལྟ་མིན་ན་མཐོང་རྟོག་གཉིས་བར་ཆད་པར་འགྱུར་ཏེ། རྟོག་པས་མི་མཐོང་མཐོང་བས་མི་རྟོག་པའི་ཕྱིར་དང་། མཐོང་རྟོག་གཉིས་ལྷན་ཅིག་མི་འཇུག་པའི་ཕྱིར་ཏེ། ཡིད་རྟག་པ་གཅིག་ལས་མེད་པས་བློ་གཉིས་དུས་གཅིག་ཏུ་མི་སྐྱེ་བའི་ཕྱིར། འགྱུར་བ་ལས་མཐོང་རྟོག་བར་ཆད་པ་ཡང་མེད་པས་མཐོང་བ་ཉིད་རྟོག་པའོ་ཞེ་ན། སེམས་ཙམ་པའི་ལུགས་ལ་ཆོས་ཅན།
བློ་གཉིས་ཅིག་ཅར་དུ་མི་སྐྱེ་བ་མིན་ཏེ། རྟོག་བཅས་ཀྱི་ཤེས་པ་དང་རྟོག་པ་མེད་པའི་ཡིད་ཀྱི་ཤེས་པ་དག་ནི་ཅིག་ཅར་དུ་ནི་འཇུག་པའི་ཕྱིར་རམ། དེ་གཉིས་སྣང་བ་ཐ་དད་དུ་ཟིན་ཡང་རྟོགས་པ་པོ་བླུན་པོ་དག་ཐ་དད་དེ་མ་མཐོང་བར་གཉིས་པོ་དེ་དག་ལ་ནི་གཅིག་ཏུ་ཞེན་པ་ཡིན་ནོ། ། ཉན་ཐོས་མདོ་སྡེ་པ་ལྟར་ན་མཐོང་རྟོག་རིམ་གྱིས་འབྱུང་བ་ཡང་འཇུག་པ་མྱུར་བའི་ཕྱིར། བར་ཆད་མེད་པར་འཁྲུལ་ནས་གཅིག་ཏུ་ཞེན་པར་འགྱུར་རོ། ། ལན་ཕྱི་མ་འདི་དོན་དམ་པར་ཁོ་བོ་འདོད་པ་མིན་པའི་ཕྱིར། ཁོ་བོ་འདི་ལ་མི་མགུ་བས་ཕྱིས་བློ་དུ་མ་ཅིག་ཅར་འཇུག་པ་སྟོན་པར་འགྱུར་རོ། ། གཉིས་པ་དེ་ལ་གཞན་གྱི་རྩོད་པ་སྤང་བ་ལ་བཞིའི་དང་པོ་རྩོད་ལན་མཚུངས་པར་བསྟན་པས་དགག་པ་ནི། གལ་ཏེ་གཟུགས་མཐོང་བའི་ཤེས་པ་ཆོས་ཅན། རྒྱུན་གྱིས་འབྱུང་བ་མིན་པར་སྔ་ཕྱི་བར་ཆད་དང་བཅས་པར་འགྱུར།
སྔར་ཁྱོད་འབྱུང་ཞིང་ཕྱིས་རྟོག་པ་དང་དེའི་རྗེས་སུ་ཁྱོད་དང་དེ་ནས་རྟོག་པ་འབྱུང་བའི་རིམ་གྱིས་ཁྱོད་སྔ་ཕྱིའི་བར་དུ་རྣམ་རྟོག་གིས་བཅད་པས་སོ། ། རྒྱུན་གྱིས་འབྱུང་བ་ཡང་ཡིན་པས་རྟོག་པ་ཁོ་ན་དོན་འཛིན་མངོན་སུམ་མོ་ཞེ་ན། རྟོག་པ་མངོན་སུམ་དུ་སྨྲ་བ་གཞན་གྱི་ལུགས་ལའང་སྐྱེས་བུ་གཅིག་གིས་ད་ལྟ་བ་ལ་མངོན་སུམ་དུ་མཐོང་ཞིང་དེ་ལས་རིགས་ནི་ཐ་དད་པ་འདས་པའི་བུམ་སོགས་ལ་རྣམ་པར་རྟོག་པ་སྐྱེ་བའི་ཚེ་དེ་གཉིས་རྟོག་པ་ཡིན་པས་རིམ་གྱིས་སྐྱེ་དགོས་ན། ད་ལྟར་གྱི་བ་ལང་མཐོང་བ་སྔ་ཕྱི་ཆོས་ཅན། ཇི་ལྟར་བར་ཆད་པ་མིན་ཏེ་ཡིན་པར་ཐལ། རིགས་ཐ་དད་པའི་རྟོག་པས་བར་ཆོད་པའི་ཕྱིར་ཞེས་པའི་སྐྱོན་ཁྱོད་ལ་འབྱུང་བས་སུན་འབྱིན་འདི་མ་བཀོད་ན་ལེགས་པ་ཡིན་ནོ། ། གལ་ཏེ་བ་ལང་གི་དངོས་པོ་མཐོང་བའི་བློ་སྔ་ཕྱིའི་ཕྱོགས་ཆོས་ཅན། མཐོང་བ་སྟོབས་དང་ལྡན་པ་དེ་གཉིས་ཀྱི་བར་དུ་རིགས་ཐ་དད་པའི་རྟོག་པ་སྔ་ཕྱི་ཞུགས་པས་བ་ལང་མཐོང་བ་བར་ཆད་མེད་པར་མཚམས་སྦྱོར་བ་ལ་གནོད་པའི་ནུས་པ་ཡོད་པ་མིན་ཏེ། མཐོང་བ་གཞན་སྐྱེ་བ་ཤིན་ཏུ་མྱུར་བར་འཇུག་པས་མཐོང་བ་བར་མ་ཆད་དུ་མཚམས་སྦྱོར་བར་འགྱུར་བའི་ཕྱིར། དཔེར་ན་མགལ་མེའི་འཁོར་ལོའི་ཆས་ཡུལ་མ་ལུས་པར་ཁྱབ་བྱེད་མིན་ཡང་འཇུག་པ་མྱུར་བས་འཁོར་ལོར་སྣང་བ་བར་མ་ཆད་དུ་གཞན་པས་མཚམས་སྦྱོར་བའི་ཕྱིར་འཁོར་ལོ་མཐོང་ངོ་སྙམ་པའི་བློ་འབྱུང་བ་བཞིན་འདོད་དོ་ཞེ་ན།
གཞན་སངས་རྒྱས་པའི་ལུགས་ལའང་གཟུགས་མཐོང་བ་དེ་ཆོས་ཅན། རིགས་ཐ་དད་པའི་རྟོག་པས་གཟུགས་བར་མ་ཆད་དུ་སྣང་བ་ལ་མི་གནོད་དེ། འཇུག་པ་ཤིན་ཏུ་མྱུར་བ་དེ་ནི་མཚུངས་པ་ཡིན་པའི་ཕྱིར་རོ། ། གཉིས་པ་མྱུར་བས་ཅིག་ཅར་སྣང་བ་དགག་པ་ནི། གལ་ཏེ་མྱུར་བས་བར་མ་ཆད་དུ་སྣང་ན་ཡི་གེ་ས་ར་དང་ར་ས་བར་མ་ཆད་དུ་བརྗོད་པའང་ཆོས་ཅན། ཅིག་ཅར་ཐོས་པར་འགྱུར་ནས་གོ་རིམ་འཛིན་པར་མི་འགྱུར། དེ་ཐོས་པ་གང་གིས་འཇུག་པ་ཆེས་ཤིན་ཏུ་མྱུར་བའི་ཕྱིར། གཞན་ཡང་ཁྱོད་ཀྱི་ཕྱོགས་འདིར་དོན་ཡུལ་ལྔ་ཀུན་དང་ཅིག་ཅར་དུ་འདུས་པ་སྟེ་ཚོགས་པ་ཅན་གྱི་དབང་པོ་རྣམས་ཀྱང་ཡོད། ཡོད་ཀྱང་ཡུལ་ཐམས་ཅད་ལ་འཇུག་པ་མཚུངས་པ་ན་ཅིག་ཅར་གླིང་བུ་སོགས་ཀྱི་གཟུགས་ཀྱི་མཐོང་བ་དང་། སྒྲ་ཐོས་པ་དང་།
ཨུད་པ་ལ་སྔོན་པོའི་དྲི་བསྣམས་པ་དང་། ག་པུར་གྱི་རོ་མྱང་བ་དང་། སྟན་གྱི་རེག་བྱ་མྱོང་ཞིང་ཡིད་ཅུང་ཟད་ཡུལ་ལ་སེམས་པར་བྱེད་པ་དེའི་ཚེ་རྣམ་ཤེས་དྲུག་པོ་ཆོས་ཅན། བར་མ་ཆད་དུ་མ་དམིགས་པར་ཐལ། རྣམ་ཤེས་རིགས་མི་མཐུན་ལྔ་པོ་རྣམས་ཀྱིས་བར་ཆོད་པའི་ཕྱིར། འདོད་མི་ནུས། བར་མ་ཆད་དུ་དམིགས་པས་སོ། ། དེ་ལྟ་ནའང་རྣམ་ཤེས་ལྔས་ཆོད་ནང་མཆོད་པ་མེད་བཞིན་དུ་སྣང་བའི་བློ་གང་ཡིན་པ་དེ་ལའང་ཤེས་པ་རིགས་མི་མཐུན་པས་ཆོད་པ་ཡོད་དོ་ཞེ་ན། རོ་དང་མཚོའི་མིང་གི་མཐར་ཐུག་པའི་ཡི་གེ་གཅིག་འཛིན་པའི་ཤེས་པའི་སྐད་ཅིག་ཆོས་ཅན། ཡི་གེ་སྔ་མ་རྣམས་ཤེས་པ་དང་བར་རྣམ་པ་ཆོད་པ་དེ་ངོ་མཚར་ཏེ་མིན་པར་ཐལ།
ཡི་གེ་སྔ་མ་རྣམས་ཤེས་པ་དང་ལྷན་ཅིག་འདྲེས་པ་མིན་གྱི་ཡི་གེ་སྔ་ཕྱི་སོ་སོ་ཐ་དད་པའི་ཡུལ་ཅན་གྱི་ཤེས་པ་ཐ་དད་ཡིན་པའི་ཕྱིར། འདོད་ན་དེ་ཆོས་ཅན། ཡི་གེ་སྔ་མ་རྣམས་ཤེས་པ་དང་བར་ཆོད་པ་དེ་ངོ་མཚར་ཏེ་མིན་པར་ཐལ། ཡི་གེ་སྔ་མ་ཤེས་པ་དང་དུས་གཞན་དུ་སྡོད་པ་མེད་པས་འཇུག་པ་མྱུར་བའི་ཕྱིར། བར་ཆོད་པ་མིན་པ་དེའི་ཕྱིར་གང་ཟག་གཅིག་གི་རྒྱུད་ཆོས་ཅན། ཤེས་པ་ཅིག་ཅར་མི་སྐྱེ་བས་མཐོང་བ་སྔ་ཕྱིའི་བར་དུ་རྣམ་རྟོག་གིས་བར་བཅད་པ་ལས་རྟོག་པ་མངོན་སུམ་དུ་ཐལ་བའི་སྐྱོན་ཡོད་པ་མིན་ཏེ། རྐྱེན་ཇི་ལྟ་བ་བཞིན་དུ་བློ་དུ་མ་ནི་ཅིག་ཅར་དུ་སྐྱེ་བ་བར་མ་ཆད་དུ་བྱུང་བས་རྟོག་པས་མཐོང་བ་ལ་བར་ཆོད་པ་མེད་པའི་ཕྱིར། དེ་ལྟ་མིན་ན་རྣམ་ཤེས་ལྔས་བར་དུ་ཆོད་པ་གཟུགས་མཐོང་སྔ་ཕྱི་དང་ཤེས་པ་རིགས་མི་མཐུན་གཞན་གྱིས་བར་མ་ཆོད་པའི་གཟུགས་མཐོང་སྔ་ཕྱི་ཆོས་ཅན། སྣང་བ་ལ་ཁྱད་པར་མེད་པ་མིན་པར་ཐལ། རང་ཡུལ་མཐོང་བ་བར་ཆོད་དང་བཅས་པ་དང་རང་ཡུལ་མཐོང་བ་བར་ཆད་མེད་པ་ཡིན་པའི་ཕྱིར་དེས་རང་བརྒྱུད་འཕེན་ནོ། །
ཅི་སྟེ་ཤེས་པ་ལྔས་བར་ཆོད་ན་ཡང་འཇུག་པ་མྱུར་བས་མཐོང་བ་ཅིག་ཅར་མཚམས་སྦྱོར་ཞེ་ན། དབང་ཤེས་ལྔ་པོ་འགགས་ནས་ཡིད་ཀྱི་རྟོག་པ་འབའ་ཞིག་ཡུལ་འཛིན་པ་ལའང་ཆོས་ཅན། ཡུལ་རིམ་དུ་འཛིན་པར་མི་འགྱུར་བར་མཐོང་བ་ཅིག་ཅར་མཚམས་སྦྱོར་བར་ཐལ། འགས་ཀྱང་བར་མ་ཆོད་པས་ཆེས་ཤིན་ཏུ་འཇུག་པ་མྱུར་བའི་ཕྱིར་རོ། གསུམ་པ་དོན་ཉེ་བའང་འཛིན་པ་མེད་པའི་རྒྱུ་ནི། གལ་ཏེ་ཤེས་པ་དུ་མ་ཅིག་ཅར་སྐྱེ་ན་ཡུལ་ལ་ལྔ་ཉེ་བའི་ཚེ་དབང་ཤེས་ལྔ་ཆོས་ཅན། དོན་ངེས་པ་མི་འཛིན་པ་ཐམས་ཅད་འཛིན་པར་ཐལ། ཡུལ་གཞན་གྱིས་ཆོད་པ་དང་བྲལ་བའི་ཕྱིར། ཤེས་པ་ཅིག་ཅར་མི་སྐྱེ་བ་ལ་ནི་ཐམས་ཅད་མི་འཛིན་པར་ཡུལ་ངེས་པ་སྐྱེ་བ་ལ་འགལ་བ་མེད་དོ་ཞེ་ན། འདིར་སྒྲ་སྙན་པོ་ལྟ་བུའི་ཡུལ་ལ་ལར་སྐྱེས་བུ་ཀུན་ཏུ་ཆགས་སེམས་ཅན་གཟུགས་སོགས་དོན་ཉེ་བ་ལའང་མིག་ཤེས་སོགས་ཀྱིས་འཛིན་པ་མེད་པ་གང་ཡིན་དེ་ཆོས་ཅན།
ཤེས་པ་ཅིག་ཅར་མི་སྐྱེ་བ་ར་རིམ་བཞིན་དུ་འབྱུང་བའི་རྒྱུ་མཚན་གྱིས་མ་ཡིན་ཏེ། དེ་མ་ཐག་རྐྱེན་ཡིད་ཤེས་སྔ་མ་སྒྲ་སྙན་པོ་ལ་ལྷག་པར་ཆགས་པས་ཡུལ་གཞན་གཟུགས་འཛིན་པའི་རྣམ་ཤེས་བསྐྱེད་པའི་ནུས་པ་ཉམས་པའི་རྒྱུ་མཚན་གྱིས་ཡུལ་གཟུགས་འཛིན་པའི་དེ་མ་ཐག་རྐྱེན་མེད་པའི་ཕྱིར་རོ། དེས་ན་ཡུལ་ཉེ་བ་རྩམ་རྐྱེན་མིན་གྱི་ཡིད་བྱེད་ཀྱང་ཡིན་པས་ཡུལ་ལྔ་ཡིན་ཡང་དོན་ངེས་པ་འཛིན་པ་ལ་འགལ་བ་མེད་དོ། ཇི་ལྟར་ཁོ་བོ་ཅག་ཤེས་པ་ཅིག་ཅར་སྐྱེ་བ་དང་ཁྱོད་མི་སྐྱེ་བར་འདོད་པ་གཉིས་ཀ་ལ་ཡང་རྩོད་པ་འདི་ཡོད་པ་སྟེ་ངེད་ལ་བརྩད་པ་ལྟར་ཁྱེད་ལའང་རྩོད་པ་མཚུངས་པར་འདོད་ལ། ཁྱོད་ཀྱིས་ཀྱང་ཡིད་བྱེད་མ་ཚང་བས་ཞེས་པའི་ཁོ་བོ་ཅག་གི་ལན་དེ་ལས་ལྷག་པ་མི་རྙེད་དོ། བཞི་པ་མྱུར་བར་སྣང་བའི་དཔེ་ཉིད་དགག་པ་ནི། མགལ་མེ་ལ་སོགས་མྱུར་དུ་འཇུག་པའི་འོད་རྗེས་སུ་འགྲོ་བས་གནོད་པ་བྱས་པ་ཅན་གྱིས་མིག་བསླད་པ་ལས་འཁོར་ལོའི་རྣམ་པར་གསལ་བར་སྣང་བའི་མིག་བློ་འཁྲུལ་པ་སྐྱེའི། འཁྲུལ་པ་དེ་འགལ་མེ་ཡུལ་ཆད་པ་དབང་ཤེས་ཀྱིས་མཐོང་བ་ལ་འཇུག་པ་མྱུར་བས་མཐོང་བ་གཅིག་ཏུ་ཞེན་པ་མཚམས་སྦྱོར་བ་ལས་འབྱུང་བ་མ་ཡིན་ནོ། དེ་ལྟར་རང་མཚན་ལ་སྒྲ་མི་འགོད་ཅིང་སྒྲ་དང་དོན་མེད་ཀྱི་མངོན་སུམ་གྱིས་འཛིན་པར་གྲུབ་བོ། གཉིས་པ་གཞན་གྱི་རྟོག་བྲལ་སྒྲུབ་བྱེད་དགག་པ་ལ་གཉིས་ཀྱི་དང་པོ་ཧ་ཅང་ཐལ་བས་དགག་པ་ནི།
ཀུན་བཏུས་ཀྱི་འགྲེལ་བཤད་བྱེད་པ་སྲིད་པའི་བདག་པོའམ་ཧ་རིས་མི་ལ་སོགས་པ་ལ་ལ་ན་རེ། སྐྱེས་བུ་བརྡ་ལ་བྱང་བའི་དབང་ཤེས་ནི་རྟོག་མེད་ཡིན་ཏེ། དབང་པོ་ལས་སྐྱེས་པའི་ཕྱིར་དང་། ལ་སོགས་པས་ཡིད་ལས་བྱུང་བ་མིན་པ་དང་མྱོང་བའི་རྣམ་པས་འཇུག་པའི་ཕྱིར། བྱིས་པ་ཆུང་ངུའི་དབང་བློ་བཞིན། དཔེ་དེ་ཆོས་ཀྱིས་སྟོང་པ་མིན་ཏེ། བྱིས་པའི་དབང་བློ་རྟོག་མེད་དུ་གྲུབ་པ་ཉིད་ཀྱི་རྒྱུ་བྱིས་པས་མིང་དོན་གྱི་བརྡའི་འབྲེལ་པ་འཛིན་པའི་ནུས་པ་ཉམས་པ་ཉིད་ཡིན་པའི་ཕྱིར་ཞེས་སྨྲ་བའི་རྒོལ་བ་དེ་དག་གི་ལྟར་ན་བྱིས་པའི་བློ་ཐམས་ཅད་ཆོས་ཅན། མངོན་སུམ་ཉིད་བཞིན་དུ་དཔྱོད་པ་མེད་པར་འགྱུར། རྟོག་པ་མེད་པའི་ཕྱིར་ཏེ་བརྡ་འཛིན་པའི་ནུས་པ་ཉམས་པས་སོ། གཞན་ཡང་བྱིས་པ་ཆོས་ཅན།
བརྡ་དེ་ནི་ཕྱིས་ཀྱང་འཛིན་པར་མི་འགྱུར་རོ། བརྡའི་རྒྱུར་གྱུར་པའི་རྟོག་དཔྱོད་དང་བྲལ་བའི་ཕྱིར་གལ་ཏེ་བརྡ་ལ་མ་བྱང་དུ་ཟིན་ཡང་བརྡའི་རྒྱུ་དཔྱོད་པར་བྱེད་པའི་ཡིད་ཡོད་ལ། ཡིད་དེས་ནི་བརྡ་འཛིན་པར་འདོད་པས་རྟགས་མ་གྲུབ་ཅེ་ན། བྱིས་པའི་ཡིད་ལ་མ་བྱང་ཡང་དཔྱོད་པ་ཉིད་ཡིན་པ་དེ་བཞིན་དུ་བྱིས་པའི་དབང་པོ་ལས་སྐྱེས་པའི་བློ་ཆོས་ཅན། བརྡ་ལ་བྱང་བའི་དབང་བློ་རྟོག་བྲལ་དུ་བསྒྲུབ་པའི་མཐུན་དཔེར་མ་གྲུབ་པར་ཐལ། དེ་ལའང་དཔྱོད་པར་བྱེད་པ་ཡིན་པར་དོགས་པར་གྱུར་བའི་ཕྱིར་ཏེ། དེ་དཔྱོད་བྱེད་མིན་པའི་འཐད་པ་མ་བརྗོད་པའི་ཕྱིར། མ་གྲུབ་སྟེ་སྔར་བརྗོད་པའི་དབང་པོ་ལས་སྐྱེས་པ་སོགས་འཐད་པའོ་ཞེ་ན། དེ་འདྲའི་རྟགས་འདི་འདྲ་འདི་ཡང་ལྷག་ལྡན་ཡིན་པས་སྒྲུབ་བྱེད་དུ་མི་རུང་ངོ་། གཉིས་པ་དཔེའི་སྒྲུབ་བྱེད་དགག་པ་ནི།
ཅི་སྟེ་བྱིས་པའི་དབང་བློ་རྟོག་པ་དང་བྲལ་བར་གྲུབ་རུང་ཞེས་པའི་རྟགས་གཞན་གྱིས་རྟོག་མེད་དུ་བསྒྲུབས་ནས་དཔེ་སྟོན་ཞེ་ན། བརྡ་ལ་བྱང་བའི་དབང་བློ་ཆོས་ཅན། དེ་རྟོག་བྲལ་དུ་བསྒྲུབ་པའི་སྒྲུབ་བྱེད་དུ་དབང་སྐྱེས་འགོད་པར་མི་རིག་པར་ཐལ། བྱིས་པའི་དབང་བློ་ལ་རྟོག་བྲལ་བསྒྲུབ་པར་བྱེད་པ་གང་ཡིན་པའི་རྟོག་པ་དང་བྲལ་བར་གྲུབ་རུང་དེ་ཉིད་འདིར་ཡང་སྟེ་ཁྱོད་རྟོག་བྲལ་དུ་བསྒྲུབ་པའི་རྟགས་སུ་བརྗོད་བྱ་ཡིན་པའི་ཕྱིར་ཏེ། དེ་དང་བྱིས་པའི་དབང་བློ་གཉིས་རྟོག་བྲལ་དུ་བསྒྲུབ་དགོས་ཤིང་དབང་པོའི་བློར་ནི་མཚུངས་པའི་ཕྱིར་རོ། དབང་པོ་ལས་སྐྱེས་པའི་རྟགས་ཀྱི་སྐྱོན་བསྟན་པ་འདིས་ནི་མྱོང་བའི་རྣམ་པས་འཇུག་པ་དང་། སོགས་པས་ཡིད་ལས་བྱུང་བ་མིན་པ་སོགས་གཏན་ཚིགས་མིན་ནོ་ཞེས་བཤད་པ་ཡིན་ཏེ། སྔ་མ་ལྟར་དཔེ་ལ་ཐེ་ཚོམ་ཟ་བའི་ཕྱིར་རོ། གཉིས་པ་ལ་གཉིས་ཀྱི་དང་པོ་རིགས་སོགས་སྦྱོར་བའི་རྟོག་པར་འདོད་པ་དགག་པ་ལ་བཞིའི་དང་པོ་ཁྱབ་པ་བསྟན་པ་ནི། ཁྱད་པར་དུ་བྱེད་ཆོས་དང་ནི་ཁྱད་པར་དུ་བྱ་བའི་གཞི་དང་ཁྱད་པར་དང་ཁྱད་པར་ཅན་དུ་མཚོན་པའི་གཞི་དེ་དག་གི་འབྲེལ་པ་དང་ཁྱད་པར་དང་ཁྱད་པར་ཅན་སོ་སོར་ངེས་པའི་འཇིག་རྟེན་གྱི་གཞུང་ལུགས་སྒྲའི་ཐ་སྙད་དེ་ཆོས་བཞི་སོ་སོ་བ་རྣམས་ནི་བཟུང་བའི་སྒོ་ནས་བཞི་པོ་དེ་དག་གཅིག་ཏུ་སྡོམ་པར་བྱས་ཏེ་བསྲེས་ནས་ཁྱད་པར་ཅན་དེ་ལྟར་རྟོགས་ཀྱི་དེ་ལས་གཞན་དུ་བཞི་པོ་མ་རྟོགས་ན་བཞི་པོ་སྡོམས་ནས་འཛིན་པ་མིན་ཏེ།
དཔེར་ན་ལྷ་སྦྱིན་དབྱུག་པ་ཅན་དུ་འཛིན་པ་བཞིན་ནོ། གཉིས་པ་གཏན་ཚིགས་དགོད་པ་ནི། བ་ལང་འཛིན་པའི་དབང་བློ་ཆོས་ཅན། ཁྱད་པར་གྱི་གཞི་བ་ལང་གི་རྫས་ལ་ཁྱད་པར་དུ་བྱེད་ཆོས་རིགས་དང་ཡོན་ཏན་དང་འདུ་བ་དང་བྱེ་བྲག་དང་ལས་རྣམས་སྦྱར་ནས་འཛིན་པ་མ་ཡིན་ཏེ། བྱེད་ཆོས་རིགས་སོགས་དང་བྱ་གཞི་རྫས་དང་དེ་དག་གི་འབྲེལ་པ་དང་དེ་དག་སོ་སོར་ངེས་པའི་ཐ་སྙད་ཀྱི་བྱེ་བྲག་རྟོགས་པ་མེད་པའི་ཕྱིར་རོ། དེས་ན་དེ་ཆོས་ཅན། འདི་ལ་རིགས་དང་རིགས་ལྡན་སོགས་ལ་རྟོག་པའང་མེད་དེ། རིགས་སོགས་དེ་ལྡན་གྱི་རྫས་ལ་རིགས་སོགས་ལྡན་པར་སྦྱོར་བ་ཡོད་པ་མིན་པ་དེས་ནའོ། ། གསུམ་པ་ཕྱོགས་ཆོས་བསྒྲུབ་པ་ལ་བཞིའི་དང་པོ་དབང་བློས་རིགས་སྤྱི་འཛིན་པ་དགག་པ་ནི། རྗེས་སུ་འགྲོ་བའི་ཤེས་པ་རྗེས་སུ་འགྲོ་བས་གསལ་བ་ལ་ཅི་ཡོད་ཅེ་ན།
བ་ལང་གི་གསལ་བ་རིགས་གཅིག་ཏུ་འཛིན་པའི་རྗེས་འགྲོ་ཅན་གྱི་རྣམ་ཤེས་གང་ཡིན་དེའང་ཆོས་ཅན། དེ་ལ་རིགས་སྤྱི་སྣང་བ་མ་ཡིན་པར་ཐལ། བ་ལང་གི་སྒྲ་སྟེ་མིང་དང་གསལ་བའི་མདོག་དབྱིབས་ཀྱི་རྣམ་པ་འབའ་ཞིག་སྣང་གི་སྤྱིའི་མདོག་དབྱིབས་མིང་ལས་ཐ་དད་པར་མི་སྣང་བའི་ཕྱིར། ཁྱབ་པ་ཡོད་འདི་ལྟར་སྔོན་པོ་ལ་སོགས་པའི་ཁ་དོག་དབྱིབས་ཡི་གེ་སྟེ་མིང་གི་རྣམ་པ་ཡིས་སྟོང་པ་བ་ལང་ཉིད་ཀྱི་སྤྱི་དག་ཏུ་བརྗོད་པའི་ཕྱིར། ཅི་སྟེ་མདོག་དབྱིབས་མིང་དུ་སྣང་བ་དེ་ཉིད་མཚུངས་པ་ཉིད་སྟེ་སྤྱི་ཡིན་ཞེ་ན། མིག་གི་བློ་ལ་ཆོས་ཅན། རང་ཡུལ་ཁ་དོག་དབྱིབས་ཡི་གེ་རྣམ་པ་ཅན་གྱི་སྤྱིས་ཁྱད་པར་དུ་བྱས་པ་ཅན་གྱི་གསལ་བ་འཛིན་པ་མ་ཡིན་ཏེ། རང་ཡུལ་གྱི་གསལ་བ་ལས་ཐ་དད་དུ་མདོག་དབྱིབས་ཀྱི་རྣམ་པ་ཅན་གྱི་སྤྱི་མཐོང་བ་མེད་པའི་ཕྱིར། མ་གྲུབ་པ་མིན་ཏེ་མིག་བློ་ཆོས་ཅན། གསལ་བ་ལས་རྫས་ཐ་དད་པའི་སྤྱིའང་དེ་ལ་སྣང་བ་རྙེད་པར་དཀའ་སྟེ།
མདོག་དབྱིབས་ཀྱི་ངོ་བོ་གསལ་བར་སྣང་བ་དང་མི་གསལ་བ་མདོག་དབྱིབས་ཀྱིས་སྟོང་པའི་སྤྱི་མི་གསལ་བར་སྣང་བའི་སྣང་བ་གཉིས་ནི་མེད་པའི་ཕྱིར་རོ། ། གཞན་ཡང་དབང་པོའི་ཤེས་པ་ཆོས་ཅན། རིགས་ཀྱི་ཁྱད་པར་དུ་བྱས་པའི་གསལ་བ་འཛིན་པ་མ་ཡིན་ཏེ། རིགས་དང་རིགས་ལྡན་གྱི་འབྲེལ་པ་མཐོང་བ་མེད་པར་གནས་པའི་ཕྱིར་ཏེ། རིགས་དང་རིགས་ལྡན་འཕྲོད་པ་འདུ་བ་དབང་པོ་ལས་འདས་པས་འཛིན་པ་མེད་པའི་ཕྱིར་རོ། ། གཉིས་པ་བློ་རྒྱུ་འཕྲོད་འདུ་ཡིན་པ་དགག་པ་ལ་བཞིའི་དང་པོ་ཆོས་ཅན་མ་གྲུབ་པར་བསྟན་པ་ནི། སྣལ་མ་འདི་ལ་སྣམ་བུ་ཞེས་པའི་བློ་དོན་མཐུན་ཆོས་ཅན། རྒྱུ་མཚན་དང་བཅས་པ་ཡིན་ཏེ། བློ་ཡིན་པའི་ཕྱིར། རྒྱུ་མཚན་ཡང་སྣལ་མའམ་སྣམ་བུའམ་གཉིས་ཀ་མིན་གྱི་འཕྲོད་པ་འདུ་བའོ་ཞེས་རིགས་པ་ཅན་པ་ཟེར་རོ། །
དེ་ནི་ཆོས་ཅན་མ་གྲུབ་སྟེ། སྣལ་མ་འདི་ལ་སྣམ་བུ་ཞེས་པའི་སྒྲ་འདི་དག་ཀྱང་ཆོས་ཅན་དེ་ལས་དངོས་པོའི་སྟོབས་སམ་འཇིག་རྟེན་གྱི་གྲགས་པ་ལས་བློ་དོན་མཐུན་འཇུག་པ་མ་ཡིན་པར་ཐལ། རང་གིས་འདོད་རྒྱལ་དུ་སྦྱར་བར་བྱས་ཀྱིས་དངོས་པོའི་སྟོབས་དང་འཇིག་རྟེན་གྱི་གྲགས་པ་ལ་འཇུག་པ་མ་ཡིན་པའི་ཕྱིར་ཏེ། བ་ལང་ལ་རྭ། སྣམ་བུ་ལ་སྣལ་མ་ཞེས་འཇིག་རྟེན་ན་ཐ་སྙད་བྱེད་ཀྱི་རྭ་ལ་བ་ལང་སྣལ་མ་ལ་སྣམ་བུ་ཞེས་འཇིག་རྟེན་ན་གྲགས་པ་མིན་པའི་ཕྱིར་རོ། ། གཉིས་པ་སྒྲའི་རྟེན་འཕྲོད་འདུ་མིན་པ་ནི། དེ་ལྟ་མོད་ཀྱི་དེའི་རྒྱུ་མཚན་གྱི་འབྲེལ་པ་ནི་མ་བཟློག་པ་ཁོ་ནའོ་ཞེ་ན། བ་ལང་ལ་རྭ་ཡོད་ཅེས་པའི་ཐ་སྙད་ཆོས་ཅན། བ་ལང་དང་རྭ་འཕྲོད་པ་འདུ་བས་བྱས་པ་མ་ཡིན་ཏེ། བ་ལང་ཞེས་བྱ་བའི་མིང་ཅན་ནོག་ལྐོག་ཤལ་མཇུག་དམིགས་སོགས་ཡན་ལག་ནི་ལྷག་མ་འོག་ན་གནས་པ་རྣམས་དང་འབྲེལ་པའི་སྟེང་གི་རྭ་དེ་ཡུལ་རྣམ་པར་ཆད་པ་དམིགས་པ་མེད་ནས་དེ་ཡུལ་རྣམ་པར་མ་ཆད་པར་སྐྱེ་བར་དམིགས་པའི་རྒྱུ་མཚན་ལས་འཇུག་པའི་ཕྱིར་རོ། །
གཞན་ཡང་འཇིག་རྟེན་ན་སྣལ་མ་འདི་ལ་སྣམ་བུ་ཞེས་གྲགས་པ་མིན་གྱི་སྔར་གྱི་སྣལ་མ་དེ་རྣམས་ཀྱི་འབྲས་བུ་སྣམ་བུ་འདི་ཡིན་ཞེས་པའི་སྒྲ་ཆོས་ཅན། འགའ་ཞིག་གི་ཚེ་ཡང་སྣལ་མ་དང་དུས་གཅིག་ཏུ་འདུ་བ་ཅན་གྱི་སྣམ་བུའི་རྫས་བརྗོད་པ་མིན་ཏེ། དང་པོར་སྣལ་མ་འདུ་བྱས་པ་ལས་བྱུང་བ་སྣལ་མའི་ཉེར་ལེན་ཅན་གྱི་སྣམ་བུ་སྣལ་མ་ལས་ཕྱིས་འབྱུང་གི་འབྲས་བུ་དེ་བརྗོད་པ་ཡིན་པའི་ཕྱིར། དཔེར་ན་སྣལ་མ་དེ་དག་གང་ན་ཞེས་དྲིས་པ་ན། སྐྱེས་བུ་འགའ་ཡིས་ལན་དུ་སྐབས་འགའ་ཞིག་འབྲས་བུ་སྣམ་བུ་ལ་རྒྱུ་སྣལ་མར་སྒྲོ་བཏགས་པའི་སྒོ་ནས་སྣམ་བུ་འདི་ན་སྣལ་མ་དེ་རྣམས་སོ་ཞེས་སྨྲ་བའམ། དེ་བཞིན་དུ་དྲིས་པ་ན་སྣལ་མ་གཅིག་ནི་སྣམ་བུ་ལས་ལོགས་སུ་བཀར་བར་བྱས་ནས་འབྲས་བུ་སྣམ་བུ་ལ་སྣལ་མ་འདི་ཡིན་ཞེས་སྣམ་བུའི་སྒྲ་འཇུག་པའི་རྟེན་སྟོན་པ་ལ་སྣལ་མ་ཞེས་པ་དེ་ལ་འཇུག་པར་འགྱུར་གྱི། སྣལ་མ་འདི་ལ་སྣམ་བུ་ཞེས་སྟོན་པར་མི་འགྱུར་རོ། ། གསུམ་པ་བློའི་རྒྱུ་འབྲེལ་པ་མིན་པ་ནི། འདིར་ཡང་བ་ལང་ལ་རྭ་ཡོད་དོ་ཞེས་པའི་བློ་ཡང་ཆོས་ཅན། དེའི་རྒྱུ་ཡན་ལག་དང་ཡན་ལག་ཅན་འཕྲོད་པ་འདུ་བ་མ་ཡིན་ཏེ།
རྭ་དང་ཡན་ལག་གཞན་ཕན་ཚུན་འབྲེལ་པ་ལས་ཡུལ་མ་ཆད་པ་ཉིད་གཅིག་ལ་གཅིག་ཕན་གདགས་བྱ་དང་འདོགས་བྱེད་ཉིད་དུ་གྲུབ་པས་ཚོགས་པ་གཅིག་ལ་རག་ལུས་པ་ཉིད་དམ། སྟེང་གི་རྭ་དེ་འོག་གི་ནོག་ལྐོག་ཤལ་དང་འབྲེལ་པའི་སྒོ་ནས་བར་རྣམ་པར་ཆད་པ་མེད་པར་སྣང་བ་ཉིད་ལས་འཇུག་པའི་ཕྱིར་རོ། ། བཞི་པ་དེ་ལ་རྩོད་པ་སྤང་བ་ནི། འོ་ན་སྣལ་མ་འདི་ལ་སྣམ་བུ་ཞེས་པའི་སྒྲ་ཆོས་ཅན། དངོས་མིང་མ་ཡིན་པར་ཐལ། དངོས་མིང་དུ་འཇུག་པའི་རྒྱུ་སྣལ་མ་དང་སྣམ་བུ་ལས་དོན་གཞན་པའི་འདུ་བ་མེད་པའི་ཕྱིར་རོ་ཞེ་ན། སྣམ་བུ་གང་ཡིན་ཆོས་ཅན། འཕྲོད་འདུ་དོན་གཞན་མེད་ཀྱང་སྣམ་བུ་འདི་ལ་སྣལ་མ་ཡོད་ཅེས་པའི་སྒྲ་དངོས་མིང་དུ་འཇུག་སྟེ། དེ་འདྲའི་སྒྲ་ལས་དོན་གཞན་ལ་འཁྲུལ་པ་མེད་པ་ཅན་དུ་སྣམ་བུའི་ཤེས་པ་འཇུག་པ་གང་ཞིག འདོད་རྒྱལ་དང་པོའི་སྣམ་བུ་ཞེས་པའི་བརྡའི་སྤྱོད་ཡུལ་ཡིན་པའི་ཕྱིར་རོ། །
གསུམ་པ་རིགས་གཞན་ཡོད་པའི་སྒྲུབ་བྱེད་དགག་པ་ལ་གསུམ་གྱི་དང་པོ་སྒྲུབ་བྱེད་མེད་པར་བསྟན་པ་ནི། བ་ལང་དཀར་པོ་རྭ་ཅན་ཞེས་པའི་སྒྲ་ཤེས་ཆོས་ཅན། ཁྱད་པར་ལས་རྫས་གཞན་གྱི་རྒྱུ་མཚན་གྱིས་འཇུག་པ་ཡིན་ཏེ། ཁྱད་པར་དུ་མ་ལ་རྗེས་སུ་འགྲོ་བའི་ཕྱིར། དེས་ན་སྤྱི་དོན་གཞན་གྲུབ་བོ་ཞེ་ན། ཁྱད་པར་གྱི་དངོས་པོ་ཆོས་ཅན། དེ་ལས་ནི་རྫས་ཐ་དད་པ་ཅན་གྱི་རིགས་སོགས་ཡོད་པར་བསྒྲུབ་པ་ལ་ནི་རྟགས་ཡང་དག་གམ་རྗེས་དཔག་མེད་དེ། དེ་ལྟར་བསྒྲུབ་པའི་མཐུན་དཔེ་ཡང་དག་མེད་པའི་ཕྱིར། མ་གྲུབ་སྟེ་ལྷ་སྦྱིན་དབྱུག་པ་ཅན་ནོ་ཞེ་ན། ལྷ་སྦྱིན་དབྱུག་པ་ཅན་ཞེས་སོགས་ཐ་སྙད་ཐམས་ཅད་ལའང་ནི་ཆོས་ཅན།
འབྲེལ་མེད་དོན་གཞན་དུ་གྱུར་པའི་དབྱུག་པ་ཡན་གར་བའི་རྒྱུ་མཚན་ལས་འདོགས་པ་མིན་ཏེ། དབྱུག་པ་བཟུང་བ་མེད་པར་ཁྱོད་མི་འཇུག་ཅིང་དབྱུག་པ་དང་དབྱུག་པ་ཅན་ཕན་གདགས་བྱ་འདོགས་བྱེད་དུ་ཉེ་བར་བརྟགས་པ་ལ་རྟོག་པས་ཁྱད་པར་དང་ཁྱད་པར་ཅན་དུ་སྒྲོ་བཏགས་པའི་ཀུན་རྫོབ་པ་ལས་དེ་འདྲའི་ཐ་སྙད་འདོགས་པའི་ཕྱིར་རོ། ། གཉིས་པ་རྟགས་མ་ངེས་པར་བསྟན་པ་ནི། ཚིག་གི་དོན་ཞེས་སམ་དངོས་པོའི་དངོས་པོ་ཞེས་པའི་སྒྲ་ཆོས་ཅན། ཚིག་གི་དོན་དང་དངོས་པོ་ལས་དོན་གཞན་པའི་དངོས་པོ་བའི་རྒྱུ་མཚན་ཡིན་པར་ཐལ། ཚིག་གི་དོན་དང་དངོས་པོ་ལ་རྗེས་སུ་འགྲོ་བའི་ཕྱིར་དང་། ཁང་བཟངས་ཀྱི་ཕྲེང་བ་ཞེས་པའི་སྒྲ་ཆོས་ཅན། ཁང་བཟངས་ལས་དོན་གཞན་གྱི་ཕྲེང་བའི་རྒྱུ་མཚན་ཡིན་པར་ཐལ། ཁང་བཟངས་ལ་རྗེས་སུ་འགྲོ་བའི་ཕྱིར། སོགས་པས་གྲོང་ཁྱེར་ཞེས་པའི་སྒྲ་ཡང་ཆོས་ཅན།
གྲོང་ཁྱེར་ལས་དོན་གཞན་པའི་ཁྱད་པར་བྱེད་ཆོས་ཀྱི་རྒྱུ་མཚན་ཅན་ཡིན་པར་ཐལ། གྲོང་ཁྱེར་ལ་རྗེས་སུ་འགྲོ་བའི་ཕྱིར། ཐལ་བ་ལས་སྒྲ་འདི་དག་ཐམས་ཅད་དོན་གཞན་དུ་གྱུར་པའི་ཁྱད་པར་ལ་ལྟོས་པ་མིན་ཡང་རྗེས་སུ་འགྲོ་བས་མ་ངེས་པ་ཡིན་ནོ། ། ཡང་ཁང་སོགས་ནི་རྫས་མ་ཡིན་ཏེ། ཤིང་སོགས་རིགས་མི་མཐུན་དུ་མ་འདུས་པས་རྫས་མི་རྩོམ་པས་སོ། ། གལ་ཏེ་ཁང་པ་ནི་ལྡན་པ་ཞེས་པའི་ཡོན་ཏན་ཡིན་ན་ཁང་བཟང་དེའི་ཕྲེང་བ་དེ་ནི་ཆོས་ཅན། ཅི་ཞིག་ཡིན་ཏེ་ཡོད་པ་མ་ཡིན་པར་ཐལ། དོན་དྲུག་པོ་གང་དུའང་མི་འདུ་བའི་ཕྱིར་ཏེ། རྫས་དང་ཡོན་ཏན་དང་ལས་མ་ཡིན་ཏེ། ཡོན་ཏན་ལ་བརྟེན་པའི་ཕྱིར།
རྟགས་ཁྱབ་ཁས་བླངས་སོ། ། བྱེ་བྲག་དང་འདུ་བ་ཡང་མ་ཡིན་ཏེ། དེ་དག་གི་འབྲས་བུ་དེ་དག་འཛིན་པའི་བློ་བྱེད་པ་མེད་པའི་ཕྱིར། གལ་ཏེ་ཕྲེང་བ་དེ་ལྡན་པའི་རང་བཞིན་གྱི་རིགས་ཡིན་ནོ་ཞེ་ན། ཁང་བཟང་གི་ཕྲེང་བ་ཞེས་པའི་སྒྲ་ཆོས་ཅན། ལྡན་པའི་རིགས་ཀྱི་རྒྱུ་མཚན་ཅན་གྱི་སྒྲ་མ་ཡིན་ཏེ། ཁང་བཟང་གཅིག་ལ་ལྡན་པའི་རིགས་ཡོད་ནའང་དེས་བརྗོད་པར་འགྱུར་བ་མིན་པའི་ཕྱིར། དཔེར་ན་ཤིང་གི་སྒྲ་རིགས་སྒྲ་ཡིན་པས་པཱ་ལ་ཤ་ལ་སོགས་པ་མང་པོ་ཡང་བརྗོད་ལ་གཅིག་ཀྱང་བརྗོད་པ་བཞིན་ནོ། ། ཁང་བཟང་གི་ཕྲེང་བ་མང་པོ་དག་ལ་ཆོས་ཅན། ཁང་བཟང་གི་ཕྲེང་བའི་ཕྲེང་བ་ཞེས་པ་དེའི་སྒྲ་མི་འཇུག་པར་ཐལ།
ཕྲེང་བ་ལ་ཕྲེང་བ་གཞན་མེད་པའི་ཕྱིར་ཏེ། ཇི་ལྟར་ཕྲེང་བའི་རིགས་ཡིན་པས་གང་གི་ཚེ་རིགས་ལས་རིགས་གཞན་མེད་པའི་ཕྱིར་རོ། ། ཡང་ཁང་བཟང་གི་ཕྲེང་བ་དང་སོགས་པས་ཁང་བཟང་ལ་ནི་ཆོས་ཅན། ཆེན་པོ་དང་སོགས་པས་ཆུང་ངུ་དང་རིང་ཐུང་གི་སྒྲ་མི་འཇུག་པར་ཐལ། ཚད་ཀྱི་ཡོན་ཏན་ཆེ་ཆུང་དང་རིང་ཐུང་མེད་པའི་ཕྱིར་ཏེ། རིམ་པ་ལྟར་རིགས་དང་ཡོན་ཏན་ཡིན་པའི་ཕྱིར། ཁྱབ་པ་ཡོད་ཚད་ཀྱི་ཡོན་ཏན་ཡོན་ཏན་དང་རིགས་སོགས་ལ་མེད་པར་རྫས་ཁོ་ན་ལ་འཕྲོད་པ་འདུ་བའི་ཕྱིར་རོ། ། གསུམ་པ་དེའི་ཉེས་སྤོང་དགག་པ་ནི། གལ་ཏེ་ཁང་བཟང་གི་ཕྲེང་སོགས་ལ་ནི་ཆེན་པོ་སོགས་མེད་པས་ཆེན་པོ་སོགས་ཀྱི་སྒྲ་ཉེ་བར་བཏགས་པ་ལས་འཇུག་པར་འདོད་ཞེ་ན་ཡང་མི་འཐད་དེ། ཁྱེད་ཀྱི་ལུགས་ཀྱིས་མེ་ཏོག་རྒྱས་པ་ཅན་གྱི་ནགས་ཞེས་བྱ་བ་འདི་ལ་གྲངས་ཀྱི་མཚན་ཉིད་ཅན་གྱི་ཡོན་ཏན་ནགས་ལ།
ལྡན་པའི་མཚན་ཉིད་ཅན་གྱི་ཡོན་ཏན་མེ་ཏོག་མེད་ཀྱང་། གྲངས་དང་མེ་ཏོག་དེ་གཉིས་རྫས་ཤིང་གཅིག་ལ་འཕྲོད་པ་འདུ་བར་ཡོད་པས་ཉེ་བར་བཏགས་ནས་དེ་ལྟར་ཐ་སྙད་སྦྱོར་བར་འདོད་ན། ཁང་བཟངས་སམ་དེའི་ཕྲེང་བ་ཆོས་ཅན། ཆེན་པོ་སོགས་ཀྱིས་ཐ་སྙད་བཏགས་ནས་ཀྱང་མི་འཇུག་པར་ཐལ། ཆེན་པོ་དང་རྫས་གཅིག་ལ་འཕྲོད་པ་འདུ་བ་མེད་པའི་ཕྱིར། འོ་ན་ཇི་ལྟར་ཞེ་ན། ཁོ་བོ་ཅག་གི་ལུགས་ལ་ཁང་བཟངས་ཀྱི་ཕྲེང་བ་ཆེན་པོ་ཆོས་ཅན། ཆེན་པོར་ཉེ་བར་བཏགས་པ་མིན་གྱི་དངོས་ཡིན་ཏེ། ཆེན་པོ་དངོས་ཡིན་པའི་རི་བོ་ཆེན་པོའི་དངོས་ཀྱི་ཡུལ་ཅན་གྱི་སྒྲ་ཤེས་དག་ལས་ཁྱད་པར་མེད་པའི་ཆེན་པོའི་སྒྲ་ཤེས་ཀྱི་གཟུང་བྱ་ཉིད་ཡིན་པའི་ཕྱིར་རོ། ། གཞན་ཡང་ཁྱོད་ཀྱིས་དངོས་བཏགས་ཀྱི་མཚན་ཉིད་བརྗོད་པ་དེ་ཡང་མ་གྲུབ་སྟེ།
དབྱུག་པ་ཅན་གྱི་སྒྲ་དངོས་སུ་འཇུག་པར་མངོན་པར་འདོད་པའི་སྐྱེས་བུ་ལའང་ཆོས་ཅན། དོན་དམ་པར་ཐ་དད་པའི་དབྱུག་པས་ཁྱད་པར་དུ་བྱས་པ་ཅན་དུ་ཐལ། དབྱུག་པ་ཅན་གྱི་སྒྲའི་དངོས་ཡུལ་ཡིན་པའི་ཕྱིར། འདོད་མི་ནུས་ཏེ་སྒྲ་དེ་འཇུག་པའི་རྒྱུ་མཚན་གཞན་ཁྱད་པར་བྱེད་ཆོས་རྣམ་རྟོག་གི་དངོས་ཡུལ་གྱི་དབྱུག་པ་དེ་དོན་དམ་པར་ཡོད་པར་མིན་པ་ཉིད་དེ་མཚུངས་པའི་ཕྱིར། གཞན་ཡང་ཚིག་གི་དོན་དྲུག་པོ་རྣམས་ལ་ནི་ཆོས་ཅན། སྒྲ་འཇུག་པའི་ཡུལ་རང་ལས་དོན་གཞན་ཚིག་གི་དོན་ཞེས་པ་གཅིག་ཡོད་པར་ཐལ། ཚིག་གི་དོན་ཞེས་པའི་སྒྲ་གཅིག་འཇུག་པའི་ཕྱིར། འདོད་མི་ནུས་ཏེ། ལྟོས་ས་རྒྱུ་གཞན་དོན་དེ་འདྲ་གང་ལ་ལྟོས་པར་མཐོང་སྟེ་མེད་པས་མ་ངེས་པ་ཡིན་ནོ། ། ཁྱེད་ཀྱི་དངོས་བཏགས་ཀྱི་མཚན་ཉིད་འཇིག་རྟེན་གྱི་གྲགས་པ་དང་མི་མཐུན་གྱི་རང་གིས་བཏགས་པ་འབའ་ཞིག་ཏུ་ཟད་དོ། །
ཇི་ལྟར་འཇིག་རྟེན་གྱི་གྲགས་པ་ལས་གྲུབ་ཅེ་ན། དང་པོའི་བརྡའི་རྗེས་སུ་འབྲངས་ནས་དོན་དེའི་ངོར་ཞེན་པའི་བདག་ཉིད་འཇིག་རྟེན་ལ་གྲགས་པ་གང་ཡིན་དེ་ནི་དངོས་དང་། དངོས་ཀྱི་དོན་གྲགས་པས་གྲུབ་པ་དེ་དང་མཚུངས་པའི་ཕྱིར་ཏེ། ཆོས་མཐུན་པ་རྒྱུ་མཚན་དུ་བྱས་ནས་ཆོས་མཐུན་པ་པོ་གང་ལ་དངོས་ཀྱི་དོན་བཞིན་དུ་དེ་སྐད་དུ་བརྗོད་ཅིང་བསྟན་པ་དེ་ཕལ་པ་སྟེ་བཏགས་པ་ཡིན་ནོ། ། ཅིའི་ཕྱིར་ཞེ་ན། འགའ་ཞིག་གི་ཚེ་བུའི་དངོས་པོ་འདོད་པའི་དོན་བསྒྲུབ་པའི་ནུས་པ་མེད་པ་ལའང་མེད་པ་བཞིན་དུ་དངོས་མེད་ཅེས་བཏགས་པའི་ཕྱིར་རོ། ། གྲགས་པས་གྲུབ་པ་དངོས་ཡིན་མོད་དེའང་ཁྱད་པར་དོན་གཞན་མེད་པར་མི་འཇུག་གོ་ཞེ་ན། འདོད་རྒྱལ་གྱི་གྲགས་པ་ཆོས་ཅན། ཁྱད་པར་དོན་གཞན་གྱི་རྒྱུ་མཚན་ཅན་མ་ཡིན་ཏེ། བརྡའི་རྗེས་སུ་འགྲོ་བ་ཅན་ཡིན་པའི་ཕྱིར།
ཁྱབ་པ་ཡོད། བརྡ་དེའང་ཆོས་ཅན། ཁྱད་པར་དོན་གཞན་དངོས་པོར་མེད་པ་ལའང་འཇུག་ཏུ་རུང་སྟེ། བརྗོད་འདོད་ཀྱི་རྗེས་སུ་འགྲོ་བ་ཅན་ཡིན་པའི་ཕྱིར། དོན་གྱི་རྒྱུ་མཚན་ཅན་མིན་ན་བརྡ་བྱེད་པས་ཅི་བྱ་ཞེ་ན། སྐྱོན་མེད་དེ། བརྡ་ནི་ཐ་སྙད་ཀྱི་དོན་དུ་བྱས་པ་ཡིན་ཏེ། དཔེར་ན་ཁྱད་པར་ཅན་གྱི་གོ་རིམ་བརྟེན་པ་ཅན་གྱི་ཡི་གེ་རྣམས་ལ་གོ་རིམ་དོན་གཞན་མེད་ཀྱང་མེ་ཏོག་ཕྲེང་འཛིན་ཞེས་པའི་སྡེབ་སྦྱོར་གྱི་མིང་བྱེད་པ་ལྟ་བུ་དང་། སྒྲའི་ཆའམ་ཡན་ལག་ལ་རང་བཞིན་དང་རྐྱེན་གྱི་མིང་བྱེད་པ་བཞིན་ནོ། ། བཞི་པ་གཞན་སེལ་སྒྲའི་ཡུལ་དུ་བསྟན་པ་ལ་ལྔའི་དང་པོ་རིགས་གཞན་མེད་ཀྱང་སྤྱི་བློ་འཇུག་པ་ནི།
གལ་ཏེ་སྤྱི་མེད་ན་གསལ་བ་དུ་མ་ལ་རྗེས་སུ་འགྲོ་བའི་སྒྲ་བློ་ཇི་ལྟར་འབྱུང་ཞེ་ན། གསལ་བ་རྣམས་སྤྱི་མེད་ཀྱི་ཐ་དད་ཡིན་ན་ཡང་དངོས་པོའི་ཆོས་ཉིད་ཀྱིས་རྗེས་འགྲོ་ཅན་དེ་འདྲ་བའི་རྣམ་ཤེས་ཀྱི་རྒྱུ་ཡིན་གྱི་རིགས་དོན་གཞན་ནི་རྒྱུ་མིན་ནོ། ། དེས་ན་དོན་གསལ་བ་དེ་དག་ལའང་སྤྱི་འཛིན་ཤེས་པ་དེས་ཐ་དད་ནའང་རིགས་གཅིག་པ་དེ་ལྟར་རྟོགས་པར་འགྱུར་བ་ཡིན་ཞེས་བསྟན་ཟིན་ཏོ། ། ཅི་སྟེ་དངོས་པོ་ཐ་དད་ལྟར་རང་འཛིན་དབང་ཤེས་ཀྱང་ཐ་དད་ན་ཇི་ལྟར་འབྲས་བུ་ཐ་དད་མེད་པ་གཅིག་བྱེད་ཅེ་ན། དེ་ལྟར་ཤེས་པ་ཡིན་ན་ཡང་། ཐ་དད་ཐ་དད་མེད་རྟོགས་ཕྱིར། ། ཞེས་པས་རང་འཛིན་དབང་པོའི་ཤེས་པ་རྣམས་དོན་དེ་ལྟར་ཐ་དད་པ་ཡིན་པ་དེ་ལྟ་ནའང་ཐ་དད་མེད་པ་རིགས་གཅིག་ཏུ་རྟོག་པའི་ཤེས་པའི་རྒྱུ་བྱེད་པའི་ཕྱིར་འབྲས་བུ་གཅིག་པ་ཅན་ཡིན་ནོ་ཞེས་བསྟན་ཟིན་ཏོ། ། དེའི་ཕྱིར་རམ་རྣམ་པ་དེ་ལྟར་ན་གསལ་བའི་དངོས་པོ་རྣམས་ཆོས་ཅན། རང་ལ་རྗེས་སུ་འགྲོ་བའི་སྤྱི་དངོས་པོ་བ་གཅིག་ཡོད་པ་མ་ཡིན་ཏེ། དེའི་འབྲས་བུ་གཅིག་མེད་པ་དང་བྲལ་ཙམ་གྱི་ལྡོག་པ་གཅིག་རྗེས་སུ་འགྲོ་བའི་ཕྱིར་རོ། །
གཉིས་པ་གཞན་སེལ་བརྗོད་ཀྱང་ཕྱི་རོལ་ཐོབ་པ་ནི། གསལ་བའི་དངོས་པོ་རྣམས་ལ་འབྲས་བུ་གཅིག་མི་བྱེད་པ་ལས་ལྡོག་པ་གཅིག་ཡོད་ཅིང་རང་འབྲས་གཅིག་མི་བྱེད་པ་ལས་ལྡོག་པ་གཅིག་ཡོད་ཅིང་རང་འབྲས་གཅིག་མི་བྱེད་པ་ལས་ཐ་དད་དུ་བསྟན་པའི་དོན་དུ་སྒྲ་སྦྱོར་བ་དེའི་ཕྱིར་དངོས་པོ་ལ་རྗོད་བྱེད་ཀྱི་མཉན་པ་དེ་གཞན་སེལ་གྱི་མཐའ་ཅན་ཡིན་ནོ། ། ལྡོག་པ་སྒྲ་དོན་ཡིན་ན་ཕྱི་རོལ་གྱི་དངོས་པོ་ཆོས་ཅན། སྒྲ་དོན་དུ་འགྱུར། ལྡོག་པའི་བདག་ཉིད་ཡིན་པས་སོ། ། འདོད་མི་ནུས་ཏེ་སྒྲས་དངོས་པོ་ལ་རེག་མི་ནུས་ཞེས་ཁྱོད་ཀྱིས་བརྗོད་པས་སོ། ། ཡང་རྟོག་པའི་གཟུགས་བརྙན་སྒྲ་དོན་དུ་བཤད་པ་དང་འགལ་ཞེ་ན། དངོས་པོ་གཞན་རྣམ་པར་གཅོད་པ་བརྗོད་པའི་སྒྲ་དེ་ནི་ཆོས་ཅན། ཕྱི་རོལ་དོན་བྱེད་ནུས་པ་གཞན་རྣམ་པར་གཅོད་པའི་བདག་ཉིད་ལ་དངོས་སུ་རེག་པ་མེད་ཀྱང་སྣང་བརྟག་གཅིག་ཏུ་འཁྲུལ་ནས་དེ་རྟོགས་པར་འགྱུར་ཏེ། རྣམ་པར་རྟོག་པའི་གཟུགས་བརྙན་ལ་ནི་ཕྱི་རོལ་གྱི་དངོས་པོར་ཞེན་ནས་གཟུགས་བརྙན་དེ་རྣམས་དང་འབྲེལ་པ་སྟེ་སྦྱོར་བའི་ཕྱིར།
གཟུགས་བརྙན་ཅི་འདྲ་བ་ཞིག་ཅེ་ན། ཕྱི་རོལ་གྱི་དངོས་པོའི་ལྡོག་པའི་མཐར་ཐུག་པ་ཅན་རྣམས་ལའོ། ། འཁྲུལ་ནས་རྟོགས་པ་དེས་ན་རྗོད་བྱེད་ཀྱི་མཉན་པ་ཆོས་ཅན། གཞན་རིགས་མི་མཐུན་སེལ་བར་བྱེད་པའི་ཕྱི་རོལ་གྱི་ཡུལ་ཅན་ཡིན་པར་བརྗོད་དེ། གཞན་སེལ་ཕྱི་རོལ་ལ་མཐར་ཐུག་པ་ཅན་གྱི་རྟོག་པའི་གཟུགས་བརྙན་རྗོད་བྱེད་ཡིན་པའི་ཕྱིར་རོ། ། གསུམ་པ་གཟུགས་བརྙན་ཕྱི་རོལ་ཡིན་པ་དགག་པ་ནི། གཟུགས་བརྙན་ཡང་གཞན་ལས་ལྡོག་པས་དེ་བརྗོད་བྱར་འདོད་པ་དང་། སྤྱི་དངོས་པོ་པ་བརྗོད་བྱར་སྨྲ་བ་གཉིས་ཀས་ཕྱི་རོལ་སྒྲའི་བརྗོད་བྱར་འདོད་པ་ལ་ཁྱད་པར་མེད་དོ་ཞེ་ན། རྗོད་བྱེད་ཀྱི་སྒྲ་དག་ལས་སྐྱེས་པའི་རྟོག་པའི་ཤེས་པ་ལ་གཞན་ཕྱི་རོལ་དོན་གྱི་གཟུགས་བརྙན་ཕྱི་རོལ་མིན་པ་ལས་ལྡོག་པ་བཞིན་དུ་སྣང་བ་གང་ཡིན་དེའང་ཆོས་ཅན། ཕྱི་རོལ་དོན་གྱི་བྱ་བ་བྱེད་པའི་དངོས་པོའི་བདག་ཉིད་དུ་གནས་པ་མིན་ཏེ།
ཕྱི་རོལ་ན་མེད་ཀྱི་དེ་དོན་དུ་འཁྲུལ་བའི་རང་མཚན་མཐོང་བའི་བག་ཆགས་ལས་བྱུང་བ་ཡིན་པས་སོ། ། དེ་ལྟར་ན་དེ་སྤྱི་དང་མཚུངས་པར་བརྗོད་བྱ་ཉིད་མིན་ནོ། ། རང་སྡེ་ཁ་ཅིག་གཟུགས་བརྙན་ཤེས་དངོས་ཡིན་ཞིང་དེས་སྒྲས་བརྗོད་པས་སྒྲ་དོན་དངོས་པོར་འགྱུར་རོ་ཞེ་ན། བུམ་པ་ཞེས་པའི་མཉན་པ་ཆོས་ཅན། དེ་ལས་ཕྱི་རོལ་བུམ་པའི་དོན་གྱི་ཆ་གང་རྟོགས་པར་མིན་པར་འགྱུར། དེས་རྟོག་པའི་གཟུགས་བརྙན་ཤེས་དངོས་བུམ་པའི་ཆ་མིན་པ་དེ་ནི་དངོས་སུ་བརྗོད་པའི་ཕྱིར་ནའོ། ། འདོད་ན་དེ་ཆོས་ཅན། བུམ་པའི་རྗོད་བྱེད་དུ་བརྡ་བྱེད་པ་ནི་དོན་མེད་པར་འགྱུར། དེ་ལས་བུམ་མིན་ལས་ལྡོག་པའི་བུམ་པ་དེ་མ་རྟོགས་པའི་ཕྱིར་ནའོ། ། ཁྱབ་པ་ཡོད་དེ་ལྟར་བརྡ་བྱེད་པ་ནི་བུམ་མིན་བཅད་ནས་བུམ་པ་དེ་སྟོན་པའི་དོན་ནམ་འབྲས་བུ་ཅན་ཡིན་པས་སོ། །
དེས་ན་འདིར་སྒྲས་དོན་གྱི་ཆ་ནི་ཅི་ཞིག་བརྗོད་ཅེས་འདྲི་ན། དེ་ལ་ལན་དུ་དངོས་པོ་ཕན་ཚུན་ལྡོག་པའི་གཞན་སེལ་དེ་བརྗོད་ཅེས་བརྗོད་པར་བྱའོ། ། ཅི་སྟེ་རྟོག་པའི་རྣམ་པ་དེའང་གསལ་བ་རང་མཚན་ལ་གནས་པ་ཡིན་པས་དེ་སྒྲས་བརྗོད་ན་དངོས་པོའི་ཆ་ཁོ་ན་བརྗོད་དགོས་པར་འགྱུར་རོ་ཞེ་ན། རྟོག་པ་ལ་སྣང་བའི་རྣམ་པ་དེའང་ཆོས་ཅན། དེ་བརྗོད་པ་ལས་ཇི་ལྟར་ཕྱི་རོལ་གྱི་ཆ་དངོས་ཀྱི་བརྗོད་བྱར་བརྟེན་པ་སྟེ་ལྡན་པ་མ་ཡིན་པར་ཐལ། དེ་དངོས་སུ་ཕྱི་རོལ་དོན་གྱི་བྱ་བ་བྱེད་པ་ལ་མེད་པའི་ཕྱིར། དེ་ལྟ་ན་བ་ལང་གིའང་གསལ་བ་རྣམས་ལ་རྗེས་འགྲོ་ཅན་གྱི་བ་ལང་གི་སྒྲ་སོགས་ཀྱི་བརྗོད་བྱ་བ་ལང་གི་གསལ་བ་རྣམས་ལ་རྗེས་སུ་འགྲོ་བ་ཅན་གྱི་དོན་གྱི་འབྲས་བུ་ཅན་ཡིན་པ་ཉིད་དུ་དོན་དམ་པར་ཁས་ལེན་པའི་རང་གི་སྡེ་པ་དག་ལ་སྐྱོན་འདིར་ཐལ་བ་ཡིན་ནོ། ། འོ་ན་དོན་གྱི་གཟུགས་བརྙན་རྗེས་སུ་འགྲོ་བ་ཅན་དེ་ཉིད་སྒྲའི་དོན་ཡིན་པར་འགྱུར་ཞེ་ན། རྟོག་པ་ལ་ཤར་བའི་དོན་གྱི་གཟུགས་བརྙན་དེའང་ཆོས་ཅན། བ་ལང་གི་གསལ་བ་ལ་རྗེས་སུ་འགྲོ་བའི་བ་ལང་གི་སྒྲའི་དངོས་ཀྱི་བརྗོད་བྱ་མིན་ཏེ།
བ་ལང་གི་གསལ་བ་ལ་རྗེས་སུ་འགྲོ་བ་མེད་པ་ཅན་ཡིན་པའི་ཕྱིར་ཏེ། རང་སྣང་བའི་བློ་ལས་རྫས་ཐ་དད་དུ་མེད་ཅིང་བློའི་ངོ་བོ་ཡིན་པའི་ཕྱིར། རྣམ་པ་ཅི་འདྲ་ཞིག་ཅེ་ན། བ་ལང་དང་རང་མཚན་མཐོང་བའི་བག་ཆགས་གོམས་པ་ཉིད་ཀྱིས་སྤྲུལ་པ་སྟེ་བསྐྱེད་པའོ། ། བཞི་པ་གཞན་སེལ་སྒྲ་དོན་ཡིན་པར་བསྟན་པ་ནི། འོན་ཏེ་སྒྲ་དོན་དངོས་པོར་ཁས་ལེན་མི་རུང་ན་ཁྱེད་ཅི་སྒྲའི་དོན་དུ་འདོད་ཅེ་ན། རྟོག་པའི་སྣང་ཡུལ་གྱི་གཟུགས་བརྙན་ཆོས་ཅན། སྒྲ་དོན་གང་ཡིན་ཞེ་ན་དེ་ཉིད་སྒྲའི་དོན་ཡིན་ཞེས་བཏགས་ནས་བརྗོད་པ་ལ་ནི་འགལ་བ་མེད་དེ། དེ་ལ་ཕྱི་རོལ་གྱི་དངོས་པོར་ཞེན་ཅིང་སྒྲོ་བཏགས་པས་དེ་དངོས་སུ་སྒྲ་ལས་རྟོགས་པ་ཡིས་གཞན་ལས་ལྡོག་པ་ཕྱི་རོལ་རང་མཚན་རྟོགས་པ་སྟེ་ཐོབ་པའི་ཕྱིར་ཡང་ངོ་། ། དེ་ལྟར་ན་འདི་ལ་ཕྱི་རོལ་དུ་སྒྲོ་བཏགས་པ་དེ་ཆོས་ཅན།
སྒྲའི་དོན་ཡིན་ཏེ། ཐ་སྙད་ཀྱི་དུས་སུ་སྐྱེས་བུ་སྒྲ་ལས་འཇུག་པ་ན་ཕྱི་རོལ་གྱི་དངོས་པོ་དག་ལ་དེ་མིན་བཅད་པའི་སྒོ་ནས་དོན་གྱི་ཆ་ཐམས་ཅད་ལ་རྗེས་སུ་འགྲོ་བའི་ཕྱིར། ཕྱི་རོལ་གྱི་གཟུགས་བརྙན་དེ་གོ་བའི་ཤེས་པ་སྒྲ་ཡིས་ངེས་པར་སྤྲུལ་པ་དེ་དག་ཆོས་ཅན། འཁྲུལ་པ་ཡིན་ཏེ། དཔྱད་ན་ལོག་པ་བརྫུན་པའི་དོན་སྣང་བ་ཉིད་ཡིན་པའི་ཕྱིར། དེ་ལྟ་ནའང་བུམ་སོགས་བརྗོད་པའི་མཉན་པ་ཆོས་ཅན། གཞན་སེལ་ཕྱི་རོལ་དོན་གོ་བར་བྱེད་དེ། བརྒྱུད་ནས་ཕྱི་རོལ་གྱི་དངོས་པོ་མཐོང་བའི་སྒོ་ནས་འོངས་པའི་ཕྱིར་རོ། ། ལྔ་པ་དེ་དག་ཉིད་ཀྱི་མཇུག་བསྡུ་བ་ནི། འོན་ཏེ་རང་མཚན་བརྡའི་དངོས་ཡུལ་མིན་པས་སེལ་བ་ལ་བརྡ་སྦྱོར་བའི་ཕྱིར་ཇི་ལྟ་བར་ཐ་སྙད་ཀྱི་དུས་ནའང་སྒྲ་ལས་རྟོག་པའི་གཟུགས་བརྙན་རྟོགས་པ་མིན་ནམ།
སྣང་བརྟག་གཅིག་ཏུ་ཞེན་ནས་ཕྱི་རོལ་ལ་འཇུག་ཅིང་རྟོགས་པ་མིན་ནོ་ཞེ་ན། རྗོད་བྱེད་གྱི་སྒྲ་ཆོས་ཅན། དེ་བརྡའི་དུས་ན་ཡང་ཇི་སྐད་བསྟན་པའི་དོན་རྟོག་པའི་གཟུགས་བརྙན་དང་འབྲེལ་པ་སྟེ་གཟུགས་བརྙན་ལ་ཕྱི་རོལ་དུ་ཞེན་པའི་གཞན་སེལ་རྗོད་བྱེད་དུ་བརྡ་འབྲེལ་བྱས་པས་བརྡ་དང་ཐ་སྙད་ཀྱི་དོན་གཅིག་ཏུ་འཁྲུལ་པས་ཕྱི་རོལ་དོན་རྟོགས་པར་འགྱུར་ཏེ། ཐ་སྙད་ཀྱི་ཚེ་མི་འདོད་པ་བཅད་ནས་རང་གི་དོན་ལ་འཇུག་བྱེད་ཀྱི་སྒྲ་ཡིན་པ་དེའི་ཕྱིར། གཟུགས་བརྙན་ཅི་འདྲ་བ་ཞིག་ཅེ་ན། རང་ཉིད་དོན་དུ་མཐོང་བ་སྟེ་ཞེན་པ་ཡིས་དེ་མིན་ལས་ལོག་པ་ཐོབ་པའི་འབྲས་བུ་ཅན་ཏེ་རྒྱུའོ། ། ཅི་སྟེ་སྒྲ་གཞན་སེལ་ལ་སྦྱོར་གྱི་སྤྱི་ལ་མ་ཡིན་ཞེ་ན། སྒྲ་ཆོས་ཅན། གཞན་སེལ་དང་བརྡ་འབྲེལ་བྱས་པར་འགྱུར་གྱི་སྤྱི་དེ་ནི་དངོས་པོ་བའི་རྗོད་བྱེད་དུ་མི་རུང་ངོ་། ། རང་གི་བརྗོད་བྱའི་རིགས་མི་མཐུན་གཞན་དུ་འཇུག་པ་མ་མཐོང་བ་ལ་ལྟོས་པ་དང་།
བརྗོད་བྱའི་རིགས་མཐུན་ལ་ལར་དེར་འཇུག་པ་མཐོང་བ་ལ་ལྟོས་ནས་བརྗོད་བྱ་རིགས་མི་མཐུན་བཅད་པ་སྟོན་པའི་སྒྲ་ཡིན་པའི་ཕྱིར་རོ། ། བཞི་པ་དོན་བསྡུ་བ་ནི་སྤྱི་སྒྲའི་བརྗོད་བྱ་མིན་པ་དེའི་ཕྱིར་དབང་ཤེས་ཀྱི་ཡུལ་ཆོས་ཅན། རིགས་དང་སོགས་པས་འདུ་བ་དང་ཡོན་ཏན་དང་ལས་དང་དེ་དག་དང་ལྡན་པར་ནི་དོན་ལ་སྒྲས་དངོས་སུ་བརྗོད་པ་ལས་དབང་ཤེས་ཀྱི་འཛིན་པ་མེད་དེ། རིགས་སོགས་དང་འདྲེས་པར་སྣང་བ་ཅན་གྱི་དབང་བློ་ཡོད་པ་མིན་པའི་ཕྱིར་དང་། ཡོད་པ་སྒྲུབ་བྱེད་རྗེས་དཔག་ཀྱང་མེད་པའི་ཕྱིར་རོ། ། དེས་ནི་དྲང་སྲོང་ལ་བྱའི་བུ་རྫས་ཚིག་གི་དོན་ཅན་དུ་འདོད་པ་བཀག་གོ ། དོན་ལ་མེད་པས་ན་མཉན་པ་སྟེ་རྗོད་བྱེད་ཀྱི་སྒྲ་ཆོས་ཅན། རྫས་ཀྱི་དོན་དང་རིགས་སོགས་དང་དེ་དག་གི་འབྲེལ་པ་རྗོད་དུ་ཐ་སྙད་ཀྱི་དུས་སུ་བརྡ་སྦྱོར་བ་མིན་ཏེ། གཞན་ལས་ནི་ལྡོག་པ་ཉིད་ཁོ་ན་ལ་ཐ་སྙད་ཀྱི་ཆེད་དུ་སྒྲ་སྦྱོར་བའི་ཕྱིར་རོ། དེས་ནི་དྲང་སྲོང་རྟའི་བུ་རིགས་སྒྲའི་དོན་དུ་འདོད་པ་བཀག་གོ །
གཉིས་པ་སྒྲ་དོན་སྦྱོར་བའི་རྟོག་པར་འདོད་པ་དགག་པ་ལ་བདུན་གྱི་དབང་པོ་སྔ་ཕྱི་དཔྱོད་པ་མེད་པས་བསྒྲུབ་པ་ནི། རྟོག་པ་གསུམ་གྱི་རིགས་འབྲེལ་འཛིན་པའི་རྟོག་པ་མེད་པར་བསྒྲུབས་ནས་སྒྲའི་རྟོག་པ་མེད་པར་བསྒྲུབ་པ་ནི་མིག་ཤེས་ལ་ནི་ཆོས་ཅན། སྒྲ་སྦྱོར་རྟོག་པ་དེ་ཇི་ལྟར་ཡིན་ཏེ་མིན། སྔ་ཕྱི་གཅིག་ཏུ་འཛིན་པས་སྒྲ་སྦྱོར་བར་བྱེད་པའི་ནུས་པས་སྟོང་པའི་ཕྱིར། རྟོག་པ་ཇི་ལྟ་བུ་ཞེ་ན། སྔར་བརྡ་སྦྱོར་བ་མཐོང་བ་དྲན་པའི་ཤེས་པས་རྒྱུ་བྱས་པ་ཅན་གྱི་བརྡ་དུས་སུ་མཐོང་བའི་སྒྲ་ཐ་སྙད་ཀྱི་དུས་ཀྱི་དོན་དང་གཅིག་ཏུ་བསྲེས་ནས་འཛིན་པར་བྱེད་པའི་བདག་ཉིད་ཅན་ནོ། ། གཉིས་པ་གཞན་ལ་རྟོག་ཀྱང་མཐོང་བས་བསྒྲུབ་པ་ནི། ད་ལྟ་མངོན་གྱུར་གྱི་བ་ལང་ལྟ་བུ་ལས་གཞན་འདས་པའི་བུམ་སོགས་རང་གི་མིང་དང་བསྲེས་ནས་རྟོག་པའི་སེམས་འཇུག་པ་ཅན་གྱི་ཡང་མིག་ཤེས་དག་གིས་ད་ལྟ་བའི་བ་ལང་གི་གཟུགས་དག་མཐོང་བར་གྱུར་པའི་སྐབས་དེར་ནི་ཆོས་ཅན། རྟོག་པ་དེས་ད་ལྟར་གྱི་དོན་མིང་དང་སྦྱར་ནས་འཛིན་པར་ཐལ། དེའི་མིག་ཤེས་དེ་ད་ལྟར་གྱི་དོན་འཛིན་པའི་རྟོག་པ་ཡིན་པའི་ཕྱིར།
ཁྱབ་པ་ཡོད། དེའི་ཚེ་རྟོག་པ་གཞན་མེད་དེ། རྟོག་གཉིས་ཅིག་ཅར་མི་འཇུག་པའི་ཕྱིར། ཐལ་བ་ལས་མིག་བློས་དོན་མཐོང་བ་ཡོད་ཀྱང་རྟོག་པས་མིང་དོན་སྦྱར་ནས་མི་འཛིན་པའི་ཕྱིར་ན་དེའི་ཚེ་མིག་ཤེས་དེ་བ་ལང་ལ་རྟོག་པ་མིན་གྱི་ཡུལ་གསལ་བའི་མངོན་སུམ་ཡིན་ཏེ། ཁྱབ་པ་མ་ངེས། དེ་རང་ལ་སྣང་བའི་བ་ལང་གི་བརྡ་མི་འཛིན་པའི་ཕྱིར། ཁྱབ་པ་ཡོད་དེའི་མིང་འཛིན་པར་སྐྱེས་པའི་རྟོག་པ་ཡིན་པའི་ཕྱིར། དེ་བརྡ་མི་འཛིན་དེ་ཡི་ཚེ། ། གསལ་དང་དེར་སྐྱེས་རྟོག་པ་ཡིན། ། ཞེས་སོ། །
གསུམ་པ་སྒྲའི་བརྗོད་བྱ་མིན་པས་བསྒྲུབ་པ་ནི། མིག་ཤེས་ཆོས་ཅན། སྒྲ་དོན་བསྲེས་ནས་འཛིན་པ་མ་ཡིན་ཏེ། དེའི་སྣང་ཡུལ་དེ་སྒྲའི་དངོས་ཡུལ་མ་ཡིན་པའི་ཕྱིར། ཁྱབ་པ་ཡོད་རྣམ་རྟོག་གི་ཡུལ་གང་ལ་སྒྲ་ནི་ངེས་པར་འགོད་པའི་མིང་གི་ཡུལ་དེ་ལ་དམིགས་ནས་སྒྲ་སྦྱོར་རྟོག་པ་སྐྱེ་བར་འགྱུར་བའི་ཕྱིར། བརྗོད་བྱ་མིན་པ་མ་གྲུབ་ན་དབང་པོ་ལས་སྐྱེས་པའི་མིག་ཤེས་ཆོས་ཅན། རང་གི་གཟུང་དོན་ལ་མི་ལྟོས་པར་འདོད་པའི་དབང་གིས་འཇུག་པའམ་ལྡོག་པར་འགྱུར། སྒྲ་དོན་གྱི་ཡུལ་ཅན་གྱི་རྟོག་པ་ཡིན་པ་དེས་ནའོ། ། འདོན་ན་དེ་ཆོས་ཅན། ཕྱི་རོལ་གྱི་གཟུགས་རང་མཚན་མཐོང་བ་མིན་པར་འགྱུར།
འདོད་པས་འཇུག་པས་ཕྱིའི་དོན་ཉེ་བ་ལ་མི་ལྟོས་པའི་ཕྱིར། འགྱུར་བ་ལས་མཐོང་བས་ན་སྒྲ་སྦྱོར་རྟོག་པ་མིན་ནོ། ། བཞི་པ་གཟུགས་མྱོང་བ་ཡོད་པས་བསྒྲུབ་པ་ནི། མངོན་སུམ་རྟོག་བཅས་ཡིན་ན་གཟུགས་མངོན་སུམ་དུ་གྱུར་པ་ན་རྟོག་པས་གཟུགས་ལ་གཟུགས་ཞེས་མཐོང་ཞིང་རྟོག་པ་ན་སྐྱེས་བུ་ཆོས་ཅན། དེའི་གཟུགས་འཛིན་གྱི་བློ་མངོན་སུམ་གྱིས་མ་མཐོང་བར་ཐལ། དེའི་ཚེ་གཟུགས་འཛིན་གྱི་བློ་ཞེས་ནི་ཇི་ལྟར་མངོན་སུམ་གྱིས་མཐོང་སྟེ་མ་མཐོང་བའི་ཕྱིར་ཏེ་དེའི་རྟོག་པ་གཟུགས་འཛིན་པའི་ཕྱིར། ཁྱབ་པ་ཁས་བླངས་སོ། ། ཐལ་བ་སྔ་མ་འདོད་ན། གཟུགས་ཀྱང་མངོན་སུམ་དུ་མ་རྟོགས་པར་ཐལ་ལ། དེའང་འདོད་ན།
དེས་མཐོང་བའི་གཟུགས་ནི་འདིའོ། ། མཐོང་བྱེད་ཤེས་པ་ནི་འདིའོ་ཞེས་འཛིན་པའི་རྟོག་པ་ཁྱེད་མངོན་སུམ་དུ་འདོད་པ་དེ་འདྲ་མི་སྐྱེ་བར་འགྱུར་ན་སྐྱེ་བའང་ཡིན་པ་དེའི་ཕྱིར་དེ་ཆོས་ཅན། གཟུགས་འཛིན་དེའི་བློ་མངོན་སུམ་གྱིས་ཉམས་སུ་མྱོང་བའང་ཡོད་ཅེས་རང་རྒྱུད་འཕེན་ལ། དེས་ན་དེའི་ཉམས་སུ་མྱོང་བ་དེ་རྟོགས་པ་མིན་ལ། ཡིན་ན་ཇི་སྐད་བཤད་པའི་སྐྱོན་ཡོད་པའི་ཕྱིར་རོ། ། རྩ་ཐལ་ལ་ཁྱབ་པ་ཡོད་གཟུགས་འཛིན་མྱོང་བ་དེ་ནི་ཁྱེད་ཀྱི་གཞུང་གིས་རྟོག་མེད་ཇི་ལྟར་ཡིན་ཏེ་མིན་པས་གཟུགས་འཛིན་དེ་མྱོང་བ་ཡོད་ན་གཟུང་འཛིན་གྱི་བློ་ཞེས་མཐོང་དགོས་པའི་ཕྱིར་རོ། ། རྩ་ཐལ་ལ་མ་གྲུབ་སྟེ། གཟུགས་འཛིན་དེ་ཉིད་ཀྱིས་འདིས་གཟུགས་མཐོང་ངོ་ཞེས་མྱོང་བ་ཡིན་ན་ནི་གཟུགས་འཛིན་གྱི་བློ་ཆོས་ཅན། རང་གིས་རང་ཉིད་གཟུགས་མཐོང་བའོ་ཞེས་རྟོག་ཅིང་མྱོང་བ་མི་འཐད་པར་ཐལ།

གཟུགས་ལ་རྟོག་པའི་རྟོག་པ་ཡིན་པའི་ཕྱིར། ཁྱབ་པ་ཡོད་འདི་གཟུགས་སོ་སྙམ་པའི་རྟོག་པ་དང་འདི་གཟུགས་འཛིན་ནོ་སྙམ་པའི་རྟོག་པ་གཉིས་དུས་ཅིག་ཅར་དུ་རྫས་གཅིག་ཏུ་འཇུག་པ་མཐོང་བ་མེད་པའི་ཕྱིར། རྟོག་པ་དེ་གཉིས་ཅིག་ཅར་མི་འཇུག་པར་བསྟན་པ་དེས་ནི་དེ་ཆོས་ཅན། རང་དང་དུས་མཚུངས་པའི་རང་རྒྱུད་ཀྱི་རྟོག་པའི་རྣམ་པར་ཤེས་པ་གཞན་གྱིས་མྱོང་བ་མི་འཐད་པར་ཐལ། རང་ཉིད་ཀྱང་རྟོག་པ་ཡིན་པའི་ཕྱིར་ཞེས་ལན་བསྟན་པ་ཡིན་ནོ། ། གཞན་ཡང་གཟུགས་འཛིན་འདས་པ་ལ་ནི་གཟུགས་མཐོང་བའོ་ཞེས་རྟོགས་པ་དེར་ཇི་ལྟར་འགྱུར་ཏེ་མི་འགྱུར་བར་ཐལ་གཟུགས་འཛིན་འདས་པ་མྱོང་བ་མེད་པའི་ཕྱིར་ཏེ། དེའི་ཚེ་གཟུགས་འཛིན་འདས་པ་འགགས་པའི་ཕྱིར། སྔ་མའི་ཁྱབ་པ་ཁས་བླངས་སོ། ། གལ་ཏེ་འདས་པ་ལ་ཕྱིས་ཀྱི་དྲན་པས་ཡོངས་སུ་གཅོད་པའོ་ཞེ་ན། རང་རྒྱུད་ཀྱི་གཟུགས་བློ་འདས་པ་མྱོང་བའི་བློ་དང་རྒྱུད་གཞན་གྱི་བློ་ལ་དམིགས་པའི་རྟོག་པ་ཆོས་ཅན། རང་ཡུལ་ལ་ཡོངས་སུ་གཅོད་པའི་ངོ་བོ་གཅིག་པ་སྟེ་ཚུལ་མཚུངས་པར་གྱུར་གྱི་མྱོང་མ་མྱོང་གི་ཁྱད་མི་འཐད་པར་ཐལ།
རང་ཡུལ་འདས་ནས་མེད་པ་དང་ལྐོག་ཏུ་གྱུར་པའི་སྒོ་ནས་རང་ཡུལ་བློ་མ་མྱོང་བར་མཚུངས་པའི་ཕྱིར་རོ། ། ལྔ་པ་དོན་རིག་འདས་པ་རྟོགས་པས་བསྒྲུབ་པ་ནི། མངོན་སུམ་རྟོག་པར་འདོད་པ་དང་རྟོག་མེད་ཡིན་ཡང་མ་རིག་པར་འདོད་པའི་བྱེ་བྲག་ཏུ་སྨྲ་བ་ལྟར་ན་རང་གི་དོན་རིག་འདས་པ་ཆོས་ཅན། རང་གི་ཚད་མ་ཅིས་གྲུབ་སྟེ་གང་གིས་ཀྱང་མི་འགྲུབ་པར་ཐལ། གང་གི་ཕྱིར་ན་དེ་ལ་ནི་མངོན་སུམ་གྱིས་གྲུབ་པ་མ་ཡིན་ཞིང་རྟགས་ཅན་རྗེས་དཔག་གིས་གྲུབ་པ་མིན་པའི་ཕྱིར། དང་པོ་གྲུབ་སྟེ། ཁྱོད་ཀྱི་འདོད་པས་མངོན་སུམ་ནི་དེ་ལྟར་བའི་ཡུལ་ཅན་ཡིན་པའི་ཕྱིར་དང་། གཉིས་པའང་གྲུབ་སྟེ། ཁྱོད་བསྒྲུབ་བྱའི་ཆོས་སུ་བྱས་ནས་རང་རྒྱུད་ལ་བསྒྲུབ་ན་དེ་ཚད་མས་གྲུབ་པའི་དཔེ་དག་དང་བྲལ་ཞིང་ཁྱོད་ཆོས་ཅན་དུ་བཟུང་ན་ཆོས་ཅན་མ་གྲུབ་པས་རྟགས་ཕྱོགས་ཆོས་སུ་གྲུབ་པ་ནི་ཡོད་པ་མིན་པའི་ཕྱིར། དེ་ལྟར་ན་མཐོང་བ་དང་རྟོགས་པ་མེད་པས་འགྲོ་བ་ལོང་ལྐུགས་སུ་འགྱུར་རོ། །
གལ་ཏེ་མངོན་སུམ་གྱིས་མ་གྲུབ་པའི་རྟགས་མ་གྲུབ་སྟེ། མདོ་སྡེ་པ་དང་དབང་དོན་སྔ་མ་ལས་ཤེས་པ་སྐྱེ་ཞིང་གཟུགས་ཀྱི་རྣམ་པ་ཤར་བས་གཟུགས་སོགས་འཛིན་པར་འདོད་པ་བཞིན་དུ་དོན་རིག་འདས་པ་དེ་དེའི་ངོ་བོར་ནི་སྟེ་རྣམ་ལྡན་དུ་སྣང་བ་ཅན་དེར་དེ་མ་ཐག་བར་མ་ཆོད་པར་དེའི་སྟོབས་ཀྱིས་སྐྱེས་པའི་བློ་ཕྱི་མས་དེ་གཟུགས་འཛིན་ཡིན་ནོ་ཞེས་འཛིན་པར་འགྱུར་ན་གཟུགས་འཛིན་འགགས་པའི་རྗེས་ཐོགས་ཀྱི་ཤེས་པ་ཆོས་ཅན། གཟུགས་འཛིན་གྱི་བློ་སྔ་མ་སྔ་མ་དེ་རྣམས་ནི་འཛིན་ཞིང་མྱོང་བར་མི་འགྱུར། གཟུགས་འཛིན་དེ་མ་ཐག་པས་སྔ་མ་སྔ་མའི་བར་དུ་ཆོད་པའི་ཕྱིར། ཁྱབ་པ་ཁས་བླངས་སོ། ། ཐལ་བ་ལས་སྔ་མ་དེ་རྣམས་མྱོང་བ་ཡང་ཡོད་པས་དེ་རྟོག་མེད་ཡིན་ནོ། ། ཇི་ལྟར་གཟུགས་སོགས་རང་གི་ཡུལ་ཅན་གྱི་རྣམ་ཤེས་ཉམས་སུ་མྱོང་བ་དེ་ཆོས་ཅན། རྟོག་མེད་ཡིན་ཏེ། བརྡ་བྱེད་པའི་ནུས་པ་མེད་པའི་ཕྱིར། དེ་རྟོག་མེད་ཡིན་པ་དེ་བཞིན་དུ་མངོན་སུམ་གཞན་ཐམས་ཅད་ཀྱང་ཆོས་ཅན།
རྟོག་པ་མེད་པར་འགྱུར། བརྡ་བྱ་བར་མི་ནུས་པའི་ཕྱིར་རོ། ། དྲུག་པ་ཁྱད་པར་རང་མཚན་རྟོགས་པས་བསྒྲུབ་པ་ནི། སྐྱེས་བུ་ཆོས་ཅན། སྤྱི་ཡན་གར་བ་རྟོགས་ཀྱི་འགའ་ཞིག་གི་ཚེ་ཡང་ཁྱད་པར་རང་མཚན་ཤེས་པ་གང་གིས་ཀྱང་གསལ་བར་རྟོགས་པར་མི་འགྱུར། རྟོག་པ་མེད་པའི་ཤེས་པ་མེད་ན་ནིའོ། ། མ་ངེས་ཏེ་རྟགས་ལ་རྟོག་པས་རྟོགས་སོ་ཞེ་ན། རྟོག་པའང་ཆོས་ཅན། རང་མཚན་གསལ་བར་མི་རྟོགས་པར་ཐལ། སྤྱི་བརྗོད་པའི་ངང་ཚུལ་ཅན་གྱི་སྒྲ་དེ་དང་དོན་སྤྱིའི་ཡུལ་ཅན་དུ་གཅིག་པའི་ཕྱིར་ནའོ། །
གལ་ཏེ་རྟོག་མེད་འགའ་ཞིག་ཀྱང་ཡོད་པས་ཁྱད་པར་རྟོགས་པའི་ཕྱིར་རྟགས་སྔ་མ་མ་གྲུབ་བོ་ཞེ་ན། དབང་པོའི་མངོན་སུམ་སྔ་ཕྱི་ཐམས་ཅད་ཆོས་ཅན། མངོན་སུམ་རྟོག་མེད་དུ་ཐལ། མངོན་སུམ་རྟོག་མེད་དེ་དང་རྐྱེན་གསུམ་མཚུངས་པའི་རྒྱུ་ལས་སྐྱེ་བ་ཅན་དུ་འདྲ་བའི་མངོན་སུམ་ཡིན་པའི་ཕྱིར། ཁྱབ་པ་ཡོད་འབྲས་བུའི་བདག་ཉིད་འདྲ་མི་འདྲ་ཐ་དད་པ་ནི་རྒྱུ་འདྲ་མི་འདྲ་ཐ་དད་པ་ལས་སྐྱེ་བ་ཡིན་པས་ཁྱབ་པའི་ཕྱིར་རོ། ། བདུན་པ་མཐོང་རྟོགས་རྒྱུ་གཞན་ཡིན་པས་བསྒྲུབ་པ་ལ་བཞིའི་དང་པོ་གཏན་ཚིགས་དགོད་པ་ནི། དབང་ཤེས་ཆོས་ཅན། སྒྲ་དང་དོན་སྦྱོར་བར་བྱེད་པའི་རྟོག་པ་མ་ཡིན་ཏེ། སྒྲ་དོན་གྱི་བརྡ་དྲན་པ་མིན་པའི་ཕྱིར། སྒྲ་དང་དོན་སྦྱོར་བའི་རྟོག་པ་གང་ཡིན་དེ་ཆོས་ཅན།
གཟུང་དོན་ཕྱི་རོལ་གྱི་དོན་ཉེ་བ་ལ་ལྟོས་པ་མེད་དེ། བརྡ་དྲན་པ་ལས་ཏེ་དེའི་ཕྱིར་རོ། ། རྟོག་པ་ཕྱི་རོལ་ལ་ལྟོས་པ་མེད་པར་བརྡ་སྦྱོར་བར་བྱེད་པ་དེ་བཞིན་དུ་མིག་བློ་ལ་སོགས་པ་ཆོས་ཅན། བརྡ་དྲན་པས་ལྟོས་པ་མེད་དེ། གཟུང་དོན་གྱི་དངོས་པོའི་ནུས་པ་ཉིད་ཉེ་བ་ལས་སྐྱེ་བར་འགྱུར་བའི་ཕྱིར་རོ། ། གཉིས་པ་མ་ཁྱབ་པ་དགག་པ་ནི། གལ་ཏེ་མིག་ཤེས་ཀྱི་གཟུང་བྱ་གཟུགས་ནི་རང་གི་བརྡ་དྲན་པ་ལ་ལྟོས་ནས་མིག་གི་དབང་པོའི་བློ་དག་བསྐྱེད་པ་ལ་ནུས་པ་ཡོད་པར་འགྱུར་གྱི་གཟུགས་ཀྱི་མིག་ཤེས་བསྐྱེད་པ་བརྡ་དྲན་པ་ལ་ལྟོས་མེད་མ་ཡིན་ན་མིག་ཤེས་ཀྱི་གཟུང་དོན་གཟུགས་ཆོས་ཅན། མིག་ཤེས་བསྐྱེད་པའི་སྔར་གཟུགས་ཀྱི་བརྡ་དྲན་པ་ཉིད་དངོས་སུ་བསྐྱེད་ནུས་པར་འགྱུར་གྱི་མིག་བློ་དངོས་སུ་བསྐྱེད་མི་ནུས་པར་འགྱུར། ། དེ་མངོན་དུ་ཕྱོགས་པ་ལས་གཟུགས་ཀྱི་བརྡ་དྲན་པ་དེ་དག་དངོས་སུ་སྐྱེ་བའི་ཕྱིར། དཔེར་ན་རྨ་བྱའི་སྒྲ་ལ་སོགས་པའི་རྟགས་འབྲེལ་པ་དྲན་པ་ལ་ནུས་པ་དངོས་སུ་སྦྱོར་གྱི་རྗེས་དཔག་དངོས་སུ་མི་སྐྱེ་བ་བཞིན་ནོ། །
འདོད་མི་ནུས་ཏེ་གཟུགས་འཛིན་དབང་བློ་ཆོས་ཅན། གཟུགས་ཀྱི་བརྡ་དྲན་ལས་དངོས་སུ་སྐྱེ་བར་འགྱུར་བའམ་གཟུང་དོན་གཟུགས་ལས་དངོས་སུ་སྐྱེ་བ་མིན་པར་ཐལ། གཟུང་དོན་གཟུགས་ལས་བརྡ་དྲན་སྐྱེ་ཞིང་བརྡ་དྲན་ལས་ཁྱོད་སྐྱེ་བའི་ཕྱིར། འདོད་ན་དེ་ཆོས་ཅན། གཟུང་དོན་གཟུགས་ཉེ་བ་དེ་ལས་ཕྱིས་དུས་གཞན་དུའང་དྲན་པ་དེ་ལས་སྐྱེ་བར་འགྱུར་རོ། ། ཁྱབ་པ་ཡོད་གཟུང་དོན་ལས་བརྡ་དྲན་སྐྱེ་ན་དེ་མ་ཐག་པའི་དོན་ཉེའང་ཡུལ་གཞན་ལ་རྣམ་པར་གཡེང་བས་ཆོད་པ་སྲིད་པའི་ཕྱིར། ལ་ལར་དྲན་པ་མི་སྐྱེ་བའམ་ཕྱིས་གཟུགས་མེད་ཀྱང་སྔར་མཐོང་བའི་བརྡ་དྲན་པར་ཡང་འགྱུར་བའི་ཕྱིར་རོ། ། གསུམ་པ་དེའི་ཉེས་སྤོང་དགག་པ་ནི། གལ་ཏེ་གཟུགས་དེས་སྔར་དབང་བློའི་རྒྱུ་བརྡ་དྲན་བསྐྱེད་ནས་ཕྱིས་མིག་ཤེས་རིམ་གྱིས་བསྐྱེད་པས་བརྡ་དྲན་དང་མིག་ཤེས་གཉིས་ཀའི་རྒྱུ་ཡིན་ཞེ་ན། གཟུགས་ཆོས་ཅན།
སྔར་བརྡ་དྲན་བསྐྱེད་དུས་ཉིད་ན་མིག་ཤེས་བསྐྱེད་པར་འགྱུར་བའམ་ཕྱིས་ཀྱང་མིག་ཤེས་མི་བསྐྱེད་པར་ཐལ། གཟུགས་ཀྱི་བརྡ་དྲན་དང་མིག་ཤེས་གཉིས་ཀའི་རྒྱུ་གང་ཞིག སྔ་ཕྱི་ཐ་དད་མེད་པའི་རྟགས་པ་ཡིན་པའི་ཕྱིར་ཏེ། གཞན་གྱི་སྐད་ཅིག་མ་མིན་པར་ཁས་བླངས་པས་སོ། ། གལ་ཏེ་རྟག་ན་དེར་འགྱུར་ཡང་གཟུགས་ཀྱི་སྐད་ཅིག་རེ་རེ་ལ་གཞན་དང་གཞན་འབྱུང་བས་སྐད་ཅིག་དང་པོས་དྲན་པ་བསྐྱེད་ཅིང་མིག་གི་དབང་བློའི་རྒྱུ་ནི་གཞན་གཟུགས་ཀྱི་སྐད་ཅིག་ཕྱི་མ་ཡིན་ཞེ་ན། ཕྱོགས་དེ་ལའང་མིག་ཤེས་ཆོས་ཅན། བརྡ་དྲན་པ་དེའི་རྒྱུར་བཏགས་པས་བརྡ་དྲན་གྱི་ཡུལ་དེས་འཛིན་པའི་སྒོ་ནས་ཁྱོད་སྒྲ་སྦྱོར་རྟོག་པར་འགྲུབ་པའི་དོན་མེད་པར་འགྱུར། བརྡ་དྲན་གྱི་ཡུལ་མི་འཛིན་པའི་ཕྱིར། ཁྱབ་པ་ཡོད་ཁྱེད་བརྡ་དྲན་དབང་ཤེས་ཀྱི་རྒྱུ་འདོད་པ་དེ་ནི་ཇི་ལྟར་སྒྲ་བརྡར་བཏགས་པའི་བརྡ་དྲན་གྱི་ཡུལ་དེ་ལ་མིང་དང་སྦྱར་ནས་དབང་བློས་རྟོགས་པར་གྲུབ་པའི་དོན་ཅན་དུ་འདོད་པའི་ཕྱིར། གཞན་ཡང་གཟུང་དོན་རྟག་པར་འདོད་པ་ལ་ཡང་དེ་ཆོས་ཅན།
བརྡའི་ཡུལ་དེ་སྒྲ་དང་བཅས་པར་མི་འཛིན་པར་ཐལ། ཁྱད་པར་བརྡར་བཏགས་པ་མེད་པ་འཛིན་པའི་ཕྱིར། ཁྱབ་པ་ཡོད་སྒྲ་སྦྱོར་རྟོག་པ་ཡིན་ན་བརྡར་བཏགས་པའི་དོན་དེ་མིང་དང་བཅས་པར་འཛིན་པའི་ཕྱིར། ཅི་སྟེ་སྐད་ཅིག་མ་ཡིན་ན་གཟུགས་སྐད་ཅིག་དང་པོ་ཆོས་ཅན། དབང་བློས་བརྡར་བཏགས་པ་དྲན་པའི་དོན་ཏེ་ཡུལ་མ་ཡིན་པར་ཐལ། དབང་བློས་མ་གཟུང་བའི་ཁྱད་པར་གྱི་ངོ་བོ་ཡིན་པས་དབང་བློས་དེ་ལ་བརྡ་བཏགས་པ་མེད་པའི་ཕྱིར། ཡང་ན་གཟུགས་ཀྱི་སྐད་ཅིག་མ་གཉིས་པ་ཆོས་ཅན། དེ་མིག་བློས་འཛིན་པ་ལ་གཟུགས་ཀྱི་བརྡ་དྲན་པ་དོན་ནམ་དགོས་པ་མེད་པར་འགྱུར། དེས་བརྡ་དྲན་མི་བསྐྱེད་པས་བརྡ་དྲན་ཡུལ་མིན་ལ་དེ་དབང་ཤེས་ཀྱིས་འཛིན་པའི་ཕྱིར་རོ། ། བཞི་པ་མཇུག་བསྡུ་བ་ནི།
ཅི་སྟེ་ཁྱད་པར་ལ་སྒྲ་འགོད་མིན་གྱི་སྤྱི་ཡན་གར་བ་ཙམ་མིག་ཤེས་ཀྱིས་འཛིན་གྱིས། ཁྱད་པར་འཛིན་པ་མ་ཡིན་ན་ནི་མིག་ཤེས་དེ་ཆོས་ཅན། གཟུང་དོན་ཁྱད་པར་ཉེ་བ་ལ་དངོས་སུ་ལྟོས་པར་མི་རུང་བར་ཐལ། སྤྱི་ཡན་གར་བ་འཛིན་པའི་རྟོག་པ་ཡིན་པའི་ཕྱིར། ཐལ་བ་ལས་མིག་བློ་ཆོས་ཅན། བརྡ་དྲན་ལ་ལྟོས་པ་མེད་པར་མིག་དང་གཟུགས་དག་ལ་བརྟེན་ནས་སྐྱེ་བར་འགྱུར་ཏེ། སྒྲའི་ཡུལ་མིན་པའི་ཁྱད་པར་རང་མཚན་འཛིན་པའི་དབང་ཤེས་རྟོག་བྲལ་ཡིན་པ་དེའི་ཕྱིར་རོ། ། གཉིས་པ་ནི། གལ་ཏེ་དངོས་སུ་དབང་པོའི་ཤེས་པ་བསྐྱེད་པ་ལ་དབང་པོ་རྒྱུ་ཡིན་པ་བཞིན་དུ་ཡུལ་གཟུགས་ཀྱང་ནུས་པ་ཅན་ཡིན་པར་དེ་མ་ཐག་འདོད་པ་ཡིན་ན། འོ་ན་ཅིའི་ཕྱིར་མིག་གཟུགས་གཉིས་ལ་རག་ལས་ནས་སྐྱེ་བའི་ཤེས་པ་དེ་ནི་ཡུལ་དེའི་སྒོ་ནས་གཟུགས་ཀྱི་ཤེས་པ་ཞེས་ཐ་སྙད་ཅེས་མི་བརྗོད་ཅེ་ན།
འཇིག་རྟེན་ན་དགོས་པ་མེད་པར་ཐ་སྙད་མི་སྦྱོར་གྱི་སྒྲ་དེས་སྐབས་སུ་བབ་པའི་དོན་དེ་གོ་བར་བྱེད་པའི་ནུས་པ་ཡོད་པ་ཉིད་དུ་མཐོང་ནས་ཐ་སྙད་ངེས་པར་སྦྱོར་བ་ཡིན་ཏེ། དཔེར་ན་རྔའི་སྒྲ་དང་ནས་ཀྱི་མྱུ་གུ་ཞེས་པ་བཞིན། དབང་པོའི་ཤེས་པ་ཞེས་པའི་ཐ་སྙད་ལའང་སྐབས་སུ་བབ་པའི་སྒོ་ལྔའི་ཤེས་པ་ཐུན་མོང་མིན་པར་གོ་བར་བྱེད་པའི་ནུས་པ་དེ་ཡོད་དོ། ། དེའི་ཕྱིར་མདོར། ཐུན་མོང་མིན་པའི་རྒྱུ་ཡི་ཕྱིར། ། དེ་ཡི་ཐ་སྙད་དབང་པོས་བྱས། ། ཞེས་སོ། ། ཡུལ་ཤེས་ཀྱི་ཐ་སྙད་ལ་ནི་ནུས་པ་དེ་མེད་དེ། ཡུལ་ནི་དབང་བློ་དང་རྒྱུད་གཞན་གྱི་ཡིད་ཤེས་ཀྱི་ཐུན་མོང་གི་རྒྱུ་ཡིན་པས་སོ། ། དེ་ལྟར་ན་དོན་དེའི་ཆོས་སམ་ཐ་སྙད་ཀྱང་དོན་དེ་ལ་ངེས་པར་སྦྱོར་བར་འོས་པ་དེས་དེ་གོ་བར་བྱེད་ནུས་པས་ཁྱབ་པ་ཡིན་ནོ། །
དེ་ཡི་ཆོས་ཀྱང་ངེས་སྦྱོར་བྱེད་ཅེས་འདོན་ཏོ། ། དེའི་ཕྱིར་དབང་ཤེས་ཞེས་པའི་ཐ་སྙད་ཆོས་ཅན། སྒོ་ལྔའི་ཤེས་པ་གོ་བར་བྱེད་ནུས་ཏེ། སྒོ་ལྔའི་ཤེས་པ་འདི་ལ་ནི་རྟོག་ལྡན་གྱིས་ངེས་པར་སྦྱར་བར་བྱ་བའི་མིང་ཡིན་པའི་ཕྱིར་ཞེས་པ་རང་བཞིན་གྱི་རྟགས་ཡིན་ཏེ། བསྒྲུབ་བྱའི་ཆོས་ཆོས་ཅན་ལ་བསྒྲུབ་པ་ལ་བདག་གཅིག་ཏུ་འབྲེལ་ཞིང་ཚུལ་གསུམ་ངེས་པའི་རྟགས་ཡིན་པའི་ཕྱིར། དེ་ནི་བསྒྲུབ་པའི་སྒོ་ནས་ཡིན་ལ། དགག་པའི་སྒོ་ནས་ནི་ཡུལ་ཤེས་ཞེས་པའི་ཐ་སྙད་ཆོས་ཅན། དབང་ཤེས་ཀྱི་ཐ་སྙད་དུ་རྟོག་ལྡན་གྱིས་སྦྱར་བར་བྱ་བ་དེ་ལྡོག་པར་འགྱུར། དབང་ཤེས་གོ་བ་ལ་ཁྱབ་པར་བྱེད་པའི་རང་བཞིན་དབང་ཤེས་ཞེས་པའི་དོན་དེ་དེ་ལས་ཐུན་མོང་མིན་པར་གོ་ནུས་པ་ནི་ལོག་པའི་ཕྱིར་ནའོ། ། གསུམ་པ་ལ་གསུམ་གྱི་དབང་བློས་དུ་མ་འཛིན་པ་འགལ་བ་མེད་པ་ལ་གསུམ་ལས།
དང་པོ་རང་གི་ལུང་དང་འགལ་བའི་རྩད་པ་སྤང་བ་ནི། ཁྱེད་ཀྱི་གྲུབ་པའི་མཐའ་ལས། རྣམ་པར་ཤེས་པའི་ཚོགས་ལྔ་རྣམས་བསགས་པ་ལ་དམིགས་པའོ་ཞེས་པ་དེ། ཁྱེད་དབང་ཤེས་རྟོག་བྲལ་དུ་འདོད་པ་ལ་ཇི་ལྟར་རུང་། སློབ་དཔོན་དབྱིག་གཉེན་གྱིས་མཛོད་འགྲེལ་དུ། སྐྱེ་མཆེད་ཀྱི་རང་གི་མཚན་ཉིད་དུ་འདོད་ཀྱི། རྫས་ཀྱི་རང་གི་མཚན་ཉིད་ཀྱི་ནི་མིན་ནོ་ཞེས་གསུངས་པས། རང་མཚན་གྱི་ཡུལ་ཅན་ཁོ་ནར་བཤད་པར་མི་འགྱུར་ནའང་བསགས་པ་ལ་དམིགས་པ་ཞེས་པ་འདི་ལ་རྡུལ་དུ་མ་བསགས་པ་དག་གི་སྒྲས་ནི་ཚོགས་པ་ཡིན་པར་བརྗོད་ལ། ཚོགས་པ་དེ་སྤྱི་ཡིན་ལ། ། སྤྱི་དེ་ལ་དབང་པོའི་བློ་འཇུག་པར་བསྟན་པ་དེའི་ཚེ་དབང་བློ་ཆོས་ཅན།
རྟོག་པར་ཐལ། སྤྱི་འཛིན་པའི་ཕྱིར། ཁྱབ་པ་ཡོད་སྤྱི་བློ་ནི། གདོན་མི་ཟ་བར་རྣམ་པར་རྟོག་པ་དང་རྗེས་སུ་འབྲེལ་པའི་ཕྱིར་ཞེ་ན། སྔར་མིག་བློ་བསྐྱེད་མི་ནུས་ལས་ཁྱད་པར་ཅན་དུ་གྱུར་པའི་མིག་ཤེས་བསྐྱེད་ནུས་ཀྱི་རྡུལ་ཕྲན་གཞན་གང་སྐྱེ་བར་འགྱུར་བ་དེ་དག་ཆོས་ཅན། རྡུལ་བསགས་པར་གྲུབ་མཐའ་དེས་བཤད་དེ། དེ་དག་ནི་དབང་པོའི་ཤེས་པ་སྐྱེ་བའི་རྒྱུ་མཚན་ཏེ་དམིགས་རྐྱེན་དུ་རུང་བ་ཡིན་པའི་ཕྱིར་ཏེ། དབང་བློ་བསྐྱེད་ནུས་ཀྱི་རང་བཞིན་དུ་བསྐྱེད་པའི་རྐྱེན་དོན་གཞན་དང་ནི་མངོན་པར་འབྲེལ་པས་རང་འཛིན་དབང་བློ་བསྐྱེད་ནུས་སུ་བསྐྱེད་པའི་ཕྱིར་རོ། ། དེས་ན་བསགས་པ་ལ་དམིགས་པ་ཞེས་གསུངས་པས་བསགས་པ་ཞེས་བྱ་བ་སྤྱིར་གྱུར་པ་གསལ་བ་ལས་ཐ་དད་པའམ་ཐ་དད་མིན་པ་ཅུང་ཟད་མེད་པས་རྩོད་པ་དང་པོའི་སྐབས་མེད་དོ། ། སློབ་དཔོན་དབྱིག་གཉེན་གྱི་ལུང་འདིའང་གཟུགས་སོགས་ཕྱིའི་སྐྱེ་མཆེད་ཀྱི་རང་མཚན་དེའང་ཆོས་ཅན།
རྡུལ་ཕྲན་སོ་སོ་བ་གཞན་དག་མེད་པར་ནི་མེད་པར་འགྱུར་ཏེ། གཞན་དང་གཞན་དག་དང་འབྲེལ་པ་ལས་རྣམ་ཤེས་སྐྱེད་པར་བྱེད་པའི་རིགས་པ་ཁྱད་པར་ཅན་ཡིན་པའི་ཕྱིར། དེས་ན་དབང་ཤེས་དེ་ཆོས་ཅན། ཚོགས་པའི་སྤྱི་ཡི་སྤྱོད་ཡུལ་ཅན་དུ་བཤད་དེ། རྡུལ་ཕྲན་གཅིག་སྟེ་སོ་སོ་རེ་རེ་བ་ལ་དམིགས་པར་ངེས་པ་མིན་པར་རྡུལ་ཕྲན་དུ་མ་ཚོགས་པའི་ཐུན་མོང་གི་འབྲས་བུ་ཡིན་པའི་ཕྱིར། དེས་ན་སྐྱེ་མཆེད་ཀྱི་རང་མཚན་འཛིན་པའི་ཕྱིར་དེ་ལྟར་བཤད་ཅིང་། རྫས་ཀྱི་རང་གི་མཚན་ཉིད་ནི་མ་ཡིན་ཞེས་པའང་། རྡུལ་ཕྲན་གྱི་རྫས་གཅིག་དབང་བློའི་ཡུལ་དུ་ངེས་པ་བསལ་བར་ལྟའི། ། རྡུལ་དུ་མ་ཚོགས་པའི་ནུས་པས་འཕངས་པའི་རྡུལ་ཚོགས་པའི་སྤྱིའི་སྤྱོད་ཡུལ་ཅན་ཡིན་པ་མ་བསལ་བས་འགལ་བ་མེད་དོ། ། གཉིས་པ་མུ་སྟེགས་བྱེ་བྲག་པའི་རྩོད་པ་སྤང་བ་ལ་བཞིའི་དང་པོ་ཏིལ་སོགས་ཅིག་ཅར་འཛིན་པ་མེད་པར་ཐལ་བ་ནི།
གལ་ཏེ་ཐུན་མོང་གི་འབྲས་བུ་དང་དབང་ཤེས་གཅིག་བྱེད་པས་དབང་བློས་སྐྱེ་མཆེད་ཀྱི་རང་མཚན་གཅིག་འཛིན་པ་ཡིན་དུ་ཆུག་ན་ཡང་ཅིག་ཅར་རྫས་དུ་མ་འཛིན་པ་མ་ཡིན་པར་རིམ་བཞིན་འཛིན་པས་ན་མང་པོ་རྣམས་ཀྱི་ཐུན་མོང་གི་འབྲས་བུ་ཡིན་པའི་ཕྱིར་དབང་བློ་སྤྱིའི་སྤྱོད་ཡུལ་ཅན་གྱི་རྟོག་པའོ་ཞེ་ན། ཏིལ་དང་ཡུངས་ཀར་སོགས་ཡུལ་རྣམ་པར་ཆད་པ་རྣམས་ཆོས་ཅན། ཇི་ལྟར་ཅིག་ཅར་མི་སྣང་བར་ཐལ། རྫས་ཐ་དད་དུ་མ་ཡིན་པའི་ཕྱིར་ཏེ། རྡུལ་རིགས་མི་མཐུན་དུ་མ་འདུས་པས་རྫས་ཡན་ལག་ཅན་མི་རྩོམ་པའི་ཕྱིར། ཅི་སྟེ་རིམ་བཞིན་བཟུང་ཡང་མཐོང་བ་མྱུར་ཞིང་འཇུག་པ་མགྱོགས་པ་ལས་འཁྲུལ་ནས་ཅིག་ཅར་འཛིན་པའོ་ཞེ་ན། ཕྱོགས་འདི་ལ་འདིར་དོན་ཀུན་དང་ཅིག་ཅར་དུ་ཞེས་པའི་སྐབས་སུ་ལན་བཤད་ཟིན་ཏོ། གཞན་ཡང་ཏིལ་ནམ་མཁའ་ནས་རིམ་བཞིན་འབབ་པ་འཛིན་པའི་ཤེས་པ་ཆོས་ཅན། ཏིལ་དེ་ཇི་ལྟར་རིམ་བཞིན་འཛིན་པར་མི་འགྱུར་ཏེ་ཅིག་ཅར་སྣང་བར་ཐལ། མཐོང་བ་མྱུར་ཞིང་ཏིལ་དེ་ཉིད་དེ་ཉིད་ལ་འཇུག་པ་མགྱོགས་པ་དེ་མཚུངས་པའི་ཕྱིར།
གཞན་ཡང་ཏིལ་ཕུང་འཛིན་པའི་བློ་མྱུར་དུ་འཇུག་པ་འགའ་ཞིག་དང་ཏིལ་དེ་རིམ་བཞིན་མྱུར་བར་འབབ་པ་འཛིན་པའི་བློ་གཞན་ནི་ཆོས་ཅན། ཇི་ལྟར་དེ་དག་ལ་ཡུལ་རིམ་མིན་ཅིག་ཅར་དུ་སྣང་བ་དང་རིམ་ལྡན་དུ་སྣང་བའི་ཁྱད་པར་མི་འཐད་པར་ཡུལ་ཅིག་ཅར་སྣང་བར་ཐལ། བློ་དེ་རྣམ་དག་ནི་ཐམས་ཅད་ཀྱང་དུས་ཡུན་རིང་དུ་གནས་པ་མེད་ཅིང་མྱུར་དུ་འཇུག་པར་མཚུངས་པའི་ཕྱིར། དེས་ན་དོན་གཟུགས་སོགས་ཀུན་བར་མ་ཆད་དུ་འཛིན་པའི་བློ་ལ་ཆོས་ཅན། འདི་ནི་ཡུལ་གཟུགས་སོགས་ཀུན་རིམ་མིན་ཅིག་ཅར་དུ་འཛིན་པར་ཐལ་བར་འགྱུར། འཇུག་པ་མྱུར་བ་དེའི་ཕྱིར་རོ། ། གཉིས་པ་ཁྲ་བོ་ཅིག་ཅར་འཛིན་པ་མེད་པར་ཐལ་བ་ལ་གསུམ་གྱི་དང་པོ་ཐལ་བ་དགོད་པ་ནི། དུ་མ་ཅིག་ཅར་མི་འཛིན་ན་ཕྱེ་མ་ལེབ་ཁྲ་བོ་དང་ལ་སོགས་པས་རྨ་བྱའི་མདོངས་དང་སྟན་ཁྲ་བོའི་གཟུགས་ཆོས་ཅན། ཇི་ལྟར་མིག་ཤེས་གཅིག་ལ་ཅིག་ཅར་སྣང་བར་འགྱུར་ཏེ་དུ་མའང་ཡིན་པའི་ཕྱིར་རོ། ། གཉིས་པ་ཕྱོགས་ཆོས་བསྒྲུབ་པ་ལ་གསུམ་གྱི་དང་པོ་སྣ་ཚོགས་ཡིན་པས་རྫས་གཅིག་མིན་པ་ནི།
གལ་ཏེ་རྨ་བྱའི་མདོངས་སོགས་སྣ་ཚོགས་དེ་ཡན་ལག་ཅན་གྱི་རྫས་གཅིག་ཡིན་ཞིང་དེ་མཐོང་བའོ་ཞེ་ན། རྨ་བྱའི་མདོངས་ཀྱི་ཁྲ་བོ་དེ་བཀྲ་བ་ཤིན་ཏུ་མཚར་བ་ཡིན་པ་ལ། དེ་བས་ཀྱང་ངོ་བོ་སྣ་ཚོགས་གཅིག་ཡིན་པ་འདི་ཆེས་ངོ་མཚར་ཆེ་ཞེས་དཔྱས་པའོ། ། ཅིའི་ཕྱིར་མཚར་ཞེ་ན། རྨ་བྱའི་མདོངས་ཀྱི་གཟུགས་ཆོས་ཅན། གཅིག་གི་རང་བཞིན་མིན་ཏེ། གཟུགས་སྣ་ཚོགས་ཡིན་པའི་ཕྱིར། དཔེར་ན་ནོར་བུའི་རིགས་ཐ་དད་གཅིག་ཏུ་སྤུངས་པའི་གཟུགས་དེ་བཞིན་ནོ། ། དེ་ཆོས་ཅན། ངོ་བོ་དབྱེར་མེད་ཀྱི་གཅིག་མིན་ཏེ།
ཚོན་སྣ་ཚོགས་ཀྱིས་ཁ་བསྒྱུར་བའི་སྣལ་མ་རིགས་མི་མཐུན་ལས་བསྒྲུབས་པའི་སྣམ་ཁྲ་དང་ལ་སོགས་པས་སྟན་ཁྲ་བོ་དག་ལ་འདི་སྔོན་པོ་ཡིན་ལ་འདི་སེར་པོའོ་ཞེས་སོགས་ཁ་དོག་དུ་མ་རྣམ་པར་དབྱེ་བའི་སྒོ་ནས་བློས་སྣ་ཚོགས་སུ་གཟུང་བྱ་ཡིན་པ་དེ་ནི་དེ་ལའང་མཚུངས་པའི་གཟུགས་སྣ་ཚོགས་ཡིན་པའི་ཕྱིར། གལ་ཏེ་མ་གྲུབ་སྟེ། དེ་ལྟར་ཕྱེ་ནས་རྨ་བྱའི་མདོངས་འཛིན་པ་དེ་ལ་ཡན་ལག་གི་གཟུགས་སྔོ་སོགས་འབའ་ཞིག་དེ་ལྟར་མཐོང་གི་ཡན་ལག་ཅན་གྱི་རྫས་ནི་རྣམ་པར་ཕྱེ་ནས་མི་འཛིན་ནོ་ཞེ་ན། གལ་ཏེ་རྨ་བྱའི་མདོངས་ཆོས་ཅན། མཐོང་བའི་སྔོ་སོགས་སྤངས་པ་ཡི་ཁྲ་བོ་ཡན་ལག་ཅན་གྱི་ངོ་བོ་གཞན་སྣ་ཚོགས་པ་མེད་པར་ཐལ། དེ་འདྲ་ཡོད་ན་དམིགས་སུ་རུང་བ་ལས་སྣ་ཚོགས་པ་ངོ་མཚར་དུ་གྱུར་པ་དེ་མ་མཐོང་བའི་ཕྱིར། འོན་ཏེ་བཅོས་མ་དང་བཅོས་མ་མིན་པའི་ཁྲ་བོ་ལ་ནི་སྔོ་སོགས་རིམ་དང་ཅིག་ཅར་དུ་དམིགས་སོ་ཞེ་ན། བཅོས་མིན་དངོས་ཀྱི་ཕྱེ་མ་ལེབ་ཁྲ་བོ་དང་དེ་མཚོན་བྱེད་རམ་སོགས་ཚོན་རིགས་མི་མཐུན་པས་བྲིས་པའི་ཕྱེ་མ་ལེབ་ཀྱི་ཁྲ་བོའི་གཟུགས་རྟོགས་པའི་བློ་དག་ཆོས་ཅན། དེ་གཉིས་ལས་གཅིག་ནི་དུས་རིམ་མིན་ཅིག་ཅར་དུ་དོན་ཡན་ལག་ཅན་གཅིག་འཛིན་པ་དང་། གཅིག་ནི་སྔ་ཕྱི་རིམ་ལྡན་དུ་དོན་ཡུལ་གྱི་རྣམ་པ་མང་པོ་འཛིན་པར་ཅིའི་ཕྱིར་འདོད་དེ་མི་རིགས་པར་ཐལ།
གཉིས་ཀ་ཡང་དུས་ཅིག་ཅར་དུ་དོན་གྱི་རྣམ་པ་ནི་སྣ་ཚོགས་སྣང་བར་མཚུངས་པའི་ཕྱིར་རོ། ། གཉིས་པ་སྣ་ཚོགས་སྣང་བས་རྫས་གཅིག་མིན་པ་ནི། ཕྱེ་མ་ལེབ་ཀྱི་ཁྲ་བོ་ལ་སོགས་པའི་དོན་རྣམས་ཆོས་ཅན། རྫས་སྣ་ཚོགས་པའི་ངོ་བོ་ཉིད་དུ་གྲུབ་སྟེ། བློ་མ་འཁྲུལ་བ་རྣམས་ལ་སྣ་ཚོགས་སུ་སྣང་བའི་ངོ་བོ་ཡིན་པའི་ཕྱིར། གལ་ཏེ་བློ་ལ་སྣ་ཚོགས་སུ་སྣང་བ་དེ་སྣ་ཚོགས་སུ་འཇོག་པའི་རྒྱུ་མིན་པས་མ་ངེས་ཞེ་ན། དངོས་པོ་རྣམས་ཀྱི་སྣ་ཚོགས་ཐ་དད་པ་འདི་ཆོས་ཅན། སྣ་ཚོགས་སུ་གཞག་པ་འདི་སྒྲུབ་བྱེད་གཞན་གང་གིས་ཀྱང་འགྲུབ་པ་མིན་པར་ཐལ། བློ་མ་འཁྲུལ་བ་ལ་སྣ་ཚོགས་སུ་མི་འགྲུབ་པའི་ཕྱིར། གལ་ཏེ་ཕྱེ་མ་ལེབ་ཁྲ་སོགས་སྣ་ཚོགས་སུ་འཛིན་པའི་བློའི་རྒྱུ་ཡན་ལག་ངོ་བོ་སྣ་ཚོགས་པ་ཅན་མིན་གྱི་ཡན་ལག་ཅན་གཅིག་ཡིན་ནོ་ཞེ་ན།
རི་མོའི་ཁྲ་བོ་དང་སོགས་པས་སྟན་ཁྲ་བོ་ཆོས་ཅན། བློས་སྣ་ཚོགས་སུ་དམིགས་པ་མིན་པར་ཐལ། སྣ་ཚོགས་པའི་ཡན་ལག་ཅན་ཅིག་མེད་པའི་ཕྱིར་ཏེ། ཡན་ལག་རིགས་མི་མཐུན་སྣ་ཚོགས་པ་རྣམས་ཀྱིས་འབྲས་བུ་ཡན་ལག་ཅན་གྱི་རྫས་རྩོམ་པ་མེད་པའི་ཕྱིར་རོ། ། ཅི་སྟེ་ཡན་ལག་ཅན་མེད་ཀྱང་སྔོ་སོགས་ཀྱི་ལྡན་པ་སྣ་ཚོགས་པ་ཡོད་པས་སྣ་ཚོགས་སུ་སྣང་བའི་བློ་སྐྱེའོ་ཞེ་ན། ལྡན་པ་དང་ཕྲད་པ་དང་སྦྱོར་བ་དང་འབྱོར་པ་རྣམས་རིགས་མི་མཐུན་གྱི་ཆོས་འགའ་ཞིག་ཚོགས་པའམ་ཕྲད་པ་ལ་འདོད་པས་རི་མོའི་ཁྲ་བོའི་ཡོན་ཏན་ཡན་ལག་སྔོ་སོགས་ལྡན་པ་ཆོས་ཅན། བློ་ལ་སྣང་བའི་སྔོ་སོགས་ཁ་དོག་སྣ་ཚོགས་མིན་པར་ཐལ། ཡོན་ཏན་གཟུགས་མེད་པའི་ཕྱིར་ཏེ་ཡོན་ཏན་ཡིན་པས་སོ། ། གལ་ཏེ་རི་མོ་ལ་སོགས་པའི་ལྡན་པ་དེ་སྣ་ཚོགས་མིན་ཡང་ཕྱེ་མ་ལེབ་ཀྱི་ཁྲ་བོ་ལ་སོགས་པའི་ཡན་ལག་ཅན་སྣ་ཚོགས་པ་དང་ཆོས་མཐུན་པས་སྣ་ཚོགས་སུ་ཉེ་བར་བཏགས་པའོ་ཞེ་ན། མི་འཐད་དེ།
ལྡན་པར་འདོད་པའི་རི་མོ་ཁྲ་བོ་ཆོས་ཅན། ཕྱེ་མ་ལེབ་ཀྱི་ཡན་ལག་ཅན་གྱི་སྣ་ཚོགས་རྫས་གཅིག་དང་ཆོས་མཐུན་པའི་སྒོ་ནས་སྣ་ཚོགས་སུ་ཉེ་བར་བཏགས་པའི་རྟེན་ནམ་ཡུལ་མིན་པར་ཐལ། འདྲ་ཡུལ་ཕྱེ་མ་ལེབ་ལ་ཡན་ལག་ཅན་གྱི་ཁྲ་བོ་མེད་པའི་ཕྱིར་ཏེ། དེ་སྣང་རུང་མ་དམིགས་པས་སམ་གཅིག་ཉིད་དང་སྣ་ཚོགས་འགལ་བའི་ཕྱིར་རོ། ། གལ་ཏེ་ཕྱེ་མ་ལེབ་ཁྲ་བོའི་ཡན་ལག་ཅན་དང་སྟན་དང་རི་མོའི་ཁྲ་བོའི་ཡན་ལག་རེ་རེ་བ་སོགས་ལ་གཉིས་ཀའི་ཡང་གཟུགས་སྣ་ཚོགས་དེ་ལྡན་པ་ལ་སྣ་ཚོགས་སུ་ཉེ་བར་འདོགས་པའི་རྒྱུའོ་ཞེ་ན། མི་འཐད་དེ་འདོགས་པའི་རྒྱུ་ཕྱེ་མ་ལེབ་ཀྱི་ཡན་ལག་ཅན་ལ་སྣ་ཚོགས་མེད་ཅིང་། རི་མོ་སོགས་ཀྱི་ཁྲ་བོའི་ཡན་ལག་སྔོ་སོགས་རེ་རེ་བ་ལ་ཡང་ཡན་ལག་ཅན་སྣ་ཚོགས་མེད་པའི་ཕྱིར་རོ། ། གཞན་ཡང་རི་མོ་ལ་སོགས་པའི་ལྡན་པ་དེ་ནི་དོན་རྫས་ཡན་ལག་ཅན་གཅིག་ལ་ཡན་ལག་སྔོ་སོགས་རེ་རེ་བ་སྣ་ཚོགས་དང་འཕྲོད་པ་འདུ་བའི་ཕྱིར། གཟུགས་སུ་ཉེ་བར་བཏགས་པའོ་ཞེ་ན། རི་མོའི་ཁྲ་བོའི་ལྡན་པ་ཆོས་ཅན།
དེ་ནི་སྔོ་སོགས་རེ་རེ་བ་དང་ཁྲ་བོའི་ཡན་ལག་ཅན་སྣ་ཚོགས་རྫས་གཅིག་ལ་འདུ་བ་མིན་པར་ཐལ། ཡན་ལག་སྔོ་སོགས་རེ་རེ་ལ་སྣ་ཚོགས་པའི་ཡན་ལག་ཅན་གཅིག་ཡོད་པ་མིན་པའི་ཕྱིར་རོ། ། འོན་ཏེ་དང་པོར་རི་མོའི་སྔོ་སོགས་ཡན་ལག་རྣམས་རིམ་བཞིན་དུ་མཐོང་བ་སྐྱེ་ཞིང་། ཕྱིས་སྣ་ཚོགས་པའི་ངོ་བོ་གཅིག་ཡིན་ནོ་ཞེས་བསྲེ་བའི་སྣ་ཚོགས་སུ་སྣང་བ་སྐྱེའོ་ཞེ་ན། རི་མོ་སོགས་ཡན་ལག་སྔ་ཕྱི་རིམ་བཞིན་དུ་ནི་གཟུགས་ལའང་ཆོས་ཅན། སྣ་ཚོགས་སུ་སྣང་བའི་དབང་བློ་ཡིས་བསྲེས་ནས་འཛིན་པར་བྱེད་པ་མིན་པར་ཐལ་ཏེ། དེ་དག་ཅིག་ཅར་འཛིན་པའི་དབང་བློ་སྐྱེ་བ་མེད་པའི་ཕྱིར། མ་ངེས་ཏེ་བསྲེ་བར་བྱེད་པའི་ཡིད་ཤེས་སྐྱེ་བ་ཡིན་ནོ་ཞེ་ན། ཁྱོད་ཀྱི་ལུགས་ལ་ཆོས་ཅན། དོན་དུ་མ་ཅིག་ཅར་བློ་གཅིག་གིས་འཛིན་པ་ཐོབ་པར་ཐལ།
སྔ་ཕྱིའི་དོན་དུ་མ་ཡིད་གཅིག་གིས་འཛིན་པའི་ཕྱིར་རོ། ། ཁྱབ་པ་ནི་ཁས་བླངས། དབང་བློ་རྟོག་པར་འདོད་པས་སོ། ། འདོད་ན། གལ་ཏེ་སྐྱེ་མཆེད་གཅིག་ཡིན་ན། ། ཞེས་པ་ཉམས་སོ། ། གསུམ་པ་སྐབས་དོན་ཉེ་བར་བསྡུས་ཏེ་བསྟན་པ་ན། དེས་ན་ཤེས་བྱ་ཆོས་ཅན། ཡུལ་དོན་དུ་མ་ཅིག་ཅར་འཛིན་པ་ཅན་གྱི་བློ་གཅིག་གྲུབ་པར་འགྱུར་ཏེ། རི་མོའི་སྔོ་སོགས་ལ་ཡན་ལག་ཅན་གྱི་སྣ་ཚོགས་གཅིག་མེད་པར་ཡང་སྣ་ཚོགས་སུ་ཡང་སྣང་བའི་བློ་ཅིག་ཅར་འཇུག་པ་དེའི་ཕྱིར།
དེ་དོན་དུ་མས་བསྐྱེད་པའི་ཕྱིར་རང་དོན་སྤྱི་ཡི་སྤྱོད་ཡུལ་ཅན་ཞེས་པ་ལ་ཁ་ན་མ་ཐོ་བ་མེད་དོ། ། དེས་ན་རི་མོའི་ཁྲ་འཛིན་མིག་ཤེས་ཆོས་ཅན། རྟག་པ་མེད་པར་གྲུབ་པ་ཡིན་ཏེ། དོན་སྣ་ཚོགས་ཅིག་ཅར་འཛིན་པའི་ཕྱིར་དང་། གསལ་བར་སྣང་བའི་ཕྱིར་རོ། ། གཞན་ཡང་དེ་ཆོས་ཅན། མིང་དོན་བསྲེས་ནས་འཛིན་པ་མ་ཡིན་ཏེ། གང་གི་ཕྱིར་ན་སྔོ་སེར་ཅིག་ཅར་མཐོང་བའི་ཚེ་རྟོག་པས་དོན་སྔོན་པོ་གཅིག་ཉིད་ལ་མིང་དང་བསྲེས་ནས་རྟག་པ་ནའང་དེ་ལས་གཞན་ལོགས་ན་གནས་པའི་སེར་པོ་རང་གི་མིང་དང་མ་འདྲེས་པ་དག་གསལ་བར་མཐོང་བའི་ཕྱིར་ཡང་ངོ་། ། ཁྱབ་པ་ཡོད་རྟོག་པ་གཉིས་ཅིག་ཅར་མི་སྐྱེ་བས་སོ། ། བསྲེས་ནས་མི་འཛིན་པ་དེའི་ཕྱིར་ཡང་མངོན་སུམ་དུ་རྟོག་མེད་དུ་གྲུབ་པོ། །
གསུམ་པ་མ་ངེས་པ་སྤང་བ་ལ་གཉིས་ཀྱི་དང་པོར་ཐམས་ཅད་རང་བཞིན་མེད་པར་བསྟན་པ་ལ་གཉིས་ཀྱི་དང་པོ་སྣང་བའི་རྣམ་པ་མི་བདེན་པ་ནི། གལ་ཏེ་སྣ་ཚོགས་གཅིག་པའི་རང་བཞིན་མིན་ཞེས་པའི་ཐལ་བ་མ་ངེས་ཏེ། སྣ་ཚོགས་སུ་སྣང་བ་ཅན་གྱི་དོན་ཕྱེ་མ་ལེབ་ཁྲ་ལྟ་བུ་རྣམས་ལ་སྣ་ཚོགས་ཡིན་པས་གཅིག་ཉིད་དུ་མི་རིགས་ན། རེ་ཤིག་སྔོ་སེར་སྣ་ཚོགས་སུ་སྣང་བའི་བློ་གཅིག་པུ་དེ་ཉིད་ཆོས་ཅན། མིན་པར་ཐལ། ཇི་ལྟར་སྣ་ཚོགས་སུ་སྣང་བའི་ཕྱིར། ཐལ་བ་ལས་གཅིག་ཉིད་དུ་འདོད་པས་མ་ངེས་པ་ཡིན་ནོ་ཞེ་ན། ཇི་ལྟར་སྣང་བའི་རྣམ་པ་དོན་དམ་པར་འདོད་པ་དེ་ལ་སྐྱོན་འདི་ཡིན་གྱི། ཁོ་བོ་དེ་ལྟར་མི་འདོད་པས་སྐྱོན་དེ་མེད་ཅེས་སྟོན་པ་ནི། དེ་ཁོ་ན་ཉིད་མཐོང་བའི་མཁས་པ་སངས་རྒྱས་པ་རྣམས་ཀྱིས་གཟུགས་ནི་གཟུགས་ཀྱིས་སྟོང་ཞེས་པ་ནས་རྣམ་པར་ཤེས་པ་ནི་རྣམ་པར་ཤེས་པའི་ངོ་བོ་ཉིད་ཀྱིས་སྟོང་ངོ་ཞེས་གང་གསུངས་པ་དེ་ནི་དངོས་པོའི་སྟོབས་ལས་འོངས་པ་ཡིན་ནོ། །
དེ་གང་ཞེ་ན། དོན་ཕྱི་རོལ་གྱི་སྔོ་སེར་སོགས་ནི་ཇི་ལྟ་ཇི་ལྟར་གཅིག་དང་དུ་མའི་རྣམ་པ་གང་གིས་རིགས་པས་བསམས་ཤིང་དཔྱད་པ་ན་གཅིག་དང་དུ་མའི་རྣམ་པ་དེ་ལྟ་དེ་ལྟར་བདེན་པ་དང་བྲལ་བའི་སྟོང་པར་འགྱུར་རོ། ། གཉིས་པ་ཆོས་ཀྱི་བདག་མེད་བཤད་པ་ལ་བཞིའི། དང་པོ་གཟུང་འཛིན་བདེན་པར་འདོད་པ་དགག་པ་ལ་གསུམ་གྱི་དང་པོ་ཕྱི་རོལ་སྣང་བ་ལྟར་མི་བདེན་པ་ནི། གཟུང་འཛིན་མེད་པ་ཡི་རང་རིག་ཙམ་ནི་ཆོས་ཀྱི་བདག་མེད་པ་སྟེ། གཞན་དུ་ན་ཆོས་ཐམས་ཅད་མེད་པ་ནི་ཆོས་ཀྱི་བདག་མེད་ཡིན་ན་འཁོར་འདས་མི་སྲིད་པར་ཐལ་བ་དང་། སྔར་བཤད་པ་ལྟར་ཀུན་རྫོབ་ཀྱང་རིགས་པར་ཐལ་བའི་ཕྱིར་རོ། ། དེ་འཆད་པ་ནི། གལ་ཏེ་བློ་གཅིག་ལ་སྣ་ཚོགས་སུ་སྣང་བ་དེ་དོན་དམ་པར་ཅིར་འགྱུར་དྲིས་པས། བློས་སྣ་ཚོགས་སུ་སྣང་བས་དོན་དམ་པར་སྣ་ཚོགས་སུ་བདེན་པར་འགྱུར་ཞིང་།
སྣ་ཚོགས་ཀྱི་རྣམ་པ་ཅན་གྱི་བློ་གཅིག་ཡིན་པ་བཞིན་དུ་རྣམ་པ་ཡང་གཅིག་ཏུ་སྣང་བར་འགྱུར་རོ་ཞེ་ན། སྔོ་སེར་སྣ་ཚོགས་སུ་སྣང་བའི་བློ་གཅིག་པུ་དེ་ལ་སྣང་བའི་རྣམ་པ་ཡང་ཆོས་ཅན། བློ་གཅིག་ཏུ་བདེན་པར་མི་འགྱུར། ངོ་བོ་སྣ་ཚོགས་སུ་བདེན་པའི་ཕྱིར་ཏེ། སྣ་ཚོགས་སུ་སྣང་བས་སོ། ། ཡང་དེ་ཆོས་ཅན། བློ་ལ་རྣམ་པ་སྣ་ཚོགས་སུ་སྣང་བར་མི་འགྱུར། རྣམ་པ་གཅིག་ཏུ་བདེན་པའི་ཕྱིར་ཏེ། རྣམ་པ་གཅིག་ཏུ་སྣང་བས་སོ། ། རྩ་བའི་ཐལ་བ་ལ་ཁྱབ་པ་ཡོད།
གཅིག་དང་སྣ་ཚོགས་འགལ་བ་ཡིན་ནོ། ། གལ་ཏེ་ཤེས་པ་ལ་དོན་གྱི་རྣམ་པ་སྣ་ཚོགས་སུ་སྣང་བ་ཕྱི་རོལ་གྱི་ངོ་བོ་ཅན་མིན་པ་འདི་འཁྲུལ་ངོར་དོན་དུ་ཞེན་པའི་སྒོ་ནས་དོན་ཞེས་བརྗོད་ཀྱི། སྣང་བ་ལྟར་དོན་དུ་མེད་པའི་བདག་ཉིད་སྣང་བ་འདི་དོན་དམ་པར་གནས་པའི་དེ་ཁོ་ན་ཉིད་དུ་འདོད་ན་དེ་ལ་ངས་དགག་པ་བྱས་པས་ཅི་ཞིག་བྱ་སྟེ། དེ་ལྟར་སྒྲུབ་བྱེད་ཀྱི་ཚད་མ་ཡོད་པའི་ཕྱིར་རོ། ། འོན་ཀྱང་སྣང་བ་ལྟར་ཕྱི་རོལ་དོན་དུ་འདོད་པ་ལ་ནི་ཚད་མས་གནོད་པའི་ཕྱིར་དེ་ཁོ་ན་ཉིད་མིན་པས་འགོག་པ་ཡིན་ནོ། ། ཇི་ལྟར་སྣང་བའི་དོན་གྱི་རྣམ་པ་དེ་ཁོ་ན་ཉིད་མིན་པ་དེའི་ཕྱིར་གཟུང་བྱའི་དོན་དང་འཛིན་པའི་ཤེས་པ་ལ་རགས་པའི་རྣམ་པ་སྣ་ཚོགས་སུ་སྣང་བ་དེ་ཆོས་ཅན། སྣང་བ་ལྟར་ཕྱིའམ་ནང་ན་བདེན་པར་ཡོད་པ་མིན་ཏེ། སྣང་བ་ལྟར་གཅིག་དང་དུ་མ་གང་དུའང་མི་བདེན་པའི་ཕྱིར། མ་གྲུབ་སྟེ། གཟུང་བྱའི་རྫས་གཅིག་ཏུ་བདེན་ཞེ་ན།
གཟུང་བྱའི་ཕྱི་རོལ་གྱི་དོན་གཅིག་ལ་ཆོས་ཅན། རགས་པ་དེའི་བདག་ཉིད་དུ་སྣང་བ་ལྟར་ཕྱི་རོལ་གྱི་ཡན་ལག་ཅན་གྱི་རིགས་པ་ཆ་མེད་ཀྱི་གཅིག་ཏུ་བདེན་པར་ཡོད་པ་མ་ཡིན་ཏེ། གཡོ་མི་གཡོ་སོགས་འགལ་བའི་ཆོས་ལྡན་གྱི་རིགས་པས་ཡན་ལག་ཅན་གྱི་རྫས་གཅིག་ཏུ་བདེན་པ་བཀག་པ་ཉིད་ཀྱི་ཕྱིར་དང་། འོན་ཏེ་དུ་མར་བདེན་ཞེ་ན། རྡུལ་ཕྲ་རབ་མང་པོ་ཆོས་ཅན། ཤེས་པ་ལ་རགས་པ་གཅིག་གི་རྣམ་པ་ཤར་བའི་རྣམ་པ་དེ་ལྟ་བུར་ཡང་བདེན་པར་ཡོད་པ་མ་ཡིན་པར་ཐལ། དེ་དག་རེ་རེ་ལ་རགས་པ་མེད་ཅིང་ཚོགས་པ་ལ་རྫས་གཅིག་མེད་པའི་ཕྱིར་ཏེ། འགལ་བའི་ཆོས་དང་ལྡན་པའི་ཕྱིར་རོ། ། གཉིས་པ་ཤེས་པའི་གཉིས་སྣང་ཉིད་མི་བདེན་པ་ནི། གལ་ཏེ་ཕྱི་རོལ་དོན་མེད་ཀྱི་ཤེས་པ་ཉིད་གཟུང་འཛིན་གཉིས་སུ་སྣང་བའི་རྣམ་པ་སྣང་བ་ལྟར་དོན་དམ་པར་ཡོད་ཅེ་ན།
བློ་རང་ཉིད་ལ་ཡོངས་སུ་གཅོད་པ་འཛིན་པའི་རྣམ་པ་ནང་དུ་མྱོང་བ་ཡིན་ལ། འཛིན་ཆ་འདི་ལས་ནི་གཞན་སྔོ་སོགས་ཕྱི་རོལ་ལྟ་བུར་བྱིས་པའི་འཁྲུལ་པ་ལ་གནས་པ་སྟེ་སྣང་བ་ཡིན་གྱི། ཆོས་ཐམས་ཅད་བདག་མེད་པར་མཁྱེན་པའི་བྱང་སེམས་ལ་དེ་ལྟར་སྣང་བ་མེད་དེ། གཟུང་འཛིན་གཉིས་ཀྱིས་དབེན་པའི་རང་རིག་ཙམ་ཁོ་ན་མཁྱེན་པའི་ཕྱིར། དེ་ལྟར་ན་ཕྱིའི་དོན་ཡོད་དམ་མེད་ཀྱང་རུང་། བློ་གཅིག་རྣམ་པ་གཉིས་སུ་འཁྲུལ་པ་ལ་སྣང་གི། བློ་གཅིག་ལ་དོན་དམ་པར་རྣམ་པ་དེ་གཉིས་ཀ་ཡིན་པ་མི་རིགས་ཏེ། གཅིག་ཉིད་ཉམས་པའི་ཕྱིར་རོ། ། དེས་ན་གཟུང་འཛིན་གྱི་རྣམ་པ་གཉིས་སུ་སྣང་བའི་ཤེས་པ་གཅིག་ཆོས་ཅན། གཟུང་འཛིན་ཐ་དད་དུ་སྣང་བ་དེ་བསླད་པ་ཉིད་ཡིན་ཏེ།
ཐ་དད་དུ་མེད་པ་ཅན་དུ་གྲུབ་པའི་ཤེས་པ་གཅིག་གི་ངོ་བོ་ཡིན་པའི་ཕྱིར། གལ་ཏེ་ཤེས་པ་རྣམས་ལ་རྣམ་པ་གཉིས་འགལ་ན་གཟུང་འཛིན་གང་རུང་གཅིག་བདེན་པར་འགྱུར་ཞེ་ན། ཤེས་པ་གཅིག་ཆོས་ཅན། དེ་གཟུང་འཛིན་གཉིས་ཀ་ཉིད་དུའང་བདེན་པར་ཡོད་པ་ཉམས་པར་འགྱུར་བ་ཡིན་པར་ཐལ། དེ་ལ་གཟུང་འཛིན་གྱི་རྣམ་པ་གང་རུང་གཅིག་ནི་མེད་པས་ཀྱང་ངོ་། ། ཁྱབ་པ་ཡོད་དེ་གཉིས་ཕན་ཚུན་ལྟོས་ནས་བཞག་པའི་ཕྱིར་རོ། ། གསུམ་པ་གཉིས་ཀྱི་སྟོང་པ་ཡོངས་གྲུབ་ཡིན་པ་ནི། ཤེས་པ་ཆོས་ཅན། གཟུང་འཛིན་གཉིས་ཀྱིས་སྟོང་པ་གང་ཡིན་པ་དེ་ནི་དེའི་ཡང་དེ་ཁོ་ན་ཉིད་ཡོངས་སུ་གྲུབ་པ་ཡིན་ཏེ། གཟུང་འཛིན་གཉིས་བདེན་པར་ཡོད་པ་མི་འཐད་པ་དེའི་ཕྱིར་རོ། །
དེ་ལ་དེ་གཟུང་འཛིན་ནི་རི་བོང་གི་རྭ་བཞིན་གཏན་མེད་པས་ཀུན་བཏགས། གཟུང་འཛིན་དུ་འཁྲུལ་པའི་གཞི་རང་རྒྱུ་ལས་རྟོགས་པའི་ངོ་བོར་སྐྱེས་པའི་རང་རིག་ཙམ་ནི་གཞན་དབང་གཟུང་འཛིན་གྱིས་སྟོང་པ་དང་དེ་རྟོགས་པའི་ཡེ་ཤེས་ནི་ཡོངས་གྲུབ་སྟེ། སློབ་དཔོན་དབྱིག་གཉེན་གྱིས། རྐྱེན་གྱི་དབང་གིས་འཇུག་པ་དང་། ། བཏགས་པ་ཙམ་གྱིས་དངོས་ཡིན་པས། ། གང་ཞིག་སྣང་དེ་གཞན་དབང་དེ། ། ཇི་ལྟར་ཀུན་གྱིས་བཏགས་པ་ཡིན། ། གང་སྣང་དེ་ཡིས་ཇི་ལྟར་སྣང་། ། རྟག་ཏུ་མེད་པ་གང་ཡིན་དེ། ། གཞན་དུ་འགྱུར་མེད་ཅེས་བྱ་བས། །
ཡོངས་སུ་གྲུབ་པའི་རང་བཞིན་ཡིན། ། ཞེས་སོ། ། དེས་ན་གཟུང་འཛིན་དང་བྲལ་བའི་ཕྱིར་གཉིས་མེད་ཀྱི་ཤེས་པ་ཞེས་བརྗོད་དེ། སྔོ་སེར་ལ་སོགས་རྣམ་ཤེས་ལས། ། ཕྱི་རོལ་བཞིན་དུ་སྣང་འགྱུར་བ། ། དེ་བདེན་མ་ཡིན་དེ་ཕྱིར་ཕྱི། ། དེ་ཉིད་དུ་ནི་མེད་ཤེས་བྱ། ། དེ་ལྟོས་བྱེད་པ་པོ་ཡི་ངོ་། ། རིག་པར་འདོད་པ་གང་ཡིན་པ། ། དེ་ཡང་དེ་ཉིད་མིན་དེའི་ཕྱིར། །
མྱོང་བ་གཉིས་མེད་ཅེས་ངེས་འགྱུར། ། ཞེས་བཤད་ཅིང་། སོ་སྐྱེས་ཀྱང་གཉིས་མེད་ཀྱི་བློ་རང་རིག་གིས་རྟོགས་ཀྱང་འཁྲུལ་པའི་ས་བོན་དང་འབྲེལ་པས་མཐོང་བ་ལྟར་མ་ངེས་པའི་ཕྱིར་གཟུང་ཡང་མ་བཟུང་བ་དང་འདྲའོ་ཞེས་སོ། ། གཉིས་པ་དེས་ན་ཕུང་པོའི་རྣམ་གཞག་ཁེགས་པ་ནི། གཟུགས་སོགས་གཟུང་བ་དང་། ཚོར་སོགས་འཛིན་པ་ཡུལ་ཡུལ་ཅན་དུ་བཞག་པའི་མཚན་ཉིད་རྣམས་ཆོས་ཅན། དེ་དག་གི་གཟུང་འཛིན་ཡུལ་ཡུལ་ཅན་ཐ་དད་ཡིན་པ་ཉིད་ཀྱང་བསླད་པ་སྟེ་འཁྲུལ་པ་ཡིན་ཏེ། གཟུགས་ཚོར་སོགས་ཀྱི་དངོས་པོ་རྣམས་ཡུལ་ཡུལ་ཅན་ཐ་དད་དུ་གནས་པ་འདི་ནི་ཤེས་པ་གཅིག་ལ་གཟུང་འཛིན་དེ་ཐ་དད་པ་གཉིས་སུ་སྣང་བ་ལ་བརྟེན་ནས་བཞག་པ་ཡིན་པའི་ཕྱིར། ཁྱབ་པ་ཡོད་ཤེས་པ་གཅིག་ལ་གཟུང་འཛིན་དུ་སྣང་བ་དེ་ནི་བསླད་པ་སྟེ་འཁྲུལ་པ་ཉིད་ཡིན་པའི་ཕྱིར་ནའོ། ། གསུམ་པ་རང་བཞིན་མེད་པའི་ཚུལ་དངོས་བཤད་པ་ལ་གཉིས་ཀྱི་དང་པོ་མཚན་ཉིད་སྟོང་པས་རང་བཞིན་མེད་པ་ནི།
ཡུལ་ཡུལ་ཅན་གྱི་རྣམ་གཞག་མི་བདེན་པར་མ་ཟད་ཀུན་ཏུ་བཏགས་པའི་ཕུང་པོ་ལྔ་ཆོས་ཅན། དེ་དག་གི་མཚན་ཉིད་དོན་དམ་པར་གྲུབ་པ་ཅུང་ཟད་ཀྱང་མེད་དེ། གཟུང་བ་དང་འཛིན་པ་ཡི་རྣམ་པ་ཡུལ་ཡུལ་ཅན་དུ་བསྟན་པ་ལས་དེ་དག་གི་མཚན་ཉིད་གཞན་ནི་ཡོད་པ་མ་ཡིན་པའི་ཕྱིར་ཏེ། གཞིག་ཅིང་གཞོམ་དུ་རུང་བས་ན་གཟུགས་ཞེས་པ་ནས་རྣམ་པར་རིག་པར་བྱེད་པས་རྣམ་ཤེས་ཞེས་སོགས་གཟུང་འཛིན་གྱི་སྒོ་ནས་དེ་དག་གི་མཚན་ཉིད་དུ་རྣམ་པར་བཞག་པའི་ཕྱིར། དེས་ན་དེ་ཆོས་ཅན། བཅོམ་ལྡན་འདས་ཀྱིས་རང་བཞིན་མེད་པར་རབ་ཏུ་བཤད་དེ། མཚན་ཉིད་དེ་ངོ་བོ་ཉིད་ཀྱིས་སྟོང་པའི་རང་བཞིན་ཡིན་པའི་ཕྱིར་རོ། ། གཉིས་པ་བྱེད་པ་མེད་པས་མཚན་ཉིད་མེད་པ་ནི། གཞན་ཡང་ཕྱི་རོལ་ཁས་ལེན་ནའང་ཆོས་ཐམས་ཅད་མཚན་ཉིད་མེད་པ་ཡིན་ཏེ། སྤུངས་པའི་དོན་དང་སྐྱེ་སྒོའི་དོན་དང་འབྱུང་ཁུངས་ཀྱི་དོན་ལ་སོགས་པའི་ཕུང་པོ་ཁམས་སྐྱེ་མཆེད་ལ་སོགས་པའི་བྱེ་བྲག་གི་མཚན་ཉིད་དེ་ཐམས་ཅད་ཆོས་ཅན།
དོན་དམ་པར་ཡོད་པ་མ་ཡིན་ཏེ། ཕུང་པོ་ལ་སོགས་པ་དེ་དང་དེ་མཚོན་པར་བྱེད་པའི་ཁྱད་པར་ཅན་ཡིན་པའི་ཕྱིར། ཁྱབ་པ་ཡོད་མཚོན་པར་བྱེད་པ་དེ་ཡང་ཆོས་ཅན། དེ་ཁོ་ན་ཉིད་དུ་ན་རང་བཞིན་གྲུབ་པ་མིན་ཏེ། སྒྲོ་བཏགས་པའི་ཕྱིར། དེ་ལྟར་ན་ཕུང་ཁམས་སྐྱེ་མཆེད་ཀྱི་དངོས་པོ་དེ་དག་ཆོས་ཅན། དོན་དམ་པར་མཚན་ཉིད་དང་བྲལ་བ་སྟེ་མཚན་ཉིད་མེད་པ་ཅན་ཡིན་ཏེ། དོན་དམ་པར་དེ་དག་གི་མཚན་ཉིད་རང་བཞིན་མེད་པ་དེས་ཀྱང་སྟེ་དེའི་ཕྱིར་རོ། ། བཞི་པ་མེད་ཀྱང་སྟོན་ལ་འགལ་བ་མེད་པ་ནི། དངོས་པོ་རྣམས་ལ་རང་བཞིན་མེད་ན་ཡང་བཅོམ་ལྡན་འདས་ཀྱིས་གཟུགས་སོགས་ཀྱི་མཚན་ཉིད་ཐ་དད་བཞག་པ་དེ་ཇི་ལྟར་སྣང་བ་ཙམ་ལ་བརྟེན་ནས་བཞག་པས་འགལ་བ་མེད་ཅེས་སྟོན་པ་ནི།
གཟུགས་སོགས་སུ་སྣང་བའི་རྣམ་རིག་དེ་ཁོ་ན་བཞིན་དུ་གྲུབ་པ་མིན་ཡང་དོན་དམ་པ་བཞིན་དུ་སྣང་བའི་རྣམ་པ་ཅན་སྐྱེ་བར་འགྱུར་རོ། ། གང་ལ་ཞེ་ན། སོ་སོའི་སྐྱེ་བོ་ཉོན་མོངས་པ་ཅན་མ་ཡིན་པའི་མ་རིག་པའི་བག་ཆགས་གིས་བསླད་པའི་བདག་ཉིད་ཅན་ལའོ། ། རྣམ་པ་ཅི་འདྲ་བ་ཞིག་ཅེ་ན། རབ་རིབ་ཅན་ལ་སོགས་པ་བཞིན་དུ་ཕྱིན་ཅི་ལོག་གི་རྟོག་པའི་རྣམ་པའོ། ། གལ་ཏེ་ཕྱི་རོལ་དོན་ལ་མི་ལྟོས་ན་ཡུལ་དུས་ངེས་པ་ཅན་དུ་མི་སྐྱེ་བའམ་ཞེ་ན། རྐྱེན་གྱི་རང་གི་བདག་ཉིད་ཇི་ལྟ་བ་བཞིན་དུ་ཡོད་པ་ལ་ལྟོས་ནས་ངེས་པ་ཅན་དུ་སྐྱེའོ། ། དེ་ལྟར་ན་དོན་ནི་ཕྱི་ནང་ན་མེད་པའི་ཕྱིར། རི་བོང་གི་རྭ་བཞིན་དུ་མེད་དོ། ། འོ་ན་དོན་དུ་སྣང་ལ་རི་བོང་གི་རྭ་མི་སྣང་བ་ཅི་ཞེ་ན།
མི་མཚུངས་ཏེ་ཕྱིན་ཅི་ལོག་ཏུ་སྣང་བ་ཅན་གྱི་འཁྲུལ་པའི་ས་བོན་གྱི་བག་ཆགས་སད་མ་སད་ཡིན་ནོ། ། གཟུང་འཛིན་འཁྲུལ་པའི་གནས་སྐབས་ཅན་སངས་རྒྱས་མིན་པ་ཐམས་ཅད་ཀྱིས་ཆོས་ཅན། སྒྲིབ་པ་གཏན་མེད་པའི་གཉིས་མེད་ཀྱི་དེ་ཁོ་ན་ཉིད་དེ་ནི་མངོན་སུམ་དུ་རིག་པ་མ་ཡིན་ཏེ། མཆོག་ཁྱད་པར་དུ་འཕགས་པའི་གཟུང་འཛིན་གྱི་དྲི་མ་གཏན་ནས་ཟད་པའི་དེ་བཞིན་ཉིད་མཐོང་བ་མིན་པའི་ཕྱིར་ཏེ། རྟག་ཏུ་གཟུང་བ་དང་འཛིན་པའི་རྣམ་པས་བསླད་པའི་ཕྱིར་རོ། ། ཁྱབ་པ་ཡོད་བསླད་པ་དེ་དག་སྤངས་པ་མེད་ན་མཆོག་མཐོང་བ་དེ་མེད་པའི་ཕྱིར་ཏེ། དེ་གཉིས་ཀྱི་བག་ཆགས་རྩ་བ་ནས་མ་བཏོན་པའི་ཕྱིར་རོ། ། མཆོག་མཐོང་ན་དེ་ཁོ་ན་མཐོང་བར་འགྱུར་ཏེ། དེ་ཁོ་ན་ཉིད་ནི་གཉིས་ཀྱིས་དབེན་པའི་མཚན་ཉིད་ཅན་ཡིན་པའི་ཕྱིར། དེས་ན་དེ་ཁོ་ན་ཉིད་ཀྱི་དོན་ཆོས་ཐམས་ཅད་མཚན་ཉིད་དང་བྲལ་བ་བཏང་སྙོམས་སུ་མཛད་པ་ཅན་གྱི་སངས་རྒྱས་བཅོམ་ལྡན་འདས་དེ་དག་གིས་གླང་ཆེན་གྱི་གཟུགས་སྟངས་ཉིད་བཞིན་དུ་དེ་ཁོ་ན་ཉིད་གཟིགས་ཀྱང་མ་གཟིགས་པ་ལྟར་མཛད་ནས་འཇིག་རྟེན་པའི་ཐུགས་ནི་མངོན་དུ་མཛད་དེ།
འཇིག་རྟེན་ཇི་ལྟར་སྣང་བ་བཞིན་དོན་ལ་ཞེན་པ་དེ་འབའ་ཞིག་གི་ངོར་མཛད་ནས། ཇི་ལྟར་སྣང་བ་ཉིད་རྟོགས་པར་གྱིས་ཤིག ཇི་ལྟར་སྣང་བ་ཉིད་ལས་བཟློག་པ་འཛིན་པར་མ་བྱེད་ཅིག་ཅེས་ཕྱི་རོལ་དང་ནང་གི་སྐྱེ་མཆེད་རྣམས་ཀྱི་མཚན་ཉིད་རྣམ་པར་ཕྱེ་ནས་དཔྱོད་པ་ལ་འཇུག་པར་མཛད་དེ། སྣང་བ་ཙམ་ལ་དགོངས་ནས་གཟུགས་ལ་རིལ་པོའི་བདག་འཛིན་བཟློག་པའི་ཕྱིར་རོ། ། གཉིས་པ་རྟགས་ཀྱིས་ཁྱད་པར་དུ་ཡོད་པའི་ལན་ལ་གསུམ་གྱི་དང་པོ་ཤེས་པའི་སྣ་ཚོགས་གཅིག་ཏུ་བསྒྲུབ་པ་ནི། གལ་ཏེ་སྣ་ཚོགས་སུ་སྣང་བའི་བློའི་རྣམ་པ་ཡང་རྣམ་པར་དབྱེ་ནུས་པའི་ཕྱི་རོལ་གྱི་སྣ་ཚོགས་ཡིན་ན་ཇི་སྐད་བཤད་པའི་སྐྱོན་རེ་ཤིག་གཅིག་པུའི་བློ་དེ་ཉིད་ཅེས་པ་ཁོ་བོ་ཅག་ལ་མཚུངས་ན་ཡང་། དེ་ལྟར་མི་སྨྲ་བར་རྣམ་པ་དེ་དག་བློ་གཅིག་ཡིན་པར་བརྗོད་ཀྱི། ཕྱི་རོལ་གྱི་གཟུགས་སྣ་ཚོགས་པར་མི་འདོད་པས་སྣ་ཚོགས་གཅིག་པའི་རང་བཞིན་ཅན་མིན་ཞེས་པའི་ཐལ་བ་དེ་མ་ངེས་པ་མིན་ཞེས་སྟོན་པ་ནི། ཁྲ་བོ་འཛིན་པའི་ཤེས་པ་གཅིག་ལ་སྔོ་སེར་སོགས་སྣ་ཚོགས་སུ་སྣང་བའི་རྣམ་པ་ཆོས་ཅན། ཤེས་པ་གཅིག་པོ་དེ་བཞིན་དུ་ཕྱི་རོལ་གྱི་རྫས་གཞན་ལ་བརྟེན་པ་མེད་པ་སྟེ་རྫས་གཞན་དུ་མར་མེད་དེ།
ཤེས་པ་གཅིག་གི་ཁྱད་པར་ཡིན་པས་དེའི་ཡན་ལག་སྔོ་སེར་སོགས་ཀྱི་སྣང་བ་ལས་ཡན་གར་བ་མཐོང་བར་ནུས་པ་མ་ཡིན་པའི་ཕྱིར་ཏེ། དེའི་ཡན་ལག་གཅིག་དམིགས་ན་ཐམས་ཅད་དམིགས། ། གཅིག་མ་དམིགས་ན་ཐམས་ཅད་མ་དམིགས་པའི་ཕྱིར། མ་གྲུབ་སྟེ། རྟོག་པས་སྔོ་སོགས་ཐ་དད་དུ་ཕྱེ་ནས་འཛིན་པའི་ཕྱིར་ཞེ་ན། དེ་ལྟར་རྟོག་པའི་ཤེས་པ་གཞན་གྱིས་འབྱེད་པ་དེའི་ཚེ་དེ་ལྟར་རྣམ་དབྱེ་བྱེད་པ་དེ་འདྲའི་རྟོག་པ་དེ་ཆོས་ཅན། སྔར་གྱི་ཁྲ་བོ་འཛིན་པའི་ཤེས་པ་ལ་སྣང་བའི་རྣམ་པ་བདག་གིར་བྱེད་པ་མ་ཡིན་ཏེ། ཁྲ་བོར་སྣང་བའི་ཤེས་པའི་བདག་ཉིད་མིན་གྱི་རང་གི་ཆ་ལ་དོན་དུ་ཞེན་པའི་སྒོ་ནས་འཇུག་པར་འགྱུར་བའི་ཕྱིར། དེ་ལྟར་ན་ཁྲ་བོ་འཛིན་པའི་སེམས་གཅིག་ཉིད་ཀྱི་རྣམ་པ་ནི་སྣ་ཚོགས་སུ་སྣང་བ་ཆོས་ཅན། དབྱེ་བར་མི་ནུས་པའི་ཤེས་པ་གཅིག་གི་ངོ་བོར་འགྱུར་གྱི་ཕྱི་རོལ་གྱི་དོན་སྣ་ཚོགས་མིན་ཏེ།
ཤེས་པ་གང་ལ་ཇི་ལྟར་སྣ་ཚོགས་སུ་སྣང་བ་དེ་ནི་གཅིག་སྣང་ན་ཐམས་ཅད་སྣང་ལ་གཅིག་མི་སྣང་ན་ཐམས་ཅད་མི་སྣང་བ་དེ་ལྟ་བུ་ཉིད་དུ་ཉམས་སུ་མྱོང་བ་ཡིན་པས་སོ། ། ཕྱི་རོལ་གྱི་སྣ་ཚོགས་ནི་དེ་ལྟ་མིན་པ་སྟེ། དེའི་ཕྱིར་ཕྱི་རོལ་སྣ་ཚོགས་སུ་རྣམ་པར་དབྱེ་ནུས་པ་དེ་ནི་གཅིག་གི་རང་བཞིན་མིན་ནོ་ཞེས་རྟགས་ཁྱད་པར་དང་བཅས་པ་ཡིན་པས་ན་མི་མཐུན་ཕྱོགས་ལ་མ་ཞུགས་པས་མ་ངེས་པ་མ་ཡིན་ནོ། ། གཉིས་པ་ཕྱིའི་སྣ་ཚོགས་རྫས་གཅིག་མིན་པ་ནི། ཅི་སྟ་ཕྱི་རོལ་གྱི་རས་སོགས་སྣ་ཚོགས་པ་དེ་ལ་ཡང་སྔོ་སོགས་གཅིག་བསྒྲིབས་པ་ན་གཞན་མ་བསྒྲིབས་པས་ཐ་དད་དུ་སྣང་བ་དེ་ཡང་ཡན་ལག་གི་གཟུགས་ཡིན་གྱི་ཡན་ལག་ཅན་མིན་ལ། རས་སོགས་ནི་ཡན་ལག་ཅན་གྱི་ངོ་བོ་རྫས་གཅིག་ཡིན་ནོ་ཞེ་ན། རས་ཁྲ་དང་སོགས་པས་རྨ་བྱའི་གཟུགས་ཁྲ་བོ་ནི་ཆོས་ཅན། བློའི་སྣ་ཚོགས་དེ་བཞིན་དུ་གཅིག་སྣང་ལ་གཅིག་མི་སྣང་བ་ལ་སོགས་པའི་རྣམ་དབྱེ་མེད་པར་འགྱུར། དབྱེར་མེད་ཀྱི་གཅིག་ཡིན་ནའོ། ། དེས་རང་རྒྱུད་འཕང་ངོ་། །
ཅི་སྟེ་ཡན་ལག་གི་ངོ་བོ་དེ་དང་དེ་ཐ་དད་པར་འཛིན་གྱི་ཡན་ལག་ཅན་མི་འཛིན་པར་འདོད་པས་རང་རྒྱུད་དེ་མ་ངེས་སོ་ཞེ་ན། སྔོ་སོགས་བསྒྲིབས་པ་ན་དེ་ལས་གཞན་པའི་ཁྲ་བོ་འཛིན་པའི་བློ་ཆོས་ཅན། ཁྲ་བོ་ཡན་ལག་ཅན་ཡན་ལག་སྔ་སོགས་ལས་ཐ་དད་དུ་གཟུང་བར་འགྱུར། ཁྲ་བོ་ཡན་ལག་ཅན་དེའི་ཡན་ལག་གཟུང་བ་གང་ཞིག་ཡན་ལག་ཅན་དེ་ཡན་ལག་ལས་རྫས་གཞན་སྣང་རུང་དུ་ཡོད་པའི་ཕྱིར་རོ། ། ཐལ་བ་ལས་རས་སོགས་ཀྱི་ཁྲ་བོ་ཆོས་ཅན། སྔོ་སོགས་ཐ་དད་པ་ཅན་གྱི་ཡན་ལག་རྣམས་ནི་རྣམ་པར་བསལ་ཞིང་བོར་བའི་ཁྲ་བོ་ཡན་ལག་ཅན་རྫས་ཐ་དད་མེད་པ་ཡན་ལག་ལས་རྫས་གཞན་གཅིག་མེད་པར་ཐལ། དེ་འདྲ་ཡོད་ན་སྣང་དུ་རུང་བ་ལས་མཐོང་བ་མེད་པའི་ཕྱིར་རོ། ། གསུམ་པ་ཡན་ལག་ཅན་གཅིག་མེད་ཀྱང་སྣང་བ་ན། གསལ་བྱེད་པ་དག་གལ་ཏེ་ཡན་ལག་ཅན་གཅིག་མེད་ན་རྡུལ་ཕྲན་སོ་སོ་བ་བཞིན་དུ་རྡུལ་དུ་མ་ཚོགས་ཀྱང་ཁྱད་མེད་པས་དོན་འགའ་ཞིག་ཀྱང་བློས་མཐོང་བར་མི་འགྱུར་རོ་ཞེ་ན། གལ་ཏེ་སོ་སོར་སྐྱེས་ཕུལ་བྱུང་ཞེས་པ་རྡུལ་སོ་སོ་ལ་ནུས་པ་མེད་ན་ཡང་ཕན་ཚུན་མངོན་དུ་ཕྱོགས་པ་དང་ཡུལ་རུང་བ་ན་གནས་པ་གཞན་གྱིས་བར་མ་ཆོད་པའི་རྐྱེན་ལས་རགས་པ་ཁྱད་པར་ཅན་ཕུལ་དུ་བྱུང་བར་སྐྱེས་པའི་སྔོ་སོགས་རྡུལ་མང་པོ་ཚོགས་པ་དེ་དག་བློའི་རྒྱུར་ནི་འགྱུར་བ་ན་དེའི་ཚེ་ཡན་ལག་ཅན་བློས་མཐོང་བ་ལ་འགལ་བ་དག་ནི་ཅི་ཞིག་ཡོད་ནས་གང་གིས་ཡན་ལག་ཅན་རྟོག་པར་བྱེད།
ཁྱེད་ཀྱི་ལུགས་ལ་དབང་པོ་དང་ཡིད་ལ་སོགས་པ་སོ་སོས་ཤེས་པ་མི་བསྐྱེད་ཀྱང་ཕྱིས་ཚོགས་པ་ན་བསྐྱེད་པ་བཞིན་ནོ། ། གལ་ཏེ་རྒྱུ་ཡིན་ཡང་སྔར་མ་ཚོགས་པ་བཞིན་ཕྱིས་ཀྱང་ཡུལ་དུ་མི་འགྱུར་ཞེ་ན། དམིགས་པའི་རྒྱུའི་དངོས་པོ་མ་གཏོགས་པ་གཟུང་བ་ཞེས་བྱ་བ་གཞན་ཅི་ཡང་མེད་པས་རྒྱུ་དེ་ལ་བློ་ནི་དོན་གང་གི་རྣམ་པ་ཅན་དུ་སྣང་བའི་གཟུགས་དེ་ནི་བློ་དེ་ཡིས་གཟུང་བར་བརྗོད་དོ། ། གསུམ་པ་ནོག་སོགས་ཅིག་ཅར་འཛིན་པ་མེད་པར་ཐལ་བ་ནི། ཅིག་ཅར་དུ་མ་མི་འཛིན་ན་ཇི་ལྟར་བ་ལང་རང་གི་ཡན་ལག་ནོག་སོགས་དང་བཅས་པའི་ཡན་ལག་ཅན་ཆོས་ཅན། ཅིག་ཅར་དུ་བློ་གཅིག་གིས་གཟུང་བ་ཡིན་ཏེ་མེན་པར་ཐལ། དུ་མ་ཡིན་པས་སོ། ། འདོད་མི་ནུས། གཟུང་བ་ཡང་ཡིན་ཏེ། ལྐོག་ཤལ་ལ་སོགས་པའི་ཡན་ལག་རྣམས་མཐོང་བ་མེད་པར་ནི་བ་ལང་ཤེས་པས་མཐོང་བ་མེད་པས་སོ། །
གལ་ཏེ་ཕན་ཚུན་ཁྱད་པར་དང་ཁྱད་པར་ཅན་དུ་མ་གྱུར་པའི་རྡུལ་དུ་མ་མི་འཛིན་མོད། བ་ལང་གི་ཡོན་ཏན་ཡན་ལག་དང་གཙོ་བོ་རྫས་དག་ལྷན་ཅིག་ཅིག་ཅར་རྟོགས་པར་འདོད་དེ། ཁྱད་པར་དང་ཁྱད་པར་ཅན་དུ་གྱུར་པས་སོ་ཞེ་ནའང་། བ་ལང་ཆོས་ཅན། དེ་རྭ་ཅན་དུ་འཛིན་པའི་ཚེ་ནོག་ཤལ་སོགས་པའི་ཡན་ལག་ལྷག་མ་རྣམས་དེ་དང་ལྷན་ཅིག་ཅིག་ཅར་རྫོགས་པར་འཛིན་པ་མིན་པར་ཐལ། དེ་རྭ་ཅན་དུ་འཛིན་པའི་ཚེ་ནོག་ཤལ་སོགས་སུ་ཅིག་ཅར་དུ་ངེས་མི་ནུས་པའི་ཕྱིར། བ་ལང་གི་ཡན་ལག་རྣ་བ་ཆོས་ཅན། དེའི་ཡོན་ཏན་སྔོན་པོ་དང་ལ་སོགས་པས་རྣམ་བ་ཉིད་ཅེས་པའི་སྤྱི་དང་ལས་གཡོ་འགུལ་དང་ལྷན་ཅིག་ཅིག་ཅར་དུ་འཛིན་པ་མིན་པར་ཐལ། ཡོན་ཏན་སོགས་དང་ལྡན་པར་དེ་ཉིད་རྫས་མིན་པས་དེ་དང་ཡོན་ཏན་སོགས་ཁྱད་པར་དང་ཁྱད་པར་ཅན་གྱི་རྫས་སུ་མ་གྱུར་པའི་དུ་མ་ཡིན་པའི་ཕྱིར། ཅི་སྟེ་ཡན་ལག་རྣམས་ཡོན་ཏན་སོགས་དང་རྫས་ལ་འདུ་བའི་འབྲེལ་པས་ལྷན་ཅིག་ཅིག་ཅར་འཛིན་ཞེ་ན།
ཁྱད་པར་བྱེད་ཆོས་དང་ནི་ཁྱད་པར་དུ་བྱ་བའི་གཞིའི་རྣམ་པར་བཞག་པ་མཐའ་གཅིག་ཏུ་ངེས་པ་དངོས་པོ་ལ་ཡོད་པ་མ་ཡིན་ཏེ། གང་ཚེ་ཁྱད་ཆོས་དང་ཁྱད་གཞིར་བརྗོད་པར་འདོད་པའི་གཞན་དབང་གིས་ཁྱད་ཆོས་དང་ཁྱད་གཞིར་གྱུར་པའི་ཕྱིར་ཏེ། དཔེར་ན་བ་ལང་རྭ་ཅན་དང་རྭ་བ་ལང་ཅན་ཞེས་པ་ལྟ་བུའོ། ། དེ་ལྟར་ན་བ་ལང་རྭ་ཅན་དུ་འཛིན་པའི་ཤེས་པ་ཆོས་ཅན། བ་ལང་གི་རྫས་དེ་ལྐོག་ཤལ་སོགས་ཡན་ལག་ཐམས་ཅད་དང་ལྡན་པ་རྫོགས་པར་མ་བཟུང་བར་ཐལ། བ་ལང་གི་ཡན་ལག་ཁྱད་པར་ཉིད་དུ་བརྗོད་འདོད་ཀྱིས་ཉེ་བར་གཟུང་བའི་རྭ་གང་ཡིན་པ་དེ་ཉིད་ཀྱིས་ནི་ཁྱད་པར་དུ་བྱས་པའི་ཁྱད་པར་ཅན་དུ་བ་ལང་དེ་ནི་འཛིན་པར་འགྱུར་གྱི་ཡན་ལག་ལྷག་མ་གཞན་མི་འཛིན་པའི་ཕྱིར་རོ། ། བཞི་པ་སྣ་ཚོགས་ཐ་དད་འཛིན་པ་མེད་པར་ཐལ་བ་ནི། དུ་མ་ཅིག་ཅར་མི་འཛིན་ན་བུམ་པ་དང་སྣམ་བུ་གཞན་དང་གཞན་ཆོས་ཅན། དེ་དག་དུས་གཅིག་ཏུ་མཐོང་བ་ན་ཡང་སྐྱེས་བུའི་བློས་གཅིག་ཏུ་དམིགས་པར་འགྱུར་གྱི་ཐ་དད་དུ་མི་ཤེས་པར་ཐལ། དེ་དག་རང་རང་གི་རྫས་ཀྱི་དངོས་པོས་གཞན་དག་ལས་ཐ་དད་དུ་མེད་པའི་ཕྱིར་དང་།
དེ་དག་དུས་གཅིག་ཏུ་མཐོང་བ་ན་བློ་ཐ་དད་པའི་རྒྱུ་མཚན་ཚཾད་ཅེས་བྱ་བའི་ཡོན་ཏན་ནམ་སྤྱི་ལ་སོགས་པ་དེ་དག་ཐ་དད་དུ་འབྱེད་པར་བྱེད་པའང་ཅིག་ཅར་མ་གཟུང་བའི་ཕྱིར། རྟགས་ཁས་བླངས་ཏེ། དུ་མ་ཅིག་ཅར་མི་འཛིན་ཞིང་བ་ལང་ཡང་རང་གི་ངོ་བོས་བ་ལང་མིན་ཞིང་། བ་ལང་མ་ཡིན་པའང་མ་ཡིན་གྱི། བ་ལང་ཉིད་ཀྱི་སྤྱི་དང་ལྡན་པའི་ཕྱིར་བ་ལང་ངོ་། དེ་བཞིན་དུ་ཡོན་ཏན་དཀར་སོགས་ལའང་དེ་ལྟར་དུ་འདོད་དོ། ། གལ་ཏེ་སྔར་རྫས་འབའ་ཞིག་མཐོང་ཞིང་ཕྱིས་ཡོན་ཏན་དང་སྤྱི་ལ་སོགས་པ་རྫས་ཐ་དད་པའི་འཕྲོད་འདུ་ཅན་ཡང་གཟུང་བ་དེའི་ཕྱིར་སྤྱི་སོགས་དེས་ཁྱད་པར་དུ་བྱས་པའི་བུམ་སྣམ་གྱི་རྫས་དུ་མ་སྟེ་ཐ་དད་དུ་རྟོགས་པར་འགྱུར་ཞེ་ན། རྟོགས་པ་ཡིན་པ་བླ་སྟེ་དེ་ལྟར་འགྱུར་དུ་ཆུག་མོད་དེ་ལྟ་ཡིན་པའང་རྫས་བུམ་སྣམ་ཆོས་ཅན། དེ་དག་ཐ་དད་དུ་མཐོང་བ་ན་དེ་དག་གི་འབྲེལ་པ་ཅན་གྱི་སྤྱི་སོགས་ངེས་པར་མཐོང་བའི་སྒོ་ནས་ཕན་ཚུན་ཐ་དད་པའི་རྫས་སུ་རྟོགས་པའི་ངེས་པ་འཆོལ་ནས་སྤྱི་སོགས་གཞན་གྱི་སྒོ་ནས་ཀྱང་དེ་དག་མིན་པའི་རྫས་གཞན་རྟོགས་པར་འགྱུར། སྤྱི་སོགས་ཀྱི་སྒོ་ནས་གཞན་དུ་གཟུང་བྱ་ཡིན་ཞིང་རང་གི་སྤྱི་དང་དེ་ཅིག་ཅར་དུ་བློ་གཅིག་གིས་འཛིན་མི་སྲིད་དེ།
དང་རྫས་གཞན་མང་པོ་མཐོང་བ་ན་སེམས་གཡེངས་ནས་དེ་ལས་གཞན་པའི་རྫས་ངེས་སྲིད་པའི་ཕྱིར་རོ། ། རྟགས་བར་པ་མ་གྲུབ་པ་ན། དུ་མ་ཅིག་ཅར་འཛིན་པར་ཐལ་ལོ། ། གསུམ་པ་གྲངས་ཅན་ལ་ཡང་ཅིག་ཅར་འཛིན་པ་གྲུབ་པ་ནི། སྒྲ་སོགས་ངོ་བོ་གཅིག་ཏུ་འདོད་པ་གྲངས་ཅན་གྱི་ལུགས་ལའང་སྒྲ་སོགས་དེ་ཙམ་ལྔའི་སྒྲ་ལྟ་བུ་དེ་ཆོས་ཅན། དེ་འཛིན་པའི་ཤེས་པ་གཅིག་གིས་ཅིག་ཅར་དུ་མ་འཛིན་པར་གྲུབ་པར་ཐལ། དེའི་སྙིང་སྟོབས་སོགས་ངོ་བོ་ཉིད་ཀྱིས་དུ་མ་ཡིན་པའི་ཕྱིར། ཁྱབ་པ་ཡོད་སྐྱེས་བུའི་རྣ་བ་ལ་སོགས་པ་ཆོས་ཅན། བཀོད་པ་ཅན་བདེ་སོགས་གསུམ་འཛིན་པར་ཐལ། བདེ་སོགས་གསུམ་གྱིས་བཀོད་པ་སྟེ་ངོ་བོ་ཅན་གྱི་རྣམ་འགྱུར་སྒྲ་འཛིན་པའི་ཕྱིར།
སོར་མོས་བཀོད་པའི་མཚན་ཉིད་ཅན་ཁུ་ཚུར་འཛིན་པ་ན་སོར་མོ་འཛིན་པ་བཞིན་ནོ། ། ཁྱབ་པ་ཡོད་བཀོད་པ་ཅན་ནི་མ་བཟུང་བར་བཀོད་པ་འཛིན་པར་མི་རུང་བའི་ཕྱིར་རོ། ། གཉིས་པ་ལྡོག་པ་དུ་མ་དབང་བློའི་ཡུལ་མ་ཡིན་པ་ནི། དུ་མའི་ངོ་བོ་ཆོས་ཅན། དབང་པོ་ལས་རྟོགས་སྲིད་མ་ཡིན། ། ཞེས་པའི་མདོ་འཆད་པ་ནི་ཆོས་ཅན། ཆ་ཤས་མེད་པ་བུམ་པའི་ངོ་བོ་ཉིད་སྣམ་སོགས་གཞན་ཐམས་ཅད་ལས་ལྡོག་པ་དེ་ནི་ཆོས་ཅན། རྟོག་ངོ་ན་ལྡོག་པ་དུ་མ་སྟེ་སྣ་ཚོགས་ཀྱི་ངོ་བོ་ཉིད་དུ་སྣང་སྟེ། ལོག་ས་རིགས་མཐུན་མི་མཐུན་གང་དང་གང་ལས་ལོག་པ་དེ་ལས་ཐ་དད་པ་ལ་ལྟོས་ནས་སྣམ་བུ་མིན་པ་ཉིད་སོགས་སུ་རྟོག་པས་བཏགས་པའི་ཆོས་ཀྱི་ཆ་ཐ་དད་པ་ཅན་དེ་ནི་ལྡོག་པ་དུ་མའི་ངོ་བོ་ཉིད་དུ་རྟོག་པས་རྟོགས་པར་འགྱུར་གྱི། བུམ་པ་དེ་དོན་དམ་པར་དེ་ལྟ་བུའི་ཆ་དང་ལྡན་པ་མིན་ནོ། །
དེས་ན་ཆོས་ཅན་བུམ་པའི་སྟེང་གི་ལྡོག་ཆོས་ཐ་དད་པ་སྣ་ཚོགས་སུ་སྣང་བ་དེ་དག་ནི་ཆོས་ཅན། རྟོག་པ་མེད་པའི་སེམས་དབང་བློའི་སྤྱོད་ཡུལ་དུ་གྱུར་པའི་སྣ་ཚོགས་མིན་ཏེ། རྟོག་པས་བཏགས་པའི་རང་བཞིན་ཡིན་པའི་ཕྱིར། དབང་བློ་ཇི་འདྲ་བའི་ཞེ་ན། གཟུང་དོན་ཉེ་བ་ལ་ལྟོས་ནས་རེས་འགའ་བར་འབྱུང་བའི་སྤྱོད་ཡུལ་མིན་ནོ། ། དེས་ནི་སྤྱི་དངོས་པོ་བཀག་སྟེ། དེ་དབང་བློའི་ཡུལ་ཡིན་ན་དོན་ཉེ་བ་ལ་མི་ལྟོས་པའི་ཕྱིར་རོ། ། གསུམ་པ་དབང་བློའི་སྤྱོད་ཡུལ་སྒྲའི་བརྗོད་བྱ་མིན་པ་ལ་གསུམ་གྱི་དང་པོ་རྟགས་དགོད་པ་ནི། གལ་ཏེའང་དཀར་པོ་ཉིད་ལ་སོགས་པའི་སྤྱི་ཇི་འདྲ་བ་ཁྱེད་འདོད་པ་དབང་ཤེས་ཀྱི་ཡུལ་མིན་ཏེ། སྒྲའི་དངོས་ཀྱི་བརྗོད་བྱ་ཡིན་པའི་ཕྱིར།
ཅིའི་ཕྱིར་ཞེ་ན། སྒྲ་ཡིས་དངོས་སུ་བརྗོད་བྱའི་དཀར་སོགས་ཀྱི་སྤྱི་ཆོས་ཅན། དབང་ཤེས་ཀྱི་ཡུལ་མིན་ཏེ། དབང་པོའི་ཤེས་པའི་སྤྱོད་ཡུལ་དུ་ཡོད་པའི་དོན་དེ་ནི་གསལ་བར་སྣང་བའི་དབང་བློ་ལས་སྣང་ཡུལ་ཐ་དད་ཡུལ་མི་གསལ་བར་སྣང་བའི་རང་བཞིན་ཏེ་ཚུལ་ཅན་རྟོག་པའི་སྣང་ཡུལ་ཡིན་པའི་ཕྱིར་རོ། ། གལ་ཏེའང་དཀར་པོ་ཉིད་ལ་སོགས། ། ཇི་འདྲ་དབང་པོའི་སྤྱོད་ཡུལ་ཡོད། ། ཅེས་སོ། ། གཉིས་པ་ཁྱབ་པ་བསྒྲུབ་པ་ནི། རྟོག་པ་དང་དབང་བློ་རྣམས་དཀར་པོ་ཉིད་སོགས་ཀྱི་དོན་ཏེ་ཡུལ་གཅིག་ཉིད་ཡིན་ཡང་རྟེན་སྣ་ཚོགས་པ་སྟེ་མིག་སོགས་དང་ཡིད་ཐ་དད་པ་ལ་བརྟེན་པས་སྣང་བ་ཐ་དད་པ་དེར་འགྱུར་ཞེ་ན། དེ་ནི་རྣ་བ་ལ་སོགས་སྒོ་ལྔའི་སེམས་ཆོས་ཅན།
ཐ་དད་པའི་དོན་ཏེ་ཡུལ་ཅན་དེ་གང་ལས་ཡིན་ཏེ་མིན་པར་ཡུལ་གཅིག་སྣ་ཚོགས་སུ་སྣང་བར་ཐལ། རྟེན་ཐ་དད་པའི་སྒོ་ནས་སྐྱེས་པའི་ཤེས་པ་ཡིན་པའི་ཕྱིར། གཞན་ཡང་སེམས་དེ་གཉིས་ཀྱི་རྟེན་ནི་གཞན་དང་གཞན་ལས་སྐྱེས་སུ་ཆུག་ཀྱང་དཀར་པོ་གཅིག་ཉིད་ཀྱི་དངོས་པོ་དེ་ཆོས་ཅན། དེ་ནི་དབང་ཤེས་དང་རྟོག་པ་ལ་གསལ་མི་གསལ་གྱི་རང་བཞིན་སྣ་ཚོགས་སུ་སྣང་བ་དེ་ནི་གང་ལས་ཡིན་ཏེ་མིན་པར་ཐལ། དོན་གཅིག་ཉིད་ཀྱི་དངོས་པོ་ཡིན་པའི་ཕྱིར་རོ། ། གསུམ་པ་སྒྲུབ་བྱེད་དགག་པ་ནི། གལ་ཏེ་མིག་ཤེས་ཀྱིས་བ་ལང་མཐོང་བ་ན་སྒྲ་ལས་སྔར་རྟོགས་པ་དེ་མཐོང་བ་འདི་ཡིན་ཞེས་ངོ་ཤེས་པས་དབང་ཤེས་དང་རྟོག་པ་ཡུལ་གཅིག་གོ་ཞེ་ན། བ་ལང་ལ་སོགས་པའི་ངོ་ཤེས་པ་ནི་ཆོས་ཅན། སྔར་མཐོང་བ་ལས་བཟློག་པ་སྟེ་ལོགས་སུ་ཐ་དད་པར་གྲུབ་པ་ཡིན་ཏེ། དབང་པོས་མཐོང་བའི་དོན་རྟོགས་པ་མེད་པར་ནི་བརྗོད་པའི་རྣམ་རྟོག་དེ་འཇུག་པའི་ཕྱིར་རོ། །
ཅི་སྟེ་བ་ལང་གི་སྒྲ་ཤེས་འདིའི་རྗེས་སུ་འགྲོ་བས་སྤྱི་དངོས་པོར་གྱུར་པ་རྗེས་སུ་འགྲོ་བ་ཡིན་ནོ་ཞེ་ན། བ་ལང་ལ་སོགས་དབང་ཤེས་ཀྱིས་མཐོང་བའི་ཡུལ་ལ་རིགས་སོགས་བརྗོད་པའི་རྣམ་པར་རྟོག་པ་དག་རྗེས་སུ་འགྲོ་བ་ལས་སྤྱི་དངོས་པོ་བ་ཡོད་པར་རྗེས་སུ་དཔོག་པ་གང་ཡིན་དེ་ཡང་རྟོག་པ་དང་དབང་ཤེས་སྣང་བ་ཐ་དད་པ་འདི་ཡིས་སུན་ཕྱུང་ངོ་། ། དེ་ལྟར་ན་གསལ་བ་ཐ་དད་ཀྱང་དངོས་པོའི་ཆོས་ཉིད་ཀྱིས་བྱ་བ་གཅིག་བྱེད་པ་བཞིན་དུ་དེའི་ཡུལ་ཅན་གྱི་མཐོང་བ་དབང་ཤེས་ཉིད་ཐ་དད་ཅིང་སྤྱི་ཉིད་མེད་པ་ཡིན་ཡང་ངོ་ཤེས་པ་ཞེས་བྱ་བ་ཡི་རྣམ་རྟོག་གཅིག་ནི་རང་བཞིན་གྱིས་བྱེད་པ་ཡིན་ཞེས་སྔར་རྒྱས་པར་བརྗོད་ཟིན་ཏོ། དེའི་ཕྱིར། རང་གི་རིག་བྱ་བསྟན་མིན་པ། ། གཟུགས་ནི་དབང་པོའི་སྤྱོད་ཡུལ་མིན། ། ཞེས་པ་དེ་གནས་སོ། ། གཉིས་པ་ཡིད་ཀྱི་མངོན་སུམ་ལ་གསུམ་གྱི་དང་པོ་རྩོད་པ་དགོད་པ་ནི། མདོར། ཡིད་ཀྱང་དོན་དང་ཞེས་པ་དང་།
ཡིད་ཀྱང་ཡུལ་གཟུགས་ལ་སོགས་པ་ལ་དམིགས་ཤིང་ཉམས་སུ་མྱོང་བའི་རྣམ་པས་འཇུག་པ་སྟེ། རྟོག་པ་མེད་པ་ཉིད་དོ་ཞེས་པ་དེ་འཆད་པ་ལ། རྣ་བ་མ་ཕུག་པ་ན་རེ། ཡིད་ཀྱི་མངོན་སུམ་ཞེས་པའི་ཚད་མ་ཉིད་རིགས་པ་མིན་ཏེ། དེས་སྔར་དབང་ཤེས་ཀྱིས་མྱོང་བའི་དོན་ནི་འཛིན་ནམ། འོན་ཏེ་གཞན་འཛིན། དང་པོ་ལྟར་ན། ཡིད་ནི་ཚད་མ་ཉིད་མིན་པར་འགྱུར་ཏེ། དྲན་པ་དང་མངོན་འདོད་སོགས་བཞིན། ཁྱབ་པ་ཡོད་ཚད་མ་ནི་མ་ཤེས་པའི་དོན་གསལ་བྱེད་ཡིན་པའི་ཕྱིར།
ཅི་སྟེ་གཞན་མ་མཐོང་བ་འཛིན་ན་ལོང་བ་ལ་སོགས་པ་ཡིས་ཀྱང་དོན་མཐོང་བར་འགྱུར། དབང་ཤེས་ལ་ལྟོས་མེད་དུ་ཡིད་ཀྱིས་གཟུགས་སྒྲ་སོགས་མཐོང་ཞིང་ཐོས་པའི་ཕྱིར་ཞེ་ན། གཉིས་པ་རྩོད་ལན་བཤད་པ་ལ་གཉིས་ཀྱི་དང་པོ་གཟུང་ཟིན་འཛིན་པ་དགག་པ་ནི། དབང་ཤེས་ཀྱི་གཟུང་ཟིན་འཛིན་ན། དོན་དེ་སྐད་ཅིག་མའམ། དེ་མིན་པར་འགྱུར། དང་པོ་ལྟར་ན་དབང་ཤེས་ཀྱི་གཟུང་དོན་ཆོས་ཅན། དབང་ཤེས་ལས་ཕྱིས་འབྱུང་གི་ཡིད་ཀྱི་མངོན་སུམ་གྱིས་མཐོང་བ་ཡོད་པ་མ་ཡིན་པར་ཐལ། བྱེ་བྲག་ཏུ་སྨྲ་བའམ་མདོ་སྡེ་པའི་ལུགས་ཀྱི་དབང་ཤེས་དང་དུས་མཉམ་མམ་དུས་སྔར་བྱུང་འདས་པ་ཡིན་པའི་ཕྱིར་ཏེ། དབང་ཤེས་ཀྱི་གཟུང་དོན་དུ་གྱུར་པའི་སྐད་ཅིག་མ་ཉིད་ཡིན་པའི་ཕྱིར།
ཅི་སྟེ་སྐད་ཅིག་མ་ཉིད་ཡིན་པའི་ཕྱིར། ཅི་སྟེ་སྐད་ཅིག་མ་མིན་ན་ཡིད་ཀྱི་མངོན་སུམ་ཆོས་ཅན། ཚད་མར་མི་འགྱུར། ཚད་མ་སྔ་མས་གཟུང་ཟིན་གྱི་སྐད་ཅིག་མ་མིན་པའི་གཟུང་དོན་འཛིན་པའི་ཕྱིར། མ་ངེས་ཏེ་ཡུལ་དེ་རྟོགས་པ་ཙམ་གྱིས་ཚད་མར་འདོད་ན། དེ་ཆོས་ཅན། དེའི་མཚན་ཉིད་ནི་སྟོན་པ་ན་ཡིད་ཀྱི་མངོན་སུམ་རྟོག་པ་དང་བྲལ་བ་ཅན་ཞེས་པ་ལྟར་གཟུང་འཛིན་གྱི་དོན་སྐད་ཅིག་མ་མིན་པ་འཛིན་པའི་ཡིད་ཅེས་མཚན་ཉིད་ནི་ཁྱད་པར་དང་བཅས་པ་བརྗོད་པར་བྱ་དགོས་པར་འགྱུར། གཟུང་དོན་སྐད་ཅིག་མ་མིན་པ་གཟུང་འཛིན་འཇལ་བའི་ཚད་མ་ཡིན་པའི་ཕྱིར། གཞན་ཡང་དབང་པོ་ལ་བརྟེན་པ་ཅན་དབང་པོའི་མངོན་སུམ་ཕྱི་མ་དང་ནམ་ཞེས་པས་གཞན་ཡིད་ཀྱི་མངོན་སུམ་དག་ནི་ཆོས་ཅན། སྔར་དབང་ཤེས་ཀྱིས་གཟུང་ཟིན་གྱི་ཡུལ་ལ་སྔར་མ་རྟོགས་པའི་བྱ་བ་སྒྲུབ་པར་བྱེད་པའི་ཚད་མར་ཇི་ལྟར་འདོད་དེ་འདོད་པར་མི་རིགས་པར་ཐལ།
རང་གི་ཚད་མ་སྔ་མ་དབང་བློས་རྟོགས་པའི་བྱ་བ་བསྒྲུབས་ཟིན་པ་ཅན་གྱི་ལས་སམ་གཞལ་བྱ་ལ་ནི་རྟོགས་པའི་ཁྱད་པར་ལྷག་པ་ཅུང་ཟད་ཀྱང་མི་བྱེད་པའི་ཕྱིར། དཔེར་ན་ཤིང་དུམ་གཉིས་སུ་བྱས་པ་ལ་སླར་ཡང་དེ་བྱ་བའི་ཕྱིར་སྟ་རེས་བྱ་བ་མི་བྱེད་པ་བཞིན་ནོ། ། སྐྱོན་གཞན་ཡང་དབང་བློ་དང་ཡིད་བློའང་ཐམས་ཅད་ཆོས་ཅན། དུས་ཅིག་ཅར་དུ་འབྱུང་བར་འགྱུར། རྟག་པའི་དངོས་པོ་དེ་ལས་སྐྱེ་བའི་ཕྱིར། དེ་འབའ་ཞིག་ལ་ནུས་པ་མེད་པས་རྐྱེན་རེས་འགའ་བ་ལ་ལྟོས་ནས་དེ་གཉིས་རིམ་བཞིན་དུ་འབྱུང་ཞེ་ན། དབང་ཤེས་ཀྱི་གཟུང་དོན་ཆོས་ཅན། ལྷན་ཅིག་བྱེད་རྐྱེན་དེ་ལ་ལྟོས་ནས་རང་འཛིན་རིམ་ཅན་དུ་བསྐྱེད་པ་འགལ་བར་ཐལ། ལྷན་ཅིག་བྱེད་པ་གཞན་གྱིས་ཁྱད་པར་ཕུལ་དུ་བྱར་ཡོད་པ་མིན་པའི་ཕྱིར་ནའོ། ། གཉིས་པ་བཀག་པས་གྲུབ་པའི་དོན་ནི།
ཡུལ་གཅིག་ན་དེ་ལྟ་བུའི་སྐྱོན་ཡོད་པ་དེའི་ཕྱིར་ཡོད་པ་དེའི་ཕྱིར་ཡིད་ཀྱི་མངོན་སུམ་ནི་ཆོས་ཅན། རང་གི་དེ་མ་ཐག་རྐྱེན་དབང་ཤེས་ཀྱི་ཡུལ་དེ་དེའི་དམིགས་རྐྱེན་མིན་ཏེ། དེ་མ་ཐག་རྐྱེན་དབང་ཤེས་ཀྱི་ཡུལ་ལས་དུས་ཕྱིས་བྱུང་གི་ཡུལ་གཞན་ཉིད་འཛིན་པར་བྱེད་པའི་ཕྱིར། ཡིད་ཅི་འདྲ་བ་ཞིག་ཅེ་ན། དབང་པོའི་རྣམ་པར་ཤེས་པ་མཚུངས་པ་དེ་མ་ཐག་པའི་རྐྱེན་ལས་བྱུང་བ་ཅན་ནོ། ། དེས་ན་རང་དབང་དུ་མི་འཛིན་པར་རོ། ། ཅི་སྟེ་ཡུལ་གཞན་འཛིན་ཡང་ལོང་བ་ཆོས་ཅན། དེའི་ཡིད་ཀྱི་མངོན་སུམ་གྱིས་གཟུགས་མཐོང་བ་མིན་ཏེ། མིག་ཤེས་མེད་པའི་ཕྱིར། ཁྱབ་པ་ཡོད་དབང་ཤེས་ཀྱི་དེ་མ་ཐག་རྐྱེན་གྱིས་ཡིད་ཀྱི་མངོན་སུམ་བསྐྱེད་པ་དེའི་ཕྱིར་རོ། །
གསུམ་པ་རྩོད་པ་སྤང་བ་ལ་གསུམ་གྱི་དང་པོ་ཆོད་སོགས་འཛིན་པའི་རྩོད་པ་སྤང་བ་ནི། མ་མཐོང་བ་འཛིན་ན་ཆོད་པ་དང་བསྐལ་དོན་སྤྱིའི་ཕྱིར་མི་རྟོགས་ཞེ་ན། ཡིད་ཀྱི་མངོན་སུམ་ཆོས་ཅན། འདིས་ཡུལ་གཞན་འཛིན་ནའང་ཡུལ་ངེས་པ་དེ་མ་ཐག་རྐྱེན་དབང་ཤེས་ཀྱི་ཡུལ་གྱི་དེ་མ་ཐག་པའི་དོན་འཛིན་པར་འདོད་པ་ཡིན་གྱི་ཆོད་པ་དང་བསྐལ་པ་མི་རྟོགས་ཏེ། རང་གི་དེ་མ་ཐག་རྐྱེན་དབང་ཤེས་ཀྱིས་གཟུང་དོན་གྱི་རྗེས་སུ་འགྲོ་བའི་སྒོ་ནས་དབང་བློའི་གཟུང་དོན་ལ་ལྟོས་པ་ཅན་གྱི་དབང་སྐྱེས་བློ་ནི་རང་གི་མཚུངས་པ་དེ་མ་ཐག་པའི་རྐྱེན་ཉིད་ཀྱིས་རྒྱུ་ཡིན་པའི་ཡིད་ཀྱི་མངོན་སུམ་ཡིན་པ་དེའི་ཕྱིར་རོ། ། གཉིས་པ་ལྷན་ཅིག་བྱེད་པ་མིན་པ་སྤང་བ་ནི། གལ་ཏེ་ཡིད་ཀྱི་གཟུང་དོན་དག་ནི་ཆོས་ཅན། ཇི་ལྟར་ན་དབང་པོའི་ཤེས་པ་ཡིས་ཡིད་ཀྱི་མངོན་སུམ་བསྐྱེད་པའི་ལྷན་ཅིག་བྱེད་པ་ཡིན་ཏེ་མིན་པར་ཐལ། དེ་མ་ཐག་རྐྱེན་དབང་ཤེས་དེ་དང་བྱེད་པའི་དུས་མཚུངས་པར་མེད་པ་ཅན་ཡིན་པའི་ཕྱིར་ཏེ། རང་དམིགས་པའི་ཤེས་པ་ཡིད་ཀྱི་མངོན་སུམ་དང་དུས་མཚུངས་པ་ཅན་ཡིན་པས་དེ་མ་ཐག་རྐྱེན་དབང་ཤེས་དེ་ཁྱོད་ཀྱི་དུས་ན་འགགས་ནས་མེད་པའི་ཕྱིར།
དེས་ན་ཡིད་ཀྱི་ཡུལ་དང་དབང་ཤེས་ལྷན་ཅིག་མི་འབྱུང་བས་ཡིད་ཀྱི་ལྷན་ཅིག་བྱེད་པ་མེད་པའི་ཕྱིར་ཡིད་ཡུལ་ངེས་པ་འཛིན་པར་མི་འགྱུར་ཞེ་ན། སྐྱོན་མེད་དེ་དབང་བློ་དང་ཡུལ་གཉིས་དང་ཡིད་ནི་རྒྱུ་འབྲས་ཡིན་པས་དུས་མི་མཉམ་མོ། ། རྒྱུ་འབྲས་ཡིན་ཡང་དུས་མཉམ་ན་རྒྱུ་སྐྱེས་ན་ཡོད་པའམ། མེད་པ་གང་རྒྱུར་འགྱུར། རེ་ཤིག་འབྲས་བུའི་དུས་ན་རྒྱུ་སྔར་མ་སྐྱེས་ནས་མེད་པ་ཆོས་ཅན། འབྲས་བུ་སྐྱེད་བྱེད་མིན་པར་ཐལ། འབྲས་བུ་བསྒྲུབ་པའི་ནུས་པ་མེད་པའི་ཕྱིར་དང་། ཡོད་པ་རྒྱུ་ཡིན་ནའང་ཕྱིས་རྒྱུ་སྐྱེས་ནས་ཡོད་པ་ཉིད་ཀྱང་ཆོས་ཅན། འབྲས་བུ་བསྐྱེད་པ་མིན་པར་ཐལ། འབྲས་བུ་ལ་ཕན་པའི་ནུས་པ་ཉེ་བར་མི་སྦྱོར་བའི་ཕྱིར་ཏེ།
དེའི་ཚེ་ན་འབྲས་བུ་སྐྱེས་ཟིན་པའི་ཕྱིར་ཏེ། དེ་དང་འབྲས་བུ་དུས་མཉམ་པའི་ཕྱིར་རོ། ། དེས་ན་འབྲས་བུ་ལས་རྒྱུ་རྣམས་ཐམས་ཅད་སྔར་ཡོད་ཡིན་པར་གདོན་མི་ཟ་བར་འདོད་པར་བྱའོ། ། དེ་ལྟར་ན་ཡིད་ཀྱི་མངོན་སུམ་གྱི་གཟུང་དོན་ཆོས་ཅན། རང་འཛིན་ཡིད་བློ་དང་དུས་མཉམ་དུ་འབྱུང་བ་བཅས་པ་སྟེ་ཅན་མིན་ཏེ། ཡིད་ཀྱི་མངོན་སུམ་གྱི་རྒྱུ་ཡིན་པ་དེའི་ཕྱིར་རོ། ། གསུམ་པ་ཡིད་ཀྱི་འཛིན་པ་མིན་པ་སྤང་བ་ནི། དེ་ལྟ་མོད་ཀྱི་ཡིད་ཀྱི་གཟུང་དོན་དེ་ཆོས་ཅན། ཇི་ལྟར་ཡིད་ཀྱིས་འཛིན་ཏེ་མི་འཛིན་པར་ཐལ། ཡིད་དང་དུས་ཐ་དད་པས་སོ་ཞེ་ན།
རིགས་པ་ལེགས་པར་ཤེས་པ་ཡིས་ཡིད་ཀྱི་མངོན་སུམ་གྱི་དམིགས་པའི་རྒྱུ་ཉིད་ལ་ནི་ཆོས་ཅན། ཡིད་ཀྱི་གཟུང་བར་ཤེས་ཏེ། ཡུལ་ཅན་ཡིད་ཤེས་ལ་རང་གི་རྣམ་པར་འཇོག་པར་ནུས་པའི་ཕྱིར་རོ། ། གཞན་ཡང་འབྲས་བུ་ཤེས་པ་རྣམས་ཀྱི་རྒྱུ་དུ་མ་ཉིད་ཡོད་ན་ཡང་འཇིག་རྟེན་ན་འབྲས་བུ་ཤེས་པ་དེ་རྒྱུ་གང་གི་རྣམ་པའི་རྗེས་སུ་བྱེད་པར་སྐྱེ་བ་གང་ཡིན་དེ་ནི་རྒྱུ་དེ་ཡིས་ངོ་བོ་སྟེ་རྣམ་པ་དེ་གཞག་པ་ཡིན་ཏེ། རྒྱུ་དེས་རང་དང་འདྲ་བར་བསྐྱེད་པའི་ཕྱིར་དང་། འབྲས་བུ་ཤེས་པ་དེས་རྒྱུ་དེ་གཟུང་བ་ཞེས་བརྗོད་པ་ཡིན་ཏེ། རྒྱུ་དེས་རང་གི་རྣམ་པ་འཇོག་པར་བྱེད་པའི་ཕྱིར་རོ། ། དཔེར་ན་ཕ་དང་རྣམ་པ་འདྲ་བར་སྐྱེས་པའི་བུས་ཕའི་གཟུགས་གཟུང་ཞེས་ཀྱང་། བུའི་ལག་པས་ཕའི་གཟུགས་འཛིན་པར་བྱེད་པ་མིན་པ་བཞིན་དུ་ཡུལ་ཤེས་འདི་ལ་ཡང་ཡིན་ནོ།། །། གསུམ་པ་རང་རིག་པའི་མངོན་སུམ་ལ།
ཆགས་ལ་སོགས། རང་རིག་རྟོག་པ་མེད་པ་ཡིན། ། ཞེས་པའི་མདོ་འཆད་པ་ལ་གཉིས་ཀྱི་དང་པོ་རང་གི་རྟོག་བྲལ་ཡིན་པར་བསྒྲུབ་པ་ནི། ཆགས་སོགས་དང་བདེ་སོགས་ཀྱི་བདག་ཉིད་ཆོས་ཅན། དེ་དག་རིག་པའི་རང་རིག་ནི་བརྗོད་པ་སྒྲ་དང་རྗེས་སུ་འབྲེལ་པ་ཅན་གྱི་རྟོག་པ་མ་ཡིན་ཏེ། དེ་མྱོང་བའི་རང་རིག་དེས་བརྡ་བྱེད་པར་ནི་ནུས་པ་མ་ཡིན་པས་བརྡ་མི་འཛིན་པ་དེའི་ཕྱིར་ཏེ། གཞན་ཐ་སྙད་ཀྱི་ཚེ་རྗེས་སུ་འགྲོ་བ་ལ་མི་བརྟེན་པ་སྟེ་མི་བྱེད་པར་ཐ་སྙད་ཀྱི་ཚེ་ཉེ་བར་མི་གནས་པའི་ཕྱིར་རོ། ། གཉིས་པ་བདེ་སོགས་བེམ་པོ་འདོད་པ་དགག་པ་ལ་གཉིས་ཀྱི་དང་པོ་ནང་གི་བེམ་པོར་འདོད་པ་དགག་པ་ལ་གཉིས་ཀྱི་དང་པོ་འདོད་པ་བརྗོད་པ་ནི། རྫས་དང་ཡོན་ཏན་ལས་དང་སྤྱི། ། བྱེ་བྲག་འདུ་བ་དྲུག་ཏུ་འདོད། །
ཅེས་སྨྲ་བས་ན། བདེ་སོགས་དེ་དག་ཆོས་ཅན། རང་གི་ངོ་བོ་ཇི་ལྟར་རིག་ཏེ་མི་རིག་གོ ། ཕྱིའི་དོན་གཞན་ཡང་རིག་བྱེད་མིན་པའི་ཕྱིར་ཏེ། བདག་གི་ཡོན་ཏན་དུ་གྱུར་པའི་ནང་གི་བེམ་པོ་ཡིན་པས་སོ། ། འོན་ཀྱང་། འདོད་དང་སྡང་སོགས་ཡོན་ཏན་ཅན། ། རྟེན་དང་ཀུན་འཇུག་ཟ་བྱེད་པོ། ། རང་ཉིད་བེམ་པོའི་ངོ་བོར་འདོད། ། ཅེས་པའི་གང་ཟག་གི་བདག་གི་དོན་ཅིག་ལ་བདེ་སོགས་དང་ལྷན་ཅིག་བརྟེན་པ་སྟེ་འཕྲོད་པ་འདུ་བའི་ཡིད་ཀྱི་རྣམ་ཤེས་ཀྱི་རིག་བྱ་ཡིན་ལ།
རྒྱུ་དེས་ན་བུམ་སོགས་ལྟར་ཕྱི་རོལ་དུ་སྣང་བ་མིན་ལ། བུམ་སོགས་ནི་བདག་ལ་འདུ་བ་མིན་པའི་ཕྱིར་ཕྱི་རོལ་དུ་སྣང་བ་ཡིན་ནོ། ། དེས་ན་རང་རིག་མ་གྲུབ་ན་བདེ་སོགས་ལ་ཚད་མར་ཇི་ལྟར་འགྱུར་ཏེ་གཞི་མ་གྲུབ་པའི་ཕྱིར་ཞེས་བྱེ་བྲག་པ་འགའ་ཞིག་ཟེར་རོ། ། གཉིས་པ་དེ་དགག་པ་ལ་གསུམ་གྱི་དང་པོ། བདེ་སོགས་ཤེས་པ་ཡིན་པར་བསྒྲུབ་པ་ལ་བཞིའི། དང་པོ་ཁྱབ་པ་བསྟན་པ་ནི། དངོས་པོ་རྣམས་ཀྱི་རང་བཞིན་ཐ་དད་དུ་ངེས་པ་ནི་རྒྱུའི་རང་བཞིན་ཐ་དད་དུ་ངེས་པ་ལས་འགྱུར་གྱི། དེ་ལྟ་མིན་པར་རྒྱུ་མེད་ན་ཡུལ་དུས་རང་བཞིན་གྱིས་ངེས་པར་མི་རུང་བའི་ཕྱིར་རོ། ། དེ་བས་ན་འབྲས་བུ་འདྲ་བ་དེ་དང་། འདྲ་བ་དེ་མིན་པའི་རང་བཞིན་ཅན་ནི་འདྲ་བ་དེ་དང་འདྲ་བ་དེ་མིན་པའི་དངོས་རྒྱུས་བསྐྱེད་པ་ལས་ཡིན་ནོ། །
གཉིས་པ་གཏན་ཚིགས་དགོད་པ་ནི། དབང་ཤེས་འཁོར་གྱི་བདེ་སྡུག་དང་ཆགས་སྡང་སོགས་ཆོས་ཅན། དེ་ཅིའི་ཕྱིར་ཤེས་པ་མ་ཡིན་ཏེ་ཤེས་པའི་ངོ་བོ་ཡིན་ཏེ། རྣམ་ཤེས་ཀྱི་རྒྱུ་ལས་གཞན་མིན་པའི་རྒྱུ་ལས་སྐྱེས་པའི་ཕྱིར་རོ། ། གསུམ་པ་ཕྱོགས་ཆོས་བསྒྲུབ་པ་ནི། དབང་ཤེས་འཁོར་གྱི་བདེ་བ་ལ་སོགས་ཆོས་ཅན། དབང་ཤེས་ཀྱི་རྒྱུ་ལས་སྐྱེས་ཏེ། བདག་ཉིད་ཇི་ལྟ་བ་དང་རྗེས་སུ་མཐུན་པའི་དོན་ཡུལ་རུང་བ་དང་བཅས་པ་དང་དབང་པོ་རུང་བ་མ་ཉམས་པ་དང་ཡིད་ལ་བྱེད་པ་ནུས་པ་ཅན་སེམས་སྔ་མའི་རང་བཞིན་ཅན་ཡོད་ན་དེ་དག་གི་རྐྱེན་ལས་སྐྱེ་བར་མཐོང་བའི་ཕྱིར། ཅི་སྟེ་རྐྱེན་གསུམ་ལས་སྐྱེས་པ་རྣམ་ཤེས་དང་རྒྱུ་གཅིག་པར་ཇི་ལྟར་འགྱུར་ཞེ་ན། ཡིད་དེ་དབང་ཤེས་ཀྱང་བདེ་བ་དེ་དང་ཇི་སྐད་བཤད་པའི་དབང་སོགས་རྒྱུ་མཚུངས་པ་ཡིན་གྱི་གཞན་མེད་དེ།
མཐོང་བ་སྨོས་པས་བདེ་སོགས་བདག་ཡིད་ཕྲད་པའི་རྒྱུ་ལས་སྐྱེ་བ་བཀག་སྟེ། དེ་ལྟར་མ་མཐོང་བའི་ཕྱིར་རོ། ། གལ་ཏེ་རྩ་བའི་རྟགས་མ་ངེས་ཏེ་རྒྱུ་མཚུངས་པ་ཅན་ཡིན་ཡང་བདག་གི་ཡོན་ཏན་འདུས་བྱས་དང་འབད་རྩོལ་དང་ཆོས་དང་ཆོས་མིན་ལས་བདེ་སོགས་ནི་བེམ་པོར་སྐྱེའོ་ཞེ་ན། དབང་ཤེས་འཁོར་གྱི་བདེ་བ་ལ་སོགས་པ་དང་དབང་བློ་དེ་ཆོས་ཅན། མཐོང་བའི་དབང་སོགས་དེ་ལས་སྐྱེའི་དབང་སོགས་དེ་ལས་གཞན་བདག་གི་ཡོན་ཏན་འདུ་བྱས་པ་སོགས་ལས་སྐྱེ་བ་མིན་པར་ཐལ། དབང་སོགས་དེ་དག་ཚང་བར་ཡོད་པ་ན་འདུ་བྱེད་མེད་ཀྱང་འགའ་ཞིག་ཏུ་སྐྱེ་བ་དང་དབང་སོགས་དེ་དག་རེ་རེ་མེད་པ་ནའང་འདུ་བྱེད་ཡོད་ཀྱང་མི་སྐྱེ་བར་མཐོང་བ་དེའི་ཕྱིར་རོ། ། བཞི་པ་རྩོད་པ་སྤང་བ་ནི། རྒྱུ་མཚུངས་པས་བདེ་སོགས་དང་རྣམ་ཤེས་ཐ་དད་མེད་ན་བདེ་སྡུག་ནང་ཡང་ཐ་དད་པར་མི་འགྱུར་ཞེ་ན། དབང་ཤེས་ཀྱིས་བདེ་སྡུག་ལ་སོགས་པ་ཆོས་ཅན། ཐ་དད་ཡིན་ཏེ།
རྐྱེན་གསུམ་དེ་དག་ཉིད་ཀྱི་ནང་ཚན་གྱི་ཁྱད་པར་ལས་སོ་སོར་འབྱུང་བའི་ཕྱིར། དཔེར་ན་དབང་པོ་དང་ཡིད་ཤེས་དེ་ཉིད་ཀྱི་ནི་ནང་ཚན་ཡུལ་དབང་མཚུངས་པ་ལས་སྐྱེས་པ་ལ་ཡང་གོམས་པ་ལ་སོགས་པའི་ཁྱད་པར་མི་འདྲ་བས་གསལ་བ་དང་མི་གསལ་བ་དང་ཐེ་ཚོམ་དང་ངེས་པའི་ཁྱད་པར་ཐ་དད་དུ་འགྱུར་བ་བཞིན་ནོ། ། གཉིས་པ་བདེ་སོགས་གཞན་གྱིས་མྱོང་བ་དགག་པ་ལ་དྲུག་གི་དང་པོ་དབང་པོའི་ཤེས་པས་མྱོང་བ་དགག་པ་ནི། བདེ་སོགས་རང་གིས་མྱོང་བ་མིན་པ་ན་རང་དང་ལྷན་ཅིག་སྐྱེས་པའི་དབང་བློས་སམ། ཕྱིས་ཀྱི་ཡིད་བློས་མྱོང་། དང་པོ་ལྟར་ན་དོན་གཟུགས་སོགས་གང་ཉེ་བར་མངོན་དུ་ཕྱོགས་པས་དབང་བློ་དང་ནི་བདེ་སོགས་དེ་དག་སྐྱེ་བར་འགྱུར་བའི་དབང་བློ་ཆོས་ཅན། དོན་གཟུགས་སོགས་དེ་བོར་ནས་ནི་བདག་ལ་འདུ་བའི་བདེ་སོགས་ཉིད་དེས་ནི་ཇི་ལྟར་རྟོགས་པར་འགྱུར་ཏེ་འགྱུར་བ་མིན་པར་ཐལ། ཡུལ་གང་ལས་སྐྱེས་པ་དེ་ཁོ་ན་འཛིན་པའི་ཕྱིར་རོ། ། གཉིས་པ་རྗེས་ཀྱི་ཡིད་བློས་མྱོང་བ་དགག་པ་ནི། དེ་ལྟ་མོད་ཀྱི་གཟུགས་ནི་བདེ་བ་དང་རྒྱུན་གྱིས་ལྷན་ཅིག་འཇུག་པའི་དབང་བློས་དང་པོར་དང་།
ཕྱིས་འབྱུང་བའི་བདག་ཡིད་ཕྲད་པ་ལས་སྐྱེས་པའི་ཡིད་ཀྱིས་བདེ་བ་རིམ་གྱིས་འཛིན་ཏེ་བློ་གཉིས་དུས་གཅིག་ཏུ་མི་འབྱུང་བས་ཞེ་ན། གཟུགས་དང་བདེ་བ་དེ་མྱོང་བའི་དབང་བློ་དང་ཡིད་ཤེས་ཆོས་ཅན། རང་ཡུལ་བར་རྣམ་པར་ཆད་པ་མེད་པར་སྣང་བར་མི་འགྱུར་བར་གཟུགས་མཐོང་བ་བར་ཆད་དང་བཅས་པ་དང་བདེ་སོགས་བར་མ་ཆད་དུ་སྣང་བར་ཐལ། དེ་དག་གིས་དང་པོར་གཟུགས་དང་དེ་ནས་བདེ་བ་དང་ཡང་གཟུགས་མཐོང་བ་རིམ་གྱིས་འབྱུང་བས་ཡིད་ཀྱིས་གཟུགས་སྣང་བའི་བར་བཅད་ལ་དབང་བློས་བདེ་སོགས་མྱོང་བ་ལ་བར་བཅད་མེད་པའི་ཕྱིར། འདོད་མི་ནུས། གཟུགས་དམིགས་པའི་ཚེ་བདེ་སོགས་ཀྱང་དམིགས་པའི་ཕྱིར་རོ། ། གལ་ཏེ་ཡུལ་དང་བདེ་བ་མྱོང་བ་དེ་བར་དང་བཅས་པ་དང་བར་མེད་པ་ཡིན་ཡང་དེ་དག་རྒྱུན་མི་འཆད་དུ་འཛིན་པ་ནི་འཇུག་པ་མགྱོགས་པའི་ཕྱིར། དེས་བྱས་པའི་འཁྲུལ་པའོ་ཞེ་ན། བདེ་སོགས་མྱོང་བའི་ངོ་བོ་མེད་པ་སྟེ་མིན་པའི་གཟུགས་འབའ་ཞིག་འཛིན་པའི་དབང་ཤེས་ཆོས་ཅན། སྔ་ཕྱིའི་གཟུགས་བར་མ་ཆད་དུ་འཛིན་པར་ཞེན་པ་ཅིས་མ་ཡིན་ཏེ་ཡིན་པར་ཐལ།
སྔ་ཕྱིའི་གཟུགས་འཛིན་པ་འཇུག་པ་མྱུར་བ་དེ་མཚུངས་པའི་ཕྱིར་རོ། ། གསུམ་པ་དབང་བློས་གཉིས་ཀ་འཛིན་པ་དགག་པ་ནི། ལྷན་ཅིག་སྐྱེས་པའི་དབང་བློ་གཅིག་གིས་གཟུགས་དང་བདེ་བ་གཉིས་ཀ་འཛིན་པས་གཟུགས་ཀྱང་མི་འབོར་ལ་བདེ་བ་ཡང་བར་ཆད་མེད་པར་སྣང་ཞེ་ན། བདེ་སོགས་ཆོས་ཅན། རང་དང་ལྷན་ཅིག་སྐྱེས་པའི་ཤེས་པ་གཅིག་གིས། དེ་དང་གཟུགས་གཉིས་ཀ་ཡུལ་དུ་བྱས་ནས་ཤེས་པ་མ་ཡིན་པར་ཐལ། དབང་བློའི་ཡུལ་མ་ཡིན་པའི་ཕྱིར། ཁྱབ་པ་ཡོད་དབང་པོའི་སེམས་ནི་ཡུལ་གཞན་ལ་འཇུག་པ་མེད་པས་ཡུལ་ངེས་པའི་ཕྱིར་དང་དེ་དག་ཡིད་ཕྲད་པ་ལས་སྐྱེས་པའི་ཡིད་ཀྱིས་འཛིན་པར་ཁས་བླངས་པའི་ཕྱིར་རོ། ། གཞན་ཡང་དབང་ཤེས་ཆོས་ཅན། དེས་བདེ་སོགས་འཛིན་པ་མ་ཡིན་ཏེ།
དེ་བསྐྱེད་པ་ལ་བདེ་སོགས་དེ་འདྲ་བའི་ནུས་པ་གྲུབ་པ་མེད་པའི་ཕྱིར་ཏེ། བདེ་སོགས་རེ་རེ་མེད་ཀྱང་དོན་དག་ལ་སྐྱེ་བའི་ཕྱིར་རོ། ། གལ་ཏེ་མ་ངེས་ཏེ་ཡུལ་བདེ་བ་གཉིས་ཀྱི་སོ་སོར་ཡང་སྔོ་སོགས་བཞིན་མིག་ཤེས་ལ་ནུས་པ་ཡོད་པ་ཡིན་ནོ་ཞེ་ན། དབང་བློ་ཆོས་ཅན། ཡུལ་མི་འཛིན་པར་བདེ་སོགས་འབའ་ཞིག་འཛིན་པར་འགྱུར་སྲིད་པར་ཐལ། བདེ་བའི་དམིགས་རྐྱེན་གྱིས་སྒོ་ནས་སྐྱེ་བའི་ཕྱིར། དཔེར་ན་དབང་བློ་ལ་སྔོ་སོགས་ཀྱི་ནུས་པ་ཡོད་པས་སྔོན་པོ་འབའ་ཞིག་ཀྱང་འཛིན་པ་བཞིན་ནོ། ། འདོད་པ་མི་འཐད་དེ། དེ་ཆོས་ཅན། བདེ་བ་དེ་འབའ་ཞིག་མྱོང་བར་ནི་མི་རིགས་སོ། །
བདེ་བ་དེའི་རྒྱུ་གཟུགས་ལ་སོགས་པའི་དོན་ནི་མ་བཟུང་བའི་ཕྱིར་རོ། ། ཅི་སྟེ་དོན་གཟུགས་དང་ལྷན་ཅིག་ཉིད་དུ་བདེ་བ་འཛིན་ཞེ་ན་ནི་རང་གི་གཟུང་དོན་དང་ལྷན་ཅིག་པའི་བདེ་སོགས་ཆོས་ཅན། མིག་བློའི་གཟུང་ཡུལ་མིན་པར་ཐལ། དེ་ཉིད་ཀྱི་ནི་ནུས་པས་མིག་ཤེས་སྐྱེད་པ་ཅི་ཡིན་ཏེ་མིན་པའི་ཕྱིར་ཏེ། གང་གི་ཕྱིར་ན་དེས་སྐྱེད་པའི་མིག་བློ་མི་འདོད་ནས་ཕྱི་རོལ་གྱིས་སྐྱེད་པར་འདོད་པའི་ཕྱིར་རོ། ། བཞི་པ་བདེ་སོགས་རྐྱང་པ་འཛིན་པ་དགག་པ་ནི། ཅི་སྟེ་དོན་གཟུགས་ལྟོས་པ་མེད་པར་ནི་བདེ་བ་ལ་སོགས་པ་ཡན་གར་བ་མིག་ཤེས་སོགས་པ་རྣམས་ཀྱིས་མྱོང་ཞེ་ན་ནི། བུད་མེད་དང་སྐྱེས་པའི་གཟུགས་མཛེས་མི་མཛེས་ལ་སོགས་པ་དམིགས་པའི་མིག་ཤེས་འཁོར་གྱི་བདེ་སྡུག་ཆོས་ཅན། དེའི་རྒྱུ་ཕྱི་རོལ་གྱི་བུད་མེད་དང་སྐྱེས་པ་ལ་སོགས་པའི་གཟུགས་མཛེས་མི་མཛེས་ཀྱི་ཁྱད་པར་དུས་ནམ་ཡང་མིག་ཤེས་ལ་འཁྲུལ་བས་འཛིན་པར་མི་འགྱུར་བར་ཐལ། གཟུགས་སོགས་ལ་ལྟོས་མེད་དུ་དེ་འབའ་ཞིག་མིག་ཤེས་ཀྱིས་འཛིན་པའི་ཕྱིར།
རྟགས་གྲུབ་སྟེ། མིག་ཤེས་ཆོས་ཅན། བདེ་བ་འབའ་ཞིག་འཛིན་གྱི་བདེ་བའི་རྒྱུ་ཕྱི་རོལ་གྱི་གཟུགས་མཛེས་པ་ལ་སོགས་པ་མཐོང་བར་མི་འགྱུར་བར་ཐལ། ནང་གི་ཡན་ལག་སྟེ་རང་རྒྱུད་ལ་ཡོད་པའི་བདེ་སོགས་ཀྱི་དོན་གྱི་ནུས་པ་ཉེ་བར་ཡོད་པའི་ཕྱིར་ནའོ། ། ཁྱབ་པ་ཁས་བླངས། འདོད་ན། བདེ་སྡུག་གི་རྒྱུ་གཟུགས་མཛེས་མི་མཛེས་ལ་སོགས་ཐོབ་དོར་བྱ་བའི་ཕྱིར་འབད་རྩོལ་མི་བྱེད་པར་འགྱུར་བ་ཡིན་ནོ། ། ལྔ་པ་གཟུགས་སོགས་རྐྱང་པ་འཛིན་པ་དགག་པ་ནི། ཅི་སྟེ་མིག་སོགས་ཀྱི་བློས་དོན་ཁོ་ན་འཛིན་ནོ་ཞེ་ན་ནི། མིག་ཤེས་ཀྱིས་གཟུགས་འཛིན་བཞིན་པའི་སྐྱེས་བུ་ཆོས་ཅན།
གཟུགས་དེ་ལས་མིག་ཤེས་དང་ལྷན་ཅིག་སྐྱེས་པའི་བདེ་བ་ལ་སོགས་པ་མྱོང་བར་མི་འགྱུར། དེའི་མིག་ཤེས་ཀྱིས་དོན་ཁོ་ན་འཛིན་ལ་བདེ་སོགས་མྱོང་བྱེད་ཀྱི་ཡིད་མེད་པའི་ཕྱིར་ཏེ་ཤེས་པ་གཉིས་གཅིག་ཅར་མི་སྐྱེ་བས་སོ། ། དྲུག་པ་ཅིག་ཅར་བློ་གཉིས་སྐྱེ་བ་དགག་པ་ནི། གང་གི་ཚེ་དབང་པོ་དེ་ཡིད་བློ་གཉིས་ཅིག་ཅར་སྐྱེ་བས་དེ་གཉིས་ཀྱིས་དོན་དང་བདེ་སོགས་གཉིས་ཀ་ཅིག་ཆར་འཛིན་ནོ་ཞེ་ན། དབང་བློ་དང་ཡིད་བློ་གཉིས་ནི་ཅིག་ཅར་སྐྱེ་ན་དེ་ལྟར་གྲུབ་མོད་ཀྱི་ཡུལ་གཟུགས་དེ་དང་ནི་བདེ་སོགས་དེ་སོ་སོར་ཉེ་བར་ཡོད་པའི་རྒྱུ་མཚན་ལས་བློ་གཉིས་ནི་ཅིག་ཅར་སྐྱེ་བར་འདོད་ན་ནི། ཅིག་ཅར་ཡུལ་འདོད་པ་དང་མི་འདོད་པའི་དོན་ཉེ་བར་ཡོད་པ་ན་སྐྱེས་བུ་ཆོས་ཅན། ཡུལ་དམིགས་པ་ལས་བདེ་སྡུག་ནི་རིག་ཅིང་མྱོང་བ་འགལ་བ་གཉིས་ཅིག་ཅར་དུ་འབྱུང་བར་འགྱུར་ན་དེའང་འདོད་པ་མ་ཡིན་ནོ། ། ཅི་སྟེ་ཡུལ་འབའ་ཞིག་ཉེ་བ་ལས་བདེ་སྡུག་མི་འབྱུང་གི་ནང་གི་ཉེར་ལེན་ས་བོན་དུ་གྱུར་པའི་ཤེས་པའང་ཡོད་ན་ཉེར་ལེན་ཅན་དུཿཁ་ལ་སོགས་འབྱུང་བ་ཡིན་པ་ལ་ཤེས་པ་གཅིག་པོ་དེ་ནི་བདེ་སྡུག་འགལ་བའི་ཉེར་ལེན་མིན་པའི་ཕྱིར་ཅིག་ཅར་བདེ་སྡུག་རིག་པ་མིན་ཞེས་འདོད་ན། ཉེར་ལེན་རྣམ་པར་ཤེས་པ་དེ་ནི་ཆོས་ཅན། རྣམ་པ་གང་གིས་ན་མི་ཤེས་པ་སྟེ་བདེ་སྡུག་བེམ་པོའི་ཉེར་ལེན་གྱི་རྒྱུ་མི་རིགས་པར་ཐལ།
བདེ་སྡུག་བེམ་པོ་དང་རིགས་མི་མཐུན་པའི་ཕྱིར། ཉེར་ལེན་མིན་མོད་བདེ་སྡུག་དེའི་བདག་པོ་སྟེ་ཕན་པའི་རྐྱེན་ཙམ་ཉིད་དུ་འགྱུར་བ་ཡིན་ལ་གཅིག་པོ་དེ་འགལ་པའི་རྐྱེན་ཉིད་མིན་པར་འདོད་ཅེ་ན། བདག་པོའམ་རྐྱེན་གཅིག་པ་དེ་ནི་འབྲས་བུ་འགལ་བ་དག་ལ་ཡང་ཕན་འདོགས་པར་མཐོང་སྟེ། དཔེར་ན་སྣང་བ་སྒྲོན་མ་གཅིག་མཚན་མོ་རྒྱུ་བ་འུག་པ་ལྟ་བུ་དང་། དེ་ལས་གཞན་པ་སྐྱེས་བུའི་མིག་གི་དབང་པོ་དག་ལ། གཟུགས་མཐོང་བ་དང་མི་མཐུན་པ་སྟེ་འགལ་བའི་རྐྱེན་དང་། གཟུགས་མཐོང་བ་དང་མཐུན་པའི་རྐྱེན་དག་ཅིག་ཅར་བྱེད་པ་བཞིན་ཡིན་པས་མ་ངེས་པ་ཡིན་ནོ། ། གསུམ་པ་དེས་ན་རང་གི་མྱོང་བ་སྒྲུབ་པ་ནི། བདེ་སོགས་རང་དང་ལྷན་ཅིག་སྐྱེས་པའི་དབང་ཤེས་སམ་ཕྱིས་སྐྱེས་ཡིད་ཤེས་ཀྱིས་མི་འགྲུབ་པ་དེའི་ཕྱིར་དབང་ཤེས་འཁོར་གྱི་བདེ་བ་ལ་སོགས་པ་ཆོས་ཅན། དོན་ཡང་དག་པར་མྱོང་བར་བྱེད་དེ། །
རང་གི་བདག་ཉིད་ཀྱི་དོན་དང་འདྲ་བ་མྱོང་བའི་ཕྱིར། དོན་ཅི་འདྲ་ཞིག་ཅེ་ན། བདེ་སོགས་རང་ཉིད་ལ་རྣམ་པ་འཕོས་པ་སྟེ་ཤར་བའི་དོན་གྱི་གཟུགས་བརྙན་ནོ། ། ཁྱབ་པ་ཡོད་རྣམ་པ་དེ་མྱོང་བའི་ཕྱིར་ན་དོན་མྱོང་ཞེས་འཇིག་རྟེན་ན་ཐ་སྙད་འདོགས་ཀྱི། དེས་ཕྱི་རོལ་གྱི་དོན་དངོས་སུ་མྱོང་བ་མིན་ནོ་ཞེས་སྟོན་ནོ། ། དེ་ལྟར་བདེ་སོགས་འདི་དག་ནི་ཆོས་ཅན། ཕྱིའི་དོན་ལ་སྐྱེ་བ་ཙམ་དུ་ཟད་ཀྱི་དོན་ཡང་དག་པར་རིག་པ་མིན་ནོ། དེས་དངོས་སུ་རང་གི་བདག་ཉིད་དུ་གྱུར་པའི་དོན་རིག་པར་བྱེད་པ་མིན་གྱི་ཕྱི་རོལ་དོན་དམ་པར་མྱོང་བ་མིན་པ་དེའི་ཕྱིར་རོ། ། དོན་གྱི་བདག་ཉིད་རང་བདག་འགྱུར། ། དེ་རྣམས་དེ་དག་གིས་མྱོང་འགྱུར། །
ཞེས་འབྱུང་བས། དེ་ལྟར་ན་དེ་ཆོས་ཅན། དོན་མྱོང་བར་བཏགས་ནས་བཤད་དེ། ཕྱི་རོལ་དོན་གྱི་བདག་ཉིད་དེ་རྣམས་བདེ་བ་རང་གི་བདག་ཉིད་དུ་གྱུར་པ་དེ་རྣམས་བདག་གིས་མྱོང་བར་འགྱུར་བའི་རྒྱུ་དེས་ནའོ། ། དེ་ལྟ་ན་ཡང་ཕྱི་རོལ་དོན་དམ་པར་མྱོང་བ་མིན་ནོ། ། འོན་ཀྱང་དེ་ཆོས་ཅན། ཕྱི་རོལ་དོན་ལ་དམིགས་པ་ཉིད་ནི་ཡོད་དེ། ཕྱི་རོལ་དོན་དེའི་རྣམ་པ་དེར་སྣང་བར་སྐྱེས་པའི་ཕྱིར་རོ། ། གཉིས་པ་ཕྱིའི་བེམ་པོར་འདོད་པ་དགག་པ་གཉིས་ཀྱི་དང་པོ་འདོད་པ་བརྗོད་པ་ནི། གྲངས་ཅན་པ་འགའ་ཞིག་བདེ་བ་དང་སོགས་པས་དུཿཁ་བཏང་སྙོམས་གསུམ་མམ།
རྡུལ་མུན་སྙིང་སྟོབས་གསུམ་ནང་མ་ཡིན་པར་ཕྱི་རོལ་ན་གནས་པ་ཉིད་དང་ནི་སེམས་མེད་ཀྱི་བེམ་པོ་དང་གཟུང་བར་བྱ་བ་སྒྲ་སོགས་ཀྱི་རང་བཞིན་དུ་སྨྲས་ཏེ་མི་འཐད་དོ། ། གཉིས་པ་སུན་འབྱིན་བཤད་པ་ལ་གཉིས་ཀྱི་དང་པོ། ཕྱི་རོལ་མིན་པར་ཚད་མས་གྲུབ་པ་ལ་བཞིའི་དང་པོ་རྟགས་དགོད་པ་ནི། གྲངས་ཅན་དེའི་ཡང་སྒྲ་སོགས་འཛིན་པའི་ཤེས་པ་ཆོས་ཅན། ཅིག་ཅར་སྒྲ་སོགས་དང་བདེ་བ་གཉིས་འཛིན་པར་མི་རིགས་སོ། ། བདེ་སོགས་ཀྱི་རྣམ་པ་མ་ཤར་བའི་ཕྱིར་དང་། དེ་གཉིས་ལྷན་ཅིག་དམིགས་ངེས་མ་ཡིན་པའི་ཕྱིར་རོ། ། གཉིས་པ་ལན་གཞན་དགག་པ་ནི། གལ་ཏེ་བདེ་སོགས་ཆོས་ཅན་སྔོ་སོགས་དེ་ཙམ་ལྔ་འཛིན་པ་ན་ཁྱོད་འཛིན་ཏེ། སྔོ་སོགས་དེ་ཙམ་ལྔའི་རང་བཞིན་དང་ཐ་དད་མེད་པའི་གཅིག་ཡིན་པའི་ཕྱིར་ཏེ།
སྔོ་སོགས་དེ་ཁྱོད་ཀྱི་བཀོད་པའི་ཁྱད་པར་ཡིན་པས་དེ་དག་ཅིག་ཅར་འཛིན་ཞེ་ན། མ་གྲུབ་སྟེ། སྔོན་པོ་དང་བདེ་བ་དེ་ཆོས་ཅན།

ཇི་ལྟར་ཐ་དད་དེ་ཐ་དད་དུ་ཐལ། སྣང་བ་ཐ་དད་པ་སྔོན་པོའི་རྣམ་པ་དང་རབ་ཏུ་དགའ་བའི་རྣམ་པ་དང་རབ་ཏུ་དགའ་བའི་རྣམ་པར་སྣང་བ་ཅན་གྱི་སེམས་མ་འཁྲུལ་བ་ཉིད་ཀྱིས་ནི་ཐ་དད་དུ་བཟུང་བའི་ཕྱིར་རོ། ། གལ་ཏེ་བདེ་སོགས་ཕྱི་རོལ་ཡིན་པ་དེའི་ཚེ་སྐྱེས་བུ་གཅིག་གིས་གཟུགས་དང་འབྲེལ་པའི་ལྟ་བ་པོ་དུ་མའི་བློ་ལ་དགའ་བ་དང་ཡོངས་སུ་གདུང་བ་དག་ཀྱང་ཆོས་ཅན། བདེ་སོགས་ཕྱི་རོལ་གྱི་དོན་དེར་ཁྱད་པར་ཡོད་པ་མིན་ནའང་ལྟ་བ་པོ་དགྲ་གཉེན་བར་མར་གནས་པ་དག་གི་གོམས་པའི་ཁྱད་པར་ཤིན་ཏུ་ཕུལ་དུ་བྱུང་བ་ལས་ཁྱད་པར་ཅན་དུ་ནི་མི་འགྱུར་བར་ཐལ། ཕྱི་རོལ་གྱི་དོན་ཁྱད་པར་དུ་མི་འགྱུར་བ་དེ་ཡིན་པའི་ཕྱིར། དེས་འཕངས་པའི་རང་རྒྱུད་ཀྱི་དཔེ་ཤེས་རབ་བཞིན་ནོ། ། གསུམ་པ་སྐྱོན་སྤོང་དགག་པ་ནི། གལ་ཏེ་ཕྱི་རོལ་གྱི་བདེ་སོགས་ཁྱད་པར་དུ་འགྱུར་བ་མེད་ཀྱང་ནང་ན་ཕུལ་དུ་བྱུང་བའི་བདེ་སོགས་དམིགས་པ་དེ་ནི་སྒྲ་དགའ་གདུང་ཁྱད་པར་དུ་འགྱུར་བ་མི་འགལ་ཏེ་ཞེས་སོགས་བདེ་བའི་བདག་ཉིད་ཡིན་པ་བཞིན་དུ་བློ་ཡང་བདེ་སོགས་ཀྱི་བདག་ཉིད་ཡིན་པས་སོ་ཞེ་ན། ད་ནི་བདེ་སོགས་ཀྱི་བདག་ཉིད་ཆོས་ཅན། ནང་དུ་ཉམས་སུ་མྱོང་བ་མ་གཏོགས་པའི་ཕྱི་རོལ་དེ་དང་བདག་ཉིད་གཅིག་ཡིན་ཞེས་ཇི་ལྟར་རྟོགས་ཏེ་མི་རྟོགས་པར་ཐལ། བློའི་བདག་ཉིད་དུ་གྱུར་པས་དགའ་གདུང་ཁྱད་པར་ཅན་དུ་འགྱུར་བ་དེ་ཡིན་པའི་ཕྱིར།
གལ་ཏེ་སྒྲ་སོགས་བདེ་སོགས་ཀྱི་བདག་ཉིད་མིན་ན་བདེ་སོགས་ཀྱི་བདག་ཉིད་དུ་གྱུར་པའི་བློའི་གཟུང་བྱར་མི་འགྱུར་ཏེ། བློ་དེ་དང་རིགས་མི་མཐུན་པའི་ཕྱིར། ཁྱབ་པ་ཡོད་རིགས་ནི་མི་མཐུན་པ་ཐ་དད་པ་དག་གཟུང་འཛིན་དུ་འགྱུར་བ་མིན་པའི་ཕྱིར་རོ། ། ཐལ་བ་ལས་གཟུང་བྱར་འགྱུར་བའི་ཕྱིར། སྒྲ་སོགས་བདེ་སོགས་ཀྱི་བདག་ཉིད་དོ་ཞེ་ན། ཤེས་རིག་གི་སྐྱེས་བུ་ནི་ཆོས་ཅན། བདེ་སོགས་ཀུན་གྱི་འཛིན་བྱེད་དུ་མི་འགྱུར་བར་ཐལ་ཏེ། འདི་ལ་ཡོན་ཏན་བདེ་སོགས་མེད་པས་བདེ་སོགས་ཀྱི་རང་བཞིན་མིན་པའི་ཕྱིར་བདེ་སོགས་དང་རིགས་མི་མཐུན་པའི་ཕྱིར་རོ། ། འདོད་ན། བདེ་སོགས་ཀྱི་ཟ་བ་པོ་ཉིད་ཉམས་པར་འགྱུར་ཏེ།
འཛིན་པ་མ་ཡིན་པ་དེས་ནའོ། ། བཞི་པ་དེས་གཞན་ཁེགས་པ་ནི། རིགས་པ་འདིས་ནི་བློ་དང་ཕྱི་རོལ་རིགས་མི་མཐུན་པས་རྒྱུ་འབྲས་མ་ཡིན་པར་འགྱུར་བ་ལས་རྒྱུ་དང་འབྲས་བུ་ཡིན་པས་ཕྱི་རོལ་གྱི་ཡུལ་བདེ་སོགས་ཀྱི་བདག་ཉིད་ཡིན་ཞེས་སྔར་གང་སྨྲས་པ་དེ་བསལ་བ་ཡིན་ཏེ། བློ་ལ་ཕྱི་རོལ་གྱི་རྣམ་པ་འཇོག་པས་ཕྱི་རོལ་དེའི་འབྲས་བུ་ཡིན་ན་ཤེས་རིག་ལའང་བློ་ལ་ཤར་བའི་ཕྱི་རོལ་གྱི་རྣམ་པ་འཇོག་པས་མ་ངེས་པ་ཡིན་ནོ། ། རྣམ་པ་མི་འཇོག་ན་ཟ་བ་པོ་ཉིད་ཉམས་སོ་ཞེས་པའི་ཐལ་བར་འགྱུར་རོ། ། ཡང་བློ་དང་བདེ་བ་ཆོས་ཅན། རྣམ་པ་གཏད་བྱ་གཏོད་བྱེད་ཀྱི་རྒྱུ་དང་འབྲས་བུ་མ་ཡིན་པར་ཐལ། དེ་དག་གཟུང་བ་འཛིན་པ་ཉིད་དུ་མེད་པའི་ཕྱིར། མ་གྲུབ་སྟེ། གཟུང་འཛིན་དུ་ཡོད་པས་རྒྱུ་འབྲས་ཡིན་ཞེ་ན།
གཞན་སྐྱེས་བུ་ལའང་ཆོས་ཅན། ཡུལ་དང་རྒྱུ་འབྲས་སུ་འགྱུར། དེ་ནི་ཡུལ་དང་གཟུང་འཛིན་དུ་ཡོད་པའི་ཕྱིར། དེ་ལྟར་ན་རིགས་མི་མཐུན་ཡང་རྒྱུ་འབྲས་བུ་གྲུབ་པ་ཡིན་ནོ། ། གཉིས་པ་བདེ་སོགས་ནང་སེམས་ཡིན་པར་བསྒྲུབ་པ་ལ་བཞིའི་དང་པོ་གཏན་ཚིགས་དགོད་པ་ནི། བདེ་སོགས་དེ་དག་ཆོས་ཅན། ནང་ཉིད་ཡིན་ཏེ། ཕྱི་རོལ་ཁྱད་པར་དུ་གྲུབ་པ་མེད་པར་ཡང་གོམས་པ་དང་འབྲེལ་པ་ལས་ཁྱད་པར་དུ་འགྱུར་བ་དེའི་ཕྱིར། དང་གིས་བསྡུས་པ་སེམས་ཡིན་ཏེ། མྱོང་བྱ་ཉིད་ཡིན་པའི་ཕྱིར་ཞེས་བསྟན་ཏོ། །
གཉིས་པ་ཁྱབ་པ་སྒྲུབ་པ་ནི། མྱོང་བྱས་སེམས་སུ་ཇི་ལྟར་འགྲུབ་ཅེ་ན། ཤེས་རིག་གང་གི་རང་བཞིན་དེ་ནི་ཆོས་ཅན། བདེ་སོགས་དེའི་ངོ་བོ་མྱོང་བྱེད་མ་ཡིན་པར་ཐལ། བདེ་བའི་ངོ་བོ་མྱོང་བ་མ་ཡིན་པའི་ཕྱིར། དེ་ལྟ་མོད་ཀྱི་གལ་ཏེ་ཤེས་རིག་གི་བདེ་བ་དེའི་རང་བཞིན་མྱོང་བ་མིན་མོད། མྱོང་བ་ཤེས་རིག་གིས་བློ་ཆོས་ཅན་ལ་གནས་པའི་བདེ་བའི་རྣམ་པ་ཁྱད་པར་ཅན་དེ་རིག་པ་ཡིན་ནོ་ཞེ་ན། མི་འཐད་དེ། དེའི་ངོ་བོ་མྱོང་བ་དེ་མྱོང་བར་མི་རུང་བའི་ཕྱིར་རོ། ། གཞན་ཡང་བདེ་སོགས་ཆོས་ཅན།
དགའ་གདུང་གི་རྣམ་པར་མངོན་སུམ་དུ་མྱོང་བ་དང་མྱོང་བ་དེ་དྲན་པའི་རྣམ་པ་ཅན་དུ་མྱོང་བ་མ་གཏོགས་པར་འདིའི་རྣམ་པ་ཤར་བའི་བློ་ཡུལ་དུ་བྱུང་བ་གང་ཞིག་ཡོད་དེ་མེད་པར་ཐལ། བློ་དེ་འདྲ་ཚད་མས་མ་གྲུབ་པའི་ཕྱིར་རོ། ། དེའི་ཕྱིར་འདོད་པའི་དོན་དེ་དང་མི་འདོད་པའི་དོན་དེ་ལ་བརྟེན་ནས་བདེ་བ་དང་སྡུག་བསྔལ་ལ་སོགས་མྱོང་བའི་ཤེས་པ་འབྱུང་བར་འགྱུར་བར་མཐོང་གི། ཡུལ་དང་མྱོང་བ་ཤེས་པའི་བར་དུ་ཆོས་ཅན། རིག་པ་མིན་པའི་བློའམ་ཆེན་པོ་ཡོད་ངེས་མ་ཡིན་པར་ཐལ། ཤེས་རིག་ལས་དོན་གཞན་པའི་བློ་ནི་ཚད་མས་མ་མཐོང་བའི་ཕྱིར་རོ། ། གསུམ་པ་མ་ངེས་པ་སྤང་བ་ནི། གལ་ཏེ་ལྕགས་གོང་ཤིན་ཏུ་མེར་འབར་བའི་གཟུགས་དང་ནི་མེ་ཡི་གཟུགས་ཐ་དད་དུ་ཡོད་ཀྱང་འདྲེས་པས་གཅིག་ཏུ་འཛིན་པ་བཞིན་དུ་བློ་མྱོང་གཉིས་ཐ་དད་ཀྱང་འདྲེས་པ་ལས་རྣམ་དབྱེ་ཐ་དད་དུ་རྟོགས་པ་མེད་པས་མ་ངེས་སོ་ཞེ་ན། དེའི་ཚེ་དངོས་པོ་ཀུན་ལ་ཆོས་ཅན། ཐ་དད་མིན་པ་གཅིག་ཏུ་འཇོག་བྱེད་ཉམས་ཏེ་མི་སྲིད་པར་ཐལ།
ཐ་དད་མིན་པ་གཅིག་ཏུ་དམིགས་པའི་བློ་མྱོང་གཉིས་རྫས་ཐ་དད་དེ་ལྟ་ཡིན་ནའོ། ། ལྕགས་གོང་དམར་པོ་བཞིན་ནོ། ། འདོད་ན། རྫས་ཐ་དད་དུ་འཇོག་བྱེད་མི་སྲིད་པར་ཐལ། ཁྱབ་པ་ཡོད། འདི་ནི་དེ་སྔོན་དུ་སོང་བ་ཅན་ཡིན་པའི་ཕྱིར་རོ། ། གཅིག་དང་ཐ་དད་ཀྱི་རྣམ་གཞག་ཅིའི་ཕྱིར་མི་འགྲུབ་ཅེ་ན། བློ་མ་འཁྲུལ་བས་ཐ་དད་མེད་པར་མྱོང་བ་དེ་གཅིག་ཉིད་ཡིན་ན། དེ་ལྟར་དོན་གང་གཅིག་ཏུ་དམིགས་པ་མིན་པར་ཐ་དད་དུ་དམིགས་པ་དེ་ཐ་དད་པ་ཅན་དུ་འགྲུབ་པ་ཡིན་པ་ལས། བློ་མ་འཁྲུལ་བས་གཅིག་ཏུ་དམིགས་པ་འདི་གཅིག་གི་སྒྲུབ་བྱེད་མིན་ན་གྲངས་ཅན་ལྟར་ན་དངོས་པོ་ཐ་དད་དུ་མ་ཆོས་ཅན།
ཐ་དད་དུ་འཇོག་པའི་སྒྲུབ་བྱེད་འགྲུབ་པ་མ་ཡིན་པར་ཐལ། གཅིག་གི་འཇོག་བྱེད་མི་སྲིད་པའི་ཕྱིར་རོ། ། གཞན་ཡང་དངོས་པོ་ཀུན་ཆོས་ཅན། རྫས་ཐ་དད་དང་ཐ་དད་མེད་པ་རྫས་གཅིག་ཏུ་འཇོག་པའི་རྟེན་ནམ་རྒྱུ་ཅི་ཡོད་དེ་མེད་པར་ཐལ། ཐ་དད་དང་གཅིག་གི་མཚན་ཉིད་འཁྲུལ་བའི་ཕྱིར་ཏེ། ཚོར་བ་སྡུག་བསྔལ་དང་ཡུལ་དཀར་པོ་སོགས་རྫས་ཐ་དད་དུ་བློ་མ་འཁྲུལ་བ་ལ་སྣང་ཡང་རྫས་ཐ་དད་མ་ཡིན་ལ་བློ་དང་མྱོང་བ་ནི་རང་རིག་ལ་རྫས་ཐ་དད་མེད་པར་གཅིག་ཏུ་སྣང་ཡང་རྫས་ཐ་དད་ཡིན་པའི་ཕྱིར་རོ། ། བཞི་པ་རང་ལུགས་དང་མི་མཚུངས་པ་ནི། ཁྱེད་ཅག་གིའང་བློ་གཅིག་གི་འཁོར་དུ་སེམས་བྱུང་མང་པོ་འབྱུང་ན་ཡང་བདེ་སྡུག་གཅིག་རྟོགས་མོད། གཞན་དུ་མ་མ་རྟོགས་ཀྱང་མི་འདོད་པ་མིན་པ་བཞིན་བློ་མྱོང་འདི་ལ་ཡང་ཡིན་ནོ་ཞེ་ན། དཔེ་དོན་མི་མཚུངས་ཏེ།
སེམས་བྱུང་དུ་མ་སྐྱེ་བ་དག་ཚོར་བ་བདེ་བ་ལྟ་བུ་གསལ་བས་འཇུག་པའི་དུས་གཅིག་གི་ཚེ་ཉི་མས་ཉིན་མོ་སྐར་མ་ཟིལ་གྱིས་མནོན་པ་བཞིན། གཅིག་པོ་དེ་ནི་གསལ་བས་སེམས་བྱུང་གཞན་ཟིལ་གྱིས་མནན་ཞིང་བསྒྲིབས་ནས་དུ་མར་ཉེ་བར་མཚོན་པ་མེད་དེ། ཐ་དད་དུ་མཐོང་བ་མེད་པས་བསྒྲིབས་པས་སོ། ། དེ་ལྟ་ནའང་སེམས་དང་བདེ་སོགས་སེམས་བྱུང་ཐ་དད་པ་གཞན་དང་གཞན་སྐྱེ་བའི་རྒྱུན་དག་ལ་ཐ་དད་རྣམ་གཞག་གྲུབ་པ་ཡིན་ཏེ། སྟོན་ཀའི་མར་ངོ་མཚན་ཕྱེད་ན་སྐར་མ་དུ་མ་སྣང་བ་བཞིན་དུ་གསལ་བས་བསྒྲིབས་པ་མེད་པ་ན་སྔར་མི་གསལ་བ་ཡང་རྐྱེན་ཇི་ལྟ་བ་བཞིན་དུ་དུ་མ་ཉིད་དུ་སྣང་བར་འགྱུར་བ་ཡིན་ནོ། ། བློ་མྱོང་ནི་རྒྱུ་ལ་ཡང་ཐ་དད་དུ་ཉེ་བར་མཚོན་པ་མེད་པས་ཐ་དད་གྲུབ་པ་མ་ཡིན་ནོ། ། བཞི་པ་རྣལ་འབྱོར་མངོན་སུམ་ལ་བདུན་གྱི་དང་པོ་རྣལ་འབྱོར་མངོན་སུམ་ཉིད་ངོས་གཟུང་བ་ནི། རྣལ་འབྱོར་རྣམས་ཀྱི་བླ་མས་བསྟན། ། མ་འདྲེས་པ་ཡིས་དོན་ཙམ་མཐོང་། ། ཞེས་པའི་དོན་འཆད་པ་ལ།
རྣལ་འབྱོར་ནི་ཏིང་ངེ་འཛིན་དང་ཤེས་རབ་ཡིན་ལ། དེ་གང་ལ་ཡོད་པའི་གང་ཟག་ནི་རྣལ་འབྱོར་པ་ཡིན་ཞིང་། དེའི་ཤེས་པ་ཐམས་ཅད་མངོན་སུམ་མིན་གྱི། བསྒོམས་པའི་སྟོབས་ལས་རྟོག་པ་དང་བྲལ་བར་ཡང་དག་པའི་དོན་མཐོང་བ་སྔར་ལེའུ་གཉིས་པར་བཤད་པ་ལྟར་འཕགས་པའི་བདེན་པ་བཞིའི་ཡུལ་ཅན་གང་ཡིན་པ་དེ་ནི་མངོན་སུམ་མོ། ། དེའི་གང་ལས་ཞེ་ན། རྣལ་འབྱོར་པ་དེ་དག་གི་མངོན་སུམ་དེ་ནི་བདེན་པ་བསྒོམ་པ་རྫོགས་པ་ལས་བྱུང་བ་ཡིན་ནོ། ། གཉིས་པ་གོམས་པ་ལས་གསལ་བར་སྣང་བ་འབྱུང་བ་ནི། རྣལ་འབྱོར་མངོན་སུམ་དེ་ཆོས་ཅན། གསལ་བ་ཉིད་དུ་སྣང་བ་ཡིན་ཏེ། ཤིན་ཏུ་གོམས་པ་ལས་རྟོག་པའི་དྲྭ་བ་རྣམ་པར་བསལ་བ་དེའི་ཕྱིར།
གོམས་པ་ལས་གསལ་སྣང་འབྱུང་བར་ཅིས་ཤེས་ཞེ་ན། འདོད་ཆགས་དང་འཇིགས་སྐྲག་དང་སྡུག་པ་དང་བྲལ་བའི་མྱ་ངན་དང་དེ་རྣམས་ཀྱིས་བརླམས་པ་སྨྱོ་བ་དང་རྐུན་པོ་དང་རྨི་ལམ་དང་སོགས་པས་ལུས་མྱུར་དུ་བསྐོར་བ་དང་འཆི་ལྟས་ཀྱིས་ཟིན་པ་ཉིད་ཀྱིས་སྐྱེས་བུ་བསླད་ཅིང་འཁྲུལ་པར་བྱས་པས་གོམས་པའི་ཁྱད་པར་ལས་ཡང་དག་མིན་པའི་དོན་ཆགས་ཡུལ་བུད་མེད་བཟང་མོ་དང་། འཇིགས་ཡུལ་ཤ་ཟ་དང་། མྱ་ངན་གྱི་ཡུལ་དང་། རྐུན་པོ་སོགས་དང་། གཡོ་བ་མེད་པའི་དངོས་པོ་ཡང་གཡོ་བ་བཞིན་དུ་གསལ་བར་མཐོང་བར་འགྱུར། ཅི་ལྟར་ཞེ་ན། མདུན་དུ་གནས་པ་བཞིན་དུའོ། ། གསུམ་པ་གསལ་བར་སྣང་བས་རྟོག་མེད་གྲུབ་པ་ནི། གོམས་པ་ལས་གསལ་བར་སྣང་མོད་ཇི་ལྟར་རྟོག་མེད་ཡིན་ནོ་ཞེ་ན།
དེ་དག་རྟོག་མེད་ཡིན་ཏེ། གསལ་བར་སྣང་བའི་ཕྱིར། ཁྱབ་པ་ཡོད་རྣམ་པར་རྟོག་པ་དང་རྗེས་སུ་འབྲེལ་པ་ལས་ནི་དོན་ཡུལ་སོགས་ངོ་བོ་གསལ་བར་སྣང་བ་ཅན་མ་ཡིན་པའི་ཕྱིར། ཅི་སྟེ་རྨི་ལམ་གྱི་ཤེས་པ་རྟོག་པ་ཡིན་ན་ཡང་གསལ་བར་སྣང་བས་མ་ངེས་ཤེ་ན། རྨི་ལམ་ནའང་དྲན་པ་སྟེ་རྟོག་པའི་ཤེས་པ་གང་ཡིན་དེ་ཆོས་ཅན། ཡུལ་གསལ་བར་སྣང་བ་མིན་ཏེ། གཉིད་སད་པ་ན་གསལ་བར་སྣང་བ་དེ་འདྲའི་དོན་དྲན་ཏེ་ཡུལ་ཅན་མིན་པ་མི་གསལ་བའི་ཡུལ་ཅན་དུ་ཡང་དག་པར་དྲན་པའི་ཕྱིར་རོ། ། བཞི་པ་རང་ལ་ཁས་བླངས་འགལ་བ་སྤང་བ་ནི། གོམས་པ་ལས་ཡང་དག་མིན་པའི་དོན་གསལ་སྣང་མེད་ཅིང་རྟོག་མེད་མིན་པར་གྲུབ་པའི་མཐའ་སྨྲ་བར་འདོད་པ་མིན་ནམ། དེས་ན་ཁས་བླངས་དང་འགལ་ལོ་ཞེ་ན།
འདི་ལྟར་མི་གཙང་བ་སྟེ་རུས་གོང་གི་རྣམ་པ་སོགས་མི་སྡུག་པ་བསྒོམས་པ་དང་ཟད་པར་ཏེ་ཁྱད་པར་ས་ཆུ་མེ་རླུང་ལ་སོགས་པ་བཅུ་ཡང་དག་པ་མིན་པའང་བསྒོམས་པའི་སྟོབས་ཀྱིས་སྤྲུལ་པ་སྟེ་བསྐྱེད་པའི་བློ་རྟོག་མེད་དང་གོམས་ཡུལ་གསལ་བར་སྣང་བ་ཅན་དུ་བསྟན་བཅོས་ལས་གསུངས་པས་ཁས་བླངས་འགལ་བ་མེད་དོ། ། ལྔ་པ་དེ་དག་ཉིད་ཀྱི་མཇུག་བསྟན་པ་ནི། དེ་ལྟ་ཡིན་པ་དེའི་ཕྱིར་མི་རྟག་སྡུག་བསྔལ་སོགས་ཡང་དག་དང་ཡང་དག་མིན་པ་ཟད་པར་ས་སོགས་རང་གི་རྟོག་པ་ཙམ་གྱིས་རྐྱེན་གྱིས་ཀུན་ནས་བསླང་བ་གང་དང་གང་ཤིན་ཏུ་བསྒོམས་པ་སྟེ་གོམས་པར་བྱས་པར་གྱུར་པ་དེའི་བསྒོམ་པ་ཡོངས་སུ་རྫོགས་པ་ནི་གོམས་བྱའི་དོན་དེ་གསལ་བ་ཡང་ཡིན་ལ་མི་རྟོག་པ་ཡང་ཡིན་པའི་བློ་འབྲས་བུར་ཡོད་པ་ཅན་ཞེས་ཚིག་རྣམ་པར་སྦྱར་རོ། ། དྲུག་པ་བསྒོམ་བྱུང་མངོན་སུམ་ཡིན་མིན་བཤད་པ་ནི། ཡང་དག་མིན་པའི་དོན་ལ་གསལ་སྣང་འབྱུང་ཞིང་མི་རྟོག་པར་འགྱུར་བ་དེས་ན་བསྒོམས་པའི་འབྲས་བུའི་ཤེས་པ་དེ་དག་ལ་སླུ་བ་མེད་པ་ཅན་གང་ཡིན་དེ་བསྒོམ་བྱུང་མངོན་སུམ་ཚད་མར་འདོད་དོ། ། ཅི་འདྲ་བར་ཞེ་ན། སྔར་བདེན་བཞི་བཤད་པའི་སྐབས་སུ་ཚད་མའི་དངོས་པོ་ཡང་དག་པར་བསྟན་པ་བཞིན་ནོ། ། ལྷག་མ་ཟད་པར་ས་ལ་སོགས་པ་ཉེ་བར་བསླད་པ་ཡིན་པའི་ཕྱིར་བསྒོམ་བྱུང་མངོན་སུམ་མིན་ནོ། ། བདུན་པ་མདོ་དོན་བཤད་དེ་རྩོད་པ་སྤང་བ་ནི། གང་རང་རིག་པ་དེ་མངོན་སུམ་ཡིན་ན་རྟོག་པའང་མངོན་སུམ་དུ་འགྱུར་ཞེ་ན།
ཆགས་སོགས་རྟོགས་པ་དེ་ནི་ཆོས་ཅན། ཡུལ་དོན་སྤྱི་དེ་ལ་མངོན་སུམ་མིན་ཏེ། དོན་སྤྱི་དེ་ལ་རྟོག་པ་བརྗོད་པའི་ཕྱིར་ཏེ། ཤེས་པ་གང་ཞིག་དོན་སྤྱི་གང་ལ་སྒྲ་དོན་འཛིན་པའི་ཕྱིར་རོ། ། ཤེས་པ་ཀུན་གྱི་རང་གི་ངོ་བོའང་ཆོས་ཅན། སྒྲ་དོན་མིན་ཏེ། བརྡ་བྱ་བར་མི་ནུས་པའི་ཕྱིར། དེས་ན་རྟོག་པ་རྟོག་མེད་ཀྱི་བློ་ཀུན་ཆོས་ཅན། རང་གི་ངོ་བོ་དེ་ལ་མངོན་སུམ་ཡིན་ཏེ། རང་གི་ངོ་བོ་སྒྲ་དོན་མིན་པའི་ཤེས་པ་མྱང་བའི་རྟོག་མེད་ཡིན་པ་དེའི་ཕྱིར་རོ།། །།
གཉིས་པ་ཞར་ལ་མངོན་སུམ་ལྟར་སྣང་བཤད་ཀྱི་མདོར་བསྟན་པ་ནི། མདོར། འཁྲུལ་དང་ཀུན་རྫོབ་ཡོད་ཤེས་དང་། ། རྗེས་དཔག་རྗེས་སུ་དཔག་ལས་བྱུང་། ། དྲན་དང་མངོན་འདོད་ཅེས་བྱ་འོ། ། མངོན་སུམ་ལྟར་སྣང་རབ་རིབ་བཅས། ། མངོན་སུམ་ལྟར་སྣང་ནི་རྣམ་པ་བཞི་སྟེ རྟོག་པའི་ཤེས་པ་རྣམ་པ་གསུམ་དང་རྟེན་དབང་པོ་རབ་རིབ་ལ་སོགས་པས་བསླད་པ་ལས་བྱུང་བ་ཅན་གྱི་རྟོག་པ་མེད་པའི་ཤེས་པ་ནི་གཅིག་ཡིན་ནོ། ། རྟོག་པ་གསུམ་ཡང་བརྡ་རྟེན་ཅན་ནི་འཁྲུལ་པའི་ཤེས་པ་སྨིག་རྒྱུ་ལ་ཆུར་འཛིན་པ་ལྟ་བུ་དང་། དོན་གཞན་ལ་སྒྲོ་འདོགས་པའི་ཤེས་པ་ཀུན་རྫོབ་ཏུ་ཡོད་པའི་བུམ་པའི་གྲངས་དང་སྤྱི་ལ་སོགས་པ་ལ་རྟོག་པའི་ཤེས་པ་སྟེ། དེ་གཉིས་ཀ་ཡང་བརྡ་ལ་བརྟེན་ནས་དོན་གཞན་ལ་སྒྲོ་བཏགས་ཏེ་འཇུག་པར་འདྲའོ། །
གསུམ་པ་ལྐོག་ཏུ་གྱུར་པའི་དོན་ཅན་ཚུལ་གསུམ་པའི་རྟགས་ཤེས་པ་རྟགས་འཛིན་ནི་རྗེས་དཔག་དང་། རྟགས་ཅན་གྱི་ཤེས་པ་རྟགས་དཔག་ནི་རྗེས་དཔག་ལས་བྱུང་བའོ། ། དྲན་པ་ནི་འདས་པ་དྲན་པའོ། ། སྔོན་འདོད་ནི་སྔར་མྱོང་བའི་དོན་འདོད་པའི་བྱ་བ་བྱེད་ནུས་པའི་དངོས་པོ་མངོན་པར་བསྒྲུབ་པའི་མཚན་ཉིད་ཅན་ནོ། ། གཉིས་པ་རྒྱས་པར་བཤད་པ་ལ་གཉིས་ཀྱི་དང་པོ། རྟོག་པ་མངོན་སུམ་ལྟར་སྣང་བཤད་པ་ལ་གཉིས་ཀྱི་དང་པོ་རྟོག་གཉིས་སྨོས་པའི་དགོས་པ་གཅོད་པ་ནི། སྔ་མ་འཁྲུལ་དང་ཀུན་རྫོབ་ཤེས་པ་ཆོས་ཅན་དབང་པོ་ལས་སྐྱེས་པའི་ཤེས་པ་མིན་ཏེ། རྟོག་པ་མངོན་སུམ་ལྟར་སྣང་ཡིན་པའི་ཕྱིར་ཞེས་སྒྲུབ་པའི་དོན་དུ་དེ་གཉིས་བཤད་དོ། ། ཐེ་ཚོམ་ཅི་ཞིག་ཡོད་ནས་བསྒྲུབ་དགོས་ཞེ་ན། ཕྱི་རོལ་པ་དག་སྨིག་རྒྱུ་ལ་ཆུར་འཛིན་དང་ཀུན་རྫོབ་ཤེས་པ་གཉིས་དབང་ཤེས་སུ་འཁྲུལ་པ་མཐོང་བའི་ཕྱིར་རོ། །
དེས་ན་དེ་གཉིས་དབང་ཤེས་ཡིན་ཡང་འཁྲུལ་པ་ཡིན་པས་མངོན་སུམ་ཡིན་པ་བཅད་པའི་ཕྱིར་རིགས་པ་ཅན་གྱིས་དབང་པོ་དང་དོན་ཕྲད་པ་ལས་བྱུང་བའི་ཤེས་པ་འཁྲུལ་པ་མེད་པ་ངེས་པའི་བདག་ཉིད་ནི་མངོན་སུམ་མོ་ཞེས་དབང་པོའི་མངོན་སུམ་གྱི་མཚན་ཉིད་འདི་ལ་འཁྲུལ་པ་མེད་པ་སྨོས་པའི་ཕྱིར་རོ། ། དེས་དབང་པོ་བསླད་པ་ལས་བྱུང་བ་བཅད་དོ་ཞེ་ན། དེའང་བརྫུན་ཏེ་དོན་མེད་པ་ལས་བྱུང་བ་ཟླ་བ་གཉིས་འཛིན་ལྟ་བུ་དེ་དབང་དོན་ཕྲད་པ་ཞེས་པས་ཆོད་པའི་ཕྱིར་རོ། གཉིས་པ་རྗེས་དཔག་ལ་སོགས་སྨོས་པའི་དོན་ནི། འོ་ན་ལྐོག་ཏུ་གྱུར་པའི་དོན་ལ་རྟོག་པའི་རྗེས་དཔག་ལ་སོགས་པའི་ཅིའི་ཕྱིར་བཤད་ཅེ་ན། རྗེས་དཔག་རྗེས་སུ་དཔག་ལས་བྱུང་། ། དྲན་དང་མངོན་འདོད་སོགས་ཀྱང་ཡིན་ལ། རྟོག་པར་གྲུབ་པ་ཡང་ཡིན་ཞེས་ཚིག་རྣམ་པར་སྦྱར་ཏེ། སྔོན་མྱོང་བའི་བརྡ་དྲན་པའི་སྟོབས་ཀྱིས་རྟོག་པར་གྲུབ་པའི་ཕྱིར་རོ། ། དེ་ལྟར་དེ་དག་ཁོའི་ངོར་རྟོག་པའི་རང་བཞིན་དུ་གྲུབ་ཀྱང་འདིར་རྟོག་པའི་ཤེས་པའི་སྐབས་སུ་མངོན་སུམ་ལྟར་སྣང་དུ་བརྗོད་པ་ནི་དོན་ཡོད་དེ།
རྟོག་པ་སྔ་མ་གཉིས་དབང་བློ་མངོན་སུམ་ཉིད་མིན་པར་བསྒྲུབ་པའི་དཔེར་དགོད་པའི་ཆེད་དུ་བསྟན་པ་ཡིན་པའི་ཕྱིར། རྗེས་དཔག་སོགས་ཚིག་གྲུབ་པ་ནི་ཞེས་སོ། ། ཅིའི་ཕྱིར་གཉིས་པོ་དབང་པོའི་མངོན་སུམ་དུ་འཁྲུལ་ཞིང་བཟློག་པའི་ཕྱིར་རྗེས་དཔག་སོགས་དཔེར་བརྗོད་ཅེ་ན། བརྡ་བརྟེན་ཅན་དང་དོན་གཞན་ལ་སྒྲོ་འདོགས་པའི་རྣམ་པར་རྟོག་པ་དག་ཆོས་ཅན། ཤེས་པ་ཕྲ་མོ་སྐྱེ་བའི་དུས་ཀྱི་རྣམ་དབྱེ་མ་རྟོགས་པ་འགའ་ཞིག་གི་ཚེ་དེ་དག་དབང་པོའི་མངོན་སུམ་དུ་འཁྲུལ་པའི་རྒྱུ་ཡོད་པ་ཡིན་ནོ། ། དེ་དག་དབང་པོའི་མངོན་སུམ་དང་ཉེ་བར་འཇུག་པ་ཅན་ཉིད་དུ་འགྱུར་བས་དབང་པོའི་མངོན་སུམ་དུ་འཁྲུལ་པ་སྲིད་པའི་ཕྱིར། དེས་ན་དེ་དག་དབང་པོའི་མངོན་སུམ་མིན་པར་བསྒྲུབ་དགོས་པའི་ཕྱིར་རོ། ། རྟོག་པ་ཕྱི་མ་ཇི་ལྟར་རྗེས་དཔག་ལ་སོགས་ལྐོག་ཏུ་གྱུར་པའི་དོན་ཏེ་ཡུལ་ཅན་དྲན་པ་དང་མངོན་འདོད་ལ་སོགས་པའི་རྟོག་པ་འདི་ཆོས་ཅན། མངོན་སུམ་གྱི་དོན་ནམ་ཡུལ་ལ་འཛིན་པར་མི་བྱེད་པས་མངོན་སུམ་མིན་ཏེ། བརྡ་དྲན་ལ་ལྟོས་ནས་ཡུལ་འཛིན་པའི་ངང་ཚུལ་ཅན་ཡིན་པའི་ཕྱིར།
དེ་ལྟར་བུམ་པའི་གྲངས་དང་ལ་སོགས་པས་འདེགས་པ་དག་ལ་རྟོག་པའི་ཤེས་པ་དང་སྨིག་རྒྱུ་ལ་ཆུར་རྟོག་པའི་ཤེས་པ་ཆོས་ཅན། དེ་ཡང་ནི་མངོན་སུམ་ལས་ནི་ཡོངས་སུ་ཉམས་པར་འགྱུར་ཏེ། སྔོན་ཉམས་སུ་མྱོང་བའི་བརྡ་དྲན་པའི་སྟོབས་ལས་བྱུང་བའི་རྟོག་པ་གང་ཞིག་སྔོན་ཉམས་སུ་མྱོང་བའི་བརྡ་དྲན་པ་མེད་པར་དེས་དེ་ལྟར་ཤེས་པ་ཡོད་པ་མིན་པའི་ཕྱིར་རོ། ། གཉིས་པ་རྟོག་མེད་མངོན་སུམ་ལྟར་སྣང་བཤད་པ་ལ་གསུམ་གྱི་དང་པོ་རང་ལུགས་བཞག་པ་ནི། ལྟར་སྣང་འཆད་པའི་སྐབས་འདིར་ནི་ལྟར་སྣང་བཞི་པ་མངོན་སུམ་ལྟར་སྣང་རབ་རིབ་བཅས་ཞེས་གསུངས་པ་ནི། སྔར་རྟོག་པ་དང་བྲལ་བ་མངོན་སུམ་མོ་ཞེས་སྤྱི་བཏང་བ་འདི་ལ། རྟོག་པ་དང་བྲལ་ཡང་རབ་རིབ་སོགས་དང་བཅས་པའི་འཁྲུལ་པ་ཅན་མངོན་སུམ་མ་ཡིན་ནོ་ཞེས་དམིགས་ཀྱིས་བསལ་བའམ། རྟོག་པ་དང་བྲལ་ཞིང་མ་འཁྲུལ་བ་མངོན་སུམ་མོ་ཞེས་མ་འཁྲུལ་བ་མཚན་ཉིད་ལྷག་མར་དོན་གྱིས་བསྟན་པར་རིག་པར་བྱའི་རྟོག་པ་དང་བྲལ་ཞེས་ཚིག་གིས་དོན་གྱིས་བསལ་བའི་སྔར་བཤད་པའི་དཔེའི་ནང་དུ་འདུས་པར་སྟོན་པ་མིན་ནོ། ། དེ་རྟོག་པ་ཡིན་ན་མདོར། ཇི་ལྟར་ཆུ་ལ་སོགས་པར་བཏགས་ནས་འཇུག་པའི་ཕྱིར་ཞེས་སོགས་སྨིག་རྒྱུའི་ཤེས་པ་སོགས་རྟོག་པ་ཡིན་པའི་རྒྱུ་མཚན་བསྟན་པ་དེ་ལྟར་འདིར་ཡང་སྟོན་པར་འགྱུར་ནའང་།
རྟོག་པ་རྫོགས་པར་བྱས་ནས། འདི་རྟོག་པ་ཡིན་པའི་རྒྱུ་མཚན་མ་བསྟན་པར། རབ་རིབ་བཅས་ཞེས་གསུངས་པས་རྟོག་པ་དང་བའི་མངོན་སུམ་ལྟར་སྣང་ཡིན་པར་ཤེས་པར་བྱའོ། ། དེས་ན་དམིགས་བསལ་གྱི་ཚིག་རབ་རིབ་བཅས་ཞེས་པ་དེས་ནི་རྟེན་དབང་པོ་ལ་ཕྱི་ནང་གི་གནོད་པ་བྱེད་པའི་རྐྱེན་གྱིས་ཉེ་བར་གནོད་པ་བྱས་པ་ལས་སྐྱེས་པའི་རྟོག་མེད་འཁྲུལ་ཤེས་ཐམས་ཅད་ཆོས་ཅན། རྟོག་པ་དང་བྲལ་ཡང་མངོན་སུམ་ལྟར་སྣང་ཡིན་ཏེ། འཁྲུལ་ཤེས་ཡིན་པའི་ཕྱིར་ཞེས་བརྗོད་པ་ཡིན་ནོ། རྟོག་མེད་མངོན་སུམ་ལྟར་སྣང་ཡིན་པ་དེ་ལ་སློབ་དཔོན་ཕྱོགས་གླང་གིས། རབ་རིབ་བཅས་ཞེས་པའི་རབ་རིབ་འབའ་ཞིག་གི་ཚིག་སྨོས་པ་ནི་བདག་རྐྱེན་དབང་པོ་ལ་ཉེ་བར་གནོད་པ་བྱེད་པའི་རྐྱེན་མྱུར་དུ་བསྐོར་བ་དང་གྲུར་ཞུགས་པ་དང་འཁྲུགས་པ་ལ་སོགས་པ་ཐམས་ཅད་དེས་མཚོན་ནས་གོ་བར་བྱེད་པ་ཡིན་པར་བལྟའོ། ། གཉིས་པ་གཞན་ལུགས་དགག་པ་ལ་གཉིས་ཀྱི། དང་པོ་ལུང་གིས་དགག་པ་ནི།
གལ་ཏེ་ཟླ་བ་གཉིས་སོགས་སུ་འཛིན་པའི་ཤེས་པ་དེ་ཡང་དབང་པོའི་མངོན་སུམ་ལྟར་སྣང་མིན་གྱི་འོན་ཀྱང་ཡིད་ཀྱི་རྟོག་པ་ཁོ་ན་ཡིན་པས་ན་རྟོག་པ་དང་བྲལ་བ་སྨོས་པས་དེ་མངོན་སུམ་ཡིན་པ་བསལ་བའི་སྒོ་ནས་རྟོག་པ་ལས་དམིགས་ཀྱིས་བཀར་བའི་ཚིག་རབ་རིབ་བཅས་ཞེས་པ་ཡིན་ནོ་ཞེས་འདོད་པ་ཅིར་ཡང་མི་རུང་ངོ་ཞེས་མདོའི་ཊི་ཀི་བྱེད་པ་ཁ་ཅིག་སྨྲའོ། ། དེ་ལྟར་ན་རབ་རིབ་ལ་བརྟེན་ནས་ཟླ་བ་གཉིས་གསལ་བར་སྣང་བའི་བློ་ཆོས་ཅན། མིག་གི་དབང་པོ་ལས་དངོས་སུ་སྐྱེས་པ་མ་ཡིན་པར་ཐལ། ཟླ་བ་གཉིས་སུ་སྒྲོ་འདོགས་པའི་རྟོག་པ་ཡིན་པའི་ཕྱིར། འདོད་ན། སློབ་དཔོན་ཕྱོགས་གླང་གིས་ཚད་མ་མདོར། རྩོད་བསྒྲུབ་ལས་བཤད་པའི་མངོན་སུམ་དཔྱད་པའི་སྐབས་སུ་དམིགས་པའི་དོན་དཔྱད་པ་ན་མིག་ལ་སོགས་པ་ཡང་དམིགས་པར་བྱ་བ་ཉིད་དུ་ཐལ་བར་འགྱུར་ཏེ། དེ་དག་ཀྱང་དོན་དམ་པར་གཞན་དུ་ཡོད་པའི་ཕྱིར་ཟླ་བ་གཉིས་ལ་སོགས་པར་སྣང་བ་དང་སྔོན་པོ་ལ་སོགས་པར་སྣང་བའི་ཡང་བློའི་དབང་པོའི་རྒྱུ་ཡིན་ནོ་ཞེས་བྱ་བའི་གཞུང་འདི་དང་ནི་དེ་དག་འགལ་ལོ། ། དེ་ལྟ་མོད་ཀྱིས་གལ་ཏེ་དེས་དབང་པོ་དངོས་ཀྱི་རྒྱུར་མ་བཤད་ཀྱིས། བརྒྱུད་པས་རྒྱུ་ཡིན་པར་བཤད་པས་ཇི་ལྟར་འགལ་བར་འགྱུར་ཞེ་ན།
རྩོད་པ་སྒྲུབ་པ་ལ་དགག་པ་བྱེད་པ་ན་དབང་པོའི་ཤེས་པའི་སྤྱོད་ཡུལ་དམིགས་རྐྱེན་དག་སྤྱོད་པ་བྱེད་པ་འདི་ལ་ཡིད་ཤེས་ཀྱིས་ནི་སྐབས་སུ་མཛད་ནས་མིག་གི་དབང་པོ་སྔོན་པོ་དང་ཟླ་བ་གཉིས་འཛིན་སོགས་ཀྱི་དམིགས་བྱ་ཡིན་པར་ཐལ། ། སྔོན་པོ་དང་ཟླ་བ་གཉིས་འཛིན་སོགས་ཀྱི་རྒྱུ་ཡིན་པའི་ཕྱིར་ཞེས་གསུངས་ཀྱི། དབང་ཤེས་ཀྱིས་དབང་དུ་མཛད་པ་མ་ཡིན་ཞེས་པའི་ལན་ནི་ཇི་ལྟར་རིགས་པར་འགྱུར་བ་ཡིན་ཏེ་ཅིར་ཡང་མི་རུང་ངོ་། ། གཉིས་པ་རིགས་པས་དགག་པ་ནི། ཁྱེད་ལྟར་ན་དབང་རྟེན་ཏེ་དབང་ཤེས་ཀྱི་མཚན་ཉིད་གང་ཡིན། གལ་ཏེ་གང་དབང་པོ་ཡོད་པ་དང་མེད་པའི་རྗེས་སུ་འཇུག་པ་ཅན་གྱི་ཤེས་པའོ་ཞེ་ན། དེ་ནི་མིག་ལ་རབ་རིབ་ཡོད་པ་ལས་ཟླ་བ་གཉིས་གསལ་བར་འཛིན་པའི་ཤེས་པ་ལའང་མཚུངས་པས་ན་ཅིའི་ཕྱིར་དབང་ཤེས་མིག་ཏེ། དབང་ཤེས་གཞན་དང་མཚན་ཉིད་ཁྱད་པར་མེད་པའི་ཕྱིར་རོ། ། མཚན་ཉིད་དེར་བོར་ནས་གལ་ཏེ་དབང་པོ་འགྱུར་བ་ན་འགྱུར་བ་དང་ལྡན་པའི་ཤེས་པ་དེ་དེའི་མཚན་ཉིད་དུ་འདོད་ན་དེ་ཟླ་བ་གཉིས་འཛིན་འདི་ལ་ཡང་ཡོད་པ་ཉིད་ཡིན་ན་ཅིའི་ཕྱིར་དབང་ཤེས་ཡིན་པ་འགོག གཞན་ཡང་ཟླ་བ་གཉིས་ལ་སོགས་པའི་འཁྲུལ་པ་དེ་ཡིད་འཁྲུལ་པར་འགྱུར་བ་དེའི་ཚེ་མིག་ལས་ཟླ་གཉིས་གསལ་བར་འཛིན་པའི་ཤེས་པ་འདིའང་ཆོས་ཅན།
ཐག་པ་ལ་སྦྲུལ་དང་སོགས་པས་སྨིག་རྒྱུ་ལ་ཆུར་འཁྲུལ་པ་བཞིན་དུ་རྣམ་པར་དཔྱད་པས་ཟླ་བ་གཉིས་སོགས་མེད་པར་ངེས་པ་ན་དབང་པོ་རབ་རིབ་ལ་སོགས་པས་འགྱུར་བ་ཡིན་ནའང་ལྡོག་པར་འགྱུར་བར་ཐལ། མིག་སྨན་ལ་སོགས་པའི་རྐྱེན་གྱིས་དབང་པོ་རབ་རིབ་ཀྱིས་བསླད་པ་ནི་ལོག་ཀྱང་བདག་ལྟ་བཞིན་དུ་ལྡོག་པར་མི་འགྱུར་བར་ཐལ་ཞིང་། ཐག་པ་ལ་སྦྲུལ་དུ་འཁྲུལ་བ་དེ་བཞིན་དུ་ཡུལ་དུས་ཉེ་བའི་སྐྱེས་བུ་གཞན་གྱི་སེམས་རྒྱུད་ལ་ནི་འདི་ཟླ་བ་གཉིས་སོ་ཞེས་བརྗོད་པ་དག་གིས་རྟོག་པ་ཟླ་བ་གཉིས་སུ་འཁྲུལ་པའི་རྒྱུ་ཚང་བ་འགའ་ཞིག་གི་ཚེ་ཟླ་གཉིས་སུ་འཁྲུལ་པ་འཇོག་ཅིང་སྐྱེ་བར་ཐལ། སྨིག་རྒྱུ་ལ་ཆུར་འཛིན་བཞིན་དུ་སྔར་མཐོང་བའི་དྲན་པ་དང་སྔར་མཐོང་བའི་ཡུལ་དང་ཆོས་མཐུན་པ་ལ་ལྟོས་ནས་སྐྱེ་བར་འགྱུར་ཞིང་ཟླ་བ་གཉིས་ཡོངས་སུ་གསལ་བར་སྣང་བར་མི་འགྱུར་བར་ཐལ། ཟླ་བ་གཉིས་སུ་འཁྲུལ་པའི་ཡིད་ཤེས་རྟོག་པ་ཡིན་པའི་ཕྱིར། དེ་རྣམས་ཀྱིས་རང་རྒྱུད་འཕེན་ནོ། ། གསུམ་པ་དོན་བསྡུ་བ་ནི། ཅི་སྟེ་ཟླ་གཉིས་སུ་སྣང་བའི་ཡིད་ཤེས་དེ་རྟོག་པ་མེད་པར་འདོད་པ་བཟློག་པའི་དོན་དུ་རྟོག་པ་དྲུག་ལས་དམིགས་ཀྱིས་བཀར་བའི་རབ་རིབ་བཅས་ཞེས་པ་སྨོས་སོ་ཞེ་ན། གཉིད་ལོག་པའམ་སད་པ་ན་གསལ་བར་སྣང་བ་ཅན་གྱི་བློ་གང་ཡིན་དེ་ནི་ཆོས་ཅན། རྟོག་མེད་ཡིན་ཏེ།
གསལ་བར་སྣང་བའི་ཕྱིར། གཉིད་ལོག་མ་ལོག་གཉིས་ཀར་ཡང་སྒྲ་དོན་འཛིན་པའི་བློ་ཆོས་ཅན། རྟོག་པ་ཡིན་ཏེ། གསལ་བར་སྣང་བ་དེ་ལྟ་མིན་ནས་མི་གསལ་བར་སྣང་བའི་ཕྱིར། གང་གི་ཕྱིར་ཤེས་པ་རྟོག་མེད་ཡིན་ནའང་བསླད་པས་ན་ཟླ་བ་གཉིས་ལ་སོགས་པའི་ཤེས་པ་ཡོད་པར་སྲིད་པ་དེའི་ཕྱིར་ཟླ་གཉིས་གསལ་བའི་ཤེས་པ་ཆོས་ཅན། དེ་ཡིད་རྟོག་མེད་ཡིན་ནའང་མདོར་མངོན་སུམ་རྟོག་པ་དང་བྲལ་བ་ཞེས་པའི་མཚན་ཉིད་འདི་ཙམ་ཞིག་བརྗོད་པ་དེ་མངོན་སུམ་ཚད་མ་ཉིད་དུ་འགྱུར་བ་དེ་ནི་རབ་རིབ་བཅས་ཞེས་པའི་ཚིག་གིས་བཀག་པ་ཡིན་ཏེ། འཇུག་ཡུལ་ལ་དྲུགཾ་པའི་ཕྱིར་རོ། ། འདི་ལྟར་སློབ་དཔོན་གྱིས་དབང་པོ་ལས་སྐྱེས་པའི་རྟོག་པ་མེད་པ་ཡིན་ཡང་བསླད་པས་མངོན་སུམ་ལྟར་སྣང་སོང་ཞེས་ཤེས་པར་བྱ་བ་དེའི་དོན་དུའང་དྲན་དང་མངོན་འདོད་ཅེས་བྱའོ་ཞེས་རྟོག་པ་མངོན་སུམ་ལྟར་སྣང་རྫོགས་པར་རྣམ་པར་དཔྱད་ནས་མངོན་སུམ་ལྟར་སྣང་རབ་རིབ་བཅས་ཞེས་པས་གཉིས་པ་རྟོག་མེད་མངོན་སུམ་ལྟར་སྣང་སྟེ་གཉིས་སུ་བཤད་པ་ཡིན་ནོ། ། གསུམ་པ་ཚད་འབྲས་དེའི་སྒྲུབ་བྱེད་བཤད་པ་ལ་གཉིས། ཚད་འབྲས་རྣམ་གཞག་དངོས་ཉིད་བཤད།
དེ་ཉིད་ངེས་པའི་སྒྲུབ་བྱེད་བཤད་པའོ། ། དང་པོ་ལ་ལྔ། དོན་ཁས་བླངས་ནས་དོན་རིག་འབྲས་བུར་བསྟན། དོན་ཉིད་བཀག་ནས་རང་རིག་འབྲས་བུར་བསྒྲུབ། ཕྱི་རོལ་ཡོད་མེད་གཉིས་ཀའི་མཇུག་བསྡུ་བསྟན། ཕྱི་རོལ་ཡོད་ཀྱང་རང་རིག་འབྲས་བུར་འཐད། ཕྱི་རོལ་མེད་ཀྱང་ཚད་འབྲས་རྣམ་གཞག་རུང་བའོ། ། དང་པོ་ལ་གསུམ་གྱི་དང་པོ་རང་གི་ཚད་འབྲས་རྣམ་གཞག་བསྟན་པ་ལ་གསུམ་གྱི། དང་པོ་དོན་རྟོགས་སྒྲུབ་བྱེད་ཉིད་ངོས་བཟུང་བ་ལ་གསུམ་གྱི། དང་པོ་འདྲ་བ་ཚད་མ་ཡིན་པ་ནི།
མདོ་ལས། བྱ་དང་བཅས་པར་རྟོགས་པའི་ཕྱིར། ། འབྲས་བུ་ཉིད་ཡིན་འཇལ་བྱེད་ནི། ། ཚད་མ་ཉིད་དུ་འདོགས་པ་སྟེ། ། བྱ་བ་མེད་པའང་མ་ཡིན་ནོ། ། ཞེས་པ་འཆད་པ་ལས། འབྲས་བུར་གྱུར་པའི་ཤེས་པ་དེ་ཉིད་ཡུལ་གྱི་རྣམ་པ་དང་འདྲ་བར་སྐྱེས་པའི་སྒོ་ནས་དོན་རྟོགས་པའི་བྱ་བ་དང་བཅས་པ་ལྟ་བུར་སྣང་བ་ལ་བརྟེན་ནས་ཚད་མ་ཉིད་དུ་འདོགས་པ་ཡིན་པས་ཤེས་པ་དོན་དང་འདྲ་བ་ཉིད་ཚད་མ་ཡིན་ལ། དོན་ཉམས་སུ་མྱོང་བའི་བདག་ཉིད་ནི་འབྲས་བུ་ཡིན་པར་རིགས་ཀྱི་ཚད་མ་ལས་དོན་གཞན་དུ་གྱུར་པ་ནི་འབྲས་བུ་མིན་ལ། དེ་འདྲའི་ཚད་འབྲས་ཀྱིས་སྒྲུབ་པར་བྱ་བ་དང་སྒྲུབ་པར་བྱེད་ཅེས་པ་དེའང་ཆོས་ཅན། བྱ་བའི་ལས་ཀུན་གྱི་སྒྲུབ་བྱེད་ཚད་མ་དག་སྐྱེད་ཀྱི་རྒྱུ་ལ་སོགས་པ་འབྲས་བུ་ལ་ཆོད་པ་དང་བཅས་པ་ཐམས་ཅད་མ་ཡིན་ཞིང་།
སྒྲུབ་བྱེད་ཀྱི་བྱ་བ་བསྐྱེད་བྱ་ལ་སོགས་པ་ཐམས་ཅད་ཚད་མའི་འབྲས་བུ་མ་ཡིན་ཏེ། འོ་ན་ཅི་ཞེ་ན། ཤེས་པའི་དོན་དང་འདྲ་བ་གང་ལས་བར་ཆད་མེད་འབྲས་བུ་དོན་མྱོང་བ་གང་ཡིན་དེ་ནི་རབ་ཏུ་གྲུབ་པའི་དོན་འདྲ་བ་དེ་ནི་མྱོང་བ་དེའི་སྒྲུབ་བྱེད་ཡིན་ལ། ཚད་མ་དེའི་བྱ་བ་ཡང་བར་ཆད་མེད་པར་འགྲུབ་པའི་དོན་མྱོང་བ་དེ་ཡིན་པའི་ཕྱིར་རོ། ། གཟུགས་སོགས་ལས་སམ་གཞལ་བྱ་དེ་ལ་ཆོས་ཅན། ཉེ་རིང་མེད་པར་ཉམས་སུ་མྱོང་བ་རིག་ཙམ་དུ་ན་མཚུངས་པའི་ཤེས་པ་འདིས་ནི་སྔོན་པོ་དང་འདིས་ནི་སེར་པོ་ཤེས་པའོ་ཞེས་དོན་རྟོགས་ཐ་དད་དུ་འཇོག་མི་ནུས་ཏེ། ཡུལ་སྔོ་སེར་སོགས་འདྲ་བའི་བདག་ཉིད་ཅན་གྱི་ཤེས་པ་ནི་གང་གི་ལས་ནི་སྔོ་སེར་སོ་སོ་ལ་ལྟོས་པ་འདི་ནི་སྔོན་པོ་ཤེས་པའོ་འདི་ནི་སེར་པོ་ཤེས་པའོ་ཞེས་དོན་རྟོགས་སོ་སོར་རྣམ་པར་འབྱེད་བྱེད་དེའི་བདག་ཉིད་དེས་དོན་རྟོགས་པའི་རང་བཞིན་སོ་སོར་ངེས་པར་འགྱུར་བ་ཡིན་པའི་ཕྱིར་རོ། ། གཉིས་པ་དབང་ཤེས་ངེས་བྱེད་མིན་པ་ནི། དཔྱོད་པ་པ་དབང་པོ་ཚད་མ་ཡིན་པས་དེ་གསལ་མི་གསལ་གྱིས་དོན་རྟོགས་ཐ་དད་དུ་འབྱེད་ཅེས་པའང་མི་ལེགས་ཏེ། རྒྱུ་དབང་པོ་དག་ལ་གསལ་མི་གསལ་ཐ་དད་ཡོད་ཀྱང་ཤེས་པ་འདིའི་བདག་ཉིད་དུ་གྱུར་པ་མིན་པའི་དབང་པོ་གསལ་མི་གསལ་ཆོས་ཅན།
སྔོ་སོགས་ཀྱི་ལས་ཐ་དད་ལ་རིག་ཙམ་དུ་ཐ་དད་མེད་པའི་དབང་ཤེས་འདི་རང་ཐ་དད་པས་ནི་སྔོ་སེར་ཐ་དད་དུ་རྟོགས་པར་ནི་ངེས་བྱེད་མིན་པར་ཐལ། དབང་བློ་ཀུན་གྱི་ཁྱད་པར་མེད་པའི་རྒྱུ་ཡིན་པའི་ཕྱིར་རོ། གསུམ་པ་མཇུག་བསྡུ་བ་ནི། ཁྱད་པར་མེད་ནའང་དོན་རྟོགས་འཇོག་བྱེད་གཞན་དོན་དང་འདྲ་བས་བར་ཆོད་པས་བྱེད་པ་པོར་མི་རིགས་པ་དེའི་ཕྱིར་ཤེས་པ་འདི་སྔོ་སེར་གྱི་བདག་སྟེ་རྣམ་པ་ཐ་དད་དུ་ཤར་བ་གང་ཡིན་དེ་ཆོས་ཅན། སྔོ་སེར་ཐ་དད་དུ་རྟོགས་པ་དེའི་སྒྲུབ་བྱེད་ཁྱད་པར་ཅན་དུ་གྲུབ་སྟེ། དེ་ལས་བྱེད་པ་གཞན་གྱིས་བར་མ་ཆོད་པར་ཤེས་པ་འདི་དང་འདིས་སྔོ་སེར་འདི་དང་འདི་རྟོགས་པའོ་ཞེས་འཇོག་པར་བྱེད་པའི་སྒོ་ནས་ཤེས་པ་ཡི་ནི་ལས་སོ་སོར་ངེས་བྱེད་ཡིན་པའི་ཕྱིར་རོ། གཉིས་པ་འདྲ་བས་དོན་རྟོགས་འཇོག་པ་ནི། དོན་གྱི་ངོ་བོ་མ་རྟོགས་པར། རང་ཐ་དད་ལས་གཞན་པ་དག ། ཤེས་པ་ཐ་དད་བྱེད་ཡིན་ནའང་། །
འཐད་པ་དག་ནི་མ་ཡིན་ནོ། ། ཞེས་པས་འོ་ན་ངེས་པ་སྒྲུབ་བྱེད་དེ་གང་ལས་ཡིན་ཞེ་ན། ཤེས་པ་ནི་དོན་གྱི་ངོ་བོ་སྟེ་རྣམ་པ་ཤར་བ་མ་གཏོགས་པར་གཞན་པ་དབང་པོ་དག་ནི་རང་གསལ་མི་གསལ་ལ་སོགས་པ་ཐ་དད་པ་ལས་ཤེས་པ་གསལ་མི་གསལ་ཐ་དད་པ་དེ་བྱེད་པ་ཡིན་ནའང་དབང་པོ་གསལ་མི་གསལ་ཆོས་ཅན། འབྲས་བུ་ཤེས་པ་དེས་དོན་འདི་མྱོང་ངོ་ཞེས་དོན་རྟོགས་ཐ་དད་དུ་འཇོག་པ་ཇི་ལྟར་ཡང་འཐད་པ་དག་ནི་མ་ཡིན་ཏེ། དེས་བྱས་པའི་ཤེས་པ་གསལ་མི་གསལ་ཐ་དད་པ་དག་ནི་དོན་ཐམས་ཅད་ལ་ཉེ་རིང་མཚུངས་པའི་ཕྱིར་རོ། ། དོན་ཐ་དད་ཀྱི་རྣམ་པ་ཤར་བའི་ཤེས་པ་དོན་དང་འདྲ་བས་ནི་ཤེས་པའི་དོན་རྟོགས་ཐ་དད་འཇོག་པར་འཐད་པ་ཡིན་ཏེ། ཤེས་པ་སྔོ་སེར་སོགས་རྟོགས་པ་ཡིན་ནོ་ཞེས་རྣམ་པ་འཇོག་པའི་རྒྱུ་ཡིན་པའི་ཕྱིར། གང་གི་ཕྱིར་གཞལ་བྱ་དང་འདྲ་བ་མ་རྟོགས་པར་དོན་རྟོག་འཇོག་བྱེད་གཞན་མ་གྲུབ་པ་དེའི་ཕྱིར་འབྲས་བུ་གཞལ་བྱ་ཕྱི་རོལ་དོན་རྟོགས་པའི་སྒྲུབ་བྱེད་ནི་གཞལ་བྱ་ཕྱི་རོལ་གྱི་རང་བཞིན་ཏེ་ཚུལ་འདྲ་བའམ་རྣམ་པར་ཤར་བ་ཉིད་ཡིན་ནོ། ། དེ་ལས་གཞན་ཡིན་ན་འབྲས་བུ་སྔོན་པོའི་དོན་རྟོགས་དེ་ན་ཆོས་ཅན། འདིས་སྔོན་པོ་འདི་རྟོགས་པ་ཡིན་ནོ་ཞེས་ལས་སྔོན་པོ་དང་ཡུལ་ཡུལ་ཅན་དུ་འབྲེལ་པ་མི་འགྲུབ་པར་ཐལ།
དེས་སྔོན་པོ་རྟོགས་པའི་སྒྲུབ་བྱེད་དེ་སྔོན་པོ་དང་འདྲ་བ་ལས་དོན་གཞན་ཡིན་པའི་ཕྱིར་ནའོ། ། དེས་ན་སྒྲུབ་བྱེད་དོན་དང་འདྲ་བ་དེ་ཡང་དོན་རྟོགས་ཀྱི་ཤེས་པ་དེའི་བདག་ཉིད་ཡིན་པའི་རྒྱུ་མཚན་དེས་ན་ཚད་མ་ལས་འབྲས་བུ་དོན་གཞན་མིན་ནོ། ། གསུམ་པ་བྱ་བྱེད་བཏགས་ནས་བཞག་པར་བསྟན་པ་ནི། ཚད་འབྲས་གཉིས་བྱ་བྱེད་དུ་མི་འཐད་པར་འགྱུར། ངོ་བོ་གཅིག་པའི་ཕྱིར་ཞེ་ན། ཤེས་པ་གཅིག་ལ་བྱ་བྱེད་མེད་ཀྱང་སྒྲོ་བཏགས་ནས་འཇོག་གོ་ཞེས་སྟོན་པ་ནི། འབྲས་བུ་དོན་རྟོགས་པའི་བདག་ཉིད་དམ་རང་བཞིན་གྱིས་ཤེས་པ་དོན་དང་འདྲ་བའི་བདག་ཉིད་དེ་ནི་གཞལ་བྱའི་དོན་དེ་ལ་འཛིན་པའི་ཁྱད་པར་གྱི་བྱེད་པས་དོན་རྟོགས་པའི་བྱ་བ་བྱེད་པ་དང་བཅས་པ་ལྟ་བུར་སྣང་གི་དོན་དམ་པར་བྱེད་པ་དང་བཅས་པ་མ་ཡིན་ཏེ། ཆོས་ཐམས་ཅད་བྱེད་པ་མེད་པའི་ཕྱིར་དང་། ཁྱད་པར་དུ་ལུས་ཅན་མ་ཡིན་པ་ནི་བྱ་བ་ཉིད་མིན་པའི་ཕྱིར་རོ། ། གང་ལ་བྱེད་པ་དང་བཅས་པ་ལྟ་བུར་སྣང་ཞེ་ན།
རང་གི་ལས་གཟུགས་སོགས་ལ་ནིའོ། ། བདག་ཉིད་དེ་ནི་དེ་ལ་འཛིན། ། ཞེས་སོ། ། ཤེས་པའི་བདག་ཉིད་གཞལ་བྱ་དང་འདྲ་བ་དེ་ནི་ཆོས་ཅན། དོན་དམ་པར་དོན་འཛིན་པའམ་དོན་རྟོགས་པར་བྱེད་པ་པོ་མིན་ཡང་དོན་རྟོགས་སྒྲུབ་བྱེད་དུ་བརྗོད་དེ། གཞལ་བྱ་དང་འདྲ་བར་སྐྱེས་པ་དེའི་དབང་གིས་དོན་འཛིན་པའམ་རྟོགས་པ་དེར་བཞག་པའི་ཕྱིར། དཔེར་ན་འབྲས་བུ་ལ་སོགས་པ་རྒྱུ་ཕ་ལ་སོགས་པ་རྣམས་ཀྱི་བདག་ཉིད་དེ་ཚུལ་ལམ་རྣམ་པ་འདྲ་བར་བྱུང་བ་སྟེ་སྐྱེས་པའི་ཕྱིར་བུས་ཕའི་གཟུགས་ལག་པས་འཛིན་པའི་བྱ་བ་དང་ལྡན་པ་ཉིད་མ་ཡིན་ཡང་འཇིག་རྟེན་ན་རྒྱུ་ཕའི་གཟུགས་འབྲས་བུ་བུས་འཛིན་ཞེས་ཐ་སྙད་བརྗོད་པ་ལྟ་བུའོ། ། གཉིས་པ་གཞན་གྱིས་བརྟགས་པའི་ཚད་འབྲས་དགག་པ་ལ་གཉིས་ཀྱི་དང་པོ་མདོར་བསྟན་པ་ནི། དོན་གྱི་རྣམ་པར་ཤེས་པའི་བདག་ཉིད་བོར་ནས་གཞན་གྱི་དོན་རྟོགས་སོ་སོར་འབྱེད་མི་ནུས་པ་དེའི་ཕྱིར་དཔྱོད་པ་པ་དང་པོར་ཡོད་པའི་བདག་དང་དབང་པོ་དང་ཡིད་དང་དོན་ཕྲད་པ་ལས་སྐྱེས་པའི་དག་པ་པའི་དོན་མཐོང་བའི་དབང་ཤེས་རྟོག་པ་མེད་པ་དང་ཐུན་མོང་མ་ཡིན་པའི་རྒྱུའི་ཕྱིར་དབང་དོན་འབྲེལ་པ་སྟེ་ཕྲད་པ་ཚད་མར་འདོད་པ་དང་ཚིག་གི་དོན་དྲུག་ལས་རྫས་མ་གཏོགས་པའི་ཡོན་ཏན་སོགས་ཁྱད་པར་གྱི་ཡུལ་ཅན་གྱི་ནི་བློ་དེ་དག་ཚད་མར་འདོད་ལ། དེ་མི་འཐད་དེ།
ལྟ་བ་དང་ཕྲད་པ་དང་ཁྱད་པར་གྱི་བློ་དེ་དག་ཆོས་ཅན། བར་ཆོད་མེད་པར་དོན་རྟོགས་འཇོག་བྱེད་ཀྱི་ཚད་མ་ཉིད་དུ་མི་འདོད་དེ། དེ་དང་བྱ་བ་དོན་རྟོགས་ལ་ནི་བྱེད་པ་གཞན་དོན་དང་འདྲ་བས་ཆོད་པའི་ཕྱིར་རོ། ། དེ་ལྟར་ན་བྱ་བ་དོན་རྟོགས་ལ་ནི་བྱེད་པ་དབང་སོགས་རྣམས་ཐམས་ཅད་ཕན་པ་ཉེ་བར་སྦྱོར་བ་ནའང་སྒྲུབ་བྱེད་ཀྱི་ཐ་མ་འབྲས་བུ་དོན་རྟོགས་ལ་སྒྲུབ་བྱེད་གཞན་གྱིས་བར་མ་ཆོད་པའི་དོན་དང་འདྲ་བ་ཆོས་གསུམ་ལྡན་གང་ཡིན་དེ་ཆོས་ཅན། དོན་རྟོགས་དེ་ཡི་སྒྲུབ་བྱེད་དམ་པར་འདོད་དེ། རང་ཐ་དད་པའི་སྒོ་ནས་དོན་རྟོགས་ཐ་དད་དུ་ངེས་པར་བྱེད་པའི་ཕྱིར་རོ། ། གཉིས་པ་རྒྱས་པར་བཤད་པ་ལ་བཞི་ལས། དང་པོ་དབང་པོ་ཚད་མར་འདོད་པ་དགག་པ་ནི། རྒྱལ་དཔོག་པ་ལ་སོགས་པ་དག་ཚད་མའི་དེ་ཁོ་ན་ཉིད་བཞིར་རྫོགས་ཏེ། གཞལ་བྱ་ཡུལ་དང་།
འཇལ་བྱེད་སྐྱེས་བུ་དང་། ཚད་མ་དབང་པོ་དང་། རྟོགས་པ་དོན་ཡོངས་སུ་ཆོད་པའོ། ། གང་གི་ཚེ་ཤེས་པ་ཁོ་ན་ཚད་མ་ཡིན་པ་དེའི་ཚེའང་སྔ་མ་སྔ་མ་ནི་ཚད་མ། ཕྱི་མ་ཕྱི་མ་ནི་འབྲས་བུ་སྟེ། སྤྱི་སོགས་ཁྱད་པར་གྱི་ཤེས་པ་ཚད་མ་དང་རྫས་སོགས་ཁྱད་པར་གྱི་ཤེས་པ་ནི་འབྲས་བུའོ་ཞེས་འདོད་པ་མི་འཐད་དེ། དབང་པོ་ལ་ཆོས་ཅན། ཆོད་པ་མེད་པར་དོན་རྟོགས་ཐ་དད་ཀྱི་སྒྲུབ་བྱེད་དམ་པ་འདི་འདྲ་ཡོད་པ་མིན་པར་ཐལ། སྔོ་སེར་སོགས་འཛིན་པའི་དབང་ཤེས་ཀུན་གྱི་མཚུངས་པ་སྟེ་ཐུན་མོང་བའི་རྒྱུ་ཡིན་པའི་ཕྱིར་རོ། ། དབང་པོ་དེ་གསལ་མི་གསལ་བའི་ཤེས་པ་དེ་གསལ་མི་གསལ་ཐ་དད་དུ་བྱེད་ཀྱང་དབང་པོ་ཆོས་ཅན།
དོན་དེའི་དངོས་པོ་སྟེ་ཡུལ་དང་འདྲ་བ་ཅན་མིན་པའི་ཤེས་པ་འདིས་དོན་འདི་རྟོགས་སོ་ཞེས་དོན་རྟོགས་ཐ་དད་དུ་འཇོག་བྱེད་དེ་གང་ལས་ཡིན་ཏེ་མིན་པར་ཐལ། དོན་དང་འདྲ་བ་མེད་པའི་ཕྱིར། དེ་ཐ་དད་ཀྱང་དངོས་ཅན་མིན། ། ཞེས་སོ། ། དབང་པོ་ཚད་མ་མིན་པར་བསྟན་པ་འདིས་ནི་ལྷག་མ་དོན་མཐོང་བ་ལ་སོགས་ཚད་མ་མིན་ནོ་ཞེས་བཤད་པ་ཡིན་ཏེ། དོན་ལ་ལྟ་བ་སོགས་ནི་དོན་རྟོགས་ཐ་དད་འཇོག་བྱེད་ཀྱི་ཚད་མ་མིན་པར་ཐལ། ཆོད་པས་བྱེད་པ་ཁྱད་པར་ཅན་དུ་མ་གྲུབ་པའི་ཕྱིར་དང་། དོན་དང་འདྲ་བ་མེད་པས་དོན་མཐོང་བ་ཉིད་མ་གྲུབ་པའི་ཕྱིར་རོ། ། གཉིས་པ་ཁྱད་པར་ཤེས་པ་ཚད་མ་མིན་པ་ནི། རིགས་པ་ཅན་གྱི་ལུགས་ལ་ཁྱད་པར་གྱི་བློ་ཡང་ཆོས་ཅན།
ཁྱད་པར་ཅན་གྱི་ཤེས་པ་དང་འདི་གཉིས་ཀྱི་བྱེ་བྲག་ཐ་དད་མེད་པར་འགྱུར་ཏེ། དེ་དངོས་ཏེ་དོན་དང་འདྲ་བ་མེད་པའི་ཕྱིར་ནའོ། ། འདོད་ན། དེ་ཚད་མ་དང་ཁྱད་པར་ཅན་འབྲས་བུའོ་ཞེས་པའི་ཁྱད་པར་མི་འཐད་པར་འགྱུར་རོ། ། ཅི་སྟེ་ཁྱད་པར་གྱི་ཤེས་པའི་དོན་དང་འདྲ་བ་ཉིད་དེ་གཉིས་ཐ་དད་དུ་བྱེད་པའོ་ཞེ་ན། འོ་ན་འདྲ་བ་ཚད་མ་དང་དོན་རྟོགས་འབྲས་བུར་འགྱུར་ཏེ། འདྲ་བ་དེ་དོན་རྟོགས་པའི་ངོ་བོ་ཡིན་པའི་ཕྱིར། བློ་གཞན་ཁྱད་པར་ཅན་གྱི་ཤེས་པ་དག་ཀྱང་ཆོས་ཅན། རང་ཡུལ་ཁྱད་པར་ཅན་དེ་ལ་འདྲ་བ་ཉིད་ལས་ཚད་མ་དང་འདྲ་ཡུལ་རྟོགས་པ་འབྲས་བུར་འགྱུར་ཏེ། རང་ཡུལ་ཁྱད་པར་ཅན་རྟོགས་པའི་ཚད་མ་ཡིན་པའི་ཕྱིར།
ཁྱད་པར་གྱི་ཤེས་པ་དེ་བཞིན་ནོ། ། འདོད་ན། ཁྱད་པར་གྱི་ཤེས་པ་དང་གཅིག་ཚད་མ་དང་གཞན་འབྲས་བུར་རྟོག་པ་དོན་མེད་ཡིན་ནོ། ། གཞན་ཡང་ཁྱད་པར་ཅན་དང་ཁྱད་པར་གྱི་ཤེས་པ་ཆོས་ཅན། ཚད་འབྲས་སུ་འདོད་པ་མི་རིགས་པར་ཐལ། ཐ་དད་པའི་ཡུལ་ཅན་གྱི་རྫས་ཐ་དད་ཡིན་པའི་ཕྱིར། ཐ་དད་ན་ཚད་འབྲས་མིན་པ་ཅིའི་ཕྱིར་ཞེ་ན། བསྒྲུབ་པར་བྱེད་པ་དེ་ཁོ་ན་བྱ་བར་འགྱུར་གྱི། བསྒྲུབ་པར་བྱ་བ་དང་ནི་སྒྲུབ་བྱེད་གཉིས་ཡུལ་ཐ་དད་པའང་མི་འདོད་དོ་སྟེ་འདོད་པར་མི་རིགས་པའི་ཕྱིར་རོ། ཅི་སྟེ་སྔ་ཕྱིར་བྱུང་བའི་ཤེས་པ་དེ་གཉིས་པོ་དོན་ཡུལ་གཅིག་ལ་ཚད་འབྲས་སུ་འགྱུར་བ་ཡིན་ཞེ་ན།
ཁྱད་པར་གྱི་ཤེས་པ་ཆོས་ཅན། རང་ཡུལ་ལ་རང་ལས་རྫས་གཞན་གཉིས་པ་ཁྱད་པར་ཅན་གྱི་ཤེས་པ་འབྲས་བུ་དོན་རྟོགས་བྱེད་པ་པོ་ཉིད་དུ་བཏགས་པ་དོན་མེད་པར་ཐལ། དེ་ཉིད་དོན་རྟོགས་པའི་བྱ་བ་རྫོགས་པའི་ཕྱིར། གཞན་ཡང་ཤེས་པ་དེ་གཉིས་ཆོས་ཅན། སྔ་ཕྱི་རིམ་བཞིན་དུ་འབྱུང་བ་མེད་པར་འགྱུར། ཡུལ་གཅིག་གི་དངོས་འབྲས་ཡིན་པའི་ཕྱིར། ཅི་སྟེ་བློ་དེ་གཉིས་ནི་ཅིག་ཅར་འབྱུང་བར་འགྱུར་བར་འདོད་ན་དེ་ཆོས་ཅན། བསྒྲུབ་བྱ་སྒྲུབ་བྱེད་དུ་མེད་པར་འགྱུར། ཅིག་ཅར་འབྱུང་བས་རྒྱུ་འབྲས་སུ་མེད་པས་སོ། ། ཁྱབ་པ་ཁས་བླངས་ཏེ།
ཚད་འབྲས་དོན་གཞན་དུ་འདོད་པས་རྒྱུ་ནི་སྒྲུབ་བྱེད་འབྲས་བུ་ནི་བྱ་བར་འདོད་པས་སོ། ། ཅི་སྟེ་རྒྱུ་འབྲས་མིན་པས་བསྒྲུབ་བྱ་སྒྲུབ་བྱེད་མེད་པ་དེའི་ཚེ་ཤེས་པ་ཐ་དད་མེད་པ་གཅིག་ལ་དེ་ཤིན་ཏུའང་མེད་དོ་ཞེ་ན། སྐྱོན་མེད་དེ། ཚད་འབྲས་ཆོས་ཅན། བསྐྱེད་བྱ་སྐྱེད་བྱེད་ཀྱི་རྒྱུ་འབྲས་ཡིན་ཏེ། དོན་རྟོགས་དེ་རྣམ་པར་གཞག་པ་དོན་དང་འདྲ་བ་དེ་ལ་བརྟེན་པའི་སྒོ་ནས་ནི་ཤེས་པ་དོན་རྟོགས་པའི་ཆ་དང་འདྲ་བར་འཛིན་པའི་ཆ་དག་ཉེ་བར་བརྟགས་ནས་བསྒྲུབ་བྱ་སྒྲུབ་བྱེད་དུ་བཞག་པའི་ཕྱིར། དེས་ན་ཁ་ན་མ་ཐོ་བ་མེད་དོ། ། གསུམ་པ་དབང་དོན་ཕྲད་པ་ཚད་མ་མིན་པ་ནི། ཕྲད་པ་ཚད་མ་ཉིད་ཡིན་ན། འདི་ལྟར་ཁྱོད་ཀྱི་ལུགས་ལ་ཕྲད་པ་ནི་དོན་གྱི་རྣམ་པ་འགའ་ཞིག་ལ་འཇུག་པ་མིན་གྱི།
སྣ་ལྕེ་མིག་ལྤགས་པ་རྣ་བའི་དབང་པོ་རྣམས་དྲི་རོ་གཟུགས་རེག་བྱ་སྒྲ་སྟེ་དོན་ལྔའི་བདག་ཉིད་ཀུན་གྱི་འབྲེལ་པ་སྟེ་ཕྲད་པར་འདོད་པ་ཡིན་ན་ཡང་། དབང་པོ་ཆོས་ཅན། དེ་དོན་དང་ཕྲད་པས་འབྲས་བུ་དོན་རྟོགས་པ་དེས་དོན་གྱི་དངོས་པོའི་ཆོས་ཏེ་རྣམ་པ་འགའ་ཞིག་ནི་རྟོགས་ལ། འགའ་ཞིག་ནི་རྟོགས་པར་འགྱུར་བ་མིན་པའི་ངེས་པ་བྱེད་པ་དེར་ནི་མི་འགྱུར་བར་ཐལ། དོན་ལྔ་པོ་ཀུན་དང་འབྲེལ་པ་སྟེ་ཕྲད་པར་བྱེ་བྲག་མེད་པའི་ཕྱིར་རོ། ། འཁོར་གསུམ་་་་་་ཁྱབ་པ་ཁས་བླངས་སོ། ། ཐལ་བ་ལས་དེ་ཕྲད་པར་ཁྱད་པར་མེད་ན་ཡང་དོན་རྟོགས་པའི་ཁྱད་པར་ཐ་དད་དུ་འགྱུར་བ་དེའི་ཕྱིར་དེ་ཚད་མ་མིན་ནོ། ། འོ་ན་ཚད་མ་ཅི་ཞེ་ན། དབང་པོ་དེ་དོན་ཐམས་ཅད་དང་ཕྲད་པར་ཐ་དད་དེ་ཁྱད་པར་མེད་ཀྱང་འབྲས་བུ་དོན་རྟོགས་འདིའི་སྒྲུབ་བྱེད་ཚད་མ་ཉིད་ནི་ཆོས་དེ་ཡང་དོན་དང་འདྲ་བ་ལས་གཞན་མ་ཡིན་ཏེ། གང་ལས་བྱེད་པ་གཞན་གྱིས་བར་མ་ཆོད་པར་འདི་ནི་སྔོན་པོ་ཤེས་པའོ་འདི་ནི་སེར་པོ་ཤེས་པའོ་ཞེས་འབྱེད་པའི་ཤེས་པ་དེ་ཐ་དད་ཡིན་པའི་ཕྱིར་ཞེས་མང་དུ་བཤད་ཟིན་ཏོ། །
བཞི་པ་འདུས་བྱས་དོན་རྟོགས་ངེས་བྱེད་མིན་པ་ནི། གལ་ཏེ་འདྲ་བས་དོན་རྟོགས་འཇོག་པ་མིན་གྱི། འདྲ་བ་མེད་ཀྱང་དོན་སོ་སོར་རྟོགས་པའི་ཤེས་པའི་རྒྱུ་འདུས་བྱས་པ་ལས་ནི་དོན་སོ་སོ་ལ་ཤེས་པ་ངེས་པ་ཡིན་ནོ་ཞེ་ན། དེ་འཐད་པ་མིན་ཏེ། དོན་དང་འདྲ་བ་དེའི་དངོས་པོ་ཆོས་ཅན། དེ་མེད་པར་ཤེས་པ་དོན་སོ་སོ་ལ་འཛིན་བྱེད་དུ་ངེས་པ་སྐྱེད་པར་བྱེད་པའི་ཤེས་པ་འདུས་བྱས་པ་ལས་དོན་རྟོགས་སོ་སོར་ངེས་པར་བྱེད་པ་མི་འཐད་པར་ཐལ། དེ་མེད་ན་ཤེས་པ་དོན་སོ་སོའི་འཛིན་བྱེད་དུ་ངེས་པ་སྐྱེད་པར་བྱེད་པའི་འདུས་བྱས་དེའང་བཞག་ཏུ་མེད་པའི་ཕྱིར་ཏེ། དེ་མེད་ན་ཤེས་པ་དོན་སོ་སོ་འཛིན་བྱེད་དུ་ངེས་པ་མེད་པའི་ཕྱིར་རོ། ། གསུམ་པ་གཅིག་ལ་བྱ་བྱེད་བཏགས་པ་བསྟན་པ་ནི། གལ་ཏེ་ཤེས་པ་གཅིག་གི་ཆ་ཡིན་ན་བྱ་བ་དེ་ཉིད་བྱེད་པར་འགྱུར་བའི་ཕྱིར་དེ་ནི་འགལ་བ་སྟེ།
སྟ་རེ་རང་གིས་གཅོད་པ་འགལ་བ་བཞིན་ཞེ་ན། དེ་ནི་མི་བདེན་ཏེ་ཚད་འབྲས་ཆོས་ཅན། ངོ་བོ་གཅིག་ཡིན་ཡང་བྱ་བྱེད་ཡིན་པ་ལ་སྐྱོན་ཡོད་པ་མིན་ཏེ། དངོས་སུ་ཤེས་པའི་དངོས་པོ་གཅིག་གི་བདག་ཉིད་དུ་ཐ་དད་མེད་པར་འདོད་ན་ཡང་གཅིག་པོ་དེ་ལ་དོན་དང་འདྲ་བ་དང་དོན་རྟོགས་པ་ཞེས་པའི་ལྡོག་ཆོས་ཐ་དད་པར་བཏགས་པའི་སྒོ་ནས་ཁས་ལེན་པའི་ཕྱིར་རོ། ། གང་དུ་ཡང་དངོས་པོ་ཐ་དད་ལ་བྱ་བྱེད་དུ་འཇོག་པར་འདོད་པ་སྟ་རེས་ཤིང་གཅོད་པར་བྱེད་པ་ལྟ་བུ་རྣམས་ལ་ཡང་ཆོས་ཅན། བྱ་བྱེད་ཀྱི་རྣམ་གཞག་དོན་དམ་པར་དངོས་པོ་ལ་བརྟེན་པ་ཅན་མ་ཡིན་ཏེ། སྟ་རེ་སྟེང་དུ་འཕར་བ་དང་འོག་ཏུ་འབབ་པ་ལ་གཅོད་པར་བྱེད་པ་དང་། སྟ་རེ་དང་འབྲེལ་པ་ལས་ཤིང་ཡུལ་ཐ་དད་དུ་དམིགས་པ་ལ་བཅད་པ་ལ་སོགས་པའི་བྱ་བར་སྒྲོ་འདོགས་པའི་ཤེས་པ་སྐྱེ་བས་བྱ་བྱེད་ཀྱི་ཐ་སྙད་སྒྲོ་བཏགས་ནས་འཇུག་པར་འགྱུར་གྱི་ལས་དང་བྱེད་པ་ལས་དོན་གཞན་པའི་བྱ་བ་མེད་པའི་ཕྱིར་རོ། ། དེའི་ཕྱིར་བྱ་བ་དང་བྱེད་པའི་ཐ་སྙད་འགྲོ་འོང་དང་བསྲེག་བྱ་སྲེག་བྱེད་དག་ལ་སོགས་པ་ཐམས་ཅད་ཆོས་ཅན། དོན་དམ་པར་དངོས་པོ་ལ་བརྟེན་པ་ཅན་མིན་ཏེ།
ཉེ་བར་སྒྲོ་བཏགས་ནས་བཞག་པ་དེ་ལྟ་བུའི་རྣམ་པར་གནས་པ་ཅན་ཡིན་པའི་ཕྱིར། དེ་ལྟར་ན་རེ་ཤིག་ཕྱིའི་དོན་ཁས་བླངས་ནས་ཕྱི་རོལ་གཞལ་བྱ། དོན་འདྲ་བ་ཚད་མ། དོན་རྟོགས་འབྲས་བུར་བཞག་ནས་བསྟན་ཏོ། ། གཉིས་པ་ལ་ལྔ་ལས། དང་པོ་དོན་རིག་ཉིད་ཀྱི་སྒྲུབ་བྱེད་དགག་པ་ལ་གཉིས་ཀྱི་དང་པོ་དོན་རིག་སྒྲུབ་བྱེད་དྲིས་ལན་དགག་པ་ནི། ཡང་ན་རང་རིག་འབྲས་བུ་ཡིན་ཞེས་པ་འཆད་པ་ལས། ཤེས་པ་ཉིད་གཉིས་སུ་སྣང་བ་རེ་སྐྱེའི་ཕྱི་རོལ་མེད་པས་དོན་རྟོགས་པ་འགའ་ཞིག་ཀྱང་ཡོད་པ་མིན་ན་གང་ཚད་མའི་འབྲས་བུར་འཇོག་པར་འགྱུར་ཞེས་དགོངས་ནས་བསྟན་བཅོས་མཛད་པས། མདོ་སྡེ་པ་ལ་དོན་རིག་གང་ཡིན་ཞེས་དྲིས་པ་ལ། རྒྱུད་སོ་སོ་ལ་ཡང་ཡོད་པའི་རང་རིག་མངོན་སུམ་གྱིས་གྲུབ་པ་གང་ཡིན་པའི་སྔོ་སོགས་སྣང་བའི་ཤེས་པ་འདི་ཉིད་དོ། །
ཅིའི་ཕྱིར་དེ་ལ་བསྙོན་པར་བྱེད་ཅེ་ན། དེ་ཡོད་པ་རྣམ་པ་ཐམས་ཅད་དུ་མི་འགོག་པས་དེ་ཡོད་མོད། དེ་ནི་རྒྱུ་མཚན་གང་གིས་དོན་རིག་ཏུ་འཇོག་པ་ཡིན་ཞེས་དྲིས་པས། འདི་ལ་དྲི་རྒྱུ་ཅི་ཡོད། དོན་དེ་ལས་སྐྱེས་ཤིང་འདྲ་བ་ལས་དོན་རིག་པར་འདོད་པ་ཡིན་ཞེ་ན། སྐྱེས་འདྲ་བ་དེ་ཆོས་ཅན། དོན་རྟོགས་ཀྱི་མཚན་ཉིད་མིན་ཏེ། དེ་ལ་འཁྲུལ་པར་འགྱུར་བའི་ཕྱིར་ཏེ་འོག་ནས་འཆད། དོན་རིག་མེད་ན་རིག་པ་མེད་སྙམ་དུ་བསམས་ནས་འོན་ཏེ་སོ་སོ་རང་གི་རིག་ཅིང་མྱོང་བའི་ཤེས་པ་འདི་ཡུལ་མྱོང་བ་དེ་གང་ལས་འགྱུར་ཏེ་མི་འགྱུར། ཡུལ་མེད་པའི་ཕྱིར་ཞེས་འདྲི་ན།
ཤེས་པས་ཡུལ་མྱོང་ངོ་ཞེས་འདྲི་ན། ཤེས་པས་ཡུལ་མྱོང་ངོ་ཞེས་འདོད་པ་འདི་ནི་ཁོ་བོ་ཅག་གིས་ཀྱང་ཁྱེད་ལས་ཤེས་པར་འདོད་པས་དེ་ཉིད་རྣམ་པར་དཔྱོད་པ་ཡིན་ན་ང་ལ་དོན་འདི་འདྲི་བར་མ་བྱེད་པར་སྒྲུབ་བྱེད་ཡོད་ན་སྨྲོས་ཤིག སྔར་གྱི་ཐལ་བས་ཁོ་བོ་ལ་མི་གནོད་དེ་ཡུལ་དོན་དམ་པར་རྟོགས་པ་འདི་མེད་པའི་ཕྱིར་དང་། བློ་འཁྲུལ་པ་ལ་སྣང་བའི་དབང་གིས་བཞག་པའི་ཕྱིར། སྤྱིར་མཚན་ཉིད་ནི་མ་ཁྱབ་ཁྱབ་ཆེས་དང་བྲལ་བ་ཡིན་ན། ཁྱེད་ཀྱིས་སྨྲས་པའི་མཚན་ཉིད་སྐྱེས་འདྲ་བ་ནི་མཚོན་བྱ་ལ་མ་ཁྱབ་པའི་ཕྱིར་འཁྲུལ་པར་སྔར་བཤད་ལ། དཔྱད་ན་འདྲ་བ་ཉིད་ཀྱང་མེད་དོ། ། ཚོགས་པའམ་རྡུལ་ཕྲན་གང་གིས་རྣམ་པ་འཇོག དང་པོ་མི་འཐད་དེ། ཤེས་པ་ལ་རགས་པའི་རྣམ་པར་སྣང་བ་དེ་རྡུལ་ཕྲན་ལ་ཡོད་པ་མིན་ལ།
རགས་པ་ཚོགས་པའང་གཅིག་ཏུ་མེད་དེ། དུ་མ་ཡིན་པའི་ཕྱིར། རྡུལ་ཕྲ་རབ་དེ་དག་ཆོས་ཅན། རྣམ་པ་གང་གིས་ན་རགས་པ་གཅིག་གི་རྣམ་པར་སྣང་བའི་ཤེས་པ་ལ་རང་འདྲའི་རྣམ་པ་གཏོད་པར་བྱེད་པ་མིན་པར་ཐལ། རགས་པ་གཅིག་གི་རྣམ་པར་སྣང་བ་དེ་འདྲ་བ་དེ་ལ་མེད་པའི་ཕྱིར་ཏེ། རྡུལ་ཕྲ་རབ་དང་དུ་མ་ཡིན་པའི་ཕྱིར་རོ། ། དེས་ན་རགས་སྣང་གི་ཤེས་པ་དེ་ནི་ཆོས་ཅན། དཔྱད་ན་ཕྱི་རོལ་གྱི་དོན་དངོས་དང་འདྲ་བར་སྐྱེས་པ་མིན་པར་ཐལ། དཔྱད་ན་དེ་འདྲ་བར་བྱེད་པའི་རྒྱུ་ཕྱིའི་དོན་མེད་པ་དེའི་ཕྱིར་རོ། ། དོན་འདྲ་བ་ཡོད་པ་ཡིན་ཡང་སྐྱེས་བུ་འདྲ་བ་ཆོས་ཅན།
དོན་དེ་མྱོང་བའི་ངོ་བོ་ཉིད་དུ་སྒྲུབ་པར་བྱེད་པར་ནུས་པ་མ་ཡིན་པར་ཐལ། དེ་མྱོང་བ་ལ་འཁྲུལ་པ་ཅན་ཡིན་པར་འགྱུར་བའི་ཕྱིར། དེ་ལྟར་ན་དོན་དེ་དང་འདྲ་བ་དང་དོན་དེ་ལས་བྱུང་བ་གལ་ཏེ་དོན་མྱོང་བའི་མཚན་ཉིད་ཡིན་པ་དེའི་ཚེ་སྔོན་པོ་དྲན་པའི་ཤེས་པ་ཆོས་ཅན། རང་དང་དོན་སྔོན་པོའི་ཡུལ་ཅན་གྱི་སྔོན་པོ་འཛིན་པའི་རྣམ་པར་ཤེས་པ་རང་གི་མཚུངས་པ་དེ་མ་ཐག་རྐྱེན་དེ་མྱོང་བར་འགྱུར། དེ་ལས་སྐྱེས་འདྲ་བ་ཡིན་པའི་ཕྱིར། ཅི་སྟེ་ཐམས་ཅད་དུ་འདྲ་བ་མིན་པས་མི་མྱོང་ན་དོན་ཤེས་ལ་ཡང་མཚུངས་སོ། གཉིས་པ་དེའི་ཉེས་སྤོང་ལན་ཉིད་དགག་པ་ནི། དེ་ལྟ་མོད་ཀྱི་གཟུགས་སྒྲ་མཐོང་ཐོས་དག་ལ་བརྟེན་ནས་གཟུགས་འདི་མཐོང་སྒྲ་འདི་ཐོས་ཞེས་བྱ་བར་ཡུལ་གང་ལ་ཕྱིས་བློས་བློ་ནི་ངེས་པར་འགྱུར་བ་དེའི་མཐོང་ཐོས་དེ་དག་མྱོང་བ་ཡིན་གྱི་མཚུངས་པ་དེ་མ་ཐག་པ་ལ་དེ་ལྟ་བུ་མེད་པས་མཚན་ཉིད་མི་འཁྲུལ་ཞེ་ན། གཟུགས་སྒྲར་སྣང་བ་དང་མཐོང་བ་དེ་དག་ནི་ཤེས་པ་ཆོས་ཅན། རྒྱུ་མཚན་གང་གིས་གཟུགས་སྒྲ་མཐོང་ཞིང་ཐོས་པའི་ཡུལ་ཕྱིས་ཡང་དག་པའི་ངེས་ཤེས་ཀྱིས་ངེས་པ་ལས་དོན་གཟུགས་སྒྲ་དེ་མཐོང་ཐོས་དེ་དག་མྱོང་བར་འདོད་པ་དེ་མི་རིག་པར་ཐལ།
དོན་གཟུགས་སྒྲ་ཡུལ་དུ་ཉེ་བ་དེ་ཉིད་དཔྱད་པར་བྱས་པ་ན་མ་གྲུབ་པ་ཡིན་པའི་ཕྱིར། ཁྱབ་པ་ཡོད་ཀྱི་ལུགས་ཀྱིས་མཐོང་ཐོས་ཀྱི་ཤེས་པ་དེ་དག་དོན་དང་ཡུལ་ཡུལ་ཅན་དུ་འབྲེལ་པ་གྲུབ་པ་ལ་བརྟེན་ནས་ལྟ་བ་པོའི་ངེས་ཤེས་དེ་སྐྱེ་བ་ཡིན་པས་ན། གཟུགས་སྒྲ་མ་གྲུབ་ན་དེའི་ཡུལ་ཅན་གྱི་མཐོང་ཐོས་མི་འགྲུབ་ཅིང་། ངེས་པ་དེ་ཤེས་པས་གཟུགས་སྒྲ་རྟོགས་པ་ལ་ལྟོས་ལ། ཤེས་པས་གཟུགས་སྒྲ་རྟོགས་པ་ཡང་ངེས་པ་དེ་ལ་ལྟོས་ནས་འཇོག་པས་གཅིག་ལ་གཅིག་བརྟེན་པ་ཡིན་ནོ། ། གང་གིས་དེ་མཐོང་དེ་འདོད་དོ། ། ཞེས་སོ། ། གཉིས་པ་དེས་ན་མྱོང་བ་གཉིས་མེད་གྲུབ་པ་ནི། དེ་ལྟར་ན་དོན་འགའ་ཞིག་ཀྱང་མྱོང་བར་མི་འགྱུར་བས་ཤེས་པ་དེ་ནི་ཆོས་ཅན། དེ་ཡང་གཞན་དོན་འགའ་ཞིག་གི་མྱོང་བྱེད་མིན་ཏེ།
ཕྱི་རོལ་མྱོང་བ་ལ་ལྟོས་པ་མེད་པར་དེའི་བདག་ཉིད་མྱོང་བྱའི་ངོ་བོར་སྐྱེས་པས་དཔྱད་ན་གཟུང་འཛིན་དང་བྲལ་བའི་ཕྱིར། གལ་ཏེ་མངོན་སུམ་གྱིས་སོ་སོར་མྱོང་བ་ཉིད་ཇི་ལྟར་ཡིན་ཞེ་ན། མངོན་སུམ་གྱིས་སོ་སོར་རིག་བྱ་ཡང་ཆོས་ཅན། གཟུང་འཛིན་བདེན་པ་བའི་དངོས་པོ་མིན་ཏེ། དེ་ནི་རང་སྣང་བའི་ཤེས་པ་དེའི་བདག་ཉིད་དུ་སྐྱེས་པ་ཡིན་པའི་ཕྱིར། ཤེས་པ་ཆོས་ཅན། ཉམས་སུ་མྱོང་བྱ་དོན་གཞན་ཕྱི་རོལ་མེད་དེ། གཟུང་འཛིན་མི་རིགས་པ་དེས་ནའོ། ། ཤེས་པ་དེ་ལ་ཡང་ཆོས་ཅན། མྱོང་བར་བྱེད་པ་དོན་གཞན་གྱི་གཟུང་བྱར་ཡོད་པ་མིན་ཏེ།
མྱོང་བྱེད་དོན་གཞན་གྱི་གཟུང་བྱ་ཡིན་པ་དེར་ཡང་གཟུང་འཛིན་བདེན་པར་འདོད་པ་ལ་བརྩད་པའི་སྔར་གྱི་གནོད་བྱེད་རྣམས་མཚུངས་པའི་ཕྱིར། དེ་ལྟར་ན་ཤེས་པ་དེའི་བདག་ཉིད་ཆོས་ཅན། རང་ཉིད་གསལ་བར་མྱོང་བའི་རང་བཞིན་དུ་སྐྱེས་པར་འགྱུར། མྱོང་བྱ་དོན་གཞན་མེད་པའི་ཤེས་པ་ཡིན་པ་དེའི་ཕྱིར། དེ་ཕྱིར་དེ་བདག་རང་གསལ་འགྱུར། ། ཞེས་སོ། ། གལ་ཏེ་ཕྱི་རོལ་མེད་ན་སྔོ་སོགས་མྱོང་ངོ་ཞེས་ཐ་སྙད་མི་བྱེད་ནའང་བྱེད་པ་དེའི་ཕྱིར་སྔོ་སོགས་མྱོང་བྱར་ཡོད་དོ་ཞེ་ན། ཤེས་པ་དེའི་སྔོ་སོགས་ཀྱི་རང་བཞིན་ཏེ་རྣམ་པ་ཉམས་སུ་མྱོང་བའི་ཤེས་པ་ཡང་ཆོས་ཅན། རང་གི་ངོ་བོ་མྱོང་བར་གྱུར་ཀྱང་སྔོ་སོགས་མྱོང་བར་སྣང་བ་ཡིན་ཏེ། བག་ཆགས་ཀྱི་ནུས་པ་སོ་སོར་ངེས་པ་སད་པ་ལས་ཕྱི་རོལ་ལ་རེག་པ་མེད་པར་དེ་ཡི་དངོས་པོ་དེ་སྟེ་རྣམ་པ་དེ་སྔོ་སོགས་ཀྱི་བདག་ཉིད་དུ་སྐྱེས་པའི་ཕྱིར།
གལ་ཏེ་རང་མྱོང་བ་སྔོ་སོགས་མྱོང་ཞེས་དེ་སྐད་དུ་བརྗོད་ཅེ་ན། ཤེས་པའི་བདག་ཉིད་གཅིག་ཁོ་ན་ལས་བྱེད་པ་པོ་བྱ་བ་ཐ་དད་པའི་སྒོ་ནས་དོན་དམ་པར་གསལ་བྱེད་མིན་གྱི་དཔེ་ཇི་ལྟར་སྒྲོན་མ་ཡང་རང་གསལ་བྱེད་སྒྲོན་མ་གཞན་ལ་མི་ལྟོས་པར་གསལ་བ་དེའི་བདག་ཉིད་དུ་སྐྱེས་པའི་ཕྱིར། དོན་དམ་པར་བྱ་བྱེད་གཉིས་མེད་ཀྱང་གསལ་བྱེད་སྒྲོན་མེ་དེ་རབ་ཏུ་གསལ་བ་ནི་རང་གི་ངོ་བོའང་གསལ་བྱེད་དུ་འདོད་པ་དེ་ལྟར་བློ་ཆོས་ཅན། སྔོ་སོགས་ཀྱི་བདག་ཉིད་རིག་ཅིང་གསལ་བར་བྱེད་པ་ཅན་ཡིན་ཏེ། རང་གི་ངོ་བོ་སྔོ་སོགས་གསལ་ཞིང་རིག་པར་བྱེད་པའི་བདག་ཉིད་དུ་སྐྱེས་པའི་ཕྱིར། གང་གི་ཕྱིར་བློ་དེ་ཡིས་ནི་རིག་བྱ་དོན་གཞན་ཕྱི་རོལ་གྱི་སྔོ་སོགས་རིག་ཅིང་མྱོང་བར་ཁས་ལེན་ན་ཡང་སྔོ་སོགས་སུ་སྣང་བ་དང་རིག་པ་ཆོས་ཅན། ཚོར་བྱ་ཚོར་བྱེད་དུ་འཐད་པར་དཀའ་ནས་མྱོང་བྱ་མྱོང་བྱེད་མིན་པར་ཐལ། རྫས་ཐ་དད་ཡིན་པའི་ཕྱིར་རོ། ། གསུམ་པ་སྣང་བཞིན་བཞག་ལ་བརྩད་པ་མེད་པ་ནི། དེའི་ཕྱིར་བློ་འདི་ནི་རིག་བྱ་རིག་བྱེད་ཀྱི་རྣམ་པ་གཉིས་སུ་སྣང་བ་ལྟར་བདེན་པ་མེད་དོ། །
སྣང་བ་ཅི་འདྲ་བ་ཞིག་ཅེ་ན། དེ་ནི་གཟུང་འཛིན་ཐ་དད་དུ་རྣམ་པར་ཕྱེ་བའི་མཚན་ཉིད་ཅན་བཞིན་དུ་གཟུང་འཛིན་གྱི་རྣམ་པར་བསླད་པ་ཅན་གྱི་འཁྲུལ་པས་ཇི་ལྟར་མཐོང་བར་འགྱུར་བ་དེ་ལྟར་འདི་ནི་གཟུང་བ་ཡིན་ལ་འདི་ནི་འཛིན་པའོ་ཞེས་རྣམ་གཞག་འདི་བྱས་པ་ཡིན་གྱི་དོན་དམ་པར་ནི་མིན་ནོ། ། ཇི་འདྲ་བར་ཞེ་ན། མིག་ཤེས་འཁྲུལ་པ་ལ་སྐྲ་ཤད་དང་ཟླ་གཉིས་ལ་སོགས་བརྫུན་པ་སྣང་བ་དག་ལ་སྐྲ་ཤད་འདི་མཐོང་ཞེས་པའི་ང་རྒྱལ་དག་ལས་གཟུང་འཛིན་ཐ་དད་དུ་འཇོག་པ་བཞིན་ནོ། དེ་ལྟར་འཇོག་ན་ཁྱེད་ཀྱི་གཟུང་འཛིན་དུ་འཇོག་པའི་མཚན་ཉིད་ཅི་ཞེ་ན། གང་གི་ཚེ་འཁྲུལ་བ་ལ་སྣང་བ་བཞིན་གཟུང་འཛིན་གྱི་རྣམ་གཞག་བྱས་པ་དེའི་ཚེ་ཆོས་ཅན། གཟུང་འཛིན་གྱི་མཚན་ཉིད་ཅི་ཞེས་གཟུང་དང་འཛིན་པ་ཡི་མཚན་ཉིད་ཅན་ལ་ནི་བརྩད་ཅིང་ཀླན་ཀ་བཙལ་བར་བྱ་བ་མིན་ཏེ། དོན་དམ་པར་གཟུང་འཛིན་གྱི་མཚན་ཉིད་མི་འདོད་པས་དགག་མི་དགོས་ཤིང་འཁྲུལ་པ་ལ་སྣང་ཙམ་དགག་མི་ནུས་པའི་ཕྱིར་རོ། ། བཞི་པ་དེས་ན་རང་རིག་འབྲས་བུར་རིགས་པ་ནི། ད་ལྟར་ཕྱི་རོལ་གྱི་དོན་མི་འཐད་པ་དེའི་ཚེ་ཚད་མ་ཆོས་ཅན།
རང་ཉིད་རིག་པ་འབྲས་བུར་འདོད་པར་རིགས་ཏེ། ཕྱི་རོལ་གྱི་དོན་གཞན་རིག་པ་མེད་པས་དེའི་བྱ་བ་རང་རིག་ཙམ་ཞིག་ལྷག་མར་ལུས་པའི་ཕྱིར། གལ་ཏེ་ཤེས་པས་ཕྱི་རོལ་མྱོང་བར་གྱུར་ན་ཉེས་པ་ཅི་ཡོད་ནས་རང་རིག་འབྲས་བུར་བརྗོད་ཅེས་འདྲི་ན། ཡོད་ན་སྐྱོན་དུ་འགྱུར་ཡང་མེད་པས་དངོས་པོའི་གནས་ལུགས་མིན་ནོ་སྙམ་དགོངས་པས་ངེད་ལ་དེ་ལ་ཉེས་པའམ་གནོད་པ་ནི་ཅི་ཡང་མེད་ཀྱི་འོན་ཀྱང་དངོས་པོའི་གནས་ལུགས་དེ་ལྟར་མིན་ནོ། ། ཕྱི་རོལ་མྱོང་བའི་ཐ་སྙད་གསོག་ཉིད་དུ་གཟིགས་པས་ཤེས་པས་ཕྱི་རོལ་དོན་ནི་མྱོང་བར་འགྱུར་བར་སྨྲ་བ་འདི་ཉིད་ཀྱིས་ནི་མྱོང་བའི་རྒྱུ་མཚན་ཅི་ཞིག་བརྗོད་རྒྱུ་ཡོད་པར་འགྱུར་ཞེས་དྲི་བར་མཛད་དེ། བློ་རྣམ་མེད་ཡིན་ན་ཡུལ་དོན་གཞན་དང་ཡུལ་ཡུལ་ཅན་གྱི་འབྲེལ་པ་མི་འགྲུབ་པའི་ཕྱིར་མྱོང་བའི་ཐ་སྙད་མི་འཐད་ལ། གལ་ཏེ་བློ་ནི་དོན་དེའི་རྣམ་པ་ཅན་ཡིན་པས་རྣམ་པར་འཇོག་པར་བྱེད་པས་དོན་མྱོང་བར་འགྱུར་རོ་ཞེ་ན། དོན་གྱི་རྣམ་པ་རྗེས་སུ་ཞུགས་པ་ཅན་གྱི་བློ་དེ་ཡོད་མོད། དེ་ལ་མི་བསྙོན་གྱི་འོན་ཀྱང་དོན་གྱི་རྣམ་པ་ཅན་གྱི་བློ་དེ་ནི་ཕྱིའམ་གཞན་ནང་གི་བག་ཆགས་ཀྱི་ཁྱད་པར་སད་པ་ལས་དོན་དང་འདྲ་བར་སྐྱེས་པ་ནི་ཞེས་འདི་ནི་དཔྱད་པར་རིགས་པ་ཡིན་ལ། དཔྱད་ན་དོན་མ་གྲུབ་པའི་ཕྱིར་དོན་མྱོང་བར་མ་གྲུབ་བོ། །
དོན་མ་གྲུབ་པའི་རྒྱུ་མཚན་ཡང་སྔོན་པོར་སྣང་བའི་རྣམ་པ་ཆོས་ཅན། མཐོང་བྱེད་ཤེས་པའི་བདག་ཉིད་ཡིན་ཏེ། སྔོན་པོ་མཐོང་བའི་ཁྱད་པར་ཤེས་པ་དམིགས་པ་དང་བྲལ་བར་དེ་མི་འཛིན་ཞིང་དེ་མི་འཛིན་ནའང་སྔོན་པོ་མཐོང་བའི་ཤེས་པ་མི་འཛིན་ལ་ཤེས་པ་འཛིན་ན་དེ་འཛིན་ན་དེ་འཛིན་ནའང་ཤེས་པ་དེ་འཛིན་པའི་ཕྱིར་ཏེ། ངོ་བོ་ཐ་དད་མེད་པར་དམིགས་པའི་ཕྱིར་ཞེས་པའི་དོན་ཏོ། ། ཟླ་གཉིས་ཀྱི་རྣམ་པ་བཞིན་ནོ། ། སྔོན་པོར་སྣང་བ་ཆོས་ཅན། ཕྱི་རོལ་ཡན་གར་བའི་དོན་དུ་ཡོད་པ་མིན་ཏེ། མཐོང་བྱེད་ཤེས་པའི་བདག་ཉིད་ཡིན་པའི་ཕྱིར། གལ་ཏེ་ཕྱི་རོལ་ལ་མ་ལྟོས་པར་ཤེས་པ་འདི་སྐྱེ་བ་དེའི་ཚེ་རྐྱེན་གཞན་ཚང་བ་ན་དཀར་པོས་སྟོང་པའི་ཡུལ་དུ་དཀར་པོར་སྣང་བའི་ཤེས་པ་དེ་སྐྱེ་བར་འགྱུར་བ་ལས་རྒྱུ་དོན་ཡང་ཡོད་ཅེ་ན། དཀར་འཛིན་གྱི་བློ་ནི་ཆོས་ཅན།
ཕྱི་རོལ་དོན་ལ་ལྟོས་པས་ཡུལ་དུས་ངེས་པ་ལས་དོན་འགྲུབ་པ་མ་ཡིན་ནོ། ། འདིར་འགའ་ཞིག་གི་ཚེ་རང་བསྐྱེད་པ་ལ་ནུས་པ་ཐོགས་མེད་དུ་འཇུག་པའི་དོན་སྣང་གི་ཤེས་པ་འགའ་ཞིག་ནི་རང་སྐྱེད་བྱེད་ཀྱི་ཀུན་གཞིའི་བག་ཆགས་ཏེ་ནུས་པ་རབ་ཏུ་སད་བྱེད་དུ་འགྱུར་བ་ཡིན་ན་དེའི་ཕྱིར་ཏེ་རྒྱུ་མཚན་གྱི་ཡུལ་དུ་རྣམ་པར་ངེས་པར་སྐྱེ་བའི་ཕྱིར་རོ། ལྔ་པ་དེའི་རྣམ་གཞག་བསྡུས་ཏེ་བསྟན་པ་ནི། དོན་ཡན་གར་བ་མེད་པ་དེའི་ཕྱིར་ཤེས་པ་གཅིག་ལ་མ་རིག་པས་བསླད་པའི་ཕྱིར་གཟུང་བ་དང་འཛིན་པའི་ཚུལ་ཏེ་རྣམ་པ་གཉིས་ཡོད་དེ། འཁྲུལ་པ་ལ་སྣང་བ་བཞིན་དུ་གཞག་པའི་ཕྱིར་རོ། ། གང་ཞིག་ཇི་ལྟར་མྱོང་བ་སྟེ་སྣང་བ་དེ་ལྟར་དྲན་པའི་དུས་ནའང་གཟུང་བར་སྣང་བ་ཉིད་དྲན་པར་འགྱུར་ལ། གཞན་མྱོང་བ་མེད་པ་དེའི་ཕྱིར་འདིའི་གཟུང་འཛིན་གྱི་རྣམ་པ་གཉིས་ཀྱི་གཟུང་བའི་རྣམ་པ་གཞལ་བྱ། རང་མྱོང་བ་ཉིད་ནི་འབྲས་བུ་ཡིན་ཞིང་། འཛིན་པའི་རྣམ་པ་ཚད་མའོ་ཞེས་པ་ནི་རྣམ་རིག་པའི་འབྲས་བུའི་རྟོག་པ་གཅིག་ཡིན་ནོ། ། གསུམ་པ་ནི།
གང་གི་ཚེ་འདོད་མི་འདོད་ཀྱི་དོན་དུ་གྲུབ་པ་དེའི་དངོས་པོ་སྟེ་རང་བཞིན་ནམ་རྣམ་པ་ནི་གཞན་ཕྱི་རོལ་དོན་འདོད་པ་སྟེ་ཡིད་དུ་འོང་བའམ། མི་འདོད་པ་ཡིད་དུ་མི་འོང་བའི་རྣམ་པར་སྣང་བའི་རྣམ་རིག་གི་རྒྱུའི་ཡུལ་དག་ཀྱང་ཡིན་པ་དེའི་ཚེ་རྣམ་པ་དེའི་སྒོ་ནས་རྣམ་རིག་ལ་འདོད་མི་འདོད་ཀྱི་རྣམ་པ་ཤར་བ་དེ་ལྟར་ཡུལ་མྱོང་བ་འབྲས་བུ་ཡིན་ལ། དོན་དང་འདྲ་བ་ཚད་མ་དང་། དོན་གཞལ་བྱ་སྟེ། གང་ཚེ་གྲུབ་པ་དེ་ཡི་དངོས། ། གཞན་འདོད་པའམ་མི་འདོད་པ། ། རྣམ་རིག་རྒྱུ་ཡི་ཡུལ་དག་ཀྱང་། ། དེ་ཡིས་དེ་ལྟར་མྱོང་བ་ཡིན། ། ཞེས་སོ། ། འདི་ལྟར་ལྷ་དབང་བློས་འབྲས་རྟོག་གཉིས་པ་ཞེས་གསུངས་པ་ནི་བཤད་མ་ཐག་པའི་རྣམ་རིག་པའི་ཚད་འབྲས་ལ་ལྟོས་ནས་བཤད་ཅེས་ཤཱཀྱ་བློས་བཤད་དེ།
དེ་ལྟར་ན་འདི་འབྲས་རྟོག་དང་པོའི་མཇུག་བསྡུ་བའོ། ། དེའི་ངོ་བོ་ལས་དོན་ངེས་ཞེས་པའི་མདོའི་དོན་ནི། རྣམ་རིག་པའི་ལུགས་ལ་གང་གི་ཚེ་ཤེས་པ་ཡུལ་དང་བཅས་པར་འཇུག་པ་ན་ཡུལ་དུ་སྣང་བ་དེ་ཡང་ཕྱི་རོལ་དོན་གྱིས་སྟོང་པ་ཡིན་ཏེ། ཅིའི་ཕྱིར་ཞེ་ན། ཤེས་པ་ལ་གཟུང་ཆ་དོན་དུ་སྣང་བའི་ཆ་སྟེ་རྣམ་པ་ལ་དོན་དུ་བཞག་ཅིང་ཐ་སྙད་འདོགས་པའི་ཕྱིར་རོ། ། དེའི་ཚེ་བདག་ཉིད་ཉམས་སུ་མྱོང་བའི་རང་རིག་གང་གི་མྱོང་བྱ་བློའི་གཟུང་ཆའི་རྣམ་པ་དེ་ཉིད་བག་ཆགས་ཀྱི་སྟོབས་ཀྱིས་དོན་དུ་རྗེས་ཀྱི་ངེས་ཤེས་ཀྱིས་རྣམ་པར་ངེས་པའི་ཕྱིར་འབྲས་བུ་ངེས་ཤེས་ཀྱིས་རང་རིག་དེ་དོན་རིག་ཏུ་བཏགས་ནས་འཇོག་པ་ཡིན་ཏེ། འདི་ལྟར་གལ་ཏེ་བློ་འདིའི་བདག་ཉིད་འདོད་པའི་རྣམ་པའམ། རྣམ་པ་གཞན་མི་འདོད་པའི་རྣམ་པ་ཉིད་དུ་མྱོང་བར་གྱུར་ན་འདོད་པའམ་མི་འདོད་པའི་རྣམ་པ་མྱོང་བ་དེས་ཀྱང་དོན་རིག་པར་ནི་འགྱུར་བ་ཡིན་ནོ་ཞེས་བྱ་བས་ནི་རྣམ་རིག་ཙམ་གྱི་འབྲས་རྟོག་གཉིས་པ་བསྡུས་ཏེ་བཤད་པ་ཡིན་ནོ། ། བཞི་པ་ནི་འབྲས་རྟོག་གསུམ་པ་སྟེ་འདི་ལ་ལྔའི། དང་པོ་ཕྱི་རོལ་ཡོད་ཀྱང་དེ་མི་སྣང་བ་ནི།
ཕྱི་རོལ་དོན་ནི་ཡོད་ན་ཡང་ཚད་མ་ཆོས་ཅན། རང་རིག་པ་འབྲས་བུར་རིགས་པར་ཐལ། ཇི་ལྟར་ཤེས་པ་རང་རིག་འདོད་མི་འདོད་ཀྱི་རྣམ་པར་རང་གིས་ཉམས་སུ་མྱོང་བ་ཉིད་དེ་བཞིན་དུ་དོན་ངེས་པའི་བདག་ཉིད་ཅན་དུ་འཇོག་གིས་དོན་རང་གི་ངོ་བོ་ཇི་ལྟ་བ་བཞིན་དུ་སྣང་བ་མ་ཡིན་པའི་ཕྱིར། མ་གྲུབ་ན། གཟུགས་གཅིག་མཛེས་མི་མཛེས་སུ་སྣང་བའི་མིག་ཤེས་ཀྱི་ཡུལ་གཟུགས་གཅིག་ཆོས་ཅན། མཛེས་མི་མཛེས་དུ་མའི་བདག་ཉིད་དུ་ཐལ། བློ་ལ་རྣམ་པ་དུ་མར་སྣང་བའི་ཕྱིར་ཞེས་པའི་སྐྱོན་དུ་འགྱུར་རོ། ། དེ་ལྟར་ཁས་བླངས་ནའང་དེ་ཆོས་ཅན། འདོད་མི་འདོད་ཀྱི་རྣམ་པར་སྣང་བའི་ཤེས་པ་གཉིས་པོ་དག་གིས་མཛེས་མི་མཛེས་སོ་སོ་ཐ་དད་པ་རེ་རེ་ཉིད་ནི་མྱོང་བར་མི་འགྱུར་བར་ཡུལ་འདྲེས་པ་རྟོགས་པར་ཐལ། ཡུལ་མཛེས་མི་མཛེས་འདྲེས་པའི་བདག་ཉིད་གཅིག་ཡིན་པའི་ཕྱིར།
དེ་ལྟ་མོད་ཀྱི་མ་མཐོང་བའི་ལས་ཀྱིས་མཛེས་མི་མཛེས་གང་རུང་རེ་བསྒྲིབས་པའི་ཕྱིར། འདྲེས་པ་རྟོགས་པ་མིན་ཞེ་ན། ། དེ་ལྟར་སྣང་བའི་ཤེས་པ་གཉིས་པོ་ཆོས་ཅན། དོན་གྱི་དབང་གིས་དོན་ཇི་ལྟ་བ་བཞིན་རྟོགས་པར་མི་འགྱུར། དོན་རྣམ་པ་དུ་མ་ཅན་ལ་རྣམ་པ་གཅིག་ཏུ་རྟོགས་པའི་ཕྱིར། གཞན་ཡང་ལས་དེ་ཆོས་ཅན། ཇི་ལྟར་ན་དོན་ཇི་ལྟ་བ་བཞིན་མཐོང་བར་བྱེད་པར་འགྱུར་བ་ཡིན་ཏེ་མིན་པར་ཐལ། འདོད་མི་འདོད་དུ་མའི་བདག་ཉིད་ཀྱི་དངོས་པོ་གཟུགས་གཅིག་པོ་དེ་ལ་འདོད་མི་འདོད་གཅིག་གི་སྟེ་རེ་རེའི་བདག་ཉིད་དུ་ངེས་པར་མཐོང་བར་བྱེད་པ་ཡིན་གྱི་དུ་མའི་བདག་ཉིད་དུ་མ་མཐོང་བ་དེ་ལས་ཏེ་དེའི་ཕྱིར་རོ། ། འདོད་ན། དོན་ཇི་ལྟ་བ་བཞིན་སྣང་བ་འགལ་ལོ། །
གཉིས་པ་གཞན་གྱི་ཉེས་སྤོང་ལན་མ་ཡིན་པ་ནི། གལ་ཏེ་ཡུལ་གཅིག་ལ་འདོད་པ་དང་མི་འདོད་པའི་རྣམ་པར་སྣང་བ་ཅན་ནི་དོན་ཉེ་བ་ལ་ལྟོས་པ་མེད་པའི་རྟོག་པ་ཡིན་གྱི་དབང་བློ་མིན་ལ། དབང་བློ་ནི་དོན་ཇི་ལྟ་བ་བཞིན་སྣང་བ་ཡིན་ཏེ། དེ་ཉིད་ཀྱི་ཚད་འབྲས་དཔྱོད་པའི་སྐབས་ཡིན་པའི་ཕྱིར། དེས་ན་ཐལ་བ་དེ་དག་འབྲེལ་མེད་བརྗོད་པའོ་ཞེ་ན། འདི་ནི་ལན་ཏེ། དབང་པོའི་སེམས་དེ་ལའང་ཆོས་ཅན། དོན་གཅིག་རྣམ་པ་གཞན་དུ་མི་སྣང་བ་མེད་པར་ཐལ། ལུས་སེམས་ཀྱི་འགྱུར་བ་དབང་ཤེས་འཁྲུལ་པའི་རྒྱུ་འཆི་བར་སྟོན་པའི་ལྟས་ཤར་བ་དང་མིག་སེར་ལ་སོགས་པས་དབང་པོ་སྐྱོན་ཅན་དུ་གྱུར་པ་ན་དོན་གཅིག་ལ་སྔར་སྣང་བ་བཞིན་རྗེས་སུ་མཚམས་སྦྱོར་བ་མེད་པར་སྔར་ལས་རྣམ་པ་གཞན་ཉིད་དུ་དེས་མཐོང་བ་ཡིན་པའི་ཕྱིར། དོན་ཇི་ལྟ་བ་བཞིན་མི་སྣང་བ་དེའི་ཕྱིར་ཕྱི་རོལ་གྱི་གཞལ་བྱ་ཁས་ལེན་པ་ལའང་ཚད་མ་ཆོས་ཅན།
རང་ཉིད་ཉམས་སུ་མྱོང་བ་འབྲས་བུ་ཡིན་པར་རིགས་པར་ཐལ། གང་གི་ཕྱིར་ཇི་ལྟར་ཤེས་པ་འདིའི་འདོད་མི་འདོད་ཀྱི་རང་བཞིན་ཏེ་རྣམ་པར་མྱོང་བ་དེ་ལྟར་དོན་ནི་རྟོགས་པར་རྣམ་པར་ངེས་པར་འཇོག་གི་དོན་རང་གི་ངོ་བོ་མི་སྣང་བའི་ཕྱིར་རོ། ། གསུམ་པ་ཞར་འོངས་གཟུང་རྣམ་ཚད་མར་བསྟན་པ་ནི། ཡུལ་གྱི་སྣང་བ་ཉིད་འདི་ཡི། ། ཚད་མ་དེ་ཡིས་འཇལ་བར་བྱེད་ཅེས་པའི་མདོ་འཆད་པ་ལས། ཕྱི་རོལ་ཡོད་ཀྱང་རང་རིག་འབྲས་བུར་བརྗོད་པ་དེའི་ཚེ་བློ་རང་ཉིད་ལ་འཛིན་པའི་བདག་ཉིད་དེ་རྣམ་པ་ཆོས་ཅན། ཕྱི་རོལ་དོན་རྟོགས་སྒྲུབ་བྱེད་ཚད་མ་མིན་ཏེ། དེ་ཡོད་དུ་ཟིན་ཀྱང་ནི་ཕྱི་རོལ་དོན་ལ་ལྟོས་པར་བྱ་བ་མིན་པའི་ཕྱིར་ཏེ། ཤེས་པ་ལས་དོན་གཞན་གྱི་ཡུལ་ཅན་མིན་པར་རང་ཉིད་ཀྱི་ཡུལ་ཅན་པའི་ཕྱིར་རོ། ། དོན་དུ་སྣང་བའི་གཟུང་བའི་རྣམ་པ་དོན་འདྲ་བར་བྱུང་བ་འདི་ཉིད་ནི་ཆོས་ཅན།
དོན་རྟོགས་སྒྲུབ་བྱེད་ཀྱི་ཚད་མ་ཡིན་ཏེ། གང་གི་ཕྱིར་ན་ཇི་ལྟར་གཙང་མི་གཙང་ལ་སོགས་པའི་དོན་གྱི་བདག་ཉིད་དེ་རྣམ་པར་ཤེས་པ་ལ་སོ་སོར་གནས་པ་སྟེ་སྣང་བར་གྱུར་བ་དེ་ལྟ་བུར་དོན་འདི་ནི་གཙང་མི་གཙང་དུ་ངེས་པར་རྗེས་སུ་དཔོག་པར་འགྱུར་རོ། ། དེའི་ཕྱིར་ཚད་མ་དེ་ཆོས་ཅན། དོན་ནི་དེས་གཞལ་བྱ་ཡིན་ཏེ། དེ་ལ་ཤར་བའི་དོན་གྱི་རྣམ་པ་གཙང་མི་གཙང་ལ་སོགས་པ་དེ་ཇི་ལྟ་བ་དེ་བཞིན་དུ་བདག་ཉིད་ཀྱིས་རིག་ཅིང་མྱོང་བར་འགྱུར་བ་དེ་ལས་དོན་དེ་གཙང་མི་གཙང་དེ་ལྟར་གཞལ་བར་བྱ་བ་བྱ་བ་ཡིན་ནོ་ཞེས་ནི་བརྗོད་པ་ཡིན་པའི་ཕྱིར། དོན་གྱི་རྣམ་པ་དེ་ཡང་ཤེས་པའི་བདག་ཉིད་དུ་གྱུར་པ་དེའི་ཕྱིར་གཟུང་བའི་རྣམ་པ་རིག་པ་དེ་ཉིད་དོན་རིག་ཏུ་འདོད་དེ། འདི་ལྟར་ཤེས་པ་རང་གི་ཆ་གཟུང་བྱར་སྣང་བ་མ་གཏོགས་པར་དོན་གྱི་བདག་ཉིད་སྣང་བ་མ་ཡིན་པའི་ཕྱིར་རོ། ། སྣང་བ་མྱོང་བའི་བློ་ལ་ནི་གནས་པ་སྟེ་ཤར་བའི་རྣམ་པ་དོན་དང་འདྲ་བ་དེ་དོན་རིག་བཏགས་པ་བ་དེའི་སྒྲུབ་བྱེད་ཚད་མ་སྟེ་དེ་ཤེས་པས་མྱོང་བ་ལྟར་དོན་ལ་གནས་པར་འཇོག་པའི་ཕྱིར། དེའི་སྒྲུབ་པར་བྱ་བ་ཡང་བློ་ལ་གནས་པའི་དོན་གྱི་རྣམ་པ་དེ་ལྟར་སྣང་བའི་བློ་དོན་རིག་བཏགས་པ་རང་རིག་མཚན་ཉིད་པ་དེའོ། ། དེའི་རྒྱུ་མཚན་གང་གི་ཕྱིར་ཇི་ལྟར་དོན་གྱི་བདག་སྟེ་རྣམ་པ་ཤེས་པ་ལ་གནས་པ་སྟེ་སྣང་བ་དེ་ལྟ་བུར་ཕྱིའི་ཡུལ་འདི་ནི་འདོད་མི་འདོད་ཉམས་སུ་མྱོང་བའི་ངོ་བོའི་བདག་ཉིད་རིག་པར་སྟོན་པའི་ཕྱིར་རོ། །
གང་ལས་དེ་ནི་དེ་ལྟར་སྟོན་ཞེས་སོ། ། དེ་ལྟར་གནས་སོ་ཞེས་ངེས་བྱེད་ཅེས་པ་ལྷ་དབང་བློ་ལ་མེད་དོ། ། སྟོན་པ་དེ་ལྟར་དོན་རྟོགས་པར་འཇོག་པའི་ཕྱིར་དོན་གྱི་རྣམ་པ་རྟོགས་པ་ནི་རང་རིག་པ་ཡིན་ནོ། ། བཞི་པ་ཚད་འབྲས་ཡུལ་ཐ་དད་ཐལ་བ་སྤང་བ་ནི། འོ་ན་ཚད་འབྲས་ཡུལ་ཐ་དད་དུ་ཐལ། ཚད་མས་དོན་རིག་ལ་འབྲས་བུས་རང་རིག་པའི་ཕྱིར་ཞེ་ན། ཚད་མ་དོན་འདྲ་བའི་བྱ་བ་རང་རིག་ཆོས་ཅན། དོན་དམ་པར་རང་རིག་ཡིན་ཡང་ཉེ་བར་བཏགས་ནས་དོན་རིག་ཏུ་འདོད་དེ། དོན་རིག་ཏུ་འཇོག་བྱེད་དོན་གྱི་རྣམ་པ་དེ་དེའི་བདག་ཉིད་ཡིན་པའི་ཕྱིར། དེས་ན་ཚད་མ་གཟུང་རྣམ་དང་འབྲས་བུ་རང་རིག་ཆོས་ཅན།
ཡུལ་ཐ་དད་པའང་མིན་ཀྱང་ཚད་འབྲས་ཡིན་ཏེ། ཚད་མ་གང་ལ་བྱེད་པ་པོར་གྱུར་པའི་ཡུལ་དེ་ལ་བྱ་བ་འཇུག་པའི་སྒོ་ནས་བསྒྲུབ་བྱ་སྒྲུབ་བྱེད་ཡིན་པ་དེའི་ཕྱིར། འོ་ན་ཅིའི་ཕྱིར་རང་རིག་པ་འབྲས་བུར་བརྗོད་ཅེ་ན། དོན་གཞལ་བྱར་བྱས་པ་ལ་ཡང་དོན་རིག་ཆོས་ཅན། རང་གི་ངོ་བོའམ་རང་བཞིན་ལ་དཔྱོད་ན་རང་རིག་འབྲས་བུ་ཡིན་པར་བཤད་ཏེ། དེའི་བདག་ཉིད་དམ་རང་བཞིན་དཔྱད་ན་རང་རིག་ཡིན་པའི་ཕྱིར་རོ། ། དེས་ན་འབྲས་རྟོག་གསུམ་པའོ། ། ལྔ་པ་དོན་ཉིད་མེད་པས་རང་རིག་ཡིན་པ་ནི། དོན་མི་སྣང་ན་བག་ཆགས་ལས་བྱུང་བའི་ཤེས་པའི་དོན་ཡོད་པར་གང་ལས་ཤེས་ཞེ་ན། དོན་ལ་མི་ལྟོས་པར་ཤེས་པ་འདོད་པའི་དོན་དེ་དང་རྣམ་པ་འདྲའམ་གཞན་མི་འདོད་པ་དང་འདྲ་བ་ཡིན་ན་དོན་དེ་དང་དེར་ཡང་བཞག་ཏུ་རུང་ཞེས་པ་དེ་ལྟ་བུའི་དཔྱད་པ་བོར་ནས་ཤེས་པ་རང་ཉིད་དོན་ལ་མི་ལྟོས་པར་འདོད་མི་འདོད་ཀྱི་རྣམ་པ་དེ་ལྟར་སྣང་བའི་ཤེས་པ་རྐྱེན་གཞན་གཟུགས་སྣང་ཉེ་བར་དབང་པོ་མེད་ན་ཤེས་པ་མེད་པའི་ཕྱིར།
དབང་སོགས་རྒྱུ་ཡིན་པ་ལྟར་རེ་ཤིག་དོན་ཏེ་ཡུལ་ཡང་རྒྱུ་ནི་ཡིན་པར་འདོད་པའི་དབང་དུ་བྱས་ནས་དོན་ཡུལ་གཞལ་བྱ་ཉིད་དུ་འདོད་དེ། ནང་གི་ཤེས་བྱའི་ངོ་བོ་ནི། ། ཕྱི་རོལ་སྣང་བ་གང་ཡིན་དེ། ། དོན་ཡིན་རྣམ་ཤེས་ངོ་བོའི་ཕྱིར། ། དེ་རྐྱེན་ཉིད་ཀྱང་ཡིན་ཕྱིར་རོ། ། ཞེས་སོ། ། དེ་ཡང་རང་མི་འདོད་ཀྱི་གཞན་དགག་པར་བཞེད་ནས་བསྟན་པ་ཡིན་ནོ། ། འོན་ཀྱང་ཇི་ལྟར་རྣམ་པ་འགའ་ཞིག་ལྟར་འདོད་མི་འདོད་ལ་སོགས་པའི་དོན་དངོས་ཏེ་དོན་གྱི་རང་བཞིན་མེད་པར་དོན་སྣང་བ་ཅན་གྱི་ཤེས་པ་དེ་ཇི་ལྟར་དོན་འཛིན་སྲིད་དེ་མི་སྲིད་པར་འགྱུར་ཞེ་ན། དེ་སྐད་བརྗོད་པ་ནི་བདེན་ཏེ། ཇི་ལྟར་སྣང་བ་བཞིན་འཁྲུལ་ངོར་དོན་འཛིན་གྱི་རྣམ་གཞག་བྱས་མོད་འོན་ཀྱང་ངས་ཀྱང་ཕྱི་རོལ་གྱི་དོན་དེ་དང་འདྲ་བ་ཇི་ལྟར་སྣང་བ་བཞིན་མེད་པའི་ཕྱིར་ཇི་ལྟར་སྣང་བ་བཞིན་དུ་ཡོད་པར་མི་ཤེས་སོ། །
ལྔ་པ་ཕྱི་རོལ་ཡོད་ཀྱང་ཚད་འབྲས་རྣམ་གཞག་རུང་བ་ལ་བཞི་ལས། དང་པོ་ཇི་ལྟར་སྣང་བ་བཞིན་དུ་བཞག་པ་ལ་གསུམ་གྱི། དང་པོ་དོན་དངོས་ཀྱི་དོན་ནི། གང་ཚེ་སྣང་བ་དེ་གཞལ་བྱ། ། ཚད་མ་དང་དེའི་འབྲས་བུ་ནི། ། འཛིན་རྣམ་རིག་པའོ་དེ་ཡི་ཕྱིར། ། དེ་གསུམ་ཐ་དད་དུ་མ་བྱས། ། ཞེས་པའི་མདོ་འཆད་དེ། ཕྱིའི་དོན་མེད་པ་ལ་ཤེས་པ་གཅིག་ལ་ཚད་འབྲས་གཞལ་གསུམ་ཇི་ལྟར་བཞག་ཅེ་ན། དོན་དམ་པར་དེ་ལྟ་བུའི་རྣམ་གཞག་མེད་ཀྱང་འཁྲུལ་པ་ལ་ཇི་ལྟར་སྣང་བ་བཞིན་འཇོག་སྟེ།
རང་རིག་གི་གཞལ་བྱ་དང་ཚད་མ་ཆོས་ཅན། དོན་དམ་པར་གཟུང་འཛིན་གྱི་ཆར་ཡོད་པ་མིན་ཏེ། བློའི་བདག་ཉིད་དུ་རྣམ་པར་དབྱེར་མེད་ཀྱི་གཅིག་ཡིན་པའི་ཕྱིར། འོན་ཀྱང་མ་རིག་པས་འཁྲུལ་ནས་མཐོང་བ་ཕྱིན་ཅི་ལོག་ཏུ་གྱུར་པའི་སྐྱེས་བུ་རྣམས་ཀྱིས་གཟུང་བ་དང་འཛིན་པའི་རྣམ་པ་དང་མྱོང་བ་རང་རིག་པ་དག་ཐ་དད་པ་དང་ལྡན་པ་བཞིན་དུ་རྟོགས་པར་འགྱུར་གྱི་དོན་དམ་པར་ཐ་དད་པ་མིན་ནོ། ། གཉིས་པ་དེའི་དཔེ་དགོད་པ་ནི། གཅིག་ཡིན་ན་ཇི་ལྟར་རྣམ་པ་གཞན་དུ་སྣང་ཞེ་ན། དཔེར་ན་མིག་གི་དབང་པོ་སྔགས་པས་རྣལ་འབྱོར་པས་རྣལ་འབྱོར་གྱི་དང་རྫས་ཀྱི་སྦྱོར་བའི་ནུས་པ་ཉིད་ཀྱིས་བསླད་པ་རྣམས་ལ་འཇིམ་དུམ་དང་གྱོ་མོ་ལ་སོགས་པ་རྟ་གླང་དེའི་གཟུགས་དང་བྲལ་བ་ཡང་རྣམ་པ་གཞན་རྟ་གླང་དུ་སྣང་བ་བཞིན་འདིར་ཡང་ཡིན་ནོ། ། ཅི་སྟེ་སྔགས་སོགས་ཀྱི་ནུས་པ་ལས་རྟ་གླང་དུ་སྐྱེས་པ་དེ་སྣང་བ་ཡིན་ཞེ་ན། འཇིམ་དུམ་ལ་སོགས་དེ་དག་ཆོས་ཅན། རྟ་གླང་དུ་སྐྱེས་པ་དེ་སྣང་བ་མ་ཡིན་ཏེ།
མིག་འཕྲུལ་ལ་སོགས་པས་མིག་གི་ནུས་པ་གཞན་དུ་མ་བསླད་པ་ཅན་གྱི་སྐྱེས་བུ་ཡུལ་དུས་ཉེ་བ་རྣམས་ཀྱིས་རྟ་གླང་དེ་ལྟར་མཐོང་བ་མེད་པའི་ཕྱིར་རོ། ། ཡང་དཔེ་དེ་ལ་དགོས་པ་དེ་ཡོད་ཀྱང་སྔགས་སོགས་དང་བྲལ་བ་ན་དཔེར་ན་ཐག་རིང་ཞིང་ཆུ་སོགས་མེད་པའི་མྱ་ངམ་གྱི་ཐང་ཐད་སྙོམས་ཤིང་ཡངས་པ་ན་གནས་པའི་ལྕི་དུམ་སོགས་ཆུང་ངུ་ཡང་དབྱིབས་ལ་སོགས་པའི་བྱེ་བྲག་གིས་ཆེན་པོར་སྣང་བ་བཞིན་ནོ། ། གསུམ་པ་མཇུག་བསྡུ་བ་ནི། དེའི་གཟུང་དང་འཛིན་པ་རིག་པ་དག་ཆོས་ཅན། དོན་དམ་པར་ཡོད་པ་མིན་ཡང་ཇི་ལྟར་སྣང་བ་བཞིན་བཞག་པ་ལ་འགལ་བ་མེད་དེ། དེ་རྣམས་གཞལ་བྱ་དང་འཇལ་བྱེད་དང་འབྲས་བུར་གནས་པའི་རྣམ་གཞག་འདི་འཁྲུལ་པ་ལ་ཇི་ལྟར་རྗེས་སུ་སྣང་བ་བཞིན་བྱས་པའི་རྣམ་གཞག་ཡིན་པའི་ཕྱིར་རོ། གཉིས་པ་སྣང་བ་བཞིན་དུ་བདེན་པ་དགག་པ་ནི། དེ་ལྟ་མིན་པར་ཐ་དད་པ་འདི་བདེན་པའི་སྣང་བ་ཡིན་ན་གཟུང་བ་དང་འཛིན་པ་དང་རིག་པ་སྣ་ཚོགས་ཀྱི་སྟེ་དུ་མའི་ངོ་བོར་ཏེ་རྣམ་པར་སྣང་བ་ཅན་གྱི་བློ་དངོས་པོ་ཆ་མེད་གཅིག་ལ་སྣང་བའི་རྣམ་པ་དེ་དག་ཆོས་ཅན། ཇི་ལྟར་དུ་མར་སྣང་བ་ལྟར་བདེན་པར་འགྱུར་ཏེ་མི་འགྱུར། ཆ་མེད་གཅིག་གི་བདག་ཉིད་ཡིན་པའི་ཕྱིར།
མ་ངེས་ན་དེ་ཆོས་ཅན། བློ་ཆ་མེད་གཅིག་གི་བདག་ཉིད་དུ་གཅིག་པ་ཉིད་དེ་ཉམས་པར་ཐལ། དུ་མར་བདེན་པའི་ཕྱིར་ཏེ་དུ་མར་སྣང་བའི་ཕྱིར། དཔེར་ན་བདེ་སྡུག་བཞིན་ནོ། དཔེ་གྲུབ་སྟེ་བདེ་སྡུག་དེ་དག་ཡོད་པའི་ཁྱད་པར་རྣམ་པ་ཐ་དད་པ་སྣང་བ་ལ་བརྟེན་ནས་ཐ་དད་དུ་བརྗོད་པས་སོ། ། གང་གི་ཚེ་རྣམ་པ་ཐ་དད་དུ་སྣང་ཡང་བློ་གཅིག་གི་བདག་ཉིད་དུ་མི་འདོད་ན། ཐ་དད་དུ་སྣང་བ་དེ་ཐ་དད་པར་འཇོག་བྱེད་མ་ཡིན་པར་ཐལ། ཐ་དད་དུ་སྣང་ཡང་བློ་གཅིག་ཡིན་པའི་ཕྱིར། འདོད་ན། གཞན་ལ་ཆོས་ཅན།
གཞན་ཐ་དད་ཉིད་དུ་གྲུབ་པ་དེ་ཉམས་པར་ཐལ། ཐ་དད་དུ་སྣང་བས་ཐ་དད་དུ་མི་འགྲུབ་པའི་ཕྱིར་རོ། ། གལ་ཏེ་བློའི་རྣམ་པ་ནི་མེད་བློ་ངོ་བོ་གཅིག་གི་བདག་ཉིད་དུ་བདེན་ཞེ་ན། བློ་གཅིག་གི་གཟུང་འཛིན་དེ་རིག་གསུམ་པོ་ཆོས་ཅན། སྣ་ཚོགས་པའི་ངོ་བོ་ཅན་བློ་གཅིག་ཏུ་བདེན་པར་རིགས་པ་མིན་ཏེ། སྣ་ཚོགས་པའི་རང་བཞིན་ཅན་གྱི་གཅིག་ཏུ་བློ་མ་འཁྲུལ་བས་མཐོང་བ་མེད་པའི་ཕྱིར། ཁྱབ་པ་ཡོད་བློ་མ་འཁྲུལ་བས་དངོས་པོ་ཐ་དད་མེད་པར་མཐོང་བའི་ཕྱིར་ཐ་དད་མེད་པ་གཅིག་ཉིད་དུ་ངེས་པར་འགྱུར་ན་དེ་འདི་ལ་མེད་པའི་ཕྱིར། གང་གི་ཕྱིར་གཅིག་དང་དུ་མའི་མཚན་ཉིད་རྣམ་པ་ཇི་ལྟར་ཡང་མི་རུང་བ་དེའི་ཕྱིར་ཕྱི་ནང་གི་དངོས་པོ་རྣམས་ཆོས་ཅན། གཅིག་དང་དུ་མའི་རྣམ་པ་གང་གིས་རྣམ་པར་དཔྱད་པ་ན་དོན་དམ་པ་དེ་ཁོ་ན་ཉིད་དུ་ན་སྟེ་སྣང་བ་ལྟར་བདེན་པའི་དངོས་པོར་མེད་དེ། གང་གི་ཕྱིར་ན་དེ་དག་ལ་དཔྱད་ན་སྣང་བ་ལྟར་བདེན་པའི་གཅིག་དང་དུ་མའི་རང་བཞིན་མེད་པའི་ཕྱིར་རོ། །
གསུམ་པ་འཁྲུལ་པ་མེད་པར་ཐལ་བའི་ལན་ནི། རྣམ་རིག་ཙམ་གྱི་གཞུང་འདི་ལ་ཆོས་ཅན། གཟུང་འཛིན་དུ་མར་སྣང་བའི་འཁྲུལ་པ་སྐྱེ་བ་དེ་མེད་པར་ཐལ། ཆོས་མཐུན་པ་མཐོང་བ་ལ་སོགས་འཁྲུལ་པའི་རྒྱུ་མེད་པའི་ཕྱིར་ཏེ། འགྲོ་བ་འདི་ལ་གཟུང་འཛིན་དེའི་བདག་ཉིད་ཡང་དག་པའི་དོན་གྱི་རྣམ་པ་ཅན་གཅིག་ཀྱང་མཐོང་བ་མེད་པའི་ཕྱིར་རོ། ། ཁྱབ་པ་ཡོད་སྨིག་རྒྱུ་ལ་ཆུར་འཛིན་བཞིན་དུ་བློ་ལས་ཐ་དད་པའི་ཆོས་མཐུན་པ་ཉིད་མཐོང་བ་ལས་དེའི་བདག་ཉིད་མིན་པ་ལ་དེའི་བདག་ཉིད་དུ་ཞེན་པས་འཇིག་རྟེན་པ་དག་གིས་འཁྲུལ་པ་སྐྱེའི་རྒྱུ་མེད་པ་མིན་པའི་ཕྱིར་ཞེ་ན། ཡིད་ཤེས་རྟོག་པ་འཁྲུལ་པ་ཆོས་མཐུན་པ་མཐོང་བ་ལ་སོགས་པ་ལས་འབྱུང་བ་ཅན་འདི་ཡང་མཐོང་བ་ལ་སོགས་པ་ལས་འབྱུང་བ་ཅན་འདི་ཡང་ཡོད་མོད་ཀྱི་དེ་འཁྲུལ་པ་ཐམས་ཅད་ཀྱི་རྒྱུ་མིན་ཏེ། ནང་གི་བསླད་པ་མ་རིག་པའི་ལིང་ཏོག་ལས་བྱུང་བའི་གཟུང་འཛིན་དུ་འཁྲུལ་པ་རྟོག་མེད་གང་ཡིན་པ་དེ་ཆོས་ཅན། ཆོས་མཐུན་མཐོང་བ་དང་ཁྱད་པར་དུ་སྒྲོ་འདོགས་པ་དང་དེར་ཞེན་པ་ལ་སོགས་པ་ཅན་ཉིད་ལྟོས་པ་མེད་དེ། ཐོག་མ་མེད་པ་ནས་དོན་དུ་རྟོག་པའི་མ་རིག་པའི་ཉེས་པ་ལས་བྱུང་བའི་རང་བཞིན་གྱིས་ནི་ཕྱིན་ཅི་ལོག་ཏུ་གསལ་བར་སྣང་བ་ཅན་ཡིན་པའི་ཕྱིར།
དཔེར་ན་དབང་པོའི་ནུས་པ་རབ་རིབ་ལ་སོགས་ཀྱིས་དཀྲུགས་པ་ལས་བྱུང་བའི་སྐྲ་ཟླར་སྣང་བ་ཆོས་མཐུན་མཐོང་བ་ལ་མི་ལྟོས་པ་བཞིན་ནོ། ། བཞི་པ་རྣམ་རིག་རྣམ་གཞག་བསྡུས་ཏེ་བསྟན་པ་ནི། རྣམ་རིག་ཙམ་དེ་ལ་བློ་རང་ཉིད་ལ་ནི་ཡོངས་སུ་གཅོད་གང་ཡིན་པ་འཛིན་པའི་རྣམ་པར་འདོད་པ་དེ་ཆོས་ཅན། བདག་རིག་པ་ཡིན་ཏེ། རང་ཉིད་ལ་ཡོངས་སུ་གཅོད་པ་དེའི་བདག་ཉིད་ཡིན་པའི་ཕྱིར། དེས་ན་རང་རིག་འཇོག་བྱེད་འཛིན་པའི་རྣམ་པ་དེ་ཆོས་ཅན། རང་རིག་དེའི་སྒྲུབ་བྱེད་ཡིན་ཏེ། རང་རིག་རྣམ་པར་འཇོག་བྱེད་ཡིན་པ་དེའི་ཕྱིར་རོ། ། གཞལ་བྱ་གང་ལ་ཞེ་ན། བློ་དེ་རང་གི་བདག་ཉིད་ཡུལ་དུ་བཞག་པ་ནའོ། །
དེ་གང་ཞེ་ན། དཔེར་ན་དོན་སྨྲ་བའི་འདོད་ཆགས་དང་ཞེ་སྡང་བདེ་སྡུག་སོགས་མྱོང་བ་བཞིན་རང་ཉིད་ལ་ཚད་མ་ཡིན་ནོ། ། དེ་ལ་འདིར་རྣམ་རིག་ཙམ་གྱི་གཞུང་དེ་མ་ཐག་ཏུ་བརྗོད་པའི་བློ་བདག་ཉིད་ཀྱི་གཟུང་བའི་རྣམ་པ་བློ་རང་ཉིད་གཞལ་བྱ། འཛིན་པའི་རྣམ་པ་འཇལ་བྱེད། རང་རིག་པ་འབྲས་བུར་གནས་པ་སྟེ་བཞག་པའི་ཚུལ་འདི་ནི་རྣམ་རིག་པར་མ་ཟད་དོན་རིག་ཏུ་སྨྲ་བའི་ཆགས་ལ་སོགས་རང་རིག་ཅེས་པ་ལ་སོགས་པའི་རང་རིག་ཚད་མར་སྔར་བཤད་པ་ཀུན་ལ་སྦྱར་བར་བྱ་སྟེ་རྣམ་གཞག་མཚུངས་པའི་ཕྱིར་རོ། ། ཆགས་སོགས་ཀྱི་ཡུལ་ཅན་གྱི་ཚད་མ་དེ་ལའང་ཆགས་སོགས་དེ་ལ་འཛིན་པའི་རྣམ་པ་དེ་དག་ཆོས་ཅན། དེས་རང་གི་བདག་ཉིད་མྱོང་བ་རུང་སྟེ། རང་ཉིད་ཉམས་སུ་མྱོང་བའི་བདག་ཉིད་དུ་སྐྱེས་པའི་ཕྱིར། དེ་ལྟར་ཡིན་པ་དེའི་ཕྱིར་འཛིན་པའི་རྣམ་པ་རང་མྱོང་བྱེད་དུ་རུང་བ་ཉིད་ཚད་མ། མྱོང་བྱ་བློ་བདག་ཉིད་གཞལ་བྱ།
རང་རིག་པར་བྱས་པ་འབྲས་བུ་ཡིན་ཞེས་བཞག་གོ ། དོན་སྣང་མྱོང་བ་དང་ཆགས་སོགས་མྱོང་བ་རྣམ་གཞག་མཚུངས་ན་སོ་སོར་དགོད་བྱ་མིན་ནམ་ཞེ་ན། ཕྱི་རོལ་གྱི་དོན་སྨྲ་བས་ཀྱང་རྣམ་གཞག་འདི་ལྟར་བྱའོ་ཞེས་བསྟན་པའི་ཕྱིར་བཀོད་པས་སྐྱོན་མེད་དོ། ། སློབ་དཔོན་གྱིས་ཆགས་ལ་སོགས་རང་རིག་ཅེས་རང་རིག་འབྲས་བུའི་ཆ་ལ་ཚད་མར་བཤད་པ་དང་། འདིར་འཛིན་པའི་རྣམ་པ་རུང་བ་ཉིད་ལ་ཚད་མར་བཤད་པ་འགལ་ལོ་ཞེ་ན། དགོངས་པ་གཅིག་སྟེ། སློབ་དཔོན་གྱིས་རང་རིག་ཅེས་བཤད་པ་དེའང་འབྲས་བུའི་ཆ་མིན་གྱི། འོན་ཀྱང་བློ་བདག་ཉིད་ལ་འཛིན་པའི་རྣམ་པ་ཞེས་བྱ་བའི་མིང་ཅན་གྱི་ཡོངས་སུ་གཅོད་པར་བྱེད་པ་པོའི་བདག་ཉིད་དེ་རང་རིག་པའི་སྒྲས་བཤད་དོ། ། དེ་ཉིད་ནི་རང་མྱོང་བྱེད་དུ་རུང་བ་ཉིད་ཅེས་བྱ་བའི་ཕྱིར་ཚད་མ་དང་། མིང་གཞན་རང་རིག་ཅེས་ནི་རབ་ཏུ་བཤད་ཀྱི་དོན་གཅིག་གོ །
གཉིས་པ་ལ་གཉིས་ཀྱི། ཚུལ་གཉིས་སྒྲུབ་པ་ལ་བཞིའི་དང་པོ་དོན་ལྡན་ཤེས་པ་ཡུལ་གྱི་རྣམ་བཅས་གྲུབ་པ་ནི། དབང་པོའི་རྣམ་པར་ཤེས་པ་ཐམས་ཅད་དག་ཆོས་ཅན། ཡུལ་དེ་ལས་གཞན་དབང་སོགས་ཀྱང་དེའི་རྒྱུ་ཡིན་ནའང་དངོས་པོའི་ཆོས་ཉིད་ཀྱི་རྣམ་པ་འགས་ཡུལ་དམིགས་རྐྱེན་དེའི་རྣམ་པར་སྐྱེ་བར་འགྱུར་ཏེ། བདག་ཉིད་ཇི་ལྟ་བའི་ཡུལ་དམིགས་རྐྱེན་རྣམས་ཀྱིས་རྣམ་པ་གཏད་པ་ལས་ནི་བྱུང་བའི་ཕྱིར། དཔེར་ན་ཟས་དང་སྐྱེ་བའི་དུས་དང་ཕ་མ་དང་མ་མཐོང་བའི་ལས་ལ་སོགས་བུ་སྐྱེ་བའི་རྒྱུ་ཡིན་ཡང་བུ་དེ་ནི་ཕ་མ་གཉིས་ཀའི་གཟུགས་མི་འཛིན་པར་ཕ་དེའི་གཟུགས་གཅིག་པུ་འཛིན་པར་འགྱུར་གྱི་གཞན་ཟས་སོགས་འགའི་རྣམ་པ་འཛིན་པ་མ་ཡིན་པ་བཞིན་ནོ། །

ཡུལ་དེ་ལས་གཞན་དབང་སོགས་དང་ཡུལ་དག་ནི་རྣམ་ཤེས་དེའི་རྒྱུ་ཉིད་དུ་མཚུངས་ན་ཡང་དམིགས་རྐྱེན་དེ་ཆོས་ཅན། ཡུལ་ཉིད་ཡིན་པར་འདོད་དེ། ཡུལ་ཅན་དབང་ཤེས་དེ་དེའི་རྣམ་པའི་ཆའི་རྗེས་སུ་བྱེད་པའི་ཕྱིར། མ་གྲུབ་ན། དེ་དབང་པོ་བཞིན་དུ་ཡུལ་དེར་མི་འགྱུར། ཡུལ་ཅན་དབང་ཤེས་དེ་དེའི་རྣམ་པའི་རྗེས་སུ་བྱེད་པ་མེད་པར་ནིའོ། ། གཉིས་པ་དྲན་པའི་ཤེས་པའི་ཚུལ་གཉིས་གྲུབ་པའི་ཚུལ་ལ་ལྔའི། དང་པོ་ཇི་ལྟར་གྲུབ་པའི་ཚུལ་ནི། གཟུང་དོན་དང་ལྡན་པའི་མིག་སོགས་ཀྱི་སེམས་ལ་ནི་དོན་གྱི་རྣམ་པ་མེད་པར་དོགས་པ་ཡོད་ན། གང་གི་ཚེ་རྟོག་པས་འདས་པའི་དོན་ནི་འཛིན་པ་དེའི་ཚེ་ན་དེ་འདྲའི་དྲན་ཤེས་ཆོས་ཅན། རང་ཉིད་ཡུལ་དང་དེ་ཉམས་སུ་མྱོང་བའི་བློའི་རྣམ་པ་གཉིས་སུ་སྣང་བའི་ཚུལ་རྣམ་པ་གཉིས་པ་ཅན་དུ་གྲུབ་པ་ཡིན་ཏེ།
རང་ལ་སྣང་བའི་ཡུལ་གྱི་རྣམ་པ་དེ་བློ་རང་ཉིད་ཡིན་པའི་ཕྱིར་ཏེ། རང་ཡུལ་འདས་པ་ནི་འགགས་པས་མི་སྣང་བའི་ཕྱིར། དེ་ལྟར་ན་དེ་ཆོས་ཅན། རང་ལ་སྣང་བའི་རྣམ་པ་དེ་ལ་རང་རིག་ཏུ་གྲུབ་པ་ཡིན་ཏེ། རྣམ་པ་དེ་ལ་ལྟོས་ནས་ཤེས་པ་རང་མྱོང་བ་ཡིན་པའི་ཕྱིར། གཉིས་པ་རིགས་སོགས་སྣང་བ་དགག་པ་ནི། དེ་ལྟ་མོད་ཀྱི་དེས་དོན་མི་འཛིན་ན་དོན་གྱི་རྣམ་པ་དང་ལྡན་པའི་ཕྱིར་ཚུལ་གཉིས་སུ་ཇི་ལྟར་འགྲུབ། འོན་ཀྱང་གསལ་བ་ཞིག་ཀྱང་ཕྱི་རོལ་གྱི་དོན་རིགས་རྟག་པའི་རྣམ་པ་ཅན་ཡིན་པས་ཕྱི་རོལ་དོན་གྱི་རྣམ་པར་དོགས་པ་དང་མ་བྲལ་ལོ་ཞེ་ན། སྔོན་པོ་འདས་པ་དྲན་པའི་ཤེས་པ་ཆོས་ཅན། སྔོན་པོའི་རིགས་ཀྱི་གཟུང་དོན་གྱི་རྣམ་པ་སྣང་བ་མ་ཡིན་བར་ཐལ།
མདོག་སྔོན་པོ་དང་དབྱིབས་ལ་སོགས་པ་རྣམ་པ་ཐ་དད་པ་ཅན་དུ་སྣང་བའི་ཕྱིར། ཁྱབ་པ་ཡོད་རིགས་དེ་སྔོ་སོགས་ཀྱི་རྣམ་པ་དང་ལྡན་པ་མིན་པས་སོ། ། འོན་ཀྱང་རིགས་དེ་རྟག་མི་རྟག་ཏུ་འགྱུར་དྲང་ན། མི་རྟག་ན་རིགས་དེ་ཆོས་ཅན། རིགས་སྤྱི་མི་འགྱུར། སྐད་ཅིག་སྔ་ཕྱི་དུ་མ་ཡིན་པའི་ཕྱིར། ཁྱབ་པ་ཡོད་རིགས་ནི་ངོ་བོ་གཅིག་ཡིན་པས་སོ། ། རྟག་ནའང་དེ་ཆོས་ཅན། དྲན་པ་ཇི་ལྟར་སྐྱེད་བྱེད་ཡིན་ཏེ་མིན་པར་ཐལ། འདོད་ན།
གཟུང་ཡུལ་དུ་མི་འགྱུར་རོ། ། ཅི་སྟེ་མི་ལྡན་པའི་འདུ་བྱེད་མིང་དང་མཚན་མ་དམིགས་པའོ་ཞེ་ན། དེའང་སྔར་ནི་མིང་སོགས་བརྗོད་ན་འཆད་པོ་དང་ཞེས་པར་བཀག་ཟིན་ཏོ། ། གསུམ་པ་ཕྱི་རོལ་སྣང་བ་དགག་པ་ནི། འོན་ཀྱང་དྲན་རྟོག་གི་ཚུལ་ལམ་རྣམ་པ་འདི་ཆོས་ཅན། ནང་གི་འབད་རྩོལ་ལས་སྐྱེས་པ་ཡིན་ཏེ། དབང་སོགས་རྐྱེན་ཚང་བ་ན་གཟུང་དོན་ཉེ་བ་དང་ལྡན་ཡང་ཁྱོད་སྐྱེ་བ་མ་ཡིན་པའི་ཕྱིར། མ་གྲུབ་སྟེ། གཟུང་དོན་ལས་སྐྱེའོ་ཞེ་ན། དེ་ཆོས་ཅན།
འབད་རྩོལ་ཙམ་གྱིས་སྐྱེ་བར་མི་འགྱུར་བར་ཐལ་བ་ལས་དེ་སྐྱེད་པ་ལ་གཟུང་དོན་གྱི་ནུས་པ་འགྲུབ་པ་མ་ཡིན་ཏེ། དོན་ལ་མི་ལྟོས་པར་འདོད་པ་ཙམ་དང་རྗེས་སུ་འབྲེལ་བའི་ཕྱིར་རོ། ། བཞི་པ་དབང་བློ་རྣམ་བཅས་བསྒྲུབ་པ་ནི། དྲན་པ་དོན་གྱི་རྣམ་བཅས་ཡིན་པ་ནི་བླ་སྟེ། དབང་ཤེས་རྣམ་ལྡན་ཡིན་པར་རྒྱུ་མཚན་གང་ལས་ཤེ་ན། སྔོན་པོའི་རྣམ་པ་དང་བཅས་པའི་དྲན་ཤེས་འདི་འདྲ་བ་ཆོས་ཅན། དེ་ཡང་དོན་གསལ་བར་མྱོང་བ་ལས་བྱུང་སྟེ། དྲན་ཤེས་ཡིན་པའི་ཕྱིར། དེས་ན་མྱོང་བ་དབང་ཤེས་དེ་ཡང་དོན་གྱི་རྣམ་པས་སྟོང་པར་འདོད་ན་དེ་ནི་ཆོས་ཅན། ཇི་ལྟར་སྔོན་པོའི་རྣམ་པ་དེ་དང་ལྡན་པར་མི་འགྱུར།
དེ་སྔོན་པོའི་རྣམ་པས་སྟོང་པ་བའི་སྔོ་འཛིན་དབང་ཤེས་ལས་བྱུང་བའི་ཕྱིར། གལ་ཏེ་དེ་མྱོང་བ་ལས་མིན་གྱི་དོན་ལས་དངོས་སུ་འབྱུང་ཞེ་ན། དེ་ཆོས་ཅན། དྲན་བྱའི་དོན་སྔོན་པོ་ལས་དངོས་སུ་འབྱུང་བ་མིན་ཏེ། དེའི་ཚེ་ན་དྲན་བྱའི་དོན་དེ་ཞིག་ནས་མེད་པའི་ཕྱིར། འབྱུང་དུ་ཆུག་ཀྱང་རྣམ་པ་དེ་གང་ལས་ཡིན། དོན་ལས་སྐྱེས་པའི་ཕྱིར་དེས་བྱས་པའོ་ཞེ་ན། དྲན་པ་དེ་ལྟར་སྔོན་པོ་མྱོང་བའི་དབང་ཤེས་ཅན་དོན་གྱི་རྣམ་པ་ཅན་དེར་འགྱུར། དོན་ལས་སྐྱེས་པའི་ཕྱིར། གཞན་ཡང་འདས་པའི་སྔོན་པོ་དྲན་པ་ཆོས་ཅན།
སྔར་དབང་ཤེས་ལ་གསལ་བར་སྣང་བའི་དོན་གྱི་རྣམ་པ་དེའང་སྣང་བ་མེད་པར་ཐལ། སྔར་དབང་ཤེས་ལ་གསལ་བར་སྣང་བའི་རྣམ་པས་དབེན་པར་མི་གསལ་བའི་རྣམ་པ་སྣང་བའི་ཕྱིར་རོ། ། ཡང་གི་སྒྲས་ནི་རིམ་པ་གཞན་དུ་སྦྱར་ཏེ་དོན་མེད་པའི་ཕྱིར་ཡང་དོན་གྱི་རྣམ་པ་མེད་ཅེས་པའོ། ། དོན་གྱི་རྣམ་པ་དེ་ཡང་མེད་ཅེས་སོ། ། ལྔ་པ་རྣམ་པ་ཕྱི་རོལ་མིན་པ་ནི། གལ་ཏེ་དྲན་རྟོག་ལ་སྣང་བའི་རྣམ་པ་དེ་ནི་ཤེས་པ་ལ་རྫས་ཐ་དད་ཕྱི་རོལ་གྱི་སྔོན་པོ་ཡིན་ན། སྔོན་པོ་དྲན་ཤེས་ལ་སྣང་བའི་རྣམ་པ་ཆོས་ཅན། དྲན་པ་པོ་ལས་གཞན་གྱི་སྐྱེས་བུས་ཀྱང་དྲན་པ་པོས་རྟོགས་པ་དེ་བཞིན་དུ་རྟོགས་པར་འགྱུར། གཟུང་དོན་གྱི་སྔོན་པོ་ཡིན་པའི་ཕྱིར། དེ་ལྟ་མོད་ཀྱི་རང་གི་ལུགས་ཀྱི་ནང་གི་དངོས་པོ་བཞིན།
ཡིད་ལ་སྣང་བའི་རྣམ་པ་དེ་གཞན་གྱིས་མི་རྟོགས་ཏེ་སྣང་བ་པོ་བདག་ཉིད་ལ་རྟག་ཏུ་འབྲེལ་པ་ཡིན་པའི་ཕྱིར་ཞེ་ན། དེ་ཆོས་ཅན། ཁྱོད་ཅི་ཞིག་སེམས་ཞེས་འདྲི་བ་ན་སྒྲས་བརྗོད་ཀྱང་གཞན་གྱིས་རྟོགས་པར་མི་འགྱུར་བར་ཐལ་བ་ལས་རྟོགས་པ་དེའི་ཕྱིར་དེ་ལྟ་མིན་ནོ། ། གཞན་ཡང་ནང་གི་དངོས་པོ་གཞན་གྱི་དབང་བློས་མི་འཛིན་པ་ནི་རིགས་ཏེ། ཡུལ་དབང་ཕྲད་པའི་ཡུལ་ཅན་ཡིན་པའི་ཕྱིར་དང་། མིག་དང་བར་ཆོད་པའི་ཕྱིར། ཡིད་ནི་དེ་ལྟ་མིན་ཏེ་ཕྲད་པའི་ཡུལ་ཅན་མིན་ཞིང་ཆོད་པ་ལ་ཡང་འཇུག་པས་སོ། ། འདོད་དེ་ཡིད་ཀྱི་ཡུལ་རེ་རེ་སྐྱེས་བུ་སོ་སོ་རེ་རེའི་རང་རང་གི་རིག་པ་དག་དང་འབྲེལ་པའི་ཕྱིར་དེས་སྒྲས་བརྗོད་པ་ན་ཉན་པ་པོས་དཔྱད་པའི་དོན་རྟོགས་མོད་ཀྱང་ཉན་པ་པོ་བདག་དང་འབྲེལ་པའི་དོན་རིག་པ་ཡིན་གྱི། འཆད་པ་པོའི་དོན་ཉན་པ་པོས་མི་འཛིན་པའི་ཕྱིར་ཞེ་ན་ནི། ཁྱོད་དོན་ཅི་ལ་སེམས་ཞེས་དྲིས་པ་ན།
རང་ཉིད་སེམས་པའི་ཡུལ་གཞན་ལ་སྨྲ་བའི་ཚེ་འཆད་པོ་དང་ཉན་པོའི་སེམས་དག་གི་ཡུལ་ཆོས་ཅན། ཕན་ཚུན་དོན་གཅིག་ཏུ་མངོན་པར་ཞེན་པའི་བདག་ཉིད་ཅན་གྱི་བློས་གཅིག་ཏུ་མཚམས་སྦྱོར་བར་མི་འགྱུར་རོ། ། ཕན་ཚུན་འཆད་ཉན་བྱེད་པའི་ཡིད་ཀྱིས་མི་འཛིན་པའི་ཕྱིར། མ་ངེས་ཏེ་གལ་ཏེ་རང་དང་འབྲེལ་པ་འཛིན་ཡང་གཞན་རྒྱུད་དང་འབྲེལ་པའི་ཡུལ་དང་འདྲ་བ་ལས་དོན་གཅིག་ཏུ་མངོན་པར་ཞེན་ནས་རྟོགས་པའི་ཐ་སྙད་ཡོད་ཅེ་ན། སྔོན་པོ་གཅིག་ལ་འཆད་ཉན་བྱེད་པའི་གང་ཟག་ཆོས་ཅན། བསྟན་བྱ་དང་གོ་བྱའི་དོན་ཕན་ཚུན་འདྲ་བར་ཤེས་པས་གཅིག་ཏུ་འཁྲུལ་པ་མིན་པར་ཐལ། བསྟན་བྱ་དང་གོ་བྱའི་དོན་དེ་འདྲ་ཡུལ་འདྲ་བ་པོ་ཐ་དད་པའི་བདག་ཉིད་དུ་ཇི་ལྟར་གཟུང་སྟེ་མ་གཟུང་བའི་ཕྱིར་ཏེ། བསྟན་བྱའི་དོན་དེ་གོ་བྱའི་དོན་ལས་ཐ་དད་དེར་སྣང་རུང་མིན་པའི་ཕྱིར། རྟགས་དེ་ནི་བདག་ལ་རྟག་ཏུ་འབྲེལ་ཞེས་པར་ཁས་བླངས་སོ། ། གང་གི་ཚེ་དོན་ཐ་དད་ཀྱང་འཆད་ཉན་བྱེད་པའི་ཤེས་པ་ལ་ཐ་མི་དད་དུ་སྣང་བ་དེའི་ཚེ་ན་སྔོན་པོ་གཅིག་ལ་འཆད་ཉན་བྱེད་པའི་བློ་ཆོས་ཅན།
ཕྱི་རོལ་གྱི་གཟུང་དོན་མེད་པ་ཅན་དུ་འགྱུར། ཐ་དད་ལ་གཅིག་ཏུ་འཛིན་པས་སོ། ། གསུམ་པ་ཡུལ་ཤེས་དེའི་ཤེས་པའི་དབྱེ་བས་སྒྲུབ་པ་ལ་གཉིས། མདོའི་རིགས་པ་དང་། རང་གི་རིགས་པའོ། ། དང་པོ་ལ་གསུམ་གྱི། དང་པོ་ཡུལ་ཤེས་རང་གི་རྣམ་པ་ཅན་ཡིན་པ་ནི། མདོར། ཡུལ་ཤེས་པ་དང་དེ་ཤེས་པའི། ། དབྱེ་བས་བློ་ཡི་ཚུལ་དེ་ཉིད། །
ཅེས་པ་ལ་ཡུལ་གཟུགས་སོགས་འཛིན་པའི་མིག་ཤེས་དང་དེ་ཡུལ་གྱི་རྣམ་པ་ཅན་དུ་དྲན་པའི་སྒོ་ནས་ཤེས་པའི་རྣམ་པའི་བྱེ་བྲག་ལས་ནི་ཚུལ་གཉིས་པ་ཉིད་དུ་གྲུབ་ཅེས་པ་སྟེ། ཡུལ་སྔོན་པོ་ཉམས་མྱོང་གི་རྣམ་ཤེས་དེ་ཡང་ནི་ཆོས་ཅན། ཡུལ་གྱི་རྣམ་པ་ཅན་ཡིན་ཏེ། དེ་དྲན་པའི་ཤེས་པ་གཟུང་འཛིན་གྱི་ཆ་གཉིས་ལ་ནི་བརྟེན་པར་གྱུར་པ་དེ་ཡིས་འཛིན་པའི་རྣམ་པ་གཅིག་ལས་ཁྱད་པར་དུ་འཕགས་པ་ཅན་དུ་དམིགས་པར་འགྱུར་བའི་ཕྱིར་རོ། ། ཅིའི་ཕྱིར་དེ་ལྟར་འགྱུར་ཞེ་ན། འགྱུར་བ་ལས་གཞན་དུ་ན་དེ་ཆོས་ཅན། ཇི་ལྟར་ཡུལ་གྱི་རྣམ་པ་ཅན་དུ་རང་དྲན་པའི་ཤེས་པ་ལ་སྣང་བར་གནས་པར་འགྱུར་ཏེ་མི་འགྱུར། དེ་ཡུལ་རྣམ་པ་ཅན་མིན་པའི་ཕྱིར། ཐལ་བ་ལས་དེ་ཆོས་ཅན། ཡུལ་དེའི་དངོས་ཏེ་རྣམ་པ་ཅན་མིན་བར་ཅི་ལྟར་འགྱུར་བ་ཡང་མ་ཡིན་ཏེ།
རང་དྲན་པའི་ཤེས་པ་ལ་ཡུལ་ཅན་དུ་གནས་ཏེ་སྣང་བར་འགྱུར་བའི་ཕྱིར། ཅི་སྟེ་ཡུལ་རྣམ་ཅན་དུ་མི་འགྱུར་བ་དེའི་ཚེ་མི་འདོད་པར་འགྱུར་རོ་ཞེས་བསྟན་པའི་ཕྱིར། མདོར། ཕྱིས་རྗེས་ལ་སྐྱེས་པའི་ཤེས་པ་ལ་ཡང་སྔར་རིང་དུ་འདས་པའི་ཡུལ་སྣང་བར་མི་འགྱུར་ཏེ། གང་གི་ཕྱིར་དེ་ཡུལ་མིན་པའི་ཕྱིར་ཞེས་གསུངས་ཏེ། དང་པོའི་ཡུལ་ཤེས་སྔོ་འཛིན་ཆོས་ཅན། དེའི་ཤེས་པ་ཕྱི་མ་ཕྱི་མས་དེའི་ཡུལ་སྔོ་སོགས་ཀྱི་རྣམ་པ་སྣང་ནས་འཛིན་པར་མི་འགྱུར་བར་ཐལ། དེ་རང་ཉིད་ཡུལ་གྱི་རྣམ་པ་ཅན་མིན་ལ་དེའི་ཡུལ་སྔ་མ་འདས་ཡུན་རིང་བས་དེ་ཤེས་པ་ཕྱི་མ་ཕྱི་མའི་ཡུལ་མིན་པའི་ཕྱིར། ཐལ་བ་ལས་འདི་ལྟར་ཡུལ་སྔ་མའི་རྣམ་པ་སྣང་བ་དེ་ལྟར་ན་སྔོ་འཛིན་དྲན་ཤེས་དང་དེ་དྲན་པ་སོགས་ཕྱི་མ་ཕྱི་མའི་ཤེས་པ་ཆོས་ཅན། རང་ཡུལ་ཤེས་པ་སྔ་མ་སྔ་མ་ལས་རྣམ་པ་གཅིག་སྟེ་རེ་རེས་ལྷག་པ་ཅན་ཉིད་དེ།
ཤེས་པ་སྔ་མ་སྔ་མའི་རྣམ་པའི་སྟེང་དུ་དེ་དག་གི་ཡུལ་རྣམ་བསྣན་ནས་སྣང་བའི་ཕྱིར། སྔོ་འཛིན་མིག་ཤེས་དྲན་པ་ལ་སྔོ་འཛིན་དང་སྔོན་པོའི་རྣམ་པ་གཉིས་སྣང་བ་བཞིན་གལ་ཏེ་དེ་ཉིད་གང་ལས་ཡིན། དེའི་དབང་གིས་དབང་བློ་ཚུལ་གཉིས་པར་ཡང་ཇི་ལྟར་སྣང་ཞེ་ན། གང་གི་ཕྱིར་ཤེས་པ་གཉིས་པ་དེ་ནི་སྔོ་འཛིན་གྱིས་གཟུང་བའི་དོན་གྱི་ངོ་བོ་སྔོན་པོའི་རྣམ་པ་དང་སྔོ་འཛིན་གྱི་འཛིན་པ་གཉིས་ཀ་གཟུང་བའི་ཡུལ་ཉིད་དུ་སྣང་བའོ། ། རང་ལ་སྣང་བའི་གཟུང་རྣམ་དང་བདག་གི་འཛིན་པའི་རྣམ་པ་དང་བཅས་པ་དེ་ནི་ཤེས་པ་གསུམ་པ་སྔོ་འཛིན་དྲན་ཤེས་དྲན་པའི་ཤེས་པ་ཡིས་ནི་སྐབས་འགའ་ཞིག་ཏུ་ཡང་དག་པར་ངེས་ཤིང་རྟོགས་པར་འགྱུར་རོ། ། དེའི་ཕྱིར་རང་ལ་སྣང་བའི་ཡུལ་རྣམ་ཡང་ཤེས་པ་རང་མྱོང་བའི་ཤེས་པ་ཡིན་པར་གྲུབ་བོ། ། གཉིས་པ་དོན་ལས་སྐྱེས་པས་དྲན་པ་དགག་པ་ནི། གལ་ཏེ་སྔོ་འཛིན་ཤེས་པ་ཆོས་ཅན། དྲན་པ་ན་དེའི་རྒྱུར་གྱུར་པའི་དོན་དྲན་པ་ཡིན་ཏེ། དོན་ལས་རྣམ་མེད་དུ་སྐྱེ་བའི་འབྲས་བུ་ཉིད་ཀྱི་ནའོ། །
དེ་ལྟར་དོན་དྲན་པའི་ཕྱིར་ན་ཕྱིས་འཁྲུལ་པ་ཡིས་ཤེས་པ་རྣམ་མེད་ཡིན་ཡང་སྐྱེས་བུས་དོན་རྣམ་དང་ལྡན་པར་བསྲེ་བར་བྱེད་དོ་ཞེ་ན། དེ་ཆོས་ཅན། དེ་དྲན་པ་ན་རང་རྒྱུའི་སྣང་བ་དང་ཡིད་བྱེད་ཡང་དྲན་པ་དེར་འགྱུར། རང་རྒྱུ་སྣང་བ་དང་ཡིད་ཀྱི་འབྲས་བུ་ཡིན་པའི་ཕྱིར། གཞན་ཡང་ཤེས་པ་དོན་དང་ལྷན་ཅིག་དྲན་པ་དེ་བཞིན་དུ་རྫ་བུམ་སོགས་འབྲས་བུ་ཐམས་ཅད་ཀྱང་ཆོས་ཅན། དེ་དྲན་པ་ན་རྒྱུ་རྫ་མཁན་སོགས་དང་ལྷན་ཅིག་ཏུ་འཛིན་ཞིང་དྲན་པར་འགྱུར། འདོད་ན། རྫའི་བུམ་པ་ཆོས་ཅན། རྫ་མཁན་དང་འཁོར་ལོ་ལ་སོགས་དྲན་པ་མེད་པར་དེ་དྲན་པར་མི་འགྱུར་བར་ཐལ། དེ་དྲན་པ་ན་རྫ་མཁན་དང་ལྷན་ཅིག་དྲན་པས་ཁྱབ་པ་དེའི་ཕྱིར།
ཅི་སྟེ་ཡུལ་ཤེས་ལ་ཡིད་བྱེད་སོགས་ཀྱིས་བྱས་པ་དང་མི་འདྲ་བའི་ཡུལ་གྱིས་བྱས་པའི་ཁྱད་པར་ཡོད་པས་སྣང་བ་དང་ཡིད་བྱེད་ཡུལ་ཤེས་ཀྱི་རྒྱུར་མཚུངས་ཀྱང་ཡུལ་ཤེས་དེ་དག་གི་རྣམ་པ་ཅན་དུ་མི་དྲན་གྱི་ངེས་པར་དོན་གྱི་རྣམ་པ་ཅན་གྱི་རྣམ་པ་ཅན་དུ་དྲན་པ་ཁོ་ནའོ་ཞེ་ན། ཡུལ་ཤེས་པ་ལ་ནི་གཟུང་དོན་གྱིས་བྱས་པའི་ཁྱད་པར་ཕུལ་བྱུང་གང་ལས་དོན་གྱི་རྣམ་པ་དང་འདྲེ་བ་སྟེ་འབྲེལ་པ་བརྟེན་པ་ཅན་དུ་འགྱུར་པ་དེ་ཆོས་ཅན། དོན་དང་འདྲ་བ་ལས་གཞན་ཅིར་འགྱུར་ཏེ་དོན་འདྲ་བ་ཡིན་པར་ཐལ། ཤེས་པ་ལ་གཟུང་དོན་གྱིས་བྱས་པའི་ཁྱད་པར་གང་གི་ཤེས་པ་ལ་དོན་དུ་འཁྲུལ་པས་དོན་གྱི་རྣམ་པར་སྒྲོ་འདོགས་པའི་རྒྱུ་ཡིན་པའི་ཕྱིར། ཁྱབ་པ་ཡོད་འདྲ་བ་ལས་ཕན་ཚུན་གཅིག་ཏུ་འཁྲུལ་ནས་སྒྲོ་འདོགས་པར་རིགས་ཏེ། གཟུགས་མཚུངས་པའི་མཚེ་མས་དང་ཉ་ཕྱིས་དང་དངུལ་ཕོར་སོགས་ལ་དེ་ལྟར་མཐོང་བ་བཞིན་ནོ། ། གསུམ་པ་རྣམ་མེད་ཡིན་ན་ཧ་ཅང་ཐལ་བ་ནི། དང་པོ་སྔོ་འཛིན་མིག་ཤེས་རང་བཞིན་ཏེ་རྣམ་པ་གཉིས་པ་སྔོ་འཛིན་དྲན་ཤེས་ཆོས་ཅན། སྔོ་འཛིན་དེ་འཛིན་པའི་རང་བཞིན་དེ་རྣམ་པ་གཅིག་ཏུ་ནི་གནས་པ་སྟེ་སྣང་བར་འ་གྱུར་གྱི་དེ་ཡུལ་གྱི་རྣམ་པ་ཅན་དུ་འཛིན་པ་མིན་པར་ཐལ། སྔོ་འཛིན་དེ་ལ་ཡུལ་གྱི་རྣམ་པ་མེད་པའི་ཕྱིར།
འདོན་ན། དེ་ཆོས་ཅན། རང་དྲན་ནས་ངེས་པར་འཛིན་པའི་སེམས་ཀྱིས་ཤེས་པ་དང་པོ་ཡུལ་ཤེས་ལ་རྣམ་པ་གཅིག་གིས་ལྷག་པའི་སྒོ་ནས་ཐ་དད་དུ་འབྱེད་པར་འགྱུར་བ་མ་ཡིན་པར་ཐལ། དེ་ཡང་ཡུལ་ཤེས་གཉིས་འཛིན་པའི་རྣམ་པ་རེ་རེ་ལས་མེད་པར་མཚུངས་པའི་ཕྱིར། དེ་ལྟ་ནའང་མིན་ཏེ་འཛིན་པའི་སེམས་དེས་དེ་ཡུལ་ཤེས་དང་རང་གི་འཛིན་པའི་རྣམ་པ་ཅན་དུ་ངེས་པར་འགྱུར་བ་དེའི་ཕྱིར་སྔོ་འཛིན་པའི་བློ་གཉིས་པས་ནི་དམིགས་པར་འགྱུར། ཅི་འདྲ་ཞིག་ཅེ་ན། དོན་བསྲེ་བ་སྟེ་སྔོན་པོའི་རྣམ་པ་འཛིན་པ་དང་འབྲེལ་པ་ཅན་དུའོ། ། དེའང་ཅི་འདྲ་བ་ཞིག་ཅེ་ན། སྔོ་སོགས་ཀྱི་ངོ་བོ་རུ་སྟེ་རྣམ་པས་ཉེ་བར་བསྒྱུར་བའི་ཤེས་པ་མདུན་ན་གནས་པར་འགྱུར་བ་དེ་ལྟར་ན་བློ་ཚུལ་གཉིས་པ་ཡིན་ནོ། ། གལ་ཏེ་དེ་ལས་གཞན་དུ་དོན་འབྲས་ཡིན་པས་དོན་འདྲ་བར་དྲན་གྱི་ཤེས་པ་ཡུལ་གྱི་རྣམ་པས་ཉེ་བར་བསྒྱུར་བས་དེ་ལྟར་དམིགས་པ་མིན་ན་དང་པོ་སྔོ་འཛིན་ཤེས་པ་གཅིག་པུ་ཉིད་དོན་ལས་དངོས་སུ་བྱུང་བའི་ཕྱིར་དོན་དང་འབྲེལ་པར་དྲན་པར་འགྱུར་གྱི་སྔོ་འཛིན་དྲན་ཤེས་དང་དྲན་པ་སོགས་ཕྱི་མ་ཕྱི་མ་ཆོས་ཅན།
སྔ་མ་སྔོ་འཛིན་གྱི་ཡུལ་གྱི་དོན་དང་ལྡན་པར་དྲན་པ་མིན་པར་ཐལ། སྔ་མའི་དོན་ལས་དངོས་སུ་སྐྱེས་པ་མིན་པས་དོན་སྔ་མ་དང་འབྲེལ་པ་མཐོང་བ་མེད་པའི་ཕྱིར་རོ། ། གཉིས་པ་ལ་བཞིའི། དང་པོ་ལྷན་ཅིག་དམིགས་པར་ངེས་པར་བསྒྲུབ་པ་ལ་བཞིའི། དང་པོ་སྣང་བ་ཕྱི་རོལ་ཡིན་པ་དགག་པ་ལ་གསུམ་གྱི་དང་པོ་རྟགས་དགོད་པ་ནི། ཡུལ་སྔོ་སོགས་སུ་སྣང་བ་ནི་ཆོས་ཅན། སྔོ་འཛིན་དེ་ལས་གཞན་ཉིད་དུ་སྣང་ཡང་དོན་དམ་པར་གཞན་དུ་རྒྱུ་མཚན་གྱི་རྣམ་པ་གང་གིས་ན་འགྲུབ་པར་འགྱུར་བ་མིན་ཏེ། ངེས་པ་ཁོ་ནར་སྔོ་འཛིན་བློ་དང་ལྷན་ཅིག་ཏུ་ཅིག་ཅར་དུ་ནི་མྱོང་བར་འགྱུར་བའི་ཕྱིར་རོ། ། གཉིས་པ་ཚུལ་སྒྲུབ་པ་ནི། ཐ་དད་དུ་དམིགས་པས་དོན་དམ་པར་ཐ་དད་ཡིན་ཏེ།
བདེ་སྡུག་བཞིན་ཞེ་ན། ཡུལ་ཤེས་ཀྱི་རྣམ་པ་ཆོས་ཅན། ཐ་དད་དུ་དམིགས་པས་དོན་དམ་པར་ཐ་དད་མིན་ཏེ། སྐྱེས་བུ་འཁྲུལ་པའི་ཤེས་པ་ཅན་རྣམས་ཀྱིས་དོན་དམ་པར་ཐ་དད་དུ་མེད་ཀྱང་ཐ་དད་དུ་མཐོང་བར་འགྱུར་བའི་ཕྱིར། ཟླ་བ་གཅིག་ལ་གཉིས་མེད་བཞིན་དུ་མིག་འཁྲུལ་པ་ཅན་གྱིས་གཉིས་སུ་འཛིན་པ་བཞིན། དེས་ན་འཁྲུལ་པས་ཐ་དད་དུ་དམིགས་པ་མ་ངེས་ལ། མ་འཁྲུལ་བས་དམིགས་པ་མ་གྲུབ་སྟེ། མཆོག་མཐོང་བ་རྣམས་ཀྱི་བློ་འཁྲུལ་བའི་ཕྱིར་རོ། ། རྩ་ཐལ་ལ་ཁྱབ་པ་ཡོད། སྔོ་སེར་རྫས་ཐ་དད་པ་དག་ལ་ནི་ཚོགས་པ་ལྷན་ཅིག་དམིགས་ཀྱང་རྣམ་པ་གཞན་དུ་ཡང་ལྷན་ཅིག་མྱོང་བའི་ངེས་པ་ཡོད་པ་མ་ཡིན་ལ།
སྔོ་སྣང་དང་དེ་མྱོང་ནི་དེ་ལྟར་མིན་ཏེ། དོན་སྔོ་སྣང་དམིགས་པ་མེད་པའི་མྱོང་བ་སྔོ་འཛིན་དམིགས་པའམ་མྱོང་བ་སྔོ་འཛིན་དམིགས་པ་མེད་པར་དོན་སྔོ་སྣང་འགའ་ཞིག་ཏུ་ཡང་དམིགས་ཤིང་མྱོང་བར་འགྱུར་བ་མཐོང་ངོ་། ། དེས་ན་སྔོ་སྣང་དང་སྔོ་འཛིན་དེ་དག་རྫས་ཐ་དད་མིན་པར་གྲུབ་བོ། ། ཁྱབ་པ་ནི། རྣམ་ངེས་ལས་རྒྱས་པར་བསྟན་པས་འདིར་མ་སྤྲོས་སོ། ། གསུམ་པ་མཇུག་བསྡུ་བ་ནི། དོན་སྔོ་སོགས་སུ་སྣང་བ་ཆོས་ཅན། སྔོ་སྣང་ཤེས་པ་ལས་རྫས་གཞན་དུ་བདེན་པ་མིན་མ་བཟློག་པ་རབ་ཏུ་དཀའ་བ་ཉིད་དེ། སྔོ་སྣང་ཤེས་པ་དང་དུས་ཅིག་ཅར་དུ་ལྷན་ཅིག་སྣང་ཞིང་མྱོང་བར་ངེས་པ་དེའི་ཕྱིར་རོ། ། གཉིས་པ་ཕྱི་རོལ་ཡོད་པའི་སྒྲུབ་བྱེད་དགག་པ་ནི།
མདོ་སྡེ་པ་ན་རེ། ཤེས་པའི་དུས་ན་སྣང་བའི་རྣམ་པ་བློ་ལས་ཐ་དད་མིན་པ་བདེན་ཡང་དབང་པོའི་བློ་རྣམས་ཆོས་ཅན། དབང་ཡིད་ལས་རྒྱུ་ཐ་དད་པ་ནི་ཡོད་དེ། རྒྱུ་གཞན་དབང་སོགས་དག་ནི་ཡོད་ནའང་དེ་སྐྱེ་བ་མེད་ལ་དབང་ཡིད་དང་དེ་ལས་རྒྱུ་གཞན་ཞིག་ཚོགས་པ་ལས་སྐྱེ་བའི་ཕྱིར་ཞེས་འབྲས་བུ་རྣམ་ཤེས་རེས་འགའ་ལོག་པའི་རྟགས་ཀྱིས་རྒྱུ་གཞན་ཡོད་པར་རྗེས་སུ་དཔོག་པར་འགྱུར་ལ། རྒྱུ་གཞན་དེའང་ཕྱིའི་དོན་ཡིན་ནོ་ཞེ་ན། དེ་འདྲའི་རྟགས་ཆོས་ཅན། དེས་དབང་བློ་ལ་ཕྱི་རོལ་གྱི་དོན་རྒྱུ་ཡོད་པར་མ་འགྲུབ་པར་ཐལ། གལ་ཏེ་ཁོ་བོ་དབང་ཤེས་ཀྱི་མཚུངས་པ་དེ་མ་ཐག་རྐྱེན་དོན་སྣང་གི་རྣམ་ཤེས་སྐྱེ་བའི་བག་ཆགས་ཡོངས་སུ་སྨིན་པའི་སྙིང་པོ་ཅན་ཡིད་བྱེད་ཚང་མ་ཚང་གི་དབང་ལས་དེ་ལྟར་ངེས་པར་མི་སྨྲ་ན་དོན་འགྲུབ་ཏུ་རུང་ཡང་དེའི་དབང་གིས་བྱུང་བའི་ཕྱིར། དེ་ལྟར་ན་དབང་ཡིད་དང་ཐ་དད་པའི་རྒྱུ་ཙམ་ཞིག་སྒྲུབ་ན་གྲུབ་པ་ལ་སྒྲུབ་པ་དང་། དོན་སྒྲུབ་ན་ཐེ་ཚོམ་ཟ་བའི་མ་འགྲུབ་པར་འགྱུར་རོ། །
གསུམ་པ་རྣམ་རིག་སྨྲ་བ་ལ་རྩོད་པ་སྤང་བ་ནི། གལ་ཏེ་ཕྱིའི་དོན་མེད་པར་ས་བོན་དང་མྱུ་གུར་སྣང་བའི་བློའི་རྣམ་པ་ལས་ས་བོན་དང་མྱུ་གུར་འཇོག་ན་དེ་ཉིད་འཁྲུལ་པ་ཡིན་པས་དོན་ལ་མེད་པའི་ཕྱིར་བསྐྱེད་བྱ་སྐྱེ་བྱེད་དུ་མི་འཐད་ལ། དེས་ན་ས་བོན་ལས་མྱུ་གུ་སྐྱེ་བའི་རྣམ་གཞག་ཅི་ལྟར་རུང་། དེ་བཞིན་དུ་མེ་དུར་སྣང་བའང་རྒྱུ་འབྲས་སུ་མི་རུང་བའི་ཕྱིར་གོ་བྱ་གོ་བྱེད་དུ་མི་རུང་ལ། ཡང་རྟགས་དུ་བ་ནི་དུར་སྣང་གི་བློ་ཡིན་ལ། དེ་མེ་ལས་སྐྱེ་བའི་ཚེ་ཕྱི་རོལ་གྱི་མེ་ཁས་མི་ལེན་པས་ཡོད་པ་མིན་ལ། མེར་སྣང་གི་བློ་ཡང་ཡོད་པ་མིན་ཏེ། དེ་ཕྱིས་འབྱུང་བའི་ཕྱིར། དེས་ན་མེ་དུ་ཤེས་བྱ་ཤེས་བྱེད་དུ་ཇི་ལྟར་འགྱུར། ཕྱི་རོལ་ཡོད་པ་ལ་ནི་ས་བོན་དང་མེ་ཡོད་པ་མིན་པས་མྱུ་གུ་དང་དུ་བའི་རྒྱུ་ཡིན་པ་དེ་ལྟར་ན་སྐྱེ་བྱེད་ཀྱི་རྣམ་གཞག་ཐམས་ཅད་འཐད་པ་ཡིན་ནོ་ཞེ་ན།
སྐྱོན་མེད་དེ་འདི་ལྟར་ས་བོན་ལས་ནི་མྱུ་གུ་སྐྱེ་བ་དང་དུ་བ་ལས་ལ་ལ་མེ་གྲུབ་པ་ཞེས་བྱ་བ་དེ་འདྲ་ཕྱི་རོལ་གྱི་དོན་ལ་བརྟེན་པ་ཅན་གྱི་རྣམ་གཞག་བསྐྱེད་པར་བྱེད་པ་པོའི་རྒྱུ་དང་ཤེས་བྱེད་དུ་གནས་པའི་ཐ་སྙད་འཇུག་པ་གང་ཡིན་པ་དེ་ཡང་གལ་ཏེ་ཕྱི་རོལ་དོན་ལ་མི་ལྟོས་པར་དངོས་པོར་སྣང་བའི་ཕྱི་རོལ་དངོས་པོར་རྟོགས་པ་ལ་བརྟེན་ནས་བློ་ས་བོན་དེའི་ངོ་བོར་སྣང་བ་ལས་དེ་མ་ཐག་ཏུ་མྱུ་གུ་དེའི་ངོ་བོ་སྟེ་རྣམ་པར་སྣང་བའི་བློ་དེ་ལྟར་སྐྱེས་པ་ངེས་པར་འབྲེལ་པའི་ནང་གི་བློ་ལ་བརྟེན་ནས་རྒྱུ་འབྲས་ཀྱི་རྣམ་གཞག་མངོན་སུམ་ཉིད་དང་མི་དམིགས་པའི་ཚད་མ་ལས་རྟོག་པར་བྱེད་ན་ཚད་མ་དང་འགལ་བ་དག་ནི་ཅི་ཞིག་ཡོད་དེ་གནོད་བྱེད་ཀྱི་ཚད་མ་མེད་ལ། སྒྲུབ་བྱེད་ཡོད་དེ་བློ་དེ་འདྲ་མངོན་སུམ་གྱི་ཚད་མས་གྲུབ་པའི་ཕྱིར་དང་། དེ་བཞིན་དུ་སྨྲ་བ་ལ་རྣམ་གཞག་དེ་འདྲ་བསྟན་པར་དཀའ་སྟེ། ཚད་མ་གཉིས་ཀྱིས་དོན་མ་གྲུབ་པའི་ཕྱིར་རོ། ། དེ་ལྟ་མོད་ཀྱི་སེམས་ཙམ་པའི་ལུགས་ལ་ཆོས་ཅན། དུ་བ་མེས་སྐྱེད་པར་འགྱུར་བ་མིན་པར་ཐལ། ཕྱི་རོལ་གྱི་མེ་ལ་དུ་བ་མེད་ལ་དུར་སྣང་གི་བློ་སྔར་བྱུང་ཞིང་མེར་སྣང་ཕྱིས་བྱུང་བའི་ཕྱིར། ཁྱབ་པ་ཡོད་སྔ་མ་འབྲས་བུ་མིན་ཞིང་ཕྱི་མ་རྒྱུ་མིན་པའི་ཕྱིར། དེས་ན་དུ་བ་ཆོས་ཅན། དེ་ལས་མེ་དཔོག་པ་དེ་འབྲས་བུ་ལས་རྒྱུ་རྟོགས་པ་མིན་པར་ཐལ།
མེའི་འབྲས་བུ་མིན་པ་དེའི་ཕྱིར། ཅི་སྟེ་ཡང་དུར་སྣང་དེ་མེར་སྣང་དེའི་རྒྱུ་དག་ནི་ཡིན་ནའང་དུར་སྣང་ཆོས་ཅན་ལས་མེར་སྣང་དེ་ཆོས་ཅན། ལ་ངེས་པར་རྟོགས་པར་འགྱུར་བ་གང་ལས་ཡིན་ཏེ་མིན་པར་ཐལ། མེར་སྣང་གི་རྒྱུ་ཙམ་ཡིན་པའི་ཕྱིར། ཁྱབ་པ་ཡོད་རྒྱུ་རྣམས་ལ་འབྲས་བུའི་ཁྱབ་པ་མ་ངེས་པས་ན་ཤེས་བྱེད་དུ་གནས་པ་མིན་ནོ་ཞེ་ན། སེམས་ཙམ་པའི་ལུགས་ལ་དུ་བས་མེ་དཔོག་པ་དེ་ལའང་འབྲས་རྟགས་ཀྱི་མིང་ཅན་དུ་བར་སྣང་བའི་བློ་ཆོས་ཅན། ཕྱི་རོལ་གྱིའམ་དང་ལྟ་མེ་ཉིད་དུ་སྣང་བའི་བློ་ཡོད་བཞིན་པ་གོ་བར་ནུས་པ་མ་ཡིན་ཏེ། མེར་སྣང་གི་བློའི་རྒྱུ་ཀུན་གཞི་ལ་མེར་སྣང་གི་བསྐྱེད་པའི་ནུས་པ་དངོས་སུ་དཔགས་པའི་སྒོ་ནས་མ་འོངས་པ་ནས་མེར་སྣང་བའི་བློ་འབྱུང་བ་ཉིད་ནི་རྟོགས་པར་འགྱུར་བའི་ཕྱིར་རོ། ། མེར་སྣང་གི་བློ་ཅི་འདྲ་བ་ཞིག་ཅེ་ན། དུར་སྣང་གི་བློའི་རྒྱུ་མེར་སྣང་གི་བློའི་བག་ཆགས་རྐྱེན་གྱིས་གསལ་བར་སད་པ་ཅན་ནོ། །
དེ་ལྟར་ན་དུ་བ་ལ་མེ་ལྡན་དུ་སྒྲུབ་པ་ན་ཆོས་ཅན། མེ་ལས་དུ་བ་འབྱུང་བ་ཡིན་ཏེ། མེར་སྣང་གི་ཤེས་པ་བསྐྱེད་པ་དེར་རུང་བའི་བག་ཆགས་ཀྱི་སྙིང་པོ་ཡོད་པ་ཅན་ཀུན་གཞིའི་ནུས་པ་ཉིད་ལས་དུ་བར་སྣང་བློའི་སེམས་རྒྱུད་དག་ནི་གསལ་བ་སྟེ་སྐྱེད་པར་བྱེད་པ་དེས་ནའོ། ། དེས་ནི་རྒྱུ་ལས་འབྲས་བུ་དཔོག་པ་མིན་པའི་ཕྱིར་མ་ངེས་པ་མིན་ནོ་ཞེས་ལྷ་དབང་བློས་དང་། འབྲས་བུ་ལས་རྒྱུ་དཔོག་གི་རྒྱུ་ལས་འབྲས་བུ་དཔོག་པ་ནི་མིན་ལ། མེར་སྣང་གི་བློའི་རྒྱུ་ཐག་ཉེ་བ་ཉིད་དཔོག་ཅིང་། དེ་ཡང་ཚོགས་པ་ཚར་གཅིག་ལ་རག་ལས་པའོ་ཞེས་ཤཱཀྱ་བློས་བཤད་དོ། ། བཞི་པ་ཚུལ་གཉིས་བསྒྲུབ་ཚུལ་བསྡུས་ཏེ་བསྟན་པ་ནི། ཡང་དག་པའི་གཞུང་གི་རྗེས་སུ་འབྲངས་ཏེ་ཕྱི་རོལ་ཁས་མི་ལེན་པའི་རྣམ་རིག་པ་མཁས་པ་རྣམས་ལ་རྩོད་པའམ་བརྗོད་པ་སྟེ། བརྒལ་ཞིང་བརྟགས་པ་ན་དོན་མེད་ཀྱང་བློ་ལ་བརྟེན་ནས་སྐྱེད་བྱེད་དང་ཤེས་བྱེད་ཀྱི་རྣམ་གཞག་རུང་བའི་ཚུལ་བཤད་མ་ཐག་པ་འདི་ཡོད་དེ།
ཚད་མས་མི་སླུ་བས་སྤོང་བར་མི་རིགས་པའི་ཕྱིར། དེ་ལྟ་ནའང་ཡང་དག་པའི་རྩོད་པ་རྣམ་རིག་ཙམ་དུ་སྨྲ་བ་ལ་ལྟོས་པ་མེད་པར་རྔམས་ཏེ་སྨྲ་བའི་མདོ་སྡེ་པའི་ངོར་ཕྱི་རོལ་ཁས་བླངས་ལ་ནི་བརྟེན་ནས་སུ་ཤེས་པ་ལ་ཡུལ་དང་འཛིན་པའི་རྣམ་པའི་ཚུལ་གཉིས་བརྗོད་པ་ཡིན་ལ། ཚུལ་གཉིས་པོ་དེ་ཡང་ནི་དོན་སྣང་གི་རྣམ་པ་ཤེས་པ་ལས་རྫས་གཞན་མིན་ཏེ། རང་སྣང་བའི་ཤེས་པ་དང་ལྷན་ཅིག་ཅིག་ཅར་དུ་མྱོང་བར་ངེས་པའི་ཕྱིར་ཞེས་བཤད་མ་ཐག་པའི་གཏན་ཚིགས་ཀྱིས་གྲུབ་པའོ། ། གཉིས་པ་ཕྱི་རོལ་ཡོད་ཀྱང་ཚུལ་གཉིས་སྒྲུབ་པ་ལ་གསུམ་གྱི། དང་པོ་དོན་གཅིག་དུ་མར་སྣང་བས་བསྒྲུབ་པ་ནི། ཅི་སྟེ་ཤེས་པ་དེ་དོན་ལས་སྐྱེ་བར་འགྱུར་བ་དོན་དེའི་རྣམ་པ་སྣང་བ་ཅན་མིན་པར་རྣམ་མེད་ཡིན་ན་བུམ་པ་གཅིག་ཆོས་ཅན། དེའི་དོན་དེ་ཡུལ་ཅན་ཡིད་ཀུན་ནི་སྣང་ཚུལ་གྱི་རང་བཞིན་གཅིག་པ་ཅན་ཉིད་དུ་འགྱུར། དོན་གྱི་རང་བཞིན་གཅིག་ཡིན་ཞིང་དེའི་ཡུལ་ཅན་ཡིད་ཀུན་ལ་རང་ཇི་ལྟ་བ་བཞིན་རྣམ་མེད་དུ་སྣང་བའི་ཕྱིར། འདོད་མི་ནུས་དབང་པོའི་འགྱུར་བའི་ཁྱད་པར་གྱིས་གསལ་བ་དང་མི་གསལ་བ་དང་འདྲེན་མ་དང་ལ་སོགས་པས་ཁ་དོག་གཞན་དུ་སྣང་བའི་སྣང་བ་ཐ་དད་འཛིན་པའི་ཤེས་པ་མང་པོ་དོན་གཅིག་ལ་ཅིག་ཅར་དམིགས་སོ། །
དེས་ན་ཚུལ་གཉིས་གྲུབ་བོ། ། གལ་ཏེ་ཤེས་པ་དོན་ལས་སྐྱེས་འདྲ་བ་ཡིན་པ་དེའི་ཚེ་དོན་ནི་རྣམ་པ་གཅིག་ཡིན་པས་འདྲེན་མ་ལ་སོགས་སུ་མི་འགྱུར་ནའང་འགྱུར་བས་ཤེས་པ་དོན་གྱི་རྣམ་པ་ཅན་མིན་ནོ་ཞེ་ན། བུམ་པ་གཅིག་ལ་དམིགས་པའི་དབང་ཤེས་དེ་རྣམས་ནི་ཆོས་ཅན། དོན་གཅིག་ལ་བརྟེན་ནས་འབྱུང་བར་འགྱུར་ཞིང་གཅིག་པོ་དེའི་ངོ་བོ་རྣམ་པའི་རྗེས་སུ་བྱེད་པ་ཡིན་ཡང་རྣམ་པའི་ཁྱད་པར་གཅིག་ཁོ་ན་མིན་ཏེ། དོན་གཅིག་པུ་དེའི་རྣམ་པའི་ཆ་འགའ་ཡིས་ནི་མཚུངས་ཀྱང་རྒྱུ་གཞན་ནང་གི་བག་ཆགས་སད་པ་སོགས་འགའ་ཞིག་ལས་ཀྱང་། འདྲེན་མ་ལ་སོགས་པའི་ཁྱད་པར་གྱིས་རྣམ་པ་ཐ་དད་པར་འགྱུར་བའི་ཕྱིར། འདི་ལྟར་ཕ་མ་བརྟེན་ནས་བྱུང་བའི་བུ་དེ་ནི་ཕ་དེ་ཡི་ནི་གཟུགས་དང་ཆ་འགའ་ཡིས་འདྲ་བ་ཡིན་ཡང་རྒྱུ་གཞན་ལས་ལོགས་པ་འགའ་ཞིག་ལས་ནི་ཕའི་གཟུགས་དང་རྣམ་པ་ཐ་དད་པར་ནི་དམིགས་པ་ཡིན་པ་བཞིན་དུ་དོན་སྣང་གི་ཤེས་པ་ཡང་རྒྱུ་གཞན་ལ་བརྟེན་པས་རྣམ་པ་ཐ་དད་འཛིན་པ་ཡིན་ནོ། ། གཉིས་པ་དོན་ལ་མེད་པ་མཐོང་བས་བསྒྲུབ་པ་ནི། མིག་མི་གསལ་བ་འཁྲུལ་པས་མར་མེའི་འོད་ཀྱི་རྩེ་མོ་དང་ལ་སོགས་པས་ཟླ་བའི་དཀྱིལ་འཁོར་ནི་རྨ་བྱའི་མདོངས་ཀྱི་དབྱིབས་ཀྱི་རྣམ་པ་ཅན་སྔོ་བ་དང་ནང་ན་དམར་བ་དང་དེའང་ཆེས་མདངས་གསལ་བར་མཐོང་བར་འགྱུར་བ་དེ་ཆོས་ཅན། ཕྱི་རོལ་གྱི་མར་མེ་མིན་ཏེ།
མར་མེ་དང་ཡུལ་ཐ་དད་པར་འཛིན་པའི་ཕྱིར། དེས་ན་བློ་ཉིད་དེ་ལྟར་སྣང་བས་ན་བློ་ཡུལ་དུ་སྣང་བ་ཡིན་ནོ། ། གལ་ཏེ་དཀྱིལ་འཁོར་དེ་དེ་ལྟར་མཐོང་བའི་འཁྲུལ་བའི་ལམ་དུ་གསར་དུ་བྱུང་བའི་ཕྱི་རོལ་གྱི་དངོས་པོ་ཡིན་ན་དེ་ལྟར་མཐོང་བའི་རྣམ་པ་ཆོས་ཅན། ཡུལ་དུས་ཉེ་བའི་ལྟ་བ་པོ་དབང་པོ་གསལ་བའི་མིག་ཤེས་ལ་དམིགས་པའི་ནུས་པ་ཅིས་མེད་དེ་ནུས་པར་ཐལ། མིག་ཤེས་ལ་སྣང་རུང་གི་ཕྱི་རོལ་གྱི་དོན་ཡིན་པའི་ཕྱིར། གཞན་ཡང་དེ་ལྟར་མཐོང་བའི་མིག་ཤེས་ཆོས་ཅན། དབང་པོ་ལ་གནོད་པ་བྱས་པས་ཉམས་པའི་དབང་ཤེས་འཁྲུལ་པའང་ཅི་ལྟར་ཡིན་ཏེ་མིན་པར་ཐལ། ཡང་དག་པ་བདེན་པའི་གཟུགས་ཇི་ལྟ་བ་བཞིན་མཐོང་བའི་ཕྱིར། གཞན་ཡང་དེ་ལྟར་མཐོང་བའི་སྐྱེས་བུ་ཆོས་ཅན། དེའི་མིག་རབ་རིབ་ཀྱིས་གནོད་པ་མ་བྱས་པར་ཤིན་ཏུ་སྦྱངས་པས་གསལ་བའི་མིག་ཏུ་བྱས་པར་ཐལ།
དབང་པོ་ལ་གནོད་པ་མེད་པའི་ཤེས་པའི་ཡུལ་ལས་འདས་པའི་གཟུགས་དེའི་མིག་ཤེས་ཀྱིས་མཐོང་བའི་ཕྱིར། འདོད་ན། དེས་མཐོང་བ་དེ་གཞན་གྱིས་མི་མཐོང་བ་ཇི་ལྟར་འཐད་ཅེས་དཔྱས་པའོ། ། འདོད་ན། དེའི་མིག་ཤེས་ཆོས་ཅན། དེ་ལ་ཐ་མལ་གཞན་གྱིས་མཐོང་བའི་དོན་བུམ་པ་དེ་ཡང་ཇི་ལྟ་བུར་ནི་གསལ་བ་མ་ཡིན་ཏེ་གསལ་བར་མཐོང་བར་ཐལ། མིག་སྦྱངས་པ་ལ་བརྟེན་ནས་དབང་པོ་ལས་འདས་པའི་གཟུགས་མཐོང་བའི་ཕྱིར། ཐལ་བ་ལས་མཐོང་བ་མིན་པའི་ཕྱིར་དེའི་ཡུལ་དེ་གསར་བྱུང་གི་དངོས་པོ་ཡིན་ནོ། ། གསུམ་པ་འཁྲུལ་པའི་རྣམ་པ་རྒྱུ་མ་ཡིན་པ་ནི། དེས་ན་དེ་ཆོས་ཅན།
གཞན་དཀྱིལ་འཁོར་གྱི་རྣམ་པ་ནི་རྒྱུ་མ་ཡིན་པར་ཐལ། སྣང་དབང་ཡིད་ལ་བྱེད་པ་ཚོགས་པ་ན་དེ་ལས་གཞན་མར་མེ་ནི་མེ་གཅིག་གི་ནུས་པ་ལས་སྐྱེ་བར་རྟོགས་ཀྱི་དཀྱིལ་འཁོར་གྱི་རྣམ་པ་ལས་སྐྱེ་བ་མ་རྟོགས་པ་དེས་ནའོ། ། འདོད་ན། རྣམ་པ་དེ་དེའི་གཟུང་ཡུལ་ཇི་ལྟར་ཡིན་ཏེ་མིན་པར་ཐལ། དེ་དེའི་རྒྱུ་མིན་པའི་ཕྱིར་ཞེས་སྔར་བསྟན་ཟིན་ཏོ། ། གཞན་ཡང་གལ་ཏེ་རྣམ་པ་དེ་ཉིད་བློ་དེའི་དམིགས་རྒྱུ་ཡིན་ཞེ་ན། དེ་ཆོས་ཅན། ཇི་ལྟར་མར་མེའི་འོད་ལ་ལྟོས་པར་འགྱུར་བའི་ངེས་པ་མེད་པར་གཞན་དུའང་སྐྱེ་བར་ཐལ། དཀྱིལ་འཁོར་གྱི་རྣམ་པ་དེ་དམིགས་པའི་རྒྱུ་ཡིན་པའི་ཕྱིར། གཉིས་ཀ་རྒྱུ་ཡིན་པས་མ་ངེས་ཤེ་ན།
དེ་ཆོས་ཅན། མར་མེ་དང་དཀྱིལ་འཁོར་གཉིས་ཀ་ཚོགས་པ་དག་ཀྱང་དེའི་དམིགས་པའི་རྒྱུ་མ་ཡིན་པར་ཐལ། དཀྱིལ་འཁོར་མེད་ཀྱང་མར་མེའི་འོད་ཡོད་ཙམ་གྱིས་ཡོད་པའི་ཕྱིར་རོ། ། གསུམ་པ་ཕྱི་རོལ་མེད་ཀྱང་གཉིས་སུ་སྣང་བ་ལ་གསུམ་གྱི། དང་པོ་ཐལ་བ་དགོད་པ་ནི། དབང་པོ་གནོད་པ་མེད་པར་མཚུངས་པའི་ལྟ་བ་པོ་དུ་མས་མཐོང་བའི་བུམ་པ་གཅིག་ཆོས་ཅན། ཐག་ཉེ་རིང་ལ་སོགས་པའི་ཁྱད་པར་ཡིས་གསལ་བ་དང་མི་གསལ་བ་དང་ཆེས་གསལ་མི་གསལ་མི་རུང་བར་ཐལ། རང་བཞིན་མང་པོ་མི་རུང་བའི་ཕྱིའི་དོན་གཅིག་ཡིན་པའི་ཕྱིར། ཁྱབ་པ་ཁས་བླངས་སོ། ། གཉིས་པ་ལན་དགག་པ་ལ་གཉིས་ལས།
དང་པོ་སྣང་བའི་ཁྱད་པར་ལས་འབྱུང་བ་དགག་པ་ནི། གལ་ཏེ་ཉེ་རིང་ན་གནས་པ་དག་ལ་སྣང་བ་གསལ་མི་གསལ་གྱི་ཁྱད་ཡོད་པ་ལས་དོན་གཅིག་ཀྱང་གསལ་མི་གསལ་དུ་སྣང་བ་དེར་འགྱུར་ཞེ་ན། སྣང་བ་དེ་ནི་སྒྲིབ་བྱེད་ཀྱིས་བསྒྲིབས་པའམ་མ་བསྒྲིབས་པ་ཡིན། མ་ཆོད་པ་དག་ཡིན་ན་བུམ་གཟུགས་དང་མིག་གི་བར་གྱི་སྣང་བ་དེ་ནི་ཆོས་ཅན། ཡུལ་ཉེ་རིང་ན་གནས་པ་ཀུན་གྱིས་མཐོང་བ་གསལ་མི་གསལ་མཚུངས་པར་ཐལ། ཉེ་རིང་ན་གནས་པ་ཀུན་གྱིས་མཐོང་རུང་སྒྲིབ་བྱེད་མེད་པའི་ཕྱིར། ཆོད་པ་ཡིན་ནའང་དེ་ཆོས་ཅན། ཉེ་རིང་ན་གནས་པ་ཀུན་གྱིས་མི་མཐོང་བར་མཚུངས་པར་འགྱུར། སྒྲིབ་བྱེད་ཀྱིས་བསྒྲིབས་པ་མཐོང་བ་ལ་གེགས་བྱས་པའི་ཕྱིར། འདོད་ན།
ཉེ་རིང་ན་གནས་པས་གསལ་མི་གསལ་དུ་མི་འགྱུར། གལ་ཏེ་སྐྱེས་བུ་ཐག་རིང་པོ་ན་གནས་པའི་ཚེ་སྣང་བ་མི་གསལ་བས་བུམ་གཟུགས་དེའི་ཆ་ཕྲ་མོ་འགའ་ཞིག་ནི་མ་མཐོང་ལ་ཉེ་བ་ན་སྣང་བ་གསལ་བས་ཆ་ཕྲ་མོ་ཡང་མཐོང་བ་དེའི་ཕྱིར་གསལ་མི་གསལ་ཐ་དད་ཡིན་ཞེ་ན། དེའི་ཚེ་རགས་པར་སྣང་བ་དེ་གཅིག་གམ་དུ་མ་ཡིན། རེ་ཤིག་ཕྱི་རོལ་གྱི་དོན་ཆ་མེད་གཅིག་ཡིན་ན། རགས་སྣང་དེ་ཆོས་ཅན། གསལ་བར་མཐོང་བ་དང་མ་མཐོང་བའི་ཆ་ཐ་དད་གང་ལས་རིགས་པ་ཡིན་ཏེ་མིན་པར་ཐལ། ཆ་མེད་གཅིག་ཡིན་པའི་ཕྱིར། ཅི་སྟེ་ཕྲ་རྡུལ་དུ་མ་ཡིན་དེ་ཆོས་ཅན། དེའི་ཆ་ཐ་དད་འགའ་ཞིང་ཉེ་བས་གསལ་བར་མཐོང་བ་དང་རིང་བས་མ་མཐོང་བའི་ཐ་དད་གང་ལས་ཡིན་ཏེ་མིན་པར་ཐལ། རྡུལ་ཕྲ་རབ་ཏུ་མཚུངས་པའི་ཕྱིར།
གལ་ཏེ་སྣང་བ་གསལ་མི་གསལ་གྱི་ཁྱད་པར་གྱིས་དོན་གཅིག་བློ་ལ་ཐ་དད་དུ་སྣང་བར་བྱེད་ན། སྣང་བ་དེའང་དོན་གཅིག་པོ་དེ་བཞིན་དུ་གཅིག་ཡིན་ན་གསལ་མི་གསལ་དུ་མི་རུང་ལ། ཅི་སྟེ་དུ་མ་ཡིན་ན་རྡུལ་ཕྲན་ཡིན་པས་སྔར་བཤད་པ་བཞིན་ཐ་དད་རྙེད་པར་དཀའོ། ། ཐ་དད་ནའང་སླ་སྟེ་བུམ་གཟུགས་གཅིག་ཆོས་ཅན། དོན་གཞན་སྣང་བ་གསལ་མི་གསལ་ཐ་དད་པས་རྒྱུ་མཚན་གང་ལས་མིག་ཤེས་ལ་གསལ་མི་གསལ་ཐད་དད་པར་སྣང་བར་མི་འགྱུར། གསལ་མི་གསལ་ཐ་དད་མེད་པའི་དོན་གཅིག་ཡིན་ཞིང་སྣང་བ་ཡང་གསལ་མི་གསལ་གང་དུ་ཡང་སྣང་བ་མེད་པར་མཚུངས་པའི་ཕྱིར། གཞན་ཡང་སྣང་བའི་དོན་ཐག་རིང་པོ་ན་གནས་པས་སྣང་བ་མི་གསལ་བར་མཐོང་བའི་རྒྱུ་བྱེད་ན་ཐག་རིང་བ་ན་སྣང་བ་དེ་ཡང་རྒྱུ་ཅིས་མི་གསལ་ཞེས་དྲིས་པས། རྡུལ་དང་དུ་བ་ལ་སོགས་པའི་སྒྲིབ་བྱེད་ཡོད་པའི་ཕྱིར་མི་གསལ་ལོ་ཞེ་ན། ཉེ་བའི་སྐབས་འདིར་ཡང་སྣང་བ་ཆོས་ཅན། དེས་མི་གསལ་བ་ཅིས་མ་ཡིན་ཏེ་ཡིན་པར་ཐལ།
སྒྲིབ་བྱེད་ཡོད་པའི་ཕྱིར། ཉེ་བ་ན་སྒྲིབ་བྱེད་སྲབ་པའི་ཕྱིར་སྒྲིབ་མི་ནུས་པས་གསལ་བར་མཐོང་ཞེ་ན། ཉེ་བའི་ཚེའི་སྣང་བའང་ཆོས་ཅན། སྒྲིབ་ནུས་པར་ཐལ། སྒྲིབ་བྱེད་ཡོད་ཀྱང་སྒྲིབ་བྱེད་སྲབ་པ་དེ་ལྟར་ཁྱེད་ཀྱང་སྲབ་པ་དེ་ལྟ་ཉིད་ཡིན་པའི་ཕྱིར། རིང་བ་ནི་སྒྲིབ་བྱེད་མང་པོ་ཡོད་པས་སྣང་བ་སྒྲིབ་པར་ནུས་ཀྱི་ཉེ་བ་ན་དེ་ལྟ་མིན་པས་མ་ངེས་ཞེ་ན། ཉེ་བ་ལས་གཞན་དུ་རིང་བའི་ཚེའི་སྣང་བ་ཆོས་ཅན། སྒྲིབ་བྱེད་ཀྱིས་སྒྲིབ་མི་ནུས་པར་ཐལ། སྒྲིབ་བྱེད་ལྟར་ཁྱོད་ཀྱང་སྲབ་པ་མིན་པར་ཤིན་ཏུ་འཐུག་པོ་ཆེས་མང་བར་ཡོད་པ་ཉིད་ཀྱིས་སོ། ། སྔ་ཕྱིའི་ཁྱབ་པ་ཁས་བླངས་སོ། །
མིག་དང་བུམ་པ་ཆེས་ཤིན་ཏུ་ཉེ་བ་ལ་ཁྱེད་ཀྱི་འདོད་པས་སྣང་བ་ནི་ཆེས་གསལ་བ་ཡིན་པ་དེ་ལྟ་ན་དེའི་ཚེ་ཆོས་ཅན། དོན་བུམ་པ་མཐོང་བ་དེ་ཡང་གསལ་བར་སྣང་བར་འགྱུར། སྣང་བ་གསལ་བའི་ཕྱིར། འགྱུར་བའང་མིན་པས་དེ་ལྟར་མི་རིགས་སོ། ། གཉིས་པ་ལས་ལ་བརྟེན་ནས་འབྱུང་བ་དགག་པ་ནི། གལ་ཏེ་ཉེ་རིང་གིས་མཐོང་བ་གསལ་མི་གསལ་དེར་ཡང་ཆོས་དང་ཆོས་མིན་པའི་མཚན་ཉིད་མཐོང་བ་མེད་པའི་ལས་ལ་བརྟེན་ནས་གསལ་མི་གསལ་གྱི་གཟུགས་གཞན་འབྱུང་བར་འགྱུར་བ་དེས་ན་དེ་ལྟར་མཐོང་བའོ་ཞེ་ན། གསལ་མི་གསལ་དེ་དག་རྣམས་ནི་ཕན་ཚུན་དུ་གཅིག་ཅིག་ལ་སྒྲིབ་པར་འགྱུར་རམ་འོན་ཏེ་སྒྲིབ་པ་མིན། དང་པོ་ལྟར་ན་ལས་ལས་སྐྱེས་པའི་གཟུགས་གསལ་མི་གསལ་དུ་སྣང་བ་ནི་ཆོས་ཅན། རང་གི་ཡུལ་ཅན་གྱི་ཤེས་པའི་ཡུལ་སྒྲིབ་བྱེད་ཡིན་པར་ཐལ། ཕན་ཚུན་གཅིག་གིས་གཅིག་བསྒྲིབས་ནས་ཡུལ་ཅན་ཤེས་པའི་ཡུལ་ཇི་ལྟ་བ་བཞིན་མི་མཐོང་བར་བྱེད་པ་དེའི་ཕྱིར།
དེ་ལ་དེ་ལྟར་སྒྲིབ་བྱེད་ཡོད་ན་དོན་གཅིག་ཉེ་རིང་ན་གནས་པས་གསལ་མི་གསལ་དུ་མཐོང་བའི་མིག་ཤེས་ཆོས་ཅན། དེ་ལ་གཅིག་མ་སྒྲིབས་པའི་རང་བཞིན་དཔེའི་གཟུགས་གསལ་མི་གསལ་གྱི་ངོ་བོ་དེ་ཉིད་སྣང་བར་འགྱུར་གྱི་ལས་ལས་སྐྱེས་པའི་གཟུགས་དེ་དངོས་སུ་མི་སྣང་བར་ཐལ། རང་བཞིན་པའི་གཟུགས་དེ་ཁྱོད་ལ་སྣང་བ་ལ་སྒྲིབ་བྱེད་མེད་པ་ལས་སྐྱེས་པའི་གཟུགས་སྣང་བ་ལ་བསྒྲིབས་པའི་ཕྱིར། ལས་ལས་སྐྱེས་པ་དེ་དག་ཕན་ཚུན་མ་བསྒྲིབས་ཤེ་ན། དེ་ཆོས་ཅན། རང་ཡུལ་གྱི་དོན་དེ་དག་ཅིག་ཅར་ནི་གསལ་བ་དང་མི་གསལ་བའི་རང་བཞིན་གཅིག་ཏུ་མཐོང་བར་འགྱུར། རང་ཡུལ་གྱི་དོན་དེ་གཅིག་ཅར་དུ་མཐོང་རུང་སྒྲིབ་བྱེད་མེད་ལ་གསལ་མི་གསལ་གྱི་དོན་གཅིག་ཏུ་གནས་པའི་ཕྱིར། དེ་ལྟ་མོད་ཀྱི་མཐོང་མེད་ཀྱི་ལས་ཀྱིས་གསལ་མི་གསལ་གང་རུང་གཅིག་བསྒྲིབས་པས་མི་མཐོང་ངོ་ཞེ་ན། ལན་དུ་མི་རུང་ངོ་། ། དེ་ལྟར་ན་ཐག་ཉེ་རིང་ན་གནས་པའི་སྐྱེས་བུ་ཆོས་ཅན།
དེས་བུམ་གཟུགས་གསལ་མི་གསལ་གྱི་ངོ་བོར་མཐོང་བ་དེ་དག་གི་ཆོས་དང་ཆོས་མ་ཡིན་པའི་མཚན་ཉིད་ཅན་གྱི་མ་མཐོང་བའི་ལས་ཀྱིས་གསལ་མི་གསལ་དུ་ཅི་ཞིག་ཀྱང་མི་བྱེད་པར་ཐལ། མ་མཐོང་བའི་ལས་ཀྱིས་བུམ་གཟུགས་གསལ་མི་གསལ་དུ་བྱས་པའི་ངོ་བོ་གང་གིས་ཡིད་བདེ་སྐྱེད་པའི་སྒོ་ནས་འཕེན་པའི་དོན་དང་དོན་མིན་པ་ཡིད་མི་བདེ་སྐྱེད་པའི་སྒོ་ནས་གནོད་པ་མེད་པའི་ཕྱིར་རོ། ། གསུམ་པ་མཇུག་བསྡུ་བ་ནི། བཤད་མ་ཐག་པའི་གསལ་མི་གསལ་གྱི་དཔྱོད་པ་དེ་ཐམས་ཅད་མི་རིགས་པ་དེའི་ཕྱིར་དོན་ཁས་ལེན་པའི་ལུགས་ལའང་དོན་ལ་བརྟེན་ནས་སྐྱེས་པར་གྱུར་པའི་མྱོང་བ་དབང་ཤེས་ཆོས་ཅན། ཚུལ་གཉིས་པར་རིགས། རང་གི་བག་ཆགས་སད་པའི་རྒྱུ་ཇི་ལྟ་བ་བཞིན་དུ་གསལ་མི་གསལ་སོགས་རྣམ་པ་ཐ་དད་འཛིན་པར་བྱེད་པ་དེའི་ཕྱིར། ལྷག་མ་སྣང་བ་དང་ལས་ལ་སོགས་པའི་ཁྱད་པར་གྱིས་ཡུལ་གསལ་མི་གསལ་དུ་བརྗོད་པ་ཆོས་ཅན། རིགས་པ་མ་ཡིན་བློ་ངན་རྣམས་ཀྱིས་བརྗོད་པ་ཡིན་པས་སོ། ། ལྷག་མ་བློ་ངན་རིགས་མ་ཡིན་ཞེས་སོ། ། བཞི་པ་དོན་གསལ་མེད་པས་ཚུལ་གཉིས་གྲུབ་པ་ལ་གསུམ་གྱི་དང་པོ་སྔ་མ་ཞིག་པའི་ཕྱིར་མི་སྣང་བ་ནི།
བློ་སྒྲ་མར་མེ་སྐད་ཅིག་མར་ཁས་ལེན་པའི་རྣམ་པ་མེད་པ་དེ་ལ་ཤེས་པ་སྒྲ་དང་མར་མེ་རྣམས་ཆོས་ཅན། རྒྱུ་མཚན་གང་གིས་རང་འཛིན་མངོན་སུམ་དང་མངོན་སུམ་མིན་པའི་ཤེས་པ་ལ་དངོས་སུ་གསལ་བར་འགྱུར་ཏེ་མི་འགྱུར་བར་ཐལ། རང་འཛིན་སྐྱེས་དུས་ན་མེད་པའི་ཕྱིར་ཏེ་དེའི་ཚེ་ཞིག་ཟིན་པའི་ཕྱིར་ཏེ། རང་འཛིན་ཤེས་པ་དེ་དག་གི་སྔ་མའི་སྐད་ཅིག་རྣམས་ནི་ཡིན་པའི་ཕྱིར། མ་གྲུབ་ན། དེ་ཆོས་ཅན། རང་འཛིན་མངོན་སུམ་དང་ནི་གཅིག་ཤོས་རྟོག་པ་ཉིད་ཀྱི་སྔ་ལོགས་སུ་གྲུབ་སྟེ། རང་འཛིན་མངོན་སུམ་དུ་རྟོག་པའི་སྐྱེད་བྱེད་ཡིན་པ་ཉིད་ཀྱིས་སོ། ། དེས་ན་ཤེས་པའི་དུས་ན་དོན་མེད་པའི་ཕྱིར་ཤེས་པ་ཉིད་ཡུལ་གྱི་རྣམ་པར་སྣང་བས་ན་བློ་ཚུལ་གཉིས་པར་གྲུབ་བོ། ། གཉིས་པ་དུས་མཉམ་རྒྱུ་མིན་ཕྱིར་མི་སྣང་བ་ནི།
སྔ་མ་མི་སྣང་ཡང་དེ་དང་རིགས་འདྲ་ཤེས་དང་དུས་མཉམ་སྣང་ཞེ་ན། སྒྲ་འཛིན་དང་དུས་མཉམ་གྱི་སྒྲ་ཆོས་ཅན། སྒྲ་འཛིན་གྱི་གཟུང་དོན་མིན་པར་ཐལ། སྒྲ་འཛིན་ལ་ཕན་འདོགས་བྱེད་མ་ཡིན་པའི་ཕྱིར། མ་ངེས་ན་སྒྲ་འཛིན་ཆོས་ཅན། རང་ལ་མི་ཕན་པའི་དོན་ཀུན་གཟུང་དོན་དུ་གསལ་བར་འགྱུར། རང་ལ་མི་ཕན་པའི་རང་དང་དུས་མཉམ་གྱི་དོན་གཞན་ཡང་གཟུང་དོན་དུ་གསལ་བ་གང་ཞིག་དུས་མཉམ་གྱི་དོན་དང་ཕན་མི་འདོགས་པའི་དོན་ཀུན་བྱེད་མིན་པར་འདྲ་བའི་ཕྱིར། གལ་ཏེ་དེ་ལྟར་མཚུངས་ཀྱང་ཐམས་ཅད་མི་གསལ་གྱི་རང་གི་རྒྱུས་བསྐྱེད་པའི་རིགས་འདྲ་གསལ་བར་ངེས་ཏེ། དེ་རང་འཛིན་དང་རྒྱུ་དོན་སྔ་མ་གཅིག་པོ་དེ་ལས་སྐྱེས་པའི་ཕྱིར་ཞེ་ན། དོན་དང་དུས་མཉམ་གྱི་ཤེས་པ་ལ་ཕན་མི་འདོགས་ཀྱང་ཤེས་པ་དེ་དང་རྒྱུ་གཅིག་ལས་སྐྱེས་པས་ཡུལ་དུ་རུང་ཞེས་པའི་རྟོག་པ་འདི་ཡང་རུང་བ་མེད་དེ།
དེ་ལྟར་མིན་ན་རང་དང་ལྷན་ཅིག་པའི་དབང་པོའང་ཡུལ་དུ་འགྱུར་རོ། ། དེས་ན་སྒྲ་སོགས་གང་ལས་གང་གི་རྣམ་པར་སྐྱེ་བ་དེས་བྱས་པའི་ཤེས་པའི་དུས་ན་དོན་དེ་མེད་ཀྱང་ཤེས་པ་རང་ཉིད་དོན་གྱི་རྣམ་པ་ཉིད་དོན་གྱི་རྣམ་པ་ཉིད་དུ་སྐྱེ་བར་སྣང་བའི་ཕྱིར་དོན་དེ་གསལ་བ་ཞེས་བརྗོད་པ་ཡིན་གྱི། རང་རྒྱུ་དང་རིགས་མཚུངས་རང་དང་དུས་མཉམ་གྱི་དོན་གསལ་བ་མིན་ནོ། ། འདི་ལྟར་ཤེས་པ་དང་རྒྱུ་གཅིག་ལས་ལྷན་ཅིག་སྐྱེས་པའི་དོན་གཞན་ནི་ཆོས་ཅན། ཤེས་པ་ལ་རྣམ་པ་འཇོག་པར་མི་བྱེད་དེ། ཤེས་པ་ལ་ཕན་འདོགས་པ་མིན་པའི་ཕྱིར། དེས་ན་དེ་ཆོས་ཅན། ཤེས་པ་ལ་གཟུང་དོན་དུ་གསལ་བར་ཇི་ལྟར་འགྱུར་ཏེ་ཡུལ་མིན་པར་ཐལ། ཤེས་པ་ལ་རང་གི་རྣམ་པ་གཏད་པ་ཡིས་རྣམ་པ་འདྲ་བར་བྱེད་པ་མིན་པའི་ཕྱིར་རོ། ། གསུམ་པ་མི་འཇིག་པའི་དོན་མི་སྣང་བ་ནི།
དོན་སྐད་ཅིག་མ་རྣམས་ནི་འཇིག་པའི་ཕྱིར་མི་གསལ་གྱི། བརྟན་པ་དག་ནི་རང་འཛིན་ལ་གསལ་ལོ་སྙམ་ན། བརྟན་པའི་དོན་དུ་འདོད་པ་གང་ཡིན་པའི་རྡོ་རྗེ་རྡོ་སོགས་ཀྱི་དོན་ཡང་ཆོས་ཅན། སྡོད་པ་མེད་པར་འགྲོ་བ་ཀུན་གྱི་འདོད་པའི་འབྲས་བུ་བྱེད་པའི་དུས་བཞིན་དུ་རང་གི་ཡུལ་ཅན་ཤེས་པ་ཐམས་ཅད་ནི་ཅིག་ཅར་རང་ཉིད་རྐྱང་བས་བསྐྱེད་པར་འགྱུར། རྐྱེན་གཞན་ལ་ལྟོས་པ་མེད་པར་རང་འཛིན་ཤེས་པ་ཐམས་ཅད་སྐྱེད་བྱེད་རྟག་པའི་ཕྱིར། ཅི་སྟེ་ལྷན་ཅིག་བྱེད་པས་ཕན་འདོགས་ཕྱིར་རྡོ་རྗེ་རྡོ་སོགས་དེ་དག་རིམ་བཞིན་འབྱུང་བ་ཡིན་ནས་རྐྱེན་བཞིན་རིམ་གྱིས་འདིའི་ཤེས་པ་སྐྱེད་ན་རྡོ་སོགས་ཆོས་ཅན། སྐད་ཅིག་སོ་སོར་བྱེད་པ་པོ་དང་བྱེད་པོ་མིན་པའི་རང་བཞིན་གཞན་ཐ་དད་ཡིན་པར་བརྗོད་དགོས་པས་སྐད་ཅིག་མར་འགྱུར། རྐྱེན་བཞིན་རིམ་གྱིས་ཤེས་པ་བསྐྱེད་པའི་ཕྱིར། འདོད་ན། རྡོ་ལ་སོགས་པ་འདི་ལའང་སྐྱོན་ནི་སྔར་བཞིན་དུ་གང་གིས་ཤེས་ལ་མེད་གསལ་མེད་གསལ་བར་འགྱུར་ཞེས་པར་འགྱུར་རོ། །
བཞི་པ་དྲན་པའི་རྟགས་ཀྱིས་བློའི་ཚུལ་གཉིས་གྲུབ་པ་ནི། མདོར། དུས་ཕྱིས་དྲན་པ་ལས་ཀྱང་ངོ་། ། ཚུལ་གཉིས་ཉིད་དུའོ་ཞེས་འབྲེལ་ཏོ་ཞེས་པ་ལ་མདོའི་ཊཱི་ཀཱ་བྱེད་པ་དག་ཡུལ་ཤེས་ཞེས་པས་རྣམ་པར་ཤེས་པ་ཚུལ་གཉིས་སུ་སྒྲུབ་ལ། འདིས་ནི་རང་རིག་གི་མྱོང་བྱ་མྱོང་བྱེད་ཀྱི་ཚུལ་གཉིས་སྒྲུབ་པ་ཡིན་ཞེས་རྟོག་པའང་ལོག་པ་ཡིན་ཏེ། དེ་ལྟར་ན་ཡུལ་ཤེས་སོགས་ཀྱིས་བློ་ཉིད་ཡུལ་དུ་སྣང་བས་ཚུལ་གཉིས་སུ་བསྟན་ནས། དུས་ཕྱིས་དྲན་པ་ལས་ཀྱང་ཡིན་ཞེས་བསྒྲུབ་བྱ་གཅིག་ལ་ལྟོས་གཏན་ཚིགས་གཞན་སྡུད་པའི་ཀྱང་གི་ཚིག་མི་འཐད་པར་འགྱུར་ན། འཐད་པའི་ཕྱིར་དྲན་པས་ཀྱང་ཚུལ་གཉིས་པར་བསྟན་ཏོ། ། གཞན་ཡང་དོན་སྣང་གི་ཤེས་པ་ཆོས་ཅན། དྲན་པའི་རྟགས་ལས་ཡུལ་གྱི་རྣམ་པ་ཅན་གྱི་ཚུལ་གཉིས་མི་སྒྲུབ་པར་དངོས་སུ་རང་རིག་བྱེད་ཙམ་དུ་སྒྲུབ་དགོས་མིན་པར་ཐལ།
དེའི་བདག་ཉིད་མྱོང་བ་ཙམ་ཡིན་པ་ལ་བརྩོད་པ་འགའ་ཡང་ཡོད་པ་མ་ཡིན་པའི་ཕྱིར། འོན་ཀྱང་ཤེས་པ་རྣམ་མེད་དུ་འདོད་པ་ལ་དེ་དོན་གྱི་རང་བཞིན་ཉིད་དེ་རྣམ་པ་ཅན་དུ་མ་གྲུབ་པ་དེ་ཡང་གྲུབ་པར་འགྱུར་རོ། ། གང་ལས་ཤེ་ན། རྣམ་པ་ཅན་གྱི་ཚུལ་གཉིས་པོ་དེ་ཡང་ཡང་དག་པར་དྲན་པའི་རྟགས་ལས་འགྲུབ་པར་འགྱུར་རོ། ། དེ་ལྟར་སྤྱིར་བསྒྲུབས་ནས། ད་ནི་བྱེ་བྲག་སོ་སོར་དྲན་པས་སྒྲུབ་པ་ནི། མདོར། གང་གི་ཕྱིར་ཡུལ་བཞིན་དུ་ཤེས་པ་ལ་ཡང་དུས་ཕྱིས་མྱོང་བའི་དྲན་པ་སྐྱེ་སྟེ་ཞེས་པས་གཟུགས་སྒྲ་འཛིན་པ་ཆོས་ཅན། ཚུལ་གཉིས་གྲུབ་པ་ཡིན་ཏེ། ཡུལ་གཟུགས་སོགས་ཕན་ཚུན་དུ་ཐ་དད་དུ་དྲན་པ་བཞིན་དུ་ཕན་ཚུན་དོན་རྟོགས་ཐ་དད་དུ་དྲན་པ་སྐྱེ་བའི་ཕྱིར་རོ། །
དེ་ལྟ་མིན་ཡང་ཤེས་པ་ཐམས་ཅད་རིག་ཙམ་དུ་དོན་སོ་སོ་ལ་བྱེ་བྲག་མེད་པ་ཡིན་ན། དེ་ཆོས་ཅན། དེ་ལ་འདི་ནི་གཟུགས་ཤེས་པ་འདི་ལྟ་ཡིན་གྱི་སྒྲའི་ཤེས་པ་འདི་ལྟར་ནི་མིན་ནོ། ། ཞེས་དོན་རིག་ཐ་དད་དུ་དྲན་པ་འདི་མེད་པར་འགྱུར། རང་གི་སྤྱོད་ཡུལ་གཟུགས་སྒྲའི་རྣམ་པ་ཐ་དད་དུ་ཤར་བའི་སྒོ་ནས་དོན་རིག་ཐ་དད་དུ་ཕྱེ་བ་མེད་ཅིང་དོན་ཐ་དད་པར་མང་བ་མེད་ནས་གཟུགས་སྒྲ་རིག་ཙམ་དུ་ནི་ཐ་དད་མེད་པའི་ཕྱིར། ཡུལ་ཉམས་སུ་མྱོང་བ་སྟེ་རིག་ཙམ་གྱིས་ནི་ཤེས་པ་ཐམས་ཅད་བྱེ་བྲག་མེད་པར་འདོད་ན། དེ་ཆོས་ཅན། དོན་རིག་ཐ་དད་དུ་དྲན་པར་མི་འགྱུར་བར་ཐལ། དོན་སོ་སོ་དང་འདྲ་བ་ལས་ཐ་དད་པ་དབང་སོགས་འགའ་ཞིག་གིས་ཐ་དད་དུ་རྣམ་པར་འབྱེད་པར་བྱེད་པའང་མིན་པའི་ཕྱིར། ཅི་སྟེ་བློའི་ཡུལ་སོ་སོ་ལ་མི་འདྲ་བའི་ཁྱད་པར་ཕྲ་མོ་ཡོད་པས་ཐ་དད་དུ་དྲན་ནོ་ཞེ་ན།
དེ་ཆོས་ཅན། དེ་ལ་དོན་རིག་ཐ་དད་དུ་རྣམ་པར་འབྱེད་པའི་བློ་དྲན་ཤེས་ཀྱིས་དོན་རིག་ཐ་དད་དུ་དྲན་པ་མེད་པར་ཐལ། ཡུལ་གྱི་རྣམ་པ་མི་འདྲ་བ་ཐ་དད་དུ་གསལ་བར་མྱོང་བ་མེད་པའི་ཕྱིར། ཚེ་མ་པ་ལི་དང་མགྲིན་བཟང་དང་སོགས་པས་མིག་འཕྲུལ་གྱི་རིལ་བོ་གཉིས་ལ་མི་འདྲ་བའི་ཁྱད་པར་ཕྲ་མོ་ཡོད་ཀྱང་མི་འདྲ་བའི་རྣམ་པ་ཐ་དད་དུ་གསལ་བར་མ་མྱོང་ན་ཕྱིས་ཕན་ཚུན་གཅིག་ཏུ་འཁྲུལ་པས་ཐ་དད་དུ་དྲན་པ་མེད་པ་བཞིན་ནོ། ། ཐལ་བ་ལས་ཐ་དད་དུ་དྲན་པས་ན་ཡུལ་གྱི་རྣམ་པས་བསྒྱུར་བའི་ཤེས་པ་ཡོད་པ་དེ་ལྟར་ན་ཚུལ་གཉིས་པར་གྲུབ་བོ། ། གཉིས་པ་རང་རིག་སྒྲུབ་པ་ལ་དྲུག་གི། དང་པོ་ཚུལ་གཉིས་གྲུབ་པ་ལ་གཉིས་ཀྱི་དང་པོ་མདོའི་རིགས་པས་རང་རིག་གྲུབ་པ་ནི། མདོར། རང་རིག་ཉིད། གང་ཕྱིར་མ་མྱོང་བར་འདི་མེད། །
ཅེས་པའི་དོན་འཆད་པ་ལས། བཤད་མ་ཐག་པའི་དོན་རིག་ཐ་དད་དུ་དྲན་ནས་ངོ་ཤེས་པ་ལ་སོགས་པའི་ཚུལ་གཉིས་སྒྲུབ་པར་བྱེད་པའི་རྟགས་ཀྱིས་ཀྱང་རང་རིག་ཤུགས་ལས་ཕལ་ཆེར་གྲུབ་པ་ཡིན་ནོ། ། ཚུལ་གཉིས་བསྒྲུབས་པས་རང་རིག་གྲུབ་ན་གང་གིས་ན་ཕལ་ཆེར་གྱི་སྒྲ་སྨོས་ཤེ་ན། ཚུལ་གཉིས་ནི་དོན་འདྲ་བའི་བདག་ཉིད་ཡིན་ཞིང་། དེའང་བློ་རང་རིག་གིས་མྱོང་བ་ཡིན་པ་དེའི་ཕྱིར་ཤུགས་ཀྱིས་རང་རིག་ཏུ་གྲུབ་ཀྱི། དངོས་སུ་གྲུབ་པ་མིན་ཞེས་བསྟན་པའི་དོན་དུ་ཕལ་ཆེར་སྨོས་སོ། ། ཅི་ཕྱིར་ཞེ་ན། མྱོང་བ་མེད་ན་དོན་ཐ་དད་དུ་དྲན་པ་མེད་པའི་ཕྱིར་རོ། ། གཉིས་པ་རང་གི་རིགས་པས་རང་རིག་སྒྲུབ་པ་ལ་གཉིས་ཀྱིས་དང་པོ་འགྲུབ་ཚུལ་དངོས་ནི། ཅིའི་ཕྱིར་ཚུལ་གཉིས་གྲུབ་པས་རང་རིག་གྲུབ་ཅེ་ན།
ཚུལ་གཉིས་པའི་བློ་ཆོས་ཅན། རྣམ་པ་ལྟོས་ནས་རང་རིག་ཏུ་གྲུབ་སྟེ། དོན་དང་འདྲ་བའི་རྣམ་པ་རང་གི་ངོ་བོར་གྱུར་པ་སྣང་བ་དེའི་ཚེ་རང་མྱོང་བར་གྲུབ་པའི་ཕྱིར་རོ། ། གཉིས་པ་གཞན་ལན་དགག་པ་ལ་གསུམ་གྱི་དང་པོ་ཤེས་པ་ཕྱི་མས་མྱོང་བ་དགག་པ་ནི། རྣམ་པ་ཅན་གྱི་བློ་དེ་རང་གིས་མི་མྱོང་བར་དུས་ཕྱིས་དེ་དང་འདྲ་བར་བྱུང་བའི་བློས་མྱོང་བའོ་ཞེ་ན། ཡུལ་ཤེས་དེའི་དངོས་པོ་སྟེ་རྣམ་པ་ཅན་གྱི་བློ་ཕྱི་མ་ཡིས་ནི་ཆོས་ཅན། ཡུལ་ཤེས་དེ་ཇི་ལྟར་མྱོང་བ་ཡིན་ཏེ་མིན་པར་ཐལ། ཡུལ་ཤེས་དེ་རང་དུས་ན་འགགས་པའི་ཕྱིར། གཞན་ཡང་སྐྱེས་བུ་ཆོས་ཅན། ཤེས་པ་དང་ཡུལ་གྱི་ཉམས་མྱོང་མ་ལུས་ལྡོག་པར་འགྱུར།
ཡུལ་ཤེས་ཀྱི་བློ་ཕྱི་མས་མྱོང་དགོས་ལ་བློ་ཕྱི་མ་དེས་རང་གི་ངོ་བོའང་མྱོང་བ་མེད་པའི་ཕྱིར། གཞན་ཡང་བློ་བདག་ཉིད་མྱོང་བ་མིན་ཞེས་པ་དེ་མངོན་སུམ་དང་འགལ་ཏེ། དོན་དུ་སྣང་བ་དང་ལྡན་པའི་ཤེས་པ་དེ་ནི་ཁ་ཕྱི་རོལ་དུ་མངོན་པར་ཕྱོགས་ནས་ཡུལ་སྣང་བ་བཞིན་དུ་རང་གིས་རང་གི་བློ་མྱོང་བ་ཆོས་ཅན། ཕྱི་རོལ་ཏུ་ཕྱོགས་ནས་ཡུལ་སྣང་བར་ཐལ། རང་ཡུལ་རང་ལས་རྫས་གཞན་འཛིན་པའི་ཤེས་པ་ཡིན་པའི་ཕྱིར། འདོད་མི་ནུས་ཏེ། ཡུལ་རང་བློ་ལ་འཛིན་པར་བྱེད་པའི་བློ་ལ་འཛིན་པའི་རྣམ་པས་རྟག་ཏུ་བདག་རྒྱུད་ལ་ནང་དུ་མངོན་པར་ཕྱོགས་ནས་རིག་པ་སྲོག་ཆགས་ཐམས་ཅད་ཀྱི་རང་རིག་པའི་ངོ་བོ་ཡིན་པ་དེ་ལྟར་ན་ཇི་ལྟར་བསྙོན་པར་ནུས། གཞན་ཡང་སྔོ་འཛིན་ཆོས་ཅན། ཡུལ་སྔོན་པོ་གང་དང་གང་གི་ནི་རྣམ་པར་སྣང་བའི་ཡུལ་གང་ཡིན་དེ་ནི་དེས་མྱོང་བ་སྟེ་རྟོགས་པ་མིན་པར་ཐལ། རང་ཉིད་སྔོན་པོའི་རྣམ་པ་དང་འདྲ་བ་མྱོང་བ་མེད་པའི་ཕྱིར་ཞེས་པའང་འཐོབ་བོ། །
གལ་ཏེ་མྱོང་བྱ་དེ་དང་འདྲ་བ་ལས་མྱོང་བྱ་མྱོང་བར་འཇོག་བྱེད་གཞན་ཅི་ཡོད་དེ་མེད་པས། དོན་དང་འདྲ་བ་ཉིད་ཀྱིས་དོན་མྱོང་བ་ཡིན་ནོ་ཞེས་ནི་འདོད་པར་གྱུར་ན། ཕྱི་རོལ་གྱི་འདྲ་བ་ཐམས་ཅད་ཆོས་ཅན། དེ་དག་ཕན་ཚུན་དུ་གཅིག་གིས་གཅིག་མྱོང་བ་ཉིད་དུ་ནི་འགྱུར། ཕན་ཚུན་འདྲ་བའི་ཕྱིར་ཞེས་པ་ཐོབ་བོ། ། བསལ་ཁྱབ་ཁས་བླངས་སོ། ། གལ་ཏེ་འདྲ་བ་ཙམ་དོན་མྱོང་བའི་མཚན་ཉིད་མིན་གྱི་བློ་དོན་དང་འདྲ་བ་དེ་དོན་མྱོང་བར་འཇོག་བྱེད་ཡིན་ཞེ་ན། ད་ནི་ཤེས་པ་ཆོས་ཅན། དོན་དང་འདྲ་བ་ཙམ་དོན་མྱོང་བའི་མཚན་ཉིད་མ་ཡིན་པར་ཐལ། བློའི་ངོ་བོར་གྱུར་པའི་འདྲ་བ་ཁྱད་པར་ཅན་དོན་མྱོང་བའི་མཚན་ཉིད་ཡིན་པའི་ཕྱིར་རོ། །
གཉིས་པ་འདྲ་བ་མྱོང་བའི་འཇོག་བྱེད་མིན་པ་ནི། བློ་དེའི་ཉམས་སུ་མྱོང་བ་དེ་ཆོས་ཅན། དེ་ནི་དོན་དང་འདྲ་བ་རྒྱུ་མཚན་དུ་བྱས་པའི་གཞག་བྱ་མིན་པར་ཐལ། རང་ཉིད་མྱོང་བྱའི་ངོ་བོར་གསལ་བ་དེའི་གཞག་བྱ་ཡིན་པའི་ཕྱིར། འོན་ཀྱང་ཤེས་པ་དོན་དང་འདྲ་བ་འདི་ནི་ཆོས་ཅན། རང་གི་བློ་མྱོང་བའི་རྣམ་འཇོག་མིན་ཏེ། ལས་གཞལ་བྱ་དོན་ཉིད་ཀྱི་རྟོགས་པའི་བྱ་བ་དོན་འདི་ནི་གཞལ་བྱ་ཡིན་ལ་འདི་ནི་དེ་རྟོགས་པའོ་ཞེས་པའི་རྣམ་གཞག་འཇིག་རྟེན་ན་ནི་རྣམ་པར་འཇོག་པའི་རྒྱུར་འགྱུར་བའི་ཕྱིར། གལ་ཏེ་བློ་རང་ཉིད་སྔོ་སོགས་ཀྱི་རྣམ་པར་མྱོང་ན་ཇི་ལྟར་སྔོ་སོགས་ཕྱི་རོལ་མྱོང་ཞེས་ཐ་སྙད་དུ་བྱེད་ཅེ་ན། སྔོ་འཛིན་ཆོས་ཅན། གཞན་སྔོ་སོགས་ཕྱི་རོལ་གྱི་བདག་ཉིད་མྱོང་བ་ལས་སྔོ་སོགས་མྱོང་བར་ཐ་སྙད་བྱེད་པ་མིན་ཏེ།
ཤེས་པ་རང་གི་ངོ་བོའི་རང་བཞིན་སྔོ་སོགས་སུ་སྣང་བ་དེ་མྱོང་བ་ལ་འཇིག་རྟེན་ཕྱི་རོལ་དོན་དུ་སྒྲོ་འདོགས་པའི་འཁྲུལ་པ་ལས་ཇི་ལྟར་སྒྲོ་བཏགས་པ་བཞིན་སྔོ་སོགས་མྱོང་བར་གྲགས་ཤིང་ཐ་སྙད་འདོགས་པ་ཡིན་པའི་ཕྱིར། གལ་ཏེ་སྔོ་འཛིན་གྱི་བློ་ནི་ཆོས་ཅན། ཕྱི་རོལ་དོན་ལ་ཚད་མ་གང་ཡིན་ཏེ་མིན་པར་ཐལ། རང་ཉིད་སྔོ་སོགས་ཀྱི་དངོས་ཏེ་རྣམ་པར་སྣང་བ་མྱོང་བ་ཡིན་གྱི་ཕྱི་རོལ་མ་མཐོང་བའི་ཕྱིར། འདོད་ན། དོན་ཡོད་པར་མི་འགྱུར་ན་ཡོད་པའང་ཡིན་ཏེ། བློ་དོན་འདྲ་བ་ཁས་ལེན་པའི་ཕྱིར། དེས་ན་རྣམ་པ་དེ་ཕྱི་རོལ་ཡིན་སྙམ་ན། སྔོ་འཛིན་བློ་ནི་ཆོས་ཅན། དེ་ནི་ཇི་ལྟར་ཕྱི་རོལ་གྱི་དོན་མྱོང་བ་ཡིན་ཏེ་མིན་པར་ཐལ།
རང་ཉིད་སྔོ་སོགས་ཀྱི་རྣམ་པ་ཅན་ཡུལ་དུ་སྣང་བ་མིན་པའི་ཕྱིར། ཅི་སྟེ་དོན་འདྲ་བ་ཁས་ལེན་ན་དོན་ཞེས་བྱ་བ་ཅི་ཞིག་བརྗོད་ཅིག་ཅེ་ན། ཁོ་བོས་མི་ཤེས་པའི་དོན་འདོད་པ་དེ་ལ་དྲི་བར་བྱའོ་ཞེས་དགོངས་པའོ། ། དེའི་མྱོང་དེ་རང་ཉིད་དེ་ཞེས་སོགས་ཀྱི་གཞུང་འཛུགས་པ་ནི། གང་གི་ཚེ་བློ་སྔོ་སོགས་ཀྱི་རྣམ་པར་མྱོང་བའི་བདག་ཉིད་ནི་དོན་འདྲ་བའི་རྒྱུ་མཚན་ཅན་གྱི་གཞལ་བྱ་མ་ཡིན་ན་ཤེས་པ་འདིའི་ཉམས་སུ་མྱོང་བ་དེ་ཆོས་ཅན། དོན་འདྲ་བ་ཉིད་ཀྱི་ཅི་ཞིག་ཉེ་བར་སྒྲུབ་སྟེ་དོན་འདྲ་བ་དེ་འཇོག་བྱེད་མིན་པར་ཐལ། རང་ཉིད་མྱོང་བྱའི་ངོ་བོར་སྐྱེས་པའི་གཞག་བྱར་གྲུབ་པས་ནའོ། ། གསུམ་པ་འདྲ་བས་མྱོང་བ་བརྟགས་པ་དགག་པ་ནི། གཞན་ཡང་ཤེས་པ་དོན་འདྲ་བས་མྱོང་ན་དོན་དང་བདག་ཉིད་ཀུན་གྱིས་སམ། ཆ་འགས་འདྲ་བ་ཡིན།
བདག་ཉིད་ཀུན་གྱིས་མཚུངས་པ་མ་ཡིན་ཏེ། མཚུངས་ན་ཤེས་པ་ཤེས་པ་ཉིད་མིན་པར་འགྱུར། དོན་གྱི་ངོ་བོ་ཉིད་དུ་འགྱུར་བའི་ཕྱིར། དོན་གྱི་ཆ་འགའ་ཞིག་གིས་མཚུངས་པར་ཁས་ལེན་ན་ནི། དོན་སྣམ་བུ་སོགས་ཐམས་ཅད་ཆོས་ཅན། བུམ་འཛིན་སོགས་ཤེས་པ་ཐམས་ཅད་ཀྱིས་མྱོང་བར་འགྱུར། དེ་དང་ཤེས་པ་ཀུན་ཤེས་བྱ་ཉིད་དུ་འདྲ་བའི་ཕྱིར། གཞན་ཡང་ཇི་ལྟར་ཤེས་པ་སྔོ་སོགས་ངོ་བོ་སྟེ་རྣམ་པ་ཅན་དུ་སྐྱེས་པའི་ཕྱིར་སྔོ་སོགས་ཉམས་སུ་མྱོང་བར་འདོད་དོ། དེ་ལྟར་ན་སྔོ་འཛིན་སྐད་ཅིག་ཕྱི་མ་ཆོས་ཅན། སྔ་མ་དེའང་ཉམས་སུ་མྱོང་བར་འགྱུར།
ཉམས་མྱོང་སྔོ་འཛིན་སྔ་མ་དང་ངོ་བོ་སྟེ་རྣམ་པ་འདྲ་བའི་ཕྱིར། གལ་ཏེ་སྐྱེས་འདྲ་བ་ཡོད་ཀྱང་འདི་ཁོ་བོས་མྱོང་ཞེས་ངེས་པ་ལས་མྱོང་གི་ཤེས་པ་སྔ་མ་དེ་ཉམས་སུ་མྱོང་ངོ་ཞེས་དོན་གཞན་དུ་ནི་ངེས་པ་མིན་པ་དེའི་ཕྱིར་ཇི་སྐད་བཤད་པའི་ཉེས་པ་མེད་ཅེ་ན། ཡིད་ཡུལ་གཞན་ལ་གཡེངས་དུས་ཀྱི་སྔོ་འཛིན་སྔ་ཕྱི་ཆོས་ཅན། སྔོན་པོའི་སྐད་ཅིག་སྔ་ཕྱི་དེའི་ཡུལ་མིན་པར་ཐལ། དོན་སྔོན་པོའི་སྐད་ཅིག་སྔ་ཕྱི་ལའང་འདི་མྱོང་བ་ཞེས་པའི་ངེས་པ་དེ་ནི་དུས་རྟག་ཏུ་མེད་པའི་ཕྱིར། གཞན་ཡང་དོན་ཤེས་ལ་དོན་མྱོང་བའི་རྒྱུ་མཚན་དོན་ངེས་པའི་ཤེས་པ་ཡོད་པར་ཉིད་ཀྱི་རྒྱུ་སྐྱེས་འདྲ་བ་ཡོད་པས་ངེས་པ་ཡོད་ན། སྔོ་འཛིན་ཕྱི་མ་ཆོས་ཅན། མྱོང་བ་སྔ་མ་ལ་ལྟོས་ནས་འདི་མྱོང་ངོ་ཞེས་པའི་ངེས་པ་མེད་པའང་ཅིའི་ཕྱིར་ཏེ་ཡོད་པར་ཐལ། མྱོང་བ་སྔོ་འཛིན་སྔ་མ་ལས་སྐྱེས་འདྲ་བ་ཡིན་པའི་ཕྱིར། གཉིས་པ་གསལ་བ་ལ་ཤེས་པ་ཡིན་པས་སྒྲུབ་པ་ལ་ལྔའི།
དང་པོ་གསལ་བ་ཤེས་པ་ཡིན་མིན་བརྟག་པ་ནི། རང་རིག་སྒྲུབ་པའི་རིགས་པ་གཞན་ཡང་དཀར་སེར་སོགས་སྐྱེས་བུས་མཐོང་བ་ན། དམིགས་པ་དཀར་སོགས་མངོན་པར་གསལ་བའི་རང་བཞིན་སྐྱེས་བུས་ཉམས་སུ་མྱོང་བའི་རིག་པ་ནང་གི་གསལ་བ་ནི་གང་ཡིན་པ་འདི་ནི་སོ་སོར་སྣང་ཞིང་གསལ་བར་གྱུར་པ་དེ་དང་དེ་མྱོང་བས་གྲུབ་པ་ཡིན་ནོ། ། དེས་ན་དེ་འདྲའི་དཀར་སོགས་གསལ་བའི་ཆ་དེ་ཆོས་ཅན། ཅི་དཀར་སོགས་མངོན་པར་གསལ་བའི་ཤེས་པ་ལས་དོན་གཞན་པའི་དངོས་པོའམ་འོན་ཏེ་དཀར་སོགས་གསལ་བའི་ཤེས་པའི་བདག་ཉིད་དུ་གྱུར་པ་ཡིན་པར་ཐལ། དངོས་པོར་ཡོད་པའི་ཕྱིར་རོ། ། གཉིས་པ་ཤེས་པ་མིན་ན་ཧ་ཅང་ཐལ་བ་ནི། འདོད་དེ་གཞན་དངོས་ཡིན་ན་དམིགས་པ་དཀར་པོ་གསལ་བའི་ཤེས་པ་ནི་ཆོས་ཅན། ཅི་ལྟར་དཀར་པོ་གསལ་བྱེད་ཀྱི་ཤེས་པར་མི་འགྱུར། རང་དཀར་པོ་གསལ་བ་མིན་པའི་ཕྱིར།
ཁྱབ་པ་ཡོད་ཤེས་པ་རང་གསལ་བ་ཡིན་ན་ཡུལ་དཀར་སོགས་གསལ་བ་ཡིན་ཞེས་འདོད་པ་དེའི་ཚེ་ཤེས་པ་ཆོས་ཅན། འགྲོ་བ་མ་ལུས་པ་སྟེ་དོན་གང་ཡང་གསལ་བྱེད་མ་ཡིན་པར་ཐལ། དེ་གསལ་བ་མིན་པའི་ཕྱིར་རང་རྒྱུད་འཕང་ངོ་། ། དེས་ན་རང་རིག་པར་གྲུབ་བོ། ། དཀར་སོགས་གསལ་བའི་ཤེས་པའི་ཤེས་པ་རང་མི་གསལ་ཡང་ཕྱིས་འབྱུང་གི་གསལ་བྱེད་ཤེས་པ་གཞན་གྱིས་གསལ་བར་བྱས་པས་གསལ་བའོ་ཞེ་ན། ཤེས་པ་རང་མི་གསལ་བར་ཕྱི་མས་གསལ་བར་བྱེད་ཅེས་པའི་ལན་དེ་ཆོས་ཅན། ཤེས་པ་དོན་གསལ་བྱེད་མིན་པར་ཐལ་བའི་སྐྱོན་སྤོང་གི་ལན་སྐྱོན་མེད་མིན་པར་ཐལ། དེ་གསལ་བྱེད་ཐུགས་པ་མེད་པར་ཐལ་བར་འགྱུར་བའི་སྐྱོན་ཡོད་པའི་ཕྱིར་ཏེ། གསལ་བྱེད་ཤེས་པ་དེའང་གསལ་བ་མ་ཡིན་པས་དེའང་གསལ་བྱེད་གཞན་གཅིག་དགོས། དེའང་གསལ་བ་མིན་པས་གསལ་བྱེད་གཞན་བརྟག་དགོས་པ་སོགས་སུ་འགྱུར་རོ། །
ཕྱི་མ་འགའ་ཞིག་གསལ་བ་ཡིན་ན་ནི་སྔ་མ་དོན་འཛིན་ཡང་གསལ་བར་གྲུབ་སྟེ། གསལ་བའི་ཤེས་པའི་ཕྱི་མ་དང་བྱེ་བྲག་མེད་པའི་ཕྱིར། གཞན་ཡང་སྐྱེས་བུས་གཟུགས་མཐོང་བ་ན་ཆོས་ཅན། ཇི་ལྟར་རྗེས་ཀྱི་ངེས་ཤེས་ཀྱིས་དོན་གཟུགས་དང་ཡུལ་དང་ཡུལ་ཅན་དུ་འབྲེལ་པ་ཤེས་པ་མེད་པ་ཅན་གཟུགས་མཐོང་ཤེས་པ་དེ་ཡིས་ཁྱད་པར་ཅི་བྱས་པའི་གཟུགས་མི་འཛིན་པར་འགྱུར། གཟུགས་མཐོང་བའི་ཤེས་པ་རྟོགས་པ་མེད་པའི་ཕྱིར། རྟགས་ཁས་བླངས་ཏེ། གང་གིས་ཕྱིར་དོན་ཤེས་གཉིས་ལས་གཅིག་དོན་རྟོགས་པའི་ཚེ་ན་གཉིས་པ་དོན་འཛིན་པ་མཐོང་བ་ཡོད་པ་མ་ཡིན་ཏེ། ཡོད་ན་རང་རིག་པར་ཐལ་བའི་ཕྱིར་རོ། ། སྔ་མ་ལ་ཁྱབ་པ་ཡོད། གཟུགས་འཛིན་གཉིས་དག་ཡུལ་ཡུལ་ཅན་དུ་འབྲེལ་པར་ཅིག་ཅར་རམ་རིམ་གྱིས་མཐོང་བ་ན་འདིས་འདི་མཐོང་ཞེས་བྱ་བར་རྗེས་སུ་ངེས་པར་འགྱུར་གྱི་རྣམ་པ་གཞན་དུ་མིན་པའི་ཕྱིར།
གལ་ཏེ་ཡུལ་ཤེས་གཉིས་ཅིག་ཅར་ཚོགས་པ་ན་ངེས་པ་ན་ལས་མཐོང་བ་མིན་གྱི་གལ་ཏེ་སྔོ་སོགས་གང་གིས་མཐོང་བྱེད་ཤེས་པ་དོན་དང་འདྲ་བར་སྐྱེས་པ་ནི་ཕྱིས་སེམས་གཞན་གྱིས་ནི་མཐོང་བར་གྱུར་པ་ན་ཡུལ་དེ་ལ་ཤེས་པ་འདིས་མཐོང་ཞེས་བརྗོད་ཅིང་ཐ་སྙད་དུ་བྱེད་ཅེ་ན། སྔོ་སོགས་མཐོང་བའི་ཤེས་པ་འདི་ཆོས་ཅན། རང་རིག་གྲུབ་པར་ཐལ། དོན་དང་འདྲ་བ་ཤེས་པའི་བདག་ཉིད་ཡིན་པ་མྱོང་བས་གསུམ་པ་རང་རིག་མེད་ན་གཞན་མི་རིག་པ་ནི། ཅི་སྟེ་དོན་འདྲ་བ་རང་དངོས་སུ་གྱུར་པ་ཤེས་པ་དེས་མི་རིག་ན་ཇི་ལྟར་གཞན་སྔོ་སོགས་ཀྱི་ངོ་བོ་རིག་པར་འགྱུར་ཏེ་མི་འགྱུར། རང་མ་རིག་པས་སོ། ། མ་ངེས་ཏེ་འདྲ་བ་ལས་ནི་ཡུལ་མྱོང་ཞེས་པའང་སྔར་ཉིད་དུ་འདྲ་བ་ཐམས་ཅད་ཕན་ཚུན་དུ་ཞེས་པར་རྣམ་པར་བསལ་བ་ཡིན་ནོ། ། གཞན་ཡང་འདྲ་ཡུལ་འདྲ་ཆོས་མཐོང་བ་དག་ཡོད་ན་ནི་འདི་དང་འདི་འདྲ་ཞེས་འདྲ་བར་འཛིན་པ་ཡིན་ན་ཡང་། སྐྱེས་བུ་འདི་ཆོས་ཅན། ཇི་ལྟར་དཀར་འཛིན་ཤེས་པ་དེ་ནི་དཀར་འཛིན་ཤེས་པས་མཐོང་བའི་དཀར་པོ་དང་འདྲ་བ་ཡིན་པར་དེས་ངེས་པར་མི་འགྱུར་བར་ཐལ།
སྔར་གྱི་དོན་དཀར་པོ་ནི་སྔར་མཐོང་བའི་ཚེ་ན་དེ་མཐོང་བའི་ཚེ་ན་དེ་མཐོང་བ་ཡོད་པ་མིན་པའི་ཕྱིར། དེའི་ཚེ་དོན་དཀར་པོ་འགགས་ཟིན་པའི་ཕྱིར། འདྲ་བ་ནི་ཤེས་པ་ཡིན་པས་དེ་རིག་ན་རང་རིག་གྲུབ་ནའང་རང་རིག་མེད་པས་ཤེས་པའི་འདྲ་བ་ཉིད་ཀྱང་མི་འདོད་ཅེ་ན། ཤེས་པ་དོན་དང་འདྲ་བ་ཉིད་ཀྱང་མི་འདོད་པའི་གྲོལ་བ་གང་ཡིན་པ་དེའི་ལུགས་ལ་ཆོས་ཅན། དོན་དང་དེའི་ཤེས་པ་གཉིས་གང་ཡང་མཐོང་བ་མེད་པར་ཐལ། དོན་དང་འདྲ་བའི་ཤེས་པ་མེད་པའི་ཕྱིར། དེ་ལྟ་ཡིན་པ་དེའི་ཚེ་དོན་འདིའམ་ཤེས་པ་འདི་ཞེས་དོན་དང་ཤེས་པ་དེ་དག་སྒྲས་སྨོས་སུ་ག་ལ་ཡོད་དེ་མེད་པ་དེ་ལྟར་ན། འགྲོ་བ་མ་ལུས་པ་ལོང་བ་དང་ལྐུགས་པར་འགྱུར་ཏེ། མཐོང་བ་མེད་ཅིང་སྒྲས་སྨོས་པར་མི་ནུས་པའི་ཕྱིར་རོ། ། བཞི་པ་ཤེས་པ་ཡིན་ན་རང་རིག་འགྲུབ་པ་ནི།
ཅི་སྟེ་དཀར་སོགས་གསལ་བ་ཞེས་པ་རང་གི་དངོས་པོའོ་ཞེ་ན། འོ་ན་དཀར་འཛིན་བློ་དེ་ཆོས་ཅན། རང་ཉིད་རབ་ཏུ་གསལ་བའི་རང་རིག་གྲུབ་པར་འགྱུར། རང་ལ་དཀར་སོགས་གསལ་བའི་ཆ་དེ་ཤེས་པ་རང་གི་དངོས་པོ་ཡིན་པ་མྱོང་བའི་ཕྱིར། གང་གི་ཕྱིར་དེ་ལ་དཀར་སོགས་དེ་མི་གསལ་ན་ནི་དེ་ལ་དོན་དཀར་པོ་མི་གསལ་བ་ཉིད་དུ་འགྱུར་ན་གསལ་བར་ཡང་འདོད་པས་རང་རིག་གྲུབ་བོ། ། ལྔ་པ་ཚུལ་དེས་རྒྱལ་དཔོག་འདོད་པའང་ཁེགས་པ་ནི། ཤེས་པ་བདག་གིས་རང་ཉིད་རིག་པ་མིན་པའི་ཕྱོགས་དག་ལ་དོན་ཀུན་མཐོང་བ་མེད་པར་ཐལ་ཞེས་པའི་རིགས་པ་འདི་ཡིས་ནི། རང་བློ་ནི་མངོན་སུམ་གྱིས་གྲུབ་པ་མིན་པར་སྨྲ་བའི་རྒྱལ་དཔོག་པ་གང་ཡིན་པ་དེ་ལའང་སྐྱེས་བུ་ཆོས་ཅན། དེའི་ཤེས་པ་ཀུན་མཐོང་བ་མེད་པར་ཐལ། ཤེས་པ་ཚད་མས་མ་གྲུབ་པའི་ཕྱིར་ཏེ།
མངོན་སུམ་གྱིས་མ་གྲུབ་ལ། རྟགས་མེད་པར་ཡང་འོག་ནས་འཆད་པའི་ཕྱིར་ཞེས་ལན་བཏབ་བོ། ། གསུམ་པོ་བདེ་སོགས་རང་གིས་མྱོང་བ་སྒྲུབ་པ་ལ་གསུམ་གྱི་དང་པོ་རང་བློ་མངོན་གྱུར་ཡིན་པའི་ཚུལ་ནི། འདིས་ཀྱང་བློ་མངོན་དུ་གྲུབ་སྟེ། སྐྱེས་བུ་ཆོས་ཅན། རང་བློ་མངོན་སུམ་གྱིས་གྲུབ་སྟེ། རྟེན་མིག་སོགས་དང་དམིགས་པ་བདེ་སོགས་འབྱུང་བ་དང་མཐུན་པའི་ཁྱད་པར་དང་ནུས་པའི་མཚན་ཉིད་ཅན་ཡིད་ལ་བྱེད་པ་གོམས་པའི་ཁྱད་པར་ལས། དགའ་གདུང་ལ་སོགས་པའི་རྣམ་པ་ཐ་དད་པར་ནི་འཇུག་པ་ཅན་གྱི་རང་གི་བདེ་སྡུག་དང་འདོད་པའི་ཆགས་པ་དང་ཞེ་སྡང་ལ་སོགས་པའི་ཁྱད་པར་རྣམས་ནི་སོ་སོར་རང་གི་མངོན་སུམ་གྱིས་གྲུབ་པའི་ཕྱིར། ཁྱབ་པ་ཡོད་རང་གི་བདེ་སོགས་དེ་དག་ནི་རང་གི་བློ་ཉིད་ཡིན་པས་སོ། ། དེས་ན་རང་བློ་ལྐོག་གྱུར་དུ་དམ་བཅས་པ་ལ་མངོན་སུམ་གྱིས་གནོད་དོ། །
བདེ་སོགས་དེ་དག་ཆོས་ཅན། རང་གི་བདག་ཉིད་ཀྱི་བློས་རང་ཉམས་སུ་མྱོང་བ་ཡིན་ཏེ། རང་ཉམས་སུ་མྱོང་བ་ལས་ཐ་དད་པ་རང་ལས་རྫས་གཞན་ཅུང་ཟད་ཀྱང་རང་མྱོང་ཤེས་པས་རྟོགས་པ་མེད་པའི་ཕྱིར་ན། ཤེས་པ་གང་ཡིན་པ་དེ་ལྐོག་གྱུར་མིན་ནོ། ། གཉིས་པ་བདེ་སོགས་གཞན་གྱིས་མྱོང་བ་དགག་པ་ལ་གཉིས་ཀྱི་དང་པོ་ཡིད་ཀྱི་ཤེས་པས་མྱོང་བ་དགག་པ་ནི། བདེ་སོགས་མངོན་གྱུར་མིན་བར་གཞན་ཡང་ཡིད་ཤེས་ཀྱིས་མྱོང་བ་ཡིན་ཞེ་ན། རང་རྒྱུད་ཀྱི་བདེ་སོགས་ཆོས་ཅན། སྐྱེས་བུ་གཞན་གྱི་ཤེས་པས་ཀྱང་ནི་དེ་ལོངས་སྤྱོད་པར་འགྱུར། གཞན་གྱི་ཤེས་པས་དམིགས་པའི་ཕྱིར། ཁྱབ་པ་ཡོད་དམིགས་པ་ལས་ལོངས་སྤྱོད་པའི་ཕྱིར་རོ། །
གཉིས་པ་དེའི་གཞན་གྱི་ཉེས་སྤོང་དགག་པ་ལ་གསུམ་གྱི་དང་པོ་སྐྱེས་ལ་འདྲ་བས་མྱོང་བ་དགག་པ་ནི། གལ་ཏེ་བདེ་སོགས་དེས་བསྐྱེད་པ་དང་བདེ་སོགས་དེར་སྣང་བའི་བློས་བདེ་སོགས་རིགས་ཅིང་མྱོང་ལ། བདག་ཉིད་ཀྱིས་རིག་པ་བཞིན་གཞན་གྱི་བདེ་སོགས་འཛིན་པའི་ཤེས་པས་གཞན་གྱི་བདེ་སོགས་དེ་རིག་པ་མིན་ཏེ། གཞན་གྱི་བདེ་སོགས་འཛིན་པའི་ཤེས་པ་དེ་དེས་བསྐྱེད་པ་དང་དེར་སྣང་བ་མིན་པའི་ཕྱིར་ཞེ་ན། གཞན་གྱི་བདེ་སོགས་འཛིན་པའི་སྐྱེས་བུས་གཞན་གྱི་བདེ་སོགས་དམིགས་སམ་མི་དམིགས། དམིགས་ན་གཞན་རྒྱུད་ཀྱི་བདེ་སོགས་ཤེས་པ་ལ་ཡང་ཆོས་ཅན། བདེ་སོགས་ལས་སྐྱེས་འདྲ་བ་གཉིས་པོ་འདི་གདོན་མི་ཟ་བར་ཡོད་པར་ཐལ། གཞན་གྱི་བདེ་སོགས་གཟུང་ཡུལ་དུ་བྱས་ནས་དམིགས་པར་བྱེད་པའི་ཕྱིར། ཅི་སྟེ་དེ་གཞན་གྱི་བདེ་སོགས་དེ་ལས་སྐྱེས་པའང་མིན་ཞིང་དེའི་རྣམ་པར་སྣང་བ་ཅན་ཡང་མ་ཡིན་པས་དེའི་ཡུལ་མིན་ནོ་ཞེ་ན། གཞན་གྱི་བདེ་སོགས་འཛིན་པའི་བློ་དེ་ཆོས་ཅན།
རང་གཞན་གྱི་བདེ་སོགས་ཡུལ་དུ་མེད་པ་ཅན་དུ་འགྱུར། གཞན་གྱི་བདེ་སོགས་ལས་སྐྱེས་འདྲ་བ་མིན་པའི་ཕྱིར། དེ་ལ་གཞན་གྱི་བདེ་སོགས་ལྐོག་ཏུ་གྱུར་པས་མི་འཛིན་ཡང་བདེ་སོགས་ཀྱི་སྤྱི་འཛིན་པས་ཡུལ་མེད་པ་ཅན་མིན་ནོ་ཞེ་ན། དེ་ཆོས་ཅན། བདེ་སོགས་ཀྱི་སྤྱིར་ཡན་གར་བ་དག་ཀྱང་གཟུང་ཡུལ་དུ་མི་འཛིན་པར་ཐལ། བདེ་སོགས་དེ་མ་གཟུང་བའི་ཕྱིར་ནའོ་ཞེས་ཀྱང་སྔར་དེ་མཚུངས་མིན་དང་གསལ་བ་མིན་ཞེས་པར་བཤད་ཟིན་ཏོ། ། གཞན་ཡང་སྤྱི་དེ་ནི་ཆོས་ཅན། གསལ་བ་ལ་མི་ལྟོས་པའི་ཡན་གར་བའི་དངོས་པོར་བློས་འཛིན་པར་ཐལ། གསལ་བ་མི་ལྟོས་པའི་ཡན་གར་བར་བློ་ལ་སྣང་རུང་ཡིན་པའི་ཕྱིར། འདོད་མི་ནུས་ཏེ།
ཅུང་ཟད་ཀྱང་དངོས་པོར་ཡོད་པ་མིན་པའི་ཕྱིར་ཞེས་ཀྱང་བསྟན་ཟིན་ཏོ། ། གཞན་གྱིས་མི་འཛིན་ཞིང་སྤྱི་ཡང་མི་འཛིན་པ་དེའི་ཕྱིར་རང་གི་བདེ་སོགས་དོན་ཏེ་ཡུལ་དུ་སྣང་བའི་རང་བློ་དེ་ནི་ཆོས་ཅན། བདེ་སོགས་ལ་མངོན་སུམ་དང་ནི་བདག་རིག་པར་གྲུབ་པ་ཡིན་ཏེ། ཡུལ་བདེ་སོགས་སུ་སྣང་བ་དེ་ལས་རྫས་གཞན་མིན་པ་རང་གི་བདག་ཉིད་དུ་གྱུར་པ་གསལ་བར་མྱོང་བ་དེས་ནའོ། ། གཉིས་པ་མངོན་སུམ་མིན་པའི་ལན་མི་འཐད་པ་ནི། གལ་ཏེ་རང་གི་བདེ་སོགས་དེ་ལ་གཞན་གྱི་ཤེས་པས་འཛིན་པར་བྱེད་ཀྱང་མངོན་སུམ་གྱིས་གྲུབ་པ་ཉིད་ནི་མིན་པས་དགའ་གདུང་དུ་མི་འགྱུར་ལ། བདེ་སོགས་གང་གིས་མངོན་སུམ་གྲུབ་པ་དེའི་རྒྱུད་ལ་སེམས་དགའ་གདུང་དུ་མྱོང་བར་འགྱུར་རོ་ཞེ་ན། རང་རྒྱུད་ཀྱི་བདེ་སྡུག་ཆོས་ཅན། རང་གཞན་གྱི་ཤེས་པ་ལ་མངོན་སུམ་ཡིན་གྱི་ཁྱད་པར་ཐ་དད་པ་དེ་གང་ལས་ཡིན་ཏེ་མིན་པར་ཐལ། རང་གཞན་གྱིས་ཤེས་པ་ལ་མངོན་གྱུར་གྱི་དོན་ནམ་ཡང་ན་ལྐོག་གྱུར་དུ་མཚུངས་པའི་ཕྱིར་ཏེ།
རང་རིག་མེད་ཅིང་གཉིས་ཀས་བཟུང་བར་བྱེ་བྲག་མེད་པའི་ཕྱིར་རོ། ། གསུམ་པ་ལས་ལ་སོགས་པས་མྱོང་བ་དགག་པ་ནི། གལ་ཏེ་དོན་མཚུངས་ཀྱང་རང་གི་ཤེས་པས་རང་གི་བདེ་སྡུག་མང་བའི་ཆོས་དང་ཆོས་མིན་པའི་མཚན་ཉིད་མ་མཐོང་བའི་ལས་ཡོད་པའམ། ཡང་ན་བདག་གི་བདེ་སོགས་དང་ཤེས་པ་གཉིས་བདག་གི་དོན་གཅིག་ལ་འདུ་བ་དང་ལྡན་པའི་ཕྱིར། སོགས་པས་དབང་ཕྱུག་དགའ་བ་ཉིད་ཀྱིས་བདེ་བ་གསལ་བ་དང་གདུང་བ་མི་གསལ་བར་རང་གི་ཤེས་པས་མྱོང་བར་ངེས་པ་ཡིན་ལ། གཞན་གྱི་ཤེས་པ་ལ་དེ་དག་མེད་པས་མི་མྱོང་ངོ་ཞེ་ན། གཞན་གྱི་བདེ་སྡུག་ནི་ཆོས་ཅན། རང་གི་ཤེས་པས་རྣམ་པ་ཀུན་ཏུ་རྣམ་པ་འགའ་ཞིག་གིས་ཀྱང་འཛིན་པར་མི་འགྱུར། རང་གི་ཤེས་པས་འཛིན་པ་ལ་མ་མཐོང་བའི་ལས་ལ་སོགས་པ་སྒྲིབ་བྱེད་ཡོད་པའི་ཕྱིར། འོན་ཏེ་འཛིན་པར་མཚུངས་པ་ཡིན་ན།
རང་གི་བདེ་བ་ལ་དམིགས་པའི་རང་གཞན་གྱི་ཤེས་པ་ཆོས་ཅན། རང་གི་བདེ་བ་མྱོང་མ་མྱོང་གི་དབྱེ་བའང་མི་འཐད་པར་ཐལ། ལྐོག་གྱུར་རྫས་གཞན་ལ་དམིགས་པའི་ཤེས་པར་མཚུངས་པའི་ཕྱིར། ཞེས་དེ་ལྟར་འདོད་པའང་གོང་དུ་དོན་མཚུངས་ཐ་དད་ཅེས་པར་ཁོ་བོ་ཅག་གིས་གསལ་ཟིན་ཏོ། ། གང་གི་ཚེ་བདེ་སོགས་འཛིན་པ་མེད་པ་དེའི་ཚེ་རང་གཞན་གྱི་བདེ་སོགས་མྱོང་བ་མེད་པས་འདོད་པ་ཉིད་ཡིན་པ་དེ་ལྟར་ན་ལན་ཉིད་མ་ཡིན་ཏེ། མ་མཐོང་དོན་གཅིག་ལྡན་སོགས་ཀྱིས་ཞེས་སྨྲས་པའི་ཕྱིར་རོ། ། གསུམ་པ་འཕགས་པས་བདེ་སོགས་མྱོང་བར་ཐལ་བ་ནི། དེ་ལྟར་སྐྱོན་སྤྱིར་བརྗོད་ནས། རེ་ཤིག་རྒྱལ་དཔོག་པ་ལ་འདི་སྐད་དུ། གང་དག་ཆོས་འདི་པ་བྱེ་བྲག་སྨྲ་བ་དང་གཞན་ཕྱི་རོལ་མཛེས་པ་དང་དཔྱོད་པ་མ་གཏོགས་པའི་མུ་སྟེགས་པའི་ལུགས་ལ་རྣལ་འབྱོར་ཡོད་པས་རྣལ་འབྱོར་པ་སྟེ་དེ་དག་གི་མངོན་སུམ་གྱིས་སེམས་ཅན་གཞན་གྱི་བདེ་བ་དང་ལ་སོགས་པས་སྡུག་བསྔལ་མྱོང་ལ་སྟེ་དམིགས་པར་འདོད་ན།
རྣལ་འབྱོར་པ་དེ་དག་ཆོས་ཅན། སྡུག་བསྔལ་གྱིས་གདུངས་པའི་སྐྱེས་བུ་དེ་བཞིན་དུ་དེ་དང་སྡུག་བསྔལ་གྱིས་གདུངས་ཤིང་གཟིར་བར་འགྱུར། སྐྱེས་བུ་དེ་བཞིན་དུ་སྡུག་བསྔལ་ཉམས་སུ་མྱོང་བ་མཚུངས་པའི་ཕྱིར་ཏེ། སྡུག་བསྔལ་དམིགས་པར་མཚུངས་པས་ནའོ། ། གལ་ཏེ་རྣལ་འབྱོར་པ་དེ་དག་ལ་ནི་ཡུལ་མི་འདོད་པ་ཚ་གྲང་དང་དབང་པོ་འདུས་ཏེ་ཕྲད་པ་མེད་པས་ཡུལ་དབང་ཕྲད་པ་དེ་ལས་བྱུང་བའི་སྡུག་བསྔལ་ནི་དེ་དག་ལ་ནི་སྐྱེ་བ་མིན་པས་མངོན་སུམ་དུ་རིག་ཙམ་གྱིས་མི་མྱོང་ངོ་ཞེ་ན། དེ་ཅི་རང་གི་ཁས་བླངས་བརྗོད་དམ་ཁྱེད་ཅག་སྡུག་བསྔལ་གྱི་ངོ་བོ་གསལ་བ་དེའི་བདག་ཉིད་དུ་སྐྱེས་པར་གྱུར་པ་ཉིད་ནི་སྡུག་བསྔལ་ཉམས་སུ་མྱོང་བ་མིན་གྱི། འོན་ཀྱང་སྡུག་བསྔལ་དམིགས་པའི་ཤེས་པ་སྐྱེས་པ་སྡུག་བསྔལ་མྱོང་བ་ཡིན་ན། དེ་རྣལ་འབྱོར་པ་ལའང་ཡོད་པས་མྱོང་བ་པོ་དེ་བཞིན་དུ་མྱོང་བར་ཐལ་བ་ཡིན་ནོ། ། གལ་ཏེ་ཁྱེད་ཅག་གི་ཇི་ལྟར་ཡིན་ཞེ་ན། ཁོ་བོ་ཅག་གིས་ནི་རྣལ་འབྱོར་པས་གཞན་གྱི་སྡུག་བསྔལ་དང་བདེ་བ་ལ་སོགས་མྱོང་བ་མིན་པས་བདེ་སྡུག་ཅན་དེ་བཞིན་དུ་སྡུག་བསྔལ་གྱིས་གདུང་བ་དང་བདེ་བས་ཕན་འདོགས་པ་སྟེ་སིམ་པའི་རྒྱུ་མ་ཡིན་ནོ། །
འོ་ན་ཅི་ཞེ་ན། གང་གི་ཚེ་རང་ཉིད་ཀྱི་རྒྱུད་སྡུག་བསྔལ་གྱི་རང་གི་ངོ་བོར་རང་རིག་ལ་སྣང་བ་ནི་སྡུག་བསྔལ་གྱིས་གདུང་ཞིང་གཟིར་བ་ཡིན་གྱི་རྒྱུད་གཞན་ནམ་རང་རྒྱུད་ཀྱི་སྡུག་བསྔལ་དེ་ཡིད་ཤེས་ཀྱིས་དམིགས་ཤིང་གཟུང་བས་མྱོང་བ་པོ་དེ་ལྟར་སྡུག་བསྔལ་གྱིས་གདུངས་བ་མིན་ནོ། ། དེའི་ཚེ་སྡུག་བསྔལ་དམིགས་པའི་རྣལ་འབྱོར་པ་སྡུག་བསྔལ་བར་འགྱུར་རོ་ཞེས་ཐལ་བར་འགྱུར་བ་མེད་དོ། ། རང་ངོར་སྣང་བ་གདུང་ཡིན་གྱི། ། དེ་དམིགས་ཤེས་པ་དེ་ལྟར་མིན། ། དེ་ཚེ་ཐལ་བར་འགྱུར་བ་མེད། ། ཅེས་སོ། ། དམིགས་ཙམ་ལས་མྱོང་བ་མིན་པ་མིན་པའི་རྒྱུད་དེས་ན་ཤེས་པ་ཐམས་ཅད་ཀྱིས་དམིགས་པ་དང་། མྱོང་བ་དག་ནི་དོན་གཞན་དང་གཞན་ཐ་དད་ཡིན་ནོ། ། ཅི་ལྟར་ཞེ་ན།
དོན་ལས་དེ་དང་འདྲ་བར་བྱུང་བ་ནི་དོན་དེ་དམིགས་པའི་དོན་ཡིན་ཏེ། ཤེས་པ་རང་ཉིད་རང་གསལ་ཞིང་རིག་པའི་ངོ་བོར་སྐྱེས་པ་ནི་བདག་ཉིད་མྱོང་བ་ཡིན་ཏེ། རང་གསལ་བའི་སྒྲོན་མེ་ལྟ་བུའོ། ། བཞི་པ་རང་བློ་ལྐོག་གྱུར་བཀག་པས་གྲུབ་པ་ལ་གསུམ་གྱི་དང་པོ་རང་བློ་རྟགས་ལས་རྟོགས་པར་ཐལ་བ་ནི། རིགས་པ་གཞན་ཡང་རང་རྒྱུད་ལ་རང་གི་བློ་གཟུགས་འཛིན་སོགས་ཡོད་བཞིན་པ་ནི་ཆོས་ཅན། རྟགས་ལས་རང་གི་རྗེས་དཔག་གིས་རྟོགས་དགོས་པར་འགྱུར། རང་ལ་ལྐོག་ཏུ་གྱུར་པས་མངོན་སུམ་གྱིས་གྲུབ་པ་མེད་པས་ནའོ། ། གཉིས་པ་རང་བློ་རྟོགས་པའི་རྟགས་མི་སྲིད་པ་ལ་གསུམ་གྱི་དང་པོ་བློ་དོན་དབང་ཡིད་རྟགས་མ་ཡིན་པ་ནི། ཐལ་བ་དེ་འདོད་ན་རྟགས་དེ་ཡང་དབང་པོའམ་དོན་གཟུགས་སོགས་སམ་དབང་བློ་དང་ཡིད་རང་ཉིད་དམ་ཡང་ན་ནུས་པ་ཅན་ཡིད་བྱེད་སྔ་མ་རྟགས་སུ་འགྱུར། ཅི་སྟེ་བདག་ཡིད་ཕྲད་པ་རྟགས་མིན་ནམ་ཞེ་ན།
དབང་བློ་ཆོས་ཅན། ཇི་སྐད་བསྟན་པའི་རྒྱུ་འབྲས་ཀྱི་ཚོགས་པ་འདི་དག་ཙམ་ལས་འདིའི་རྒྱུ་འབྲས་ཀྱི་དངོས་པོར་འབྲེལ་པ་ཅན་གཞན་བདག་ཡིད་ཕྲད་པ་སོགས་རྒྱུར་གྱུར་པ་མིན་པར་ཐལ་ཏེ། བདག་ཡིད་ཕྲད་པའི་ནུས་པ་མཐོང་བ་མེད་པའི་ཕྱིར་ཏེ། རྒྱུ་གཞན་ཉེ་ཡང་དེ་མེད་པའི་སྟོབས་ཀྱིས་ཁྱོད་མི་འབྱུང་བར་མཐོང་བ་མེད་པའི་ཕྱིར་རོ། ། ཇི་སྐད་བཤད་པའི་རྟགས་དག་གི་ནང་ནས་རེ་ཞིག་དབང་པོ་གཟུགས་ཅན་ཆོས་ཅན། རང་རྒྱུད་ལ་དབང་བློ་བསྒྲུབ་པའི་རྟགས་ཡང་དག་མིན་པར་ཐལ། དབང་བློ་དེ་ལས་འཁྲུལ་པའི་ཕྱིར་ཏེ། གཉིད་འཐུག་པོ་དང་བརྒྱལ་བ་དང་གཡེངས་པའི་གནས་སྐབས་ན་དེ་ཡོད་ཀྱང་དབང་བློ་མེད་པའི་ཕྱིར། དོན་གཟུགས་སྒྲ་ལ་སོགས་པ་ཡང་སྔ་མ་དེ་བཞིན་དུ་རྟགས་མིན་ཏེ། རྗེས་སུ་འགྲོ་ལྡོག་འཁྲུལ་བའི་ཕྱིར།
མ་གྲུབ་ན། དོན་ཐམས་ཅད་ཅིག་ཅར་ཡོད་པ་ན་བློ་ཐམས་ཅད་རྗེས་སུ་དཔོག་ནུས་པར་འགྱུར་རོ། ། དབང་བློ་དང་ཡིད་ལ་བྱེད་པ་ཆོས་ཅན། རང་རྒྱུད་ལ་དེ་བསྒྲུབ་ཀྱི་རྟགས་མིན་པར་ཐལ། དེའང་རྒྱུད་ལ་ཚད་མས་མ་གྲུབ་པ་ཉིད་ཀྱི་ཕྱིར་ཏེ། རང་རིག་མེད་པའི་ཤེས་པ་ཡིན་པའི་ཕྱིར། སྔ་མ་ལ་ཁྱབ་པ་ཡོད། ཕྱོགས་ཆོས་མ་གྲུབ་པ་ནི་རྟགས་ཡང་དག་ཉིད་མིན་པའི་ཕྱིར་རོ། ། གཉིས་པ་དོན་གསལ་རྟགས་སུ་འདོད་པ་དགག་པ་ལ་གཉིས་ཀྱི་དང་པོ་མདོར་བསྟན་པ་ནི། གལ་ཏེ་དོན་རྟགས་མིན་གྱི་གཟུགས་དོན་གསལ་བ་རྟགས་ཡིན་པར་འདོད་ནས་གསལ་བ་འདི་གང་ཡིན།
ཡུལ་བར་དམིགས་པའོ་ཞེ་ན། དོན་གསལ་བར་དམིགས་པ་དེ་ཉིད་ཆོས་ཅན། རང་རྒྱུད་ལ་ཚད་མས་མ་གྲུབ་པར་ཐལ། ཤེས་པ་མིན་ནམ་སྟེ་ཡིན་པས་སོ། ། དོན་གསལ་བཀག་པའི་རིགས་པ་འདིས་ནི་བློ་གསལ་བར་གྱུར་པའི་དོན་རྟགས་ཡིན་གྱི་དོན་ཙམ་མིན་ནོ་ཞེས་པའང་བསལ་ཞིང་བཀག་པར་རིག་པར་བྱའོ། ། དེའི་རྒྱུ་མཚན་དོན་གསལ་བའི་བློ་ཉམས་སུ་མྱོང་བའི་རང་རིག་མངོན་སུམ་ཡོད་པ་མིན་ན་བློ་དེ་ཡིས་གསལ་བར་གྱུར་པའི་དོན་ཉིད་ཚད་མས་མི་ངེས་པའི་ཕྱིར་རོ། ། གཉིས་པ་རྒྱས་པར་བཤད་པ་ལ་གཉིས་ཀྱི་དང་པོ་རྟགས་ན་ཁྱད་པར་འགའ་ཡང་མེད་པ་ནི། འོན་ཏེ་དོན་གསལ་བ་དེ་བློས་ཁྱད་པར་དུ་བྱས་པ་ལ་ལྟོས་པ་མེད་པའི་དོན་ཉིད་ཀྱི་ཁྱད་པར་རང་གི་བདག་ཉིད་དུ་གྱུར་པའི་གསལ་བ་བློ་ལ་སྣང་རུང་འགའ་ཞིག་ཡིན་པར་འདོད་པས་མ་གྲུབ་པའི་སྐྱོན་མེད་ཅེ་ན། མི་རུང་སྟེ་ཕྱི་རོལ་དོན་རྟག་པ་ཉིད་ཡིན་ན་དོན་ཆོས་ཅན། དེ་ལ་སྔར་བློ་ལ་མི་གསལ་བ་གསལ་བར་འགྱུར་བའི་ཁྱད་པར་འགའ་ཡང་མེད་པར་ཐལ།
སྐྱེ་བ་དང་ནི་འཇིག་པ་མེད་པའི་ཕྱིར། ཅི་སྟེ་སྐྱེ་འཇིག་དེར་འདོད་ནའང་དོན་ཆོས་ཅན། སྐད་ཅིག་གིས་འཇིག་པར་ཐལ་བར་འགྱུར། རང་འཛིན་ཤེས་པའི་སྐད་ཅིག་སོ་སོ་བ་རྣམས་སྐྱེད་བྱེད་སྐྱེ་འཇིག་ཅན་ཡིན་པའི་ཕྱིར་རོ། ། གཉིས་པ་དོན་གསལ་ཁྱད་པར་བརྟགས་ལ་དགག་པ་ནི། དོན་གསལ་བའི་ཁྱད་པར་བློའི་རྟགས་སུ་འདོད་པ་དེའང་བློས་ཤེས་པའམ་བློས་ཤེས་པར་མ་གྱུར་པ་གང་རྟགས་སུ་འགྱུར། གལ་ཏེ་དོན་གྱི་ཁྱད་པར་བློས་ཤེས་པ་དེ་རྟགས་ཡིན་ཞེ་ན། དོན་གྱི་ཁྱད་པར་དེ་ཆོས་ཅན། བློས་ཤེས་པ་ཞེས་བྱ་བ་དེ་རང་རྒྱུད་ལ་ཚད་མས་གང་ལས་གྲུབ་སྟེ་མ་གྲུབ་པར་ཐལ། དེའི་ཡུལ་ཅན་གྱི་ཤེས་པ་རང་བློས་ཡོངས་སུ་བཅད་པ་སྟེ་རྟོགས་པ་མེད་པའི་ཕྱིར།
དེ་ལྟར་ན་དེ་ཆོས་ཅན། དེ་བློས་ཤེས་པར་གྱུར་པ་དེ་ནི་ཇི་ལྟར་རང་རྒྱུད་ལ་རང་བློ་གོ་བྱེད་ཀྱི་རྟག་ཡིན་ཏེ་མིན་པར་ཐལ། དེ་བློས་ཤེས་པར་གྱུར་པ་ཉིད་དུ་ཚད་མས་ཡོངས་སུ་བཅད་པ་མེད་པས་ཀྱང་ངོ་། ། ཅི་སྟེ་བློས་མ་ཤེས་པའི་དོན་གྱི་བྱེ་བྲག་རྟགས་ཡིན་པ་དེ་ལྟ་ན་ཡང་དོན་གསལ་བའི་ཁྱད་པར་བློས་མ་ཤེས་པ་ཆོས་ཅན། བལྟ་བ་པོས་མངོན་སུམ་དུ་མཐོང་བར་གྱུར་བ་ཡིན་པའི་སྐྱེས་བུ་བལྟ་བ་པོ་ལ་གཞན་ཞིག་ལ་བློ་སྒྲུབ་པའི་རྟགས་ཡིན་པར་ཐལ། སྐྱེས་བུ་རང་ལ་རང་བློ་སྒྲུབ་པའི་རྟགས་གང་དོན་གསལ་བར་དམིགས་པ་ཞིག་ཡིན་པའི་ཕྱིར། འདོད་ན། དེ་ཆོས་ཅན། བལྟ་བ་པོ་ལས་གཞན་གྱིས་བལྟ་བ་པོས་མཐོང་བར་གྱུར་པའི་དོན་གནས་སྐབས་འགར་ཡང་མངོན་སུམ་གྱིས་མཐོང་བ་མེད་པ་ཞིག་ཡིན་པར་ཐལ། བློས་མ་ཤེས་པའི་དོན་གྱི་ཁྱད་པར་གསལ་བར་དམིགས་པ་གང་ཞིག
དོན་ལ་ལྟ་བ་པོ་ལས་གཞན་པའི་སྐྱེས་བུ་ལ་རང་བློ་སྒྲུབ་པའི་རྟགས་ཡིན་པའི་ཕྱིར། མ་ཁྱབ་ན། བལྟ་བ་པོ་ལས་གཞན་པས་ཀྱང་བལྟ་བ་པོ་མཐོང་བའི་དོན་དེ་མངོན་སུམ་གྱིས་དམིགས་ན། སྐྱེས་བུ་ཆོས་ཅན། དོན་ལ་ལྟ་བ་པོ་ལས་གཞན་པའི་སྐྱེས་བུ་ཐམས་ཅད་ཀྱིས་ཀྱང་ཐམས་ཅད་དུ་དོན་ཐམས་ཅད་མཐོང་བར་ཐལ། དོན་ལ་ལྟ་བ་པོ་མིན་ཡང་དོན་མངོན་སུམ་དུ་མཐོང་བའི་ཕྱིར། རྩ་བའི་ཐལ་བ་མ་ངེས་ཏེ། དོན་གྱི་ཁྱད་པར་བློའི་རྟགས་སུ་འདོད་པ་དེ་དོན་མངོན་སུམ་དུ་མ་མཐོང་བ་ལས་གཞན་མཐོང་བ་པོ་དོན་ལ་ལྟ་བ་པོ་ལའང་ཡོད་པས་སོ་ཞེ་ན། དོན་གྱི་ཁྱད་པར་དེ་ཆོས་ཅན། ལྟ་བ་པོ་ལ་ཡང་རང་བློ་རྟོགས་པར་བྱེད་པའི་རྟགས་སུ་འགྱུར།
རང་བློ་སྒྲུབ་པའི་རྟགས་ཡིན་ནས་ལྟ་བ་པོ་ལའང་ཕྱོགས་ཀྱི་ཆོས་སུ་གྲུབ་པའི་ཕྱིར། འདོད་པར་མི་ནུས་ཏེ། དབང་སོགས་རྟགས་མིན་པ་དེའི་ཕྱིར། བློ་དཔོག་པ་པོ་སྐྱེས་བུ་རང་གི་བདག་ཉིད་དུ་གྱུར་པའི་ཤེས་པ་ཞེས་བྱ་བའི་ཆོས་ལ་ལྟོས་པ་མེད་པ་ཅན་གྱི་དོན་ཆོས་ཡན་གར་བ་ཆོས་ཅན། དེ་ལས་ནི་བློ་དཔོག་བྱེད་སྐྱེས་བུ་རང་ཉིད་ལ་རང་གི་བློ་ནི་རྗེས་སུ་དཔོག་ནུས་པ་མ་ཡིན་པར་ཐལ། རང་བློ་དང་འབྲེལ་པ་མེད་པའི་ཕྱིར་རོ། ། གསུམ་པ་བློའི་ཆོས་ཀྱང་རྟགས་མ་ཡིན་པ་ནི། ཅི་སྟེ་སྐྱེས་བུ་རང་ཉིད་ལ་བརྟེན་པའི་བློ་ཆོས་འགའ་ཞིག་རྟགས་ཡིན་ཞེ་ན། དེ་མངོན་སུམ་གྱིས་མ་གྲུབ་པས་རྟག་ཏུ་མི་རུང་ངོ་། ། ཁྱབ་པ་ཡོད་དེ།
སྐྱེས་བུ་ཆོས་ཅན། བདེ་སྡུག་ལ་སོགས་པ་རང་གི་མངོན་སུམ་གྱིས་གྲུབ་པ་གང་ཡིན་པའི་རང་གི་བློའི་ཆོས་འགའ་ཞིག་རང་བློ་སྒྲུབ་པའི་རྟགས་སུ་འགྱུར་གྱི་རང་བློ་ལས་དོན་གཞན་ཡང་རང་བློ་སྒྲུབ་པའི་རྟགས་སུ་འགྱུར་པ་ཅི་ཞིག་ཡོད་དེ་མེད་པར་ཐལ། རང་བློ་ལ་བརྟེན་པའི་བློའི་ཆོས་འགའ་ཞིག་རང་བློ་སྒྲུབ་པའི་རྟགས་ཡིན་པའི་ཕྱིར། གཞན་ཡང་སྐྱེས་བུའི་བློའི་ཆོས་དེ་རང་བློ་དང་རྒྱུ་ཚོགས་གཅིག་གམ་ཐ་དད་ལས་སྐྱེས། དང་པོ་ལྟར་ན་དེ་ཆོས་ཅན། རང་བློ་ལས་རྫས་ཐ་དད་གང་ལས་ཡིན་ཏེ་མིན་པར་ཐལ། རང་བློ་དང་རྒྱུ་མཚུངས་པ་ལས་སྐྱེས་པའི་ཕྱིར། འདོད་ན། བློ་བཞིན་དུ་མངོན་སུམ་གྱིས་མ་གྲུབ་པས་རྟགས་མིན་ནོ། ། རྒྱུ་ཚོགས་གཞན་ལས་སྐྱེ་ན་དེ་ཡང་རང་བློ་ལ་འཁྲུལ་པ་ཅན་དུ་ཐལ།
རང་བློའི་རྒྱུ་ལས་གཞན་ལས་སྐྱེས་པས་རང་བློ་ལ་འབྲེལ་པ་མེད་པའི་ཕྱིར། གཞན་ཡང་དེ་བློའི་སྒོ་ནས་རྟགས་སུ་འགྱུར། རང་བློ་ལས་དོན་གཞན་དེ་རང་བློ་དང་ཚོགས་པ་མི་གཅིག་རང་བློ་དེ་སྒྲུབ་པའི་རྟགས་ཡང་དག་ཡིན་པའི་ཕྱིར། འདོད་ན། གཟུགས་སོགས་ཡུལ་ནི་ལྔ་པོ་དང་མིག་སོགས་དབང་པོ་ལྔ་དང་ནི་དམིགས་པ་བློ་དག་ཡིན་པར་ཐལ། རང་བློའི་འབྲས་བུ་ཡིན་པའི་ཕྱིར། ཁྱབ་པ་ཡོད་དེ་དག་ལས་མ་གཏོགས་པར་རང་བློ་དེའི་འབྲས་བུ་གཞན་ཚད་མས་ཉེ་བར་མཚོན་ཞིང་དམིགས་པ་མ་ཡིན་པའི་ཕྱིར། དེ་ལ་འབྲས་བུར་བརྟགས་པ་དེ་དག་གི་ནང་ནས་དབང་བློ་གཉིས་ནི་ཆོས་ཅན། བློའི་འབྲས་བུར་མངོན་སུམ་གྱིས་མ་གྲུབ་པར་ཐལ། བློའི་འབྲས་བུར་དབང་པོ་ལས་འདས་པ་སྟེ་རྟགས་ལས་རྟོགས་དགོས་པའི་ལྐོག་གྱུར་ཡིན་པའི་ཕྱིར་ཏེ།
འབྲས་བུ་རྣམ་ཤེས་རེས་འགའ་ཞིག་པའི་རྟགས་ལས་དབང་པོ་དང་དབང་པོ་ལས་བློ་དཔོག་པའི་ཕྱིར་རོ། ། འདོད་ན། རང་བློ་སྒྲུབ་པའི་རྟགས་མིན་པར་ཐལ་ལོ། ། གཟུགས་སོགས་དོན་ལྔ་པོ་དག་ཀྱང་ཆོས་ཅན། གཟུགས་མཐོང་གི་བློ་ལས་སྐྱེས་པའི་སྒོ་ནས་རང་བློ་སྒྲུབ་པའི་འབྲས་རྟགས་སུ་མི་རུང་བར་ཐལ། དེ་དག་གི་ནང་ནས་གང་ཡིན་གཅིག་ཀྱང་བློ་མེད་ན་མི་འབྱུང་བར་རྟོགས་པ་མེད་པའི་ཕྱིར་ཏེ། བློ་ཡོད་པ་ལས་རྣམ་པ་གཞན་དུ་མེད་ན་དེ་དག་སྲིད་པ་དང་བྲལ་བར་ཚད་མས་མ་རྟོགས་པའི་ཕྱིར། དེ་ལྟར་བཤད་མ་ཐག་པའི་ཚུལ་གྱིས་ཚད་མས་ཤེས་ཤིང་ངེས་པ་མེད་པ་གང་ཡིན་པའི་དོན་དེ་རྟགས་ཡིན་ཞེས་བྱ་བར་ཀུན་ཏུ་བརྟགས་པའི་ཐ་སྙད་འདི་འཇིག་རྟེན་ལས་ཤིན་ཏུ་འདས་པ་ཡིན་ནོ། ། གསུམ་པ་སྲིད་ཀྱང་རང་བློ་གོ་བྱེད་མིན་པ་ནི།

རྟགས་ཡོད་དུ་ཆུག་ནའང་ཞེས་ཁས་བླངས་ནས་ཀྱང་བརྗོད་པར་བྱ་སྟེ། རང་བློ་སྒྲུབ་པའི་རྟགས་ཆོས་ཅན། ཇི་ལྟར་རང་ལ་བློ་རྟོགས་པར་འགྱུར་བའི་རྟགས་ཡང་དག་མིན་པར་ཐལ། དེ་དང་ནི་ལྷན་ཅིག་བློ་དེ་རྗེས་འགྲོའི་འབྲེལ་པ་ཚད་མས་མཐོང་བ་མེད་པའི་ཕྱིར། ཁྱབ་པ་ཡོད་རྟགས་དག་ནི་རང་དང་ལྷན་ཅིག་འབྲེལ་པ་མ་མཐོང་བའི་དོན་དེ་གསལ་བར་བྱེད་པ་མིན་པའི་ཕྱིར། དེ་ལྟ་མོད་ཀྱི་རང་བློ་སྒྲུབ་པའི་རྟགས་དེ་ཉིད་ལས་རང་བློ་སྒྲུབ་པའི་སྔར་གཞན་ལ་བློ་དེ་ནི་སྒྲུབ་པ་ཉིད་དེ་བསྒྲུབས་ནས་གཞན་དེ་དཔེར་བྱས་ནས་བདག་ལ་བློ་རྗེས་སུ་དཔོག་པར་བརྗོད་ཅིང་ཁས་ལེན་ན་ནི། དཔེར་འདོད་པའི་གཞན་ལ་བློ་སྒྲུབ་པ་དེ་ལ་ཡང་ནི་རང་མཐུན་དཔེར་མི་རུང་བས་དེའི་དཔེར་གང་ཟག་གཞན་ཞིག་ལ་བློ་བསྒྲུབ་བྱ་ཡིན་ལ། དེ་ལ་ཡང་མཐུན་དཔེར་གང་ཟག་གཞན་ཞིག་ལ་བློ་བསྒྲུབ་པར་བྱ་དགོས་པ་ཡིན་པའི་ཕྱིར་དཔེ་གཞན་གྱི་རྗེས་སུ་འབྲང་བ་ན་དཔེ་ལ་བློ་བསྒྲུབ་པའི་རྟགས་ཐུག་མེད་དུ་འགྱུར་བས་གང་ཟག་གཅིག་ལ་བློ་མ་གྲུབ་པའི་ཕྱིར། ཐམས་ཅད་ལ་བློ་ཡོད་པར་མ་གྲུབ་པ་དེ་ལྟར་ན་དཔེ་གང་ཟག་འགའ་ལ་ཡང་རྗེས་སུ་འགྲོ་བ་མིན་ནོ། ། དེ་ལྟ་ཡིན་ན་དེའི་ཕྱིར་རང་གསལ་བར་སྐྱེས་པའི་བློ་ལས་དོན་གྲུབ་པར་འགྱུར་གྱིས་བློས་མ་གྲུབ་པའི་དོན་ལས་བློ་དེ་ཇི་ལྟར་གྲུབ་པ་མིན་ཏེ། ཡུལ་དམིགས་པའི་བློ་དེ་མ་གྲུབ་ན་དོན་རང་ཉིད་རབ་ཏུ་གྲུབ་པ་མེད་པའི་ཕྱིར་རོ། །
གཞན་ཡང་སྐྱེས་བུ་ཆོས་ཅན། དཔེ་བདག་ལ་མངོན་སུམ་གྱིས་བློ་གྲུབ་པ་དང་བློ་དེ་ལས་དེའི་འབྲས་བུ་ངག་བརྗོད་པ་དང་ལུས་གཡོ་འགུལ་དང་སོགས་པས་གདོང་གི་མདངས་དང་ཁ་དོག་འགྱུར་བ་འབྱུང་མཐོང་ནས་སྨྲ་སོགས་གཞན་ལས་སེམས་ཡོད་པར་རྗེས་སུ་དཔོག་པར་མི་འགྱུར་ཏེ། དཔེ་བདག་ཉིད་ལ་སྨྲ་བ་སོགས་བློ་དང་འབྲེལ་པ་མཐོང་བ་མེད་པའི་ཕྱིར་ཏེ། རང་བློ་མངོན་དུ་མ་གྱུར་པས་སོ། ། གཞན་ཡང་དབང་བློ་དོན་དང་ལྡན་པས་དེའི་རྟགས་ལས་དཔོག་ནའང་ཡིད་ཀྱི་བློ་རྟོགས་པ་ཆོས་ཅན། རང་གི་གཟུང་དོན་གྱི་རྟགས་ལས་དེ་རྟོགས་པ་མེད་པར་ཐལ། དེ་ལ་རྟགས་སུ་དགོད་བྱ་གཟུང་དོན་རབ་ཏུ་གྲུབ་པ་ཡོད་པ་མིན་པའི་ཕྱིར་ཏེ། ཕྱིའི་དོན་ལ་ལྟོས་མེད་དུ་ནང་གི་བག་ཆགས་སད་པ་ཙམ་ལས་བྱུང་བས་སོ། ། ལྔ་པ་གཞན་གྱིས་མྱོང་བ་བཀག་པས་སྒྲུབ་པ་ལ་གསུམ་གྱི་དང་པོ་རང་མི་གསལ་ནི། སྔ་མ་གསལ་མི་ནུས་པ་ནི་གལ་ཏེ་ཁྱོད་ཀྱི་འདོད་པས་བློ་རང་ཉིད་རང་གིས་མྱོང་བའི་ངོ་བོ་ཅན་དུ་སྐྱེས་པ་མིན་གྱི།
འོན་ཀྱང་བློ་གཞན་གྱིས་གསལ་བར་འགྱུར་བར་འདོད་པ་དེའི་ཚེ་བློ་ནི་བློ་གཞན་གྱིས་ཇི་ལྟར་རབ་ཏུ་གསལ་བར་འགྱུར་ཞེས་དྲི་བར་མཛད་དོ། ། འདི་ལ་དྲི་བྱ་ཅི་ཞིག་ཡོད། བློ་སྔ་མ་ལས་ཕྱི་མ་འདྲ་བར་སྐྱེས་པ་ལས་བློ་ཕྱི་མས་སྔ་མ་གསལ་བའོ་ཞེ་ན། བློ་ཕྱི་མ་ཆོས་ཅན། བློ་སྔ་མ་དང་འདྲ་བ་ཙམ་ལས་སྔ་མ་དང་གསལ་བྱ་གསལ་བྱེད་གང་ལས་ཡིན་ཏེ་མིན་པར་ཐལ། བློ་སྔ་མ་དང་གཉིས་ཀ་རང་གསལ་བ་མིན་པའི་བདག་ཉིད་དུ་མཚུངས་པའི་ཕྱིར་ཏེ་རང་རིག་མེད་པས་སོ། ། འོ་ན་ཡུལ་དཀར་སོགས་ནི་ཆོས་ཅན། ཇི་ལྟར་གསལ་བ་ཡིན་ཏེ། རང་མི་གསལ་བའི་ཕྱིར། འདོད་མི་ནུས།
དེའི་ཐ་སྙད་ཡོད་པའི་ཕྱིར། དེ་བཞིན་དུ་བློ་ལ་ཡང་མཚུངས་ཤེ་ན། དེ་ཆོས་ཅན། རང་གསལ་ཞིང་རིག་པར་སྐྱེས་པས་དེ་གསལ་བར་བརྗོད་པ་མིན་ཏེ། རང་གསལ་ཞིང་རིག་པའི་ངོ་བོའི་ཤེས་པ་ལ་དེའི་ངོ་བོ་སྟེ་རྣམ་པ་འཕོས་པས་བློ་དེའི་རྣམ་པར་སྐྱེས་པའི་སྒོ་ནས་དེ་གསལ་བར་བཞག་པའི་ཕྱིར་རོ། ། དེས་ན་བློ་ལ་གསལ་བའི་ཡུལ་དཀར་སོགས་ཀྱི་རྣམ་པ་དེའང་ཆོས་ཅན། གསལ་བ་ཞེས་བརྗོད་དེ། དེ་རང་གསལ་བའི་ཤེས་པ་དེའི་ངོ་བོ་ཡིན་པ་ཉིད་ཀྱི་རྒྱུ་མཚན་གྱིས་རང་ཉིད་རབ་ཏུ་གསལ་བའི་ངོ་བོར་སྐྱེས་པ་ཡིན་པའི་ཕྱིར། ཚུལ་དེ་ལྟར་བློ་ཕྱི་མ་རང་གསལ་བ་དེ་ལ་བློ་སྔ་མ་དོན་བཞིན་དུ་གསལ་བས་གསལ་བྱེད་དུ་འདོད་ན་བློ་ཕྱི་མ་ནི་ཆོས་ཅན། ཤེས་པ་གཞན་གྱིས་མྱོང་དགོས་པ་མིན་པར་རང་ཉིད་རིག་པར་གྲུབ་པར་ཐལ།
རང་གསལ་བའི་ངོ་བོར་སྐྱེས་པའི་སྒོ་ནས་བློ་སྔ་མ་གསལ་བར་བྱེད་པའི་ཕྱིར། དེ་རང་གསལ་བ་ལས་གཞན་དུ་དེ་ལྟར་མི་འདོད་ན་ཡུལ་དཀར་སོགས་དེ་ཡང་ནི་ཆོས་ཅན། དཀར་འཛིན་བློའི་གསལ་བྱེད་དུ་ཐལ། བློ་སྔ་མ་དཀར་འཛིན་བློའི་གསལ་བྱེད་རང་མི་གསལ་བའི་བློ་ཕྱི་མ་དེ་དང་ལྷན་ཅིག་མི་གསལ་བར་ཆོས་མཚུངས་པ་ཉིད་ཀྱི་ཕྱིར། དེས་ན་བློ་ཆོས་ཅན། རང་ཉིད་གསལ་བའི་ངོ་བོ་ཡིན་པས་ཡུལ་རབ་ཏུ་གསལ་བྱེད་དུ་ངེད་ཅག་འདོད་ཀྱི། རང་མི་གསལ་བ་བློ་གཞན་གྱིས་གསལ་བྱ་མིན་ཏེ། རང་མི་གསལ་ན་གསལ་བྱེད་དུ་མི་རིགས་པ་དེའི་ཕྱིར། དེའི་རྒྱུ་མཚན་ཡང་། བློ་ཆོས་ཅན།
རང་གསལ་བ་ཡིན་ཏེ། གཞན་གཟུགས་སོགས་དེའི་ངོ་བོ་སྟེ་རྣམ་པ་ལ་འཕོ་བ་ཡིས་རང་གི་ངོ་བོ་གཟུགས་སོགས་ཀྱི་རྣམ་པ་གསལ་བར་གྱུར་པ་ན་ནི་ཡུལ་རབ་ཏུ་གསལ་བྱེད་ཡིན་པའི་ཕྱིར་རོ། ། གཉིས་པ་རང་ཉིད་གསལ་བས་ཕྱི་མས་གསལ་མི་དགོས་པ་ནི། བློ་སྔ་ཕྱི་ལའང་དེ་ལྟར་གྲུབ་ན། བློ་གཞན་ཕྱི་མ་ཆོས་ཅན། བློ་སྔ་མ་དེ་དང་འདྲ་བ་ཡིན་དུ་ཟིན་ཡང་དེ་ཡིས་ནི་བློ་གཞན་སྔ་མ་རང་མི་གསལ་བ་རབ་ཏུ་གསལ་བྱེད་མི་འདོད་དེ། བློ་སྔ་མ་རང་ཉིད་རབ་ཏུ་གསལ་བའི་ཕྱིར་རོ། ། དཔེར་ན་སྒྲོན་མེ་གཉིས་ལས་གཅིག་རང་གསལ་བས་གཉིས་པ་གསལ་བྱ་མིན་པ་བཞིན་ནོ། ། འོ་ན་དོན་ལ་ཡང་དེ་དང་འདྲ་བས་ཇི་ལྟར་བློས་གསལ་བྱ་ཡིན་ཞེ་ན། དོན་འཛིན་གྱི་བློ་ཆོས་ཅན།
རང་ལས་རྫས་གཞན་པའི་དོན་འགའ་ཞིག་དེས་གསལ་བར་བྱས་པ་མིན་ཏེ། དོན་དེའི་ངོ་བོ་སྟེ་རྣམ་པ་ཤར་བ་རང་གི་བདག་ཉིད་དུ་གྱུར་པ་རབ་ཏུ་གསལ་བ་ཡིན་པའི་ཕྱིར། དཔེར་ན་མར་མེ་དང་མུན་ཁུང་གི་བུམ་པ་དག་ཀྱང་རང་གསལ་བ་དང་མི་གསལ་བ་དེར་བརྟེན་ནས་གསལ་བྱ་གསལ་བྱེད་ཀྱི་ངོ་བོ་ཡི་འཇིག་རྟེན་ན་ཐ་སྙད་རབ་ཏུ་རྒྱས་པ་སྟེ་གྲགས་ཀྱི། གཉིས་ཀ་གསལ་བ་དང་གཉིས་ཀ་མི་གསལ་བ་ལ་མི་གསལ་བ་གསལ་བར་བྱེད་པའི་གསལ་བྱ་གསལ་བྱེད་དུ་ཁས་མི་ལེན་ཏ། གསུམ་པ་གཞན་གྱིས་མྱོང་ན་ཡུལ་ཤེས་ངེས་པ་མེད་པ་ནི། རྒྱལ་དཔོག་པ་བློ་ལྐོག་གྱུར་དུ་སྨྲ་བ་ལྟར་ན། སྐྱེས་བུ་ཆོས་ཅན། ཡུལ་དང་དབང་པོ་ཙམ་གྱིས་སྐྱེས་པའི་དབང་ཤེས་འདིས་ནི་དོན་འདི་མཐོང་ཞེས་བྱ་བར་ཡང་དག་པར་ངེས་པའི་བློ་སྐྱེ་བར་འགྱུར་བ་མ་ཡིན་པར་ཐལ། རང་རིག་མེད་པས་དབང་བློ་ཤེས་པ་གཞན་གྱིས་མྱོང་དགོས་པའི་ཕྱིར། ཐལ་བ་ལས་དེ་ཆོས་ཅན།
དོན་མཐོང་བའི་དུས་ན་གཞན་དོན་མཐོང་ཤེས་པ་དེའང་མཐོང་བར་གདོན་མི་ཟ་སྟེ། དོན་གང་མཐོང་བ་ལས་ཤེས་པ་འདིས་དོན་འདི་མཐོང་ཞེས་ངེས་པ་སྐྱེ་བ་འདིར་འགྱུར་བ་དེས་ནའོ། ། མཐོང་བ་དེའང་བློ་ལས་གཞན་མིན་པས་རང་རིག་པར་གྲུབ་བོ། ། དྲུག་པ་དྲན་པའི་རྟགས་ཀྱིས་རང་རིག་འགྲུབ་པ་ལ་གཉིས་ཀྱི་དང་པོ་འགྲུབ་ཚུལ་དངོས་ནི། མདོར། ཉམས་སུ་མ་མྱོང་བར་དོན་དྲན་པ་མཐོང་བ་ནི་མེད་དེ། གཟུགས་ལ་སོགས་པའི་དྲན་པ་བཞིན་ནོ་ཞེས་པའི་དོན་འཆད་པ་ལ། དྲན་པ་ལས་ཚུལ་གཉིས་གྲུབ་པར་མ་ཟད་སྐྱེས་བུ་ཆོས་ཅན། སྔར་གཟུགས་འཛིན་མྱོང་བ་ཡོད་དེ། ཕྱིས་གཟུགས་འཛིན་ཡང་དག་པར་དྲན་པ་ཡོད་པའི་ཕྱིར།
གཟུགས་སོགས་བཞིན་ཞེས་དྲན་པའི་རྟགས་ལས་ཀྱང་བློ་བདག་ཉིད་རིག་པར་གྲུབ་བོ། ། གཉིས་པ་གཞན་ལན་དགག་པ་ལ་གཉིས་ཀྱི་དང་པོ་ཞར་བྱུང་རང་གི་རིགས་པས་དགག་པ་ལ་གཉིས་ཀྱི་དང་པོ་སུན་འབྱིན་བརྗོད་པ་ནི། དེ་ནི་གྲུབ་པ་ལ་བསྒྲུབ་པ་བརྗོད་པ་ནི་གྲུབ་པ་ལ་བསྒྲུབས་པ་ཡིན་ཏེ། ཤེས་པ་སྔ་མ་ཤེས་པ་ཕྱི་མ་གཞན་གྱིས་རིག་ཅིང་མྱོང་བའི་ཕྱིར་ཞེ་ན་ནི། འདི་ལ་རེ་ཞིག་སློབ་དཔོན་གྱི་སྐྱོན་སྤོང་གི་ལན་བཞག་ནས་རང་ཉིད་ཀྱི་ལན་ནི། སྐྱེས་བུ་ཆོས་ཅན། ཡི་གེ་རིང་པོ་དང་སོགས་པས་ཐུང་ངུ་དང་ཚད་གསུམ་པ་རྣ་བའི་ཤེས་པས་འཛིན་པར་མི་འགྱུར་ཏེ། ཡི་གེའི་ཡུལ་ཅན་ཉན་ཤེས་སྐད་ཅིག་མ་གཅིག་ཡུན་རིང་དུ་ཡི་གེ་གྲུབ་པའི་དུས་ན་གནས་པ་མེད་ཅིང་རང་རིག་མེད་པས་ཡི་གེའི་ཆ་སྔ་ཕྱི་འཛིན་པའི་བློ་རྣམས་ཕྱིས་ལྷན་ཅིག་དྲན་པའང་མིན་ལ་བློ་གཉིས་ཅིག་ཅར་དུའང་མི་འཇུག་པའི་ཕྱིར་རོ། ། གཉིས་པ་དེའི་ལན་དགག་པ་ལ་གཉིས་ཀྱི་དང་པོ་ཉན་ཤེས་རྟག་པར་འདོད་པ་དགག་པ་ནི། མ་གྲུབ་སྟེ་ཉན་ཤེས་སྐད་ཅིག་མ་ཡིན་པས་དུས་རིང་པོར་གནས་པ་ཡིན་ན་ཡི་གེའི་རིང་པོའི་སྒྲ་ཆ་ཤས་སྐད་ཅིག་དང་པོ་ཐོས་པའི་བློ་ཆོས་ཅན།
དེ་ལ་ཡི་གེ་རིང་པོའི་སྒྲའི་ཆ་ཤས་རྣམས་དུས་ཅིག་ཅར་དུ་སྣང་བར་ཐལ། ཡི་གེ་རིང་པོའི་སྒྲའི་ཆ་སྣང་བའི་བློ་གང་ཞིག གོ་རིམ་མེད་པས་ན་སྒྲའི་ཆ་རིམ་བཞིན་དུ་མི་སྣང་བའི་ཕྱིར། འདོད་ན། དེ་ཆོས་ཅན། སྐད་གསངས་འཐོན་པོས་ཅིག་ཅར་ཐོས་པ་ལས་ཡི་གེ་རིང་པོའི་བློར་མི་འགྱུར་བར་ཐལ། ཡི་གེའི་ཆ་རིམ་ལྡན་དུ་སྣང་བ་མེད་པའི་ཕྱིར། གཞན་ཡང་སྔ་ཕྱི་དུ་མ་ཕན་ཚུན་འདྲེ་བ་སྟེ་ལྷན་ཅིག་ཚོགས་པ་མེད་པའི་ཡི་གེའི་སྒྲའི་ཆ་རྣམས་ཆོས་ཅན། ཇི་ལྟར་ན་དབང་བློ་སྔ་ཕྱི་རིམ་པ་མེད་པ་གཅིག་ནི་སྐྱེད་པར་བྱེད་པ་མིན་པར་ཐལ། ཡི་གེའི་ཆ་གཞན་དང་གཞན་སྐྱེ་བས་སྔ་ཕྱི་རིམ་ལྡན་ཡིན་པའི་ཕྱིར།
མ་གྲུབ་སྟེ། ཡི་གེའི་ཆ་སྔ་མ་རྣམས་ཆ་ཐ་མའི་བར་དུ་གནས་པས་སྐད་ཅིག་ཙམ་གནས་པ་མིན་ན། རྒྱུ་མཚུངས་པའི་འབད་རྩོལ་གྱིས་བསླང་བའི་ཡི་གེ་ཨ་ལ་སོགས་པ་ཆོས་ཅན། དེའི་ཆ་སྔ་ཕྱི་ཐོས་པ་མཚུངས་པར་མི་འགྱུར་བར་ཆ་སྔ་མ་སྔ་མ་གནས་པ་ལས་ཆ་འོག་ནས་འོག་ཏུ་སྒྲ་ནི་འཕེལ་ནས་སྐད་མཐོན་པོར་ཐོས་པར་འགྱུར། ཡི་གེའི་ཆ་སྔ་མ་སྔ་མ་མ་འགགས་པར་གནས་པའི་སྟེང་དུ་ཕྱི་མ་དུ་མ་བསྣན་ནས་ཐོས་པའི་ཕྱིར། གཞན་ཡང་ཡི་གེ་རིང་པོའི་སྒྲའི་ཆ་ཐ་མའི་དུས་ན་ནི་ཆོས་ཅན། ཡི་གེའི་ཆ་སྔ་ཕྱི་རྣམས་ཅིག་ཅར་དུ་འཛིན་པར་འགྱུར་གྱི་རིམ་ལྡན་དུ་བློ་སྔ་ཕྱི་དུ་མས་འཛིན་པ་མེད་པར་འགྱུར། ཡི་གེའི་ཆ་སྔ་ཕྱི་ཐམས་ཅད་མ་འགགས་པར་གནས་པ་ཐོས་པའི་ཕྱིར། འདོད་ན། ཡི་གེ་རིང་པོ་འཛིན་པའི་བློ་སྔ་ཕྱི་རྣམས་ཆོས་ཅན།
རིང་པོ་འཛིན་པའི་བློར་མི་འགྱུར། ཡི་གེའི་ཆ་སྔ་ཕྱི་རྣམས་རིམ་མིན་ཅིག་ཅར་དུ་འཛིན་པའི་ཕྱིར། གལ་ཏེ་ཡི་གེ་སྐད་ཅིག་མ་མ་ཡིན་པས་མཐའི་བར་དུ་མི་གནས་ཀྱང་ཆ་ཐ་མའི་དུས་ན་ཡི་གེའི་ཆ་སྔ་ཕྱི་ཅིག་ཅར་བློ་གཅིག་གིས་འཛིན་པ་ལས་རིང་པོ་འཛིན་པའི་བློར་འགྱུར་ཞེ་ན། ཡི་གེ་རིང་པོའི་སྒྲ་ཆ་དང་པོ་འཛིན་པའི་བློ་ནི་ཆོས་ཅན། རང་ཉིད་མི་འཇིག་པར་ཡི་གེའི་ཆ་ཐ་མའི་བར་དུ་གནས་པ་མ་ཡིན་པར་ཐལ། དེ་འོག་ཡི་གེའི་ཆ་ཐ་མའི་དུས་ན་དེའི་ཡུལ་ཡི་གེ་ནི་གནས་པ་མེད་པའི་ཕྱིར། ཁྱབ་པ་ཁས་བླངས་ཏེ། ཡུལ་ཡུལ་ཅན་དུས་མཉམ་དུ་ཁས་ལེན་པས་སོ། ། མ་ངེས་ན་བློ་རང་ཉིད་གནས་ན་དེ་ཆོས་ཅན། ཕྱིས་ཡི་གེའི་ཆ་ཐ་མ་རྫོགས་ནས་ཀྱང་མི་འཇིག་པར་དུས་ཐམས་ཅད་དུ་གནས་པར་ཐལ།
ཕྱིས་ཀྱང་སྔར་མི་འཇིག་པ་ལས་ཁྱད་པར་མེད་པའི་ཕྱིར་རོ། ། ཅི་སྟེ་ཡི་གེ་རིམ་མེད་བློ་ལ་དུས་ཅིག་ཅར་དུ་སྣང་བ་ནི་སྐྱེ་བ་ཡུན་རིང་པོར་གནས་པ་ཁས་ལེན་པ་ལ་ཡང་བསྟན་མ་ཐག་པའི་སྐྱོན་འདི་ཡོད་དེ། ཇི་ལྟར་ན་ཡི་གེ་རིམ་མེད་འདི་ཆོས་ཅན། ཕྱིས་ཀྱང་དུས་རིང་པོར་ཡང་གནས་པར་ཐལ། སྔར་ཡུན་རིང་པོར་གནས་པ་དང་བྱེ་བྲག་མེད་པའི་ཕྱིར། གཞན་ཡང་ཡི་གེ་རིང་པོ་དང་ཚད་གསུམ་པ་ཆོས་ཅན། དེའི་ཆ་ཕྱི་མ་ཕྱི་མ་བསྐྱེད་པ་ལ་རྩོལ་བ་ཕྱི་མ་ཕྱི་མ་དོན་མེད་དུ་འགྱུར། ལན་གཅིག་རྩོལ་བ་གཅིག་བྱས་པ་ལས་གོ་རིམ་མེད་པ་ཅིག་ཅར་སྐྱེས་པའི་ཕྱིར། དཔྱོད་པ་པ་ལ་སོགས་པ་རླུང་དང་འབྲེལ་པའི་ལྡན་པ་དང་རྣམ་དབྱེ་དང་སྒྲ་ཙམ་གྱིས་ཡི་གེ་གོ་རིམ་མེད་པ་རྣམས་ནི་གསལ་བ་ཡིན་སྙམ་དུ་སེམས་པ་ལའང་དེའི་ཆ་ཕྱི་མ་ཕྱི་མ་གསལ་བར་བྱེད་པ་ལ་རྩོལ་བ་ཕྱི་མ་ཕྱི་མ་དོན་མེད་པར་ཐལ། རྩོལ་བ་ལན་གཅིག་བྱས་པ་ལས་གོ་རིམ་མེད་པ་ཅིག་ཅར་གསལ་བ་ཡིན་པའི་ཕྱིར་ཞེས་པའི་སྐྱོན་དེ་རྗེས་སུ་གནས་པ་ཉིད་དོ། །
གཉིས་པ་ཉན་ཤེས་དུ་མས་འཛིན་པ་དགག་པ་ལ་གཉིས་ཀྱི་དང་པོ་ཐ་མ་འཛིན་པའི་མྱོང་བ་དགག་པ་ལ་གཉིས་ལས། དང་པོ་ཐལ་བ་དགོད་པ་ནི། ཅི་སྟེ་ཡི་གེའི་ཡན་ལག་དུ་མ་བློ་སྔ་ཕྱི་དུ་མས་བར་མ་ཆད་དུ་འཛིན་ཞིང་། བློ་དེ་དག་ཡི་གེའི་ཆ་ཐ་མ་འཛིན་པའི་བློས་མྱོང་བ་ལས་རིང་བློར་འགྱུར་སྙམ་ན། ཉན་ཤེས་དུ་མ་ཡིས་ནི་བར་མ་ཆད་དུ་ཡི་གེ་རིང་པོའི་ཆ་དེ་རྣམས་འཛིན་ལ། རང་རིག་མེད་པས་ཡི་གེའི་ཆ་སྔ་མ་འཛིན་པའི་བློ་སྔ་མ་རང་ངམ་གཞན་གྱིས་མྱོང་བ་མེད་པའི་རང་བཞིན་གྱི་ཡི་གེ་ཆ་ཐ་མ་འཛིན་པའི་བློ་གང་ཡིན་དེ་བློ་གཞན་གྱིས་མྱོང་བར་གྱུར་པ་ཡང་དག་པར་དྲན་པ་དེ་ལྟ་ན་ཐ་མའི་བློས་བློ་སྔ་མ་རྣམས་མྱོང་བས་རིང་བློར་འགྱུར་དུ་ཆུག་ནའང་། ཡི་གེ་ཆ་ཐ་མ་འཛིན་པའི་བློ་དེ་ཡང་ཆོས་ཅན། དེ་མྱོང་བ་ལས་ཡི་གེ་རིང་པོའི་བློ་དྲན་པར་མི་འགྱུར། ཡི་གེ་རིང་པོ་འཛིན་པའི་བློ་མིན་པ་དེས་ནའོ། ། དེས་ན་དེས་རིང་པོ་མྱོང་བ་མིན་ནོ། །
གཉིས་པ་དེའི་ལན་དགག་པ་ལ་གཉིས་ཀྱི་དང་པོ་བློ་མྱོང་སྤེལ་མར་འདོད་པ་དགག་པ་ནི། ཡི་གེའི་ཆའི་ཡུལ་ཅན་གྱི་བློ་རྣམས་རེ་རེའི་རྗེས་ལ་དེ་མྱོང་རེ་རེས་སོ་སོ་ཐ་དད་དུ་མྱོང་ན། ཡི་གེ་རིང་པོ་དེའི་སྒྲ་ཐོས་པའི་ཉན་ཤེས་ནི་ཆོས་ཅན། ཡི་གེའི་སྒྲ་ཐོས་པ་བར་ཆད་པ་མེད་པར་སྣང་བར་མི་འགྱུར། སྒྲ་ཐོས་པ་ན་དེ་མྱོང་གིས་བློས་བར་ཆོད་པའི་ཕྱིར། འདོད་ན། རིང་བློ་མིན་པར་ཐལ་ལོ། ། གཉིས་པ་མྱུར་བས་ཆོད་མེད་བསྲེ་བ་དགག་པ་ལ་བཞིའི། དང་པོ། མྱུར་བས་བསྲེ་ན་ཧ་ཅང་ཐལ་བ་ནི།
ཆོད་པ་ཐོས་ཀྱང་རྨོངས་པས་འཇུག་པ་མྱུར་བ་ལས་ཆོད་པ་མེད་པར་ཞེན་ནས་བར་མ་ཆད་དུ་མཚམས་སྦྱོར་བར་བྱེད་པས་མ་ངེས་སོ་ཞེ་ན། དེའང་དེ་ནི་གཞན་ལ་མཚུངས་པ་ཡིན་ཞེས་སོགས་ཀྱིས་བསལ་པ་ཡིན་ནོ། ། གཞན་ཡང་གལ་ཏེ་སྐྱེས་བུས་སྒྲ་བར་ཆོད་པ་མཐོང་བ་སྟེ་ཐོས་ན་ཡང་མགྱོགས་པའི་ཕྱིར་རྣམ་ཆད་མེད་པར་འཁྲུལ་བར་འགྱུར་ན། ཡི་གེ་ཨ་ཨི་ཐུང་ངུ་གཉིས་གཉིས་ནི་སོ་སོར་བརྗོད་པ་ན་ཡང་ཆོས་ཅན། ཨ་ཨི་དེ་དག་བར་རྣམ་པར་ཆད་པ་མེད་པར་གཅིག་ཏུ་ཞེན་ནས་འཁྲུལ་བར་འགྱུར། དེ་ལ་ཡང་ཡང་ཐོས་པའི་བློ་འཇུག་པར་མགྱོགས་པའི་ཕྱིར་རོ། ། གཉིས་པ་དབང་བློ་ཚད་མེད་འཛིན་པ་དགག་པ་ནི། རྣམ་པའི་དབང་པོའི་ཤེས་པ་ཆོས་ཅན། དེས་སྒྲ་བར་རྣམ་པར་ཆད་པ་མཐོང་ན་ཡང་དབང་པོའི་ཤེས་པ་དེ་ཉིད་ལས་སྒྲ་བར་ཆད་མེད་པར་སྒྲོ་འདོགས་པའི་འཁྲུལ་པར་མི་རུང་སྟེ། དབང་པོའི་བློ་རྣམས་ཀུན་ཕྱིན་ཅི་ལོག་ཏུ་ཐལ་བའི་ཕྱིར་རོ། །
དེས་ན་ཨ་ཨི་ལ་སོགས་པའི་མིང་ཅན་གྱི་ཡི་གེའི་བདག་ཉིད་ཀུན་གྱི་ཐུང་མཐའ་ཡང་མིག་འཛུམ་པའི་ཚད་དུ་གནས་པ་ཡོད་པ་ཡིན་ལ། མིག་འཛུམ་པ་དེ་ཡང་རིམ་གྱི་རྡུལ་ཕྲན་ནི་དུ་མ་དག་དང་འབྲེལ་པ་སྟེ་དུ་མ་བསྒྲེས་པ་ཡིས་རྡུལ་དུ་མ་འདས་པས་མཐར་ཕྱིན་ཞིང་ཡོངས་སུ་རྫོགས་པར་འགྱུར་ལ། རྡུལ་ཕྲ་རབ་གཅིག་གི་གོ་སར་གཅིག་བསྒྲེས་པའི་དུས་ཀྱང་ཆོས་ཅན། དུས་མཐའི་སྐད་ཅིག་གི་ཚད་དུ་འདོད་དེ། དུས་ཆུང་བའི་མཐར་ཐུག་པས་དེ་ལ་སྔ་ཕྱིའི་ཆ་དབྱེ་བར་མི་ནུས་པའི་ཕྱིར། སྐད་ཅིག་མ་དེ་ཙམ་གྱིས་བློ་ཡང་སྐད་ཅིག་མ་ཡིན་ལ། ཡི་གེ་རྣམས་ནི་དེ་ལྟ་བུའི་སྐད་ཅིག་མ་དུ་མས་མངོན་པར་འགྲུབ་པའི་ཆོས་ཡིན་པ་དེའི་ཕྱིར་ཡི་གེ་རྣམས་ནི་བློའི་རིམ་གྱིས་རྟོགས་པར་འགྱུར་རོ། ། དེ་ལྟར་ཡི་གེ་འཛིན་པའི་བློ་ཆོས་ཅན། ཡི་གེ་བར་མ་ཆད་དུ་འཛིན་པ་མིན་བར་ཐལ། དེས་ཡི་གེ་ཐོས་པ་སྔ་ཕྱིའི་བར་དུ་དེ་མྱོང་གིས་ཆོད་པ་དེའི་ཕྱིར།
དེ་ལྟ་ན་ཡང་བར་ཆོད་པ་མེད་པར་འཁྲུལ་པ་དབང་པོའི་བློར་འདོད་པ་དེའི་ཚེ་ཡི་གེ་དང་གཟུགས་སོགས་འཛིན་པའི་དབང་བློ་ཐམས་ཅད་ཆོས་ཅན། ལོག་པའི་དོན་ཅན་དུ་འགྱུར། ཡི་གེའི་སྒྲ་དང་གཟུགས་མཐོང་བ་ལ་དེ་མྱོང་གི་བློ་གཞན་གྱིས་ནི་ཆོད་ན་ཡང་ཆོད་པ་མེད་པར་སྣང་བ་ཅན་ཡིན་པའི་ཕྱིར་རོ། ། གསུམ་པ་ནི། དབང་ཤེས་ལ་མགལ་མེ་ལ་འཁོར་ལོར་སྣང་བ་ལྟ་བུའི་འཁྲུལ་པ་སྲིད་ཀྱི་སྔ་ཕྱི་བསྲེས་འཛིན་མིན་པས་དབང་པོའི་འཁྲུལ་པ་ལས་གཞན་དུ་དངོས་པོ་གཞན་དང་གཞན་སྐྱེས་པ་ཕན་ཚུན་འདྲེས་པ་རྣམས་ལ་ནི་དེ་ཉིད་འདི་ཡིན་ནོ་ཞེས་སྦྱོར་བ་སྟེ་བསྲེས་ནས་འཛིན་པར་བྱེད་པའི་ཤེས་པ་དེ་ནི་ཆོས་ཅན། རྣམ་རྟོག་ཅན་གྱི་དཔེས་མིན་ཏེ། དོན་སྔ་ཕྱི་ཐ་དད་ཡིན་ཡང་ཐ་དད་དུ་མཚོན་ཞིང་ངེས་པ་མེད་པའི་རྒྱུ་ལས་འཁྲུལ་པ་ཅན་གྱི་དྲན་ཤེས་ཡིན་པའི་ཕྱིར་རོ། ། དེ་ལྟ་བུའི་དྲན་པ་དེའང་ཆོས་ཅན། དེ་ལ་ནི་ཡི་གེ་རིང་པོ་གསལ་བར་སྣང་བ་ཉིད་ག་ལ་ཞིག་ཡིན་ཏེ་མིན་པར་ཐལ། བརྗོད་པ་སྒྲ་དང་རྗེས་སུ་འབྲེལ་པའི་ངོ་ཤེས་པའི་རྟོག་པ་ཡིན་པའི་ཕྱིར།
ཁྱབ་པ་ཡོད་དབང་པོའི་ཤེས་པ་ཆོས་ཅན། དེ་ལ་གསལ་བར་སྣང་བའི་ཡུལ་དེ་སྒྲ་དང་འདྲེས་པ་འཛིན་པ་མིན་ཏེ། དེས་བཟུང་བའི་དོན་ལ་སྒྲ་སྦྱོར་བ་ཡོད་པ་མིན་པའི་ཕྱིར་ཞེས་སྔར་བཤད་ཟིན་ཏོ། ། དེས་ན་དེ་ནི་སྔ་འཕྱི་བསྲེས་ནས་འཛིན་པ་མིན་ཏེ། རྟོག་པ་མེད་པ་ཡིན་པའི་ཕྱིར་གསལ་སྣང་ཅན་ཡིན་པས་སྔོན་མྱོང་བ་མི་དྲན་པའི་ཕྱིར་རོ། ། བཞི་པ་རྟོག་པས་སྦྱོར་བ་འདོད་པ་དགག་པ་ལ་གསུམ་གྱི་དང་པོ། ཐལ་བ་དགོད་པ་ནི། དབང་པོའི་ཤེས་པ་སྔ་ཕྱི་ལ་རང་མྱོང་བའི་བློས་བར་ཆོད་པས་དོན་གྱི་སྐད་ཅིག་གཞན་དང་གཞན་བར་མ་ཆད་དུ་མཐོང་བ་མིན་ཞིང་འདི་བསྲེ་བར་བྱེད་པ་མིན་ན་ཡང་གལ་ཏེ་དབང་ཤེས་དེ་ཤེས་པའི་བློ་ལ་རྗེས་སུ་དཔྱོད་པའི་རྟོག་པའི་ཤེས་པ་གསུམ་པས་དེ་ཉིད་འདིའོ་ཞེས་སྦྱོར་བར་བྱེད་དོ་ཞེ་ན། དོན་གཟུགས་དང་དེའི་མྱོང་བ་གཟུགས་འཛིན་ནི་རྒྱུན་མི་འཆད་པ་དབང་བློ་མྱོང་བའི་བློས་ཆོད་པ་མེད་པར་སྣང་བར་གྱུར་པ་ན་དོན་དང་དབང་བློ་དེ་དག་ཆོས་ཅན། དབང་བློ་མྱོང་བའི་བློས་ཆོད་པ་ཞེས་བྱ་བ་དེ་གང་ལས་ཡིན་ཏེ་མིན་པར་ཐལ།
བར་མ་ཆད་དུ་སྣང་བ་ལ་གནོད་པ་ཅན་གྱི་རིགས་པ་དམ་པ་དངོས་པོ་སྟོབས་ཞུགས་ཀྱི་ཚད་མ་མེད་པའི་ཕྱིར་རོ། ། འདོད་ན། དབང་བློས་ཆད་པ་མཐོང་བ་ལས་རྟོག་པས་སྦྱོར་ཞེས་པ་མི་འཐད་དོ། ། གཉིས་པ་གཞན་ལན་དགག་པ་ལ་གཉིས་ཀྱི་དང་པོ་བློ་ནུས་ངེས་པས་ཆོད་པ་དགག་པ་ནི། གལ་ཏེ་རྟགས་མ་གྲུབ་སྟེ། དོན་མཐོང་གི་བློ་དེ་རང་མྱོང་བ་མིན་པས་ཤེས་པ་གཞན་གྱིས་མྱོང་ལ། གཞན་དེའང་དོན་མཐོང་དང་ཅིག་ཅར་མི་འཇུག་སྟེ། བློ་སྔ་མ་རེ་རེས་ཕྱི་མ་རེ་རེ་བསྐྱེད་པ་ལ་ནུས་པ་ངེས་པའི་ཕྱིར། སྔར་དོན་མཐོང་དང་ཕྱིས་དོན་མཐོང་ཤེས་པའི་ཤེས་པ་འབྱུང་བས་རང་ཡུལ་བར་ཆོད་པར་སྣང་བའོ་ཞེ་ན། བློ་གཉིས་ཆོས་ཅན།
ཅིག་ཅར་སྐྱེ་བ་དེ་ནི་ཚད་མ་གང་ལས་གྲུབ་པར་འདོད་དེ་མ་གྲུབ་པར་ཐལ། ཅིག་ཅར་མི་སྐྱེ་བར་ངེས་བྱེད་ཀྱི་ཚད་མ་མེད་པའི་ཕྱིར། མ་གྲུབ་སྟེ། རྒྱུད་གཅིག་ལ་དུས་ཅིག་ཅར་བློ་གཉིས་མཐོང་བ་མེད་པའི་ཕྱིར་དེ་ཉིད་དེས་བྱེད་དོ་ཞེ་ན། དོན་མཐོང་སྔ་ཕྱི་ཡང་ཆོས་ཅན། ཆོད་པ་མིན་པར་ཐལ། ཆོད་པ་མ་མཐོང་བའི་ཕྱིར། ཅི་སྟེ་ཆོད་པ་མ་མཐོང་ཡང་སྔར་གྱི་སྤྱོད་པ་རང་མྱོང་བ་མིན་པས་ཤེས་པ་གཞན་གྱིས་མྱོང་བ་ལས་དོན་མཐོང་ཆོད་པར་གྲུབ་བོ་ཞེ་ན། ཅིག་ཅར་བློ་གཉིས་མ་མཐོང་བ་ཡང་ཆོས་ཅན། དེ་ཉིད་ལས་བློ་གཉིས་ཅིག་ཅར་མི་སྐྱེ་བར་གྲུབ་པ་ལས་དེ་ལས་མཆོད་པར་མཐོང་བ་གྲུབ་བོ་ཞེས་བྱ་བ་འདིའི་རྒྱུ་མཚན་ཇི་ལྟར་ཡིན་ཞེས་རྣམ་པར་དཔྱད་བྱ་ཡིན་པར་ཐལ།
དེ་བློ་གཉིས་ཅིག་ཅར་མི་སྐྱེ་བའི་སྒྲུབ་བྱེད་དུ་མི་རུང་བའི་ཕྱིར་རོ། ། གཉིས་པ་ལུང་ལས་གྲུབ་པར་འདོད་པ་དགག་པ་ནི། རྒྱུ་མཚན་ལུང་ཡིན་ཏེ། འདི་ལྟར་སེམས་གཉིས་ལྷན་ཅིག་ཏུ་འབྱུང་བ་གང་ཡིན་འདི་ནི་གནས་མིན་ཏེ། གོ་སྐབས་མེད་དོ་ཞེས་མདོ་སྡེ་དང་མངོན་པ་ལས་འབྱུང་བ་ཡིན་ནོ་ཞེ་ན། འདིའང་དགོངས་པ་གཞན་དུ་འགྱུར་བ་ཡིན་ཏེ། བློ་དེ་རྣམས་ཆོས་ཅན། རིགས་མཐུན་གྱི་བློ་གཉིས་ཅིག་ཅར་འབྱུང་བ་བཅོམ་ལྡན་འདས་ཀྱིས་བཀག་སྟེ། རིགས་མཐུན་པའི་ཤེས་པ་ཉིད་དག་ལས་ཤེས་པ་རིགས་མཐུན་རེ་རེ་བསྐྱེད་པ་ལ་ནུས་པ་ངེས་པར་འགྱུར་བ་ཡིན་པའི་ཕྱིར། དེའང་རིགས་ཏེ་འདི་ལྟར་རྣམ་པར་རྟོག་པ་རྣམས་ཆོས་ཅན།
ཅིག་ཅར་མི་འབྱུང་བར་རིམ་གྱིས་འབྱུང་བར་ཡང་དག་པར་རྟོགས་ཏེ། དེའི་རིམ་པ་བཞིན་དུ་ཡི་གེའི་གོ་རིམ་ལ་དམིགས་ནས་དཔྱོད་པ་ཅན་ཡིན་པའི་ཕྱིར། དེ་ལྟར་དབང་ཤེས་ཀྱང་རིགས་མཐུན་ཅིག་ཅར་དུ་སྐྱེ་བ་མིན་པར་རིམ་གྱིས་འབྱུང་བར་རྟོགས་པར་བྱའོ། ། གསུམ་པ་དེས་གཞན་ཁེགས་པ་ནི། དབང་ཤེས་རིགས་མཐུན་ཅིག་ཅར་མི་སྐྱེ་བ་འདིས་ནི་རྒྱལ་དཔོག་པ་གང་གིས་མངོན་སུམ་དུ་མཐོང་བའི་དོན་ལ་དེ་ཉིད་འདིའོ་ཞེས་ངོ་ཤེས་པར་བྱེད་པའི་རྟོག་པ་དག་ལ་མངོན་སུམ་གྱིས་མཐོང་བ་གསལ་བར་སྣང་བས་རྟོག་པ་དེ་ཡང་མངོན་སུམ་དུ་འདོད་པ་བསལ་བ་ཡིན་ཏེ། ངེད་ཀྱི་ལུགས་ལ་ཡུལ་གཅིག་ལ་དབང་ཤེས་རིགས་མཐུན་གཉིས་ཅིག་ཅར་མི་སྐྱེ་ཞིང་ཁྱེད་ཀྱི་ལུགས་ལ་རྟོག་པ་རྟོག་མེད་རིགས་མི་མཐུན་པའང་ཅིག་ཅར་མི་སྐྱེ་བའི་ཕྱིར། གསལ་བར་སྣང་བས་མངོན་དུ་མི་རིགས་ཏེ། སྐྲ་བྲེགས་པ་ཡང་སྐྱེ་བ་དང་སྒྱུ་མའི་སྒོང་གཞན་དང་མར་མེ་དང་ཆུའི་རྒྱུན་སོགས་སྔ་ཕྱི་ཐ་དད་ལ་དེ་ཉིད་འདིའོ་ཞེས་གཅིག་ཏུ་ངོ་ཤེས་པའི་རྟོག་པ་དག་ཆོས་ཅན། མངོན་སུམ་དུ་ཐལ། དེ་ལའང་གསལ་སྣང་ཡོད་པའི་ཕྱིར།
རྟགས་ཁྱབ་ཁས་བླངས། འདོད་ན། དེ་འདྲའི་བློ་ངོ་ཤེས་དེ་ཆོས་ཅན། ཇི་ལྟར་མངོན་སུམ་ཡིན་པར་མི་འགྱུར། དོན་ཐ་དད་ལ་གཅིག་ཏུ་འཛིན་པའི་འཁྲུལ་པ་ཡིན་པའི་ཕྱིར། དེས་ན་ངོ་ཤེས་པའི་བློ་ཆོས་ཅན། དེ་ལས་ནི་ཡི་གེ་རིང་པོ་དང་སོགས་པས་གཟུགས་སོགས་སྔ་ཕྱི་གཅིག་ཏུ་མངོན་སུམ་དུ་ངེས་པ་མེད་དེ། འཁྲུལ་ཤེས་ཡིན་པ་དེའི་ཕྱིར། ངོ་ཤེས་དང་དབང་ཤེས་ཀྱང་སོ་སོ་ཡིན་ཏེ། སྔར་གྱི་དེ་ཉིད་འདིའོ་ཞེས་བྱ་བར་ངོ་ཤེས་པའི་བློ་ཆོས་ཅན།
དེ་ཡང་ཇི་ལྟར་དབང་སྐྱེས་ཀྱི་ཤེས་པ་མ་ཡིན་ཏེ། སྔོན་མྱོང་བ་དྲན་པ་ལས་ད་ལྟར་ལ་སྔོན་མྱོང་བའི་དོན་དེའི་ཆོས་སུ་སྒྲོ་འདོགས་པ་མེད་པར་ནི་ཁྱོད་མེད་པའི་ངོ་ཤེས་ཡིན་པའི་ཕྱིར་རོ། ། གཉིས་པ་དུས་མཚུངས་བློ་ཡིས་མྱོང་བ་དགག་པ་ནི། ཤེས་པ་གཉིས་ཅིག་ཅར་མི་འབྱུང་བ་ཁྱོད་ཀྱིས་བཀག་པས་དོན་འཛིན་དང་དེའི་ཤེས་པ་ཅིག་ཅར་འབྱུང་བས་ཁས་བླངས་པའི་ཕྱིར་དོན་འཛིན་དེ་རང་དང་དུས་མཚུངས་པའི་བློས་མྱོང་ངོ་ཞེ་ན། གང་ཟག་གཅིག་ཆོས་ཅན། དོན་འཛིན་དང་དེ་འཛིན་པའི་ཤེས་པ་དོན་འཛིན་མྱོང་བ་དག་ཅིག་ཅར་འབྱུང་བར་འདོད་པ་རིགས་པ་མིན། གང་གི་ཕྱིར་ན། དོན་སྔོན་པོ་འཛིན་པ་ལ་དོན་དུ་སྣང་བ་དང་སྔོ་འཛིན་མྱོང་བའི་ཤེས་པ་ལ་དོན་གྱི་རྣམ་པ་སྣང་བའི་རྣམ་པ་རྫས་གཉིས་དག་ཅིག་ཅར་དུ་སོ་སོར་རྟོགས་པ་ཡང་ཡོད་པ་མ་ཡིན་པའི་ཕྱིར། དེ་ཉིད་འཆད་པ་ནི། ཤེས་པ་དེ་གཉིས་ཅིག་ཅར་འབྱུང་ན་དོན་སྔོན་པོ་སྣང་བའི་རྣམ་ཤེས་མྱོང་བའི་བློ་དང་ཕྱི་རོལ་གྱི་ནི་དོན་སྔོན་པོ་འབའ་ཞིག་འཛིན་པའི་ཤེས་པའི་རྫས་གཉིས་སུ་འགྱུར་ན་འགྱུར་བ་ཡང་མིན་ནོ། །
ཅི་སྟེ་སྣང་བ་རྫས་ཐ་དད་པ་ཡིན་ཡང་རྣམ་པ་གཅིག་པ་ཅན་གྱི་རྟོག་པའི་བློ་ཕྱི་མས་རྣམ་པ་གཅིག་ཏུ་ཞེན་ནས་བཟུང་བས་ཐ་དད་དུ་མ་རྟོགས་པའོ་ཞེ་ན། རིགས་པ་མིན་ཏེ། སྔོ་འཛིན་དང་སྔོ་འཛིན་མྱོང་བའི་རྣམ་པ་ཆོས་ཅན། རྫས་ཐ་དད་དུ་མེད་པར་ཐལ། བློས་རྣམ་པ་གཅིག་ཏུ་བཟུང་གི་ཐ་དད་དུ་མ་རྟོགས་པའི་ཕྱིར་རོ། ། གཞན་ཡང་དོན་འཛིན་དང་དོན་ཤེས་མྱོང་བའི་སྣང་བ་གང་དེ་དག་ཆོས་ཅན། དེ་དག་དོན་དང་འདྲ་བ་དང་དོན་སྣང་གི་ཤེས་པ་འདི་དང་འདྲ་བ་ཡིན་ནོ་ཞེས་ཕྱི་ནས་ཇི་ལྟར་སོ་སོར་ཡང་དག་པར་དྲན་པར་མི་འགྱུར། དེ་མྱོང་བའི་དུས་ན་སྣང་བ་སོ་སོར་ལེགས་པར་རྟོགས་པར་ཁྱད་པར་གྱིས་གསལ་བར་སྣང་བ་སོ་སོར་ལེགས་པར་རྟོགས་པ་མེད་པའི་ཕྱིར་ཏེ་རྟགས་ཁས་བླངས་སོ། ། འགྱུར་བ་ཡང་ཡིན་པས་དོན་ཤེས་དང་དེ་མྱོང་གཉིས་གཅིག་ཅར་འབྱུང་བ་མིན་ནོ། ། དོན་ཤེས་དང་དེ་འཛིན་ཅིག་ཅར་སྐྱེ་ན།
ཤེས་པ་དེ་དག་གི་སྣང་བ་རྫས་སྣ་ཚོགས་པ་སྟེ་གཉིས་སུ་འགྱུར་བ་ཉིད་ཀྱི་བརྩད་པའི་སྐྱོན་འདི་གདོན་པ་སྟེ་ལན་གདབ་པར་དཀའ་བ་ཡིན་ནོ། ། འདི་ལྟར་དོན་འཛིན་དང་དོན་འཛིན་པ་ཉིད་ཀྱི་ཡིད་དག་གི་མྱོང་བའི་ཤེས་པ་རིམ་བཞིན་དུ་སྤེལ་ནས་སྐྱེ་བར་འདོད་པ་ལའང་སྐྱེས་བུས་སྔོན་པོ་གཅིག་རྟོགས་པའི་ཚེ་ན་ཆོས་ཅན། སྔོན་འཛིན་དང་དེ་མྱོང་ལ་སྣང་བའི་སྔོན་པོ་དག་གི་རྣམ་པ་རྫས་གཉིས་རྟོགས་པར་ཐལ། སྔོ་འཛིན་དེ་ཕྱིས་ཀྱི་ཡིད་ཤེས་ཀྱིས་གཟུང་བྱར་བྱས་ནས་མྱོང་བའི་ཕྱིར། འདོད་མི་ནུས། འདི་ལྟར་སྔོ་འཛིན་ནི་སྔོན་པོ་ལ་སོགས་པའི་རྣམ་པ་དོན་ཤེས་ཀྱི་རྣམ་པ་དང་མ་འདྲེས་གཅིག་པ་ཉིད་ཅན་དུ་རྟོགས་པ་ཉིད་དམ་སྔོ་འཛིན་མྱོང་བ་ནི་འཛིན་པའི་ཤེས་པའི་རྣམ་པ་གཅིག་པུ་ཅན་ཉིད་རྟོགས་ཀྱི། སྔོན་པོར་སྣང་བ་ནི་མྱོང་བའི་སྔོ་འཛིན་ལས་དེ་མྱོང་བའི་བློའི་སྣང་བ་རྫས་གཞན་སོ་སོར་རྟོགས་པ་མ་ཡིན། གང་གིས་ན་དོན་མཐོང་ཤེས་པ་ཤེས་པ་གཞན་གྱིས་མྱོང་བར་སྒྲུབ་པ་ཇི་ལྟར་ཡང་རིགས་ཏེ་མི་རིགས་སོ། ། གཉིས་པ་སྐབས་དོན་མདོའི་རིགས་པས་དགག་པ་ལ་གཉིས་ཀྱི་དང་པོ་དྲན་པའི་སྒོ་ནས་མྱོང་བྱེད་ཐུག་མེད་དུ་འགྱུར་བ་ནི། མདོར།
ཤེས་པ་གཞན་གྱིས་ཉམས་མྱོང་ན། ། ཐུག་མེད་དེ་ལ་དྲན་པ་སྟེ། ། ཞེས་པའི་དོན། སྔོ་སོགས་རིག་པའི་ཤེས་པ་ཤེས་པ་ཕྱི་མ་གཞན་གྱིས་རྗེས་སུ་མྱོང་བར་འགྱུར་བར་འདོད་ན། ཤེས་པ་ཤེས་པའི་ཤེས་པ་དེ་ཆོས་ཅན། དྲན་པར་མི་འགྱུར་བར་ཐལ། རང་མྱོང་བ་མེད་པའི་ཕྱིར། འདོད་མི་ནུས། གཞན་གྱིས་མྱོང་བར་འདོད་པ་ལའང་ངའི་ཤེས་པ་ཤེས་པར་གྱུར་ཅེས་པ་ལྟ་བུའི་ཤེས་པ་དེ་ལའང་དྲན་པ་སྐྱེ་བར་འགྱུར་བ་མཐོང་བས་སོ། ། རང་ཉིད་ཀྱིས་མྱོང་བར་འདོད་ན་ཤེས་པ་ཤེས་པ་དེ་ནི་གང་གིས་མྱོང་བ་ཡིན།
གལ་ཏེ་ཤེས་པ་ཤེས་པ་དེ་ཡང་ཤེས་པ་གཞན་གྱིས་མྱོང་བ་ཡིན་ནོ་ཞེ་ན། ཤེས་པ་ཤེས་པའི་ཤེས་པ་ཕྱི་མ་ལའང་དྲན་པ་མཐོང་བས་གཞན་གྱིས་མྱོང་དགོས་ལ། མྱོང་ན་མྱོང་བྱེད་ཐུག་མེད་དུ་ཐལ་བ་ཡིན་ནོ། ། གཉིས་པ་ཤེས་པ་ཡུལ་ལ་འཕོ་བ་མེད་པར་ཐལ་བ་ལ་གཉིས་ཀྱི་དང་པོ། རང་གི་རིགས་པ་བཤད་པ་ལ་གཉིས་ཀྱི་དང་པོ་མདོར་བསྟན་པ་ནི། དེ་ལྟར་བརྒྱུད་མར་ཤེས་པ་སྔ་མ་སྔ་མ་ཕྱི་མ་ཕྱི་མས་རིག་ཅིང་མྱོང་བའི་ཕྲེང་བ་རྗེས་སུ་འབྲེལ་པ་ཅན་རྒྱུན་ཆད་མེད་པ་འདིའི་སྐྱེད་བྱེད་དེ་ནི་གང་ཞིག་ཡིན། དོན་མིན་ཏེ། དང་པོའི་ཤེས་པའི་ཡུལ་ཅན་ཡིན་པའི་ཕྱིར། སྣང་བ་དང་དབང་པོ་མིན་ཏེ། དོན་ཤེས་ལ་ཉེ་བར་སྦྱོར་བའི་ཕྱིར།
རྒྱུ་མེད་ཀྱང་མིན་ཏེ། ཐམས་ཅད་ལས་ཐམས་ཅད་དུ་ཐམས་ཅད་སྐྱེ་བར་ཐལ་བའི་ཕྱིར་རོ། ། གལ་ཏེ་སྔ་མ་སྔ་མའི་བློ་དེ་རང་འཛིན་གྱི་བློ་ཕྱི་མ་ཕྱི་མ་དེ་ཉིད་སྐྱེད་བྱེད་དོ་ཞེ་ན། ཤེས་པ་ཕྱི་མ་ཕྱི་མ་ཆོས་ཅན། ཡུལ་གཞན་གཟུགས་སོགས་ལ་ནི་འཕོ་ཞིང་འཛིན་པར་མི་འགྱུར་བར་ཐལ། ཤེས་པ་སྔ་མ་སྔ་མ་གཟུང་བའི་མཚན་ཉིད་ཀྱི་གྱུར་པའི་ཕྱིར་ཏེ། ཤེས་པ་སྔ་མ་སྔ་མ་དེ་རང་ལ་ཉེ་བའི་སྒོ་ནས་རང་འཛིན་བྱེད་དུ་བསྐྱེད་པའི་ཕྱིར། ཁྱབ་པ་ཡོད་གཞུང་ལས་སྐྱེད་བྱེད་གཞན་མེད་དེ་ཞེས་འཆད་པར་འགྱུར་རོ། ། གཉིས་པ་རྒྱས་པར་བཤད་པ་ལ་གཉིས་ཀྱི་དང་པོ་ཤེས་པ་ཕྱི་མས་དོན་རྐྱང་འཛིན་པ་དགག་པ་ལ་གཉིས་ཀྱི་དང་པོ། ཡུལ་གཞན་འཛིན་པ་མེད་པར་ཐལ་བ་ལ་གསུམ་གྱི་དང་པོ་འཕོ་བ་མེད་པར་ཐལ་བ་དགོད་པ་ནི།
ཐལ་བ་དེ་མ་ངེས་ཤེ་ན། ཤེས་པ་ཕྱི་མ་ཆོས་ཅན། རང་ཉེར་ལེན་གྱི་སྒོ་ནས་སྐྱེད་བྱེད་དུ་གྱུར་པའི་བློ་སྔ་མ་དེ་དག་མི་འཛིན་པར་ནི་ཇི་ལྟར་ཡུལ་གཞན་གཟུགས་སོགས་འཛིན་པར་མི་འགྱུར་བར་ཐལ། བློ་སྔ་མས་རང་འཛིན་བྱེད་དུ་བསྐྱེད་པའི་སྒོ་ནས་ཐག་ཉེ་བར་འགྱུར་བའི་ཕྱིར་རོ། ། གཉིས་པ་འཕོ་བར་འདོད་པའི་གཞན་ལན་དགག་པ་ནི། དོན་ཉེ་ན་བློ་སྔ་མ་འཛིན་པའི་གེགས་སུ་གྱུར་པས་ཕྱི་རོལ་ལ་འཕོའོ་ཞེ་ན། བློ་སྔ་མ་དེ་དག་ཆོས་ཅན། དེ་ཤེས་པ་ཕྱི་མས་འཛིན་པ་ལ་ཕྱི་ཡི་ནི་ཡན་ལག་གམ་རྐྱེན་གཟུགས་སོགས་གང་གིས་གེགས་བྱེད་པའི་སྒོ་ནས་ཤེས་པ་ཕྱི་མས་དེ་མ་གཏོགས་པ་དེ་ལས་གཞན་ཡུལ་གཟུགས་སོགས་འཛིན་པར་མི་འགྱུར་བར་ཐལ། དེ་བདག་ཉིད་ལ་འཛིན་བྱེད་དུ་ཤེས་པ་ཕྱི་མ་དེ་སྐྱེད་པའི་རང་བཞིན་དུ་ངེས་པའི་ནང་གི་ཡན་ལག་ནི་ཡིན་པའི་ཕྱིར། ཕྱི་རོལ་དོན་ཆོས་ཅན།
དེ་ཉེ་བས་ཀྱང་ཤེས་པ་སྔ་མས་ཤེས་པ་ཕྱི་མ་རང་འཛིན་བྱེད་དུ་སྐྱེད་པ་དེ་ལ་གེགས་བྱེད་ནུས་པ་མ་ཡིན་པར་ཐལ། ཕྱིའི་ཡན་ལག་ཡིན་པའི་ཕྱིར། མི་ནུས་པ་ལས་གཞན་དུ་གེགས་བྱེད་པར་ནུས་ན་ཕྱི་རོལ་ཡུལ་ནི་ཉེ་བ་ན་སྐྱེས་བུ་འགས་ཀྱང་ཆོས་ཅན། རང་གི་བློ་མྱོང་བར་མི་འགྱུར། དོན་ཉེ་བའི་ཕྱིར། གཞན་ཡང་སྲིད་པར་རྒྱུ་བའི་ཕུང་པོ་ལྔ་པ་ཅན་འདི་ཆོས་ཅན། འདི་ཆོས་ཅན་བློ་མྱོང་བ་མེད་པར་ཐལ། དོན་ཉེ་བ་མིན་པའི་གནས་སྐབས་འགའ་ཡང་ཡོད་པ་མིན་པའི་ཕྱིར། འདོད་ན། བློ་ཡི་དྲན་པའང་མེད་པ་ཐལ།
དྲན་པའི་རྩབ་སྟེ་རྒྱུ་ནི་མེད་པའི་ཕྱིར་ཏེ་མྱོང་བ་མེད་པ་དེས་ནའོ། ། འང་གི་སྒྲས་མྱོང་བ་མེད་པའི་སྐྱོན་དུ་མ་ཟད་བློའི་དྲན་པའང་རྒྱུན་ཆད་པའི་སྐྱོན་ཡོད་ཅེས་པའོ། ། དེ་ལྟ་ནའང་བློའི་དྲན་པ་ཡོད་པར་འདོད་པ་ཨ་རེས་མཛེས་ཞེས་ཁོ་བོ་ཅག་སེམས་ངོ་མཚར་དུ་གྱུར་ན་དཔྱས་པའོ། ། གསུམ་པ་རྟོག་པ་འཕོ་བ་མེད་པར་ཐལ་བ་ནི། མིག་ཤེས་སོགས་ལ་དོན་ཉེ་བ་ཡོད་པས་ཡུལ་གཞན་ལ་འཕོ་བ་ནི་བླ་སྟེ། འདས་སོགས་ལ་རྟོག་པའི་རྣམ་རྟོག་གང་དག་ཆོས་ཅན། དོན་ལ་འཕོ་བ་མེད་པར་ཐལ། དོན་ལ་འཕོ་བའི་རྒྱུ་ནི་མེད་པའི་ཕྱིར་ཏེ། འབད་རྩོལ་ཙམ་ལས་འབྱུང་བས་ཕྱི་རོལ་དོན་ལ་རེག་པའམ་དོན་ཉེ་བ་ནི་ཡོད་པ་མིན་པའི་ཕྱིར། འདོད་ན།
དོན་ལ་དཔྱོད་པ་མི་སྲིད་པ་སྟེ་རྒྱུན་ཆད་པར་འགྱུར་རོ། ། གཉིས་པ་ཡུལ་ལ་འཕོ་བའི་རྒྱུ་མཚན་དགག་པ་ལ་གསུམ་གྱི་དང་པོ། སྔ་མའི་ནུས་པ་ཟད་པས་འཕོ་བ་དགག་པ་ལ་གསུམ་གྱི་དང་པོ་དགག་པ་དངོས་ནི། གལ་ཏེ་ཤེས་པ་སྔ་མ་འདི་ཐ་མར་བདག་གི་ཡུལ་ལ་ཤེས་པ་སྐྱེད་པའི་ནུས་པ་རིམ་གྱིས་ཟད་པ་ན་ཤེས་པ་ཕྱི་མ་རང་གི་ཡུལ་ཅན་དུ་མི་བསྐྱེད་པས་གཞན་ལ་ནི་འཕོ་བར་འགྱུར་ཞེ་ན། སྐྱེས་བུ་ཆོས་ཅན། དོན་ལ་འཕོ་བའི་བློ་དེ་ཉིད་གང་ལས་འབྱུང་བ་ཡིན་ཏེ་མི་སྐྱེ་བར་ཐལ། དོན་ཤེས་དེ་ཉིད་འབྱུང་བའི་ཉེར་ལེན་མེད་པའི་ཕྱིར་ཏེ། སྔར་གྱི་བློ་ཐ་མ་ནི་བློ་ཕྱི་མ་བསྐྱེད་པའི་ནུས་པ་ཟད་པའི་ཕྱིར་ནའོ། ། དེའི་རྒྱུ་མཚན་ཡང་། དེ་ཆོས་ཅན།
བློ་སྔོན་མ་ནུས་པ་ཅན་མེད་པར་བློ་ཕྱི་མ་འབྱུང་བ་མ་ཡིན་ཏེ། ཡིད་ཤེས་སྔ་མ་དེ་དོན་གཞན་སྒྲ་ལྟ་བུ་ལ་ལྷག་པར་ཆགས་པས་ཡིད་ཤེས་སྔ་མ་དེས་གཟུགས་སོགས་འཛིན་པ་བསྐྱེད་པའི་ནུས་པ་ཉམས་ན་གཟུགས་སོགས་འཛིན་པའི་ཤེས་པ་ཕྱི་མ་སྐྱེ་བ་མ་རྟོགས་པའི་ཕྱིར་རོ། ། གཉིས་པ་དེའི་ལན་དགག་པ་ནི། དེ་ལྟ་ནའང་ཀུན་གཞིའི་རྣམ་ཤེས་ཀྱི་ཉེར་ལེན་ལས་འཇུག་པའི་རྣམ་ཤེས་དུ་མ་ཅིག་ཅར་འབྱུང་བའི་ལུགས་ལ། ཡིད་ཡུལ་གཞན་ལ་ཆགས་ཀྱང་ཀུན་གཞི་ལ་ནུས་པ་ཡོད་པས་ཡུལ་གཞན་ལ་ཤེས་པ་འཇུག་པར་འགྱུར་ནའང་མི་འགྱུར་བ་དེའི་ཕྱིར་ཀུན་གཞི་ཉེར་ལེན་གྱི་ཡིད་ཁོ་ན་ཡིན་ཏེ། དེའི་རྗེས་སུ་འགྲོ་ལྡོག་བྱེད་པའི་ཕྱིར་ཞེ་ན། ཅིག་ཅར་ཀུན་གཞིའི་རྣམ་ཤེས་རྒྱ་མཚོ་ལྟ་བུའི་ཉེར་ལེན་ལ་ཆུའི་རླབས་བཞིན་ཅིག་ཅར་རིགས་མི་མཐུན་པའི་ཤེས་པ་དུ་མ་སྐྱེ་བར་ཁས་བླངས་པ་ན་ཡང་སྒྲ་ལ་ཆགས་པ་ལྟ་བུ་ཤིན་ཏུ་གསལ་བའི་འཇུག་པའི་སེམས་ཡིད་ཤེས་གཅིག་གིས་ཤེས་པ་དུ་མ་བསྐྱེད་པའི་ནུས་པ་ཉམས་པར་བྱས་པའི་ཀུན་གཞི་ཆོས་ཅན། དེ་ལས་གཞན་མིག་སོགས་ཀྱི་རྣམ་ཤེས་དུ་མ་འབྱུང་བ་མིན་ཏེ། རྣམ་ཤེས་དུ་མ་སྐྱེ་བའི་རྐྱེན་མ་ཚང་བའི་ཕྱིར་ཞེས་ཞར་ལ་འོངས་པའི་ལན་བཏབ་ནས། རྣལ་མའི་ལན་ནི།
དེ་ལྟར་ན་ཤེས་པ་སྔ་མ་ནུས་པ་ཅན་ཕྱི་མའི་རྒྱུ་ཡིན་ནོ། ། དེ་ལྟ་མིན་ན་ཡིད་གཞན་ཤེས་པ་ཕྱི་མ་ཆོས་ཅན། དེ་སྐྱེ་བ་ལ་ཡིད་ཤེས་སྔ་མ་འཇུག་པ་ནི་མཚུངས་པ་སྟེ་ནུས་པ་ཅན་ལ་ལྟོས་པར་མི་འགྱུར་བར་ཐལ། ཡིད་སྔ་མ་ནུས་པ་ཅན་དེ་དེའི་རྒྱུ་མིན་པའི་ཕྱིར། མིག་ཤེས་སོགས་ཅིག་ཅར་སྐྱེ་བ་སྲིད་ཀྱང་། ཡིད་ཤེས་རྟོག་པ་ཆོས་ཅན། ཡིད་ཤེས་སྔ་མ་ནུས་པ་ཅན་ལ་ལྟོས་པར་རབ་ཏུ་གྲུབ་པ་ཡིན་ཏེ། ཅིག་ཅར་དུ་མ་མི་འབྱུང་བར་རིམ་བཞིན་དུ་ཡིད་ཤེས་སྔ་མ་ལས་སྐྱེ་བས་ཀྱང་སྟེ་དེའི་ཕྱིར་རོ། ། གསུམ་པ་དོགས་པ་སྤང་བ་ནི། བྱེ་བྲག་པ་དག་ཡིད་རྡུལ་ཕྲ་རབ་ཙམ་རྟག་པ་ཞིག་ཡིན་པའི་ཕྱིར།
དེ་གཞན་མིག་གི་དབང་པོ་ལ་ནི་ཆགས་པར་འགྱུར་ཞིང་འབྲེལ་པ་ན་དབང་པོ་གཞན་རྣ་བ་སོགས་ལ་མི་འགྲོ་བ་སྟེ་མི་བརྟེན་པའི་ཕྱིར་ཤེས་པ་གཞན་དུ་མ་ཅིག་ཅར་མི་སྐྱེ་བ་ཡིན་གྱི། བློ་སྔ་མའི་ནུས་པ་ཕྱི་མ་རེ་རེ་བསྐྱེད་པར་ངེས་པ་ལས་མིན་ནོ་ཞེ་ན། དེ་ནི་རིགས་པ་མིན་ཏེ། ཡུལ་ཉེ་བའི་སྐབས་ལ་ལར་མིག་ཤེས་སོགས་དུ་མ་ཅིག་ཅར་འབྱུང་བའི་ཕྱིར་རོ། ། འདིའང་སྔར་འདིར་དོན་ཀུན་དང་ཅིག་ཅར་དུ་ཞེས་པར་བསྒྲུབས་ཟིན་ཏོ། ། གཞན་ཡང་སྐྱེས་བུ་ཡུལ་ཤིན་ཏུ་གསལ་བ་ཡང་ཉེ། ཡུལ་གཞན་མཐོང་བར་མི་འདོད་པ་ཡང་མེད། ཡིད་དེ་ཡུལ་རྣམས་ལ་འཇུག་པ་མཚུངས་པ་ཐམས་ཅད་ཀྱི་ཚེ་ན་ཆོས་ཅན། ཡུལ་གཞན་རྟོགས་པའི་ཤེས་པ་དུ་མ་ཅིག་ཅར་སྐྱེ་བར་མི་འགྱུར། ཡིད་དེ་དབང་པོ་གཅིག་ལ་བྱེ་བྲག་མེད་པར་འཇུག་པ་མཚུངས་པའི་ཕྱིར།
ཅི་སྟེ་ཤེས་པ་ཀུན་བདག་ཡིད་རྟག་པ་ལྡན་པ་སྟེ་ཚོགས་པ་ཙམ་ལས་ནི་སྐྱེ་ནའང་ཤེས་པ་སྔ་ཕྱི་ཐམས་ཅད་ཆོས་ཅན། དུས་ཅིག་ཅར་དུ་སྐྱེ་བར་འགྱུར། བདག་ཡིད་རྟག་པ་ཕྲད་པ་ལས་སྐྱེ་བའི་ཕྱིར། དེ་ལྟ་ནའང་ཡིད་ནི་གཅིག་ཡིན་པ་ལས་བྱ་བ་གཅིག་བྱེད་པ་ཡིན་པའི་ཕྱིར། བདག་ཡིད་ཚོགས་པ་ལས་བློ་ཐམས་ཅད་ཅིག་ཅར་མི་སྐྱེ་ཞེ་ན། བྱེད་པ་ཅིག་ཡིན་པས་དེའི་བྱ་བ་ཡང་གཅིག་ཡིན་ན། ཇི་ལྟར་མར་མེ་གཅིག་ཀྱང་ཆོས་ཅན། སྐྱེས་བུ་དུ་མས་མཐོང་བའི་མིག་ཤེས་དུ་མ་མི་བྱེད་པར་ཐལ། བྱེད་པ་གཅིག་ཡིན་པའི་ཕྱིར། ཞེས་པས་མ་ངེས་སོ། །
གང་གི་ཚེ་ཡིད་དེ་སྐྱེད་པར་བྱེད་པའི་རང་བཞིན་ཡིན་ནམ་མིན། ཡིན་ན་སྔ་ཕྱིའི་བློ་ཀུན་ཅིག་ཅར་སྐྱེ་བར་འགྱུར། ཡིད་རྟག་པ་ཙམ་ལས་བྱུང་བས་སོ། ། གཉིས་པ་ལྟར་ན། ཡིད་ཆོས་ཅན། རིམ་གྱིས་ཀྱང་རྣམ་ཤེས་དུ་མ་བསྐྱེད་པའི་ནུས་པ་མེད་པར་འགྱུར་ཏེ། རྟག་པས་ཕྱིས་ཀྱང་སྔར་མི་བྱེད་པ་དང་བྱེ་བྲག་མེད་པའི་ཕྱིར་རོ། ། བཤད་མ་ཐག་པའི་རིགས་པ་འདིས་ཆད་ལྟ་བ་ལུས་རྟག་པ་ལས་བློ་སྐྱེ་བར་འདོད་པ་དང་། གྲངས་ཅན་ཤེས་རིག་གི་སྐྱེས་བུ་རྟག་པས་ཡུལ་རིམ་གྱིས་ལོངས་སྤྱོད་པར་འདོད་པ་ལའང་དགག་པ་བཤད་པ་ཡིན་ཏེ། སྔར་བསྐྱེད་པ་དང་ལོངས་སྤྱོད་པ་པོ་མིན་ན་ཕྱིས་ཀྱང་དེར་མི་འགྱུར་ཏེ།
བྱེ་བྲག་མེད་པའི་ཕྱིར་རོ། ། གལ་ཏེ་བདག་གི་ཡོན་ཏན་འདུ་བྱེད་ལས་བློ་རེ་རེ་བསྐྱེད་པར་ངེས་སོ་ཞེ་ན། འདུ་བྱེད་སྔར་ཡོད་ན་ཤེས་པ་ཐམས་ཅད་ཅིག་ཅར་སྐྱེ་བར་འགྱུར་ལ། མེད་ན་དེས་ཕྱིས་རྒྱུ་གང་ལས་འོངས་ཤིང་བློ་བསྐྱེད་བྱེད་དུ་འགྱུར། བློ་ཉིད་ལས་འདུ་བྱེད་དང་དེ་ལས་བློ་འབྱུང་ཞེ་ན། དེ་ལྟ་ཡིན་མོད་བློ་སྔ་མ་ལས་ཕྱི་མ་སྐྱེ་བར་འདོད་པ་ཉིད་དུ་འགྱུར། འདུ་བྱེད་ཀྱི་མིང་ཅན་བློའི་བག་ཆགས་ཀྱི་བྱེ་བྲག་ལས་བློ་ཕྱི་མ་སྐྱེ་བའི་ཕྱིར། འདོད་ན། བློ་སྔོན་མེད་པར་བློ་མ་ཡིན་ཞེས་པ་དེ་དང་སྡོད་གྲུབ་བོ། ། དེས་ན་བློ་སྔ་མ་ཕྱི་མའི་ཉེར་ལེན་ཡིན་ནོ། །
དེས་ན་བློ་སྔ་མ་ནི་ཕྱི་མ་བསྐྱེད་པའི་ནུས་པ་ཉམས་པ་མིན་པ་དེ་ལྟ་ན་བློ་ཕྱི་མའི་གཟུང་བ་ཡིན་པས་དོན་ལ་འཕོ་བ་མེད་པར་འགྱུར་རོ། ། གཉིས་པ་སྐྱེད་བྱེད་ཡིན་ཡང་བཟུང་བ་མིན་པ་དགག་པ་ལ་གསུམ་གྱི་དང་པོ་དགག་པ་དངོས་ནི། སྔ་མ་དེ་ཉེར་ལེན་ཡིན་ཡང་གཟུང་བ་ནི་མིན་ནོ་ཞེ་ན། གཟུང་བ་སྐྱེད་བྱེད་ལས་གཞན་མིན། སྐྱེད་བྱེད་གཟུང་མཚན་ཉིད་མིན་ཏེ། ། སྣང་བ་གཟུང་བ་མ་ཡིན་ནོ། ། ཞེས་པས་དོན་ལ་འཕོ་ཁ་མའི་བློ་སྔ་མ་ཆོས་ཅན། རང་འཛིན་གྱི་བློ་ཕྱི་མའི་གཟུང་བ་ལས་གཞན་མིན་པར་གཟུང་བ་ཉིད་དུ་ཐལ། བློ་ཕྱི་མ་རང་འཛིན་བྱེད་དུ་སྐྱེད་བྱེད་ཡིན་པའི་ཕྱིར། ཁྱབ་པ་མེད་དེ་གལ་ཏེ་རང་འཛིན་རྣམ་ཤེས་སྐྱེད་པར་བྱེད་པ་གཟུང་བའི་མཚན་ཉིད་མིན་ཏེ།
སྣང་བ་གཟུགས་དེའང་སྔོ་འཛིན་བྱེད་ཡིན་ཡང་ཆ་ཕྲ་བ་ལ་སོགས་པས་སྔོ་འཛིན་གྱི་གཟུང་བ་མ་ཡིན་ནོ་ཞེ་ན། སྣང་བ་ནི་ཆ་ཕྲ་བ་དང་ཆོད་པ་རིང་བ་དང་ཤིན་ཏུ་ཉེ་བའི་ཕྱིར་གཟུང་བ་མ་ཡིན་པ་སྲིད་མོད། དོན་ལ་འཕོ་བ་ཁ་མའི་བློ་ཆོས་ཅན། རགས་པ་ཆ་ཕྲ་བར་གྱུར་པ་དང་ཐག་ཉེ་བ་རིང་བར་གྱུར་པའི་སྒོ་ནས་བློ་ཕྱི་མ་སྐྱེད་བྱེད་ཡང་གཟུང་བ་མ་ཡིན་པར་མི་འགྱུར་བར་ཐལ། རགས་པ་ཕྲ་བར་གྱུར་པ་སོགས་མེད་པའི་ཕྱིར་ཏེ། རིང་པར་གནས་པ་མིན་ལ་ཆ་ཤས་མེད་པའི་ཕྱིར་ཏེ་ཕྱིས་བྱུང་གི་འཛིན་པའི་ཉེར་ལེན་ཡིན་པའི་ཕྱིར་རོ། ། གཉིས་པ་ཉེས་སྤོང་དགག་པ་ནི། ཤེས་པ་སྔ་མ་ལ་གཟུང་བ་དང་ཤེས་པ་ཕྱི་མ་བསྐྱེད་པའི་ནུས་པ་གཉིས་ཡོད་པའི་གཟུང་བའི་ནུས་པ་ཉམས་པར་འགྱུར་གྱི་ནུས་པ་གཞན་ཉེར་ལེན་གྱི་སྒོ་ནས་སྐྱེད་པར་བྱེད་པའི་བདག་ཉིད་ཉམས་པ་མིན་པས་ཉེར་ལེན་ཡིན་ཡང་གཟུང་བ་མིན་པས་ཡུལ་གཞན་ལ་འཕོ་ཞེ་ན། གཟུང་བའི་མཚན་ཉིད་ཅན་གྱི་གཟུགས་སོགས་ཆོས་ཅན། དེ་ལ་ནི་གཟུང་ཡུལ་གྱི་ནུས་པའི་ཆ་དེ་ལས་རང་འཛིན་མིག་ཤེས་སྐྱེད་བྱེད་དོན་གཞན་དུ་མེད་དེ།
གཟུང་བ་དེ་ལྟ་མིན་པར་ནི་མིག་བློ་ལ་དངོས་སུ་ཕན་འདོགས་བྱེད་དུ་མེད་པའི་ཕྱིར། དེས་ན་གཟུང་བའི་མཚན་ཉིད་ཡུལ་མ་བསྐལ་བ་དང་མ་ཆོད་པ་དང་རང་བཞིན་ཁྱད་པར་ཅན་ཉེ་བ་དང་མིག་སོགས་རྐྱེན་གཞན་ཚོགས་པ་ལ་རང་གི་ཡུལ་ཅན་གྱི་ཤེས་པ་སྐྱེད་བྱེད་གཟུགས་སོགས་འདི་ཡི་གཟུང་བ་དེའི་དངོས་པོ་ཉིད་དུ་ངེས་པར་བྱེད་པ་ལས་རྒྱུ་མཚན་གཞན་ཅི་ཡོད་དེ་མེད་པས་བཟུང་བ་ཡིན། རང་གི་ཡུལ་ཅན་ཤེས་པ་སྐྱེད་བྱེད་དུ་ཇི་ལྟར་མི་འགྱུར་ཏེ་འགྱུར་བས་ན་དོན་ལ་འཕོ་ཁ་མའི་བློ་སྔ་མ་ཆོས་ཅན། དེ་ཡང་རང་འཛིན་བློ་ཕྱི་མའི་གཟུང་བ་དེ་ཉིད་དུ་རྣམ་པར་གནས་པར་ཐལ། དེ་ལའང་རང་འཛིན་བློ་ཕྱི་མ་ལ་ཉེར་ལེན་གྱི་སྒོ་ནས་དངོས་སུ་ཕན་འདོགས་པའི་ཤེས་པ་དེ་ཡོད་པའི་ཕྱིར་རོ། ། ཁྱབ་པ་ཡོད། རང་འཛིན་ཤེས་པ་ཡི་ནི་ཉེ་བར་ལེན་པ་ཉིད་དང་མྱོང་བ་བློའི་ངོ་བོ་ཉིད་ཅེས་བྱ་བ་དེ་གཉིས་ནི་སེམས་ཉིད་ཀྱི་གཟུང་བར་འཇོག་པའི་མཚན་ཉིད་འཁྲུལ་པ་མེད་པ་ཡིན་པའི་ཕྱིར་ཏེ། སེམས་ཡིན་ཙམ་གྱིས་གཟུང་བར་འཇོག་ན་གཞན་སེམས་ཀྱང་གཟུང་བར་འགྱུར་བའི་ཕྱིར་དང་། ཉེར་ལེན་ཡིན་ཙམ་གྱིས་ཀྱང་མི་རུང་སྟེ། དོན་སྨྲ་བ་འགའ་ཞིག་སེམས་མེད་ལས་ལྡང་བའི་ཚེ་དབང་པོ་གཟུགས་ཅན་སེམས་ཀྱི་ཉེར་ལེན་དུ་འདོད་པས་གཟུང་བར་ཐལ་བའི་ཕྱིར་རོ། །
ཅི་སྟེ་ཕྲ་བ་གཟུགས་སོགས་མིན་ཞིང་ཉེར་ལེན་མིན་པས་གཞན་སེམས་གཟུང་བ་མིན་ན་རྣལ་འབྱོར་བས་དེ་གཉིས་ཀ་འཛིན་པར་མི་འགྱུར་ན། འགྱུར་བ་ཡང་ཡིན་པས་གཟུང་བའི་མཚན་ཉིད་དེ་འཁྲུལ་ལོ་ཞེ་ན། གཟུགས་སོགས་དང་ནི་སེམས་གཟུང་བར་འཇོག་པ་ལ་ཕྲ་བར་མ་གྱུར་པ་དང་འཛིན་པའི་ཉེར་ལེན་ཡིན་པ་གཅིག་དགོས་ཞེས་སྔར་བཤད་པ་གཟུང་བའི་མཚན་ཉིད་དཔྱོད་པ་འདི་མ་དག་པའི་བློ་ཅན་ཚུར་མཐོང་ལ་བརྟེན་ནས་བཞག་པར་བྱས་པ་ཡིན་གྱི་རྣལ་འབྱོར་པ་ལ་ལྟོས་ནས་མིན་ཏེ། རྣལ་འབྱོར་པ་དེ་དག་གིའང་ཕྲ་བ་དང་གཞན་སེམས་རྟོགས་པ་བསམ་གྱིས་མི་ཁྱབ་པ་ཡིན་ནོ། ། གསུམ་པ་མཇུག་བསྡུ་བ་ནི། གཟུང་བ་གཟུགས་སོགས་དེ་ལ་ཕྲ་བར་གྱུར་པ་དང་བསྒྲིབས་པ་ལ་སོགས་པའི་ངོ་བོ་ཡིས་འགའ་ཞིག་གི་ཚེ་གཟུང་བ་མིན་པ་ཉིད་དུ་འགྱུར་ནའང་གཟུགས་སོགས་བློ་ལ་སྣང་བའི་གནས་སྐབས་ན་ཤེས་པ་སྔ་མ་ཆོས་ཅན། རགས་པ་ཆ་ཕྲ་བ་དང་བསྒྲིབས་པ་ལ་སོགས་པ་མེད་དེ། ལུས་ཅན་མ་ཡིན་པའི་ཕྱིར། དེས་ན་དེ་ཆོས་ཅན། གཟུང་བ་ཡིན་ཏེ།
དེ་གཟུང་བ་མ་ཡིན་པའི་རྒྱུ་ཕྲ་བར་གྱུར་པ་ལ་སོགས་སྔར་མེད་གང་ཕྱིས་སྐྱེས་པ་ནི་ཅི་ཞིག་ཡོད་དེ་མེད་པའི་ཕྱིར་རོ། ། དེས་ན་དོན་ལ་འཕོ་ཁ་མའི་ཤེས་པ་ཕྱི་མ་ཆོས་ཅན། རང་བློ་སྔ་མ་འཛིན་པར་འགྱུར། རང་བློ་སྔ་མ་གཟུང་བར་ཡོད་པའི་བློ་ཡིན་པའི་ཕྱིར། འདོད་ན། དེ་ཆོས་ཅན། དོན་གཞན་གཟུགས་སོགས་རྟོགས་པར་མི་འགྱུར། རང་གི་དེ་མ་ཐག་པའི་རྒྱུ་ཡི་སེམས་གང་ཡིན་དེ་ཉིད་གཟུང་ཡུལ་དུ་འཛིན་པར་འགྱུར་བ་དེའི་ཕྱིར་རོ། ། གསུམ་པ་ནུས་པ་དུ་མ་ཡོད་པས་འཕོ་བ་དགག་པ་ནི། ཅི་སྟེ་གཟུང་བའི་མཚན་ཉིད་ཉེར་ལེན་ཡིན་པ་མི་རིགས་ཏེ།
ཤེས་པ་ནུས་པ་དུ་མ་དང་ལྡན་པས་ཉེར་ལེན་གྱི་ནུས་པ་དང་གཟུང་བའི་ནུས་པ་གཞན་ཡིན་པ་དེ་ལྟར་ན། ཉེར་ལེན་གྱིས་ནུས་པ་གཅིག་སྦྱོར་བ་ན་གཟུང་བའི་ནུས་པ་ཉེ་བར་སྦྱོར་བ་མེད་པའི་ཚེ་གཟུང་བ་ཉིད་དུ་ཇི་ལྟར་འགྱུར་ཞེ་ན། ནུས་པ་གཅིག་དང་དུ་མ་ཡོད་པས་འབྲས་བུ་གཅིག་དང་དུ་མ་བྱེད་པ་མིན། འོ་ན་ཅི་ཞེ་ན། ནུས་པ་དུ་མ་མེད་ཀྱང་བུམ་པ་གཅིག་གིས་ཀྱང་ངོ་བོ་ཉིད་ཀྱིས་འབྲས་བུ་དུ་མ་བྱེད་ལ། སེང་ལྡང་དང་ནྱ་གྲོ་དྷ་སོགས་དངོས་པོ་དུ་མ་རྣམས་ལ་ནུས་པ་འདྲེས་པ་གཅིག་མེད་ཀྱང་ངོ་བོ་ཉིད་ཀྱིས་ཐ་དད་པ་དང་འབྲས་བུ་གཅིག་བྱེད་ཅེས་སྔར་བསྟན་ཞིང་བརྗོད་པ་ཡིན་ནོ། ། གལ་ཏེ་དངོས་པོ་གཅིག་ལས་འབྲས་བུ་དུ་མ་སྐྱེ་བ་མིན་གྱི། འབྲས་བུ་དུ་མ་ནི་རྒྱུ་དུ་མ་ལས་ཡིན་ནོ་ཞེས་རང་གི་སྡེ་པ་དག་འདོད་དོ། ། དེ་ལྟར་མ་ཡིན་ཏེ། ཡིན་ན་དངོས་པོ་འགའ་ཞིག་ཆོས་ཅན།
རྐྱེན་ལ་ལྟོས་མེད་དུ་རྒྱུ་གཅིག་ལས་འབྲས་བུ་གཅིག་སྐྱེ་བ་ནི་མི་རུང་སྟེ། འབྲས་བུ་ཐམས་ཅད་རྒྱུ་རྐྱེན་ཚོགས་པ་དག་ལས་འབྱུང་བའི་ཕྱིར། དེ་ལྟ་ན་དེ་བཞིན་གཅིག་ཀྱང་དུ་མ་བྱེད་ཅེས་བཤད་པ་དང་མི་འགལ་ལམ་ཞེ་ན། གཅིག་གིས་ཀྱང་དུ་མ་བྱེད་ཅེས་བཤད་པ་དེ་ནི་དུ་མ་ཉིད་ཀྱིས་འབྲས་བུ་བྱེད་པ་ཅེས་བརྗོད་དེ། རྒྱུ་རྐྱེན་ཚོགས་པ་དག་གི་ཚོགས་པ་གཅིག་ལས་རང་འདྲའི་དངོས་པོ་གཅིག་སྐྱེད་བྱེད་དུ་འགྱུར་བ་དེ་ཡང་རྐྱེན་གཞན་དང་ཚོགས་ནས་འབྲས་བུ་དུ་མ་ལ་ཉེ་བར་སྦྱོར་བའི་ཕྱིར་དེ་སྐད་བརྗོད་པས་སོ། ། ཚོགས་པ་དག་ལས་གཅིག་འགྱུར་བ། ། དཔེར་ན་གཟུགས་གཅིག་གིས་ཉེར་ལེན་གྱི་སྒོ་ནས་རང་གི་རིགས་འདྲ་བསྐྱེད་པའི་རྒྱུ་དང་རོ་སོགས་ཀྱི་རྐྱེན་བྱེད་པ་ཚོགས་པ་གཅིག་ཡིན་ལ། ཚོགས་པ་གཅིག་པོ་དེ་ཉིད་བདག་རྐྱེན་དང་དེ་མ་ཐག་རྐྱེན་དང་ཚོགས་ནས་དམིགས་རྐྱེན་གྱི་སྒོ་ནས་མིག་ཤེས་བསྐྱེད་པ་ལྟ་བུ་ཚོགས་པ་གཞན་ཡིན་པའི་སྒོ་ནས་འབྲས་བུ་བྱེད་པ་བཞིན་ནོ། ། གཉིས་པ་དོན་ཤེས་གཉིས་ཀ་ཅིག་ཅར་འཛིན་པ་དགག་པ་ནི། གལ་ཏེ་བློ་གཞན་ཕྱི་མས་འཕོས་པའི་དོན་དང་ནི་རྣམ་ཤེས་སྔ་མ་ཅིག་ཅར་འཛིན་པར་འགྱུར་བས་ཡུལ་གཞན་ལ་མི་འཕོ་བའི་སྐྱོན་མེད་དོ་ཞེ་ན།
ཨ་ཨི་བར་མ་ཆད་དུ་བརྗོད་པ་ལས་དེ་གཉིས་ལས་རྟོགས་པས་དཔྱོད་པར་བྱེད་པ་དེའི་ཚེ་ཨ་འཛིན་ཤེས་པ་ལས་དངོས་སུ་སྐྱེས་པའི་ཨི་འཛིན་པའི་སེམས་གཅིག་ཆོས་ཅན། དེ་ལ་རྟག་ཏུ་རིམ་བཞིན་དུ་མཐོང་བ་ཡི་བརྗོད་པ་ཨ་ཨི་གཉིས་ཀྱི་རྣམ་པ་རིམ་མིན་ཅིག་ཅར་ཉིད་དུ་སྣང་བར་འགྱུར། ཤེས་པ་སྔ་མ་སྔ་མ་ཨའི་རྣམ་པ་དང་ཕྱི་མ་ཡི་གེ་ཨི་རང་གི་གཟུང་དོན་དུ་ཅིག་ཅར་སྣང་བ་ཉིད་ཀྱི་ཕྱིར། སོགས་པས་མིག་ཤེས་ཀྱི་དེ་མ་ཐག་ཏུ་སྣང་བའི་རྣ་བའི་རྣམ་ཤེས་སོགས་ཡུལ་གཅིག་ལ་འཇུག་པའི་ངེས་པ་མེད་པ་ཅན་གྱི་བློ་སྔ་ཕྱི་གཟུང་ངོ་། ། གཞན་ཡང་ཨ་ལྟ་བུ་གཅིག་ཀྱང་ཆོས་ཅན། དེའི་རྣམ་པ་ལན་གཉིས་གཉིས་སུ་ཤེས་པ་གཉིས་ལ་སྣང་བར་འགྱུར། བདག་ཉིད་འཛིན་པའི་བློ་དང་དེ་གཟུང་ཡུལ་དུ་བྱས་ནས་རིག་པའི་བློ་ཕྱི་མ་གཉིས་ཀ་ལ་དེའི་རྣམ་པ་སྣང་བའི་ཕྱིར་རོ། ། གཉིས་པ་མདོའི་རིགས་པ་བརྗོད་པ་ནི་མདོར། ཡུལ་གཞན་དག་ལ་འཕོ་བ་ནི། ། མེད་འགྱུར་དེ་ཡང་འདོད་ཕྱིར་རོ། །
ཞེས་པའི་དམ་འཆད་པ་དང་། སློབ་དཔོན་གྱིས་གྲུབ་པ་ལ་སྒྲུབ་པའི་སྐྱོན་སྤོང་གི་གཞུང་འཛུགས་པ་ནི་གལ་ཏེ་ཤེས་པ་ཕྱི་མ་ཡུལ་གཞན་ལ་འཕོ་བ་ན་ཤེས་པ་ཐ་མ་གཅིག་པུ་ཉམས་སུ་མྱོང་བ་དང་དྲན་པ་མིན་པ་མིན་པས་ཡུལ་ལ་འཕོ་བ་ཡིན་ནོ། ། ཞེ་ན། སྐྱེས་བུ་ཆོས་ཅན། ཤེས་པ་སྔ་མ་ཐམས་ཅད་མྱོང་བ་མེད་པར་ཐལ། དོན་ལ་འཕོ་ཁ་མའི་ཤེས་པ་གཅིག་པོ་མྱོང་བ་མེད་པའི་ཕྱིར། དཔེར་ན་གཞན་གྱིས་ཤེས་པའི་ཡུལ་ཉམས་སུ་མྱོང་བ་བདག་གིས་མི་མྱོང་བ་བཞིན། གལ་ཏེ་བདག་གིས་མྱོང་བ་དེ་མངོན་སུམ་སྟེ་མངོན་ཡིན་ལ། གཞན་གྱིས་མྱོང་བ་དེ་མངོན་སུམ་དུ་མི་འགྱུར་བས་མི་མཚུངས་ཞེ་ན། སྐྱེས་བུ་ཆོས་ཅན།
བདག་གི་ཤེས་པ་མངོན་སུམ་དུ་མྱོང་བ་དེ་ལས་གྲུབ་སྟེ་མ་གྲུབ་པར་ཐལ། རང་གཞན་གྱི་ཤེས་པ་གཉིས་ཀ་ལྐོག་གྱུར་དུ་བྱེ་བྲག་མེད་པའི་ཕྱིར། དེས་ན་གང་གིས་རང་གི་ཤེས་པ་མངོན་སུམ་དུ་གྲུབ་ཀྱི་ཤེས་པ་མངོན་སུམ་དུ་མིན་ཞེས་རྣམ་དབྱེ་དེ་སྐད་བརྗོད་པ་མི་རིགས་པར་འགྱུར་རོ། ། མིག་སོགས་ཆོས་ཅན། གསལ་བའི་བློའི་རྒྱུར་ནི་མ་གྲུབ་པར་འགྱུར་ཏེ། དོན་གསལ་བ་དམིགས་པའི་ཤེས་པ་མ་གྲུབ་པའི་ཕྱིར། ཁྱབ་པ་ཡོད་ན་གསལ་བའི་དམིགས་པའི་བློ་མ་གྲུབ་པ་མིན་ན། དེས་དོན་དམིགས་པ་ལས་དོན་རབ་ཏུ་གསལ་བར་འདོད་པའི་ཕྱིར། མ་གྲུབ་ན། གལ་ཏེ་བློ་རང་ཉིད་ཡུལ་གསལ་བར་དམིགས་པ་མ་གྲུབ་ན་ཡང་དོན་གསལ་བ་ཡིན་པར་འདོད་པ་དེའི་ཚེ་ན་ནི་འགྲོ་བ་འདི་ཐམས་ཅད་ཆོས་ཅན།
དོན་ཐམས་ཅད་གསལ་བར་འགྱུར། དོན་ཐམས་ཅད་ཤེས་པ་དང་ལྐོག་གྱུར་དུ་བྱེ་བྲག་མེད་པའི་ཕྱིར། འགྱུར་བ་ཡང་མིན་པ་དེའི་ཕྱིར་བློ་རང་རིག་པར་གྲུབ་བོ། ། ཚད་མའི་གྲངས་དང་མཚན་ཉིད་འབྲས་བུ་རྣམས། ། རིགས་པའི་དབང་ཕྱུག་བཞེད་པ་ཇི་བཞིན་དུ། ། མདོ་འགྲེལ་འགྲེལ་བཤད་བློ་གྲོས་རྣམ་གཉིས་ཀྱིས། ། ལེགས་པར་བཤད་པའི་སྲོལ་བཞིན་གསལ་བར་བཀོད། ། བློ་མཆོག་གཉིས་ཀྱི་རྣམ་བཤད་ཉིན་བྱེད་གང་འདིར་གསལ་བར་མ་གྱུར་ན། ། གཞན་གྱི་རྣམ་བཤད་མེ་ཁྱེར་ཕྲག་བརྒྱས་གཞུང་དོན་གསལ་བར་འགྱུར་རམ་ཅི། ། དེ་ཕྱིར་གཞན་ཟེར་རྗེས་ཞུགས་བློ་ངན་མཁས་རློམ་དེ་ཡང་གཞུང་འདིའི་དོན། །
ལེགས་པར་བཤད་པའི་སྐལ་བས་དམན་ཕྱིར་མཁས་ཚོགས་སུ་མི་སྨྲ་ཐོབ། ། ཚད་མ་རྣམ་འགྲེལ་གྱི་འགྲེལ་པ་ལེགས་པར་བཤད་པའི་སྙིང་པོ་ལས་མངོན་སུམ་གྱི་ལེའུའི་འགྲེལ་པ་སྟེ་ལེའུ་གསུམ་པའི་རྣམ་པར་བཤད་པའོ།། ༈ །དེ་ལྟར་མངོན་སུམ་ལེའུས་མདོའི་མངོན་སུམ་ལེའུ་བཤད་པའི་མཇུག་ཐོགས་སུ་རང་དོན་རྗེས་དཔག་སྟན་པ་སྐབས་སུ་བབ་ནའང་དགོངས་པའི་དབང་གིས་དང་པོར་བཤད་ནས་ད་ནི་སྐབས་སུ་བབ་པ་ལྷག་མ་གཞན་དོན་རྗེས་དཔག་བཤད་པ་ལ་གསུམ། སྒྲུབ་ངག་གི་མཚན་ཉིད་བཤད། སྒྲུབ་བྱའི་དོན་བཤད། སྒྲུབ་བྱེད་ཀྱི་དབྱེ་བ་བཤད་པའོ། ། དང་པོ་ལ་གཉིས། རང་གི་མཐོང་བའི་དགོས་པ་བསྟན། དོན་ཞེས་སྨོས་པའི་དགོས་པ་བཤད་པའོ། ། དང་པོ་ལ་གསུམ་གྱི།
དང་པོ་རྣམ་བཅད་ཀྱི་དགོས་པ་དངོས་ནི། མདོ་ལས། གཞན་དོན་རྗེས་སུ་དཔག་པ་ནི། ། རང་གི་མཐོང་དོན་རབ་གསལ་བྱེད། ། ཅེས་པའི་དོན། རྒོལ་བ་རང་གི་མངོན་སུམ་རྗེས་དཔག་གིས་མཐོང་བའི་དོན་ཚུལ་གསུམ་པའི་རྟགས་སྒྲ་སྐྱོན་མེད་ཀྱིས་གཞན་ཕྱི་རྒོལ་ལ་གསལ་བར་སྟོན་པའོ། ། དེ་ལྟ་ན་ཚུལ་གསུམ་པའི་རྟོགས་བརྗོད་པ་ཞེས་པ་ཙམ་རྨོས་པས་ཆོག་མོད། རང་གིས་མཐོང་བ་རྨོས་པ་ཅི་ཞེ་ན། བློ་བདེ་ཆོས་ཅན། སེམས་མེད་དེ།
སྐྱེ་འཇིག་ཅན་ཡིན་པའི་ཕྱིར་ཞེས་པའི་རྟགས་ནི་གཞན་ཕྱི་རྒོལ་ལ་བསྒྲུབ་བྱ་རྟོགས་པའི་དོན་དུ་བསྟན་པར་བྱ་བ་ཉིད་ཀྱི་ཕྱིར་རྒོལ་བ་དག་ཉིད་ཀྱི་ཚད་མས་མཐོང་བ་མིན་ཡང་གཞན་སངས་རྒྱས་པ་དག་གི་ལུང་ལས་མཐོང་བ་སྟེ་གྲུབ་པས་སྒྲུབ་བྱེད་ཡང་དག་ཡིན་ཞེས་གྲངས་ཅན་ཁ་ཅིག་ཟེར་རོ། ། དེ་ལྟར་སྨྲ་བ་དེ་སྤངས་པའི་ཕྱིར་གཞན་དོན་རྗེས་དཔག་གི་མཚན་ཉིད་ཀྱི་ཚིག་ཟུར་དུ་བདག་གིས་མཐོང་བའི་ཚིག་སྨྲོས་སོ། ། གཉིས་པ་དེ་ཉིད་ཀྱི་སྒྲུབ་བྱེད་བཤད་པ་ལ་བ་ཞིའི། དང་པོ་ལུང་ལས་མཐོང་བ་སྒྲུབ་བྱེད་མིན་པ་ནི། བློ་བདེ་སྐྱེ་འཇིག་ཅན་སངས་རྒྱས་པའི་ལུང་ཚིག་དེ་དེ་ལ་ཚད་མ་ཉིད་དུ་འདོད་པར་རིགས་པ་མིན་པར་ཐལ། དངོས་པོ་སྟོབས་ཞུགས་ཀྱི་རྗེས་སུ་དཔག་པའི་ཡུལ་ཡིན་པའི་ཕྱིར། འདོད་ན། དེས་གྲུབ་པས་རྟགས་སུ་གྲུབ་པ་མིན་པར་ཐལ་ལོ། ། མ་གྲུབ་ན། སངས་རྒྱས་པའི་ལུང་གིས་གྲུབ་པའི་ཡུལ་བློ་སྐྱེ་འཇིག་ཅན་སེམས་ཡོད་དེར་ནི་ཆོས་ཅན།
དེ་སླར་སྒྲུབ་བྱེད་དམ་གནོད་བྱེད་ཀྱི་དངོས་པོ་སྟོབས་ཞུགས་ཀྱི་རྗེས་དཔག་འཇུག་པར་མི་འགྱུར་བར་ཐལ། ལུང་ཚད་མས་གྲུབ་པའི་ཡུལ་ཡིན་པའི་ཕྱིར། ཁྱབ་པ་ཡོད་ཚད་མས་གྲུབ་པ་ལ་སླར་སྒྲུབ་བྱེད་མི་དགོས་ཤིང་གནོད་བྱེད་པས་སོ། ། སྔ་མ་གྲུབ་སྟེ་སངས་རྒྱས་ལུང་ཆོས་ཅན། དེས་གྲུབ་པ་ལ་སླར་སྒྲུབ་བྱེད་དངོས་པོ་སྟོབས་ཤུགས་ཀྱི་ཚད་མ་གཞན་འཇུག་པ་མིན་ཏེ། ཚད་མ་གཉིས་ཀྱིས་བདེན་བརྫུན་ཡོངས་སུ་བརྟགས་པ་ལས་དུས་ཕྱིས་གནས་གསུམ་པའི་སྒྲུབ་བྱེད་དུ་ཡོངས་སུ་ཁས་ལེན་པའི་ཕྱིར་རོ། དེ་ལྟར་ན་ལུང་ལས་གྲུབ་པའི་བློ་བདེ་སེམས་ཡོད་ལ་གནོད་བྱེད་ཡོད་བཞིན་པ་དེའི་ཚེ་སངས་རྒྱས་པའི་ལུང་དེ་ནི་ཆོས་ཅན། ཚད་མ་མིན་པར་ཐལ། དེའི་དོན་ལ་གནོད་པར་བྱ་བའི་ཕྱིར་དུ་གཞན་སངས་རྒྱས་པ་ལ་ནི་སྒྲུབ་བྱེད་ཡང་དག་བརྗོད་པའི་ཕྱིར། འདོད་ན།
དེས་གྲུབ་པའི་རྟགས་མ་ལུས་པ་ཚད་མས་གྲུབ་པ་མིན་པར་ཐལ། དེ་ཚད་མ་མིན་པ་དེའི་ཕྱིར། གལ་ཏེ་ལུང་དེ་གང་གིས་ཚད་མར་ཁས་བླངས་པ་དེ་ནི་ལུང་དེ་ལྡན་ཡིན་ལ། དེ་ལ་ཚད་མར་གྲུབ་ཅེ་ན། བློ་བདེ་སེམས་མེད་ཀྱི་སྒྲུབ་བྱེད་ཀྱི་ཡན་ལག་སྒྲུབ་པའི་ལུང་དེ་ཆོས་ཅན། ཚད་མར་ཁས་ལེན་པའི་སངས་རྒྱས་པ་གང་གི་ལུང་ཡིན་ཞེས་པའི་དེ་དང་སངས་རྒྱས་པ་གཉིས་ཁྱད་པར་དང་ཁྱད་པར་ཅན་དུ་ངེས་པ་དེ་གང་ལས་ཡིན་ཏེ་མིན་པར་ཐལ། སངས་རྒྱས་པ་དང་འབྲེལ་པ་མེད་པའི་ཕྱིར་ཏེ། འབྲེལ་པ་སྒྲུབ་བྱེད་ཀྱི་ཚད་མ་མེད་པའི་ཕྱིར་རོ། ། གཞན་ཡང་སངས་རྒྱས་པའི་ལུང་ཆོས་ཅན། རྟོག་པ་སྔོན་དུ་གཏོང་བའི་ལུང་ཚད་མར་ཇི་ལྟར་གྲུབ་པ་ཡིན་ཏེ་མིན་པར་ཐལ།
ཚད་མས་གནོད་པར་གྱུར་པའི་ཕྱིར། དེ་ཆོས་ཅན། དེས་གྲུབ་པའི་དོན་སེམས་ཡོད་དེ་དང་འགལ་བ། བློ་བདེ་སེམས་མེད་དེ་ཉིད་ཀྱིས་ནི་གྲུབ་པའི་སྐྱེ་འཇིག་ཅན་གྱི་རྟགས་ལས་སངས་རྒྱས་པས་ཁས་ལེན་པར་ཅི་ལྟར་འགྱུར་ནས་ཁས་བླང་བྱ་མིན་པར་ཐལ། ལུང་ཚད་མ་ཡིན་ཞིང་དེས་བློ་བདེ་སེམས་སུ་གྲུབ་པའི་ཕྱིར་རོ། ། མ་ངེས་ན་སངས་རྒྱས་པ་ཆོས་ཅན། འདིས་རང་གི་ལུང་དེ་ཚད་མར་ཁས་བླངས་པ་དོར་བར་ཐལ། རང་གི་ལུང་ལས་བསྟན་པ་བློ་བདེ་སེམས་ཡོད་དེ་ལས་གཞན་པ་བློ་བདེ་སེམས་མེད་དུ་ཁས་ལེན་པའི་ཕྱིར་ནའོ། ། འདོད་ན། སངས་རྒྱས་པའི་ལུང་ཆོས་ཅན།
དེས་གྲུབ་པས་སྐྱེ་འཇིག་ཅན་བློ་བདེ་སེམས་མེད་ཀྱི་རྟགས་སུ་གྲུབ་པ་མིན་པར་ཐལ། དེ་སངས་རྒྱས་པ་ལ་བློ་བདེ་སེམས་མེད་ཀྱི་སྒྲུབ་བྱེད་རྟོགས་པའི་ཡན་ལག་ཏུ་མི་རིགས་པའི་ཕྱིར། འདོད་ན་དེས་གྲུབ་པའི་རྟགས་སྐྱེ་འཇིག་ཅན་སྒྲུབ་བྱེད་ཀྱི་ལུང་ཚད་མ་མིན་པར་ཐལ་ལོ། ། གཉིས་པ་རང་རྟོགས་སྒྲུབ་བྱེད་བརྗོད་པར་རིགས་པ་ནི། ཅི་སྟེ་སྟོན་པ་པོས་གཞན་ལ་ཅུང་ཟད་སྟོན་པ་ནི་རང་གིས་ཤེས་ནས་སྟོན་པ་ཡིན་ན། བདེ་སོགས་སེམས་མེད་ཉིད་རང་གཞན་གཉིས་ཀ་ལ་གྲུབ་པའི་སྐྱེ་བ་ལ་སོགས་པའི་རྟགས་ཀྱིས་མི་སྟོན་པར། ཕ་རོལ་པོའི་ལུང་ལས་མཐོང་བའི་རྟགས་ཅིའི་ཕྱིར་ཉེ་བར་ལེན་ཞེས་དྲིས་པས། སྐྱེ་སོགས་ཕ་རོལ་ལ་གྲུབ་པའི་རྟགས་ལས་བདེ་སོགས་སེམས་མེད་དུ་ཁོ་བོས་མི་རྟོགས་ཀྱི། ཁོ་བོས་ནི་རང་གི་ལུང་ལ་སོགས་པ་ལས་སོ་ཞེ་ན། དེ་ལྟ་ན་རང་ཉིད་ཀྱི་ལུང་དང་དངོས་པོ་སྟོབས་ཞུགས་རྗེས་དཔག་གིས་ངེས་ནས་གཞན་ལ་སྟོན་པར་བྱེད་པའི་རྟགས་འགའ་ཞིག་འབྱུང་བར་འོས་ཏེ།
གཞན་དུ་བློ་བདེ་སེམས་མེད་རང་གིས་མི་ཤེས་བཞིན་དུ་སྟོན་པ་དེའི་ཚིག་བཞད་གད་ཀྱི་གནས་སུ་འགྱུར་བས་སོ། དེ་ལྟར་འདོད་ན་གྲངས་ཅན་རང་ཉིད་ཀྱིས་བློ་བདེ་སེམས་མེད་རྟོགས་པ་སྒྲུབ་བྱེད་གང་ལས་འབྱུང་བར་འགྱུར་བའི་སྒྲུབ་བྱེད་དེ་ནི་ཆོས་ཅན། སངས་རྒྱས་པ་ལའང་སྒྲུབ་བྱེད་དུ་ཅེས་མི་བརྗོད་དེ་བརྗོད་པར་རིགས་པར་ཐལ། དེ་སྒྲུབ་ཀྱི་སྒྲུབ་བྱེད་ཡང་དག་ཡིན་པའི་ཕྱིར། མ་ངེས་ཏེ་ངེད་ཀྱིས་ལུང་ལས་གྲུབ་ལ། ལུང་དེ་སངས་རྒྱས་པས་ཁས་མ་བླངས་པས་སྒྲུབ་བྱེད་དུ་བརྗོད་བྱ་མིན་ནོ་ཞེ་ན། ལུང་དེ་དེའི་སྒྲུབ་བྱེད་དུ་རིགས་པས་སམ། གྲགས་པ་ལས་གཟུང་བ་ཡིན། དང་པོ་ལྟར་ན་སེམས་མེད་ཀྱི་སྒྲུབ་བྱེད་དུ་ལུང་བཟུང་བ་དེ་ནི་ཆོས་ཅན། སངས་རྒྱས་པ་འདིས་ཀྱང་ཅིས་མི་འཛིན་ཏེ་འཛིན་པར་ཐལ།
དེ་སྒྲུབ་ཀྱི་སྒྲུབ་བྱེད་དུ་རིགས་པ་གང་གིས་སོ། ། འདོད་ན་སྐྱེ་འཇིག་སོགས་བཀོད་པ་དགོས་ནུས་མེད་པ་ཡིན་ནོ། ། གཉིས་པ་ལྟར་ན། གྲགས་པ་ཆོས་ཅན། དེ་ལས་ལུང་དེ་དེའི་སྒྲུབ་བྱེད་དུ་འཛིན་པར་མི་རིགས་པར་ཐལ། ཚད་མ་མིན་པས་སོ། ། གལ་ཏེ་ངེད་ཀྱི་བློ་བདེ་སེམས་མེད་རྣལ་འབྱོར་མངོན་སུམ་གྱིས་ངེས་ལ། དེ་རྣམ་པ་གཞན་དུ་བྱ་བར་མི་ནུས་པས། གཞན་ལ་ནི་སྒྲུབ་བྱེད་ཀྱི་རྣམ་པ་གཞན་འགས་བསྟན་པར་བྱའོ་ཞེ་ན། སྔར་ནི་ཁྱེད་ཐ་མལ་པར་གྱུར་པ་ལས་སྒྲུབ་བྱེད་ཀྱི་ཐབས་གང་གིས་བློ་བདེ་སེམས་མེད་དེ་རྟོགས་པའི་དབང་པོ་རྣལ་འབྱོར་མངོན་སུམ་དེ་འབྱུང་བའི་ཐབས་ལ་ནན་ཏན་གྲུབ་པ་མངོན་སུམ་དེའི་སྒྲུབ་བྱེད་ཐབས་དེ་དག་ཆོས་ཅན།
བློ་བདེ་སེམས་མེད་རྟོགས་པའི་དོན་དུ་སྒྲུབ་བྱ་སྒྲུབ་བྱེད་ཀྱི་དངོས་པོར་སངས་རྒྱས་པ་ལ་བསྟན་པར་རིགས་པར་ཐལ། རྟོགས་སུ་གཞུག་བྱ་སངས་རྒྱས་པ་དེ་ཡིས་ཀྱང་འདི་འདི་ལས་འབྱུང་ཞེས་བསྒྲུབ་བྱ་སྒྲུབ་བྱེད་ཀྱི་དོན་གྱི་ནུས་པ་ཤེས་པ་ལ་ནུས་པ་ཅན་ཡིན་པའི་ཕྱིར། ཁོ་བོ་ཅག་གིས་ཐར་པའི་ཐབས་སྔར་བསྟན་པ་བཞིན་ནོ། ། དེ་ལྟ་མོད་ཀྱི་མངོན་སུམ་དེ་ཐབས་འགའ་ཞིག་གིས་ཀྱང་བསྒྲུབ་བྱ་སྒྲུབ་བྱེད་མ་ཡིན་ཏེ། འབྲེལ་པའི་བསྐལ་པ་ཉིད་ཀྱིས་ཕྱིར། དེས་ན་ཕྱིས་ཀྱང་ཤེས་བྱ་མིན་པས་མ་བསྟན་ཞེ་ན། གང་ཡང་འབྲེལ་པ་རྣམ་པར་ཆད་པའི་ཤིན་ཏུ་ལྐོག་ཏུ་གྱུར་པ་ཅན་ཕྱིས་ཀྱང་སྤྱོད་ཡུལ་དུ་བྱ་བ་མིན་པའི་དོན་བློ་བདེ་སེམས་མེད་དེ་དག་ལ་ཆོས་ཅན། ཕ་རོལ་པོས་རྟོགས་པའི་ཆེད་དུ་དེ་བསྒྲུབ་བྱ་ཡིན་པ་དང་དེའི་སྒྲུབ་བྱེད་དགོད་པའི་དཔྱོད་པ་ཅུང་ཟད་ཀྱང་མེད་པར་ཐལ། སྒྲུབ་བྱེད་ཀྱི་ཐབས་གང་ཡང་དེ་རྟོགས་པར་བྱེད་པ་ཉིད་མ་ཡིན་པའི་ཕྱིར་རོ། ། གསུམ་པ་འདོད་པས་རྟགས་སུ་འཇོག་པ་དགག་པ་ནི།
ཕ་རོལ་པོ་ནི་འདོད་པ་ཙམ་གྱིས་ལུང་འཛིན་ལ། དེ་ལས་རྟོགས་སྐྱེ་སོགས་འགྲུབ་ཅིང་། དེས་བློ་བདེ་སེམས་སྒྲུབ་པ་དེའི་ཚེ་དངོས་པོ་སྟོབས་ཞུགས་ཀྱི་གཏན་ཚིགས་ཡང་དག་དང་དེར་སྣང་ཆོས་ཅན། དངོས་པོ་ལས་རྣམ་པར་བཞག་པའི་མཚན་ཉིད་ཅན་དུ་མེད་པར་འགྱུར་ཏེ། སྐྱེས་བུའི་བསམ་པ་འདོད་མི་འདོད་ཙམ་གྱི་དབང་གིས་ན་གཏན་ཚིགས་དེ་ཉིད་དང་དེ་ཉིད་མིན་པ་ལྟར་སྣང་དུ་བཞག་བྱ་ཡིན་པའི་ཕྱིར་ནའོ། ། ཁྱབ་པ་ཡོད་བསམ་པ་དེ་ནི་དངོས་པོ་ལ་སོ་སོར་བརྟེན་པར་ངེས་པ་མིན་པའི་ཕྱིར་རོ། ། གཞན་ཡང་དོན་ལ་ཡོད་ཅིང་བློས་ཤེས་པ་ལ་ལྟོས་པ་དང་བཅས་པ་སྒྲུབ་བྱེད་ཡིན་གྱ། ི དངོས་པོ་ལ་མེད་པ་ལ་ཡོད་པར་བློས་ཤེས་པ་སྒྲུབ་བྱེད་མིན་ཏེ། དཔེར་ན་མེ་ལ་མེད་ཀྱང་ཀུན་ཏུ་བཏགས་པའི་དུ་བ་ལྟ་བུའོ། ། གལ་ཏེ་སྐྱེ་སོགས་རྟགས་སུ་མ་གྲུབ་ཀྱང་བདེ་སོགས་སེམས་མེད་དངོས་པོ་ལ་ཡོད་དེ།
དངོས་པོའི་བཀོད་པ་ལས་ཡོན་ཏན་དང་ལྡན་ཞེས་པ་ལས་གཞན་ལ་བསྟན་བྱའོ་ཞེ་ན། ཡོན་ཏན་དང་ལྡན་པའི་དོན་ཡོད་ཀྱང་དངོས་པོ་དང་འབྲེལ་པ་མེད་པ་དངོས་པོ་ལས་མ་གྲུབ་པའི་སྐྱེ་འཇིག་གི་རྟགས་ལས་བློ་བདེ་སེམས་མེད་དུ་རྟོགས་པ་ཆོས་ཅན། ཡོན་ཏན་དང་ལྡན་པའི་དོན་རྟོགས་ཤིང་ཁོང་དུ་ཆུད་པ་མེད་པ་དང་མཚུངས་པར་ཐལ། ཚད་མ་མིན་པའི་ཕྱིར་རོ། ། བཞི་པ་རྟགས་གསུམ་ཡིན་མིན་བརྟགས་ལ་དགག་པ་ནི། རྟགས་སྐྱེ་འཇིག་ཆོས་ཅན། རྟགས་གསུམ་གང་རུང་དུ་འདུལ་བར་ཐལ། རྟགས་ཡང་དག་ཡིན་པའི་ཕྱིར། ཁྱབ་པ་ཡོད་རང་བཞིན་དང་ནི་འབྲས་བུའམ་སྣང་དུ་རུང་བའི་དོན་མཐོང་བ་མེད་པ་སྟེ་མ་དམིགས་པ་ཉིད་དེ་རྣམ་པ་གསུམ་པོ་རྟགས་འབྲེལ་པ་སྟེ་གོ་བྱེད་ཡིན་གྱི། གོ་བྱེད་གཞན་མེད་ཅེས་བསྟན་ཟིན་ཏོ། །
འདོད་ན། དངོས་པོ་ལ་གྲུབ་པར་འགྱུར་ལ། དེ་ལྟ་ན་གྲངས་ཅན་རང་ལ་ཅིའི་ཕྱིར་མ་གྲུབ་སྟེ་གཉིས་ཀ་ལ་གྲུབ་པར་འགྱུར་རོ། ། ཅི་སྟེ་གསུམ་དུ་མི་འདུ་ན་དེའི་ཚེ་དེ་ཆོས་ཅན། གཞན་སངས་རྒྱས་པ་ཉིད་ཀྱིས་ཀྱང་དེ་ལས་བློ་བདེ་སེམས་མེད་རྟོགས་པར་མི་རིགས་པར་འགྱུར། གསུམ་ལས་གཞན་པའི་རྟགས་ལྟར་སྣང་ཡིན་པའི་ཕྱིར་རོ། ། གསུམ་པ་བཀག་པ་ལ་རྩོད་པ་སྤང་བ་ནི། གཞན་གྱིས་ཁས་བླངས་པ་རྟགས་མིན་ན། ཁྱོད་དང་སྔོན་གྱི་སློབ་དཔོན་རྣམས་ཀྱིས་ཁས་བླངས་རྟགས་སུ་བྱས་ནས་ཐལ་བ་སྒྲུབ་པ་དེ་ཇི་ལྟར་འཐད་ཅེ་ན། དཔྱོད་པ་པ་དང་བྱེ་བྲག་པ་སོགས་གཞན་གྱིས་བརྟགས་པ་སྟེ་ཁས་བླངས་པའི་རྟགས་རྣམས་ཀྱིས་ཐལ་བར་འགྱུར་བ་བརྗོད་པ་བ་ལང་གི་སྤྱི་གཅིག་པོ་དེ་ནི་ཆོས་ཅན་དུ་མར་ཐལ།
ཡུལ་དུས་དུ་མའི་གསལ་བ་དུ་མ་ལ་དོན་དམ་པར་རྫས་གཅིག་ཏུ་འབྲེལ་པའི་ཕྱིར་ཞེས་པ་དེ་ནི་ཆོས་ཅན། མཐའ་གཅིག་ཏུ་ཚད་མས་གྲུབ་པའི་རྟགས་སུ་བྱས་ནས་ཆོས་ཅན་ལ་དོན་འགའ་ཞིག་རང་རྒྱུད་དུ་སྒྲུབ་པ་མིན་ཏེ དེའི་བཟློག་དོན་གྱི་ཆོས་དོན་དམ་པར་དུ་མ་ལ་རྫས་གཅིག་ཏུ་འབྲེལ་པ་མིན་པར་དང་། རྟགས་དུ་མས་སྟོང་པ་གཉིས་འབྲེལ་པའི་ཕྱིར་སྒྲུབ་བྱེད་དུ་མ་སྟོང་པ་དེ་ཡོད་ན་དེ་དང་འབྲེལ་བའི་ཐལ་བའི་ཆོས་དོན་དམ་པར་ཆོས་དུ་མ་ལ་རྫས་གཅིག་ཏུ་འབྲེལ་པ་མིན་པ་དེའང་ཡོད་ལ་གཅིག་དུ་མ་ལ་རྫས་གཅིག་ཏུ་འབྲེལ་པ་མིན་དེ་མེད་ན་གཞན་དུ་མ་སྟོང་པ་དེ་ལ་ཡོད་པ་དགག་པར་བྱ་བའི་ཕྱིར་ཐལ་བར་སྒྲུབ་པའི་རྟགས་སུ་གཞན་གྱི་ཁས་བླངས་བཀོད་པ་ཡིན་པའི་ཕྱིར་རོ། ། དེས་ན་གཞན་དགག་པ་ནི། གསལ་བ་དུ་མ་ལ་ཡོད་པའི་བ་ལང་གི་སྤྱི་གཅིག་པོ་ནི་ཆོས་ཅན། ཡུལ་སོགས་ཀྱི་ཁྱད་པར་ཅན་གྱི་གསལ་བ་དུ་མ་ལ་དོན་དམ་པར་འབྲེལ་བ་མིན་ཏེ། ཡུལ་དུས་གནས་སྐབས་ཀྱི་ཁྱད་པར་ངེས་པའི་གསལ་བ་གཅིག་དང་འདྲེས་པ་རྣམ་པར་མ་བཅད་པའི་རང་བཞིན་དུ་མས་སྟོང་པའི་ཕྱིར་ཞེས་པའོ། ། གཉིས་པ་ལ་གཉིས་ཀྱི་དང་པོ་དང་པོ་སུ་རྨོས་པའི་དགོས་པ་བརྗོད་པ་ནི། དོན་རབ་གསལ་བྱེད་ཅེས་པའི་དོན་ཞེས་མཚན་ཉིད་ཀྱི་ཚིག་ཟུར་དུ་རྨོས་པ་དེ་ནི་སྒྲ་རྟག་སྒྲུབ་ལ་སྒྲ་རྟག་སྟེ་ལུང་ལས་རྟག་པར་བཤད་པ་དག་དང་རྟོག་པས་སྒྲོ་བཏགས་པའི་བདག་ཉིད་ཅན་གྱི་རྟགས་ཕྱོགས་དང་མཐུན་ཕྱོགས་ལས་གང་ཡང་རུང་བ་ཡིན་པ་ལྟ་བུ་རྣམས་རྟགས་ཉིད་མིན་པར་བློས་གྲུབ་པའི་དོན་དུ་རྨོས་པ་ཡིན་ནོ། ། ཅིའི་ཕྱིར་རྟགས་མིན་ནོ་ཞེ་ན།
དོན་ཏེ་དངོས་པོ་ལ་གྲུབ་པའི་རྟགས་ཁོ་ན་ལས་བསྒྲུབ་བྱའི་དོན་ནི་གྲུབ་པའི་ཕྱིར་རོ། ། དེས་ན་རྟོག་པ་རང་དགའ་བ་དང་ལུང་དག་ཆོས་ཅན། དེས་བརྟགས་པའི་གཏན་ཚིགས་དེ་རྣམས་འདོད་པའི་བསྒྲུབ་བྱ་ལ་འཁྲུལ་བ་ཡིན་ཏེ། དངོས་པོའི་རྗེས་སུ་མི་བྱེད་ཀྱི་དེ་ལས་གཞན་བྱེད་པ་པོའི་འདོད་པ་ཙམ་དང་རྗེས་སུ་འབྲེལ་པའི་ཕྱིར་དང་། དེའི་རྒྱུས་འདོད་པའི་བསྒྲུབ་བྱའི་ཆོས་ཀྱི་དངོས་པོས་གཞན་དུའང་འཇུག་པ་སྲིད་པའི་ཕྱིར་རོ། ། གཉིས་པ་ཤུགས་ལ་ཐོབ་པའི་དགོས་པ་ལ་གཉིས་ཀྱི་དང་པོ་ཕྱོགས་དང་རྟགས་ཚིག་དངོས་སུ་སྒྲུབ་བྱེད་མིན་པ་ནི། ཚུལ་གསུམ་པའི་རྟགས་བརྗོད་པ་རྗེས་སུ་དཔག་པའོ་ཞེས་པའི་ཚིག་ལས་ཕྱོགས་ཚིག་སྒྲུབ་བྱེད་མིན་པར་དོན་གྱིས་བཤད་པ་རིག་པར་བྱའོ། ། ཇི་ལྟར་མིན་ཞེ་ན། དངོས་སམ་བརྒྱུད་པས་ཡིན་དགོས་ནའང་། རེ་ཤིག་ལ་ལ་མེ་ཡོད་ཅེས་ཕྱོགས་དང་གཏན་ཚིགས་དུ་བ་བརྗོད་པའི་ཚིག་ཆོས་ཅན།
བསྒྲུབ་བྱའི་དོན་ལ་མེ་ལྡན་དངོས་སུ་རྟོགས་པའི་ནུས་པ་མེད་དེ། མེ་དང་འབྲེལ་པའི་དོན་མིན་པས་སོ། ། ཁྱབ་པ་ཡོད་དོན་ཚུལ་གསུམ་པ་ཅན་གྱི་དུ་བ་ལ་སོགས་པའི་རྟག་ལས་བསྒྲུབ་བྱའི་དོན་རྟོགས་པའི་ཕྱིར། དེས་ན་ཕྱོགས་བརྗོད་པའི་ཚིག་དེ་དག་ཆོས་ཅན། རང་ཉིད་ལས་དངོས་སུ་ལ་མེ་ལྡན་སྒྲུབ་བྱེད་དུ་གནས་པ་མིན་ཏེ། ལ་མེ་ལྡན་དངོས་སུ་རྟོགས་པར་མི་ནུས་པ་དེས་ནའོ། ། ཅི་སྟེ་སློབ་དཔོན་གྱིས་སྒྲ་ལས་བྱུང་བ་ནི་རྗེས་དཔག་ལས་ཚད་མ་གཞན་མིན་ཞེས་སྒྲ་བྱུང་ཚད་མར་བཞེད་པས། སྒྲ་ལས་དོན་འགྲུབ་ཅིང་། སྒྲས་སྒྲོ་བཏགས་པ་རྟགས་ཡིན་པས་ཕྱོགས་ཚིག་ལས་བསྒྲུབ་བྱ་འགྲུབ་པའི་ཕྱིར་ཡན་ལག་ཕྱིར་མའི་སྦྱོར་བ་དོན་མེད་དོ་ཞེ་ན། དེ་ནི་བརྗོད་བྱ་ལ་ཚད་མར་གསུངས་པ་མིན་གྱི།
འོན་ཀྱང་ཕྱོགས་ཀྱི་ཚིག་དེ་རང་སྨྲ་བ་པོ་ཡི་བསམ་པ་སྟོན་པ་སྟེ་གོ་བར་བྱེད་པ་ལ་ཚད་མ་སྟེ་རྟགས་སུ་གསུངས་པ་ཡིན་པས་སྐྱོན་མེད་དོ། ། ཕྱོགས་ཚིག་ཆོས་ཅན། དངོས་སུ་བསྒྲུབ་བྱ་སྒྲུབ་བྱེད་མིན་ཏེ། དེ་ལས་བསྒྲུབ་བྱ་ལ་ཐེ་ཚོམ་དག་སྐྱེ་བའི་ཕྱིར། ཅི་སྟེ་སྒྲུབ་བྱེད་བརྗོད་པར་བྱེད་ན་བཏགས་པ་ལས་ཚད་མར་འགྱུར་ནའང་། ཕྱོགས་ཚིག་ཆོས་ཅན། དེས་རྟགས་བརྗོད་ཅིང་རྟགས་ཀྱིས་བསྒྲུབ་བྱ་གོ་བར་བྱེད་པའི་སྒོ་ནས་བརྒྱུད་པ་ཡིས་ཀྱང་བསྒྲུབ་བྱ་འགྲུབ་པ་ལ་ནུས་པ་མེད་དེ། དེས་རྟགས་མ་བརྗོད་པར་བསྒྲུབ་བྱ་འབའ་ཞིག་བརྗོད་པའི་ཕྱིར། གཏན་ཚིགས་བརྗོད་པའི་སྒྲུབ་ངག་ཆོས་ཅན། རང་ཉིད་ལ་དངོས་སུ་ནུས་པ་མེད་ཀྱང་བརྒྱུད་པས་སྒྲུབ་བྱེད་དུ་འདོད་དེ།
བསྒྲུབ་བྱ་དངོས་སུ་བསྒྲུབ་ནུས་ཀྱི་ཚུལ་གསུམ་ངེས་པའི་རྟགས་སྟོན་པར་བྱེད་པའི་ཕྱིར་རོ། ། ཅི་སྟེ་སློབ་དཔོན་ཡང་ཕྱོགས་ཚིག་སྒྲུབ་བྱེད་མིན་པར་བཞེད་དམ་ཞེ་ན། བཞེད་དེ་ཀུན་ལས་བཏུས་ཀྱི་རང་འགྲེལ་དུ། ཡན་ལག་རྣམས་ལས་གང་རྗེས་སུ་དཔག་པར་བྱ་བ་བསྟན་པ་དེ་ནི་ཁོ་བོ་ཅག་སྒྲུབ་བྱེད་ཉིད་དུ་མི་འདོད་དེ། དེ་ཁོ་ན་ལས་ཐེ་ཚོམ་སྐྱེ་བའི་ཕྱིར་ཞེས་པས་དངོས་སུ་བསྒྲུབ་བྱ་སྒྲུབ་བྱེད་མིན་པར་གསུངས་པས་སོ། ། འོན་ཀྱང་རིགས་པ་ཕྲ་མོ་ལ་སོགས་པར་སྒྲུབ་པར་བྱེད་པའི་ཡན་ལག་གཞན་དོན་རྗེས་དཔག་གི་སྐབས་སུ་རྗེས་དཔག་བྱ་བསྟན་པ་དེའང་ཚུལ་གསུམ་པའི་གཏན་ཚིགས་ཀྱི་དོན་ནི་ཁོ་བོ་འདོད་པའི་བསྒྲུབ་བྱའི་ཡུལ་ཏེ་དོན་དེ་ལྟ་བུ་རྟོགས་པར་བྱེད་པ་ཉིད་ཡིན་གྱི། གཞན་གྱི་ཡོངས་སུ་བཏགས་པ་ནི་མིན་ནོ་ཞེས་ཤེས་པའི་དོན་དུ། གཏན་ཚིགས་དོན་གྱི་ཡུལ་ཅན་འདོད་ཅེས་བསྟན་གྱི། སྦྱོར་བའི་དུས་སུ་དེ་བསྟན་བྱ་མིན་ཏེ། ཉེར་མཁོ་མེད་པའི་ཕྱིར་རོ། །
གཞུང་འདིའི་དོན་ལྷ་དབང་བློ་དང་རྒྱལ་དབང་བློ་ལྟར་བཀོད་མོད། བོད་ཀྱི་ཊཱི་ཀ་བྱེད་པ་སྔ་མ་རྣམས་ཀྱི་འགྲེལ་པ་ལ་ཅེ་རེ་ལོང་བྱས་པར་ཟད་དོ། ། འདིས་ནི་སྒྲུབ་པར་བྱེད་པར་ནུས་པ་མེད་པའི་བསྒྲུབ་བྱ་བ་བརྗོད་པའི་ཚིག་དེ་ནི་བརྒྱུད་ནས་ཀྱང་སྒྲུབ་བྱེད་མིན་ཏེ། རྟགས་བརྗོད་པ་མིན་པས་ནུས་མེད་བརྗོད་པའི་ཕྱིར་ཞེས་བཤད་དོ། ། གཉིས་པ་བརྒྱུད་ནས་སྒྲུབ་བྱེད་ཡིན་པར་འདོད་པ་དགག་པ་ལ་ལྔའི། དང་པོ་རྟགས་ཚིག་འཇུག་པས་སྒྲུབ་བྱེད་ཡིན་པ་དགག་པ་ནི། གལ་ཏེ་ཕྱོགས་ཚིག་དེ་ལའང་ནུས་པ་ཡོད་དེ། དེ་ལ་བརྟེན་ནས་གཏན་ཚིགས་ཀྱི་ཚིག་ནི་འཇུག་པའི་ཕྱིར་ཞེ་ན། ཕྱི་རྒོལ་གྱི་ཐེ་ཚོམ་ཡང་ཆོས་ཅན། སྒྲུབ་བྱེད་དུ་ཐལ།
དོན་དེ་ལས་ནི་དེ་ཉིད་ཀྱི་ཤེས་འདོད་དུ་འགྱུར་ཞིང་། དེ་ལས་སྟོན་པ་པོ་ཚོལ་ལ། དེས་སྒྲུབ་བྱེད་སྨྲ་བས་ཤེས་པར་འདོད་པ་པོའི་སྐྱེས་བུའི་སྐབས་ཀྱི་གཏན་ཚིགས་འཇུག་པའི་རྟེན་ཡིན་ཕྱིར། ཐེ་ཚོམ་སོགས་ནི་ཚིག་དང་འཇུག་པ་མི་གཅིག་པས་མིན་ནོ་ཞེ་ན། འགའ་ཞིག་གིས་སྒྲ་རྟག་ཅེས་མི་མཐུན་ཕྱོགས་ཁས་ལེན་པའི་ཚིག་ལའང་ཆོས་ཅན། རྟགས་བྱས་པ་བརྗོད་པའི་ཚིག་དང་ལྷན་ཅིག་སྒྲུབ་བྱེད་དུ་ཐལ། རྟགས་བྱས་པ་བརྗོད་པའི་ཚིག་དེ་དང་འཇུག་པ་མཚུངས་པའི་ཕྱིར། འདོད་ན། སྒྲུབ་བྱེད་ཐུག་མེད་དུ་འགྱུར་ན་དེ་ལྟར་ཡང་མིན་ནོ། ། ཕྱོགས་ཚིག་དངོས་སམ་བརྒྱུད་པས་ཀྱང་སྒྲུབ་བྱེད་མིན་པ་དེའི་ཕྱིར་བསྒྲུབ་བྱའི་དོན་ཆོས་ཅན།
ཕྱོགས་ཚིག་དེ་དེར་དངོས་སུ་སྒྲུབ་བྱེད་མིན་ཏེ། གཞན་དོན་གྱི་ནང་གི་བརྗོད་བྱའི་ཡན་ལག་སྟེ་བར་མ་ཆོད་པར་དེ་འགྲུབ་པའི་ནུས་པ་ནི་ཚུལ་གསུམ་དག་ལ་ཡང་དག་པར་གནས་པའི་ཕྱིར། དེ་ལྟ་ན་རིགས་སྒོར་རྟགས་ཤེས་པ་ལ་ནུས་པ་བརྗོད་ཅེ་ན། དེ་ནི་རྟགས་ཤེས་པ་མེད་ན་རྟགས་གོ་བྱེད་དུ་མི་འགྱུར་བས་དེ་སྐད་གསུངས་སོ། ། ཚུལ་གསུམ་དེ་ཉིད་བརྗོད་པའི་ཚིག་ཆོས་ཅན། བརྒྱུད་ནས་སྒྲུབ་བྱེད་ཡིན་ཏེ། ཚུལ་གསུམ་པའི་རྟགས་དེ་ལ་རྟགས་དེ་ལ་དྲན་པ་བསྐྱེད་པའི་ནུས་པ་ནི་ཡང་དག་པར་གནས་པས་བསྒྲུབ་བྱ་སྒྲུབ་ནུས་སྟོན་པའི་ཕྱིར་རོ། ། གཉིས་པ་ནུས་ཡུལ་སྟོན་པས་སྒྲུབ་བྱེད་ཡིན་པ་དགག་པ་ནི། གལ་ཏེ་རྟགས་ཀྱི་ནུས་ཡུལ་བསྟན་པ་མེད་པར་ནི་གཏན་ཚིགས་འཇུག་པ་མེད་པའི་ཕྱིར་ངེས་པར་ཡུལ་བསྟན་བྱ་ཡིན་ལ་ཡུལ་བསྟན་པ་དག་ཉིད་ལས་ནི་ཕྱོགས་ཚིག་དེ་བསྒྲུབ་བྱ་འགྲུབ་པ་ལ་ནུས་པ་གྲུབ་པར་འདོད་ཅེ་ན། འདི་ལ་ཐེ་ཚོམ་དང་ཤེས་འདོད་སོགས་ཀྱང་སྒྲུབ་བྱེད་དུ་ཐལ་ཞེས་ལན་བཤད་ཟིན་ཞིང་།
གཞན་ཡང་སྒྲ་དེ་ནི་འཇིག་པར་བློས་རྟོགས་པ་ཆོས་ཅན། དེའི་དོན་དུ་ཕྱོགས་ཚིག་བསྟན་པར་མི་རིགས་སོ། ། ཕྱོགས་བརྗོད་པ་དེ་མེད་ཀྱང་སྒྲ་ནི་བྱས་པ་ཡིན་ཞེས་ཕྱོགས་ཆོས་དང་། གང་བྱས་པ་དེ་འདྲ་ཀུན་མི་རྟག་ཅེས་ནི་རྗེས་སུ་འགྲོ་ལྡོག་བརྗོད་པ་ནའང་དོན་གྱིས་ཏེ་ཤུགས་ཀྱིས་ཁྱོད་སྐྱེ་བར་འགྱུར་བའི་ཕྱིར། དེས་ན་ཕྱོགས་ཚིག་བསྟན་པ་ནི་མེད་ན་ཡང་བསྒྲུབ་བྱ་འགྲུབ་པ་ལ་ནི་གེགས་མེད་པའི་ཕྱིར། སྒྲུབ་ངག་མ་ཚང་བར་མི་འགྱུར་ལ། ཕྱོགས་ཆོས་ལ་སོགས་པ་གསུམ་ལས་ཚུལ་གང་རུང་བ་ཉིད་མ་བསྟན་ན་སྒྲུབ་བྱེད་ཀྱི་ཡན་ལག་མ་ཚང་བའི་སྐྱོན་ཅན་ཡིན་པར་བརྗོད་དོ། ། གསུམ་པ་མ་གྲུབ་བརྗོད་པ་དམ་བཅར་ཐལ་བ་མེད་པ་ནི། ཕྱོགས་ཚིག་སྒྲུབ་བྱེད་མིན་པ་དེ་ལ་བསྒྲུབ་བྱ་བརྗོད་པ་དམ་བཅའི་མཚན་ཉིད་དུ་སྨྲ་བ་བྱེ་བྲག་པ་དང་རིགས་པ་ཅན་པ་ལ་དཔེ་རྟགས་ལྟར་སྣང་བརྗོད་པའང་དམ་བཅར་ཐལ། བསྒྲུབ་བྱ་བརྗོད་པ་ཡིན་པའི་ཕྱིར་ཞེས་པའི་སྐྱོན་དང་ལྡན་པར་འཐད་པ་མིན་ཏེ།
སྒྲུབ་པ་དང་སུན་འབྱིན་གྱི་རྟགས་དོན་མི་མཚུངས་པའི་ཕྱིར་ཏེ། དཔེ་རྟགས་ལྟར་སྣང་བརྗོད་པ་ནི་སྒྲུབ་བྱེད་དུ་བཀོད་པའི་དབང་དུ་བྱས་པ་ཉིད་ཀྱི་མ་གྲུབ་པ་ཡིན་ལ། དམ་བཅའ་སྒྲུབ་བྱེད་མིན་པའི་ཕྱིར་རོ། ། ཅི་སྟེ་དེས་བསྒྲུབ་བྱ་བརྗོད་པ་དམ་བཅའོ་ཞེས་བསྒྲུབ་བྱ་སྒྲུབ་བྱེད་ཀྱི་ཁྱད་པར་མེད་པར་ཅིར་བརྗོད་ནའང་ཚིག་དེ་ལས་དཔེ་རྟགས་མ་གྲུབ་པ་བརྗོད་པའི་ཚིག་དེ་དམ་བཅར་ཐེ་ཚོམ་མི་སྐྱེ་སྟེ། ཚིག་དེས་མ་གྲུབ་པ་ཐམས་ཅད་ལ་བསྒྲུབ་བྱར་ཐེ་ཚོམ་མི་སྐྱེད་པའི་ཕྱིར། འོ་ན་ཅི་ཞེན། ཁ་ཕྱོགས་དང་རྟགས་བརྗོད་པའི་ཚིག་དག་སྒྲུབ་བྱེད་བརྗོད་པར་རིགས་གཅིག་པར་འདོད་པ་ལ། དཔེ་རྟགས་མ་གྲུབ་པ་བརྗོད་པའི་ཚིག་ལ་བསྒྲུབ་བྱར་ཐེ་ཚོམ་སྐྱེ་བར་འགྱུར་བ་སྐྱོན་དུ་བརྗོད་ཀྱི་ཕྱོགས་ཚིག་ནི་སྒྲུབ་བྱེད་མིན་ལ་ཁོ་དམ་བཅའ་སྒྲུབ་བྱེད་མིན་པར་འདོད་པས་མ་གྲུབ་པའི་དཔེ་དང་གཏན་ཚིགས་ལྟར་སྣང་རྣམས་ནི་དམ་བཅའ་ཉིད་དུ་ཐལ་བ་མིན་པའི་ཕྱིར་རོ། ། ཅི་སྟེ་བསྒྲུབ་བྱ་བརྗོད་པ་དམ་བཅའོ་ཞེས་ཁྱད་པར་མེད་པར་ཁོ་བོ་ཅག་གིས་སྤྱིར་བརྗོད་ནའང་། དཔེ་རྟགས་མ་གྲུབ་པའི་ཚིག་དེ་མ་གྲུབ་པ་བརྗོད་པ་ཡིན་ཡང་བསྒྲུབ་བྱར་ཐེ་ཚོམ་སྐྱེ་ལ།
ཕྱོགས་དང་རྟགས་བརྗོད་པའི་ཚིག་དག་སྒྲུབ་བྱེད་བརྗོད་པར་རིགས་གཅིག་པར་འདོད་པ་ལ། དཔེ་རྟགས་མ་གྲུབ་པ་བརྗོད་པའི་ཚིག་ལ་བསྒྲུབ་བྱར་ཐེ་ཚོམ་སྐྱེ་བར་འགྱུར་གྱི། ཁོ་བོ་ཅག་གིས་ནི་སྒྲུབ་བྱེད་མིན་གྱི་དཔེ་རྟགས་མ་གྲུབ་པ་སྒྲུབ་བྱེད་དུ་འདོད་པས་རིགས་མི་གཅིག་པའི་ཕྱིར་དེ་དག་དམ་བཅར་དོགས་པའི་སྐབས་ཅིའི་ཕྱིར་ཡོད། དོགས་པ་མི་སྐྱེ་བ་ལས་གཞན་དུ་ཁྱད་པར་མེད་པར་བསྒྲུབ་བྱ་བརྗོད་པ་དམ་བཅའ་ཞེས་དམ་བཅའི་མཚན་ཉིད་བརྗོད་པས་བསྒྲུབ་བྱར་བསྟན་པ་ཐམས་ཅད་ལ་དམ་བཅར་དོགས་པ་སྐྱེ་བ་དེའི་ཚེ་རྫ་མཁན་གྱི་བུམ་པ་བསྒྲུབ་བྱའོ་ཞེས་བརྗོད་པ་དེ་ལྟ་བུའི་བསྒྲུབ་བྱ་བརྗོད་པ་ཀུན་ཤེས་བྱེད་སྐབས་ཀྱི་དམ་བཅའ་བར་དོགས་པར་ནི་ཐལ་བར་འགྱུར་ཏེ། བསྒྲུབ་བྱ་བརྗོད་པ་ཡིན་པའི་ཕྱིར་རོ། ། བཞི་པ་ཚུལ་དེ་གཞན་ལའང་མཚུངས་པར་འདོད་པ་དགག་པ་ནི། གལ་ཏེ་གཞན་ཕྱོགས་ཚིག་སྒྲུབ་བྱེད་དུ་འདོད་པ་དག་ལའང་སྐྱོན་དེ་མེད་དེ། དཔེ་རྟགས་ལྟར་སྣང་བརྗོད་པ་སྒྲུབ་བྱེད་མ་ཡིན། མ་གྲུབ་པའི་དོན་བརྗོད་པའི་ཕྱིར། ཁྱབ་པ་ཡོད་གྲུབ་པའི་དོན་བརྗོད་པ་སྒྲུབ་བྱེད་ཡིན་པའི་ཕྱིར་རོ། །
དེས་ན་རྟགས་ལྟར་སྣང་དང་དམ་བཅའ་བྱེད་དུ་རིགས་མཐུན་པ་མེད་པས་དོགས་པ་མི་སྐྱེའོ་ཞེ་ན། ད་ནི་བསྒྲུབ་བྱ་བསྟན་པའི་ཚིག་དག་ཆོས་ཅན། ཇི་ལྟར་སྒྲུབ་བྱེད་ཡན་ལག་བརྗོད་པ་ཡིན་ཏེ་མིན་པར་ཐལ། མ་གྲུབ་པའི་དོན་བརྗོད་པ་ཡིན་པའི་ཕྱིར། འདོད་ན། རྟགས་ལྟར་སྣང་བརྗོད་པ་སྒྲུབ་བྱེད་མིན་ཏེ། མ་གྲུབ་པ་བརྗོད་པའི་ཕྱིར། འདོད་ན། རྟགས་ལྟར་སྣང་དང་དམ་བཅའ་རིགས་མི་མཐུན་པ་མིན་པས་དོགས་པ་མི་ལྡོག་པར་འགྱུར་རོ། ། ལྔ་པ་གཞན་གྱི་རྩོད་ལན་རིགས་པ་མིན་པར་བསྟན་པ་ནི།
རིགས་སྒོའི་ཊཱིཀ་བྱེད་པ་མང་པོ་ལན་གྱི་བུ་ལ་སོགས་པ་ཕྱོགས་ཚིག་སྒྲུབ་བྱེད་དུ་འདོད་པའི་ཕྱོགས་སྔ་མའི་དོགས་པ་བསུ་ནས་ཕྱོགས་ཚིག་སྒྲུབ་བྱེད་ཡིན་ཏེ། ལྟར་སྣང་དང་བཅས་པ་བརྗོད་པ་སྒྲུབ་བྱེད་ཀྱི་དུས་སུ་ཉེ་བར་བླངས་བའི་ཕྱིར། དཔེ་རྟགས་ཀྱི་ཚིག་བཞིན་ཞེས་བཀོད་པ་ནི་བཞད་གད་ཀྱི་གནས་ཡིན་ཏེ། གཏན་ཚིགས་ལ་འབྲེལ་པ་ཉིད་ཀྱིས་སྔ་མ་སྒྲུབ་པར་བྱེད་མི་ནུས་པའི་ཕྱིར་ཏེ། ཁྱབ་པ་མེད་པས་སོ། དེའི་ལན་མངོན་སུམ་གྱིས་མ་ངེས་སོ་ཞེས་སྨྲས་པ་དང་ལྟར་སྣང་དང་བཅས་ཏེ་ཚིག་ཏུ་བརྗོད་པར་བྱེད་ཅེས་ཚིག་གི་ཁྱད་པར་དུ་བྱས་པས་ན་སུན་འབྱིན་གྱིས་མ་ངེས་ཞེས་པའི་ཕྱོགས་སྔ་དང་ལན་བཀོད་པ་ནི་ཆོས་ཅན། བཞད་གད་ཀྱི་གནས་ཡིན་ཏེ། སུན་འབྱིན་ཡང་དག་སྨྲ་བའི་ནུས་པ་མེད་པའི་ཕྱིར་རོ། ། དེས་ན་འདི་ལྟར་དེ་ལྟ་བུའི་རྩོད་ལན་ནི་རིགས་པ་ཉིད་མིན་ནོ། ། རིགས་པ་དང་ལྡན་པའི་གཏན་ཚིགས་མ་བརྗོད་པའི་ཕྱིར་རིགས་པ་དང་ལྡན་པ་ཇི་ལྟ་བུ་ཞེ་ན།
བཟློག་པ་ལ་གནོད་པ་ཅན་གྱི་ཚད་མ་ཡོད་པས་མི་མཐུན་ཕྱོགས་ལས་ལྡོག་པ་དགོས་ཤེས་རིག་བྱེད་སྐྱེས་བུས་མ་བྱས་པ་གཏོད་པའི་སྐབས་སུ། དེ་ངེས་འབྲས་ཅན་ཤེས་པ་ཡིས། ། ཞེས་སོགས་སུ་སྔར་བཤད་ཟིན་ཏོ། གཉིས་པ་བསྒྲུབ་བྱའི་དོན་བཤད་པ་ལ་གཉིས། རང་ལུགས་ཀྱི་བསྒྲུབ་བྱ་བཤད། གཞན་ལུགས་ཀྱི་བསྒྲུབ་བྱ་དགག་པའོ། ། དང་པོ་ལ་གཉིས། བསྒྲུབ་བྱའི་མཚན་ཉིད་བསྟན། ། དེ་ཉིད་རྒྱས་པར་བཤད་པའོ། ། དང་པོ་ནི།
ཕྱོགས་བརྗོད་པ་སྒྲུབ་བྱེད་མིན་ན། བསྒྲུབ་བྱ་ཆོས་ཅན། དེའི་མཚན་ཉིད་ཀྱང་བརྗོད་བྱ་མིན་པར་འགྱུར། སྒྲུབ་བྱེད་ལ་ཉེ་བར་མི་མཁོ་བའི་ཕྱིར་དང་། རྩོད་པའི་གཞིར་གྱུར་པས་རྟོགས་པར་བྱ་དགོས་པའི་དོན་ཡིན་པའི་ཕྱིར་ཞེ་ན། བསྒྲུབ་བྱ་བརྗོད་པ་སྒྲུབ་བྱེད་ལ་མི་མཁོ་བ་དང་རྟོགས་པར་བྱ་བའི་དོན་ཅན་ཉིད་ཡིན་ནའང་མཚན་ཉིད་བརྗོད་པར་བྱ་བ་ཁོ་ནའོ། ། ཅིའི་དོན་དུ་ཞེ་ན། བསྒྲུབ་བྱ་དང་དེ་མིན་པ་ལ་བསྟན་འཆོས་བྱེད་པ་རྣམས་ཀྱང་ལོག་པ་སྨྲ་བས། བསྟན་བྱའི་གང་ཟག་དེ་ལ་རྨོངས་པ་མེད་པར་བྱ་བའི་ཕྱིར་དུའོ། ། བསྒྲུབ་བྱ་དེའང་ཚད་མ་མདོར།
ངོ་བོ་ཁོ་ན་རང་ཉིད་ནི། ། འདོད་ཅིང་མ་བསལ་བསྟན་པར་བྱ། ། ཞེས་པའི་ངོ་བོ་དང་། ཚིག་ཕྲད་ཁོ་ནའི་ངེས་གཟུང་གི་ཚིག་དང་། འདོད་པ་དང་། རང་ཉིད་ཅེས་པའི་ཚིག་གིས་བསྒྲུབ་བྱའི་མཚན་ཉིད་དེ་ངོ་བོ་བཞི་བསྟན་ཏེ། རང་གི་ངོ་བོ་ཞེས་པས་མ་གྲུབ་པ་དང་། ཁོ་ནས་སྒྲུབ་བྱེད་མིན་པ་དང་། འདོད་པའི་སྒྲས་དོན་གྱིས་བརྗོད་པ་སྟེ་སྒྲས་དངོས་སུ་མ་ཟིན་ཡང་འདོད་པས་ཡུལ་དུ་བྱས་པ་དང་། རང་ཉིད་ཀྱི་སྒྲས་ནི་སྒྲུབ་བྱེད་འགོད་པའི་རྒོལ་བ་རང་ཉིད་ཀྱིས་བསྒྲུབ་བྱར་ཁས་བླངས་པ་གཟུང་ངོ་། །
གཉིས་པ་ལ་གསུམ། འདོད་པ་རྒྱས་པར་བཤད། རང་ཉིད་རྒྱས་པར་བཤད།

མ་བསལ་བ་རྒྱས་པར་བཤད་པའོ། ། དང་པོ་ལ་དྲུག་གི། དང་པོ་ཞེ་པས་འདོད་པ་བསྒྲུབ་བྱར་བསྟན་པ་ནི། གྲངས་ཅན་ན་རེ། དངོས་སུ་མ་བརྗོད་པར་འདོད་ཡུལ་དུ་བྱས་པ་ནི་བསྒྲུབ་བྱ་མིན་པས་ཡིན་པའི་སྒོ་ནས་སྐྱོན་བརྗོད་པ་ནི་འཕེལ་བ་དང་མཚུངས་པའི་ལྟག་ཆོད་དོ་ཞེས་ཟེར་རོ། ། མིན་ཏེ་མ་བརྗོད་ན་ཡང་འདོད་པས་ཁྱབ་པ་བསྒྲུབ་བྱར་འདོད་དེ། དཔེར་ན་མིག་སོགས་གཞན་གྱི་དོན་ཡིན་ཞེས་པས་འདིར་མ་བརྗོད་ཀྱང་བདག་གི་དོན་བསྒྲུབ་བྱ་ཡིན་པ་བཞིན། ཅི་སྟེ་རང་ཉིད་ཀྱི་སྒྲས་རང་འདོད་པ་དེ་མ་གཏོགས་པ་བསྟན་འཆོས་བྱེད་པ་སོགས་གཞན་འདོད་པ་ཐམས་ཅད་བསྒྲུབ་བྱ་ཡིན་པ་བཟློག་ནའང་། ཅིའི་ཕྱིར་འགྲེལ་པར་རང་ཉིད་ཅེས་བྱ་བ་ནི་བསྟན་འཆོས་ལ་མི་ལྟོས་པར་ཁས་བླངས་པ་སྟོན་པར་བྱེད་པའོ་ཞེས་སྔར་ཁས་བླངས་པ་སྟོན་པར་བྱེད་པའོ་ཞེས་སྔར་ཁས་བླངས་པའི་བསྟན་འཆོས་ལ་ལྟོས་པ་ཉིད་འགོག་པར་བཤད་ཅེ་ན། བདེན་ཏེ་རྩ་བར་སྨོས་པའི་འདོད་པའི་སྒྲས་གཞན་གྱི་འདོད་པ་ཐམས་ཅད་བསྒྲུབ་བྱ་ཡིན་པ་བཟློག་ནའང་མདོའི་འགྲེལ་པར་སློབ་དཔོན་རང་གིས་བདག་ཉིད་ཀྱི་སྒྲ་བཤད་པ་ནི་བསྟན་འཆོས་བྱེད་པའི་འདོད་པ་ཐམས་ཅད་བསྒྲུབ་བྱ་ཡིན་ཞེས་དོགས་པའི་གནས་སུ་འགྱུར་བ་དེ་ནི་བཟློག་པ་དེའི་ཕྱིར་རང་ཉིད་ཀྱི་སྒྲ་འདི་ན་ལོག་རྟོག་བསལ་བ་དེའི་དོན་དུ་བྱས་པ་ཡིན་ནོ། ། གལ་ཏེ་རྒོལ་བས་འདོད་པ་ཁོ་ན་བསྒྲུབ་བྱ་ཡིན་ན་ཆོས་ཀྱི་ཁྱད་པར་ཕྱིན་ཅི་ལོག་ཏུ་བསྒྲུབ་པ་ལ་སོགས་པའི་འགལ་བ་རྣམས་མི་སྲིད་པ་ཁོ་ནར་གྱུར་ཏེ།
ཞེ་འདོད་ཀྱི་ཚོགས་པ་གཅིག་ཁོ་ན་བསྒྲུབ་བྱ་ཡིན་པས་དེ་ལས་ཕྱིན་ཅི་ལོག་ཏུ་སྒྲུབ་བྱེད་ཀྱང་གཅིག་ཁོ་ན་ཡིན་པའི་ཕྱིར་ཞེ་ན། བདེན་ཏེ་འགལ་བའི་དོན་གཅིག་ཁོ་ན་སྟེ། ཚོགས་པ་གཅིག་ཁོ་ན་བསྒྲུབ་བྱ་ཡིན་པའི་ཕྱིར་རོ། ། འོན་ཀྱང་བསྒྲུབ་པར་འདོད་པའི་དོན་གཅིག་པོ་དེ་ནི་གཡོ་སྒྱུའི་ཐ་སྙད་ཀྱིས་བརྗོད་ཚུལ་དང་ཞེན་ཚུལ་ལ་ལྟོས་ནས་མིག་སོགས་ནི་འདུས་པ་མིན་པའི་ཡུལ་ཅན་གཞན་གྱི་དོན་ཡིན་ཞེས་དང་། མིག་སོགས་འདུས་པ་མིན་པའི་དོན་དག་ནི་གཞན་གྱི་དོན་དུ་འགྱུར་ཞེས་དམ་བཅས་པ་ན་བདག་དེ་ཆོས་ཀྱི་ཁྱད་པར་དག་དང་ཆོས་ཅན་གྱི་ཁྱད་པར་ཡིན་པར་བརྗོད་དེ། བདག་དེ་ཆོས་དང་གཞི་མཐུན་པ་དང་ཆོས་ཅན་དང་གཞི་མཐུན་པར་བརྗོད་པའི་ཕྱིར་རོ། ། གཉིས་པ་ཞེ་འདོད་ངག་ལས་རྟོགས་པའི་ཚུལ་ནི་མ་བརྗོད་ན་བསྒྲུབ་བྱར་རྟོགས་ཞེ་ན། མ་བརྗོད་ནའང་བསྒྲུབ་བྱར་འདོད་པ་ནི་རྩོད་པའི་སྐབས་སུ་སྒྲུབ་བྱེད་འགོད་པའི་ངག་སྨྲ་བ་ལས་རྟོགས་པར་འགྱུར་བ་ཡིན་ནོ། དེས་ན་ཞེ་འདོད་ཀྱི་ཡུལ་དུ་བྱས་པའི་ཆོས་དཔེ་ལ་མེད་པའི་ཕྱིར་དཔེ་ལ་རྗེས་འགྲོ་མེད་པའི་ཡང་སྐྱོན་ཡིན་གྱི་དངོས་སུ་བརྗོད་པ་ཙམ་ཁོ་ན་རྗེས་འགྲོ་མེད་པའི་སྐྱོན་མིན་ཏེ། ཇི་སྐད་དུ་སློབ་དཔོན་དབྱིག་གཉེན་གྱིས།
མིག་སོགས་གཞན་གྱི་དོན་ཡིན་ཏེ་ཞེས་པས་འདིར་གཞན་བདག་ཡིན་ན་དེ་དཔེ་མལ་ཆ་སོགས་ལ་མ་གྲུབ་ཅེས་བཤད་པ་བཞིན་ནོ། ། དེས་ན་འདུས་བསགས་ཆོས་ཅན། འདོད་པའི་བསྒྲུབ་བྱ་མིག་སོགས་བདག་དོན་བྱེད་པ་ལ་གནོད་བྱེད་དེ་འགལ་བའི་རྟགས་ཡིན་པར་འགྱུར། དཔེ་དེར་ནི་བདག་གིས་སྟོང་པས་བདག་གིས་ཁྱབ་པའི་རྗེས་འགྲོ་མེད་པའི་ཕྱིར། གསུམ་པ་སྒྲུབ་བྱ་མིན་ན་ཧ་ཅང་ཐལ་བ་ནི། གལ་ཏེ་དོན་གང་ལ་རྩོད་པ་པོ་ཡིས་བདག་ཡོད་དམ་ཞེས་དྲིས་པ་ལ བདག་བསྒྲུབ་པའི་ཆེད་དུ་སྒྲུབ་བྱེད་འདུས་བསགས་བཀོད་པའི་བསྒྲུབ་བྱར་ཞེ་བས་འདོད་པའི་བདག་དོན་དེ་བསྒྲུབ་བྱ་མིན་ན་འོ་ན་བསྒྲུབ་བྱ་ཅི་ཡིན་ཞེས་བརྗོད་པར་བྱའོ། ། རྩོད་གཞི་བསྒྲུབ་བྱ་ཡིན་པ་ལས་གཞན་དུ་ན་ཞེ་བས་མི་འདོད་པ་བསྒྲུབ་བྱར་གྲུབ་པར་འགྱུར་ཏེ། དཔེར་ན་མིང་གི་སྒྲ་ནི་མིང་ཅན་དང་འབྲེལ་པའི་སྔོན་རོལ་ནས་དོན་དང་ལྡན་ཏེ། རྣམ་པར་དབྱེ་བ་མཐོང་བའི་ཕྱིར། ཕྱི་རོལ་གྱི་དོན་ལྡན་རྣམ་དབྱེའི་མཐའ་ཅན་གྱི་རིགས་ཀྱི་སྒྲ་བཞིན་ཞེས་བརྡ་སྤྲོད་པའི་སློབ་མ་གཉིས་ཀྱི་སྒྲ་བྱེ་བྲག་ཏུ་བཤད་དུ་མེད་པར་འདོད་པས་ཡོད་པར་འདོད་པ་ལ་བཀོད་པ་འདི་ལ་མ་སྨྲས་པ་བསྒྲུབ་བྱ་མིན་ན་ངོ་བོ་ཉིད་ཀྱི་དོན་ལྡན་ནམ་དོན་ལྡན་གཉིས་གང་གཅིག་བསྒྲུབ་བྱ་ཡིན་ཞིང་།
མ་སྨྲས་པ་ངོ་བོའི་དོན་ལྡན་མིན་ན་དེའི་ཚེ་རང་མི་འདོད་པའི་ཕྱི་རོལ་གྱི་དོན་ལྡན་བསྒྲུབ་བྱར་འགྱུར་བ་བཞིན་ནོ། ། འམ་གྱིས་མ་སྨྲས་པ་ཕྱི་རོལ་གྱི་དོན་ལྡན་བསྒྲུབ་བྱ་མིན་གྱ། ི ངག་ཏུ་བརྗོད་པའི་དོན་ལྡན་ཙམ་ཞིག་བསྒྲུབ་བྱ་ཡིན་ན་གྲུབ་ཟིན་པས་སྒྲུབ་བྱེད་འབྲས་བུ་མེད་པར་འགྱུར་ཏེ དཔེར་ན་ངག་ཏུ་སྨྲས་པ་གཞན་དོན་བྱེད་པ་ཙམ་བསྒྲུབ་བྱ་ཡིན་ན་དེའི་ཚེ་གྲུབ་ཟིན་པས་སྒྲུབ་བྱེད་འབྲས་བུ་མེད་པར་འགྱུར་བ་བཞིན་ནོ། ། བཞི་པ་ཚུལ་དེ་གཉིས་བཅས་པ་ལ་ཡང་མཚུངས་པ་ནི། བཤད་མ་ཐག་པའི་རིགས་པ་འདིས་ནི་རྒྱ་ཕན་པའི་གཉིས་བཅས་སྦྱོར་བ་དཔེར་ན་བུམ་པ་ཆོས་ཅན། མངོན་པར་གསལ་བའི་སེམས་པ་ཅན་ལུས་ཀྱི་རང་བཞིན་གྱི་སྐྱེས་བུ་དང་བུམ་པ་དག་ལས་གང་ཡང་རུང་བས་གཉིས་པ་དང་བཅས་པ་ཡིན་ཏེ། ཨུད་པ་ལ་མིན་པའི་ཕྱིར། རྩིག་པ་བཞིན་ཞེས་པ་འདི་ལ་དཔེ་ཆོས་ཀྱིས་སྟོང་པས་ཆོས་རྗེས་འགྲོ་མེད་པ་དང་། དེ་ཉིད་ཀྱི་ཕྱིར་གཏན་ཚིགས་ཀྱིས་འགལ་བ་དག་གི་སྐྱོན་ཅན་དུ་བསྟན་པ་ཡིན་ཞེས་རྟོགས་པར་བྱའོ། ། རྗེས་འགྲོ་མེད་པ་ཡང་རྩིག་པ་དེ་སྐྱེས་བུ་དེ་འདྲ་བའི་གཉིས་བཅས་སུ་མ་གྲུབ་པའི་ཕྱིར་རོ།
ཅི་སྟེ་ཡང་བསྒྲུབ་པར་བྱ་བ་དོན་གཞན་གྱི་དངོས་པོ་སྐྱེས་བུ་དང་བུམ་པ་གང་རུང་གི་གཉིས་བཅས་ཀྱི་སྤྱི་དེ་ཡིན་པར་འདོད་པས་ཁྱད་པར་འཕེན་པ་མིན་པས་སྐྱོན་མེད་ཅེ་ན། བུམ་པ་ཆོས་ཅན། ལུས་རྟག་པའི་རང་བཞིན་གྱི་སྐྱེས་བུ་དང་བུམ་པ་གང་རུང་གི་ཟླ་བཅས་ཀྱི་སྤྱི་དེ་ཉིད་བསྒྲུབ་བྱར་གྲུབ་པ་མ་ཡིན་པར་ཐལ། དེ་འདྲའི་ལུས་བུམ་དེ་ཉིད་ཀྱི་ཟླ་བཅས་དོན་གཞན་མེད་པའི་ཕྱིར་ཏེ། ལུས་ཀྱང་དཔེ་ལ་རྗེས་འགྲོ་མེད་པར་དོགས་ནས་ལུས་རྟག་པའི་ཟླ་བཅས་བསྒྲུབ་བྱའི་ཆོས་སུ་གྲུབ་པར་ཁས་ལེན་པར་མི་འགྱུར་བའི་ཕྱིར་རོ། གཞན་ཡང་བུམ་པ་རང་ལས་དོན་གཞན་གྱི་དངོས་པོར་འགལ་བའི་ཕྱིར་དང་། ལུས་ཀྱི་ཟླ་བཅས་ཀྱང་མི་འདོད་ན་ལུས་བུམ་གཉིས་ཀའི་ཟླ་བཅས་ཀྱི་སྤྱི་མི་སྲིད་པས་དེ་གཉིས་ཀྱིས་གཉིས་བཅས་མ་གྲུབ་ཀྱང་དེ་གཉིས་ཀྱི་གཉིས་བཅས་ཀྱི་སྤྱི་གྲུབ་བོ་ཞེས་ཇི་སྐད་བརྗོད་པའི་ཚིག་འདི་དེ་མི་ཤེས་པ་བླུན་པ་ཉིད་ཀྱིས་བསླང་བ་ཡིན་ཏེ། བརྗོད་བྱའི་དོན་གྱིས་སྟོང་པའི་ཚིག་འབའ་ཞིག་བརྗོད་པའི་ཕྱིར་རོ། ། ལྔ་པ་སྐྱོན་དེ་རང་ལ་མཚུངས་པ་སྤང་བ་ནི། བྱས་པས་སྒྲ་ལ་འཇིག་པར་བསྒྲུབ་པ་ལའང་སྒྲ་དང་བུམ་པའི་ཁྱད་པར་གྱིས་རྟོག་པས་བརྟགས་ན་གང་རུང་ལ་བརྟེན་པའི་སྐྱོན་དེ་ཁྱོད་ལའང་མཚུངས་ཏེ།
སྒྲ་ལ་སྒྲའི་མི་རྟག་པ་སྒྲུབ་ན་རྗེས་འགྲོ་མེད་པར་དོགས་པས་ཁས་མི་ལེན་ལ། བུམ་པའི་མི་རྟག་པ་ཉིད་ཀྱང་མིན་ཏེ། མི་སྲིད་པའི་ཕྱིར་དང་། མི་རྟག་པ་ཉིད་གཞན་ཡང་མེད་པས་སོ་ཞེ་ན། སྐྱོན་དེ་ཡོད་པ་མིན་ཏེ་འཇིག་ཙམ་ཞིག་དཔེ་ལ་གྲུབ་ཟིན་པ་ཡིས་སྒྲ་ནི་འཇིག་པ་དེ་དང་ལྡན་པར་བསྒྲུབ་པའི་ཕྱིར་རོ། ། ཅི་སྟེ་ཁོ་བོ་ཡང་མི་རྟག་པའི་སྤྱི་གཅིག་སྒྲ་དེ་དང་ལྡན་པ་ལྟར། ལུས་བུམ་གང་རུང་གི་སྤྱི་ཙམ་ཞིག་བུམ་ཞིག་བུམ་པ་ལ་སྒྲུབ་པས་རྗེས་འགྲོ་མེད་པ་དང་རྟགས་འགལ་བའི་སྐྱོན་མེད་པར་མཚུངས་ཤེ་ན། མི་རྟག་པའི་སྤྱི་ཙམ་ཞིག་གྲུབ་པས་སྒྲ་མི་རྟག་པ་དེ་དང་ལྡན་པར་སྒྲུབ་པ་ན་དཔེ་ཆོས་ལྡན་ཡིན་པ་དེ་བཞིན་དུ་བསྒྲུབ་བྱའི་ཆོས་ལུས་རྟག་པ་དང་བུམ་པའི་ཟླ་བཅས་དོན་གཞན་དེ་ཡོད་པར་གྲུབ་པར་གྱུར་ན་བུམ་པའང་དེ་དང་ལྡན་པར་འགྱུར་བར་སྒྲུབ་ཏུ་རུང་ནའང་ཟླ་བཅས་དེ་མ་གྲུབ་པས་དེ་ལྟར་རུང་བ་མིན་ནོ། ། དེས་ན་བྱས་པས་སྒྲའི་མི་རྟག་པ་མི་སྒྲུབ་ཀྱི། མི་རྟག་པའི་སྤྱི་ཙམ་ཞིག་སྒྲ་ལ་སྒྲུབ་པས་སྐྱོན་མེད་དོ། །
དེ་ལྟ་ན་མི་རྟག་པ་དེ་སྒྲའི་ཁྱད་པར་དུ་བྱས་པ་ཅན་ཡིན་པས་རྗེས་འགྲོ་མེད་པའི་ཕྱིར་དཔེ་ཆོས་ཀྱི་སྟོང་པའོ་ཞེ་ན། སྐྱོན་འདི་ཡོད་པ་མིན་ཏེ། སྒྲས་མི་ལྡན་པ་བཟློག་པ་སྟེ་རྣམ་པར་གཅོད་པ་ཙམ་གྱིས་ཁྱད་པར་དུ་བྱས་པའི་ཕྱིར་རོ། ། ཁྱད་པར་དུ་བྱེད་པ་ལ་མི་ལྡན་རྣམ་གཅོད་དང་གཞན་ལྡན་རྣམ་གཅོད་ཀྱིས་ཁྱད་པར་དུ་བྱས་པ་རྣམ་པ་གཉིས་ཡོད་ཅེས་སྔར་ཕྱོགས་ཆོས་དེ་ཆོས་ཁྱབ་པ་ནི་ཞེས་པར་བསྟན་ཟིན་པས་ན་ཆོས་མི་རྟག་པ་ཆོས་ཅན། དཔེ་བུམ་པ་ལ་རྗེས་འགྲོ་མེད་པར་འགྱུར་བ་མ་ཡིན་ཏེ། སྒྲ་ལ་མི་ལྡན་པ་གཅོད་པས་གཞན་བུམ་སོགས་དང་ནི་ལྡན་པ་རྣམ་པར་མ་བཅད་པའི་ཕྱིར། དེས་ན་བྱས་པ་ཆོས་ཅན། སྒྲ་མི་རྟག་པ་གྲུབ་ཟིན་པ་སྒྲུབ་པར་བྱེད་པའི་སྐྱོན་ཡོད་པ་མ་ཡིན། སྤྱི་མི་རྟག་པ་ཉིད་དེ་སྒྲ་ལ་མི་ལྡན་པ་རྣམ་གཅོད་དུ་མ་གྲུབ་པ་བསྒྲུབ་པར་བྱ་བ་ཡིན་པའི་ཕྱིར། དེའི་ཕྱིར་མི་རྟག་པ་ཙམ་དེ་ནི་ཆོས་ཅན།
ཆོས་ཅན་སྒྲས་ཁྱད་པར་དུ་བྱས་དཔེ་ལ་རྗེས་འགྲོ་མེད་པའི་སྐྱོན་དང་ལྡན་པ་མིན་ནོ། ། དྲུག་པ་འདོད་མིན་བཀག་ཀྱང་འགལ་བ་མིན་པ་ནི། འདོད་པ་བསྒྲུབ་བྱར་བརྗོད་པ་འདིས་ནི་རྟགས་བྱས་པ་ཆོས་ཅན་འགལ་བར་འགྱུར། ཆོས་ཅན་སྒྲ་ལ་ཆོས་ཅན། སྒྲས་ཁྱད་པར་དུ་བྱས་པའི་མི་རྟག་པ་དང་ཆོས་མི་རྟག་པ་དག་གིས་ཁྱད་པར་དུ་བྱས་པ་ཅན་གྱི་སྒྲ་མི་རྟག་པ་འགོག་པར་བྱེད་པའི་ཕྱིར་ཞེས་པའི་རྒོལ་བ་དག་ནི་བསལ་བ་ཡིན་ཏེ། ཆོས་ཅན་སྒྲ་ལ་སྒྲས་ཁྱད་པར་དུ་བྱས་པའི་མི་རྟག་པ་དང་མི་རྟག་པས་ཁྱད་པར་དུ་བྱས་པའི་སྒྲའི་ཚོགས་པ་དེ་ལྟར་མི་སྒྲུབ་པའི་ཕྱིར། དེས་ན་དེ་ཆོས་ཅན། ཆོས་ཅན་སྒྲ་ལ་ནི་དེ་ལྟ་བུའི་ཚོགས་པ་དག་བསལ་བའི་སྒོ་ནས་རྟགས་འགལ་བ་མ་ཡིན་ཏེ། གང་གི་ཕྱིར་ན་ཚོགས་པ་དེ་ལྟར་བསྒྲུབ་པར་འདོད་པ་མིན་གྱི་སྒྲ་འདིར་ཆོས་མི་རྟག་པ་ཙམ་འབའ་ཞིག་བསྒྲུབ་བྱ་ཡིན་པར་འདོད་པའི་ཕྱིར་རོ། ། གཉིས་པ་ལ་གསུམ་གྱི་དང་པོ་དགོས་པ་དངོས་བསྟན་པ་ནི།
ཆོས་ཅན་སྒྲ་ལྟ་བུ་གཅིག་ལ་བསྟན་འཆོས་ལས་བྱེ་བྲག་པའི་བསྟན་འཆོས་བྱེད་པ་པོས་ནམ་མཁའི་ཡོན་ཏན་སོགས་ཆོས་རྣམས་དུ་མ་རྣམ་པར་བཞག་ཅིང་འཇོག་བྱེད་བསྟན་བཅོས་ཁས་བླངས་ཀྱང་སྒྲུབ་བྱེད་འགོད་པའི་རྒོལ་བ་བདག་ཉིད་འདོད་པའི་མི་རྟག་ཉིད་སོགས་ཁོ་ན་ཆོས་ཅན་ལ་བསྒྲུབ་བྱ་ཡིན་གྱི་བསྟན་འཆོས་བྱེད་པའི་འདོད་པ་ནི་མིན་ནོ་ཞེས་བསྟན་པའི་དོན་དུ་སློབ་དཔོན་གྱིས་རང་ཉིད་ཀྱིས་ནི་སྒྲ་སྨོས་སོ། ། གཉིས་པ་དེ་རྒྱས་པར་བཤད་པ་ལ་བཞིའི། དང་པོ་མུ་སྟེགས་པའི་འདོད་པ་དགག་པ་ལ་བཞིའི། དང་པོ་ལུང་དོན་བཀག་པས་འགལ་ན་ཧ་ཅང་ཐལ་བ་ན། སྔར་སྨོས་པ་ལས་གཞན་དུ་གལ་ཏེ་བསྟན་བཅོས་ཁས་བླངས་པའི་ཕྱིར་དེས་བསྟན་པའི་ཆོས་ཐམས་ཅད་བསྒྲུབ་བྱར་བཟུང་བས་ཁས་བླངས་པའི་ཆོས་ཀྱི་ཚོགས་ལས་ཆོས་དེ་གཅིག་ལ་རབ་ཏུ་གནོད་ནའང་གཏན་ཚིགས་འགལ་བ་དང་དམ་བཅའ་ཡི་ནི་ཆོས་ཀྱི་ཁྱད་པར་བསལ་བ་ཡན་ལག་ཅན་ནི་ཡན་ལག་རྣམས་ལས་གཞན་མིན་ནོ་ཞེས་སོགས་འཆད་འགྱུར་གྱི་སྐྱོན་དུ་འགྱུར་བར་སྨྲའོ། ། དེ་ལྟ་ན་བྱས་པས་སྒྲ་མི་རྟག་པར་བསྒྲུབ་པ་ན་བྱས་པ་ཆོས་ཅན། གཏན་ཚིགས་འགལ་བར་འགྱུར། ལུང་དོན་དྲི་ལ་སའི་ཡོན་ཏན་བཟློག་པའི་ཕྱིར། ཅི་སྟེ་ཆོས་ཅན་སྒྲ་ལ་དྲི་སའི་ཡོན་ཏན་དེ་བསྒྲུབ་པའི་སྐབས་མིན་པའི་ཕྱིར་དེ་བཟློག་ཀྱང་འགལ་བ་མིན་ཞེ་ན། དེ་ཆོས་ཅན།
སྒྲ་ལ་ནམ་མཁའི་ཡོན་ཏན་འགྲུབ་པ་ལ་གནོད་པ་ནའང་སྐྱོན་དུ་མི་འགྱུར། སྐབས་མིན་པ་དེ་ནི་གཞན་སྒྲ་ལ་ནམ་མཁའི་ཡོན་ཏན་ཉིད་ལ་སོགས་པ་ལའང་མཚུངས་པའི་ཕྱིར ། ཅི་སྟེ་ནམ་མཁའི་ཡོན་ཏན་འདིར་ཆོས་ཅན། སྒྲ་སྐབས་ཡིན་ཏེ། དེ་ལ་མི་རྟག་པ་དམ་བཅས་པའི་ཕྱིར་ན་དེ་བཟློག་ན་སྐྱོན་ཡིན་ལ། སའི་ཡོན་ཏན་ལ་ནི་དེ་ལྟར་མིན་ཏེ། དེའི་ཆོས་ཅན་གྱི་སྐབས་མིན་པའི་ཕྱིར་ཞེ་ན། འདི་ལན་མིན་ཏེ། ཆོས་ཅན་སྐབས་མིན་པ་དེ་ལྟ་ནའང་བསྟན་བཅོས་ཀྱི་དོན་བསྒྲུབ་བྱར་བྱེད་པའི་སྐབས་སུ་བསྟན་འཆོས་ལས་བསྟན་པའི་ཆོས་གཅིག་ལ་གནོད་ན་བསྒྲུབ་བྱ་ལ་གནོད་པའི་ཕྱིར་འགལ་བ་ཁོ་ནར་འགྱུར་བས་སོ། ། ཅི་སྟེ་ཆོས་ཀྱི་ཁྱད་པར་ནམ་མཁའི་ཡོན་ཏན་ཡང་རྒོལ་བས་འདོད་པའི་བསྒྲུབ་བྱ་ཡིན་ཏེ།
ཆོས་ཅན་གྱི་ཆོས་ཡིན་པའི་ཕྱིར་དང་། སོགས་པས་བསྒྲུབ་བྱའི་ཚོགས་པའི་ཕྱོགས་གཅིག་ཡིན་པའི་ཕྱིར། བསྒྲུབ་བྱའི་ཆོས་གཞན་ཞེས་པའི་སྒྲུབ་བྱེད་ཀྱིས་དེ་ལྟར་བརྗོད་ཅེ་ན། མ་ངེས་ཏེ་ཁྱབ་པ་མེད་པས་ལྷག་ལྡན་ཡིན་པའི་ཕྱིར་རོ། ། གཞན་ཡང་རྩོད་པའི་གནས་སྐབས་འགའ་ཡིས་སྐབས་སུ་བབ་པའི་གཏན་ཚིགས་ཀྱིས་རྩོད་གཞིར་གྱུར་པའི་ཆོས་ཅན་ལ་ཆོས་སྒྲུབ་པའི་ཕྱིར་རྒོལ་བའི་སྒྲུབ་འདོད་འཇུག་པར་འགྱུར་ཞིང་། འདོད་པ་དེའང་རང་ཤེས་བྱེད་ཀྱི་རྒྱུར་གྱུར་པའི་སྐབས་མ་འཆོལ་བར་སྒྲུབ་བྱེད་ཀྱི་ངག་སྨྲ་བ་ལ་སོགས་པ་དེ་དག་གིས་རྟོགས་པར་འགྱུར་བ་ཡིན་ན། སྐབས་དང་ཤེས་བྱེད་མེད་བཞིན་དུ་ནན་གྱིས་རྒོལ་བ་ཁྱོད་འདོད་པ་མིན་པའི་ཡུལ་འདི་ལའང་འདོད་པ་ཡོད་ཅེས་སྨྲ་བ་དེ་ལ་རིགས་པ་ཅུང་ཟད་ཀྱང་མེད་པས་ཚིག་འདི་ནི་གསལ་བར་རིགས་མི་རིགས་མི་དཔྱོད་ཅིང་འཐད་པས་གནོད་པ་དབང་གིས་ཕྱུག་པ་རྒྱལ་པོའི་སྤྱོད་པ་དང་འདྲ་བ་ཡིན་གྱི་རིགས་པའི་རྗེས་སུ་འབྲང་བ་ཅན་མིན་ནོ། ། གཞན་ཡང་ཆོས་ཅན་གྱི་ཆོས་ཡིན་པ་སོགས་ཆོས་ཅན་ནམ་མཁའི་ཡོན་ཏན་ལ་སྒྲུབ་འདོད་ཡོད་པར་བསྒྲུབ་པ་ལ་འབྲས་བུའི་རྟགས་ཅན་མིན་པར་ཐལ། འདོད་པའི་འབྲས་བུ་མིན་པས་སོ། ། འདོད་ན།
དེ་སྒྲུབ་ལ་འཁྲུལ་པར་འགྱུར་ཞེས་པ་ཡིས་ནི་སྒྲུབ་འདོད་ཡོད་པར་བརྗོད་པའི་རྒོལ་བ་དེ་ལ་གནོད་པར་འགྱུར་རོ། ། དེས་ན་བྱས་པ་ཆོས་ཅན། བསྒྲུབ་བྱར་མི་འདོད་ཅིང་བསྒྲུབ་བྱའི་ཆོས་ཀྱི་མེད་ན་མི་འབྱུང་བའི་འབྲེལ་ཟླའང་མིན་པའི་ལུང་དོན་ལ་གནོད་ཀྱང་གཞན་ཆོས་མི་རྟག་པ་འགྲུབ་པ་ལ་ཅི་ཞིག་ཀྱང་མི་གནོད་པར་ཐལ། དེ་ལ་གནོད་ཀྱང་རྒོལ་བའི་འདོད་པའི་བསྒྲུབ་བྱ་ལ་མི་གནོད་པའི་ཕྱིར་རོ། ། གཉིས་པ་ལུང་དོན་བཀག་པ་རྟགས་ཀྱི་ཉེས་པ་མིན་པ་ལ་དྲུག་གི་དང་པོ་ལུང་གིས་གནོད་མི་གནོད་ཀྱི་ཚུལ་ནི། ལུང་གིས་མི་གནོད་པའི་རྟགས་གོ་བྱེད་ཡིན་ན། འདིར་ལུང་གིས་གནོད་པས་སྐྱོན་དུ་གྱུར་པའི་རྟགས་ཀྱིས་མི་རྟག་པ་སྒྲུབ་མི་ནུས་སོ་ཞེ་ན། དངོས་པོའི་སྟོབས་ཞུགས་ཀྱི་རྗེས་དཔག་དང་རྟགས་རང་གི་སྤྱོད་ཡུལ་ཏེ་ཡུལ་ཏེ་བསྒྲུབ་བྱ་བསྒྲུབ་པ་དང་འཇལ་བ་ལ་ལུང་ལ་ལྟོས་པ་མེད་པར་སྔར་རྗེས་སུ་དཔག་པའི་ཡུལ་ལ་ཚིག་ཅེས་པར་བཤད་དོ། ། དེས་ན་དངོས་པོ་སྟོབས་ཞུགས་ཀྱི་རྟགས་དང་རྗེས་དཔག་ཆོས་ཅན། དེས་དངོས་པོ་གྲུབ་པ་དེ་ནི་དངོས་པོའི་སྟོབས་ཀྱིས་ལེགས་པར་གྲུབ་པས་རྣམ་པ་གཞན་དུ་བྱ་བར་མི་ནུས་སོ། །
དེས་ན་དེའི་ཚེ་ན་ཆོས་ཅན། བསྟན་འཆོས་ཀྱིས་གནོད་མི་གནོད་སྤྱོད་པ་ལ་ལྟོས་པ་མེད་དེ། བསྟན་འཆོས་ལ་མི་བརྟེན་པའི་ཕྱིར་རོ། ། ཅི་སྟེ་དངོས་སྟོབས་ཀྱིས་དཔྱོད་པ་དེའི་ཚེ་བསྟན་འཆོས་ཁས་བླངས་ནས་རྩོད་པ་སྐབས་སུ་བབ་པ་བསྟན་བཅོས་ལ་གནོད་ན་རྩོད་པ་དོར་བ་སྟེ་རྒོལ་བའི་ཁས་བླངས་ཉམས་པར་འགྱུར་ཞེ་ན། དངོས་སྟོབས་རྗེས་དཔག་གིས་དཔྱོད་པ་དེའི་ཚེ་ཆོས་ཅན། ལུང་ལ་གནོད་ཀྱང་ཁས་བླངས་འགལ་བ་མིན་ཏེ། བསྟན་འཆོས་ཁས་བླངས་པ་མེད་པའི་ཕྱིར། དེ་ལྟ་ནའང་དངོས་སྟོབས་ཀྱི་ཚད་མ་གཉིས་ཆོས་ཅན། དེས་ལུང་གི་ཡུལ་ལ་བདེན་བརྫུན་དཔྱོད་པ་འདི་ནི་ལུང་ཁས་ལེན་པའི་ཐབས་ཡིན་ཏེ སྔར་ལུང་གི་ཡུལ་དཔྱད་ནས་ཕྱིས་གནས་གསུམ་པ་ལ་ལུང་ཁས་ལེན་པའི་ཕྱིར་རོ། ། དེས་ན་དེ་དཔྱོད་པ་དེའི་ཚེ་བསྟན་བཅོས་ཁས་བླངས་པ་ཡོད་ཀྱང་གནོད་བྱེད་དང་སྒྲུབ་བྱེད་ཀྱི་ཡན་ལག་མིན་ཏེ།
ཡུལ་གསུམ་ལས་མངོན་སུམ་རྗེས་དཔག་གི་ཡུལ་གཉིས་ནི་དེ་ལྟར་སྔར་རྣམ་པར་དཔྱད་པས་རྣམ་པར་དག་པར་རྟོགས་པའི་དུས་ལས་ཕྱིས་ཀྱི་དུས་དེ་ནི་ཤིན་ཏུ་ལྐོག་གྱུར་ལ་སྒྲུབ་བྱེད་བསྟན་འཆོས་ཡོངས་སུ་འཛིན་ཞིང་ཁས་ལེན་པར་འདོད་པར་གྱུར་པ་ཡི་དུས་ཡིན་པའི་ཕྱིར། དེ་ལྟར་ན་ཤིན་ཏུ་ལྐོག་གྱུར་ལ་ལུང་སྒྲུབ་བྱེད་དུ་ཁས་ལེན་པ་དེའི་ཚེ་བསྟན་འཆོས་དང་འགལ་བ་ཁས་བླངས་ན་རྒོལ་བ་ལ་བསྟན་འཆོས་ཀྱིས་ནི་གནོད་པར་འགྱུར་ཏེ། དེ་ལྟར་ཁས་བླངས་ན་ཁས་བླངས་པའི་བསྟན་འཆོས་དེ་དང་ནི་འགལ་བར་འགྱུར་བའི་ཕྱིར། ཁྱབ་པ་ཡོད་དེ་ལྟ་ན་བསྟན་འཆོས་དེས་གྲུབ་པའི་དོན་ལ་སེམས་ཤིང་དཔྱོད་པ་མི་རུང་བའི་ཕྱིར། དེ་ལྟར་ཡུལ་གཉིས་དག་ནས་ལྐོག་གྱུར་ལ་ལུང་ཁས་བླངས་པ་དེའི་ཚེ་གནས་གསུམ་པར་ནི་འཕོ་བར་འགྱུར་པ་ན་ཆོས་ཅན། དེའི་དོན་རྣམ་པར་དཔྱོད་པ་ན་ལུང་གནོད་བྱེད་དུ་འགྱུར་ཏེ། སྒྲུབ་བྱེད་བསྟན་འཆོས་ཁས་ལེན་པར་རིགས་པ་དང་ལྡན་པ་ཡིན་པའི་ཕྱིར། དེ་ལྟར་བསྟན་འཆོས་ཡོངས་སུ་འཛིན་པ་ན་ཡང་བསྟན་འཆོས་ལས་མཐོང་བའི་དོན་ལ་གནོད་པ་ཙམ་སྤང་བྱ་མིན་གྱི། འོན་ཀྱང་མི་རྟག་བདག་མེད་ལྟ་བུ་སྐབས་སུ་བབ་པའི་བསྒྲུབ་བྱའི་ཆོས་དང་ནི་མེད་ན་མི་འབྱུང་བ་ལ་གནོད་པ་ཉིད་སྤང་བར་བྱའི། སྐབས་ཀྱི་ཆོས་དང་མ་འབྲེལ་བ་གཞན་ལ་གནོད་པས་འགལ་བར་འགྱུར་བ་མིན་ཏེ།
ཡིན་ན་དྲི་ལ་སའི་ཡོན་ཏན་བཀག་པས་ཀྱང་བྱས་པ་འགལ་བར་འགྱུར་བ་སོགས་འགལ་བའི་སྒོ་ཐུག་པ་མེད་པར་ཐལ་བའི་ཕྱིར་རོ། ། གཉིས་པ་ཐམས་ཅད་ལུང་ལ་ལྟོས་པ་དགག་པ་ནི། དེའི་ཚེ་རྩོད་པ་དོར་བ་འགྱུར་ཞེ་ན་ཞེས་བརྗོད་པ་དེ་ལ་ལུང་དོན་ལ་དཔྱོད་པ་ན་དེ་ལྟར་ཡིན་ཏེ། ལུང་ཁས་མ་བླངས་ན་ལུང་དོན་ལ་དཔྱོད་པ་མི་འཇུག་པའི་ཕྱིར། དེ་ལྟ་ནའང་ལུང་ལས་གྲུབ་པའི་དོན་མིན་པའི་དོན་རྣམས་ལ་དཔྱོད་པ་ཀུན་ལ་བསྟན་བཅོས་དག་སྒྲུབ་བྱེད་དུ་གཟུང་ཞེས་པའི་ལུགས་འདི་གང་གིས་བྱས་ཏེ་སུས་ཀྱང་བྱ་བར་མི་རིགས་སོ། ། དེའི་ཚེ་ལུང་ཁས་མ་བླངས་ཀྱང་འགྲུབ་པ་ལ་གེགས་ཅུང་ཟད་ཀྱང་མེད་པའི་ཕྱིར། གལ་ཏེ་གྲུབ་མཐའ་ཁས་ལེན་པ་སྔོན་དུ་སོང་བའི་དཔྱོད་པ་ཡོད་ན་དངོས་པོ་འགྲུབ་ཀྱི་གཞན་དུ་འབྲེལ་པ་ཡོད་ཀྱང་མིན་ནོ། ། ད་ནི་འོ་ན་གྲུབ་མཐའི་མིང་ཙམ་ཡང་ཤེས་པ་མེད་པའི་བ་ལང་རྫི་ལ་སོགས་པ་རྣམས་ཀྱིས་ཆོས་ཅན། མེ་དང་འབྲེལ་པའི་རྟགས་དུ་བ་ལས་མེ་ནི་ཡོད་པ་ཉིད་དུ་རྟོགས་པར་མི་འགྱུར། བསྟན་འཆོས་ཡོངས་སུ་གཟུང་བ་མེད་པའི་ཕྱིར།
འོ་ན་རྩོད་པའི་དུས་སུ་བསྟན་འཆོས་གཟུང་བར་བྱ་བ་ཁོ་ནའོ་ཞེས་རྣམ་གཞག་བྱས་པས་དེ་གཟུང་བྱའོ་ཞེ་ན། ལུང་དང་སྐྱེ་བོ་ལྷན་ཅིག་སྐྱེས་ཙམ་གྱི་འབྲེལ་པ་རྣ་བ་སོགས་ཀྱི་ཡན་ལག་ལྟ་བུའམ། ཡང་ན་ཚད་མས་བྱས་པའི་རང་གི་ཡོན་ཏན་དང་སྐྱོན་མཐོང་བས་ཚད་མའི་དབང་གིས་ཁས་བླངས་པ་ཡིན་དྲང་། དང་པོ་མིན་ཏེ། སྐྱེ་བོ་དང་ལུང་འབྲེལ་པ་མེད་པ་རེང་བུར་སྐྱེས་པར་གྱུར་པའི་ཕྱིར། གཉིས་པའང་མིན་ཏེ། ལུང་ཙམ་ཁས་ལེན་པའི་སྔོན་དུ་ཡོན་ཏན་དང་ཚད་མས་མ་མཐོང་བའི་ཕྱིར་ཏེ། ལུང་ཁས་མ་བླངས་པའི་སྔོན་དུ་ཚད་མ་མེད་པར་འདོད་པས་སོ། ། དེས་ན་གྲུབ་མཐའ་འདི་ཉིད་ནི་གདོན་མི་བཟད་པ་སྟེ་དེ་ལ་མོས་པ་དེ་ལས་དབྲལ་མི་ནུས་པའི་ཕྱིར་ཞེས་བཞད་གད་དུ་མཛད་པ་སྟེ། ཀྱེ་མ་སུ་ཡིས་བགོས་པ་ཡིན་ཞེས་དཔྱད་པའོ། །
གསུམ་པ་ལུང་དོན་ཁྱབ་པ་བསྟན་པ་དགག་པ་ནི། གལ་ཏེ་སྒྲུབ་པར་བྱེད་པ་གཅིག་ཉིད་ལ་རྒོལ་བ་འགའ་ཞིག་གིས་མཐུན་དཔེ་ལ་བསྟན་འཆོས་ཀུན་ལས་མཐོང་བའི་དོན་གྱིས་ཁྱབ་པར་སྟོན་པ་དེའི་ཚེ་སྒྲུབ་བྱེད་དུ་འགྱུར་གྱི། ཆོས་གཅིག་མ་བསྟན་ནའང་རྗེས་འགྲོ་ཕྱིན་ཅི་ལོག་ཏུ་བྱེད་པའི་ཕྱིར་རྟགས་འགལ་བ་དང་དཔེ་ཆོས་ཀྱིས་སྟོང་པའོ་ཞེ་ན། བསྟན་མི་ནུས་ཏེ་རིགས་པ་འགའ་ཡང་མེད་པས་འདི་ནི་འཇིག་རྟེན་ལས་འདས་པ་སྟེ་རྒོལ་བའི་ལུགས་ཡིན་ཞེས་བཞད་གད་དུ་མཛད་པའོ། ། གཞན་ཡང་སྒྲ་ཆོས་ཅན། ཆོས་ནམ་མཁའི་ཡོན་ཏན་ནི་མ་གྲུབ་པས་སྐབས་སུ་བབ་པའི་ཆོས་མི་རྟག་པ་མ་གྲུབ་པར་ནི་ཇི་ལྟར་ཡང་མི་འགྱུར། མི་རྟག་པ་ལས་གཞན་ནམ་མཁའི་ཡོན་ཏན་དེ་དང་ནི་འབྲེལ་པ་མེད་པའི་ཕྱིར་དང་། བསྒྲུབ་བྱ་སྒྲ་མི་རྟག་པ་དེ་སྒྲུབ་པའི་ཆེད་དུ་བརྗོད་པའི་གཏན་ཚིགས་བྱས་པ་ཉིད་ཀྱང་ཆོས་ཅན། འགལ་བའི་སྐྱོན་ལྡན་ཇི་ལྟར་ཡིན་ཏེ་མིན་པར་ཐལ། སྒྲ་དེར་སྐབས་སུ་བབ་པའི་བསྒྲུབ་བྱའི་ཆོས་མི་རྟག་པ་འགྲུབ་པས་ནའོ། །
གལ་ཏེ་བསྟན་བཅོས་ཀྱི་དོན་ལ་གནོད་ན་འདོད་པའི་བསྒྲུབ་བྱ་མི་འགྲུབ་བོ་ཞེ་ན། རྟགས་ཡང་དག་ཆོས་ཅན། དེ་ལྟ་མིན་པར་ཐལ། ཆོས་ཅན་གྱི་ཆོས་བསྟན་འཆོས་ལ་མཐོང་བ་ནི་མ་ལུས་པས་ཁྱབ་པ་དཔེར་བླངས་ཤིང་བསྟན་པ་མེད་པ་ཁོ་ནར་ནི་འགྲོ་བས་ཚིག་སྨྲ་བ་དང་དུ་བ་སོགས་ཆོས་དང་འབྲེལ་བའི་རྟགས་ལས་ཕ་རོལ་ལ་སེམས་དང་ལ་མེ་ལྡན་དུ་རྗེས་སུ་དཔོག་པར་བྱེད་ནུས་པའི་ཕྱིར་རོ། ། བཞི་པ་ལུང་དང་འགལ་ཡང་གོ་བྱེད་ཡིན་པ་ནི། དོན་ཤ་པ་དང་དུ་བ་སོགས་སྒྲུབ་པར་བྱེད་པ་ནི་ཆོས་ཅན། རྒོལ་བ་འགའ་སྨྲ་བ་ལ་གནོད་པས་དེའི་ངོར་བྱས་ནས་རང་གི་ངོ་བོ་ཉིད་ལས་འབྲེལ་པའི་དོན་དེ་ལྡོག་པ་མིན་ཏེ། རང་བཞིན་ཤིང་དང་རྒྱུ་མེ་ལ་སོགས་པ་དག་ལ་མི་འཁྲུལ་བས་ནའོ། ། དེས་ན་དེས་རང་གི་ཡུལ་ལ་རྟོགས་པ་བསྐྱེད་པ་ཡིན་ནོ། ། ཅི་སྟེ་ངོ་བོ་ཉིད་ལས་མི་ལྡོག་ནའང་ལུང་ལ་གནོད་པའི་རྟགས་ཀྱིས་ལུང་ཤེས་པ་ལ་བསྒྲུབ་བྱ་རྟོགས་པར་མི་ནུས་སམ་སྙམ་ན།
དེ་ཆོས་ཅན། ལུང་ཤེས་པའི་སྐྱེས་བུ་གཞན་དག་གིས་ཀྱང་གཏན་ཚིགས་དེས་ཇི་ལྟར་རྒོལ་བས་འདོད་པའི་ཆོས་དེ་ཆོས་ཅན་ལ་རྟོགས་པར་འགྱུར་བ་མ་ཡིན་ཏེ་རྟོགས་པར་ཐལ། དེ་ནི་འདོད་པའི་བསྒྲུབ་བྱའི་ཆོས་ཀྱི་དོན་དང་མེད་ན་མི་འབྱུང་བར་རྟོགས་པར་བྱ་བ་ཡིན་པས་བསྒྲུབ་བྱའི་དོན་སྒྲུབ་ནུས་ཡིན་པའི་ཕྱིར་རོ། ། ལྔ་པ་འགལ་ཡང་རྒོལ་བའི་སྐྱོན་མ་ཡིན་པ་ནི། བྱས་པས་ནམ་མཁའི་ཡོན་ཏན་ལ་གནོད་པ་དེ་རྒོལ་བས་བྱས་པའི་རྟགས་བརྗོད་པས་བྱས་པ་འདི་གནོད་བྱེད་དུ་སྐྱེས་སམ་འོན་ཏེ་བརྗོད་རུང་མ་བརྗོད་རུང་དངོས་པོའི་དབང་ལས་གནོད། གལ་ཏེ་གཏན་ཚིགས་བྱས་པ་བརྗོད་དམ་མ་བརྗོད་ཀྱང་དངོས་པོ་ལས་ནམ་མཁའི་ཡོན་ཏན་དང་འགལ་ན་དེའི་ཚེ་རྒོལ་བས་བསྟན་འཆོས་ཀྱི་དོན་འདིར་གནོད་པས་ཕམ་པ་ཞེས་བརྗོད་པར་བྱ་བའི་སྐྱོན་ཅི་བྱ་སྟེ་མ་བྱས་སོ། ། དེ་ལྟར་ན་བྱས་པ་ཆོས་ཅན། རྒོལ་བ་དེས་དེ་བརྗོད་པའི་ཉེས་པས་བསྟན་འཆོས་ལ་གནོད་བྱེད་དུ་ནི་དེ་སྐྱེས་པ་མིན་གྱི་དངོས་པོའི་སྟོབས་ཁོ་ན་ལས་གནོད་པ་ཡིན་པར་ཐལ་ལོ། ། ཅི་སྟེ་ཁས་བླངས་པའི་བསྟན་འཆོས་ཀྱི་དོན་ལ་དཔྱད་པ་མེད་པར་གནོད་བྱེད་བརྗོད་པའི་ཕྱིར་རྒོལ་བ་དེའི་སྐྱོན་ཡིན་ནོ་ཞེ་ན། གལ་ཏེ་རྒོལ་བ་དེས་ལུང་དོན་ལ་གནོད་བྱེད་ཀྱི་རྟགས་དེ་མ་བརྗོད་ན་དེའི་ཚེ་རྟགས་དེ་ཅི་བསྟན་འཆོས་ལ་གནོད་པ་མིན་ནམ་གང་གིས་ན་གནོད་བྱེད་བརྗོད་པས་སྐྱོན་ཅན་དུ་སྒྲོགས།
ཅི་སྟེ་མ་བརྗོད་ཀྱང་དོན་ལ་གནོད་བྱེད་ཡིན་ཞིང་བསྟན་འཆོས་སྐྱོན་ཅན་ཡིན་ན་བྱས་པ་བརྗོད་པའི་རྒོལ་བ་ཆོས་ཅན། རྒྱུ་ཅིས་ན་དེས་བརྗོད་པའི་རྟགས་བྱས་པ་བསྟན་འཆོས་ཀྱི་དོན་སུན་ཕྱུང་བས་དེ་སྐྱོན་ཅན་མ་ཡིན་པར་ཐལ། དེ་ལྟ་ནའང་མི་རིགས་པ་ཅུང་ཟད་ཀྱང་བྱེད་པ་མིན་པའི་ཕྱིར་ནའོ། ། གྲུབ་སྟེ་བསྟན་འཆོས་ཀྱི་སྐྱོན་ལས་རྟགས་བྱས་པ་དེ་དངོས་སྟོབས་ཀྱིས་ལུང་དོན་ལ་གནོད་བྱེད་ཡིན་པའི་ཕྱིར་རོ། ། དེ་ལྟར་ན་མ་གྲུབ་པ་ལ་སོགས་པའི་རྟགས་ལྟར་སྣང་རྣམས་ཀྱང་དོན་ལས་འགྱུར་གྱི། རྒོལ་བས་བྱས་པ་མིན་པས་དེ་བརྗོད་པ་ནའང་རྒོལ་བ་སྐྱོན་ཅན་དུ་མི་འགྱུར་ཞེ་ན། དེ་འདྲའི་རྒོལ་བ་དེ་ཆོས་ཅན། སྐྱོན་ཅན་དུ་འགྱུར་ཏེ། དོན་མེད་པ་བརྗོད་པའི་ཕྱིར་ཏེ། གཏན་ཚིགས་ལྟར་སྣང་གཞན་དག་ལ་ཉེ་བར་བཀོད་པ་དེས་རང་འདོད་པའི་བསྒྲུབ་བྱའི་ཆོས་ཉིད་ནི་ཆོས་ཅན་ལ་སྒྲུབ་པའི་ནུས་པ་མེད་པའི་ཕྱིར།
དེ་ནི་བྱིས་པ་ལའང་མཚུངས་ཤེ་ན། རྒོལ་བས་སྒྲ་མི་རྟག་བསྒྲུབ་ཀྱི་རྟགས་བྱས་པ་བརྗོད་པ་འདིར་ཆོས་ཅན། བསྟན་བཅོས་ཀྱི་དོན་ལ་གནོད་ཀྱང་རྟགས་མ་བརྗོད་པའི་རྒོལ་བ་སྐྱོན་ཅན་མིན་ཏེ། ཆོས་ཅན་ལ་སྒྲ་མི་རྟག་པ་དེ་སྒྲུབ་ནུས་ཀྱི་རྟགས་བརྗོད་པའི་ཕྱིར། གཞན་ཡང་གལ་ཏེ་བསྟན་བཅོས་ལ་ལར་འགའ་སྟེ་སྐབས་སུ་མ་བབ་ཅིང་རིགས་པ་མིན་པ་ལ་བྱས་པས་གནོད་པས། སྐབས་སུ་བབ་པ་གཞན་རིགས་པར་སྨྲ་བ་གང་ཡིན་པ་དེའང་བསྒྲུབ་པར་བྱ་བའི་ཆོས་མི་རྟག་པ་སྨྲ་བ་དག་ནི་འགོག་པར་བྱེད་དོ་ཞེས་བྱ་བ་འདི་ལ་རིགས་པ་ཅིའང་མེད། འོན་ཀྱང་རང་ལ་མི་རིགས་པ་གཅིག་སྨྲ་བ་གང་གིས་བཟློག་པ་ལ་ཁྲོས་པས་རིགས་པར་སྨྲ་བ་བརྒྱ་ཡང་བཟློག་པར་བྱེད་པ་རྒྱལ་རིགས་ངན་པའི་ལུགས་ཡིན་ནོ། ། དྲུག་པ་ལུང་དོན་སྒྲུབ་ན་སྒྲུབ་བྱེད་མེད་པ་ནི། སྒྲུབ་བྱེད་ཀུན་དུ་སྟེ་ཀུན་ལ་ཆོས་ཅན། བསྒྲུབ་བྱ་དང་སྒྲུབ་བྱེད་རྣམ་གཞག་འདི་ཉམས་པར་འགྱུར།
བསྟན་འཆོས་ལས་མཐོང་བའི་དོན་ཀུན་བསྒྲུབ་བྱར་མཚུངས་པར་བྱས་ནས་ནི་སྒྲུབ་བྱེད་དུ་བརྗོད་པར་ནུས་པ་མ་ཡིན་པའི་ཕྱིར། ཁྱབ་པ་ཡོད་ལུང་དོན་གཅིག་གི་ཡང་སྒྲུབ་བྱེད་མིན་ན་གཏན་ཚིགས་ཐམས་ཅད་སྐྱོན་ཅན་དུ་འགྱུར་བའི་ཕྱིར་རོ། ། དེས་ན་འབྲེལ་མེད་མ་གྲུབ་པའམ་དེ་ལ་གནོད་ཀྱང་གཏན་ཚིགས་ཀྱི་སྐྱོན་མིན་ནོ་ཞེས་གནས་སོ། ། གསུམ་པ་དེ་ལ་གཞན་གྱིས་ཧ་ཅང་ཐལ་བ་སྤང་བ་ནི། གལ་ཏེ་བྱས་པས་སྒྲ་ལ་ནམ་མཁའི་ཡོན་ཏན་མེད་པ་འགྲུབ་པ་ན་མི་རྟག་པ་འགྲུབ་པ་ལ་གནོད་པ་མེད་པ་དེའི་ཚེ་མི་འདོད་པ་གྲུབ་ཀྱང་བསྒྲུབ་བྱ་ལ་གནོད་པ་མེད་པས་མཉན་བྱས་སྒྲ་ལ་རྟག་པ་སྒྲུབ་པའི་ཚེའང་སྒྲ་ལ་མི་རྟག་པ་འགྲུབ་པས་འགལ་བ་ལ་མི་འཁྲུལ་བ་ཅན་དུ་མི་འགྱུར་ཞེ་ན། མཉན་བྱ་ཆོས་ཅན། འགལ་བ་ལ་མི་འཁྲུལ་པ་ཅན་དུ་ངེས་པའི་སྒོ་ནས་སྒྲ་ལ་ཆོས་རྟག་མི་རྟག་དེ་དག་གཉིས་ཀར་འགྲུབ་ལ་ཕན་ཚུན་དུ་གནོད་པར་འགྱུར། ཆོས་ཅན་སྒྲ་གཅིག་ལ་རྟག་མི་རྟག་འགལ་བ་དག་ལྷན་ཅིག་འགྲུབ་ཏུ་མི་རུང་བའི་ཕྱིར་རོ། ། དེ་བཞིན་དུ་ནམ་མཁའི་ཡོན་ཏན་དང་མི་རྟག་པ་ཕན་ཚུན་དུ་གནོད་བྱེད་དུ་འགྲུབ། ནམ་མཁའི་ཡོན་ཏན་གྱིས་མི་རྟག་པ་ལ་གནོད་ནའང་བྱས་པས་སྒྲ་མི་རྟག་པར་བསྒྲུབ་པ་འདིར་ནི་སྒྲ་དེ་ལ་ལུང་དོན་ནམ་མཁའི་ཡོན་ཏན་དང་མི་རྟག་པ་གྲུབ་པ་ལ་ཕན་ཚུན་དུ་གནོད་པར་འགྱུར་བ་མིན་པར་ཐལ།
རྟག་མི་རྟག་དེ་འདྲ་བར་མི་རྟག་པ་ལུང་དོན་ནམ་མཁའི་ཡོན་ཏན་གྱིས་འགོག་པའི་འགལ་བ་ཡོད་པ་མིན་པའི་ཕྱིར་རོ། ། དཔེར་ན་སྒྲ་ལ་མི་རྟག་པ་ཉིད་དང་ནམ་མཁའི་ཡོན་ཏན་མེད་པ་དག་བྱས་པའི་རྟགས་ལས་འགྲུབ་པ་ལྟ་བུའོ། ། དེའི་ཕྱིར་གནོད་པར་བྱ་བྱེད་མིན་པའི་ནམ་མཁའི་ཡོན་ཏན་མེད་པ་དང་མི་རྟག་པ་གཉིས་རྟགས་གཅིག་གིས་འགྲུབ་པ་ལ་འགལ་བ་མེད་དོ། ། བཞི་པ་འབྲེལ་མེད་ལུང་དོན་བཀག་ཀྱང་རྟགས་སྐྱོན་མིན་པ་ནི། སྒྲ་ནམ་མཁའི་ཡོན་ཏན་དང་མི་རྟག་པ་དེ་དག་ཕན་ཚུན་གནོད་བྱ་གནོད་བྱེད་ནི་མིན་ཡང་ལུང་དོན་ནམ་མཁའི་ཡོན་ཏན་བཀག་ན་བསྟན་འཆོས་ཀྱི་དོན་ལས་ཕྱིན་ཅི་ལོག་ཏུ་འགྲུབ་པས་བསྟན་འཆོས་ཀྱི་དོན་བསླད་པའི་ཕྱིར་སྐབས་སུ་མ་བབ་ཅིང་ནམ་མཁའི་ཡོན་ཏན་དང་འབྲེལ་པ་མེད་པའི་མི་རྟག་པ་ཉིད་ཀྱང་འགྲུབ་པ་ལ་གནོད་ཅེ་ན། བྱས་པ་དང་རྩོལ་བྱུང་གི་རྟགས་ཐམས་ཅད་ཆོས་ཅན། དེ་ཐམས་ཅད་ཀྱིས་ཆོས་མི་རྟག་པ་འགྲུབ་པ་ལ་གནོད་པར་འགྱུར། དྲི་ལ་སའི་ཡོན་ཏན་དང་སྒྲ་ལ་ནམ་མཁའི་ཡོན་ཏན་བཀག་པའི་ཕྱིར། ནམ་མཁའི་ཡོན་ཏན་དེ་སྒྲ་ལ་འབྲེལ་པ་ཡོད་པ་ཁོ་ན་ཡིན་གྱི་དྲི་ལ་འབྲེལ་པ་མེད་པའི་རྒྱུ་དེས་ན་སྒྲ་དེ་ཉིད་ལ་མི་རྟག་པ་སྒྲུབ་པའི་གཏན་ཚིགས་ཀྱིས་ནམ་མཁའི་ཡོན་ཏན་ལ་གནོད་ན་མི་རྟག་པ་ལ་གནོད་པར་འགྱུར་གྱི་དྲི་ལ་སའི་ཡོན་ཏན་བཀག་པས་མི་རྟག་པ་འགྲུབ་པ་མི་གནོད་དོ་ཞེ་ན། བྱས་པ་ཆོས་ཅན།
དྲི་ལ་སའི་ཡོན་ཏན་བཀག་པས་ཀྱང་གཏན་ཚིགས་སྐྱོན་ཅན་དུ་ཐལ། དེས་ཀྱང་རང་གི་བསྒྲུབ་བྱ་ལ་མི་གནོད་པ་མིན་པའི་ཕྱིར། ཁྱབ་པ་ཡོད་རྟགས་ཀུན་རང་གི་བསྒྲུབ་བྱ་ལ་ལྟོས་ཏེ་གནོད་ན་སྐྱོན་ཅན་དང་བསྒྲུབ་པར་ནུས་ན་ཡོན་ཏན་ཅན་དུ་དཔྱད་པའི་ཕྱིར་རོ། ། གྲུབ་སྟེ། དེས་ཀྱང་ལུང་དོན་འགོག་པའི་ཕྱིར་རོ། ། ཁྱབ་པ་ཡོད་བསྟན་འཆོས་ཀྱི་དོན་ཐམས་ཅད་བསྒྲུབ་བྱ་ཡིན་པས་དེའི་དོན་གཅིག་ལ་གནོད་ནའང་རང་གི་བསྒྲུབ་བྱ་ལ་གནོད་པའི་འགལ་བའི་སྐྱོན་ཅན་དུ་ཁྱེད་ཀྱིས་ཁས་བླངས་པའི་ཕྱིར་རོ། ། གཞན་ཡང་མི་རྟག་པ་དང་སྡུག་བསྔལ་བཞིན་བསྒྲུབ་བྱའི་ཆོས་དང་རྟགས་ཀྱི་མེད་ན་མི་འབྱུང་བ་དེའང་འབྲེལ་པའི་ཐ་སྙད་ཀྱི་གཞི་ཡིན་ཞིང་། དེ་ནི་འདིར་མི་རྟག་པ་དང་ནམ་མཁའི་ཡོན་ཏན་ལ་རྗེས་སུ་རྟོགས་པ་མེད་པས་བྱས་པས་སྒྲ་ལ་ནམ་མཁའི་ཡོན་ཏན་བཀག་པས་མི་རྟག་པ་འགྲུབ་པ་ལ་གནོད་པ་མེད་དེ། གཞན་ཡང་སྒྲ་ནི་ལྡན་པ་དང་རྣམ་དབྱེའི་རྒྱུ་ཡིན་གྱི་འཕྲོད་འདུའི་རྒྱུ་མིན་ཞེས་སོགས་ལུང་ཆོས་ཅན། དེ་ལས་བཤད་པའི་ཆོས་བཟློག་པས་ཀྱང་བསྟན་འཆོས་ཀྱི་དོན་ལ་གནོད་པའི་སྐྱོན་དུ་འགྱུར་ཏེ།
བསྟན་འཆོས་ཀྱི་དོན་སྒྲུབ་པར་བྱེད་པས་སོ་ཞེས་པས་སྒྲ་ལ་ནམ་མཁའི་ཡོན་ཏན་བཟློག་པས་སྐྱོན་དུ་བརྗོད་པ་འདིར་ནི་སྐབས་ཀྱི་ཆོས་ཅན་ལ་བརྟེན་པས་སྐྱོན་དུ་བརྗོད་པ་མིན་གྱི་བསྟན་འཆོས་ཀྱི་དོན་ལ་གནོད་པ་འབའ་ཞིག་སྐྱོན་ཡིན་པར་འདོད་དགོས་ལ། དེ་ལྟ་ན་གཞན་རྩོལ་བྱུང་ཡང་ཆོས་ཅན། དྲི་ལ་སའི་ཡོན་ཏན་བཟློག་པས་ཀྱང་བྱས་པ་སྐྱོན་དུ་ཐལ། དེས་ཀྱང་བསྟན་འཆོས་ལ་གནོད་པ་དེ་ནི་མཚུངས་པའི་ཕྱིར་རོ། ། གཉིས་པ་རང་གི་སྡེ་པའི་འདོད་པ་དགག་པ་ལ་གསུམ་གྱི་དང་པོ་མ་གྲུབ་བརྗོད་པ་དམ་བཅར་ཐལ་བ་ནི། མདོའི་འགྲེལ་པ་བྱེད་པ་ཁ་ཅིག་གལ་ཏེ་བསྟན་འཆོས་ཁས་བླངས་པའི་ཕྱིར་བསྟན་འཆོས་ལས་མཐོང་བའི་དོན་མ་ལུས་པ་རྒོལ་བ་དེའི་བསྒྲུབ་བྱ་ཡིན་པས་དེ་དང་འགལ་བས་རྟགས་སྐྱོན་ཅན་དུ་འདོད་པ་དེའི་ཚེ་རྒོལ་བ་འགའ་ཞིག་གིས་རང་གི་བསྟན་འཆོས་ལས་བསྟན་པའི་སྒྲ་མི་རྟག་སྟེ་ལྡན་པ་དང་རྣམ་དབྱེ་ལས་སྐྱེས་པའི་ཕྱིར། ནམ་མཁའ་བཞིན་ཞེས་པའི་དཔེ་དང་གཏན་ཚིགས་མ་གྲུབ་པ་སྨྲ་བའི་ཚིག་ཆོས་ཅན། དམ་བཅའ་བར་ནི་ཐལ་བར་འགྱུར། བསྟན་འཆོས་ལས་མཐོང་བ་གང་མ་གྲུབ་པའི་ཕྱིར། བདེན་མོད་ཀྱི་འདི་ནི་བསྒྲུབ་བྱར་རིགས་པས་ཐོབ་པ་ཡིན་མོད།
འོན་ཀྱང་རིགས་སྒོར་བསྒྲུབ་བྱ་ཉིད་དུ་འདོད་པ་ཞེས་དང་། མདོར། བསྒྲུབ་བྱ་ཁོ་ན་ཞེས་པའི་ངེས་གཟུང་སྨོས་པའི་ཕྱིར་བསྒྲུབ་བྱར་མི་འདོད་པ་བསྒྲུབ་བྱེད་ཉིད་དུ་བརྗོད་པའི་རྟགས་དཔེ་དག་དམ་བཅར་ཐལ་བ་མིན་ཞེ་ན། དཔེ་རྟགས་མ་གྲུབ་པ་བརྗོད་པ་དག་ནི་ཆོས་ཅན། འདི་བསྒྲུབ་བྱ་ཡིན་པ་འདོད་པའི་ཚིག་ཙམ་ལས་ལྡོག་པ་མ་ཡིན་པར་ཐལ། བསྒྲུབ་བྱ་རིགས་པས་ཐོབ་པ་ཡིན་པའི་ཕྱིར། མེའི་དྲོ་བ་བཞིན། གལ་ཏེ་དེ་བསྒྲུབ་བྱ་ཡིན་ཏེ། རྒོལ་བས་བསྒྲུབ་བྱ་ཉིད་དུ་མི་འདོད་པའི་ཕྱིར་ཞེ་ན། སྐབས་སུ་མ་བབ་ཅིང་རྒོལ་བས་བསྒྲུབ་བྱར་མི་འདོད་པའི་ཆོས་གཞན་ནམ་མཁའི་ཡོན་ཏན་ཡང་ཆོས་ཅན།
བསྒྲུབ་བྱ་མ་ཡིན་པར་ཐལ། འདོད་པ་དེའི་ཕྱིར། བྱས་པ་ཆོས་ཅན། ནམ་མཁའི་ཡོན་ཏན་ལ་གནོད་པས་ཅི་ཞིག་འགལ་ཏེ་འགལ་བ་མིན་པར་ཐལ། ནམ་མཁའི་ཡོན་ཏན་དེ་རང་གི་བསྒྲུབ་པར་བྱ་བ་མིན་པའི་ཕྱིར། ཁྱབ་པ་ཡོད་བསྒྲུབ་བྱ་ཕྱིན་ཅི་ལོག་ཏུ་བསྒྲུབ་པ་ནི་འགལ་བའི་མཚན་ཉིད་ཡིན་པའི་ཕྱིར་རོ། ། གཉིས་པ་རང་ཉིད་སྨོས་པ་དོན་མེད་འགྱུར་བ་ནི། ལུང་དོན་ཐམས་ཅད་བསྒྲུབ་བྱ་ཡིན་པ་དེའི་ཚེ་རང་ཉིད་ཀྱི་སྒྲའང་ཆོས་ཅན། གཞན་བསྒྲུབ་བྱའི་མཚན་ཉིད་ཀྱི་ཟུར་དུ་སྨོས་པ་དོན་མེད་པར་ཐལ། གཞན་དོན་ཕྱོགས་ཀྱི་མཚན་ཉིད་ལས་ཕྱི་རོལ་དུ་གྱུར་པའི་དོན་ཅན་ཡིན་པའི་ཕྱིར་ཏེ།
རྒོལ་བས་མི་འདོད་ཅིང་བསྟན་འཆོས་མཁན་གྱི་འདོད་པ་བསྒྲུབ་བྱ་ཡིན་པ་མི་འགོག་པའི་རང་ཉིད་ཀྱི་སྒྲ་ཡིན་པའི་ཕྱིར། གསུམ་པ་གཞན་གྱི་འདོད་པའི་དགོས་པ་དགག་པ་ལ་གསུམ་གྱི་དང་པོ་ལུང་ལས་འདོད་པས་འཇུག་ཆེད་སྨོས་པ་དགག་པ་ནི། ཀུན་ལས་བཏུས་ཀྱི་ཊཱི་ཀ་བྱེད་དག་སྔར་བསྟན་འཆོས་ཁས་བླངས་པ་དེ་བོར་ནས་རྩོད་པའི་དུས་སུ་རང་གི་འདོད་པས་བསྟན་འཆོས་གཞན་ལ་འཇུག་ཅིང་བརྟེན་པའི་རྒོལ་བ་ཡང་ཉམས་པ་ཡོད་པ་མིན་ནོ་ཞེས་ཤེས་པའི་དོན་དུ་རང་ཉིད་ཀྱི་སྒྲ་སྨོས་སོ་ཞེ་ན། འོ་ན་རང་ཉིད་ཀྱི་སྒྲ་ཆོས་ཅན། རྒོལ་བས་འདོད་པ་ཙམ་གྱིས་བསྟན་འཆོས་ལ་འཇུག་པའི་དོན་དུ་ཁྱོད་སྨོས་པ་མི་རིགས་པར་ཐལ། རྒོལ་བས་འདོད་པ་ཙམ་གྱི་བསྟན་འཆོས་འཛིན་པ་ཐོབ་པ་མིན་ནོ་ཞེས་དོགས་པ་འདི་གང་ལས་ཡིན་ཏེ་མེད་པའི་ཕྱིར། གཞན་ཡང་འདིར་རང་གི་འདོད་པས་བསྟན་འཆོས་འཛིན་པ་ལ་ཚད་མས་གནོད་དམ་མི་གནོད། གལ་ཏེ་རྒོལ་བ་དེ་ལ་ཚད་མས་བཀག་ཅིང་གནོད་པ་མེད་ན་རྒོལ་བ་བསྟན་འཆོས་གཞན་རང་འདོད་པ་ཙམ་གྱིས་འཛིན་པ་དེ་ཆོས་ཅན། རང་ཉིད་མ་སྨོས་ཀྱང་གང་གིས་ཀྱང་བཟློག་པར་ནུས་པར་ཐལ་ཏེ། དཔེར་ན་མངོན་པར་འདོད་པའི་ཕྱོགས་སུ་ལྟ་བ་དང་གནས་པའི་རྟོག་པ་ལྟ་བུའོ། །
གལ་ཏེ་དེ་ལ་ཚད་མས་བཀག་ནས་གནོད་ན་ཡང་དེ་ཆོས་ཅན། རང་ཉིད་ཀྱི་ཚིག་ལས་རྒོལ་བ་གང་གིས་དེ་ལ་འཇུག་པར་འགྱུར་བར་བྱེད་མི་ནུས་པར་ཐལ། གཞན་ཡང་རྒོལ་བ་ཆོས་ཅན། འདོད་པས་བསྟན་འཆོས་ལ་འཇུག་པའི་དོན་དུ་རང་ཉིད་ངེས་པར་སྨོས་མི་དགོས་པར་ཐལ། དེ་མ་སྨོས་པར་དེ་དག་སྔར་ཡང་གྲུབ་མཐའ་ཅུང་ཟད་བཟུང་བ་ནི་རང་གི་འདོད་པ་ཉིད་ཀྱིས་བཟུང་བ་ཡིན་ལ། དེས་ནི་སྔར་འདོད་པས་བཟུང་བ་དེ་འདོད་པ་ཙམ་གྱིས་ཅི་ཞིག་ལྟར་བོར་ནས་ཕྱིས་ཀྱང་གྲུབ་མཐའ་གཞན་འཛིན་པ་ནི་ཅིས་མི་ཐོབ་སྟེ་ཐོབ་པ་ཁོ་ན་ཡིན་པའི་ཕྱིར། གལ་ཏེ་རྒོལ་བས་འདོད་པའི་བསྒྲུབ་བྱ་ཡང་འདོད་པ་ཉིད་ཀྱིས་འཛིན་པར་གྲུབ་པ་ཡིན་ན་དེའི་དོན་དུ་སློབ་དཔོན་གྱིས་རང་ཉིད་སྨོས་པར་མི་འགྱུར་ཞེ་ན། དེའི་དོན་དུ་སྨོས་པ་མིན་ནོ། ། འོ་ན་ཅིའི་དོན་དུ་སྨོས་ཤེ་ན། བསྟན་འཆོས་བྱེད་པའི་འདོད་པ་ཐམས་ཅད་རྒོལ་བའི་བསྒྲུབ་བྱ་ཡིན་ཞེས་ལོག་པར་རྟོག་པ་མཐོང་བའི་ཕྱིར་དེ་བསལ་བའི་ཕྱིར་དུ་ཕྱོགས་ཀྱི་མཚན་ཉིད་འདིར་ནི་རང་ཉིད་ཀྱི་སྒྲ་མཛད་དོ། །
དེའང་ནམ་མཁའི་ཡོན་ཏན་བཀག་ཀྱང་འདོད་པའི་མི་རྟག་པ་ལ་གནོད་པ་མེད་པ་དང་། སྐབས་སུ་མ་བབ་པའི་ནམ་མཁའི་ཡོན་ཏན་དེ་བསྒྲུབ་བྱ་མིན་པ་དང་། གཞན་འབྲེལ་མེད་ལ་གནོད་པས་སྐབས་ཀྱི་བསྒྲུབ་བྱ་ལ་གནོད་ན་དམ་བཅའ་ལ་གནོད་པ་ཐུག་པ་མེད་པར་སློབ་དཔོན་གྱིས་ཇི་སྐད་བཤད་པ་ལྟར་སྟོན་པས་ནའོ། ། གཉིས་པ་གྲགས་པ་ཆོས་ཅན་བཟུང་ཆེད་སྨོད་པ་དགག་པ་ནི། གཞུང་ལུགས་ཀྱིས་བྱས་པའི་ཁྱད་པར་གྱི་ཆོས་ཅན་ནམ་མཁའི་ཡོན་ཏན་གྱི་སྒྲ་ལྟ་བུ་དག་ནི་ཡོངས་སུ་སྤངས་ནས་བ་ལང་རྫིའི་བར་ལ་རབ་ཏུ་གྲགས་པའི་སྒྲ་ཙམ་ལྟ་བུ་ཆོས་ཅན་དག་ཏུ་ནི་གཟུང་བའི་དོན་དུ་མདོའི་ཊཱི་ཀ་བྱེད་གཞན་ནི་རང་ཉིད་ཀྱི་སྒྲ་བརྗོད་ཅེས་ཟེར་རོ། ། རྒོལ་ཕྱིར་རྒོལ་ཆོས་ཅན། མཐུན་སྣང་དུ་གྲུབ་ཅིང་རབ་ཏུ་གྲགས་པའི་ཆོས་ཅན་རྩོད་གཞིར་རྟོགས་པའི་དོན་དུ་རང་ཉིད་ཀྱི་སྒྲ་སྨོས་པ་མི་རིགས་པར་ཐལ། རང་ཉིད་ཀྱི་སྒྲ་མ་སྨོས་པར་ཡང་མཐུན་སྣང་དུ་རབ་ཏུ་གྲགས་པའི་རྟེན་ཆོས་ཅན་ནི་རྩོད་གཞི་ཉིད་དུ་འགྲུབ་པར་འགྱུར་བའི་ཕྱིར་ཏེ། རང་རང་གི་ལུང་ལས་བཤད་པའི་མཐུན་སྣང་དུ་མ་གྲུབ་པའི་ཆོས་ཅན་ལ་ཁྱད་པར་དཔྱོད་བྱེད་མིན་གྱིས། མཐུན་སྣང་དུ་གྲུབ་པའི་ཆོས་ཅན་ལ་རྟག་མི་རྟག་སོགས་ཁྱད་པར་གྱི་ཆོས་དཔྱད་པར་བྱེད་པ་ཉིད་ཀྱི་སྐབས་ཡིན་པའི་ཕྱིར་ཏེ།
རང་རང་གི་འདོད་པས་བརྟགས་པའི་ཁྱད་པར་གྱི་དངོས་པོ་རྣམས་རྩོད་གཞིར་བྱས་ནས་ཁྱད་ཆོས་ལ་དཔྱོད་པ་མེད་པའི་ཕྱིར་རོ། ། གསུམ་པ་ཆོས་ཅན་ཕྱོགས་མིན་བསྟན་ཆེད་སྨོས་པ་དགག་པ་ལ་གསུམ་གྱི་དང་པོ་ཚད་མས་གྲུབ་པའི་ཆོས་ཅན་སེལ་བ་དགག་པ་ནི། ཅི་སྟེ་རང་ཉིད་ཀྱི་སྒྲ་ནི་ཆོས་ཅན་མ་གྲུབ་པ་ཡོངས་སུ་སྤངས་པས་རབ་ཏུ་གྲུབ་པའི་ཆོས་ཅན་ཡོངས་སུ་བཟུང་བར་བརྗོད་ལ། རབ་ཏུ་གྲུབ་པར་བསྟན་པའི་ཚིག་དེ་ཡིས་ཚད་མས་གྲུབ་ཟིན་གྱི་ཆོས་ཅན་དེ་ཆོས་ཀྱི་ཁྱད་པར་དུ་བྱས་པར་བསྒྲུབ་བྱ་ཡིན་གྱི་ཆོས་ཅན་འབའ་ཞིག་བསྒྲུབ་བྱ་མིན་ཏེ། གྲུབ་ཟིན་པའི་ཕྱིར། ཞེས་བརྗོད་པའི་དོན་དུ་རང་ཉིད་སྨོས་ཞེ་ན། ཚད་མས་གྲུབ་ཟིན་གྱི་ཆོས་ཅན། བསྒྲུབ་བྱ་མིན་པ་ཆོས་ཅན་དེ་རྟོགས་པའི་དོན་དུ་རང་ཉིད་ཀྱི་སྒྲ་ངེས་པར་སྨོས་མི་དགོས་པར་ཐལ། དེ་མ་སྨོས་ཀྱང་རང་གི་ངོ་བོ་མ་གྲུབ་པ་བསྒྲུབ་བྱ་ཉིད་དེ་ཁོ་ནར་བསྟན་བྱ་བ་ཞེས་བྱ་བའི་ཚིག་འདི་ཉིད་ཀྱིས་དེ་རྟོགས་པའི་ཕྱིར་རོ། ། དེ་ལྟར་གྲུབ་ཟིན་དང་སྒྲུབ་བྱེད་ཀྱི་ངོ་བོར་ནི་བསྟན་པར་བྱ་བ་དག་ནི་བསྒྲུབ་བྱར་དོགས་པ་ཡོད་པ་ཡིན་ན་དེ་ཆོས་ཅན།
དེ་བཅད་པའི་དོན་དུ་ཡང་རང་ཉིད་ཀྱི་སྒྲ་བྱ་བར་མི་རིགས་ཏེ། དེ་གཅོད་པ་ལ་ངོ་བོ་མ་གྲུབ་པ་བསྒྲུབ་བྱ་ཉིད་དུ་སྟེ་ཁོ་ནར་བསྟན་པར་བྱ་བ་ཞེས་བྱ་བའི་ཚིག་འདི་ནི་འབྲས་བུ་དང་ལྡན་པར་འགྱུར་བའི་ཕྱིར་རོ། ། གཉིས་པ་མ་གྲུབ་པའི་ཆོས་ཅན་གཅོད་པ་དགག་པ་ལ་གཉིས་ཀྱི་དང་པོ་གཞན་ལས་གྲུབ་པས་རང་ཉིད་བརྗོད་མི་དགོས་པ་ནི། ཅི་སྟེ་རབ་ཏུ་གྲུབ་པའི་ཆོས་ཅན་གཟུང་ངོ་ཞེས་སྔར་བརྗོད་པའི་དོན་ནི་གཙོ་བོ་རང་མཚན་དུ་ཡོད་དེ། ཁྱད་པར་རྣམས་ལ་རྗེས་འགྲོ་མཐོང་བའི་ཕྱིར། ཞེས་པ་ལྟ་བུའི་ཆོས་ཅན་རང་ཉིད་མ་གྲུབ་པ་དེ་བསྒྲུབ་བྱ་མིན་པར་སྟོན་པའོ་ཞེ་ན། ཆོས་ཅན་མ་གྲུབ་པ་བསྒྲུབ་བྱ་མིན་པ་ཆོས་ཅན་ཐལ་བ་སྔར་བཞིན་ལ། རང་ཉིད་མེད་ཀྱང་སློབ་དཔོན་ཕྱོགས་གླང་གིས་རྗེས་སུ་དཔག་པའི་སྤྱོད་སྟེ་དཔེ་དང་རྩོད་གཞི་ལ་ཐུན་མོང་བའི་ཆོས་ཆོས་ཅན་ལ་རྟོགས་པའི་ཡུལ་ཅན་ཉིད་དུ་བཤད་པས་ཁྱོད་རྟགས་པ་ཡིན་པའི་ཕྱིར་ཏེ། ཆོས་ཅན་བསྒྲུབ་བྱ་ཡིན་ན་རང་མཚན་བསྒྲུབ་བྱར་འགྱུར་ན་ཡང་དེ་མིན་ཏེ། རྗེས་དཔག་རང་མཚན་གྱི་དངོས་ཀྱི་ཡུལ་ཅན་མིན་པའི་ཕྱིར་རོ།
དེའི་ཕྱིར་ཕྱོགས་ཀྱི་མཚན་ཉིད་འདིར་ནི་མ་གྲུབ་པའི་ཆོས་ཅན་བསྒྲུབ་བྱ་མིན་པར་སྟོན་པའི་དོན་ཅན་གྱི་རང་ཉིད་ཅེས་པའི་ཚིག་དེ་སྐད་མ་བརྗོད་ཀྱང་ཕྱོགས་ཀྱི་མཚན་ཉིད་ལ་རང་མཚན་བསྒྲུབ་བྱར་འགྱུར་བའི་འགལ་བ་སྟེ་སྐྱོན་ཟད་ཀྱང་མེད་དོ། ། གཉིས་པ་དེ་ཉིད་སྒྲུབ་པ་བསྒྲུབ་བྱའི་སྐྱོན་མ་ཡིན་པ་ནི། གལ་ཏེ་མ་གྲུབ་པའི་ཆོས་ཅན་བསྒྲུབ་བྱར་བྱས་ན་དེ་ལས་མི་འདོད་པ་ཅིར་འགྱུར་ནས་དེས་བསྒྲུབ་བྱར་མི་རུང་ཞེས་ཤེས་པའི་དོན་དུ་རང་ཉིད་ཀྱི་སྒྲ་སྨོས་ཞེས་དྲིས་པས། འདི་ལ་དྲི་རྒྱུ་ཅི་ཡོད་མ་གྲུབ་པའི་ཆོས་ཅན་དེ་བསྒྲུབ་པར་མི་ནུས་ཏེ་ཅིའི་ཕྱིར་ཞེ་ན། དེ་ཆོས་ཅན་དུ་བྱས་ན་རྟགས་ཀྱི་རྟེན་མ་གྲུབ་པས། སྒྲུབ་བྱེད་དུ་གྲུབ་པ་མེད་པའི་ཕྱིར་དང་དེ་ཆོས་སུ་བྱས་ན་དཔེ་ལ་རྗེས་འགྲོ་མེད་པའི་ཕྱིར་དཔེ་བསྒྲུབ་བྱས་སྟོང་པས་སོ་ཞེ་ན། ཕྱོགས་ཆོས་མ་གྲུབ་པ་དང་དཔེ་བསྒྲུབ་བྱའི་ཆོས་ཀྱིས་སྟོང་པ་འདི་ཆོས་ཅན། ཕྱོགས་སྐྱོན་མིན་ཏེ། དཔེ་རྟགས་དེ་དག་གི་སྐྱོན་མིན་ནམ་སྟེ་ཡིན་པའི་ཕྱིར། ཁྱབ་པ་ཡོད་ཡན་ལག་ཕྱི་མ་དཔེ་རྟགས་ལ་ལྟོས་ནས་འབྱུང་བའི་སྐྱོན་མ་གྲུབ་པ་ལ་སོགས་པ་ནི་ཕྱོགས་སྐྱོན་དུ་འདོད་པར་རིགས་པ་མིན་པའི་ཕྱིར།
མ་གྲུབ་སྟེ། དེས་ཕྱོགས་འགྲུབ་པ་ལ་གནོད་པའི་ཕྱིར་ཕྱོགས་སྐྱོན་དུ་རྟོག་པ་དེ་ལྟ་ན་མ་གྲུབ་པ་ལ་སོགས་པ་གཏན་ཚིགས་ཀྱི་དང་ལ་སོགས་པས་དཔེའི་ཉེས་པ་ཡང་ཆོས་ཅན། ཕྱོགས་ཀྱི་སྐྱོན་དུ་ཐལ་བར་འགྱུར། ཐམས་ཅད་ཀྱིས་ཕྱོགས་འགྲུབ་པ་ལ་གནོད་པའི་ཕྱིར་རོ། ། འདོད་པའང་མིན་པ་དེའི་ཕྱིར་ཕྱོགས་སམ་དམ་བཅའ་དེ་ཡོད་ཙམ་དང་འབྲེལ་པ་ཁོ་ན་ཕྱོགས་ཀྱི་སྐྱོན་དུ་འདོད་དེ། མངོན་སུམ་རྗེས་དཔག་ལ་སོགས་པ་དང་འགལ་བ་བཞིན་ནོ། ། གཞན་ཡན་ལག་ཕྱི་མ་ལ་ལྟོས་ནས་འབྱུང་བའི་སྐྱོན་ནི་ཕྱོགས་སྐྱོན་མིན་པས་དེ་སྤོང་བའི་དོན་དུ་རང་ཉིད་ཀྱི་སྒྲ་སྨོས་པ་མི་རིགས་སོ། ། གསུམ་པ་མཚན་ཉིད་སྨོས་པའི་དགོས་པ་བཤད་པ་ནི། དེ་ལྟར་ན་ཤེས་བྱེད་ཀྱི་རྒྱུ་རྟགས་དང་སོགས་པས་དཔེའི་མཚན་ཉིད་ཀྱི་བསལ་བྱ་སྤང་བ་ལ་ལྟོས་པ་མེད་པ་སྟེ་དོར་ནས་ཕྱོགས་ཙམ་དང་འབྲེལ་པའི་སྐྱོན་བཅད་པའི་དོན་དུ་ཕྱོགས་ཀྱི་མཚན་ཉིད་ཀྱི་ཚིག་རྣམས་བཤད་པ་ཡིན་ནོ། ། ཅིའི་དོན་དུ་ཞེ་ན།
མཚན་ཉིད་ལ་མ་ཁྱབ་པ་དང་ལྡོག་པ་སྟེ་ཁྱབ་ཆེས་དག་ནི་སྤང་བའི་དོན་དུའོ། ། གཞན་དུ་དཔེ་རྟགས་ཀྱི་མཚན་ཉིད་ཀྱིས་བསལ་བྱ་སྤོང་བའི་དོན་དུ་རྟགས་ཕྱོགས་ཀྱི་མཚན་ཉིད་བརྗོད་ན་རྟགས་ཀྱི་མཚན་ཉིད་ལ་བསལ་བྱ་མེད་པས་བརྗོད་བྱ་མིན་པར་འགྱུར་རོ། ། འོ་ན་ཚིག་གང་དང་གང་གིས་མ་ཁྱབ་པ་སོགས་གཅོད་པ་ཡིན་ཞེ་ན། རང་ཉིད་དང་ཁོ་ནའི་ཚིག་ཕྲད་དང་རང་གི་ངོ་བོའི་སྒྲ་དང་མ་བསལ་བའི་སྒྲ་དང་བཅས་པ་མདོ་རུ་སྨོས་པ་རྣམས་ཀྱིས་ལྡོག་པ་སྟེ་ཁྱབ་ཆེས་པ་སེལ་བར་བྱེད་པ་ཡིན་ནོ། ། ཇི་ལྟར་རིམ་པ་བཞིན་བསྟན་འཆོས་བྱེད་པའི་འདོད་པ་དང་མ་གྲུབ་པའི་སྒྲུབ་བྱེད་བརྗོད་པ་དང་རང་གི་ངོ་བོ་ཚད་མས་གྲུབ་ཟིན་དང་ཚད་མས་གནོད་པ་བསྒྲུབ་བྱ་ཡིན་པ་བསལ་ལོ། ། སླར་ཡང་འདོད་པའི་སྒྲས་མ་ཁྱབ་སེལ་བར་བྱེད་དེ། དེས་མ་བརྗོད་ཀྱང་རྒོལ་བའི་འདོད་པ་བསྒྲུབ་བྱར་འཕངས་པའི་ཕྱིར་རོ། ། དེ་ལྟར་ན་མཚན་ཉིད་རྣམ་པར་ཕྱེ་བས་ལོག་རྟོག་སེལ་ཚུལ་རྣམས་བཤད་པ་ཡིན་ཏེ། དངོས་པོར་ན་རྒོལ་བས་གཞན་དོན་བསྒྲུབ་བྱ་ཉིད་ཁོ་ནར་ཁས་བླང་བར་འོས་པ་ནུས་པ་གཞན་དོན་ཕྱོགས་ཀྱི་མཚན་ཉིད་ཁ་ན་མ་ཐོ་བ་མེད་པ་ཡིན་ཏེ། མ་ཁྱབ་ཁྱབ་ཆེས་ཀྱི་སྐྱོན་མེད་པའི་ཕྱིར་རོ། །
དེ་ལ་ཁས་བླངས་ཀྱི་ངོ་བོའི་དང་། རྒོལ་བས་རང་ཉིད་ཀྱི་དང་། ཁས་བླངས་ཀྱི་ཤུགས་ཀྱི་ཁོ་ནའི་དོན་བསྟན་ཏེ་མ་གྲུབ་པའི་སྒྲུབ་བྱེད་ནི་བསྒྲུབ་བྱར་ཁས་མི་ལེན་གྱི་རྩོད་གཞིར་གྱུར་པ་བསྒྲུབ་བྱར་ཁས་ལེན་པའི་ཕྱིར་རོ། ། ཁས་བླངས་ཀྱིས་འདོད་པ་དང་། འོས་པར་ནུས་པས་མ་བསལ་བའི་དོན་བསྟན་ཏོ། ། དེས་ན་མཚན་ཉིད་ཀྱི་སྐྱོན་ཡང་མ་ཁྱབ་ཁྱབ་ཆེས་གཉིས་ལས་མི་བཞེད་ལ། མི་སྲིད་པ་ནི་མཚོན་་་་་་ཚུལ་བྱས་་་་་་ལྟར་མཚོན་ལ་་་་་་མ་ཁྱབ་པས་མ་ཁྱབ་པའི་ཁོངས་སུ་འདུའོ། ། ཚད་མས་གྲུབ་ཟིན་སོགས་བསལ་བྱ་ལྔ་པོ་དེ་རྣམས་ལ་ནི་ཕྱོགས་ཉིད་དུ་མེད་དེ། ཇི་ལྟར་ཞེ་ན། ཚད་མས་བསལ་པའི་དམ་བཅའ་ནི་ཕྱོགས་ཉིད་དུ་མེད་དེ།
ཚད་མས་གནོད་པའི་ཕྱིར། ལྷག་མ་གྲུབ་ཟིན་སོགས་བཞི་པོ་རྣམས་ལ་ནི་ཕྱོགས་ཉིད་དུ་མེད་དེ། སྔར་ཕྱེ་ནས་མཚན་ཉིད་བཤད་པའི་བསྒྲུབ་བྱར་ཁས་བླངས་ཞེས་པའི་མཚན་ཉིད་འདི་འཇུག་པ་མེད་པའི་ཕྱིར་རོ། ། བཞི་པ་ངེས་བཟུང་དོན་མེད་ཐལ་བ་སྤང་བ་ནི། འདོད་པའི་སྒྲས་སྒྲུབ་བྱེད་ཀྱི་མ་གྲུབ་པ་བསྒྲུབ་བྱ་ཡིན་པ་ཆོད་དེ། དེ་རྒོལ་བས་བསྒྲུབ་བྱར་མི་འདོད་པའི་ཕྱིར། དེས་ན་ཁོ་ན་སྨོས་པ་དོན་མེད་དོ་ཞེ་ན། རང་ཉིད་འདོད་པ་ཞེས་བརྗོད་པའི་ཚིག་དེ་ཡིས་ཁོ་ནའི་ངེས་བཟུང་གི་དོན་སྒྲུབ་བྱེད་ཀྱི་མ་གྲུབ་པ་བསྒྲུབ་བྱ་མིན་པ་ནི་རྟོགས་ནའང་སླར་ཡང་ངོ་བོ་ཁོ་ན་ཞེས་ངེས་བཟུང་བཤད་པ་ནི། ནིཥྛ་འདས་པའི་དུས་བརྗོད་པའི་རྐྱེན་ཡིན་ཡང་དུས་གསུམ་གྱི་ཡུལ་ཅན་གྱི་བྱ་བའི་རྐྱེན་གྱི་མཐའ་ཅན་བསྟན་པ་བྱ་བ་ཁྱད་པར་གྱི་གཞིར་གྱུར་པའི་ཚིག་དང་འབྲེལ་བའི་ཕྱིར་དཔེ་རྟགས་མ་གྲུབ་པའང་བསྒྲུབ་བྱར་དོགས་པས་མ་འོངས་པ་ན་སྒྲུབ་བྱར་བསྟན་བྱ་བ་ཡིན་པས་ཕྱོགས་སུ་དོགས་པར་འགྱུར་ལ། དེའི་ཕྱིར་དུས་གཞན་མ་འོངས་པ་ན་བསྒྲུབ་བྱར་འགྱུར་བ་བཅད་པའི་ཕྱིར་དུ་ཁོ་ནའི་ཚིག་ཕྲད་བཤད་པ་ཡིན་ནོ། །
གང་གི་ཕྱིར་འདས་པ་ཁོ་ན་ལ་འདོད་པའི་སྒྲ་འཇུག་པའི་ངེས་པ་མེད་དེ། བྱ་བའི་རྐྱེན་དང་འབྲེལ་པའི་ཕྱིར། དཔེར་ན་འདིར་ལྷ་བྱིན་འོངས་པ་བལྟ་བར་བྱ་ཞེས་པ་བཞིན་ནོ། ། དེས་ན་ངོ་བོ་ཁོ་ན་ཞེས་སོགས་མཚན་ཉིད་ཀྱི་ཚིག་འདིར་ནི་འདོད་པའི་སྐད་ཀྱི་བྱིངས་ཨ་ཥ་ལ་རྐྱེན་ནིཥྛའི་མིང་ཅན་ཀྟ་བྱིན་ཏེ། དེའི་ཀ་རྟགས་ཀྱི་དོན་ཡིན་པས་ཕྱིས་ནས་ཏ་ཥ་དང་ཕྲད་པས་ཊ་རུ་འགྱུར་བས་འདོད་པའི་སྐད་དོད་ཨིཥྚ་ཞེས་པར་འགྱུར་ལ། དེའི་སྐད་ཀྱི་དབྱིངས་ཨི་ཥ་ལ་བྱིན་པའི་རྐྱེན་ཀྟ་མ་འོངས་པ་ན་བསྒྲུབ་བྱར་འགྱུར་བ་ཕྱོགས་སུ་དོགས་པ་གཅོད་ནུས་ཀྱི་ཡན་ལག་མིན་ཏེ། འདོད་པ་ཞེས་པ་དེ་བྱ་བའི་རྐྱེན་གྱི་མཐའ་ཅན་བསྟན་བྱ་བ་དང་འབྲེལ་བའི་ཕྱིར་རང་ཉིད་བསྒྲུབ་བྱ་ཉིད་དུ་འདོད་པ་ལའང་དེ་མཚུངས་སམ་སྙམ་ན་མིན་ཏེ། རང་ཉིད་བསྒྲུབ་བྱ་ཉིད་དུ་འདོད་པར་གྱུར་པ་ཞེས་པའི་ཚིག་འདིར་ནི་ནིཥྛའི་མིང་ཅན་གྱི་རྐྱེན་ཀྟ་དེ་མ་འོངས་པ་ན་བསྒྲུབ་བྱར་འདོད་འགྱུར་བསྒྲུབ་བྱ་ཡིན་པ་སེལ་བའི་ཡན་ལག་ཉིད་དེ་ཁོ་ན་ཡིན་ཏེ། བྱུང་བ་བརྗོད་པའི་རྐྱེན་གྱི་ཚིག་ཡིན་ཞིང་བསྟན་བྱ་བ་ཞེས་པའི་བྱེད་པའི་རྐྱེན་གྱི་མཐའ་དང་མ་འབྲེལ་བའི་ཕྱིར། དེས་ན་བྱུང་བ་བརྗོད་པའི་རྐྱེན་ཀྟ་དེ་ཡིས་ནི་གཏན་ཚིགས་མ་གྲུབ་པ་དང་ལ་སོགས་པས་དཔེ་མ་གྲུབ་ད་ལྟ་དམ་བཅའ་ཡིན་པ་འགོག་པ་ཁོ་ན་ཡིན་པས་དེར་ཁོ་ནའི་ཚིག་ཕྲད་སྨོས་དགོས་པ་ཡིན་ནོ། །
གསུམ་པ་དེ་དག་བསྡུས་ཏེ་བསྟན་པ་ནི། རང་ཉིད་ཀྱི་སྒྲ་ནི་མ་གྲགས་པ་ཆོས་ཅན། མིན་ནོ་ཞེས་དང་སོགས་པས་ཆོས་ཅན་བསྒྲུབ་བྱ་མིན་པ་སོགས་རྟོགས་པའི་དོན་དུ་སྨོས་པ་མི་རིགས་པར་ཐལ། གྲགས་པས་ཆོས་ཅན་སོགས་སུ་རྗོད་བྱེད་མིན་པའི་ཕྱིར་ཏེ། རྒོལ་བ་བདག་ཉིད་རྗོད་བྱེད་ཡིན་པས་སོ། ། ཡང་གི་སྒྲ་ལྷ་དབང་ལ་མེད་དོ། ། དེ་བས་ན་རང་ཉིད་ཀྱི་དོན་ནི་མཐུན་སྣང་དུ་གྲགས་པའི་ཆོས་ཅན་ལ་ཁྱད་པར་གཅོད་པའི་དུས་དེའི་ཚེ་བསྟན་བཅོས་བྱེད་པའི་འདོད་པ་ཀུན་ལ་ལྟོས་པ་མེད་པར་རྒོལ་བ་ཉིད་ཀྱི་ཆོས་ཅན་དེ་ལ་འདོད་པའི་མི་རྟག་སོགས་ནི་བསྒྲུབ་བྱ་ཉིད་དུ་འདོད་ཀྱི་བསྟན་འཆོས་མཁན་གྱི་འདོད་པ་ནི་མིན་ནོ་ཞེས་པས་འཇུག་བསྡུའོ། ། རང་ཉིད་འདོད་པའི་ཚིག་དེས་ནི་རང་མི་འདོད་ཅིང་གཞན་བསྟན་འཆོས་བྱེད་པའི་འདོད་པ་དང་འབྲེལ་པ་ནམ་མཁའི་ཡོན་ཏན་དང་དོན་གཅིག་ལ་འདུ་བ་ཅན་གྱི་མི་རྟག་པ་ལའང་གནོད་པ་ན་ཕྱོགས་བསལ་བ་དང་གཏན་ཚིགས་འགལ་བའི་སྐྱོན་མེད་པ་ཉིད་དོ། ། ཅིའི་ཕྱིར་ཞེ་ན། དེ་ལྟ་བུ་སྒྲ་ལ་སྒྲུབ་པར་མི་འདོད་ཅིང་མི་རྟག་པ་འབའ་ཞིག་བསྒྲུབ་པར་འདོད་ལ།
ཇི་ལྟར་བསྒྲུབ་བྱར་འདོད་པའི་མི་རྟག་པ་ལ་གནོད་པ་མེད་པའི་ཕྱིར་དང་། གནོད་པར་བྱ་བ་ཡང་བསྒྲུབ་བྱ་མིན་པའི་ཕྱིར་རོ། ། གསུམ་པ་མ་བསལ་བ་རྒྱས་པར་བཤད་པ་ལ་ལྔའི། དང་པོ་ཕྱོགས་ལ་མ་བསལ་བ་ཉིད་དགོས་པ་ནི། བཤད་མ་ཐག་པའི་བསྒྲུབ་བྱར་ཁས་བླངས་པ་དེའང་ཆོས་ཅན། ཚད་མ་ཉིད་ནི་གཉིས་དག་གིས་བཀག་པ་མེད་པ་ཡོད་པར་འདོད་དེ། རྟགས་ཀྱི་ནུས་ཡུལ་ཡིན་པའི་ཕྱིར། ཁྱབ་པ་ཡོད་གཏན་ཚིགས་ནི་ཐེ་ཚོམ་ཟ་ནས་ཤེས་པར་འདོད་པའི་གཞི་ལ་བསྒྲུབ་བྱའི་ཆོས་ངེས་པའི་ཆེད་དུ་བརྗོད་པའི་ཕྱིར་རོ། ། དེའི་ཕྱིར་ཚད་མས་བཟློག་ཕྱོགས་གྲུབ་པའི་སྒོ་ནས་བསལ་བའི་དམ་བཅའ་ལྟར་སྣང་ཆོས་ཅན། གཏན་ཚིགས་ཀྱི་རྟེན་ཏེ་ནུས་ཡུལ་མ་ཡིན་ཏེ།
གནོད་བྱེད་ཞུགས་པས་ཤེས་འདོད་མེད་པས་སྒྲུབ་བྱེད་ཀྱི་གཏན་ཚིགས་ཀྱང་མི་འཇུག་པའི་ཕྱིར་རོ། ། འདིར་ཆོས་ཅན་ནི་སྒྲ་མཉན་བྱ་མིན་པའམ་བུམ་པ་རྟག་པ་གཞན་སེལ་དུ་ས་སྐྱ་པ་བཞེད་ཀྱང་། མཐུན་སྣང་དུ་གྲུབ་པའི་རྩོད་གཞི་ཆོས་ཅན་གྱི་སྟེང་དུ་ཆོས་དེ་ཚད་མས་འགོག་པས་ཆོས་དེ་ཤེས་བྱ་ལ་མི་སྲིད་པ་ཅིག་ཡིན་གྱི། གཞན་དུ་དགག་མི་ནུས་སོ། ། ཡང་སྒྲ་དོན་ཙམ་ཞིག་དགག་མི་ནུས་ཏེ་མེད་པ་མ་ཡིན་སྒྲ་སྦྱོར་ཕྱིར་ཞེས་པའི་ཚིག་ལས་སོ། ། གཉིས་པ་གང་གི་བསལ་བ་རྒྱས་པར་བཤད་པ་ལ་གཉིས་ཀྱི་དང་པོ་བཞིར་ཕྱེ་བའི་ཚུལ་ནི། གཉིས་ཀྱིས་མ་བསལ་བ་ཡིན་ན་སློབ་དཔོན་གྱིས་བཞིར་བཤད་པ་ཇི་ལྟར་ཞེ་ན། མངོན་སུམ་གྱིས་གཅིག་ཡིན་ཞིང་། རྗེས་སུ་དཔག་པ་ལ་དངོས་པོ་སྟོབས་ཞུགས་ཡིད་ཆེས་གྲགས་པ་གསུམ་དུ་དབྱེ་བ་ཡིས་གནོད་པ་དེ་ནི་རྣམ་པ་བཞིར་བཤད་དོ། ། གཉིས་པ་སོ་སོའི་དོན་ལ་གཉིས།
རྗེས་དཔག་གི་བསལ་བ་དང་། མངོན་སུམ་གྱི་བསལ་བའོ། ། དང་པོ་ལ་གསུམ། མདོར་བསྟན། རྒྱས་པར་བཤད། དོན་བསྡུ་བའོ། ། དང་པོ་ནི། ཅི་སྟེ་ཡིད་ཆེས་རྗེས་དཔག་གི་ནང་དུ་འདུས་ཤིང་གང་གིས་ན་རྗེས་དཔག་གི་དབྱེ་བ་གསུམ་ཡིན་ཞེ་ན། སྔར་བསྟན་པ་དེ་ལ་ཡིད་ཆེས་དང་རང་ཚིག་གཉིས་ཀ་ལ་ཁས་བླངས་ཞེས་བཤད་པ་ནི་བདེན་པའི་དོན་ཅན་དུ་ཁས་བླངས་པའི་ཚིག་དེ་ནི་བརྗོད་བྱའི་དོན་དཔོག་པ་ལ་འབྲས་རྟགས་ཏེ། འགྲོ་བ་ལ་རབ་ཏུ་གྲགས་ཤིང་མཐུན་སྣང་དུ་རབ་ཏུ་སྒྲུབ་པ་ནི་རང་བཞིན་གྱི་རྟགས་ཡིན་པས་རྗེས་དཔག་གི་ནང་དུ་འདུའོ། །
ཡིད་ཆེས་ཀྱང་སྨྲ་བ་པོའི་བསམ་པའི་ངོར་ཚིག་དོན་གྱི་འབྲས་བུར་རྣམ་པར་བཞག་སྟེ། དེའི་ངོར་བརྗོད་བྱའི་དོན་དེ་ལྟ་བུར་གྱུར་པ་མེད་པར་ཡིད་ཆེས་པའི་ཚིག་མི་འཇུག་པས་སོ། ། དེའི་དཔེ་བརྗོད་ཀྱང་ཆོས་ནི་ཚེ་འཕོས་ནས་བདེ་བ་སྟེར་བྱེད་ཡིན་ཏེ། བདེ་བ་སྟེར་བྱེད་དུ་ལུང་རྣམ་དག་ལས་གྲུབ་པའི་ཕྱིར་ཞེས་པའོ། ། གཉིས་པ་རྒྱས་བཤད་ལ་གཉིས། ཡིད་ཆེས་བསལ་པ་བཤད། གྲགས་པའི་བསལ་པ་བཤད་པའོ། ། དང་པོ་ལ་བཞི། གཅིག་ཏུ་སྡུད་པའི་རྒྱུ་མཚན་བརྗོད། ། གཅིག་ཏུ་བསྡུས་པའི་དགོས་པ་བཤད། །
གཅིག་ཏུ་བསྡུས་པའི་དཔེ་བརྗོད་བསྟན། ། ལུང་ཚིག་གཉིས་ཀྱིས་གནོད་པའི་ཡུལ་ལོ། ། དང་པོ་ནི་རྟགས་སུ་འགྱུར་བའི་ཡིད་ཆེས་པ་དེ་གང་ཞེ་ན། རྒོལ་བ་བདག་དང་གཞན་བསྟན་འཆོས་བྱེད་པ་པོ་ནི་ཡིད་ཆེས་པར་འདོད་པའོ། ། ཅི་འདྲ་ཞིག་ཅེ་ན། དོན་ཡང་དག་པ་ཇི་ལྟ་བ་བཞིན་དུ་ཡོད་པར་ངེས་པ་ལས་རྗོད་བྱེད་ཀྱི་ངག་དེ་ལྡན་པ་སྟེ་འཇུག་པ་གང་ལ་ཡོད་པ་ཅན་གྱི་ངག་ཅེས་ཚིག་རྣམ་པར་སྦྱར་རོ། དེས་ན་རྒོལ་བས་ཚད་མར་ཁས་བླངས་པས་བརྗོད་བྱའི་དོན་ལ་ཚད་མ་ཡིན་པས་ན་འདི་དག་ཡིད་ཆེས་པའི་སྒྲའི་བརྗོད་བྱར་མཚུངས་སོ། ། དེ་ལྟ་བུའི་ཚིག་དེ་དོན་བདེན་པ་བ་མེད་ན་མི་འཇུག་ཅེས་སྨྲ་བ་པོའི་བསམ་པའི་དབང་གིས་འབྲས་བུའི་རྟགས་སུ་མཚུངས་པའི་ཕྱིར་ན་རང་གི་ཚིག་དང་ནི་བསྟན་འཆོས་གཅིག་ཏུ་མངོན་པར་བསྡུས་ནས་ཡིད་ཆེས་པའི་སྒྲས་བཤད་པ་ཡིན་ནོ། ། རྒྱུ་མཚན་འདི་ལས་ཀྱང་གཅིག་ཏུ་བསྡུས་ཏེ་ཇི་ལྟར་རྒོལ་བ་བདག་ནི་ཚིག་དེ་ཚད་མ་མིན་པ་བརྫུན་པའི་དོན་ཅན་དུ་ཁས་ལེན་ན་ཚིག་དེའི་བརྗོད་བྱ་གཞན་གྱིས་ངེས་པའི་ཆེད་དུ་དེ་སྐད་བརྗོད་པའི་ཚིག་ནི་འཇུག་པར་མི་འགྱུར་བ་དེ་བཞིན་དུ་བསྟན་འཆོས་ཚད་མར་མི་བརྟེན་པ་སྟེ་མི་འདོད་ན་བསྟན་འཆོས་དེས་གྲགས་པ་སྟེ་གྲུབ་པའི་ཤིན་ཏུ་ལྐོག་གྱུར་གྱི་དོན་ཆོས་ཅན་ལ་ཁྱད་ཆོས་དཔྱོད་པ་ཡང་མི་འཇུག་པའི་ཕྱིར་ན་ཡང་དེ་གཉིས་མཚུངས་པར་ལྡན་པ་ཡིན་ནོ། ། གཉིས་པ་ནི།
གཉིས་ཀ་ཡིད་ཆེས་པའི་སྒྲའི་བརྗོད་བྱར་མཚུངས་མོད་ལྷན་ཅིག་བསྟན་པ་ལ་དགོས་པ་ཅི་ཡོད་ཅེ་ན། འདི་ཁོ་ན་སྟེ་རྒོལ་བས་རང་གི་ཚིག་དོན་གོ་ནུས་སུ་ཁས་མི་ལེན་ན་གཞན་གྱིས་དོན་གོ་བའི་ཆེད་དུ་ཚིག་བརྗོད་བྱ་མིན་པར་འགྱུར། རྗོད་པར་ཡང་བྱེད་པས་རང་ཚིག་དེ་རང་གི་བརྗོད་བྱ་བརྗོད་པའི་སྐབས་ཀྱི་རྟེན་ལ་ཚད་མར་འདོད་པའི་དབང་གིས་རང་ཚིག་དང་འགལ་བའི་དམ་བཅའ་ལ་གེགས་བྱེད་པ་ཡིན་གྱི་དངོས་སྟོབས་ཀྱིས་གནོད་པ་ནི་མིན་ནོ། ། དེ་བཞིན་དུ་ལུང་ཡང་དེས་གྲུབ་པའི་ཆོས་ཅན་ལ་དཔྱོད་པའི་རྟེན་དུ་གྱུར་པས་ངེས་པར་ལུང་ཚད་མར་ཁས་བླང་བར་བྱ་སྟེ། གཞན་དུ་ཆོས་ཅན་སྒྲུབ་བྱེད་མེད་པས་དཔྱོད་པ་ལ་མི་འཇུག་པའི་ཕྱིར་ལུང་ལས་གྲུབ་པའི་ཆོས་ཅན་ལ་ཁྱད་པར་དཔྱོད་པ་དེའི་སྐབས་ཀྱི་རྟེན་བསྟན་འཆོས་ཉིད་ཡིན་པ་ན་ལུང་ལས་བཤད་པ་དང་འགལ་བ་དམ་བཅས་པ་ལ་བསྟན་འཆོས་གནོད་བྱེད་ཡིན་གྱི་དངོས་སྟོབས་ཀྱི་རྗེས་དཔག་གིས་གྲུབ་པའི་ཆོས་ཅན་ལ་དཔྱོད་པའི་སྐབས་ལ་གནོད་བྱེད་མིན་ནོ་ཞེས་པའི་དོན་འདི་གཉིས་ཀ་ལ་མཚུངས་པར་བསྟན་པ་ཡི་ཆེད་དུ་བསྟན་འཆོས་འདི་རང་གི་ཚིག་དང་ལྷན་ཅིང་བཤད་པར་བྱས་པའོ། ། གསུམ་པ་ནི་འདི་དག་མཚུངས་པའི་རྒྱུ་དེས་ན་ལུང་དང་རང་ཚིག་འགལ་བ་འདི་གཉིས་ལ་དཔེ་བརྗོད་དག་ཀྱང་མཚུངས་པ་ཉིད་དུ་སློབ་དཔོན་གྱིས་བསྟན་པ་ཡིན་ཏེ། ཇི་སྐད་དུ། གཞལ་བྱའི་དོན་ཅན་གྱི་ཚད་མ་མེད་དོ་ཞེས་སོ། ། ཅིའི་ཕྱིར་དམ་བཅའ་འདི་དེ་གཉིས་ཀ་དང་འགལ་བ་ཡིན་ཞེ་ན། གཞལ་བྱའི་དོན་ཅན་གྱི་ཚད་མ་རྣམས་ནི་ཡོད་པ་མིན་ན་བསྟན་འཆོས་ཤིན་ཏུ་ལྐོག་གྱུར་གྱི་ཆོས་ཅན།
སྒྲུབ་བྱེད་ཀྱི་ཚད་མར་མི་རུང་ལ། རང་ཚིག་ཀྱང་ཚད་མས་ཁས་མི་ལེན་ན་གཞན་ལ་བརྗོད་བྱའི་དོན་གོ་བའི་ཆེད་དུ་བརྗོད་པ་མི་རུང་བར་འགྱུར་བ་ལ་དེ་དག་དེར་ཁས་བླངས་པས་ཚད་མར་འདོད་པའི་ཕྱིར། དེ་གཉིས་ཀས་དམ་བཅའ་དེ་སེལ་བར་འགྱུར་བའི་ཕྱིར་རོ། ། དཔེ་བརྗོད་འདིའང་ཚིག་དེས་བརྗོད་བྱ་དངོས་ཤུགས་འགལ་བར་བརྗོད་པས་རང་ཚིག་དང་འགལ་བ་ལ་གསལ་བའི་དཔེ་བརྗོད་དུ་འགྱུར་གྱི་ངེས་པ་ཁོ་ནར་བསྟན་འཆོས་ལ་བརྟེན་པའི་རྗེས་དཔག་གིས་གཞལ་བྱའི་དོན་ཅན་གྱི་ཚད་མ་ཡོད་པར་རྟོགས་པ་མིན་པས་ལུང་གིས་གནོད་པ་ལ་ནི་ཕྱོགས་ཙམ་མཚོན་ནས་བསྟན་པ་ཡིན་ཏེ། བསྟན་འཆོས་ཁས་བླངས་པ་ལ་མི་བརྟེན་པར་ཚད་མ་གཞན་འགའ་ཞིག་ཁས་བླངས་ནས་དཔྱོད་པ་ན་བསྟན་འཆོས་ཀྱིས་དེ་ལ་མི་གནོད་པའི་ཕྱིར་རོ། ། ལུང་གིས་འདི་ལ་རྣམ་པ་གསལ་བའི་དཔེ་བརྗོད་ནི་དགེ་བའི་ཆོས་ཟག་བཅས་ཀྱི་དངོས་པོས་མ་འོངས་པ་ན་རྣམ་སྨིན་བདེ་བ་སྟེ་འདོད་པའམ་ཡིད་དུ་འོང་བ་མི་འགྲུབ་ཅིང་མི་འབྱིན་ཞེས་པ་ལྟ་བུ་ཡིན་ཏེ། ཆོས་ཅན་དེ་ལུང་ཁོ་ན་ལས་གྲུབ་པས་ལུང་ཁས་མ་བླངས་ན་དེ་ཉིད་མི་འགྲུབ་ལ། ལུང་ཁས་བླངས་ན་དེ་ལས་འབྲས་བུ་ཡིད་དུ་འོང་བ་འབྱིན་པར་ཡང་བསྟན་བཅོས་སུ་མཐོང་བ་དེའི་ཕྱིར་དེ་དང་འགལ་བ་ལ་བསྟན་འཆོས་ཀྱིས་གནོད་པས་སོ། ། བཞི་པ་ལ་ལྔ་ལས། དང་པོ་ཆོས་ཅན་ཚད་མས་གྲུབ་ན་གནོད་པ་མེད་པ་ནི།
གང་གི་ཚེ་བསྟན་འཆོས་ཁས་བླངས་པ་ན་ཡང་སྒྲུབ་བྱེད་བསྟན་འཆོས་དེ་ལ་བརྟེན་པ་མིན་པའི་ཚད་མས་གྲུབ་པའི་ཆོས་ཅན་གྱི་དངོས་པོ་ལ་བསྟན་འཆོས་ལས་བཤད་པ་དང་འགལ་བ་ཚད་མས་མ་གྲུབ་བཞིན་དུ་བརྗོད་ནའང་བསྟན་འཆོས་ཀྱིས་གནོད་པ་མ་ཡིན་ཏེ། དཔེར་ན་དཔྱོད་པ་པས་རང་གི་ལུང་ཁས་བླངས་ཀྱང་ལུང་དེ་ལ་མ་བརྟེན་པའི་ཆོས་ཅན་སྒྲ་ལ་མི་རྟག་པར་ཚད་མས་མ་གྲུབ་བཞིན་དུ་བྱས་པ་མི་རྟག་པར་བརྗོད་ན་སྒྲ་རྟག་པར་སྟོན་པའི་ལུང་གིས་མི་གནོད་པ་བཞིན། འོན་ཀྱང་སྔར་རྟག་པར་དང་ཕྱིས་མི་རྟག་པར་ཁས་བླངས་པའི་ཚིག་གཉིས་པོ་འདི་དག་བརྗོད་བྱ་ཚད་མས་མ་གྲུབ་པའི་ཚིག་ཙམ་དུ་ཁྱད་པར་མེད་པས་ནུས་པ་ཆེ་ཆུང་མཚུངས་པའི་ཕྱིར་ཕན་ཚུན་གེགས་བྱེད་པ་ཙམ་དུ་འགྱུར་རོ། ། དཔེར་ན་ངའི་མ་མོ་གཤམ་ཡིན་ཞེས་པའི་རང་གི་ཚིག་སྔ་ཕྱི་འགལ་བ་བཞིན་ནོ། ། དེའི་ཚེ་ཁས་བླངས་པའི་བསྟན་འཆོས་དེ་ཡང་རྒོལ་བ་འདི་རང་གི་ཚིག་སྔ་ཕྱི་འགལ་བའི་བདག་ཉིད་ཙམ་ཡིན་ཏེ། རྒོལ་བ་དེས་སྔར་རྟག་པར་སྨྲས་ཤིང་ཕྱིས་ཡང་དེས་མི་རྟག་པར་སྨྲས་པའི་ཕྱིར་རོ། ནུས་པ་མཚུངས་པར་མ་གྲུབ་སྟེ། བྱས་པ་ལས་མི་རྟག་པར་བརྗོད་པ་དེ་ཚད་མ་དང་ལྡན་པས་རྟག་པར་དམ་བཅས་པ་ལ་གནོད་པའི་ཕྱིར་ཞེ་ན། ཚིག་གཉིས་པོ་དེ་དག་གང་ལ་བརྗོད་བྱ་རང་གི་ཚད་མས་གྲུབ་པ་ཡོད་པ་དེ་ནི་གཞན་ཚད་མ་ཅན་མིན་པའི་རང་དང་འགལ་བ་དམ་བཅས་པ་ལ་གནོད་བྱེད་དུ་འགྱུར་རོ། ། གཞན་དུ་ཚད་མ་མེད་པའི་དམ་བཅའི་ཚིག་རང་དང་འགལ་བ་ལ་གེགས་བྱེད་ཙམ་དེ་ལྟ་མིན་པར་ཚད་མ་དང་ལྡན་མི་ལྡན་གྱི་སྒྲ་མི་རྟག་པའི་དམ་བཅའི་ཚིག་གཅིག་ལ་ལུང་གིས་གནོད་ན་སྒྲ་རྟག་པར་དམ་བཅས་པའི་དཔྱོད་པ་པའི་ལུང་ཆོས་ཅན།
སྒྲ་མི་རྟག་པར་ཚད་མས་མ་གྲུབ་བཞིན་དུ་མི་རྟག་པར་དམ་བཅས་པ་ལ་ནི་ཇི་ལྟར་གནོད་དེ་མི་གནོད་པར་ཐལ། དེ་དང་ནུས་པ་མཚུངས་པའི་ཕྱིར་ཏེ། རིགས་པ་དང་བྲལ་བའི་ཚིག་ཡིན་པའི་ཕྱིར། འམ་གྱིས་དེའི་ཕྱིར་དེ་ཆོས་ཅན་ཚིག་གཅིག་ཤོས་ལ་ཚད་མ་ཡོད་པའི་དངོས་པོ་ཇི་ལྟ་བ་བཞིན་གྱི་སྟོབས་ཀྱི་ཞུགས་པའི་དོན་ཅན་གྱི་རྗེས་དཔག་ལ་ནི་ཇི་ལྟར་ཡང་མི་གནོད་པར་འགྱུར་རོ། ། གཞན་ཡང་གང་ཚད་མ་ཡིན་པ་དེ་གཞན་ལ་གནོད་བྱེད་དུ་འགྱུར་བ་ལ་དེ་འདྲའི་ལུང་རྣམས་ཆོས་ཅན། རང་དང་འགལ་བའི་དམ་བཅའ་ལ་གནོད་བྱེད་མིན་པར་ཐལ། རང་གི་བརྗོད་བྱ་ལ་ཚད་མ་ཡིན་པ་ནི་སྔར་ཉིད་དུ་ལེའུ་དང་པོའམ་རྗེས་སུ་དཔག་པའི་ཡུལ་ལ་ཚིག་ཅེས་པར་རྣམ་པར་བཟློག་པ་ཡིན་པའི་ཕྱིར་ནའོ། ། གཉིས་པ་ཆོས་ཅན་ལུང་གིས་གྲུབ་ན་གནོད་པ་ཡོད་པ་ནི། བསྟན་འཆོས་ལ་མི་བརྟེན་པར་ཆོས་ཅན་ཚད་མས་གྲུབ་པ་ལ་ལུང་དང་འགལ་བ་དམ་བཅས་ཀྱི་ལུང་གིས་མི་གནོད་པ་དེའི་ཕྱིར་ན་ཆོས་ཅན་སྒྲུབ་བྱེད་ལུང་ཁས་བླངས་ནས་ལུང་གིས་གྲུབ་པའི་ཆོས་ཅན་ལ་ཁྱད་པར་དཔྱོད་པའི་སྐབས་སུ་ལུང་དང་འགལ་བ་དམ་བཅས་པ་དག་ལ་བསྟན་བཅོས་ཀྱིས་གནོད་པའི་སྐྱོན་འདི་འདོད་ཀྱི་ཆོས་ཅན་དེ་ལྟ་བུའི་ཁྱད་པར་ལ་རྣམ་པར་དཔྱོད་པ་ལས་འདས་པ་ནི་མིན་ནོ། ། གསུམ་པ་དེས་ན་ཁས་བླངས་ལོགས་སུ་སྟོན་པའི་འཐད་པ་ནི།
ལུང་གིས་གནོད་མི་གནོད་ཀྱི་ཡུལ་དེ་ལྟ་ཡིན་པ་དེས་ན་བརྗོད་མ་ཐག་པའི་གནོད་ཡུལ་གྱི་ཁྱད་པར་འདི་ནི་བསྟན་པའི་དོན་དུ་རྗེས་དཔག་ལས་ཕྱི་རོལ་དུ་གྱུར་པ་མིན་ཡང་ཁས་བླངས་རྗེས་དཔག་ལས་ཐ་ད་དུ་སློབ་དཔོན་གྱིས་བྱས་པ་ཡིན་ནོ། ། ཇི་ལྟར་ཕྱི་རོལ་དུ་གྱུར་པ་མིན་ཞེ་ན། གནོད་པར་བྱེད་པ་ནི་ཚད་མ་ཡིན་ལ། བསྟན་འཆོས་ཀྱིས་རང་དང་འགལ་བའི་དམ་བཅའ་ལ་གནོད་བྱེད་དུ་འདོད་པའི་ཕྱིར་རོ། ། དེས་ན་ལུང་གིས་གྲུབ་པའི་ཆོས་ཅན་ལ་ཁྱད་པར་དཔྱོད་པ་ལ་ལུང་གིས་གནོད་ཅེས་པའི་ཡུལ་གྱི་དབྱེ་བ་བསྟན་པའི་ཆེད་དུ་ཐ་དད་དུ་ཕྱེ་བ་དེ་ལྟ་མིན་པར་རྗེས་དཔག་གི་རིགས་ཀྱི་དབྱེ་བ་ལས་ཕྱེ་བ་ཡིན་ན་ཐལ་ཆེས་པར་འགྱུར་ཏེ། དུ་སོགས་ཀྱི་རྟགས་ཇི་སྙེད་པ་རྣམས་ལ་བརྟེན་པའི་རྗེས་དཔག་གིས་གནོད་པ་ཡང་སོ་སོར་བརྗོད་བྱར་འགྱུར་བའི་ཕྱིར་རོ། ། ཡང་ལོགས་ཤིག་ཏུ་ཕྱེ་བར་བྱས་པ་དོན་མེད་པར་འགྱུར་ལ། དེ་ལས་འཆད་པ་པོ་མི་མཁས་པར་འགྱུར་བ་ལས་དགོས་པ་ཡང་ཡོད་པའི་ཕྱིར་གནོད་ཡུལ་གྱི་ཁྱད་པར་བསྟན་པ་ཐ་དད་དུ་ཕྱེ་བའི་དགོས་པའོ་ཞེས་རྟོགས་སོ། ། དེ་ལྟར་ན་རིགས་སྒོར་ཁས་བླངས་ལས་རང་ཚིག་ཐ་དད་དུ་ཕྱེ་བའི་དགོས་པ་ཅི་ཞེ་ན། རིགས་སྒོར་རང་ཚིག་ཀྱང་ཁས་བླངས་ལས་ཐ་དད་དུ་ཕྱེ་བ་ནི་ཚད་མ་ཅན་མ་ཡིན་པའི་ཚིག་འགལ་བ་ཙམ་བརྗོད་པ་ལ་སོགས་ཕན་ཚུན་གེགས་བྱེད་ཁོ་ན་ཡིན་གྱི།
གང་རུང་གཅིག་ཚད་མ་ཅན་ཡིན་པ་དེའི་ཚེ་དེ་ལྟ་མིན་གྱི་གནོད་བྱེད་ཡིན་ནོ་ཞེས་བསྟན་པའི་དོན་དུའོ། ། བཞི་པ་ཀུན་ལ་ལུང་གིས་གནོད་པར་འདོད་པ་དགག་པ་ནི། དེ་ལྟ་མོད་ཀྱི་རྒོལ་བ་དེ་ཡིས་བསྟན་འཆོས་ཚད་མར་ནི་ཁས་བླངས་པའི་ཕྱིར་བསྟན་འཆོས་དེ་ཚད་མ་ཡིན་ལ་དེ་ལས་ཀྱང་དངོས་པོ་སྟེ་ཡུལ་ཀུན་ལ་གནོད་བྱེད་ཡིན་གྱི་འགའ་ཞིག་ཁོ་ན་ལ་མིན་ཞེ་ན། གལ་ཏེ་དེ་ལྟ་ན་སྒྲུབ་བྱེད་འགོད་པའི་དུས་ན་བསྟན་འཆོས་དེ་ཚད་མ་དང་གནོད་བྱེད་དུ་རྒོལ་བ་དེ་མི་འདོད་པ་དེའི་ཚིག་གནོད་བྱེད་ཡིན་ནམ་ཅི་སྟེ་མིན་པ་ཁོ་ནའོ། ། དེ་ལྟར་འདོད་པས་དེ་དེའི་སྐྱོན་དུ་འགྱུར་བས་མི་འདོད་པ་ལ་ལུང་གནོད་བྱེད་དུ་མི་འགྱུར་རོ། ། གལ་ཏེ་སྔར་རྒོལ་བ་དེས་བསྟན་འཆོས་ཁས་བླངས་ནས་ཕྱིས་དེ་མི་འདོད་པར་གྱུར་ན་སྔར་ཁས་བླངས་པ་དེས་ཚིག་ཕྱི་མ་ལ་གནོད་པའི་ཕྱིར་རྒོལ་བ་འདིའི་རང་ཚིག་འགལ་བའོ་ཞེ་ན། རང་ཚིག་དང་སྔར་ཁས་བླངས་པའི་བསྟན་འཆོས་དང་འགལ་བ་དམ་བཅས་པས་ཆོས་ཅན་ཕན་ཚུན་གེགས་བྱེད་དུ་ཐ་དད་མེད་པ་སྟེ་མཚུངས་པར་འགྱུར། རང་ཚིག་འགལ་བ་ཡིན་པའི་ཕྱིར། གཞན་ཡང་རྒོལ་བས་ཁས་བླངས་པས་བསྟན་འཆོས་ཚད་མ་ཡིན་པ་དེའི་ཕྱིར་སྐྱེས་བུའི་འདོད་པས་ཚད་མར་བྱས་པར་འགྱུར་ལ། འདོད་ན།
བསྟན་འཆོས་འདི་ཡོངས་སུ་རྫོགས་པའི་ཚད་མ་ཉིད་ཅེས་བཞད་གད་དུ་མཛད་པ་སྟེ། སྐྱེས་བུའི་འདོད་པ་ནི་དངོས་སྟོབས་ཀྱིས་མི་འཇུག་པས་དེའི་དབང་གིས་ཚད་མ་ཉིད་ཡང་དག་པར་ཡོད་པ་མ་ཡིན་པའི་ཕྱིར་རོ། ། ལྔ་པ་ལུང་གིས་གནོད་པའི་ཡུལ་ཉིད་བསྡུས་ཏེ་བསྟན་པ་ནི། ཡུལ་ཀུན་ལ་བསྟན་འཆོས་གནོད་བྱེད་མིན་པ་དེའི་ཕྱིར་མངོན་སུམ་རྗེས་དཔག་གིས་རབ་ཏུ་གྲུབ་པའི་དོན་ཆོས་ཅན་དང་རྟགས་དག་ལ་དཔྱོད་པའི་ཚེ་བསྟན་འཆོས་དོར་བ་སྟེ་ཁས་མ་བླངས་ནའང་དཔྱོད་པ་མི་འཇུག་པའི་ཉེས་པ་མེད་དེ། ལུང་དོར་ཡང་དངོས་སྟོབས་ཀྱིས་འདོད་པ་འགྲུབ་པ་ལ་གེགས་མེད་པའི་ཕྱིར། ཤིན་ཏུ་ལྐོག་གྱུར་ལུང་གིས་གྲུབ་པའི་ཆོས་ཅན། དགེ་མི་དགེ་སོགས་རྣམས་ལ་དཔྱོད་པ་ལ་ངེས་པར་བསྟན་འཆོས་ནི་ཁས་ལེན་དགོས་ཏེ། དེའི་ཚེ་ཡང་ལུང་ཚད་མར་མི་འདོད་ན་ལུང་གིས་གྲུབ་པའི་ཆོས་ཅན་ལ་ཁྱད་པར་སྤྱོད་པ་ཉིད་མི་འཇུག་པའི་ཕྱིར་རོ། ། གལ་ཏེ་བསྟན་འཆོས་ཚད་མ་མིན་པ་དེའི་ཚེ་དེས་གྲུབ་པའི་ཆོས་ཅན་དང་རྟགས་དེའང་དོན་རྟོགས་པའི་རྟེན་མིན་པས་ཇི་ལྟར་དེ་ལ་དེས་དཔྱོད་ཅེ་ན། བསྟན་འཆོས་འདི་ཆོས་ཅན་ཚད་མ་མིན་ཏེ།
ཕལ་ཆེར་ཏེ་ལྷག་པར་བརྟགས་དཔྱད་བྱེད་པ་ན་ནི་སྔ་ཕྱི་འགལ་བ་འབའ་ཞིག་བརྗོད་པར་བྱེད་པ་ཡིན་པའི་ཕྱིར་འགལ་བ་ཅི་ལྟ་བུ་ཞེ་ན། འདི་ལྟ་སྟེ་འདོད་ཁམས་སུ་ཆགས་སྡང་རྨོངས་པ་སོགས་རྣམས་ཆོས་མིན་པ་སྡིག་པའི་རྩ་བ་དང་། རྩ་བ་དེ་ལ་མི་གནོད་པའི་ཁྲུས་བཟླས་སྦྱིན་བསྲེགས་སོགས་ཀྱིས་ཆོས་མིན་ཟད་ཅིང་དག་པར་འགྱུར་ཞེས་བཤད་པ་ལྟ་བུ་སྟེ། མངར་བསིལ་སྣུམ་པའི་རྫས་ཀྱིས་བད་ཀན་གྱི་ནད་ལ་བཞིན་དུ། གང་གི་རྒྱུ་ལ་མི་གནོད་པ་དེ་ནི་དེ་ལ་གནོད་བྱེད་མིན་ལ། གང་རྒྱུ་ལ་གནོད་པས་དེ་ཟད་པར་འགྱུར་ཏེ། བསླབ་གསུམ་གྱི་ཉེས་སྤྱོད་ཀུན་བཀྲིས་ཀྱི་བག་ལ་ཉལ་གྱི་གནས་སྐབས་ལ་གནོད་པ་ལྟ་བུའོ། ། ཅི་སྟེ་འགལ་བ་བརྗོད་པས་ཚད་མས་མ་གྱུར་པ་དེ་ལ་དཔྱོད་པ་ཡང་མི་རིགས་ཞེ་ན། ལེའུ་དང་པོར་ལུང་ཚད་མ་དཔྱོད་པའི་སྐབས་སུ་ཇི་སྐད་བཤད་པ་བཞིན་སྐྱེས་བུ་འཚེ་བ་དང་སྦྱིན་སོགས་ལ་སྐྱོན་ཡོན་ཐོས་ནས་འཇུག་ལྡོག་བྱེད་པ་ནི་ལུང་ལ་མ་བརྟེན་པར་བྱ་བར་མི་ནུས་པ་དེ་ལ་བསྟན་འཆོས་ཁས་བླངས་བྱ་ཡིན་ཞིང་། དེ་ལའང་བསྟན་འཆོས་གང་རིགས་པ་ཚད་མ་གཉིས་ཀྱིས་མཐོང་བའི་ཡུལ་བསྟན་པ་ལྟར་ཚད་མ་གཉིས་ཀྱིས་གྲུབ་པས་གནོད་པ་མེད་ཅིང་རང་ཚིག་གིས་མ་མཐོང་བ་ཤིན་ཏུ་ལྐོག་གྱུར་སྟོན་པ་དག་ལ་གནོད་པ་མེད་པ་ཡིན་ལ།
དེ་བཟུང་བར་བྱའོ་ཞེས་བྱས་ནས་བསྟན་འཆོས་དེ་ལ་སྔ་ཕྱི་འགལ་མི་འགལ་གྱི་དཔྱོད་པ་འཇུག་ཅིང་དཔྱད་པས་འགལ་ན་དེ་བཏང་སྙོམས་སུ་བྱའོ། ། གཉིས་པ་ལ་བཞིའི་དང་པོ་རྗོད་རུང་གྲགས་པར་འཇོག་པའི་ཚུལ་ནི། འདོད་པའི་སྒྲའི་བརྗོད་བྱར་རུང་བ་ཉིད་ཆོས་ཅན། དོན་ཐམས་ཅད་ལ་བཀག་པ་མེད་པར་གྲུབ་སྟེ། སྐྱེས་བུའི་འདོད་པ་ཙམ་དང་རྗེས་སུ་འབྲེལ་བའི་ཕྱིར། ཡིད་ཀྱི་རྟོག་པ་རང་རྒྱུད་པ་འགའ་ཞིག་བཞིན་ནོ། ། དེས་ན་ཟླ་བ་ཞེས་པའི་ངག་ཆོས་ཅན། འདིས་བརྗོད་རུང་གི་དོན་ལ་གནོད་པ་མེད་དེ། དེས་བརྗོད་རུང་བཀག་པར་ནུས་པ་ཉིད་མེད་པའི་ཕྱིར་རོ། དེ་ལྟ་བུའི་དོན་ལའང་བཀག་པ་མེད་པར་རང་གི་འདོད་པ་བརྗོད་པར་བྱ་བའི་དོན་སྟོན་པའི་ཡུལ་ཅན་གྱི་ཚིག་དེ་ནི་སྒྲ་ལས་བྱུང་བའི་རབ་ཏུ་གྲགས་པའི་དོན་ལ་སྐྱེ་བོ་རྣམས་ཀྱིས་ཡིད་ཆེས་པར་འདོད་པ་ཡིན་ནོ། །
དེས་ན་ཟླ་བ་ཞེས་པ་ལ་སོགས་པའི་སྒྲའི་ཐ་སྙད་ལ་ན་ི་སྐྱེས་པ་སྟེ་བྱུང་པའི་བཏགས་པའི་ཆོས་རྗོད་རུང་དེ་སློབ་དཔོན་གྱིས་ཇི་སྐད་དུ་སྒྲ་ལས་བྱུང་བའི་གྲགས་པ་དང་ཞེས་རབ་ཏུ་གྲགས་པའི་སྒྲ་ཡིས་རྗོད་དོ། ། དེས་ན་རང་གི་ཆོས་ཅན་ལ་རྗོད་རུང་གྲགས་པས་གྲུབ་པ་དེ་ལ་རང་དང་འགལ་བ་དམ་བཅས་པའི་དོན་ལ་གྲགས་པས་གནོད་པའོ། ། གལ་ཏེ་དེ་ལྟ་མོད་ཀྱི་མངོན་སུམ་ལ་སོགས་པ་ཤེས་པ་པོ་སོགས་ལ་འཇུག་གི་གནོད་བྱའི་ཆོས་ཅན་ལ་མི་འཇུག་པས་ཇི་ལྟར་བཟློག་པའི་དམ་བཅའ་ལ་གནོད་བྱེད་ཡིན་ཞེ་ན། བདེན་ཏེ་འདིར་སྒྲ་མཉན་བྱ་མིན་པར་དམ་བཅས་པ་ལྟ་བུ་ལ་མངོན་སུམ་སོགས་ཀྱི་ཤེས་པ་གནོད་བྱེད་མིན་གྱི། འོན་ཀྱང་ཚད་མ་གསུམ་གྱིས་གཞལ་བའི་ཆོས་སྒྲ་མཉན་བྱ་ཡིན་པ་སོགས་རང་དང་འགལ་བ་དམ་བཅས་པའི་དོན་ལ་གནོད་བྱེད་དེ་རྣམས་ལ་འཇལ་བྱེད་མངོན་སུམ་སོགས་ཀྱི་སྒྲ་སྒྲོ་བཏགས་ནས་དེ་དག་གིས་གནོད་པ་ལ་མངོན་སུམ་སོགས་ཀྱིས་གནོད་དོ་ཞེས་བརྗོད་པས་སྐྱོན་མེད་དེ། ཚད་མ་གསུམ་པ་དེ་དག་གཞལ་བྱ་ཡོངས་སུ་གཅད་པར་བྱེད་པ་དང་མཉན་བྱ་སོགས་དེ་མིན་ཡོངས་སུ་གཅོད་པར་བྱེད་པ་ཆོས་མཐུན་པའི་ཕྱིར་རོ། ། གཉིས་པ་བརྗོད་རུང་གནོད་བྱེད་ཡིན་པར་བསྟན་པ་ནི། ཅི་སྟེ་རྗོད་རུང་དོན་རྣམས་ལ་དགག་ཏུ་མེད་ཅེ་ན། འཇིག་རྟེན་པ་དེ་ལ་བརྟེན་ནས་ཡང་དག་པར་བྱུང་བ་ཅན་གྱི་སྒྲ་རྣམས་ཆོས་ཅན། དོན་རྣམས་ལ་དགག་ཏུ་མེད་པ་ཡིན་ཏེ།
འདོད་པ་ཙམ་གྱིས་འཇུག་པའི་ཕྱིར། དེས་ན་ཟླ་བའི་བརྡ་སྔར་བྱས་པ་དང་མ་བྱས་པའང་རུང་སྒྲ་རྣམས་ཀྱི་དོན་སྣ་ཚོགས་པ་འདི་ནི་བརྗོད་རུང་གི་རང་བཞིན་ཉིད་དེ་ཁོ་ན་ལ་རུང་ངོ་། ། དེས་ན་རྟོག་ཡུལ་གྱི་དོན་ཙམ་དང་ནི་རྗེས་སུ་འབྲེལ་པ་ཅན་དེས་སྔར་བརྡ་བྱུང་བ་སྟེ་བཏགས་པར་གྱུར་པའམ་ནི་ཕྱིས་འབྱུང་འགྱུར་ཏེ་འདོགས་པར་འགྱུར་བའི་སྒྲ་ཡིས་རྗོད་དུ་རུང་བ་ཉིད་དེ་ཡིས་ནི་རང་དང་མི་མཐུན་པ་རི་བོང་ཅན་ཟླ་བ་མ་ཡིན་ཏེ། ཡོད་པའི་ཕྱིར་ཞེས་སྐྱེས་བུས་དམ་བཅས་པ་ལ་གནོད་པར་འགྱུར་རོ། ། དོན་འགའ་ཞིག་ལ་ཟླ་སོགས་ཀྱི་སྒྲ་གྲགས་ཟིན་པ་མེད་ཀྱང་དངོས་པོ་ལ་ཟླ་སོགས་ཀྱི་སྒྲས་རྗོད་རུང་ཉིད་གྲུབ་པ་དེའི་སྟོབས་ཉིད་ལས་དོན་ཐམས་ཅད་རྗོད་རུང་ཉིད་དེ་ལ་སྒྲ་ཀུན་འབྲེལ་བ་སྟེ་འདོད་པ་ཙམ་གྱིས་ཡང་དག་པར་སྦྱོར་བ་དེས་ན་དངོས་པོ་དེ་ལ་སྒྲས་བརྗོད་རུང་དེ་ནི་གྲུབ་པ་ཉིད་དེ་སྒྲ་མངོན་དུ་ཕྱོགས་པ་མེད་ཀྱང་སློབ་དཔོན་གྱིས་སྒྲ་ལས་བྱུང་བའི་གྲགས་པ་ཉིད་དུ་གསུངས་སོ། ཇི་ལྟར་ན་དངོས་པོ་ཆོས་ཅན། དེ་ལ་སྒྲ་མངོན་དུ་ཕྱོགས་པ་མེད་ཀྱང་གང་འདོད་པའི་སྒྲས་ཐ་སྙད་དུ་བྱས་པ་ཡིན་ཏེ། འདོད་པའི་སྒྲ་དེས་བརྗོད་པར་ནུས་པ་ཅན་ཡིན་པའི་ཕྱིར། དཔེར་ན་ཚོས་པ་མངོན་དུ་མ་གྱུར་ཀྱང་རུང་བའི་སྟོབས་ཀྱིས་འཚེད་བྱེད་ཅེས་བརྗོད་པ་བཞིན་ནོ། ། གསུམ་པ་མདོའི་ཚིག་གི་དགོངས་པ་བཤད་པ་ལ་གཉིས་ཀྱི་དང་པོ་རྗོད་རུང་མིན་པའི་རྟགས་ལ་སྦྱར་ཏེ་བཤད་པ་ནི།
མདོ་འགྲེལ་དུ། གང་ལ་ཐུན་མོང་མིན་པའི་ཕྱིར་རྗེས་སུ་དཔག་པ་མེད་ལ། སྒྲ་ལས་བྱུང་བའི་གྲགས་པའི་དོན་དང་འགལ་བས་བསལ་པ་དེ་ནི་ཕྱོགས་མིན་ཏེ། དཔེར་ན་རི་བོང་ཅན་ཟླ་བ་མིན་ཏེ། ཡོད་པའི་ཕྱིར་ཞེས་པའི་དོན་འཆད་པ་སྟེ། འདིས་ནི་དེ་ལ་དེ་ལྟར་རྟོགས་པའི་རྗེས་དཔག་མེད་དེ། ཐུན་མོང་མ་ཡིན་པའི་མ་ངེས་པ་ཡིན་པའི་ཕྱིར་རོ། ། དེས་ན་དམ་བཅའ་དེ་གྲགས་པས་གྲུབ་པ་དང་འགལ་བའི་དོན་གྱིས་སེལ་པས་ན་གྲགས་པས་གནོད་དོ་ཞེས་པའོ། ། དེ་ལྟར་སྒྲ་མངོན་དུ་ཕྱོགས་པ་མེད་ཀྱང་སྒྲས་རྗོད་རུང་གྲུབ་ན་གྲགས་པས་གྲུབ་པ་ཡིན་པ་ལས་གཞན་དུ་གྲགས་པ་ལ་སྒྲ་མངོན་དུ་ཕྱོགས་པ་དགོས་པས་བརྡ་མ་བྱས་པ་ལ་རུང་བ་གྲགས་པས་གྲུབ་པ་མེད་ན་རྗོད་རུང་འགོག་པ་འདིར་ནི་གནོད་བྱེད་དུ་རྗོད་པའི་རི་བོང་ཅན་ཟླ་བ་མིན་ཏེ་ཡོད་པའི་ཕྱིར་ཞེས་པའི་གཏན་ཚིགས་འདི་ཆོས་ཅན། དཔེ་དང་རྩོད་གཞི་ལ་ཐུན་མོང་མིན་པའི་རྟགས་སུ་མི་འགྱུར།
ཐམས་ཅད་ལ་ཟླ་བའི་སྒྲས་རྗོད་རུང་གྲགས་པས་མ་གྲུབ་པས་མཐུན་དཔེར་རུང་བ་ཡོད་པའི་ཕྱིར། ཁྱབ་པ་ཡོད་ཐམས་ཅད་ལ་ཟླ་བའི་སྒྲས་བརྗོད་རུང་གྲུབ་པ་དེའི་ཚེ་མཐུན་ཕྱོགས་མེད་པས་ཐུན་མོང་མིན་པར་འགྱུར་བའི་ཕྱིར་རོ། ། དེ་ཉིད་ཀྱི་ཕྱིར་རུང་བ་དེ་ཆོས་ཅན། དེ་འགོག་པ་རྗེས་དཔག་ལས་འགོག་པར་འགྱུར་གྱི་མངོན་སུམ་གྱི་མིན་ཏེ། སྒྲས་བརྗོད་རུང་གི་དོན་ཡོད་ཀྱང་དེ་ལ་དབང་པོ་སྟེ་ཐ་མལ་པའི་མངོན་སུམ་འཇལ་བྱེད་དུ་མི་འཇུག་པས་མངོན་སུམ་གྱིས་སྣང་རུང་མ་དམིགས་པས་མི་འགོག་པའི་ཕྱིར། འདོད་མི་ནུས། སྔར་བསྟན་པ་བཞིན་རྟགས་ཐུན་མོང་བ་མེད་པས་སོ། ། དེ་ལྟ་མོད་ཐུན་མོང་མིན་པར་མི་འགྱུར་ཏེ། མི་མཐུན་ཕྱོགས་ཁོ་ན་ལ་ཡོད་པས་འགལ་བར་འགྱུར་བའི་ཕྱིར་རོ་ཞེ་ན། བདེན་ཏེ་འོན་ཀྱང་ཕ་རོལ་པོ་བུམ་སོགས་མི་མཐུན་ཕྱོགས་སུ་མི་འདོད་པའི་ངོར་མི་མཐུན་ཕྱོགས་ཁོ་ན་ལ་འཇུག་པ་མིན་ནོ་ཞེས་པས་ཐུན་མོང་མིན་པར་བརྗོད་དོ། །
འདིར་འདོད་པའི་སྒྲས་བརྗོད་རུང་ཉིད་འགོག་པ་གང་ལ་དངོས་པོ་ཐམས་ཅད་ལ་ཁྱབ་པའི་ཡོད་པ་རྗེས་འགྲོ་མེད་པ་དེར་རྟགས་གཞན་བྱས་པ་སོགས་གང་བཀོད་ཀྱང་རྗེས་འགྲོ་མེད་པས་འདིར་རྟགས་རྣམས་གང་བཀོད་ཀྱང་ཐུན་མོང་མིན་པ་ཉིད་ཡིན་པས་རྗེས་དཔག་མེད་དོ་ཞེས་གྲུབ་པས་དམ་བཅའ་ལྟར་སྣང་སྟོན་པའི་སྐབས་སུ་ཡོད་པ་ཞེས་པའི་གཏན་ཚིགས་སློབ་དཔོན་གྱིས་དཔེར་བརྗོད་པ་དེ་ལྟར་འབྲས་བུ་དང་ནི་ལྡན་པར་འདོད་ཀྱི། གཞན་དུ་ན་བུམ་པ་རྟག་གོ་ཞེས་པའི་དམ་བཅའ་ལྟར་སྣང་ལ་ཡང་རྟགས་ཅིའི་ཕྱིར་མི་སྨོས་སོ། ། གལ་ཏེ་སྒྲ་ལས་བྱུང་བའི་གྲགས་པ་དང་ཞེས་སྒྲ་ཐམས་ཅད་ཀྱིས་བརྗོད་རུང་དོན་ཐམས་ཅད་ལ་གྲུབ་པ་ཅི་སྟེ་ཞེ་ན། སྒྲ་རྣམས་ནི་བརྡ་ལ་བརྟེན་པ་ཅན་ཡིན་ལ། བརྡ་དེའང་འདོད་པ་ཙམ་ལ་བརྟེན་པ་ཡིན་པས་ན་སྒྲ་ཡིས་རྗོད་རུང་དུ་གྲུབ་པ་ནི་དོན་གང་ལའང་མ་གྲུབ་པ་མིན་ཞེས་བསྟན་པར་བཞེད་ནས་ཚུལ་དེ་ལྟར་སྒྲ་ལས་བྱུང་བའི་གྲགས་པ་ཞེས་པའི་ཚིག་གསུངས་སོ། ། ཡང་ན་མདོའི་ཚིག་དེས་དངོས་པོ་སྟོབས་ཞུགས་ཀྱི་རྗེས་སུ་དཔག་པས་གྲུབ་པའི་དོན་རྣམས་ལ་འགལ་བ་ལ་འཁྲུལ་པ་མེད་པ་ཅན་གྱི་འགྲན་ཟླའི་ཚད་མ་མེད་པར་སྟོན་པ་ཡིན་ཏེ་དེ་ལྟ་བུར་རྗེས་དཔག་གི་མཚན་ཉིད་ཅན་ཡིན་པའི་རྒྱུ་མཚན་གྱིས་གྲགས་པ་ཡི་རྗེས་དཔག་ལ་ཡང་འགྲན་ཟླའི་ཚད་མ་མེད་པར་སྟོན་པ་ཡིན་པའི་ཕྱིར་རོ། ། གཉིས་པ་བརྗོད་རུང་བསྒྲུབ་པའི་རྟགས་ལ་སྦྱར་ཏེ་བཤད་པ་ལ་གསུམ་གྱི་དང་པོ་རྗེས་དཔག་མེད་པའི་དོན་བཤད་པ་ནི། ཡང་ན་གང་ལ་ཐུན་མོང་མིན་པའི་ཕྱིར་རྗེས་སུ་དཔག་པ་མེད་ལ་ཞེས་པ་འདིའི་དོན་གཞན་ནི་འདི་ཡིན་ཏེ། རི་བོང་ཅན་ཟླ་བའི་སྒྲས་བརྗོད་མི་རུང་དུ་ལོག་པར་རྟོག་པའི་ངོར་བརྗོད་རུང་སྒྲུབ་པའི་ཆེད་དུ་བཀོད་པའི་ཡོད་པའི་རྟགས་ལས་འཇིག་རྟེན་གྱི་རྗོད་པ་སྟེ་ཇི་སྐད་བཤད་པའི་བརྗོད་རུང་གི་དོན་རྟོགས་པའི་དངོས་སྟོབས་ཀྱི་རྗེས་དཔག་ཡང་དག་མེད་པར་སློབ་དཔོན་གྱིས་བརྗོད་པ་ཡིན་ནོ། ། དེ་སྐད་བརྗོད་པའི་འབྲས་བུ་ཅི་ཞེ་ན།
དངོས་པོའི་དབང་གིས་རི་བོང་ཅན་ལ་ཟླ་བར་གྲགས་པ་མིན་གྱི་འོན་ཀྱང་གྲགས་པའི་དབང་ལས་ཡིན་པ་དེས་ན་གྲགས་པ་ལ་དངོས་པོ་སྟོབས་ཞུགས་ཀྱི་རྗེས་དཔག་འཇལ་བྱེད་དུ་མེད་པར་རྗོད་པ་དེས་ནི་དངོས་པོ་སྟོབས་ཞུགས་ཀྱི་རྗེས་སུ་དཔག་པ་ལས་གྲགས་པའི་རྗེས་དཔག་ཐ་དད་པའི་ཡུལ་ཅན་ཉིད་དུ་གྲུབ་བོ་ཞེས་ཡུལ་གྱི་དབྱེ་བ་བསྟན་པའི་ཆེད་དུའོ། ། དེའི་དགོས་པ་ཅི་ཞེ་ན། ཡུལ་ཐ་དད་པ་དེས་ན་དངོས་པོ་རྣམས་ཡོད་པ་དང་མེད་པའི་རྗེས་སུ་འཇུག་པ་ཅན་གྱི་དངོས་པོ་སྟོབས་ཞུགས་ཀྱི་རྗེས་དཔག་ལས་ཐ་དད་པའི་སྒྲ་ལས་བྱུང་བའི་གྲགས་པ་ནི་དངོས་པོ་དེའི་དབང་གིས་མི་འཇུག་པ་ཡིན་གྱི་དེ་སྐྱེས་བུའི་འདོད་པ་ལས་སྐྱེས་པ་ཡིན་ནོ་ཞེས་ཤེས་པའི་ཆེད་དུ་བསྟན་པས་སོ། དེ་བས་ན་བ་ལང་གི་བ་ལང་ཉིད་ཅེས་པའི་དྲུག་པའི་སྒྲ་དང་རྟ་ཉིད་ཅེས་པའི་དེ་ཕན་ཀྱི་ཚིག་དང་ཤིང་དག་ཤིང་རྣམས་ཞེས་པའི་ཚིག་ཐ་དད་པ་ལ་སོགས་པ་རྣམས་སྨྲ་བ་པོས་བརྗོད་པར་འདོད་པ་ན་དོན་ལ་བརྡ་ཙམ་གྱིས་འཇུག་པའི་ཕྱིར་དེས་བརྗོད་པ་ལྟར་དངོས་པོ་ལ་གྲུབ་པར་ངེས་པ་མིན་ནོ། ། དེས་ན་དེ་ལྟ་བུའི་ཐ་སྙད་ལས་སྤྱི་ཐ་དད་པ་དང་སྒྲ་རྟོག་གི་རྒྱུའི་དངོས་པོ་དང་གྲངས་སོགས་ཀྱི་དངོས་པོ་འགྲུབ་པ་མིན་ནོ། ། གཉིས་པ་ཐུན་མོང་མིན་པའི་དོན་བཤད་པ་ལ་གཉིས་ཀྱི་དང་པོ་གཞན་ལུགས་བཀག་སྟེ་འཐད་པ་བརྗོད་པ་ནི། རིགས་སྒོའི་ཊཱི་ཀཱ་བྱེད་དག་ཟླ་བ་གཅིག་ལས་མེད་པས་ཡོད་པའི་རྟགས་ལས་དཔེ་མེད་པ་ཉིད་ཀྱི་ཕྱིར་ཐུན་མོང་མིན་པ་ཡིན་ནོ་ཞེས་འདོད་པ་དེའང་མི་འཐད་དེ། རི་བོང་ཅན་དེ་བརྡ་སྤྲོད་པ་དེས་ཟླ་བར་གཏན་མི་འདོད་པ་མིན་གྱི་གྲགས་པའི་དབང་གིས་ཟླ་བར་མི་འདོད་ལ། དངོས་པོའི་དབང་གིས་ཟླ་བའི་སྒྲས་བརྗོད་རུང་དུ་འདོད་ཅིང་གྲགས་པ་ཐམས་ཅད་དུ་ཚད་མར་མི་བྱེད་པ་དེས་གྲགས་པའི་དབང་གིས་བརྗོད་རུང་གཞན་ཡང་གང་ཞིག་འདོད་པར་འགྱུར་ཏེ་མ་གྲུབ་པར་ཐལ། ཟླ་བར་འདོད་པའི་རི་བོང་ཅན་དེ་གྲགས་པའི་དབང་གིས་ཟླ་བར་མི་འདོད་པ་སོགས་སྔ་མ་དེའི་ཕྱིར།

དེའི་ཕྱིར་ཡོད་པ་དེ་ནི་ཆོས་ཅན། གྲགས་པ་ཐམས་ཅད་ལ་བསྙོན་པ་དེའི་ངོར་ཐུན་མོང་མིན་པར་འདོད་དེ། དེའི་ངོར་དེ་ལ་དཔེ་གྲགས་པས་གྲུབ་པ་མེད་པ་དེས་ནའོ། ། དེས་ན་གཞན་གྱི་འདོད་པ་དང་འཇིག་རྟེན་པས་ཟླ་བ་གཅིག་ལས་མེད་པའི་ཕྱིར་ཕྱོགས་གཉིས་ལ་མེད་པ་ལས་ནི་མིན་ནོ། ། ཅི་སྟེ་དེ་ལྟར་ཡིན་ན་མདོའི་ཚིག་དེ་ཆོས་ཅན་རི་བོང་ཅན་ལ་བ་མིན་ནོ་ཞེས་པའི་དམ་བཅའ་དེ་ཁོ་ན་ལ་གྲགས་པས་གནོད་པ་སྟོན་པར་འགྱུར། དེས་རི་བོང་ཅན་ཟླ་བའི་སྒྲས་བརྗོད་མི་རུང་གི་རྟགས་གཅིག་པོ་དེ་ཁོ་ན་ལ་དཔེ་མེད་པས་ཐུན་མོང་མིན་པའི་སྒོ་ནས་རྗེས་དཔག་མེད་པར་རྗོད་པས་སོ། ། དེ་ལྟ་ནའང་གང་གི་ཕྱིར་རྟགས་ལྟར་སྣང་གི་དཔེ་བརྗོད་གཅིག་པུ་འདི་ཉིད་ཀྱི་དམ་བཅའ་ཁོ་ན་ལ་གྲགས་པས་གནོད་པའི་དབང་དུ་བྱས་ནས་ནི་སྒྲ་ལས་བྱུང་བའི་གྲགས་པ་དང་འགལ་བ་ཞེས་མཚན་ཉིད་ཀྱི་ངག་དེ་སྐད་བརྗོད་པ་མིན་ཏེ། གྲགས་པ་དང་འགལ་བའི་དམ་བཅའ་རྣམས་ལ་གྲགས་པས་གནོད་པའི་སྤྱིའི་མཚན་ཉིད་སྟན་བྱེད་ཡིན་པའི་ཕྱིར། ཁྱབ་པ་ཡོད་མཚན་ཉིད་ཀྱིས་མཚོན་བྱ་ལ་ཁྱབ་པ་བསྟན་བྱ་ཡིན་གྱི་དཔེ་བརྗོད་གཅིག་ཁོ་ན་ལ་ནི་མིན་ཏེ་དེ་ནི་དེ་ཉིད་བསྟན་པས་རྟོགས་པའི་ཕྱིར། དེ་བཞིན་དུ་འགྱུར་ན་དྷཱ་ཏྲིག་སྟེ་སྐྱུར་རུ་རའི་སྡོང་པོ་ཤིང་མིན་ནོ་ཞེས་བརྗོད་པ་ལའང་གྲགས་པས་གནོད་པའི་ཕྱིར་རོ། ། གཞན་དུ་ན་དཔེ་བརྗོད་འདིས་ཅི་ཞིག་མཚོན་པར་འགྱུར་ཏེ་མཚོན་ཆ་མེད་པས་སོ། །
གཞན་ཡང་འཇིག་རྟེན་ན་ཟླ་བ་གཉིས་མེད་པས་ཐུན་མོང་མིན་པའོ་ཞེས་ཟེར་བའང་མི་འཐད་དེ། འདིར་ཡང་ག་པུར་དང་དངུལ་ཆུ་དང་སོགས་པས་བྲམ་ཟེའི་ཁྱེའུ་ལ་འཇིག་རྟེན་ན་ཟླ་བའི་སྒྲས་བརྗོད་པའི་དྲི་དང་ཁམས་ཀྱི་བསྟན་འཆོས་དང་གྲགས་པ་ལས་མཐོང་བའི་ཕྱིར་རོ། ། ཁྱོད་ཀྱི་ལུགས་ཀྱིས་ཀྱང་ཟླ་བའི་སྒྲ་བརྡ་ལས་འཇུག་པར་འགྱུར། འདོད་པ་ཙམ་གྱིས་བརྡ་སྦྱོར་བ་ལ་གེགས་ཅུང་ཟད་མེད་པའི་ཕྱིར། འདོད་ན། དོན་ཐམས་ཅད་ལ་སྲིད་པར་འགྱུར་རོ། ། དེ་ལྟ་ན་དེས་བརྗོད་རུང་དུ་སྒྲུབ་པའི་རྟགས་ཐུན་མོང་མིན་པ་ཉིད་ཀྱང་ཅི་ཞིག་ཡིན་ཏེ་མིན་ནོ། ། དེས་ན་གྲགས་པ་ཐམས་ཅད་ལ་བསྙོན་པའི་ངོར་གྲགས་པའི་ཡུལ་སྒྲུབ་པའི་ཕྱིར་རྗོད་པའི་གཏན་ཚིགས་ནི་ཐུན་མོང་མིན་པ་སྟེ། དེ་ལ་ལྟོས་ནས་གྲགས་པས་གྲུབ་པའི་ངེས་མེད་པའི་ཕྱིར་རོ། ། གཉིས་པ་གྲགས་པ་སྤོང་ན་དཔེ་མི་སྲིད་པ་ནི།
འདིར་ཤློ་ཀ་གཅིག་ལྷ་དབང་བློ་ན་མེད་ཅིང་། རྣམ་ངེས་དང་མི་མཐུན་པས་རྒྱན་གྱི་བར་ཚིགས་གཅིག་ཤོར་བ་ཡིན་ལ། འོག་གི་གལ་ཏེ་ལ་ལར་ཞེས་པ་འདིར་བཤད་པ་ལྟར་ན། མ་གྲུབ་སྟེ། གལ་ཏེ་དེའི་ངོར་ག་པུར་ལ་སོགས་པ་ལར་ཟླ་བའི་སྒྲ་དེ་གྲུབ་པས་དཔེ་ཡོད་དོ་ཞེ་ན། ཟླ་བའི་སྒྲ་དེ་ནི་ཆོས་ཅན། དེའི་ངོར་ག་པུར་སོགས་ལ་དངོས་སྟོབས་ལས་གྲུབ་པ་ཡིན་གྱི་གྲགས་པས་གྲུབ་པ་མིན་པར་ཐལ། དེ་དེ་ལ་གྲུབ་ཅིང་གྲགས་པ་ཐམས་ཅད་སྤོང་བས་སོ། ། འདོད་ན། དེའི་ངོར་ཡོད་པའི་རྟགས་ཐུན་མོང་མིན་པར་འགྱུར་རོ། །
ཅི་སྟེ་ག་པུར་སོགས་ལ་གྲགས་པས་གྲུབ་པར་ཁས་ལེན་ན་རི་བོང་ཅན་ལའང་ཆོས་ཅན། ཟླ་བའི་སྒྲས་བརྗོད་རུང་གྲགས་པས་གྲུབ་པ་བཟློག་ཏུ་མེད་པར་ཐལ། དེ་ལ་ཟླ་བའི་སྒྲ་གྲགས་པ་དེ་ལས་ཆེ་བའི་གྲགས་པ་ཅུང་ཟད་ཀྱང་མེད་པའི་ཕྱིར་རོ། ། དེའི་ཕྱིར་གྲགས་པ་འགོག་པའི་ལུགས་ལ་ག་པུར་སོགས་ལ་ཟླ་བ་གྲུབ་ན་དངོས་པོ་ཁོ་ན་ལས་གྲུབ་པར་འགྱུར་ལ། དེ་ལྟར་འདོད་ན། ཟླ་བ་ཉིད་ཀྱི་རྒྱུ་མཚན་དཀར་བསིལ་གྱི་དངོས་པོ་ཡིན་པས་ཟླ་བར་ཁས་ལེན་ན་རི་བོང་ཅན་ལ་ཡང་ཟླ་བའི་སྒྲས་བརྗོད་རུང་དུ་དངོས་པོ་ལས་ནི་གྲུབ་པར་འགྱུར། དཀར་བསིལ་གྱི་དངོས་པོར་གྲུབ་པས་ནའོ། ། འདོད་ན། ཟླ་བའི་སྒྲ་དེ་རི་བོང་ཅན་ལའང་བཟློག་ཏུ་མེད་པར་ཐལ། ཅི་སྟེ་ག་པུར་དང་རི་བོང་ཅན་ལ་ཟླ་བ་ཉིད་ཀྱི་རྒྱུ་མཚན་གྱི་དངོས་པོ་ཡོད་པས་དང་མེད་པས་སྒྲ་དེ་འཇུག་མི་འཇུག་གི་ཁྱད་པར་ཡོད་དོ་ཞེ་ན།
རི་བོང་ཅན་ལ་ཆོས་ཅན། རྒྱུ་མཚན་གྱི་ཟླ་བའི་སྒྲས་བརྗོད་རུང་མིན་ཞེས་བརྗོད་བྱ་ཉིད་བཟློག་ཀྱང་འདོད་རྒྱལ་བའི་གྲགས་པས་གནོད་པའི་ཉེས་པ་ཡོད་པ་མ་ཡིན་པར་ཐལ། ཟླ་བའི་སྒྲ་འཇུག་པའི་རྒྱུ་མཚན་གྱི་དངོས་པོ་དེ་མེད་པའི་ཕྱིར། ཁྱབ་པ་ཡོད་རྒྱུ་མཚན་མེད་པ་ལ་རྒྱུ་མཚན་ཅན་གྱི་སྒྲ་འཇུག་པ་བཟློག་ནའང་གྲགས་པ་མི་སྤོང་བས་གྲགས་པ་དང་མི་འགལ་བའི་ཕྱིར། དཔེར་ན་རི་བོང་ཅན་ལ་འཚེད་བྱེད་ཀྱི་རྒྱུ་མཚན་གྱི་བརྗོད་བྱ་སྤོང་བ་བཞིན། ཐལ་བ་ལས་དེ་ལྟར་ཡང་མིན་ཏེ། སློབ་དཔོན་གྱིས་གེགས་པས་གནོད་པར་གསུངས་པས་རི་བོང་ཅན་ཟླ་བར་མི་འདོད་པ་དེས་གྲགས་པ་ཐམས་ཅད་སྤོང་བ་ཡིན་ནོ་ཞེས་གནས་སོ། ། གསུམ་པ་བཀག་པས་གྲུབ་པའི་རྣམ་གཞག་ནི་རྒྱུ་མཚན་མེད་པ་ལ་རྒྱུ་མཚན་ཅན་གྱི་སྒྲས་བརྗོད་རུང་འགོག་པ་ལ་གྲགས་པས་མི་གནོད་པ་དེའི་ཕྱིར་དངོས་པོ་ལ་ངེས་པ་མེད་པའི་བརྡ་བྱས་པ་ཅན་ཟླ་སོགས་ཀྱི་སྒྲ་ལས་བྱུང་བའི་ཆོས་དེ་ཆོས་ཅན་དེ་རྣམས་ཀྱི་བརྗོད་དུ་རུང་བ་ནི་དོན་རྣམས་ཐམས་ཅད་ཉིད་ཡིན་ཏེ། འདོད་པས་འཇུག་པ་ལ་གེགས་བྱེད་པ་མེད་པའི་ཕྱིར་རོ། ། དེས་ན་རུང་བ་ཉིད་དེ་འགོག་པ་ཡི་སྐྱེས་བུ་ལ་གནོད་པར་བྱེད་དོ། །
ཅིས་ཞེ་ན། གྲགས་པ་ཞེས་བྱ་བའི་རྗེས་སུ་དཔག་པའི་འདོད་སྒྲའི་བརྗོད་བྱར་རུང་བ་ཡི་ཡུལ་ཅན་གྱིས་སོ། ། རུང་བ་ཅི་འདྲ་བས་ཞེ་ན། འདོད་པས་འཇུག་པས་གང་ལའང་བརྡ་སྦྱོར་བ་འགོག་ཏུ་མེད་པ་ལས་སྐྱེས་པའོ། ། བཤད་མ་ཐག་པ་འདིས་ནི་བརྡའི་རྗེས་སུ་འཇུག་པའི་འདོད་རྒྱལ་བའི་སྒྲ་རྣམས་ལ་ནི་བརྗོད་བྱའི་དོན་མཐའ་གཅིག་ཏུ་ངེས་པ་ཡོད་པ་མིན་ཞེས་བཤད་པར་འགྱུར་རོ། ། དེས་ན་འདོད་རྒྱལ་བའི་སྒྲའི་བརྗོད་བྱ་དེར་ཆོས་ཅན། སྒྲ་དེ་རྣམས་ཀྱིས་བརྗོད་བྱ་མིན་ཞེས་འགོག་པར་བྱེད་པ་དག་ནི་དམ་བཅའི་སྐྱོན་དུ་འགྱུར་ཏེ། དེ་ནི་གྲགས་པ་དང་འགལ་བ་ཡིན་པའི་ཕྱིར་རོ། ། དེས་ན་ཤིང་གི་སྒྲ་འགོག་ན་གྲགས་པས་མི་གནོད་དེ། རིགས་སྒྲ་ཡིན་པས་སོ་ཞེ་ན།
མིན་ཏེ་སྒྲ་ཐམས་ཅད་དང་པོའི་དོན་ལ་རྒྱུ་མཚན་ལ་ལྟོས་པ་མེད་པར་འདོད་རྒྱལ་དུ་བརྡ་བྱས་པའི་ཕྱིར། དཔེར་ན་ལ་བ་སྔོན་པོ་ཞེས་པ་སྔོན་པོ་ལ་འདོད་རྒྱལ་ཡིན་པ་བཞིན། དེ་ལ་གྲགས་པས་འཇུག་པའི་ཕྱིར། དེའི་སྒོ་ནས་གཞན་ལ་འཇུག་པ་ལ་རྒྱུ་མཚན་ཅན་གྱི་སྒྲར་བརྗོད་དོ། ། དེ་ལྟ་ཡིན་པའི་རྒྱུ་དེས་ན་འཚེད་བྱེད་ཅེས་པ་ལྟ་བུ་རྒྱུ་མཚན་ཅན་གྱི་སྒྲ་ནི་རང་འཇུག་པའི་དོན་ནམ་སྟེ་རྒྱུ་མཚན་མེད་པར་དོན་འགའ་ཞིག་ལ་འཇུག་པ་འགོག་པར་བྱེད་པ་དང་། སྒྲ་རྣམས་ཀྱིས་ནི་བརྗོད་རུང་གི་དོན་དམ་པ་ཉིད་ཡོད་པ་མིན་ཞེས་འགོག་པ་ལ་གྲགས་པས་གནོད་པར་རིགས་པ་མིན་ཏེ། གྲགས་པ་དང་མི་འགལ་བའི་ཕྱིར་ཞེས་བསྟན་པ་ཡིན་ནོ། ། བཞི་པ་ལོགས་སུ་སྟོན་པའི་རྒྱུ་མཚན་བཤད་པ་ནི། དེ་ལྟར་སྤྱིར་བཏང་བ་ཁོ་ནའི་དོན་ལ་འགོག་པ་ན་གྲགས་པས་གནོད་པ་དེའི་ཕྱིར་འདི་ཁོ་ནའི་གནོད་ཡུལ་གྱི་ཁྱད་པར་ནི་བསྟན་པའི་ཕྱིར་གྲགས་པའང་རྗེས་དཔག་ལས་ཕྱི་རོལ་གྱུར་པ་མ་ཡིན་ཡང་དེ་ལས་ཐ་དད་དུ་བྱས་པ་ཡིན་ཏེ། སྔ་མ་རང་ཚིག་དང་ཁས་བླངས་ཀྱིས་གནོད་པ་བཞིན་ནོ། །
གཞན་དུ་ན་ཐལ་ཆེས་པའམ་དོན་མེད་པའི་སྐྱོན་དུ་འགྱུར་རོ། ། གསུམ་པ་ནི། རྗེས་དཔག་ལས་ཕྱི་རོལ་དུ་མ་གྱུར་པས་ཁས་བླངས་དང་གྲགས་པས་གནོད་པ་དག་གྲུབ་པ་ཉིད་རྗེས་དག་ལས་ཐ་དད་བཤད་པ་ལ་དོགས་པ་ནི་རང་གི་ཚིག་དང་བསྟན་འཆོས་ཀྱང་ཚད་མར་དམ་བཅས་པ་ལས་དམ་བཅའི་དོན་སེལ་བྱེད་ཡིན་ཞེས་དང་། གྲགས་པ་ཡང་དངོས་སྟོབས་ཀྱིས་གྲུབ་པས་མིན་གྱི་འདོད་པ་ཙམ་ལས་བྱུང་བའི་སྒྲ་གྲུབ་པས་འདི་ཉིད་འགོག་ན་གནོད་བྱེད་དེ་ཞེས་བསྟན་པ་ཡིན་ནོ། ། དེའི་ཕྱིར་གནོད་པ་འདི་གཉིས་ནི་སློབ་དཔོན་གྱིས་འགྲེལ་པར་རྒྱུ་མཚན་དང་བཅས་པར་རབ་ཏུ་བརྗོད་དེ། ཇི་སྐད་དུ་གཞལ་བྱའི་དོན་ཅན་གྱི་ཚད་མ་རྣམས་ཡོད་པ་མིན་ཞེས་པའི་མཇུག་ཏུ་དམ་བཅའ་ཙམ་གྱིས་འགལ་བ་དང་ཞེས་དང་། སྒྲ་ལས་བྱུང་བའི་གྲགས་པའི་དོན་དང་འགལ་བས་སོ་ཞེས་སོ། ། ཡང་མངོན་སུམ་རྗེས་དཔག་གིས་གནོད་པ་དག་ལ་འགྲེལ་པར་རྒྱུ་མཚན་དང་བཅས་པར་བསྟན་པ་མིན་ཏེ། གནོད་བྱ་ཙམ་འགའ་ཞིག་བརྗོད་པའི་ཕྱིར་རོ། ། ཇི་སྐད་དུ།
སྒྲ་མཉན་བྱ་མིན་བུམ་པ་རྟག་གོ་ཞེས་སོ། ། གཉིས་པ་མངོན་སུམ་གྱི་བསལ་པ་ལ་གཉིས་ཀྱི་དང་པོ་དོན་སྨོས་པའི་དགོས་པ་བསྟན་པ་ནི། མངོན་སུམ་གྱིས་དམ་བཅའ་ལ་གནོད་པ་འདི་ལའང་སྒྲ་ནི་བྱས་མི་རྟག་ཤེས་བྱ་ཉིད་སོགས་ལྡོག་པ་དུ་མའི་དངོས་པོ་ཉིད་དུ་གྲགས་པའི་ངོ་བོ་ཉིད་གང་ཞིག་ཆོས་ཅན། རང་མཚན་ཡིན་ཏེ། རང་སྤྱི་གཉིས་མེད་པར་རིགས་སོགས་ཀྱི་དབེན་པར་ཉན་ཤེས་ལ་སྣང་བར་གྱུར་པའི་ཕྱིར་ཞེས་པ་སྒྲ་རང་མཚན་དེ་བསྟན་པའི་དོན་དུ་མངོན་སུམ་དོན་དང་ཞེས་དོན་བཤད་དོ། ། གཉིས་མེད་པ་གང་ལས་ཤེ་ན། དེ་ལ་སྒྲའི་རང་སྤྱི་རྫས་སྣ་ཚོགས་ཏེ་ཐ་དད་དུ་ནི་སྣང་བའི་དབང་བློ་ནི་སྐྱེ་བ་མེད་ཀྱི་རྣམ་པ་གཅིག་ཏུ་སྣང་བའི་བློ་སྐྱེ་བའི་ཕྱིར། དེས་ན་རྣ་བའི་དབང་ཤེས་ཀྱི་ཡུལ་འདི་ཉིད་ནི་མཉན་བྱ་ཡིན་པ་སྤོང་ན་དམ་བཅའ་ལ་མངོན་སུམ་གྱིས་གནོད་པར་འགྱུར་གྱི་གསལ་བྱེད་པའི་འདོད་པས་རྣ་བ་དང་སྒྲ་གཟུང་འཛིན་དུ་འབྲེལ་པ་དེ་བཀག་པས་རྗེས་དཔག་གིས་གནོད་པའོ་ཞེས་སྨྲ་བ་མི་རིགས་སོ། ། དེ་ལྟར་ན་སྒྲ་རང་མཚན་པའི་ངོ་བོ་དེ་ཉིད་ཉན་ཤེས་དེ་ལ་སྣང་བཞིན་པ་ནི་དོན་ཞེས་བྱ། དེའི་ལྷག་མ་སྒྲའི་སྟེང་གི་ཤེས་བྱ་ཉིད་ལ་སོགས་པ་གཞན་ལས་ལྡོག་པའི་མཚན་ཉིད་ཅན་སྤྱི་ནི་ཆོས་ཅན།
དེ་དབང་ཤེས་ཀྱི་སྤྱོད་ཡུལ་མིན་ཏེ། དངོས་པོར་མེད་པའི་ངོ་བོ་ཡིན་པའི་ཕྱིར། རྒྱུ་དེས་ན་སྤྱིའི་ཆོས་གཞལ་བྱ་ཉིད་སོགས་རྣམས་ནི་ཆོས་ཅན། མཉན་བྱ་ཡིན་པ་སྤོང་ནའང་མངོན་སུམ་གྱིས་གནོད་པ་ཡོད་པ་མིན་ཏེ། མངོན་སུམ་གྱི་ཡུལ་མིན་པར་གྲུབ་པའི་ཕྱིར་ཞེས་སློབ་དཔོན་གྱིས་མངོན་སུམ་གྱི་བསལ་པའི་དཔེར་བརྗོད་འཆད་པ་ན་མཉན་བྱ་ཞེས་པའི་ཚིག་སྨོས་པས་དོན་གྱིས་བསྟན་པ་ཡིན་ནོ། ། གཉིས་པ་མཉན་བྱ་སྨོས་པའི་དགོས་པ་བཤད་པ་ནི། གལ་ཏེ་དབང་ཤེས་ཀྱི་ཡུལ་དེ་སྒྲ་རང་མཚན་ཡིན་ན་རང་གི་མིང་གིས་མི་སྨོས་པར་མཉན་བྱའི་སྒྲས་སྨོས་པ་ཅི་ཞེ་ན། སྒྲ་ཐམས་ཅད་སྤྱི་བརྗོད་པར་ཟད་ཀྱི་རང་མཚན་བརྗོད་པ་མི་སྲིད་པས་སྒྲ་རང་མཚན་ནི་ཆོས་ཅན། རང་གི་མིང་གིས་ཀྱང་དངོས་སུ་བརྗོད་བྱ་མིན་ཏེ། རྣམ་པ་ཀུན་ཏུ་སྒྲས་དངོས་སུ་བརྗོད་བྱའི་དངོས་པོ་མིན་པའི་ཕྱིར།
དེས་ན་དེས་ཀྱང་དངོས་སུ་སྤྱི་བརྗོད་ལ་ཞེན་ནས་ནི་མཉན་བྱའི་སྒྲས་ཀྱང་གོ་བར་ནུས་པས་འདི་ལ་མངོན་པར་ཞེན་པའི་རྒྱུ་ཅི་ཡོད། གཞན་ཡང་མཉན་བྱའི་སྒྲས་དབང་པོའི་ཤེས་པའི་སྤྱོད་ཡུལ་གྱི་སྒྲ་བཤད་པ་དེ་ཆོས་ཅན། དགོས་པ་ཡོད་དེ། རྣ་བའི་དབང་ཤེས་ཀྱི་སྤྱོད་ཡུལ་གྱི་དོན་གྲུབ་པ་སྒྲུབ་བྱེད་གཞན་མེད་པས་རྣ་བའི་དབང་ཤེས་དེ་ལ་བརྟེན་པའི་ཕྱིར་དང་། དེའི་སྟོབས་ཀྱིས་གྲུབ་པའི་དོན་དེ་དེ་ཁོ་ན་ལ་ཐ་སྙད་དུ་བྱེད་པ་དང་། གཞན་ཡང་དེ་ལྟ་བུའི་དོན་འགོག་པའི་སྐྱེས་བུ་ལ་དབང་པོའི་ཤེས་པ་དེའི་སྟོབས་ཀྱིས་གནོད་ལ། གནོད་བྱེད་ཀྱི་མངོན་སུམ་དེའང་སྒྲ་ཉན་པའི་ཤེས་པར་སྟོན་པར་བྱེད་པའི་ཕྱིར་རོ། ། གསུམ་པ་ཆོས་ཅན་སྨོས་པའི་དགོས་པ་བཤད་པ་ལ་གསུམ། མདོར་བསྟན། རྒྱས་པར་བཤད།
མཇུག་བསྡུ་བའོ། ། དང་པོ་ནི། མདོར་རང་གི་ཆོས་ཅན་ལའོ་ཞེས་པ་འདིའི་དོན་རྩོད་པའི་དུས་ཀུན་ཏུ་རྒོལ་བ་བདག་ཉིད་ཀྱིས་བསྒྲུབ་བྱར་འདོད་པའི་ཆོས་གང་ཡིན་པའི་ཆོས་དེ་ལྡན་གྱི་ཆོས་ཅན་ལ་གནོད་ན་དམ་བཅའི་དོན་ལ་གནོད་པར་འགྱུར་གྱི། རྒོལ་བས་བསྒྲུབ་བྱར་མི་འདོད་པའི་ཆོས་གཞན་གྱི་ནི་རྟེན་ཆོས་ཅན་བཀག་པ་ནི་གནོད་པ་མིན་ནོ་ཞེས་བསྟན་པའི་དོན་དུ་སྨོས་སོ། ། དེ་ལས་གཞན་དུ་སྐབས་སུ་མ་བབ་པའི་ཆོས་གཞན་གྱི་ཆོས་ཅན་ལ་ནི་གནོད་ཀྱང་སྐབས་སུ་བབ་པའི་ཆོས་ཅན་འདི་ལ་བསྒྲུབ་བྱའི་ཆོས་ཅི་ཞིག་བཀག་པས་དེ་བཀག་པས་བསྒྲུབ་བྱ་བཀག་གམ་སྙམ་པའི་དོགས་པ་བཟློག་པའི་དོན་དུ་རང་གི་ཆོས་ཅན་ལ་གནོད་ན་སྐྱོན་ཡིན་གྱི་གཞན་ལ་ནི་མིན་ནོ་ཞེས་རྟོགས་པའི་དོན་དུ་རང་གི་ཆོས་ཅན་ལ་མ་བསལ་བ་ཞེས་སྨོས་སོ། ། གཉིས་པ་ལ་གསུམ་གྱི་དང་པོ་འདོད་པའི་ཆོས་ཅན་བཀག་ན་གནོད་པ་ནི། གལ་ཏེ་དེའི་དོན་དུ་དེ་སྨོས་མི་དགོས་ཏེ། རང་ཉིད་ཅེས་པའི་ཚིག་ལས་དེའི་དོན་རྟོགས་པའི་ཕྱིར་ཞེ་ན། རྒོལ་བ་རང་ཉིད་འདོད་པའི་བསྒྲུབ་བྱ་ལ་གནོད་པ་དམ་བཅའི་སྐྱོན་ཡིན་པའི་དོན་འདི་རང་ཉིད་ཅེས་པའི་མཚན་ཉིད་ཀྱི་དོན་གྱིས་རྟོགས་ཀྱང་རང་གི་ཆོས་ཅན་ཞེས་པའི་ཚིག་རྩ་བར་སྨོས་པས་ནི་ཆོས་ལ་གནོད་པ་འབའ་ཞིག་སྐྱོན་མིན་གྱི་ཆོས་ཅན་ལ་ནི་གནོད་པའི་རྣམ་པ་འགས་ཀྱང་དམ་བཅའ་ལ་གནོད་པར་འགྱུར་ཞེས་པའི་དོན་འདི་ནི་གྲུབ་པའི་དོན་དུ་སྟེ། ཅིའི་ཕྱིར་ཆོས་ཅན་ལ་གནོད་ན་བསྒྲུབ་བྱ་ལ་གནོད་ཅེ་ན།
རྟེན་ཆོས་ཅན་ལ་ནི་འགལ་བ་སྟེ་གནོད་པར་གྱུར་པ་ཡིས་རྟེན་དེར་བརྟེན་པའི་བསྒྲུབ་བྱའི་ཆོས་ལ་ནི་འགལ་བ་སྟེ་གནོད་པའི་ཕྱིར་ཏེ། དེས་ཐམས་ཅད་དུ་ཚོགས་པ་ལ་གནོད་པས་སོ། ། ཆོས་ཅན་ལ་གནོད་ན་དེའི་ཆོས་ལ་གནོད་པར་གྲུབ་པའི་དོན་དུ་རང་གི་ཆོས་ཅན་སྨོས་པར་འདོད་པ་ལས་གཞན་དུ་མི་འདོད་པ་དེའི་ཚེ་བསྒྲུབ་བྱ་ཁོ་ནར་འདོད་པ་དེ་ལྟ་བུའི་རྣམ་པ་ཅན་གྱི་ཆོས་དེ་བསྒྲུབ་བྱ་ཡིན་ཞེས་བརྗོད་པའི་ཕྱིར། བསྒྲུབ་བྱའི་ཆོས་དེ་ཉིད་ཁོ་ན་ལ་གནོད་པ་ཕྱོགས་ཀྱི་སྐྱོན་ཡིན་པར་རྟོགས་པས་སོ་སོར་སེམས་པར་འགྱུར་གྱི། ཆོས་ཅན་ལ་གནོད་ཀྱང་གནོད་པར་མི་འགྱུར་སྙམ་དུ་དོགས་པ་སྲིད་དེ། ཚིག་མེད་པར་རྟོགས་པར་མི་ནུས་པའི་ཕྱིར། དེའི་ཕྱིར་རང་གི་ཆོས་ཅན་གྱི་ཚིག་སྨྲས་སོ། ། གཉིས་པ་ཆོས་ཅན་འགའ་ཞིག་བཀག་ཀྱང་མིན་པ་ནི། ཆོས་ཅན་ལ་གནོད་པས་ཆོས་ལ་གནོད་པ་འདིར་ཡང་ཆོས་དེ་ལ་དངོས་སུ་གནོད་པས་སམ། ཆོས་ཅན་ལ་གནོད་པའི་སྒོ་ནས་ཡིན་དྲང་།
གཉི་ག་ལྟར་ཡང་ཆོས་ལ་གནོད་པ་དེའི་ཕྱིར་ཆོས་ལ་གནོད་པ་སྨོས་ན་ཆོས་ཅན་ལ་གནོད་པ་ཡང་དོན་གྱིས་གྲུབ་པ་མི་ནམ་སྟེ་ཡིན་པས་དེའི་དོན་དུ་རང་གི་ཆོས་ཅན་སྨོས་པ་དོན་མེད་དོ་ཞེ་ན། འདི་ནི་བདེན་ཏེ་འོན་ཀྱང་ཡུལ་གང་དུ་ཆོས་ཅན་བཀག་ཀྱང་ཆོས་ཉམས་པ་མེད་པ་དེ་ལའང་རྒོལ་བ་འགའ་ཞིག་འདོད་པའི་ཆོས་ཀྱི་ཁྱད་པར་དུ་མ་བྱས་པ་ཆོས་ཅན་འབའ་ཞིག་པ་བཀག་པ་ཡང་ནི་དམ་བཅའ་དང་འགས་བས་སྐྱོན་དང་ལྡན་པར་ཁས་ལེན་ཏོ། ། དེ་ནི་དཔེར་ན་བྱེ་བྲག་པས་མཁའ་ཕྱོགས་དུས་སོགས་ནི་སྒྲ་སོགས་ཀྱི་རྒྱུ་རྟག་པར་ཁས་ལེན་པ་ལ་དེ་ཆོས་ཅན། ལྷན་ཅིག་བྱེད་པའི་རྐྱེན་གཞན་དག་གི་སྔོན་མེད་པའི་རང་བཞིན་ཕུལ་དུ་བྱུང་བ་སྐྱེད་དུ་མེད་པའི་རྟག་པ་གཅིག་པུ་མིན་ཏེ། ཅིག་ཅར་སྒྲ་དང་ཤར་ལ་སོགས་པ་འཛིན་པའི་ཤེས་པ་དང་ཅིག་ཅར་བ་དང་ཡུན་རིང་པོའི་ཤེས་པ་སོགས་རང་གི་འབྲས་བུར་གྱུར་པའི་རྒྱུ་བྱེད་པ་མིན་པའི་ཕྱིར་ཞེས་སངས་རྒྱས་པར་བཤད་པར་གྱུར་པ་ལ་ནི་སུན་འབྱིན་པ་འགའ་ཞིག་གིས་གནོད་བྱེད་སྨྲས་པ་དེ་བཞིན་ནོ། ། ཇི་ལྟར་ཞེ་ན། རྟགས་འདིས་རང་གི་བསྒྲུབ་བྱ་ལ་གནོད་དེ། དངོས་པོའི་རྟེན་དུ་གྱུར་པའི་མཁའ་སོགས་ཆོས་ཅན་མེད་པ་ཡང་སྒྲུབ་པར་བྱེད་པའི་ཕྱིར་ཞེས་བརྗོད་པ་བཞིན་ནོ། ། དེའི་ངོ་བོར་མེད་ཅེས་བཞིན་ཞེས་འདོད་པས། དེ་ལྟར་དངོས་པོར་གྱུར་པའི་ཆོས་ཅན་ནམ་མཁའ་ལ་བསལ་ཡང་འདོད་པའི་བསྒྲུབ་བྱའི་ཆོས་རྟག་པ་གཅིག་པུ་རྣམ་པར་གཅད་ཙམ་གྲུབ་པ་ལ་གནོད་པ་ཡང་མེད་པའམ་ཆོས་ཅན་དངོས་པོར་གྱུར་པ་མེད་ཀྱང་གཏན་ཚིགས་རྣམས་གཅོད་ཀྱི་ངོ་བོ་མ་གྲུབ་པ་ཉིད་མིན་ཏེ།
དངོས་གྱུར་གྱི་ཆོས་ཅན་བསལ་ཡང་རྟག་པ་བཅད་ཙམ་གྱི་བསྒྲུབ་བྱའི་ཆོས་ཆོས་ཅན་ལ་འགྲུབ་པའི་ཕྱིར། དེས་ན་ཆོས་ཆོས་ཅན་གཉིས་ཀ་ཚོགས་པ་བསྒྲུབ་བྱ་ཉིད་ཡིན་པར་ཁས་བླངས་བྱ་ཡིན་ན། གང་དུ་རང་གི་ཆོས་ཅན་ལ་གནོད་པས་བསྒྲུབ་པར་བྱ་བའི་ཆོས་འགོག་པར་འགྱུར་བ་དེས་བསྒྲུབ་བྱ་དེ་ལ་གནོད་པར་འགྱུར་ལ། གང་དུ་ཆོས་ཅན་བཀག་ཀྱང་བསྒྲུབ་བྱ་ལ་མི་གནོད་པ་དེར་སྐྱོན་མིན་ཏེ། དཔེར་ན་གཏན་ཚིགས་བཤད་མ་ཐག་པ་ལྟ་བུའོ་ཞེས་རང་གི་ཆོས་ཅན་གྱི་སྒྲས་བསྟན་པ་ཡིན་ནོ། ། ཅིའི་ཕྱིར་ཞེ་ན། བསྒྲུབ་བྱའི་ཆོས་ཀྱི་ཁྱད་པར་དུ་བྱས་པ་དེ་ལྟ་བུ་ཉིད་དེ་ཁོ་ནར་ཆོས་ཅན་ཡང་བསྒྲུབ་བྱ་ཉིད་ཡིན་པའི་ཕྱིར་ཆོས་ཀྱིས་ཁྱད་པར་དུ་མ་བྱས་པའི་ཆོས་ཅན་འགའ་ཞིག་པ་བཀག་ཀྱང་བསྒྲུབ་བྱ་ལ་གནོད་པ་མིན་ནོ། ། གསུམ་པ་དེ་ལ་གཞན་གྱི་རྩོད་པ་སྤང་བ་ནི། གལ་ཏེ་ཆོས་འགོག་པས་ཆོས་ཅན་ལ་གནོད་པ་དེ་ལྟར་གྲངས་ཅན་ལ་སངས་རྒྱས་པས་བརྗོད་པའི་གཏན་ཚིགས་འདིར་ཆོས་ཅན་ལ་གནོད་པར་འགྱུར། ཆོས་འགོག་པའི་ཕྱིར་དཔེར་ན་བདེ་སོགས་ནི་ལྷན་ཅིག་བྱེད་རྐྱེན་གཞན་གྱིས་ཕུལ་བྱུང་དུ་བསྐྱེད་ནུས་མིན་པའི་རང་བཞིན་རྟག་པ་མ་ཡིན་ཏེ།
སྒྲ་སོགས་རིམ་གྱིས་བྱེད་ཀྱིས་ཅིག་ཅར་རིམ་མིན་དུ་སྒྲ་སོགས་དེ་ཙམ་ལྔ་གསལ་བའི་རྒྱུ་མིན་ཕྱིར་ཞེས་པའི་གཏན་ཚིགས་བརྗོད་པ་ལ་སྔ་མ་བཞིན་དུ་སུན་འབྱིན་པ་ན། རྒྱུ་མིན་པའི་རྟགས་དེ་ཆོས་ཅན། འདོད་པའི་བསྒྲུབ་བྱ་འགོག་པའི་འགལ་བར་གྱུར། བདེ་སོགས་མེད་པ་སྒྲུབ་པར་བྱེད་པའི་ཕྱིར་ཏེ། བདེ་སོགས་རྟག་པ་བཀག་པས་སོ། ། ཁྱབ་པ་ཡོད་རྟག་པ་ཡིན་པའི་བདེ་སོགས་མེད་ལ་བདེ་སོགས་རྟག་པ་བཀག་པའི་ཤུགས་ཀྱིས་བདེ་སོགས་མི་རྟག་པར་བསྒྲུབ་པར་འདོད་པའི་ཕྱིར་ཞེ་ན། གལ་ཏེ་བདེ་སོགས་མི་རྟག་པར་བསྒྲུབ་པས་ཆོས་ཅན་བདེ་སོགས་འདི་ལ་གཏན་ཚིགས་རིམ་བཞིན་དོན་བྱེད་པ་འདི་ནི་གནོད་པར་ངེས་ན་བདེ་སོགས་མི་རྟག་པར་བསྒྲུབ་པ་ལ་འགལ་བར་འགྱུར་བ་ཉིད་ཡིན་ནའང་། རིམ་བཞིན་དོན་བྱེད་པ་ཆོས་ཅན། བདེ་སོགས་མི་རྟག་པ་ཉིད་དུ་བསྒྲུབས་པས་ཆོས་ཅན་བདེ་སོགས་བཀག་པའི་སྒོ་ནས་འགལ་བ་འགྱུར་བ་མེད་དེ། དེ་ལྟར་བསྒྲུབས་པས་བདེ་སོགས་མི་འགོག་པའི་ཕྱིར།
དེས་ན་རྟགས་འདི་ནི་ཆོས་ཅན། དེ་ལྟར་བསྒྲུབས་ན་གྲངས་ཅན་གྱི་ངོར་ལྷག་ལྡན་གྱི་ཁྱད་པར་དུ་འདོད་དེ། དེ་ལྟར་བསྒྲུབས་ན། གྲངས་ཅན་གྱི་ངོར་མི་མཐུན་ཕྱོགས་རྟག་པར་ཡོད་པ་ལས་ལྡོག་པ་ཐེ་ཚོམ་ཟ་བའི་ཕྱིར་ནའོ། ། དེས་ན་ཆོས་ཅན་འགོག་པའི་གཏན་ཚིགས་མ་གྲུབ་བོ། ། དེས་མི་རྟག་པའི་རང་བཞིན་གྱི་ཆོས་ཅན་བདེ་སོགས་བཀག་པས་གཏན་ཚིགས་འགལ་བར་འགྱུར་ཏེ། བདེ་སོགས་བཀག་པའི་ཤུགས་ཀྱིས་མི་རྟག་པར་སྒྲུབ་པར་འདོད་པའི་ཕྱིར་རོ་ཞེ་ན། གལ་ཏེ་འདི་ལ་མཐའ་གཅིག་ཏུ་གཏན་ཚིགས་དེས་ནི་ཆོས་ཅན་མི་རྟག་པའི་བདེ་སོགས་བཀག་པས་ཆོས་ལ་གནོད་པར་ངེས་ན་འགལ་བར་འགྱུར་བ་ཉིད་ཡིན་ནའང་ཇི་ཙམ་དུ་རིམ་བཞིན་བྱེད་པ་རྟགས་སུ་བཀོད་པ་དང་བསྒྲུབ་བྱ་བདེ་སོགས་མི་རྟག་པ་ཉིད་འགལ་བ་མེད་པའི་ཕྱིར་དེ་འགལ་བའི་རྟགས་མ་ཡིན་ནོ། ། དེས་ན་རིམ་གྱིས་དོན་བྱེད་པའི་རྟགས་འདི་ནི་ཕ་རོལ་གྱི་ངོར་ལྷག་ལྡན་གྱི་ཁྱད་པར་དུ་འདོད་དེ། མི་མཐུན་ཕྱོགས་རྟག་པ་ལས་ལྡོག་པ་ལ་ཐེ་ཚོམ་ཟ་བའི་ཕྱིར་རོ།
གསུམ་པ་མཇུག་བསྡུ་བ་ནི། དེས་ན་གང་གི་ཕྱིར་རྒོལ་བ་རང་ཉིད་འདོད་པའི་ཆོས་བསྒྲུབ་བྱ་ཡིན་གྱི་གཞན་མིན་པ་དེའི་ཕྱིར་འདོད་པའི་ཆོས་དེའི་རྟེན་ཆོས་ཅན་ལ་ནི་གནོད་པ་སྐྱོན་ཡིན་གྱི། ཆོས་ཅན་འབའ་ཞིག་པ་ལ་གནོད་ཀྱང་འདོད་པའི་ཆོས་ལ་གནོད་པ་མིན་པ་ཉིད་དམ། སྐབས་སུ་མ་བབ་པའི་ཆོས་ཅན་གཞན་ལ་བརྟེན་པའི་སའི་ཡོན་ཏན་ལ་སོགས་པའི་ཆོས་ལ་གནོད་པས་འདོད་པའི་ཆོས་མི་རྟག་པའི་རྟེན་ཆོས་ཅན་སྒྲ་ལ་གནོད་པ་མིན་ཞེས་རང་གི་ཆོས་ཅན་ལའོ་ཞེས་པ་འདིས་བསྟན་ཏོ། དེ་ལ་འདིར་ཕྱོགས་ཀྱི་མཚན་ཉིད་ཀྱི་ཚིག་ལ་རང་ཉིད་ཀྱི་སྒྲ་ཡིས་ཆོས་གཞན་སྐབས་སུ་མ་བབ་པ་བསྟན་འཆོས་ལས་མཐོང་བ་ལ་གནོད་པ་དེ་གནོད་པ་མིན་ཞེས་བསྟན་པ་དེ་བཞིན་དུ་རང་གི་ཆོས་ཅན་གྱི་ཚིག་གིས་ཆོས་ཅན་གཞན་སྐབས་སུ་མ་བབ་པ་ལའང་གནོད་པ་དེ་གནོད་པ་མིན་ནོ་ཞེས་བརྗོད་དོ། ། བཞི་པ་གྲུབ་པ་རྣམས་ཕྱོགས་སྐྱོན་མིན་པ་ནི། གལ་ཏེ་དགའ་བྱེད་བདག་པོ་ལ་སོགས་པ་ན་རེ། སངས་རྒྱས་པས་གྲངས་ཅན་ལ། སྒྲ་འཇིག་པ་ཅན་ཞེས་པ་ལྟ་བུ་ཁྱད་ཆོས་མ་གྲུབ་པ་དང་། བྱེ་བྲག་པས།
སངས་རྒྱས་པ་ལ་བདག་ནི་ཐམས་ཅད་ལ་ཁྱབ་ཅེས་དང་། བདག་ནི་འཕྲོད་པ་འདུ་བ་ཅན་གྱི་རྒྱུ་ཡིན་ཞེས་པ་ལྟ་བུ་ཆོས་ཅན་མ་གྲུབ་པ་དང་། ཆོས་ཆོས་ཅན་གཉིས་ཀ་མ་གྲུབ་པ་རྣམས་ལ་སྒྲུབ་བྱེད་མི་སྲིད་པའི་ཕྱིར་ཕྱོགས་ལྟར་སྣང་དུ་བརྗོད་ན་མདོ་མཛད་པས་ཅིའི་ཕྱིར་མ་བཤད་ཅེ་ན། དེ་དག་དཔེ་ཆོས་ཀྱིས་སྟོང་པ་ལ་སོགས་པའི་སྐྱོན་ལས་སྒྲུབ་བྱེད་མི་སྲིད་པས། ཕྱོགས་འགྲུབ་པ་ལ་གནོད་པའི་ཕྱིར་ཕྱོགས་སྐྱོན་དུ་འདོད་པ་མིན་ནོ། ། ཅི་སྟེ་ཞེ་ན། མ་གྲུབ་པ་ལ་སོགས་པ་སྒྲུབ་བྱེད་སྐྱོན་ནི་ཐམས་ཅད་ཀྱིས་ཕྱོགས་ཉིད་འགྲུབ་པ་ལ་ནི་གེགས་བྱེད་པས་གནོད་པར་འགྱུར་བ་དེ་ལྟ་བས་ན་ཕྱོགས་ལྟར་སྣང་ཏུ་འགྱུར་ནའང་དེ་ལྟ་མིན་པ་དེའི་ཕྱིར་དམ་བཅའ་བ་ཙམ་ལས་བྱུང་བ་ཕྱོགས་སྐྱོན་ཉིད་པ་ཡིན་པ་དེའི་ཕྱིར་མདོར་ཡིད་ཆེས་བསལ་བའི་སྐབས་སུ། དམ་བཅའ་བ་ཙམ་གྱིས་ཞེས་པའང་དམ་བཅའ་བ་ཙམ་གྱིས་ཕྱོགས་སྐྱོན་ཡོད་པ་ཡིན་གྱི་རྟགས་སོགས་ཀྱི་སྐྱོན་གྱི་སྒོ་ནས་ནི་མིན་ནོ་ཞེས་ཐམས་ཅད་དུ་ཁྱབ་པར་བསྟན་པར་བལྟའོ། ། དེས་ན་ཁྱད་པར་གྱི་ཆོས་མ་གྲུབ་པ་ལ་སོགས་པ་གསུམ་པོ་ཡན་ལག་ཕྱི་མ་དཔེ་དང་ཕྱོགས་ཆོས་དང་དེ་གཉིས་ཀ་ལ་ལྟོས་པའི་སྐྱོན་གང་ཡིན་པ་དེ་ནི་ཡན་ལག་ཕྱི་མ་དེ་ཉིད་དང་རྗེས་སུ་འབྲེལ་གྱི། དམ་བཅའ་ཙམ་དང་རྗེས་སུ་འབྲེལ་པ་མིན་པས་དམ་བཅའི་སྐྱོན་མིན་ཞེས་བཤད་པར་འགྱུར་རོ། །
དེའི་ཕྱིར་སྒྲུབ་མི་ནུས་པའི་རྒྱུས་རྟེན་ཆོས་ཅན་དང་སོགས་པས་ཆོས་དང་དེ་གཉིས་ཀ་མ་གྲུབ་པ་ཕྱོགས་ཀྱི་སྐྱོན་མིན་པས་སྐྱོན་མེད་དོ། ། འདིར་རྟེན་ནི་འགལ་བར་གྱུར་པ་ཡིས་ཞེས་པ་དང་མི་འགལ་བར་བཤད་དོ། ། ལྔ་པ་དམ་བཅའ་ལྟར་སྣང་གཞན་ཡང་མཚོན་པ་ལ་གསུམ་གྱི་དང་པོ་ཆོས་ཀྱི་ངོ་བོ་བསལ་བས་གཞན་མཚོན་པ་ནི། མདོར་བུམ་པ་རྟག་གོ་ཞེས་ཆོས་ཀྱི་ངོ་བོ་བསལ་བས་དམ་བཅའི་སྐྱོན་དུ་བཤད་པ་འདིས་བསྒྲུབ་བྱའི་ཡན་ལག་ཏུ་གྱུར་པའི་ཆོས་ཅན་གྱི་ཁྱད་པར་དང་སྐབས་སུ་བབ་པའི་ཆོས་ཀྱི་ཁྱད་པར་དང་ཆོས་ཅན་རང་གི་ངོ་བོ་ལ་གནོད་པའི་དཔེར་བརྗོད་མདོ་ལས་བཤད་པ་རྣམས་ནི་དོན་གྱིས་བསྟན་པ་ཡིན་པར་བལྟའོ། ། དེའང་ཡན་ལག་ཅན་ནི་ཡན་ལག་རྣམས་ལས་གཞན་ཡིན་ཞེས་དང་། ཡན་ལག་རྣམས་ལས་ཡན་ལག་ཅན་གཞན་ཡིན་ཞེས་དང་། རྫས་ཆོས་གསུམ་ལྡན་ནི་ཡོད་དོ་ཞེས་དམ་བཅས་པ་ལྟ་བུའོ། ། གཉིས་པ་ཆོས་ཀྱི་ཁྱད་པར་བསལ་པ་རྒྱས་པར་བསྟན་པ་ལ་བཞིའི། དང་པོ་དཔེར་བརྗོད་བསྟན་ཏེ་དམ་བཅའ་ཉིད་ངོས་བཟུང་བ་ནི། དེ་ལ་བསྒྲུབ་བྱའི་ཡན་ལག་ཏུ་གྱུར་པ་ཁོ་ན་ལ་ཐམས་ཅད་དུ་གནོད་པར་འགྱུར་རོ་ཞེས་པའི་དོན་ནི་བསྟན་པར་བྱ་བའི་ཆེད་དུ་དཔེ་བརྗོད་པ་ནི་ཕྱོགས་ཙམ་ཞིག་ཆོས་ཀྱི་ཁྱད་པར་བསལ་བའི་དཔེ་བརྗོད་ཀྱིས་བརྗོད་དོ། །
དེ་བསྟན་པར་བྱ་སྟེ་བྱེ་བྲག་པས་ཡན་ལག་རྣམས་ལས་ཡན་ལག་གཞན་ཡིན་ཞེས་དམ་བཅས་པ་ལ་ཡན་ལག་ཅན་ནི་ཡན་ལག་རྣམས་ལས་གཞན་མ་ཡིན་ཏེ། སྲང་མདའ་བའི་ཁྱད་པར་མི་འཛིན་པའི་ཕྱིར། དེའི་དོན་ནི་འཇིམ་རིལ་དུ་མ་བསྲེས་པའི་གོང་དུ་ཆོས་ཅན། ཡན་ལག་མེད་པའི་ཡོན་ཏན་ལྗིད་ཆེ་བ་དང་དེས་དྲངས་ནས་བྱ་བ་སྲང་མགོ་དམའ་བར་བྱེད་པ་དང་དེ་དག་གི་འཕྲོད་པ་འདུ་བའི་རྒྱུ་བྱེད་པའི་སྒོ་ནས་ཡན་ལག་ལས་དོན་གཞན་སྣང་རུང་དུ་མེད་དེ། ཡན་ལག་ལ་མེད་པའི་ཡོན་ཏན་ལྗིད་ཆེ་བའི་དབང་གིས་སྲང་མགོ་དམའ་བར་བྱེད་པ་མ་དམིགས་པའི་ཕྱིར་ཞེས་པའི་འབྲས་བུ་མ་དམིགས་པའི་རྟགས་ལ་བརྟེན་པའི་རྗེས་དཔག་གིས་ཆོས་ཀྱི་ཁྱད་པར་ཡོན་ཏན་སོགས་སེལ་བ་ཡིན་གྱི། གཞན་ཉིད་ཙམ་ནི་སེལ་བ་མ་ཡིན་ཏེ། དེ་སེལ་ན་ཆོས་ཀྱི་ཇོ་བོ་བསལ་བར་འགྱུར་ནའང་ཆོས་ཀྱི་ཁྱད་པར་བསལ་བའི་དཔེ་བརྗོད་དུ་འདོད་པས་སོ། ། དེ་ལྟར་ན་ཕ་རོལ་པོས་ཀྱང་ཡན་ལག་རྣམས་ཀྱི་ལྡན་པའི་ལྷན་ཅིག་བྱེད་རྐྱེན་ཡོད་པ་ལས་ཡན་ལག་རྣམས་ལས་དོན་གཞན་ཡན་ལག་ཅན་གྱི་མིང་ཅན་རྫས་ཀྱི་མཚན་ཉིད་བྱ་བ་དང་ལྡན་ཡོན་ཏན་ལྡན་པས་འཕྲོད་པའི་རྒྱུ་ཞེས་པས་ལྡན་པ་ཅན་མཐོང་བ་ལ་བརྟེན་པ་སྟེ་སྣང་རུང་གི་རང་བཞིན་ཡོད་ཅེས་སྒྲུབ་པར་འདོད་ཀྱི། སྣང་དུ་མི་རུང་བ་དང་རྫས་ཀྱི་མཚན་ཉིད་ཀྱིས་ཁྱད་པར་དུ་བྱས་པ་ཅན་མ་ཡིན་པའི་གཞན་ཉིད་ཙམ་སྒྲུབ་པར་འདོད་པ་མིན་ནོ། ། དེ་ལས་གཞན་དུ་མཐོང་ཞིང་ཁྱད་པར་ཅན་མིན་པ་གཞན་ཉིད་ཙམ་འགའ་ཞིག་སྒྲུབ་པར་བྱེད་ན་གདོང་པ་ལ་སོགས་པ་ཡན་ལག་རྣམས་ལས་གཞན་ཙམ་དུ་དམ་བཅའ་བ་ལ་དོགས་པ་མེད་དེ།
རང་འདོད་མི་འགྲུབ་ཅིང་སངས་རྒྱས་པའི་འདོད་པ་གྲུབ་པས་སོ། ། དེས་ན་མ་མཐོང་བ་རྡུལ་ཕྲ་རབ་རྣམས་ལ་སྣང་བ་དང་སྒྲིབ་པ་དང་ཐོགས་པ་ལ་སོགས་པའི་འབྲས་བུ་མེད་པར་མཐོང་ནས་བྱེ་བྲག་པས་སྣང་བ་ལ་སོགས་པ་སྒྲུབ་པའི་ཆེད་དུ་ཡན་ལག་ཅན་སྒྲུབ་པར་འདོད་དོ། ། ཅི་སྟེ་ཆོས་གསུམ་གྱི་ཁྱད་པར་དུ་བྱས་པ་ཅན་མིན་པའི་ཡན་ལག་ལས་གཞན་ཙམ་དུ་སྣང་རུང་དུ་ཡོད་པ་ནི་བསྒྲུབ་ན་སངས་རྒྱས་པས་དེ་མི་འདོད་པ་ཅུང་ཟད་མེད་པས་གྲུབ་ཟིན་སྒྲུབ་པ་ཉིད་དེ་ཁོ་ནར་འགྱུར་བའི་ཕྱིར་གཞན་དེ་ཡོན་ཏན་ལ་སོགས་པས་ཁྱད་པར་དུ་བྱས་པ་ཁོ་ནར་དེས་བསྒྲུབ་བྱར་བརྗོད་དོ། ། གཉིས་པ་དེ་ལ་རྗེས་དཔག་ཚད་མས་གནོད་པའི་ཚུལ་ནི། གལ་ཏེ་ཡན་ལག་ཅན་འདི་ལ་ལྕི་བའི་ཡོན་ཏན་དང་འོག་ཏུ་འགྲོ་བའི་ལས་དང་ལྡན་པར་འགྱུར་བའི་དེའི་ཚེ་འཇིམ་རིལ་གཉིས་མ་བསྲེ་པར་སྲང་ལ་གཞལ་ཞིང་། ཡང་བསྲེས་ནས་གཅིག་ཏུ་གཞལ་བ་ན་གཅིག་ཏུ་བསྲེས་ནས་སྲང་ལ་གཞལ་བ་འདི་ཆོས་ཅན། སྔ་མ་ལས་ལྕི་བར་འགྱུར། ཡན་ལག་ཅན་གྱི་ལྕི་བ་ལྷག་པོ་ཅན་གྱི་རྫས་གསུམ་པོ་རྩོམ་པའི་ཕྱིར། དེས་ན་སྲང་མགོ་འོག་ཏུ་འགྲོ་བར་འགྱུར་བས་དེའི་ཚེ་སྲང་ནི་དམའ་བའི་ཁྱད་པར་དག་ཏུ་འགྱུར་བ་དེ་ལྟར་ཡང་མིན་ནོ། ། དེས་ན་འབྲས་བུའི་རྫས་གཞན་གསུམ་པ་རྩོམ་པ་ན་ལྕི་བ་ནི་འོག་ཏུ་འགྲོ་བ་མེད་པ་དེའི་ཕྱིར་ཡན་ལག་ཅན་ནི་ཡན་ལག་མེད་པའི་ཡོན་ཏན་དང་བྱ་བ་མེད་པར་འགྱུར་ལ།
དེ་མེད་པ་དེའི་ཕྱིར་ཡོན་ཏན་དང་བྱ་བའི་འདུ་བ་ཅན་གྱི་རྒྱུ་མིན་པར་ཐལ་ལོ། ། དེས་ན་རྫས་ཀྱི་མཚན་ཉིད་མི་ལྡན་པ་དེའི་ཕྱིར་ཡན་ལག་ཅན་དེ་ཡན་ལག་ལས་གཞན་དུ་ཆོས་གསུམ་ལྡན་དུ་མཐོང་བ་མེད་དེ། དེའི་འབྲས་བུ་སྒྲིབ་པ་ལ་སོགས་པའམ་རང་གི་ངོ་བོ་ཅུང་ཟད་ཀྱང་མཐོང་བ་མེད་པའི་ཕྱིར། དེས་ན་སྟེ་དེའི་ཕྱིར་སྲང་དམའ་བའི་ཁྱད་པར་མ་དམིགས་པའི་རྟགས་ལ་བརྟེན་པའི་རྗེས་དཔག་གིས་གནོད་པ་ཡིན་ནོ། ། གང་ལ་ཞེ་ན། ཁྱད་པར་གཞན་ཡན་ལག་ལ་མེད་པའི་ལྕི་བ་ཉིད་ལ་སོགས་པའི་མིང་ཅན་ལའོ། ། ཅི་འདྲ་བ་ལ་ཞེ་ན། རྒོལ་བས་འདོད་པའི་བསྒྲུབ་བྱའི་ཆོས་ཀྱི་མེད་ན་མི་འབྱུང་བ་ལའོ། ། གསུམ་པ་ལྗི་མི་རྟོགས་པའི་གཞན་ལན་དགག་པ་ལ་གཉིས་ཀྱི་དང་པོ་རྫས་ཀྱི་ཕྲེང་བ་འཇལ་བ་དགག་པ་ནི། གལ་ཏེ་སྲང་གིས་ལྗིད་འཇལ་བ་ན་རྡུལ་ཕྲ་མོ་གཉིས་སྡོམ་པ་ནས་བརྩམས་ཏེ་ཚོགས་པ་ཆེན་པོའི་བར་དུ་འབྲས་བུ་རྫས་ཀྱི་ཕྲེང་བ་བརྒྱུད་པ་དེ་ཐམས་ཅད་དག་གཅལ་བ་ཉིད་ཀྱི་ཕྱིར་ན་འབྲས་བུའི་རྫས་ཐམས་ཅད་ཀྱི་ཚོགས་པ་མ་གཏོག་པ་རེ་རེའི་ལྕི་བས་སྲང་དམའ་བར་བྱེད་པ་མ་ཡིན་ཏེ།
ཚོགས་པ་མ་གཏོགས་པ་འབྲས་བུའི་རྫས་རེ་རེས་ལྕི་བར་བྱེད་པ་མ་ཡིན་པའི་ཕྱིར། དེའང་རེ་རེ་ལ་ལྕི་བ་མེད་པའི་ཕྱིར། དེས་ན་བསྲེས་པའི་རིལ་བུ་རྫས་གཞན་གཅིག་པོ་དེ་ཉིད་ཀྱི་ལྕི་བ་ཉིད་ལྷག་ནའང་དེ་ཙམ་གྱིས་སྲང་མདའ་བར་མི་བྱེད་པའི་ཕྱིར་མི་རྟོགས་ཏེ་དཔེར་ན་རས་བལ་གྱི་སྐུད་པ་སོགས་སོ་སོར་གཞལ་བ་ལའང་ལྗིད་ཡོད་ཀྱང་ཚོགས་ཆེན་པོ་གཞལ་བ་ན་རས་བལ་གྱི་འདབ་མ་ཤིན་ཏུ་ཕྲ་བ་བཞག་པའི་ཚེ་ལྕི་བ་ཡོད་ཀྱང་མི་རྟོགས་པ་བཞིན་ནོ། ། དེས་ན་ལྕི་བ་ལྷག་པ་ཅན་གྱི་རྫས་གསུམ་པ་རྩོམ་པས་ལྕི་བ་རྟོགས་པར་འགྱུར་ཞེས་སྨྲས་པ་དེ་ལ་རས་བལ་གྱི་འདབ་མས་མ་ངེས་པའོ། ། ཞེས་གཞན་དག་ཟེར་རོ། ། དེ་ཡི་རིམ་པས་ལྡན་པ་དང་། ཅི་ཅར་ལྡན་ལ་རྡུལ་གྱི་ཚོགས། ། དེ་ཕྱིར་ལྕིད་ནི་ཐ་དད་འགྱུར། ། དེ་སྐད་དུ་རྒོལ་བ་དེའི་རྡུལ་ཕྲན་གཉིས་ལ་སོགས་པ་རིམ་པས་ལྡན་པ་སྟེ་སྡོམ་པའི་རྡུལ་གྱི་ཚོགས་ཆེན་པོ་ལ་རྡུལ་གཉིས་སྡོམ་པ་སོགས་འབྲས་བུའི་རྫས་དུ་མ་འབྱུང་བས་དེའི་ལྕི་བ་ཇི་ལྟ་བར་ཅིག་ཅར་ལྡན་པ་སྟེ་སྡོམ་པའི་རྡུལ་གྱི་ཚོགས་ལ་འབྱུང་བར་མི་འགྱུར་ཏེ། དེ་ལ་འབྲས་བུའི་རྫས་དུ་མ་དང་ཕྱི་མ་ལ་རྫས་གཅིག་ཁོ་ན་ལས་མེད་པའི་ཕྱིར་རོ། །
དེས་ན་དེ་གཉིས་ཆོས་ཅན། དེ་དག་གི་ལྕིད་ནི་མི་མཚུངས་པ་ཐ་དད་དུ་འགྱུར། ཡན་ལག་ཅན་གྱི་ལྗིད་དུ་མ་དང་གཅིག་ལས་མེད་པ་དེའི་ཕྱིར། འགྱུར་བ་ཡང་མིན་པས་ཕྲ་མོ་ནས་བརྩམས་པའི་རྫས་ཕྲེང་ནི་གཅལ་བར་རིགས་པ་མིན་ནོ། ། དེ་ཡི་རིམ་པས་ལྡན་པ་དང་། ། ཅིག་ཅར་ལྡན་ལ་རྡུལ་གྱི་ཚོགས། ། དེ་ཕྱིར་ལྕིད་ན་ཐ་དད་འགྱུར། ། གཞན་ཡང་གསེར་གྱི་མ་ཤ་ཀ་དྲུག་ནམ་དང་ལ་སོགས་པས་འོལ་མི་སི་ཏ་རི་བརྒྱ་སྟོང་ལ་སོགས་པ་སོ་སོར་རེ་རེ་སྲང་ལ་བགར་བ་དང་དེ་ལྟར་གཞལ་བའི་གསེར་གྱི་ཚོགས་རིམ་གྱིས་སྡོམ་སྟེ་ལྷན་ཅིག་ཏུ་གཅལ་བ་ན་ལྷན་ཅིག་གཅལ་བ་དེ་ནི་སོ་སོར་གཞལ་བའི་གསེར་དེའི་ལྕི་བའི་གྲངས་དང་དེའི་ལྕི་བའི་གྲངས་མཚུངས་པ་ན་མ་རུང་པ་ཐལ། སོ་སོར་གཞལ་བ་དེ་ལས་ལྷག་པའི་འབྲས་བུའི་རྫས་ཀྱི་ལྗིད་དུ་མ་ཡོད་པའི་ཕྱིར་འདིས་ཀྱང་རང་རྒྱུད་འཕེན་ནོ། ། གཉིས་པ་འབྲས་བུའི་ལྗིད་མི་རྟོགས་པ་དགག་པ་ནི།
གལ་ཏེ་སྐྱོན་དེར་མ་གྱུར་ཅིག་སྙམ་པས་ཡུངས་ཀར་འོལ་མ་སེའི་བཞི་ཆ་ནས་བརྩམས་ཏེ་རེ་རེ་བསྣན་པ་ནས་གསུམ་གྱི་བར་དུ་འབྲས་བུའི་རྫས་དེ་ལྕི་བའི་ཡོན་ཏན་ཅན་དུ་འབྱུང་གི། དེ་ལས་མི་འབྱུང་བས་ཇི་སྲིད་ཚོགས་ཆེན་གོང་ནས་གོང་དུ་ནི་འཕེལ་བ་དང་ལྡན་པའི་འབྲས་བུ་རྫས་དེའི་ཕྲེང་བའི་ལྕི་བ་ཉིད་ཐམས་ཅད་རྟོགས་པ་མིན་ཞེ་ན། དེའི་སྔར་རྡུལ་ཕྲ་རབ་གཉིས་སྡོམ་པ་ནས་ཡུངས་ཀར་ལ་ཐུག་གི་བར་གྱི་འབྲས་བུའི་ཕྲེང་བའི་ལྕི་བ་དག་ཀྱང་ཆུང་བས་ནི་ཤིན་ཏུ་རྟོགས་དཀའ་ལ། ཡུངས་ཀར་ཡན་ཆད་ཀྱི་ལྕི་བ་ནི་མི་རྟོགས་པར་ཁྱེད་འདོད་པས་སྲང་ཆོས་ཅན། འབྲས་བུའི་རྫས་དེའི་རྒྱུ་རྡུལ་ཕྲན་ནི་གཞལ་བྱར་འགྱུར། དེའི་གཞལ་བྱའི་ལྗིད་གྲུབ་ནས་འབྲས་བུའི་རིགས་པའི་ལྗིད་ནི་མི་རྟོགས་པའི་ཕྱིར་རོ། ། བཞི་པ་ལྗིད་སོགས་མ་དམིགས་པ་ལས་དགག་པ་ནི། མདོར་ཡན་ལག་ཅན་ནི་ཡན་ལག་དག་ལས་གཞན་མིན་ཏེ། མངོན་སུམ་མིན་པ་ཉིད་དུ་ཐལ་བའི་ཕྱིར་ཞེས་པས་ཆོས་ཅན་གྱི་ཁྱད་པར་སེལ་བ་སྟེ། དེའི་དོན་རྡུལ་ཕྲན་རྣམས་ལ་ལྗིད་སོགས་ཀྱི་ཡོན་ཏན་མ་དམིགས་པས་དེ་སྒྲུབ་པའི་ཆེད་དུ་ཡན་ལག་ཅན་རྟོག་པ་ལ།
དེ་ལའང་ཡོན་ཏན་མ་དམིགས་པའི་ཕྱིར་དོན་ཐམས་ཅད་མངོན་སུམ་མིན་པར་ཐལ་བར་འགྱུར་ཞེས་པ་སྟེ། དེ་བཞིན་དུ་འདིར་ཡང་འཆད་པ་ན་རས་བལ་གྱི་འདབ་བཞག་བཞིན་ཞེས་པའི་དཔེ་དོན་མི་མཚུངས་ཏེ། རས་བལ་གྱི་ལྗིད་མི་རྟོགས་ཀྱང་རང་གི་ངོ་བོ་མཐོང་བས་ཡོད་པ་ཉིད་དུ་རིགས་ལ། ཡན་ལག་ཅན་ཆོས་ཅན། ཡན་ལག་ལས་གཞན་ཆོས་གསུམ་ལྡན་གྱི་དོན་དེ་ཉིད་དུ་ཡོད་ངེས་མ་ཡིན་པར་ཐལ། རས་བལ་གྱི་འདབ་མ་བཞིན་དུ་དེ་རང་ཉིད་ཀྱང་མཐོང་བ་མེད་ཅིང་དེའི་འབྲས་བུ་ལྕི་བ་དང་གཟུགས་དང་སྒྲིབ་པའང་མཐོང་བ་མེད་པའི་ཕྱིར། དེས་ན་མ་ཤ་ཀ་དེའི་ལྗི་བ་ཉིད་ཀྱི་ཡོན་ཏན་རྟོགས་པ་མེད་པ་བཞིན་དུ་དེའི་ཡོན་ཏན་གཟུགས་སོགས་ཐམས་ཅད་རྟོགས་པ་མེད་པའི་ཕྱིར་སྲང་དམའ་བའི་ཁྱད་པར་འཛིན་པ་མེད་པའི་ཕྱིར་མ་ཤ་ཀ་ལ་སོགས་པའི་གོང་བུ་ལ་ཡན་ལག་ལ་མེད་པའི་ཡོན་ཏན་ལྗིད་ལྷག་པོ་ཡོད་པ་མིན་ཞེས་པ་དེ་ནི་ཉེ་བར་མཚན་པ་ཙམ་སྟེ། འོན་ཀྱང་ལྗིད་སོགས་བཞིན་དུ་གཟུགས་སོགས་ཀྱང་ལྷག་པོ་མེད་དེ་འཇིམ་རིལ་མ་བསྲེས་པ་ན་གཟུགས་སོགས་ཡུལ་དུ་གྱུར་པ་ལས་ལྷག་པོའི་གཟུགས་སོགས་བསྲེས་པའི་གནས་སྐབས་སུ་ནི་མཐོང་དུ་རུང་བ་ལས་ལྷག་པ་རང་ཇི་ལྟ་བ་བཞིན་གྱི་མིག་གི་དབང་པོས་མཐོང་བ་མེད་པའི་ཕྱིར། འདི་ནི་ཐ་སྙད་སྒྲུབ་ཀྱི་རང་བཞིན་མ་དམིགས་པར་གསུངས་སོ། ། གསུམ་པ་དེའི་དཔེ་བརྗོད་གཞན་ཡང་བྱ་བ་ནི།
གཞན་ཡང་དམ་བཅའ་ལ་ཁས་བླངས་སྔ་ཕྱི་དང་རང་གི་ཚིག་དངོས་ཤུགས་འགལ་བ་དང་སོགས་པས་མངོན་སུམ་རྗེས་དཔག་གྲགས་པ་རྣམས་ཀྱིས་གནོད་པ་དག་ནི་སྲིད་པས་ན་དམ་བཅའ་གང་ལ་ཚད་མ་གང་གིས་གནོད་པ་དེ་དེས་བསལ་བའི་དམ་བཅའ་ལྟར་སྣང་དུ་བརྗོད་པར་བྱའོ་ཞེས་བསྟན་པའི་དོན་དུ་མདོར། ཆོས་ཀྱི་ཁྱད་པར་མེད་ན་མི་འབྱུང་བ་ལ་གནོད་པ་ཇི་སྐད་བཤད་པའི་ཕྱོགས་ཀྱིས་ནི་དཔེ་བརྗོད་གཞན་ཆོས་ཅན་གྱི་ཁྱད་པར་དང་ཆོས་ཅན་གྱི་ངོ་བོ་བསལ་བ་དཔེ་བརྗོད་པ་ཡང་རྟོགས་ཤིང་ཁོང་དུ་ཆུད་པར་བྱའོ། ། ཇི་ལྟར་ན་ཡན་ལག་ཅན་ནི་ཡན་ལག་ལས་གཞན་ཞེས་སྔར་སྨོས་པ་ཉིད་ཆོས་ཅན་གྱི་ཁྱད་པར་ལ་གནོད་པ་བྱེད་དེ། ཡན་ལག་རྣམས་ལས་ཡན་ལག་ཅན་གཞན་སྣང་རུང་མ་དམིགས་པས་འགོག་པ་ཡིན་ནོ། ། ཆོས་ཅན་གྱི་ངོ་བོ་འགོག་པ་ནི་རྫས་ནི་གཞན་དུ་ཡོད་པ་མ་ཡིན་ཏེ། ཡོན་ཏན་དང་རྫས་དག་རྫས་དང་རྫས་མིན་པར་ཐལ་བའི་ཕྱིར་རོ་ཞེས་པ་སྟེ། དེའི་དོན་བྱེ་བྲག་པས་ས་སོགས་རྫས་སུ་ཡོད་དེ། ཡོད་པ་ཉིད་དང་ལྡན་པའི་ཕྱིར་ཞེས་ཟེར་བ་དེ་ལ། ཡོན་ཏན་རྣམས་ཀྱང་རྫས་སུ་ཐལ། ། ཡོད་པ་ཉིད་ཀྱི་སྤྱི་དང་ལྡན་པའི་ཕྱིར།
རྟགས་ཁས་བླངས་ཏེ། དེ་རྫས་ཡོན་ཏན་ལས་གསུམ་ཀ་ལ་ཤེས་པ་འཇུག་པའི་རྒྱུར་འདོད་པའི་ཕྱིར་རོ། ། འདོད་པའང་མིན་པས་ཡོད་པ་རྫས་ལ་མི་འཇུག་པར་ཁས་བླང་བར་བྱ་བ་ཡིན་ལ། དེ་ལྟར་ན་རྫས་ཀྱང་རྫས་ཆོས་གསུམ་ལྡན་མིན་པར་ཐལ། ཡོད་པ་ཉིད་དང་ལྡན་པའི་ཕྱིར། ཡོན་ཏན་བཞིན་ཞེས་པའི་འགལ་ཁྱབ་དམིགས་པས་ཆོས་ཅན། རང་གི་ངོ་བོ་བསལ་ལོ་ཞེས་རྒྱལ་དབང་བློས་བཤད་དོ། ། འདི་དག་ནི་རྗེས་དཔག་གིས་བསལ་བ་ཡིན་ནོ། ། གཉིས་པ་གཞན་ལུགས་ཀྱི་བསྒྲུབ་བྱ་དགག་པ་ལ་གཉིས། བསྒྲུབ་བྱ་ཡང་དག་གི་མཚན་ཉིད་དགག
བསྒྲུབ་བྱ་ལྟར་སྣང་གི་དཔེ་བརྗོད་དགག་པའོ། ། དང་པོ་ལར་གསུམ། དཔེ་རྟགས་མ་གྲུབ་དམ་བཅར་ཐལ། ། མཚོན་བྱ་ཉིད་ལ་བརྟགས་ལ་དགག ། ཁོ་ནའི་སྦྱོར་བ་བརྟགས་ལ་དགག་པའོ། དང་པོ་ལ་གཉིས་ཀྱི་དང་པོ་ཐལ་བ་དགོད་པ་ནི། མདོར། བསྒྲུབ་བྱ་སྟོན་པ་ཞེས་འདི་ལ། ། གྲུབ་པ་མེད་ལ་དོན་བྱས་ཉིད། ། དེ་ལྟ་ན་ཡང་རྟགས་དང་དཔེ། །
མ་གྲུབ་བརྗོད་པ་ཐལ་བར་འགྱུར། ། ཞེས་པ་བཞིན་དུ། རིགས་པ་ཅན་པས་བསྒྲུབ་བྱའི་མཚན་ཉིད་བསྒྲུབ་པར་བྱ་བ་སྟོན་པའོ་ཞེས་ཟེར་བའི་དོན་གྲུབ་ཟིན་མིན་གྱི། འོན་ཀྱང་བསྒྲུབ་པར་བྱ་བ་འོས་པ་ཙམ་ཡིན་པར་འདོད་པ་ལ། དེས་གྲུབ་ཟིན་བཟློག་པའི་དོན་བྱས་ཀྱི། ། མ་གྲུབ་པའི་རྟགས་སོགས་མི་བཟློག་པར་སྒྲ་རྟག་སྟེ། ལུས་ཅན་མིན་པའི་ཕྱིར། བློ་བཞིན་ཞེས་དང་། སྒྲ་རྟག་སྟེ་མིག་གི་གཟུང་བྱ་ཡིན་པའི་ཕྱིར་ཞེས་པའི་ཆོས་རྟག་པ་དང་རྟགས་མིག་གིས་གཟུང་བྱ་དེ་ལྟ་བུའི་བདག་ཉིད་མིན་པའི་བློ་དང་སྒྲ་ལ་གཞན་དག་གི་ངོར་ཆོས་རྟགས་དེ་ལྟ་བུའི་དངོས་པོ་བཀོད་དེ་སྒྲ་རྟག་པར་སྒྲུབ་པར་བྱེད་པ་དེའི་ཚེ་དཔེ་རྟགས་མ་གྲུབ་པ་དེ་དག་ཆོས་ཅན། བསྒྲུབ་བྱ་ཉིད་དུ་མི་འདོད་ནའང་བསྒྲུབ་བྱར་འགྱུར།
རྒོལ་བས་བསྒྲུབ་པར་བྱ་བར་འོས་པའི་ཕྱིར་ཏེ། མ་འོངས་པ་ན་བསྒྲུབ་དགོས་པ་དེ་ཡིན་པའི་ཕྱིར། ཁྱབ་པ་ཡོད་བྱ་བའི་རྐྱེན་རྣམས་དུས་གསུམ་གྱི་ཡུལ་ཅན་ཡིན་པའི་ཕྱིར། གལ་ཏེ་བསྒྲུབ་བྱའི་སྒྲ་ནི་མ་གྲུབ་པ་ཐམས་ཅད་བསྒྲུབ་བྱར་སྟོན་པ་ནི་མིན་གྱ། ི རྒོལ་བས་བསྒྲུབ་བྱར་འདོད་པ་དེ་ཁོ་ན་སྟོན་པས་ན་སྐྱོན་དེ་མེད་ཅེ་ན། བསྒྲུབ་པར་བྱ་བར་འོས་པ་ཞེས་པའི་སྒྲ་ཆོས་ཅན། རྒོལ་བས་བསྒྲུབ་བྱར་འདོད་པའི་ཁྱད་པར་ཁོ་ན་ལ་བརྟེན་པ་སྟེ་འཇུག་པ་མིན་པར་ཐལ། ཤེས་བྱེད་སྐབས་ཀྱི་གང་ཅུང་ཟད་མ་འགྲུབ་པ་དེ་ཐམས་ཅད་རྟོགས་པར་བྱེད་པ་ཡིན་པ་དེའི་ཕྱིར་རོ། ། གལ་ཏེ་བསྒྲུབ་བྱའི་དེ་སྤྱི་སྒྲ་ཡིན་པས་འདོད་པའི་ཁྱད་པར་ཁོ་ན་ལ་མི་འཇུག་ན། ཅི་མ་གྲུབ་པ་ཐམས་ཅད་དེར་ཐལ་བ་མིན་ནམ་ཞེ་ན།
ཤེས་བྱེད་སྐབས་ཀྱི་མ་གྲུབ་པ་ལས་གཞན་ལ་དེ་ལྟར་ཐལ་བ་མིན་ཏེ། ཤེས་བྱེད་སྐབས་ལ་ལྟོས་ནས་རིགས་པ་ཅན་གྱིས་ཡན་ལག་ལྔའི་ནང་གི་བསྒྲུབ་བྱའི་མཚན་ཉིད་དུ་དེ་བཀོད་ལ། དེ་དཔེ་རྟགས་མ་གྲུབ་པ་ལ་ཞུགས་པ་དེ་ན་དཔེ་དང་གཏན་ཚིགས་དག་མ་གྲུབ་པ་བརྗོད་པ་དམ་བཅར་ཐལ་ཞེས་དཔེ་བརྗོད་དུ་ནི་བྱས་པ་མིན་ནོ། ། ཤེས་བྱེད་སྐབས་ལ་མ་ལྟོས་པ་ལས་གཞན་དུ་རི་བོང་གི་རྭ་ལ་སོགས་མ་གྲུབ་པ་ཀུན་ཀྱང་བསྒྲུབ་བྱར་ཐལ་ཞེས་འཕེན་པར་རིགས་པར་འགྱུར་བ་ལས། ཤེས་བྱེད་སྐབས་ལ་ལྟོས་པའི་ཕྱིར་འགྱུར་བ་ཡང་མིན་པར་འདོད་པར་བྱའོ། ། གཉིས་པ་གཞན་ལན་དགག་པ་ནི། གལ་ཏེ་དཔེ་རྟགས་མ་གྲུབ་པ་བསྒྲུབ་བྱ་མིན་ཏེ། ལས་བྱེད་པ་བྱ་བ་གསུམ་གྱི་ནང་ནས་ལས་མིན་པས། ལས་བརྗོད་པའི་བྱ་བའི་རྐྱེན་མི་འཇུག་པའི་ཕྱིར་ཏེ། བྱེད་པ་པོས་བསྒྲུབ་པར་བྱ་བ་ཉིད་དུ་མི་འདོད་པའི་ཕྱིར།
ཁྱབ་པ་ཡོད་བྱེད་པ་པོས་ཤིན་ཏུ་འདོད་པར་འགྱུར་པ་ནི་ལས་ཡིན་པས་སོ། ། རང་རྒྱུད་ཐམས་ཅད་ཀྱི་དང་། སྐབས་ཀྱི་དང་སོ་སོའི་རྒྱུད་ཀྱི་དང་། ཁས་བླངས་པའི་གྲུབ་མཐའ་བཞི་ལས། གྲུབ་མཐའི་མཚན་ཉིད་སྟོན་པ་དམ་བཅའ་ཡིན་ལ། དཔེ་རྟགས་མ་གྲུབ་པ་ནི་དེའི་ཚེ་ཁས་མི་ལེན་པས་གྲུབ་མཐའ་མིན་པའི་ཕྱིར་བསྒྲུབ་བྱ་མིན་ནོ། ། ཡང་དམ་བཅའ། གཏན་ཚིགས། དཔེ། ཉེ་བར་སྦྱར་བ་མཇུག་བསྡུའི་ཡན་ལག་གི་སྐབས་རྣམས་ལས།
སྒྲུབ་བྱེད་ཀྱི་ཡུལ་ཁོ་ན་གང་ཡིན་པ་ནི་བསྒྲུབ་བྱའི་ཡན་ལག་ཡིན་ལ། དེ་སྟོན་པ་དམ་བཅའོ་ཞེས་བསྒྲུབ་བྱའི་མཚན་ཉིད་ཀྱི་ཚིག་ལས་དོན་གྱིས་རྟོགས་པའི་ཕྱིར་མ་གྲུབ་པའི་རྟགས་ལ་སོགས་པ་དམ་བཅའ་མིན་ནོ་ཞེ་ན། ད་ལྟ་བསྒྲུབ་པར་བྱ་བཞིན་པ་དང་། མ་འོངས་པ་ན་བསྒྲུབ་བྱར་འགྱུར་བའི་རྟགས་མ་གྲུབ་ལ་སོགས་ཐམས་ཅད་ཆོས་ཅན། ལས་ཡིན་པར་ཐལ། རྣམ་པ་འགའ་ཞིག་གིས་མ་གྲུབ་པ་བསྒྲུབ་པར་བྱ་དགོས་དེ་ཡིན་པའི་ཕྱིར། དཔེར་ན་གྲོང་དུ་འགྲོ་བར་འགྱུར་བ་བཞིན། ཁྱབ་པ་ཁས་བླངས་ཏེ། བསྒྲུབ་བྱ་གང་ཡིན་པ་ལས་ཡིན་པས་སོ། དེས་ན་དེ་ཆོས་ཅན།
ལས་མིན་ཞེས་པའི་ཁྱད་པར་ཉེ་བར་བཀོད་པའི་ལན་གྱིས་སྒྲུབ་བྱེད་ཀྱི་ཡུལ་ཁོ་ན་བསྒྲུབ་བྱར་རྟོགས་པའི་ཆེད་དུ་དམ་བཅའ་ལས་རྣམ་པར་འབྱེད་ནུས་པ་མ་ཡིན་པར་ཐལ། ལས་ཡིན་པས་སོ། ། ལ་སོགས་པས་བསྒྲུབ་བྱའི་ཡན་ལག་སྟོན་པ་དང་གྲུབ་མཐའི་སྐབས་ཀྱིས་ཀྱང་འབྱེད་མི་ནུས་པ་བསྡུའོ། ། ཇི་ལྟར་ན་བསྒྲུབ་པར་བྱ་བ་སྟོན་པ་ཞེས་པའི་ཚིག་ལས་བསྒྲུབ་བྱའི་ཡན་ལག་རྟགས་ཀྱི་ནུས་ཡུལ་ཁོ་ན་སྟོན་པ་དམ་བཅའོ་ཞེས་བརྗོད་པ་དེའང་བདེན་པ་མིན་ཏེ། བསྒྲུབ་བྱའི་མཚན་ཉིད་ལས་སྔར་བསྒྲུབ་བྱ་སྒྲུབ་བྱེད་ཐ་དད་དུ་མ་གྲུབ་པའི་རང་བཞིན་ཡིན་པའི་ཕྱིར་ཏེ། རྒོལ་བས་དང་པོ་ཁོ་ནར་བསྒྲུབ་བྱ་སྒྲུབ་བྱེད་ཀྱི་རྣམ་དབྱེ་བློས་མ་གྲུབ་པ་དེས་དམ་བཅའི་མཚན་ཉིད་ཀྱི་ཚིག་ལས་དེ་དག་གི་དབྱེ་བ་རྟོགས་པར་བྱ་བ་ཡིན་ནའང་། བསྒྲུབ་བྱའི་མཚན་ཉིད་ཀྱི་སྐབས་སུ་བསྒྲུབ་བྱ་སྒྲུབ་བྱེད་ཀྱི་རྣམ་དབྱེ་མ་བཟུང་བར་བསྒྲུབ་པར་བྱ་བ་དམ་བཅའི་མཚན་ཉིད་དུ་སྨྲས་པས་མ་གྲུབ་པའི་གཏན་ཚིགས་ལ་སོགས་པའང་དམ་བཅར་འཛིན་པར་འགྱུར་བའི་ཕྱིར་རོ། ། ཡང་གྲུབ་མཐའི་སྐབས་ཀྱིས་ཀྱང་བསྒྲུབ་པར་བྱ་བའི་ཁྱད་པར་དམ་བཅའ་ཁོ་ན་སྒྲུབ་བྱེད་མིན་ཏེ། མ་གྲུབ་པའི་རྟགས་སོགས་དེ་ཡང་གྲོལ་བའི་གྲུབ་མཐའ་ཉིད་དུ་མཚུངས་པའི་ཕྱིར་ཏེ། གང་གིས་སོ་སོའི་རྒྱུད་ཀྱི་གྲུབ་མཐའ་ལ་སོགས་པ་དེ་རྣམས་དང་ཁས་བླངས་པའི་མཚན་ཉིད་ཅན་དུ་འདྲ་བའི་ཕྱིར།
ཁྱབ་པ་ཡོད་ཇི་ལྟར་ཁས་བླངས་པ་ཉིད་གྲུབ་མཐའི་སྒྲས་བརྗོད་པའི་ཕྱིར། གལ་ཏེ་དེའི་ཚེ་ཁས་མ་བླངས་ཡང་གྲུབ་མཐར་འགྱུར་ཏེ། ཁས་བླངས་པའི་བྱར་འགྱུར་པས་སོ། ། ཁྱབ་པ་ཡོད་བྱ་བའི་སྒྲ་དུས་གསུམ་དང་འབྲེལ་པས་སོ། ། རྟགས་གྲུབ་སྟེ། དམ་བཅའ་ཡིན་པའི་ཕྱིར། ཁྱབ་པ་ཡོད་དམ་བཅའ་དང་ཁས་བླངས་པ་དང་གྲུབ་པའི་མཐའ་ཞེས་པ་ནི་རྣམ་གྲངས་སུ་བཞག་པ་ཡིན་པའི་ཕྱིར། རྟགས་གྲུབ་སྟེ། བསྒྲུབ་བྱར་བསྟན་བྱ་བ་ཡིན་པའི་ཕྱིར་རོ། ། གཉིས་པ་མཚོན་བྱ་ཉིད་ལ་བརྟགས་ཏེ་དགག་པ་ནི།
མདོར། ཆོས་བསྒྲུབ་བྱ་བཾ་ནཾ་ཆོས་མཐུན་མེད། ། ཆོས་ཅན་ཡིན་ན་རྟགས་དོན་མེད། ། ཅེས་པ་ལ་འདིར་ཆོས་སམ་ཆོས་ཅན། ནམ་གཉིས་ཀ་བསྒྲུབ་བྱ་ཡིན། གལ་ཏེ་ཆོས་བསྒྲུབ་བྱ་ཡིན་ན། བསྒྲུབ་པར་བྱ་བ་དང་ཆོས་མཐུན་པ་ཉིད་ལས་དེའི་ཆོས་ཡོད་པ་ཅན་དཔེ་ཡིན་ནོ་ཞེས་པ་འགལ་ཏེ། སྒྲ་མི་རྟག་སྟེ་སྐྱེ་བ་ཅན་ཡིན་པའི་ཕྱིར། བུམ་པ་བཞིན་ཞེས་བཀོད་པ་ན་རྟགས་དེ་ཆོས་མི་རྟག་པའི་ཆོས་སུ་མི་འགྱུར་ཏེ། སྒྲ་ཁོ་ནའི་ཆོས་ཡིན་པའི་ཕྱིར་འདོད་ན་བུམ་པ་ཆོས་ཅན།
དེ་བསྒྲུབ་ཀྱི་དཔེར་འགལ་བར་ཐལ། བསྒྲུབ་པར་བྱ་བ་མི་རྟག་པའི་ཆོས་སྐྱེ་བ་ཅན་དང་མོས་མཐུན་པ་མེད་པའི་ཕྱིར། ཅི་སྟེ་ཆོས་ཅན་བསྒྲུབ་བྱ་ཡིན་ན་དཔེ་བརྗོད་པ་དང་ཆོས་མཐུན་པ་ཉིད་ལས་བསྒྲུབ་བྱར་སྒྲུབ་པར་བྱེད་པ་གཏན་ཚིགས་ཡིན་ནོ་ཞེས་པ་མི་རིགས་ཏེ། སྐྱེ་ལྡན་ཆོས་ཅན། ཆོས་ཅན་སྒྲ་བསྒྲུབ་པར་བྱེད་པ་མིན་པར་འགྱུར། ཆོས་ཅན་སྒྲ་རྒོལ་གཉིས་ཀས་གྲུབ་ཟིན་པའི་ཕྱིར་རོ། ། གལ་ཏེ་དེ་གཉིས་ཀའི་ཚོགས་པ་བསྒྲུབ་བྱ་ཉིད་ཡིན་ཞེ་ན། གཉིས་པོ་ཕན་ཚུན་ཆོས་ཀྱི་ཁྱད་པར་དུ་བྱས་པ་ཅན་དུ་ཆོས་ཅན་ནམ། ཆོས་ཅན་གྱིས་ཁྱད་པར་དུ་ཆོས་བསྒྲུབ་བྱར་འགྱུར་ཏེ། ཚོགས་པ་ཅན་ལས་ཚོགས་པ་དོན་གཞན་མིན་པས་སོ། །
འདོད་པ་དེའི་ཚེ་དང་པོ་ལྟར་ན་སྐྱེ་བ་ཅན་ཆོས་ཅན་ཕྱི་རྒོལ་གྱི་བློ་ངོར་མི་རྟོག་པས་ཁྱད་པར་བྱས་པའི་སྒྲའི་ཆོས་སུ་གྲུབ་པའི་སྒོ་ནས་བུམ་པ་དང་ཆོས་མཐུན་པ་ཉིད་ཅེས་བྱའི་གཏན་ཚིགས་ཀྱི་མཚན་ཉིད་ཀྱི་མ་གྲུབ་པར་འགྱུར། ཕྱི་རྒོལ་གྱི་ངོར་མི་རྟག་པས་ཁྱད་པར་དུ་བྱས་པའི་སྒྲའི་ཆོས་སུ་མ་གྲུབ་པའི་ཕྱིར་དེ་གྲུབ་ན་རྟགས་བརྗོད་པ་དོན་མེད་པས་སོ། ། དཔེ་བུམ་པ་ཆོས་ཅན། ཕྱི་རྒོལ་གྱི་ངོར་བསྒྲུབ་བྱ་མི་རྟག་པས་ཁྱད་པར་དུ་བྱས་པའི་སྒྲ་དང་ཆོས་མཐུན་པ་ཞེས་པའི་དཔེའི་མཚན་ཉིད་མ་གྲུབ་པར་འགྱུར། དེའི་ངོར་དེ་དང་ཆོས་མཐུན་པ་མ་གྲུབ་པའི་ཕྱིར་ཏེ། མཐུན་ཡུལ་མ་གྲུབ་པས་སོ། ། གལ་ཏེ་སྐྱེ་བ་ཅན་སོགས་ནི་ཚོགས་པའི་ཆོས་ཡིན་པ་མི་སྲིད་པའི་ཕྱིར་ན་བསྒྲུབ་བྱའི་སྒྲ་ཚོགས་པ་ལ་མི་འཇུག་གི་ཆོས་ཅན་ལ་ཉེ་བར་བཏགས་ནས་འཇུག་པར་འདོད་དེ། ཁྱོད་ཀྱིས་རྟགས་ཀྱི་མཚན་ཉིད་སྟོན་པ་ན་ཆོས་ཅན། བསྒྲུབ་བྱའི་ཕྱོགས་གཅིག་ཡིན་པའི་ཕྱིར་བཏགས་ནས་ཕྱོགས་ཀྱི་སྒྲས་བཤད་པ་བཞིན་ཞེ་ན། མི་མཚུངས་ཏེ་ཤེས་འདོད་ཆོས་ཅན་དེ་ཆོས་ཅན།
དེ་ལ་ཁྱོད་ཀྱི་གཏན་ཚིགས་ཀྱི་ཟིག་ཟུར་བསྒྲུབ་པར་བྱ་བའི་སྒྲ་ཉེ་བའི་སྒྲ་ཉེ་བར་བཏགས་ནས་འཇུག་པས་ཅི་བྱ་སྟེ་མི་རིགས་པར་ཐལ། ཕྱོགས་ཀྱི་ཕྱོགས་གཅིག་ཏུ་མི་རུང་བའི་ཕྱིར་ཏེ། བསྒྲུབ་བྱའི་ཚོགས་པ་ལ་དངོས་སུ་མི་འཇུག་ཕྱིར། དེ་ཆོས་ཅན། ཁོ་བོ་ཅག་གིས་བསྟན་བཅོས་ལ་བཤད་པའི་གཏན་ཚིགས་ཀྱི་ཟིག་ཟུར་གྱི་ཕྱོགས་ཆོས་ཞེས་པའི་ཕྱོགས་ཀྱི་ཚིག་བཏགས་ནས་འཇུག་པ་རིགས་ཏེ་ཕྱོགས་ཀྱི་ཕྱོགས་གཅིག་ཏུ་རུང་བའི་ཕྱིར་ཏེ་ཕྱོགས་ཀྱི་སྒྲ་ཚོགས་ལ་འཇུག་པའི་ཕྱིར། རྩ་བའི་ཐལ་བ་ལ་ཁྱབ་པ་ཡོད། འཇིག་རྟེན་རང་ཉིད་ཇི་ལྟར་དོན་དེ་ལ་མིང་དེ་འཇུག་པར་རིགས་པའི་རྒྱུ་མཚན་རྟོགས་ཤིང་ཤེས་ནས་དོན་དེ་ལ་མིང་དེ་འདོགས་པ་ལ་འཇུག་པར་འགྱུར་བ་ཡིན་པའི་ཕྱིར། དཔེར་ན་ཁོ་བོ་ཅག་གིས་ནི་ཕྱོགས་ཀྱི་ཕྱོགས་གཅིག་ཏུ་རུང་བའི་ཆོས་ཅན་ཡོངས་སུ་བསྟན་པའི་ཆེད་དུ་ཤེས་འདོད་ཆོས་ཅན་ལ་ཕྱོགས་ཀྱི་ཚིག་ཉེ་བར་བཏགས་པ་རིགས་པ་ཡིན་གྱི་ཕྱོགས་ཀྱི་ཕྱོགས་གཅིག་ཏུ་མི་རུང་ན་འདོགས་པར་མི་རུང་བ་བཞིན་ན། གསུམ་པ་ཁོ་ནའི་སྦྱོར་བ་རྟགས་ལ་དགག་པ་ཡིན། བསྒྲུབ་བྱ་སྟོན་པ་དམ་བཅའོ་ཞེས་པ་འདི་ལ།
བསྒྲུབ་བྱ་སྟོན་པ་ཁོ་ན་དམ་བཅའ་ཞེས་སྔར་ངེས་བཟུང་སྨོས་སམ། བསྒྲུབ་བྱ་སྟོན་པ་དམ་བཅའ་ཁོ་ནའོ་ཞེས་ཕྱིས་ངེས་བཟུང་སྨོས། དང་པོ་ལྟར་ན། དགོས་པ་གཉིས་ལས་གྲུབ་ཟིན་བཟློག་ནས་མ་གྲུབ་པ་བསྒྲུབ་བྱར་རྟོགས་པའི་དོན་དུ་སྨོས་པ་མི་རིགས་ཏེ། དེ་མ་སྨོས་པར་མ་གྲུབ་པའི་བསྒྲུབ་བྱ་དེ་སྒྲུབ་པའི་ཆེད་དུ་སྒྲུབ་བྱེད་བསྟན་པའི་ཤུགས་ཉིད་ལས་དམ་བཅས་པ་དེའི་དོན་མ་གྲུབ་པ་བསྒྲུབ་བྱ་ཉིད་དུ་རྟོགས་པའི་ཕྱིར་ཏེ། གྲུབ་ཟིན་དེ་བསྒྲུབ་པའི་ཆེད་དུ་སྒྲུབ་བྱེད་སྨྲ་བ་ཡིན་པས་སོ། ། གཞན་ཡང་འབྲས་བུ་གཉིས་པ་བསྒྲུབ་བྱ་སྟོན་པ་ཁོ་ན་དམ་བཅས་ཡིན་གྱི་སྒྲུབ་བྱེད་ཀྱི་ཚིག་ནི་དམ་བཅའ་མིན་ནོ་ཞེས་བསྟན་པའི་ཆེད་དུའང་མིན་ཏེ། སྒྲུབ་པར་བྱེད་པའི་ཚིག་ལ་དམ་བཅའ་ཉིད་དུ་དོགས་པའང་མེད་པའི་ཕྱིར་ཏེ། ཁྱེད་ཀྱིས་གཏན་ཚིགས་དང་སོགས་པས་དཔེའི་མཚན་ཉིད་སྟོན་པའི་ཚིག་གིས་དོན་འདི་ཁྱབ་པ་སྟེ་འཕེན་པའི་ཕྱིར། དེས་ན་སྔར་ངེས་པར་བཟུང་ན་དམ་བཅའ་མཚན་ཉིད་ལ་ངེས་གཟུང་བརྗོད་པ་དོན་མེད་དེ།
དཔེ་རྟགས་ཀྱི་མཚན་ཉིད་ཀྱི་ཚིག་གིས་དོན་དེ་ནི་འཕངས་པ་དེ་ཡིས་ནི་དེ་ལ་རྣམ་བཅད་མེད་པའི་ཕྱིར་རོ། ། སྔར་ངེས་གཟུང་ན་དོན་མེད་པ་དེའི་ཕྱིར་ཤུགས་ཀྱིས་བསྒྲུབ་བྱ་སྟོན་པ་དམ་བཅའ་ཁོ་ན་ཞེས་ཕྱིས་ངེས་པར་གཟུང་བ་དེར་བརྗོད་པ་འདི་ལའང་བསྒྲུབ་བྱ་སྟོན་པ་དམ་བཅའ་ཁོ་ན་ཡིན་གྱི་དམ་བཅའ་མ་ཡིན་པ་མི་སྲིད་ཅེས་བསྒྲུབ་བྱ་སྟོན་པ་ལ་དམ་བཅའ་ཡིན་པས་ཁྱབ་པར་སྟོན་པའི་མི་ལྡན་རྣམ་གཅོད་ཀྱི་འབྲས་བུ་ཅན་ཡིན་པར་རྟོགས་པར་འགྱུར་བས་དཔེ་རྟགས་མ་གྲུབ་པ་བརྗོད་པ་ཆོས་ཅན། དམ་བཅར་ཐལ། བསྒྲུབ་བྱ་སྟོན་པའི་ཕྱིར་ཞེས་ཐལ་ཆེས་པར་འགྱུར་བས་མི་འདོད་པ་སྒྲུབ་པའི་ཕྱིར་དོན་མེད་དོ། ། ཁྱབ་པ་ཁས་བླངས་སོ། ། དེ་དག་ཀྱང་མདོར། སྔ་མར་ངེས་གཟུང་དོན་མེད་ལ། ཅིག་ཤོས་ལྟར་ན་མི་འདོད་འགྱུར། ། ཞེས་པ་ལྟར་རོ། ། གཉིས་པ་ལ་གཉིས་ཀྱི་དང་པོ་འདོད་པ་བརྗོད་པ་ནི།
རིགས་པ་ཅན་རྣམས་དམ་བཅའ་དང་གཏན་ཚིགས་འགལ་བ་ནི་དམ་བཅའི་སྐྱོན་ཏེ། དཔེར་ན་སྒྲ་རྟག་སྟེ་དངོས་པོ་ཐམས་ཅད་མི་རྟག་པའི་ཕྱིར་ཞེས་པ་ལྟ་བུ་སྟེ། སྒྲ་རྟག་ན་ཐམས་ཅད་མི་རྟག་པར་འགལ་ལ། ཐམས་ཅད་མི་རྟག་ན་སྒྲ་རྟག་པར་འགལ་ཏེ། སྒྲ་ཐམས་ཅད་ཀྱི་ཁོངས་སུ་འདུས་པའི་ཕྱིར་ཞེས་སོ། ། གཉིས་པ་དེ་དགག་པ་ལ་བཞི། འགལ་བའི་དོན་ཉིད་བརྟགས་ལ་དགག ། ཆོས་མི་མཐུན་དཔེ་བསྟན་པའི་ཚུལ། ཐམས་ཅད་མིན་པ་རྟགས་སུ་འཕངས། ། དེ་ཉིད་བརྟགས་ན་སྒྲ་མེད་པའོ། །
དང་པོ་ནི། འགལ་བར་འགྱུར་བ་ནི་འདོད་པའི་བསྒྲུབ་བྱ་དང་འབྲེལ་པ་མེད་པ་ལས་ཡིན་ནམ། དེའང་རྟགས་བསྒྲུབ་བྱ་འགྲུབ་པ་ལ་ཕན་པ་མེད་པ་ལས་ཡིན་ནམ། འདོད་ཡུལ་གྱི་ཆོས་དང་ཆོས་ཅན་ལ་ལྷན་ཅིག་ཆོས་ཅན་ལ་མི་གནས་པ་ལས་ཡིན། བསྒྲུབ་བྱ་འགྲུབ་པ་ལ་གནོད་པས་དམ་བཅའ་འགལ་བའི་སྐྱོན་དུ་འགྱུར་བ་དེ་ལྟ་ན་ནི་མ་གྲུབ་པ་སོགས་རྟགས་ཀྱི་སྐྱོན་ཐམས་ཅད་དམ་བཅའི་སྐྱོན་དུ་འགྱུར་རོ། ། འདོད་མི་ནུས། གཞན་ཡན་ལག་ཕྱི་མ་ལ་ལྟོས་པ་ནི་ཕྱོགས་ཀྱི་སྐྱོན་མ་ཡིན་ཞེས་ཀྱང་བཤད་ཟིན་ཏོ། ། ཅི་སྟེ་འདོད་པའི་བསྒྲུབ་བྱའི་ཆོས་དང་ལྷན་ཅིག་ཆོས་ཅན་ལ་མེད་པས་དམ་བཅའ་འགལ་བའོ་ཞེ་ནའང་དེའང་དམ་བཅའི་སྐྱོན་དུ་མི་རིགས་ཏེ། འདི་མ་གྲུབ་པའི་གཏན་ཚིགས་ཀྱི་སྐྱོན་ཡིན་གྱི། ཕྱོགས་སྐྱོན་མིན་པའི་ཕྱིར།
གཉིས་པ་ནི། མདོར། དེ་ནི་ཆོས་མི་མཐུན་དཔེར་བརྗོད། ། དེའི་དོན་གང་གིས་ན་གཏན་ཚིགས་ཀྱིས་དམ་བཅའི་དོན་འགོག་པར་འདོད་པ་ཐམས་ཅད་མི་རྟག་པ་ཉིད་ཀྱིས་སྒྲ་ལ་རྟག་པ་བསལ་བ་མ་ཡིན་ཏེ། ཐམས་ཅད་མི་རྟག་པའི་གཏན་ཚིགས་དང་ལྡན་པར་སྒྲ་ལ་གྲུབ་པས་ཆོས་ཅན་སྒྲ་ལ་ཐམས་ཅད་མི་རྟག་པའི་ཕྱིར་ཞེས་དེ་ལྟར་གཏན་ཚིགས་སུ་རྗོད་པར་བྱེད་ན་སྒྲ་ལ་ཆོས་རྟག་པ་དེ་ནི་དེ་ལྟར་བསལ་བར་འགྱུར་མོད་ཀྱི། སྒྲ་རྟག་སྟེ་ཞེས་དམ་བཅའ་བརྗོད་ནས་ཐམས་ཅད་མི་རྟག་པ་ཡིན་པའི་ཕྱིར་ཞེས་པ་འདི་ལ་སྒྲ་རྟག་པར་བསྒྲུབ་པའི་ཆོས་མི་མཐུན་པའི་དཔེའི་སྦྱོར་བ་བསྟན་པ་ཉིད་ལས་དོན་གཞན་ཐམས་ཅད་མི་རྟག་པར་སྒྲ་རྟག་སྒྲུབ་ཀྱི་རྟགས་སུ་བསྟན་པ་ཅི་ཞིག་མཐོང་བ་ཡོད་དེ་མེད་པའི་ཕྱིར་རོ། ། སྔ་མ་གྲུབ་སྟེ། དེས་སྒྲ་ཐམས་ཅད་མིན་པར་བསྟན་པས་སྒྲ་ལ་རྟག་པ་དང་རྟགས་དེའི་མི་མཐུན་ཕྱོགས་ཐམས་ཅད་མིན་པ་ལྷན་ཅིག་ཏུ་གྲུབ་པར་བསྟན་པའི་ཕྱིར། ཁྱབ་པ་ཁས་བླངས་ཏེ། ཆོས་མི་མཐུན་དཔེས་ཀྱང་བསྒྲུབ་བྱ་དང་གཏན་ཚིགས་ཀྱི་མི་མཐུན་ཕྱོགས་དག་གི་ལྷན་ཅིག་འབྱུང་བ་རྟོགས་པར་ཁྱེད་འདོད་པའི་ཕྱིར་ཏེ་ཐམས་ཅད་ནི་མི་རྟག་པར་བསྟན་པའི་ཕྱིར་ཞེས་རྒྱལ་དབང་བློས་འཆད་དོ། །
དེ་ལྟར་ན་ཁྱད་པར་སྒྲ་ཁོ་ན་ལ་ནི་གཞན་ཐམས་ཅད་དང་འགལ་བའི་ཆོས་རྟག་པ་ཉིད་བརྗོད་ནས་ཐམས་ཅད་མི་རྟག་པའི་ཕྱིར་ཞེས་སྤྱི་དངོས་པོ་ཙམ་ལ་ནི་མི་རྟག་པ་ཉིད་ཀྱིས་རྗེས་སུ་འཇུག་པ་སྟེ་ཁྱབ་པར་སྟོན་པས་ན་སྤྱིར་བཏང་གི་ཚིག་དེས་དམིགས་ཀྱིས་བསལ་བའི་སྒྲ་དེ་མི་རྟག་པར་གོ་བར་བྱེད་པ་མ་ཡིན་ནོ། ། དེའི་ཕྱིར་སྔར་དམིགས་བསལ་སྐབས་སུ་བྱས་ནས་ཕྱིས་སྤྱི་སྒྲུབ་པ་ན་ཁྱད་པར་དེ་ལ་ཁྱབ་པ་མ་ཡིན་གྱི། འོན་ཀྱང་སྐབས་སུ་བབ་པའི་ཁྱད་པར་གྱི་ཡུལ་སྤངས་པས་གཞན་ཐམས་ཅད་ལ་འཇུག་སྟེ་དཔེར་ན་བྲམ་ཟེ་ཀུཎྜི་ནའི་བུ་ལ་དར་བ་བྱིན་ལ། བྲམ་ཟེ་གཞན་རྣམས་ལ་ཞོ་བྱིན་ཞེས་བརྗོད་པ་ན། ཀུཎྜི་ནའི་བུ་ལ་ཞོ་སྦྱིན་པར་མི་གོ་ཡི། དེ་ལས་གཞན་གྱི་བྲམ་ཟེ་རྣམས་ལ་ཡིན་པ་བཞིན་ནོ། ། དེ་བཞིན་དུ་སྒྲ་ལ་རྟག་པ་ཉིད་བསྒྲུབས་ནས། ཐམས་ཅད་མི་རྟག་ཅེས་བརྗོད་པ་ནི་སྒྲ་ལས་ཐ་དད་པ་གཞན་ཐམས་ཅད་མི་རྟག་པར་བསྟན་པ་མི་སྲིད་ན་ཇི་ལྟར་རང་དང་འགལ་བའི་དམ་བཅའ་སེལ་བར་འགྱུར། གལ་ཏེ་དེ་ལྟ་མིན་པར་སྒྲ་ཡང་མི་རྟག་པར་བརྗོད་པར་འདོད་ན་ཐམས་ཅད་མི་རྟག་པའི་ཕྱིར་ཞེས་སྤྱིར་བཏང་གི་ཚུལ་ནི་རྗེས་སུ་འཇུག་པ་ལ་འབྲས་བུ་ཅི་ཞིག་ཡོད་དེ་མེད་པས་སྒྲ་་་་་་རྟག་སྟེ་མི་རྟག་པའི་ཕྱིར་ཞེས་པ་ཁོ་ན་བརྗོད་པར་འགྱུར་རོ། ། དེས་ན་དེས་སྒྲ་ལ་མི་རྟག་པ་ཉིད་གྲུབ་པ་མེད་པས་དེས་རྟག་པ་སེལ་བ་མིན་གྱི།
གྲུབ་ན་སེལ་བར་འགྱུར་བ་དེའི་ཕྱིར་སློབ་དཔོན་ཕྱོགས་གླང་གིས་སྒྲ་ལ་གནས་པའི་མི་རྟག་པ་ཉིད་ཀྱིས་ཏེ་ཁོ་ནས་སེལ་བར་འགྱུར་ཞེས་གསུངས་ཏེ། ཇི་སྐད་དུ་འགྲེལ་པར། གལ་ཏེ་སྒྲ་ལ་གནས་པ་ཉིད་སེལ་བར་བྱེད་པར་འགྱུར་བ་ཡིན་ན་ཐམས་ཅད་ལ་གནས་པས་བརྗོད་པ་ནི་འདི་ཆོས་མི་མཐུན་པའི་དཔེ་སྦྱོར་བ་ཉིད་ཡིན་པར་རིགས་སོ་ཞེས་སོ། ། གསུམ་པ་ནི་མདོར། འདི་ནི་གཏན་ཚིགས་ཉེར་སྦྱོར་བ། ། བསྒྲུབ་བྱ། ཞེས་པ་ལ་ཐམས་ཅད་ནི་མི་རྟག་པ་ཡིན་ལ། སྒྲ་ནི་ཐམས་ཅད་མིན་ཏེ། ཐམས་ཅད་མིན་པ་དེའི་ཕྱིར་རྟག་གོ་ཞེས་གཏན་ཚིགས་ནི་ཉེ་བར་སྦྱོར་བ་ཉིད་ལས་ཐམས་ཅད་མིན་པ་ནི་རྟགས་སུ་འཕངས་ལ། དེའང་མ་གྲུབ་སྟེ།
ཐམས་ཅད་ཀྱི་སྒྲ་འཇིག་རྟེན་ལ་གྲགས་པའམ། ཡོངས་སུ་བཤད་པ་ཅན་ཡིན། དང་པོ་ལྟར་ན་དེ་ན་མ་ལུས་པ་འཕེན་པ་ལ་འཇུག་པར་གྲགས་པས་སྒྲ་ཡང་འཕངས་པ་ཁོ་ན་ཏེ། སྒྲ་ནི་ཐམས་ཅད་ཀྱི་ཁོངས་སུ་འདུས་པའི་ཕྱིར་མ་གྲུབ་པོ། ། གཉིས་པ་ལྟར་འདོད་དེ། སྒྲ་མ་ཡིན་ལ་ཐམས་ཅད་ཅེས་བྱ་ཞིང་། སྒྲ་ལ་ཐམས་ཅད་མ་ཡིན་པའི་ཕྱིར་ཞེས་རྟགས་སུ་འགོད་ན་སྒྲ་དང་ཐམས་ཅད་མིན་པ་རྣམ་གྲངས་སུ་འགྱུར་བས། སྒྲ་རྟག་སྟེ། སྒྲ་ཡིན་པའི་ཕྱིར་ཞེས་པར་འགྱུར་བས་མ་གྲུབ་བོ། ། དེ་ཉིད་གཞུང་འཛུགས་པ་ནི།
ཡུལ་གཞན་སྒྲ་ལ་ནི་ཐམས་ཅད་དང་འགལ་བ་ཐམས་ཅད་མིན་པའི་རྟགས་སྨྲ་བས་སྒྲ་ནི་ཐམས་ཅད་ལས་གཞན་དུ་དོན་གྱིས་བརྗོད་པ་ཡིན་ནོ། ། བཞི་པ་ལ་བཞི། གྲགས་པའི་གཞན་མིན་སྒྲ་ལ་མེད། ། ཡོངས་སུ་བཤད་པ་ཅན་ཡང་མེད། ། སྐྱོན་དེ་རང་ལ་མཚུངས་པ་སྤང་། ། གཞན་གྱི་རྟགས་ལ་དེ་མཚུངས་པའོ། ། དང་པོ་ནི། སྒྲ་ཐམས་ཅད་མིན་པ་དེའང་འཐད་པ་མ་ཡིན་ནོ། ཅིའི་ཕྱིར་ཞེ་ན། སྤྱི་སྒྲ་ནི་ཁྱད་པར་མི་སྤོང་བར་འཕེན་པའི་ཕྱིར།
དཔེར་ན་ཤིང་གི་སྒྲས་ཤ་པ་མི་སྤོང་བ་བཞིན། དེས་ན་ཐམས་ཅད་ཀྱི་སྒྲས་ནི་སྒྲ་ཡང་འཕེན་པས་སྒྲ་ཐམས་ཅད་ཡིན་པ་ཁོ་ནའོ། ། སྤྱིས་ཁྱད་པར་སྤོང་སྟེ། ཅི་ཤིང་ཤ་པ་ཁོ་ན་ཤིང་ཡིན་ནམ་མིན་ཞེས་དྲིས་པ་ན་ཤིང་མིན་པ་ཞེས་པ་ལྟ་བུའོ་ཞེ་ན། དཔེར་ན་སྐབས་འགར་ཤིང་ཤ་པ་ཉིད་དེ་ཁོ་ན་ཤིང་མིན་ཞེས་ནི་ཤིང་ཞེས་པའི་སྤྱི་སྒྲ་དེ་ཁྱད་པར་ཤ་པ་ཉིད་གཅིག་པུ་ལ་ངེས་པ་འགོག་པ་བཞིན། ཐམས་ཅད་ཅེས་པའི་མཉན་པ་སྟེ་སྒྲ་སྟེ་སྒྲ་གཅིག་པོ་ཉིད་ཁོ་ན་ལ་འཇུག་པ་འགོག་པར་འགྱུར་གྱི། སྒྲ་ལ་འཇུག་པ་འགོག་པ་མིན་ཞིང་། ཐམས་ཅད་ཅེས་པའི་སྒྲ་དེ་སྒྲ་གཅིག་པུ་ལ་འཇུག་པ་འགོག་པ་དེ་ཙམ་གྱིས་སྒྲ་དེ་ཐམས་ཅད་མིན་པར་འགྱུར་བ་མིན་ནོ། ། འོན་ཏེ་ཐམས་ཅད་ཀྱི་སྒྲས་ཚང་བ་བརྗོད་ལ། འདི་ཕྱོགས་གཅིག་ཡིན་པས་ཐམས་ཅད་མིན་པ་ཕྱོགས་ཆོས་སུ་གྲུབ་ཅེ་ན།
སྒྲ་མིན་གྱི་ཁྱད་པར་ཀུན་ཆོས་ཅན། ཐམས་ཅད་མིན་པར་ཐལ། ཕྱོགས་གཅིག་ཡིན་པའི་ཕྱིར། འདོད་ན། ཤེས་བྱ་ལ་ཆོས་ཅན། དེ་མེད་པར་འགྱུར། སྒྲ་དང་སྒྲ་མིན་གྱི་ཁྱད་པར་ཐམས་ཅད་མིན་པའི་ཕྱིར་རོ། ། འདོད་པའང་མིན་ལ། སྒྲ་ཡང་ཐམས་ཅད་ཀྱི་ནང་དུ་འདུས་པས་ཐམས་ཅད་མིན་པ་ཕྱོགས་ཆོས་སུ་མ་གྲུབ་བོ། ། གཉིས་པ་ནི།
འོན་ཏེ་ཐམས་ཅད་ཀྱི་སྒྲ་ཡོངས་སུ་བཤད་པ་ཅན་ཡིན་པས་སྒྲ་མིན་ཐམས་ཅད་ལས་གཞན་ཡིན་རྟགས་སུ་འགོད་པས་ཇི་ལྟར་མ་གྲུབ་ཅེ་ན། དེའང་སྒྲ་ལ་ཕྱོགས་ཆོས་སུ་མ་གྲུབ་པ་ཁོ་ན་ཏེ། སྒྲ་ཆོས་ཅན། རང་ཉིད་མི་རྟག་པར་བསྒྲུབ་པ་ལ་ཤེས་བྱེད་དུ་མ་གྲུབ་སྟེ། རང་མི་རྟག་པར་བསྒྲུབ་བྱ་ཡིན་པའི་ཕྱིར། ཁྱབ་པ་ཡོད་ཤེས་བྱ་བསྒྲུབ་བྱ་དང་ཤེས་བྱེད་སྒྲུབ་བྱེད་གཉིས་ཐ་དད་པ་གཅིག་དགོས་པའི་ཕྱིར། ཇི་ལྟར་གྱུར་པའི་མ་གྲུབ་ཡིན་ཞེ་ན། ཆོས་ཅན་སྒྲ་ཉིད་གཏན་ཚིགས་ཀྱི་དངོས་པོར་གྱུར་པ་ནི་ཆོས་ཅན། རང་ཉིད་རྟག་པར་སྒྲུབ་པ་ལ་ཕྱོགས་ཆོས་སུ་མ་གྲུབ་སྟེ། སྒྲ་རང་ཉིད་རྟག་པར་ཤེས་བྱེད་ཉིད་དུ་བཀོད་པ་ཉིད་ཡིན་པས་སྒྲ་ལ་གཏན་ཚིགས་སུ་མ་གྲུབ་པའི་ཕྱིར་རོ། །
གསུམ་པ་ནི། ཅི་སྟེ་སྒྲ་བྱས་མི་རྟག་པ་ལ་སོགས་པའི་དངོས་པོ་ཀུན་ལ་ཆོས་དང་ནི་ཆོས་ཅན་གྱི་རྣམས་དབྱེ་མེད་པའི་ཕྱིར་ཀུན་ལ་དམ་བཅའི་དོན་གྱི་ཕྱོགས་གཅིག་རྟགས་སུ་བཀོད་པའི་མ་གྲུབ་པར་འགྱུར་བའི་ཉེས་པ་མཚུངས་ཞེ་ན། སྐྱོན་འདི་ཡོད་པ་མིན་ཏེ། ཀུན་རྫོབ་ཏུ་ལྡོག་པ་ཐ་དད་པའི་སྒོ་ནས་བསྒྲུབ་པར་བྱ་བྱེད་ཀྱི་ཁྱད་པར་ཡོད་པའི་ཕྱིར་ཞེས་བཤད་ཟིན་ཏོ། ། དེ་ལྟར་ན་རང་མིན་ཐམས་ཅད་ལས་ལོག་པའི་དངོས་པོ་གཅིག་ཀྱང་ལོག་ས་ཐ་དད་ལས་ལོག་པས་ཆོས་དུ་མ་ཡོད་པར་རྣམ་པར་བཞག་གི། དོན་དམ་པར་ནི་རྣམ་པར་དཔྱད་ན་དེ་ལ་དངོས་པོར་གྱུར་པའི་ཆོས་གཞན་དུ་མ་མི་གྲུབ་སྟེ། དོན་དམ་པར་གཅིག་ཆོས་དུ་མ་ཡིན་པ་དེ་ལྟ་བུར་གྱུར་པ་མ་གྲུབ་པའི་ཕྱིར་རོ། ། དེས་ན་ཀུན་རྫོབ་པ་ཡི་དངོས་པོ་རྣམས་ལ་བཞག་པའི་ཆོས་ཆོས་ཅན། དོན་དམ་པར་ཆོས་ཅན་དེ་ཉིད་དང་དེ་ལས་གཞན་ཉིད་ཡིན་པ་འགོག་པར་འགྱུར་ཏེ། དོན་དམ་དུ་མ་གྲུབ་པའི་ཕྱིར།
ཁྱབ་པ་ཡོད་དེ་དག་ནི་དོན་དམ་གྱི་དངོས་པོ་ལ་བརྟེན་པའི་ཕྱིར་རོ། ། དེ་ལྟ་ན་བསྒྲུབ་བྱ་སྒྲུབ་བྱེད་ཀྱི་ཐ་སྙད་བཞག་ཅེ་ན། དཔག་པར་བྱ་བ་དང་དཔོག་པར་བྱེད་པའི་དོན་རྟགས་ཀྱི་ཐ་སྙད་གནས་པ་འདི་རྟོགས་པའི་ཤེས་པ་ལ་ལྡོག་པ་ཐ་དད་དུ་གྲུབ་པའི་ཐ་དད་ལ་བརྟེན་ནས་རྣམ་པར་བརྟགས་པ་ཡིན་གྱི་དངོས་པོ་ཐ་དད་པ་ནི་མ་ཡིན་ནོ། ། དེ་ལྟ་ནའང་སྒྲ་མིན་དང་མ་བྱས་པ་དང་རྟག་པ་ལས་ཐ་དད་ཅིང་ལོག་པའི་རང་མཚན་གྱི་བདག་ཉིད་ཇི་ལྟ་བའི་དངོས་པོའི་མཐར་ཐུག་པ་སྟེ་དངོས་པོ་མཐོང་བའི་མངོན་སུམ་གྱི་སྟོབས་ཀྱིས་འོངས་པའི་རྟོག་པའི་ཤེས་པ་ལ་ཆོས་དང་ཆོས་ཆོས་ཅན་ཐ་དད་པའི་ཆ་སྣང་བར་གྱུར་པ་དེ་ནི་བསྒྲུབ་བྱ་སྒྲུབ་བྱེད་ཀྱི་ཐ་སྙད་ཀྱི་རྟེན་ཡིན་གྱི་དངོས་པོ་ལས་ནི་མིན་ནོ། ། དོན་ལ་མི་སླུ་བ་ནི་འབྲེལ་པ་ལས་ཡིན་ནོ་ཞེས་བཤད་ཟིན་ཏོ། ། བཞི་པ་ནི། ཐ་སྙད་ཀྱིས་བསྒྲུབ་བྱའི་ཆོས་ཅན་དེ་ཉིད་སྒྲུབ་བྱེད་དུ་བཞག་པའི་སྒྲ་རྟག་སྟེ་སྒྲ་ཡིན་པའི་ཕྱིར་ཞེས་པ་འདིར་ནི་དེ་སྒྲ་ལས་ལྡོག་པ་ཐ་སྙད་དུའང་མེད་དེ། སྒྲ་ལས་ལྡོག་པ་ཐ་དད་དུ་བློ་ལ་མི་སྣང་བས་ལྡོག་པ་ཐ་དད་པའི་བློ་དང་འབྲེལ་པ་མེད་པ་ཅན་ཡིན་པས་བློས་སོ་སོར་རྣམ་པར་གཅོད་པ་མི་སྲིད་པའི་ཕྱིར། དེས་ན་ཆོས་ཅན། སྒྲ་དེ་ཉིད་སྒྲུབ་བྱེད་དུ་བཞག་པའི་སྒྲ་ཡིན་པའི་ཕྱིར་ཞེས་པའི་གཏན་ཚིགས་འདི་ནི་ཆོས་ཅན་སྒྲ་ལ་ཕྱོགས་ཆོས་སུ་མ་གྲུབ་པར་བསྟན་ཏེ།
སྒྲ་ལས་ཐ་དད་མིན་པ་དེས་ནའོ། དེ་ལྟ་ན་འདུས་པ་རྣམས་གཞན་དོན་ཡིན་ཏེ། འདུས་པའི་ཕྱིར་རམ། འདུས་བྱས་ནི་མི་རྟག་སྟེ། འདུས་བྱས་ཡིན་པའི་ཕྱིར་ཞེས་དམ་བཅའི་ཕྱོགས་གཅིག་ཡིན་ཡང་རྟགས་ཡང་དག་ཏུ་མཐོང་བས་མ་ངེས་ཞེ་ན། དེ་དག་དམ་བཅའི་ཕྱོགས་གཅིག་རྟགས་སུ་བཀོད་པ་མིན་གྱི་ཁྱད་པར་གྱི་བྱེ་བྲག་ཆོས་ཅན་དང་སྤྱི་རྟགས་སུ་བཟུང་བས་ལྡོག་པའི་ཆོས་ཐ་དད་པའི་ཕྱིར། སྤྱི་བྱེ་བྲག་ལྡོག་པ་ཐ་དད་པ་དེས་ན་དེ་དག་རྟགས་དང་རྟགས་ཅན་བསྒྲུབ་བྱའི་གཞིར་རུང་བ་ཡིན་ཏེ། དཔེར་ན་རྩོལ་བྱུང་གི་སྒྲ་ནི་མི་རྟག་སྟེ་རྩོལ་བྱུང་ཉིད་ཀྱི་ཕྱིར་ཞེས་པ་བཞིན་ནོ། ། གང་ཡང་རྩོལ་བྱུང་གིས་ཆོས་ཅན་དེ་ཁྱད་པར་དུ་བྱེད་པའི་ཕྱིར་དམ་བཅའི་ཕྱོགས་གཅིག་ཁོ་ནའོ་ཞེས་ན། རྩོལ་བྱུང་དེ་ཕྱོགས་ཀྱི་ཡན་ལག་སྟེ་ཆ་ཤས་ཡིན་ནའང་གཏན་ཚིགས་སུ་གནོད་པ་མེད་པ་སྟེ་མི་འགལ་བའི་ཕྱིར་ཆོས་ཅན་དང་ཐ་དད་དུ་མ་གྲུབ་པ་མིན་ནོ། །
དཔེར་ན་རྟོགས་པ་མི་གསལ་བ་ནི་གོང་བུ་མང་པོ་རྣམས་ཉེ་བའི་ཚེ་རྟ་ཡིན་ནམ་མིན་ཞེས་ཐེ་ཚོམ་ཟ་ཟ་བ་ན། གོང་བུ་རྭ་ཅན་འདི་རྟ་མིན་ཏེ། རྭ་ཅན་ཉིད་ཀྱི་ཕྱིར་ཞེས་པ་བཞིན་ནོ། ། ཡང་ན་བསྒྲུབ་བྱའི་དུས་སུ་རྩོལ་བྱུང་དེ་ཆོས་ཅན་གྱི་ཡན་ལག་གམ་ཁྱད་པར་མིན་ཏེ། ཆོས་ཅན་ཡི་གེ་དང་ཚིག་དང་ངག་གི་ངོ་བོ་ཅན་གྱི་སྒྲ་དེ་མཚོན་པར་བྱས་ནས་བསྒྲུབ་བྱ་རྗེས་དཔག་གིས་རྟོགས་པའི་དུས་སུ་ལྡོག་པའི་ཕྱིར་རོ། ། དཔེར་ན་ལྷ་སྦྱིན་གྱི་ཁང་པ་བྱ་རོག་ཅན་ནམ་གོས་དཀར་ཅན་གྱི་མི་བཞིན། ཅི་སྟེ་སྒྲ་རྟག་སྟེ་སྒྲ་ཡིན་པའི་ཕྱིར་ཞེས་པ་ནི་མཉན་བྱ་དང་འདྲ་བར་ཐུན་མོང་མིན་པར་འགྱུར་གྱི། དམ་བཅའི་ཕྱོགས་གཅིག་ནི་མིན་ནོ་ཞེ་ན། དེ་གཉིས་མི་འདྲ་སྟེ་ཁྱད་པར་མཉན་བྱ་ཡང་དམ་བཅའི་དོན་གྱི་ཕྱོགས་གཅིག་ཆོས་ཅན། རྟགས་སུ་བཀོད་པའི་མ་གྲུབ་པར་འཐད་པ་མ་ཡིན་ཏེ།
ཆོས་ཅན་དང་རྟགས་སུ་གཟུང་བྱ་ལྡོག་པའི་ཆོས་ཐ་དད་པའི་ཕྱིར་སྒྲས་ནི་སྒྲ་མིན་དང་། མཉན་བྱས་རྣ་བའི་ཡུལ་མིན་པ་གཅོད་པས་དེ་ཐུན་མོང་མིན་པར་འགྱུར་ལ། འདིར་ནི་སྒྲ་དང་སྒྲ་རྣམ་གཅོད་གཅིག་པས་མ་གྲུབ་བོ། ། གཉིས་པ་སྒྲུབ་བྱེད་ཀྱི་དབྱེ་བ་བཤད་པ་ལ་གཉིས་ཀྱི་དང་པོ་ཕྱོགས་ཆོས་ཅན་དགུར་དབྱེ་བ་དངོས་ནི། མདོར། ཕྱོགས་ཆོས་མཐུན་ཕྱོགས་ཡོད་མེད་དང་། རྣམ་གཉིས་རེ་རེ་དག་ལ་ཡང་། ། རྣམ་གསུམ་མི་མཐུན་ཕྱོགས་ལ་ཡང་། ། ཡོད་མེད་རྣམ་པ་གཉིས་ཕྱིར་རོ། ། ཞེས་དང་།
དེ་དག་གི་དཔེ་བརྗོད་ཀྱང་། གཞལ་བྱ་བྱས་དང་མི་རྟག་དང་། ། བྱས་དང་མཉན་བྱ་རྩོལ་ལས་བྱུང་། ། མི་རྟག་རྩོལ་བྱུང་རེག་བྱ་མིན། ། རྟགས་སོགས་རྣམས་ལ་དེ་དགུ་འོ། ། ཞེས་པ་དང་པོས་སྒྲ་རྟག་པར་དང་གཉིས་པས་མི་རྟག་བར་དང་གསུམ་པས་རྩོལ་བྱུང་དང་བཞི་པ་དང་ལྔ་པ་དང་དྲུག་པས་རྟག་པར་དང་བདུན་པས་རྩོལ་མ་བྱུང་དུ་དང་བརྒྱད་པས་མི་རྟག་པར་དང་དགུ་པས་རྟག་པར་བསྒྲུབ་པའོ། ། དེ་དག་ཀྱང་དང་པོ་གསུམ་མཐུན་ཕྱོགས་ལ་ཡོད། བར་པ་གསུམ་མེད། འོག་མ་གསུམ་རྣམ་གཉིས་སུ་འཇུག་པ་ཡིན་ལ། གསུམ་པོ་དེ་རེ་རེ་ལའང་གསུམ་གསུམ་སྟེ།
མི་མཐུན་ཕྱོགས་ལ་ཡོད་མེད་རྣམ་པ་གཉིས་སུ་འཇུག་པ་གསུམ་དུ་ཡོད་དོ། ། དེ་ལྟར་གཏན་ཚིགས་ཕྱོགས་ཆོས་ཅན་གྱི་རབ་ཏུ་དབྱེ་བའི་དོན་བདེ་བར་བཟུང་བ་གྲུབ་བྱའི་ཕྱིར་ཕྱོགས་ཆོས་ཅན་ལ། མདོར། དེར་གང་མཐུན་ཕྱོགས་ལ་ཡོད་དང་། ། རྣམ་གཉིས་དེ་མེད་ལ་མེད་པ། ། དེ་རྟགས་དེ་ལས་བཟློག་པ་ནི། ། འགལ་ཡིན་གཞན་ནི་མ་ངེས་ཉིད། ། ཅེས། དགུར་རབ་ཏུ་དབྱེ་བ་ཡིས་མདོར་བསྡུས་པ་ནི་གསུངས་པ་ཡིན་ནོ། ། གཉིས་པ་རྩོད་པ་སྤང་བ་ནི།
གལ་ཏེ་ཕྱོགས་ཀྱི་ཆོས་ཡིན་ན་དཔེ་ལ་མི་འཇུག་པས་མཐུན་ཕྱོགས་ལ་ཡོད་པ་སོགས་མི་རུང་ལ། ཁྱད་པར་དུ་མ་བྱས་ན་ཕྱོགས་ཀྱི་ཆོས་སུ་མི་རུང་ངོ་ཞེ་ན། སྐྱོན་མེད་དེ་མི་ལྡན་རྣམ་གཅོད་ཀྱིས་ཁྱད་པར་དུ་བྱས་པའི་ཕྱིར་རོ། ། རྣམ་གཅོད་ནི་རེ་ཤིག་ཁྱད་པར་ཡི་ཆོས་ཀྱི་ཚིག་ཕྲད་ཁོ་ནའི་སྦྱར་ས་ཐ་དད་པའི་བྱེད་པས་ཁྱད་པར་མི་ལྡན་བ་དང་གཞན་ལ་ལྡན་པ་དང་ཤིན་ཏུ་མི་སྲིད་པ་རྣམ་པར་གཅོད་པར་བྱེད་དེ། རྣམ་པ་ཅིས་ཞེ་ན། ཚིག་ཕྲད་ཁྱད་པར་དང་ལྷན་ཅིག་བརྗོད་པ་དང་ཁྱད་པར་ཅན་དང་ལྷན་ཅིག་བརྗོད་པ་དང་བྱ་བ་དང་ནི་ལྷན་ཅིག་བརྗོད་པས་སོ། ། དེའང་སྒྲ་བྱས་པ་ཁོ་ན། སྒྲ་ཁོ་ན་མཉན་བྱ། བ་ཁྲ་མོ་ལ་བེའུ་འབྱུང་སྲིད་པ་ཁོ་ན་ཞེས་པ་བཞིན་ནོ། ། འོ་ན་གང་ལ་ཚིག་ཕྲད་དེ་མ་ཐོས་པ་དེ་ལ་ཇི་ལྟར་ཞེ་ན།
སྒྲ་དེ་དངོས་སུ་སྦྱར་བ་མེད་ནའང་སྨྲ་བ་པོའི་སྐབས་ལས་འོངས་པའི་རྗོད་འདོད་ཀྱི་དབང་ལས་ཚིག་ཕྲད་དེའི་དོན་རྣམ་གཅོད་གསུམ་པོ་ཉིད་ནི་རྟོགས་པར་འགྱུར་ཏེ། གང་གི་ཕྱིར་སྨྲ་བ་པོས་གཞན་གྱི་རྣམ་གཅོད་གསུམ་རྟོགས་པའི་ཆེད་དུ་སྦྱར་བའི་ངག་འདིས་གདོན་མི་ཟ་བར་འབྲས་བུ་མི་ལྡན་པ་སོགས་རྣམ་པར་གཅོད་པ་གོ་བར་བྱེད་པའི་ཕྱིར་རོ། ། གཞན་དུ་ན་སྨྲ་བ་པོས་དེ་བརྗོད་པ་འབྲས་བུ་མེད་པ་དང་རྟོགས་པ་པོས་དེའི་དོན་མི་རྟོགས་པར་འགྱུར་བས་སོ། ། རྣམ་གཅོད་གསུམ་གྱི་དཔེར་བརྗོད་ཀྱང་ནག་པ་ལ་འཕོངས་རྐྱེན་པ་ཡོད་མེད་དུ་དོགས་པ་ན་ནག་པ་འཕོངས་རྐྱེན་པ་ཁོ་ན་ཞེས་དང་། སྲིད་སྒྲུབ་བརྒྱ་བྱིན་གྱི་བུ་འཕོངས་རྐྱེན་པར་གྲགས་ནའང་དེ་འདྲའི་རྐྱེན་པ་དེ་གཞན་ལའང་ཡོད་པར་དོགས་པ་ན་སྲིད་སྒྲུབ་ཁོ་ན་འཕོངས་རྐྱེན་ཞེས་པའམ། པདྨ་དཀར་པོ་མཐོང་ནས་མཚོ་སྐྱེས་ལ་སྔོན་པོ་མི་སྲིད་སྙམ་པ་ལ་སྔོན་པོ་མཚོ་སྐྱེས་ལ་ཡོད་པར་འགྱུར་བ་སྲིད་པ་ཁོ་ན་ཞེས་པ་བཞིན་ཏེ། རིམ་པ་ལྟར་དེ་བཞིན་མ་གྲགས་པ་བཟློག་གི་གཞན་ལ་ལྡན་པ་མ་བཟློག་པ་དང་། གྲགས་སུ་ཟིན་ཡང་ཟླ་བོ་གཞན་ལ་ལྡན་པ་བཟློག་པ་དང་། དེ་ལ་དེ་མི་སྲིད་པའི་དོགས་པ་རྣམ་པར་གཅོད་པའོ། ། དཔེར་ན་ལྷ་སྦྱིན་དཔའ་བོ་ཁོ་ན་ཞེས་པ་ལྟ་བུ་དེར་ཡང་ལྷ་སྦྱིན་ལྟ་བུའི་དོན་རྣམས་ལ་ནི་དཔའ་བོ་དང་འགལ་བའི་ཟླ་བོ་མི་དཔའ་བ་ཉིད་རྣམ་པར་གཅོད་པ་རྟོགས་པར་འགྱུར་གྱི།
མི་ཡིན་པ་ལ་སོགས་པ་གཅོད་པ་མིན་ཏེ། འཇིག་རྟེན་ན་འདོད་པས་དམིགས་པའི་འདོད་ཟླ་ཁོ་ན་གཅོད་ཀྱི་གཞན་མི་གཅོད་པ་དེ་ལྟར་གྲགས་པའི་ཕྱིར་དང་། ཚིག་ཕྲད་དེ་དོད་ཟླ་རྣམ་པར་གཅོད་པ་ཁོ་ན་ལ་ནུས་པའི་ཕྱིར་དང་། ཁོ་ནའི་སྒྲ་ནི་རྣམ་པར་བཅད་བྱའི་དོད་ཟླ་དང་ཕྱོགས་གཉིས་སུ་འཇོག་པར་བྱེད་པའི་ཉན་པ་པོའི་འདོད་པ་ལྟར་རྗོད་པར་འདོད་པའི་རྗེས་སུ་འབྲང་བའི་སྒོ་ནས་དོད་ཟླ་རྣམ་གཅོད་གོ་བར་བྱེད་པའི་ཕྱིར་རོ། ། དེ་ལྟར་མི་ལྡན་པ་གཅོད་པ་དེ་ཡོད་ཅིང་ཐམས་ཅད་དུ་གཞན་ལ་ལྡན་པ་རྣམ་པར་གཅོད་པ་ཁོ་ན་མིན་པ་དེས་ན་ཆོས་ཅན་སྒྲ་ཆོས་ཅན། ཆོས་བྱས་པ་ཉིད་ལ་སོགས་པ་ཁྱད་པར་དུ་བྱེད་པ་པོ་ཡིན་ཏེ། བྱས་པ་ཉིད་སོགས་ཀྱི་ཆོས་དང་མི་ལྡན་པ་དེས་རྣམ་པར་གཅོད་པའི་ཕྱིར། དེས་ན་ཆོས་ཅན་སྒྲ་དེའི་ཁྱད་པར་དུ་བྱས་པ་ཅན་གྱིས་ནི་ཆོས་བྱས་པ་ལྟ་བུ་དེ་མཐུན་ཕྱོགས་ལ་རྗེས་འགྲོ་མེད་པའི་སྐྱོན་བརྟེན་པ་མིན་ནོ། ། གཉིས་པ་ཕྱེ་བ་སོ་སོའི་དགོས་པ་ལ་བཞིའི། དང་པོ་དགུ་པོའི་དགོས་པ་བསྡུས་ཏེ་བསྟན་པ་ནི།
རང་བཞིན་དང་འབྲས་བུ་དག་ཁོ་ན་རང་གི་ཁྱབ་བྱེད་སྒྲུབ་པ་ལ་གཏན་ཚིགས་ཡང་དག་ཏུ་གྲུབ་པའི་དོན་དུ་གཏན་ཚིགས་བྱས་པ་དང་རྩོལ་བྱུང་གཉིས་དང་དེ་དག་ཉིད་བཟློག་པ་སྒྲུབ་ན་འགལ་བ་དག་གོ་ཞེས་བསྟན་པའི་དོན་དུ་འགལ་བ་གཉིས་ཏེ་ཕྱོགས་ཀྱི་ཆོས་བཞི་རྣམས་གསུངས་སོ། ། ལྡོག་པ་འབའ་ཞིག་པ་ཅན་དང་རྗེས་འབའ་ཞིག་པ་ཅན་རྟགས་ཡང་དག་ཏུ་རིགས་པ་ཅན་རྩོད་པ་དགག་པའི་ཕྱིར་ཁྱད་པར་མཉན་བྱ་དང་སྤྱི་གཞལ་བྱ་དག་སྨོས་ཏེ། ལྷག་མ་མི་རྟག་པས་རྩོལ་མ་བྱུང་དང་རེག་བྱ་མིན་པས་རྟག་པ་དང་མི་རྟག་པས་རྩོལ་བྱུང་དུ་སྒྲུབ་པ་གསུམ་ནི་རྗེས་འགྲོ་ཡོད་ཙམ་གྱིས་གོ་བྱེད་དུ་འགྱུར་ན། དང་པོ་དེར་འགྱུར། མཐུན་ཕྱོགས་ཀློག་ལ་ཡོད་པས་སོ། ། འགྱུར་བ་ཡང་མིན་ནོ། ། ཅི་སྟེ་དེ་ལ་ལྡོག་པ་མེད་པས་རྗེས་འགྲོ་འབའ་ཞིག་ལས་གོ་བྱེད་མིན་ནོ་ཞེ་ན། གཉིས་པ་གོ་བྱེད་དུ་འགྱུར། མཐུན་ཕྱོགས་མཁའ་སོགས་ལ་ཡོད་མི་མཐུན་ཕྱོགས་བུམ་སོགས་ལ་མེད་པས་སོ། ། འདི་མཐུན་ཕྱོགས་ཐམས་ཅད་ལ་ཡོད་པ་མིན་པས་རྗེས་འགྲོ་གཙོ་བོར་གྱུར་པ་མེད་པས་གོ་བྱེད་མིན་ཞེ་ན།
གསུམ་པ་གོ་བྱེད་དུ་ཐལ། མཐུན་ཕྱོགས་ཀུན་ལ་ཡོད་ཅིང་མི་མཐུན་ཕྱོགས་མཁའ་སོགས་འགའ་ཞིག་ཁོ་ན་ལ་མེད་པས་སོ། ། འགྱུར་བ་ཡང་མིན་པས་རྗེས་འགྲོ་ཡོད་ཙམ་དང་། ལྡོག་པ་དང་བཅས་པ་དང་། རྗེས་འགྲོ་གཙོ་ཆེ་བས་མིན་གྱི། འོན་ཀྱང་ཐམས་ཅད་ལ་ལྡོག་པ་ངེས་པའི་སྒོ་ནས་སྒྲུབ་བྱེད་ཡིན་ནོ་ཞེས་བསྟན་པའི་ཕྱོགས་ཆོས་ཅན་དེ་གསུམ་གསུངས་སོ། ། གཉིས་པ་ཡང་དག་སྨོས་པའི་དགོས་པ་བརྗོད་པ་ལ་བཞིའི། དང་པོ་བྱས་པ་རང་བཞིན་ཡིན་པར་བསྟན་པ་ནི། ཅིས་བྱས་པ་རང་བཞིན་ཡིན་ཞེ་ན། འདི་མཐུན་ཕྱོགས་ལ་ཁྱབ་བྱེད་དུ་ཡོད་པར་གསུངས་པའི་ཕྱིར་རོ། །
དེ་ལས་ཀྱང་དེ་ལྟ་ཡིན་པ་ཅི་སྟེ་ཞེ་ན། རང་བཞིན་ཉིད་ལས་གཞན་རྩོལ་བྱུང་འབྲས་བུའི་རྟགས་ཀྱིས་ནི་གོ་བྱའི་ཆོས་ཀྱི་མཐུན་ཕྱོགས་ལ་ཁྱབ་པ་ཡོད་པ་མིན་ཏེ། རྒྱུ་སྒྲའི་དངོས་པོ་མི་རྟག་པའི་སྤྱི་ཙམ་ནི་འབྲས་བུ་རྩོལ་བྱུང་ཤེས་པ་ལ་རྗེས་སུ་འགྲོ་ལྡོག་འཁྲུལ་པ་སྲིད་པའི་ཕྱིར་རོ། ། རྒྱུ་སྒྲ་མི་རྟག་པ་ཀུན་འབྲས་བུ་རྩོལ་བྱུང་གི་ཤེས་པ་རྩོམ་པར་མ་ངེས་པ་དེའི་ཕྱིར་འབྲས་བུ་རྩོལ་བྱུང་ཉན་ཤེས་ནི་མཐུན་ཕྱོགས་ལ་རྣམ་པ་གཉིས་སུ་འཇུག་གོ ། གཉིས་པ་རྩོལ་བྱུང་འབྲས་བུ་ཡིན་པའི་རྒྱུ་ནི། ཤེས་པ་དེ་མི་རྟག་པའི་འབྲས་བུ་ཇི་ལྟར་ཡིན་ཞེ་ན། རིག་བྱེད་ཀྱི་སྒྲ་འཛིན་ཉན་ཤེས་ཆོས་ཅན། སྒྲ་མི་རྟག་པ་སྔོན་དུ་སོང་སྟེ། སྒྲའི་རྐྱེན་རྩལ་མ་ཐག་ཏུ་བྱུང་བའི་ཉན་ཤེས་ཡིན་པའི་ཕྱིར་ཞེས་པ་བཀོད་པ་ན་རྩོལ་བྱུང་ཉན་པའི་ཤེས་པ་ནི་ཆོས་ཅན། སྒྲའི་རྐྱེན་རྩལ་མ་ཐག་ཏུ་བྱུང་བ་ཁོ་ནར་ངེས་པ་མིན་པར་ཐལ།
རྩོལ་བ་ལས་སྔར་ཡོད་པའི་སྒྲ་ནི་རྟག་པ་འཛིན་པའི་ཤེས་པ་ཡིན་པའི་ཕྱིར། མ་ངེས་ཏེ། སྒྲ་རྟག་པ་དེ་རྩོལ་བ་ལ་སོགས་པའི་རྐྱེན་ལ་ལྟོས་ནས་ཉན་ཤེས་རིམ་ཅན་དུ་བསྐྱེད་དོ་ཞེ་ན། ལྕེ་སོགས་བསྐྱེད་པའི་རྩོལ་བ་དེ་ཆོས་ཅན། དེ་ལ་ལྟོས་ནས་སྒྲ་རྟག་པས་ཉེན་ཤེས་སྐྱེད་པ་མིན་པར་ཐལ། སྒྲ་རྟག་པའི་སྒྲུབ་བྱེད་དང་རྣ་བའི་དབང་པོ་དང་སྒྲ་རྟག་པ་གང་ལའང་རྣམ་པ་ཀུན་ཏུ་ཅུང་ཟད་ཀྱང་ནུས་པ་ཉེ་བར་སྦྱོར་བ་མེད་པའི་ཕྱིར་རོ། ། འདོད་ན། སྒྲ་ཆོས་ཅན། ཁྱོད་རྟག་པས་འགའ་ཞིག་གི་ཚེ་འབྲས་བུ་ཉན་ཤེས་མི་བྱེད་པ་འགལ་ནས་རྟག་ཏུ་ཉན་ཤེས་བསྐྱེད་པར་ཐལ། སྒྲ་གང་ཁྱོད་རྟག་པས་ཉན་ཤེས་བསྐྱེད་པ་རྐྱེན་ལ་ལྟོས་པ་མེད་པའི་ཕྱིར་རོ། །
རྟག་པའི་འབྲས་བུ་རེས་འགའ་བྱེད་པ་འགལ་བ་དེའི་ཕྱིར་ཤེས་པ་དེ་སྒྲ་རེས་འགའ་བའི་འབྲས་བུར་གྲུབ་ཅིང་རྩལ་མ་ཐག་ཏུ་བྱུང་བའི་ཤེས་པ་འདི་འདྲ་སྒྲ་རེས་འགའ་བ་སྟེ་མི་རྟག་པ་སྔོན་སོང་དུ་སྒྲུབ་པའི་འབྲས་རྟགས་ཡིན་ནོ། ། གསུམ་པ་བྱས་པ་ལོགས་སུ་འཆད་པའི་རྒྱུ་ནི། རྩོལ་བྱུང་དཔེར་བརྗོད་པ་འདི་ཉིད་ཀྱིས་ནི་རང་བཞིན་གྱི་རྟགས་ཉིད་ཀྱི་དཔེ་བརྗོད་གྲུབ་ཀྱང་བྱས་པའི་ཕྱིར་ཞེས་རང་བཞིན་ལ་དཔེ་བརྗོད་ཐ་དད་དུ་བྱས་པ་ནི་འདིའི་དོན་དུ་སྟེ་འབྲས་བུ་དང་རང་བཞིན་གཉིས་ཀ་ལ་ལྷན་ཅིག་ཏུ་རྩོལ་བྱུང་དཔེ་བརྗོད་དུ་བསྟན་པ་ནི་རྫོགས་པ་པོས་རང་བཞིན་རྟགས་ཐམས་ཅད་འབྲས་བུ་དེ་དང་འདྲ་བར་ཐུན་ཕྱོགས་ལ་རྣམ་གཉིས་སུ་འཇུག་པ་ཁོ་ནའོ་སྙམ་དུ་དོགས་པ་ལ་དེ་ལྟར་ཤེས་པར་མི་འགྱུར་བར་ཁྱབ་བྱེད་དུ་འཇུག་པ་ཡང་ཡོད་པར་ཤེས་པའོ། ། གཞན་ཡང་རྟོགས་པ་པོས་རང་བཞིན་གྱི་རྟགས་བྱེ་བྲག་ཏུ་རྟོགས་པའི་དོན་དུ་གཏན་ཚིགས་བརྗོད་པར་བྱས་སོ། ། ཅི་འདྲ་ཞིག་ཞེ་ན། རང་དོན་རྗེས་སུ་དཔག་པར་གཏན་ཚིགས་བརྗོད་པའི་དོན་བཤད་ཟིན་ཀྱང་བྱས་པ་དེ་ནི་རྟོགས་པ་པོ་མི་མཁས་པས་རང་བཞིན་རྟགས་ཀྱི་བྱེ་བྲག་ཏུ་རྟོགས་པའི་དོན་དུ་གཏན་ཚིགས་ཀྱི་རབ་ཏུ་དབྱེ་བ་ཙམ་བཤད་དེ། མཚན་ཉིད་ནི་རང་དོན་དུ་བཤད་པ་དང་ཐ་དད་མེད་པས་འདིར་མ་བསྟན་ཡང་སྐྱོན་མེད་དོ། ། དབྱེ་བ་བསྟན་པ་བྱེ་བྲག་རྟོགས་པའི་དོན་དུ་ཡིན་པ་དེས་ན་འདིར་འབྲས་བུའི་རྟགས་ཀྱི་དཔེ་བརྗོད་རང་བཞིན་རྟགས་ཀྱི་ངོ་བོར་གྱུར་པ་རྩོལ་བྱུང་གིས་ནི་རང་བཞིན་རྟགས་ཀྱི་ཕྱོགས་གཅིག་ལ་བརྟེན་པ་ཡོད་དོ་ཞེས་རབ་ཏུ་བཤད་དོ། ། རྒྱུ་མཚན་དེས་ན་རྩོལ་མ་ཐག་ཏུ་སྒྲ་གསལ་བར་དམིགས་པའི་ཤེས་པ་འབྲས་བུར་གྱུར་པ་དང་། རྩལ་མ་ཐག་ཏུ་སྐྱེ་བ་སྟེ་འབྱུང་བའི་རང་བཞིན་གྱི་རྟགས་གཉིས་ཀ་ལ་སློབ་དཔོན་གྱིས་འདྲ་བར་དཔེར་བརྗོད་གཅིག་མཛད་དོ། །
བཞི་པ་དེ་དག་སོ་སོར་སྟོན་པའི་རྒྱུ་ནི། དེ་ལྟ་མོད་འདི་ནི་རང་བཞིན་དང་འདི་ནི་འབྲས་བུའོ་ཞེས་ཐ་དད་པར་བསྟན་པའི་དོགས་པ་ཅི་ཞེ་ན། རྟགས་རྩོལ་བྱུང་དང་བྱས་པ་དེ་ནི་བསྒྲུབ་བྱའི་ཆོས་དེ་དང་འཁྲུལ་བར་མི་འགྱུར་ཏེ། བསྒྲུབ་བྱའི་ཆོས་མི་རྟག་པ་ལས་ཡོད་པར་གྲུབ་པ་གང་རུང་རྒྱུ་སྒྲ་མི་རྟག་པ་མེད་ན་མི་འབྱུང་བའི་ཕྱིར་དང་། ཆོས་མི་རྟག་པ་དང་རང་གི་བདག་ཉིད་རྣམ་པར་དབྱེ་བ་མེད་པ་ཅན་ཡིན་པའི་ཕྱིར་ཞེས་བྱ་བའི་དོན་དུ་རང་བཞིན་དང་འབྲས་བུའི་གཏན་ཚིགས་འདི་དག་རབ་ཏུ་ཕྱེའོ། ། དེས་ན་བྱེ་བྲག་པ་འདོད་པའི་རྫས་སྔར་མ་ཕྲད་མ་ལས་རིགས་མི་མཐུན་ཕྲད་པའི་ལྡན་པ་དང་། རྫས་སྤྱི་ཕན་ཚུན་འཕྲོད་པ་འདུ་བ་དང་། དོན་གཅིག་ལ་འདུ་བ་དང་། ནོར་དང་ནོར་ཅན་བདག་པོའི་འབྲེལ་པ་ལ་སོགས་པའི་འབྲེལ་པར་འདོད་པ་གང་དག་ལས་བདག་གཅིག་དེ་འདྲ་བའི་འབྲེལ་པ་ཡོད་པ་མིན་པས་གཏན་ཚིགས་དེ་ནམས་ལ་རྗེས་སུ་འགྲོ་ལྡོག་འཁྲུལ་པ་སྲིད་པའི་ཕྱིར་གཏན་ཚིགས་མིན་ཞེས་དོན་གྱིས་བཤད་པ་ཡིན་ནོ། ། ཅི་སྟེ་དེ་དག་ལ་རྗེས་སུ་འགྲོ་ལྡོག་མི་འཁྲུལ་བའི་འབྲེལ་པ་ཡོད་པ་ཡིན་ནའང་འབྲེལ་པ་དེ་ཉིད་རྟོགས་པའི་སྒྲུབ་བྱེད་ཡིན་པས་ལྡན་པ་སོགས་བསྒྲགས་པས་ཅི་བྱ།
གང་ལ་ཡང་རྟགས་ཀྱི་ཆོས་ལ་ངེས་པའི་འབྲེལ་པ་དེ་ཁོ་ན་མི་འབྱུང་བ་ཡིན་ལ། མེད་ན་མི་འབྱུང་བའི་འབྲེལ་པ་ངེས་པ་མེད་པ་ཡང་སྒྲུབ་བྱེད་མིན་ནོ། ། གསུམ་པ་ཁྱད་པར་སྨོས་པའི་དགོས་པ་བརྗོད་པ་ལ་དྲུག་གི་དང་པོ་སྲོག་ལ་ལྡོག་པ་གྲུབ་པ་དགག་པ་ལ་གསུམ་གྱི་དང་པོ་འབྲེལ་པ་མེད་པས་འགྲོ་ལྡོག་མེད་པ་ནི། རིགས་པ་ཅན་པ་ན་རེ། སྲོག་གི་རྟགས་འདི་ལ་མཐུན་ཕྱོགས་དངོས་པོར་མེད་པས་ལྡོག་གཞིར་མི་རུང་བའི་ཕྱིར་ལྡོག་པ་མེད་ཀྱང་། མི་མཐུན་ཕྱོགས་བུམ་སོགས་ཁོ་ན་ལས་ལྡོག་པ་ངེས་ཤིང་ཕྱོགས་ཆོས་གྲུབ་པས་ལྡོག་པ་རྐྱང་པ་ཅན་གྱི་རྟགས་ཡིན་ལ། མཉན་བྱ་ནི་མཐུན་ཕྱོགས་རྟག་པ་ལས་ཀྱང་ལྡོག་པས་སྒྲ་རྟག་པའི་གོ་བྱེད་མིན་ཞེ་ན། དེ་ལྟ་ན་སྲོག་ཆོས་ཅན། བདག་མེད་ན་མི་འབྱུང་བ་ཡིན་པར་བརྗོད་པར་ཐལ། བདག་ལས་གཞན་བདག་ལྡོག་ན་ལྡོག་པ་ཉིད་ནི་ངེས་པ་ཉིད་ཡིན་པའི་ཕྱིར།
ཁྱབ་པ་ཡོད་ལྡོག་པ་ངེས་པ་དེའང་སྲོག་བདག་སོགས་འབྲེལ་པ་མེད་པ་ལ་མེད་པས་ལྡོག་པ་འདོད་པས་འབྲེལ་པ་ཡང་འདོད་པར་བྱའོ། ། འདོད་ན། བདག་དང་རྗེས་སུ་འགྲོ་གནས་པར་ཐལ། བདག་དང་འབྲེལ་པ་དེ་ཉིད་ཀྱི་ཕྱིར་རོ། ། དེས་ན་ཆོས་དང་རང་གི་བདག་ཉིད་གཅིག་པའི་དང་རྒྱུ་དངོས་ཏེ་དེ་བྱུང་འབྲེལ་བ་ནི་གྲུབ་ན། ཆོས་དེ་མེད་ན་མེད་པར་ངེས་པའི་ཕྱིར། ཆོས་དེ་ལྡོག་པས་དེ་ལྡོག་པ་གྲུབ་པར་འགྱུར་ཡང་ཁྱད་པར་ཐུན་མོང་མིན་པ་སྲོག་གམ་མཉན་བྱ་ནི་ཆོས་ཅན་དང་ལྡོག་པ་མེད་ལ་རྗེས་འགྲོའང་ཡོད་པ་མིན་པར་ཐལ།

ཆོས་དང་འབྲེལ་པ་གཉིས་གང་ཡང་མེད་པ་དེའི་ཕྱིར་ནའོ། ། ལྡོག་པ་མེད་ན་ཇི་ལྟར་སློབ་དཔོན་གྱིས་ཕྱོགས་ལས་ལྡོག་པར་གསུངས་ཤེ་ན། དེ་ནི་ཕྱོགས་གཉིས་ལ་མེད་པས་ལྡོག་པར་གསུངས་པ་མིན་གྱི། ཕྱོགས་གཉིས་ལ་མ་མཐོང་བ་ཙམ་ལ་བརྟེན་ནས་ལྡོག་པ་ཅན་དུ་བཤད་པ་འབའ་ཞིག་ཡིན་ནོ། ། གང་ཡང་དེ་མི་མཐུན་ཕྱོགས་ལས་མ་མཐོང་ཙམ་ལས་ལྡོག་པ་དེའི་ཕྱིར་མ་ངེས་པའི་རྟགས་ཡིན་ནོ། ། གཞན་དུ་ལྡོག་པ་ངེས་ན་གོ་བར་བྱེད་པར་འགྱུར་གྱི་མ་ངེས་པ་མིན་ནོ། ། གཉིས་པ་ལྡོག་པ་ཡོད་པའི་སྒྲུབ་བྱེད་དགག་པ་ནི། འདིར་ཡང་གལ་ཏེ་སྲོག་སོགས་མེད་པས་བདག་མེད་ལ་ཁྱབ་པར་འགྱུར་བའི་ཕྱིར་ན་གསོན་ལུས་ལ་ཆོས་ཅན། སྲོག་སོགས་དག་ནི་ལྡོག་པར་འགྱུར། བདག་ནི་ལྡོག་པ་ཡིས་སོ། ། བུམ་པ་བཞིན།
འགྱུར་བ་ལས་གསོན་ལུས་ལ་བདག་མེད་ཀྱི་ཁྱབ་བྱེད་སྲོག་མེད་དང་འགལ་བ་སྲོག་དམིགས་པས་བདག་བཅས་སུ་གྲུབ་ཅེ་ན། བདག་ལྡོག་པས་སྲོག་ལྡོག་པ་དེ་ཡང་རིགས་པ་མ་ཡིན་ཏེ། གཞན་སྲོག་ཆོས་ཅན། གཞན་བདག་ལྡོག་པར་ནི་འགྱུར་བ་ཡིས་ཁྱོད་ལྡོག་པར་ནི་མི་རུང་བར་ཐལ། བདག་དང་འབྲེལ་པ་མེད་པའི་ཕྱིར། དེས་ན་སྲོག་མེད་ཀྱིས་བདག་མེད་ལ་ཁྱབ་པས་བདག་ལོག་པས་སྲོག་ལྡོག་པར་ཇི་ལྟར་འགྱུར་ཏེ་མི་འགྱུར་རོ། ། དེ་ལྟ་མོད་ཀྱི་སྲོག་དེ་བདག་དེའི་བདག་ཉིད་དམ་བདག་དེ་ལས་བྱུང་བའི་ཕྱིར་འབྲེལ་པ་ཡོད་པས་ལྡོག་པ་གྲུབ་བོ་ཞེ་ན། དེའི་བདག་ཉིད་ནི་མི་རིགས་ཤིང་ཕ་རོལ་པོའང་མི་འདོད་ཀྱི། འདི་ཙམ་ཞིག་འབྲེལ་པ་ཅན་དུ་འགྱུར་ན་འགྱུར་རོ་ཞེས་བཀོད་པ་ཙམ་མོ། ། དེ་བྱུང་ཡང་མ་གྲུབ་སྟེ་གལ་ཏེ་བདག་ནི་དམིགས་པ་ན་སྲོག་དེ་དམིགས་ལ།
བདག་རྟོགས་པ་མེད་པར་ཡང་སྲོག་མ་རྟོགས་ཏེ་མ་དམིགས་ན་སྲོག་བདག་འདི་རྒྱུ་འབྲས་སུ་གྲུབ་པར་འགྱུར་ཏེ། དེ་ནི་རྒྱུ་འབྲས་སུ་ངེས་བྱེད་ཀྱི་ཚད་མ་ཡིན་པའི་ཕྱིར། སྲོག་བདག་ལ་ནི་དེ་ལྟ་བུ་མི་སྲིད་དེ། བདག་ནམ་ཡང་དམིགས་པ་མི་སྲིད་པའི་ཕྱིར་རོ། ། དེས་ན་བདག་ཆོས་ཅན། རྣམ་པ་ཇི་ལྟར་ཡང་ལ་ལར་མཐོང་བ་དང་དེ་ལ་ལར་མ་མཐོང་བ་ལས་མེད་པའི་གྲུབ་པ་མེད་པར་ཐལ། ཤིན་ཏུ་ལྡོག་ཏུ་གྱུར་པ་སྟེ། ནམ་ཡང་དམིགས་པ་མི་སྲིད་པའི་ཕྱིར། དེ་ལྟར་ན་བདག་ཆོས་ཅན། གསོན་ལུས་ལ་ཡོད་ཅིང་བུམ་སོགས་ལ་མེད་དོ་ཞེས་མེད་ངེས་སུ་ཚད་མ་གང་ལས་གྲུབ་སྟེ་མ་གྲུབ་པར་ཐལ།
གཞི་གཞན་འགའ་ཞིག་ཏུ་ཡང་མཐོང་རུང་དུ་མེད་པའི་ངོ་བོ་ཅན་ཡིན་པའི་ཕྱིར། དེས་ན་བུམ་པ་ཆོས་ཅན། བདག་ལྡོག་པ་ལ་སྲོག་མེད་པས་ཁྱབ་པ་ཚད་མས་གྲུབ་པའང་ཇི་ལྟར་ཡིན་ཏེ་མིན་པར་ཐལ། བདག་ལྡོག་པ་སྟེ་མེད་ངེས་སུ་ཚད་མས་ཤེས་པ་མེད་པའི་ཕྱིར། སྲོག་སོགས་ཆོས་ཅན། གསོན་ལུས་ལ་ཡོད་པ་དང་བུམ་པ་ལ་མེད་པ་ཉིད་དུ་ནི་རྟོགས་པར་འགྱུར། ལ་ལར་མཐོང་བ་ཡིས་སོ། ། གལ་ཏེ་སྲོག་སོགས་དེ་ལྟར་བདག་ཀྱང་དེ་ལ་ལར་མཐོང་ན་བདག་ཆོས་ཅན། གསོན་ལུས་ལ་ཡོད་པ་དང་བུམ་པ་ལ་མེད་པ་ཉིད་དུ་ནི་རྟོགས་པར་འགྱུར། གཞི་ལ་ལར་མཐོང་བའི་ཕྱིར།
མ་གྲུབ་ན་དེ་ལྟར་མིན་ནོ། ། གསུམ་པ་དེས་ན་ཐལ་བ་ཁྱབ་མེད་ཡིན་པ་ནི། གསོན་ལུས་ལ་སྲོག་ལྡོག་པར་ཐལ། བདག་ལྡོག་པའི་ཕྱིར་བུམ་པ་བཞིན་ཞེས་པའང་མ་ངེས་ཏེ། སྲོག་བདག་རྒྱུ་འབྲས་སུ་མ་གྲུབ་པའི་ཕྱིར། དེ་ལྟར་ན་བུམ་པ་ལ་ཆོས་ཅན། སྲོག་མཐོང་བ་མེད་པ་ཡིན་ཏེ། བློ་དང་རྩོལ་བ་ལ་སོགས་སྲོག་གི་རྗེས་སུ་མཐུན་པའི་རྒྱུ་གང་ཞིག་ནི་མེད་པའི་ཕྱིར། གསོན་ལུས་ལའང་གལ་ཏེ་སྲོག་སོགས་ཀྱི་རྒྱུ་ཉིད་དུ་མཐོང་བའི་བློ་སོགས་དེ་མེད་པར་གྱུར་ན་དེའི་ཚེ་རྒྱུ་ལོག་པས་ལུས་ལ་སྲོག་མེད་པར་རིགས་པ་ཡིན་གྱི་རྒྱུ་མིན་པའི་བདག་ལྡོག་པ་མིན་ནོ། ། གལ་ཏེ་བུམ་སོགས་བདག་མེད་རྣམས་ཅུང་ཟད་སྲོག་མ་དམིགས་པ་ཙམ་ཞིག་ཏུ་ཆོས་མཐུན་པར་མཐོང་བས་གསོན་ལུས་ལ་སྲོག་ཡོད་པའི་ཕྱིར་བདག་ཡོད་དེ་ཉིད་དུ་རྟོག་ཅིང་རྗེས་སུ་དཔག་པར་འགྱུར་ན།
ཅུང་ཟད་ཙམ་ཞིག་ཆོས་མཐུན་ཕྱིར། གལ་ཏེ་དེ་ཉིད་དུ་རྟོག་འགྱུར་ཞེས་སོ། ། བུམ་སོགས་རྣམས་ཆོས་ཅན། གསོན་ལུས་བཞིན་དུ་བདག་དང་བཅས་པར་ཅིས་མི་དཔོག་སྟེ་དཔོག་པར་རིགས་པར་ཐལ། བདག་ཡོད་དུ་འདོད་པའི་གསོན་ལུས་དང་གཞལ་བྱ་ཉིད་དུ་ཆོས་མཐུན་པའི་ཕྱིར། ཅི་སྟེ་གྲུབ་པའི་མཐའ་ལས་བུམ་པ་བདག་བཅས་སུ་མི་འདོད་པས་དེར་བསྒྲུབ་བྱ་མིན་ཞེ་ན། ཚད་མ་ནི་འདོད་པ་ཀུན་གྱི་རྒྱུ་ཡིན་ཏེ། དེས་ན་གང་ཚད་མས་གྲུབ་པ་དེ་འདོད་པར་རིགས་སོ། ། དེས་བས་ན་སྔ་མ་ལྟར་ཅིས་མི་འདོད། ཚད་མ་དེ་མེད་པར་ནི་དངོས་པོ་དང་དངོས་མེད་དེ་འདི་ཡོད་པའོ་འདི་མེད་པའོ་ཞེས་རྣམ་པར་བཞག་པ་འདི་གང་གིས་བྱ་བར་ནུས་ཏེ་མི་ནུས་པས་ཚད་མས་གྲུབ་པ་ཉིད་གདོན་མི་ཟ་བར་འདོད་པར་བྱའོ། །
ཁྱོད་ཀྱིས་ཀྱང་དེ་ལྟར་ཅིའི་ཕྱིར་མི་འཛིན་ཞེ་ན། ཁོ་བོ་ཅག་འདི་འདྲ་བའི་རྟགས་གོ་བྱེད་དུ་མི་འདོད་ཀྱི་གོ་བྱེད་དུ་འགྱུར་བ་ནི་བསྟན་ཟིན་ཏོ། ། ཅི་སྟེ་དེ་ལྟར་གཟུང་ངོ་ཞེ་ན། སྲོག་སོགས་ཀྱི་རྒྱུ་གང་ཡིན་པ་རང་ལྡོག་པས་སྲོག་སོགས་ལྡོག་པར་སྟོན་ཏེ་མ་དུ་ལུང་གའི་ས་བོན་གྱིས་གང་བའི་གཟུགས་མཐོང་བའི་དྲི་བསྣམས་པ་ན་ལྕེའི་དབང་པོ་འགྱུར་བ་འགྲམ་ཆུ་ལྡང་བ་ལ་དྲན་འདོད་སོགས་རྒྱུ་ཡིན་པ་ལྟར་སྲོག་དབུག་དབྱུང་རྔུབ་དང་མིག་གི་དབང་པོའི་འགྱུར་བ་འབྱེད་པ་དང་འཛུམས་པ་ལ་སོགས་ནི་ལུས་ཀྱི་ནུས་པ་རྩོལ་བ་དང་བློའི་གཡོ་བ་དང་རང་རིགས་སྔ་མ་རྣམས་ཅི་རིགས་པར་སྐྱེས་པ་ཡིན་ལ། དྲན་པ་ནི་མྱོང་བ་ལས་དང་དྲན་པ་ལས་ཀྱང་འདོད་པ་དང་རྩོལ་བ་འབྱུང་ངོ་། ། དྲན་འདོད་རྩོལ་བ་སོགས་དེ་དག་ཅི་རིགས་པར་ཡུལ་དམིགས་རྐྱེན་དང་དབང་པོ་དང་བློ་ལས་བྱུང་ལ། ཡུལ་དབང་བློ་དེ་རྣམས་ཀྱང་ཕན་ཚུན་ལྷན་ཅིག་བྱེད་པའི་རྐྱེན་ལ་ནི་ལྟོས་པའི་རང་གི་རིགས་མཐུན་པའི་ཉེར་ལེན་རྒྱུ་ལས་བྱུང་བ་ཡིན་ནོ། ། དེ་ལྟར་ན་སྲོག་དང་སྐྱེ་མཆེད་དྲུག་གི་མཚན་ཉིད་ཅན་མིག་འབྱེད་འཛུམས་ལ་སོགས་པའི་བདག་ཉིད་ཀྱི་དངོས་པོ་འདི་སྔར་བཤད་པའི་རྒྱུ་ཚོགས་པ་དེ་ཙམ་ལས་སྐྱེའི་བདག་རྟག་པ་ལས་མི་སྐྱེ་སྟེ། སྔར་བཤད་པའི་རྒྱུ་ཚོགས་པ་དེ་དག་དང་རྗེས་སུ་འགྲོ་བ་དང་ལྡོག་པ་ལ་བརྟེན་པ་ཡིན་གྱི་བདག་དང་རྗེས་སུ་འགྲོ་ལྡོག་མ་མཐོང་བའི་ཕྱིར། མ་ངེས་ན་དེ་ཆོས་ཅན།
རྒྱུ་འབྲས་ཀྱི་མཚན་ཉིད་འཆོལ་བའི་སྒོ་ནས་རྒྱུ་ཐུག་པ་མེད་པར་འགྱུར། མཐོང་བའི་རྒྱུ་ནུས་པ་ཅན་ལས་གཞན་ནུས་པ་མ་མཐོང་བདག་ཀྱང་རྒྱུ་ཡིན་པར་རྟོག་པའི་ཕྱིར་ནའོ། ། དེའི་ཕྱིར་བདག་ལོག་པས་སྲོག་མི་ལྡོག་གོ ། གཉིས་པ་དེས་ན་མཉན་སྲོག་འཁྲུལ་པར་མཚུངས་པ་ནི། གསོན་ལུས་བདག་ཡོད་དུ་སྒྲུབ་པའི་རྟགས་སྲོག་སོགས་འདི་ནི་ཆོས་ཅན། སྒྲ་རྟག་བསྒྲུབ་ཀྱི་མཉན་བྱ་དང་འཁྲུལ་པ་ཅན་གྱི་མ་ངེས་པར་མཚུངས་ཏེ། མཉན་བྱ་དང་རྗེས་འགྲོ་ལ་སོགས་ལྡོག་པ་ལ་ཐེ་ཚོམ་ཟ་བར་མཚུངས་པའི་ཕྱིར། ཅི་སྟེ་སྲོག་སོགས་མི་མཐུན་ཕྱོགས་ལས་ལྡོག་གི་མཐུན་ཕྱོགས་ལས་ལྡོག་པ་མ་ཡིན་ཏེ། མེད་པ་ལས་ལྡོག་པ་མི་རུང་བའི་ཕྱིར། འདི་ནི་ལྡོག་པ་འཁྲུལ་པ།
མེད་པ་ཅན་ཡིན་ཡང་མཉན་བྱ་ནི་དེ་ལྟར་མིན་ནོ་ཞེ་ན། ཇི་ལྟར་མཉན་བྱའི་ལྡོག་པ་འཁྲུལ་དྲིས་པས། བསྒྲུབ་བྱ་མིན་པ་མི་མཐུན་ཕྱོགས་ཉིད་དེ་ཁོ་ན་ལས་མཉན་བྱ་དེ་ལྡོག་པ་མིན་གྱི། མཐུན་ཕྱོགས་རྟག་པ་ལས་ཀྱང་ལྡོག་པའི་ཕྱིར་ཞེ་ན། ཁོ་ན་མཉན་བྱ་དེ་ཆོས་ཅན། དོན་གྱི་སྟེ་ཤུགས་ལས་བསྒྲུབ་བྱ་སྟེ་མཐུན་ཕྱོགས་ལ་རྗེས་སུ་འཇུག་པ་མིན་པར་དེ་ལྟར་བརྗོད་པར་འགྱུར། མཐུན་ཕྱོགས་ལས་ལྡོག་པའི་ཕྱིར། འདོད་ན་གཞན་སྲོག་ལའང་ཆོས་ཅན། མཉན་བྱ་དང་ལྡོག་པ་འཁྲུལ་པ་མཚུངས་པར་ཐལ། མཐུན་ཕྱོགས་ལ་རྗེས་འགྲོ་མེད་པ་དེ་ནི་མཚུངས་པའི་ཕྱིར་རོ། །
གསུམ་པ་ལྡོག་པ་གྲུབ་ན་རྗེས་འགྲོའང་གྲུབ་པ་ནི། སྲོག་ཆོས་ཅན། དོན་གྱིས་གོ་བས་བསྒྲུབ་བྱ་མཐུན་ཕྱོགས་ལ་གནས་པར་བརྗོད་བྱར་ཐལ། བསྒྲུབ་མིན་མི་མཐུན་ཕྱོགས་ཉིད་ལས་རྣམ་བཅད་ངེས་ཀྱི་ལྡོག་ཁྱབ་གྲུབ་ཅེས་སྨྲས་པའི་ཕྱིར། ཁྱབ་པ་ཡོད་རྗེས་སུ་འགྲོ་ལྡོག་ཕན་ཚུན་སྤངས་ཏེ་གནས་པའི་མཚན་ཉིད་ཀྱི་ཕྱིར། ཚུལ་གཉིས་པོ་མི་འཁྲུལ་བ་དེ་ཉིད་ཀྱི་ཕྱིར་ན་སློབ་དཔོན་གྱིས་དོན་གྱིས་གོ་བས་སྦྱོར་བས་གང་ཡང་རུང་བ་གཅིག་གིས་གཉིས་ཀ་བསྟན་པར་གསུངས་ཏེ། ཡང་ན་དོན་གྱིས་གོ་བས་གང་ཡང་རུང་བས་གཉིས་ཀ་རབ་ཏུ་བསྟན་པའི་ཕྱིར་རོ་ཞེས་སོ། ། ལྡོག་པ་ངེས་པས་རྗེས་འགྲོ་འཕངས་པ་ཁོ་ནར་འགྱུར་བ་དེའི་ཕྱིར་འདི་འདྲ་བའི་མི་མཐུན་ཕྱོགས་ལས་ལྡོག་པ་མི་འཁྲུལ་པ་ནི་རྗེས་འགྲོ་མེད་པ་ལས་འགྲུབ་པ་མ་ཡིན་ནོ། ། གཞན་ཡང་སྲོག་སོགས་མཐུན་ཕྱོགས་ལ་མེད་པ་མེད་དོ་ཞེས་དགག་པ་འགོག་པར་བྱེད་པ་ནི་མཐུན་ཕྱོགས་ལ་ཡོད་པ་བསྒྲུབ་པ་ལས་གཞན་ཅི་འདྲ་བ་ཞིག་ཏུ་འགྱུར་བར་འདོད་དེ། དགག་པ་འགོག་པ་ནི་སྒྲུབ་པའི་རང་བཞིན་ཡིན་པའི་ཕྱིར་རོ། །
བཞི་པ་ལྡོག་པ་རྐྱང་པ་ཅན་ཡང་མིན་པ་ལ་གཉིས་ཀྱི་དང་པོ་འདོད་པ་བརྗོད་པ་ནི། གལ་ཏེ་སྲོག་ཆོས་ཅན། བསྒྲུབ་བྱ་སྟེ་མཐུན་ཕྱོགས་ལས་ལྡོག་པ་མེད་དེ། མཐུན་ཕྱོགས་དེ་དངོས་པོར་མེད་པའི་ཕྱིར། ཁྱབ་པ་ཡོད་མེད་པ་ལྡོག་གཞིར་མི་རུང་བའི་ཕྱིར་ཏེ། མེད་པ་ལས་འབྱུང་ཁུངས་ཉིད་མ་ཡིན་པའི་ཕྱིར། མཐུན་ཕྱོགས་ལས་ལྡོག་པ་མེད་པ་དེས་ན་བསྒྲུབ་མིན་མི་མཐུན་ཕྱོགས་ཉིད་ལ་མེད་པའི་ལྡོག་པ་རྐྱང་པ་ཅན་ནོ་ཞེ་ན། གཉིས་པ་དེ་དགག་པ་ལ་གཉིས། མཐུན་ཕྱོགས་ལ་ལྡོག་པ་མེད་པ་དགག་པའོ། ། དང་པོ་ལ་གཉིས།
མེད་པ་ལྡོག་གཞི་མིན་པ་མི་འགྲུབ། སྒྲུབ་བྱེད་འཇུག་པས་མེད་པའང་མིན་པའོ། ། དང་པོ་ལ་བདུན་གྱི་དང་པོ་རང་གི་ཁས་བླངས་འགལ་བའི་ཚུལ་ནི། རྟགས་སྲོག་ཆོས་ཅན། མཐུན་ཕྱོགས་ལས་ལྡོག་པ་མེད་པ་དེ་ཉིད་ཇི་ལྟར་ཡིན་པར་འདོད་དེ་མི་རིགས་པར་ཐལ། མཐུན་ཕྱོགས་དངོས་པོར་མེད་པའི་ཕྱིར་རོ། ། འདོད་མི་ནུས་ཏེ། མཐུན་ཕྱོགས་དངོས་པོར་མེད་པས་རྟགས་ལྡོག་པ་མེད་དོ་ཞེས་སྨྲ་བས་མཐུན་ཕྱོགས་ལྡོག་པ་དེ་ཉིད་ནི་མེད་པར་བརྗོད་པས་སོ། ། ཁྱབ་པ་ཡོད་མེད་པ་ལྡོག་གཞིར་མི་རུང་བའི་ཕྱིར། གཞན་ཡང་རྟགས་ལྡོག་པ་མེད་པ་གང་ཡིན་པ་དེ་རྟགས་སྒྲུབ་པ་ཡིན་ལ།
སྒྲུབ་པ་དེ་ཡང་རྟགས་ཀྱི་དངོས་པོ་ཡོད་པ་ཉིད་ཡིན་པས་མཐུན་ཕྱོགས་ལས་ལྡོག་པ་མེད་ན་མཐུན་ཕྱོགས་ལའང་ཡོད་པ་འགལ་བ་མེད་པ་ཡིན་ན་ཡང་མེད་པ་དགག་གཞིར་མི་རུང་བས་མཐུན་ཕྱོགས་ཀྱི་དངོས་པོ་ལས་ལྡོག་པ་མེད་པ་གང་མཐུན་ཕྱོགས་ལ་ཡོད་པར་རིགས་པས་ཐོབ་པ་དེ་ཡང་དེ་ལ་ཡོད་པ་མིན་ཞེས་འདི་ལྟར་སྨྲ་བའི་བླུན་པོ་ཡི་ནི་སྤྱོད་པ་ལ་ལྟོས་ཞེས་དཔྱས་པའོ། ། གཉིས་པ་ལྡོག་པ་དགག་ཏུ་མེད་པར་ཐལ་བ་ནི། གལ་ཏེ་མེད་པ་དེ་ལས་གཏན་ཚིགས་ལྡོག་པ་མེད་པར་འདོད་ན་དེ་འཇུག་པར་འདོད་དམ་ཅི་ཞེས་དྲིས་པས། ཕ་རོལ་པོས་སྨྲས་པ། འཇུག་པ་དེའང་མིན་ཞེ་ན། སྲོག་ཆོས་ཅན། མཐུན་ཕྱོགས་ལས་ལྡོག་པ་ནི་ཅི་སྟེ་འགོག་སྟེ་དགག་མི་ནུས་པར་ཐལ། མཐུན་ཕྱོགས་ལ་འཇུག་པ་བཀག་པ་འདི་ཉིད་ཡིན་ན་སྟེ་མེད་པའི་ཕྱིར་རོ། ། གསུམ་པ་མེད་པའི་ཐ་སྙད་མེད་པར་ཐལ་བ་ནི། གཞན་ཡང་ཡོད་ཡིན་སོགས་སྒྲུབ་པ་དང་མེད་མིན་སོགས་རྣམ་གཅོད་ཀྱི་མཚན་ཉིད་ཅན་གྱི་དགག་པ་མ་གཏོགས་པར་སྒྲ་ལས་བྱུང་བའི་ཐ་སྙད་གཞན་ཡོད་པ་མིན་ལ་དགག་སྒྲུབ་ཀྱི་མཚན་ཉིད་ཅན་གྱི་སྒྲ་བྱུང་གི་ཐ་སྙད་དེའང་ཁྱོད་ཀྱི་ལུགས་ཀྱིས་མེད་པ་ལ་མེད་པའི་ཕྱིར་ན་དངོས་པོ་མེད་པ་འདི་ནི་ཆོས་ཅན།
མི་སྨྲ་བ་ཐོབ་པར་ཐལ། དགག་སྒྲུབ་ཀྱི་སྒྲས་བརྗོད་པ་མི་རུང་བའི་ཕྱིར་རོ། ། བཞི་པ་དགག་པའི་དོན་ཡང་མེད་པར་འགྱུར་བ་ནི། གང་ཡོད་པ་དེ་རྣམས་ལ་མེད་དོ་ཞེས་དགག་པར་ནུས་པ་མེད་དེ། ལག་འཐིལ་གྱི་སྐྱུ་རུ་ར་བཞིན། དེས་ན་མེད་པ་དགག་པར་འགྱུར་དགོས་ན། དེའང་ཁྱོད་ཀྱི་ལུགས་ཀྱིས་མེད་པ་ལ་འཇུག་པར་མི་འགྱུར་ཏེ། མེད་པ་དང་མ་ཡིན་དགག་གཉིས་ཀའི་ཡུལ་མིན་པས་དགག་པའི་ཡུལ་དུ་མི་རུང་བ་དེའི་ཕྱིར། རིགས་པ་འདི་ཡིས་འགྲོ་བ་ཞེས་བྱ་འདིར་དགག་པ་སྟེ་གེགས་ཀྱི་དོན་ནི་མེད་པར་འགྱུར་རོ། ། གལ་ཏེ་ཡུལ་དུས་སུ་འགོག་པ་ནི་མེད་པ་ལ་རུང་བས་དགག་པའི་དོན་ལ་ཐམས་ཅད་དུ་བསྙོན་འདེབས་པ་མིན་ནོ་ཞེ་ན།
མིན་ཏེ་དགག་པ་གཉིས་ཀ་མི་རུང་བའི་ཕྱིར་ཏེ། ཇི་ལྟར་དངོས་པོ་དེ་ཡོད་པ་དེ་ལྟར་ནི་མི་འགོག་ལ། ཇི་ལྟར་དངོས་པོ་དེ་མེད་པ་དེ་ལྟར་ཡང་ནི་ཁྱེད་ཀྱི་ལུགས་ཀྱིས་འགོག་པར་མི་འགྱུར་ཏེ། མེད་པ་ལ་དགག་པ་ཁས་མི་ལེན་པའི་ཕྱིར། ལྔ་པ་རང་ལ་སྐྱོན་དེ་མེད་པར་བསྟན་པ་ནི། འོན་ཏེ་ཁྱོད་ཀྱང་ཡོད་པ་ལ་ཐ་སྙད་བྱེད་ཀྱི། མེད་པ་ཇི་ལྟར་ཐ་སྙད་ཀྱི་རྟེན་ཡིན་ཞེ་ན། ཕྱི་ལ་མིན་གྱི་སྣང་བ་མིན་ཏེ། དགག་སྒྲུབ་ཀྱིས་ཕ་རོལ་ལ་རེག་པར་མི་ནུས་པའི་ཕྱིར་ཞེས་མང་དུ་བཤད་ཟིན་ཏོ། ། དེའི་ཕྱིར་ཕྱི་རོལ་གྱི་དོན་རང་མཚན་ལ་དངོས་སུ་བརྟེན་པའི་སྒོ་ནས་དགག་སྒྲུབ་བྱེད་པ་མིན་གྱི།
དངོས་པོ་དངོས་མེད་དུ་ཞེན་པའི་བློ་ལ་བརྟེན་པ་སྟེ་སྣང་བ་ཅན་གྱི་སྒྲ་དོན་ལ་བརྟེན་ནས་བློ་ལ་སྣང་བའི་དོན་འདིར་ནི་སྒྲུབ་པ་དང་དགག་པ་ཐམས་ཅད་བྱེད་པར་འདོད་པ་ཡིན་ནོ། ། ཐ་སྙད་དེ་དང་དེ་ལྟར་དགག་སྒྲུབ་ཀྱི་མཚན་ཉིད་ཅན་གྱི་ཕྱི་རོལ་གྱི་དངོས་པོ་དེ་འདྲ་བ་མེད་ན་ཡང་ཆོས་ཅན། བློ་ལ་སྣང་བའི་དོན་དེ་དགག་སྒྲུབ་དེ་དག་དང་ནི་འབྲེལ་པར་སྣང་བ་ཡིན་ནོ། ། དགག་སྒྲུབ་དེ་ཡང་ཐ་སྙད་ལ་བརྟེན་པར་འདོད་དེ། སྒྲ་འཇུག་པ་ཉིད་ལས་དགག་སྒྲུབ་དེར་བློ་ལ་སྣང་བའི་ཡུལ་བའི་ཕྱིར་རོ། ། དེས་ན་དེ་ཁོ་ན་ཉིད་ཀྱི་དོན་ལ་མ་ལྟོས་པར་ཐ་སྙད་ཙམ་དུ་ཡོད་དོ་ཞེས་འདོད་དོ། ། དྲུག་པ་ཕྱི་ལ་དགག་སྒྲུབ་བྱེད་པ་དགག་པ་ནི། ཅི་སྟེ་བློ་ལ་སྣང་བའི་དོན་ལ་དགག་སྒྲུབ་བྱེད་པ་དེ་ལྟ་མིན་ན་དགག་སྒྲུབ་ཀྱི་དོན་དེ་རྣམས་ཆོས་ཅན། ཕྱི་རོལ་གྱི་དངོས་པོ་ལས་དོན་གཞན་མིན་ནམ་ཡིན། དང་པོ་ལྟར་ན་བུམ་པ་ལ་བྱས་པ་ལྟ་བུའི་ཆོས་གཅིག་བསྒྲུབས་སམ་མ་བྱས་པ་ལྟ་བུ་གཅིག་བཀག་པར་བྱས་པ་ན་ཤེས་བྱ་ཉིད་ལ་སོགས་པའི་བདག་ཉིད་ཀྱི་ཆོས་ཐམས་ཅད་བསྒྲུབས་པ་དང་བཀག་པར་འགྱུར།
དགག་སྒྲུབ་ཀྱི་གཞིར་གྱུར་པའི་ཆོས་ཅན་དེ་ལས་དེའི་ཁྱད་ཆོས་སུ་གྱུར་པའི་ཆོས་རྣམས་བདག་ཉིད་ཐ་དད་མེད་པའི་ཕྱིར་རོ། ། མ་གྲུབ་སྟེ་ཆོས་ཅན་ལས་ཆོས་རྣམས་རྫས་ཐ་དད་ན་ཆོས་ཅན་བུམ་པའི་སྟེང་གི་བྱས་པ་བསྒྲུབ་པ་དང་ནི་མ་བྱས་པ་དགག་པ་དག་ཆོས་ཅན། ཆོས་ཅན་བུམ་པ་གཅིག་ལ་གཞི་མཐུན་དུ་འདུ་བར་མི་འགྱུར། རྫས་ཐ་དད་ཡིན་པའི་ཕྱིརགཞི་ཐ་དད་ཀྱི་ཆོས་གཞན་སྒྲུབ་པ་དང་ནི་ཆོས་གཞན་བཀག་པ་བཞིན་ནོ། ། བདུན་པ་རང་གི་རྣམ་གཞག་བྱེད་ཚུལ་བཤད་པ་ལ་གཉིས་ཀྱི་སྣང་བཞིན་བཞག་ལ་གནོད་པ་མེད་པ་ནི། ཁྱེད་ཀྱི་ཡང་དགག་སྒྲུབ་ཇི་ལྟར་ཞེ་ན། དངོས་པོར་ན་ཆོས་ཅན། དེའི་ཆོས་འགའ་ཞིག་ཀྱང་སྒྲུབས་པའམ་དགག་པ་མིན་གྱི་བློས་ཇི་ལྟར་བྱས་མི་རྟག་སོགས་སྣ་ཚོགས་པའི་ཆོས་ཀྱི་གཞིར་གྱུར་པ་ལྟ་བུར་ཆོས་ཅན། སྒྲ་ལྟ་བུ་གཅིག་ནི་བསྟན་པར་བྱ་སྟེ་མི་རྟག་པ་ལྟ་བུའི་ཆོས་གཅིག་བསྒྲུབ་པ་ན་ཆོས་ཅན། དེ་ཆོས་མི་རྟག་པ་དེ་བརྟེན་པ་སྟེ་དེ་ལ་འབྲེལ་པ་ལྟ་བུ་དང་།
དེ་ལས་གཞན་པའི་སྒྲུབ་པའམ་དགག་པ་ལ་མ་རེག་པའི་ཆོས་རྣམས་བཏང་སྙོམས་ལྟ་བུ་དང་། རྟག་པ་ལྟ་བུའི་ཆོས་གཅིག་འགོག་པ་ན་ཆོས་ཅན་དེ་ཡིས་དབེན་པའི་ངོ་བོ་ལྟ་བུ་དང་། དེ་ལས་གཞན་མ་བཀག་པར་བསྒྲུབས་པའི་ཆོས་མི་རྟག་པ་ལས་ལྟོས་པ་ལྟ་བུར་ཆོས་ཅན། སྒྲ་གཅིག་པོ་དེ་བསྟན་ནས་རྟོག་པའི་བློས་ཇི་ལྟར་སྣང་བ་བཞིན་བདེན་པའི་དོན་མེད་པའི་ཐ་སྙད་རབ་ཏུ་རྟོག་པར་བྱེད། མེད་པའི་ཐ་སྙད་རྟོག་བྱེད་ལྟར་ཞེས་སོ། ། ཇི་ལྟར་སྒྲ་ལས་བྱུང་བའི་ཐ་སྙད་ཀྱིས་བཞག་པ་དེ་དེ་བཞིན་ཉིད་ཁོ་ནར་ཆོས་ཆོས་ཅན་གྱི་དངོས་པོ་དེ་མེད་ནའང་མ་བརྟགས་པར་ཡོད་པའམ་མེད་པའི་ཐ་སྙད་བློས་བསྟན་པ་ལྟར་ཐ་དད་པའི་དོན་སེལ་བརྟེན་པ་ཅན་གྱི་དགག་སྒྲུབ་ཀྱི་ཐ་སྙད་ཁས་ལེན་པ་སྟེ་འདོགས་པའི་སྐྱེས་བུ་རྣམས་ཀྱིས་འཇིག་རྟེན་ལ་གྲུབ་པའི་སྒྲའི་དོན་ལ་གནོད་པར་འགྱུར་རོ། ། ཅི་འདྲ་བ་ཞིག་ལ་ཞེ་ན། ཐོག་མ་མེད་པའི་ཐ་སྙད་ཀྱི་བག་ཆགས་ལས་ཀུན་ཏུ་བྱུང་བ་རྟོག་པའི་བློས་བསྟན་པ་ལའོ། ། གཞན་དུ་ན་ཐ་སྙད་མི་འཐད་པས་བློ་ལ་སྣང་བའི་དོན་ཁོ་ན་ལ་ཐ་སྙད་བྱེད་པ་འདི་ལ་ཁ་ན་མ་ཐོ་བ་མེད་དོ། ། གཉིས་པ་ཐ་སྙད་ལམ་ལ་འཇུག་པའི་ཚུལ་ནི་ཇི་ལྟར་གཞན་སེལ་དོན་ཐ་དད་པ་ཡིན་ཞིང་།
དེ་ལ་བརྟེན་པའི་ཐ་སྙད་འདོགས་པའི་སྐྱེས་བུ་རྣམས་ཇི་ལྟར་དོན་ལ་འཇུག་ཅེ་ན། དཔེར་ན་མིག་གི་དབང་པོ་ནི་མིག་ཤེས་དེའི་འབྲས་བུ་ཅན་དང་རྣ་བའི་ཤེས་པ་དེའི་འབྲས་བུ་མེད་པ་ཅན་དེ་དང་རྣ་བ་ནི་མིག་ཤེས་ཀྱི་འབྲས་བུ་མེད་པ་ཅན་དང་ཉན་ཤེས་དེའི་འབྲས་བུ་ཅན་ཡིན་པའི་དོན་དེ་དག་ཆོས་ཅན། རང་གི་འབྲས་བུ་ཅན་མིན་པ་དང་གཞན་གྱི་འབྲས་བུ་བྱེད་པ་ཅན་ལས་ཐ་དད་པའི་ལྡོག་པ་ལ་བརྟེན་པ་ཅན་གྱི་སེལ་པའི་ཆ་ཐ་དད་པ་དུ་མ་ཡོད་པར་སྒྲོ་སྐུར་བྱེད་པའི་བློ་སྒྲ་བསླད་པ་དེ་དང་དེ་དག་གིས་བརྟགས་ན་ཐ་སྙད་བྱེད་དེ། རང་གི་འབྲས་བུ་ཅན་མིན་པ་དང་གཞན་གྱི་འབྲས་བུ་བྱེད་པ་ཅན་དེ་དང་དེ་ལས་ཐ་དད་པར་གཅིག་པའི་ཕྱིར། བསླད་པ་ཅི་འདྲ་བ་རྣམས་ཀྱིས་ཞེ་ན། དེ་ལྟ་བུའི་དོན་དེ་ལ་དོན་དམ་པར་འཕེལ་འགྲིབ་དེ་དང་ལྡན་པ་ཉིད་མིན་ཡང་ལྡོག་པ་ཐ་དད་པ་ལ་བརྟེན་པ་ཅན་གྱི་བློས་འཕེལ་བ་མེད་པའི་ཆོས་སྒྲོ་འདོགས་པ་དང་འགྲིབ་པ་ཡོད་པའི་ཆོས་མེད་པར་སྐུར་པ་འདེབས་པ་ལྟ་བུར་བྱེད་པའི་སྒོ་ནས་དོན་དེ་དང་དེ་ཡོད་པར་མངོན་སུམ་གྱིས་མཐོང་བའི་ཡུལ་ལ་ཡང་དག་པར་སྦྱོར་བ་རྣམས་ཀྱིས་སོ། ། དེས་ན་ཐ་སྙད་འདོགས་པ་པོའི་སྐྱེས་བུ་ཆོས་ཅན། འཇུག་ལྡོག་གི་དོན་གྱི་ཐ་སྙད་ཀྱི་འབྲེལ་པ་འགའ་ལས་ཐ་སྙད་ཀྱི་ལམ་ཕྱིའི་དོན་ལ་འཇུག་པར་འགྱུར་ཏེ། ཐ་སྙད་ཀྱིས་བཏགས་པ་ལྟར་ཕྱི་རོལ་གྱི་དོན་ལ་གསལ་བའི་ཆ་དུ་མ་ཡོད་པར་ཞེན་ནས་ཐ་སྙད་བྱེད་པའི་ཕྱིར་རོ། ། ལྡོག་པ་ཐ་དད་པ་ལ་བརྟེན་ནས་ཐ་སྙད་བྱེད་པ་དེའི་ཕྱིར་དངོས་པོ་ལ་དངོས་སུ་མི་འཇུག་པས་སྒྲ་རྣམས་བསླད་པའོ་ཞེས་ཐ་སྙད་དུ་བྱའོ། །
གང་གི་ཕྱིར་ན་ཡང་དག་པ་མིན་པའང་ཡང་དག་པ་བཞིན་དུ་སྟོན་པར་བྱེད་པ་དེའི་ཕྱིར་བྱས་པ་ནི་རྟག་ཅེས་པའི་རྗོད་བྱེད་གྱི་སྒྲ་དེ་དག་བསླད་པའང་ཐ་སྙད་ལ་འཇུག་པའི་སྐྱེས་བུས་ཤེས་པ་མ་ཡིན་ཏེ། དེ་དག་དངོས་པོའི་ཁྱད་པར་ཐ་དད་པ་ལ་བརྟེན་ནས་འཇུག་པ་འབྲེལ་པའི་དབང་གིས་ཐ་དད་པའི་དངོས་པོ་ལ་མི་སླུ་བའི་ཕྱིར་རོ། ། གཉིས་པ་ནི་བདག་མེད་པས་སྲོག་མཐུན་ཕྱོགས་ལ་མེད་དོ་ཞེས་བརྗོད་པ་དེའང་མི་རིགས་ཏེ། བདག་དེ་ཆོས་ཅན། རིགས་པ་ཅན་པ་དང་སངས་རྒྱས་པས་མེད་པར་ཚད་མས་ངེས་པ་མ་ཡིན་པར་གསོན་ལུས་ལ་ཡོད་མེད་ཐེ་ཚོམ་དུ་འགྱུར་བར་ཐལ། རིགས་པ་ཅན་པས་ཡོད་ངེས་སུ་ཁས་བླངས་ཤིང་དངོས་པོར་ནི་མེད་པར་ཁས་བླངས་ནའང་སངས་རྒྱས་པའི་ངོར་གསོན་ལུས་ལ་ཡོད་པ་ཉིད་དུ་སྒྲུབ་བྱེད་ཀྱི་རྟགས་ཡང་དག་འཇུག་པའི་ཕྱིར། སངས་རྒྱས་པས་མེད་པར་ཁས་བླངས་པ་ཐེ་ཚོམ་དུ་མི་འགྱུར་ཞེ་ན། སངས་རྒྱས་པས་དེ་ལྟར་ཚད་མས་གྲུབ་ནས་སམ། ཁས་བླངས་པ་ཙམ་ལས་ཡིན། དང་པོ་ལྟར་ན་ཡོད་པར་སྒྲུབ་བྱེད་དུ་མི་འཇུག་པར་འགྱུར།
ཚད་མ་དེ་ལས་ཁྱེད་ཀྱིས་ཀྱང་མེད་པར་རིགས་པའི་ཕྱིར། འོན་ཏེ་ཚད་མ་ཡོད་པ་མིན་པར་ཁས་བླངས་ཙམ་ལས་ཡིན་ན། བདག་ཆོས་ཅན། སངས་རྒྱས་པས་ཐེ་ཚོམ་མེད་པར་གྲུབ་པ་ཉིད་ཀྱང་རིགས་པ་མ་ཡིན་པར་ཐལ། སངས་རྒྱས་པས་དེ་ཡོད་མེད་གང་དུའང་ཚད་མས་མ་མཐོང་བའི་ཕྱིར། གཞན་ཡང་སྲོག་དེ་མཐུན་ཕྱོགས་དངོས་པོར་མེད་པ་ལས་ལྡོག་པ་མེད་པར་ཡོད་ཀྱི་ཁས་བླངས་པ་ལྟར་ན་ཡང་སྲོག་ཆོས་ཅན། མཐུན་ཕྱོགས་དངོས་པོར་མེད་པ་ལས་ལྡོག་པར་ཐེ་ཚོམ་ཟ་བར་ཐལ། མཐུན་ཕྱོགས་བདག་རང་ཉིད་ཡོད་མེད་དེ་ལ་ཐེ་ཚོམ་ཟ་བའི་ཕྱིར། དེས་ན་མི་མཐུན་ཕྱོགས་ལས་ལྡོག་པར་ཡང་ཐེ་ཚོམ་ཟ་བ་ཁོ་ནར་ཐལ། མཐུན་ཕྱོགས་ལས་ལྡོག་པ་ལ་ཐེ་ཚོམ་ཟ་བ་དེའི་ཕྱིར།
ཁྱབ་པ་ཡོད། གཅིག་ལ་ངེས་པ་གྲུབ་ན་ནི་གཞན་ལས་ལྡོག་པ་གྲུབ་པར་འགྱུར། སྲོག་དེ་གཅིག་མཐུན་ཕྱོགས་ཁོ་ན་ལ་ཡོད་པར་གྲུབ་ན་ནི་གཞན་མི་མཐུན་ཕྱོགས་ཐམས་ཅད་ལས་ལྡོག་པ་གྲུབ་པར་འགྱུར་བའི་ཕྱིར་རོ། ། གྲུབ་སྟེ་བདག་ཡོད་མེད་ལས་གཞན་ཕུང་གསུམ་མེད་པའི་ཕྱིར་རོ། ། གཉིས་པ་ལ་གསུམ་གྱི་དང་པོ་མཐུན་ཕྱོགས་ལ་འཇུག་པ་དགག་པ་ནི། དེ་ལྟ་མོད་ཀྱི་ཕུང་གསུམ་མི་སྲིད་པས་བདག་ཡོད་མེད་ཕུང་པོ་གཉིས་བདག་མེད་བུམ་སོགས་ལས་ལྡོག་པ་མཐོང་ཞིང་བདག་བཅས་ཁོ་ན་ལ་སྲོག་འཇུག་པས་ལྡོག་པ་ལ་ཐེ་ཚོམ་མི་ཟའོ་ཞེ་ན། ཕུང་པོ་གཉིས་གྱུར་མཐོང་མེད་ནའང་། མཐོང་མེད་འགལ་ལ་ཐེ་ཚོམ་འགྱུར། ། ཞེས་པས་བདག་ཡོད་མེད་ཕུང་པོ་གཉིས་སུ་གྱུར་པ་ལས་བདག་མེད་ཀྱི་བུམ་སོགས་ལ་སྲོག་མཐོང་བ་མེད་མོད་ཀྱང་། སྲོག་ཆོས་ཅན།
བདག་མེད་ལས་ལྡོག་པར་མ་གྲུབ་པར་ཐལ། ཡོད་ཀྱང་མཐོང་དུ་རུང་བ་མེད་པའི་དོན་བདག་མེད་འགའ་ཞིག་ལ་ཡོད་མེད་ཐེ་ཚོམ་ཟ་བར་འགྱུར་བའི་ཕྱིར། དེ་ལྟ་ན་འདིར་མཐོང་མ་མཐོང་ཡོད་མེད་དུ་སྒྲུབ་བྱེད་མིན་གྱི། འོན་ཀྱང་ཚད་མས་གྲུབ་པ་ལ་བརྟེན་པས་ན་དོན་འགའ་ཞིག་དེའི་རིགས་ཀྱི་གསལ་བ་འགའ་ཞིག་ལ་ཁྱབ་བྱེད་དུ་ཡོད་པ་མིན་ཡང་དེའི་རིགས་སུ་གྱུར་པའི་གསལ་བ་འགའ་ཞིག་ལ་ཁྱབ་བྱེད་དུ་ཡོད་པས་གསལ་བའི་ཁྱད་པར་གཅིག་ལ་ཅུང་ཟད་གཅིག་མཐོང་ནས་གསལ་བའི་ཁྱད་པར་འགའ་ལས་ཏེ་མཐའ་དག་ལ་ཡོད་པར་མཚུངས་པ་ཉིད་དུ་ངེས་པར་བྱེད་ནུས་པ་མིན་ཏེ། མཐོང་ནས་འགའ་ལ་ངེས་མིན་ཏེ། ། ཞེས་སོ། ། དཔེར་ན་རྡོ་ལ་སོགས་པའི་མཁྲེགས་པ་ལ་ལ་མཚོན་གྱིས་མི་ཆོད་པ་སྟེ་ཆོད་པ་མཐོང་བ་མེད་པར་གྱུར་ཅིང་། མཁྲེགས་པ་གཞན་ཤིང་སོགས་མང་པོ་མཚོན་གྱིས་ཆོད་པ་མཐོང་ནས། མཁྲེགས་པའི་གསལ་བ་རྣམས་ཐམས་ཅད་ནི་མཚོན་གྱིས་བཅད་བྱ་ཡིན་ཏེ། མཁྲེགས་པའི་ཕྱིར།
རྩྭ་ཤིང་བཞིན་ཞེས་བརྗོད་པར་མི་ནུས་པ་བཞིན་ནོ། ། དེས་ན་ཕུང་པོ་གཉིས་འགྱུར་གྱི་ཕྱོགས་སྔ་མ་མ་ངེས་སོ། ། གཉིས་པ་འགལ་བ་མེད་པས་ཐེ་ཚོམ་འགྱུར་བ་ནི། སྲོག་ཆོས་ཅན། མི་མཐུན་ཕྱོགས་བདག་མེད་ལས་ལྡོག་པ་ལ་ཐེ་ཚོམ་ཟ་བ་གང་གིས་བཟློག་པར་འགྱུར་ཏེ་མི་འགྱུར། བདག་མེད་ལ་ཡོད་པ་ལ་འགལ་བ་རྣམ་པ་གཉིས་གང་ཡང་མ་མཐོང་བའི་ཕྱིར་ནའོ། ། ཅི་སྟེ་བདག་མེད་དང་དངོས་སུ་འགལ་བ་བདག་གིས་སྲོག་ལ་ཁྱབ་པས་སྲོག་བདག་མེད་དང་བརྒྱུད་ནས་འགལ་ཞེ་ན། སྲོག་དེ་ཡང་ཆོས་ཅན། ལ་ལར་ཆོས་ཅན་ལ་ལར་བདག་དེའི་འབྲས་བུ་དང་བདག་གི་བདག་ཉིད་དུ་ངེས་པ་ལས་གཞན་ཅི་ཡོད་ནས་ངེས་པར་ཐལ། བདག་མེད་དང་བརྒྱུད་ནས་འགལ་བ་དེ་འདྲ་བ་ཡང་ཡིན་པའི་ཕྱིར།
དངོས་སུ་མི་འགལ་ཞིང་བདག་གིས་ཁྱབ་པའི་སྒོ་ནས་བདག་མེད་དང་བརྒྱུད་པས་ཀྱང་མི་འགལ་བ་དེས་ན་བདག་མེད་པ་ལས་ཀྱང་སྲོག་འདི་ནི་ལྡོག་པར་ཐེ་ཚོམ་ཟའོ། ། བདག་མེད་ལས་སྲོག་ལྡོག་ཅིང་སྲོག་གསོན་ལུས་ལ་གྲུབ་པས་བདག་མེད་ལས་ལྡོག་ཏུ་ཆུག་པ་དེ་ལྟ་ནའང་གསོན་ལུས་ཆོས་ཅན། བདག་མེད་པ་ལས་བདག་བཅས་སུ་འགྲུབ་པར་མི་འགྱུར། རིགས་པ་ཅན་བདག་གིས་བདག་འདི་ནི་ལྡོག་པ་སྟེ་མེད་པ་ནི་མེད་པ་ཡང་དངོས་པོར་ཏེ་བདག་ཡོད་པར་འདོད་པ་མ་ཡིན་པའི་ཕྱིར། གང་གིས་འདི་ནི་ལྡོག་པ་ནི། ། མེད་པ་དངོས་པོར་འདོད་མ་ཡིན། ། དཔེར་ན་སྲོག་སོགས་མཐུན་ཕྱོགས་ལས། ། ལྡོག་པ་མེད་ནའང་མཐུན་ཕྱོགས་ལ། ། ཡོད་པ་མིན་པར་འདོད་པ་བཞིན། ། གསུམ་པ་དེ་ཡིས་གྲུབ་པའི་དོན་བསྡུ་བ་ནི་དེ་ལྟར་གལ་ཏེ་གཏན་ཚིགས་སྲོག་ཆོས་ཅན།
མཐུན་ཕྱོགས་ལ་རྗེས་འགྲོ་ཅན་དུ་འགྱུར། མཐུན་ཕྱོགས་ལས་ལྡོག་པ་མེད་པ་དེའི་ཕྱིར། དེས་ན་ལྡོག་པ་རྐྱང་པ་ཅན་མིན་ནོ། ། གལ་ཏེ་མཐུན་ཕྱོགས་ལས་ལྡོག་པ་མེད་ཀྱང་རྗེས་འགྲོའང་མེད་ཅེ་ན། གསོན་ལུས་ཆོས་ཅན། བདག་མེད་མ་ཡིན་པས་བདག་བཅས་སུ་འགྱུར་པ་མིན་པར་ཐལ། ལྡོག་པ་མེད་ནའང་ཡོད་པར་ཁས་མི་ལེན་པའི་ཕྱིར་རོ། ། ལྔ་པ་འབྲེལ་པ་མེད་པས་ལྡོག་པ་མེད་པ་བཞིའི། དང་པོ་འབྲེལ་པ་ངེས་ན་འཇུག་ལྡོག་གྲུབ་པ་ནི། འདིས་ཀྱང་བདག་མེད་ལས་སྲོག་སོགས་ལྡོག་པ་མིན་ཏེ།
རྟགས་གང་གི་རང་གི་བདག་ཉིད་འབྲེལ་པོ་གང་ཞིག་འཇུག་པ་སྟེ་ཡོད་པར་གྱུར་པ་ལ་འབྲེལ་ཡུལ་ཡོད་པ་ཉིད་ཀྱིས་ཁྱབ་པས་གང་མེད་ན་མི་འབྱུང་བ་ཅན་དུ་གྲུབ་པ་དེ་ཉིད་འབྲེལ་ཡུལ་དེ་ལོག་ན་ལྡོག་པར་བྱེད་དེ། དེའི་ཕྱིར་རག་ལས་པ་པོ་དེ་འཇུག་པ་སྟེ་ཡོད་པ་ན་ཡང་འཇུག་བྱེད་རག་ལས་པ་པོ་དེ་ཤེས་པར་བྱེད་པ་ཡིན་པར་འགྱུར་རོ། ། བཤད་མ་ཐག་པའི་མེད་ན་མི་འབྱུང་བ་དེར་ཡང་ནི་དེར་ངེས་པར་བྱེད་པའི་སྒྲུབ་པར་བྱེད་པ་ལ་ལྟོས་པ་ཡིན་ནོ། ། སྒྲུབ་བྱེད་དེ་ཅི་ཞེ་ན། རྒྱུ་དང་འབྲས་བུ་ལ་མཐོང་བ་མངོན་སུམ་དང་མ་མཐོང་བ་མི་དམིགས་པ་ཁྱད་པར་ཅན་གྱི་སྟོབས་ཀྱིས་མེད་ན་མི་འབྱུང་བ་སྒྲུབ་པར་བྱེད་ལ། མཐོང་མ་མཐོང་ལ་རྗེས་སུ་འགྲོ་ལྡོག་གྲུབ་པ་དེ་དག་རྒྱུ་དང་འབྲས་བུ་ཉིད་ཡིན་གྱི། སྲོག་བདག་ལ་དེ་དག་མེད་པས་རྒྱུ་འབྲས་མིན་ནོ། ། དེས་སྲོག་བདག་གི་གོ་བྱེད་མིན་ནོ། ། གཉིས་པ་དེ་འདྲ་སྲོག་བདག་ལ་མ་གྲུབ་པ་ནི་ཆོས་ཅན། དེ་ལས་གསོན་ལུས་ལ་དོན་གཞན་བདག་རྟོགས་པ་ཡོད་པ་མ་ཡིན་པར་ཐལ།
དེ་ཡོད་ན་བདག་ཡོད་དེ་ཡོད་པར་ངེས་པ་མེད་པའི་ཕྱིར་དང་། བདག་མེད་པ་ནི་དེ་དག་མེད་པར་གྱུར་པ་མི་སྲིད་པའི་ཕྱིར་ཏེ། བདག་དེ་རྟག་པ་དང་ཁྱབ་པས་རྟག་ཏུ་ཡོད་པ་ཅན་ཡིན་པའི་ཕྱིར། རྟག་ཏུ་ཡོད་པ་ཅན་མེད་ན། ། ཞེས་སོ། ། གསུམ་པ་ངེས་བྱེད་ལ་དོགས་པ་སྤང་བ་ལ་བཞིའི། དང་པོ་རྗེས་འགྲོ་རྐྱང་པས་གྲུབ་པ་དགག་པ་ནི། ལྡོག་པ་ལས་རྒྱུ་འབྲས་སུ་ངེས་པ་མིན་གྱི། ཡོད་ན་ཡོད་པའི་རྗེས་འགྲོ་འབའ་ཞིག་ལས་ངེས་སོ་ཞེ་ན། འབྲས་བུ་ཐ་དད་བློ་བུར་དུ་སྐྱེས་པ་མིན་གྱི།
འབྲས་བུའི་རང་བཞིན་ཐ་དད་སྣ་ཚོགས་པ་རྣམས་ཆོས་ཅན། རང་སྐྱེད་བྱེད་ཀྱི་རྒྱུ་དེ་དག་མེད་པར་མི་འབྱུང་སྟེ། རྒྱུ་རྣམས་ལས་ནི་བྱུང་བའི་ཕྱིར། མ་ངེས་ན་དེ་ཆོས་ཅན། ཡོངས་སུ་མཐོང་བའི་རྒྱུ་དེས་བསྐྱེད་པའི་རང་བཞིན་མ་ཡིན་པར་ཐལ། ཡོངས་སུ་མཐོང་བའི་རྒྱུ་གཞན་ལས་འབྱུང་བའི་ཕྱིར། དེ་ལྟ་ན་དངོས་པོ་སྣ་ཚོགས་པ་རྣམས་ཆོས་ཅན། སྣ་ཚོགས་པའི་ངོ་བོ་ཉིད་ཡིན་ཏེ། རྒྱུ་ཚོགས་པ་སྣ་ཚོགས་པའི་ནུས་པ་ཐ་དད་ལས་སྣ་ཚོགས་སུ་སྐྱེས་པའི་ཕྱིར། མ་ངེས་ཏེ་གལ་ཏེ་རྒྱུའི་ཚོགས་པ་ཐ་དད་དེ་རང་ཇི་ལྟ་བར་འབྲས་བུ་ཐ་དད་བྱེད་པ་མིན་ན་འགྲོ་བ་རིལ་པོ་འདི་ངོ་བོ་གཅིག་ཏུ་ཐོབ་པར་འགྱུར།
ཐ་དད་མེད་པའི་ཕྱིར་ཏེ། དངོས་པོ་རྣམས་རྒྱུ་ཐ་དད་ལས་ཐ་དད་དུ་སྐྱེ་བ་མེད་པའི་ཕྱིར་རོ། ། གཞན་ཡང་རྒྱུ་ཐ་དད་མིན་པ་ལས་འབྲས་བུ་ཐ་མི་དད་པར་མི་འགྱུར། འབྲས་བུའི་ཐ་དད་ནི་རྒྱུ་ཐ་དད་ཀྱི་ནུས་པ་སོ་སོར་ངེས་པ་ལ་མི་ལྟོས་པའི་ཕྱིར། དེས་ན་འབྲས་བུ་འགའ་ཡང་རྒྱུ་བཅས་སུ་མི་འགྱུར་ཏེ། ཐ་དད་དང་ཐ་དད་མིན་པའི་འབྲས་བུ་འགའ་ཡང་མི་སྲིད་པའི་ཕྱིར་རོ། ། གཉིས་པ་དེའི་གཞན་གྱི་སྐྱོན་སྤོང་དགག་པ་ནི། གལ་ཏེ་མེ་ལ་སོགས་པའི་ཚོགས་པ་གཅིག་པོ་འདི་ལས་ཐ་དད་པའི་རང་བཞིན་བརྒྱ་བྱིན་གྱི་སྤྱི་བོ་གཅིག་པོ་ནི་མེའི་འབྲས་བུ་ལས་ཐ་དད་པ་མེ་མེད་ཀྱི་འབྲས་བུའང་བྱེད་ལ། མེའི་འབྲས་བུ་ལས་ཐ་དད་མིན་པ་དུའང་བྱེད་པས་རྒྱུ་གཞན་ལ་རག་ལས་པའམ་འབྱུང་ན་རྒྱུ་མེད་དུ་ཐལ་བའི་སྐྱོན་མེད་དོ་ཞེ་ན། བརྒྱ་བྱིན་གྱི་སྤྱི་བོ་གཅིག་པོ་ནི་ཆོས་ཅན།
ངོ་བོ་ཐ་དད་མིན་པ་དངོས་པོ་གཅིག་ཉིད་ཡིན་པ་ཉམས་པར་ཐལ། འབྲས་བུ་ཐ་དད་བྱེད་པ་དང་ཐ་དད་མིན་པ་བྱེད་པའི་ངོ་བོ་གཉིས་ཡིན་པའི་ཕྱིར། མ་ངེས་ན་སྤྱི་བོ་གཅིག་ནི་དེ་ལྟར་རང་བཞིན་དུ་མར་ཁས་ལེན་ན། དེ་ཆོས་ཅན། མེ་དང་མེ་མིན་གྱི་རང་བཞིན་གཉིས་སུ་ཐལ། འབྲས་བུ་ཐ་དད་མིན་པའི་རང་བཞིན་གྱི་དུ་བ་དང་འབྲས་བུ་ཐ་དད་པ་མེ་མེད་ཀྱི་འབྲས་བུ་སྐྱེད་བྱེད་ཀྱི་འབྲས་བུ་སྐྱེད་བྱེད་ཀྱི་རང་བཞིན་ཡིན་པའི་ཕྱིར། དེས་ན་སྟེ་དེའི་ཕྱིར་གཞན་དུ་བའི་མི་འཁྲུལ་པའི་སར་འདོད་པའི་སྤྱི་བོ་ནི་ཆོས་ཅན། དེ་མེ་ལ་སོགས་པའི་ཚོགས་པ་དེ་ཉིད་དུ་ཐལ། མེ་སོགས་ཀྱི་ཚོགས་པ་དེས་བསྐྱེད་པའི་དུ་བ་དེ་སྐྱེད་བྱེད་ཀྱི་རང་བཞིན་ཡིན་པའི་ཕྱིར། མ་གྲུབ་ན།
དེ་ཆོས་ཅན། དུ་བ་དེ་ནི་དེ་ལས་ཇི་ལྟར་ཡང་མི་འབྱུང་བར་ཐལ། དེ་དུ་བ་སྐྱེད་པའི་རང་བཞིན་མ་ཡིན་པའི་ཕྱིར་ནའོ། ། དུ་བ་སྐྱེད་བྱེད་མིན་པ་ལས་དུ་བ་མི་འབྱུང་བ་དེའི་ཕྱིར་མེ་དང་དུ་བ་དེ་སྐྱེད་བྱེད་ཀྱི་རྒྱུ་དང་བསྐྱེད་བྱའི་འབྲས་བུ་དག་ཏུ་ཕན་ཚུན་རང་བཞིན་ངེས་པ་ཡིན་ནོ། ། དེའི་ཕྱིར་མེ་རང་ཉིད་ལས་དངོས་སུ་བྱུང་བའི་ཡུལ་ཅན་གྱི་ཤེས་པ་ལས་རྒྱུ་མེ་མཐོང་བ་སྟེ་རྟོགས་པ་དེ་བཞིན་དུ་འབྲས་བུར་གྱུར་པའི་རྟགས་དུ་བ་མཐོང་ན་ཡང་རྒྱུ་མེད་དེ་རྟོགས་པར་འགྱུར་བས་འབྲས་བུའི་རྟགས་ནི་རྒྱུ་ལ་འཁྲུལ་པ་མེད་དོ། ། གསུམ་པ་དུ་མས་འབྲས་གཅིག་བསྐྱེད་པ་དགག་པ་ནི། དཔེར་ན་ཆུ་དང་འོ་མ་ལས་འབྲས་བུ་རུལ་བའི་རང་བཞིན་གཟུགས་དང་རེག་བྱ་གཞན་དུ་འགྱུར་བའི་མཚན་ཉིད་ཅན་གཅིག་བྱེད་པར་མཐོང་བ་བཞིན། དེ་དང་རིགས་གཅིག་མིན་པ་མི་འདྲ་བ་དུ་མ་ལས་འབྲས་བུ་རུལ་བར་རིགས་གཅིག་ཇི་ལྟར་མཐོང་བར་འགྱུར་བ་མིན་ཏེ་མཐོང་བ་བཞིན་དུ་དུ་བ་ཡང་མེ་དང་མེ་མེད་གཉིས་ཀ་ལས་སྐྱེའོ་ཞེ་ན། ཆུ་དང་འོ་མ་གཉིས་ཀ་ཡང་ཆོས་ཅན། རིགས་གཅིག་ཉིད་དེ།
གཤེར་བའི་ནུས་པ་ཅན་དུ་མཚུངས་པ་གང་འབྲས་བུ་རུལ་བར་འདྲ་བ་གཅིག་བྱེད་པར་འགྱུར་བའི་ནུས་པ་དེ་བྱེ་བྲག་མེད་པའི་ཕྱིར་རོ། ། ཅི་འདི་ནི་ཐ་དད་དང་ཐ་དད་མེད་པ་གཅིག་པའི་བདག་ཉིད་དེ་གཉིས་ཀར་འགྱུར། ནུས་པ་གཅིག་ཅིང་སྣང་བ་ཐ་དད་པའི་ཕྱིར་ཞེ་ན། མིན་ཏེ་དེ་གཉིས་ནི་ཐ་དད་པ་ཁོ་ནའོ། ། གལ་ཏེ་འོ་མ་ལས་ཆུ་ཐ་དད་པའི་ཚེ་གཤེར་བ་ཉིད་དུ་ངོ་བོ་གཅིག་པའི་སྒོ་ནས་རུལ་བ་གཅིག་བྱེད་པའང་ཇི་ལྟར་ཡིན་ཞེ་ན། བདེན་ཏེ་ཕན་ཚུན་འདྲེས་པའི་ངོ་བོ་གཅིག་མིན་ཏེ། མ་འདྲེས་པར་རང་རང་གི་ངོ་བོ་ལ་གནས་པའི་ཕྱིར། དེ་ལྟ་ནའང་ཆུ་དང་འོ་མ་ཆོས་ཅན། ནུས་པ་ཐ་དད་མེད་པ་གཅིག་པ་ཞེས་བརྗོད་དེ། ནུས་པ་དང་འབྲས་བུ་གཅིག་བྱེད་པ་དེའི་རང་བཞིན་ཅན་དུ་ངོ་ཤེས་པའི་བློ་ཐ་དད་མེད་པ་གཅིག་གི་རྒྱུར་མཚུངས་པའི་ཕྱིར།
རང་རང་ངོ་བོ་ལ་གནས་ཕྱིར་ནི་རྒྱ་དཔེ་དང་རྒྱན་གཉིས་ཀ་ལ་མེད་པས་ལྷ་དབང་བློའི་འགྲེལ་པའི་ཚིག་ཡིན་ཞེས་གསུང་ངོ་། ། བཞི་པ་རྒྱུ་འབྲས་འཁྲུལ་པ་མེད་པའི་ཚུལ་ནི། བློ་གཅིག་གི་རྒྱུར་འདྲ་བ་རྣམས་ལ་དངོས་པོར་ན་ཐ་དད་ཀྱང་རིགས་གཅིག་ཏུ་འགྱུར་བ་དེ་བཞིན་དུ་མེའི་ཁྱད་པར་རྣམས་ནི་ཆོས་ཅན། དངོས་པོར་ན་ཐ་དད་ཀྱང་མེར་རྟོགས་པའི་ངོ་ཤེས་ཀྱི་བློ་གཅིག་གི་རྟེན་ཏེ་རྒྱུ་ཡིན་ཏེ། མེར་ངོ་ཤེས་པ་གཅིག་བསྐྱེད་ནུས་ཀྱི་ཆ་གང་གིས་ནའོ། ། དེས་ན་དེ་ཆོས་ཅན། དུ་བའི་རྟེན་དུ་འགྱུར། རང་བཞིན་དེས་ནི་དུ་བ་བསྐྱེད་པས་སོ། ། མེ་མིན་ལས་ལོག་པའི་ཆ་ཁོ་ནས་དུ་བ་བསྐྱེད་པ་དེས་ན་དུ་བའི་རྟགས་ལས་མེ་མིན་རྣམ་པར་གཅོད་པ་དེ་ལྟར་རྟོགས་པ་ཡིན་པར་འགྱུར་རོ། ། དེ་ལྟར་ཡང་མེར་ངོ་ཤེས་པའི་ཡན་ལག་མེ་དེ་རྐྱེན་གཞན་དུ་བུད་ཤིང་ལ་ནི་ལྟོས་པ་ལས་ནི་དུ་བ་འབྱུང་བའི་ཕྱིར་དུ་བ་མེ་དེ་ལས་འཁྲུལ་པ་མེད་པ་ཅན་ཡིན་ནོ། །
དེ་ཉིད་གཞུང་འཛུགས་པ་ནི། དེ་ལྟར་དུ་བ་མེ་ལ་མི་འཁྲུལ་བ་དེ་བཞིན་དུ་འབྲས་བུ་གཞན་ཡང་རང་རྒྱུ་ལ་མི་འཁྲུལ་བར་གྲུབ་པར་རྟོགས་པར་བྱའོ། ། དུ་བ་མེ་ལ་མི་འཁྲུལ་བར་ཅིས་ཤེས་ཤེ་ན། དུ་བ་དང་བུད་ཤིང་གི་འགྱུར་བ་དེ་ལྟར་བ་གང་གིས་བསྐྱེད་པའི་ཡན་ལག་གི་རྟེན་གྱི་དངོས་པོ་ལ་མེར་འཇོག་པ་སྟེ་སྲེག་བྱེད་དུ་ཐ་སྙད་བྱེད་པའི་ཕྱིར་རོ། ། གལ་ཏེ་མེ་མེད་ཀྱང་བརྒྱ་བྱིན་སྤྱི་བོ་ལས་དུ་བ་འབྱུང་བ་དེ་ཅི་ཞེ་ན། སྤྱི་བོ་དེ་མེ་ཡོད་མིན་ན་དེ་ལས་སྐྱེས་པའི་སྔོ་འབྱུང་བ་དེ་དུ་བ་མིན་པར་ཐལ། དེ་དུ་བ་ཡིན་ན་སྤྱི་བོ་དེ་མེ་ཡོད་དེ་ཉིད་དུ་འགྱུར། དུ་བ་བསྐྱེད་པའི་ཕྱིར། དེས་ན་རྒྱུ་འབྲས་ལ་མེད་ན་མི་འབྱུང་བ་གྲུབ་བོ། ། བཞི་པ་བདག་གཅིག་འབྲེལ་པ་ངེས་བྱེད་བཤད་པ་ནི།
རང་བཞིན་གྱི་རྟགས་ནི་ཇི་ལྟ་བ་བཞིན་དུ་ཁྱབ་པ་སྒྲུབ་པར་བྱེད་པའི་རྒྱུ་སྟེ་གཏན་ཚིགས་ལ་ལྟོས་ནས་མེད་ན་མི་འབྱུང་བ་ཉིད་དུ་ཤེས་པར་བྱའོ། ། ཇི་ལྟར་འཇིག་པ་དང་བྱས་པ་ཉིད་ལ་གོང་དུ་འབྲེལ་པ་ངེས་བྱེད་ཀྱི་ཚད་མ་ཇི་སྐད་བཤད་པ་བཞིན་ནོ། ། དེ་ལྟར་འབྲེལ་པ་གཉིས་ཀ་ཡང་སྲོག་ལ་མེད་པས་གོ་བྱེད་མིན་ཏེ་མཉན་བྱ་བཞིན་ནོ། ། དྲུག་པ་རིགས་ཅན་གཞན་ཡང་དེ་འདྲར་བསྟན་པ་ནི་གང་དག་མཉན་བྱ་གོ་བྱེད་དུ་མི་འདོད་པ་སྲོག་གོ་བྱེད་དུ་འདོད་པ་དེ་རྣམས་ལ་མཉན་བྱ་བཞིན་དུ་སྲོག་ཀྱང་གོ་བྱེད་མིན་བར་མཚུངས་པར་བསྟན་པའི་ཕྱིར། སློབ་དཔོན་ཕྱོགས་གླང་གིས་སྲོག་ཕྱོགས་ཆོས་གྱི་རབ་དབྱེར་བརྗོད་པ་བཞག་ནས་མཉན་བྱ་ཉིད་ནི་དཔེར་བརྗོད་པར་མཛད་པ་ལས་སྲོག་གཏན་ཚིགས་ཡང་དག་མིན་པར་རྟོགས་པའི་ཚུལ་འདི་ལྟར་ལྡོག་པ་རྐྱང་པ་ཅན་དུ་འདོད་པའི་རྟགས་གཞན་ཐམས་ཅད་ལ་དཔག་པར་བྱའོ། ། བཞི་པ་མི་དམིགས་པར་བརྗོད་དོན་གྱིས་འགྲུབ་པ་ལ་གསུམ། མི་དམིགས་དཔེར་བརྗོད་གྲུབ་པར་བསྟན། མི་དམིགས་གཉིས་ཀྱི་བྱེད་པ་བཤད། སྣང་རུང་མི་དམིགས་པའི་སྦྱོར་ཚུལ་ལོ། ། དང་པོ་ལ་གཉིས་ཀྱི་དང་པོ་རྒྱུ་དང་ཁྱབ་བྱེད་མི་དམིགས་དཔེ་བརྗོད་གྲུབ་པ་ན་ཅི་སྟེ་རང་བཞིན་འབྲས་བུ་གྲུབ་དོན་དུ་གཏན་ཚིགས་གཉིས་དང་ལྡོག་པ་གཉིས་དཔེར་བརྗོད་ན།
མ་དམིགས་པ་འགྲུབ་པའི་དོན་དུ་དཔེར་བརྗོད་མ་བྱས་པ་ཅི་ཞེ་ན། བྱས་པ་ཉིད་དེ། རང་བཞིན་རྟགས་དཔེར་བརྗོད་པས་མ་དམིགས་པ་གསུམ་པོ་དོན་གྱིས་འགྲུབ་པའི་ཕྱིར་ཏེ། མི་དམིགས་པ་གཉིས་པོ་ཡང་བརྒྱུད་ནས་རང་བཞིན་འགོག་པས་རང་བཞིན་འགོག་པས་རྟགས་ཀྱི་ནང་དུ་འདུས་པའི་ཕྱིར་དེ་དཔེར་བརྗོད་པ་ཁོ་ནས་བསྟན་པ་ཡིན་ནོ། ཡང་འདི་དག་ལོགས་སུ་བསྟན་པ་ཡང་ཡིན་ཏེ། གོང་དུ་རྒྱུ་དང་ཁྱབ་བྱེད་ཀྱི་རང་བཞིན་ལྡོག་པ་ཉིད་དེ། ཁོ་ནས་དེའི་འབྲས་བུ་དང་ཁྱབ་བྱའི་དོན་ལྡོག་པ་ན་བརྗོད་པ་ལ་འབྲས་བུ་དང་རང་བཞིན་རྟགས་ཀྱི་ལྡོག་ཁྱབ་བསྟན་པ་ཁོ་ནས་རྒྱུ་ཁྱབ་བྱེད་མི་དམིགས་པའི་དཔེ་བརྗོད་ནི་གྲུབ་པའི་ཕྱིར་དེ་གཉིས་སོ་སོར་སོ་སོར་ཐ་དད་པར་ནི་དཔེར་བརྗོད་མ་བཤད་དོ། ། དེ་ནི་བླ་སྟེ་རྟགས་དེ་དག་གི་ཁྱད་པར་དམིགས་པའི་མཚན་ཉིད་ཀྱིར་གྱུར་པ་ཞེས་པ་ཅི་ལས་ཐོབ་ཅེ་ན། མི་དམིགས་པ་གཉིས་པོ་དེ་ལའང་རྒྱུ་དང་ཁྱབ་བྱེད་ཡོད་ཀྱང་སྣང་རུང་མིན་པའི་དོན་ལ་ཐེ་ཚོམ་གྱི་རྒྱུ་ཡིན་གྱི་མེད་ངེས་གོ་བྱེད་མིན་པས་མེད་ངེས་གོ་བར་བྱེད་པ་ལ་དམིགས་པའི་མཚན་ཉིད་ཀྱིར་གྱུར་པ་དགོས་པར་སློབ་དཔོན་བཞེད་པ་ཡིན་ནོ་ཞེས་བསྟན་པར་འགྱུར་རོ། ། དེའང་སློབ་དཔོན་ཕྱོགས་གླང་གིས་རིགས་པ་བརྟག་པ་ཞེས་པའི་རབ་བྱེད་ལས།
གཞན་དུ་མཐོང་བ་མེད་པའི་ཕྱིར་སྐྱེས་བུ་ནི་ཞེས་སོགས་ཀྱི་སྐྱེ་བུ་སྟེ་བདག་མཐོང་བ་མེད་པ་སྟེ་སྣང་དུ་མི་རུང་བས་བུམ་པ་ལ་བདག་ལྡོག་པས་སྲོག་ལྡོག་པ་ཚད་མས་གྲུབ་པ་མེད་པའི་ཕྱིར་སྲོག་ལ་སོགས་པའི་གཏན་ཚིགས་ཐེ་ཚོམ་ཟ་བའི་རྒྱུ་ཉིད་དུ་བཤད་པས་སོ། ། མ་དམིགས་པ་གཉིས་པོ་འདིས་ནི་དངོས་པོར་གྱུར་པའི་ཆོས་ཅན་དང་འང་གི་སྒྲས་དངོས་པོ་མིན་པའི་ཆོས་ཅན་ལའང་དགག་པ་ཉིད་སྒྲུབ་པར་བྱའོ། ། ཅི་འདྲ་ཞིག་ཅེ་ན། དགག་བྱ་བཀག་ཤུལ་དུ་དངོས་པོའི་ཆ་ཁས་བླངས་པ་སྟེ་འཕངས་པ་མེད་པར་དངོས་པོ་བཅད་ཙམ་གྱི་དགག་པའི་དོན་དང་ཐ་སྙད་བསྒྲུབ་པར་བྱའོ། ། སྔ་མ་རང་བཞིན་དང་འབྲས་བུའི་རྟགས་དག་གིས་ནི་མ་ཡིན་དགག་སྟེ་དགག་བྱའི་ཆོས་ཀྱིས་དབེན་པའི་དངོས་པོའི་ཆོས་བསྒྲུབ་བྱ་ཡིན་ཏེ། ཆོས་ཅན་ལ་དགག་བྱའི་ཆོས་བཀག་ཤུལ་དུ་བསྒྲུབ་བྱའི་ཆོས་དངོས་པོ་ཙམ་སྒྲུབ་པར་བྱེད་པའི་ཕྱིར་རོ། ། རང་བཞིན་མི་དམིགས་པ་ནི་མེད་པའི་ཐ་སྙད་ཁོ་ན་བསྒྲུབ་པའོ། ། གཉིས་པ་རང་བཞིན་མི་དམིགས་པའི་དཔེར་བརྗོད་འགྲུབ་པ་ལ་གསུམ་གྱི་དང་པོ་ཡོད་པའི་ཐ་སྙད་འགོག་པར་བསྟན་པ་ནི། རང་བཞིན་མི་དམིགས་པ་དེ་ལ་དམིགས་རུང་གི་དོན་རྣམས་ལ་ནི་དམིགས་པ་ཉིད་ཡོད་པ་ཡིན་གྱི་ཡོད་པ་ཉིད་དམིགས་པ་ལས་དོན་གཞན་མིན་ཏེ། ལས་ལ་གནས་པའི་དམིགས་པ་ནི་དོན་གྱིས་དམིགས་རུང་དམིགས་པ་ཉིད་ཡིན་ལ།
བྱེད་པ་པོ་ལ་གནས་པའི་དམིགས་པ་ནི་དམིགས་པར་བྱེད་པ་པོའི་ཤེས་པ་ཡིན་ལ། དེའང་དོན་ཡོད་པར་འཇོག་བྱེད་ཡིན་པའི་ཕྱིར་དོན་ཡོད་པ་ལ་མི་འཁྲུལ་བས་བཏགས་ནས་ཡོད་པར་བཞག་གོ ། དེ་ལྟར་ཡུལ་ཡུལ་ཅན་གཉིས་ཀའི་དམིགས་པ་ནི་ཡོད་པ་ཉིད་ཡིན་པས་མེད་པ་ཡང་མ་དམིགས་པ་ཉིད་དོ་ཞེས་པས་མེད་པའི་ཐ་སྙད་ཀྱི་ཡུལ་རྟོགས་ཀྱང་ཐ་སྙད་ལ་རྨོངས་པས་ཡུལ་ཅན་ཐ་སྙད་མི་ཤེས་པར་ཤེས་པར་བྱ་བའི་ཕྱིར་རང་བཞིན་མི་དམིགས་པའི་དཔེ་བརྗོད་གཅིག་བཞེད་པ་ཡིན་ནོ། ། དེས་ན་མི་དམིགས་པ་དེའང་ཡོད་པ་མིན་པའི་རང་བཞིན་ཡིན་ནོ། ། དེའི་ཕྱིར་རང་བཞིན་མི་དམིགས་པ་དེར་ཡོད་པ་ཉིད་ཀྱི་ཡུལ་ཅན་གྱི་ཤེས་པ་དང་རྗོད་ཀྱི་སྒྲ་དང་ཡོད་དམ་སྙམ་པའི་ཐེ་ཚོམ་འགོག་པར་འགྱུར་ཏེ། ཡོད་པའི་ནི་ཤེས་རྗོད་ཐེ་ཚོམ་གྱི་ཡུལ་གྱི་དངོས་པོ་མེད་པའི་ཕྱིར་རོ། ། དཔེར་ན་ཀེང་ཤུའི་མེ་ཏོག་མེར་དོགས་པ་ན་དམར་ལམ་པ་འདི་ནི་མེ་མ་ཡིན་ཏེ། སྲེག་པར་བྱེད་པ་མིན་པའི་ཕྱིར་ཞེས་བྱ་བ་ལ་སྲེག་བྱེད་ལས་མེ་གཞན་མིན་ཡང་མེའི་ཐ་སྙད་ཀྱི་ཡུལ་སྲེག་བྱེད་བཀག་ནས་མེའི་ཤེས་བརྗོད་ཀྱི་ཐ་སྙད་འགོག་པ་བཞིན་ནོ། ། གཉིས་པ་མེད་པའི་ཐ་སྙད་སྒྲུབ་པར་བསྟན་པ་ནི། ཡོད་པ་ཉིད་དམིགས་པ་ལས་གཞན་མིན་པ་ལྟར་ཡོད་ན་དམིགས་སུ་རུང་བའི་དོན་མེད་པ་ནི་དམིགས་རུང་གི་དོན་དེ་མ་དམིགས་པ་ལས་གཞན་མིན་ལ།
དམིགས་རུང་མི་དམིགས་པ་ཉིད་མེད་པའི་དོན་ཡིན་པ་དེའི་ཕྱིར་མེད་པའི་ཐ་སྙད་ཀྱི་ཡུལ་དེ་ཡོད་པ་ལས་མེད་པ་ནི་བསྒྲུབ་བྱ་མིན་གྱི། སྣང་རུང་མི་དམིགས་པའི་ཤེས་པ་དེའི་རྒྱུ་མཚན་ཅན་ཏེ་བསྐྱེད་བྱའི་འབྲས་བུ་མེད་པའི་ཡུལ་ཅན་གྱི་ཤེས་པ་དང་སྒྲ་དང་བུམ་ཆགས་ཏུ་དོགས་པ་མེད་པར་འགྲོ་འང་བྱེད་པའི་མཚན་ཉིད་ཅན་གྱི་ལུས་ཀྱི་ཐ་སྙད་འབྱུང་དུ་རུང་བ་བསྒྲུབ་པར་བྱའོ། ། ཅི་སྟེ་རྒྱུ་ཡོད་པ་ལ་འབྲས་བུ་ཡོད་པར་མ་ཁྱབ་པའི་མ་དམིགས་པས་ཤེས་རྗོད་དེ་དག་འགྲུབ་པ་མིན་ནོ་ཞེ་ན། སྐྱོན་འདི་མེད་དེ། དཔེར་ན། རི་བོང་གི་མགོ་ལ་རྭ་སྣང་དུ་རུང་བ་ལས་མ་མཐོང་ན་རི་བོང་གི་མགོ་ལ་རྭ་མེད་ཅེས་བྱ་བའི་ཐ་སྙད་འདི་སྔར་འཇིག་རྟེན་ལ་རབ་ཏུ་གྲགས་པས་གྲུབ་པས་ཤེས་འདོད་དང་ལྡན་པའི་གཞི་ལ་སྣང་རུང་མ་མཐོང་བ་དེ་གྲུབ་ན་མེད་ངེས་ཀྱི་སྒྲ་ཤེས་སོགས་ཀྱི་ཐ་སྙད་དེ་དམིགས་རུང་མ་དམིགས་པའི་དོན་དང་ཤེས་པས་བསྐྱེད་བྱའི་འབྲས་བུ་ཡིན་ནའང་མེད་ངེས་ཀྱི་བློ་སྒྲ་དག་ལ་འབྱུང་རུང་དུ་ཐེ་ཚོམ་མེད་པར་ངེས་པར་འགྲུབ་པ་ཡིན་ནོ། ། དེ་འགྲུབ་ན་དེའི་འབྲས་ཡིན་ཡང་། ། བློ་སྒྲ་དག་ལ་ཐེ་ཚོམ་མེད། ། ཅེས་སོ། ། གང་གིས་མེད་པའི་ཐ་སྙད་མ་ངེས་པ་དེ་མེད་པའི་ཐ་སྙད་ལ་སྡོད་གཞུག་པར་བྱ་བ་ཡིན་གྱི།
འོན་ཀྱང་དཔེ་ལ་སྣང་རུང་དངོས་པོ་མ་མཐོང་ན་མེད་དོ་ཞེས་པའི་ཐ་སྙད་གྲུབ་ཟིན་པ་ཁོ་ནའོ། ། དེས་ན་མེད་པའི་ཐ་སྙད་ཀྱི་ཡུལ་སྣང་རུང་གི་དོན་མི་དམིགས་པ་གྲུབ་ཟིན་ནས་ཡོད་ན་ཡང་མེད་པའི་ཐ་སྙད་ལ་རྨོངས་པའི་ཕྱིར་གཞན་རྟོགས་སུ་གཞུག་བྱའི་སྐྱེས་བུ་དག་སྔར་རྩོད་གཞི་ལ་རྗེས་སུ་མི་བརྗོད་པ་སྟེ་མེད་པའི་ཤེས་བརྗོད་ཀྱི་ཐ་སྙད་མ་ཞུགས་པ་ལ་སྔར་མེད་པའི་ཐ་སྙད་གྲུབ་པའི་དཔེ་དང་ནི་རྩོད་གཞི་འདི་ཆོས་མཐུན་པའི་ཕྱིར་རྩོད་གཞི་འདིར་ཡང་མེད་པའི་ཐ་སྙད་རྟོགས་པར་གྱིས་ཤིག་ཅེས་མེད་པའི་ཐ་སྙད་ཀྱི་བརྡ་དྲན་པར་བྱེད་དུ་འཇུག་པ་འབའ་ཞིག་ཡིན་ནོ། ། དཔེ་ཅི་འདྲ་བ་ཞེ་ན། ཇི་ལྟར་དོན་གཞན་སྔ་མ་ཡོད་ན་ཡོད་པར་མངོན་སུམ་གྱིས་མཐོང་བ་དང་། སྔ་མ་མ་མཐོང་ན་ཕྱི་མ་དེའང་མ་མཐོང་བ་དག་ལས་སྔ་ཕྱི་རྗེས་སུ་འགྲོ་ལྡོག་བྱས་ས་དང་བྱེད་པ་པོར་གྲུབ་པས་རྒྱུ་དང་འབྲས་བུ་ཉིད་ཀྱི་ཐ་སྙད་ཀྱི་འབྱུང་རུང་སྒྲུབ་པ་བཞིན་ནོ། སྔ་ཕྱི་རྗེས་སུ་འགྲོ་ལྡོག་བྱ་ས་དང་བྱེད་པ་པོར་མཐོང་མ་མཐོང་ལས་གཞན་པའི་རྒྱུ་འབྲས་མེད་པའི་ཕྱིར་མཐོང་མ་མཐོང་དེ་ཉིད་ལ་ནི་འབྲས་བུ་དང་སོགས་པས་རྒྱུའི་སྒྲ་ཐ་སྙད་ལ་འཇུག་པའི་དོན་དུ་བཀོད་པ་ཡིན་ནོ། གསུམ་པ་རང་བཞིན་རྟགས་སུ་འདུ་བའི་ཚུལ་ལ་གཉིས་ཀྱི་དང་པོ་དངོས་ཀྱི་དོན་ནི་རང་བཞིན་མི་དམིགས་པའི་རྟགས་འདི་ནི་ཆོས་ཅན། རང་བཞིན་རྟགས་ཀྱི་ནང་དུ་འདུ་སྟེ། མེད་པའི་ཤེས་བརྗོད་ཀྱི་རྒྱུ་ཚོགས་པ་དོན་དང་ཤེས་པའི་དམིགས་པ་ལས་རང་གི་འབྲས་བུ་མེད་པའི་ཤེས་རྗོད་ཀྱི་ཐ་སྙད་རུང་དུ་ཆོས་ཅན་ལ་སྒྲུབ་པར་བྱེད་པས་ནའོ། ། ཁྱབ་པ་ཡོད་རུང་བ་དེའང་རྒྱུ་དེའི་བདག་ཉིད་དུ་གྱུར་པའི་ཕྱིར་རོ། །
འདུས་པ་དེའི་ཕྱིར་གཏན་ཚིགས་ཕྱོགས་ཆོས་ཅན་དགུའི་རབ་དབྱེ་བཤད་པ་ལ་རང་བཞིན་རྟགས་ལས་ཐ་དད་པར་ནི་རང་བཞིན་མི་དམིགས་པ་འདིའི་དཔེ་བརྗོད་མ་བསྟན་པ་ཡིན་ནོ། ། གཉིས་པ་ཕྱོགས་ཆོས་སྒྲུབ་པ་ལ་བཞིའི། དང་པོ་དག་འཛིན་མྱོང་བས་མི་དམིགས་འགྲུབ་པ་ནི། གལ་ཏེ་མི་དམིགས་པ་དེ་ཇི་ལྟར་ཚད་མས་མ་གྲུབ་པས་མེད་ངེས་ཐ་སྙད་ཀྱི་རྒྱུར་འགྱུར་ཞེ་ན། སྐྱོན་མེད་དེ། དགག་བྱའི་ཆོས་གཞན་དང་མ་འདྲེས་པའི་དོན་ཕྱོགས་དག་པ་ལྟ་བུ་གཅིག་དམིགས་པའི་ཤེས་པ་ཉམས་སུ་མྱོང་བ་ལས་དུས་ཕྱིས་དགག་བྱ་བུམ་པའི་དངོས་པོ་འདི་ནི་དམིགས་པ་མེད་ཅེ་འམ། ཡང་དགག་བྱའི་ཆོས་བུམ་པས་དབེན་པའི་ས་ཕྱོགས་འདི་ནི་དམིགས་སོ་ཞེས་ནི་རྟོགས་པ་དེ་ལྟ་བུའི་བློ་ནི་སྐྱེ་བར་འགྱུར་བའི་ཕྱིར། གཏན་ཚིགས་ཐིགས་པ་ལས། ཚད་མའི་བྱེད་པ་ནི་འགའ་ལ་ཚད་མ་འཇུག་པ་དེ་ནི་ཡོངས་སུ་གཅོད་ཅིང་། དེ་ལས་གཞན་པ་ནི་རྣམ་པར་གཅོད་ལ།
གསུམ་པ་གཞན་ནི་མེད་པར་སྒྲུབ་པར་བྱེད་པ་ཞེས་བྱ་བ་འདི་ཡིན་ནོ། གཉིས་པ་ཞར་འོངས་མྱོང་བ་སྨོས་པའི་རྒྱུ་ནི། གཅིག་དམིགས་ཞེས་སྨོས་པས་ཆོག་མོད། ཉམས་སུ་མྱོང་བ་སྨོས་པའི་དགོས་པ་ཅི་ཞེ་ན། ས་ཕྱོགས་ལྟ་བུའི་དོན་རྣམས་ནི་རང་ཡོད་ཙམ་གྱིས་ཡུལ་ཅན་ཤེས་པ་ལ་མ་ལྟོས་པར་བུམ་པ་ལས་ཐ་དད་པའི་ཐ་སྙད་འགྲུབ་པ་མིན་གྱི། མྱོང་བ་ས་ཕྱོགས་དག་འཛིན་གྱི་ཤེས་པ་ལྟ་བུ་བུམ་པའི་རྣམ་པས་དབེན་པའི་ཁྱད་པར་ཅན་ཉིད་ལས་བུམ་པའི་དབེན་པའི་ཁྱད་པར་ཅན་དུ་རྟོགས་ལ། དག་འཛིན་དེ་བུམ་འཛིན་གྱི་བློ་ལས་ཐ་དད་པ་ནི་དོན་བཞིན་དུ་ཤེས་པ་གཞན་གྱིས་འགྲུབ་པ་ལ་མི་ལྟོས་པར་རང་མྱོང་བའི་རང་རིག་གིས་ཤེས་པ་གཞན་དང་འདྲེས་པར་མྱོང་བ་ལས་སོ་ཞེས་བསྟན་པའི་དོན་དུ་སྨོས་སོ། ། དེ་ལྟར་དག་འཛིན་ཤེས་པ་འདི་ནི་བུམ་སོགས་འཛིན་པའི་ཤེས་པ་གཞན་དང་མ་འདྲེས་པ་དེ་ལྟ་བུའི་བདག་ཉིད་ཅན་དུ་སོ་སོར་ངེས་པའི་རང་མྱོང་བའི་རང་རིག་ནི་དག་འཛིན་གྱི་བློ་དེ་བུམ་འཛིན་སོགས་བློ་གཞན་ལས་ཐ་དད་དུ་འབྱེད་པའི་རྒྱུ་ཡིན་གྱི། བློ་གཞན་ལས་ནི་མིན་ནོ། ། དེའི་ཕྱིར་དག་འཛིན་དང་བུམ་འཛིན་གྱི་བློ་གཉིས་ཀྱི་དབྱེ་བ་རང་མྱོང་བའི་རང་རིག་མངོན་སུམ་ཉིད་ལས་འགྲུབ་པར་འགྱུར་རོ། །
ཡང་རང་རིག་ཐ་དད་དུ་གྲུབ་པའི་དག་འཛིན་དང་བུམ་འཛིན་དེ་དག་གིས་དེའི་དོན་ཏེ་ཡུལ་ས་ཕྱོགས་དག་པ་བ་དང་བུམ་པ་ཕན་ཚུན་ཐ་དད་དུ་གྲུབ་པར་འགྱུར་རོ། དེ་ལྟ་མིན་པར་རང་རིག་ལས་ཤེས་པ་དང་ཤེས་པ་ལས་དོན་ཐ་དད་པར་འགྲུབ་ཀྱི། ཤེས་པ་ཕྱི་མ་གཞན་དང་གཞན་ལས་ཤེས་པའི་དབྱེ་བ་འགྲུབ་ན་ས་ཕྱོགས་དག་པ་དང་དེ་འཛིན་གྱི་བློ་འགའ་ཡང་ཆོས་ཅན། བུམ་འཛིན་ལས་ཐ་དད་དུ་འགྲུབ་པར་མི་འགྱུར། ། དེ་འགྲུབ་པ་བློ་མྱོང་བ་ལ་ལྟོས་པ་གང་ཞིག་བློ་རང་གིས་མྱོང་བ་མེད་པས་བློ་ཕྱི་མ་གཞན་དང་གཞན་ཐུག་མེད་ཀྱིས་ཁྱད་པར་ཅན་དུ་སྒྲུབ་དགོས་པའི་ཕྱིར་རོ། ཞར་འོངས་སོ། གསུམ་པ་སྐབས་དོན་མི་དམིགས་འགྲུབ་ཚུལ་ནི། དེའི་ཕྱིར་གཞན་དགག་བྱ་བུམ་པ་ལྟ་བུ་དང་མ་འདྲེས་པའི་ས་ཕྱོགས་དག་པའི་དོན་གྱི་རང་གི་ངོ་བོ་རང་བཞིན་ཁྱད་པར་ཅན་དེ་མྱོང་བ་སྟེ་དམིགས་པ་ལས་བུམ་པ་ཡོད་ན་བལྟར་རུང་དམིགས་པའི་དོན་བསལ་པ་སྟེ་བཀག་པ་ནི་དོན་གཞན་མ་ཡིན་པ་དེའི་ཕྱིར་དགག་བྱ་བུམ་པ་དེ་ལས་ཁྱད་པར་ཅན་བུམ་པས་དབེན་པའི་རང་བཞིན་གྱི་དོན་ས་ཕྱོགས་དག་པ་བ་དམིགས་པ་ཉིད་ནི་དགག་བྱ་བུམ་པ་དེ་མི་དམིགས་པ་ཡང་ཡིན་ནོ། ། གང་ཕྱིར་དགག་གཞི་དམིགས་པ་ཁོ་ན་མ་ཡིན་དགག་གི་སྒོ་ནས་མི་དམིགས་པ་ཞེས་བརྗོད་པ་དེའི་ས་ཕྱོགས་སུ་བུམ་པ་མི་དམིགས་པ་འདི་ནི་རང་ཉིད་རིག་པའི་མངོན་སུམ་ལས་རྟོགས་པ་ཡིན་ཏེ། དགག་གཞི་དམིགས་པ་ཁོ་ན་དགག་བྱ་མ་དམིགས་པ་ཉིད་ཡིན་པའི་ཕྱིར་རོ། །
བཞི་པ་མི་དམིགས་པ་ལས་ཐ་སྙད་གོ་བ་ནི། ཤེས་པ་ནི་ཕྱི་མ་གཞན་ལས་གྲུབ་པ་མིན་བར་རང་ཉིད་ལས་གྲུབ་པའི་མི་དམིགས་པ་དེའང་རྣམ་གཞག་སྟེ་མེད་པའི་ཐ་སྙད་ཀྱི་གོ་བྱེད་ཡིན་ནོ། ། ཅི་འདྲ་ཞིག་གི་ཞེ་ན། མི་དམིགས་པ་རང་ཉིད་ཡོད་ཙམ་གྱིས་འཇུག་པ་ཅན་གྱི་ཐ་སྙད་དོ། ། དེའང་མི་དམིགས་པ་དོད་ཡིན་པ་དེའི་ཚེ་ཡུལ་གྱི་ཡུལ་ཅན་ཤེས་པའི་ཐ་སྙད་སྒྲུབ་ལ། ཅི་མི་དམིགས་པ་ཤེས་པ་ཡིན་པ་དེའི་ཚེ་རྒྱུ་དེ་ལས་འབྲས་བུ་ཐ་སྙད་འབྱུང་རུང་བསྒྲུབ་པར་བྱེད་པའོ། ། ཡང་ན་ཡུལ་དང་ཡུལ་ཅན་གྱི་མི་དམིགས་པ་འདི་དག་ནི་རང་ཉིད་ཡོད་ཙམ་གྱིས་དངོས་པོ་མེད་པའི་ཐ་སྙད་འཇུག་པའི་ཕྱིར། འདི་དག་ལ་རང་ཉིད་ཀྱི་འཇུག་པ་ཅན་ཞེས་སོ། ། རང་ཉིད་མི་དམིགས་པར་འགྲུབ་པ་ལས་གཞན་དུ་མི་འགྲུབ་པ་དེའི་ཚེ་བུམ་མེད་ཀྱི་ས་ཕྱོགས་ཆོད་ཅན། དེ་ལ་བུམ་པ་མེད་པར་སྒྲུབ་བྱེད་ཐུག་མེད་གཅིག་པར་འགྱུར།
དོན་གྱིས་མེད་པ་ཉིད་དེ་བུམ་པ་མེད་པའི་དོན་ནི་མི་དམིགས་པ་སྟེ་བུམ་པ་དམིགས་པའི་ཤེས་པ་མེད་པ་ལས་རྟོགས་པར་འགྱུར་ཞིང་། བུམ་པ་དམིགས་པའི་ཤེས་པ་དེ་ཡང་རང་རིག་མངོན་སུམ་གྱིས་མ་གྲུབ་པར་བློ་གཞན་གྱིས་བུམ་པ་དམིགས་པའི་ཤེས་པ་དམིགས་པ་མེད་པ་ཉིད་སྒྲུབ་དགོས་པ་ཡིན་པའི་ཕྱིར་རོ། ། གཉིས་པ་མི་དམིགས་གཉིས་ཀྱི་བྱེད་པ་བཤད་པ་ནི། དེ་ལྟར་དམིགས་པའི་མཚན་ཉིད་ཀྱིར་གྱུར་པའི་མི་དམིགས་པ་མེད་ངེས་གོ་བྱེད་ཡིན་ཡང་མི་སྣང་བ་སྟེ་སྣང་མི་རུང་གི་དོན་ལ་ནི་མེད་པར་ངེས་མི་རུང་བའི་ཕྱིར་རོ། ། སྣང་མི་རུང་དེ་ཡོད་པ་མི་དམིགས་པ་ལས་སམ། ཅི་སྟེ་མེད་པ་དམིགས་པ་ལས་འགོག་ཅེ་ན། སྣང་མི་རུང་གི་ཡུལ་ཅན་གྱི་མི་དམིགས་པ་ནི་ཡོད་ཀྱང་སྣང་དུ་རུང་བ་ལས་གཞན་དུ་སྣང་མི་རུང་གི་དོན་ལ་ཡོད་ངེས་སུ་བཞག་པའི་ཐ་སྙད་འགོག་པར་འགྱུར་བ་འབག་ཞིག་ཡིན་གྱི། མེད་པའི་ཐ་སྙད་ཀྱི་ཡུལ་དུ་གྱུར་པ་ནི་མིན་ནོ། ། དཔེར་ན་སེམས་ཅན་ཕ་རོལ་གཞན་ལ་སྐྱེས་པའི་རྣམ་རྟོག་དང་ཤེས་པའི་ཤེས་པ་ལ་སོགས་པ་ཀློག་གྱུར་ནི་དབང་པོ་ལས་འདས་པ་དང་རྟགས་མེད་པས་ཐ་མལ་པའི་མངོན་སུམ་དང་རྗེས་དཔག་གིས་མི་དམིགས་པས་མེད་ངེས་ཐ་སྙད་མི་འགྲུབ་པ་བཞིན་ནོ། ། ཅིའི་ཕྱིར་འདི་ལས་མེད་པའི་ཐ་སྙད་མི་འགྲུབ་ཅེ་ན།
ཡོད་ངེས་དང་མེད་ངེས་སུ་བཞག་པའི་འབྲས་བུ་མེད་པ་ཅན་མི་སྣང་བ་མ་དམིགས་པ་འདིས་ནི་ཆོས་ཅན་སྣང་མི་རུང་གི་དོན་ལྡོག་པ་སྟེ་མེད་པ་བསྒྲུབ་པ་སྟེ་ངེས་པར་བྱེད་ནུས་པ་མ་ཡིན་ཏེ། འདི་ལས་སྣང་མི་རུང་གི་དོན་དེ་མེད་པར་མ་གྲུབ་པས་མེད་པའི་ཐ་སྙད་ཀྱང་འཇུག་པ་མིན་པའི་ཕྱིར། དེ་ལྟར་ནའང་དང་པོ་རྒྱུ་མི་དམིགས་པའི་གཏན་ཚིགས་ཆོས་ཅན། དེའི་དབང་དུ་བྱས་ནས་རང་གི་འབྲས་བུ་སྣང་མི་རུང་ཡང་མེད་པར་སྒྲུབ་ན་ལྡོག་པ་ངེས་པ་ཡིན་ཏེ། དེ་སྒྲུབ་ན་ཚུལ་གསུམ་ངེས་པ་ཉིད་ཀྱིས་བསྒྲུབ་བྱའི་དོན་སྒྲུབ་པའི་ཕྱིར་རོ། ། ལྡོག་པ་དེ་ངེས་བྱེད་ཀྱང་དང་པོའི་སྣང་རུང་མི་དམིགས་པ་ཉིད་ཡིན་ནོ། གསུམ་པ་སྣང་རུང་མ་དམིགས་པ་སྦྱོར་ཚུལ་ལ་གཉིས། སྦྱོར་ཚུལ་དངོས་བཤད། ཚད་མས་གནོད་འགལ་བཤད་པའོ། ། དང་པོ་ནི།
མེད་པར་སྒྲུབ་པར་བྱེད་པའི་གཏན་ཚིགས་རང་གི་སྦྱོར་བ་དག་ལ་དགག་བྱ་དེའི་རང་གི་མི་དམིགས་པའི་མཚན་ཉིད་ཅན་གྱི་སྦྱོར་པ་བཞི་པོ་ལྟ་བུའམ། དེས་མཚོན་པ་དགག་བྱའི་དོན་ལ་གནོད་བྱེད་ཀྱི་ངོ་བོ་རྟགས་སུ་སྦྱར་བ་རང་བཞིན་འགལ་བར་རྟོགས་ཏེ་དམིགས་ཡང་ངོ་། ། ཅི་དེ་ལྟ་ན་འདིས་འདི་ལ་གནོད་པའོ་ཞེས་གང་ལས་རྟོགས་ཤེ་ན། གནོད་བྱ་རྒྱུན་མ་གཏུགས་པར་འབྱུང་བ་ཅན་ཡོད་ན་གནོད་བྱེད་ཉེ་བ་ལས་རྒྱུན་བཅད་ནས་ཡོད་ན་སྣང་གི་བདག་ཉིད་མེད་པར་གྱུར་པའི་ལྷན་ཅིག་མི་གནས་པའི་འགལ་བར་རྟོགས་ཏེ་ཚ་གྲང་བཞིན། ཡང་ན་ཕན་ཚུན་འཇུག་པ་སྤངས་ཏེ་གནས་པའི་མཚན་ཉིད་ཀྱིས་ཐ་དད་པར་གྲུབ་པའི་ཕྱིར་འགལ་བར་སྒྲུབ་སྟེ་བསྟན་དངོས་ཏེ་རྟག་པ་དང་ནི་འཇིག་པ་མི་རྟག་པ་བཞིན་ནོ། ། ལྷན་ཅིག་མི་གནས་པའི་འགལ་བ་དེའང་འགལ་ཟླ་གཉིས་ཀ་དངོས་པོ་དང་སྣང་རུང་ཁོ་ན་ལ་གནས་ལ། ཕན་ཚུལ་སྤང་འགལ་ནི་དེ་ལྟ་མིན་པར་འགལ་ཟླ་གང་རུང་དངོས་པོར་མེད་པ་དང་སྣང་ལའང་གནས་པས། ཡུལ་གྱི་སྒོ་ནས་ཕྱེ་བའོ། ། གཉིས་པ་ལ་དྲུག ཚད་མས་གནོད་པས་བརྒྱུད་འགལ།
ལྟོས་བཅས་ཡིན་པས་ངེས་པར་འགལ། འཇིག་བྱེད་དོན་གཞན་བརྟགས་ལ་དགག ལྟོས་མེད་ཡིན་ན་ངེས་པར་འགྲུབ། དེ་ལ་གཞན་གྱིས་རྩོད་པ་སྤང་། ངེས་པར་གྲུབ་ཚུལ་བསྡུས་ཏེ་བསྟན་པའོ། ། དང་པོ་ནི་འགའ་ཟླ་དེ་གཉིས་དངོས་སུ་མི་འགལ་ཡང་བདག་ཉིད་གཅིག་པ་ལ་ཚད་མ་གཞན་གྱིས་གནོད་པའི་ཕྱིར་ཡང་བརྒྱུད་ནས་འགལ་བར་འགྱུར་ཏེ། དངོས་པོ་གང་རྐྱེན་ལ་ལྟོས་པ་མེད་པ་དེས་རེས་འགའ་བར་འགྱུར་པ་མ་ཡིན་ཏེ། དཔེར་ན་རྒྱུ་ཚོགས་པ་ཐ་མ་ལ་འབྲས་བུ་གེགས་བྱེད་པ་མེད་པ་བཞིན་ནོ། རེས་འགའ་བ་དང་ལྟོས་མེད་བཞིན། ཞེས་པར་འདོན་ཏོ།
འདིར་ཡང་ལྟོས་མེད་དང་རེས་འགའ་བ་དངོས་སུ་མི་འགའ་ཡང་། ལྟོས་མེད་ཀྱི་ཁྱབ་བྱེད་ངེས་པའི་དངོས་པོ་དང་མ་ངེས་པའི་རྟག་པ་དང་། རེས་འགའ་བའམ་མ་ངེས་པ་དངོས་སུ་འགལ་བར་འགྱུར་བས་ལྟོས་མེད་དང་ཡང་དོན་གྱིས་འགལ་བའོ། ། གཉིས་པ་ནི། སྒྲ་འཇིག་པ་རྒྱུ་གཞན་ལ་ལྟོས་པ་མེད་པར་མི་འདོད་པ་དེའི་ཚེ། སྒྲ་ཆོས་ཅན། གདོན་མི་ཟ་བར་འཇིག་པའི་རང་བཞིན་དུ་ངེས་པ་ག་ལ་ཡོད་དེ་མ་ཡིན་པར་ཐལ། སྐྱེ་བ་ཅན་གྱི་དངོས་པོར་གང་ཞིག་རྒྱུ་གཞན་ལ་ལྟོས་པ་ལས་ནི་དེའི་འཇིག་པ་སྐྱེ་བ་ཡིན་གྱི། འཇིག་རྒྱུ་གཞན་ལ་ལྟོས་མེད་དུ་རང་གྲུབ་ཙམ་གྱིས་མི་འཇིག་པའི་ཕྱིར། དཔེར་ན་གོས་ལ་ཚོན་དམར་པོ་བཞིན་ནོ།
རྒྱུ་གཞན་ལས་ནི་སྐྱེ་བ་ཡི་ཞེས་འདོན་ཏོ། ། གསུམ་པ་ནི། གལ་ཏེ་སྒྲ་སོགས་ཀྱི་དངོས་པོའི་རྒྱུ་ཁོ་ན་ལས་སྒྲ་སོགས་ཀྱི་འཇིག་པ་འབྱུང་བས་སྒྲ་སོགས་འཇིག་པའི་རང་བཞིན་དུ་ངེས་སོ་ཞེ་ན། རང་རྒྱུ་ལས་འཇིག་པའི་རང་བཞིན་དེ་འདྲར་འགྱུར་མོད། དངོས་པོའི་རྒྱུས་མི་རྟག་པ་དོན་གཞན་བསྐྱེད་ཅིང་། དེས་དངོས་པོར་འཇིག་པར་བྱེད་དོ་ཞེས་བརྒྱུད་པའི་དུ་བ་པ་འདིས་ཅི་ཞིག་བྱ། གཞན་ཡང་གལ་ཏེ་དངོས་པོའི་རྒྱུ་དེས་མི་རྟག་པ་སོགས་དངོས་པོའི་འཇིག་པ་སྟེ་འཇིག་བྱེད་དོན་གཞན་བསྐྱེད་ནས་སྒྲ་སོགས་ཀྱི་དངོས་པོ་དེ་ནི་འཇིག་པར་བྱེད་དོ་ཞེས་འདོད་ན། གལ་ཏེ་དངོས་སུ་དངོས་པོ་ཉིད་འཇིག་པའི་ངང་ཚུལ་ཅན་གྱི་རང་བཞིན་དུ་བསྐྱེད་ན་མི་འདོད་པ་ཅི་ཞིག་དུ་འགྱུར་དྲིས་པས། ཅིར་ཡང་མི་འགྱུར་གྱི། འདི་ཁོ་ན་དངོས་པོ་རྣམས་ཀྱི་འཇུག་པའི་རིམ་པའོ་ཞེ་ན།
འཇིག་བྱེད་དོན་གཞན་དེས་དངོས་པོ་ལ་རང་གི་བདག་ཉིད་དུ་གྱུར་པའི་འཇིག་པ་བྱེད་པས་ཕན་འདོགས་སམ་འོན་ཏེ་མི་འདོགས། དང་པོ་ལྟར་ན་དངོས་པོར་ཆོས་ཅན། རང་གི་འཇིག་པ་དེ་བདག་ལ་ཕན་འདོགས་བྱེད་དུ་འགྱུར་བ་གང་ཡང་མ་ཡིན་པར་ཐལ། དེ་ནི་རང་རྒྱུ་ལས་བདག་ཉིད་རྫོགས་པར་གྲུབ་ཟིན་པར་འགྱུར་བས་བྱ་བའི་ཡུལ་མེད་པའི་ཕྱིར། ཅི་ལྟེ་བདག་ཉིད་ལས་ཕན་འདོགས་བྱེད་མིན་ན་དེའི་ཚེའང་དེ་ཆོས་ཅན། དེས་དེ་ལ་ཅུང་ཟད་ཀྱང་མི་བྱེད་པའི་ཕྱིར། འདོད་ན། དེ་ཆོས་ཅན། དེ་ཡིས་རང་འཇིག་པ་ཅུང་ཟད་རྒྱུ་གཞན་ལ་ལྟོས་པ་མེད་པ་དེའི་ཚེ་དངོས་པོར་ཆོས་ཅན། ནམ་ཡང་འཇིག་པའི་ངང་ཅན་དེ་ལྟ་མིན་པ་ཅི་ལྟར་འགྱུར་ནས་གྲུབ་ནས་འཇིག་པའི་རང་བཞིན་དེར་འགྱུར།
རང་འཇིག་པ་རྒྱུ་གཞན་ལ་མི་ལྟོས་པར་སྐྱེས་པའི་ཕྱིར། དཔེར་ན་འཇིག་ཀ་མའི་དངོས་པོ་དེ་སྡོད་པར་བྱེད་པ་ལ་བརྟེན་པར་མི་འདོད་པ་འཇིག་པའི་ངང་ཅན་གྱི་རང་བཞིན་དུ་འགྱུར་བ་བཞིན་ནོ། ལྔ་པ་དེ་ལ་གཞན་གྱིས་རྩོད་པ་སྤང་བ་ནི། ཞིག་པའི་མཚན་ཉིད་ཅན་གྱི་འཇིག་པ་ལ་བསམས་ནས་འཇིག་པ་དངོས་པོའི་རང་བཞིན་ཞིང་དེའང་རྒྱུ་གཞན་ལ་ལྟོས་པ་མེད་པའི་ཕྱིར་དངོས་པོ་དེ་ཐམས་ཅད་ཀྱི་ཚེ་འཇིག་པ་དེ་ལྟར་འགྱུར་ན། དངོས་པོར་ཆོས་ཅན། སྐད་ཅིག་ཀྱང་འགའ་ཞིག་གི་ཚེ་ཡང་འབྱུང་བ་སྟེ་སྐྱེ་བ་མིན་པར་འགྱུར། སྐད་ཅིག་ཀྱང་ཞིག་པའི་རང་བཞིན་དུ་མེད་པ་རྟག་ཏུ་དངོས་པར་མེད་ཕྱིར་ཞེ་ན། དེ་ལ་མ་ཡིན་ཏེ། སྐད་ཅིག་གཉིས་པར་མི་སྡོད་པར་འཇིག་པའི་ངང་ཚུལ་གྱི་རང་བཞིན་དེ་ལྟར་གྱུར་པ་དེ་དངོས་པར་ཉིད་ཡིན་པའི་ཕྱིར། མ་གྲུབ་ནས་མི་རྟག་པ་དངོས་པོར་མི་འགྱུར་ན་ཤེས་བྱ་འདིར་ཆོས་ཅན།
དངོས་པོ་འགའ་ཡང་འཇིག་པའི་ངང་ཚུལ་ཅན་དེ་ལྟར་ཇི་ལྟར་འགྱུར་ཏེ་མི་འགྱུར། འཇིག་པ་དངོས་པོར་མེད་པ་དེའི་ཕྱིར་རོ། ། དྲུག་པ་ངེས་པར་གྲུབ་ཚུལ་བསྡུས་ཏེ་བསྟན་པ་ནི། དེའི་ཕྱིར་གང་དག་དེའི་ངོ་བོ་ངེས་པར་ཡོད། རྒྱུ་གཞན་ལ་ལྟོས་པ་མེད་པའི་ཆོས་དེ་དག་གྲུབ་མ་ཐག་ཏུ་དེའི་ངོ་བོ་ཡོད་པར་ངེས་པ་ཡིན་ཏེ། དཔེར་ན་འབྲས་བུ་བྱེད་པའི་ལས་ལ་གེགས་བྱེད་པ་སྲིད་པ་མེད་པ་ཅན་གྱི་ཐ་མའི་ཚོགས་པ་བཞིན། དངོས་པོ་ཡང་འཇིག་པའི་ངོ་བོ་ངེས་པར་འགྱུར་བ་རྐྱེན་གཞན་ལ་ལྟོས་པ་མེད་དོ། དེས་ན་ནམ་ཡང་འཇིག་པའི་ངང་ཅན་མ་ཡིན་པར་མི་འགྱུར་རོ། སྒྲུབ་བྱེད་སྟོན་པའི་ངག་གི་རོལ་པས་དོན་བཞིན་བསྒྲུབ་བྱ་སྟོན་པའི་ཚུལ། རང་ལུགས་བསྒྲུབ་དང་གཞན་ལུགས་སུན་འབྱིན་རྣམ་པ་མང་པོར་ཕྱེ་བ་རྣམས།
བློ་གྲོས་རྣམ་བཞི་བློ་ཡི་དཔལ་ལས་བདག་གི་སྐལ་པའི་ཆས་རྙེད་ནས། རིགས་པའི་དབང་ཕྱུག་དགོངས་པ་ཇི་བཞིན་སྔོན་མེད་གཏམ་འདི་བསྐྲུན་ཏོ། ཚད་མ་རྣམ་འགྲེལ་གྱི་འགྲེལ་པལེགས་པར་བཤད་པའི་སྙིང་པོ་ལས། གཞན་དོན་ལེའུའི་འགྲེལ་པ་སྟེ་བཞིའི་རྣམ་པར་བཤད་པའོ།། །། གསུམ་པ་མཇུག་ཏུ་བསྟན་བཅོས་ཀྱི་ཆེ་བ་བསྟན་པ་གཉིས། འདི་དོན་འཛིན་པ་རྙེད་དཀའ་འདི་ལ་མཁས་པས་ཕན་ཡོན་ཐོབ་པའོ། ། དང་པོ་ནི། ཅི་འདི་མདོའི་རྣམ་འགྲེལ་དུ་བརྩམས་པ་ཡིན་ན་འདི་ལས་དེའི་དོན་ཇི་ལྟར་བཞིན་དུ་ཉན་པ་པོའི་སྐྱེ་བོས་རྟོགས་སམ་ཞེ་ན། རང་གཞན་གྱི་སྡེ་པ་གང་དག་ཚིག་དོན་རྟོགས་པའི་བློ་ཡི་ནུས་པ་རུང་བ་མེད་པ་དེ་དག་གིས་ཀྱང་བྱ་བ་ཕལ་པ་ལ་ཆགས་པས་དོན་དུ་མི་གཉེར་བ་དང་། ཕྲག་དོག་དྲི་མས་ཞེ་སྡང་བར་གྱུར་པའི་སྐྱོན་གྱིས།
མདོའི་བརྗོད་བྱ་ཟབ་མོའི་དོན་གྱི་ཁོ་ན་ཉིད་ཀྱི་སྒྲོ་སྐུར་དང་བྲལ་བ་ཕྱིན་ཅི་མ་ལོག་པར་རྟོགས་པ་མེད་པ་ཅན་ཡིན་ན། བློ་ཆུང་བ་རྣམས་ཀྱིས་ལྟ་ཅི་སྨོས་ཤིང་། གོ་ཆ་དང་སྦྱོར་བ་དང་ཆོག་པར་མི་འཛིན་པའི་བརྩོན་འགྲུས་ཆེས་ཤིན་ཏུ་ལྷག་པར་གྱུར་པ་དེ་དག་གིས་ཀྱང་ཤེས་རབ་ཀྱི་རྩལ་མེད་པས་རང་གཞན་གྱི་གཏན་ཚིགས་རིགས་པའི་བསྟན་བཅོས་རྣམས་ཀྱི་མཆོག་ཏུ་གྱུར་པའི་མདོའི་འབྲེལ་གྱི་གནོད་ཀྱི་རིག་པའི་དེ་ཁོ་ན་ཉིད་ཇི་བཞིན་མཐོང་བ་མེད་པ་དང་ལྡན་པ་ཡིན་ན། ལེ་ལོ་ཅན་རྣམས་ཀྱིས་མི་དགོས་པའི་མདོའི་བརྗོད་བྱ་སྟོན་པའི་མཚན་ཉིད་ཅན་གང་འགྲོ་བ་འཇིག་རྟེན་འདི་རྣམས་ལ་མདོ་དང་མཚུངས་པར་ལེགས་པར་བཤད་པ་འདིའི་ཚིག་དོན་ཁོ་བོ་འདས་པའི་འོག་རོལ་དུ་སླར་འཛིན་པར་བྱེད་པ་མི་སྙེད་པ་ཅན་ཆོས་ཀྱི་གྲགས་པ་ཁོ་བོའི་གཞུང་ལུགས་དེའང་། གལ་དེ་ཆོས་ཀྱི་གྲགས་པ་ཡི། ། སྨྲ་བའི་ཉི་མ་ནུབ་པ་ན། ཆོས་ནི་གཉིད་ལོག་ཡང་ན་ཤི། ། ཆོས་མ་ཡིན་རྣམས་ད་གཟོད་ལོངས། ། ཞེས་པ་བཞིན་དུ་དེ་ལྟ་བུ་དེ་ནི་དཔེར་ན་རྒྱ་མཚོ་ལ་ནི་ཆུའི་རླབས་རྣམས་འབྱུང་ཞིང་། དེ་ལས་གཞན་དུ་མི་འགྲོ་བ་བཞིན་དུ།
རྩོམ་པའི་བློ་གྲོས་ཀྱི་རྒྱ་མཚོ་ལས་བྱུང་ནས། དེ་བཞིན་དུ་འགྲོ་བའི་བློའི་སྣོད་དང་ལྡན་པའི་སྐབས་མ་རྙེད་པར། རྩོམ་པ་པོ་རང་གི་བློ་གྲོས་ཀྱི་ལུས་ལ་ཐིམ་ཞིང་ནུབ་པ་ཉིད་དུ་འགྱུར་བས་འདི་ལས་ཉན་པ་པོ་ཐམས་ཅད་ཀྱིས་མདོའི་དོན་བདེ་བླག་ཏུ་རྟོགས་པར་དཀའོ། ། འོན་ཀྱང་བློ་གྲོས་དང་བརྩོན་པ་ཅན་རྣམས་ཀྱིས་འདིའི་དོན་རྟོགས་ཤིང་ཁོང་དུ་ཆུད་ན་མདོའི་དོན་ཡང་རྟོགས་པར་དཀའ་བ་མ་ཡིན་ནོ་ཞེས་བསྟན་ཏོ། ། འདི་ལ་རྒྱན་གྱི་འགྲེལ་བཤད་མཛད་པ་ཛ་ཡན་དང་ཛ་མ་རིས་སློབ་དཔོན་གྱིས་འདིའི་འགྲེལ་པ་རྩོམ་པ་ན་བགྲེས་པས་ནུས་པ་ཉམས་ཏེ་འགྲེལ་པའི་ལྷག་མ་ལྷ་དབང་བློས་མཛད་པ་ལ། ལྷ་དབང་བློས་སྙན་པ་ཆེན་པོར་གྲགས་པ་ཡང་། རང་དགོངས་པ་ལས་ལྟོས་ཏེ་ལན་གཅིག་མ་ཡིན་གོ་བར་གཟིགས་ཏེ། སློབ་དཔོན་གྱིས། ལྷ་དབང་བློའི་གཞུང་ལན་མང་དུ་བཤིག་གོ་ཞེས་གྲགས་ཤིང་། འཐར་འགྲེལ་མ་གཤིག་མོད་ཀྱི།
འཆད་པ་ལ་ལྟོས་ནས་ཐུགས་ཁོང་དུ་ཆུད་དེ། འདི་བཅུག་གོ་ཞེས་སྨྲ་བ་ནི། ལྷ་དབང་བློ་ལ་སྣང་བ་ཙམ་དུ་ཟད་ཀྱི། དངོས་པོར་ནཾ་དཀའ་འགྲེལ་འདི་ཁོ་ན་མཆོག་ཏུ་གྱུར་པའོ། གཉིས་པ་འདི་ལ་མཁས་པས་མདོ་དོན་རྟོགས་པ་ནི་ཚུལ་ཏེ་རིགས་པ་དང་། ཚུལ་མིན་མི་རིགས་པ་རྣམ་པར་འབྱེད་པ་ལ་མཁས་པའི་ཇི་སྙེད་གཟིགས་པའི་བློ་གྲོས་དང་ལྡན་ཞིང་། རྟག་ཆད་དུ་ལྟ་བ་ལ་སོགས་པའི་ལྟ་བ་ངན་པ་ཀུན་དབྲལ་དཀའ་བས་ཚང་ཚང་ཞིང་། དེ་སྲེག་པར་བྱེད་ནུས་པའི་ཇི་བཞིན་གཟིགས་པའི་ཐུགས་མངའ་ལ། འཕགས་པ་འཇམ་དབྱངས་ཉིད་ཀྱིས་ཐེག་དམན་དུ་ལྟུང་བ་ལས་རྗེས་སུ་བཟུང་བས་ཕྱོགས་ཀྱི་གླང་པོས་མཛད་པའི་ཡང་དག་པའི་རིགས་པའི་ལམ་གསལ་བར་སྟོན་པའི་གཞུང་ལུགས་ཀུན་ལས་བཏུས་ཉིན་མོར་བྱེད་པ་འདི་རང་གཞན་གྱི་སྡེ་པའི་རྨོངས་པའི་མུན་པ་སེལ་བ་ལ་སོགས་པའི་ཡོན་ཏན་བརྒྱས་མཚོན་པ་དུ་མ་དང་ལྡན་དུ་ཟིན་ཡང་། རང་གཞན་གྱི་སྡེ་པ་བློ་གྲོས་ཀྱི་མིག་ངན་པ་གཞུང་ལུགས་ཉིན་མོར་བྱེད་པས་འཇིགས་པ་འུག་པ་དང་འདྲ་བ་རྣམས་ཀྱིས་སྤངས་ཤིང་སྨོད་པར་གྱུར་པ་དེ་ལྟ་མོད་ཀྱི།
འདི་རྣམ་འགྲེལ་གྱིས་ལེགས་པར་གསལ་བར་བྱས་པས་ན། བློའི་མིག་རྣམ་པར་དག་པ་ཅན་གྱི་མཁས་པ་ཉིད་ལེགས་བཤད་ཀྱི་སྦྲང་རྩིས་གཏམས་པས་པདྨ་ཡིན་ཞིང་། དེ་འདིས་རྒྱས་པར་བྱེད་པ་ཡིན་ནོ། ། ཤློ་ཀ་གཅིག་པོ་འདི་ཆོས་རྗེ་པས་མཛད་པར་གྲག་གོ ། གསུམ་པ་ཇི་ལྟར་བསྒྱུར་བའི་ཚུལ་ནི། རིགས་པའི་བསྟན་བཅོས་རྣམས་ཀྱི་སྡོང་པོར་གྱུར་པ་འདི་བོད་དུ་ཇི་ལྟར་འགྱུར་སྙམ་ན། ཁ་བ་ཅན་འདིར་བསྟན་པ་ཕྱི་དར་གྱི་དུས་སུ། བོད་ཀྱི་བཙན་པོ་ལྷ་བཙུན་པ་བྱང་ཆུབ་འོད་ཀྱི་བཀའ་ལུང་ལ་བརྟེན་ནས། རྒྱ་གར་གྱི་མཁན་པོ་སུ་བྷཱུ་ཏི་ཤྲཱི་དང་། བོད་ཀྱི་ལོ་ཙཱ་བ་དགེ་སློང་རྨ་དགེ་བའི་གློ་གྲོས་ཀྱིས།
རང་འགྲེལ་དང་བློ་གྲོས་རྣམ་གཉིས་ཀྱི་འགྲེལ་པ་དང་མཐུན་པར་བསྒྱུར་བ་ལས། དུས་ཕྱིས་གྲོང་ཁྱེར་དཔེ་མེད་ཀྱི་ཤར་ཕྱོགས། ཡུལ་འཁོར་ལོ་འཛིན་ཞེས་བྱ་བ། གྲུབ་པའི་གནས་སུ་གྲགས་པའི་འདབས་སུ། ཁ་ཆེའི་པཎྜི་ཏ་སྐལ་ལྡན་རྒྱལ་པོ་དང་། བོད་ཀྱི་ལོ་ཙཱ་བ་དགེ་སློང་བློ་ལྡན་ཤེས་རབ་ཀྱིས་རྒྱན་དང་མཐུན་པར་བསྒྱུར་ཞིང་ཞུས་པ་ལས། ཡང་དུས་ཕྱིས་ཁ་ཆེའི་པཎྜི་ཏ་ཤཱཀྱ་ཤྲཱི་བྷ་ཏྲ་ལ་སོགས་པ་དང་། ལོ་ཙཱ་བ་ཆེན་པོ་ཆོས་ཀྱི་རྗེ་ས་སྐྱ་པཎྜི་ཏས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །། གང་གིས་མཁྱེན་པའི་ཚད་བཟུང་མི་ནུས་པས། ། མཁས་ལ་འགྲན་ཟླར་གྱུར་པ་མ་མཆིས་པ། །
འགྲོ་བའི་མིག་གྱུར་ཐུབ་བསྟན་གཉེན་གཅིག་པོ། ། མཁས་པའི་གཙུག་རྒྱན་ཟུང་གི་བཀའ་དྲིན་ལས། ། གང་ལ་དོན་གྱི་གཏིང་མཐའ་མི་མངོན་ཞིང་། ། རྒྱ་ཆེན་ཚིག་གི་ཕ་མཐའ་མ་མཆིས་ལ། ། སྣ་ཚོགས་རིགས་པའི་རིན་ཆེན་གཏེར་གྱུར་པ། ། ཆོས་གྲགས་རིགས་པའི་མཚོ་འཇིང་ནང་ཞུགས་ཏེ། ། མདོ་འགྲེལ་འགྲེལ་བཤད་བློ་གྲོས་རྣམ་གཉིས་ཀྱི། ། རྣམ་བཤད་དེད་དཔོན་དམ་པའི་བཀའ་བཞིན་དུ། ། རབ་གསལ་གཞུང་དོན་ནོར་བུ་ལེགས་བླངས་ནས། རྣམ་བཤད་རྒྱལ་མཚན་རྩེ་ལ་གསལ་བར་བཀོད། །
འདི་ལ་ཆོས་མཆོག་བྲམ་ཟེ་སྦས་པ་གཉིས། ། ཡིད་ཀྱི་ཤིང་རྟ་ཁ་ཆེ་ཛྙཱ་ན་ཤྲཱི། ། རྒྱལ་བ་ཅན་དང་ཛ་མ་རི་སོགས་ཀྱིས། ། བཤད་པའི་རྣམ་གྲངས་མང་པོ་སྣང་ན་ཡང་། ། གཞུང་དོན་ཇི་བཞིན་སྟོན་པའི་སྐལ་བའི་ཆས། ། རྣམ་པར་དམན་ཕྱིར་བདག་གིས་འདིར་མ་བཀོད། ། འདིར་ནི་དོན་གཉེར་སྐྱེ་བོའི་ངོར་བྱས་ནས། ། ཉུང་གསལ་མ་ཚང་མེད་པར་ཁོ་བོས་སྦྱར། ། དིང་སང་འདི་ན་བློ་གྲོས་དམན་པ་འགའ། ། རིན་ཆེན་རྙེད་པ་དོར་ནས་འཆིང་བུ་ལ། །
རྣམ་པར་དཔྱོད་པའི་ངལ་བས་དུབ་གྱུར་ཅིང་། ། ལོག་པར་ཁེངས་པས་རང་ཉིད་བསླུས། ། མང་ཐོས་རབ་སྦྱངས་བློ་གྲོས་གསལ་ལྡན་བའང་། ། དོན་སྟོན་བྱེད་ལ་འཁྲུལ་པ་འགའ་མཐོང་ནས། ། རིང་དུ་མ་སྦྱངས་མཁས་རློམ་སྐྱེ་བོ་འགའ། ། འཁྲུལ་པ་སྨྲ་ལ་ཡ་མཚན་ཅི་བགྱིར་མཆིས། ། བདག་ནི་རིགས་གཞུང་རྒྱ་མཚོའི་ཕ་རོལ་སོན། ། གཡོ་མེད་བརྩོན་པས་ལན་གྲངས་དུ་མ་དཔྱད། ། དཔལ་ལྡན་གྲགས་པའི་དགོངས་པ་ཇི་བཞིན་རྙེད། ། དེ་ཕྱིར་འདི་ལ་འཁྲུལ་པ་མ་མཆིས་པས། །
འདབ་བརྒྱ་གསལ་བར་བྱེད་པ་རྟ་ལྗང་ཅན། ། ཆུ་ཡི་ཕ་རོལ་སོན་ལ་གྲུ་ཆེན་ལྟར། ། ལེགས་བཤད་འདི་ཡང་གཞུ་དོན་གཉེར་བ་ལ། ། བློ་གསལ་རྣམས་ཀྱིས་དེ་ལྟར་གཟུང་བར་མཛོད། ། དེ་ལྟ་ན་ཡང་རྣམ་གཡེང་གོམས་པའི་དབང་གྱུར་པས། ། འཁྲུལ་པ་སྲིད་ན་གཟུར་གནས་མཁས་རྣམས་དང་། ། རྒྱལ་དང་དེ་སྲས་དགྲ་བཅོམ་འཕགས་པའི་ཚུལ། ། མང་ཐོས་དོན་གཉེར་རྣམས་ལ་བཟོད་པར་གསོལ། ། འདིར་འབད་དགེ་བ་རིང་བོང་འཛིན་པ་ལྟར་དཀར་ཞིང་། ། ནམ་མཁའི་ཁམས་ལྟར་ནམ་ཡང་ཟད་པར་མི་འགྱུར་བས། །
བླ་མེད་བྱང་ཆུབ་དམ་པ་ཚད་མར་གྱུར་པ་མྱུར་ཐོབ་ནས། ། རིགས་པའི་སྟོབས་ཀྱིས་བདུད་དཔུང་མ་ལུས་ཚར་གཅོད་ཤོག ། སྐྱེ་བ་སྐྱེ་བར་དགེ་བའི་བཤེས་དང་མི་འབྲེལ་ཞིང་། ། ཞིང་མཆོག་རྒྱལ་བས་ཇི་བཞིན་བསྟན་པ་རིགས་པའི་ལམ། ། ལམ་མཆོག་འདི་དང་འབྲལ་བ་མེད་པ་ནམ་དུ་ཡང་། ། ཡང་དག་ཐོས་བསམ་བསྒོམས་ལ་གཡེལ་མེད་གནས་གྱུར་ཅིག ། ཐུབ་བསྟན་ལྗོན་པ་གསར་པའི་ལོ་མ་ལྷགས་གྱུར་ཞིང་། ། སྡོམ་བརྩོན་མཁས་པའི་ཆུ་སྐྱེས་ཕྲེང་མཛེས་ཁ་འབུས་ཏེ། ། སྐྱེ་འགྲོའི་གཉིས་སྐྱེས་ཀུན་ནས་དགའ་བའི་གར་བྱེད་པའི། ། ཕུན་ཚོགས་དགའ་བདེའི་དཔྱིད་ཀྱི་དཔལ་དང་འགྲོགས་པར་ཤོག །
ཚད་མ་རྣམ་འགྲེལ་གྱི་འགྲེལ་པ་ལེགས་པར་བཤད་པའི་སྙིང་པོ་ཞེས་བྱ་བ་ནི། མཁས་པའི་མཁས་པ་རྣམས་ཀྱི་གཙུག་གི་ནོར་བུ་ཚད་མེད་པའི་ཡོན་ཏན་རིན་པོ་ཆེ་དུ་མའི་གཟི་བརྗིད་ཀྱིས་ཀུན་ནས་བརྗིད་པའི་ཡོངས་སུ་འཛིན་པ་ཆེན་པོ་དཔལ་ལྡན་བླ་མ་དམ་པ་དཔལ་ལྡན་སེང་གེ་དང་། དཔང་ལོ་ཙཱ་བ་བློ་གྲོས་བརྟན་པ་དང་། དེ་གཉིས་ཀྱི་སྲས་ཀྱི་ཐུ་བོ་ཤེས་བྱ་མ་ལུས་པ་ལ་མཁྱེན་པའི་སྣང་བ་ཆེས་ཆེར་གསལ་བའི་འཇམ་པའི་དབྱངས་ཀྱི་སྤྲུལ་པ་བླ་མ་དོན་ཡོད་རྒྱལ་མཚན་དཔལ་བཟང་པོ་དང་། ལུང་རིགས་མན་ངག་དུ་མའི་ནོར་གྱིས་ཕྱུག་པའི་དགེ་བའི་བཤེས་གཉེན་གྲུབ་པ་རྒྱལ་མཚན་དཔལ་བཟང་པོའི་བཀའ་དྲིན་ལས། མདོ། སྡེ་བདུན། འགྲེལ་པ། འགྲེལ་བཤད་སོགས་རིགས་པའི་བསྟན་བཅོས་ཕྲན་དུ་མ་དང་བཅས་པ་ལ་བློའི་སྣང་བ་ཅུང་ཟད་ཐོབ་པའི་དགེ་སློང་ཆོས་སྨྲ་བ་བསོད་ནམས་རྒྱལ་མཚན་དཔལ་བཟང་པོས་ལེགས་པར་སྦྱར་བའི་ཡི་གེའི་རྐྱེན་ནི་མང་དུ་ཐོས་པའི་དགེ་བའི་བཤེས་གཉེན་ཤེས་རབ་རྡོ་རྗེ་ཞེས་བྱ་བས་ཉེ་བར་སྦྱར་ཏེ་དཔལ་ས་སྐྱའི་ཆོས་གྲྭ་ཆེན་པོར། ཁྱུ་མཆོག་གི་ལོ།
གྲོ་བཞིན་གྱི་ཟླ་བའི་ཡར་ངོའི་ཚེས་བརྒྱད་ལ་ཡོངས་སུ་རྫོགས་པར་བགྱིས་སོ། ། འགྲོ་བ་དཔག་ཏུ་མེད་པའི་དོན་བྱེད་པར་གྱུར་ཅིག། །། མངྒ་ལཾ་བྷ་ཝནྟུ།། །། གཅིག་ཞུས།། །། PAGE * MERGEFORMAT 554 བླ་མ་དམ་པ། ཚད་མ་རྣམ་འགྲེལ་གྱི་འགྲེལ་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
