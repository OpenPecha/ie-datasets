གསུང་འབུམ། བསོད་ནམས་རྒྱལ་མཚན།
པོད ༡༣
སྦྱོར་བ་ཡན་ལག་དྲུག་གི་ངོ་སྤྲོད་སྦས་དོན་གསལ་བའི་སྒྲོན་མ།
༄༅། །སྦྱོར་བ་ཡན་ལག་དྲུག་གི་ངོ་སྤྲོད་སྦས་དོན་གསལ་བའི་སྒྲོན་མ་བཞུགས་སོ།། ན་མོ་གུ་རུ་བྷྱཿན་མོ་བཛྲ་སཏྟ་ཡ། ན་མོ་མཧཱ་མུ་ཏྲེ་པཱ་ར་མ་ཨཀྵ་ར་མཧཱ་སུ་ཁཱ་ཡ། རྒྱུད་ཐམས་ཅད་ཀྱི་ངེས་དོན་རྡོ་རྗེའི་རྣལ་འབྱོར་གྱི་ངོ་སྤྲོད་སྦས་དོན་གསལ་བའི་སྒྲོན་མ་ཞེས་བྱ་བ། བླ་མ་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། ཕྱག་རྒྱ་ཆེན་པོ་འགྱུར་མེད་བདེ་བ་ཆེན་པོ་ལ་ཕྱག་འཚལ་ལོ། ། མངོན་འདུས་མ་བྱས་ཡེ་ཤེས་ཀྱིས་དག་དབྱིབས་ཀྱི་སྐུ། ། སྨོན་པ་མེད་པའི་ཡེ་ཤེས་ཀྱིས་དག་གསང་སྔགས་སྒྲ། ། མཚན་མེད་སྟོང་ཉིད་ཡེ་ཤེས་ཀྱིས་དག་ཆོས་སྐུ་དང་། ། ལྷན་ཅིག་སྐྱེས་པའི་སྐུ་བཞི་དབྱེར་མེད་བླ་མར་འདུད། །
ཕྲ་རབ་རྡུལ་སྤངས་སྣ་ཚོགས་གཟུགས་ཅན་མ། ། རྨི་ལམ་སྒྱུ་མ་པྲ་ཕབ་རང་བཞིན་ཅན། ། དུས་གསུམ་རྒྱལ་བ་ཀུན་གྱི་བསྐྱེད་མཛད་མ། ། རྣམ་པ་ཀུན་མཆོག་ཕྱག་རྒྱ་ཆེན་མོར་འདུད། ། སྟོང་ཉིད་མཆོག་གི་ཆུ་གཏེར་ཆེ་ལས་བྱུང་། ། ཟག་མེད་ཡོན་ཏན་མཐའ་ཡས་དཔལ་འབར་བ། ། རྫོགས་སངས་སྲས་བཅས་དེད་དཔོན་དམ་པས་བླངས། ། ཀུན་གྱི་གཙུག་རྒྱན་བདེ་མཆོག་ནོར་བུར་འདུད། ། རྒྱལ་བ་སྲས་བཅས་ཀུན་གྱི་ལམ་གཅིག་པུ། ། མཐའ་ཡས་རྒྱུད་སྡེ་ཀུན་གྱི་སྦས་པའི་བཅུད། །
རྣམ་དཔྱོད་མན་ངག་བྲལ་བས་མ་མྱངས་པ། ། རྒྱུད་འགྲེལ་མན་ངག་ཇི་བཞིན་ལེགས་བསྟན་གྱིས། ། ངེས་དོན་ལ་གུས་ཁེངས་པ་རྣམ་བྲལ་ཞིང་། ། བདག་གཞན་ཐར་འདོད་དོན་གཉེར་སྒྲུབ་ལ་བརྩོན། ། བླ་མ་ལ་གུས་ལྟོས་མེད་བཞི་ལྡན་དག ། རིན་ཆེན་རིན་ཐང་མེད་པ་འདི་ལོང་ཞིག ། འདིར་རྡོ་རྗེའི་རྣལ་འབྱོར་གྱི་ཉམས་ལེན་རྒྱུད་ལས་བྱུང་བ་ལྟར་བླ་མས་བསྟན་ཅིང་སློབ་མས་ཉམས་སུ་བླངས་པས། ཉམས་མྱོང་ཕྱིན་ཅི་མ་ལོག་པ་རྒྱུད་ལ་སྐྱེས་པ་ངོ་ཤེས་ཤིང་ཡིད་ཆེས་ལ། མོས་པ་གཞན་གྱིས་དབྲོག་པར་མི་ནུས་ཤིང་མཐར་ཕྱིན་པར་བསྐྱང་པར་བྱ་བའི་དོན་དུ་རྒྱུད་འགྲེལ་དང་མན་ངག་ཟབ་མོ་རྣམས་ཀྱིས་ངོ་སྤྲོད་པར་བྱེད་པ་ལ། ཇི་ལྟར་བཤད་ཅིང་མཉན་པའི་ཚུལ་དང་།
ཚུལ་དེས་ཇི་ལྟར་ངོ་སྤྲོད་པ་གཉིས་ཀྱིས་དང་པོ་ནི། བཅོམ་ལྡན་འདས་ཀྱིས་མདོ་རྒྱུད་ཟབ་ཅིང་རྒྱ་ཆེ་བ་རྣམས་ཇི་ལྟར་གསུངས་པའི་ཚུལ་དང་མཐུན་པར་ཕུན་ཚོགས་ལྔ་གཏབ་པའི་སྒོ་ནས་ཉན་བཤད་མཛད་པ་བཀའ་སྲོལ་དུ་གདའ་བས། གནས་ཕུན་སུམ་ཚོགས་པ་རྩ་རྒྱུད་གསུངས་པའི་གནས་དཔལ་ལྡན་འབྲས་ཕུང་གི་མཆོད་རྟེན་གྱི་ཕྱི་རོལ་དུ་རྒྱུ་སྐར་ཉི་ཤུ་རྩ་བརྒྱད་དག་པས་ཀ་བ་ཉི་ཤུ་རྩ་བརྒྱད་བཙུགས་པ། འོག་ཏུ་ཆོས་ཀྱི་དབྱིངས་གསུང་གི་དབང་ཕྱུག་གི་དཀྱིལ་འཁོར་སྐུ་གསུང་ཐུགས་ཀྱི་དཀྱིལ་འཁོར་གྱི་བདག་ཉིད་སྟོང་པ་དང་སྙིང་རྗེ་བཅུ་དྲུག་དག་པའི་ཆ་བཅུ་དྲུག་གི་བདག་ཉིད་ཅན་དང་། སྟེང་དུ་རྒྱུ་སྐར་གྱི་ཆུ་ཚོད་དག་པའི་དཔལ་ལྡན་རྒྱུ་སྐར་གྱི་དཀྱིལ་འཁོར་རིགས་དྲུག་རྣམ་པར་དག་པའི་ཆ་དྲུག་གི་རྣམ་པར་དབྱེ་བ་ཅན། སྟོན་པ་ཕུན་ཚོགས་སྤྲུལ་པའི་སྐུ་ཤཱཀྱ་ཐུབ་པའམ་དུས་ཀྱི་འཁོར་ལོ། འཁོར་ཕུན་ཚོགས་སྡུད་པ་པོ་རྒྱལ་པོ་ཟླ་བ་བཟང་པོས་ཐོག་མཛད་པ་ལྷ་དང་ལྷ་མ་ཡིན་ལ་སོགས་པ། དུས་ཕུན་སུམ་ཚོགས་ནག་པའི་ཉ། ཆོས་ཕུན་ཚོགས་དང་པོའི་སངས་རྒྱས་ཀྱི་བརྗོད་བྱའི་གཙོ་བོ་ཐབས་རྒྱུད་རྡོ་རྗེའི་རྣལ་འབྱོར་རྣམ་པ་བཞི་ཐོས་ཤིང་ཉམས་སུ་བླངས་པ་ལས། དགོས་པའི་དགོས་པ་ཕུན་ཚོགས་རྒྱུ་རྒྱུད་རིགས་གསུམ་ལྔ་དྲུག་གི་དྲི་མ་མ་ལུས་པ་དག་ནས།
འབྲས་རྒྱུད་བདེ་སྟོང་དབྱེར་མེད་རྡོ་རྗེ་སེམས་དཔའ་མངོན་དུ་གྱུར་སྙམ་པའམ། ཡང་ན་གནས་རྣམ་ཀུན་ཏུ་སྟོང་པ་དག་པའི་རྡོ་རྗེ་བཙུན་མོའི་བྷ་ག་དབྱིབས་གྲུ་གསུམ་ཆོས་འབྱུང་གི་རང་བཞིན་རྩ་བ་ཐུར་ལ་ཟུག་ཅིང་གདེངས་ཀ་གྱེན་དུ་ཕྱོགས་པའི་ནང་དུ་བདུད་དང་བགེགས་དང་མི་མཐུན་པའི་ཕྱོགས་ལས་རྣམ་པར་རྒྱལ་བའི་བསྲུང་བའི་འཁོར་ལོ་འོག་ཐམས་ཅད་རྡོ་རྗེའི་ས་གཞི། ཕྱོགས་མཚམས་ཐམས་ཅད་རྡོ་རྗེའི་རྭ་བ་དང་དྲྭ་བ། སྟེང་རྡོ་རྗེའི་གུར། འོག་ཏུ་མདུང་། སྟེང་དུ་མདའི་དྲྭ་བས་སྤྲས་པའི་ཕྱི་རོལ་དུ་བསྐལ་བ་འཇིག་པའི་མེ་ལྟ་བུའི་མེ་དཔུང་རབ་ཏུ་འབར་བས་བསྐོར་བའི་ནང་དུ་འཇིག་རྟེན་གྱི་ཁམས་དག་པའི་གཞལ་ཡས་ཁང་གྲུ་བཞི་སྒོ་བཞི་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ། སྟོན་པ་རིགས་དྲུག་པ་དུས་ཀྱི་འཁོར་ལོའི་ཏིང་ངེ་འཛིན་ལ་སྙོམས་པར་ཞུགས་པ། འཁོར་རང་མེ་ཏོག་གང་ཕོག་གི་ལྷར་དམིགས་པས་ཐོག་དྲངས་པའི་གཤེགས་པ་གཤེགས་མ། སེམས་དཔའ་སེམས་མ། ཁྲོ་བོ་ཁྲོ་མོའི་ཚོགས་ཀྱིས་བསྐོར་བ།
ཆོས་ཟུང་འཇུག་བདེ་བ་ཆེན་པོ། དུས་བཟང་ངན་བསམ་གྱིས་མི་ཁྱབ་པ་གསུམ་གྱི་བསམ་གྱིས་མི་ཁྱབ་པའི་དུས་སུ་དྲན་པས་བསྐྱེད་རིམ་པ་ཡིན་ན་བསྐྱེད་རིམ། རྫོགས་རིམ་པ་ཡིན་ན་རྫོགས་རིམ་གྱི་ངང་ནས་གསན་པར་བགྱི། གཉིས་པ་ལ་ཡིད་ཆེས་བསྐྱེད་པའི་ཕྱིར་བརྒྱུད་པའི་ལོ་རྒྱུས་དང་། དེ་ལས་བརྒྱུད་པའི་གདམས་པ་དངོས་གཉིས་ཀྱི། དང་པོ་ནི། རྩ་རྒྱུད་དུ། བྱ་རྒོད་ཕུང་པོའི་རི་ཆེན་པོར། ། ཐེག་པ་ཆེན་པོ་བླ་ན་མེད། ། ཤེས་རབ་ཕ་རོལ་ཕྱིན་པའི་ཚུལ། །
བྱང་ཆུབ་སེམས་དཔའ་རྣམས་ལ་བསྟན། ། དེ་ནས་གཅིག་ཏུ་མཆོད་རྟེན་ཆེར། ། ཆོས་ཀྱི་དབྱིངས་ཀྱི་དཀྱིལ་འཁོར་དུ། ། བྱང་ཆུབ་སེམས་དཔའ་སོགས་རྣམས་ཀྱིས། ། ཐབས་གཅིག་དེ་བཞིན་གཤེགས་པ་བཞུགས། ། ནམ་མཁའ་བེམ་མིན་ཤིན་ཏུ་དང་། ། གོ་སྐབས་མེད་པར་རབ་ཏུ་གསལ། ། སྣ་ཚོགས་རྡོ་རྗེའི་ཁང་པ་གནས། ། ཆོས་ཀྱི་དབྱིངས་དང་ཡིད་འོང་བར། ། རྒྱུད་བསྟན་སྐྱེས་བུ་རྣམས་ཀྱིས་ནི། །
བསོད་ནམས་ཡེ་ཤེས་དགོས་པ་འོ། ། ཞེས་པ་ལྟར་བཅོམ་ལྡན་འདས་ཤཱཀྱ་ཐུབ་པ་སངས་རྒྱས་ཏེ་ཆོས་འཁོར་བསྐོར་ཐེག་པ་གསུམ་གསུངས་པའི་རྗེས་སུ། བྱ་རྒོད་ཕུང་པོར་ཤེར་ཕྱིན་ཐེག་ཆེན་ཐུན་མོང་གི་འཁོར་ལ་བསྟན་ནས་མཐར་འབྲས་ཕུང་གི་མཆོད་རྟེན་གྱི་ནང་སྟེང་འོག་ཏུ་རྒྱང་གྲགས་གཅིག་ལྷག་པའི་དཔག་ཚད་དྲུག་ཡོད་པར་འོག་ཏུ་ཆོས་དབྱིངས་གསུང་དབང་གི་དཀྱིལ་འཁོར་དང་། སྟེང་དུ་དཔལ་ལྡན་རྒྱུ་སྐར་གྱི་དཀྱིལ་འཁོར་སྤྲོས་ཏེ་དེར་སྤྱིར་གསང་སྔགས་མང་པོ་དང་། ཁྱད་པར་དུས་ཀྱི་འཁོར་ལོའི་ཏིང་ངེ་འཛིན་ལ་སྙོམས་པར་ཞུགས་པས་འཁོར་སངས་རྒྱས་བྱང་སེམས་ཁྲོ་བོ་ལྷ་ཀླུ་ལྷ་མོའི་ཚོགས་དང་། རྒྱལ་པོ་དགུ་བཅུ་རྩ་དྲུག་ལ་སོགས་པ་སྐལ་བ་དང་ལྡན་པའི་གདུལ་བྱ་རྣམས་ལ། ཞུ་བ་པོ་རྒྱལ་པོ་ཟླ་བཟང་གིས་གསོལ་བ་བཏབ་པ་ལས། ནག་པའི་ཉ་ལ་འཇིག་རྟེན་དང་འཇིག་རྟེན་ལས་འདས་པའི་དབང་བྱིན་ཏེ་ལྷ་དང་ལྷ་མིན་སོགས་སངས་རྒྱས་སུ་ལུང་བསྟན་ནས་རྩ་རྒྱུད་དང་པོའི་སངས་རྒྱས་གསུངས་པ་ཟླ་བཟང་གིས་བསྡུས་ཏེ་འགྲེལ་པ་སྟོང་ཕྲག་དྲུག་ཅུ་པ་མཛད། རྒྱུད་བསྟན་ནས་ལོ་གཉིས་པ་ལ་ཟླ་བཟང་མྱ་ངན་ལས་འདས། དེ་རྗེས་ལྷ་དབང་།
གཟི་བརྗིད། ཟླ་བས་བྱིན། ལྷའི་དབང་ཕྱུག སྣ་ཚོགས་གཟུགས། ལྷའི་དབང་ལྡན་གྲགས་པ་རྣམས་ཀྱིས་རྒྱལ་སྲིད་བཟུང་སྟེ་ལོ་བརྒྱ་བརྒྱར་རྩ་རྒྱུད་བསྟན། དེ་ནས་ཉི་མའི་ཤིང་རྟ་ལ་སོགས་པ་དྲང་སྲོང་རྣམས་རིགས་སད་པར་མཛད་དེ། ཟླ་བཟངས་ཀྱིས་བཞེངས་པའི་དཀྱིལ་འཁོར་དུ་ནག་ཉ་ལ་དྲང་སྲོང་རྣམས་ལ་དབང་བསྐུར། བསྡུད་རྒྱུད་ཕྲེང་བ་འཛིན་པའི་སྡེབ་སྦྱོར་ཅན་གྱི་ཚིགས་བཅད་སྟོང་སུམ་ཅུ་པ་མཛད། ས་གའི་ཉ་ལ་དྲང་སྲོང་རྣམས་ཀྱིས་ཕྱག་ཆེན་གྱི་དངོས་གྲུབ་ཐོབ། དེ་ནས་ལོ་བརྒྱར་བསྡུས་རྒྱུད་བསྟུན།
པད་དཀར་ལ་རྒྱུད་ཡི་གེར་འགོད་པ་དང་། འགྲེལ་བཤད་རྩོམ་པར་བཀོས་ནས་མྱ་ངན་ལས་འདས་ཏེ། བསྡུས་རྒྱུད་དུ། རྫོགས་ལྡན་མཚམས་སུ་ཀླ་ཀློའི་ཆོས་རྣམས་མཐའ་དག་སྲིད་པ་གསུམ་གྱི་བླ་མ་དག་གིས་བཅད་བྱས་ཏེ། བཅད་ནས་ལོ་ནི་བརྒྱད་བརྒྱ་རྣམས་སུ་ཚངས་པ་བཞག་པ་མཛད་ནས་བདེ་བའི་གནས་སུ་འགྲོ་བར་འགྱུར། ཞེས་པས་སོ། ། དེ་བཞིན་དུ། པད་དཀར་གྱིས་ཀྱང་འགྲེལ་བཤད་སྟོང་ཕྲག་བཅུ་གཉིས་པ་མཛད། ལོ་དྲུག་ཅུར་རྒྱལ་སྲིད་བཟུང་། ཆོས་བསྟན།
དེ་ལྟར་བཟང་པོ། རྣམ་རྒྱལ། བཤེས་གཉེན་བཟང་པོ། ཕྱག་དམར། ཁྱབ་འཇུག་སྦས་པ། ཉི་མ་གྲགས། ཤིན་ཏུ་བཟང་། རྒྱ་མཚོ་རྣམ་རྒྱལ། རྒྱལ་དཀའ། ཉི་མ།
སྣ་ཚོགས་གཟུགས། ཟླ་བའི་འོད། མཐའ་ཡས། ས་སྐྱོང་། དཔལ་སྐྱོང་། སེང་གེ་རྣམ་གནོན། སྟོབས་པོ་ཆེ། མ་འགགས་པ། མིའི་སེང་གེ དབང་ཕྱུག་ཆེན་པོ།
མཐའ་ཡས། རྣམ་རྒྱལ་རྣམས་ཀྱིས་ཀྱང་ལོ་དྲུག་ཅུ་དྲུག་ཅུར་རྒྱལ་སྲིད་བཟུང་ནས་ཆོས་བསྟན་ཏེ། ཚངས་པ་སོགས་ལ་མི་རྣམས་ལ་ནི་བརྒྱ་ཕྲག་བཅོ་བརྒྱད་དང་ལྡན་འདི་དག་མི་རྣམས་དག་གི་ཚེ། ། དེ་ཡི་ཕྱེད་ནི་འོད་སྲུང་གྱིའོ་རབ་མཆོག་ས་ཡི་སྟེང་དུ་དཔལ་ལྡན་མི་ཡི་སེང་གེ་ཕྱེད། ། དྲུག་ཅུས་དམན་པ་དེ་བཞིན་ཉིད་དུ་དུས་བཞི་སོ་སོའི་དུས་སུ་མི་ཐུང་སོགས་ལ་འཕྲོག་བྱེད་ཀྱི། ། རིགས་ལྡན་མཐར་ནི་ཇི་སྲིད་བརྒྱ་ཕྲག་གཅིག་གི་ལོ་ཡི་གྲངས་ཀྱི་སྐྱེ་བོའི་ཚེ་རུ་རབ་ཏུ་འགྱུར། ། ཞེས་པས་སོ། ། དེ་ནས་དྲག་པོས་ལོ་བརྒྱར་ཀླ་ཀློའི་ཆོས་རྒྱུན་བཅད། དེ་ནས་ལོ་ལྔ་བཅུ་ན་མྱ་ངན་ལས་འདའ། དེ་དུས་རྫོགས་ལྡན་གྱི་མགོ་ཟུག་ནས་ལོ་ལྔ་བཅུ་སོང་སྟེ།
གོང་གི་ལུང་དང་། ཀླ་ཀློའི་ཚོགས་ནི་འཁོར་གྱི་སྐྱེ་བོ་དང་བཅས་རབ་ཏུ་བཅད་ནས་མི་ཡི་ལོ་ནི་བརྒྱ་ཕྱེད་ན། ། རིགས་ལྡན་གྲུབ་པར་འགྱུར་ཏེ་ལྷ་ཡིས་བཀོད་པའི་ཕོ་བྲང་མཐོ་བ་ཀཻ་ལཱ་ཤ་ཡི་རྒྱབ་ཏུ་འོ། ། ཞེས་པས་སོ། ། དེ་ལྟར་ན་རིགས་ལྡན་ཉི་ཤུ་རྩ་དྲུག ཤཱཀྱའི་རིགས་ཀྱི་རྒྱལ་པོ་བདུན་ཏེ་སྤྲུལ་པའི་རྒྱལ་པོ་སུམ་ཅུ་རྩ་གསུམ་ཏེ། ། སུམ་ཅུ་རྩ་གཉིས་གདན་གྱི་མཐར་ནི་ལྷ་མིན་དགྲ་བོ་ཚེ་ལོ་བརྒྱ་པ་ཕྱག་ན་འཁོར་ལོར་འགྱུར། ། ཞེས་པས་སོ། ། མཁན་ཆེན་ཐར་པ་བ། རྒྱལ་པོ་ཐམས་ཅད་ཀྱིས་ལོ་བརྒྱ་བརྒྱ་ཆོས་བསྟན་པར་བཞེད་དོ། །
དེ་དག་ཐམས་ཅད་ཀྱང་བྱང་སེམས་དང་ཁྲོ་བོས་སྤྲུལ་པ་སྟེ། རྩ་རྒྱུད་དུ། ཟླ་བ་ལྷ་དབང་གཟི་བརྗིད་ཅན། ། ཟླ་བས་བྱིན་དང་ལྷ་དབང་ཕྱུག ། སྣ་ཚོགས་གཟུགས་དང་ལྷ་དབང་ལྡན། ། གྲགས་པ་པད་དཀར་རིམ་པས་སོ། ། འདས་པའི་རྒྱལ་པོ་ཉི་མའི་འོད། ། དེ་ནི་བགེགས་དགྲའི་སྤྲུལ་པ་སྟེ། ། ཕྱག་ན་རྡོ་རྗེ་ཟླ་བཟང་ཁྱོད། ། ས་སྙིང་གཤིན་རྗེ་མཐར་བྱེད་དང་། །
སྒྲིབ་པ་ཐམས་ཅད་རྣམས་སེལ་དང་། ། རྨུགས་བྱེད་ཁེངས་བྱེད་རིམ་པ་སྟེ། ། ནམ་མཁའི་སྙིང་པོ་འཇམ་དབྱངས་དང་། ། འཇིག་རྟེན་མགོན་པོ་གོ་རིམ་བཞིན། ། གཤིན་རྗེ་གཤེད་སོགས་ཁྲོ་བོ་བཅུ། ། དེ་བར་བྱང་ཆུབ་སེམས་དཔའ་གཞན། ། བཅུ་གསུམ་དེ་དག་རིམ་པ་ཡིས། ། རིགས་ལྡན་རིགས་ལས་འབྱུང་བར་འགྱུར། ། ཞེས་སོ། ། ཚུལ་ཡང་།
འགྲེལ་པར། དེ་བཞིན་དུ་རིམ་པ་ཇི་ལྟ་བར་གཤིན་རྗེ་མཐར་བྱེད་ལ་སོགས་པའི་ཁྲོ་བོ་བཅུ་དང་། སའི་སྙིང་པོ་ལ་སོགས་པའི་བྱང་ཆུབ་སེམས་དཔའ་བཅུ་གསུམ་པོ་རྣམས་ཏེ། གཤིན་རྗེ་མཐར་བྱེད་ལ་སོགས་པའི་ཁྲོ་བོའི་རྒྱལ་པོ་དེ་དག་གི་བར་བར་དུ་བྱང་ཆུབ་སེམས་དཔའ་བཅུ་གསུམ་པོ་རྣམས་ལུང་བསྟན་ཞེས་པ་ལྟར། གཤིན་རྗེ་མཐར་བྱེད། ས་སྙིང་། རྨུགས་བྱེད། སྒྲིབ་སེལ། ཁེངས་བྱེད། མཁའ་སྙིང་།
བགེགས་དགྲ། ཕྱག་རྡོར། ཡང་གཤིན་རྗེ་མཐར་བྱེད་ལ་སོགས་པའི་སྤྲུལ་པའོ། ། དེ་ནས་ཇི་ལྟར་བརྒྱུད་པའི་ཚུལ་ལ་འབྲོ་པའི་ལུགས་ཀྱིས། དཔལ་སྐྱོང་གི་སྤྲུལ་པ་གཅིག་གིས་དུས་ཞབས་པ་ལ་གནང་སྟེ་སྒྲུབ་པ་མཛད་པས་ཆུ་ལ་མི་འབྱིང་པ་དང་། རྐང་མགྱོགས་དང་། མངོན་ཤེས་ལྔ་སོགས་ཐུན་མོང་གི་གྲུབ་པ་མཉེས་མཐར་སྤྱོད་པ་མཛད་པས་ལུས་མ་སྤངས་པར་མཆོག་ཐོབ། དེ་ལ་དུས་ཞབས་ཆུང་ངུས་གསན། ཙོའུ་པའི་ནགས་ཚལ་དུ་བསྒོམས་པས་བསྒོམས་མ་ཐག་སོང་གཟུགས་མཐོང་སྟེ་སྒྲོལ་མའི་ལྷ་ཚོགས་དང་། རྣམ་སྣང་གང་ཆེན་མཚོའི་ཞལ་གཟིགས།
དེས་ཆོས་བསྟན་པ་ཐོས་ནས་སྦྱོར་དྲུག་གི་མན་ངག་མཛད། མཐར་ཕྱག་ཆེན་གྱི་དངོས་གྲུབ་བརྙེས་ཏེ། མངོན་ཤེས་དང་དབང་ཕྱུག་གི་ཡོན་ཏན་བརྒྱད་ལ་སོགས་པ་མངོན་དུ་གྱུར་སྐད་དོ། ། དེས་ཁ་ཆེ་ཟླ་མགོན་ལ་གནང་། ཁོང་གིས་དབང་མདོར་བསྟན་གྱི་དཔེ་གཟིགས་པས། ཤིན་ཏུ་མོས་ཏེ་གསན་པ་ལ་མ་ག་དྷར་བྱོན། དུས་ཞབས་པ་ཆུང་ངུ་ཡབ་སྲས་དང་མཇལ། བྱང་ཆུབ་སེམས་དཔའི་ཆོས་སྐོར་རྣམས་ཞུས། བྱིན་རླབས་ཆེ་བ། རྫོགས་རིམ་ལ་གུས་པ།
བྱང་སེམས་འཆིངས་པའི་ཡོན་ཏན་མངའ་བའོ། ། ཁོང་བོད་དུ་བྱོན་པ་ལ་གྲབ་སྒོམ་དཀོན་མཆོག་སྲུང་གིས་ཞུས་ཏེ། ཁོང་རང་གི་འབྱོར་པ་ཐམས་ཅད་བསྡུས་པས་གསེར་སྲང་དྲུག་བྱུང་བ་ཕུལ། དར་ཡུག་སྐེ་ལ་བཏགས་ཏེ་ལུས་ཕུལ་ནས་ཞབས་ཏོག་མཛད། ཇི་ལྟར་གསུང་བ་བཞིན་བསྒྲུབས་པས་གདམས་ངག་མ་ལུས་པ་གནང་། སྒྲུབ་པ་ཁོ་ན་གཙོ་བོར་མཛད་པས་ཡི་དམ་ལྷའི་ཞལ་གཟིགས། རྫོགས་རིམ་གྱི་ཡེ་ཤེས་ནང་རྟགས་དང་བཅས་པ་མཐར་ཕྱིན་པ་མངའོ། ། དེས་སྣོར་བཟངས་ཀྱི་སྒྲོ་སྟོན་གནམ་ལ་བརྩེགས་ལ་གནང་སྟེ། པཎྜི་ཏ་རྒྱ་གར་དུ་གཤེགས་པའི་ཤུལ་དུ་ལོ་གསུམ་དང་། ཡེར་པར་ལོ་གསུམ་གོ་བཏེག་མཛད་དེ་ཞུས་པས་གདམས་ངག་མ་ལུས་པ་གནང་ངོ་། །
དེའི་སློབ་མའི་མཆོག་ཡུ་མོ་ཡབ་སྲས་ཏེ། ཡབ་སྔགས་ལ་མོས་པས་བདེ་དགྱེས་སོགས་མང་དུ་གསན་ཞིང་། ཁྱད་པར་རྡོར་སྙིང་འགྲེལ་པ་གཟིགས་པས་ཤིན་ཏུ་དད་དེ། ཁ་ཆེ་ཟླ་མགོན་གྱི་དྲུང་དུ་གསན་དུ་བྱོན་པས་སྒྲོ་སྟོན་དང་མཇལ། ལོ་བཞིར་བཞུགས་ནས་དབང་གཞུང་གདམ་ངག་ཐམས་ཅད་རྫོགས་པར་གསན། འདི་དགུང་ལོ་ལྔ་བཅུ་རྩ་ལྔའི་སྲས་དྷརྨྨེ་ཤྭ་ར་སྟེ་སྔོན་གྱི་བག་ཆགས་སད་པས་གཞོན་ནུ་ནས་སློབ་གཉེར་མཛད། ལོ་སུམ་ཅུ་ནས་སྒྲུབ་པ་གཙོ་བོར་མཛད་དེ་བྱིན་རླབས་ཙམ་གྱིས་སྨིན་པ་དང་གྲོལ་བ་མང་དུ་བྱུང་ངོ་། ། དེ་ལ་ཁང་སར་པ་ནམ་མཁའ་འོད་ཀྱིས་གསན། དེས་གྲུབ་ཐོབ་སེ་མོ་ཆེ་ལ་གནང་སྟེ་སྒྲུབ་པ་མཛད་པས་ཡི་དམ་གྱི་ལྷ་ཞལ་གཟིགས། དྲོད་རྟགས་ཐམས་ཅད་རྫོགས།
ལྕམ་ཇོ་འབུམ་གྱི་འདས་མཆོད་ཀྱི་དུས་ཏིང་ངེ་འཛིན་གྱི་སྒོ་མང་པོ་སྐྱེས། སྔོན་དང་ཕྱི་མའི་སྐྱེ་བ་མང་པོ་དང་། གཞན་སེམས་མཁྱེན་པས་གྲུབ་ཐོབ་ཏུ་གྲགས། ཁོང་གི་ཞལ་ནས་ཆོས་དྲུག་དང་སྦྱོར་དྲུག་དོན་གོ་གཅིག་པས་ངས་གཉིད་ཀྱི་འོད་གསལ་དང་། ཉིན་པར་ཏིང་ངེ་འཛིན་གྱི་འོད་གསལ་གཙོ་བོར་བསྐྱངས་གསུངས། འདིས་སོར་སྤོང་བཏབ་པ་ལ་དྲོད་བརྟགས་སྐྱེས་པ་འབའ་ཞིག་བྱུང་སྟེ། སྦྱོར་དྲུག་ཚར་བ་དང་དུས་འཁོར་གྱི་ཆོས་ལ་ཤིན་ཏུ་བཀའ་དོག་པར་མཛད། ཐུགས་དམ་གྱི་དུས་སུ་དགོངས་པ་གཏད་པ་ཙམ་གྱིས་བྱིན་རླབས་རང་བཞིན་གྱིས་འབར་བ་དང་། ཏིང་ངེ་འཛིན་སྐྱེས་པ་མང་དུ་བྱུང་། ཁྲོ་ལོས་སྨན་མཁར་ནས་སྤྱན་དྲངས་ཏེ་སྦྱོར་དྲུག་སོགས་ཞུས།
མཐའ་དམག་ཇི་ལྟར་ཡོད་ཚུལ་ལ་སོགས་པའི་གསུང་གླེང་མཛད་པའི་ཚེ། མ་བྱོན་གོང་དུ་དགོན་པ་ལ་སོགས་པ་གཟིགས་པའི་ལོ་རྒྱུས་དང་། ལོ་ཙཱ་བའི་སྐུ་ཚེའི་ཚད་ལ་སོགས་པ་གསུངས་པ་རྣམས་ཐོག་ཏུ་ཕེབས་ཏེ་ཤིན་ཏུ་མོས་སོ། ། བླ་མ་འདི་ཕོ་བ་ལུང་དུ་བསྙུང་བ་མི་མངའ་བར་འོད་གསལ་གྱི་ངང་དུ་གཤེགས་ཏེ། སྐུ་གདུང་རིང་བསྲེལ་ལ་སོགས་པས་ཀྱང་སེམས་ཅན་གྱི་དོན་མཛད་དོ། ། དེ་ལ་ཆོས་རྗེ་འཇམ་གསར་གྱིས་གསན་ཏེ། དེ་ཡང་ལན་གཅིག་སྐུ་མཚམས་ལ་བཞུགས་པའི་ཚེ། འཇམ་དཔལ་གྱི་ཞལ་གཟིགས་ཏེ། བདག་རྗེས་འཛིན་གྱི་བླ་མ་དང་གདམ་ངག་སྒོམ་གནས་སོགས་གང་ལགས་ཞུས་པས། གྲོང་ཆུང་དུ་བླ་མ་གྲུབ་ཐོབ་ལ་དུས་འཁོར་ཞུས།
དེས་ལམ་བགྲོད་པར་འགྱུར་ཞེས་པའི་ལུང་བསྟན་ཐོབ། དགེ་བཤེས་ཁྱུང་ལ་དེའི་གཏམ་དྲིས་ནས་སོས་ཀ་གཅིག་གཤེགས་པར་བཞུད་པའི་ནུབ་མོ་ལྷ་འདྲེ་མང་པོས་འོད་དང་གནམ་རྡོ་སྐྱུར་བ་དང་། འཇིགས་པའི་གཟུགས་སྟོན་པ་ལ་སོགས་པ་ཆོ་འཕྲུལ་མི་བཟད་པ་བྱུང་། ལྷ་འདྲེ་ཡིན་པར་མཁྱེན་ནས་ཆོས་ཐམས་ཅད་མཉམ་པ་ཉིད་ཡིན་པས་ཁོ་བོ་ལ་གང་བྱུང་ཡང་ཁྱད་མེད་སྙམ་ནས་མགུར་བཞེས་པ། དངོས་གྲུབ་སྟེར་པའི་ཡི་དམ་དང་། ། གནོད་པར་སེམས་པའི་འདྲེ་གདོན་གཉིས། ། མི་བདག་ལ་རོ་མཉམ་ཁྱད་པར་མེད། ། ལྷ་འདྲེ་གར་དགའ་མར་དགའ་མཛོད། ། གཉེན་པོ་ཐོས་བསམ་སྒོམ་གསུམ་དང་། ། སྤང་བྱ་ཉོན་མོངས་རྣམ་རྟོག་རྣམས། །
བདག་ལ་རོ་མཉམ་ཁྱད་པར་མེད། ། མཉམ་བཟང་ངན་གར་དགའ་མར་དགའ་མཛོད། ། འཁོར་བརྒྱ་དང་སྟོང་གིས་བསྐོར་བ་དང་། ། རང་གཅིག་པུར་གང་བདེར་ཉལ་བ་གཉིས། ། བདག་ལ་རོ་མཉམ་ཁྱད་པར་མེད། ། འཁོར་མང་ཉུང་གར་དགའ་མར་དགའ་མཛོད། ། ཚེ་རིང་ནད་མེད་ཕུན་ཚོགས་དང་། ། ད་ལྟ་ཉིད་དུ་འཆི་བ་གཉིས། ། བདག་ལ་རོ་མཉམ་ཁྱད་པར་མེད། ། ཚེ་རིང་ཐུང་གར་དགའ་མར་དགའ་མཛོད། །
ཅེས་སོགས་ཀྱི་མགུར་བཞེས་པས་ཞི། དེ་ནས་གཡས་རུར་བྱོན། གཙང་པོའི་གཞུང་ན་ཚུར་ཡོང་ཙ་ན་མདུན་གྱི་ནམ་མཁའ་ཐམས་ཅད་སངས་རྒྱས་བྱང་སེམས་ཀྱིས་གང་བའི་སྣང་བ་བྱུང་། དེ་ནས་འཕྲང་ཆུང་དུ་བླ་མ་གྲུབ་ཐོབ་དང་མཇལ་མ་ཐག་ཕྱག་ན་རྡོ་རྗེའི་སྐུར་གཟིགས་སྣང་བ་འགྱུར་བའི་མོས་གུས་བྱུང་། མཆོག་དབང་དང་སྦྱོར་དྲུག་ཞུས་པས། ཞག་གཉིས་ན་སོར་སྤོང་དང་བསམ་གཏན་གྱི་དྲོད་རྟགས་ཐམས་ཅད་རྫོགས་ཏེ་བླ་མ་དང་གདམ་ངག་ལ་ཡིད་ཆེས་སྐྱེས། སྐུ་གཤེགས་པའི་ཚེ་ང་ལན་གཅིག་འདི་ནས་བདེ་བ་ཅན་དུ་སྐྱེ། ཞིང་སྦྱོང་། སེམས་ཅན་སྨིན་པར་བྱེད་ཅེས་གསུང་ནས་སྐྱང་འདུར་དུ་སྐུ་གཤེགས་སོ། ། དེ་ལ་བླ་མ་ཆོས་སྐུ་འོད་ཟེར་གྱིས་གསན་ཏེ།
འདིའི་ཡབ་ཉང་སྟོད་ཀྱི་མཁར་སུམ་པ་བ། སྙིང་མའི་དགེ་བའི་བཤེས་གཉེན་གྱི་གདུང་རབས་བཅུ་བདུན་རྒྱུན་མ་ཆད་པར་བྱུང་བའི་བརྒྱུད་གྲུབ་ཐོབ་གསེར་སྡིང་པ་ཞེས་གྲགས་པ་གཞོན་ནུ་འོད་དང་། ཡུམ་གཅུང་པ་བྲག་སྣའི་མགར་བཙུན་མ་ཤེས་རབ་རྒྱན་ཞེས་པ། སྤྱོད་ཕྱོགས་གསང་འདུས་བདེ་བགྱེས་སོགས་ལ་ཐོས་བསམ་བྱས་པ་ཡབ་ཀྱི་སློབ་མ་ཞིག་སྟེ་འདི་ཉིད་ལྷུམས་སུ་ཞུགས་པ་ན་ཡུམ་ལ་གསང་འདུས་ལྷ་སོ་གཉིས་ཕོ་བྲང་དུ་བསྐྱེད་པ་དང་། བལྟམས་པ་ན་དེ་རྣམས་ཕྱིར་བྱུང་ནས་སྤྱི་དང་སོ་སོའི་མཛད་པས་ཞིང་སྦྱོང་བ་སོགས་ཀྱི་རྨི་ལམ་རྨིས། གཞོན་ནུ་ན་ཡབ་ལས་རྩེད་ཐབས་སུ་ཆོས་གསན་པ་ཇི་ལྟ་བ་བཞིན་ཐུགས་སུ་ཆུད་དེ་བཟླས་པས་ཀུན་ཡ་མཚན་དུ་གྱུར་པ་དང་། སྐྱེགས་གནས་སྙིང་པའི་མཁན་པོ་ཆོས་ཀྱི་རིན་ཆེན་ལས་རབ་ཏུ་བྱུང་སྟེ་མཚན་ཆོས་ཀྱི་འོད་ཟེར་ཞེས་པར་བཏགས། དགུང་ལོ་བཅོ་ལྔ་པ་ལ་ཡབ་ལ་མངའ་བའི་ཆོས་ཐམས་ཅད་གསན་ཏེ་ཐུགས་སུ་ཆུད་པར་མཛད་པ་ལ་སོགས་དགུང་ལོ་ཉེར་བཞིའི་བར་དུ་གསན་སྦྱོང་རྒྱ་ཆེར་མཛད། དེ་ནས་ཆོས་རྗེ་འཇམ་གསར་གྱི་དྲུང་དུ་བྱོན་ནས་ཆོས་མང་དུ་གསན། ཁྱད་པར་གྲུ་ཁང་དུ་དུས་འཁོར་གྱི་དབང་ཞུས་པའི་ཚེ་ས་ཆོག་གི་སྟངས་སྟབས་མཛད་པ་ན།
རྡོ་རྗེ་ཤུགས་སུ་གཟིགས་ནས་ཞུས་པས་ང་རང་དང་ཁྱེད་ཀྱི་མཐོང་སྟངས་གཅིག་པར་བྱུང་། འུ་ཅག་ལ་བགེགས་ཀྱིས་མི་ཚུགས་གསུང་། ཡེ་ཤེས་ཕབ་དུས་སཾ་སྐྲྀ་ཏའི་སྐད་མང་པོ་བྱུང་སྟེ་གཞན་རྣམས་ཀྱིས་འཇམ་གསར་ལ་ཞུས་པས་ཁ་ཆེ་པཎ་ཆེན་སྐྱེ་བ་འཕོས་པའི་བག་ཆགས་སད་པར་འདུག་གསུང་། དཀྱིལ་འཁོར་དུ་བཅུག་པ་ན་ཡེ་ཤེས་ཀྱི་དཀྱིལ་འཁོར་མངོན་སུམ་དུ་གཟིགས་ཏེ་ཞུས་པས། ཁྱེད་རང་ལས་སད་པའི་སྐྱེས་བུ་ལགས་མོད་གསུང་། བཞི་པའི་གནས་སྐབས་སུ། གཟུང་འཛིན་ཐམས་ཅད་རང་གྲོལ། མཐོང་སྣང་ཚད་མེད་པ་ཤར། བདེ་སྟོང་གི་ཏིང་ངེ་འཛིན་རྒྱུད་ལ་སྐྱེས། ཕྱིས་སྒོམ་ཁང་དུ་བསྒོམས་པས་ཉམས་རྟོགས་འུར་ལངས་པ་བྱུང་།
ཞུས་པས་གསལ་བ་རབ་ཀྱི་མཐར་ཕྱིན་ཟིན་པ་ལགས། དགས་པོ་བཀའ་རྒྱུད་ཀྱི་བསྒོམ་ཆེན་གྱི་སྙིང་རུས་ལ། འུ་ཅག་གི་གདམ་ངག་འདི་ཡོད་ན་ལུང་པ་གྲུབ་ཐོབ་ཀྱིས་དགང་དུ་ཡོད་དེ་གསུང་། དེ་ནས་གནས་རྙིང་པའི་དྲུང་དུ་བསྙེན་རྫོགས་མཛད་དེ་འདུལ་བ་ལ་སོགས་པའི་ཆོས་དཔག་ཏུ་མེད་པ་དང་། སྲིའུ་ཆུང་བ་ལྕེ་སྟོན་མདོ་སྡེ་སེང་གེ་ལས་གསང་སྔགས་ཕྱི་ནང་གི་ཆོས་མང་པོ་གསན། དཔྱལ་ཨ་མོ་གྷ་ལས་ཀྱང་དཔྱལ་ལུགས་ཀྱི་སྐོར་ལ་སོགས་པའི་ཆོས་མང་པོ་དང་། ས་སྐྱ་པཎ་ཆེན་ལས་ཀྱང་ཆོས་ཀྱི་རྣམ་གྲངས་མང་པོ་དང་། བླ་མ་འཕགས་པ། རྒྭ་ལོ། སྨན་ཆུང་ལུང་པ་བསོད་རྒྱལ་སོགས་ལས་ཀྱང་ཆོས་མང་དུ་གསན་ཏེ་མཁས་པ་ཆེན་པོར་གྱུར།
སྙན་པས་ཕྱོགས་ཀུན་ཏུ་ཁྱབ་སྟེ་འགྲོ་དོན་དཔག་ཏུ་མེད་པ་མཛད། ཟབ་པ་དང་རྒྱ་ཆེ་བའི་ཆོས་ཀྱི་རྣམ་གྲངས་མང་པོ་བརྩམས། བསྐྱེད་རིམ་ལ་བརྟེན་པས་གསང་འདུས་རྣམ་རྒྱལ་སོགས་ཡི་དམ་མང་པོ་ཞལ་གཟིགས། ཡེ་ཤེས་ཕབ་པའི་ཚེ་གནམ་ས་ངོ་མི་ཤེས་པའི་བྱིན་རླབས་རང་བབས་སུ་བྱུང་། རྨི་ལམ་རྒྱུ་ལུས་ལ་མངའ་བརྙེས། མནལ་འོད་གསལ་དུ་འབྱོངས། ཟུང་འཇུག་ལ་དབང་འབྱོར་པ་སོགས་མངོན་པར་རྟོགས་པའི་ཡོན་ཏན་དཔག་ཏུ་མེད་པ་མངའ། སྐུ་ཚེ་མཐར་ཕྱིན་པ་ན་གསེར་སྡིངས་དགེ་སྡིངས་ཀྱི་བུ་སློབ་ཡོན་བདག་རྣམས་ལ་ཆོས་དང་ཞལ་བརྡ་མང་པོ་མཛད། བྱ་བཏང་དུ་ཕེབས་པ་ན་སྒོམ་ཆེན་རྣམས་ལ་ཞལ་བརྡ་མང་པོ་གསུངས། གཤེགས་ཁར་ཐུགས་བསྐྱེད།
བདག་འཇུག སྨོན་ལམ་རྒྱ་ཆེར་མཛད་དེ་ཕྱོགས་བཅུའི་སངས་རྒྱས་ཀྱི་ཞིང་གྲངས་མེད་པ་དང་། ཁྱད་པར་སྒྲོལ་མའི་ཞིང་མང་པོ་གཟིགས་ཏེ། ནམ་མཁར་ཟླ་བ་ལྟ་བུ་ལ་ཚོམ་བུ་སོ་གཉིས་འོད་ལྔས་སྐོར་བ་འོད་ཟེར་ཤིན་ཏུ་མི་བཟད་པ་ཐལ་བྱུང་དུ་གྱེན་ལ་འགྲོ་བ་དང་། དྲི་ཞིམ་པོ་དང་། རོལ་མོ་སྣ་ཚོགས་ཀྱི་སྒྲ་དང་བཅས་ཏེ་ཉེར་དགུའི་མཚན་ཕྱེད་ན་ཐམས་ཅད་སྟོང་པ་འོད་གསལ་དོན་དམ་པའི་བདེན་པ་མངོན་དུ་མཛད་དོ། ། དེ་ལ་ཆོས་རྗེ་ཀུན་སྤངས་པས་གསན་ཏེ། གཡས་རུ་བྱང་གི་ང་ཕྱར་དུ་ཡབ་རྗེ་རིགས་འབྲོ་རྗེ་དབང་ཕྱུག ཡུམ་གཉག་མོ་ལུམ་མེ་གཉིས་ཀྱི་སྲས་སུ་འཁྲུངས་ཏེ་དགུང་ལོ་ལྔ་པ་ལ་གཉག་ཚེ་རུ་ས་སྐྱ་པཎྜི་ཏ་ལ་ཐུགས་བསྐྱེད་གསན། བདུན་པ་ལ་འཁྱོག་དབོན་རྫོང་པ་ལ་དགེ་བསྙེན་ཞུས།
འཁྱོག་ཞང་པའི་དྲུང་དུ་སློབ་གཉེར་མཛད། ཁོང་གི་གསུང་གིས། འདི་ལ་རང་སོར་སྡོད་པའི་མི་གཅིག་མི་འོང་། ཡང་ན་མར་ཆད་དུས་ཀྱང་མི་ཐུལ་བ་གཅིག་ཡོང་། ཡང་ན་དགེ་བའི་བཤེས་གཉེན་སུས་ཀྱང་འགྲན་དུ་མེད་པའི་བསྟན་པ་ལ་ཕན་པ་གཅིག་ཡོང་གསུང་ནས་རྗེས་སུ་བཟུང་། ། ཐུགས་རབ་ལ་གཉེས་ནས་རབ་ཏུ་འབྱུང་དུ་བཅུག་སྟེ་ལོ་དགུ་པ་ལ། དེ་ཉིད་ཀྱིས་མཁན་པོ། རྫོང་པས་སློབ་དཔོན་མཛད་ནས་མཚན་ཐུགས་རྗེ་བརྩོན་འགྲུས་སུ་བཏགས། མཁན་པོ་དེ་ཉིད་ལ་བཀའ་གདམས་ཀྱི་ཆོས་སྐོར་མང་དུ་གསན། མི་རྟག་པ་རྒྱུད་ལ་འཁྲུངས་ཏེ།
གཡས་རུ་ཕྱི་འབྲུམ་དགོན་གསར་དུ་ལྷ་བཙུན་བསོད་ནམས་སྙིང་པོས་མཁན་པོ། ལྡོག་ལོད་པ་ཤཱཀྱ་བྱང་ཆུབ་ཀྱིས་ལས་སློབ། དགེ་བཤེས་བསོད་ནམས་བློ་གྲོས་ཀྱིས་གསང་སྟོན། དགེ་བཤེས་རིན་ཆེན་དབང་ཕྱུག་སོགས་དགེ་སློང་ལྔ་བཅུ་ཙམ་གྱིས་དད་དགེ་མཛད་ནས་བསྙེན་པར་རྫོགས་སོ། ། དེ་ནས་མཁན་པོ། བླ་མ་རྒྱལ་འཕགས་པ། དགེ་སྡིངས་པ། སངས་རྒྱས་འབུམ། ཤངས་པ་དཀོན་བརྩེགས་ལ་སོགས་པ་རྣམས་ལས་བྱམས་ཆོས་ཉི་ཤུ། མཛོད་རྩ་འགྲེལ།
འདུལ་བའི་བསྐོར། འདར་འཇམ་དབྱངས། དཔྱང་སྟོན་རིགས་སེང་བླ་ཟུར་ལས་ཕར། མངོན། ཚད་མ། བྲག་རམ་པ་དར་མ་འོད་ཟེར་ལས་རྒྱན། ཆོས་མཆོག ཡང་དགེ་སྡིངས་པ། ལྷ་དགོན་གསར་བ། དབུ་མ་བ་སྟོན་རྒྱལ་རྣམས་ལ་ཤེར་ཕྱིན།
དབུ་མའི་སྐོར། འཆིམས་ལས་མཛོད་བཀའ་གདམས། བླ་མ་དོན་གྲུབ་འོད་ཟེར། ཆོས་རྒྱལ་འཕགས་པ། བླ་མ་ཐམས་ཅད་མཁྱེན་པ་ཆོས་སྐུ་བ། ཁྲོ་ཕུ་རིན་པོ་ཆེ་རྣམས་ལས་སྔགས་མཚན་ཉིད་ཀྱི་ཆོས་སྐོར་བསམ་གྱིས་མི་ཁྱབ་པ་གསན། ཁྱད་པར་ཆོས་སྐུ་བ་ལས་དུས་འཁོར་རྒྱུད་ཀྱི་སྐོར་དང་། ཁྱད་པར་དབང་མདོར་བསྟན། དབང་རབ་བྱེད། དོན་དམ་བསྙེན་པ།
དཀའ་འགྲེལ་པདྨ་ཅན། རྡོ་རྗེ་སྙིང་འགྲེལ། བདེ་མཆོག་བསྟོད་འགྲེལ། སྦས་པ་མིག་འབྱེད། སྙིང་པོ་གསལ་བ། དཔེ་མེད་འཚོའི་གསུང་རབ་རིན་ཆེན་འདུས་པ། དེའི་འགྲེལ་པ་ཉི་མ་དཔལ་གྱིས་མཛད་པ། ཤཱཀྱ་ཤྲཱིའི་སྦྱོར་དྲུག སྙན་རྒྱུད། བླ་མའི་རྣལ་འབྱོར།
རྒྱུད་པའི་ལོ་རྒྱུས། རྡོ་རྗེ་ཚིག་གི་མདུད་འགྲོལ་རྩ་འགྲེལ། གཅེས་པ་བསྡུས་པའི་སྒྲོན་མ། གསལ་སྒྲོན་བཞི། གསུང་སྒྲོས་རྒྱས་པ་འོད་ཟེར་ཕྲེང་བ། སེམས་ཐག་གཅད་པ། མཚམས་སྦྱོར་བཞི་པ། རོ་བཅུད་དཔེ་དོན། སྦྱོར་དྲུག་འབྲིང་པོ། བསྡུས་པ།
འཁྲིད་ཀྱི་སྔོན་འགྲོ་རྒྱས་བསྡུས། འབྲོ་ལོ་ཙཱ་བའི་སྦྱོར་དྲུག འཇམ་གསར་གྱི་སྦྱོར་དྲུག ནཱ་རོ་པའི་སྒྲོམ་ལྡེ་བསྐོར་ལ་སོགས་པ་མང་དུ་གསན་ཅིང་སྒྲུབ་པ་མཛད་པས་སྟོང་གཟུགས་འཇམས་ནས་འགྲོ་བ་དང་། རྣམ་ཀུན་མཆོག་གི་སྐུ་རགས་པ་བསམ་གྱིས་མི་ཁྱབ་པ་དང་། ཕྲ་བ་སེན་མོའི་སྟེང་ན་བཞུགས་པ་ཀུན་མི་ཚད་ཙམ་དུ་སོང་ན་འཛམ་བུའི་གླིང་དུ་མི་ཤོང་སྙམ་པ་དང་། དབང་པོ་དྲུག་ནང་ཏིང་ངེ་འཛིན་གྱི་ཡུལ་དྲུག་ལ་འཁྱམས་ནས་འགྲོ་བ་བྱུང་། དེ་ལྟར་ཐུགས་དམ་དང་ཉན་བཤད་སྤེལ་ནས་མཛད་དེ། འདར་དུ་ཟུར་ཆོས། འཁྱོག་ཏུ་གདན་ས།
སྐྱང་འདུར་དུ་གདན་ས་མཛད་ནས་ཕར་ཚད། མངོན་པ། དབུ་མ་སོགས་གསུང་ཞིང་འགྲོ་དོན་མཛད་པའི་སྐབས་སུ། དུས་ཞབས་པ་ནས་བརྒྱུད་པའི་སྲོག་རྩོལ་གྱི་མན་ངག་ཁྱད་པར་ཅན་ཁ་ཆེ་ཤཱཀྱ་ཤྲཱི་ནས་ས་སྐྱ་པཎ་ཆེན་ལ་བརྒྱུད་པ་དོལ་པོ་ཡེ་ཤེས་མགོན་ལ་གསན་ནས་སྐྱང་འདུར་དུ་འདག་ཆར་མཛད་དེ་བསྒོམས་པས་མཐོང་སྣང་འུར་ལངས། གེགས་ཀྱི་རྣམ་པ་མང་དུ་བྱུང་ལ་གེགས་སེལ་གྱི་གདམས་ངག་མཛད་པས་ཕལ་ཆེར་ཕན་ཏེ། སྒྲ་སྙན་གྱིས་ཆོས་ཟབ་མོའི་དོན་སྟོན་པ། ཆོས་འཇིག་རྟེན་གྱི་བྱ་བ་སྣ་ཚོགས་སྟོན་པ། ཕྱི་ནང་ཐམས་ཅད་མངོན་སུམ་ལྟར་མཐོང་བ། གཞན་སེམས་ཤེས་པའི་མངོན་ཤེས། བདེ་བ་ཅན་དུ་སྤྱན་འདྲེན་པ་ཡིན་ཟེར་བའི་བསུ་བའི་བཀོད་པ་བསམ་གྱིས་མི་ཁྱབ་པ་བྱུང་།
དེའི་ཚེ་བུད་མེད་ཅིག་གིས་ལྡེ་མིག་གཅིག་ཁྱེར་བྱུང་ནས་སྒོ་ལྕགས་ལ་བཀལ་སོང་། སྒོ་ཕྱེ་གཅིག་པའི་བརྡར་འདུག་དགོངས་ནས། གེགས་སེལ་གྱི་བྱེ་བྲག་འདྲ་བ་བརྩམས་པས་རླུང་ལྔ་སྟོབས་སུ་གྱུར་པའི་ཉམས་ཤར་ཏེ། རླུང་གི་རླུང་སྟོབས་སུ་གྱུར་པས་ཕྱག་ཡ་རེ་ལ་མི་དྲུག་བདུན་རེས་བཟུང་ཡང་ཀུན་ཕྱོགས་རེར་འཕང་ནུས་པ། ས་རླུང་སྟོབས་སུ་གྱུར་པས་མི་འགའ་རེས་བསྒུལ་མི་ནུས་པ་སོགས་བྱུང་། དེ་དག་བླ་མ་ཐམས་ཅད་མཁྱེན་པས་མངོན་ཤེས་ཀྱིས་གཟིགས་ཏེ། གསེར་སྡིངས་ནས་བྱོན། འདི་ཉིད་ཀྱིའང་མངོན་ཤེས་ཀྱིས་བླ་མ་དང་མཇལ་བར་དགོངས་ནས་སློབ་མ་རྣམས་ལ། བླ་མ་དང་མཇལ་བར་འདུག་གིས་གསོལ་བ་ཐོབ་གསུང་། སང་སྔ་དྲོ་བླ་མ་བྱོན།
སྔར་གྱི་གསུང་གླེང་མཛད་པས་ད་ལན་གཤེགས་ན་སྐུ་བཞི་ལ་འབྱོར་པའི་ལུགས་ཡིན། འོན་ཀྱང་ཁྱེད་ཀྱི་སྐུ་ཚེ་འདི་ཉིད་ཀྱིས་སེམས་ཅན་དཔག་ཏུ་མེད་པ་སྒྲོལ་བའི་ཕྲིན་ལས་འབྱུང་བ་ཡིན་པས་དཔོན་སློབ་གཉིས་ཀས་འབད་ལ་སྐུ་མི་གཤེགས་པ་བགྱི་འཚལ་གསུང་ནས་བཀའ་སྒྲོས་གེགས་སེལ་མཛད་པས། བསུ་བའི་བཀོད་པ་རྣམས་ཀྱང་ད་ལན་གདན་མི་འདྲོངས་པར་འདུག་ཟེར་ནས་གྱེས་པའི་སྣང་བ་བྱུང་། དེ་ནས་གེགས་སོལ་ཏེ་རིམ་གྱིས་སྐུ་ཁམས་དྭངས་སོ། ། གཞན་ཡང་བླ་མ་ཡེ་རིན་ལས་འདིའི་ཁྲིད་ཞུས། ཆོར་སྐོར་ཅི་རིགས་པ་དང་། བང་སོ་འདག་ཆར་བ་ལས་གསལ་སྒྲོན་བཞི་དང་། ཁྲིད་རིམ་གོང་མ། དོལ་པོ་བ་ལས་གྱི་ཇོའི་ངོ་སྤྲོད་པདྨ་འོད་ཟེར། ཙ་མི།
ཨ་བྷ་ཡ། རྒྭ་ལོ། ཞང་མཚལ་པ། མར་པ་བྱ་ཟེ་བ། རྭ་པ། ཕ་རྒྱུད་གསང་འདུས་པ། མ་རྒྱུད་ཀྱེ་རྡོར་གྱི་སྦྱོར་དྲུག་ལ་སོགས་པ་མང་དུ་གསན་ཅིང་། འཛིམས་པ་རིན་ཤེ་ལས་ཀྱང་མང་དུ་གསན་ནོ། ། དེ་ནས་སྒྲུབ་པ་རྩེ་གཅིག་ཏུ་མཛད་པའི་ཕྱིར། སྐྱང་འདུར་ནས་ཆོས་གཞི་འཕོ་བའི་སྐབས་སུ།
དཔོན་དང་དགེ་བཤེས་རྣམས་ལ་ཞལ་བརྡའི་ཡི་གེ་བཞག་ནས་དགེ་སློང་ཐུགས་ཤེ་དང་། ཉེ་གནས་སྟོན་པ་ཞབས་ཏོག་ཏུ་ཁྲིད། གསང་ཐབས་སུ་བྱོན་པས་མི་མ་ཡིན་གྱི་བསུ་བ་དང་བསྙེན་བཀུར་གྱི་རྣམ་པ་མང་དུ་བྱུང་། ཕྱིས་ཀྱི་སྒྲུབ་གནས་དང་འགྲོ་དོན་ཇི་ལྟར་འབྱུང་བའི་སྣང་བ་ཤར། སྟོན་ལྷ་སར་བྱོན་གསོལ་བ་འདེབས་ཀྱིན་བཞུགས་པའི་ཚེ། ཁྲོ་ཕུའི་ཇོ་གདན་འདན་མས་འགྲོ་དོན་རྒྱ་ཆེར་འབྱུང་བར་མངོན་ཤེས་ཀྱིས་ལུང་བསྟན། དེ་ནས་ཁྲིད་ཟབ་མོ་རྣམས་མཛད་ཀྱིན་གཙང་ཕྱོགས་ཀྱི་རི་ཁྲོད་མང་དུ་བསྐོར། སེ་མཁར་ཆུང་དུ་གཙུག་ལག་ཁང་བསོས། འབྲོག་མིའི་སྐུ་འབུམ་ལ་གསེར་གསོལ། རབ་གནས་མཛད་པས་མནལ་ལམ་དུ་མི་མ་ཡིན་མང་པོས་སེ་མཁར་ཆུང་བྱ་བའི་བན་རྒན་དེ་འདིར་བྱུང་ཞེས་སྒྲོགས་པ་གསན།
ནགས་རྒྱལ་གྱིས་ཇོ་ནང་དུ་གདན་འདྲེན་དུ་བྱུང་། ལོ་གསུམ་ན་འབྱོན་པར་ཞལ་གྱིས་བཞེས། གྱི་ཇོའི་རྒྱུད་སྙིང་གཟིགས་ཏེ་རྒྱུད་སྙིང་བསྡུ་བར་དགོངས་དབུ་སྔས་སུ་བཞག མཆོད་གཏོར་ཕུལ་གསོལ་བ་བཏབ་པས་མནལ་ལམ་དུ་རིགས་ལྡན་རྣམས་ཀྱིས་འདི་བསླབ་པ་ཀུན་ལས་བཏུས་བྱ་བ་ཡིན་གསུང་བ་དང་། ལ་ལས་ཐེག་པ་ཀུན་བཏུས་བྱ་བར་གྱིས་ལ་བསྡུས་བྱ་བ་བྱུང་། སྦྱོར་དྲུག་རྫོགས་པར་གདུལ་བྱ་ཀུན་ལ་བསྟན་པར་དགོངས་པ་ན། བསྟན་དུ་མི་འདོད་པའི་ལྟས་བྱུང་བས། ལྷ་སའི་གཙུག་ལག་ཁང་རྣམས་དང་། ཁྱད་པར་བཅུ་གཅིག་ཞལ་གྱི་དྲུང་དུ་གསོལ་བ་བཏབ་པས་མནལ་ལམ་དུ་མཁའ་ལ་ཉི་མ་གསུམ་ཤར་བ་སོགས་འགྲོ་ཕན་ཡོང་བའི་ལྟས་བྱུང་ནས་གཡས་རུའི་རི་ཁྲོད་རྣམས་སུ་དབང་མཛད། སྲོག་རྩོལ་ཆིག་བརྒྱུད་དུ་བཏབ་པས་གྲོལ་བ་མང་དུ་བྱུང་།
དེ་ནས་ནགས་ཕུག་ཏུ་བྱོན་པ་ན་མཁན་པོ་གཙུག་ཏོར་མགོན་ལ་སོགས་པའི་དགེ་བཤེས་རྣམས་ཀྱིས་ཇོ་ནང་དུ་གདན་དྲངས། འཁྲུག་པོའི་ལྷ་བཙན་གྱིས་རྟ་བའི་ཚོགས་ཀྱིས་བསུ་ཞིང་བསྐོར་བ་བྱས། སེང་གེ་རྫོང་དུ་བཞུགས་རྒྱུད་སྙིང་ཡང་རྫོགས་ཏེ་རིགས་ལྡན་རྣམས་ཀྱིས་ལེགས་སོའི་གནང་བ་དང་། མཁའ་སྤྱོད་བདེ་ལྡན་དུ་བྱོན་པའི་ཚེ་རིགས་ལྡན་རྣམས་བྱོན་ནས་རྒྱུད་སྙིང་ལ་བརྗོད་བྱ་དུས་ཀྱི་འཁོར་ལོ་ཆུག་ལ་སྟོན་གསུང་བའི་གནང་བ་ཐོབ། གདུལ་བྱ་དཔག་ཏུ་མེད་པ་སྨིན་གྲོལ་ལ་བཀོད་དེ། བྱི་བ་ལོའི་ཁྲིད་རྣམས་རྫོགས་པ་དང་དྲུང་ན་ཡོད་པས་ད་ལོ་སྐུ་ཁམས་བཟང་པར་གདའ་ཞུས་པས། མར་མེ་འཆི་ཁར་གསལ། ད་ལོ་ཙམ་ལས་ཆོས་འཆད་པ་མི་ཡོང་གསུང་། ཚོགས་སུ་ཡང་འཇིག་རྟེན་གྱི་བྱ་བ་ལ་སྙིང་པོ་མེད། སྒྲུབ་པ་གཙོ་བོར་གྱིས།
བློ་དམན་པས་ཀྱང་འཆི་ཁར་མི་འགྱོད་ཙམ་གྱི་སྒྲུབ་པ་རེ་གལ་ཆེ་བ་ཡིན་གསུང་། དེ་ནས་དགུན་མཚམས་ལ་བཞུགས་ཙམ་ན་སྨན་པ་ལ་སྟོན་པ་དང་། སྐུ་རིམ་བགྱི་བ་ཞུས་པས། སྨན་རིམ་གྲོས་མི་ཕན། ད་ལོ་འགྲོ་བ་ཡིན་ཡང་ཁག་འཇོག་ཡོང་གསུང་ནས་སྨན་པ་ལའང་བསྟན། བུ་སློབ་ཀུན་གྱི་སྐུ་རིམ་རྒྱ་ཆེན་ཡང་བྱས། དེའི་ཚེ་ས་གཡོ་བ་དང་སྒྲ་དང་། མཚན་མོ་འོད་ཀྱི་རྣམ་འགྱུར་མང་པོ་བྱུང་བ་ཕྱི་ན་ཡོད་པའི་གཞི་བ་དང་། མགྲོན་པོ་རྣམས་ཀྱིས་མཐོང་ཞིང་ཐོས། དགུན་སྨད་བླ་མ་བྱང་སེམས་པ་ལ་མགུར་ཆམ་བྱུང་ཡོད་པ་ལ་ཕན་ན་མྱུར་བར་ཤོག་གསུང་ནས།
བྱོན་པ་ན་སྤྱིར་ད་ལོ་འགྲོ། དེ་ཡང་མེ་ཏོག་ཁྲ་ཆིལ་བའི་དུས་ལ་འགྲོ་བར་འདུག་སྙམ་པ་ན། མདང་ཞག་བློ་བུར་དུ་རྩ་བཏུལ་བ་གཅིག་བྱུང་། དེ་ལ་ངེད་འགྲོ་དུས་ཁྱེད་དང་ཕྲད་དགོས་པ་ལ་མ་སླེབ་པ་དང་། འགྲོ་སྙམ་པའི་དུས་ལས་སྔ་བར་བྱུང་བས། ང་དུས་ཀྱི་འཁོར་ལོའི་རྣལ་འབྱོར་པ་ཡིན། ཁྱེད་ཀྱིས་བཏུངས་ན་ངས་བསྲིངས་པས་ཆོག་སྙམ་སྟེ། རླུང་སྦྱོར་འགའ་བྱས་པས་རྩ་རང་སོར་ཆུད། ཟླ་ཕྱེད་ཙམ་འཆི་བ་བསླུས་བདོག་གསུང་། དགུན་སྐུ་ཁམས་བཟང་ཕྱག་རྩ་བདེ་ན་གཤེགས་པའི་རྟགས་ཅི་ལགས་ཞུས་པས།
སེམས་ལ་དབང་ཐོབ་པ་འགྲོ་བ་ལ་རྟགས་ཅི་དགོས། ལུས་འདིའི་གདུལ་བྱ་རྣམས་ཀྱི་དོན་ནི་གྲུབ་ཟིན། ད་འགྲོ་ཕན་གང་ཆེ་བྱེད་གསུང་། གང་དུ་ཆེ་ཞུས་པས། འདིར་བསྡད་ཀྱང་གདུལ་བྱ་མང་དུ་མི་འགྲོ། བྱང་སེམས་ཀྱི་འགྲོ་དོན་ལ་རིས་སུ་ཆད་པ་མེད། ངས་དགུན་པོ་བར་དོའི་ལུས་སུ་བསྒྱུར་ནས་འཇིག་རྟེན་གྱི་ཁམས་མང་པོ་བསྐོར། བར་དོ་མང་པོ་བསྒྲལ། སངས་རྒྱས་ཀྱི་ཞིང་མང་པོ་བལྟས། བདེ་བ་ཅན།
དགའ་ལྡན། ཤམྦྷ་ལ་རྣམས་སུ་ཕྱིན། བར་དོ་ལ་སྐྱེ་སྒོ་དཀོན་པ་ཡིན་ཟེར། ང་ལ་ནི་སྐྱེ་སྒོ་མང་། བདེ་བ་ཅན་ན་རིན་པོ་ཆེ་སྣ་ཚོགས་ལས་གྲུབ་པའི་པད་མོ་ཁ་བྱེ་བ་དཔག་ཏུ་མེད་པ་སྣང་། གཞན་ཡང་འཇིག་རྟེན་གྱི་ཁམས་ན་རིགས་གཟུགས་ཕུན་སུམ་ཚོགས་པའི་སྐྱེ་སྒོ་མང་པོ་འདུག་ཀྱང་། ང་དགའ་ལྡན་དུ་འགྲོ་བས་དེ་རྣམས་སུ་སྐྱེ་བ་མ་བླངས་གསུང་། དགའ་ལྡན་དུ་གཤེགས་པའི་འདུན་པ་བསྒྱུར་གསུང་བ་ལ་མ་བསྒྱུར་བ་ཅི་ལགས་ཞུས་པས། ཉན་བཤད་ཀྱི་དུས་ན་དགའ་ལྡན་དུ་བྱམས་པ་ལ་དངོས་སུ་སྒྲོ་འདོགས་བཅད་སྙམ་ནས་འདུན་པ་དྲག་པོ་དང་། སྐྱེ་བའི་རྟེན་འབྲེལ་སྒྲིགས།
མཁན་ཆེན་ཁྲོ་ཕུ་བ་དང་དཔོན་སློབ་གང་ས་ནས་རྟེན་འབྲེལ་འགྲིག་པ་གཅིག་བྱུང་ནས་འདུན་པ་མ་བསྒྱུར། བར་དོ་ལ་ད་ལྟའི་ཆོ་ག་ཆོས་བཤད་ཕན་པར་གསུངས་ཀྱང་། དེ་བས་བར་དོའི་རིགས་མཐུན་གྱི་ལུས་ཀྱིས་བསྒྲལ་ན་སྟོབས་ཆེ་བས། ཤི་བ་དང་བར་དོར་རིགས་མཐུན་གྱིས་བར་དོའི་དོན་བྱེད། རྒྱལ་བའི་ཞིང་མང་པོ་བལྟ། དེ་ནས་དགའ་ལྡན་དུ་འགྲོ་གསུང་། དེའི་སང་སློབ་དཔོན་སྟོན་པ་དང་། ལྷ་རྗེ་སོགས་མི་བཅུ་ཙམ་བསགས་ནས་འདི་ལ་བྲག་རི་ནགས་ཕུག་ལ་སོགས་པའི་མི་སྣ་ཚང་འདུག གཞན་དང་མི་ཕྲད་ཁ་ཆེམས་ཁྱེད་རྣམས་ལ་འཇོག་གསུང་ནས། བྱང་སེམས་པ་ལ་སྔར་བཟུང་བྱས་པ་ཡིན་ཏེ་འཛིན་དུ་མ་འདོད།
ད་ཁྱེད་ལས་འོས་མི་འདུག་པས་རི་ཁྲོད་འདི་ཟུངས་གསུང་། ད་དུང་ཡུན་རིང་དུ་བཞུགས་པར་ཞུ་ཞུས་པས། དེ་སྐད་བྱས་པས་དོན་མི་འགྲུབ། ངས་འགྲོ་བར་ཐག་བཅད་ཟིན། ངས་བཅོལ་བའི་ལས་ཁས་ལོང་། ངའི་ཚིག་གི་ཐ་མ་ཡིན་མོད་གོ་ཆ་མ་བྱུང་གསུང་། བྱང་སེམས་པས་བདག་གིས་ཡུན་རིང་བརྟེན་པས་རྣམ་ཐར་ཅི་རིགས་གོ་བ་དང་། སློབ་དཔོན་དཔཤི་དང་། སྟོན་པ་ལ་སོགས་དབུ་ཆེ་རྣམས་དང་གྲོས་བཏུན་ནས། བླ་མའི་རྣམ་ཐར་ཅི་སྐྱོང་བྱེད་པར་ཞུ།
ཞུས་པས། གཏམ་དེ་ཡིན། རྟེན་འབྲེལ་ཐམས་ཅད་ང་རང་གིས་བསྒྲིགས་ནས་ཡོད་པས་ཁྱོད་ལ་སེམས་ལས་ཆེན་པོ་མི་དགོས་ལེགས་པར་འོང་གསུང་ནས། རྡོར་དྲིལ་ལ་སོགས་པ་གསང་སྔགས་པའི་ཆས། ཕྱག་དཔེ། ཐུགས་དམ་གྱི་ལྷ་རྣམས་རྒྱུ་མཚན་དང་བཅས་ནས་གནང་། དེའི་སྐབས་སུ་བྱང་སེམས་པའི་མགུར་ཆམ་འཁྲུགས་ནས་བསྙུང་བ་ལ་འདི་ཉིད་ཀྱིས་རྩ་གཟིགས། ང་ན་བས་ཁྱོད་བོས་པ་ཡིན་ཏེ། ཁྱོད་འཆི་རུ་ཆ་གཅིག་འདིར་སླེབ་བྱུང་། ང་དོ་ཞག་འགྲོ་བའི་རྩིས་ཡིན་ཏེ།
ངས་ཕྱིན་ན་ཁྱོད་ཀྱང་དེའི་རྐྱེན་གྱིས་འགྲོ་བར་འདུག་པས་ཁྱོད་ཀྱི་ཁམས་མ་སོས་བར་དུ་ངས་ཚེ་བསྲིངས་ལ་བསྡད། ཁྱོད་རང་སེམས་ལས་གང་ཡང་མ་བྱེད། སྨན་པ་རྣམས་ཀྱིས་སྨན་དཔྱད་ལ་འབྱང་པ་ཐོན། སློབ་དཔོན་དཔཤིས་ཕྱིའི་ཚོགས་ཀྱི་བསྔོ་བ་དང་། རིམ་འགྲོ་བའི་མགོ་འདྲེན་གྱིས། ཁོང་ནང་དུ་བསྡད་ན་ང་ཤི་འདུག་སྙམ་ནས་ཕྱིའི་ཚོ་བློ་མི་བདེ་བ་ཡིན། སློབ་དཔོན་སེང་གེ། ཤེར་འབུམ། བཙུན་ཆུང་རྣམས་ཀྱིས་ངའི་གཡོག་གྱིས། སློབ་དཔོན་སྟོན་པས་བུག་སྒོའི་ནང་འདྲི་བ་རྣམས་ལ་བརྡ་སྦྱོར།
བསོད་རིན་གྱིས་ཕྱིའི་མགྲོན་པོ་རྣམས་ཀྱི་ངོ་ལེན་གྱིས། རང་རེ་རྣམས་བློ་ལྷོད་བྱས་ནས་གནས་ལུགས་ཀྱི་ངང་ལ་འཇོག་པ་ཡིན། སེམས་ལས་བྱ་རྒྱུ་མེད། བློས་བྱས་འཁྲུལ་པའི་རྗེས་སུ་མ་འབྲེང་གསུང་། ཕྱིའི་དགེ་བཤེས་རགས་རིམ་དང་མཇལ་བར་ཞུས་པས། འུ་ཅག་ལ་དབྱེ་བསལ་གྱི་ལུགས་མེད། ཐམས་ཅད་ལ་འཕྲད་པས་ཤེད་ཟད། སྟན་ལ་འབྱར་འགྲོ། དེ་ཙ་ན་བུ་སློབ་ལ་ཁག་ཡོང་། ཁག་མེད་བྱས་ནས་འགྲོ།
ཁྱེད་རྣམས་ལ་ཁག་བྱུང་གི་དོགས་ན་ཡི་གེ་བཞག་གསུང་ནས་གསུང་ཆེམས་མཛད། ཕལ་ཆེར་ཏིང་ངེ་འཛིན་ལ་བཞུགས། སྐབས་སུ་སྔགས་ཟབ་ཚུལ། ས་ལམ་བགྲོད་ཚུལ། འཆི་ཁར་འོད་གསལ་ལ་ཐིམ་ཡང་། གཞན་དོན་དུ་འོད་གསལ་ལས་ལངས་ནས་ཅི་ཕན་བྱེད་འཚལ་གསུང་ནས་ཉེ་གནས་རྣམས་ལ་གནང་སྦྱིན། ཞལ་བརྡ་ན་བཟའ་གདན་འདི་ལ་འདི་བྱིན་གྱི་ཞལ་བརྡ། སྤུར་བཞུ་ཚུལ། དེར་མཆོད་རྟེན་གཅིག་གྱིས་ལ་ཚ་ཚ་རྣམས་དེར་ཆུད། ཁྱོད་ཀྱི་རབ་གནས་གྱིས།
ཚོགས་སུ་ཚ་བུར་གཅིག་བརྡེགས་ཡོད་པས་གཤེགས་རྫོངས་དང་རབ་སྟོན་ཡིན་གྱིས་ལ་མེ་ལ་ཐོང་། ཀུན་སྤངས་ཀྱི་བྱ་བ་མཐར་ཕྱིན། དོན་གཉིས་འགྲུབ། བདེ་བ་ནས་བདེ་བར་འགྲོ་བ་ལ་བུ་སློབ་ཀུན་དགའ་སྤྲོ་བྱེད་དགོས་པ་ཡིན་གསུང་བ་དང་། བྱང་སེམས་པ་ལ་ཤོག་གསུང་ནས། རྡོ་རྗེ་སློབ་དཔོན་དུ་དབང་བསྐུར་བའི་ཚིགས་བཅད་གསུངས་ནས་རྡོ་རྗེ་དྲིལ་བུ་གནང་། ཁྱོད་ཀྱི་ཁམས་ནི་སོར་ཆུད་འདུག ད་ང་འགྲོ་གསུང་། ད་དུང་ཡུན་རིང་དུ་བཞུགས་པར་ཞུ་ཞུས་པས། གཏད་པ་ཅི་བདོག
ཁར་སང་སྔོན་ལ་ཟླ་ཕྱེད་བསྲིངས་ནས་བསྡད། འདང་སང་ཁྱོད་ན་བ་དེས་ཞག་ཉི་ཤུ་ལྷག་གཅིག་བསྡད། སེམས་ཅན་ལ་མི་ཕན་པའི་བཏང་སྙོམས་སུ་བསྡད་ནས་ཅི་བྱེད། ཕུང་པོ་འདི་ང་སོང་མ་ཐག་བཞུས་ཀྱང་ཆོག ང་རོའི་ནང་དུ་འོད་གསལ་བསྒོམ་གྱིན་སྡོད་བྱ་བའི་ལུགས་མིན། ཞེན་པ་བྱེད་ན་ཞག་བདུན་གསོལ་བ་ཐོབ། བཞུ་དུས་བུ་སློབ་ཀུན་ལ་སྐད་གྱིས་ལ་ཕྱི་ནས་གསོལ་བ་འདེབས་སུ་ཆུག་གསུང་ནས་དཔྱིད་འབྲིང་གི་ཉི་ཤུ་ལྔའི་ཐོ་རངས་ཞི་བར་གཤེགས་སོ། ། དེ་ནས་གདུང་ལ་ཞག་བདུན་གསོལ་བ་བཏབ་སྟེ་བཞུ་བས་གདུང་ཐལ་ཐམས་ཅད་རིང་བསྲེལ་གྱི་ཕུང་པོར་གྱུར་ཏོ། ། དེ་ལ་ཀུན་མཁྱེན་འཕགས་པས་གསན་ཏེ། ཉངས་སྟོད་ཐུ་གུ་དང་ཉེ་བའི་ལ་སྤེ་བ་རྗེ་རིགས་སྔགས་འཆང་ཤ་སྟག་བྱུང་བའི་རྒྱུད་ལས།
ཡབ་རྗེ་བོ་རྡོ་རྗེ། ཡུམ་རྗེ་མོ་རྒྱལ་མཚན་འབུམ་ལ་སྲས་བརྒྱད་བྱུང་བའི་ཆུང་ཤོས་ཡིན། བླ་མ་ཆོས་སྐུ་འོད་ཟེར་ལས་རབ་ཏུ་བྱུང་སྟེ། དགུང་ལོ་ཉེར་གསུམ་པ་ལ་འབྲོ་ལུགས་ཀྱི་སྦྱོར་དྲུག་ཚང་བར་ཞུས། སྐབས་ཞིག་ཏུ་བྱ་བཏང་དུ་སྐུ་མཚམས་ལ་བཞུགས་པའི་ཚེ། ཀུན་སྤངས་པས་འདིར་རྒྱུད་འགྲེལ་ཞིག་འབྲི་བ་དང་། དུས་འཁོར་གྱི་ཐང་ག་ཞིག་འབྲི་བ་ལ་རྩབས་གཅིག་ཤོག་གསུང་ནས་བྱོན་པ་དང་། རྒྱུད་སྙིང་གསུང་བའི་དབུ་ཚུགས་འདུག་པས་སྔོན་ལ་འདི་ཉོན་ཅིག་གསུང་། ཐུགས་ལ་བཏགས་པ་ཡིན་སྙམ་སྟེ་མཉན་པ་དང་། དེའི་འཕྲོ་ཅུང་མ་ཚར་བ་ལ་ཁྱོད་ཡི་གེ་འབྲི་བ་རྐྱང་ལ་བོས་པ་མིན།
ད་རེས་ཁྲིད་འདི་ལ་ཞུགས་ཤིག་གསུང་ནས་འཁྲིད་ལ་ཞུགས། དེ་ཀའི་འཕྲོ་ལ་རྒྱུན་འཐུད་ནས་ལོ་གསུམ་ལ་འཁྲིད་ཡོངས་སུ་རྫོགས་པར་མཛད། བླ་མའི་གསུང་གིས་ཁྱེད་རང་འདོད་ཅིང་མི་བདེ་བ་བྱུང་ན་ཞུ་བ་སུ་བྱུང་གི་ཟླ་ལ་ཤོག་གསུང་ནས། སྔ་ཕྱིར་འཁྲིད་ཚར་བ་ལན་བདུན་ཞུས། ཕྱག་ལེན་ཐམས་ཅད་ལེགས་པར་སྦྱངས། གསུང་སྒྲོས་རྣམས་ཟིན་བྲིས་སུ་མཛད། འཁྲུལ་འཁོར་དགོས་པ་རྣམས་དཔེ་ཆུང་དུ་བྲིས་ཏེ་ལེགས་པར་གཏན་ལ་ཕབ་ནས། བླ་མ་ཉིད་ལ་མངའ་བའི་སྦྱོར་དྲུག་གི་སྐོར་ཐམས་ཅད་མ་ལུས་པར་གསན་ནོ། ། དེ་ལ་མཁན་ཆེན་ཐམས་ཅད་མཁྱེན་པས་གསན་ཏེ། འདི་ནི་སྔགས་མཚན་ཉིད་མང་དུ་མཁྱེན་པའི་བླ་མ་བྲག་སྟོན་རྒྱལ་མཚན་དཔལ་བཟང་པོ་དང་།
ཡུམ་བསོད་ནམས་འབུམ་ཞེས་པའི་སྲས་སུ་འཁྲུངས། དགུང་ལོ་བཅོ་བརྒྱད་པ་ལ་མཁན་པོ་རིན་ཆེན་སེང་གེ་དང་། སློབ་དཔོན་ཚད་མ་ལས་རབ་ཏུ་བྱུང་སྟེ་མཚན་རིན་ཆེན་གྲུབ་ཏུ་བཏགས་པ་ནས་བཟུང་སྟེ། མཚན་ཉིད་ཀྱི་སློབ་གཉེར་རྣམས་ཕལ་ཆེར་ཚར་ནས། རོང་པ་བླ་མ་རྡོ་རྗེ་རྒྱལ་མཚན་ལ་དུས་འཁོར་གསན་པའི་དུས་སུ་གསང་འདུས་ཤེས་པ་ཞིག་བྱུང་ན་སློབ་གསུངས་པས། ངེད་ཀྱི་མཆེད་གྲོགས་སློབ་དཔོན་འཕགས་པ་གསང་འདུས་ལ་མཁས་པའི་ཚད་དུ་ཕྱིན། དེར་མ་ཟད་ཡོ་ག་ལའང་ཤིན་ཏུ་མཁས། ལུང་རྒྱའང་ཆེན་པོ་བྱས་པ་ཅིག་ཡོད་གསུང་། གང་ན་བདོག་ཞུས་པས་མག་ཕྱོགས་ན་ཡོད་གསུང་སྟེ་རྩད་བཅད་པས། འཕགས་པའི་མིང་འདྲ་བ་ཞིག་ལ་འཁྲུལ་ཏེ།
ཐུ་གུའི་ཚར་མི་གཅིག་ན་རེ། དེ་ལ་ཡོན་ཏན་ཆེན་པོ་ཡོད་དེ། སྡོམ་པ་མི་གཙང་ཟེར་བ་ཐོས་པས་མ་བརྟགས་པར་སྐྱུག་ལོག་ནས་བྱོན། ཕྱིས་ཀྱི་མཁར་ན་བཞུགས་པ་ཐོས་ནས་དགེ་བཤེས་བསོད་རིན་གདན་འདྲེན་དུ་བཏང་སྟེ་ཆོས་ཞུ་བར་བརྩམས་པ་ན། རྨི་ལམ་དུ་བུད་མེད་གཅིག་གིས་བུམ་པ་ཆུས་ཅུང་མ་གང་བ་གཅིག་དང་། རྣལ་འབྱོར་པ་གཅིག་གིས་རྡོ་རྗེ་དྲིལ་བུ་གཅིག་ཁྱེར་བྱུང་ནས་འདི་པ་སྔར་ཁྱེད་རང་གི་ཡིན། ན་ནིང་ནས་བྲག་རམ་ན་ཡར་ལ་འཕྱན། ད་ཁྱེད་རང་ལ་གཏོད་པ་ཡིན་ཟེར་ནས་གཏོད་དུ་བྱུང་བ་རྨིས། ཐུགས་དགྱེས་ཚོར་དང་བཅས་པས་བླ་མ་བ་སྤྱན་དྲངས་ཏེ་གཙོ་བོར་རིམ་ལྔའི་ཁྲིད་ཞུས་པས་སངས་རྒྱས་བྱང་སེམས་མང་པོ་ཏིང་ངེ་འཛིན་གྱི་རྩེད་མོ་སྣ་ཚོགས་མཛད་པ། བསྐྱེད་རིམ་གྱི་དུས་སུ་ལྷ་སོ་གཉིས་ཀྱི་ཞལ་ཡུད་ཙམ་གཟིགས།
རྡོར་བཟླས་དུས་སུ་རྟགས་ལྔ་དང་རླུང་ལྔ་སོ་སོར་གསལ་བ་གཟིགས་པ་ལ་སོགས་པ་དག་སྣང་དུ་མ་ཤར། མནལ་ལམ་སྦྱོང་པའི་ཚེ་མངོན་དགར་བྱོན་རིན་པོ་ཆེའི་གཞལ་མེད་ཁང་ན་སངས་རྒྱས་སྟོང་གྲལ་བསྒྲིགས་སུ་བཞུགས་པ་གཟིགས་ཞིང་ཁམས་དག་པ་བལྟ་ན་ཉི་ཟླ་ལ་ཞོན་པའམ། འོད་ཟེར་ལ་འཇུ་བའམ། མཁའ་ལྡིང་ལ་ཞོན་པ་སོགས་བྱས་ནས་གང་འགྲོ་འདོད་པའི་ཡུལ་དུ་སླེབ་པ་སྙམ་བྱས་ན་མཐོང་གིན་འདུག་གསུང་། དེའི་རྗེས་ལ་གསང་འདུས་ཀྱི་སྐོར་དང་། དུས་འཁོར་རྭ་འབྲོའི་སྐོར། སྦྱོར་དྲུག་མི་འདྲ་བ་བླ་མ་ཉིད་ལ་ཇི་ལྟར་མངའ་བ་ཐམས་ཅད་གསན། ཕྱིས་འཁྲིད་ཡིག་ངོ་སྤྲོད་དང་བཅས་པ་མཛད། གདུལ་བྱ་དཔག་ཏུ་མེད་པ་སྨིན་གྲོལ་གྱི་ལམ་ལ་བཀོད་དེ། དེ་ཉིད་ལ་བདག་གིས་ཆོས་སྐོར་ཐམས་ཅད་ཚང་བར་ནོད་པ་ལགས་སོ། །
ཡང་ཤ་བ་རི་ནས་བརྒྱུད་པ་ལྟར་ན། རྡོ་རྗེ་འཆང་ངམ། སྤྱན་རས་གཟིགས་ལ་རྣལ་འབྱོར་གྱི་དབང་ཕྱུག་ཤ་བ་རི་པས་གསན་ཏེ། འདི་ཉིད་གྲོང་ཁྱེར་ཏེ་ཏེའི་གར་མཁན་ལོ་ཀི་དང་། གུ་ན་གཉིས་ཀྱི་བུ་ཚ་རིགས་ངན་གླུ་གར་གྱིས་འཚོ་བའི་མིང་སྲིང་གསུམ་བོད་པས། སློབ་དཔོན་ཀླུ་སྒྲུབ་བྷ་ག་ལའི་རི་བོའི་དགོན་པ་ན་བཞུགས་པ་ལ་སློང་དུ་ཕྱིན་པས། རིགས་ངན་ལ་རྣམ་རྟོག་མ་མཛད་པར་ནང་དུ་བོས་ཁ་ཟས་མང་པོ་བྱིན་པ་དང་། དད་པ་རྙེད་ཅིང་། བྱང་སེམས་བློ་གྲོས་རིན་ཆེན་གྱི་སྐུའི་རས་བྲིས་མཐོང་ནས་འདི་ཅི་ལགས་ཞུས་པས། བྱང་སེམས་ལྷའི་བུ་ཐ་མལ་པས་མི་མཐོང་བ་ཞིག་ཡིན་གསུང་།
བདག་ཅག་ལ་བསྟན་པར་ཞུ་ཞུས་པས། སྤྱི་གཙུག་ན་ཡོད་ཀྱིས་ལྟོས་གསུང་། དེ་མཐོང་བའི་སྤྱན་ཞིག་ཞུ་འཚལ་ཞུས་པས། འཁོར་ལོ་སྡོམ་པའི་དཀྱིལ་འཁོར་དུ་བཅུག དབང་བསྐུར། རྒྱུད་བཤད། གདམས་པ་དང་རྗེས་སུ་གདམས་པ་གནང་ནས་ཉམས་སུ་ལོང་ཞིག་པར་བཀའ་སྩལ། དེ་དག་གིས་ཀྱང་ནན་ཏན་གྱིས་ཉམས་སུ་བླངས་པས་རྒྱུད་དག་སྟེ། བྱང་སེམས་ཀྱི་ཞལ་མཐོང་གར་གྱི་མཆོད་པ་ཕུལ། བྲམ་ཟེ་ཆེན་པོའི་དྷོ་ཧ་གླུར་བླངས་ཏེ་མཆོད་པ་ཕུལ་བས།
ཁྱོད་ཀྱིས་དེའི་དོན་ཤེས་སམ་གསུང་། མི་ཤེས་པས་ཞུ་འཚལ་ཞུས་པས། རྒྱུད་བྱིན་གྱིས་བརླབས་དྷོ་ཧའི་དོན་སྙིང་པོ་དོན་གྱི་དགོངས་པ་བསྟན་པས་དེ་ཉིད་དུ་དེ་ཁོ་ན་ཉིད་ཀྱི་རྟོགས་པ་ཐོབ་བོ། ། དེར་བྱང་ཆུབ་སེམས་དཔས་རིགས་ཀྱི་བུ་ཁྱོད་ལྷོ་ཕྱོགས་ལྡོང་ངར་གྱི་སྟོན་པ་ཤ་བ་རི་དབང་ཕྱུག་བྱ་བ་ཡིན་པས། འདིར་མ་སྡོད་པར་རྔོན་པའི་ཆས་སུ་ཞུགས་ལ་ལྷོ་ཕྱོགས་དཔལ་གྱི་རི། སེམས་ངལ་བསོ་བའི་རི། ཡིད་འཕམ་པར་བྱེད་པའི་རི་ལ་སོང་ལ་དབང་པོ་ཡང་རབ་རྣམས་ཀྱི་དོན་གྱིས་ཤིག་ཅེས་ལུང་བསྟན་པ་བཞིན་དེ་རྣམས་ཀྱིས་ཀྱང་དེ་བཞིན་དུ་བྱས་པས། ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་ཏེ། དིང་སང་གི་བར་དུ་ཡང་བཞུགས་ཞེས་གྲག་གོ ། འདིར་ས་ར་ཧ་དང་གཅིག་ཅེས་འདོད་པ་མི་རིགས་ཏེ།
གྲུབ་ཐོབ་བརྒྱ་བཅུ་རྩ་བཞིའི་གླུ་བསྡུས་པ་ལས། ས་ར་ཧས། ཀྱེ་ཧོ་གྲོགས་དག་ལྷན་ཅིག་སྐྱེས་པ་དེ། ། གཞན་ནས་མི་རྙེད་བླ་མའི་ཞལ་ནས་རྙེད། ། དོན་དམ་ཞལ་གྱི་ངོ་བོ་དེ་རྟོགས་ན། ། ཡིད་ལ་འཆི་བ་མེད་ཅིང་ལུས་ལ་འཆད་པ་མེད། ། ཅེས་དང་། འདིས། མ་རིག་མུན་པའི་ནགས་ཚལ་དུ། ། གཟུང་འཛིན་གཉིས་ཀྱི་རི་དྭགས་རྒྱུ། །
ཐབས་ཤེས་གཉིས་ཀྱི་བཞུ་བརྡུངས་ནས། ། སྙིང་པོ་དོན་གྱི་མདའ་གཅིག་འཕངས། ། འཆི་ནི་རྣམ་པར་རྟོག་པ་འཆི། ། ཤ་ནི་གཉིས་སུ་མེད་པར་ཟོས། ། རོ་ནི་བདེ་བ་ཆེན་པོར་མྱོང་། ། འབྲས་བུ་ཕྱག་རྒྱ་ཆེན་པོ་འཐོབ། ། ཅེས་གླུ་སོ་སོར་བཤད་ཅིང་། རྡོ་རྗེ་གདན་པས་ཀྱང་། བྲམ་ཟེའི་རིགས་ལ་གར་མཁན་ལུས། ། དཔལ་གྱི་རི་ལ་དངོས་གྲུབ་བརྙེས། །
ས་ར་ཧ་ཞེས་བྱ་བ་ཡི། ། བླ་མ་དེ་ལ་ཕྱག་འཚལ་ལོ། ། ཞེས་དང་། གར་མཁན་དཔལ་གྱི་རི་ལ་བཞུགས། ། ལྕམ་སྲིང་གཉིས་ཀྱིས་དངོས་གྲུབ་བརྙེས། ། ཤ་བ་རི་པ་ཞེས་བྱ་བའི། ། བླ་མ་དེ་ལ་ཕྱག་འཚལ་ལོ། ། ཞེས་བསྟོད་པ་སོ་སོར་བྱས་པས་སོ། ། དེ་ལ་བླ་མ་ཤྲཱི་བི་བྷཱུ་ཏི་ཙནྡྲ་དཔལ་རྣམ་པར་འབྱོར་བའི་ཟླ་བ་ཞེས་པས་གསན་ཏེ། འདི་ཉིད་རྒྱ་གར་ཤར་ཕྱོགས་བ་རེན་ཏྲ་པ་དགོས་ཛ་ག་དྷ་པ་ཡིན།
མང་པོས་བཀུར་པའི་སྡེ་ལས་རབ་ཏུ་བྱུང་བ། ཐེག་པ་ཆེ་ཆུང་གི་ཆོས་མ་ལུས་པ་ལ་སྦྱངས་ཤིང་། རིག་པའི་གནས་ལྔ་མཁྱེན་པ། ཐོག་མར་འཇམ་དབྱངས་དང་བདེ་མཆོག་ལ་སོགས་པ་ཐུགས་དམ་གྱི་ལྷ་རྣམས་དང་། རི་ཁྲོད་དབང་ཕྱུག་ལ་སོགས་པ་རྣལ་འབྱོར་དབང་ཕྱུག་དུ་མའི་ཞལ་དངོས་སུ་གཟིགས་ཏེ་གདམ་ངག་དུ་ཐོས་པ་ཡོན་ཏན་གྱི་ཚོགས་བརྗོད་ཀྱིས་མི་ལང་བ་མངའ་བ་དེ་ཉིད་ཐང་སྦེ་ཧ་ར་ན་བཞུགས་པའི་ཚེ། རྒྱ་གར་གྱི་རྣལ་འབྱོར་པ་རྣ་བ་ལ་རི་དྭགས་ཀྲིཥྞ་ས་རའི་རྭ་བཅུག་པ། དེའི་ལྤགས་པས་སྨད་དཀྲིས་པ། རས་ཀྱི་འགའ་ཕྱར་ཐབས་སུ་བསྣམས་པ་ལང་འཚོ་ལ་བབ་པ་ཞིག་བྱོན་ནས་འདིར་ཞག་འགའ་སྡོད་པ་ཡིན་གསུང་། དེར་སྒྲ་སློབ་པ་གསུམ་ཡོད་པའི་བྲང་ཁང་གཅིག་ཏུ་བཞུགས་སུ་བཅུག་པས། སྒྲ་སློབ་པ་དེ་རྣམས་ན་རེ།
རྣལ་འབྱོར་པ་འདི་ངོ་མཚར་ཅན་གཅིག་གདའོ་ཟེར་ནས་བླ་མས་སྤྱན་དྲངས་ཏེ་ཆོས་ཀྱི་གསུང་གླེང་བྱས་པས་གང་དྲིས་པ་ཐམས་ཅད་ཐོགས་པ་མེད་པར་བྱུང་། ཤ་བ་རི་ཡིན་ནམ་དགོངས་ཏེ་ཡིན་ནམ་ཞུས་པས་ཡིན་གསུང་། དེ་ནས་ཚོགས་འཁོར་བསྐོར། མཎྜལ་ཕུལ་ཏེ་མདོ་རྒྱུད་ཐམས་ཅད་ཀྱི་བཅུད་བསྡུས་པའི་སྙིང་པོ་བསྐྱེད་རྫོགས་ཀྱི་ཆོས་ཞིག་ཞུ་བྱས་ནས་གསོལ་བ་བཏབ་པས། སྦྱོར་བ་དྲུག་གི་མན་ངག་འདི་གནང་ནས། ང་འགྲོ་གསུང་། གར་གཤེགས་ཞུས་པས་ནུབ་ཕྱོགས་ཁ་ཆེར་འགྲོ། ལས་ཅན་གྱི་གདུལ་བྱ་ཡོད། དེ་ནས་དཔལ་གྱི་རི་ལ་འགྲོ་གསུང་ནས་གཤེགས་ཏེ། ལང་ཐང་སྦེ་ཧ་རར་ཞག་ཉི་ཤུ་རྩ་གཉིས་བཞུགས་སྐད་དོ། །
འདི་ལ་དཔྱལ་ཨ་མོ་གྷ་ཤྲཱི་བྷ་དྲས་ཞུ་བ་པོ་མཛད་ནས་ལྷོ་བ་ཚུལ་གཞོན་དང་། མར་སྟོན་གཡང་འབར་ལ་སོགས་པ་བདུན་ལ་གནང་སྟེ། དེ་ལ་དཔྱལ་ཨ་མོ་གྷ་ནི་དཔྱལ་དཀར་ནག་ཁྲ་གསུམ་གྱི་དཀར་པོའི་བརྒྱུད་དུ་སྐུ་འཁྲུངས་པ་སྟེ། ཡབ་དགེ་བཤེས་པ་སྟག་དང་། ཡུམ་བཀྲ་ཤིས་དགེ་གཉིས་ལས་བསྐྲུན་པ། ལྷུམས་སུ་ཞུགས་པ་ན་ཡུམ་ལ་ལུས་སེམས་ཡང་བ་དང་བདེ་བ་སོགས་དང་། བལྟམས་པའི་ཚེ་གཡའ་བཟང་མོ་ལ་ཁ་བ་བབས་པ་སོགས་ལྟས་ཁྱད་པར་ཅན་དང་བཅས་ཏེ་འཁྲུངས། འཁྲུངས་མ་ཐག་ཆོས་དང་མཇལ། བྱིས་པའ་ིདུས་ནས་ཀུན་དགའ་ཞིང་ཡིད་དུ་འོང་བས་ཀུན་དགའི་སྙིང་པོར་བཏགས། དགུང་ལོ་བདུན་པ་ལ་འབྲི་ཀློག་མཁྱེན།
དགུ་པ་ལ་རྡོ་རྗེ་གདན་པ་ལ་ཀྱཻ་རྡོ་རྗེའི་དབང་ཞུས་པའི་ཚེ་རྡོ་རྗེ་འཆང་དངོས་སུ་གཟིགས། དེ་དང་བླ་མ་དཔྱལ་ཆོས་བཟང་གཉིས་ལ་བདེ་དགྱེས་གཤིན་རྗེ་གཤེད་ལ་སོགས་པའི་ཆོས་མང་དུ་གསན། དགུང་ལོ་བཅུ་བདུན་པ་ལ་རབ་ཏུ་བྱུང་། པཎ་ཆེན་ཤཱཀྱ་ཤྲཱི་དང་། ཆུ་མིག་ལུང་པ། དུམ་བུ་ཀོ་བྲག་པ་སོགས་ལས་རྒྱུད་གཞུང་མན་ངག་མང་དུ་གསན། ཁྱད་པར་བི་བྷུ་ཏི་ཙནྡྲ་རྒྱ་རྟགས་ནས་སྤྱན་དྲངས། སྐད་གཉིས་ཡི་གེ་དང་བཅས་པ་ལེགས་པར་བསླབས། ཆོས་མང་དུ་གསན། ཁྱད་པར་དུས་ཀྱི་འཁོར་ལོའི་སྦྱོར་བ་ཡན་ལག་དྲུག་མ་ལུས་པར་གསན།
མངོན་པར་རྟོགས་པའི་ཡོན་ཏན་ཚད་མེད་པ་མངའ། བླ་མའི་ཐུགས་དགོངས་རྫོགས་པའི་ཕྱིར་སྐུ་ཆེ་བ་གསེར་སྐུ་ཁྲི་ཡོལ་དང་བཅས་པ་དང་། གསུང་རབ་མང་པོ་བཞེངས་པ་སོགས་དགེ་བའི་བྱ་བ་རྒྱ་ཆེན་པོ་ཡང་མཛད། གདུལ་བྱ་དཔག་ཏུ་མེད་པ་སྨིན་གྲོལ་ལ་བཀོད་ནས་ཞི་བར་གཤེགས་པ་ན་རྗེ་བཙུན་སེང་གེ་སྒྲས་ལུང་བསྟན་པ་ལྟར་འཇིག་རྟེན་གྱི་ཁམས་པདྨོ་ཅན་དུ་གཤེགས་པས་པདྨོ་ཅན་ཞེས་པར་གྲགས་སོ། ། དེ་ལ་ཡང་མར་སྟོན་གཡང་འབར་གྱིས་གསན་ཏེ། འདི་ཉིད་གཙང་གི་སག་དང་གི་སེ་སྤེར་བཞུགས་པ་སྟེ། བསྒོམས་པའི་དུས་སུ་རླུང་དབུ་མར་ཆུད་པའི་རྟགས་མང་པོ་བྱུང་། སངས་རྒྱས་ཀྱི་ཞིང་མང་པོ་གཟིགས། བླ་མ་ཡང་ཤིན་ཏུ་མཉེས། ཕྱིས་གསལ་སྣང་ལ་མངོན་ཤེས་དང་འདྲ་བར་ཡུལ་དང་འདས་མ་འོངས་ཀྱི་བྱ་བ་ཐམས་ཅད་གཟིགས་སྐད་དོ། །
དེ་ལ་བླ་མ་རྣལ་འབྱོར་སེང་འབུམ་གྱིས་གསན་ཏེ། འདི་གནས་ངེས་པ་མེད་པར་རི་ཁྲོད་གང་དབེན་དུ་བཞུགས་ཤིང་། སྤྱིར་རྒྱུད་སྡེ་དང་མན་ངག་དུ་མ་གསན། ཁྱད་པར་མངོན་པར་རྟོགས་པའི་ཡོན་ཏན་ཕུན་སུམ་ཚོགས་པ་མངའ་སྟེ། སྟོང་གཟུགས་ཀྱི་ཀ་བུམ་ལ་སོགས་གང་རུང་དང་བསྲེས་པས་སྟོང་གཟུགས་དང་ལུས་གཅིག་ཏུ་གྱུར་ཏེ་སྣ་ཚོགས་སུ་སྤྲུལ་ནུས་པ། སྟོང་གཟུགས་ཀྱི་ཐིག་ལེའི་ནང་དུ་བལྟས་པས་གང་འདོད་པའི་སངས་རྒྱས་ཀྱི་ཞིང་དང་། སངས་རྒྱས་དེའི་ཞལ་མཐོང་བ་ལ་སོགས་པ་མངའ་སྟེ། བདེ་བ་ཅན་གཟིགས་པ་ལ་སོགས་ཀྱི་ལོ་རྒྱུས་ཀྱང་ཡོད་གསུང་ངོ་། ། དེ་ལ་ཀུན་སྤངས་ཆོས་རྗེས་གསན། དེ་ལ་བླ་མ་རིན་ཆེན་དཔལ་བཟང་པོས་གསན་ཏེ།
འདིའི་འཁྲུངས་ཡུལ་གསལ་ལུང་སྤེ་རྔ་བ། གདུང་རུས་བྱར། དགུང་རྟ་བྱི་བ་ཡིན་ཞིང་གཞོན་ནུ་ལ་བླ་མ་འཕགས་པའི་དྲུང་དུ་ཐུགས་བསྐྱེད་གསན། སྤྱི་བོ་ལྷས་པའི་མཁན་པོ་ཤེས་རབ་རྒྱལ་མཚན་མཁས་གྲུབ་བཟང་པོ་ལས་རབ་ཏུ་བྱུང་སྟེ་མཚན་རིན་ཆེན་དཔལ་བཟང་པོར་བཏགས། སྤྱི་ལྷས་བྱང་ཆུབ་འོད་ཀྱིས་མཛད་པའི་ཕར་ཕྱིན་ཁུར་ཆུང་གྲགས་པ་ལ་སློབ་གཉེར་མཛད་ནས་གསུངས། བཀའ་གདམས་ཀྱི་ཆོས་མང་དུ་གསན་ཏེ། མཁན་པོ་དེ་ཉིད་དང་ལས་སློབ་སློབ་དཔོན་བསོད་ནམས་འབུམ། གསང་སྟོན་སློབ་དཔོན་ཐུབ་པས་མཛད་ནས་བསྙེན་པར་རྫོགས། བྲག་རམ་དུ་དབུ་མ་པ་ཤེར་འབུམ་གྱི་དྲུང་དུ་ཕར་ཚད། དབུ་མ་རིགས་གཏེར་ལ་སོགས་པའི་ཆོས་མང་དུ་གསན་ནས་མཐར་ཕྱིན་པར་མཛད།
སླར་སྤྱི་བོ་ལྷས་སུ་བྱོན་ནས་ཕར་ཚད་ཀྱི་བཤད་ཉན་མཛད། དེའི་བར་བར་ལ་ས་སྐྱར་བྱོན། བླ་མ་འཕགས་རྒྱལ་ལས་བདེ་དགྱེས་ཀྱི་སྐོར་དང་། གྲོ་སྨོན་ཅན་པའི་བླ་མ་དཀོན་མཆོག་ཤེས་རབ་ལས་སྨན་བླ། ཕག་མོ། ཕྱག་ཆེན་ལ་སོགས་པའི་སྐོར་དང་། བདེ་མཆོག་གི་ཞལ་མངོན་སུམ་དུ་གཟིགས་པའི་འཇམ་དབྱངས་ནགས་པ་ལས་བདེ་མཆོག་གི་སྐོར་རྣམས་གསན། ཁྱད་པར་ཇོ་མོ་ནང་དུ་བྱོན། ཆོས་རྗེ་ཀུན་སྤངས་ལ་སྦྱོར་དྲུག་ཞུས་ཏེ། ཐུགས་དམ་མཛད།
སང་དངོས་གཞི་ལ་འཇུག་པའི་ནུབ་མོ་གནས་པོ་དང་གསུང་གླེང་མཛད་དེ། ཕར་ཕྱིན་དང་སྦྱོར་དྲུག་གཉིས་ས་མཚམས་དང་སྒོམ་ཚུལ་འདྲ་བར་འདུག་གསུངས་པས། སང་ཆོས་ལ་བྱོན་དུས་ཆོས་རྗེ་པས་ལེགས་པར་གཟིགས་ཏེ། ཁྱེད་གཉིས་ཕར་ཕྱིན་དང་སྦྱོར་དྲུག་ས་མཚམས་སྦྱོར་བ་བས་བསྒོམས་ན་རང་ཁེ་ཆེ་བ་ཡིན་ཏེ་གསུང་དུ་བྱུང་གསུངས། བསྒོམས་པས་མཚན་མའི་རིམ་པ་རྣམས་ལེགས་པར་ཐུགས་རྒྱུད་ལ་འཁྲུངས་ཤིང་འབྱོན་ཁར་བྱིན་རླབས་ཞུས་པའི་ཚེ། ཁྱེད་ཀྱི་སྒོམ་རྩེ་གཅིག་ཏུ་བྱས་ན་ཡོན་ཏན་སྐྱེ་བར་འདུག་སྟེ་ཨེ་བྱེད་མི་ཤེས་གསུང་བ། དུས་ཕྱིས་བདག་ཅག་གི་རྩར་བཞུགས་དགོས་པ་ལ་ལྟ་བ་ཡིན་ནམ་གསུང་། དེ་ལྟར་བཀའ་མདོ་རྒྱུད། ལུང་མན་ངག་མང་པོའི་ཕ་རོལ་དུ་སོན་ནས་སྒྲོ་སྨོན་ཅན་གྱི་གདན་སར་བཞུགས། སྒྲུབ་པ་སྙིང་པོར་མཛད་པའི་ཚེ།
བླ་མ་དམ་པ་དོན་ཡོད་རྒྱལ་མཚན་པས་གཙོ་མཛད་བདག་ཅག་འཁོར་དང་བཅས་པ་དང་། གཞན་ཡང་དབུས་གཙང་གི་དགེ་བའི་བཤེས་གཉེན་མི་ཆེན་མང་པོའི་གཙུག་རྒྱན་དུ་གྱུར་ཀྱང་ཁེངས་པ་མི་མངའ་ཞིང་། བྱང་ཆུབ་ཀྱི་སེམས་འབྱོངས་པ། ཡི་དམ་གྱི་བསྐྱེད་རིམ་བརྟན་པ། ལྷག་པའི་ཚུལ་ཁྲིམས་ལ་ཉེས་པ་ཕྲ་ཞིང་ཕྲ་བ་ནས་ཀྱང་མ་གོས་པར་བསྲུང་བ། འཕྲལ་གྱི་བཟླས་པ་སོགས་ཐུགས་དམ་གྱི་རིམ་པ་ལ་ནམ་ཡང་མི་གཡེལ་བ། ཕྱག་རྫས་ཅི་བྱུང་ཡང་དཀོན་མཆོག་མཆོད་པ་དང་། དགེ་འདུན་གྱི་ཞབས་ཏོག་འབའ་ཞིག་ཏུ་གཏོང་བ། དྲུང་ན་འདུག་པའི་ཚེའང་ཁྲོ་བ་དང་། འཇིག་རྟེན་གྱི་གཏམ་དང་།
བཀོད་པ་ལ་སོགས་གསུང་བ་དང་མཛད་པ་གང་ཡང་མི་མངའ་བར། དྲུང་ན་འདུག་པ་ཐམས་ཅད་དམ་པའི་ཆོས་འབའ་ཞིག་ལ་སྦྱོར་བ་ལ་སོགས་འཕྲལ་གྱི་ཀུན་སྤྱོད་གང་ལ་བལྟས་ཀྱང་ངོ་མཚར་བ་ཤ་སྟག་ལས། ཡིད་ལ་མི་འཚམ་པ་གང་ཡང་མེད་པས་དགུང་ལོ་དོན་གཉིས་ཀྱི་བར་དུ་ཐོས་བསམ་སྒོམ་གསུམ་རྒྱུན་མ་ཆད་པར་མཛད་དེ། འོས་སུ་གྱུར་པའི་གདུལ་བྱ་རྣམས་དུས་ལས་མི་ཡོལ་བར་སྨིན་གྲོལ་ལ་བཀོད་ནས། ཕག་ལོ་ཟླ་བ་བཞི་པའི་ཉི་ཤུ་གཉིས་ཀྱི་སྲོད་ལ་ཐུགས་དམ་རྩེ་གཅིག་པའི་ངང་ནས་ཞི་བར་གཤེགས་པའི་ཚུལ་བསྟན་ཏེ། གསོལ་བ་འདེབས་པ་དང་། སྤུར་ཞུགས་ལ་བཞེན་པའི་དུས་སུའང་ངོ་མཚར་བའི་ལྟས་ཕུན་སུམ་ཚོགས་པས་འགྲོ་བ་རྣམས་ཀྱི་རྒྱུད་ཚིམ་པར་མཛད་དོ། ། བླ་མ་དེ་ཉིད་ལས་བདག་ཅག་གིས་ཀྱཻ་རྡོ་རྗེའི་དབང་རྒྱུད་ལ་སོགས་པས་ཐོགས་དྲངས་པའི་ཆོས་ཀྱི་རྣམ་གྲངས་མང་པོ་དང་། ཁྱད་པར་ཐོག་མ་ཉིད་དུ་སྦྱོར་བ་ཡན་ལག་དྲུག་གི་འཁྲིད་ལན་གཉིས་སུ་ཞུས་ནས་ཡིད་ཆེས་པའི་མཚན་མ་ཐོབ་པར་འགྱུར་པ་ལགས་སོ། ། ཡང་ཆོས་རྗེ་ཀུན་སྤངས་པ་ལ་བླ་མ་དམ་པ་བྲག་ཁ་བས་གསན་ཏེ།
གཡས་རུ་བྱང་གི་རྒྱལ་སྡེ་ཐང་ཁར་འཁྲུངས་པ། གདུང་རུས་རླན། ཡབ་བརྒྱ་བོན་འོད་ལྡན། ཡུམ་ལྷ་བཟོ་པིར་ཐོགས་ཀྱི་དཔོན་པོ་མང་མགར་བ་རིན་ཆེན་དཔལ་གྱི་ཨ་ལྕེ་ཡིན་ཞིང་། ཡོས་ལོ་ལ་འཁྲུངས། གཞོན་ནུའི་དུས་སུ་རིན་པོ་ཆེ་ཁྲོ་ཕུ་བ་ལས་རབ་ཏུ་བྱུང་སྟེ་མཚན་གྲགས་པ་སེང་གེར་བཏགས། ས་སྐྱ་ཞེ་དགོན་པའི་བླ་མ་གོང་མ་ཕྱ་རུ་བ་སེང་གེ་དཔལ་ལས་རྣམ་འགྲེལ་གསན། ནར་ལོངས་པ་ན་མཁན་པོ་སྔ་མ་དང་། ལས་སློབ་དབུ་མ་པ་ཤེར་འབུམ། བུ་སྟོན་སེང་འོད་ཀྱིས་གསང་སྟོན་མཛད་དེ་བསྙེན་པར་རྫོགས།
བསྟན་པའི་སྙིང་པོ་སྒྲུབ་པ་ཉམས་ལེན་ཡིན་པར་དགོངས་ནས། ཆོས་རྗེ་ཀུན་སྤངས་པའི་དྲུང་དུ་སྦྱོར་དྲུག་གི་དབང་ནོད། སྦྱོར་དྲུག་ཞུས་ནས་སྒྲུབ་པ་རྩེ་གཅིག་ཏུ་མཛད། བླ་མ་དམ་པ་དེ་ཉིད་ཀྱི་ཐུགས་ཀྱི་སྲས་བྱང་སེམས་རྒྱལ་ཡེ་ལས་ཀྱང་སྦྱོར་དྲུག་ཞུས། དུས་འཁོར་གྱི་རྒྱུད་གསན་པར་དགོངས་ནས་ཀུན་སྤངས་པ་ལ་ཞུས་པས། རོང་དུ་སོང་གསུང་བ་བཞིན་བྱོན་ཏེ། བླ་མ་རྒྭ་ལོའི་སྲས་ཆུང་བ་བླ་མ་ཨ་ཀ་ར་ལས་དུས་ཀྱི་འཁོར་ལོའི་རྒྱུད་འགྲེལ་ཡན་ལག་དང་བཅས་པ་མ་ལུས་པར་གསན་པས་དོན་ཕྱིན་ཅི་མ་ལོག་པར་ཐུགས་སུ་ཆུད་ནས་གཡའ་ལུང་གི་དུར་ཁྲོད་དུ་སྒྲུབ་པ་གཙོར་མཛད། ཞོར་ལ་སྐལ་ལྡན་རྣམས་ལ་རྒྱུད་འགྲེལ་དང་འཁྲིད་གསུངས་ཏེ་སྨིན་གྲོལ་ལ་བཀོད། དེ་ནས་ལོ་སྤེ་བ་དཀོན་བཟངས་ཀྱིས་ཡོན་བདག་མཛད་དེ་སྟག་གི་ལོ་རྒྱལ་ཁམས་སུ་ཁ་མོ་ཆེ་བྱུང་བའི་ཚེ་བྲག་ཁར་ཕྱགས་ཕབ། བྲག་རྩེ་ན་སྤེའུ་གཅིག་ཡོད་པའི་སྒོ་བརྩིགས་ནས་དཀྱུས་གཅིག་ལ་དུས་འཁོར་གྱི་བསྙེན་པ་བྱེ་བ་དང་།
སྦྱིན་སྲེག་འབུམ་ཕྲག་གཅིག་མཛད། དེའི་ཚེ་མེ་ལྕེ་ཐམས་ཅད་རིན་པོ་ཆེའི་རྣམ་པར་འབར་བ་ལ་སོགས་པ་བྱིན་རླབས་ཀྱི་མཚན་མ་མང་དུ་བྱུང་། དེ་ནས་བཟུང་སྟེ་ཐུགས་དམ་ཉིད་གཙོ་བོར་མཛད་དེ། ཞག་རེ་ལ་ལུས་སྦྱོང་ལན་དྲུག་རེ་མཛད། དེ་མ་གཏོགས་པ་ཐམས་ཅད་བསྐྱེད་རྫོགས་ཀྱི་ངང་དུ་བཞུགས། ཆོས་གསུང་བ་ཡང་དེ་ཉིད་ཀྱི་ངང་ནས་མཛད། དབུ་མ། བྱམས་ཆོས། སྤྱོད་ཕྱོགས། རྒྱུད།
མན་ངག་གི་མཁྱེན་རབ་དཔག་ཏུ་མེད་པ་མངའ་ཡང་། སྦྱོར་དྲུག དམར་ཁྲིད། གཅོད། གཟེར་ལྔ་རྣམས་ལ་ཁྲིད་ཆེན་བཞིར་མིང་བཏགས་ནས་གཙོ་བོར་སྐྱོང་། དབྱར་མཚམས་དུས་ཕལ་ཆེར་རྒྱུན་གཅོད་ལ་བཞུགས། ཕྱག་ཏུ་དངོས་པོ་བྱུང་ཚད་བླ་མ་རྣམས་དང་། ཁྱད་པར་ཇོ་མོ་ནང་། རོང་། ཁྲོ་ཕུ་རྣམས་སུ་རིམ་པར་བླ་མའི་ཐུགས་དགོངས་རྫོགས་པའི་ཐབས་སུ་ཕུལ།
ཕྱོགས་རིས་ཀྱི་ཆོས་ཞུ་བྱ་བྲལ་བ་རྣམས་དང་། གང་ན་སུ་བཟང་། འཆད་ཉན་ནུས་ཟེར་བ་རྣམས་ལ་འཕྲལ་གྱི་མཐུན་རྐྱེན་དུ་གནང་བ་སོགས་ཆོས་ཕྱོགས་འབའ་ཞིག་ཏུ་བཏང་། བཞི་ཐོག་གི་བླ་མ་མཁས་བཙུན་ཆེན་པོས་དབུ་མཛད་མི་ཆེ་དགུ། བཟང་དགུ་རྣམས་ཀྱི་གཙུག་རྒྱན་དུ་གྱུར་ནས་འགྲོ་དོན་ཕྱོགས་མེད་དུ་མཛད་དེ་སྐུ་ཚེའི་མཐར། ས་སྐྱའི་ཐོག་དྲངས་རྒྱལ་ཁམས་སྤྱིའི་ཆགས་འཇིག་བདེ་དོག རང་ཉིད་གཤེགས་དུས་ལ་སོགས་མ་འོངས་པའི་ཚུལ་ཕྱིས་མངོན་དུ་གྱུར་པ་བཞིན་ཐོག་མ་ཉིད་དུ་ལེགས་པར་གསུང་བ་སོགས་མངོན་པར་རྟོགས་པའི་ཡོན་ཏན་བསམ་གྱིས་མི་ཁྱབ་པ་མངའ་ཞིང་། རང་ཉིད་བཞེད་པ་བཞིན་གྲུབ་པས་ཐུགས་རངས་ཏེ་དགྱེས་པ་ཆེན་པོ་དང་། མ་འོངས་པ་ན་ཕྲིན་ལས་ཕུན་ཚོགས་མཐར་ཕྱིན་པའི་རྒྱུར་གཤེགས་པའི་ཚེ་དཀོན་མཆོག་ལ་མཆོད་པ་རྒྱ་ཆེན་པོ་ཕུལ། སྨོན་ལམ་དྲི་མ་མེད་པ་དཔག་ཏུ་མེད་པ་མཛད་ནས་དགུང་ལོ་གྱ་དགུ་བཞེས་པ་ལུག་ལོ་ཟླ་བ་ལྔ་པའི་ཚེས་ལྔའི་གྲོ་བར་ཙམ་ལ།
ངོ་མཚར་བའི་ལྟས་དུ་མ་དང་བཅས་ནས་འོད་གསལ་ཆེན་པོའི་ངང་དུ་ཞིང་འདིའི་མཛད་པ་བསྡུས་ཏེ། སྤུར་ཞུགས་ལ་བཞེན་པ་ནའང་གཞའ་འོད་ལ་སོགས་པའི་ལྟས་ཁྱད་པར་ཅན་དུ་མ་དང་བཅས་ནས་སྐུ་གདུང་རིང་བསྲེལ་གྱི་སྙིང་པོ་ཅན་དུ་གྱུར་ཏོ། ། བླ་མ་དམ་པ་འདི་ཉིད་ལ་བདག་གིས་དུས་འཁོར་ཐུགས་དཀྱིལ་རྒྱས་པ་དང་། ལྷ་དགུ་མའི་དབང་། གཅོད། དམར་ཁྲིད་སྡོ་ཧ། དབྱུག་པ་ལ་སོགས་པའི་མན་ངག་མང་པོ་ཞུས་ཤིང་། འདིའི་ཐུགས་ཀྱི་སྲས་བང་མོ་ཞུ་བ་བླ་མ་གཞོན་ནུ་དཔལ་བ་ལས་བྲག་ཁ་བས་མཛད་པའི་སྦྱོར་དྲུག་ངོ་སྤྲོད་ལ་སོགས་པ་ཟབ་ལམ་གྱི་སྐོར་མང་དུ་ཞུས་སོ། ། ཡང་ཆོས་རྗེ་ཀུན་སྤངས་པ་ལ་བླ་མ་དམ་པ་སྲོན་པ་ཀུན་དགའ་རྒྱལ་མཚན་གྱིས་གསན་ཏེ། འདི་ནི་ས་ཆེན་རྒྱལ་པོའི་ཟུ་གུར་ཆེ་ཡིན་པ།
བླ་མ་དམ་པ་འཕགས་པས་དབང་ཡོན་ལ་འདི་ཕུལ་གསུང་ནས་བཞེས། ཕྱགས་ཕྱི་མཛད་ནས་ཆོས་དང་གདམས་ངག་མང་དུ་ཞུས། བླ་མ་ཞི་བར་གཤེགས་པ་དང་། ཆོས་རྗེ་ཀུན་སྤངས་པ་ལ་ཟབ་ལམ་ཞུས་ཏེ་བསྒོམ་པས་ཏིང་ངེ་འཛིན་ཕུལ་དུ་བྱུང་བ་འཁྲུངས། ཁྱད་པར་ར་ཟ་རིན་ཆེན་གླིང་དུ་སྟོང་གཟུགས་ཀྱི་ཤཱ་བ་རི་པ་ལས་ཆོས་གསན། སྤྱན་རས་གཟིགས་ཀྱི་སྐུས་ཚིག་དང་ལག་ལེན་དུ་བཅས་ཏེ་གདམས་ངག་བསྟན་པས་བགེགས་ཞི་བ་ལ་སོགས་པའི་ཡོན་ཏན་དཔག་ཏུ་མེད་པ་མངའ། རླུང་ལ་དབང་ཐོབ་པ་ལ་སོགས་པ་དང་། ལྷ་སྐུ་སོགས་ལས་གསན་པའི་གདམ་ངག་མང་པོ་མངའོ། ། དེ་ཉིད་ལ་རྩེ་གཅིག་ཏུ་ཐུགས་དམ་ལ་གཞོལ་ཞིང་། རླུང་གི་ཡོན་ཏན་ཚད་མེད་པ་མངའ་བའི་བླ་མ་ཆོས་དཔལ་བཟང་པོས་གསན།
དེ་ལ་བདག་ཅག་གིས་བླ་མ་ཡབ་སྲས་ལས་བརྒྱུད་པའི་གདམ་ངག་རླུང་གི་ཡོན་ཏན་དཔག་ཏུ་མེད་པ་ཡོད་པ་རྣམས་ཞུས་ཤིང་། ཡང་བླ་མ་ཆོས་དཔལ་བ་ལ་བདག་ཅག་གི་མཁན་པོ་བྱང་ཆུབ་ཀྱི་སེམས་ཆེན་པོའི་མཐུས་སྐྱེ་བོ་ཕལ་མོ་ཆེའི་མགོན་སྐྱབས་དང་འདྲེན་པ་དམ་པར་གྱུར་པ། བསླབ་པ་རིན་པོ་ཆེའི་མཛོད་མངའ་ཞིང་ཕྱི་ནང་གི་ཡོན་ཏན་ཚད་མེད་པས་རབ་ཏུ་མཛེས་པའི་བླ་མ་དམ་པ་མཁན་ཆེན་བསོད་ནམས་གྲགས་པས་གསན་ཏེ། འདི་ཉིད་ལའང་བདག་གིས་སྲོན་པ་ལས་བརྒྱུད་པའི་གདམ་ངག་རྣམས་ཀྱང་ནོད་པ་ལགས་སོ། ། གྲུབ་པ་ཐོབ་པའི་པཎྜི་ཏ་ཆེན་པོ་ཤྲཱི་ཨ་ནུ་པ་མ་རཀྵི་ཏ་དཔེ་མེད་འཚོའི་བསྲུང་བ་ཞེས་པ་དེས་མཛད་པའི་སྦྱོར་བ་དྲུག་གི་མན་ངག་ལྟར་ན། ཕྱི་ནང་གི་རིག་པའི་གནས་ཐམས་ཅད་ལ་སྦྱངས་པའི་ཐུགས་ཅན་སློབ་དཔོན་དཔེ་མེད་འཚོ་དེས་རྟོག་པ་དང་དམིགས་པ་མེད་པའི་དེ་ཁོ་ན་ཉིད་སྒོམ་ཞིང་། ཁར་ས་པ་ཎིའི་དྲུང་དུ་ལོ་བཅུ་གཉིས་བཞུགས། རྩའི་འདབ་མ་ལ་སོགས་པའི་བཅུད་ལེན་གྱིས་འཚོ་བར་མཛད་པ་ལས་རྟོགས་པའི་ཁྱད་པར་མ་ཐོབ་པས་བསྒོམས་པ་ལ་ཐུགས་ཆད་དེ། མནལ་དུ་སོང་བ་ལ་རྡོ་རྗེ་རྣལ་འབྱོར་མས། བི་ཀྲ་མ་པུ་རར་སོང་ཞིག་དེར་ཁྱོད་ལ་རྟོགས་པའི་ཁྱད་པར་འབྱུང་བར་འགྱུར་རོ། །
ཞེས་ལུང་བསྟན་ཏོ། ། མནལ་སད་པ་དང་བཀའ་དེ་སྤྱི་བོར་བཞག་ནས་རང་གི་སློབ་མ་པཎྜི་ཏ་ཆེན་པོ་ལེགས་པའི་བུ་དཔལ་འཛིན་དང་ལྷན་ཅིག་བི་ཀྲ་མར་གཤེགས་ཏེ། དེར་ཚིགས་མཚམས་ཀྱི་ཉིན་ཞག་ཞིག་ལ་ཐུགས་དམ་ལ་བཞུགས་པའི་ཚེ། མཚན་ཕྱེད་ཀྱི་དུས་སུ་ཨ་ཝ་དྷཱུ་ཏཱིའི་ཆ་བྱད་ཅན་དུ་རྡོ་རྗེ་འཆང་ཉིད་བྱོན་ཏེ། ཀྱེ་བུ་འདི་ནི་དེ་ཁོ་ན་ཉིད་དོ་ཞེས་མངོན་སུམ་དུ་གདམས་པ་བསྟན་ཏོ། ། དེ་ཐོས་པ་ཙམ་གྱིས་ཏིང་ངེ་འཛིན་ལ་སྙོམས་པར་ཞུགས་ཤིང་། བཅོམ་ལྡན་འདས་ཀྱང་དེ་ཉིད་དུ་མི་སྣང་བར་གྱུར་ཏོ། ། མཚན་མོ་དེ་འདས་པ་དང་བདག་ཉིད་ཆེན་པོ་དེས་དེའི་ཞབས་ཏོག་ལ་དཀའ་བ་དཔག་མེད་མཛད་ཅིང་། སྐལ་བ་དང་ལྡན་པའི་དཔལ་འཛིན་ལ་རང་གི་རྟོགས་པ་བསྟན་ཏོ། ། མཆོག་ཏུ་ཐུགས་རྗེ་ཅན་དེས་ཀྱང་ཐམས་ཅད་དུ་སྣོད་དང་ལྡན་པར་དགོངས་ནས།
པཎྜི་ཏ་ཆེན་པོ་འོད་བྱེད་ལྷ་ལ་བཀའ་དྲིན་དུ་མཛད། དེས་ཀྱང་པཎྜི་ཏ་ཆེན་པོ་རྒྱལ་པོའི་བླ་མ་སྙིང་མའི་དུས་ཀྱི་ཐམས་ཅད་མཁྱེན་པ་ཆོས་ཀྱི་འབྱུང་གནས་ཞི་བ་ལ་བཤད། ཁ་ན་མ་ཐོ་བ་མེད་པའི་ཐུགས་རྗེ་ལ་སོགས་པ་ཡོན་ཏན་བརྗོད་དུ་མེད་པའི་རིན་པོ་ཆེའི་འབྱུང་གནས་དེས་ཀྱང་བླ་མའི་ཞབས་བསྟེན་པ་ལ་མཁས་པ་གྲུབ་པ་ཐོབ་པའི་སློབ་དཔོན་ཉི་མ་དཔལ་ཡེ་ཤེས་ལ་གནང་། དེས་གྲུབ་ཐོབ་ཆེན་པོ་བདེ་མཆོག་གི་ཞལ་མངོན་སུམ་དུ་གཟིགས་ཤིང་། རྩེ་གཅིག་ཏུ་ཏིང་ངེ་འཛིན་ལ་གཞོལ་བ་རིན་ཆེན་འཚོ་ལ་གནང་། དེས་ཁ་ཆེའི་པཎྜི་ཏ་ཤཱཀྱ་ཤྲཱིའི་པཎ་ཆུང་བི་བྷཱུ་ཏི་ཙནྡྲ་ལ་གནང་། ཡང་ན་ཆོས་འབྱུང་ཞི་བས་པཎྜི་ཏ་ཆེན་པོ་གྲགས་པའི་ལྷ། དེས་པཎྜི་ཏ་ཆེན་པོ་ཆོས་བཟང་། དེས་བི་བྷཱུ་ཏི་ཙནྡྲ་ལ་གནང་། དེས་བོད་དུ་བྱོན་པའི་དུས་སུ་མང་པོ་ལ་གནང་ཡང་།
མཆོག་ཏུ་གྱུར་པ་བླ་མ་ཀོ་བྲག་པ་དང་། གཡུང་ཕུག་པ། ཉག་པོ་ཆོས་ལྡན་གསུམ་ལ་གནང་། དེ་གསུམ་ཀ་ལ་རྣལ་འབྱོར་གྱི་དབང་ཕྱུག་ཆེན་པོ་གོ་ལུང་པ་གཞོན་ནུ་དཔལ་གྱིས་ཞུས། དེ་ལ་རིག་པའི་གནས་ཐམས་ཅད་ལ་སྦྱངས་ཤིང་རྒྱུད་སྡེ་མཐའ་དག་གི་དགོངས་པ་ཕྱིན་ཅི་མ་ལོག་པར་རྟོགས་པས་འཆི་འཕོ་སྐྱེ་བོ་མངོན་པར་ཤེས་པའི་མངོན་ཤེས་སོགས་མངོན་པར་རྟོགས་པའི་ཡོན་ཏན་བླ་ན་མེད་པས་ཕྱུག་ཅིང་། ངུར་སྨྲིག་འཛིན་པ་རྣམས་ཀྱི་ནང་ནས་བཙུན་པའི་མཆོག་ཏུ་གྱུར་པ་ལོ་ཙཱ་བ་ཆེན་པོ་ཉི་མ་རྒྱལ་མཚན་གྱིས་གསན། དེ་ལ་འགྲན་ཟླ་ཐམས་ཅད་དང་བྲལ་བའི་མཁན་ཆེན་ཐམས་ཅད་མཁྱེན་པས་གསན་ཏེ། ཁྲོ་ཕུར་བཞུགས་པའི་ཚེ་ཡེ་ཤེས་སེང་གེ་ཟེར་བའི་གྲྭ་པ་གཅིག་གིས་ཞག་འགའ་ཆོས་བཅག་ནས་ཉིན་གཅིག་བྱུང་བ་ན་འདི་གཅིག་པུའི་དོན་ཡང་མི་ནུས་ན་གཞན་ལྟ་ཅི་སྨོས། ད་དུང་རང་གི་འདོད་ཆོས་འདྲ་ཞུ་བ་རང་དྲག་པར་འདུག་དགོངས་ནས་མཁན་ཆེན་ཐར་པ་ཅན་བྱོན། སྒྲའི་སྐོར་རྣམས་གསན།
ཁྱད་པར་སྦྱོར་དྲུག་ཞུས་པས་དབང་གོང་མ་མཛད་པའི་ཚེ་ཏིང་ངེ་འཛིན་གྱི་སྒོ་དུ་མ་ཐུགས་ལ་འཁྲུངས། བསྒོམས་པས་ཉམས་སྣང་ཚད་མེད་པ་ཤར། བླ་མ་ལ་སངས་རྒྱས་དངོས་ཀྱི་མོས་པ་སྐྱེས་སོ། ། རྭ་ལུགས་ཀྱི་བརྒྱུད་པ་ལྟར་ན། འཇམ་དཔལ་གྱི་སྤྲུལ་པ་ལས་གྲུབ་ཐོབ་ཙི་ལུ་ཨཱ་ཙཱརྻ། བ་རེནྟྲའི་པཎྜི་ཏ་ཨཱ་ཙཱརྻ། ཙོ་ར་ཡ་ཤའི་དུས་འཁོར་ཞབས་ཆེ་བ། མཉྫུ་ཧ་དེ་ཤར་འཁྲུངས་པའི་དུས་ཞབས་པ་ཆུང་པ། མདའ་འཇིམ་གྲགས་པའམ། རིན་ཆེན་འབྱུང་གནས་སྦས་པ།
པཎྜི་ཏ་འཇམ་དཔལ་གྲགས་པ། ནཻ་པཱ་མིའི་རོལ་པའི་གྲོང་ཁྱེར་གྱི་མཁས་པ་ཀུན་བཟང་དཔལ། དེ་ལ་བླ་མ་གོ་ལུང་པ་གཞོན་ནུ་དཔལ། དེ་ལ་མཁན་ཆེན་ཐར་པ་བས་གསན། ཡང་དུས་ཞབས་པ་ཆུང་བ་ལ་འཇམ་དཔལ་གྲགས་པ། དེས་ས་མནྟ་ཤྲཱི། དེས་རྭ་ཆོས་རབ། དེས་རྭ་ཡེ་ཤེས་སེང་གེ རྭ་འབུམ་སེང་། རྗེ་བཙུན་རྒྭ་ལོ།
ཡང་དེ་ཉིད་ཀྱིས་དཔྱལ་ཨ་མོ་གྷ་ལ་ཡང་གསན། ཡང་དུས་ཞབས་པ་ཆུང་བ་ལ་ཨ་བྷ་ཡ་དང་། ཙ་མི། དེ་གཉིས་ལས་རྒྭ་ལོ། དེ་ལས་ཙ་མི་རྒྭ་ལོ་ནས་རྒྱུད་པའི་སྦྱོར་དྲུག་དང་། ས་ལུགས་ཀྱི་སྦྱོར་དྲུག ཡང་དུས་ཞབས་པ་ཆུང་བ། དཔེ་མེད་འཚོ། ཨ་བྷ་ཡ། རྣམ་བཟོད་ལྷ།
ངང་བྱེད་ལྷ་དབང་། པཎ་ཆེན་ཤཱཀྱ་ཤྲཱི། ས་སྐྱ་པཎ་ཆེན། རྒྱུས་པ་གཞོན་སེང་། དོལ་པོ་ཡེ་ཤེས་མགོན། ཀུན་སྤངས་པ་ལས་སྲོག་རྩོལ་རྡོ་རྗེའི་སྙན་རྒྱུད་དང་། ནཱ་རོ་པ། འཇིགས་མེད་གྲགས་པ། ཁ་ཆེ་པཎ་ཆེན། དཔྱལ་ཆོས་བཟང་།
ཨ་མོ་གྷ་ནས་ནཱ་རོ་པ་དང་། ཤཱཀ་ཤྲཱིའི་སྦྱོར་དྲུག ཤཱཀྱ་ཤྲཱི་དང་། ཆག་ལས་ཨ་བྷ་ཡའི་སྦྱོར་དྲུག དུས་ཞབས་ཆེ་བ། བར་པ་དགེ་བསྙེན་བོ་དྷི། ཆུང་བ་ཤྲཱི་བྷ་དྲ་བོ་དྷི། གྱི་ཇོ་ཕྲོམ་ལོ་ཙཱ་བ་ལས་གྱི་ཇོའི་ལུགས་ཀྱི་སྦྱོར་དྲུག་རྣམས་བརྒྱུད་དོ།། །། གཉིས་པ་དེ་ལས་བརྒྱུད་པའི་གདམས་པ་དངོས་ལ་མཚན་གྱི་དོན་དང་། མན་ངག་དངོས་ངོ་སྤྲད་པ་གཉིས་ཀྱི།
དང་པོ་ལ། མཆོག་གི་དང་པོའི་སངས་རྒྱས་ནི་སྐད་ཅིག་དང་། རྣམ་པ་ལྔ་དང་། རྣམ་པ་ཉི་ཤུ་དང་། སྒྱུ་འཕྲུལ་དྲ་བས་མངོན་པར་རྫོགས་པར་བྱང་ཆུབ་པའི་མཚན་ཉིད། འགྱུར་མེད་བདེ་བས་དང་པོར་སངས་རྒྱས་པ་སྟེ། སྐད་ཅིག་གཅིག་ནི་རྒྱུ་རྒྱུད་ལ་མངལ་འཛིན་པའི་ཚེ་མའི་མངལ་དུ་ཀུན་གཞི་ཞུགས་པ། རྣམ་པ་ལྔ་རྣམ་ཤེས་ལྔ་རིག་ཅིང་འབུར་པོ་ལྔ་འཐོན་པ། རྣམ་པ་ཉི་ཤུ་སོར་མོ་ཉི་ཤུ་དོད་པ། སྒྱུ་འཕྲུལ་དྲ་བ་མངལ་ནས་འཐོན་ཏེ་དངོས་པོ་མཐའ་ཡས་རིག་པ།
ལམ་གྱི་བསྙེད་རིམ་ལ་དཀྲོང་་་་་་གང་སྐད་ཅིག་གིས་ཡིན་པ་དེ་ནི་སེམས་ཅན་རྣམས་རྫུས་སྐྱེས་ལས་བསྐྱེད་པའོ། ། བསྐྱེད། མངོན་བྱང་ལྔ། ལས་རྒྱལ་མཆོག ཕྲ་ཐིག་རྫོགས་རིམ་ལ་ཏིང་ངེ་འཛིན། སོར་བསམ།་་་་་ རྫོགས་པའི་རིམ་པ་ནི་རྟོག་པ་དང་བྲལ་བ་སྟེ། ནམ་མཁའ་ལས་བྱུང་རང་བྱུང་བ། ། ཤེས་རབ་ཡེ་ཤེས་མེ་བོ་ཆེ། ། འོད་ཆེན་རྣམ་པར་སྣང་བར་བྱེད། །
ཡེ་ཤེས་སྣང་བ་ལམ་མེ་བ། ། ཞེས་པ་ལ་སོགས་པ་རྣམ་པ་ལྔས་མངོན་པར་རྫོགས་པར་བྱང་ཆུབ་པས་རྟོགས་པར་བྱའོ། ། སྲོག་འཛིན། རྗེས་་་་་་སྒྱུ་འཕྲུལ་དྲ་བས་མངོན་པར་རྫོགས་པར་སངས་རྒྱས་པ་ནི་སྐུ་རྡོ་རྗེ་སྟེ་དེ་ཉིད་རྣམ་པ་བཅུ་དྲུག་རིག་པ་མཐའ་ཡས་པའི་སྒྱུ་འཕྲུལ་དྲ་བ་དག་གིས་སྤྲོས་པའི་སྐུའོ། ཞེས་དང་། ནཱ་རོ་པས། སྣ་ཚོགས་པའི་སྒྱུ་མ་སྤྲུལ་པའི་མཚན་ཉིད་དེ་སྐུའི་དགའ་བ་ལ་སོགས་པའི་ཐིག་ལེ་བཅུ་དྲུག་འགོག་པ་ལས་རྣམ་པར་ཤེས་པར་བྱའོ། ། ཞེས་སོ། ། དྲན། འབྲས་བུ་ལ་ངོ་བོ་ཉིད།
ཆོས། ལོངས། སྤྲུལ་སྐུའོ། ། དང་པོར་སངས་རྒྱས་པ་ཐོག་མཐའ་མེད་པའི་དུས་སུ་སངས་རྒྱས་པ་སྟེ་དེ་བརྗོད་པའི་ཕྱིར། དེ་སྐད་ཅེས་བྱ་སྟེ། བརྗོད་བྱ་མཆོག་གི་དང་པོའི་སངས་རྒྱས་བརྗོད་པར་བྱེད་པའི་ཕྱིར་ཏེ། བརྗོད་བྱ་འདི་བརྗོད་པར་བྱེད་པའི་ངོ་བོ་ཉིད་ཀྱིས་གནས་པའི་ཕྱིར་མཆོག་གི་དང་པོའི་སངས་རྒྱས་སོ། ། ཞེས་སོ། ། སྟོང་ཕྲག་བཅུ་གཉིས་པ་ནི། རྐང་པ་གཅིག་ལ་ཡི་གེ་བརྒྱད་དང་།
ཤླཽ་ཀ་གཅིག་ལ་ཡི་གེ་སོ་གཉིས་པ་རྗེས་སུ་བསྔགས་པའི་སྡེབ་སྦྱོར་ཅན་ཏེ། སྟོང་ཕྲག་བཅུ་གཉིས་པ་ཞེས་པ་ནི། སྟོང་ཕྲག་བརྒྱད་ཅུ་རྩ་བཞི་ལྷག་པའི་འབུམ་ཕྲག་གསུམ་གྱི་ཡི་གེའི་ཚོགས་ཏེ། ཡི་གེ་སུམ་ཅུ་རྩ་གཉིས་པ་རྗེས་སུ་བསྔགས་པ་སྟོང་ཕྲག་བཅུ་གཉིས་ཡོད་པ་ནི་སྟོང་ཕྲག་བཅུ་གཉིས་པའོ། ། ཞེས་སོ། ། རིགས་མེད་པ་ནི་ཤེས་རབ་ཐབས་ཀྱི་ཕྱོགས་ལྷུང་མེད་པར་གཉིས་མེད་ཀྱི་རྣལ་འབྱོར་བརྗོད་པའི་ཕྱིར་ཏེ། རིགས་མེད་པ་ཞེས་པ་ནི་བརྗོད་བྱ་རིགས་མེད་པ་བརྗོད་པར་བྱེད་པའི་ཕྱིར་རོ། ། ཞེས་སོ། ། དེ་ཡང་དོན་དམ་པ་ལས་ཡིན་ཏེ། དེས་ན་དོན་དམ་པའི་བདེན་པས།
ཐབས་དང་ཤེས་རབ་ཀྱི་བདག་ཉིད་ཅན་རྣལ་འབྱོར་གྱི་རྒྱུད་རིགས་མེད་པ་དུས་ཀྱི་འཁོར་ལོའོ། ། ཞེས་སོ། ། ཀུན་རྫོབ་ཏུ་ནི་ཐ་དད་དོ། ། དུས་ཀྱི་འཁོར་ལོ་ཞེས་པ་ཕྱིར་ཉི་ཟླའི་བགྲོད་པ་གཉིས། ཁྱིམ་གྱི་འཁོར་ལོ་དང་། ནང་དུ་ཉིན་མཚན་གཅིག་གི་དབུས་ཉི་ཁྲི་ཆིག་སྟོང་དྲུག་བརྒྱའི་འཁོར་ལོ་སྟེ། གཞན་དུ་བསྐྱེད་པ་ལ་རྟེན་དང་བརྟེན་པའི་ལྷ་ཚོགས་དང་། དུས་སྦྱོར་བཅུ་གཉིས་ཀྱི་བདག་ཉིད་གཙོ་བོའི་སྐུ། རྫོགས་པ་ལ་འགྱུར་མེད་ཡེ་ཤེས་ཀྱི་ཕུང་ཁམས་སྐྱེ་མཆེད་སྒྲིབ་པ་མེད་པར་གྱུར་པའོ། ། ཡང་ན་ཀཱ་ལ་ཙཀྲ་ཞེས་པའི་ཀ་ར་ཎ་རྒྱུ།
ཤཱནྟི་ཞི་བ། ལ་ཡོ་ཏྲ་ཐིམ་པ། ཙཱ་ལ་ཙིཏྟ་གཡོ་བའི་སེམས། ཀྲ་མ་རིམ་པ། བན་དྷ་ནད་བཅིངས་པ་སྟེ། སད། རྨི། གཉིད་སྟུག བཞི་པའི་གནས་སྐབས་ཀྱི་རྒྱུ་ལུས་ངག་ཡིད་ཡེ་ཤེས་ཀྱི་ཐིག་ལེ་འགགས་པ་སྤྲུལ། ལོངས།
ཆོས། ལྷན་སྐྱེས་ཀྱི་སྐུ་སྟེ་དེ་བརྗོད་པའི་ཕྱིར། དུས་ཀྱི་འཁོར་ལོ་ནི་བརྗོད་བྱ་དུས་ཀྱི་འཁོར་ལོར་བརྗོད་པར་བྱེད་པའི་ཕྱིར་དུས་ཀྱི་འཁོར་ལོའི་རྗོད་བྱེད་དོ། ། ཞེས་སོ། ། རྡོ་རྗེ་འཛིན་པའི་ཡེ་ཤེས་ཀྱི་སྐུ་མངོན་དུ་གྱུར་པའི་མཚན་ཡང་དག་པར་བརྗོད་པས་འཁྱུད་པ་ནི། འགྱུར་མེད་བདེ་བའི་བདག་ཉིད་ཡེ་ཤེས་ཀྱི་སྐུ་མངོན་དུ་གསལ་བར་སྟོན་པའི་མཚན་བརྗོད་ལྟར། ཐོག་མ་མེད་པའི་སངས་རྒྱས་རྣམས་ཀྱིས་བསྟན། སྟོན་པར་འགྱུར། སྟོན་པའི་དང་པོའི་སངས་རྒྱས་བརྗོད་པ་སྟེ། རྡོ་རྗེ་འཛིན་པའི་ཡེ་ཤེས་ཀྱི་སྐུ་མངོན་དུ་གྱུར་པའི་མཚན་ཡང་དག་པར་བརྗོད་པས་འཁྱུད་པ་ཞེས་པ་ནི་དང་པོའི་སངས་རྒྱས་མངོན་པར་བརྗོད་པ་ཉིད་ཀྱི་ཕྱིར་རོ། །
ཞེས་སོ། རྒྱུད་ཀྱི་རྒྱལ་པོ་ཐམས་ཅད་ཀྱི་རྡོ་རྗེའི་ཚིག་མངོན་དུ་གྱུར་པ་ནི། རྒྱུད་གཞན་དུ་བཅོམ་ལྡན་འདས་ཀྱིས་བཞི་པའི་ལམ་བླ་མའི་ཁ་ལ་ལྟོས་ནས་གསལ་བར་མ་བསྟན་པར་སྦས་པ་ལས། འདིར་འཇིག་རྟེན་ཀུན་རྫོབ་ཀྱི་རྡོ་རྗེའི་ཚིག་མངོན་སྤྱོད་སོགས་ཐུན་མོང་དང་། ཡིད་ཆེས་པའི་མཚན་མ་ཅན་བཞི་པའི་ལམ་ཕྱག་ཆེན་སྒོམ་པ་གསལ་བར་བསྟན་པ་སྟེ། དང་པོའི་སངས་རྒྱས་འདི་ལ་རྡོ་རྗེའི་ཚིག་དེ་དག་ཉིད་རབ་ཏུ་གསལ་བར་བསྟན་པ་དང་བཤད་པ་དང་རབ་ཏུ་བཤད་པ་དག་གིས་བཅོམ་ལྡན་འདས་ཀྱིས་གསལ་བར་མཛད་དོ། ། ཞེས་དང་། རྡོ་རྗེའི་ཚིག་ལ་སོགས་པ་མཚན་མ་སྔོན་དུ་འགྲོ་བ་ཅན་འདི་དག་རབ་ཏུ་གསལ་བར་རྒྱུད་ཀྱི་རྒྱལ་པོ་མཆོག་གི་དང་པོའི་སངས་རྒྱས་ལས་བཅོམ་ལྡན་འདས་ཀྱིས་གསུངས་སོ། ། དེའི་ཕྱིར་རྒྱུད་ནི་རྒྱུད་གཞན་ཚོལ་བ་རྣམས་ལས་རྒྱུད་ཀྱི་རྒྱལ་པོ་ཐམས་ཅད་ཀྱི་རྡོ་རྗེའི་ཚིག་མངོན་དུ་གྱུར་པའོ། ། ཞེས་སོ།
སངས་རྒྱས་རིན་ཆེན་ཟ་མ་ཏོག་ཁ་འབྱེད་པ་ནི། མི་འགྱུར་བ་བདེ་བ་ལྷན་ཅིག་སྐྱེས་སྐུའི་རྟེན་ནམ་གནས་བདེ་སྟོང་གསལ་བར་བྱེད་པ་སྟེ། སངས་རྒྱས་རིན་ཆེན་ནི་མཆོག་ཏུ་མི་འགྱུར་བའི་བདེ་བ་ཡིན་ལ། ཟ་མ་ཏོག་ནི་རྡོ་རྗེ་དང་པདྨ་སྟེ་སངས་རྒྱས་རིན་ཆེན་ཟ་མ་ཏོག་གོ ། དེ་ཉིད་རྒྱུད་ཀྱི་རྒྱལ་པོ་གང་གིས་ཁ་འབྱེད་པ་དེ་ནི་སངས་རྒྱས་རིན་ཆེན་ཟ་མ་ཏོག་ཁ་འབྱེད་པའོ། ། ཞེས་སོ། ། འཇིག་རྟེན་དང་འཇིག་རྟེན་ལས་འདས་པའི་བདེན་པ་ལ་བརྟེན་པ་ནི། འཇིག་རྟེན་པའི་བདེན་པ་འཇིག་རྟེན་པའི་དངོས་གྲུབ་སྒྲུབ་བྱེད་བསྐྱེད་རིམ་མམ། འཇིག་རྟེན་ལས་འདས་པའི་བདེན་པ་ཕྱག་ཆེན་གྱི་དངོས་གྲུབ་སྒྲུབ་བྱེད་མི་རྟོག་པའི་སེམས་རྫོགས་རིམ་གཉིས་ཀ་སྟོན་པ་སྟེ། འཇིག་རྟེན་པའི་བདེན་པ་ནི་དཀྱིལ་འཁོར་གྱི་འཁོར་ལོ་རྣམ་པར་རྟོག་པའི་སྒོམ་པ་བསྐྱེད་པའི་རིམ་པས་འཇིག་རྟེན་པའི་དངོས་གྲུབ་སྒྲུབ་པར་བྱེད་པའོ། །
འཇིག་རྟེན་ལས་འདས་པའི་བདེན་པ་ནི་དུ་བ་ལ་སོགས་པའི་མཚན་མ་དང་། རྣམ་པར་མི་རྟོག་པའི་སེམས་རྫོགས་པའི་རིམ་པས་ཕྱག་རྒྱ་ཆེན་པོའི་དངོས་གྲུབ་སྒྲུབ་པར་བྱེད་པའོ། ། ཞེས་དང་། བདེན་པ་འདི་དག་ལ་བརྟེན་པ་ནི་འཇིག་རྟེན་དང་འཇིག་རྟེན་ལས་འདས་པའི་བདེན་པ་ལ་བརྟེན་པ་སྟེ་ལམ་གཉིས་ཀ་བསྟན་པའི་ཕྱིར་རོ། ། ཞེས་སོ། ། མངོན་པར་བྱང་ཆུབ་པ་བཞི་དང་རྡོ་རྗེ་བཞི་ཡོངས་སུ་དག་པ་ནི་མི་འགྱུར་བའི་སྐད་ཅིག་ཉི་ཁྲི་ཆིག་སྟོང་དྲུག་བརྒྱ་རྫོགས་པའི་སྐད་ཅིག་གཅིག་གིས་བྱང་ཆུབ་པ་ཡེ་ཤེས་རྡོ་རྗེ་སྟེ། ཡེ་ཤེས་རྣམ་པ་ལྔས་བྱང་ཆུབ་པ་ཐུགས་རྡོ་རྗེ། ཕུང་ཁམས་ཀྱི་རླུང་བཅུ་དང་། དབང་ཡུལ་གྱི་ཁམས་བཅུའམ། དབང་ལྔ་ཕུང་ལྔ་ལས་དབང་ལྔ་བྱ་བ་ལྔའམ།
ཕུང་ཁམས་དབང་ཡུལ་ལྔ་སྒྲིབ་བྲལ་དུ་གྱུར་པའི་རྣམ་པ་ཉི་ཤུས་བྱང་ཆུབ་པ་གསུང་རྡོ་རྗེ། མཐའ་ཡས་པའི་སྤྲུལ་པ་སྒྱུ་མ་ལྟ་བུའི་དྲ་བས་བྱང་ཆུབ་པ་སྐུ་རྡོ་རྗེ་སྟེ། བཞི་པོ་འདི་རྣམས་ཀྱིས་ཡོངས་སུ་དག་པར་བྱེད་པའི་བསྐྱེད་རྫོགས་ཀྱིས་བློ་བུར་དྲི་མ་དག་པར་བྱེད་པ་སྟེ། སྐད་ཅིག་གཅིག་གིས་མངོན་པར་རྫོགས་པར་བྱང་ཆུབ་པ་དང་། རྣམ་པ་ལྔས་མངོན་པར་རྫོགས་པར་བྱང་ཆུབ་པ་དང་། རྣམ་པ་ཉི་ཤུས་མངོན་པར་རྫོགས་པར་བྱང་ཆུབ་དང་། སྒྱུ་འཕྲུལ་དྲ་བས་མངོན་པར་རྫོགས་པར་བྱང་ཆུབ་པ་སྟེ་འདི་རྣམས་ཀྱིས་ཡོངས་སུ་དག་པ་ནི་མངལ་སྐྱེས་བསྐྱེད་པའི་རིམ་པ་དང་དུ་བ་ལ་སོགས་པ་སྐུ་རྫོགས་པའི་རིམ་པས་སོ། །

ཞེས་སོ། ། སྐུ་བཞི་དང་ཞེས་པའི་འབྲས་བུའི་སྐུ་བཞི་སྒྲིབ་བྲལ་གྱི་དག་པ་ལྷན་སྐྱེས་སོགས་བཞི་དང་། རྒྱུ་མངལ་སྐྱེས་ཀྱི་སྐུ་བཞི་གནས་སྐབས་བཞིའི་མཚན་ཉིད་ཅན་བློ་བུར་དྲི་བཅས་ཏེ། སྐུ་བཞི་ནི་དགའ་བ་དང་། ཆོས་དང་། ལོངས་སྤྱོད་རྫོགས་པ་དང་། སྤྲུལ་པ་རྣམས་མངལ་སྐྱེས་ཀྱི་བཞི་པ་དང་། ཤིན་ཏུ་གཉིད་ལོག་པ་དང་། རྨི་ལམ་དང་། སད་པའི་མཚན་ཉིད་ཀྱི་གནས་སྐབས་ཅན་ཏེ། དེ་དག་ཀྱང་སངས་རྒྱས་རྣམས་ཀྱི་སྒྲིབ་པ་དང་བྲལ་བའོ། །
ཞེས་སོ། ། རིགས་དྲུག་ནི། སྟེང་འོག་གི་རྩ་ཆེན་དྲུག་ལ་སྲོག་རྩོལ་གྱི་རླུང་རྟག་ཏུ་རྒྱུ་བ་ཡེ་ཤེས་ཀྱི་ཕུང་པོ་མི་འགྱུར་བའི་བདེ་བ་བསྐྱེད་བྱེད་ཡེ་ཤེས་ཀྱི་ཁམས། ཡུལ་རྣམ་པར་རིག་བྱེད་དབང་པོ་དྲུག་དང་། རྣམ་ཤེས་དྲུག་གི་བདག་ཉིད་རྣམ་ཤེས་ཀྱི་ཕུང་པོ་ནམ་མཁའི་ཁམས། དབང་དྲུག་ཡུལ་དྲུག་ལ་འཇུག་པར་བྱེད་པའི་འདུ་བྱེད་ཀྱི་ཕུང་པོ་རླུང་། ཉམས་སུ་མྱོང་བྱ་གཟུགས་སོགས་ཀྱི་ཁམས་དྲུག་ལས་སྐྱེས་པའི་ཚོར་ཕུང་ནི་མེ། མགྲིན་རྐན་སྤྱི་བོ་མཆུ་སོ་རྣ་སྟེ་ཐ་སྙད་དྲུག་གིས་དངོས་པོ་མེད་ཀྱི་དོན་གསལ་བར་བྱེད་པའི་འདུ་ཤེས་ཀྱི་ཕུང་པོ་ཆུ། ས་ཆུ་མེ་རླུང་ཁུ་ཁྲག་སྟེ་ཁམས་དྲུག་གི་བདག་ཉིད་གཟུགས་ཕུང་ནི་ས་སྟེ། རིགས་དྲུག་ནི་མི་འགྱུར་བའི་བདེ་བ་ཡེ་ཤེས་ཀྱི་ཁམས་དང་།
རྣམ་པར་ཤེས་པ་ནམ་མཁའི་ཁམས་དང་། འདུ་བྱེད་རླུང་གི་ཁམས་དང་། ཚོར་བ་མེའི་ཁམས་དང་། འདུ་ཤེས་ཆུའི་ཁམས་དང་། གཟུགས་སའི་ཁམས་དང་། མངལ་སྐྱེས་རྣམས་ཀྱི་རིགས་དྲུག་སྒྲིབ་པ་དང་བཅས་པ་ཡིན་ལ། སངས་རྒྱས་རྣམས་ཀྱི་སྒྲིབ་པ་དང་བྲལ་བའོ། ། ཞེས་སོ། ། བདེན་པ་བཅུ་གཉིས་ནི། ཀུན་ཉོན་དང་རྣམ་བྱང་རྟེན་འབྲེལ་གྱི་མཚན་ཉིད་ཅན་ཀུན་རྫོབ་ལ་འཕོ་བ་བཅུ་གཉིས་ཀྱི་རླུང་རྒྱུ་བ་འགགས་པ་སྟེ།
(Dབདེན་པ་བཅུ་གཉིས་)ནི། (Eམ་རིག་པ་དང་། འདུ་བྱེད་དང་། རྣམ་པར་ཤེས་པ་དང་། མིང་དང་གཟུགས་དང་། སྐྱེ་མཆེད་དྲུག་དང་། རེག་པ་དང་། ཚོར་བ་དང་། སྲེད་པ་དང་། ལེན་པ་དང་།
སྲིད་པ་དང་། སྐྱེ་བ་དང་། རྒ་ཤི་)སྟེ་མངལ་སྐྱེས་རྣམས་ཀྱིས་བདེན་པ་བཅུ་གཉིས་ནི་སྒྲིབ་པ་དང་བཅས་པ་ཡིན་ལ། སངས་རྒྱས་རྣམས་ཀྱི་སྒྲིབ་པ་དང་བྲལ་བའོ། ། འཕོ་བ་བཅུ་གཉིས་ཀྱི་སྲོག་གི་དབྱེ་བས་སྲོག་གི་རླུང་རྒྱུ་བའི་ཕྱིར་མངལ་ནས་སྐྱེས་པ་རྣམས་ཀྱི་སྒྲིབ་པ་དང་བཅས་པའོ། ། ཡན་ལག་བཅུ་གཉིས་འགགས་པའི་ཕྱིར་སངས་རྒྱས་རྣམས་ཀྱི་ནི་སྒྲིབ་པ་དང་བྲལ་བའོ། ། ཞེས་སོ། ། དེ་ཁོ་ན་ཉིད་བཅུ་དྲུག་ནི། དོན་དམ་པའི་དེ་ཁོ་ན་ཉིད་འགྱུར་མེད་བདེ་བ་བསྐྱེད་བྱེད་དགའ་བ་བཅུ་དྲུག་སྟེ། (Dདེ་ཁོ་ན་ཉིད་བཅུ་དྲུག་)ནི།
(Eསྤྲུལ་པའི་སྐུ་དང་། སྤྲུལ་པའི་གསུང་དང་། སྤྲུལ་པའི་ཐུགས་དང་། སྤྲུལ་པའི་ཡེ་ཤེས་དང་། ལོངས་སྤྱོད་རྫོགས་པའི་སྐུ་དང་། ལོངས་སྤྱོད་རྫོགས་པའི་གསུང་དང་། ལོངས་སྤྱོད་རྫོགས་པའི་ཐུགས་དང་། ལོངས་སྤྱོད་རྫོགས་པའི་ཡེ་ཤེས་དང་། ཆོས་ཀྱི་སྐུ་དང་། ཆོས་ཀྱི་གསུང་དང་།
ཆོས་ཀྱི་ཐུགས་དང་། ཆོས་ཀྱི་ཡེ་ཤེས་དང་། ལྷན་ཅིག་སྐྱེས་པའི་སྐུ་དང་། ལྷན་ཅིག་སྐྱེས་པའི་གསུང་དང་། ལྷན་ཅིག་སྐྱེས་པའི་ཐུགས་དང་། ལྷན་ཅིག་སྐྱེས་པའི་ཡེ་ཤེས་ཏེ་དགའ་བ་དང་། མཆོག་དགའ་དང་། ཁྱད་པར་གྱི་དགའ་བ་དང་། ལྷན་ཅིག་སྐྱེས་པའི་དབྱེ་བ)ས་དེ་ཁོ་ན་ཉིད་བཅུ་དྲུག་མངལ་སྐྱེས་རྣམས་ཀྱི་ནི་སྒྲིབ་པ་དང་བཅས་པ་ཡིན་ཏེ། བཅུ་དྲུག་ཕྱེད་ཕྱེད་ཐིག་ལེ་འདོར་བའི་ཕྱིར་རོ། །
སངས་རྒྱས་རྣམས་ཀྱི་ནི་སྒྲིབ་པ་དང་བྲལ་བ་ཡིན་ཏེ། བཅུ་དྲུག་ཕྱེད་ཕྱེད་ཐིག་ལེ་འཛིན་པ་ཉིད་ཀྱི་ཕྱིར་རོ། ། ཞེས་སོ། ། སྟོང་པ་ཉིད་བཅུ་དྲུག་ནི། ཕྱིར་ནག་ཕྱོགས་དང་ཉི་མ། ནང་དུ་རྡུལ་དང་ཤེས་རབ་སྟེ། སྟོང་པ། ཆེན་པོ། དོན་དམ་སྟོང་པ་ཉིད་དོ། ། དང་པོ་ནི་ནང་དུ་ལུས་རྩ་དག་པས་ཕུང་ལྔའི་སྒྲིབ་པ་དང་བྲལ་བ།
ཕྱིར་ནག་པོའི་ཚེས་གཅིག་ལ་སོགས་པ་ལྔ། གཉིས་པ་ནི། ངག་རླུང་དག་པས་ཁམས་ལྔ་སྒྲིབ་པ་དང་བྲལ་བ། ཚེས་དྲུག་ལ་སོགས་པ་ལྔ། གསུམ་པ་ནི་སེམས་ཀྱི་གཟུང་འཛིན་དག་པས་དབང་ལྔ་སྒྲིབ་པ་དང་བྲལ་བ་དང་། ཚེས་བཅུ་གཅིག་ལ་སོགས་པ་ལྔ། བཅུ་དྲུག་པ་རྣམ་ཀུན་མཆོག་གི་སྟོང་པ་ཉིད་ནི་དམིགས་བཅས་པྲ་ཕབ་པ་ལྟ་བུ་དང་། གནམ་སྟོང་གི་མཐའ་དང་དཀར་པོའི་ཚེས་གཅིག་གིས་དབུས་ཀྱི་ཆ་སྟེ་སྟོང་པ་ཉིད་བཅུ་དྲུག་ཅེས་པ་ནི། ནག་པོའི་ཕྱོགས་དང་ཉི་མ་དང་ཤེས་རབ་བོ། ། ཞེས་དང་།
(Dསྟོང་པ་ཉིད་)ལ་དབྱེ་བ་གསུམ་སྟེ། (Eསྟོང་པ་ཉིད་དང་། ཆེན་པོ་སྟོང་པ་ཉིད་དང་། དོན་དམ་པ་སྟོང་པ་ཉིད་)དོ། ། དེ་ལ་སྟོང་པ་ཉིད་ནི་ཕུང་པོ་ལྔ་སྟོང་པ་ཉིད་དེ། ནག་པོའི་ཚེས་གཅིག་ལ་སོགས་པ་ཚེས་ལྔའོ། ། ཆེན་པོ་སྟོང་པ་ཉིད་ནི་ཁམས་ལྔ་སྟོང་པ་ཉིད་དེ། དྲུག་པ་ལ་སོགས་པ་ཚེས་ལྔའོ། ། དོན་དམ་པ་སྟོང་པ་ཉིད་ནི་དབང་པོ་ལྔ་སྟོང་པ་ཉིད་བཅུ་གཅིག་པ་ལ་སོགས་པ་ཚེས་ལྔའོ། ། དེས་ན་གནམ་སྟོང་གི་མཐར་ཐུག་པ་ཚེས་བཅོ་ལྔ་ནི་སྟོང་པ་ཉིད་བཅོ་ལྔའོ། །
གནམ་སྟོང་གི་མཐའ་དང་དཀར་པོའི་ཚེས་གཅིག་གི་དང་པོའི་དབུས་སུ་བཅུ་དྲུག་པ་རྣམ་པ་ཐམས་ཅད་སྟོང་པ་ཉིད་དོ། ། ཞེས་སོ། ། (Dསྙིང་རྗེ་བཅུ་དྲུག་)ནི། (Eཕྱིར་དཀར་ཕྱོགས་དང་ཟླ་བ། ནང་དུ་ཞུ་བ་དང་ཐབས་དང་། སེམས་ཅན་ལས་ཕྱག ཆོས། ཡེ་ཤེས། དམིགས་མེད་ཕྱག་ཆེན་ལ་དམིགས་པའི་ཐེག་ལེ། འཇག
གཡོ། མི་འགྱུར་བའི་སྙིང་རྗེ་གསུམ། ཕྱིར་དཀར་པོའི་ཚེས་གཅིག་ནས་བཅོ་ལྔའི་བར་ལྔ་ལྔ། བཅུ་དྲུག་པ་ཡེ་ཤེས་ཀྱི་ལྷན་ཅིག་སྐྱེས་དགའ་)སྟེ། སྙིང་རྗེ་བཅུ་དྲུག་ཅེས་པ་ནི། དཀར་པོའི་ཕྱོགས་དང་ཟླ་བ་དང་ཐབས་སོ། ། ཞེས་དང་། དེ་བཞིན་དུ་(Dསྙིང་རྗེ་རྣམ་པ་གསུམ་)སྟེ། (Eསེམས་ཅན་ལ་དམིགས་པ་དང་། ཆོས་ལ་དམིགས་པ་དང་།
དམིགས་པ་མེད་པ)འོ། ། དེ་ལ་སེམས་ཅན་ལ་དམིགས་པ་ནི་དཀར་པོའི་ཚེས་གཅིག་ལ་སོགས་པ་ཚེས་ལྔའོ། ། ཆོས་ལ་དམིགས་པ་ནི། དྲུག་པ་ལ་སོགས་པ་ཚེས་ལྔའོ། ། དམིགས་པ་མེད་པ་ནི་བཅུ་གཅིག་པ་ལ་སོགས་པ་ཚེས་ལྔ་སྟེ་ཉའི་མཐར་ཐུག་པའོ། ། ཉའི་མཐའ་དང་ནག་པོའི་ཚེས་གཅིག་འཇུག་པའི་དང་པོའི་དབུས་སུ་སྙིང་རྗེ་བཅུ་དྲུག་པའོ། ། འདི་དག་བརྗོད་པའི་ཕྱིར། འདི་དག་གཅིག་པ་ཉིད་ནི་སྟོང་པ་ཉིད་བཅུ་དྲུག་དང་། སྙིང་རྗེ་བཅུ་དྲུག་གི་བདག་ཉིད་བརྗོད་པར་བྱ་བ་སྟེ། དེའི་བརྗོད་པར་བྱེད་པའོ། །
ཞེས་སོ། ། དབང་བསྐུར་བ་འཇིག་རྟེན་པའི་བཅུ་ནི། ཆུ། ཅོད་པན། དར་དཔྱང་། རྡོར་དྲིལ། བརྟུལ་ཞུགས། མིང་། རྗེས་གནང་སྟེ་བདུན་ལས་དང་པོ་གཉིས་ཀྱིས་ལུས། དེ་ནས་གཉིས་ཀྱིས་ངག
དེ་ནས་གཉིས་ཀྱི་སེམས། ཐ་མས་ཡེ་ཤེས་དང་། བུམ་པས་ཁམས། ཅོད་པན་གྱིས་ཕུང་པོ། བརྟུལ་ཞུགས་ཀྱིས་སྐྱེ་མཆེད། མིང་གིས་ལས་དབང་། དར་དཔྱང་གིས་རླུང་། རྡོར་དྲིལ་གྱིས་རྩ་དག་པ་དང་། རྣལ་འབྱོར་པའི་ཀུན་རྫོབ་ཀྱི་དབང་བུམ་གསང་ཤེས་རབ་ཡེ་ཤེས་ཀྱིས་སྒོ་གསུམ་དག་པར་བྱེད་པ་དང་། འདས་པའི་དབང་ཐིག་ལེ་བཞི་འཁོར་ལོ་བཞིར་འགོག་པས་བློ་བུར་དྲི་མ་འགོག་པ་སྟེ།
རེ་ཤིག་འཇིག་རྟེན་པ་ནི། ཆུ་དང་། ཅོད་པན་དང་། དར་དཔྱང་དང་། རྡོ་རྗེ་དྲིལ་བུ་དང་། རྟུལ་ཞུགས་ཆེན་པོ་དང་། མིང་དང་། རྗེས་སུ་གནང་བ་དང་། བུམ་པ་དང་། གསང་བ་དང་།
ཤེས་རབ་ཡེ་ཤེས་ཏེ། མངལ་ནས་སྐྱེས་པ་རྣམས་ཀྱི་འཇིག་རྟེན་ཀུན་རྫོབ་ཀྱི་དབང་བཅུ་ནི་ལུས་དང་ངག་དང་སེམས་དང་ཡེ་ཤེས་དང་ཁམས་དང་ཕུང་པོ་དང་སྐྱེ་མཆེད་དང་ལས་ཀྱི་དབང་པོ་ལ་སོགས་པ་ཡོངས་སུ་དག་པ་བྱ་བའོ། ། འཇིག་རྟེན་ལས་འདས་པ་བཅུ་གཅིག་པ་ནི། བཞི་པ་དེ་ཡང་དེ་བཞིན་ནོ་ཞེས་པའི་ངེས་པས་ཕྱག་རྒྱ་ཆེན་པོ་མཆོག་ཏུ་མི་འགྱུར་བའི་ཡེ་ཤེས་ཀྱི་མཚན་ཉིད་བླ་མའི་ཞལ་ལ་ལུས་དང་ངག་ལ་སོགས་པ་སྒྲིབ་པ་མེད་པ་ཉིད་ཀྱིས་སྦྱོང་བར་བྱེད་པའོ། ། ཞེས་སོ། ། ལས་དང་། ཡེ་ཤེས་དང་། ཕྱག་རྒྱ་ཆེན་པོའི་དངོས་གྲུབ་ཅེས་པ་ལ་ལས་ཕྱག་ནི་ཕྱིའི་བུད་མེད་དེའི་དངོས་གྲུབ་འཛག་བདེ། ཡེ་ཕྱག་རྟོག་པས་བརྟགས་པ་བསྐྱེད་པའི་ལྷ་མོ། དེའི་དངོས་གྲུབ་གཡོ་བའི་བདེ་བ།
ཕྱག་ཆེན་སྟོང་གཟུགས་ཀྱི་རིག་མ། དེའི་དངོས་གྲུབ་ཕྱག་ཆེན་མི་འགྱུར་བའི་བདེ་བ་སྟེ། ལས་ཀྱི་ཕྱག་རྒྱ་ནི་ནུ་མ་དང་སྐྲར་ལྡན་པའོ། ། ཡེ་ཤེས་ཀྱི་ཕྱག་རྒྱ་ནི་རང་གི་སེམས་ཀྱིས་ཡོངས་སུ་བརྟགས་པའོ། ། ཕྱག་རྒྱ་ཆེན་མོ་ནི་རྣམ་པར་རྟོགས་དང་བྲལ་བ་པྲ་ཕབ་པའི་རང་བཞིན་ཅན་ནོ། ། འདི་རྣམས་ཀྱི་དངོས་གྲུབ་ནི་རྣམ་པ་གསུམ་སྟེ། འདོད་པ་ན་སྤྱོད་པ་ནི་ལས་ཀྱི་ཕྱག་རྒྱའི་དངོས་གྲུབ་བོ། ། (Aགཟུགས་ཀྱི་སྲིད་པའི་དངོས་པོ)འི་མཚན་ཉིད་ནི་(Bཡེ་ཤེས་ཀྱི་ཕྱག་རྒྱའི་དངོས་གྲུབ་)བོ། ། དངོས་པོ་དང་དངོས་པོ་མེད་པ་དང་བྲལ་བ་རྣམ་པ་ཀུན་གྱི་མཆོག་དང་ལྡན་པ་ནི་ཕྱག་རྒྱ་ཆེན་མོའི་དངོས་གྲུབ་བོ། ། ཞེས་སོ། །
སྐུ་བཞི་ནས་འདས་པའི་དངོས་གྲུབ་ཀྱི་བར་གསལ་བར་སྟོན་པས་དེ་སྐད་ཅེས་བྱ་སྟེ། སྐུ་བཞི་ལ་སོགས་པ་འདི་དག་གི་འཇིག་རྟེན་དང་འཇིག་རྟེན་ལས་འདས་པའི་ལམ་རབ་ཏུ་གསལ་བར་བྱེད་པ་ནི་མཆོག་གི་དང་པོའི་སངས་རྒྱས་སོ། ། ཞེས་སོ། ། དེ་ལྟར་བརྗོད་པའི་རིམ་པས་ཕྱིའི་འཇིག་རྟེན། ནང་རྡོ་རྗེའི་ལུས། དེ་དངོས་གྲུབ་ཀྱི་སྣོད་དུ་བྱེད་པ་དབང་། སྣོད་དུ་གྱུར་ནས་དེ་ཁོ་ན་ཉིད་རྣམ་པ་གཉིས་ཀྱི་སྒྲུབ་ཐབས་ལས་ཀུན་རྫོབ་ཀྱི་དེ་ཁོ་ན་གཙོ་བོར་སྟོན་པ་སྒྲུབ་ཐབས། དོན་དམ་པའི་དེ་ཁོ་ན་ཉིད་གཙོ་བོར་སྟོན་པ་ཡེ་ཤེས་ཏེ་ལེའུ་ལྔ་འམ། ཡང་དག་པའི་རྟོག་པས་བརྟགས་པའི་བརྟག་པ་ལྔའི་བདག་ཉིད། དགོས་པ་སེམས་ཅན་མཐའ་དག་གིས་དངོས་དང་བརྒྱུད་པས་སངས་རྒྱས་འཐོབ་པའི་དོན་དུ་བསྟན་པའི་རྒྱུད་མཚན་དུས་ཀྱི་འཁོར་ལོ་དེ་ལས་རྣལ་འབྱོར་པས་ཉམས་སུ་བླང་བྱའི་རྡོ་རྗེའི་རྣལ་འབྱོར་ནི་དོན་དམ་བདེན་པ་རྒྱུ་རྣམ་ཀུན་མཆོག་གི་སྟོང་པ་སེམས་ཀྱི་རང་བཞིན་འོད་གསལ་བ་དང་།
འབྲས་བུ་འགྱུར་མེད་བདེ་བ་རོ་གཅིག་པའི་ཏིང་ངེ་འཛིན་ཏེ། གང་དོན་དམ་པའི་བདེན་པས་བསྟན་པ་དེ་ནི་འཇིག་རྟེན་ལས་འདས་པའི་རྣམ་པ་ཐམས་ཅད་ཀྱི་མཆོག་དང་ལྡན་པ་ཕྱག་རྒྱ་ཆེན་པོའི་དངོས་གྲུབ་སྒྲུབ་པའི་སླད་དུ་རང་གི་སེམས་ཀྱིས་ཡོངས་སུ་བརྟགས་པའི་ཆོས་དང་བྲལ་བ། གཞོན་ནུ་མ་རྣམས་ཀྱིས་མེ་ལོང་ལ་སོགས་པ་ལ་པྲ་ཕབ་པ་བཞིན་དུ། རྣལ་འབྱོར་པ་རྣམས་ཀྱིས་རང་གི་སེམས་ཀྱི་འོད་གསལ་མངོན་སུམ་དུ་ནམ་མཁའ་ལ་སྣང་བ་འདོད་པའི་དོན་གྱི་འབྲས་བུ་གཏེར་བ་སྟེ། འབྲས་བུ་ནི་འགྱུར་བ་མེད་པའི་བདེ་བའི་ཡེ་ཤེས་ཀྱི་སེམས་སོ། ། སེམས་འདི་གཉིས་གཅིག་པ་ཉིད་ནི་ཤེས་རབ་དང་ཐབས་ཀྱི་བདག་ཉིད་རྡོ་རྗེའི་རྣལ་འབྱོར་དོན་ཆེན་པོ་མཆོག་ཏུ་མི་འགྱུར་བ་དང་པོའི་སངས་རྒྱས་རིགས་མེད་པ་དུས་ཀྱི་འཁོར་ལོ་བཅོམ་ལྡན་འདས་རྡོ་རྗེ་སེམས་དཔར་རྒྱུད་གཞན་ཐམས་ཅད་དུ་རབ་ཏུ་གྲགས་སོ། ། ཞེས་སོ། ། དེ་ཉིད་ལ་ཕར་ཕྱིན་དུ་ངོ་བོ་ཉིད་སྐུ། སྔགས་སུ་ལྷན་ཅིག་སྐྱེས་སྐུ་ཞེས་གསུངས་ལ། དེ་ཕྱོགས་འཛིན་ཐམས་ཅད་དང་བྲལ་བའོ། །
རང་བཞིན་མེད་པའི་ཕྱིར་ཏེ། སེམས་ཀྱི་སྐད་ཅིག་གཅིག་དང་དུ་མ་དང་བྲལ་བའི་ཡེ་ཤེས་ཡིན་པའི་ཕྱིར། དེ་ལྟར། དེའི་ཕྱིར་རང་བཞིན་མེད་པའི་ཕྱོགས་ནི་བཅོམ་ལྡན་འདས་ཀྱིས་ཕྱོགས་མེད་པར་གསུངས་སོ། ། ཕྱོགས་ཞེས་བྱ་བ་ནི་དངོས་པོ་དང་དངོས་པོ་མེད་པ་དང་། ཡོད་པ་དང་མེད་པ་དང་། ཡིན་པ་དང་མིན་པ་དང་། གཅིག་དང་གཅིག་མ་ཡིན་པ་དང་། རྟག་པ་དང་ཆད་པ་དང་། སྲིད་པ་དང་མྱ་ངན་ལས་འདས་པ་དང་།
གཟུགས་དང་གཟུགས་མ་ཡིན་པ་དང་། སྒྲ་དང་སྒྲ་མ་ཡིན་པ་དང་། སྐད་ཅིག་དང་། སྐད་ཅིག་མ་ཡིན་པ་དང་། ཆགས་པ་དང་ཆགས་པ་མ་ཡིན་པ་དང་། ཞེ་སྡང་དང་ཞེ་སྡང་མ་ཡིན་པ་དང་། གཏི་མུག་དང་གཏི་མུག་མ་ཡིན་པ་ཞེས་པ་དེ་ལྟ་བུ་ལ་སོགས་པ་རྣམས་ནི་ཕྱོགས་ཏེ། ཕན་ཚུན་ལྟོས་པ་དང་བཅས་པ་ཉིད་ཀྱི་ཕྱིར་རོ། ། ཕྱོགས་འདི་དང་བྲལ་བ་ནི་སངས་རྒྱས་རྣམས་ཀྱི་མི་གནས་པའི་མྱ་ངན་ལས་འདས་པ་རང་བཞིན་མེད་པ་སྟེ། སྐད་ཅིག་གཅིག་དང་དུ་མ་དང་བྲལ་བའི་ཡེ་ཤེས་ནི་རྒྱལ་བ་རྣམས་ཀྱིས་དེ་ཁོ་ན་ཉིད་ཅེས་གསུངས་སོ། །
ཞེས་སོ། ། དེས་ན་དེ་གཟུགས་མིན་ཏེ། རྡུལ་ཕྲན་མེད་པའི་ཕྱིར། གཟུགས་མེད་པ་མིན་ཏེ། མིག་ཤེས་ལ་སྣང་བའི་ཕྱིར་ཏེ། སྟོང་པ་ཉིད་དང་སྙིང་རྗེའི་བདག་ཉིད་ཀྱི་གཟུགས་རྣམ་པར་དག་པའི་སེམས་གཞོན་ནུ་མའི་པྲ་ཕབ་པ་ལྟ་བུ་ནི་གཟུགས་ཀྱི་མཚན་ཉིད་མ་ཡིན་ཏེ། རྡུལ་ཕྲ་རབ་མེད་པའི་ཕྱིར་རོ། ། གཟུགས་མེད་པའི་མཚན་ཉིད་མ་ཡིན་ཏེ་སྟོང་པ་ལ་ཡོད་པའི་ཕྱིར་རོ། ། ཞེས་སོ། ། དེས་ན་ཀུན་རྫོབ་ཀྱི་ཆོས་རང་གི་ངོ་བོས་སྟོང་པར་སྣང་བ་དང་།
སྟོང་ཉིད་ཆོས་ཅན་ཀུན་རྫོབ་ཀྱི་གཟུགས་སུ་སྣང་བ་ཅན་ཡིན་པས་ཡོད་མེད་འགལ་བའི་ཆོས་ཅན་དུ་གནས་པས་འཇིག་རྟེན་པའི་དཔེ་ལས་འདས་ཏེ། དེའི་ཕྱིར་ཀུན་རྫོབ་སྟོང་པ་ཉིད་ཀྱི་གཟུགས་ཅན་དང་སྟོང་པ་ཉིད་ཀུན་རྫོབ་ཀྱི་གཟུགས་ཅན་ཏེ་འཇིག་རྟེན་པའི་དཔེ་ལས་འདས་པ་ཉིད་ཀྱི་ཕྱིར། སེམས་གང་ཡོད་པའི་སེམས་དེ་ནི་སེམས་མེད་པ། རྟག་པ་དང་ཆད་པའི་ཆོས་ཀྱི་མཚན་ཉིད་དང་བྲལ་བ། སྟོང་པ་ཉིད་དང་སྙིང་རྗེ་དབྱེར་མེད་པའོ། ། དོན་དམ་པའི་བདེན་པས་གཉིས་ཀའི་སེམས་དག་ཆོས་མི་མཐུན་པའི་ཕྱིར་ཡོད་པ་དང་མེད་པ་ལས་འདས་པ། དངོས་པོ་དང་དངོས་པོ་མེད་པ་ཟད་པ་རྡོ་རྗེའི་རྣལ་འབྱོར་གཉིས་སུ་མེད་པ་སྟེ། དེ་བཞིན་གཤེགས་པའི་གསུང་རིགས་མེད་པ་ཉིད་ཀྱི་ཕྱིར་རོ། ། ཞེས་སོ། ། དེས་ན་དངོས་པོ་དངོས་མེད་གཅིག་པ་སྲིད་ན་འདིའི་དཔེར་འགྱུར་ཏེ།
ཆོས་མི་མཐུན་པའི་ཕྱིར། དེ་ཡང་ཡོད་པ་ནི་མེད་པ་མིན་བུམ་པ་བཞིན། ནམ་མཁའི་མེ་ཏོག་ཐམས་ཅད་དུ་མེད་དོ། ། དེ་བཞིན་དུ་རྣམ་པ་ཐམས་ཅད་དུ་མེད་པ་ནི་ཡོད་པར་མི་འགྱུར། ནམ་མཁའི་མེ་ཏོག་བཞིན། བུམ་པ་ནི་རྣམ་པ་ཐམས་ཅད་དུ་ཡོད་དོ། ། དེ་དག་ལྟར་རྒྱུན་ཆད་པ་ནི་དངོས་པོར་མི་འགྱུར། ལྷག་མེད་ཀྱི་མྱང་འདས་བཞིན། འཁོར་བ་ལ་ནི་རྒྱུན་ཡོད་དོ། ། རྒྱུན་ཡོད་པ་ནི་ཆད་པར་མི་འགྱུར།
སྲིད་པ་བཞིན། ལྷག་མེད་ལ་ནི་རྒྱུན་མེད་དོ། ། དེས་ན་བུམ་པ་དང་ནམ་མཁའི་མེ་ཏོག་གཅིག་ན་འདིའི་དཔེར་འགྱུར་ཏེ། དཔེར་ན་འཇིག་རྟེན་པའི་དཔེ་བུམ་པ་དང་ཆོས་མི་མཐུན་པའི་ཕྱིར་ནམ་མཁའི་མེ་ཏོག་ནི་མེད་པ་ཐམས་ཅད་ཀྱིས་མེད་དོ། ། དེ་བཞིན་དུ་ནམ་མཁའི་མེ་ཏོག་དང་ཆོས་མི་མཐུན་པའི་ཕྱིར་བུམ་པ་ནི་དངོས་པོ་ཐམས་ཅད་ཀྱིས་ཡོད་དོ། ། ཞེས་འདི་གཉིས་ཕན་ཚུན་ཆོས་མི་མཐུན་པའི་ཕྱིར་དཔེར་འགྱུར་རོ། ། དེ་བཞིན་དུ་ཆད་པ་དང་ཆོས་མི་མཐུན་པའི་ཕྱིར་སྲིད་པ་ནི་དངོས་པོ་ཐམས་ཅད་ཀྱིས་ཡོད་དོ། ། སྲིད་པ་དང་ཆོས་མི་མཐུན་པའི་ཕྱིར། ཆད་པ་ནི་མེད་པ་ཐམས་ཅད་ཀྱིས་མེད་དོ། ། ཆད་པའི་སྒྲས་ནི་མྱ་ངན་ལས་འདས་པ་དངོས་པོ་མེད་པའི་མཚན་ཉིད་དོ། །
དེ་བཞིན་དུ་འཇིག་རྟེན་ལས་འདས་པའི་དཔེར་བུམ་པ་དང་ནམ་མཁའི་མེ་ཏོག་འདི་གཉིས་གཅིག་པ་ཉིད་འགྱུར་ཏེ་ཆོས་མི་མཐུན་པའི་ཕྱིར་རོ། ། བུམ་པ་དང་ནམ་མཁའི་མེ་ཏོག་འདི་དག་འཇིག་རྟེན་པའི་ཀུན་རྫོབ་ཏུ་གཅིག་པ་ཉིད་མེད་དེ། ཕན་ཚུན་འགལ་བའི་ཕྱིར་རོ། ། ཞེས་སོ། ། རྣལ་འབྱོར་དེ་ཉིད་ཀྱིས་མིའི་སྐྱེ་བ་འདི་ཉིད་ལ་སངས་རྒྱས་སུ་འཁྲིད་པར་བྱེད་དེ། དེ་བཞིན་དུ་རྒྱུད་གཞན་དག་ཏུ་ཡང་དེ་བཞིན་གཤེགས་པས་རྡོ་རྗེའི་རྣལ་འབྱོར་ཕྱག་རྒྱ་ཆེན་པོའི་དངོས་གྲུབ་གཏེར་བར་བྱེད་པ་པོ་གསུངས་སོ། ། ཞེས་དང་། འདིར་ནམ་མཁའི་ཁམས་ལ་རྣམ་པར་རྟོག་པ་མེད་པའི་སེམས་དང་། དུ་བ་ལ་སོགས་པའི་མཚན་མས་ཕྱག་རྒྱ་ཆེན་པོ་རྣམ་པ་ཀུན་སྣ་ཚོགས་པའི་ངོ་བོ་ཉིད་ཀྱིས་སྒོམ་པ་མཆོག་ཏུ་མི་འགྱུར་བའི་བདེ་བའི་སྒྲུབ་ཐབས་དང་། བསོད་ནམས་དང་ཡེ་ཤེས་ཀྱི་ཚོགས་དག་གིས་མི་རྣམས་ཀྱིས་སྐྱེ་བ་འདི་ལ་སངས་རྒྱས་ཉིད་དང་རྡོ་རྗེ་འཛིན་པ་ཉིད་དེ།
དགོས་པ་དང་དགོས་པའི་དགོས་པ་བསྡུས་པའོ། ། ཞེས་སོ། ། གཉིས་པ་མན་ངག་དངོས་ངོ་སྤྲད་པ་ནི། འདུས་པའི་རྒྱུད་ཕྱི་མར། རྣམ་པ་རང་བཞིན་རྒྱུ་ཡིན་ཏེ། ། དེ་བཞིན་མི་འཕྲོགས་འབྲས་བུ་འོ། ། གཞི་ནི་ཐབས་ཞེས་བྱ་བ་སྟེ། ། གསུམ་གྱིས་རྒྱུད་ཀྱི་དོན་བསྡུས་པའོ། ། ཞེས་པ་ལྟར་རྒྱུད་ཀྱི་བརྗོད་བྱ་ཐམས་ཅད་གསུམ་དུ་འདུས་པས་རྒྱུད་གསུམ་གྱི་སྒོ་ནས་ངོ་སྤྲོད་པ་ལ། གང་འཁྲིད་པ་ནི་རྒྱུ་རྒྱུད་དེ།
སེམས་ཅན་རྣམས་ཀྱི་སེམས་ཀུན་གཞིའི་རྣམ་ཤེས་ཀྱི་རང་བཞིན་འོད་གསལ་བ་ཡིན་ཡང་སྒྲིབ་པ་དང་བཅས་པ་ནི་འཁོར་བ་ཞེས་བྱ་ལ། སྒྲིབ་པའི་གཙོ་བོ་ཡང་འཕོ་བའི་བག་ཆགས་ཏེ། འཁོར་བ་འདི་ནི་རང་གི་སེམས་ཀྱི་བག་ཆགས་ཙམ་སྟེ། གཞན་འགའ་ཡང་མ་ཡིན་ནོ། ། འཁོར་བའི་བག་ཆགས་ཀྱང་འཕོ་བའི་མཚན་ཉིད་ཀྱི་སྐད་ཅིག་ཡིན་གྱི་མི་འགྱུར་བ་མ་ཡིན་ནོ། ། ཞེས་སོ། ། དེ་ཉིད་བདུད་ཅེས་ཀྱང་བྱ་ལ། དེ་དང་བྲལ་བ་ནི་སེམས་ཀྱི་རང་བཞིན་འོད་གསལ་དང་སངས་རྒྱས་ཞེས་བྱ་སྟེ། དེའི་ཕྱིར་བདུད་ཅེས་བྱ་བ་ནི་སེམས་ཅན་རྣམས་ཀྱི་འཁོར་བའི་སེམས་ཀྱི་བག་ཆགས་ཀྱི་དྲི་མའོ། ། སངས་རྒྱས་ཉིད་ཅེས་བྱ་བ་ནི།
འཁོར་བའི་བག་ཆགས་དང་བྲལ་བའི་སེམས་སོ། ། དེ་ལྟར་ཡང་བཅོམ་ལྡན་འདས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལས། སེམས་གང་ཞིག་ཡོད་པའི་སེམས་དེ་ནི་སེམས་མ་ཡིན་ཞེས་རང་བཞིན་གྱིས་འོད་གསལ་བར་གསུངས་ཏེ། དེ་ཉིད་ནི་འཁོར་བའི་བག་ཆགས་དང་བྲལ་བའོ། ། དེའི་ཕྱིར་བདུད་ནི་དྲི་མ་དང་བཅས་པའི་སེམས་ཡིན་ལ། སངས་རྒྱས་ཉིད་ནི་དྲི་མ་མེད་པའི་སེམས་སོ། ། ཞེས་དང་། མིའམ་ཅིའི་རྒྱལ་པོས་ཞུས་པའི་མདོ་ལས། གང་དག་པ་དེ་དྲི་མ་མེད་པའོ། ། གང་དྲི་མ་མེད་པ་དེ་འོད་གསལ་བའོ། །
གང་འོད་གསལ་བ་དེ་སེམས་ཀྱི་རང་བཞིན་ནོ། ། ཞེས་དང་། སེམས་ཅན་རྣམས་ནི་སངས་རྒྱས་ཡིན་ཏེ་སངས་རྒྱས་ཆེན་པོ་གཞན་འདིར་འཇིག་རྟེན་ཁམས་ན་ཡོད་མ་ཡིན། དེ་རྣམས་མཉེས་པར་བྱས་པས་དཔག་མེད་སྲིད་པ་གཅོད་པར་བྱེད། དེ་རྣམ་པར་མི་རྟོག་པ་ལས་སོ། ། ཞེས་དང་། ཀྱཻ་རྡོ་རྗེར། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་བློ་བུར་དྲི་མས་བསྒྲིབས། ། དེ་ཉིད་བསལ་ན་སངས་རྒྱས་ཉིད། །
ཅེས་དང་། གུར་ལས། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། རྣམ་པའི་དོན་དང་རྣམ་ཤེས་དག ། ཕྱི་རོལ་གྱུར་པ་འགའ་ཡང་མེད། ། ཅེས་དང་། ཀྱཻ་རྡོ་རྗེར། འཇིག་རྟེན་ཁམས་ནི་གང་དུ་ཡང་། ། སངས་རྒྱས་གཞན་དུ་རྙེད་མི་འགྱུར། །
སེམས་ཉིད་རྫོགས་པའི་སངས་རྒྱས་ཉིད། ། སངས་རྒྱས་གཞན་དུ་བསྟན་པ་མེད། ། ཅེས་དང་། འདི་ཉིད་འཁོར་བ་ཞེས་བྱ་སྟེ། ། འདི་ཉིད་མྱ་ངན་འདས་པ་ཉིད། ། རྨོངས་ཕྱིར་འཁོར་བའི་གཟུགས་ཅན་ཏེ། ། རྨོངས་མེད་འཁོར་བ་དག་པ་ཉིད། ། ཅེས་དང་། རྩེ་མོར། འཁོར་བའི་དོན་ནི་ཅི་ཞིག་ལགས། །
ཇི་ལྟར་བྱིས་པ་རྣམས་འབྱུང་ཞིང་། ། ཡང་དང་ཡང་དུ་འཁོར་བྱེད་དེ། ། དེ་ཡང་འཁོར་བའོ་དག་པའི་བདག ། ང་ཉིད་ཡིན་ཏེ་རང་ཉིད་གཙོ། ། མྱ་ངན་འདས་པའང་ཅི་ཞིག་བརྗོད། ། ཅེས་སོ། ། དེ་ཉིད་ཐོག་མ་མེད་པ་ནས་རྒྱུན་ཆགས་པས་རྒྱུད་དོ། ། དེ་བཞིན་འོད་གསལ་བ་ཡིན་ན་གང་གིས་འཁོར་སྙམ་ན། སེམས་ཅན་རྣམས་ཐོག་མེད་པའི་འཁྲུལ་པའི་བག་ཆགས་ཀྱིས་རང་བཞིན་དེ་ཉིད་ལ་ཆོས་སྣ་ཚོགས་སུ་བརྟགས་ནས་དེ་ཉིད་བདེན་པར་ཞེན་པས་འཁོར་ཏེ། དཔལ་སྣང་བ་བསམ་གྱིས་མི་ཁྱབ་པའི་ཁྱེའུའི་མདོ་སྡེར་ཡང་གསུངས་པ།
ཁྱེའུས་གསོལ་པ། སེམས་ཅན་འདི་ནི་དམིགས་མིན་ན། ། ཐུབ་ཁྱོད་སེམས་ཅན་སུ་ཞིག་སྐྱོབ། ། ཅི་སྟེ་ཆོས་ཏེ་གཟིགས་མེད་ན། ། སུ་ཡི་ཉོན་མོངས་སྐྱེ་བར་འགྱུར། ། བཅོམ་ལྡན་འདས་ཀྱིས་བཀའ་སྩལ་པ། ངག་འདི་ཉིད་ནི་དེ་བཞིན་ཏེ། ། སེམས་ནི་རྟག་ཏུ་འོད་གསལ་བའོ། ། སེམས་ཅན་བློ་བུར་ཉོན་མོངས་པ། ། དམ་པ་མིན་པས་རྟག་ཉོན་མོངས། །
ཁྱེའུས་གསོལ་པ། ཕྱི་འམ་ནང་ནི་གང་ཞིག་ཏུའང་། ། ཉོན་མོངས་རྣམས་ནི་དམིགས་མིན་ན། ། དེ་རྣམས་བློ་བུར་ཇི་ལྟར་ལགས། ། བདག་གི་ཞུ་བ་འདིར་གསུང་གསོལ། ། བཅོམ་ལྡན་འདས་ཀྱིས་བཀའ་སྩལ་པ། ཇི་ལྟར་བར་སྣང་སྤྲིན་རྣམས་ནི། ། མཐོང་ཡང་དེ་རྣམས་དེ་བཞིན་མེད། ། དེ་ལྟར་ཉོན་མོངས་སྐྱེ་བ་ནི། ། མཐོང་སྟེ་དེ་ཡང་དེ་བཞིན་མེད། །
ཁྱེའུས་གསོལ་པ། ལོག་པའི་ཆོས་དེ་གང་གནས་པ། ། དེ་ལ་དེ་ནི་ཆོས་ཉིད་ན། ། འོ་ན་དེ་ལྟ་མཚན་ཉིད་ཆོས། ། ལོག་པ་དམིགས་པར་མི་འགྱུར་རོ། ། བཅོམ་ལྡན་འདས་ཀྱིས་བཀའ་སྩལ་པ། སྔོན་གྱི་མཐའ་དང་ཕྱི་མའི་མཐའ། ། དེ་བཞིན་ད་ལྟ་བྱུང་བ་ཉིད། ། སྐད་ཅིག་གཅིག་གིས་རྟོགས་ནས་ང་། ། མཉམ་པ་ཉིད་ནི་སྟོན་པར་བྱེད། །
ཁྱེའུས་གསོལ་པ། ཆོས་རྣམས་ཡི་གེ་མེད་པ་ནི། ། ཐུབ་པ་སྟོན་པར་རིགས་མ་ཡིན། ། ཆོས་མེད་པ་ལ་ཆོས་གསུང་བ། ། ཁྱོད་ཀྱིས་འཇིག་རྟེན་བསླུ་བར་མཛད། ། བཅོམ་ལྡན་འདས་ཀྱིས་བཀའ་སྩལ་པ། ང་ནི་འཇིག་རྟེན་བསླུ་བ་མིན། ། ཆོས་མིན་སྨྲ་བ་ང་མ་ཡིན། ། ཕྱིན་ཅི་ལོག་གྱུར་སེམས་ཅན་གྱི། ། ཉོན་མོངས་ང་ནི་སེལ་བར་བྱེད། །
དམ་པ་མ་ཡིན་འདུ་ཤེས་ལྡན། ། བྱིས་པ་ལོག་པར་བརྟགས་ཞེས་བྱ། ། དོན་དེ་ཁོང་དུ་ཆུད་དོན་དུ། ། འདྲེན་པ་རྣམས་ནི་འབྱུང་བར་བྱེད། ། ཅེས་དང་། ལས་ཀྱི་སྒྲིབ་པ་རྣམ་པར་དག་པའི་མདོར། དགེ་སློང་དེ་ལྟར་ཆོས་ཐམས་ཅད་ནི་དེ་ལྟར་འོད་གསལ་བ་ཡིན་ན་ཡང་བྱིས་པ་སོ་སོའི་སྐྱེ་བོ་རྣམས་ནི་ཡང་དག་པ་མ་ཡིན་པའི་ཆོས་ལ་བརྟགས། ཕྱིན་ཅི་ལོག་ལ་བརྟགས། གསོ་བ་དང་། གསོག་ལྟ་བུའི་ཆོས་ཐམས་ཅད་ལ་བརྟགས་པས་སེམས་ཅན་དམྱལ་བ་དང་དུད་འགྲོའི་སྐྱེ་གནས་དང་།
གཤིན་རྗེའི་འཇིག་རྟེན་དུ་འགྲོ་བར་འགྱུར་རོ། ། ཞེས་དང་། སེམས་ཀུན་ནས་ཉོན་མོངས་པས་སེམས་ཅན་རྣམས་ཀུན་ནས་ཉོན་མོངས་པ་ཅན་དུ་འགྱུར་ཞིང་། སེམས་རྣམ་པར་དག་པས་སེམས་ཅན་རྣམས་རྣམ་པར་དག་པར་འགྱུར་རོ། ། ཞེས་སོ། ། དེ་ཉིད་ནི་རྒྱུ་རྒྱུད་དེ། རྩེ་མོར། རྒྱུད་ནི་རྒྱུན་ཆགས་ཞེས་བྱ་སྟེ། ། འཁོར་བ་རྒྱུད་དུ་འདོད་པ་ཡིན། ། ཞེས་སོ། །
ཇི་ལྟར་འཁོར་ཚུལ་ནི། ས་གང་ལ་ཆགས་པ་སྐྱེ་བའི་དབང་གིས་ས་དེ་དང་དེར་ས་བོན་འཕོ་ལ། དེའི་དབང་གིས་སྐྱེ་བ་ལེན་ཏེ། ས་བོན་ཡང་དུད་འགྲོ་དང་མིར་སྐྱེ་ན་སྔ་མའི་ལས་ལས་སྐྱེས་པའི་སེམས་ཀྱི་བག་ཆགས་འབྱུང་བ་ལྔའི་ཡོན་ཏན་ཅན་དང་། འདོད་ལྷར་སྐྱེ་ན་ཆུ་སོགས་འབྱུང་བཞིའི་ཡོན་ཏན་ཅན། གཟུགས་སུ་སྐྱེ་ན་མེ་རླུང་ནམ་མཁའི་ཡོན་ཏན། གཟུགས་མེད་དུ་སྐྱེ་ན་མཁའ་ཁམས་ཀྱི་ཡོན་ཏན་ཅན་དུ་འབྱུང་སྟེ། འདོད་པ་གཟུགས་དང་གཟུགས་མེད་རྣམས་ནི་ཟང་་་་་་སེའུ། དང་ཟུང་་་་་་སེ་རླུང་། དང་རི་བོང་་་་་་མཁའ།
ཅན་ཏེ། ཞེས་པས་སོ། ། དེ་ཉིད་ནི་མ་རིག་པ་སྟེ། འཁོར་བའི་འཁོར་ལོ་ནི་འགྱུར་བའི་འདོད་ཆགས་ཏེ་མ་རིག་པའོ། ། ཞེས་སོ། ། དེ་ལས་ས་གཞན་ལ་ཆགས་པ་དང་བྲལ་བའི་ཞེ་སྡང་དང་། དེ་ལས་ཁུ་ཁྲག་གི་ནང་དུ་བར་སྲིད་བརྒྱལ་ཏེ་སྐྱེ་བ་སྔ་ཕྱི་མི་ཤེས་པའི་གཏི་མུག་སྐྱེ་སྟེ། དུག་གསུམ་ནི་རྟེན་འབྲེལ་བཅུ་གཉིས་ལས་མ་རིག་པའི་ཡན་ལག་གོ ། དེ་ལྟར་མ་རིག་པ་ནི་འདིར་སེམས་ཅན་རྣམས་ཀྱི་ཐོག་མ་མེད་པའི་འདོད་ཆགས་ཀྱི་བག་ཆགས་སོ། ། དེ་ཡིས་འདོད་ཆགས་ལ་རབ་ཏུ་འཇུག་སྟེ།
འདོད་ཆགས་ཀྱང་འགྱུར་བའོ། ། འགྱུར་བ་ལས་ཆགས་པ་དང་བྲལ་བ་སྟེ། ཆགས་པ་དང་བྲལ་བ་ཞེས་བྱ་བ་ནི་ཞེ་སྡང་ངོ་། ། ཞེ་སྡང་གི་བདག་ཉིད་ནི་བརྒྱལ་བ་སྟེ། བརྒྱལ་བ་ཞེས་བྱ་བ་ནི་གཏི་མུག་གོ ། དེ་ལྟར་འདོད་ཆགས་དང་ཞེ་སྡང་དང་གཏི་མུག་གི་བདག་ཉིད་ནི་མ་རིག་པ་སྟེ་ནམ་མཁའི་མེ་ཏོག་གི་ཕྲེང་བ་ནི་མ་ཡིན་ནོ། ། ཞེས་སོ། ། དེ་ལས་མངལ་དུ་སྐྱེ་བའི་ཚེ་བག་ཆགས་དེ་དང་ཀུན་གཞི། ཕ་མའི་ཁུ་རྡུལ་མའི་མངལ་དུ་ཚོགས་པ་ལས་སྲོག་གི་ཡོན་ཏན་རྡུལ་མུན་སྙིང་སྟོབས་སྒྲ་རེག་རོ་གཟུགས་དྲི་སྟེ་དེ་དག་ནི་དར་གྱི་སྲིན་བུ་རང་གི་ཁ་ཆུས་འཆིང་བ་ལྟར་སེམས་བཅིངས་པས་ཡེ་ཤེས་དེ་ལས་གནས་སྐབས་བཞིའི་སེམས་སྐྱེ་ལ། དེ་ལས་སྒོ་གསུམ་མམ།
ཡེ་ཤེས་དང་བཞིའི་གནས་སྐབས་སུ་འགྱུར་ཞིང་། དེ་ལས་སྒོ་ལྔའམ་ཚོགས་དྲུག་གི་རྣམ་ཤེས་འཁོར་དང་བཅས་པ་སྐྱེའོ། ། དེ་ལྟ་བུའི་ཕ་ལས་ཐོབ་པའི་ཁུ་བ་ལ་དཀར་ཆའམ་ཐིག་ལེ། མ་ལས་ཐོབ་པའི་དམར་ཆ་ལ་ཚེག་དྲག་གམ་མེ་རི་ཞེས་བྱ་ལ། དེ་བསྐྱེད་པའི་སྒྲ་ཙམ་མམ་ཡེ་ཤེས་དེ་བསྐྱེད་པར་བྱེད་དེ། སཾ་ཊིར། མེ་ནི་མཉེས་པར་བྱེད་པ་སྟེ། ། དེ་ཉིད་ཀྱིས་ནི་སྒྲ་ཡང་ཆེ། ། ཞེས་སོ། ། དེ་ནས་ཁུ་བ་ལས་རྐང་།
རུས་པ། རྒྱུས་པ། རྔུལ་ལས། ལྤགས། ཁྲག ཤར་འགྱུར་ཏེ་དེ་ཡང་ཟླ་བ་གཅིག་ན་སྙིང་ཁའི་རྩ་བཅུ། ལྟེ་བའི་རྩ་བཅུ་གཉིས་ལ་སོགས་པའི་རྩ་རྣམས་རིམ་གྱིས་འགྲུབ། ཟླ་བ་གཉིས་པ་ལ་རྐང་ལག་གདོང་གི་གནས་སུ་འབུར་པོ་ལྔ་དོད། གསུམ་པ་ལ་སྐྱེ་མཆེད་བཅུ་གཉིས་དོད། བཞི་པ་ལ་ཚིགས་དྲུག་དང་།
དཔྲལ་མགྲིན་གྱི་རྩ་རྣམས་འགྲུབ། ལྔ་པ་དང་དྲུག་པ་ལ་ཤ་ཁྲག་རུས་པ་རྣམས་སྐྱེ་ཞིང་། ཚོར་བ་བདེ་སྡུག་རིག དེའི་བར་དུ་སེམས་གཉིད་འཐུག་པོ་ལོག་པ་ལྟར་གནས། དེ་ནས་རླུང་འགྲུབ་སྟེ་ལྟེ་བ་ནས་དཔྲལ་བའི་བར་ནང་དུ་དབྱུག་པའི་རྣམ་པ་ལྟར་གནས་ཀྱི་ཕྱི་རོལ་དུ་འབྱུང་བ་ནི་མེད་དོ། ། བདུན་པ་ལ་སྨིན་མ། སྐྲ། སྤུ། མིག་སོགས་བུག་པ། རྐང་རྣམས་སྐྱེ།
བརྒྱད་པ་ལ་བཤང་གཅི་འབྱུང་། དགུ་པ་ནས་བཅུ་གཉིས་པའི་བར་ལ་བཙའ། དེ་མ་ཐག་རླུང་སྣ་བུག་ནས་ཕྱིར་རྒྱུ། འཕོ་བ་བཅུ་གཉིས་འགྲུབ་སྟེ་མངལ་བཟུང་བའི་ཟླ་བ་གཅིག་ནས་བཅུ་གཉིས་ཀྱི་བར་ཞག་རེ་ལ་རྩ་ཉིས་བརྒྱ་སྐྱེ་བས་ཟླ་བ་བཅུ་གཉིས་ན་རྩ་སྟོང་ཕྲག་བདུན་ཅུ་རྩ་གཉིས་རྫོགས། སྐྱེས་པ་ལོ་བཅུ་དྲུག་བུ་མོ་ལོ་བཅུ་གཉིས་ལོན་པ་ན་ཡེ་ཤེས་ཀྱི་ཁམས་རྫོགས་པས་ཁམས་དྲུག་ཡོངས་སུ་རྫོགས་ཏེ་དགའ་བའི་རླུང་འབྱུང་ངོ་། ། དེ་དག་ལས་མངལ་གྱི་ཟླ་བ་བཅུ་གཉིས་ནི་ལུས། ངག སེམས། ཡེ་ཤེས་ཀྱི་གནས་སྐབས་ཏེ། རེ་རེ་ལ་ཡང་ས་བོན་དང་སྲོག་དང་།
སེམས་དང་འབྲེལ་བས་ལུས་ངག་ཡིད་གསུམ་དུ་རྣམ་པར་བཞག་ཅིང་། དེ་རེ་རེ་ལ་རྟེན་འབྲེལ་གྱི་ཡན་ལག་རེ་རེ་སྦྱར་ཏེ། མ་རིག་པ་ཞེས་བྱ་བ་ནི་ཉོན་མོངས་པའོ། ། མ་རིག་པ་ལས་འདུ་བྱེད་དེ་ལས་སོ། ། འདུ་བྱེད་ལས་རྣམ་པར་ཤེས་པ་སྟེ་སྡུག་བསྔལ་ལོ་ཞེས་པ་ནི་དང་པོ་ཆུང་ངུའི་གནས་སྐབས་ཀྱི་ལུས་དང་ངག་དང་སེམས་སོ། ། དེ་ནས་རྣམ་པར་ཤེས་པ་ལས་མིང་དང་གཟུགས་ཏེ་ཉོན་མོངས་པའོ། ། མིང་དང་གཟུགས་ལ་སྐྱེ་མཆེད་དྲུག་སྟེ་ལས་སོ། ། སྐྱེ་མཆེད་དྲུག་ལས་རེག་པ་སྟེ་སྡུག་བསྔལ་ལོ། ། ཞེས་པ་ནི་གཉིས་པ་འབྲིང་པོའི་གནས་སྐབས་ཀྱི་ལུས་དང་ངག་དང་སེམས་སོ། ། དེ་ནས་རེག་པ་ལས་ཚོར་བ་སྟེ་ཉོན་མོངས་པའོ། །
ཚོར་བ་ལས་སྲེད་པ་སྟེ་ལས་སོ། ། སྲེད་པ་ལས་ལེན་པ་སྟེ་སྡུག་བསྔལ་ལོ་ཞེས་པ་ནི་གསུམ་པ་ཆེན་པོའི་གནས་སྐབས་ཀྱི་ལུས་ཀྱི་ལུས་དང་ངག་དང་སེམས་སོ། ། དེ་ནས་ལེན་པ་ལས་སྲིད་པ་སྟེ་ཉོན་མོངས་པའོ། ། སྲིད་པ་ལས་སྐྱེ་བ་སྟེ་ལས་སོ། ། སྐྱེ་བ་ལས་རྒ་ཤི་སྟེ་སྡུག་བསྔལ་ལོ་ཞེས་པ་ནི་བཞི་པ་ཆེན་པོའི་གནས་སྐབས་ཀྱི་ལུས་དང་ངག་དང་སེམས་སོ་ཞེས་དང་། རྩ་རྒྱུད་ལས། ཡེ་ཤེས་རྣམ་ཤེས་སྦྱོར་བ་ལས། ལྟེ་བའི་དབུས་ན་གནས་པའི་སེམས། ། སྲོག་གི་ཡོན་ཏན་བརྒྱད་ཀྱིས་བཅིངས། ། བདག་སྐྱེས་རྣམས་ཀྱིས་དར་སྲིན་བཞིན། །
སད་དང་རྨི་ལམ་གཉིད་ལོག་སྐབས། ། རྣམ་གསུམ་ཡེ་ཤེས་དབྱེ་བ་ལས། ། སྲོག་ཆགས་རྣམས་ཀྱི་ཞལ་གསུམ་སེམས། ། བཞི་པའི་དུས་ལ་ཞལ་བཞིའོ། ། དེ་བཞིན་རྣམ་ཤེས་སྦྱོར་བ་ཡིས། ། ལྔ་དྲུག་ཡུལ་གྱི་བདག་ཉིད་ཅན། ། སེམས་ནི་ཞལ་ལྔ་ཞལ་དྲུག་པ། ། སེམས་ནི་སེམས་མིན་གཟུང་བྱ་སྟེ། ། ལྟེ་བའི་དབུས་གནས་ཐིག་ལེ་དང་། ། ཚེག་དྲག་དེ་དག་ཁ་སྦྱོར་ལ། །
ཡེ་ཤེས་རྣམ་ཤེས་སྦྱོར་བ་ཡིས། ། བྱང་ཆུབ་སེམས་ནི་རྣམ་པར་གནས། ། ཞེས་སོ། ། ཁམས་རྫོགས་པ་ན་ཐོག་མ་མེད་པའི་འདོད་ཆགས་ཀྱི་བག་ཆགས་ཀྱི་དབང་གིས་དགའ་བ་དང་ལྷན་ཅིག་སྐྱེས་པའི་རླུང་གཡོས་པས་འདོད་ཆགས་ལ་རབ་ཏུ་འཇུག་ཅིང་། བཞི་པའི་གནས་སྐབས་སུ་གྱུར་པས་རླུང་གཡས་གཡོན་དུ་མི་རྒྱུ་བར་དབུ་མར་ཞུགས་ཏེ། གཏུམ་མོའི་མེ་འབར་བས་ཧཾ་ཡིག་ཞུ། ཐིག་ལེ་འཛགས་པ་ལས་དགའ་བ་བཅུ་དྲུག་གི་འདོད་ཆགས་ཀྱི་བདེ་བ་ཉམས་སུ་མྱོང་ངོ་། ། དེ་ལྟར་འཕོ་བ་བཅུ་གཉིས་ཀྱི་རླུང་རྒྱུས་པས་ཉོན་མོངས་རྣམ་རྟོག་སྣ་ཚོགས་སྐྱེ་ཞིང་། དེས་ཀུན་ནས་བསླངས་ནས་འཁོར་བར་འཕེན་པའི་ལས་གསོག་ལ། ཐུན་མོང་གི་ལས་ཀྱི་སྣོད་ཀྱི་འཇིག་རྟེན་སོགས་ཐུན་མོང་གི་ལོངས་སྤྱོད་རྣམས་དང་།
ཐུན་མོང་མིན་པའི་ལས་ཀྱིས་འགྲོ་བ་སོ་སོའི་ལུས་ལོངས་སྤྱོད་རྣམས་འབྱུང་། དེ་ལྟར་ཡང་ཡང་འདོད་ཆགས་ལ་ཞུགས་པས་སྐྱེས་བུའི་ཁམས་ཟད་དེ། ཆགས་པའི་བག་ཆགས་ཀྱིས་ཆོས་ཉིད་ཀྱི་མེ་གྱེན་དུ་འབར་བ་ཡིན་པས་རྡུལ་ནི་སྟེང་དུ་འགྲོ་ལ། ཆུ་ཐུར་དུ་འབབ་པ་ཡིན་པས་ཁུ་བ་ནི་འོག་ཏུ་འགྲོ་བས་ཐིག་ལེ་དང་ཚེག་དྲག་གི་ཁ་སྦྱོར་ཞིག་ནས་རྣམ་ཤེས་སྲིད་པ་གཞན་དུ་འགྲོ་ཞིང་འཆི་འཕོ་སྟེ། ལུས་ཅན་རྣམས་ནི་འཆི་བ་ན། ། ཟླ་བ་བདུད་རྩི་འོག་ཏུ་འགྲོ། ། སྟེང་དུ་ཉི་མ་རྡུལ་སྒྲ་གཅན། ། རྣམ་ཤེས་སྲིད་པའི་མཚན་ཉིད་དོ། ། ཞེས་དབང་མདོར་བསྟན་དུ་གསུངས། ཤི་བ་ལས་སྐྱེ་བ་ལེན་ལ་དེར་ཡང་སྔར་གྱི་འཕོ་བའི་བག་ཆགས་གོམས་པས་འདོད་ཆགས་ལ་ཞུགས་ཏེ།
ཁུ་བ་ཟགས་པ་ལས་ཆགས་བྲལ་དུ་འགྱུར། དེས་ལུས་ཀྱི་ཁམས་ཟད་པ་ལས་འཆི། ཤི་བ་ལས་སྐྱེ་བ་ལེན་པས་འཁོར་བ་ལུག་གུ་རྒྱུད་དུ་འགྱུར་ཏེ། དབང་མདོར་བསྟན་ལས། འཕོས་པ་ལས་ནི་ཆགས་བྲལ་གྱུར། ། ཆགས་བྲལ་ལས་ནི་སྡུག་བསྔལ་འབྱུང་། ། སྡུག་བསྔལ་སྐྱེས་བུའི་ཁམས་ཟད་བྱེད། ། ཟད་པ་ལས་ནི་འཆི་བར་བརྗོད། ། ཤི་ལས་སླར་ཡང་དེ་རྣམས་ཀྱི། ། སྲིད་པའི་སྲིད་ལས་སླར་འཆི་འཕོ། །
དེ་ལྟར་སེམས་ཅན་གྱི་སྲིད་པ། ། ཆགས་བྲལ་ལས་བྱུང་གཞན་གྱིས་མིན། ། དེ་ལྟར་འབད་པ་ཐམས་ཅད་ཀྱིས། ། འཕོ་བའི་ཆགས་པ་རྣམ་པར་སྤང་། ། ཞེས་སོ། ། དེ་ལྟ་བུའི་འཁོར་བ་པའི་ཕུང་སོགས་ཀྱི་ཆོས་རྣམས་སྒྲིབ་བྲལ་གྱི་ཆོས་རྣམས་ཀྱི་རིགས་ཡིན་ལ། དབྱེ་ན་རིགས་གསུམ་དང་ལྔ་དང་བརྒྱ་ལ་སོགས་པའི་བར་དུ་ཡང་འགྱུར་ཏེ། རིགས་གསུམ་དང་ནི་རིགས་ལྔ་ཉིད། ། རང་བཞིན་གཅིག་དང་རིགས་བརྒྱ་འོ། ། ཞེས་དང་།
ད་ནི་རིགས་ཀྱི་རིགས་ཅན་བརྗོད་པ། ། སངས་རྒྱས་ཞེས་པ་ལ་སོགས་པའོ། ། ཞེས་དང་། སྐུ་དང་གསུང་དང་ཐུགས་དང་ཡེ་ཤེས་གཅིག་ཏུ་སྦྱོར་བ་འདི་ཉིད་ཞལ་བཞིའི་རྒྱུར་འགྱུར་ཏེ། ཞེས་དང་། རིགས་བརྒྱ་རིང་བའི་ངོ་བོ་ཉིད་ཀྱིས་གནས་པ་ནི་སེམས་ཅན་རྣམས་སོ། ། ཞེས་པས་སོ། ། དེ་ལས་ཀྱང་ཁམས་དྲུག་དང་ལྡན་པའི་སྐྱེས་བུ་ཆེན་པོའི་གང་ཟག་ཉིད་སྔགས་ལམ་གྱི་སྣོད་ཁྱད་པར་ཅན་ཏེ། སྐྱེ་བ་འདི་ལ་སངས་རྒྱས་ཉིད་ཀྱི་འབྲས་བུ་རབ་ཏུ་སྟེར་ཞེས་པ་ནི་སྐྱེ་བ་འདིའི་མི་སྐྱེ་བ་ལ་སངས་རྒྱས་ཉིད་ཀྱི་འབྲས་བུ་རབ་ཏུ་སྟེར་བ་རྒྱུད་ཀྱི་རྒྱལ་པོའོ། ། ཞེས་དང་།
བསོད་ནམས་དང་ཡེ་ཤེས་ཀྱི་ཚོགས་དག་དང་ཁམས་དྲུག་གི་བདག་ཉིད་ཅན་སྐྱེས་བུ་ཆེན་པོའི་གང་ཟག་ལའོ། ། ཞེས་པ་སྟེ། རྣམ་པ་གཞན་དུ་ལས་ངན་པ་དང་ལྡན་པའི་མིའི་སྐྱེ་བ་འདི་ལ་སངས་རྒྱས་ཉིད་ཀྱི་འབྲས་བུ་རབ་ཏུ་སྟེར་བ་ནི་མ་ཡིན་ནོ། ། ཞེས་སོ། ། དེ་ཡང་ཟབ་རྒྱས་ཀྱི་ཆོས་སྟོང་ཉིད་སྙིང་རྗེ་དབྱེར་མེད་པ་ལ་མོས་པ། རྩ་ལྟུང་དང་བྲལ་ཞིང་། དགེ་བ་བཅུ་ལ་འདུན་པ། འདུ་འཛི་སྤངས་ནས་ལོངས་སྤྱོད་འཁོར་ཉེ་དུའི་སེམས་དང་བྲལ་བ། མཆོག་གསུམ་གྱི་ཡོན་ཏན་ཤེས་ནས་དད་པ་ཐོབ་པ། འཇིག་རྟེན་པའི་དངོས་གྲུབ་མི་འདོད་པར་འདས་པའི་དངོས་གྲུབ་ཁོ་ན་དོན་དུ་གཉེར་བ།
རྒྱུད་ལ་གུས་པས་རྒྱུད་ལས་གསུངས་པའི་སྡོམ་པ་བསྲུང་བ། བཟླས་པ་སོགས་འཇིག་རྟེན་པའི་ལམ་ལ་སེམས་མི་གཡོ་བ། དེ་ཁོ་ནའི་མན་ངག་ཐོབ་པ་རང་གིས་མ་མྱོང་བར་གཞན་ལ་མི་སྟོན་པ། ནོར་དོན་གཉེར་གྱི་གང་ཟག་དང་། དེའི་གྲོགས་མི་དགེ་བ་བཅུ་དང་མི་འགྲོགས་པ་ནི་རབ་དང་། འཇིག་རྟེན་པའི་དངོས་གྲུབ་དོན་གཉེར་ནི་སློབ་མ་འབྲིང་གི་ཡོན་ཏན་ཏེ། ། ཟབ་ཅིང་རྒྱ་ཆེ་ལ་སེམས་བླ་མའི་ངེས་པ་ལ་དགའ་གཏོང་བའི་ངང་ཚུལ་དང་ལྡན་ཡོན་ཏན་ཤེས། ། ཐར་པ་དོན་གཉེར་རྒྱུད་ལ་གུས་ཤིང་གཡོ་བ་མིན་པའི་སེམས་ལྡན་དེ་ཉིད་ཐོབ་པ་ཤིན་ཏུ་སྦེད། ། གདུག་པ་རྣམས་ཀྱི་གྲོགས་ཉམས་སློབ་མ་དེ་ཉིད་བླ་མ་ཤིན་ཏུ་མཁས་པ་རྣམས་ཀྱིས་བསྡུ་བྱ་བ། ། ཤེས་རབ་དབང་ལ་སོགས་པའི་རྒྱུར་ཏེ་གཞན་ཞེས་བྱ་བ་སླར་ཡང་འབྲིང་པོ་བསོད་ནམས་དག་གི་རྒྱུར། །
ཞེས་སོ། ། དེ་ལ་རབ་ཕྱག་ཆེན་གྱི་སྣོད་དང་འབྲིང་པོ་འཇིག་རྟེན་པའི་དངོས་གྲུབ་ཀྱི་དོན་དུ་བསྡུ་སྟེ། འདིར་སྔགས་ཀྱི་ཚུལ་ལ་སློབ་མ་རྣམ་པ་གཉིས་ཏེ། གཅིག་ནི་ཕྱག་རྒྱ་ཆེན་པོའི་དངོས་གྲུབ་སྒྲུབ་པ་དོན་དུ་གཉེར་བ་དང་། གཉིས་པ་ནི་འཇིག་རྟེན་པའི་དངོས་གྲུབ་སྒྲུབ་པ་དོན་དུ་གཉེར་བའོ། ། གང་ཕྱག་རྒྱ་ཆེན་པོའི་དངོས་གྲུབ་སྒྲུབ་པ་དོན་དུ་གཉེར་བ་དེ་ནི་སྟོང་པ་ཉིད་ཀྱི་ལམ་བསྒོམ་པའི་དོན་དུ་བུམ་པ་དང་གསང་བ་ལ་སོགས་པའི་དབང་གིས་ཡང་དག་པར་བསྡུ་བར་བྱའོ། ། གང་འཇིག་རྟེན་པའི་དངོས་གྲུབ་སྒྲུབ་པ་དོན་དུ་གཉེར་བ་དེ་ནི་སྔགས་དང་ཕྱག་རྒྱ་དང་དཀྱིལ་འཁོར་གྱི་འཁོར་ལོ་བསྒོམ་པའི་དོན་དུ་དབང་བདུན་གྱིས་ཡང་དག་པར་བསྡུ་བར་བྱ་སྟེ། འབྲིང་པོ་བསོད་ནམས་དག་གི་རྒྱུར། ། ཞེས་པས་སོ། ། གང་གིས་འཁྲིད་པ་ནི།
རྡོ་རྗེ་སློབ་དཔོན་ཏེ། དེ་ལ་སྤང་བྱ་ནི། རྫས། དབང་ཕྱུག ཡོན་ཏན། རིགས་གཟུགས། ལམ་ཤེས་པའི་ང་རྒྱལ་དང་ལྡན། སྙིང་རྗེ་དང་བྲལ། འཇིག་རྟེན་ལས་སྨད་པའི་གསང་བའི་དམ་ཚིག་འཆོལ་བར་སྤྱོད། དགེ་འདུན་དང་མཆོད་རྟེན་གྱི་ཡོ་བྱད་ལ་སྤྱོད་ཅིང་ནོར་གསོག
ཡང་དག་པའི་ལམ་གྱི་མན་ངག་དང་བྲལ། སློབ་མ་ལ་རྫུན་པའི་ལམ་སྟོན། མཉམ་བཞག་ལས་ཉམས། དབང་མ་ཐོབ་པར་རྒྱུད་འཆད། གཞན་གྱི་རྫས་ལ་ཆགས། ཆང་འཐུང་། ཀུན་ནས་མནར་སེམས་ཀྱིས་ཚིག་རྩུབ་སྨྲ། ། དབང་པོའི་བདེ་བ་དོན་དུ་གཉེར་བ་སྟེ། ། ང་རྒྱལ་དང་ལྡན་ཁྲོ་བས་ཟིལ་མནན་དམ་ཚིག་རྣམ་བྲལ་རྫས་ལ་བརྐམ་ཞིང་ཐོས་པ་དག་ཀྱང་མེད། ། སློབ་མ་རྣམས་ནི་བསླུ་བ་དོན་དུ་གཉེར་ཞིང་མཆོག་གི་བདེ་བའི་གནས་ལས་སེམས་ཉམས་དབང་མ་སྐུར། །
ལོངས་སྤྱོད་དག་ལ་ཀུན་ཆགས་བག་མེད་རྩུབ་མོའི་ཚིག་དང་བཅས་ཤིང་དབང་པོའི་དོན་དུ་འདོད་ལྡན་པ། ། དེ་ཉིད་དམྱལ་བ་བཞིན་དུ་སློབ་མ་མཁས་པ་རྣམས་ཀྱིས་རྫོགས་པའི་བྱང་ཆུབ་རྒྱུར་ནི་སྤང་བར་བྱ། ། ཞེས་སོ། ། བསྟེན་བྱ་སེམས་ཅན་དོན་དུ་སྐུ་གསུང་ཐུགས་མི་ཕྱེད་པར་རྡོ་རྗེ་བཞིན་དུ་སྤྱོད་པས་རྡོ་རྗེ་སློབ་དཔོན་ནི་དྲང་ངེས་ཀྱི་དམ་ཚིག་དང་ལྡན། མུ་སྟེགས་ཉན་རང་གི་ཐེག་པས་མི་ཕྱེད་པའི་ཐེག་པར་འགྲོ་བའི་རྡོ་རྗེའི་ཐེག་པ་ལ་གནས་བསྐྱེད་རྫོགས་ཀྱི་དེ་ཁོ་ན་བསྒོམ་པ། ལུས་ལོངས་སྤྱོད་གཉེན་འཁོར་ལ་ཆགས་པ་མེད་པ་ཉོན་མོངས་ཀྱི་དྲི་མ་དང་བྲལ་བ། འབྲས་བུ་ལ་ལྟོས་པ་མེད་པའི་བཟོད་པ་དང་ལྡན་པ། སངས་རྒྱས་ཀྱི་ལམ་གཉིས་མེད་ཡེ་ཤེས་ལ་ཞུགས་པ། སློབ་མ་ལ་གཉིས་མེད་ཡེ་ཤེས་སྟོན་པ། དེ་ལས་ངན་སོང་གི་འཇིགས་པ་འཕྲོག་པ།
འགྱུར་མེད་བདེ་བ་ཐོབ་པ། སྒོ་གསུམ་གྱི་སྒྲིབ་པ་དང་ཕྱི་རོལ་གྱི་མ་རིག་པ་འཇུག་པའི་མཚན་ཉིད་ཅན་བདུད་བཞི་བཅོམ་པ་སྟེ། དང་པོར་ཡང་དག་བསྟེན་བྱ་བླ་མ་དག་ཀྱང་དམ་ཚིག་ལྡན་ཞིང་རྡོ་རྗེ་ཐེག་པར་ལྷག་པར་གནས། ། དེ་ཉིད་བསྒོམ་ཤིང་མ་ཆགས་དྲི་མ་དག་དང་བྲལ་ཞིང་བཟོད་པའི་ངང་ཚུལ་ལམ་ལ་ཞུགས། ། སློབ་མ་རྣམས་ལ་ལམ་ནི་སྦྱིན་བྱེད་དམྱལ་བའི་འཇིགས་པ་འཕྲོག་ཅིང་དེ་ཉིད་ལས་ནི་ཚངས་སྤྱོད་ལྡན། ། བདུད་རྣམས་ལ་ནི་རྡོ་རྗེ་དབྱུག་པ་དེ་ཡང་འཛིན་མའི་གཞི་ལ་རྡོ་རྗེ་སེམས་དཔར་རབ་གྲགས་པའོ། ། ཞེས་སོ། ། གང་དུ་འཁྲིད་པ་ནི་འབྲས་བུའི་རྒྱུད་དེ། འདི་ལ་འབྲས་བུ་མངོན་དུ་བྱེད་པའི་དུས་དང་། མངོན་དུ་བྱས་པའི་འབྲས་བུ་གཉིས་ཀྱི་དང་པོ་ནི།
ཕྱིར་ཉི་ཟླ་གཟས་ཟིན་པ་བཅུ་དྲུག་པའི་དུས་ཡིན་པ་བཞིན་ནང་དུ་སྲོག་ཐུར་འགགས། ཐིག་ལེ་ནོར་བུ་རྡུལ་གཙུག་གཏོར་དུ་རྫོགས་པས་ཆགས་པ་དཀར་པོའི་ཕྱོགས་ཀྱི་ཆ་ཟད། ཆགས་བྲལ་ནག་པོའི་ཕྱོགས་ལ་མ་ཞུགས་པ་ནི་བཅུ་དྲུག་པའི་དུས་ཏེ། དེར་ལས་རླུང་ཐམས་ཅད་འགགས་པ་ན་མཆོག་གི་དངོས་གྲུབ་འཐོབ་སྟེ། ཟླ་བ་ཉི་མའི་གཟུགས་ནི་ཟོས་ན་མཁའ་ལ་ཉིན་མོ་དང་ནི་མཚན་མོ་ནམ་ཡང་མིན་པ་ཉིད། ། ཐུན་མཚམས་དེ་ནི་ལུས་ཀྱི་དབུས་སུ་རྣལ་འབྱོར་རྣམས་ཀྱི་དུས་ཀུན་བདུད་རྩིའི་གོ་འཕང་ལ་གནས་པའོ། ། ཕྱོགས་ཟད་ཟླ་བ་ནམ་མཁའ་གནས་པ་ཉི་མའི་གཟུགས་ལ་རོ་ནི་མཉམ་པར་གྱུར་པ་ཇི་ལྟ་བར། ། སྲོག་དང་ཐུར་སེལ་ཟད་པར་གྱུར་ན་གསལ་བར་ཡང་ནི་ལུས་ལ་དངོས་གྲུབ་དུས་སུ་དེ་འགག་གོ ། ཞེས་སོ། ། དེའི་ཚེ་སེམས་ཀྱི་རང་བཞིན་འོད་གསལ་ལ་མི་ཤིགས་པའི་ཐིག་ལེ་སྒྲ་ཙམ་ཐིམ་ནས་གཅིག་ཏུ་གྱུར་པའི་རྣམ་ཀུན་མཆོག་ལྡན་གྱི་སྟོང་པ་ཨའི་ཡི་གེ་ལ་ཐིག་ལེ་སྐུ་རྡོ་རྗེ།
ཚེག་དྲག་སྟེ་རྡུལ་གསུང་རྡོ་རྗེ། སེམས་ཐུགས་རྡོ་རྗེ་སྟེ་གསུམ་པོ་དབྱེར་མེད་རྡོ་རྗེ་སེམས་དཔའ་འགྱུར་མེད་བདེ་བ་ཆེན་པོའི་ཝཾ་ཡིག་རོ་མཉམ་པར་འགྱུར་ཏེ། ཨེ་ཡིག་མཁའ་ཁམས་དབུས་སུ་ནི། ། སངས་རྒྱས་ཀུན་གྱི་བདེ་བ་ལེན། ། ཝཾ་ཡིག་རྡོ་རྗེ་སེམས་དཔའ་འདི། ། སྐུ་གསུང་ཐུགས་ཀྱི་རྣལ་འབྱོར་ལས། ། ཐིག་ལེ་ཟླ་བ་ཁུ་བ་སྐུ། ། རྣམ་པར་གཅད་པ་རྡུལ་ཉིད་གསུང་། ། ཨ་ཡིག་མིང་ཅན་ཐུགས་རབ་བརྗོད། ། མཁའ་ཁམས་ཨེ་ལ་རྣམ་པར་གནས། །
སྐུ་གསུང་ཐུགས་ཀྱི་རྣལ་འབྱོར་གྱིས། ། སྐུ་གསུང་ཐུགས་ཀྱི་དཀྱིལ་འཁོར་ལ། ། སྐུ་གསུང་ཐུགས་དང་ཆགས་པ་ཡིས། ། སྲིད་གསུམ་བདག་ཉིད་དག་ལ་གནས། ། ཞེས་སོ། ། དེ་ཉིད་ནི་སྐུ་བཞིའི་བདག་ཉིད་སྟོང་གཟུགས་དང་ལྷན་ཅིག་སྐྱེས་པས་ལྷན་ཅིག་སྐྱེས་སྐུ་ནི་ཟབ་རྒྱས་ཀྱི་མཚན་ཉིད་ཅན་རྣམས་ཀུན་མཆོག་གི་སྟོང་ཉིད་འཛིན་པའི་ཡེ་ཤེས་སྟོང་ཉིད་ཀྱི་རྣམ་པར་ཐར་པས་བཞི་པའི་གནས་སྐབས་དག་པ་ལས་བྱུང་བ། སྙིང་རྗེའི་མཚན་ཉིད་ཅན་ཡེ་ཤེས་རྡོ་རྗེ་ཤེས་བྱ་ཐམས་ཅད་མངོན་སུམ་དུ་མཁྱེན་པས་གླེང་གཞི་ལས་ཐམས་ཅད་མཁྱེན་པ། ངོ་བོ་ཤེས་རབ་སྟོང་པ་དང་ཐབས་འགྱུར་མེད་བདེ་བའི་བདག་ཉིད། རྣལ་འབྱོར་ལས་འཕོ་བའི་དྲི་མ་དག་པས་རྣམ་པར་དག་པའི་རྣལ་འབྱོར་རོ། ། དུས་གསུམ་པའི་ཆོས་འཛིན་པའི་ཆོས་སྐུ་ནི་སངས་རྒྱས་བྱང་སེམས་ཞེས་པ་ལ་སོགས་པ་རྣམ་པར་རྟོག་པའི་རྒྱུ་མཚན་སངས་རྒྱས་སོགས་ཀྱི་མཚན་ཉིད་རང་བཞིན་གྱིས་སྟོང་པའི་ཕྱིར་རྒྱུ་མེད་ལ་དེ་ལྟར་རྟོགས་པའི་ཡེ་ཤེས་མཚན་མེད་ཀྱི་རྣམ་པར་ཐར་པས་གཉིད་སྟུག་གི་དྲི་མ་དག་པ་ལས་བྱུང་བ།
གཉིས་པ་ཐམས་ཅད་དང་བྲལ་བའི་རྟོག་པ་མེད་པའི་སེམས་ཐུགས་རྡོ་རྗེ། ལམ་མཆོག་ཏུ་མི་འགྱུར་བའི་བདེ་བས་གནས་ཤིང་དེའི་རང་བཞིན་གྱི་རྣམ་ཀུན་མཆོག་ལྡན་སྟོང་ཉིད་ཀྱི་རྣམ་པ་ཀུན་མཁྱེན་པས་ལམ་གྱི་རྣམ་པ་མཁྱེན་པ་ཡེ་ཤེས་ཀྱི་སྐུ། ཤེས་རབ་ཐབས་ཀྱི་བདག་ཉིད་གཟུང་འཛིན་གཉིས་མེད་ཀྱི་སེམས་ཆོས་ཀྱི་བདག་ཉིད་ཀྱི་རྣལ་འབྱོར་རོ། ། སེམས་ཅན་ཐམས་ཅད་ཀྱི་སྐད་ཀྱིས་ཆོས་ལ་རྫོགས་པར་ལོངས་སྤྱོད་པའི་ལོངས་སྤྱོད་རྫོགས་པའི་སྐུ་ནི། མཚན་མ་མེད་པའི་ཕྱིར་རྟོག་པ་མེད་པས་འབྲས་བུ་ལ་སྨོན་པ་མེད་པའི་རྣམ་པར་ཐར་པས་རྨི་ལམ་གྱི་གནས་སྐབས་དག་པ་ལས་བྱུང་བ། ཀུན་གྱི་སྐད་ཀྱིས་ཐམས་ཅད་དགའ་བར་བྱེད་ཅིང་ཡིད་སྐྱོབ་པས་གསུང་རྡོ་རྗེ། མཐའ་ཡས་པའི་སྐད་ཀྱིས་གཅིག་ཆར་སེམས་ཅན་རྣམས་ལ་བྱང་ཆུབ་ཀྱི་ལམ་སྟོན་པ་མཁྱེན་པས་ལམ་མཁྱེན་པ་ཉིན་མོར་བྱེད་པའི་སྐུ། ཤེས་རབ་ཐབས་དང་གཞོམ་མེད་ཀྱི་སྒྲའི་བདག་ཉིད་སྔགས་ཀྱི་རྣལ་འབྱོར་རོ། ། རྣམ་པ་ཐམས་ཅད་ཀྱི་མཆོག་དང་ལྡན་པར་སྤྲུལ་པར་བྱ་བའི་སྤྲུལ་སྐུ་ནི། ཁམས་དཀར་དམར་སྲོག་རྩོལ་རྣམ་ཤེས་མངོན་པར་འདུས་མ་བྱས་པའི་རྣམ་པར་གྱིས་སད་པའི་གནས་སྐབས་དག་པ་ལས་བྱུང་བ།
ཞི་དྲག་སོགས་ཀྱི་གཟུགས་ཀྱི་དོན་བྱེད་པས་སྐུ་རྡོ་རྗེ། གཅིག་ཆར་སྐུའི་བཀོད་པའི་རྫུ་འཕྲུལ་གྱིས་རྣམ་པ་ཐམས་ཅད་སྤྲུལ་ཞིང་སྤྲོ་བ་མཁྱེན་པས་རྣམ་པ་ཐམས་ཅད་མཁྱེན་པ། པད་མའི་འདབ་མ་རྒྱས་པའི་སྤྱན། ཤེས་རབ་ཐབས་ཀྱི་བདག་ཉིད་མདོག་དབྱིབས་སྣ་ཚོགས་ཀྱི་རྣམ་པར་སྣང་བས་དབྱིབས་ཀྱི་རྣལ་འབྱོར་རོ། ། དེ་ལྟར་ཤེས་རབ་མ་ཡིན་ཐབས་ཀྱང་མིན་པ་འདི་ནི་ལྷན་ཅིག་སྐྱེས་པའི་སྐུ་སྟེ་ཆོས་ཀྱི་སྐུར་གྱུར་པ། ། ཤེས་རབ་ཐབས་ཀྱི་རང་བཞིན་ངེས་པར་མུན་པ་དང་བྲལ་ཡེ་ཤེས་དང་ནི་རྣམ་ཤེས་དབྱེ་བ་ལས། ། འདི་ནི་ལོངས་སྤྱོད་རྫོགས་པའི་སྐུ་སྟེ་སྒྲ་བརྙན་ལྟ་བུ་སེམས་ཅན་དུ་མའི་དོན་ནི་བྱེད་པ་པོ། ། སེམས་ཅན་རྣམས་ནི་སྨིན་པའི་སླད་དུ་སླར་ཡང་འདི་ནི་སངས་རྒྱས་རྣམས་ཀྱིས་སྤྲུལ་པའི་སྐུ་རུ་འགྱུར། ། ཞེས་སོ། ། དེ་བཞིན་ཁམས་འབྱུང་བ་ཉོན་མོངས་པ་སོགས་སྒྲིབ་བཅས་ཀྱི་ཆོས་ཐམས་ཅད་སྒྲིབ་བྲལ་དུ་འགགས་པས་སངས་རྒྱས་ཀྱི་ཡོན་ཏན་ཚད་མེད་པ་འབྱུང་སྟེ།
རྡོ་རྗེ་སེམས་དཔའ་གཅིག་པུ་འདི་ནི་དུས་མཐའི་སྤྲིན་དང་མཚུངས་པ་ཧེ་རུ་ཀར་ནི་བྱུང་བར་གྱུར། ། གདུག་པ་རྣམས་ནི་སྨིན་པའི་དོན་ཏེ་དེ་ཡང་དམ་ཚིག་རྒྱལ་བ་རྨོངས་པ་རྣམས་ནི་བདེ་བའི་དོན། ། རིན་ཆེན་དབང་པོ་སྡུག་བསྔལ་ལྡན་པ་རྣམས་ཀྱི་དེ་ཡང་པད་འཛིན་ཆགས་ཅན་རྣམས་ཀྱི་ཆགས་པའི་སླད། ། བགེགས་རྣམས་དག་ནི་གཞོམ་པའི་དོན་དུ་ཕྱག་གི་པད་མ་རལ་གྲི་དོན་ཡོད་གྲུབ་པ་བྱུང་བར་གྱུར། ། ཞེ་སྡང་ལས་ནི་སྣ་ཚོགས་ཡུམ་གང་དུས་མཐའི་རྩེ་མོ་ཅན་མཚུངས་དེ་ནི་མཁའ་འགྲོ་མར་བྱུང་གྱུར། ། གཏི་མུག་དག་པས་སྤྱན་མ་ཞེས་བྱ་མཆོག་གི་སྙིང་རྗེ་མཱ་མ་ཀཱི་ནི་ང་རྒྱལ་རྒྱུ་ལས་སོ། ། ཆགས་ལས་དེ་ནི་གོས་དཀར་མོ་ཞེས་བྱ་བ་མཐའ་དག་ཡོན་ཏན་གཏེར་ཏེ་སྒྲོལ་མ་ཡང་ནི་ཕྲག་དོག་ལས། ། སྣ་ཚོགས་གཟུགས་ཅན་གཉིས་པོ་འདི་དག་ཡུལ་དང་ཡུལ་ཅན་གཞན་རྣམས་ཐམས་ཅད་དུ་ཡང་བྱུང་བར་གྱུར། ། ཞེས་སོ། ། ཇི་ལྟར་འཁྲིད་པ་ནི་ཐབས་རྒྱུད་དེ།
འབྲས་བུ་འགྲུབ་པ་དང་གནས་པར་བྱེད་པས་གཞིའམ་རྟེན་ཡིན་པའི་ཕྱིར་ཐབས་ཏེ། བསྐྱེད་རྫོགས་ཀྱི་རྣལ་འབྱོར་རོ། ། དེ་ཡང་བསྐྱེད་རིམ་རྟོག་པས་བརྟགས་པའི་རྣམ་པར་ཡིད་ལ་ངེས་པའི་ཚུལ་གྱིས་བསྒོམ་སྟེ། ཤི་བའི་ལུས་བཞིན་དེ་ཉིད་མིན་པ་ཡིས་ནི་བརྟགས་པ་གང་། དེ་ནི་རི་མོ་སོགས་ལ་བལྟ་བྱ་ཞེས་པ་ནི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་རི་མོ་དང་སྐུ་གཟུགས་བྱས་པ་དང་། ལུགས་མའམ་དཀྱིལ་འཁོར་གྱི་འཁོར་ལོ་བྲིས་ནས་ངེས་པའི་རྣམ་པར་བལྟ་བར་བྱ་སྟེ། བྱིས་པའི་རྣལ་འབྱོར་དམན་པ་རྣམས་ཀྱི་སྒོམ་པའི་དོན་དུའོ། ། ཞེས་པ་རྣམ་པར་རྟོག་པའི་སྒོམ་པའི་ངེས་པའོ། ། རྫོགས་རིམ་ཡིད་ཆེས་པ་གསུམ་བསྐྱེད་པའི་ཚུལ་གྱིས་སྒོམ་སྟེ། གསུམ་ནི་རྒྱུད་ལ་ངེས་དོན་མ་སྦས་པར་གསལ་བར་སྟོན་པར་དང་།
བླ་མ་ལ་ཡང་དག་པའི་ལམ་སྟེར་བ་པོར་དང་། བདག་ཉིད་མན་ངག་བསྒོམས་པས་དེ་ཁོ་ན་རྟོགས་པའི་མཚན་མ་མཐོང་བས་རྒྱུད་ཀྱི་དོན་ལ་ཡིད་ཆེས་རྙེད་པ་སྟེ། སྔགས་ཀྱི་ཐེག་པ་འདི་ལ་ཡིད་ཆེས་པ་རྣམ་པ་གསུམ་བཅོམ་ལྡན་འདས་ཀྱིས་གསུངས་ཏེ། དང་པོར་རེ་ཞིག་རྒྱུད་ལས་ཡིད་ཆེས་པ་དང་། དེ་ནས་བླ་མ་ལས་ཡིད་ཆེས་པ་དང་། དེ་ནས་བདག་ཉིད་ལས་ཡིད་ཆེས་པ་སྟེ། ཡིད་ཆེས་པ་འདི་གསུམ་གྱིས་ཡང་དག་པར་རྫོགས་པའི་སངས་རྒྱས་ཀྱི་ལམ་ཡང་དག་པར་འགྱུར་རོ། ། ཞེས་སོ། ། མཚན་མ་ཇི་ལྟར་བརྟག་ཅེ་ན། བདེ་མཆོག་སྟོད་འགྲེལ་དུ།
བསམ་པ་ཐམས་ཅད་ཡོངས་སྤངས་ཏེ། ། ཉི་མ་གཅིག་ནི་ཡོངས་སུ་བརྟག ། གལ་ཏེ་རྟགས་ནི་མ་བྱུང་ན། ། དེ་ཚེ་ང་ཡི་བརྫུན་ཚིག་ཡིན། ། ཞེས་སོ། འོན་ཀྱང་བླ་མས་ལམ་མི་ཤེས་ན་བརྫུན་དུ་མི་འགྱུར་ཏེ། ཅི་སྟེ་བླ་མས་རྒྱུད་ནས་གསུངས་པའི་ཆོ་གས་སློབ་མ་ལ་ལམ་སྟེར་བ་པོར་མ་གྱུར་པ་དེ་ལྟ་ན་བཅོམ་ལྡན་འདས་ཀྱིས་དམ་བཅའ་བ་རྫུན་དུ་མི་འགྱུར་ཏེ། བླ་མས་ལམ་ཡོངས་སུ་མི་ཤེས་པའི་ཕྱིར་དང་། ཕྱིན་ཅི་ལོག་དང་རྣམ་པར་མ་དག་པའི་ལམ་སྒོམ་པ་སྟོན་པར་བྱེད་པ་ཉིད་ཀྱི་ཕྱིར་རོ། ། ཞེས་སོ། །
འོན་ཏེ་མི་རྟོག་པ་ལས་མཚན་མ་མཐོང་གི་རྟོག་བཅས་ཀྱི་སྒོམ་པས་ནི་མ་ཡིན་ཞེ་ན། བདེ་མཆོག་སྟོད་འགྲེལ་དུ། འདིར་རྟགས་ནི་དུ་བ་ལ་སོགས་པའི་མཚན་མ་སྟེ། གཞན་སྔགས་ལ་སོགས་པ་ཉི་མ་གཅིག་གིས་འགྲུབ་པར་མི་འགྱུར་བ་གང་གིས་སྔགས་པས་རྟགས་འབྱུང་བར་འགྱུར། དེའི་ཕྱིར་ཡོད་པ་དང་མེད་པའི་བློ་ཡོངས་སུ་སྤངས་ཏེ་ཞེན་པ་མེད་པར་བྱས་ནས་ཟབ་མོ་སྟོང་པ་དམིགས་པ་མེད་པ་བསྒོམ་པར་བྱ་སྟེ། རྣལ་འབྱོར་པས་དུ་བ་ལ་སོགས་པའི་རྟགས་འབྱུང་བ་མཐོང་བར་འགྱུར་རོ། ། ཞེས་སོ། ། འཁྲིད་པའི་རིམ་པ་ལ་ཁྲིད་ཀྱི་སྔོན་དུ་འགྲོ་བ་དང་། དངོས་གཞིའི་རྣལ་འབྱོར་སྒོམ་པའི་ཚུལ་ངོ་སྤྲད་པ་གཉིས་ཀྱི། དང་པོ་ལ་གང་དུ་བསྒོམ་པའི་གནས་དང་།
སྒོམ་བྱའི་རྣལ་འབྱོར་ངོ་སྤྲོད་པ་གཉིས་སོ། ། དང་པོ་ནི། འཐབ་རྩོད་དང་ཉེར་འཚེ་མེད་པས་བདེ་བར་གནས་པ་སྟེ། གང་ན་ས་སྐྱོང་ཆོས་ལྡན་ཞིང་། ། གང་ཞིག་ཁོ་ནར་སྐྱེ་དགུ་རྣམས། ། བདེར་གནས་ས་འཛིན་རྩོད་པ་མེད། ། དེར་ནི་རྣལ་འབྱོར་བརྩམ་པར་བྱ། ། ཞེས་སོ། ཕྱི་ནང་གི་ཉེར་འཚེས་དབེན་པ་དགོས་པར་ཡང་རྡོ་རྗེ་སྙིང་པོ་རྒྱན་དུ། རྣལ་འབྱོར་བཅུ་གཅིག་ཤེས་བྱས་ནས། །
དབེན་པར་སོང་སྟེ་རབ་འབད་ན། ། སྡིག་དག་ཚེ་འདིར་སངས་རྒྱས་འགྲུབ། ། ཆོས་བདག་མེད་པར་རབ་བསྒོམས་པས། ། ཐམས་ཅད་མཁྱེན་པ་ཁོང་དུ་ཆུད། ། ཅེས་དང་། མདོ་རྒྱན་དུ། བློ་ལྡན་གང་དུ་སྒྲུབ་པའི་ཡུལ། ། ལེགས་པར་རྙེད་དང་གནས་བཟང་དང་། ། ས་བཟང་བ་དང་གྲོགས་བཟང་དང་། ། རྣལ་འབྱོར་བདེ་བའི་ཡོན་ཏན་ལྡན། །
ཞེས་ཞི་ལྷག་ལ་སྐྱེ་བོའི་འདུ་འཛི། སྒྲའི་ཉེར་འཚེ། ལྗ་ལྗི་མེད་པ་དགོས་པར་བཤད་ཅིང་། རྡོ་རྗེ་ཕྲེང་བར། སྐྱེ་བོས་དབེན་པ་ལྷ་ཡི་གནས། ། སྒྲ་ཡི་འཚེར་མ་རྣམས་དང་བྲལ། ། བགེགས་མེད་སྐལ་བཟང་ཉམས་དགའ་བ། ། སྐྱེད་མོ་ཚལ་ཞི་བདེ་བ་ཆེ། ། འདོད་པ་ལྔ་ལ་ལོངས་སྤྱོད་པས། ། སྔགས་ཀྱི་གཙོ་བོ་འགྲུབ་པར་འགྱུར། །
ཞེས་སོ། ཡིད་དང་མཐུན་པ་དགོས་པར་ཡང་། གང་དུ་སེམས་ནི་རབ་ཏུ་ཚིམ་པར་འགྱུར་བ་དེར་ནི་སྒྲུབ་པར་བྱའོ་མི་ཡི་བདག་པོ་ཀྱེའོ། ། ཞེས་སོ། ། གཉིས་པ་ལ་ལམ་གྱི་སྔོན་འགྲོའི་འཁྲིད་དང་། ལམ་དངོས་ཀྱི་འཁྲིད་ངོ་སྤྲད་པ་གཉིས་ཀྱི། དང་པོ་ལ། སྔགས་ཀྱི་སྒོར་འཇུག་པ་སྐྱབས་འགྲོ་སེམས་བསྐྱེད། སྡིག་སྒྲིབ་དག་པར་བྱེད་པ་ཡི་གེ་བརྒྱ་པའི། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་གྱི་འཁྲིད་ངོ་སྤྲད་པ་གསུམ་གྱི་དང་པོ་ནི།
སྔགས་ཀྱི་སྒོར་འཇུག་པ་ལ་ཐུན་མོང་མ་ཡིན་པའི་དཀོན་མཆོག་ལ་སྐྱབས་སུ་འགྲོ་དགོས་ཏེ། སངས་རྒྱས་ཆོས་དང་དགེ་འདུན་ལ་ནི་མི་རྣམས་ཐར་པའི་སླད་དུ་སྐྱབས་སུ་ཉེ་བར་འགྲོ་བ་སྟེ། ཞེས་སོ། ། དེ་ཡང་ཟླ་གྲགས་ཀྱིས། གསུམ་ལ་སྐྱབས་འགྲོའི་དགེ་བསྙེན་ནི། ། དེ་ནི་སྡོམ་བརྒྱད་རྩ་བ་ཡིན། ། ཞེས་དང་། མཛོད་དུ། བསྙེན་གནས་ཀུན་ལ་ཡོད་མོད་ཀྱི། ། སྐྱབས་སུ་མ་སོང་བ་ལ་མེད། །
ཅེས་སོགས་དང་མཐུན་པར་སྔགས་ཀྱི་སྐྱབས་འགྲོ་གསང་སྔགས་ཀྱི་སྡོམ་པའི་རྩ་བ་ཡིན་ཞིང་། དེ་མེད་ན་སྔགས་ཀྱི་སྒོར་མི་ཆུད་པའི་ཕྱིར། དེ་ཉམས་སུ་ལེན་པ་ན་སྟན་བདེ་བ་ལ་འདུག་སྟེ། དང་པོར་སྔགས་པས་དཀྱིལ་འཁོར་གྱི་དོན་དུ་བརྟགས་པའི་སར་སོང་ནས་དབུས་སུ་འཇམ་པའི་སྟན་ལ་ཤར་དུ་མངོན་པར་ཕྱོགས་པར་གྱུར་པས། ཞེས་པ་དང་ཕྱོགས་མཐུན་པའི་ཕྱིར་རོ། དེར་འདུ་འཛི་དང་ལྟོས་པ་ཐམས་ཅད་དོར་ཚད་མེད་པ་བཞི་དང་སེམས་བསྐྱེད་སྔོན་དུ་འགྲོ་བས་སྒོམ་དགོས་པར། སེམས་ཅན་ཐམས་ཅད་ལ་བུ་གཅིག་པ་ལྟ་བུར་མཆོག་ཏུ་བརྩེ་བའི་སེམས་རྗེས་སུ་བཅིངས་པ། འཇིག་རྟེན་པ་དང་འཇིག་རྟེན་ལས་འདས་པའི་བདེན་པ་ལ་བརྟེན་པ། བུ་དང་ཆུང་མ་ལ་སོགས་པ་དང་རང་གི་ལུས་ལ་ལྟོས་པ་མེད་པ། ཚོགས་ཁང་དང་གཙུག་ལག་ཁང་བླ་མའི་རྫས་ཉེ་བར་ལོངས་སྤྱོད་པ་ལས་ཕྱི་རོལ་དུ་གྱུར་པ།
སངས་རྒྱས་དང་བྱང་ཆུབ་སེམས་དཔའི་ལམ་ལ་བརྟེན་པ། བྱམས་པ་དང་སྙིང་རྗེ་དང་དགའ་བ་དང་བཏང་སྙོམས་ཏེ་ཚངས་པའི་གནས་བཞི་ལ་རྣམ་པར་གནས་པ་ཞེས་སོ། ། དེ་ནས་སྐྱབས་སུ་འགྲོ་བའི་ཡུལ་ལ། སློབ་དཔོན་ནི་སངས་རྒྱས། ཆོས་ནི་དེས་བསྟན་པའི་ལམ། དགེ་འདུན་ནི་འགྱུར་མེད་ཐུགས་དོན་དམ་དང་ཀུན་རྫོབ། སྙིང་རྗེ་བརྩེ་བ་དང་ལྡན་པ་སྟེ། བླ་ན་མེད་པའི་དགེ་འདུན། རྣལ་འབྱོར་ཕ་མ་དང་དབང་བདུན་ཐོབ་པའི་དགེ་བསྙེན་ཕ་མ་སྟེ། སློབ་དཔོན་དག་ནི་སངས་རྒྱས་ཉིད་དེ་རབ་མཆོག་ས་ཡི་གཞི་ལ་ཆོས་ནི་དེ་ཡིས་བསྟན་པའོ། །
དགེ་འདུན་གང་ཞིག་དེར་གནས་རབ་ཏུ་དགའ་བའི་སྙིང་རྗེ་དང་། སེམས་ཅན་ཀུན་ལ་རྗེས་སུ་བརྩེ་བ་སྟེ། དེ་འདིར་རྣམ་བཞི་རྣམ་པ་གཉིས་གསུངས་འདིར་ནི་སླར་ཡང་ཉན་ཐོས་པ་དང་བླ་ན་མེད་པའོ། ། དགེ་སློང་རྣམས་དང་དགེ་སློང་མ་དང་སླར་ཡང་འདིར་ནི་དགེ་བསྙེན་ཆེན་པོ་དང་དགེ་བསྙེན་མ། རྣལ་འབྱོར་མ་དང་རྣལ་འབྱོར་པ་རྣམས་ལྷན་སྐྱེས་བདེ་བ་ལ་དགའ་དགེ་བསྙེན་མ་དང་། དགེ་བསྙེན་ཡང་། ཞེས་སོ། ། དེའི་རྟེན་སྐུ་གཟུགས། གླེགས་བམ། སོ་སྐྱེའི་དགེ་འདུན་རྣམས་སྐྱབས་གནས་ཀྱི་གཟུགས་བརྙན་ཡིན་གྱི།
དངོས་མིན་ཏེ། འདིར་ནི་སངས་རྒྱས་གཙུག་ལག་ཁང་ན་གནས་པ་འདི་དང་ཡི་གེར་བྲིས་པའི་གླེགས་བམ་ཆོས་ཉིད་དང་། དགེ་འདུན་ངུར་སྨྲིག་འཛིན་པ་མཆོག་གི་ཁྱབ་བདག་བདེ་བ་སྐྱེ་བ་འབུམ་ཕྲག་རྣམས་ཀྱིས་བཏར་བ་མིན། ཞེས་སོ། ། སློབ་དཔོན་དེའི་སྐུ་གསུང་ཐུགས་གསུམ་ནི་མཆོག་གསུམ་དང་སྐུ་གསུམ་སྟེ། རྡོར་ཕྲེང་དུ། དྲི་མེད་སེམས་ནི་སངས་རྒྱས་འགྱུར། ། ཆོས་ནི་ངག་ཏུ་ཡང་དག་གསུངས། ། སྐུ་ནི་དགེ་འདུན་ཞེས་བྱ་སྟེ། ། བྱང་ཆུབ་སེམས་དཔའི་ཚོགས་ཀྱི་གནས། །
ཞེས་དང་། སངས་རྒྱས་ལོངས་སྤྱོད་རྫོགས་པའི་སྐུ། ། དམ་པའི་ཆོས་ནི་ཆོས་ཀྱི་སྐུ། ། དགེ་འདུན་སྤྲུལ་པའི་སྐུར་ནི་འགྱུར། ། དེ་ནི་སྐུ་གསུམ་བདག་ཉིད་ཅན། ། ཞེས་སོ། ། དེ་ལ་ཡོ་བྱད་ཐམས་ཅད་ཀྱིས་མཆོད་པས་མཆོག་གི་གོ་འཕང་ཐོབ་པར། བསོད་ནམས་ཡེ་ཤེས་དོན་གྱི་སླད་དུ་རྟག་པར་མཆོག་ཏུ་འདོད་པའི་སྦྱིན་པ་རྣམ་པ་སྣ་ཚོགས་ཀྱང་། ། ཉན་ཐོས་རྣམས་ལ་མཆོད་སྟོན་ལ་སོགས་རྣལ་འབྱོར་པ་ལ་མཆོག་གི་བདེ་བྱེད་འདོད་པའི་སྦྱིན་པ་ཡང་། སྦྱིན་པ་པོ་གང་རབ་ཏུ་དགའ་བའི་སྙིང་དང་དུས་ཀུན་ཏུ་ནི་ཆགས་པའི་སེམས་ཀྱིས་སྦྱིན་བྱེད་པ། །
དེ་དག་བསོད་ནམས་ཡེ་ཤེས་རྫོགས་ཏེ་མཆོག་གི་བདེ་བའི་གནས་སུ་སྐྱེ་བ་འདི་ལ་འགྲོ་བར་འགྱུར། ། ཞེས་སོ། ། དེ་ལྟ་བུའི་སློབ་དཔོན་ནི་རྡོ་རྗེ་འཆང་ཡིན་ལ། རྣམ་པ་ནི་རྡོ་རྗེ་སེམས་དཔར་བསྒོམ་སྟེ། དབང་བཞི་པའི་ང་རྒྱལ་བཟུང་བར། དེ་ནས་རྡོ་རྗེ་སེམས་དཔའི་ང་རྒྱལ་བཟུང་བར་བྱ་སྟེ། ཞེས་དང་། རྡོར་ཕྲེང་དུ། སློབ་དཔོན་གྱི་མཚན་ཉིད་སྟོན་པའི་སྐབས་ལས། དེ་ཉིད་བཅུ་ནི་ཡོངས་ཤེས་ནས། །
དཀྱིལ་འཁོར་ལ་སོགས་བྱ་བ་ཤེས། ། སློབ་མ་རྗེས་བསྡུད་ནུས་པ་དང་། ། གསང་བའི་དབང་ནི་བསྐུར་བ་དང་། ། ཤེས་རབ་ཇི་སྙེད་ཡང་དག་ལྡན། ། རྒྱུད་ཀྱི་མན་ངག་ལ་མི་འཇིགས། ། ཟབ་ཅིང་རྒྱ་ཆེར་ཡང་དག་ལྡན། ། རྡོ་རྗེ་སེམས་དཔའ་གཉིས་པ་མཆོག ། ཚར་གཅོད་ཕན་འདོགས་པ་ལ་མཁས། ། དེ་ནི་རྡོ་རྗེ་འཆང་དུ་བཤད། ། ཅེས་སོ།
མཆོག་གསུམ་སྙིང་མགྲིན་དཔྲལ་བར་ཐིམ་པས་སྐུ་གསུམ་དུ་འགྱུར་བར་བསྒོམ་པར་ཡང་། ནང་ལེར། དཔྲལ་མགྲིན་སྙིང་གསུམ་སྐུ་གསུང་ཐུགས་སུ་གསུངས་པ་ལ། དེ་མཆོག་གསུམ་ཡིན་པའི་ཕྱིར་རོ། གཉིས་པ་ལ། སྡིག་པ་ནི་སྒོ་གསུམ་གྱི་ལས་མི་དགེ་བ་སྟེ། དེ་སེམས་ཀྱི་རང་བཞིན་མི་ཤེས་པས་ང་དང་ངར་འཛིན་པའི་དབང་གིས་སྤྱད་པས། སྡུག་བསྔལ་ཉམས་སུ་མྱོང་སྟེ། ཤེར་ཕྱིན་དུ། ངར་འཛིན་པ་དང་ང་ཡིར་འཛིན་པས་སེམས་ཅན་རྣམས་འཁོར་བ་ན་འཁོར་རོ། །
ཞེས་དང་། འཁོར་བ་དག་ཏུ་རྣམ་པ་གསུམ་པོ་གང་བྱས་སྔོན་གྱི་ལས་ནི་འབྲས་བུ་རབ་ཏུ་སྦྱིན་པར་འགྱུར། ། ཞེས་དང་། སྤྱོད་བསྡུས་སྒྲོན་མར། སེམས་ཅན་དགེ་བའི་བཤེས་གཉེན་དང་བྲལ་བས་རང་གི་སེམས་ཇི་ལྟ་བ་ཉིད་ཡོངས་སུ་ཤེས་པ་ལ་གཏོགས་པར། ངར་འཛིན་པ་དང་། ང་ཡིར་འཛིན་པ་པོ་དང་། གསོབ་དང་། གསོག་ལ་བརྟགས་ནས་དགེ་བ་དང་མི་དགེ་བ་ལ་སོགས་པར་བརྟགས་པས་འཁོར་བ་ཐོག་མ་མེད་པ་ནས་སྡུག་བསྔལ་ཉམས་སུ་མྱོང་བ་ཡིན་ནོ། ། ཞེས་སོ། །
སྒྲིབ་པ་ནི་གཡོ་བ་དང་བཅས་པའི་ལུས་ངག་ཡིད་དང་། མ་རིག་པའི་བག་ཆགས་ཏེ། དེའི་ཕྱིར་སེམས་ཅན་རྣམས་ཀྱིས་ལུས་དང་ངག་དང་སེམས་དང་མ་རིག་པའི་བག་ཆགས་ཀྱི་བདག་ཉིད་ནི་བདུད་བཞི་སྟེ། དེ་རྣམས་ལས་ལུས་ཀྱི་སྒྲིབ་པ་ནི་ཕུང་པོའི་བདུད་དོ། ། ངག་གི་སྒྲིབ་པ་ནི་ཉོན་མོངས་པའི་བདུད་དོ། ། སེམས་ཀྱི་སྒྲིབ་པ་ནི་འཆི་བདག་གི་བདུད་དོ། ། ཕྱི་རོལ་གྱི་མ་རིག་པའི་འཇུག་པ་ནི་ལྷའི་བུའི་བདུད་དོ། ། ཞེས་སོ། ། དེ་དག་པར་བྱེད་པ་མི་རྟོག་པའི་སྒོམ་པ་ཡིན་ཡང་དེ་ལ་འཇུག་པའི་ཐབས་སུ་བསྐྱེད་རིམ་བསྒོམ་དགོས་ཏེ། རིམ་ལྔར།
སེམས་ཅན་དང་པོའི་ལས་ཅན་རྣམས། ། དམ་པའི་དོན་ལ་འཇུག་པ་ལ། ། ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་རིམ་པ་ལྟ་བུར་བཞག ། ཅེས་སོ། ། དེའི་ནང་ནས་ཀྱང་སྡིག་པ་འདག་པ་ལ་རྡོ་རྗེ་སེམས་དཔའི་བསྒོམ་བཟླས་ཉིད་མཆོག་ཡིན་ཏེ། རྡོ་རྗེ་རྩེ་མོར་ཡིག་བརྒྱ་གསུངས་པའི་རྗེས་སུ། མཚམས་མེད་ལྔ་པོ་བྱེད་པ་ཡང་། ། རྡོ་རྗེ་སེམས་དཔའ་འདྲ་བར་འགྱུར། ། ཕྱག་རྒྱ་ཐམས་ཅད་འགྲུབ་འགྱུར་ཞིང་། །
ཐམས་ཅད་འགྲུབ་པར་ཐེ་ཚོམ་མེད། ། ཅེས་དང་། གཞན་ཡང་དངོས་གྲུབ་ཐམས་ཅད་འགྲུབ་སྟེ། མངོན་བརྗོད་བླ་མར། ཐོག་མ་དབུས་དང་མཐར་ཐུག་པར། ། ཡི་གེ་བརྒྱ་པའི་གསང་སྔགས་བཟླ། ། འཁོར་ལོ་དག་ནི་བརྟན་བྱས་ཏེ། ། དཔའ་བོ་དང་ནི་མཁའ་འགྲོ་མ། ། འདི་ནི་ཀུན་གྱི་གསང་སྔགས་ཏེ། ། ཁྲོ་བོ་སངས་རྒྱས་དེ་བཞིན་གཤེགས། །
ཐམས་ཅད་སྙིང་ཁར་བརྟན་བྱས་ཏེ། ། བསྒོམས་པས་ཐམས་ཅད་བརྟན་པར་འགྱུར། ། གལ་ཏེ་བདག་ཉིད་དངོས་གྲུབ་འདོད། ། དངོས་གྲུབ་ཐམས་ཅད་གནས་པ་ཡིན། ཞེས་སོ། ། རྡོར་སེམས་ཀྱང་དེ་ཉིད་བསྡུས་པ། དཔལ་མཆོག གདན་བཞི། གསང་འདུས་ཀྱི་རྡོར་སེམས་སྒྲུབ་ཐབས་ནག་པོ་པས་མཛད་པ། སྙིང་པོ་མདོར་བསགས་སོགས་སུ་དཀར་པོ་ཞལ་གཅིག་ཕྱག་གཉིས་རྡོར་དྲིལ་འཛིན་པར་བཤད་ཀྱང་།
འདིར་སྔོན་པོ་ཞལ་གསུམ་ཕྱག་དྲུག་པ་སྟེ། ལྗང་ཁུ་རྣམས་ཀྱི་གཡས་ཀྱི་དང་པོ་ན་རྡོ་རྗེའོ། ། གཉིས་པ་ན་གྲི་གུག་གོ ། གསུམ་པ་ན་དགྲ་སཏྭའོ། ། གཡོན་གྱི་དང་པོ་ན་དྲལ་བུའོ། ། གཉིས་པ་ན་ཐོད་པའོ། ། གསུམ་པ་ན་ཚངས་པའི་མགོ་བོའོ། ། དེ་བཞིན་དུ་ཡེ་ཤེས་ཀྱི་རིགས་ལས་སྐྱེས་པ་རྡོ་རྗེ་སེམས་དཔའ་དང་སྣ་ཚོགས་ཡུམ་དང་། གནོད་མཛེས་རྒྱལ་པོ་དང་ཀུན་ཏུ་བཟང་པོ་དང་། སྒྲ་རྡོ་རྗེ་མ་སྟེ་སྔོན་པོ་རྣམས་ཀྱི་ཡང་ངོ་། །
མཚན་མའི་ངེས་པའོ། ། ཡང་ན་སྒྲོལ་མ་དང་ཀུན་ཏུ་བཟང་པོའི་ཁ་ཊྭཱཾ་གའི་གནས། ཚངས་པའི་མགོའི་གནས་སུ་ཨུཏྤ་ལའོ། ། ཞེས་སོ། ། ས་བོན་ཀྵ་ཡིག་ལས་ཏེ་ཀྵཾ་སྔོན་པོ་ལས་རྡོ་རྗེ་སེམས་དཔའ་འཆད་པར་འགྱུར་བའི་ཕྱག་དང་ཞེས་སོ། ། བཟླས་སྔགས་འདི་ཉིད་ལས་མིང་གིས་ཐོག་མཐར་ཨོཾ་དང་ཧཱུྃ་ཕཊ྄་བྱིན་ནས་བཟླས་པར། ཨོཾ་ཡིག་དང་པོའི་མིང་ཐམས་ཅད་ལ་མཆོད་པར་བྱ་སྟེ་སྐུ་རྡོ་རྗེའོ། དེ་བཞིན་དུ་ཡན་ལག་སོ་སོ་ལ་དང་པོར་སྐུ་རྡོ་རྗེ་དང་མཐར་ཐུགས་རྡོ་རྗེ་ཧཱུྃ་ཕཊ྄་ཅེས་པ་བྱིན་ནས་བཟླས་པར་བྱའོ། ། ཞེས་སོ། ། གསུམ་པ་ནི།
ཡང་དག་པའི་བླ་མ་ལ་མ་བརྟེན་པར་དེ་ཁོ་ན་ཉིད་མངོན་སུམ་དུ་མི་རྟོགས་ཏེ། སམྤུ་ཊར། ནང་གི་དབྱེ་བ་འདི་ཉིད་ནི། ། བླ་མའི་ཞལ་ལས་རྙེད་པར་འགྱུར། ། བླ་མ་དམན་པའི་སེམས་ཅན་རྣམས། ། སྔགས་དང་ཕྱག་རྒྱ་རྙེད་མི་འགྱུར། ། ཞེས་དང་། རྒྱ་རོལ་དུ། ཐམས་ཅད་སྟོང་པ་རྨད་པོ་ཆེ། ། དང་ཞིང་གསལ་བའི་ཡེ་ཤེས་ཆེ། །
བླ་མ་ཉིད་ཀྱི་དྲིན་གྱིས་ནི། ། དེ་ནས་དེ་ནི་གསལ་མཐོང་འགྱུར། ། ཞེས་དང་། རིམ་ལྔར། རི་དབང་རྩེ་ལས་འགའ་ཞིག་ལྷུང་གྱུར་ན། ། ལྟུང་བར་མི་འགྱུར་སྙམ་ཡང་ལྟུང་བར་འགྱུར། ། བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། ། ཞེས་སོ། ། དེ་ཁོ་ན་ཉིད་མ་རྟོགས་ན་ཐར་པ་མི་ཐོབ་སྟེ།
སཾ་པུ་ཊར། རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། མི་རྟོག་ཏིང་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། ། ཞེས་དང་། རྟོག་པས་དམྱལ་བར་འགྲོ་འགྱུར་ཏེ། ། འགྲོ་བ་དྲུག་གི་འཁོར་བར་ནི། ། འཁོར་བ་རུ་ནི་འཁོར་བར་འགྱུར། ། རྟོག་པ་མེད་ན་གྲོལ་འགྱུར་ཞིང་། །
གནས་ནི་དྲི་མེད་ཞི་བ་ཉིད། ། ཅེས་སོ། ། དེའི་ཕྱིར་བླ་མ་མཉེས་པར་བྱེད་དགོས་ཏེ། རིམ་ལྔར། མཆོད་པ་ཐམས་ཅད་རྣམ་སྤངས་ནས། ། བླ་མ་ལ་མཆོད་ཡང་དག་བརྩམ། ། དེ་མཉེས་པས་ནི་ཀུན་མཁྱེན་གྱི། ། ཡེ་ཤེས་མཆོག་ནི་ཐོབ་པར་འགྱུར། ། ཞེས་སོ། ། དེ་ལ་གུས་པས་བསྙེན་བཀུར་བ་དང་གསོལ་བ་འདེབས་དགོས་ཏེ།
ཡེ་ཤེས་སྙིང་པོ་རྣལ་འབྱོར་མའི་རྒྱུད་དུ། སློབ་དཔོན་ལ་དབང་བསྐུར་བའི་དུས་སུའམ། རྒྱུད་ཐོས་པའི་དུས་སུ་ཤིན་ཏུ་གཅེས་པའི་ཆུང་མ་དང་། བུ་མོ་དང་། གཞན་ཡང་གསེར་དང་མུ་ཏིག་དང་ནོར་བུ་དང་། གླང་པོ་ཆེ་དང་རྟ་དང་། ཞིང་དང་བྲན་དང་བྲན་མོ་དང་། ན་བཟའ་དུ་མ་ལ་སོགས་པ་ཅི་ཙམ་ནུས་པ་དབུལ་བར་བྱའོ། ། ནོར་ལ་སོགས་པ་ཡོད་ནས་གང་ཞིག་མི་དབུལ་ན་དེ་ནི་བསྐལ་པ་སྟོང་གི་བར་དུ་དམྱལ་བར་སྐྱེ་བར་འགྱུར་རོ། ། ལོངས་སྤྱོད་མེད་པར་གྱུར་པས་ཀྱང་རང་གི་ལུས་པོ་དབུལ་བྱ་སྟེ་བྲན་དུ་བྱའོ། །
དེས་ནི་ཚེ་འདི་ཉིད་ལ་སངས་རྒྱས་ཉིད་དམ། ཡང་ན་རྡོ་རྗེ་འཛིན་པ་ཉིད་ཐོབ་པར་འགྱུར་རོ། ། ཞེས་དང་། རིམ་ལྔར། བླ་མེད་བྱེད་པ་སློབ་དཔོན་གྱི། ། རྡོ་རྗེ་སེམས་དཔའ་མཆོག་བྱས་པས། ། དེ་ཡིས་བསོད་ནམས་མ་བྱས་ཅི། ། དཀའ་ཐུབ་མ་བརྟེན་གང་ཞིག་ཡོད། ། དེ་ཉིད་མི་བཟོད་འདོད་པ་ཡིས། ། ཤིན་ཏུ་དགའ་བ་གང་དང་གང་། །
ཤིན་ཏུ་ཁྱད་པར་ཅན་དེ་ཉིད། ། དེ་དང་དེ་ནི་བླ་མར་དབུལ། ། ཞེས་སོ། ། དེ་ལས་མན་ངག་ཐོབ་པས་གནས་སྐབས་མཐར་ཐུག་གི་དོན་ཐམས་ཅད་འགྲུབ། ། སྡིག་པ་ཐམས་ཅད་འདག་སྟེ། གང་ཞིག་སེམས་ཅན་རྣམས་ལ་བརྩེ་བ་ཡིས། ། གཞན་དོན་དགེ་ལ་རྟག་ཏུ་བརྩོན་པ་ཡི། ། སློབ་མ་དག་པ་རྣམས་ལ་ལམ་དག་ནི། ། བླ་མ་དམ་པའི་དྲིན་ལས་བྱུང་བ་ཡིན། ། ཞེས་དང་།
ཡེ་ཤེས་ཐིག་ལེར། བླ་མའི་ཞལ་ལྔའི་བཀའ་དྲིན་གྱིས། ། མཆོག་གི་གནས་ནི་རྙེད་པར་འགྱུར། ། ཚེ་འདི་ཡིས་ནི་ཕྱག་རྒྱ་ཆེ། ། དངོས་གྲུབ་རྙེད་པར་ཐེ་ཙོམ་མེད། ། ས་བཅུ་ཡི་ནི་དབང་ཕྱུག་བདག ། དེ་ཡི་བཀའ་དྲིན་གྱིས་ནི་སླ། ། ཞེས་དང་། ཕྱག་ཐིག་ཏུ། ཇི་ལྟར་མེ་ཡིས་ཤིང་ཚིག་པ། །
སྐད་ཅིག་གིས་ནི་ཐལ་བར་བྱེད། ། གལ་ཏེ་དེ་བཞིན་དཔལ་བླ་མ། ། མཉེས་ནས་སྐད་ཅིག་གིས་སྡིག་འཚིག ། ཅེས་དང་། རིམ་ལྔར། སློབ་དཔོན་གྱིས་ནི་སྡིག་པ་འཕྲོག ། སློབ་དཔོན་གྱིས་ནི་འཇིགས་པ་སེལ། ། སློབ་དཔོན་གྱིས་ནི་སྡུག་བསྔལ་གྱི། ། རྒྱ་མཚོ་འཇིགས་ལས་ཕ་རོལ་སྒྲོལ། ། ཞེས་སོ། །
དེས་ན་སློབ་དཔོན་རིགས་ཐམས་ཅད་ཀྱི་བདག་པོ་རྡོ་རྗེ་སེམས་དཔའི་ངོ་བོ་སྐྱབས་ཐམས་ཅད་གཅིག་ཏུ་བསྡུས་པའི་བདག་ཉིད་ཡོན་ཏན་ཐམས་ཅད་ཀྱི་འབྱུང་གནས་སུ་བལྟ་སྟེ། དེ་ཉིད་ལས། གང་ཞིག་དབང་བསྐུར་སྦྱིན་བྱེད་པ། ། དེ་ནི་རྡོར་སེམས་ལྟ་བུར་བལྟ། ། བླ་མ་སྤྲུལ་རྒྱལ་ལྟ་བུར་བལྟ། ། དཔལ་ནི་བླ་མ་མེ་འདྲར་བལྟ། ། བླ་མ་སྟོན་པ་བས་ལྷག་བལྟ། ། ཡིད་བཞིན་རིན་ཆེན་མཉམ་པར་བལྟ། ། ཞེས་དང་། ཡེ་ཐིག་ཏུ།
བླ་མ་མཐོ་རིས་ཐར་པའི་བླ། ། བླ་མ་ཡེ་ཤེས་བླ་མ་བདེ། ། བླ་མ་སྟོན་པ་བླ་མ་མགོན། ། བླ་མ་རྡོ་རྗེ་འཛིན་པ་ཉིད། ། ཅེས་སོ། ། དེའི་ཕྱིར་དེ་ལ་ཕན་གནོད་བྱས་པས་རྒྱལ་བ་ལ་ཕན་གནོད་བྱས་པར་འགྱུར་ཏེ། གང་ཞིག་མི་ཡི་འཇིག་རྟེན་དག་ན་དཔལ་ལྡན་བླ་མ་རྡོ་རྗེ་འཛིན་པ་སྡིག་བྲལ་དེ་བདག་སྟེ། ། དེ་ལ་གནོད་པ་བྱས་པས་སྲོག་ཆགས་རྣམས་ནི་ངེས་པར་དམྱལ་བར་འགྱུར་ཏེ་འདི་ལ་ངོ་མཚར་མེད། ། དེ་མཉེས་པ་ཡིས་བདག་ནི་མགུ་སྟེ་དེ་ལ་ཁྲོ་བའི་མེ་ཡིས་ཁྲོས་པ་ཞེས་པ་ཆེན་པོ་འོ། ། ཞེས་སོ། །
དེའི་ཕྱིར་ཐུགས་སུན་ཕྱུང་བས་དམྱལ་བར་འགྲོ་ལ། གུས་པས་འགྱུར་མེད་བདེ་བ་ཐོབ་སྟེ། མྱུར་དུ་མནར་མེད་འགྲོ་བ་གང་ཡིན་གང་ཞིག་བདེ་མཉམ་སྟེར་བྱེད་བླ་མ་སྐྱོ་བ་བསྐྱེད་པ་པོ། ། ཤེས་རབ་ཡེ་ཤེས་འཐོབ་པ་གང་ཡིན་མཉམ་གང་ཞིག་མཆོག་གི་བླ་མའི་ཞལ་ནི་མི་སྤོང་བ། ། ཞེས་སོ། ། བླ་མ་མཆོད་པ་ཙམ་གྱིས་ཚེ་འདིར་སངས་རྒྱ་བར་མི་རིགས་སོ། ། སྙམ་ན། བདེན་མོད། རྐྱེན་དེས་འཚང་རྒྱ་སྟེ། ཡེ་ཤེས་སྙིང་པོར།
ལྷ་མོ་སྦྱིན་པ་ལ་སོགས་པ་ཙམ་གྱིས་སངས་རྒྱས་སམ། རྡོ་རྗེ་འཛིན་པར་མི་འགྱུར་ཏེ། འོན་ཀྱང་བླ་མ་ལ་མཆོད་པས་བསོད་ནམས་ཆེན་པོའི་ཚོགས་སྐྱེའོ། ། བསོད་ནམས་ཆེན་པོའི་ཚོགས་བསགས་པ་ལས་སྡིག་པའི་ཕུང་པོ་ཟད་དེ། བླ་མའི་མཆོག་སངས་རྒྱས་ཐམས་ཅད་ཀྱི་རང་བཞིན་རང་གི་ལྷའི་སྐུ་ཡང་དག་པ་དང་ཕྲད་པ་ཐོབ་བོ། ། ཕྲད་པས་ཡང་དག་པའི་མན་ངག་གནང་བར་འགྱུར་རོ། ། མན་ངག་ཐོབ་པ་ལས་བརྩོན་འགྲུས་ཆེན་པོ་དང་ལྡན་པ་ཡིན་ན། ། དེས་ཚེ་འདི་ཉིད་ལ་སངས་རྒྱས་སམ། རྡོ་རྗེ་འཛིན་པ་ཐོབ་པར་འགྱུར་རོ། ། ཞེས་སོ། །
སློབ་དཔོན་ལ་ཡང་རྣམ་པ་གཉིས་ཏེ། དང་པོར་དབང་བསྐུར་ནས་བསྐྱེད་རིམ་སྟོན་པ་རྒྱུའི་སློབ་དཔོན། རྫོགས་རིམ་གྱི་མན་ངག་སྟོན་པ་རྐྱེན་གྱི་སློབ་དཔོན་ཏེ། རྡོ་རྗེ་སྙིང་པོ་རྒྱན་དུ། དམ་སྡོམ་གྱི་ནི་སྣོད་གཙང་ལ། ། སློབ་དཔོན་མཚན་ཉིད་ཡོངས་རྫོགས་པར། ། བྱེད་ཅིང་དང་པོ་ལས་འཇུག་པར། ། བྱེད་པ་རྒྱུ་ཡི་སློབ་དཔོན་ནི། ། རི་བོང་འཛིན་པ་བསྐུལ་བྱེད་ཅིང་། ། དེ་ཡི་སྒྲུབ་པོ་ཞིག་དག་ཅིང་། །
ཡེ་ཤེས་སྒྱུ་མའི་སྣོད་རུང་བྱེད། ། རྐྱེན་གྱི་སློབ་དཔོན་ཆེན་པོ་འོ། ། ཞེས་སོ། ། དེས་ན་དེ་ལ་བསྙེན་བཀུར་བའི་མཆོག་ཕྱག་དང་མཎྜལ་ཡིན་པས་དེ་ཉིད་དུས་གསུམ་དུ་བླ་མ་ལ་དབུལ་ཏེ། སྡིག་ཅན་གང་ཡིན་གང་ཞིག་དཔལ་ལྡན་བླ་མའི་ཞབས་པད་བཟང་པོ་དག་ལ་དུས་གསུམ་ཕྱག་མི་བྱེད། ། མི་ཤེས་གང་ཡིན་གང་ཞིག་རྣམ་མང་མེ་ཏོག་རྣམས་ཀྱིས་དུས་གསུམ་དུ་ནི་མཎྜལ་མི་བྱེད་པ། ། ཞེས་སོ། ། དབུལ་བའི་ཚུལ། དོན་དམ་བསྙེན་པར། ཐུན་མཚམས་གསུམ་དུ་ཤིན་ཏུ་རྣམ་པར་དག་པ་ཡིས། །
ཁ་དང་ལག་པ་རྐང་པ་དག་ནི་བཀྲུས་བྱས་ཏེ། ། མེ་ཏོག་ཡང་དག་བླངས་ནས་བླ་མའི་སྤྱན་སྔར་ནི། ། རྒྱལ་བ་རྣམས་ཀྱི་དཀྱིལ་འཁོར་ཤིན་ཏུ་ཟླུམ་པར་བྱ། ། བླ་མའི་ཞབས་ཀྱི་ཆུ་སྐྱེས་མེ་ཏོག་གིས་མཆོད་ཅིང་། ། ཤིན་ཏུ་གུས་པས་སྤྱི་བོ་ལག་པས་ཕྱག་འཚལ་ལོ། ། ཞེས་སོ། ། མཎྜལ་གྱི་ཚོམ་བུ་ཡང་། ཕྱིའི་མཎྜལ་གྱི་ཆོ་ག་རྣམས་ལས་གླིང་བཞི། གླིང་ཕྲན་བརྒྱད། རི་རབ།
ཟླ་ཉི། རིན་ཆེན་བདུན་གཏེར་ཏེ། ཉེར་གསུམ་ལ་སོགས་པ་སྣ་ཚོགས་གསུངས་ཀྱང་། འདིར་རྡོར་སྙིང་འགྲེལ་པར། ཡ་ར་ལ་ཝ་ཡི་གེ་གང་། ། རླུང་མེ་ས་དང་ཆུ་ལས་སྐྱེས། ། ཤར་དང་ལྷོ་དང་ནུབ་དང་ནི། ། བྱང་རྣམས་སུ་ནི་ངེས་སྦྱར་བྱ། ། རིང་པོ་མེ་དང་བདེན་བྲལ་དང་། ། རླུང་དང་དབང་ལྡན་རིམ་པ་ལས། །
སྟེང་དང་འོག་ཏུ་ཧཾ་ཧཿསྦྱིན། ། དབུས་སུ་ཨཾ་ཨཿརབ་མཆོད་བྱ། ། སངས་རྒྱས་ཀུན་དང་བླ་མ་དང་། ། དམ་པའི་ཆོས་ནི་ཀློག་པ་ཡི། ། དོན་དུ་མདུན་དུ་མཎྜལ་བྱ། ། གཞན་པ་རྒྱལ་བ་མངའ་བདག་ཉིད། ། རླུང་གི་དཀྱིལ་འཁོར་ཆོས་ཀྱིས་ནི། ། ཟླུམ་པོ་ཤར་གྱི་ལུས་འཕགས་པོ། ། མེ་ཡི་དཀྱིལ་འཁོར་ངོ་བོ་ཡིས། ། འཛམ་བུ་གླིང་སྟེ་ཟུར་གསུམ་པ། །
གྲུ་བཞི་ནུབ་ཀྱི་བ་ལང་སྤྱོད། ། ས་ཡི་དཀྱིལ་འཁོར་མཚན་ཉིད་ཅན། ། ཆུ་ཡི་དཀྱིལ་འཁོར་ཆོས་ཅན་གྱིས། ། ཟླ་ཕྱེད་བྱང་གི་སྒྲ་མི་སྙན། ། སྟོང་པའི་ངོ་བོས་ཟླ་བ་ཡི། ། དཀྱིལ་འཁོར་མཚན་ཉིད་ཚངས་སྒོ་ང་། ། འོག་ཏུ་ཡེ་ཤེས་ངོ་བོ་ཡིས། ། དུས་མེ་ཉི་མའི་དཀྱིལ་འཁོར་རོ། ། དབུས་སུ་ཐིག་ལེ་རྣམ་བཅད་ནི། ། སྟེང་འོག་ལྷ་ཡི་རི་བོར་འགྱུར། །
ཞེས་སོ། ། གཉིས་པ་ལམ་དངོས་ཀྱི་འཁྲིད་ལ་བཞིའི། ཇི་ལྟར་འཁྲིད་པའི་ཚུལ་ངོ་སྤྲད་པ་ནི། ལམ་ལ་འཇུག་པ་ན་དོན་དང་དོན་མ་ཡིན་པའི་བླང་དོར་ཕྱིན་ཅི་མ་ལོག་པ་ཤེས་པ་སྔོན་དུ་འགྲོ་སྟེ། རྣམ་ངེས་སུ། དོན་དང་དོན་མ་ཡིན་པ་རྣམ་པར་འབྱེད་པ་ནི་ཡང་དག་པའི་ཤེས་པ་སྔོན་དུ་འགྲོ་བ་ཅན་ཡིན་པས་སོ། ། ཞེས་སོ། ། དེ་ལ་རྗེས་དཔག་དང་མངོན་སུམ་གྱི་ཚད་མ་གཉིས་ཏེ། ལྷ་ཡི་དམིགས་པ་གང་ཡིན་མངོན་སུམ་དང་ནི་རྗེས་སུ་དཔག་པ་རྣམ་པ་གཉིས་སུ་འགྱུར་བ་སྟེ། ཞེས་སོ། །
དེ་ལ་ལས་དང་པོ་པས་ཐོག་མར་མངོན་སུམ་གྱི་ལམ་རྫོགས་རིམ་མངོན་དུ་བྱ་མི་ནུས་ཏེ། བསྐྱེད་པ་ལ་མ་བརྟེན་པར་རྫོགས་རིམ་མི་འབྱུང་བའི་ཕྱིར་རོ། ། དབང་མངོན་དུ་འགྲོ་བ་ནི་འཇིག་རྟེན་གྱི་དངོས་གྲུབ་བསྒྲུབ་པ་དཀྱིལ་འཁོར་གྱི་འཁོར་ལོའི་སྒྲུབ་ཐབས་ཀྱི་ལེའུའོ། ། འཇིག་རྟེན་པའི་དངོས་གྲུབ་སྔོན་དུ་འགྲོ་བ་ནི་འཇིག་རྟེན་ལས་འདས་པ་ཞེས་དང་། རྡོ་རྗེ་སྙིང་འགྲེལ་ལས། རྣམ་རྟོག་རྒྱུ་རུ་ཆུད་པ་ཡི། ། འགྲོ་བ་གསུམ་པོ་རྣམ་གཟིགས་ནས། ། ཇི་ལྟ་ཇི་ལྟར་འགྲོལ་འགྱུར་བའི། ། དེ་དང་དེ་ནི་ཐབས་བསྟན་ནོ། ། རྣམ་རྟོག་བག་ཆགས་ཀྱིས་བཅིངས་ལ། །
ཐོག་མར་རྟོག་པའི་ཆོ་ག་བསྟན། ། རྣམ་རྟོག་རང་བཞིན་ཤེས་པ་ན། ། མི་རྟོག་པ་ལ་འཇུག་པར་བྱ། ། ཞེས་སོ། དེས་ན་ཐོག་མར་བསྐྱེད་རིམ་སྒོམ་དགོས་ལ། དེ་ཉིད་ལྷའི་རྣམ་པ་མངོན་སུམ་དུ་མྱོང་བ་མེད་པས་བེམ་པོ་ཡིད་ཆེས་པའི་ངེས་པས་བསྒོམས་པས་ཡིད་ཆེས་རྗེས་དཔག་སྟེ། དེ་ཁོ་ན་ཉིད་མ་ཡིན་པའི་སྒྲུབ་པ་ལ་མངོན་སུམ་མིན་ན་རྗེས་སུ་དཔག་པ་ཤི་བའི་ལུས་བཞིན་དེ་ཉིད་མིན་པ་ཡིས་ནི་བརྟགས་པ་གང་། ཞེས་སོ། ། དེ་ཉིད་རྟོག་པས་བརྟགས་ནས་སྒོམ་པས་ཀུན་རྫོབ་ཀྱི་བདེན་པ་སྟེ་འདི་དག་ལས་གང་འཇིག་རྟེན་པའི་ཀུན་རྫོབ་ཀྱིས་བསྟན་པ་དེ་ནི་ཕྱི་དང་ནང་ལ་འཇིག་རྟེན་པའི་དངོས་གྲུབ་སྒྲུབ་པའི་སླད་དུ་རང་གི་སེམས་ཀྱིས་ཡོངས་སུ་བརྟགས་པའི་ཆོས་འཇིག་རྟེན་པའི་དངོས་གྲུབ་ཀྱི་འབྲས་བུ་སྟེར་བར་བྱེད་པའོ། ། ཞེས་སོ། །
དེ་བརྟན་པ་ན་རྫོགས་རིམ་སྒོམ་སྟེ། འཇིག་རྟེན་པའི་དངོས་གྲུབ་སྔོན་དུ་འགྲོ་བ་ནི་བསོད་ནམས་དང་ཡེ་ཤེས་ཀྱི་ཚོགས་དག་དང་སྐྱེ་བ་སྔ་མའི་སྟོང་པ་ཉིད་དང་སྙིང་རྗེ་ཀུན་རྫོབ་དང་དམིགས་པ་མེད་པའི་བག་ཆགས་ཀྱི་སྟོབས་ཀྱིས་རྡུལ་ཕྲ་རབ་འདུས་པ་ལས་འདས་ཤིང་། དཀྱིལ་འཁོར་ལ་སོགས་པ་རྣམ་པར་རྟོག་པའི་བསྒོམ་པ་དང་བྲལ་བ་ཕྱག་རྒྱ་ཆེན་པོའི་ཡེ་ཤེས་ཀྱི་དངོས་གྲུབ་བསྒྲུབ་པའོ། ། ཞེས་སོ། ། དེ་ཉིད་མངོན་སུམ་དུ་མཐོང་བས་མངོན་སུམ་གྱི་ལམ་སྟེ། མངོན་སུམ་གང་ཡིན་པ་དག་ནི་དེ་ཉིད་སྦྱོར་བས་མཁའ་ལ་སྐར་མ་བཞིན་དུ་འགྱུར་ཏེ། སྐར་མའི་ཚོགས་བཞིན་དུ་མ་ལོངས་སྤྱོད་རྫོགས་པའི་སྐུ། ། ཞེས་པ་ནི། ཤ་ལ་སོགས་པའི་མིག་གིས་གཟུང་བར་བྱ་བ་སྲིད་པ་གསུམ་དང་དུས་གསུམ་རྨི་ལམ་སྒྱུ་མ་དང་མཚུངས་པའོ། ། ཞེས་སོ། །
དེ་ཉིད་བརྟགས་པ་དང་བྲལ་བས་དོན་དམ་པ་སྟེ། འཇིག་རྟེན་ལས་འདས་པའི་བདེན་པ་ནི་དུ་བ་ལ་སོགས་པའི་མཚན་མ་དང་རྣམ་པར་མི་རྟོག་པའི་སེམས་རྫོགས་པའི་རིམ་པས་ཕྱག་རྒྱ་ཆེན་པོའི་དངོས་གྲུབ་བསྒྲུབ་པར་བྱེད་པའོ། ། རྫོགས་པའི་རིམ་པ་ནི་ལྷན་ཅིག་སྐྱེས་པ་རྣམ་པར་མི་རྟོག་པ་སྟེ། རྣམ་པ་ཐམས་ཅད་དུ་ཞལ་དང་ཕྱག་དང་ཁ་དོག་དང་དབྱིབས་ཀྱི་རྟོག་པ་དང་བྲལ་བའོ། ། ཞེས་སོ། ། དེ་དག་ཀྱང་། སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བརྟེན། ། འཇིག་རྟེན་ཀུན་རྫོབ་བདེན་པ་དང་། ། དམ་པའི་དོན་གྱི་བདེན་པ་འོ། །
ཞེས་དང་། རྡོ་རྗེ་ཅན་བདག་གིས་བསྟན་པ། ། རིམ་པ་གཉིས་ལ་ཡང་དག་བརྟེན། ། གཅིག་ནི་བསྐྱེད་པའི་རིམ་པ་དང་། ། གཞན་ནི་རྫོགས་པའི་རིམ་པ་འོ། ། ཞེས་སོ། ། དེ་ལྟར་ཁྲིད་པའི་དགོས་པ། བསྐྱེད་པས་ཐ་མལ་གྱི་རྣམ་རྟོག་སྤོང་། རྫོགས་པས་རྣམ་རྟོག་མ་ལུས་པ་སྤོང་སྟེ། གུར་དུ།
ཐ་མལ་རྣམ་རྟོག་གཞོམ་དོན་དུ། ། སྒོམ་པ་ཡང་དག་རབ་ཏུ་བསྒྲགས། ། ཞེས་དང་། བརྟག་གཉིས་སུ། སྤྲོས་པ་རྨི་ལམ་ལྟར་བྱས་ནས། ། སྤྲོས་པ་ཉིད་ནི་སྤྲོས་མེད་བྱེད། ། ཅེས་སོ། ། ཁྲིད་པར་བྱས་པའི་འབྲས་བུ། བསྐྱེད་པས་འོག་མིན་གྱི་མཐར་ཐུག་པའི་འཇིག་རྟེན་པའི་དང་། འདས་པའི་རྫོགས་པ་ཕྱག་ཆེན་གྱི་དངོས་གྲུབ་འཐོབ་སྟེ།
དེ་ནི་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཀྱི་སླད་དུ་ལྷ་ཡི་དམིགས་པ་གསུངས་པ། ཞེས་དང་། སྔར་དྲངས་པ་རྣམས་བཞིན་ནོ། ། ཉམས་སུ་བླང་བའི་རྣལ་འབྱོར་ངོ་སྤྲད་པ་ལ། ཀུན་རྫོབ་བདེན་པ་བསྐྱེད་རིམ་གྱི་དང་། དོན་དམ་བདེན་པ་རྫོགས་རིམ་གྱི་ངོ་སྤྲད་པ་གཉིས་ཀྱི་དང་པོ་ནི། རྒྱས་པར་ནི་དཀྱིལ་འཁོར་རྫོགས་པར་རམ། ཐུགས་དཀྱིལ་ལམ། ལྷ་ཉེར་ལྔ། བཅུ་དྲུག
བཅུ་གསུམ། དགུ། ལྔ། ནུས་མས་བསྐོར་བའི་དཀྱིལ་འཁོར་རམ། བསྡུ་ན་ལྷན་སྐྱེས་སམ། དཔའ་བོ་གཅིག་པའི་བར་བསྒོམ་པར། གཅིག་པུའི་སྐུ་ནི་ནུས་པ་དང་ལྡན་གནས་དགུ་དང་བཅས་ཉི་ཤུ་ལྔ་ཡི་བདག་ཉིད་ལ་སོགས་པ། བསྒོམས་ན་ཕྱག་རྒྱ་ལ་སོགས་གྲུབ་པ་རྣམས་སུ་ངེས་པར་ཉིན་ཞག་འགའ་ཞིག་དག་གིས་ཡང་དག་འགྱུར། ཞེས་དང་། བཅོམ་ལྡན་འདས་དུས་ཀྱི་འཁོར་ལོ་དཔའ་བོ་གཅིག་པའམ།
ཤེས་རབ་དང་ཐབས་ཀྱི་བདག་ཉིད་དམ། ལྔའི་བདག་ཉིད་ལ་སོགས་པར་གསུངས་པ་ནི་ཞལ་ལ་སོགས་པའི་དབྱེ་བ་རྣམས་ཀྱིས་ཞི་བ་ལ་སོགས་པར་འགྱུར་རོ། ། ཞེས་དང་། དགུ་དང་བཅུ་གསུམ་མི་བདག་ལྷ་རྣམས་དག་གི་ཚད་ཀྱིས་སོ། ། ཞེས་ཏེ། ཡོངས་རྫོགས་ཀྱི་ཐུགས་དཀྱིལ་ལས་སྟེ་འོག་གི་བུམ་པ། འོག་གི་ཁྲོ་བོ་དོར་བས་ལྷ་ཞེ་དྲུག དེ་ལས་ནུས་མ། བུམ་པ་བརྒྱད། མཚན་མ་བཞི།
སྟེང་གི་ཁྲོ་བོ་དོར་བ་ཉེར་ལྔ་དང་། དེ་ལས་སྒོ་བ་བཞི་དང་། སེམས་དཔའ་དྲུག་དོར་བས་བཅུ་དྲུག དེ་ལས་སེམས་མ་དྲུག་དོར་སྒོ་བ་བཞི་བསྣན་པས་བཅུ་གསུམ། དེ་ལས་སྒོ་བ་བཞི་དོར་བས་དགུ། དེ་ལས་ཡུམ་བཞི་དོར་བས་ལྔ། དེ་ལས་རིགས་བཞི་དོར་བས་ལྷན་སྐྱེས། དེ་ལས་ཡུམ་བཞི་དོར་བས་དཔའ་བོ་གཅིག་པ་སྟེ། སྐུ་ནི་ངེས་པར་གཅིག་གིས་འཁོར་དང་བཅས་པ་གཉིས་ནི་ཤེས་རབ་དག་གིས་འཁྲུད་པར་འགྱུར། ། ལྔ་ཡི་བདག་ཉིད་ལྔ་ཡིས་འགྱུར་ཏེ་འཁོར་དང་བཅས་པ་དགུ་ནི་འཁོར་ལོའི་མགོན་པོ་དགུ་བདག་ཉིད། །
དབྱངས་ཀྱི་གྲངས་ཀྱིས་བདག་ཉིད་བཅུ་གསུམ་དགུ་དང་ཕྱོགས་རྣམས་ཀྱིས་ཀྱང་སུམ་ཅུ་རྩ་དྲུག་བདག་ཉིད་དེ། ། ཞེས་པས་སོ། ། འདིར་སྤྲོས་པ་ཉུང་བའི་དོན་དུ་ལྷན་སྐྱེས་ལ་སྦྱར་ནས་སྒོམ་པ་ལ། མངོན་བྱང་ལྔ་ལས་བསྐྱེད་དགོས་པར། དེ་ནི་འདོད་པའི་ལྷའི་དམིགས་པ་མདོར་བསྡུས་པས་གསུངས་ཏེ། འདིར་ཨ་སོགས་ཞེས་པ་ཨ་ཡིག་ལ་སོགས་པའི་དབྱངས་རྣམས་དང་། ཀ་སོགས་ཞེས་པ་ཀ་ཡིག་ལ་སོགས་པའི་གསལ་བྱེད་རྣམས་ཏེ་ཟླ་བ་དང་ཉི་མའི་བདག་ཉིད་དོ། ། རྡོ་རྗེ་ལྡན་པ་དག་གིས་ཤེས་པ་ཧཱུྃ་ཡིག་དང་བཅས་པ་དག་གིས་རང་གི་སྙིང་ཁའི་པད་མར་ཟླ་ཉི་མེ་སྟེང་དུ་འཆད་པར་འགྱུར་བའི་རིམ་པས་དཔལ་ལྡན་དུས་ཀྱི་འཁོར་ལོ་རི་བོང་ཅན་འཛིན་འདོད་པ་མནན་པའི་གཡས་བརྐྱང་ཞབས་ནི་སྒོམ་བྱས་ཤིང་། ཤེས་རབ་གཙོ་བོའི་ཐུགས་ཁའི་པདྨ་ཟླ་ཉི་སྦྱར་ལྡན་ལ་སྟེ་རང་རང་རྡོ་རྗེ་ལྕགས་ཀྱུ་ཡིས། སངས་རྒྱས་ལྷ་མོ་རྣམས་བཀུག །
ཅེས་པས་སོ། ། འདིར་རྒྱུ་དང་འབྲས་བུའི་རྡོ་རྗེ་འཛིན་པ་གཉིས་གསུངས་པ་ལས་ཡེ་ཤེས་གཞུག་པའི་སྐབས་སུ། རྫོགས་པའི་རྣལ་འབྱོར་དག་ལ་སེམས་ནི་ནམ་མཁའ་དང་བཅས་སྙིང་པོའི་པད་མར་མེ་ཡི་སྟེང་དུ་འགྱུར། ཞེས་པ་ལ་བརྟེན་ཏེ་རྒྱུ་རྡོ་རྗེ་འཛིན་དང་མཚུངས་པར་བྱས་སོ། ། རྣམ་པ་མི་གསལ་ན་རི་མོ་སོགས་ལ་བལྟས་ནས་སྒོམ་དགོས་པར། དེ་ནི་རི་མོ་སོགས་ལ་བལྟ་བྱ་ཞེས་པ་ནི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་རི་མོ་དང་སྐུ་གཟུགས་བྱས་པ་དང་ལུགས་མའམ་དཀྱིལ་འཁོར་གྱི་འཁོར་ལོ་བྲིས་ནས་ངེས་པའི་རྣམ་པར་བལྟ་བར་བྱ་སྟེ། བྱིས་པའི་རྣལ་འབྱོར་པ་དམན་པ་རྣམས་ཀྱི་སྒོམ་པའི་དོན་དུའོ། ། ཞེས་པ་རྣམ་པར་རྟོག་པའི་སྒོམ་པའི་ངེས་པའོ། ། ཞེས་དང་། འདིར་བྱིས་པའི་རྣལ་འབྱོར་པ་རྣམས་ཀྱི་རང་གི་སེམས་ཀྱི་ནུས་པས་གཟུགས་ཤེས་པ་ལྷ་གཅིག་གམ་དཀྱིལ་འཁོར་བྲིས་སྐུར་བྲིས་པ་སྒོམ་པར་བྱ་སྟེ།

དང་པོར་བྲིས་སྐུ་ལ་ནི་དེ་ཉིད་མིན་པས་རང་སེམས་བསྒོམ་པར་བྱ། ། ཞེས་སོ། ། དེ་ལ་རིལ་པོ་ལྟར་འདུ་ཤེས་ན་མེ་ལོང་གི་གཟུགས་བརྙན་ལ་བརྟེན་ནས་སྣང་ལ་རང་བཞིན་མེད་པར་སྒོམ་ཞིང་། དེ་ལས་དེ་ལྟ་བུར་མངོན་སུམ་དུ་གྱུར་ཏེ། གུར་དུ། ང་ཡི་སྐུ་ནི་སྒོམ་བྱེད་པ། ། གལ་ཏེ་སྒྱུ་མའི་ཚུལ་གྱིས་སམ། ། གལ་ཏེ་རྨི་ལམ་འདྲ་བར་བལྟ། ། ཤིན་ཏུ་སྒོམ་པའི་རིམ་པ་ལས། ། མངོན་སུམ་དུ་ནི་མཐོང་བར་འགྱུར། ། ཞེས་དང་།
སངས་རྒྱས་མཉམ་སྦྱོར་ལས། གཟུགས་བརྙན་ལུགས་ལ་སོགས་པ་ལས། ། རྣལ་འབྱོར་འབྱུང་བར་མི་འགྱུར་གྱི། ། བྱང་ཆུབ་སེམས་ལ་རབ་བརྩོན་ན། ། དེ་ལས་རྣལ་འབྱོར་ལྷར་འགྱུར་རོ། ། བདག་ཉིད་སངས་རྒྱས་ཐམས་ཅད་དུ། ། དཔའ་བོ་ཐམས་ཅད་བདག་ཡིན་ནོ། ། དེ་བས་བདག་ཉིད་ལྷར་སྦྱོར་བས། ། བདག་ཉིད་རབ་ཏུ་སྒྲུབ་པར་བྱ། ། ཞེས་དང་།
སྤྱོད་བསྡུས་སུ། ཁྱེད་ཀྱི་སེམས་ལུས་ལྟ་བུ་དང་། ལུས་སེམས་ལྟ་བུ་དང་། སེམས་ཚིག་ཏུ་བརྗོད་པ་ལྟ་བུ་བསྐྱེད་ཅིག ཅེས་གསུངས་པས་བདག་ནི་རང་བཞིན་གྱིས་དག་པའོ། ། ཞེས་བདག་ཉིད་བརྟན་པ་བསྐྱེད་ལ་རྡོ་རྗེ་གསུམ་གྱི་བདག་ཉིད་རྡོ་རྗེ་འཆང་ཆེན་པོར་ལྷག་པར་མོས་པར་བྱས་པ་ནི་བྱིན་གྱིས་བརླབས་པའི་རྣལ་འབྱོར་ཞེས་བྱ་བར་བཤད་དོ། ། ཞེས་སོ། ། དེ་ནས་རིལ་པོར་འཛིན་པའམ་རྗེས་སུ་གཞིག་པའི་བསམ་གཏན་བྱ་བའི་སླད་དུ་སྤྲོ་བསྡུའི་དམིགས་པ་འཛིན་པའི་ཚུལ་ཡང་། སློབ་དཔོན་རོལ་པའི་རྡོ་རྗེས། དང་པོར་སྐད་ཅིག་གིས་ནི་སྟོང་པ་ལ་གནས་ཕྱི་ནས་དེ་བཞིན་སྐད་ཅིག་གིས་བསྐྱེད་པ། །
སྣ་ཚོགས་ཆུ་སྐྱེས་ཟླ་བ་ཉི་མ་དགྲ་གཅན་རྣམས་ཀྱི་དཀྱིལ་འཁོར་ལ་གནས་དབང་ཕྱུག་དང་། ། འདོད་ལྷ་དག་གི་སྙིང་ཁར་གཡས་བརྐྱང་ཤིན་ཏུ་སྔོ་བ་རྡོ་རྗེ་དྲིལ་བུ་དང་ལྡན་ཕྱག ། གཉིས་ཀྱིས་སྣ་ཚོགས་ཡུམ་གྱི་སྐུ་ལ་ཡང་དག་འཁྲུད་པའི་དཔལ་ལྡན་མངའ་བདག་དུས་འཁོར་ལོ། ། སྤྲིན་ནག་ལྟ་བུའི་རལ་པའི་ཚོགས་ལ་ཏ་མ་ལ་མཚུངས་མི་བསྐྱོད་པ་ལ་སོགས་པས་སྤྲས། ། ཕྱག་རྒྱ་དྲུག་གིས་ཀྱང་ནི་རབ་སྤྲས་ཐོད་པ་དཀར་པོའི་ཕྲེང་བས་དཔྲལ་བ་བཅིངས་པ་གང་། ། མགོ་བོའི་དོ་ཤལ་སྤྱན་གསུམ་གསེར་མཚུངས་སྐུ་མངའ་གྲི་གུག་ཐོད་པའི་སྣོད་དང་ཕྱག་གཉིས་མ། ། དཔལ་ལྡན་སྣ་ཚོགས་ཡུམ་དང་སྣ་ཚོགས་བདེ་བ་ཆེན་པོའི་རང་བཞིན་ལ་སོགས་བསྒོམ་པར་བྱ། ། དེ་ནས་ཁམས་གསུམ་རང་དང་མཚུངས་པར་ལྟས་ལ་དེ་རྣམས་མ་ལུས་ལྷ་མོའི་སྐུ་ལ་གཞུག ། དེ་ཡང་རང་ལ་རང་ལུས་གདན་དང་བཅས་པ་ཉི་མ་ལ་སྟེ་ཉི་མ་ཧཱུྃ་ལ་འོ། ། ཨུ་ནི་ཧཾ་ལ་དེ་ཡང་མགོ་བོ་ལ་སྟེ་དེ་ཉིད་ཟླ་བ་ཕྱེད་པ་ཉིད་ལ་འོ། །
ཟླ་ཕྱེད་ཐིག་ལེ་དེ་ཉིད་ནཱ་ད་དེ་བཞིན་ནམ་མཁར་ཁ་རླངས་མེ་ལོང་ལ་ཕོག་མཚུངས། ། དེ་ལྟར་འོད་གསལ་ཞུགས་ནས་སླར་ཡང་སྔ་མ་དང་མཚུངས་གཟུགས་སུ་དྲན་པར་བྱ་བ་དང་། ། སྤྲུལ་པ་སྣ་ཚོགས་ཁམས་གསུམ་རྣམས་སུ་ནམ་མཁའ་ཁྱབ་པར་སྐད་ཅིག་གིས་ནི་སྤྲོ་བར་བྱ། ། དེ་ལྟར་སླར་ཡང་དེ་བཞིན་བསྡུ་ཞིང་ཡང་ནི་དེ་ལྟར་བསྐྱེད་ཅིང་སྤྲོ་བ་དེ་བཞིན་དུ། ། མཉམ་པར་བཞག་པའི་ཟུང་འཇུག་ལམ་འདི་ཡིས་ནི་སངས་རྒྱས་ཞབས་ལ་ཡང་དག་འགྲོ་བར་འགྱུར། ། ཞེས་དང་། རྡོ་རྗེ་ཕྲེང་བར། ཨོཾ་ནི་དེ་ཉིད་མཐའ་ཐིག་ལེར། ། ཡང་དག་ཐིམ་པར་རྣམ་པར་བསྒོམ། ། ཐིག་ལེ་ཡི་གེ་ཨཿལ་ཐིམ། །
ཨ་ནི་མཐའ་ཡི་་་་་་ཚེག་དྲག་ཧཿཙམ་ལའོ། ། ཧ་ཡང་ཐིག་ལེ་ཧཱུྃ་ལ་འོ། ། ཡི་གེ་ཨུ་ནི་ཧཾ་ལ་འོ། ། ཡི་གེ་ཧཾ་ཡང་ཨཾ་་་་་་རྗེས་འབྲེལ་གྱི་དོན་ཨ། ཐིམ་རྒྱུ་ཐིག་ལེ། ལ་ཐིམ། ཡི་གེ་ཨཾ་ནི་ཐིག་ལེ་ཙམ། ། ཡི་གེར་བརྗོད་བྱ་མིན་པའི། ཐིག་ལེ་ཡང་་་་་་བྲག་ཆ་དང་འདྲ་བའི་ནི་སྒྲ་ལ་འོ། ། སྒྲ་ཡང་སྒྲ་ཙམ་་་་་་རྫོགས་པའི་ངོ་བོ་སྟོང་པ་ལ་ནི་ཐིམ། །
སྒྲ་ཙམ་མཆོག་ནི་་་་་་སྟེང་གི་ནམ་མཁའ་ལའོ། ། དེ་ཡང་འོད་གསལ་བ་ལ་ཐིམ། ། འོད་གསལ་གོ་འཕང་གསལ་བ་ནི། ། ཤིན་ཏུ་རྣམ་དག་ཆོས་དབྱིངས་ཏེ། ། གཉིས་སུ་མེད་པའི་ཡེ་ཤེས་མཆོག ། རབ་ཏུ་སད་ཅིང་རབ་ཏུ་འཆར། ། ཞེས་པ་དང་མཐུན་ནོ། དེ་བཞིན་དུ་མེ་ལོང་གི་ལྷའི་གཟུགས་བརྙན་གྱི་དབུས་སུ་འཛིན་པ་མེད་པར་ཡིད་རྩེ་གཅིག་ཏུ་བཞག་པས་རིམ་གྱིས་མི་གསལ་དུ་འགྲོ་ཞིང་མཐར་འོད་གསལ་དུ་ཐིམ་པར་འགྱུར་རོ། ། དེའི་དང་པོ་ནི་རྗེས་གཞིག་སྟེ། མངོན་པར་བྱང་ཆུབ་པའི་རིམ་པར།
ཆོས་བདག་མེད་པའི་རིགས་པ་ཡིས། ། གཞིགས་པའི་སྒྱུ་མའི་སྣང་བ་གསུམ། ། དེ་ཉིད་རིགས་པས་ཡང་གཞིགས་པས། ། འོད་གསལ་ཐམས་ཅད་སྟོང་པ་ཉིད། ། དེ་ཉིད་རྗེས་ཞིག་ཐུན་མོང་ངོ་། ། ཞེས་དང་། རྒྱུ་བ་དང་ནི་མི་རྒྱུ་བ། ། ལུང་དང་རིགས་པའི་གཏན་ཚིགས་ཀྱིས། ། གཞིགས་ཏེ་འོད་གསལ་བར་བྱས་ནས། ། ཕྱི་ནས་རང་ཉིད་དེ་བཞིན་བྱེད། །
རྗེས་ཞིག་རིལ་འཛིན་ཐུན་མོང་ངོ་། ། ཞེས་སོ། ། ཕྱི་མ་ནི་རིལ་འཛིན་ཏེ། དེ་ཉིད་དུ། གཟུང་འཛིན་བྲལ་བའི་སྣང་གསུམ་ཉིད། ། ལྷ་ཡི་དེ་ཉིད་སྒྱུ་མའི་སྐུ། ། བདག་བྱིན་བརླབ་པའི་རིམ་དུ་བཤད། ། དེ་ཉིད་རིལ་པོར་འཛིན་རྣམས་ཀྱིས། ། མགོ་བོ་ནས་ནི་རྐང་པའི་བར། ། ཇི་སྲིད་སྙིང་ཁར་ཕྱིན་གྱི་བར། །
དབུགས་ཀྱི་རླུང་ནི་མེ་ལོང་ལ། ། ཇི་ལྟ་ཀུན་ཏུ་ཐིམ་གྱུར་ལྟར། ། རྣལ་འབྱོར་ཡང་དག་མཐའ་ལ་འཇུག ། ཐམས་ཅད་སྟོང་པ་གང་ཡང་མིན། ། རིལ་པོར་འཛིན་པ་ཞེས་སུ་བཤད། ། ཅེས་སོ། ། དེ་དག་ཀྱང་སྤྱོད་བསྡུས་སུ། ཆུ་བོ་འམ་ལྟེང་ཀའི་ཆུ་ནི་དྲི་མེད་དག་ལ་ཐིགས་པ་གང་ཞིག་ཐིམ་གྱུར་པ། ། དེ་བཞིན་དེ་ཡི་རིམ་གྱིས་རྗེས་སུ་གཞིག་པར་གསུངས་པ་རྣལ་འབྱོར་པས་ནི་རྟག་ཏུ་བསམ། ། མེ་ལོང་ལ་ནི་རླུང་དག་རིམ་གྱིས་ཟད་པར་འགྲོ་བ་དེ་བཞིན་ཡང་དག་བལྟ་བྱ་སྟེ། །
རིལ་པོར་འཛིན་པ་ཞེས་བྱའི་རིམ་པའི་ཐབས་འདིར་དེ་བཞིན་ཡང་དག་རབ་ཏུ་བརྟག ། ཅེས་སོ། ། ཚུལ་དེ་ལྟ་བུ་ལོ་ཕྱེད་བསྒོམས་པས་རང་སེམས་ལྷར་གསལ་བ་བརྟན་པར་འགྱུར་ཏེ། དེ་ལྟར་གཟུགས་ལ་སོགས་པ་བྲིས་སྐུར་བྲིས་པ་བརྟགས་པའམ། སྟོང་པ་ཉིད་ཀྱི་གཟུགས་མ་བརྟགས་པ་ལོའི་ཕྱེད་དམ་ལོ་གཅིག་བླ་མའི་ངེས་པའི་དབང་གིས་ཇི་སྲིད་ཉིད་དུ་རང་སེམས་བརྟན་པར་གྱུར་གྱི་བར་དུའོ། ། ཞེས་སོ། ། གཉིས་པ་དོན་དམ་བདེན་པ་སོགས་རིམ་གྱི་འཁྲིད་ངོ་སྤྲད་པ་ལ། སྒོམ་བྱ་རྫོགས་པའི་རྣལ་འབྱོར་ངོས་བཟུང་། དེ་བསྒོམ་ཚུལ་གྱི་རིམ་པ་ངོ་སྤྲད། དེ་ལམ་མཆོག་ཏུ་ལུང་རིགས་ཀྱིས་སྒྲུབ།
དེས་ལམ་ཇི་ལྟར་བགྲོད་ཚུལ་བསྟན་པའོ། ། དང་པོ་ནི། རྒྱུ་རྒྱུད་དེའི་འཁོར་བའི་བག་ཆགས་ཀྱི་དྲི་མ་སྤངས་ནས། སངས་རྒྱས་ཉིད་དུ་སྒྲུབ་པར་བྱེད་པའི་ཐབས་ཆོས་ཕུང་སྟོང་ཕྲག་བརྒྱད་ཅུ་རྩ་བཞིའི་སྙིང་པོར་གྱུར་པའི་དེ་ཁོ་ན་ཉིད་ཡིན་ལ། དེ་མ་རྟོགས་ན་ལམ་གཞན་བསྒོམས་ཀྱང་སངས་རྒྱས་མི་ཐོབ་སྟེ། ལྷ་མོ་བཞིས་ཞུས་པར། ཐུབ་པ་ཆེན་པོའི་ཆོས་ཕུང་པོ། ། སྟོང་ཕྲག་བརྒྱད་ཅུ་རྩ་བཞི་ལ། ། གང་རྣམས་དེ་ཉིད་མི་ཤེས་པ། ། དེ་རྣམས་ཐམས་ཅད་འབྲས་བུ་མེད། །
ཅེས་སོ། དེ་ནི་ཀུན་རྫོབ་དོན་དམ་གཉིས་སུ་མེད་པའི་ཏིང་ངེ་འཛིན་ཏེ། འཕགས་པ་ལྷས། གང་ཡང་དག་པ་དེ་དེ་ཁོ་ན་འོ། ། བཅོམ་ལྡན་འདས་ཡང་དག་པ་ཞེས་བྱ་བ་འདི་ཅི་ཞིག གང་མི་བསླུ་བ་དེ་ཡང་དག་པའོ། མི་བསླུ་བ་ཞེས་བྱ་བ་འདི་ཅི་ཞིག ཡང་དག་པའི་ཚུལ་གྱི་བདག་ཉིད་ཅན་གྱི་ཏིང་ངེ་འཛིན་ཏོ། ། གང་ཡང་དག་པའི་ཚུལ་གྱི་བདག་ཉིད་ཅན་གྱི་ཏིང་ངེ་འཛིན་ཞེས་བྱ་བ་འདི་ཅི་ཞིག གང་བདེན་པ་གཉིས་གཉིས་སུ་བྱར་མེད་པའི་མཚན་ཉིད་ཡང་དག་པའི་ཚུལ་གྱི་བདག་ཉིད་ཅན་གྱི་ཏིང་ངེ་འཛིན་ཏོ། །
བཅོམ་ལྡན་འདས་བདེན་པ་གཉིས་ཞེས་བྱ་བ་འདི་ཅི་ཞིག དང་པོ་ཀུན་རྫོབ་ཀྱི་བདེན་པ་དང་། གཉིས་པ་དོན་དམ་པའི་བདེན་པའོ། ། ཞེས་སོ། ། ཀུན་རྫོབ་ནི་འགྱུར་མེད་བདེ་བའི་རྒྱུ་རྣམ་པ་མཆོག་གི་སྟོང་པའི་ཏིང་ངེ་འཛིན་ཏེ། རྡོ་རྗེ་གཙུག་ཏོར་གྱི་རྒྱུད་དུ། རྒྱུ་རྐྱེན་གྱིས་འབྱུང་བ་ནི་ཀུན་རྫོབ་ཀྱི་བདེན་པ་སྟེ། དེ་ནི་ཇི་སྲིད་དུ་རྨི་ལམ་དང་། མིག་འཕྲུལ་དང་། གཟུགས་བརྙན་ལྟར་སྣང་བ་དང་ལྡན་པ་སྒྱུ་མའི་ཏིང་ངེ་འཛིན་ཏོ། །
རང་གི་མཚན་ཉིད་ཀྱིས་ཚངས་པའི་གནས་པ་བཞིའི་རྒྱུར་གྱུར་པ་ནི་ཀུན་རྫོབ་ཀྱི་བདེན་པའོ། ། ཞེས་སོ། ། དོན་དམ་ནི་དེའི་འབྲས་བུ་འགྱུར་མེད་བདེ་བ་སྟེ། དེ་ཉིད་དུ། ཆོས་ཐམས་ཅད་ནི་ཕུང་པོ་དང་ཁམས་དང་སྐྱེ་མཆེད་རྣམས་དང་འགྲོ་བ་རྒྱུ་བ་དང་མི་རྒྱུ་བ་རྣམས་ཏེ། དེ་ཡང་དོན་དམ་པའི་བདེན་པ་ལ་གནས་པས་གནས་མེད་པའི་ཚུལ་གྱིས་དོན་དམ་པའི་བདེན་པ་ནི་བདག་མེད་པ་ཟིལ་གྱིས་མི་ནོན་པ་ཐམས་ཅད་སྟོང་པ་སྟེ། འཕེལ་བ་མེད་པ། འགྲིབ་པ་མེད་པ། རྣམ་པར་དག་པ། ནམ་མཁའ་དང་མཉམ་པ་དང་དྲི་མ་མེད་པའི་ངོ་བོ་ཉིད།
ཡི་གེ་མེད་པ། ཚིག་མེད་པ། ལུས་དང་ངག་དང་ཡིད་དང་བྲལ་བ། ཡོད་པ་མ་ཡིན་མེད་པ་མིན། རྒྱུ་བ་མ་ཡིན། མི་རྒྱུ་བ་མ་ཡིན། ཐག་རིང་པོ་མ་ཡིན། ཐག་ཉེ་བ་མ་ཡིན། སྟོང་པ་མ་ཡིན། མི་སྟོང་པ་མ་ཡིན།
དབུ་མ་ཡང་མ་ཡིན་པ་འདི་ནི་དོན་དམ་པའི་བདེན་པའོ། ། དེ་བས་ན་དེ་ནི་མཆོག་ཏུ་ཟབ་པ་དང་། འཇུག་པར་དཀའ་བ་དང་། སྐྱེ་བ་དང་། འགག་པ་མེད་པའོ། ། ཞེས་སོ། ། དེ་གཉིས་ཟུང་དུ་འཇུག་པ་ནི་དེ་ཁོ་ན་སྟེ། དེ་ཉིད་དུ། དེ་གཉིས་ཟུང་དུ་འབྲེལ་བར་འཇུག་པའི་རིམ་པ་འདི་ནི་ཡང་དག་པའི་ཚུལ་གྱི་བདག་ཉིད་ཅན་གྱི་ཏིང་ངེ་འཛིན་ཏེ། དམིགས་པ་ཐམས་ཅད་ཉེ་བར་ཞི་བ་གང་ཡིན་པ་དེ་ནི་དེ་ཁོ་ན་ཉིད་ཅེས་བྱའོ། །
ཞེས་སོ། ། དེ་ཉིད་ལ་དོན་དམ་བྱང་ཆུབ་ཀྱི་སེམས་ཞེས་བྱ་སྟེ། དབང་མདོར་བསྟན་དུ། སྟོང་ཉིད་གཟུང་འཛིན་རྒྱུ་ཡིན་ཏེ། ། འབྲས་བུ་སྙིང་རྗེ་མི་འགྱུར་འཛིན། ། སྟོང་ཉིད་སྙིང་རྗེ་དབྱེར་མེད་པ། ། བྱང་ཆུབ་སེམས་སུ་དེ་བརྗོད་དོ། ། ཞེས་སོ། ། དེ་ཉིད་ཕྱག་ཆེན་སྟོང་གཟུགས་སྒོམ་པ་ལས་སྐྱེས་པའི་འཛག་མེད་བདེ་བ་ཡིན་པས་དབང་བཞི་བ་དང་། སྒྲིབ་བཅས་ཀྱི་ཆོས་སྐྱེས་སོ་ཅོག་ཀུན་ཇི་སྙེད་པའི་སངས་རྒྱས་སུ་སྒྲུབ་པར་བྱེད་པས་སྐྱེ་དགུའི་བདག་པོ་དང་།
རང་གི་ཁོང་དུ་ཆུད་པའི་ལམ་ཕྱིན་ཅི་མ་ལོག་པར་གསུང་བས་སྐྱོབ་པ། སངས་རྒྱས་ཀུན་བསྐྱེད་པས་ཤེར་ཕྱིན་ཞེས་བྱ་སྟེ། ཕྱག་རྒྱ་ཆེན་པོ་རྗེས་ཆགས་པས། ། སྐྱེས་པ་གཡོ་མེད་བདེ་བ་ནི། ། ཤེས་རབ་ཆེན་པོས་དབང་བསྐུར་བ། ། གང་ལས་གཡོ་མེད་རྟོགས་པ་དེ། ། སྐྱེ་དགུའི་བདག་པོར་རྣམ་ཤེས་བྱ། ། སྐྱོབ་པ་ཐམས་ཅད་བསྐྱེད་མཛད་པ། ། ཞེས་སོ། ། གཉིས་པ་སྔོན་འགྲོ་བསྙེན་པའི་ཡན་ལག
དངོས་གཞི་རྡོ་རྗེའི་རྣལ་འབྱོར། རྗེས་བསྐྱང་ཚུལ་ལ་གདམས་པ་ངོ་སྤྲད་པ་གསུམ་གྱི། དང་པོ་ལའང་གསུམ་ལས་མཉམ་གཞག་གི་རྣལ་འབྱོར་ངོ་སྤྲད་པ་ནི། དང་པོར་འདུག་ནས་བསམ་གཏན་གྱི་འཚེར་མ་སྤངས་པའི་གནས་དབེན་པར་བསྒོམ་པའི་ཚེ། སྣང་བ་ཅུང་ཟད་ཀྱང་མི་འབྱུང་བའི་གནས་སུ་སྒོམ་སྟེ། ད་ནི་དོན་དམ་པའི་བདེན་པ་སངས་རྒྱས་ཀྱི་སྐུ་རྫོགས་པར་བརྗོད་པར་བྱ་སྟེ། འདིར་དང་པོར་སྟོང་ཉིད་བྱང་ཆུབ་ཅེས་པ་ནི་མུན་པ་ལ། ཞེས་སོ། ། དེར་སྟན་བདེ་བ་ལ་བསམ་གཏན་གྱི་འདུག་སྟངས་རྡོ་རྗེ་དཀྱིལ་ཀྲུང་ངམ་སེམས་དཀྱིལ་དུ་གནས་པས་ལག་པ་མཉམ་བཞག་སྟེ་འོག་ཏུ་བཅར། རྒལ་ཚིགས་དྲང་པོར་བསྲང་།
དཔུང་པ་བརྒྱངས་ཏེ་གྱེན་དུ་བསྟོད། བྲང་ཅུང་ཟད་དགྱེ་བར་བྱ། ཀོས་ཀོས་ཨོལ་མདུད་ནོན་ཙམ་དུ་རྒུ། མིག་ཕྱེད་བཀབ་ཀྱི་ཚུལ་གྱིས་ཐད་དཀར་མི་འཛུམས་པར་བལྟ་སྟེ། བླ་མའི་ངེས་པའི་དབང་གིས་བསྒོམ་པའི་དུས་དང་འདོད་པའི་ལྷ་ལ་བསྟོད་པའི་དུས་སུ་གྲངས་བཞིན་དུ་སངས་རྒྱས་པ་རྣམས་ལ་རྡོ་རྗེའི་གདན་བསྔགས་ཞིང་ཞེས་དང་། གདན་བཞིར། བདེ་བའི་སྟན་ལ་འདུག་ནས་ནི། ། སེམས་དཔའི་དཀྱིལ་ཀྲུང་བཅས་ནས་སུ། ། ལག་གཉིས་གསང་བའི་སྟེང་དུ་བཞག ། མིག་ནི་སྣ་རྩེར་གཏད་ནས་ཀྱང་། །
དབུགས་ནི་ལྟེ་བའི་དྲུང་བར་རོ། ། ཐོང་ཀ་ཀུན་ཏུ་ཡངས་བྱས་ཤིང་། ། དཀྱིལ་འཁོར་ཚུལ་དུ་སྦྱར་བྱ་འོ། ། ཞེས་དང་། རྡོ་རྗེ་ཕྲེང་བར། སྒྲུབ་པོ་བདེ་བའི་སྟན་འདུག་ནས། ། མིག་གཉིས་སྣ་རྩེར་གཏད་བྱས་ནས། ། སྣ་ནི་ལྟེ་བའི་ཚད་དུ་བཞག ། ཕྲག་གོང་མཉམ་ལ་ལྕེ་རྐན་སྦྱར། ། མཆུ་དང་སོ་ནི་བདེ་བར་བཞག །
དབུགས་ཀྱི་དབྱུང་རྔུབ་གློད་ནས་ནི། ། ཅུང་ཟད་ཅུང་ཟད་རྩོལ་བྲལ་བས། ། ཇི་ལྟ་བཞིན་དུ་འབྱུང་རྔུབ་ནི། ། སེམས་དཔའི་དཀྱིལ་ཀྲུང་ལེགས་གནས་པས། ། དེ་ལྟར་ཕྱག་རྒྱ་དང་ལྡན་པ། ། ཞེས་དང་། དཀྱིལ་ཀྲུང་ལ་ལག་པ་གཡོན་པའི་སྟེང་དུ་གཡས་པ་གན་རྐྱལ་མཉམ་པར་གནས་པ་ནི་ཕྱག་ན་པད་མ་སྟེ། སྣང་བ་མཐའ་ཡས་ཀྱི་ཏིང་ངེ་འཛིན་གྱི་ཕྱག་རྒྱའོ། ། ཞེས་དང་། རིམ་ལྔར།
སྐུ་ནི་དགྱེ་བ་མ་ཡིན་ཞིང་། ། རྒུ་བ་ཡང་ནི་མ་ཡིན་ནོ། ། ཞེས་དང་། གདན་བཞིའི་ལུང་སྔ་མའི་འགྲེལ་པར། བྷ་ཝ་བྷ་ཏྲས། སྐེད་པ་བསྲང་སྟེ་ནང་ཚོམས་ཕེལ་ཀ་བསྐྱེད་ལ། དབང་མདོར་བསྟན་དུ། བཀབ་དང་མ་བཀབ་མིག་དག་གིས། ། ཞེས་སམ། མིག་གཉིས་མ་ཕྱེ་མ་བཙུམ་པས། །
ཞེས་དང་། རིམ་ལྔར། སྤྱན་བཟང་བཙུམ་པ་མ་ཡིན་ཞིང་། ། སྤྱན་ཕྱེ་བ་ཡང་མ་ཡིན་ལ། ། ཞེས་དང་། ས་ར་ཧས། མང་པོ་སྨྲས་པས་ཅི་ཞིག་བྱ། ། ཆོས་ཀྱི་ཚད་ནི་འདི་ཡིས་ཆོག ། མིག་ཕྱེད་གྱེན་དུ་བལྟ་བ་ན། ། མཐོང་བ་བརྟན་པ་ཉིད་ཀྱིས་ཤེས། །
ཞེས་སོ། ། དེ་ལྟ་བུ་ལ་གནས་ལུས་ཀྱི་བདེ་བ་དང་། དབང་པོའི་ལོངས་སྤྱོད་ལ་མ་ཆགས་པ་ནི་བཟའ་བའི་དམ་ཚིག་སྟེ། དྲན་དོན་དུ་ཤ་ལྔ་བདུད་རྩི་ལྔ་ཟ་བ་བཟའ་བའི་དམ་ཚིག་ཡིན་པ་བཞིན་ཏེ། འདིར་ལས་དང་པོ་པས་སྒྲུབ་ཐབས་ཀྱི་ཆོ་གས་བསྙེན་པ་བྱ་སྟེ། བདུད་རྩི་ལྔ་ལ་སོགས་པས་བསྙེན་པ་ཞེས་པ་ལ། ཕྱི་རོལ་དུ་བདུད་རྩི་ལྔ་ནི་གཤང་བ་ལ་སོགས་པ་དང་། སོགས་པའི་སྒྲས་གོ་ཀུ་ལ་སོགས་པ་སྟེ། ལྷ་མཉེས་པའི་དོན་དུ་དེ་དག་ཟོས་པས་བསྙེན་པའོ། ། ནང་དུ་བདུད་རྩི་ལྔ་ནི་ཕུང་པོ་ལྔའོ། །
སོགས་པའི་སྒྲས་དབང་པོ་ལྔ་པོ་སྒྲོན་མ་ལྔའོ། ། དེ་རྣམས་ལ་ལྟོས་པ་མེད་པ་ནི་བསྙེན་པ་སྟེ། ལུས་དང་རྫས་ལ་སྲེད་པ་ཡོངས་སུ་སྤངས་པའོ། ། བསྙེན་པ་དེ་ཡིས་ལྷ་རྣམས་མཆོག་སྟེར་བར་འགྱུར་ཏེ། གཤང་བ་ལ་སོགས་པ་ཟོས་པས་ནི་མ་ཡིན་ནོ། ། ཞེས་སོ། ། སྒོ་གསུམ་གྱི་བྱ་བ་ཐམས་ཅད་དང་། འཛག་བདེ་སྤོང་བ་ནི་ལུས་ངག་ཡིད་ཚངས་སྤྱོད་ཀྱི་སྡོམ་པ་ཡིན་པས་བསྲུང་བྱའི་དམ་ཚིག་སྟེ། ཆུ་གཏེར་རྡོ་རྗེ་རྣམས་དང་ཞེས་པ་ནི་ལུས་ཀྱི་ལོངས་སྤྱོད་ལ་ལྟོས་པ་མེད་པ་དང་། ངག་གི་ལོངས་སྤྱོད་ལ་ལྟོས་པ་མེད་པ་དང་།
སེམས་ཀྱི་ལོངས་སྤྱོད་ལ་ལྟོས་པ་མེད་པ་དང་། འཕོ་བའི་བདེ་བ་ལ་ལྟོས་པ་མེད་པ་ནི་བསྙེན་པ་སྟེ། ལུས་དང་ངག་དང་སེམས་ཚངས་པར་སྤྱོད་པའི་སྡོམ་པའོ་ཞེས་པའི་དོན་ཏོ། ། འདི་ཡིས་ལྷ་མཆོག་གཏེར་བར་འགྱུར་ཏེ། སྲིད་པའི་ལོངས་སྤྱོད་ལ་ཞེན་པས་ནི་མ་ཡིན་ནོ། ཞེས་སོ། ། མདོར་ན་སེམས་ནི་ཅི་ཡང་མི་བསམ་པར་བཞག་སྟེ། འདིར་དང་པོར་སྟོང་ཉིད་བྱང་ཆུབ་ཅེས་པ་ནི་མུན་པ་ལ་ཅུང་ཟད་ཀྱང་བསམ་པར་མི་བྱའོ། ། ཞེས་དང་། སྡོམ་འབྱུང་དུ།
ཡིད་མེད་ཡིད་ནི་བྱས་ནས་སུ། ། ཅུང་ཟད་ཙམ་ཡང་བསམ་མི་ཁྱབ། ། སྟན་ལ་གནས་བྱ་བླ་མ་ཡི། ། དྲིན་གྱིས་ཡང་དག་སྦྱར་བར་བྱ། ། མཁའ་དང་ནམ་མཁའ་མཉམ་དེ་བཞིན། ། སེམས་ནི་རོ་མཉམ་སྒོམ་པར་བྱ། ། ཞེས་དང་། དེ་ཉིད་འདུས་པར། རིགས་ཀྱི་བུ་མཉམ་པར་བཞག་པས་རང་གི་སེམས་སོ་སོར་རྟོགས་ཤིག ཅེས་དང་།
རྡོ་རྗེ་གཅོད་པར། ཆོས་རྣམས་ཀྱང་སྤང་བར་བྱ་ན། ཆོས་མ་ཡིན་པ་ལྟ་ཅི་སྨོས། ཞེས་དང་། སམྤུ་ཊར། རྣམ་རྟོག་མེད་པའི་ཆོས་རྣམས་ལ། ། དངོས་པོ་མེད་ཅིང་སྒོམ་པའང་མེད། ། རྣམ་རྟོག་མེད་པར་ལྷག་མོས་ལ། ། བརྟག་པ་ཀུན་གྱིས་བརྟག་པར་བྱ། ། ཞེས་སོ། །
མཉམ་པར་བཞག་པ་ལས་ཏིང་ངེ་འཛིན་བྱིང་རྒོད་དུ་གྱུར་ན། རླུང་གི་སྦྱོར་བ་སྒོམ་དགོས་པར། ། སྔགས་ཀྱི་བཟླས་པ་སོགས་ཀྱིས་ཤེས་པ་ལ་འདིར་སྔགས་ཀྱི་བཟླས་པ་ཞེས་པ་ནི་སྲོག་སྡོམ་པ་སྟེ། སོགས་པའི་སྒྲས་འབྱུང་བ་དང་དགང་བ་དང་བུམ་པ་ཅན་གྱི་སྦྱོར་བ་ནི་བརྟག་ཏུ་བསྙེན་པའོ། ། དེ་ཡིས་ལྷ་མཆོག་གཏེར་བར་འགྱུར་ཏེ། སྲོག་མ་བསྡམས་པར་ངག་ཏུ་བརྗོད་པས་ནི་མ་ཡིན་ནོ། ། ཞེས་པ་ངེས་པའི་དོན་ཏོ། ། ཞེས་སོ། ། དེ་རྣམས་ནི་བསྙེན་པ་སྟེ། དབང་མདོར་བསྟན་གྱི་འགྲེལ་པར།
བསྟེན་པར་བྱ་བ་དང་ཐར་པ་འདོད་པ་རྣམས་ཀྱིས་གོམས་པར་བྱ་བའི་ཕྱིར་བསྙེན་པའོ། ། ཞེས་སོ། ། འོད་གསལ་གྱི་སྣང་བ་སྐྱེད་དཀའ་ན་མཉམ་རྒྱུའི་དུས་སུ་བུམ་པ་ཅན་བསྒོམས་པས་འོད་གསལ་མཐོང་བར་རླུང་ནི་སྟོང་པ་ལ་སྟེ་སྟོང་པ་ངེས་པར་མཚན་མ་རྣམ་པ་བཅུ་རུ་འགྱུར་ཞིང་། མཚན་མ་ནི། རྣམ་པ་ཐམས་ཅད་པ་རུ་འགྱུར་ཏེ་མི་བཟད་མཆོག་གི་བདེ་བ་གཞོམ་དུ་མེད་པ་ཡེ་ཤེས་སྐུ། ། ཞེས་པས་སོ། ། དེ་རྣམས་ནི་སྦྱོར་བ་དྲུག་ཀའི་སྔོན་འགྲོ་སྟེ། ལུས་དང་ཡུལ་ལ་སྲེད་པ་སྤངས་པས་ཏིང་ངེ་འཛིན་ལ་མི་གཡེང་ཞིང་། སྒོ་གསུམ་གྱི་སྡོམ་པ་ནི་འཁྲིད་རིམ་དང་པོ་གཉིས་ཀྱི་རྒྱུ་ཡིན་ལ། ཚངས་སྤྱོད་ནི་རིམ་པ་ཐ་མའི་རྒྱུ་ཡིན་པའི་ཕྱིར་རོ། །
ཚུལ་དེ་ལྟ་བུས་ཏིང་ངེ་འཛིན་ལ་མཉམ་པར་འཇོག་པ་ནི་རྣམ་པར་མི་རྟོག་པའི་ཏིང་ངེ་འཛིན་ལ་སྦྱོར་བའི་ཉེར་བསྡོགས་ཀྱི་ཏིང་ངེ་འཛིན་ཏེ། དེ་ལ་གནས་པས་གཡས་གཡོན་གྱི་རླུང་རྒྱུ་བ་ཤས་ཆུང་དུ་སོང་ནས་དབུ་མར་ཆུད། ལྟེ་བའི་ཚེག་དྲག་གམ་མེ་རིའི་རི་མོ་མ་གཡོས་པར་ཅུང་ཟད་འབར་བས་སྙིང་ཁའི་ནཱ་ད་མ་གཡོས་པར་ཅུང་ཟད་ཟིན་ཞིང་འོད་གསལ་ལ་ཐིམ་པས་ཉམས་སྣང་འབྱུང་གི རྟོག་པའི་སྒོམ་པ་ཅི་བྱས་ཀྱང་ཉམས་སྣང་འབྱུང་བ་མི་སྲིད་དེ། རླུང་གཡོས་པས་རྟོག་པ་གཡོ་བའི་ཕྱིར་ཏེ། ཇི་ལྟར་མེ་ནི་ཤིང་ལ་རྟག་ནས་ཀྱང་། ། གཅད་དང་དབྱེ་བའི་ཐབས་ཀྱིས་མི་མཐོང་སྟེ། ། གཙུབ་ཤིང་གཙུབ་སྟན་ལག་པས་བསྲུབས་པ་ལས། ། དེ་ལ་གནས་པ་དག་ཀྱང་མཐོང་གྱུར་པ། ། དེ་བཞིན་སེམས་ཀྱི་འོད་གསལ་རྟོག་པ་ཡི། །
སྒོམ་པའི་ཐབས་རྣམས་དག་གིས་མི་མཐོང་སྟེ། ། དེ་ཉིད་དུ་ནི་རྐྱང་མ་དག་དང་ནི། ། རོ་མ་གཅིག་ཏུ་སྦྱོར་བས་མཐོང་བར་འགྱུར། ། ཞེས་དང་། ནཱ་རོ་པས། དབང་མདོར་བསྟན་གྱི་འགྲེལ་པར། རང་ཡིད་མཚན་ཉིད་མཐའ་དག་བྲལ་བ་ཡི། ། མིག་ཕྱེད་གྱེན་དུ་བལྟ་བ་དང་བཅས་པས། ། གང་ཚེ་དབུ་མར་རླུང་ནི་བུས་གྱུར་པ། ། དེ་ཚེ་རྡོ་རྗེའི་མེ་དང་དུ་བ་འབྱུང་། །
ཞེས་དང་།་་་་་ འོད་གསལ་གྱི་སྣང་བ་རྨདདུ་བྱུང་བ་་་་་་དེ་དང་གང་ཞིག་མཐུན་་་་་་པའི་རྒྱུ་རྟོག་མེད་འོད་གསལ་ལས་བྱུང་། ། གང་ཞིག་་་་་་རྒྱུ་ཉི་ཟླ་བཅིངས་ཤིང་་་་་་དབུ་མར་རླུང་ཞུགས་པ་སྒྲོན་མ་སྦར།་་་་་ བ་ལས་སོང་། ། ཤཱན་ཏི་རང་ཉིད་སྤང་བཞག་རང་ཉིད་རྒོད། ། ནམ་མཁའི་སྦྲུམ་མ་ལ་ནི་སྐྱེ་བ་མཐོང་། ། ཞེས་སོ། ། འགའ་ཞིག་རྣམ་རྟོག་སྒོམ་གྱི་གསལ་ཆ་ཡིན་པས་གཅད་དུ་མི་གཏུབ་ཟེར་བ་ནི་མི་རིགས་ཏེ། ལྟ་སྟངས་ལ་གནས་ནས་ཅི་ཡང་མི་བསམ་པར་བཞག་པས་རླུང་གི་རྒྱུ་བ་འགོག ། དེ་ལས་འོད་གསལ་གྱི་སྣང་བ་འབྱུང་བར།
ས་ར་ཧས། རྟོག་པ་ཉམས་པས་བློ་ཉམས་ཤེས། ། བློ་ངན་རྗེས་སུ་རྟོག་བྱེད་ལོ། ། འདི་ཉིད་ལས་ནི་བློ་བཟང་ལ། ། ནམ་མཁའ་ལས་ལྷན་ཅི་ཡང་འབྱུང་། ། སྔོན་མེད་དཔྱིད་འབྱུང་ནམ་མཁའི་མེ་ཏོག་འབྲས། ། ལག་པས་འཐོག་རེག་བྱར་མེད་ས་བ་ར། ། མིག་མི་འཛུམས་པར་བལྟ་དང་མི་བསམ་དང་། ། རླུང་་་་་་གཡས་གཡོན་གྱི་འགོག་པ་ནི་བླ་མ་དམ་པའི་གསུང་། ། ཞེས་སོ། །
དེ་ལྟར་བསྒོམས་པས་ལུས་རྩ། ངག་རླུང་། སེམས་ཡིད་ཅུང་ཟད་འབྱོངས་ཏེ་དེའི་རྟགས་ཀྱང་། དང་པོར་བསྒོམས་ནས་ཡུན་ཅི་རིགས་ན་མཉམ་པར་བཞག་པའི་ཚེ་ལུས་ཉམས་ལུས་གནད་གང་བྱས་ཀྱང་ཡུན་རིང་དུ་མི་ཟུག ཅུང་ཟད་སྲན་ན་ཟུག་འབྱུང་། རོ་སྟོད་ན། ཡུན་རིངས་ཁུར་གྱིས་མནན་པའི་ཉམས་ལྟ་བུ་འབྱུང་། རླུང་ཉམས་རྒྱུ་བ་དྲག་པས་མི་བདེ་ཞིང་། ཏིང་ངེ་འཛིན་ལ་གནོད། ངག་གི་ཤུགས་རིངས་ནར་བ་དང་།
རེས་འགའ་རླུང་འཐུམས་པ་དང་། རླུང་གིས་རོ་སྟོད་བརྒྱངས་པ་ལྟ་བུ་འབྱུང་། སེམས་ཉམས་མཉམ་པར་བཞག་མ་ཐག་དང་། ཕྱིས་རྟོག་པ་བཅད་མ་ཐག་སླར་རྣམ་རྟོག་བར་མ་ཆད་དུ་འཇུག་པ་ཤུགས་དྲག་ཅིང་རྣམ་པ་གསལ་ལ་ཤིན་ཏུ་མྱུར་བར་བློ་རགས་པས་ཚད་བཟུང་བར་མི་ནུས་པ་རྒྱུ་བར་མཐོང་སྟེ། སྔར་བས་རྣམ་རྟོག་མང་དུ་སོང་འདུག་སྒོམ་མི་སྐྱེ་བ་ཡིན་ནམ་སྙམ་པ་འབྱུང་མོད། རྟོག་པ་སྔར་ནས་དེ་ལྟར་རྒྱུའི་ཡོད་མོད་ཀྱང་མཉམ་པར་མ་བཞག་པས་མ་རིག་ལ། ད་ལྟར་མཉམ་པར་བཞག་པས་རིག་པ་རྣམ་རྟོག་ངོས་ཟིན་པ་སྟེ། དངུལ་ཆུའི་གནས་སྐབས་ལྔ་ལས་མེ་དང་ཕྲད་མ་ཐག་དུ་བར་བྱས་ནས་འབྲོས་པ་དང་འདྲ། བླ་མ་གོང་མ་དག་ཉམས་དང་པོ་རི་གཟར་གྱི་ཆུ་འབབ་པ་ལྟ་བུའི་ཉམས། ཞེས་གསུང་ངོ་། །
དེ་ནས་རྟོག་པར་ངོས་ཟིན་ཚད་བཅད་ཅིང་མཉམ་པར་བཞག་པས། ཅུང་ཟད་མཉམ་གཞག་ཏུ་སོང་བའི་ཚེ་ལུས་གནད་ཀྱི་ཟུག་མི་ཚོར། རྟོག་པ་འཕྲོས་མ་ཐག་སྔར་གྱི་ཟུག་དང་བཅས། རླུང་རྒྱུ་བ་མི་གསལ་དུ་འགྲོ། ཅུང་ཟད་རྒྱུ་བ་ངེས་ཀྱང་མི་བདེ་བ་མེད། རྣམ་རྟོག་གཅིག་རྟིང་ལ་གཅིག་རྒྱུ་འཕྲོ་ལ་ཇི་ཞིག་ལྟར་ལ་མ་ཚོར་བར་ཞི་མལ་སོང་བ་སྙམ་ཡང་བྱེད་མ་སོང་བ་སྙམ་ཡང་བྱེད། ཡང་དེའི་འཕྲོ་ལ་རྟོག་པ་བརྒྱུད་མར་རྒྱུ་ཞིང་སྐབས་སུ་གནས་པ་སྙམ་བྱེད་པ་ཏིང་ངེ་འཛིན་ལ་ཞོགས་པ་ངོ་ཤེས་པ་འབྱུང་། དངུལ་ཆུ་འཆིང་བྱེད་ཀྱི་རྫས་ཅུང་ཟད་ཀྱིས་བཅིངས་པ་མེ་དང་ཕྲད་ན་ཙེག་ཙེག་ཅེས་པའི་སྒྲ་འབྱིན་ཞིང་འབྲོས་པ་དང་འདྲ། ཉམས་གཉིས་པ་བྱ་ཙི་ཏི་མོ་་་་་་རོང་ཆུང་དོག་མའི་ཆུ་ལྟ་བུའི་ཉམས་སོ། ། དེའི་རྒྱུན་ལ་མཉམ་པར་བཞག་ཅིང་བསྒོམས་པས་མགོ་དང་རོ་སྟོད་ཅུང་ཟད་ལྕི་བ་ཙམ་མ་གཏོགས་ལུས་གནད་ཀྱི་ཟུག་ཕལ་ཆེར་ཞི།
ཅུང་ཟད་འཕྲོས་ཀྱང་ལུས་མི་བདེ་བ་མེད། རླུང་མི་རྒྱུ་བ་སྙམ་བྱེད། བརྟགས་ན་འཇམ་པར་རྒྱུ་ཡང་ཞི་གནས་ལ་མི་གནོད། ཇི་ཞིག་ལྟར་ལ་ཧབ་ཕྲིའོ་རྔུགས་པ་ལྟར་རྣམ་རྟོག་གི་རྒྱུ་བ་ཆད་ནས་མི་རྟོག་པར་ལྷན་གྱིས་འགྲོ། དེ་ཉིད་ལ་རིག་པའི་ངར་བཏོན་ཞིང་བསྒོམས་པས་དེའི་རྨུགས་པའི་ཆ་ཞི་ནས་ཤེས་པ་གསལ་དྭངས་དང་བཅས་པའི་ཞི་གནས་མཚན་ཉིད་པར་མེར་གྱིས་འགྲོ་བ་འབྱུང་། བཅིངས་པའི་དངུལ་ཆུ་མེ་དང་ཕྲད་ན་སྦལ་པ་བཞིན་འཕར་ཏེ་འབྲོས་པ་དང་འདྲ། ཉམས་གསུམ་པ་ཕུ་གསུམ་གྱི་རྫིང་ཆུ་རྒན་པོ་ལྟ་བུའི་ཉམས་སོ། ། མཉམ་གཞག་གི་རྒྱུན་དེ་ཉིད་བསྐྱངས་པས་མཉམ་གཞག་ཏུ་ལུས་ཡོད་པ་མི་ཚོར། ཚོར་ཡང་ལུས་ལ་མི་བདེ་བ་མེད། རྗེས་ཐོབ་ཏུ་ལུས་ཟུག་གཏན་ཞི་བའམ།
མ་ཞི་བའང་ཅུང་ཟད་ལས་མེད་པ་དང་། མཉམ་བཞག་ཏུ་རླུང་རྒྱུ་བ་བརྟགས་ཀྱང་མི་ཚོར། རྗེས་ཐོབ་ཏུ་ཚོར་ཡང་མི་མངོན་པ་ལྟར་རྒྱུ། མཉམ་བཞག་ཏུ་རྟོག་པ་ཕལ་ཆེར་ཞི་ནས་ཏིང་ངེ་འཛིན་ལ་གནས་པ་གཙོ་ཆེ། ཅུང་ཟད་རྣམ་རྟོག་ཐོལ་ཐོལ་སྐྱེས་ཀྱང་གཉིས་འཐུད་གསུམ་འཐུད་རེ་ཙམ་བྱུང་ནས་དྲན་པ་ཙམ་གྱིས་རྒྱུན་འཆད། བཅིངས་པའི་དངུལ་ཆུ་མེ་དང་ཕྲད་ན་འདར་བ་དང་འདྲ། ཉམས་བཞི་པ་སྦུབས་ཀྱི་ཆུ་ལྟ་བུའི་མཚོ་ཆུང་རླུང་གིས་བསྐྱོད་ཉམས་སོ། ། དེའི་ཚེ་རྟོག་པ་འོག་འབྱམས་འཕྲལ་རྟོག་པར་རྟོགས་དཀའ་བ་སེམས་གནས་པ་ལ་གནས་པར་འདུ་ཤེས་པའི་རྟོག་པ་ཕྲ་མོ་ཚུན་ཆད་བཅད་ནས་བསྒོམས་པས་ཞི་གནས་སུ་མེར་སོང་སྟེ། མཉམ་བཞག་ཏུ་ལུས་ཡོད་པ་བརྟགས་ན་ཚོར། མ་བརྟགས་ན་མི་ཚོར་བ་དང་།
བརྟགས་ཀྱང་མི་ཚོར་བ་དང་། རྗེས་ཐོབ་ཏུའང་ལུས་ལ་མི་བདེ་བ་ཅུང་ཟད་ཀྱང་མེད། རླུང་རྒྱུ་བ་བརྟགས་ན་ཚོར། མ་བརྟགས་ན་མི་ཚོར་བ་དང་། བརྟགས་ཀྱང་མི་ཚོར་བ་དང་། སེམས་སྔོན་གྱི་འཕེན་པའམ། འཕྲལ་རྐྱེན་གྱིས་སད་པར་བྱས་པ་མ་གཏོགས་རྣམ་རྟོག་གཏན་མི་རྒྱུ་བར་གནས་པ་འབྱུང་། བཅིངས་པའི་དངུལ་ཆུ་མེ་དང་ཕྲད་ཀྱང་མི་འདར་བ་དང་འདྲ། ཉམས་ལྔ་པ་རི་བོ་ལྟ་བུའི་ཉམས་སོ། ། སེམས་ཉམས་ལྔ་པོ་དེ་ལ་རྣམ་རྟོག་ངལ་སོ།
ཐང་ཆད། རླབས་བཅས། ཞི་བའམ། གཡོ་བ། ཐོབ་པ། གོམས་པ། བརྟན་པ། མཐར་ཕྱིན་གྱི་ཉམས་སོ། ། ཕྱི་མ་བཞི་ལ། རོང་ཁུང་དོག་མོའི་ཆུ།
ཕུ་གསུམ་གྱི་རྫིང་ཆུ། མཚོ་ཆུང་རླུང་གི་སྤྱོད་པ། མཚོ་རླབས་དང་བྲལ་བ་ལྟ་བུའི་ཉམས་ཞེས་ཀྱང་གསུང་ངོ་། ། དེ་ལྟར་རྣམ་རྟོག་གི་འཇུག་པ་ཞི་ནས་རྩེ་གཅིག་ཏུ་མེ་རེ་གནས་ཀྱང་རིག་པའི་རང་གདངས་མ་ཤར་བ་དང་། ཤེས་པའི་དྭངས་ཆ་མ་རྙེད་ན་ཞི་གནས་ལྟེངས་པོ་ཞེས་པ་རྣམ་རྟོག་ཁ་ཁྱིམ་པའི་ཞི་གནས་ཡིན་གྱི། མི་རྟོག་པར་ལྷག་གིས་མ་སོང་བ་ཡིན་ནོ། ། མི་རྟོག་པ་ལ་རྩེ་གཅིག་ཏུ་གནས་པའི་ངང་ལ་མར་མེ་རླུང་གིས་མ་བསྐྱོད་པ་ལྟར་ཤེས་པའི་རང་གདངས་ཐོན་ཏེ་གསལ་ལེ་སིང་ངེ་གནས་ན་དེ་ཉམས་སྣ་ཚོགས་སྐྱེ་བའི་ཞི་གནས་ཞེས་བྱ་སྟེ། དེ་ཐུན་གཅིག་ལ་སོགས་པའི་བར་དུ་བྱུང་ནའང་འོད་གསལ་གྱིས་གསལ་སྣང་མི་སྐྱེ་མི་སྲིད་པའི་ཕྱིར་རོ། དེས་ལུས་སེམས་ཤིན་ཏུ་སྦྱངས་པར་འགྱུར་ཏེ། ཉན་ཐོས་ཀྱི་སར་་་་་་ལུང་སིལ་བུ་ནམ་གྲུས་ཞུས་པ་ནས།
མདོ་དྲངས་པ། དེས་ཀུན་ཏུ་བསྟེན་ཅིང་གོམས་པར་བྱས་ལན་མང་དུ་བྱས་པའི་རྒྱུས་སྔོན་ཡོངས་སུ་སྦྱང་བ་མ་བྱས་པའི་དབུགས་རྔུབ་པ་དང་དབུགས་འབྱུང་བ་རྩུབ་པ་རེག་ན་སྡུག་བསྔལ་བ་གང་དག་འབྱུང་བར་གྱུར་པ་དེ་དག་ཤིན་ཏུ་སྦྱངས་པར་གྱུར་ཅིང་ཡོངས་སུ་སྦྱང་བ་བྱས་པའི་དབུགས་རྔུབ་པ་དང་འབྱུང་བ་རེག་ན་བདེ་བ་གཞན་དག་འབྱུང་བར་འགྱུར་བས། དེའི་ཕྱིར་ལུས་ཀྱི་འདུ་བྱེད་ཤིན་ཏུ་སྦྱངས་ནས་དབུགས་རྔུབ་ན་ལུས་ཀྱི་འདུ་བྱེད་ཤིན་ཏུ་སྦྱངས་ནས་དབུགས་རྔུབ་བོ་སྙམ་དུ་སློབ་པར་བྱེད་ལ་ལུས་ཀྱི་འདུ་བྱེད་ཤིན་ཏུ་སྦྱངས་ནས་དབུགས་ཕྱུང་ན་ལུས་ཀྱི་འདུ་བྱེད་ཤིན་ཏུ་སྦྱངས་ནས་དབུས་ཕྱུང་ངོ་སྙམ་དུ་སླེབ་པར་བྱེད་དོ། ། ཞེས་དང་། གལ་ཏེ་རྒྱ་ལམ་ན་བརྗེད་ངེས་པས་བདག་གོ་ཞེའམ། བདག་འབྱུང་བར་འགྱུར་རོ་ཞེའམ། འབྱུང་བར་མི་འགྱུར་རོ་ཞེའམ། གཟུགས་ཅན་དུ་འགྱུར་རོ་ཞེའམ། གཟུགས་ཅན་མ་ཡིན་པར་འགྱུར་རོ་ཞེའམ། འདུ་ཤེས་ཅན་ནམ་འདུ་ཤེས་མེད་པའམ་འདུ་ཤེས་ཡོད་པ་ཡང་མ་ཡིན་འདུ་ཤེས་མེད་པ་ཡང་མ་ཡིན་པར་འགྱུར་རོ་སྙམ་པ་འབྱུང་ཞིང་།
སེམས་དཔའ་དང་ལྡན་པའི་འདུ་ཤེས་ཀུན་ཏུ་རྨོངས་པ། གཡོས་པ། བསམས་པ། སྤྲོས་པས་མངོན་པར་འདུས་བྱས་པ། སྲེད་པའི་རྣམ་པ་སྐྱེ་བར་འགྱུར་ན་དེས་དེ་སྐྱེས་པ་ན་མྱུར་བ་མྱུར་བ་ཁོ་ནར་ཤེས་རབ་ཀྱིས་སོ་སོར་རྟོགས་ཤིང་དྭངས་དུ་མི་ལེན་པར་སྤོང་བར་བྱེད། སེལ་བར་བྱེད། བྱང་བར་བྱེད་པ་དེའི་ཚེ་ནི་སེམས་ཀྱི་འདུ་བྱེད་ཡང་དག་པར་མྱོང་བ་དང་། སེམས་ཀྱི་འདུ་བྱེད་ཤིན་ཏུ་སྦྱངས་ནས་དབུགས་རྔུབ་ན་སེམས་ཀྱི་འདུ་བྱེད་ཤིན་ཏུ་སྦྱངས་ནས་དབུགས་བརྔུབས་སོ་སྙམ་དུ་སློབ་པར་བྱེད་ལ། སེམས་ཀྱི་འདུ་བྱེད་ཡང་དག་པར་མྱོང་བ་དང་། སེམས་ཀྱི་འདུ་བྱེད་ཤིན་ཏུ་སྦྱངས་ནས་དབུགས་ཕྱུང་ན་སེམས་ཀྱི་འདུ་བྱེད་ཤིན་ཏུ་སྦྱངས་ནས་དབུགས་ཕྱུང་ངོ་སྙམ་དུ་སློབ་པར་བྱེད་པ་ཡིན་ནོ། །
ཞེས་སོ། ། རྣལ་འབྱོར་དེ་ལྟ་བུས་བསམ་གཏན་མ་ཐོབ་ཀྱང་ཉེར་བསྡོགས་ཀྱི་ཏིང་ངེ་འཛིན་ངེས་པར་འཐོབ་སྟེ། དེ་ཉིད་དུ། གལ་ཏེ་དེས་བསམ་གཏན་དང་པོ་དང་གཉིས་པ་དང་གསུམ་པ་དག་གི་དངོས་གཞི་མ་ཐོབ་ཀྱང་དེས་བསམ་གཏན་དང་པོའི་ཉེར་བསྡོགས་མི་ལྕོགས་པ་མེད་པ་གདོན་མི་ཟ་བར་ཐོབ་པ་ཡིན་པས་ཤེས་སོ། ། དེའི་ཚེ་སྣང་ཉམས་ལ་མུན་པ་ཅུང་ཟད་དག་ནས་སྒོམ་ཁང་གི་མཐར་དམར་རེང་ཤར་བ་ལྟར་དམར་འོད་པ་དང་། དེ་གསལ་དུ་སོང་ནས་སྐྱ་རེང་ཤར་བ་ལྟར་སྐྱ་ཐེག་པ་སྣང་སྟེ། གསང་འདུས་པས་སྣང་བ་དང་། སྣང་བ་མཆེད་པ་དང་། སྣང་བ་ཉེ་བར་ཐོབ་པ་ཞེས་པ་མིང་འདོགས་ཏེ། སྤྱོད་བསྡུས་སུ།
གཉིས་པ་ནི་སྣང་བ་སྟེ་ཟླ་བའི་འོད་ཟེར་ལྟ་བུའོ། ། གསུམ་པ་ནི་སྣང་བ་མཆེད་པ་སྟེ་ཉི་མའི་འོད་ཟེར་ལྟ་བུའོ། ། བཞི་པ་ནི་སྣང་བ་ཐོབ་པ་སྟེ་མུན་པ་ལྟ་བུའོ། ། དེ་ནས་མུན་པ་དང་བྲལ་བའི་སྐད་ཅིག་ལ་འོད་གསལ་བ་སྟེ་ཤིན་ཏུ་གསལ་བ་རྟག་ཏུ་སྣང་བའི་མཚན་ཉིད་ཅན་དོན་དམ་པའི་བདེན་པའི་རང་གི་མཚན་ཉིད་ཡེ་ཤེས་ཀྱི་མིག་གིས་མཐོང་ངོ་། ། ཞེས་སོ། ། གཉིས་པ་རྗེས་ཐོབ་ཀྱི་རྣལ་འབྱོར་ངོ་སྤྲད་པ་ནི། དེ་ལྟ་བུའི་སྒོམ་པ་ལ་གནས་པའི་ཚེ་ཁམས་ཆ་མི་མཉམ་པ་ལས་ནང་དུ་འགྱུར་ཏེ། ཡན་ལག་བརྒྱད་པར། དེ་དག་མཉམ་པ་ནད་མེད་དེ། ། ཟད་དང་འཕེལ་བ་ཟློག་པ་ཡིན། །
ཞེས་སོ། ། ཁམས་ངན་ན་ཏིང་ངེ་འཛིན་སྒོམ་མི་ནུས་པས། ཁམས་ཀྱི་ཟས་ཁམས་དང་མཐུན་པ་མང་ཉུང་རན་པར་བཟའ་སྟེ། ཉན་སར། དེ་ལ་ཟས་རན་པ་ནི་ཧ་ཅང་ཉུང་བ་མ་ཡིན་པ་དང་། ཧ་ཅང་མང་བ་མ་ཡིན་པ་དང་། ཡོངས་སུ་མ་ཞུ་བ་མ་ཡིན་པ་དང་། མི་འཕྲོད་པ་མ་ཡིན་པ་དང་། ཀུན་ནས་ཉོན་མོངས་པ་ཅན་མ་ཡིན་པ་གང་ཡིན་པའོ། ། ཞེས་སོ། །
ཚུལ་ཡང་། ཡན་ལག་བརྒྱད་པར། ལྟོ་བའི་ཆ་གཅིག་ཟས་ཀྱིས་ཏེ། ། ཆ་གཉིས་པ་ནི་སྐོམ་གྱིས་སོ། ། རླུང་ལ་སོགས་པའི་གནས་སུ་ནི། ། ཆ་བཞི་པ་ནི་ཉེ་བར་བཞག ། ཅེས་སོ། ། དེ་ལས་གཞན་དུ་མང་ན་གཉིད་ལ་སོགས་པའི་ཉེས་པ་བསྐྱེད། ཉུང་ན་བཀྲེས་པས་ཏིང་ངེ་འཛིན་ལ་སྦྱོར་མི་ནུས་ཏེ། ཉན་སར།
ཟས་དེ་ལྟ་བུ་ཟ་ཞིང་ཚོད་རན་པར་ཟ་བ་སྟེ་དེས་དགེ་བའི་ཕྱོགས་ལ་བརྩོན་པ་དེ་ཟོས་མ་ཐག་པ་ཁོ་ནའི་ཚེའམ་དེ་ཉིད་ཀྱི་ཉིན་མོ་ལུས་ལྕི་ཞིང་ལས་སུ་རུང་བ་དང་། སྤོང་བཟོད་པར་འགྱུར་ཏེ་དེས་ན་དེའི་སེམས་མྱུར་དུ་མཉམ་པར་འཇོག་པ་དང་། ཚེགས་ཆུང་ངུས་དབུགས་རྔུབ་པ་དང་། དབུགས་འབྱུང་བར་འགྱུར་བ་དང་། གཉིད་དང་རྨུགས་པས་སེམས་ཀུན་ནས་དཀྲིས་པར་མི་འགྱུར་ཞིང་། ཞེས་དང་། དེ་ལས་ཟས་ཧ་ཅང་ཉུང་བའི་ཟས་རན་པ་མ་ཡིན་པ་དེས་ནི་འཚོ་བར་བྱེད་ཅིང་བཀྲེས་པ་དང་ཉམ་ཆུང་བ་དང་ཡང་ལྡན་པར་འགྱུར་རོ། ། ཞེས་སོ། ། དེ་ལྟར་ན་མི་རྟོག་པའི་སེམས་ཀྱིས་རན་པར་ཟོས་ལ་ཁམས་མི་ལྡོག་པར་བྱའོ། ། རེག་པའི་ཟས་ཡུལ་ཡིད་དུ་མི་འོང་བ་གཟུགས་མི་སྡུག་པ་དང་གཏམ་མི་སྙན་པ་སོགས་ཏིང་ངེ་འཛིན་ལ་གནོད་ཅིང་རྣམ་གཡེང་དུ་འགྱུར་བ་ཐམས་ཅད་སྤངས་ཏེ།
ཉན་སར། ཡུལ་ངན་པ་ཉིད་དུ་གནས་པ་ནི་ཡུལ་ཇི་ལྟ་བུར་གནས་ན་མིའམ་མི་མ་ཡིན་པ་གཞན་གྱིས་གནོད་པ་བྱེད་ཅིང་། དེས་དེའི་སེམས་ཕྱི་རོལ་དུ་རྣམ་པར་གཡེང་བར་འགྱུར་བ་སྟེ། ཞེས་སོ། ། དེ་བཞིན་དུ་གཡེང་བར་འགྱུར་བའི་གཏམ་སྣ་ཚོགས་ཀྱང་སྤང་དགོས་ཏེ། ཉན་སར། གཏམ་དོན་མེད་པས་དུས་ཡོལ་བར་བྱེད་ཅིང་དེ་ལ་དགའ་བ་དང་། ཡང་དང་ཡང་དུ་ཚོགས་འདུ་བ་མང་སྟེ་རྩོད་པ་དེ་དང་དེ་དག་ལ་ཡིད་རྣམ་པར་གཡེངས་ཤིང་གཡེན་སྦྱོར་བར་གྱུར་པ་དང་། འདུ་འཛི་ལ་དགའ་སྟེ་ཁྱིམ་ན་གནས་པ་དང་རབ་ཏུ་བྱུང་བ་མ་ཕྲད་པ་རྣམས་མཐོང་བར་འདོད་ཅིང་ཕྲད་པ་རྣམས་དང་བྲལ་བར་མི་འདོད་པ་དང་། སྤྲོས་པ་ལ་དགའ་སྟེ་སྤྲོས་པ་ལ་དགའ་ཞིང་བགྲོད་པར་བྱ་བ་ལ་དང་པོར་འགྲོ་བ་དང་།
རབ་ཏུ་དབེན་པ་ལ་བརྩོན་པ་བཏང་བ་དང་། དེ་ལྟ་བུ་དང་མཐུན་པའི་ཆོས་གང་ཡིན་པ་དེ་དག་ནི་རབ་ཏུ་དབེན་པའི་བར་ཆད་ཡིན་པར་ཤེས་པར་བྱ་སྟེ། ཞེས་སོ། ། གཉིད་ཀྱི་ཟས་ནུབ་མོ་སྤྱོད་ལམ་ཅི་བདེ་བས་གཉིད་དུ་གང་འགྲོ་ལོག་པས་ལུས་བརྟས་ནས་སེམས་ལས་སུ་རུང་བར་འགྱུར་ཏེ། ཉན་སར། འདི་ལྟར་གཉིད་ཀྱིས་བརྟ་བར་བྱ་བའི་འབྱུང་བ་ཆེན་པོ་རྣམས་བརྟ་བར་བྱ་བའི་ཕྱིར་ཉལ་བར་བྱེད་དོ། ། ལུས་དེ་བརྟས་ན་དགེ་བའི་ཕྱོགས་ཀྱི་སྦྱོར་བ་རྒྱུན་དུ་ཆུད་པར་བྱ་བ་དང་རྟག་འགྲུས་སུ་བྱ་བ་ལ་ཤིན་ཏུ་ལས་སུ་རུང་ཞིང་ཤིན་ཏུ་ཕན་པར་ཡང་འགྱུར་རོ། ། ཞེས་སོ། ། དེ་ལྟ་བུའི་སྒོམ་པ་ལ་གནས་པའི་ཚེ་ལས་དང་པོ་པ་ཡིན་ན་ཉིན་རེ་བཞིན་ཉམས་བརྟ་རེས་བྱས་ལ་ལུས་གནད་སྒོམ་ལུགས་ཉེས་ན་བཅོས་དགོས་ཏེ། རྟག་ཏུ་ཕྱིར་དགྱེས་ན་སྟོབས་དང་ཐིག་ལེ་ཉམས་ཤ་སྐམ།
ཉམས་ཅི་ཡང་མི་སྐྱེ་བས་དྲང་པོར་བསྲང་། སྔར་དགྱེས་པའི་སྐྱོན་བྱུང་ན་ཞག་འགའ་ཅུང་ཟད་རྒུ་བར་སྒོམ་དུ་བཅུག་ལ་སྐྱོན་ལས་གྲོལ་བ་ན་དྲང་པོར་སྲོང་དུ་གཞུག རོ་སྟོད་དགུ་དྲགས་ན་སེམས་འཕྱོ། ཁྲོ་ཤས་ཆེ། དོན་མེད་དུ་ངུ་། མཐར་སྨྱོ་འབོག་ཏུ་འགྲོ་བས་ཞག་འགའ་དགྱེ་བར་བྱས་ལ་བསྲང་། གཡས་སུ་ཡོ་བས་རྟོག་པ་མང་། ལུས་ལྕི། ཤ་འཕྲིག བྱད་ཟ།
མཐར་མཛེར་འགྲོ་བས་ཐོག་མར་གཡོན་དུ་ཡོ། ། དེ་ནས་བསྲང་། གཡོན་དུ་ཡོ་དྲགས་ན་དང་པོ་ཅུང་ཟད་བདེ་བ་ཤར་ཡང་མཐར་མཁལ་སྐེད་ན། ཆགས་པ་སྐྱེ་ཐིག་ལེ་ཉམས་ནས་བདེ་བ་མེད་པར་འགྱུར་བས་ཞག་འགའ་གཡས་སུ་ཡོ། མཐར་བསྲང་། མགྲིན་པ་རྒུ་གྲགས་ན་སྣང་བ་དམར་ལམ་འཆར། དང་ཁ་མི་བདེ། ལྕེ་འབྲུམ་པས་གང་། སོ་འཐམ། མིག་གྱེན་ལ་བལྟ།
རྩ་བཞི་རེངས་ནས་ན། ཤེས་པ་བག་ཙམ་འཁྲུལ་བ་འབྱུང་བས་མགྲིན་པ་བསྲང་། མགོ་རྒུ་དྲགས་ན་སྤྱི་བོ་ཟ། འགུལ། འཕྲིག སྤྱི་བོ་ན་སྲོག་ཆགས་ཡོད་པའམ། དེས་འབྲད་པ་ལྟ་བུ་འབྱུང་བས་མགོ་དྲང་པོར་སྲང་། མགོ་གཏུམས་གྲགས་ན་གཉིད་འཐུག མགོ་ལྗི། མཐར་བྱིང་ཤས་ཆེ་བས་རྟག་ཏུ་མགོ་མི་གཏུམ།
འོན་ཀྱང་སླ་བཅོལ་སྨྲ་ན་ཅུང་ཟད་གཏུམ་མོ། ། བོགས་མ་བྱུང་ན་ཐུན་གྲངས་མང་དུ་བཅད་དེ་བཞུར་ལ་སྒོམ་དུ་གཞུག སྙིང་ནང་དུ་ཐ་མ་ཡི་དམ་ཐིག་ལེ་ཡིག་འབྲུ་ཧུཾ་སོགས་དམིགས་པ་ལ་ཡིད་དྲག་ཏུ་གཏོད་དུ་གཞུག ཡིད་མི་བདེ་འབྱོ་ན་དེ་དག་ལས་བདུད་རྩི་བབས་ཏེ་སྙིང་གི་ནང་གང་བས་བདེ་ཕྲིལ་བྱུང་བར་བསམ། དེ་ལས་སླར་མི་བདེ། ཤེས་པ་འཐོམ། ཤུགས་ཡང་ཡང་འབྱིན་ན་ལུས་གནད་ཀྱང་ཅུང་ཟད་གློ། བར་སྐབས་ཀྱི་ངལ་ཡང་ཡང་བསོ་བས་སོ། ། སེམས་གློད། དམིགས་པ་མི་བཟུང་།
ཀུན་ལ་བླ་མའི་མོས་གུས་གསོལ་འདེབས་ཉིད་གནད་དུ་ཆེ། ལྷ་བསྡུ་བ་བཞིན་རང་གི་ལུས་སེམས་འོད་གསལ་དུ་བསྡུ་བ་ཡང་བྱའོ། ། ཕར་ཕྱིན་གང་ཡིན་པ་ནི། རྣལ་འབྱོར་འདིས་ལུས་ལོངས་སྤྱོད་ཀྱི་ཆགས་པ་སྤོང་བས་སྦྱིན་པའི་ཕར་ཕྱིན་ཏེ། ནོར་ནི་གཏོང་བ་སྦྱིན་པ། ཞེས་དང་། སེམས་ཅན་དོན་གྱི་སླད་དུ་སྦྱིན་པར་བྱ་སྟེ་ནོར་དང་བཅས་པ་བུ་དང་ཆུང་མ་ལ་སོགས་པ་དང་ལྷན་ཅིག་ཏུ་རང་གི་ལུས་བསོད་ནམས་ཀྱི་ཚོགས་ཀྱི་དོན་དུ་རབ་ཏུ་སྦྱིན་པར་བྱའོ། ། ཞེས་ཏེ། ལུས་སོགས་ལ་མ་ཆགས་པར་གཏོང་བ་སྦྱིན་པ་ཡིན་པའི་ཕྱིར་རོ། ། དངོས་གཞིའི་རྡོ་རྗེའི་རྣལ་འབྱོར་ལ་གཉིས་ལས།
དབྱེ་བསྡུ་ནི། སྦྱོར་བ་དང་པོ་བཞི་ནི་སྟོང་ཉིད་དང་། ཐ་མ་གཉིས་ནི་བདེ་བ་སྒྲུབ་བྱེད་དེ། རྗེས་དྲན་གྱིས་འཛག་བཅས་དང་། ཏིང་ངེ་འཛིན་གྱིས་འཛག་མེད་ཀྱི་བདེ་བ་བསྐྱེད་པའི་ཕྱིར་ཏེ། ལོ་གཅིག་བླ་མའི་ངེས་པའི་དབང་གིས་ཇི་སྲིད་ཉིད་དུ་བརྟན་པར་འགྱུར་གྱི་བར། དེ་ནས་ཕྱག་རྒྱའི་སྦྱོར་བས་ཉིན་ཞག་འགའ་ཞིག་དག་གིས་རབ་ཏུ་འགྱུར། ཞེས་དང་། དེའི་འགྲེལ་པར། འདིར་སོ་སོར་བསྡུད་དང་།
བསམ་གཏན་དང་། སྲོག་རྩོལ་དང་། འཛིན་པའི་སྟོབས་ཀྱིས་རང་སེམས་བརྟན་པ་སྐྱེས་པར་གྱུར་པ་ན། དེ་ནས་ཕྱག་རྒྱའི་སྦྱོར་བས་ཉིན་ཞག་འགའ་ཞིག་གིས་ཞེས་པ་ནི། དུས་ཀྱི་འཁོར་ལོའི་ཉིན་ཞག་ཉི་ཤུ་རྩ་ལྔ་ལྷག་པའི་བརྒྱ་ཕྲག་བཅུ་གཅིག་དག་གིས་སོ། ། ཞེས་པ་ངེས་པ་སྟེ། ཉིན་ཞག་འདི་རྣམས་ཀྱིས་བྱང་ཆུབ་ཀྱི་སེམས་འགྱུར་བ་མེད་པ་ཉིད་དུ་རབ་ཏུ་འགྱུར་ཏེ། དྲི་མ་མེད་པ་ཉིད་དུ་འགྱུར་རོ། ། ཞེས་འབྲེལ་ལོ། ། ཞེས་སོ། །
ཡང་ན་དང་པོ་ལྔ་འགྱུར་མེད་བདེ་བའི་རྒྱུ། ཐ་མ་འགྱུར་མེད་ཡིན་པས་སྦྱོར་བ་དྲུག་རྒྱུ་འབྲས་གཉིས་སུ་ཡང་འདུ་ལ། ཡང་ན་བསམ་གཏན། སྔགས་བཟླས། བདེ་བའི་ཏིང་ངེ་འཛིན་གསུམ་སྟེ། བདེ་མཆོག་ཉུང་ངུར། སྔགས་བཟླས་པ་དང་བསམ་གཏན་དང་། ། བདེ་བ་ཡིས་ཀྱང་འགྲུབ་པར་འགྱུར། ། ཞེས་དང་། དེའི་བཤད་པ་སྟོད་འགྲེལ་དུ།
དེ་ཕྱིར་བསམ་གཏན་གྱི་སྔོན་དུ་སོ་སོར་བསྡུད་པར་རིག་པར་བྱའོ། ། སྔགས་བཟླས་པའི་སྔོན་དུ་རིག་པར་བྱའོ། ། འདིར་སྔགས་བཟླས་པའི་སྒྲས་མ་ནིང་གི་བཟླས་པའམ། རྡོ་རྗེའི་བཟླས་པ་སྟེ་སྲོག་འཛིན་པར་བརྗོད་དོ། ། བདེ་བའི་སྔོན་དུ་རྗེས་སུ་དྲན་པར་རིག་པར་བྱ་སྟེ་འདིར་བདེ་བའི་སྒྲས་ཏིང་ངེ་འཛིན་བརྗོད་དོ། ། དེ་ལྟར་ཡན་ལག་དྲུག་པོ་འདི་རྣམས་ཀྱིས་རྣལ་འབྱོར་པས་སངས་རྒྱས་ཉིད་འགྲུབ་པར་འགྱུར་རོ། ། ཞེས་སོ། ། ཡང་ན་རྒྱུ་རྒྱུད་ལ་ལུས་ངག་ཡིད་ཡེ་ཤེས་བཞི་ཡོད་པས་དེ་སྦྱོང་བྱེད་རྡོ་རྗེའི་རྣལ་འབྱོར་བཞི་སྟེ། ཆུ་སྐྱེས་ལ་ནི་རྡོ་རྗེ་རབ་བཞུགས་རྩེ་མོ་ཅན་ལ་རླུང་དང་ཐིག་ལེ་མི་ལྟུང་གསུམ་པ་འོ། ། འདི་དག་རྣལ་འབྱོར་གསུམ་གྱིས་རབ་ཏུ་གསལ་ཞིང་ངེས་པ་སྐུ་དང་གསུང་དང་ཐུགས་ཀྱི་ཕྱག་རྒྱ་སྟེ། །
ཆགས་དང་ཆགས་བྲལ་མཐར་གྱུར་དང་པོ་མཆོག་བདེའི་གཏེར་ནི་རྣལ་འབྱོར་རྣམས་ཀྱི་རྟོགས་བྱ་བཞི་པ་འོ། ། ཕྱག་རྒྱ་རྣམས་ལས་དེ་ནི་ལེགས་པའི་མ་རུ་འགྱུར་ཏེ་རྣམ་བཅུ་དཔལ་ལྡན་བླ་མའི་ཞལ་འདི་འོ། ། ཞེས་སོ། ། ཡང་ན་ཟླ་བ་དགུས་བྱིས་པའི་ལུས་རྫོགས་པ་དང་། བཙས་པ་ན་རླུང་ཕྱིར་འབྱུང་བས་ངག་རྫོགས་པ་དང་། ལོ་བཅུ་དྲུག་གི་མཐར་ཐིག་ལེ་རྫོགས་པས་སེམས་རྫོགས་པ་དང་། ཁུ་བ་འཕོ་བས་བདེ་བ་འབྱུང་བ་སྦྱོང་བྱེད་བསྙེན་བསྒྲུབ་ཡན་ལག་བཞི་སྟེ། བསྙེན་པ་ལ་ནི་དང་པོའི་རྣལ་འབྱོར་རྣམ་བཅུ་མཁའ་ལ་འཁོར་ལོ་ཅན་གྱི་ཁྲོ་བོའི་ལྟ་བས་སོ། ། བགེགས་མཐར་བྱེད་པའི་ལྟ་བ་བདུད་རྩིའི་ལམ་དུ་སོན་པ་ཡིས་ཀྱང་ཉེ་བའི་སྒྲུབ་པ་ཡན་ལག་དྲུག ། ཤེས་རབ་ལ་སྤྲོས་ཟླ་བ་ཐིག་ལེ་རྡོ་རྗེ་ནོར་བུར་གནས་པའི་འགྱུར་མེད་གསུམ་ནི་སྒྲུབ་པ་ལ། །
བདེ་བ་མ་ཉམས་གཅིག་པུ་ཞི་བའི་ལྷན་སྐྱེས་ཡེ་ཤེས་རྣལ་འབྱོར་འདིར་ནི་སྒྲུབ་པ་ཆེན་པོ་ལ། ། ཞེས་སོ། ། ཡང་ན་འདིར་དམན་པ་ནི་སྐྱེས་པའི་བྱིས་པའོ། ། སོ་སྐྱེས་ནས་འབྲིང་པོའི་བྱིས་པའོ། ། སོ་ལྷུང་ནས་གཞོན་ནུའོ། ། སླར་ཡང་སོ་སྐྱེས་ཤིང་ལོ་བཅུ་དྲུག་གི་རྗེས་ལ་དར་མ་སྟེ་བུ་དང་བུ་མོ་བསྐྱེད་པར་བྱེད་པ་ཉིད་ཀྱི་ཕྱིར་རོ། ། དེ་བཞིན་དུ་ལྷ་ཐམས་ཅད་ཡན་ལག་རྣམ་པ་བཞིར་རྣལ་འབྱོར་པས་བསྒོམ་པར་བྱའོ། ། ཞེས་པ་ལྟར་ལུས་རྫོགས་པའི་དབྱེ་བས་ཀྱང་ཡན་ལག་བཞི་སྟེ། ཆུ་ཡི་གཏེར་གྱི་རྡོ་རྗེ་རྣམས་ཀྱིས་སྒྲུབ་པ་དག་ནི་འབྲིང་པོ་ཡང་། འདི་ལ་ཐབས་ནི་རྣམ་བཞིར་འགྱུར་ཏེ་དམན་དང་བརྟན་པ་སྒྲུབ་པའི་ཡན་ལག་དག་ལ་དེ་བཞིན་ཉིད། །
ཅེས་སོ། ། ཡང་ན་དག་བྱ་ལ་གནས་སྐབས་བཞི་ཡོད་པས་དག་བྱེད་རྡོ་རྗེའི་རྣལ་འབྱོར་བཞི་སྟེ། དབུ་མར་སྲོག་ནི་རབ་ཞུགས་ཉི་མ་དང་བཅས་རི་བོང་ཅན་གྱི་བགྲོད་པ་གཡས་དང་གཡོན་ལ་བཅིང་། ། ཕྱག་རྒྱ་རབ་ཏུ་འགྲོགས་ལ་སེམས་དང་མཆོག་གི་བདེ་བ་ལ་གནས་རྡོ་རྗེ་ཡང་དག་བསླང་བ་ཡང་། ། ཞེས་དང་། ས་བོན་གཏོང་བ་མིན་པའི་བདེ་བ་དེ་ནི་འཆི་བའི་འཇིགས་འཕྲོག་འདི་ནི་དཔལ་ལྡན་བླ་མའི་ཞལ། ། ཞེས་དང་། དེའི་འགྲེལ་པར། འདིར་དང་པོར་རྣལ་འབྱོར་པས་དབུ་མར་སྲོག་ནི་རབ་ཏུ་ཞུགས་པར་བྱ་སྟེ་གང་གིས་མཚན་མ་མཐོང་བར་གྱུར་ཨ་ཝ་དྷཱུ་ཏཱིར་རོ། ། འདི་ནི་དཔལ་ལྡན་བླ་མ་ཞེས་པ་སངས་རྒྱས་ཀྱི་སྐུ་རྡོ་རྗེ་སྟེ་ཞལ་གཅིག་ཏུ་བརྗོད་དོ། །
ཞེས་དང་། སྲོག་རྩོལ་ནི་གཉིས་པ་གསུང་རྡོ་རྗེའོ། ། ཞེས་དང་། གཟུགས་ལ་རྗེས་སུ་ཆགས་པ་བྱང་ཆུབ་ཀྱི་སེམས་ཞུ་བ་དང་མཆོག་གི་བདེ་བ་ལ་གནས་རྡོ་རྗེ་ཡང་དག་བསླང་བ་ཡང་གསུམ་པ་ཐུགས་ཀྱི་ཞལ་ལོ། ། ཞེས་དང་། དེ་ལྟར་ས་བོན་གཏོང་བ་མིན་པའི་བདེ་བ་དེ་ནི་འཆི་བའི་འཇིགས་འཕྲོག་ཏུ་འགྱུར་ཏེ། འདི་ནི་དཔལ་ལྡན་བླ་མའི་ཞལ་བཞི་པ་སྟེ་ཡེ་ཤེས་རྡོ་རྗེའོ། ། ཞེས་པ་རྣལ་འབྱོར་གོམས་པའི་ངེས་པའོ། ། ཞེས་སོ། ། ཡང་རྒྱུ་རྒྱུད་ལ་དབྱེ་བ་མཐའ་ཡས་ཀྱང་ལུས་ལ་གནས་པ་ཁམས་སོ་དྲུག་སོ་སོ་གཉིས་སེན་མོ་ཉི་ཤུ།
ཐོད་དུམ་བཅུ་གཉིས་ཏེ་རིགས་བརྒྱར་འདུ་ལ། དེ་སོ་དྲུག་ཏུ་འདུ་ལ་དེ་ཁམས་དྲུག་ཏུ་འདུ་ཞིང་། དེའི་བདག་ཉིད་ཀྱི་ཕུང་པོ་དྲུག་ཡོད་པས་དེ། སྦྱོང་བྱེད་ཡན་ལག་དྲུག་སྟེ། སོ་སོར་བསྡུད་པ་པ་ནི་རྒྱལ་བའི་དབང་པོ་ཞེས་པ་ཡེ་ཤེས་ཀྱི་ཕུང་པོའོ་ཞེས་དང་། བསམ་གཏན་མི་བསྐྱོད་པ་ཉིད་དོ། ། ཞེས་པ་རྣམ་པར་ཤེས་པའི་ཕུང་པོ་སྟེ་ཞེས་དང་། སྲོག་རྩོལ་དག་ཀྱང་རལ་གྲི་ཅན་ཞེས་པ་འདུ་བྱེད་ཀྱི་ཕུང་པོ་སྟེ་ཞེས་དང་། འཛིན་པ་ཕྱག་ན་རིན་ཆེན་ནོ་ཞེས་པ་ནི་ཚོར་བའི་ཕུང་པོ་སྟེ། ཞེས་དང་།
རྗེས་སུ་དྲན་པ་པདྨ་འཛིན་པར་འགྱུར་ཏེ། ཞེས་པ་འདུ་ཤེས་ཀྱི་ཕུང་པོའོ། ། ཞེས་དང་། ཏིང་འཛིན་འཁོར་ལོ་ཅན་ཞེས་པ་རྣམ་པར་སྣང་མཛད་དེ། ཞེས་སོ། ། རྒྱུ་རྒྱུད་ལ་བསྙེན་བསྒྲུབ་ཡན་ལག་བཞི་ཡོད་པས་ཏིང་ངེ་འཛིན་བཞི་ཡོད་ལ་དེ་སྦྱོང་བྱེད་རྫོགས་རིམ་ལ་ཡང་ཏིང་ངེ་འཛིན་བཞི་སྟེ། སྐུ་རྫོགས་པ་ནི་དཀྱིལ་འཁོར་རྒྱལ་མཆོག་གོ ། གསུང་རྫོགས་པ་ནི་ལས་རྒྱལ་མཆོག་སྟེ་ལས་ཀྱི་དབང་པོ་བྱ་བ་ལ་འཇུག་པའི་ཕྱིར་རོ། ། བྱང་ཆུབ་ཀྱི་སེམས་ཀྱི་ཐིག་ལེ་རྫོགས་པ་ནི་ཐིག་ལེའི་རྣལ་འབྱོར་རོ། ། ཁུ་བ་འཕོ་བ་ལས་བདེ་བ་ལ་དམིགས་པ་ནི་ཕྲ་མོའི་རྣལ་འབྱོར་ཏེ།
ཞེས་པ་ལྟར་རོ། ། འདིར་ནི་གཙོ་བོར་སྦྱོར་བ་དྲུག་དགེ་བ་གསུམ་དུ་བསྡུས་ནས་འཁྲིད་དེ། དོན་དམ་བསྙེན་པར། རྡོ་རྗེ་བསླང་བ་འདི་ནི་དང་པོར་གསུངས་པའོ། ། རྡོ་རྗེའི་མེ་ལ་སྲོག་ཞུགས་པ་ནི་གཉིས་པའོ། ། དཔལ་ལྡན་བྱང་ཆུབ་སེམས་ནི་མི་ལྟུང་གསུམ་པའོ། ། འདི་དག་ཉིད་ནི་དགེ་བའི་བརྟུལ་ཞུགས་ཆེན་པོའོ། ། ཞེས་སོ། ། གཉིས་པ་དངོས་ལ། སོར་བསྡུད་བསམ་གཏན་བསྙེན་པའི་ཡན་ལག་སྐུ་རྡོ་རྗེའི་རྣལ་འབྱོར་དཀྱིལ་འཁོར་རྒྱལ་མཆོག་ཐོག་མར་དགེ་བའི་འཁྲིད། །
སྲོག་རྩོལ་འཛིན་པ་ཉེ་བའི་བསྙེན་པའི་ཡན་ལག་གསུང་རྡོ་རྗེའི་རྣལ་འབྱོར་ལས་རྒྱལ་མཆོག་བར་དུ་དགེ་བའི་འཁྲིད། རྗེས་དྲན་ཏིང་ངེ་འཛིན་སྒྲུབ་པ་བསྒྲུབ་ཆེན་ཀྱི་ཡན་ལག་ཐུགས་རྡོ་རྗེ་དང་ཡེ་ཤེས་རྡོ་རྗེའི་རྣལ་འབྱོར་ཐིག་ཕྲའི་ཏིང་ངེ་འཛིན་ཐ་མར་དགེ་བའི་འཁྲིད་དང་གསུམ་ལས། དང་པོ་ལ་དག་བྱ་རྡོ་རྗེ་ལུས་ཀྱི་རྣམ་གཞག དག་བྱེད་སྦྱོར་བ་གཉིས་ཀྱི་ཏིང་ངེ་འཛིན་ངོ་སྤྲད་པའོ། ། དང་པོ་ནི། མངལ་བཟུང་ནས་ཟླ་བ་གཅིག་ཏུ་རྩ་མི་འཆགས། དེ་ནས་འཁོར་ལོ་དྲུག་གི་དབུས་སུ་ཨ་ཝ་དྷཱུ་ཏཱི་གཅིག་པུ་འགྲུབ། དེ་ནས་སྲོག་པ་རྩ་འཆགས། དེ་ནས་རྩ་གཉིས་འགྲུབ་པའི་དབང་གིས་འཁོར་ལོ་ལྔའི་ལྟེ་བ་དང་ནོར་བུའི་རྩ་འདབ་བཞི་གསང་བ་དང་རྡོ་རྗེའི་རྩ་དྲུག་འགྲུབ་ལ། དེ་ནས་རྩ་གཞན་རྣམས་འཆགས་ཏེ།
ཡེ་ཤེས་ཐིག་ལེར། ལྕས་རྟེན་སྲོག་གི་དབྱུག་པ་ལ། ། སྦྱོར་བ་དྲུག་གི་ཡེ་ཤེས་བཞུགས། ། འཁོར་ལོ་དྲུག་གི་ལྟེ་བའི་དབུས། ། ཕྲ་མོའི་ལུས་ལྡན་རྩ་ནི་དྲུག ། ཐིག་ལེ་དང་བཅས་དེ་རྣམས་སྦྱོར། ། སྲོག་གི་དབྱུག་པའི་ནང་དུ་འོ། ། ཞེས་དང་། རྩ་བ་གསུམ་དབྱེ་སྐལ་ལྡན་མ། ། འབྲས་བུ་ཡང་ནི་དེ་བཞིན་ནོ། །
ཞེས་དང་། དེའི་འགྲེལ་པར། འཁོར་ལོ་དྲུག་གི་ལྟེ་བའི་གནས། ། ཞེས་པ་ནི་བདེ་བ་ཆེན་པོའི་འཁོར་ལོ་ལ་སོགས་པ་དྲུག་གི་ལྟེ་བ་ནི་སྲོག་གི་དབྱུག་པའི་ངོ་བོའོ། ། དེའི་ནང་ལ་དབུས་ཤེས་བྱའོ། ། ཞེས་དང་། འཁོར་ལོ་རྣམས་ཀྱི་ལྟེ་བའི་བདག་ཉིད་སྲོག་རྩ་དེའི་ནང་ན་གསུམ་པའོ། ། ཞེས་དང་། རྩ་གསུམ་དབྱེ་ནི་འཁོར་ལོའི་མཚན་ཉིད་ཅན་སྤྲུལ་པའི་སྐུའི་བསྐྱེད་རིམ་གྱི་སྐབས་སུ་རྩ་གསུམ་སྐྱེ། དེ་ནས་སྲོག་པ་རྩ་འཆགས།
དེ་ནས་རྩ་གསུམ་རིམ་གྱིས་སྐྱེ། ཞེས་སོ། ། སྲོག་པ་རྩ་དེ་ལ་དབུ་མས་འཁྱུད་དེ་བདེ་ཆེན་འཁོར་ལོའི་མཐའ་ནས་ནོར་བུའི་ཁ་ཡན་ཆད་དུ་གནས་པ་ཙནྡན་ལ་སྦྲུལ་གྱིས་འཁྱུད་པ་ལྟ་བུ་སྟེ། ཡེ་ཤེས་ཐིག་ལེར། གང་གི་ཚེ་ཚངས་པའི་དབྱུག་པ་ལ་མདུད་པ་སུམ་ཅུ་རྩ་གཉིས་ཡོད་དེ། དེ་ལ་ལྟེ་བའི་འོག་ཏུ་འཕོ་བ་བཅུ་དྲུག སྟེང་དུ་འཕོ་བ་བཅུ་དྲུག བྱང་ཆུབ་ཀྱི་སེམས་དང་རླུང་གཉིས་ཕྲད་པའི་ཕྱིར་འཕོ་བ་སྟེ། སྟེང་འོག་གཅིག་པུའི་དངོས་པོ་སྦྱོར་བའི་རྩ་སུམ་ཅུ་རྩ་གཉིས་སོ། ། བྱང་ཆུབ་ཀྱི་སེམས་དགའ་བ་དང་ལྡན་པའི་གདུ་བུའི་རྣམ་པ་སྐུ་དང་གསུང་དང་ཐུགས་ཀྱི་ངོ་བོ་གཅིག་པུའི་རྟོག་མེད་བདེ་ལེགས་ཡིད་མས་ཚངས་པའི་དབྱུག་པ་འཁྱུད་ནས་བདེ་བ་ཆེན་པོའི་གཙུག་ཏོར་ནས་གསང་བ་བདེ་བ་ཆེན་པོའི་ནོར་བུའི་ཁ་རླུང་གི་འཁོར་ལོ་ཡན་ཆད་ཇི་ལྟར་ཙནྡན་གོ་ཤི་རྵའི་ཤིང་ལ་སྦྲུལ་ཆེན་པོ་ཡོད་པ་ལྟ་བུའོ། །
ཞེས་སོ། ། འཁྱུད་ཚུལ་ཡང་། དེ་ཉིད་དུ། འདི་ལ་རྩའི་འཁོར་ལོའི་ལྟེ་བར་སྲོག་གི་རྩ་བའི་ནང་དང་ལྷན་ཅིག་རྩ་གསུམ་དང་ལྡན་པའི་འདབ་མ་གསུམ་གྱི་པདྨའི་གཡས་ངོས་སུ་པིང་ག་ལའོ། ། གཡོན་ངོས་སུ་ཨིནྡའོ། ། དབུས་སུ་བདེ་ལེགས་ཡིད་མ་དང་། འཇུག་པ་དང་། གནས་པ་དང་། འགྲོ་བ་འགྲུབ་པར་བྱེད་དོ། ། ཞེས་དང་།
གཡོན་གྱི་གློ་རུ་ཨིན་དའི་རྩ། ། པིང་གི་ལ་ནི་གཡས་སུ་གནས། ། རྟོག་མེད་མ་ནི་་་་་་སྲོག་རྩའི་སྟེང་་་་་་མདུན་དུ་གནས། ། ཕྱག་རྒྱ་ཆེན་པོའི་རང་བཞིན་ནོ། ། ཞེས་དང་། དེའི་འགྲེལ་པར། ལྷའི་དབང་ཕྱུག་དེ་ལ་ཇི་ལྟར་བདག་ཉིད་ཀྱི་དོན་བཤད་ཅེས་བྱ་བ་ནི། གོ་ཤིརྵའི་ཙནྡན་དེ་བཞིན་དུ་རྟོག་མེད་མ་ཚངས་པའི་དབྱུག་པ་ལ་མདུན་དུ་འཁྱུད་པའི་དོན་རྒྱས་པར་བཤད་པར་བྱའོ། ། ཞེས་དང་། ཕྱག་ཐིག་ཏུ།
རྟེན་གྱི་སྲོག་གི་དབྱིག་པ་ལ། ། དེ་རུ་སྦྱོར་བ་བསྟན་པ་འོ། ། སྲོག་གི་དབྱིག་པའི་དབུས་ན་གསལ། ། ཕྲ་བའི་ཕྲ་བ་ཡང་དག་མཆོག ། སུམ་ཅུ་རྩ་གཉིས་མདུད་དང་ལྡན། ། དེ་ནི་ཕྱི་རོལ་ནང་དུ་མིན། ། མདུད་པ་ཡི་ནི་གནས་སུ་སྦྱོར། ། དེ་ནི་ཆར་ཡང་རྣམས་ཀྱི་དོན། ། ཆར་ཡང་སྦྱོར་བ་ནང་དུ་མིན། ། ནང་དུ་དེ་ནི་རྟོག་མེད་མ། །
མདུད་པའི་ནང་དུ་གཡས་དང་གཡོན། ། རོ་མ་དང་ནི་བརྐྱང་མ་གནས། ། མདུད་པ་གཉིས་དབུས་གཅིག་གཅིག་སྟེ། ། སུམ་ཅུ་གཉིས་ཀྱིས་བཅུ་དྲུག་དྲན། ། བདེ་ཆེན་འཁོར་ལོ་མགྲིན་པ་ནས། ། ལྟེ་བའི་སྟེང་ནི་ཡན་ཆད་དོ། ། སོར་བཅུ་གཉིས་ཀྱིས་སྐུད་པ་ནི། ། མདུད་པ་མེད་པ་གཅིག་པུ་འོ། ། དེ་འོག་མདུད་པ་དང་ལྡན་པ། ། རླུང་གི་འཁོར་ལོ་ཡན་ཆད་དོ། །
ཞེས་དང་། དེའི་འགྲེལ་པར། ཁ་སྦྱོར་གྱི་སྒྲས་ནི་སྲོག་གི་དབྱུག་པ་ལ། སྤྲོས་མེད་མ། ཙནྡན་གོ་ཤིརྵའི་ཤིང་གི་ནང་དུ་སྦྲུལ་མོ་བཞིན་དུ་མཉམ་པར་འཁྱུད་པ། ཞེས་སོ། ། དེ་ལ་སྲོག་པ་རྩ་ནི་ཁམས་གསུམ་གྱི་རྟེན་ཏེ། ཡེ་ཐིག་ཏུ། དེ་ནི་སྲོག་པ་རྩ་ཉིད་ཡིན། ། ཁམས་གསུམ་གྱི་ནི་རྟེན་ཡིན་ནོ། །
ཞེས་དང་། དེའི་འགྲེལ་པར། ཁམས་གསུམ་གྱི་སྒྲ་ནི་ལུས་ལ་སོགས་པ་འཛིན་མ་དང་། རོ་མ་དང་། རྟོག་མེད་མའི་རྟེན་ནོ། ། ཡང་ན་དགའ་བ་གསུམ་གྱི་རྟེན་བྱེད་པ་ཡིན་ནོ། ། ཞེས་སོ། ། དབུ་མ་ནི་ཤིན་ཏུ་ཕྲ་བ་འཇམ་པ་དྭངས་པ་གཟུགས་བརྙན་འཆར་དུ་རུང་བ་སྟེ། ཡེ་ཐིག་ཏུ། རྩ་བའི་སྐུད་པ་བྱད་གཟུགས་གསལ། །
ཞེས་དང་། དེ་ནི་ཤིན་ཏུ་ཕྲ་མོ་འཇམ། ། རིན་ཆེན་ཁ་ན་ཡན་ཆད་དོ། ། དེ་ཙམ་ཡེ་ཤེས་ཐིག་སྐུད་ཡོད། ། རྣམ་ཤེས་དྲུག་པོའི་རྟེན་མཆོག་གོ ། ཞེས་སོ། ། དེ་ཉིད་ནི་ལས་དང་པོ་པས་ཤེས་པར་དཀའ་སྟེ། རྡོར་ཕྲེང་དུ། དང་པོ་ལས་ཀྱི་རྣལ་འབྱོར་པས། ། ཕྲ་བ་དེ་ཉིད་ཤེས་པ་དཀའ། །
ཞེས་སོ། ། དེས་ན་སྲོག་པ་རྩ་དང་ཨ་ཝ་དྷཱུ་ཏཱི་མི་གཅིག་སྟེ། ཡེ་ཐིག་གི་འགྲེལ་པར། སྲོག་མ་ནི་སྐུའོ། ། རོ་མ་ནི་གསུང་ངོ་། ། འཛིན་མ་ནི་ཐུགས་སོ། ། གསུམ་གྱི་བདག་ཉིད་ནི་རྟོག་མེད་མའོ། ། ཞེས་དང་། ཤེས་རབ་གསང་བས་མཛད་པའི་དགའ་བའི་སྤྱན་དུ། ནཱ་རོ་པའི་ལུང་དྲངས་པར།
སྲོག་གི་རྩ་ནི་སྐུའོ། ། འཛིན་མ་ནི་གསུང་ངོ་། ། རོ་མ་ནི་ཐུགས་སོ། ། རྟོག་མེད་མ་ཉིད་ནི་བདེ་བ་ཆེན་པོའི་རང་བཞིན་སྐུ་གསུང་ཐུགས་དང་བྲལ་བའོ། ། ཞེས་བཤད་དོ། ། ཞེས་དང་། ཡེ་ཤེས་ཐིག་ལེའི་འགྲེལ་པར་ལཱ་ལ་ན་དང་། རཱ་ས་ན་དང་། ཨ་ཝ་དྷཱུ་ཏཱི་དང་། སྲོག་གི་རྩ་དང་བཞི་མ་ནི་སྲོག་མ།
འཛིན་མ། རོ་མ། རྟོག་མེད་མ་བཞི་རུ་བཤད་དོ། ། ཞེས་དང་། ལཱ་ལ་ན་དང་། རཱ་ས་ནཱ་དང་། ཨ་ཝ་དྷཱུ་ཏཱི་དང་གསུམ་གྱི་གནས་ནི་སྲོག་གི་རྩའོ་ཞེས་པས་སོ། ། བྱེད་ལས་ཀྱང་མི་འདྲ་སྟེ། ཨ་ཝ་དྷཱུ་ཏཱི་ལས་རྟོག་པ་མེད་པའི་རླུང་གི་རྒྱུ་ལ། སྲོག་རྩ་ལས་རྟོག་བཅས་ཀྱི་རླུང་རྒྱུ་སྟེ།
རྡོར་ཕྲེང་ལེའུ་ཉེར་གཉིས་པར། རྣམ་རྟོག་མེད་པ་རླུང་གི་རླུང་། ། རྟག་ཏུ་རྒྱུ་ཞིང་ཀུན་ལ་ཁྱབ། ། རྣམ་རྟོག་གང་ཐོབ་རྟག་ཏུ་ནི། ། ལས་ཀུན་བྱེད་ཅིང་མཁས་པར་འགྱུར། ། ཞེས་དང་། དེའི་འགྲེལ་པར། གང་ཐོབ་ཅེས་བྱ་བ་ནི་རྣམ་པར་རྟོག་པའི་རླུང་རྒྱུ་བའི་རྩ་དབུས་མ་ཡང་དག་པར་ཐོབ་ནས་སོ། ། ཞེས་སོ། ། རྣམ་དག་ལ་ཡང་སྒྲ་གཅན་དག་པ་གཙོ་བོ་ལ་དྷཱུ་ཏཱི་དག་པའི་སྣ་ཚོགས་ཡུམ་གྱི་མདུན་ནས་འཁྱུད་པར་བསྟན་པས་སོ། །
སྲོག་གི་དབྱུག་པ་རྒལ་ཚིགས་པ་མིན་ཏེ། སྲོག་དབྱུག་ཚངས་བུག་པར་ཡོད་རྒལ་ཚིགས་པའི་ཕྱིར། མདུད་པ་ནི་རྩ་གཉིས་སྲོག་དབྱུག་དབུ་མ་དང་བཅས་པའི་མདུན་དུ་གཅིག་གིས་གཅིག་ལ་འཁྱུད་ནས་གཡས་གཡོན་དུ་སོང་ཚིགས་པའི་གསང་དང་རྩིབ་མའི་བར་ནས་རྒྱབ་ཏུ་ཕྱིར་ཚུར་ལོག་ནས་སྔར་བཞིན་འཁྱུད་པ་སྟེ། ཡེ་ཐིག་ཏུ། རྩ་བ་་་་་་དྷཱུ་ཏཱི། དང་། བཅས་་་་་་འཁོར་ལོའི་ལྟེ་་་་་་བའི་ནང་དུ། །་་་་་ སྲོག་གིརྩ་བ་་་་་་སྲོག་རྩའི་རྩ་་་་་་དྷཱུ་ཏཱི་བའི། ནང་་་་་་རོལ་དུ་འོངས་ནང་། ། འདབ་མའི་སྐེ་རུ་བཅར་ཏེ་གནས། །
དགུག་པའི་རྣམ་པའི་ངོ་བོ་གྲགས། ། ཞེས་སོ། ། འདབ་མ་དེ་རྣམས་ལས་དཔྲལ་མགྲིན་སྙིང་ལྟེའི་ཟླུམ་བསྐོར་གཉིས་པའི་འདབ་མ་བརྒྱད་དང་། གསང་བ་དང་རྡོ་རྗེའི་རྩ་བཅུ། དེ་དག་ལས་དཔྲལ་བ་དང་གསང་བའི་བཅུ་དྲུག མགྲིན་པའི་སོ་གཉིས། ལྟེ་བའི་དུས་སྦྱོར་གྱི་རྩ་བཅུ་གཉིས། དེ་རྣམས་ལས་དཔྲལ་བར་ཉེར་ལྔ། མགྲིན་པར་ཞེ་བརྒྱད། ལྟེ་བར་དྲུག་ཅུ་རྩ་བཞི་རྣམས་སྡོམ་པས་སུམ་བརྒྱ་དང་གཅིག་སྟེ།
གཙུག་ཏོར་གསང་བ་ནམ་མཁའ་ཡེ་ཤེས། དཔྲལ་མགྲིན་ཆུ་མེ། ལྟེ་སྙིང་ས་རླུང་ཡིན་པས་ཁ་སྦྱོར་དང་ཐབས་ཤེས་སོ། ། དེ་རྣམས་ལས་རྐང་ལག་གི་ཚིགས་བཅུ་གཉིས་ལ་གནས་པའི་འདབ་མ་སུམ་ཅུ་པའི་འཁོར་ལོ་བཅུ་གཉིས་དེ་ལས་སོར་ཚིགས་ཀྱི་འཁོར་ལོ་ལ་གནས་པའི་འདབ་མ་དྲུག་པའི་འཁོར་ལོ་དྲུག་ཅུ། སྡོམ་པས་སྟོང་དང་ཉེར་གཅིག་ལ་ཨ་ཝ་དྷཱུ་ཏཱི་དང་སྲོག་པ་རྩ་མནན་པ་དང་བཅས་པ་སྟེ། དེ་རྣམས་ལས་ཕྱི་རོལ་གྱི་དབྱེ་བས་རྔུལ་གྱི་ཆོས་ཅན་ཉིད་ཀྱི་ཕྱིར་རོ། ། ཞེས་པས། རྔུལ་བསྐྱེད་པར་བྱེད་པའི་རྩ་དེ་ཙམ་ཞིག་གོ དེ་རྣམས་ལས་བ་སྤུ། ལྤགས་པ་དང་ཤ་ཁྲག
རོ་ཤའི་དྭངས་མའམ་རྐང་། རུས་པ་རྐང་གི་ཁམས་བསྐྱེད་པའི་འདབ་མ་བཅུ་པའི་འཁོར་ལོ་སུམ་ཅུ། དེ་རྣམས་ཀྱི་སྟེང་དུ་ཁུ་རྡུལ་རྩ་གསུམ་སྟེ་ཁམས་དགུ་བསྐྱེད་པའི་རྩིབས་དྲུག་པའི་འཁོར་ལོ་དགུ་འགྲུབ་སྟེ། རྩ་སུམ་བརྒྱ་དང་ལྔ་བཅུ་རྩ་བཞི། འཁོར་ལོ་རྣམས་ལ་རྔུལ་གྱི་ཤུགས་ལ་ཁུ་བ་དང་རླུང་རྒྱུ་བའི་རྩ་སྔ་མ་ཙམ་ཞིག་བསྣན་པས་འཁོར་ལོའི་རྩ་སུམ་སྟོང་བཞི་བརྒྱ་བཅུ་དགུ། དེ་རྣམས་ཀྱང་། གཙུག་ཏོར་སྙིང་ཁའི་ཕྱོགས་དང་མགོ་བོ་རི་བོང་ཅན་གནས་མགྲིན་པའི་ཕྱོགས་ཏེ་ཉི་མའི་རྒྱུ་བ་དང་། ། ལྟེ་བར་འཁོར་ལོའི་རྩ་ནི་དུས་དང་ལག་འགྲོ་མི་བདག་སུམ་ཅུ་རྩ་གཉིས་དེ་ཡི་ཉིས་འགྱུར་རྣམས། ། ཟླ་བའི་རྐང་པ་རྣམས་ཀྱིས་ཐ་དད་མ་ཡིན་མཐའ་དག་ཉི་རྐང་བསྲེས་པ་ཡིས་ཀྱང་ཐ་མི་དད། ། བརྒྱ་དང་བརྒྱད་ཅུ་རྩ་གཅིག་གང་ཞིག་ལག་རྐང་ལ་གནས་ཚིགས་ཀྱི་རྩ་ནི་གཉིས་ཀྱི་དབྱེ་བ་རྣམས། །
ཞེས་དང་། སྙིང་འགྲེལ་ལས། ཉེ་བའི་རྩ་རྣམས་དུ་མ་སྟེ། ། དེ་ལས་ལུས་ནི་བཀང་ནས་གནས། ། དེ་རྣམས་སྟོང་ཕྲག་བདུན་ཅུ་གཉིས། ། ལུས་ལ་དེ་རྙེད་ལྷ་མོ་རྣམས། ། བ་སྤུའི་གྲངས་ཀྱི་འབྱུང་པོ་སྟེ། ། བྱེ་བ་ཕྲག་གསུམ་ཕྱེད་བཅས་རྣམས། ། སྐྲ་ཡི་གྲངས་ཀྱི་གྲུབ་པ་གནས། ། ཇི་ལྟར་ཕྱི་རོལ་དེ་བཞིན་ལུས། །
ཞེས་སོ། ། རྡོར་ཕྲེང་དུ། སྟོང་ཕྲག་ཉི་ཤུ་རྩ་བཞི་ནི། ། རྩ་ནི་རྟག་ཏུ་རྨད་བྱུང་བ། ། བྱང་ཆུབ་སེམས་ནི་འབབ་པར་ཤེས། ། བདེ་བ་ཐམས་ཅད་རབ་ཏུ་འཕེལ། ། རྟག་ཏུ་རྨད་དུ་བྱུང་བའི་རྩ། ། སྟོང་ཕྲག་ཉི་ཤུ་རྩ་བཞི་ནི། ། ཁྲག་འབབ་པར་ནི་ཤེས་པར་བྱ། ། ཉི་མ་འཕོ་བའི་བདག་ཉིད་ཅན། །
རྟག་ཏུ་རྨད་དུ་བྱུང་བའི་རྩ། ། སྟོང་ཕྲག་ཉི་ཤུ་རྩ་བཞི་ནི། ། རླུང་རྒྱུ་བར་ནི་ཤེས་པར་བྱ། ། ཞེས་སོ། ། དེ་ལ་ཨ་ཝ་དྷཱུ་ཏཱི་ནི་ཡ་སྣ་སྨིན་དབུས་ཟུག་སྟེ་དེ་ནས་གཙུག་ཏོར་ནས་གསང་བའི་མཐར་ཐུག་པར་འཁོར་ལོ་རྣམས་ཀྱི་དཀྱིལ་ན་གནས་ཤིང་གསང་བའི་པདྨའི་འོག་ནས་མདུན་དུ་སྐྱོགས་ཏེ་རྡོ་རྗེའི་བར་གཡས་སུ་སོང་ནས་ཁུ་བ་འབབ། ལ་ལ་ནཱ་ཡས་སྣ་སྣ་གཡོན་ལ་གཏད་ནས་འཁོར་ལོ་རྣམས་ཀྱི་གཡོན་གྱི་འདབ་མ་ནས་འདབ་མར་གྱེས་ཤིང་ཕན་ཚུན་འབྲེལ་ཏེ་གསང་བའི་པདྨའི་འོག་ནས་དུང་ཅན་མའི་གཡོན་ནས་དུང་ཅན་མ་དང་ལྷན་ཅིག་ནོར་བུའི་འཁོར་ལོའི་བར་དུ་སོང་། དེ་ནས་དེ་ཁོ་ནར་ནོར་བུའི་རྩེར་སོན་ནས་གཅི་བ་འབབ། ར་ས་ནཱ་ཡས་སྣ་སྣ་བུག་གཡས་ལ་གཏད་ནས་འཁོར་ལོ་རྣམས་ཀྱི་གཡས་ཀྱི་འདབ་མ་ནས་འདབ་མར་གྱེས་ཤིང་ཕན་ཚུན་འབྲེལ་ཏེ་གསང་བའི་འོག་ཏུ་དབུས་ནས་བཤང་བ་འབབ་ལ། འཁོར་ལོ་རྣམས་ཀྱི་བར་བར་ནི་སོར་བཅུ་གཉིས་པ་སྟེ། སྟེང་དུ་མགྲིན་པ་ཡན་ཆད་དང་།
འོག་ཏུ་རྡོ་རྗེ་ནས་ནོར་བུའི་རྩེ་མོའི་བར་དུ་མདུད་པ་མེད་པ་སྟེ། བདུད་རྩིའི་གནས་སུ་སོན་པ་ལུ་གུ་བརྒྱུད་དུ་བཅིངས་པའི་རྩ་ཞེས་པ་ལ་བདུད་རྩིའི་གནས་ནི་དཔྲལ་བའོ། ། དེར་སོན་པ་ནི་བདུད་རྩིའི་གནས་སུ་སོན་པ་སྟེ་ལ་ལ་ནཱ་དང་། ར་ས་ནཱ་དང་། ཨ་ཝ་དྷཱུ་ཏཱིའོ། ། དེ་རྣམས་ཀྱང་ལུ་གུ་བརྒྱུད་དུ་བཅིངས་པས་ལྟེ་བ་དང་སྙིང་ཁའི་བར་དུ་ལམ་གསུམ་དང་དཔྲལ་བ་དང་གཙུག་ཏོར་གྱི་བར་དུ་ལམ་གསུམ་སྟེ། དེ་ལྟར་ལམ་གསུམ་བཞི་བྱས་ཏེ་ལ་ལ་ནཱ་ནི་སྣ་གཡོན་པའི་བུ་ག་ནས་གཞན་གྱི་གནས་སུ་བཅུ་གཉིས་མཐའ་དང་ཆའི་མཐར་འགྲོ་སྟེ་ནང་གི་ལེའུ་ལས་གསུངས་སོ། ། ར་ས་ནཱ་ནི་གཡས་པ་ནཱ་ནི་གཡས་ནའོ། ། ཨ་ཝ་དྷཱུ་ཏཱི་ནི་གཅིག་ཆར་སྣ་བུག་གཉིས་ནས་འགྲོའོ། ། དེ་བཞིན་དུ་འོག་ཏུ་ལྟེ་བ་དང་གསང་བའི་བར་དུ་ལམ་གསུམ་དུ་བྱས་ནས་བཤང་བ་དང་གཅི་བའི་རྩ་ནི་གཡོན་དང་གཡས་ནས་སོང་ནས་གསང་བའི་པདྨ་ལ་དབུས་སུ་དུང་ཅན་མའོ། །
གསང་བའི་པདྨའི་འོག་ཏུ་དྲི་ཆེན་གྱི་རྩ་དབུས་ནས་འགྲོ་སྟེ། རྟགས་སམ་བྷ་ག་ལ་གཡོན་ནས་ལྕི་བའི་རྩ་འགྲོ་ཞིང་གཡས་ནས་ཁུ་བའི་རྩ་འགྲོའོ། ། རྩའི་ཀུན་ཏུ་སྤྱོད་པ་ནི་ནང་གི་ལེའུ་ལས་སྔར་གསུངས་སོ། ། དེ་ལྟར་སྲོག་དང་ཐུར་སེལ་ལམ་རྣམ་གསུམ་རྣམས་ཞེས་པ་སྟེ། སྟེང་དུ་སྲོག་གི་གཡོན་དང་གཡས་དང་དབུ་མའི་ལམ་རྣམས་དང་། འོག་ཏུ་ཐུར་སེལ་གྱི་བཤང་བ་དང་གཅི་བ་དང་ཁུ་བའི་ལམ་རྣམས་སོ། ། ཞེས་དང་། རྡོ་རྗེ་སྙིང་འགྲེལ་ལས། རྩེ་གསུམ་ལྟེ་བར་མགོན་པོ་ནི། ། ལྟེ་བ་གསང་བའི་ནང་ན་གནས། །
དེ་ཡི་འོག་དང་སྙིང་སོན་པ། ། གློག་གི་དབྱུག་པ་མཚུངས་འོད་ཅན། ། རྣམ་ཤེས་དབང་པོ་ཡི་ཁམས་ནི། ། ལུས་ལ་གནས་པ་སད་བྱེད་པའོ། ། ང་ཡི་དབང་ཕྱུག་མ་དེ་ནི། ། ལྟེ་བར་རྩེ་མོ་དབུས་དམར་གནས། ། གསང་བར་གཡས་ཀྱི་རྩེ་མོ་ཡང་། ། ལྟུང་བཞིན་པ་ནི་གློག་དང་འདྲ། ། རང་འདྲའི་ཤེས་རབ་ཡིན་པར་བརྗོད། ། དེ་འདིར་གཏུམ་མོ་ཡིན་པར་བཤད། །
དེ་ནི་ཐུར་དུ་རྩེ་གསུམ་སྟེ། ། དེ་བཞིན་གྱེན་དུའང་གསུམ་རྣམས་སོ། ། ཚངས་པའི་རྩེ་མོ་དབུས་ན་གནས། ། ཁྱབ་འཇུག་རྩེ་མོ་གཡོན་པ་ན། ། གཡས་པས་དྲག་པོའི་རྩེ་མོ་ཡི། ། གཅི་བ་བཤང་བ་ཁུ་བ་འབབ། ། སྒྲ་གཅན་རྩེ་མོ་དབུས་ན་གནས། ། ཟླ་བའི་རྩེ་མོ་གཡོན་པ་ན། ། གཡས་པར་ཉི་མའི་རྩེ་མོ་འོ། ། ཆུ་དང་མེ་དང་ནམ་མཁའ་འབབ། །
བརྐྱང་མ་གཡོན་དུ་ཡང་དག་བཤད། ། གཡས་པ་ན་ནི་རི་མར་བརྗོད། ། དབུ་མར་ཨ་ཝ་དྷཱུ་ཏཱི་གང་། ། དེ་ནི་གཡུང་མོར་རབ་བརྗོད་བྱ། ། ལྟེ་བ་ནས་ནི་སྙིང་དབུས་སུ། ། ལམ་གསུམ་བྱས་ནས་དེ་ནས་འགྲོ། ། སྙིང་ཁ་ནས་ནི་མགྲིན་དབུས་སུ། ། ལམ་གསུམ་བྱས་ནས་སླར་ཡང་སོན། ། དཔྲལ་བ་མགྲིན་པ་དག་དབུས་སུ། ། ལམ་གསུམ་བྱས་ནས་སླར་ཡང་བགྲོད། །
དཔྲལ་བ་གཙུག་ཏོར་དག་དབུས་སུ། ། ལམ་གསུམ་བྱས་ནས་སླར་ཡང་བགྲོད། ། གཙུག་ཏོར་ནས་ནི་སྣ་བར་དུ། ། ལམ་གསུམ་བྱས་ནས་སླར་ཡང་བགྲོད། ། སྣ་ཡི་བུ་ག་གཡོན་པར་ནི། ། རྐྱང་མ་ཡང་དག་རྣམ་པར་གནས། ། གཡས་སུ་རྩ་ནི་རི་མ་འོ། ། སྨིན་དབུས་ཨ་ཝ་དྷཱུ་ཏཱི་འོ། ། ལྟེ་བ་ལ་སོགས་འཁོར་ལོ་ལྔ། ། དེ་རྣམས་ལམ་གསུམ་རྣམ་པ་ལྔ། །
ལྟེ་བ་ནས་ནི་ལྟེ་དབུས་སུ། ། ཨ་ཝ་དྷཱུ་ཏཱི་འགྲོ་ཞིང་འོང་། ། འདབ་མ་རྣམས་ནས་འདབ་མ་ལ། ། རྐྱང་མ་རོ་མ་དག་བཤད་དོ། ། ཞེས་སོ། ། རྩ་གསུམ་པོ་དེའི་རང་བཞིན་ཡང་། དབང་མདོར་བསྟན་ལས། ཟླ་ཉི་སྒྲ་གཅན་དྲི་ཆེན་དང་། ། དྲི་ཆུ་ས་བོན་འབབ་པའི་ལམ། ། ཆུ་མེ་སྟོང་པ་ས་དང་རླུང་། །
ཡེ་ཤེས་ཁམས་ཀྱི་རིགས་ཡིན་ནོ། ། གང་རྣམས་ཟླ་ཉི་མུན་ཅན་ནི། ། ལུས་ངག་སེམས་ཀྱི་རྩ་རྣམས་ཏེ། ། སྲོག་དང་ཐུར་སེལ་རིམ་པ་ཡིས། ། དྲི་ཆེན་དྲི་ཆུ་ས་བོན་འབབ། ། ཐབས་ཀྱི་སྐུ་ནི་ཟླ་བ་སྟེ། ། ཤེས་རབ་གསུང་ནི་ཉིན་བྱེད་དོ། ། ཤེས་རབ་སྐུ་ནི་དྲི་ཆེན་རྩ། ། དྲི་ཆུ་འབབ་མ་གཙོ་བོའི་གསུང་། ། སྟེང་དང་འོག་གི་རྩ་གཉིས་ནི། །
ས་བོན་འབབ་དང་མུན་ཅན་མ། ། ཐབས་ཀྱི་ཐུགས་ནི་མུན་པ་ཅན། ། ས་བོན་འབབ་མ་ཤེས་རབ་ཀྱི། ། སྐུ་གསུང་ཐུགས་ཀྱི་རྣལ་འབྱོར་གྱིས། ། སྟེང་འོག་རིགས་དྲུག་འདི་ཡིན་ནོ། ། ཞེས་ཏེ། འོན་ཀྱང་བུད་མེད་ལ་རྟག་ཏུ་རྔུལ་དང་ཆགས་པའི་ཚེ་ཁུ་བ་འབབ་བོ། ། དེས་སྟེང་འོག་ཐབས་ཤེས་སུའང་བསྟན་པ། དབང་མདོར་བསྟན་གྱི་འགྲེལ་པར། བུད་མེད་རྣམས་ཀྱི་དུང་ཅན་མ་ཉིད་རྔུལ་གྱི་དུས་རྔུལ་འབབ་པའི་ཕྱིར་གཏུམ་མོ་ཞེས་བརྗོད་དོ། །
དེ་ཉིད་ཁུ་བ་འབབ་པའི་ཕྱིར་མཁའ་འགྲོ་གདོང་མའོ། ། སྟེང་དུ་བུད་མེད་རྣམས་ཀྱི་ཨ་ཝ་དྷཱུ་ཏཱི་དུས་སུ་སྟེ་རྔུལ་གྱི་དུས་སུ་རྔུལ་འབབ་པའི་ཕྱིར་གཡུང་མོ་ཞེས་བརྗོད་དོ། ། སྐྱེས་བུའི་ནི་དུས་སུ་སྟེ་ཁུ་བ་བགྲོད་པའི་དུས་སུ་ཀུན་འདར་མ་ཞེས་བརྗོད་དོ། ། ཞེས་སོ། ། དེ་བཞིན་དུ་ལྟེ་བ་དྲི་གཟུགས་རོ་རེག་སྒྲའི་ཡོན་ཏན་ཅན་དང་། སྙིང་ཁ་དྲི་མ་གཏོགས་པ་བཞི་དང་། མགྲིན་པ་གཟུགས་མ་གཏོགས་པ་གསུམ་དང་། དཔྲལ་བ་རོ་མ་གཏོགས་པ་གཉིས་དང་། གཙུག་ཏོར་སྒྲ་གཅིག་པུ་དང་། འོག་ཏུ་ལྟེ་བ་རྡུལ་མུན་སྙིང་སྟོབས་ཀྱི་ཡོན་ཏན་གསུམ་དང་།
གསང་བ་རྡུལ་མུན། ནོར་བུ་མུན་པ་གཅིག་པུའི་ཡོན་ཏན་ཅན་ནོ། ། གཉིས་པ་ལ་སྟོང་གཟུགས་སྒྲུབ་བྱེད་སོར་བསྡུད་དང་། གྲུབ་ནས་བརྟན་བྱེད་བསམ་གཏན་གཉིས་ཀྱི་དང་པོ་ལ་སྒྲ་དོན། དུས་མཚམས། ཡན་ལག ཚད་མ། དག་དབྱེ། འབྲས་བུ་ངོ་སྤྲད་པ་དང་དྲུག་གི་དང་པོ་ནི། བསྒོམས་པས་སྣང་བརྙན་མཐོང་བ་འདི་ཉིད་ལ་ཅིའི་ཕྱིར་སོར་བསྡུད་ཅེས་བྱ་ཞེ་ན།
སྡུད་པའི་ཚུལ་གཉིས་ལས་དབང་པོ་ལྔ་ཡུལ་ལྔ་སོ་སོའི་རྗེས་སུ་ཞུགས་ཏེ་གཟུང་འཛིན་གཉིས་སུ་འབྲེལ་པ་ནི་འཁོར་བ་པའི་སོ་སོར་བསྡུད་པ་སྟེ། དེ་ཡོངས་སུ་སྤོང་ཞིང་དབང་པོ་ཡུལ་ལ་འཕོ་བ་ཕྱིར་བསྡུད་པ་ཞེས་བྱ་སྟེ། འདིར་ཕྱིར་སྡུད་པ་ཞེས་པ་ལ་འཁོར་བ་པ་རྣམས་ཀྱི་སྡུད་པ་ནི། མིག་ལ་སོགས་པའི་དབང་པོ་རྣམས་ཀྱིས་གཟུགས་ལ་སོགས་པའི་ཡུལ་འཛིན་པའོ། ། དེ་ཡོངས་སུ་སྤོང་བ་ནི་ཕྱིར་སྡུད་པ་ཞེས་བརྗོད་དེ། སྟོང་པ་ཉིད་ཀྱི་གཟུགས་ལ་གཞན་ཤ་ལ་སོགས་པའི་མིག་ལ་སོགས་པ་རྣམས་ཀྱིས་གཞན་གཟུགས་ལ་སོགས་པའི་ཡུལ་འཛིན་པ་ནི་ཉེ་བའི་སྒྲུབ་པའོ། ། ཞེས་སོ། ། དེས་རྣམ་ཤེས་ལྔ་ཡུལ་ལྔ་ལ་བླང་དོར་དུ་ཞེན་པ་སྤོང་བ་སོ་སོར་སྤོང་། བདག་དང་བདག་གིར་འཛིན་པའི་འདོད་པའི་ཡོན་ཏན་ལ་མངོན་པར་ཞེན་པའི་བློ་སོ་སོར་འཕྲོག་པས་སོ་སོར་འཕྲོག གཟུང་འཛིན་གྱི་འབྲེལ་པ་གཅད་པའི་སྒོ་ནས་བླང་དོར་རེ་དོགས་དགག་སྒྲུབ་ཞེན་འཁྲིས་ཁུ་འཕྲིག་ཐམས་ཅད་སོ་སོར་གཅོད་པས་སོ་སོར་གཅོད།
འཛིན་པའི་ཡེ་ཤེས་པ་ལ་ཞེན་ཅིང་རོ་མྱང་བ་ཟས་ཟ་བ་དང་འདྲ་བ་སོ་སོའི་སྒྲས་ཕྱིར་སྤོང་བར་བྱེད་པས་སོ་སོར་ཟས། ཉོན་མོངས་རྣམ་རྟོག་སྡུག་བསྔལ་ཡིད་མི་བདེ་བ་ཐམས་ཅད་སོ་སོར་ཞི་བར་བྱེད་པས་སོ་སོར་ཞི། མཚན་འཛིན་གྱི་རྣམ་རྟོག་ཕལ་མོ་ཆེ་འཇོམས་པར་བྱེད་པས་སོ་སོར་འཇོམས། འཁོར་འདས་སམ་འཇིག་རྟེན་དང་འཇིག་རྟེན་ལས་འདས་པའི་ལམ་ཐམས་ཅད་སོ་སོར་འབྱེད་པར་བྱེད་པ་སོ་སོར་འབྱེད་ཅེས་གསུང་ངོ་། ། གཉིས་པ་ནི། སྣ་གཡས་ནས་ཡུལ་ལྔའི་རང་བཞིན་གྱི་རླུང་ཐིམ་རིམ་གྱིས་བརྒྱུས་པའི་མཐར་ཡེ་ཤེས་ཀྱི་རླུང་ལ་ཐིམ་ཞིང་འཇུག་པས་དེའི་དུས་ནས་མགོ་བརྩམས་ནས་སྒོམ་སྟེ། རླུང་དབུ་མར་ཆུད་པས་སྟོང་པ་ནམ་མཁའི་རླུང་མཚན་མ་བཅུ་དང་། དེ་རྣམས་རྣམ་པ་ཐམས་ཅད་པའི་གཟུགས་དང་། དེ་ཡེ་ཤེས་ཀྱི་སྐུར་འགྱུར་ལ། དེ་གྲུབ་པ་ན་རྫུ་འཕྲུལ་ལ་སོགས་པའི་ཡོན་ཏན་ཐམས་ཅད་སྐྱེ་བ་འདི་ཉིད་ལ་འབྱུང་བའི་ཕྱིར་ཏེ།
ས་ནི་ཆུ་ལ་རབ་ཏུ་འཇུག་ཅིང་ཆུ་ཡང་འབར་བྱེད་ལ་སྟེ་གཙང་བར་བྱེད་པ་རླུང་ལ་འོ། ། རླུང་ནི་སྟོང་པ་ལ་སྟེ་སྟོང་པ་ངེས་པར་མཚན་མ་རྣམ་པ་བཅུ་རུ་འགྱུར་ཞིང་མཚན་མ་ནི། ། རྣམ་པ་ཐམས་ཅད་པ་རུ་འགྱུར་ཏེ་མི་བཟད་མཆོག་གི་བདེ་བ་གཞོམ་དུ་མེད་པ་ཡེ་ཤེས་སྐུ། ། ཡེ་ཤེས་ལས་ནི་རྫུ་འཕྲུལ་དངོས་གྲུབ་ཏུ་འགྱུར་མི་བདག་སྐྱེས་བུ་རྣམས་ཀྱི་སྐྱེ་བ་འདི་ཉིད་ལ་འོ། ། ཞེས་དང་། ད་ནི་ས་ཞེས་པ་ལ་སོགས་པས་དཀྱིལ་འཁོར་ལྔ་ཟད་པ་གསུངས་ཏེ། འདིར་གང་གི་ཚེ་ཁྲོ་བོའི་ལྟ་བས་སྟོང་པ་ལ་སེམས་བཀོད་པའི་རྣལ་འབྱོར་པ་སྒོམ་པར་བྱེད་པ་དེའི་ཚེ་ཆོ་ག་འདིའོ། ། གཡོན་པའི་རྩ་ལ་རབ་ཏུ་འབབ་པའི་དུས་སུ་ནི་མ་ཡིན་ཏེ། ནམ་མཁའི་དཀྱིལ་འཁོར་ལ་སོགས་པའི་རིམ་པ་ལས་སོ། ། ཞེས་སོ། །
ཆོ་ག་ཞེས་པ་ནི་རྣམ་པ་སྟེ། བི་དྷི་རྣམ་པ་ལའང་འཇུག་པས་སོ། ། འདིས་བསྒོམ་པའི་ཚེ་གཡོན་རླུང་ཟིན་ན་དེའི་རྟགས་ཐོག་མར་འབྱུང་བ་བསྟན་ཏོ། ། དབང་མདོར་བསྟན་གྱི་འགྲེལ་པར་ཡང་། དབུ་མའི་རྩ་ཨ་ཝ་དྷཱུ་ཏཱི་ལ་འབབ་པའི་མཉམ་པ་ཡང་སྐྱེ་བའི་དུས་སུ་འབབ་པ་ལས་བསྐྱེད་པའི་རྒྱུའོ། ། ཡང་ན་དེ་ཁོ་ན་སྒོམ་པའི་རྣལ་འབྱོར་པ་རྣམས་ཀྱི་ཕྱི་རོལ་དུ་འབབ་པ་འཕགས་པ་འཇིག་རྟེན་ལས་འདས་པའི་ཕུང་པོ་ལ་སོགས་པའི་རྒྱུ་ཉིད་ལས་བསྐྱེད་པའི་རྒྱུའོ། ། ཞེས་སོ། ། གསུམ་པ་ལ། མཚན་ཉིད། དབྱེ་བ།
སྒོམ་ཚུལ། སྤོགས་ཆོག དུས་མཚམས། ཕར་ཕྱིན་གང་ཡིན་པ་ངོ་སྤྲོད་པ་དྲུག་གི དང་པོ་ནི། གཟུང་འཛིན་མངོན་གྱུར་མེད་པར་ཤའི་མིག་ལ་སོགས་པ་སྒྲིབ་བྲལ་གྱི་དབང་པོ་ལྔས་སྟོང་པའི་ཡུལ་ལྔ་དམིགས་པ་སོར་བསྡུད་ཀྱི་མཚན་ཉིད་དེ། དེ་ནི་སོ་སོར་བསྡུད་པ་ལ་སོགས་པའི་མཚན་ཉིད་གསུངས་པ། སོ་སོར་ཞེས་པ་ལ་སོགས་པ་སྟེ། འདིར་སོ་སོར་བསྡུད་པ་ཞེས་བྱ་བ་ནི་ལུས་ལ་ཡུལ་དང་ཡུལ་ཅན་བཅུ་པོ་རྣམས་ཀྱིས་འབྲེལ་པས་རྣམ་པར་ཤེས་པ་རབ་ཏུ་འཇུག་པ་མེད་པ་སྟེ། སྟོང་པའི་གཟུགས་ཀྱི་ཡུལ་རྣམས་ལ་གཞན་མིག་ལ་སོགས་པ་རྣམ་པ་ལྔ་པོ་རྣམས་ཀྱིས་རབ་ཏུ་འཇུག་པའོ། །
ཞེས་སོ། ། གཉིས་པ་ནི། ཐབས་ཤེས་ཀྱི་བདག་ཉིད་གཉིས་ཉིན་མཚན་གྱི་ཆོས་རྣམས་རྣམ་པར་དག་པའི་མཚན་ཉིད་ཀྱི་རྣལ་འབྱོར་གཉིས་ཏེ། བདེ་མཆོག་བསྟོད་འགྲེལ་དུ། བསྒོམ་པ་འདི་ནི་བཅོམ་ལྡན་འདས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པར་ཡང་གསུངས་པ་འདི་ལྟ་སྟེ། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་སྨྲས་སོ། ། འཕགས་པ་རབ་འབྱོར་འདིར་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་དུ་བྱེད་པ་དེས་ཇི་ལྟར་བསླབ་པར་བྱ། རབ་འབྱོར་གྱིས་སྨྲས་པ། ཀོའུ་ཤི་ཀ་གང་ནམ་མཁའ་ལ་རྣལ་འབྱོར་དུ་བྱེད་པ་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་དུ་བྱེད་པའོ། ། ཀོའུ་ཤི་ཀ་གང་བླ་གབ་མེད་པ་ལ་རྣལ་འབྱོར་དུ་བྱེད་པ་དེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །
ཞེས་དང་། འདིར་སྔགས་ཀྱི་ཐེག་པ་དང་ཕ་རོལ་ཏུ་ཕྱིན་པའི་ཐེག་པ་ལ་རྣལ་འབྱོར་གོམས་པ་རྣམ་པ་གཉིས་ཏེ། ནམ་མཁའ་དང་བླ་གབ་མེད་པ་ལ་རྣལ་འབྱོར་གོམས་པའོ། ། ཞེས་དང་། མཚན་མོའི་དུས་སུ་མཚན་མོའི་རྣལ་འབྱོར་དང་། ཉིན་མོའི་དུས་སུ་ཉིན་མོའི་རྣལ་འབྱོར་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་ལྟ་བ་གང་ཡིན་པ་དེ་ནི་མཚན་མོ་ནམ་མཁའ་ལ་བལྟ་ཞིང་ཉིན་མོ་བླ་གབ་མེད་པ་ལ་བལྟའོ། ། ཞེས་སོ། ། གསུམ་པ་ལ་མཉམ་པར་འཇོག་ཚུལ་དང་། སྤྱོད་ལམ་བྱ་ཚུལ་གཉིས་ཀྱི། དང་པོ་ལ་མཚན་མོའི་དང་།
ཉིན་མོའི་རྣལ་འབྱོར་སྒོམ་ཚུལ་གྱི་དང་པོ་ལ་ངེས་པ་དྲུག་གི འདུག་གནས་ཀྱི་ངེས་པ་ནི། སྔར་བསྟན་པ་ལྟར་མུན་ཁང་མཚན་ཉིད་དང་ལྡན་པ་སྟེ། གང་ཞིག་ནམ་མཁའ་ལ་རྣལ་འབྱོར་གོམས་པར་བྱེད་པ་དེས་མཚན་མོ་བུ་ག་མེད་པའི་ཁྱིམ་དུ་མུན་པ་ལ་ནམ་མཁར་ཀུན་ནས་ཞེན་པའི་སེམས་དང་མིག་མི་འཛུམ་ཤིང་རྡོ་རྗེའི་ལམ་དུ་རབ་ཏུ་ཞུགས་པ་ཞེས་པ་འདིར་དབུ་མར་སྲོག་རབ་ཏུ་ཞུགས་པས་སྟོང་པ་ཁོ་ན་ལས་དུ་བ་ལ་སོགས་པའི་མཚན་མ་མཐོང་སྟེ། ཞེས་སོ། ། ལུས་གནད་ཀྱི་ངེས་པ་ནི། གཞན་སྔར་དང་འདྲ་ལ། རྡོར་སེམས་ཀྱི་ཕྱག་རྒྱ་བཅའ་དགོས་པ་ཡང་། འདིར་ལག་པ་གཉིས་ཀས་རྡོ་རྗེ་ཁུ་ཚུར་བཅིངས་ནས་ཁུ་ཚུར་གྱི་མཐེ་བོང་བསྡམས་པ་དག་བརླ་གཡས་པ་དང་གཡོན་པའི་སྟེང་དུ་རྡོ་རྗེའི་གདན་ལ་གནས་པ་ནི་རྡོ་རྗེའི་ཕྱག་རྒྱར་འགྱུར་རོ། ། ཞེས་པས་སོ། །
དེ་ཉིད་འདིར་བྱ་བར་ཡང་། རྡོ་རྗེ་སེམས་དཔའ་རིགས་དྲུག་པ་ཡིན་ལ། རྣལ་འབྱོར་འདི་ཡང་ཡེ་ཤེས་དག་བྱེད་ཡིན་པའི་ཕྱིར་དང་། སྒོམ་བྱ་སྟོང་ཉིད་ཡིན་པས་ཡེ་ཤེས་དང་ཤེས་རབ་ཐབས་སུ་འགྱུར་བའི་ཕྱིར་རོ། ། ལྟ་སྟངས་ཀྱི་ངེས་པ་ནི། གཙུག་ཏོར་ཅན་གྱི་ལྟ་སྟངས་སུ་བྱ་བར། བསྙེན་པ་ལ་ནི་དང་པོའི་རྣལ་འབྱོར་རྣམ་བཅུ་མཁའ་ལ་འཁོར་ལོ་ཅན་གྱི་ཁྲོ་བོའི་ལྟ་བས་སོ། ། ཞེས་དང་། ད་ནི་སྟོང་པ་ཉིད་ཀྱི་གཟུགས་བསྒྲུབ་པའི་སླད་དུ་ལྟ་སྟངས་གསུངས་པ། བསྙེན་པ་ཞེས་པ་ལ་སོགས་པ་སྟེ།
འདིར་བསྙེན་པ་ཞེས་པ་ནི་དང་པོར་དུ་བ་ལ་སོགས་པའི་མཚན་མ་བསྒོམ་པའོ། ། བསྙེན་པ་དེ་ལ་དང་པོའི་རྣལ་འབྱོར་ནི་སེམས་ཀྱིས་དུ་བ་ལ་སོགས་པའི་མཚན་མ་འཛིན་པའོ། ། དེ་ཡང་དུ་བ་ལ་སོགས་པ་དང་ལྷན་ཅིག་རྐྱེན་དུ་འགྱུར་བ་རྣམ་པ་བཅུ་སྟེ། དེས་ན་དེ་ཡང་རྣམ་པ་བཅུའོ། ། འཁོར་ལོ་ཅན་གྱི་ཞེས་པ་གཙུག་ཏོར་གྱི་ཁྲོ་བོའི་ལྟ་བས་ཤེས་པ་མིག་མི་འཛུམས་པར་སྟེང་དུ་ལྟ་བས་མཚན་མར་འགྱུར་ཏེ། ཞེས་སོ། ། དེས་དེ་ཁོ་ནའི་དོན་ལ་རྨོངས་པའི་གཏི་མུག་མཐར་བྱེད་དེ། རྒྱུད་ཕྱི་མར། ནམ་མཁའི་ལྟ་བས་གཏི་མུག་མཐའ་ཉིད་དུ་ནི་བྱེད་པར་འགྱུར་ཏེ་སྟོང་པ་ཉིད་ནི་མཐོང་བས་སོ། ། ཞེས་སོ། །
དེ་ཉིད་ལ་ཁྲོ་བོའི་ལྟ་སྟངས་ཞེས་ཀྱང་བྱ་སྟེ། ཁྲོ་བོའི་ལྟ་བས་ཞེས་དང་། ནམ་མཁའི་ལྟ་བས་ཞེས་དང་། ཀྱེ་རྡོ་རྗེར། དབུ་མར་རེངས་པའི་ལྟ་སྟངས་ཉིད། ། ཅེས་དང་། ས་ར་ཧས། རྨོངས་པ་ནམ་མཁའི་ཚད་མ་ནི། ། གལ་ཏེ་ཤེས་ན་རྨོངས་ཚོགས་གཅོད། ། དང་པོར་རྣམ་དག་ནམ་མཁའ་ལ། །
བལྟ་ཞིང་ལྟ་བས་མཐོང་བ་འགག ། ཅེས་སོ། ། བྱེད་བཅིངས་ཀྱི་ངེས་པ་ནི། སྟེང་གི་བྱེད་པ་དབང་པོ་ལྔ་བཅིངས་པས་སྲོག་རླུང་འཆིང་བ་སྟེ། བདེ་མཆོག་བསྟོད་འགྲེལ་དུ། བྱེད་པ་བཅིང་བའི་སྦྱོར་བ་ཡིས། ། ས་གསུམ་པོ་ནི་སྒྲུབ་པར་བྱ། ། ཞེས་པ་བྱེད་པ་མིག་ལ་སོགས་པ་རྣམས་ཀྱིས་ས་གསུམ་དུ་སངས་རྒྱས་ཀྱི་གཟུགས་བརྙན་སྒྲུབ་པར་བྱ་སྟེ། ཞེས་དང་། སོ་སོར་བསྡུད་པས་མིག་གི་དབང་པོའི་བྱེད་པས་རྣལ་འབྱོར་པས་མཐོང་བར་འགྱུར་རོ། །
ཞེས་སོ། ། ཉམས་ལེན་གྱི་ངེས་པ་ནི། བི་བྷཱུ་ཏིའི་མན་ངག་བརྒྱུད་པ་ལས། སེམས་ཅི་ཡང་མི་སེམས་པར་བཞག་པ་ལྷ་ཁང་གི་ལྡེར་སོ་ལྟ་བུ། སེམས་རིག་པ་རྩེ་གཅིག་ཏུ་བཞག་པ་སྤྲེའུ་སྒོ་གཅིག་ཏུ་བཏགས་པ་ལྟ་བུ། ཤེས་པ་ད་ལྟ་བ་འཛིན་མེད་དུ་བཞག་པ་སྤུན་གསུམ་གྱི་བར་མ་དང་འགྲོགས་པ་ལྟ་བུ། སེམས་གློད་པ་རང་གྲོལ་དུ་བཞག་པ་རྔ་མོ་བཀྲོལ་བ་ལྟ་བུ་ཞེས་སེམས་ཀྱི་འཇོག་ཚུལ་བཞིར་མཛད་ཀྱང་། སྔ་ཕྱི་གཉིས་དམིགས་མེད། བར་མ་གཉིས་དམིགས་བཅས་དང་། སྔ་ཕྱི་གཉིས་རྒོད་པ།
བར་མ་གཉིས་བྱིང་བ་སེལ་བྱེད་ཡིན་པས་དོན་གྱིས་གཉིས་སུ་འདུ་ལ། རྒྱུད་ལས་ནམ་མཁར་བལྟ་བ་གཅིག་པུ་བསྟན་མོད་ཀྱང་འདིར་ཕྱི་ནང་གི་རྣལ་འབྱོར་གཉིས་ཀྱི་དང་པོ་ནི། མུན་ནག་གི་ནམ་མཁར་ཡིད་མིག་རྩེ་གཅིག་ཏུ་གཏད། རྟོག་པ་ཐམས་ཅད་བཅད་ནས་མ་ཡེངས་པར་བལྟ་བ་སྟེ། ནམ་མཁར་ཀུན་ནས་ཞེན་པའི་སེམས་དང་མིག་ནི་མི་འཛུམ་རྡོ་རྗེའི་ལམ་དུ་རབ་ཏུ་ཞུགས་པ་ཡིས། ། ཞེས་དང་། རྩ་རྒྱུད་ལས། བྷ་གར་ལིང་ག་རབ་བཞག་སྟེ། ། བྱང་ཆུབ་སེམས་ནི་སྤྲོ་མི་བྱ། ། ཁམས་གསུམ་པོ་ནི་མ་ལུས་པ། །
སངས་རྒྱས་གཟུགས་སུ་བསྒོམ་པར་བྱ། ། ཞེས་དང་། བསྙེན་པའི་དུས་ན་གཙུག་ཏོར་ཆེ། ། གཟུགས་བརྙན་བསྒོམ་པར་འབད་པས་བྱ། ། ཞེས་དང་། དེའི་འགྲེལ་པར། ཕྱག་རྡོར་གྱིས། འདིར་དགོངས་པའི་སྐད་གཞན་གྱིས་གཙུག་ཏོར་ཆེན་པོའི་གཟུགས་བརྙན་ཁམས་གསུམ་པོ་མ་ལུས་པ་ནམ་མཁའི་ཆོས་འབྱུང་ལ་ཐུགས་རྡོ་རྗེ་རབ་ཏུ་བཞག་ནས་བསྙེན་པའི་དུས་ན་ཞེས་པ་དུས་དང་པོར། སོ་སོར་བསྡུད་པས་བསྒོམ་པར་བྱ་ཞིང་བསམ་གཏན་གྱི་ཡན་ལག་གིས་བརྟན་པར་རོ། ། ཞེས་དང་།
དབང་མདོར་བསྟན་གྱི་འགྲེལ་པར། བར་སྣང་ལ་ནི་ཡིད་དང་རླུང་དང་མིག ། དུས་གཅིག་ཏུ་ནི་གལ་ཏེ་ལེགས་སྦྱར་ན། ། རྒྱལ་བའི་ཡོན་ཏན་རིན་ཆེན་ངེས་པར་སྐྱེ། ། འདི་རྣམས་མཐའ་དག་དེ་བཞིན་གཤེགས་པའི་གསུང་། ། ཞེས་དང་། སྣ་ཚོགས་རྣམ་རྟོག་བྲལ་ཞིང་མི་སེམས་པར། ། གལ་ཏེ་བར་སྣང་ལ་ནི་མིག་གཏད་ན། ། ཕྱོགས་བཅུའི་འཇིག་རྟེན་དག་ནི་ཡིན་ནམ་སྙམ། ། རྣལ་འབྱོར་དབང་ཕྱུག་མཐའ་དག་འདི་ལས་ཐོབ། །
ཅེས་སོ། ། དེ་ཉིད་ནི་དེ་ཁོ་ནའི་སྒོམ་པ་སྟེ། སཾ་ཊིར། གང་ལ་བསྒོམ་པ་པོ་གང་མེད། ། གང་ཡང་རྣམ་པར་བསྒོམ་པའང་མེད། ། བསྒོམ་བྱ་ཉིད་ཀྱང་ཡོད་མིན་པ། ། དེ་ཡི་དེ་ཉིད་བསྒོམ་པར་བརྗོད། ། ཅེས་སོ། ། དེའི་ཚེ་ཡོད་མེད་སྟོང་མི་སྟོང་ལ་སོགས་པའི་རྣམ་རྟོག་གང་འཕྲོས་ངོ་ཤེས་པར་བྱས་ལ་སྤང་དགོས་ཏེ། དེ་ཉིད་མཐར་འཛིན་ཡིན་པས་མ་སྤངས་ན་འཁོར་བའི་རྒྱུ་བྱེད་ལ།
སྤངས་ན་ཐར་པ་ཐོབ་སྟེ། སཾ་ཊིར། སྟོང་པ་སྒོམ་པར་མི་བྱ་སྟེ། ། སྟོང་མིན་སྒོམ་པར་མི་བྱ་འོ། ། སྟོང་པ་མི་སྤང་རྣལ་འབྱོར་པས། ། སྟོང་མིན་ཡོངས་སུ་མི་སྤང་ངོ་། ། སྟོང་དང་སྟོང་མིན་བཟུང་བ་ལས། ། རྟོག་པ་ཉུང་མིན་སྐྱེ་བར་འགྱུར། ། ཡོངས་སུ་སྤངས་ན་ཀུན་རྟོག་སྟེ། ། དེ་ཕྱིར་དེ་གཉིས་ཡོངས་སུ་སྤང་། །
གཉིས་ཀྱི་བཟུང་བ་ཡོངས་སྤངས་པས། ། རྣམ་གྲོལ་གནས་དང་བྲལ་བ་སྟེ། ། ཞེས་དང་། ཏིང་འཛིན་རྒྱལ་པོར། རྟོག་ཅན་དག་གི་ཡོད་དང་མེད་ཅེས་བྱ། ། དེ་ལྟར་སྤྱོད་པ་སྡུག་བསྔལ་ཞི་མི་འགྱུར། ། ཡོད་དང་མེད་ཅེས་བྱ་བ་གཉིས་ཀ་མཐའ། ། གཙང་དང་མི་གཙང་འདི་ཡང་མཐའ་ཡིན་ཏེ། ། དེ་ཕྱིར་གཉིས་ཀའི་མཐའ་ནི་རྣམ་སྤངས་ནས། ། མཁས་པས་དབུས་ལའང་གནས་པར་ཡོངས་མི་བྱེད། །
ཅེས་སོ། ། དེ་ཉིད་གོམས་པས་མཐར་འཛིན་ཐམས་ཅད་དང་བྲལ་བའི་མི་རྟོག་པ་རྣལ་མ་སྐྱེས་པ་ནི་དབུ་མའི་ལམ་རྒྱུད་ལ་ཤར་བ་སྟེ། སཾ་ཊིར། ཡང་དག་པའི་ཡེ་ཤེས་ཀྱི་དབུ་མར་རྟོགས་པར་བྱའོ། ། ཞེས་དང་། དབུ་མ་པ་རྣམས་ལ་རྨི་ལམ་ལྟ་བུ་འགྱུར་བ་མེད་ཅིང་གཉིས་སུ་མེད་པའི་ཡེ་ཤེས་བསྒོམ་པ་སྟེ། ཞེས་སོ། ། དེ་ཤར་བས་ནང་དུ་དབུ་མར་སྲོག་ཟིན་ནས་སྟོང་གཟུགས་མཐའ་དག་མཐོང་སྟེ། འདིར་དབུ་མར་སྲོག་རབ་ཏུ་ཞུགས་པ་སྟོང་པ་ཁོ་ན་ལས་དུ་མ་ལ་སོགས་པའི་མཚན་མ་མཐོང་སྟེ། ཞེས་སོ། །
དེ་ལས་སོ་སོར་བསྡུད་པའི་ཏིང་ངེ་འཛིན་དུ་འགྱུར་ཏེ། བསྟོད་འགྲེལ་དུ། ནང་དུ་སྟོང་པ་ཉིད་ལ་དམིགས་པས་སྟོང་པ་ལ་མ་བརྟགས་པའི་དངོས་པོ་ཐམས་ཅད་མཐོང་བ་ནི་པྲ་ཕབ་པས་མེ་ལོང་ལ་གཞོན་ནུ་མས་མཐོང་བ་ལྟར་ཁམས་གསུམ་པའི་སངས་རྒྱས་ཀྱི་གཟུགས་བརྙན་མཐོང་བ་ལས་སོ་སོར་སྡུད་པའི་ཡན་ལག་ཏུ་བརྗོད་དོ། ། ཞེས་དང་། ཨ་ནུ་པ་མ་རཀྵི་ཏས། དྲི་མ་མེད་པའི་ནམ་མཁའ་གང་ལ་སྤྲུལ་པ་མིག་ཕྱེད་ལ། ། ཐུགས་རྗེ་ཆེན་པོ་རྒྱལ་བས་བརླན་པ་བསམ་པའི་རྟེན་ཟ་ལས། ། ཡོད་དང་མེད་དང་གཉིས་དངོས་པོ་དང་དངོས་མེད་འབྱེད་པ་བྲལ། ། སྟོང་པ་ཉིད་ཀྱི་རྗེས་འགྲོ་དུ་སོགས་མ་ལུས་བློ་བུར་འཆར། ། ཞེས་སོ། །
གཉིས་པ་ནི་དུས་གསུམ་གྱི་སྤྲོས་པ་བཅད་ནས་ད་ལྟ་བའི་ཤེས་པ་ལ་མ་ཡེངས་པར་ཆེ་རེ་བལྟ་བ་སྟེ། ཡེ་ཤེས་སྣང་བ་རྒྱན་དུ། འཇམ་དཔལ་བྱང་ཆུབ་ནི་འདས་པ་མ་ཡིན། མ་འོངས་པ་མ་ཡིན། ད་ལྟར་བྱུང་བ་མ་ཡིན་ཏེ་དུས་གསུམ་མཉམ་པ་འཁོར་གསུམ་ཡོངས་སུ་ཆད་པ་ཡིན་ནོ། ། འཇམ་དཔལ་དེ་ལ་འཁོར་གསུམ་ཡོངས་སུ་ཆད་པ་གང་ཞེ་ན། འདས་པ་ལ་སེམས་མི་འཇུག་པ་དང་། མ་འོངས་པ་ལ་རྣམ་པར་ཤེས་པ་མི་རྒྱུག་པ་དང་།

ད་ལྟར་བ་ལ་ཡིད་ལ་བྱེད་པ་མི་འབྱུང་བ་གང་ཡིན་པ་སྟེ། དེ་ནི་སེམས་དང་ཡིད་དང་རྣམ་པར་ཤེས་པ་ལ་མི་གནས་ཤིང་རྟོག་པར་མི་བྱེད་ན་རྣམ་པར་རྟོག་པར་མི་བྱེད་དོ། ། རྟོག་པར་མི་བྱེད་རྣམ་པར་རྟོག་པར་མི་བྱེད་པ་ནི་འདས་པ་ཡིད་ལ་མི་བྱེད། མ་འོངས་པ་རློམ་སེམས་སུ་མི་བྱེད། ད་ལྟར་བྱུང་བ་ནི་འཕྲོ་བར་མི་བྱེད་དོ། ། ཞེས་དང་། དབང་མདོར་བསྟན་གྱི་འགྲེལ་པར། དང་པོ་ཐོག་མཐའ་ལས་གྲོལ་བའི། ། དབུ་མ་ཙམ་ལ་ཡང་དག་གནས། ། གང་ཞིག་དེར་གནས་འདོར་བ་དེ། ། འདི་ཡི་སྣང་བ་བཅུ་བདག་ཉིད། །
ཅེས་སོ། ། དེ་གཉིས་ཀ་ལ་གྲིམས་དྲགས་ནས་མི་བདེ་ན་སྔོན་འགྲོ་བཞིན་ཤེས་པ་དམིགས་མེད་ཀྱི་ངང་དུ་གློད་ལ་བསྒོམ་སྟེ། དམངས་དོ་ཧར། བཅིངས་ན་ཕྱོགས་བཅུའི་རྒྱུགས་ནས་འགྲོ། ། བཀྲོལ་ན་གཡོ་མེད་གནས་པ་བཞིན། ། མཛའ་མོ་བདག་གིས་དྲ་མོ་མཐོང་། ། བདག་ལ་ཕྱིན་ཅི་ལོག་པར་སྣང་། ། ཞེས་དང་། འཇུར་བུས་བཅིངས་པའི་སེམས་ཉིད་འདི། ། གློད་ན་གྲོལ་བར་ཐེ་ཚོམ་མེད། །
བྲམ་ཟེ་སྐུད་པ་མཁལ་བ་བཞིན། ། རྣལ་འབྱོར་ཤེས་པ་གློད་ན་བདེ། ། ཞེས་སོ། དེ་ཐམས་ཅད་ལ་མ་ཡེངས་པར་རྩེ་གཅིག་ཏུ་འཇོག་པ་གལ་ཆེ་སྟེ། སྟོང་པར་རྩེ་གཅིག་ཡིད་བྱས་ཏེ། ། ཉི་མ་གཅིག་ནི་ཡོངས་སུ་བརྟག ། ཅེས་པས་སོ། ། ཞེས་སོ། ། དེ་ལྟར་བསྒོམས་པའི་ཚེ་གྲིམས་ན་གློད་ཅིང་ལྷོད་ན་སྒྲིམ། སྙོམས་ན་བཅས་བཅོས་མི་བྱ་བར་རྒྱུན་བརྐྱང་སྟེ།
མདོ་རྒྱན་དུ། དམིགས་པ་ལ་ནི་སེམས་གཏད་ནས། ། དེ་ཡི་རྒྱུན་རྣམ་པར་གཡེང་མི་བྱ། ། རྣམ་གཡེང་མྱུར་དུ་རྟོགས་བྱས་ནས། ། དེ་ལ་སླར་ནི་བརླན་པར་བྱ། ། བློ་ལྡན་གོང་ནས་གོང་དུ་ཡང་། ། སེམས་ནི་རབ་ཏུ་བསྡུ་བར་བྱ། ། ཞེས་དང་། ཞུམ་པའི་སེམས་ནི་རབ་བཟུང་སྟེ། ། རྒོད་པ་ཡང་ནི་ཞི་བར་བྱ། །
དེ་ནས་དམིགས་པ་དེ་ལ་ནི། ། མཉམ་པར་གྱུར་ན་བཏང་སྙོམས་བཞག ། ཅེས་སོ། ། དེ་ལས་ཞི་གནས་ལྷག་མཐོང་ཟུང་དུ་འབྲེལ་བའི་ཏིང་ངེ་འཛིན་སྐྱེ་སྟེ། ཞི་གནས་ནི་དམིགས་པ་ལ་སེམས་རྩེ་གཅིག་ཏུ་རྟོག་པ་ཡིན་ལ། ལྷག་མཐོང་ནི་དམིགས་པའི་མཚན་མ་མཐོང་བ་ལ་ཇི་ལྟར་མཐོང་བ་ལྟར་ངེས་པའི་ཚུལ་གྱིས་འབྱེད་ཅིང་དཔྱོད་པའི་ཤེས་རབ་སྟེ། མདོ་དགོངས་འགྲེལ་དུ། བྱང་ཆུབ་སེམས་དཔའ་ཅི་ཙམ་གྱིས་ན་གཅིག་ཏུ་ཞི་གནས་སྒོམ་པ་ལགས། བཀའ་སྩལ་པ། གང་གི་ཚེ་རྒྱུན་ཆགས་སུ་ཡིད་ལ་བྱེད་པས་བར་ཆད་མེད་པའི་སེམས་ཉིད་ཡིད་ལ་བྱེད་པའོ། །
ཇི་ཙམ་གྱིས་ན་ཞི་གནས་དང་ལྷག་མཐོང་གཉིས་འདྲེས་པར་གྱུར་ཏེ་མཉམ་པར་ཟུང་དུ་འཇུག་པ་ལགས། བཀའ་སྩལ་པ། གང་གི་ཚེ་སེམས་རྩེ་གཅིག་པ་ཡིད་ལ་བྱེད་པའོ། ། ཞེས་དང་། བར་ཆད་མ་མཆིས་པའི་སེམས་གང་ལགས། བྱམས་པ་ཞི་གནས་ཀྱི་དམིགས་པའི་སེམས་གང་ཡིན་པའོ། ། སེམས་རྩེ་གཅིག་པ་ཉིད་གང་ལགས། ཏིང་ངེ་འཛིན་གྱི་སྤྱོད་ཡུལ་གཟུགས་བརྙན་དེ་ལ་འདི་ནི་རྣམ་པར་རིག་པ་ཙམ་ཡིན་ནོ། ། ཞེས་བྱ་བར་རྟོག་སྟེ། དེ་རྟོགས་ནས་ཀྱང་དེ་བཞིན་ཉིད་དུ་ཡིད་ལ་བྱེད་པ་གང་ཡིན་པའོ། །
ཞེས་དང་། བྱང་སར། བརྗོད་དུ་མེད་པའི་དངོས་པོ་ཙམ་དང་། དོན་ཙམ་གྱི་དམིགས་པ་ལ་སེམས་ངེས་པར་བརྟགས་ནས་སྤྲོས་པ་ཐམས་ཅད་དང་བྲལ་བ་དང་། སེམས་ཡོངས་སུ་གཡེང་བ་ཐམས་ཅད་དང་བྲལ་བའི་འདུ་ཤེས་ཡིད་ལ་བྱེད་པས་དམིགས་པ་ཐམས་ཅད་ལ་མོས་པ་ན་ནང་གི་ཏིང་ངེ་འཛིན་གྱི་མཚན་མ་རྣམས་ལ་སེམས་འཇོག་ཅིང་ཤིན་ཏུ་འཇོག་པ་ནས་རྒྱས་པར་རྩེ་གཅིག་ཏུ་མཉམ་པར་འཇོག་པའི་བར་འདི་ནི་ཞི་གནས་ཞེས་བྱའོ། ། ལྷག་མཐོང་གང་ཞེ་ན། ཞི་གནས་ཡོངས་བསྒོམས་པས་ཡིད་ལ་བྱེད་པ་ཉིད་ཀྱིས་ཇི་ལྟར་བསམས་པའི་ཆོས་དེ་དག་ཉིད་ཀྱི་མཚན་མ་ཡིད་ལ་བྱེད་ཅིང་འབྱེད་པ་དང་། རབ་ཏུ་རྣམ་པར་འབྱེད་པ་དང་། ཆོས་རབ་ཏུ་རྣམ་པར་འབྱེད་པ་ནས་རྒྱས་པར་མཁས་པ་དང་ཤེས་རབ་ཀྱི་འཇུག་པའི་བར་གང་ཡིན་པ་འདི་ནི་ལྷག་མཐོང་ཞེས་བྱའོ། ། ཞེས་དང་།
དགོངས་པ་ལུང་སྟོན་དུ། གཟུགས་ལ་སོགས་པ་ནང་གི་ཆོས། ། མཐོང་བ་་་་་་རྣམས་ཀྱི་དེ་ཁོ་ན་ཉིད། དེ་ནི་ལྷག་མཐོང་ཡིན། ། མི་བསྐྱོད་ལ་སོགས་་་་་་སངས་རྒྱས་ལྔའི་རང་བཞིན་གྱི་རླུང་། གྲངས་ཇི་་་་་་ལྟ་བ་བཞིན་དུ་རྟོག་པ་དག་ནི་ཞི་གནས་ཡིན། ཞེས་སོ། ། དེ་ཉིད་རྣམ་པ་ཇི་ལྟ་བར་ངེས་པའི་དམིགས་པ་ལ་ཇི་ལྟར་ངེས་པ་བཞིན་འཛིན་པས་ཏིང་ངེ་འཛིན་ཏེ། སཾ་ཊིར། འཛིན་པའི་ཕྱིར་ཏིང་ངེ་འཛིན་ཏེ།
ཞེས་དང་། ཏིང་འཛིན་རྒྱལ་པོར། ཏིང་འཛིན་མཉམ་པ་མེད་པའི་ས། ། ཤིན་ཏུ་མཐོང་དཀའ་ཕྲ་ཞིང་ཞི། ། འདུ་ཤེས་ཐམས་ཅད་བཅོམ་པ་སྟེ། ། དེ་ཕྱིར་ཏིང་ངེ་འཛིན་ཞེས་བྱ། ། ཞེས་དང་། ནམ་ཞིག་མཉམ་པར་བཞག་གྱུར་ཏེ། ། ཆོས་ཀུན་ལ་ནི་རློམ་སེམས་མེད། ། རློམ་སེམས་མེད་པ་ཇི་བཞིན་པ། །
དེ་ནི་ཏིང་ངེ་འཛིན་ཅེས་བསྒྲགས། ། ཞེས་སོ། ། དེའི་རྒྱུན་སྐྱོང་བ་ན་ནམ་ལངས་མ་ཐག་དང་ས་སྲོས་མཚམས་ཉིན་གུང་མཚན་གུང་རྣམས་བོར་ནས་དུས་གཞན་ཐམས་ཅད་དུ་ནུས་ཚད་སྒོམ་སྟེ། འདིར་མཚན་མོ་ཕྱེད་དམ་སྔ་དྲོའི་ཐུན་མཚམས་ལ་སངས་རྒྱས་པ་རྣམས་ཀྱི་ཡེ་ཤེས་ལྷག་པར་གནས་པར་འགྱུར་རོ། ། ཉི་མ་ཕྱེད་དམ་ནུབ་པར་གྱུར་པའི་ཐུན་མཚམས་ལ་ལྷ་མིན་རྣམས་ཀྱིས་ཡེ་ཤེས་ལྷག་་་་་་སེམས་ཅན་རྣམས་ཀྱི་སྐྱེ་འཆི་ཅུང་ཟད་ཤེས། པར་གནས་པར་འགྱུར་རོ། ། གཞན་དུ་ཐུན་བཞིའི་ཐུན་མཚམས་ལས་འབྱུང་པོ་རྣམས་ཀྱི་སྟེ། ཉིན་མོའི་ཆ་ལ་རྟག་པའི་ཡེ་ཤེས་ལྷག་པར་གནས་ཤིང་མཚན་མོའི་ཆ་ལ་ཆད་པའི་ཡེ་ཤེས་ལྷག་པར་གནས་སོ། ། ཞེས་སོ། ། ཉམས་རྟགས་ཀྱི་ངེས་པ་ནི།
གོང་དུ་བཤད་པ་དེ་ལྟ་བུས་ཏིང་ངེ་འཛིན་དེ་ཉིད་བསྒོམས་པས་རོ་རྐྱང་གི་རླུང་རྒྱུ་བ་ཤས་ཇེ་ཆུང་དུ་སོང་ནས་རླུང་བཅུ་དབུ་མའི་མ་སྣར་འདུས་པས་དེ་ལ་བརྟེན་པ་གཟུང་འཛིན་གྱི་རྟོག་པ་རགས་པ་སེམས་ཀྱི་ཆོས་ཉིད་འོད་གསལ་ལ་ཅུང་ཟད་ཐིམ་ཞིང་ཉམས་ཀྱི་སྣང་བ་འབྱུང་བ་ནི། མུན་ཁང་ཅུང་ཟད་སངས་པའི་རྗེས་ལ་སྒོམ་ཁང་གི་མཐར་ཞགས་སྤྲིན་ཆགས་པ་ལྟ་བུའི་སྣང་བ་འཆར་ཏེ། གུར་དུ། དང་པོ་སྤྲིན་དང་འདྲ་བར་སྣང་། ། ཞེས་སོ། ། དེ་ནས་གཡས་ཀྱི་ཁམས་ལྔའི་རླུང་འགགས་རིམ་ནས་རྒྱུ་བ་ཐིམ་པའི་ཉམས་འཆར་བ་ལས་ཐོག་མར་ས་རླུང་དབུ་མར་ཚུད་དེ་ས་ཆུ་ལ་ཐིམ་པའི་རྟགས། མཐོང་ཉམས་དུ་བ་ལྟ་བུ་སྔོ་ཕྱུར་ཕྱུར་བའམ། ཁམ་ལོང་ལོང་བ་དང་། སྐྱ་བུན་བུན་པ། སྤོས་རེང་གི་དུ་བ་ལྟ་བུ་གཡས་གཡོན་དུ་འཁྱོག་པ།
ལུང་པ་ཆེན་པོ་དུ་ཐང་གིས་ཁེངས་པ་ལྟ་བུ་སྔོ་མེར་བ་འབྱུང་། སེམས་ཉམས་སུ་བྱིང་ཤས་ཆེ། ལྷན་ནེ་གནས་པ་ལྟར་ཅུང་ཟད་རྨུགས། གཏི་མུག་ཤས་ཆེ། ལུས་ཉམས་ལྕི། མི་ཐེག་པ། ནོན་པ། འཚུབས་པ་ལྟ་བུ་འབྱུང་། རྨི་ཉམས་སུ་དུ་བ། རླངས་པ།
ཚུབ་མ། རྨུགས་པ། ཁང་པ་འགྱེལ་བ། ས་འོག་ཏུ་ནོན་པ། ས་འོག་དང་། ཁུང་དུ་ཉལ་བ་ལྟ་བུ་འབྱུང་། གཡས་ཀྱི་ཆུ་རླུང་དབུ་མར་ཆུད་དེ་ཆུ་མེ་ལ་ཐིམ་པའི་རྟགས་མཐོང་ཉམས་སྨིག་རྒྱུ་ཆུ་གཡོ་བའི་རྣམ་པ་ལྟ་བུ་སྔོ་མེར་མེར་བ་དང་། གཙང་པོ་རྒྱུག་པ། སེམས་ཉམས་རྣམ་རྟོག་འཕྲོ་འདུ་རེས་འཇོག་པ་དང་། རེས་བདེ།
རེས་མི་བཟོད་པ་ལྟ་བུ་འབྱུང་། ཞེ་སྡང་ཤས་ཆེ། ལུས་ཉམས་ལུས་མཉེན་འཇམ་བདེ་ལུས་གནད་གང་ལ་ཡང་མི་བདེ་བ་མེད། ལུས་བསིལ་ལ་གྲང་བའི་འདུ་ཤེས་མེད་པ་དང་། རྨི་ཉམས་སུ་ཆུ་ལ་བརྒལ་བ། སྨིག་རྒྱུ་དང་ཆུ་མཐོང་བ། ཆར་ཟིམ་བུ་འབབ་པའི་དབུས་ན་འདུག་པ་མཐོང་། གཡས་ཀྱི་མེ་རླུང་དབུ་མར་ཆུད་དེ་མེ་རླུང་ལ་ཐིམ་པས་མཐོང་ཉམས་མཁའ་སྣང་ཞེས་པ་སྲིན་བུ་མེ་ཁྱེར་གྱི་མིང་སྟེ་དམར་མེར་རེ་བའམ། དཀར་དམར་ཕྲ་ཕྲ་བ། སྐར་མའམ་མེ་སྟག་འཕྲོ་བ་ལྟ་བུ་དང་།
སེམས་ཉམས་འཕྲོ་ཤས་ཆེ། འཚུབ། ཅུང་ཟད་གནས་ན་གསལ་དྭངས། འདོད་ཆགས་ཤས་ཆེ། དེའི་འཕྲོ་ལ་འཚུབ་པ་དང་། ལུས་ཉམས་དྲོད་ཆེ། རྔུལ། གོས་འབུད་སྙིང་འདོད། ལྟོགས་པ་སྙམ། སྙོམ་པ་སྙམ་བྱེད་པ་འབྱུང་།
རྨི་ཉམས་མེ་བཏང་བ། མར་མེ་འབར་བ་སོགས་མེ་དང་འབྲེལ་བའི་རྨི་ལམ་རྨི། རླུང་གི་རླུང་དབུ་མར་ཆུད་དེ་རླུང་རྣམ་པར་ཤེས་པ་ལ་ཐིམ་པའི་རྟགས། མཐོང་ཉམས་མར་མེ་ལྟ་བུ་དཀྱིལ་སྡོང་ངམ། མཆུ་གདོང་གི་མར་མེ་དང་། སྐོང་བུ་མེད་པར་སྡོང་བུ་ལ་མར་མེ་དང་། སྡོང་བུའང་མེད་པའི་མར་མེ་ལྟ་བུ་གཅིག་རྟིང་ལ་གཅིག་དང་། མང་པོ་སྒྲིགས་པ་སྟེང་འོག་ཐམས་ཅད་ཁྱབ་པར་སྣང་བ་འབྱུང་། སེམས་ཉམས་མི་འཕྲོ་བའི་ངང་ནས་གར་སོང་ཆ་མེད་པ་ཕྱོ་ལང་གིས་སོང་སྟེ་གཏད་མེད་དུ་གནས། ཕྲག་དོག་ཤས་ཆེ།
ལུས་ཉམས་ཡང་བ་གསོ་བ། རྨི་ཉམས་རྟའམ་བྱ་ལ་ཞོན་ནས་བརྒྱུགས་པ། ནམ་མཁའ་ལ་འཕུར་བ། བྱའི་ཁྱུ་ཆེན་པོ་ནམ་མཁའ་ལ་ལྡིང་བར་རྨི་བ་འབྱུང་། ནམ་མཁའི་རླུང་དབུ་མར་འདུས་ཤིང་ཐིམ་པས་སྤྲིན་མེད་པའི་ནམ་མཁའ་ལྟ་བུ་ཞེས་བྱ་བ་དང་པོ་བུག་པ་དང་རྒྱ་སྐར་ཆུང་ངུ་ནས་ནམ་མཁའ་མཐོང་བ་ལྟ་བུ། དེ་ནས་དྲ་སྒོའམ་ཁྲོལ་དམིགས་ནས་མཐོང་བ་ལྟ་བུ། དེ་ནས་སྟོན་ནམ་དྭངས་པའི་ནམ་མཁའ་ལྟ་བུ་འབྱུང་སྟེ། འགའ་ཞིག་ལ་འདིར་སྟོང་པ་དགྲར་ལངས་ཀྱི་སྣང་བ་འབྱུང་ངོ་། ། སེམས་ཉམས་འཇམ་ཉམས་ལ་རྟོག་མེད་དུ་མེར་རེ་གནས་ནས་རྟོག་པ་སྤྲོ་སྙིང་མི་འདོད། རྩུབ་ཉམས་གཡང་ཟ།
ཐམས་ཅད་མེད་པ་སྙམ་བྱེད། སེར་སྣ་ཤས་ཆེ། ལུས་ཉམས་བདེ་བ་ལུས་མེད་པ་སྙམ་བྱེད། རྨི་ཉམས་རི་མཐོན་པོའི་རྩེ་ནས་ནམ་མཁའ་རྒྱ་ཆེན་པོ་མཐོང་བ། སྐར་ཁུང་ལ་སོགས་པའི་བུ་ག་ནས་ནམ་མཁའ་མཐོང་བ་ལ་སོགས་པ་རྨིའོ། དེ་དག་ཀྱང་། སྟོང་པ་ལ་ནི་དུ་བ་སྨིག་རྒྱུ་རབ་གསལ་དྲི་མ་མེད་པའི་མཁའ་སྣང་ཉིད་དང་མར་མེ་དང་། ། ཞེས་པ་ནི་མཚན་མོའི་རྣལ་འབྱོར་གྱིས་མཐོང་ངོ་། ། ཞེས་དང་། ཉི་མ་དཔལ་ཡེ་ཤེས་ཀྱིས།
ས་ཆུ་ལ་ཐིམ་པ་ལས་སྨིག་རྒྱུའི་རྣམ་པའོ། ། ཆུ་མེ་ལ་ཐིམ་པ་ལས་དུ་བའི་རྣམ་པའོ། ། མེ་རླུང་ལ་ཐིམ་པ་ལས་མཁའ་སྣང་གི་རྣམ་པའོ། ། ཕྲ་མོའི་ཁམས་ཀྱི་སྣང་བ་གསུམ་ནམ་མཁའ་ལ་སྒྲོན་མ་དང་འདྲ་བར་སྣང་བའི་ཕུང་པོའི་ཆོས་ཉིད་ཀྱི་ཕྱིར་སྒྲོན་མའི་རྣམ་པའོ། ། རང་བཞིན་གྱི་སྣང་བ་ནུབ་པ་ལ་སྤྲིན་མེད་པའི་ནམ་མཁའ་དང་འདྲ་བའི་རྟག་ཏུ་སྣང་བའི་ངོ་བོ་ཉིད་ནི་སྤྲིན་མེད་པའི་ནམ་མཁའ་དང་མཚུངས་པའོ་ཞེས་པའི་མཚན་མ་ལྔ་རྣམས་སོ། ། ཞེས་དང་། རྒྱུད་ཕྱི་མར། སྟོབས་བཅུའི་སྟོབས་དང་ལྡན་པས་སོ་སོར་སྡུད་སོགས་དྲུག་པོ་རྣམས་ཀྱིས་སྟོང་པ་སྒོམ་པ་གསུངས། མཚན་མོའི་དུ་བ་ལ་སོགས་རྣལ་འབྱོར། ཞེས་སོ། །
གཉིས་པ་ཉིན་མོའི་རྣལ་འབྱོར་ལའང་དྲུག་གི འདུག་གནས་ཀྱི་ངེས་པ་ནི། སྔར་བཤད་པ་ལྟ་བུའི་སྤྲིན་མེད་ནམ་མཁའ་རྒྱ་ཆེན་པོ་མཐོང་བར་སྒོམ་སྟེ། དེ་ནས་སྤྲིན་མེད་པའི་ནམ་མཁའ་ལ་བལྟ་སྟེ། ཞེས་དང་། ཉིན་མོ་བླ་གབ་མེད་པ་ལ་བལྟའོ། ། ཞེས་སོ། ། ལུས་གནད་ཀྱི་ངེས་པ་སྔ་དྲོ་ནུབ་ཕྱི་དྲོ་ཤར་དུ་བལྟས་ནས་བསྒོམ་སྟེ། སྔ་དྲོ་དང་ཕྱི་དྲོ་ཉི་མ་ལ་རྒྱབ་བསྟན་ནས་སོ། ། ཞེས་སོ། །
ལྟ་སྟངས་ཀྱི་ངེས་པའང་མིག་ལ་ཉི་ཟེར་མི་འཕོག་པ་སྟེ། རྣམ་པ་གཞན་དུ་ནི་ཉི་མའི་འོད་ཟེར་གྱིས་རབ་རིབ་ཏུ་འགྱུར་ཏེ། དེ་ཡིས་ཞེས་པ་དེའི་གནོད་པ་ལས་སོ། ། ཞེས་སོ། ། བྱེད་བཅིངས་ཀྱི་ངེས་པ་ནི་སྔར་བསྟན་ཟིན་ལ། ཉམས་ལེན་གྱི་ངེས་པ་ལ་ཕྱིའི་རྣལ་འབྱོར་སྤྲིན་མེད་ནམ་མཁར་རྩེ་གཅིག་ཏུ་གཏོད་པ་སྟེ། འདིར་ཉིན་མོའི་རྣལ་འབྱོར་ནི། ནམ་མཁའ་ཆུ་འཛིན་བྲལ་བ་དག་ནི་རྣལ་འབྱོར་པ་ཡིས་དགྲད་པའི་མིག་གིས་བལྟ་བར་བྱ་བ་སྟེ། ། ཞེས་སོ། ། ནང་གི་རྣལ་འབྱོར་ནི།
སྔར་གྱི་ནང་གི་རྣལ་འབྱོར་གྱི་རྗེས་སུ། འདི་ཡི་སྣང་བ་བཅུ་བདག་ཉིད། ། ཅེས་པས་རྟགས་བཅུ་བསྟན་པའི་ཤུགས་ཀྱིས་རྟགས་ཅན་ཉིན་མོའི་རྣལ་འབྱོར་ཡང་ཤུགས་ལ་བསྟན་ཏེ། དེ་གོམས་པའི་འབྲས་བུ་ཉིན་རྟགས་དྲུག་ཡིན་པའི་ཕྱིར་རོ། ། ཉམས་རྟགས་ཀྱི་ངེས་པ་ནི། རྣལ་འབྱོར་དེ་གོམས་པས་གཡོན་ནས་རླུང་ལྔ་ཡེ་ཤེས་ལས་ནམ་མཁའ་སྐྱེ་བ་སོགས་ཀྱི་ཚུལ་ལས་ནམ་མཁའ་སོགས་བསྐྱེད་རིམ་གྱིས་རྒྱུ་བ་ཐིམ་པའི་ཉམས་འཆར་བ་ལས་ཐོག་མར་ནམ་མཁའི་རླུང་དབུ་མར་ཐིམ་པའི་རྟགས། མཐོང་ཉམས་སྤྲིན་མེད་ན་ནམ་མཁའ་ལས་བྱུང་བའི་སྣང་བ་འབར་བ་ཞེས་བྱ་བ་དང་པོར་བུད་ཤིང་ལས་མེ་འབར་བ་ལྟ་བུ། དེ་ནས་ཤིང་མེད་པའི་མེ་འབར་བ་ལྟ་བུ། དེ་ལ་མ་བརྟགས་མ་དཔྱད་པར་བཞག་པས་དེ་ཉིད་ཤིན་ཏུ་དྭངས་ཤིང་མི་གཡོ་བར་གནས་པ་མཐོང་སྟེ། མུན་ཁང་ཡིན་ན་ཁ་དོག་དམར་པོའམ་སེར་པོ།
ཉིན་མོ་ཡིན་ན་དཀར་པོའམ་དཀར་སེར་དུ་སྣང་། སེམས་ཉམས་རྟོག་མེད་དུ་གསལ། ཐམས་ཅད་མེད་པའི་སྣང་བ་དང་། གང་ལ་ཡང་ཐོགས་པ་མེད་པའི་སྣང་བ་འབྱུང་། ལུས་ཉམས་ལུས་མེད་པའམ་ནམ་མཁའ་ལ་ཡས་པ་ལྟ་བུ། ནམ་མཁའི་མཐོངས་ན་ཡོད་པའམ་འོག་ཐམས་ཅད་གཡང་དུ་སོང་བ་ལྟ་བུའི་ཉམས་འཆར། རྨི་ཉམས་སྔར་དང་འདྲ། རླུང་གི་རླུང་དབུ་མར་འདུས་པས། མཐོང་ཉམས་ཟླ་བ་ལྟ་བུ་འཆར་ཏེ། དང་པོར་རིའི་རྩེ་མོའམ་ཁང་ལོགས་ལ་ཟླ་འོད་ཤར་བ་ལྟ་བུ་དང་རྒྱ་སྐར་ནས་ཁང་པའི་ནང་དུ་ཤར་བ་ལྟ་བུ།
རྒྱ་སྐར་རམ་སྤྲིན་གྱི་གོ་བར་ནས་ཟླ་བ་གང་བ་ལྟ་བུ། ཚེས་བཅོ་ལྔའི་ཟླ་བ་ཉ་གང་བ་ལྟ་བུ་གསལ་བར་སྣང་བ་དང་། སེམས་བདེ་གསལ་དུ་ཆམ་གྱིས་འགྲོ་བ་དུས་མཉམ་དུ་འབྱུང་སྟེ། འཕགས་པ་ལྷས། གང་ཚེ་ཟླ་བ་ཉ་བ་ཤར་གྱུར་པ། ། དེ་ཚེ་སེམས་ཀྱི་རྒྱལ་པོ་རབ་ཏུ་ཉལ། ། ཞེས་སོ། ། དེའང་ཉིན་མོ་ཡིན་ན་ཟླ་བ་གང་བའམ་མ་གང་བ་འོད་ཟེར་མེད་པ་དཀར་སེར་དུ་སྣང་། སེམས་ཉམས་ནམ་མཁའ་ལ་ལྡིང་བ་ལྟ་བུའམ། ནམ་མཁར་ཐིམ་ནས་འགྲོ་བ་ལྟ་བུ་འབྱུང་།
ལུས་ཉམས་ལུས་སྟན་ལས་གྱེན་དུ་འཕགས་པའམ། ནམ་མཁའ་ལ་འགྲོ་བའམ། ཐུར་དུ་ལྷུང་བ་སྙམ་བྱེད། རྨི་ཉམས་སྔར་བཞིན། མེ་རླུང་དབུ་མར་འདུས་པས་ཉི་མ་ལྟ་བུ་ཞེས་པ་རི་རྩེའམ་ཁང་ལོགས་ལ་ཉི་མ་ཤར་བ་ལྟ་བུའམ། རྒྱ་སྐར་རམ་མཐོངས་ནས་ཉི་མ་ཤར་བ་ལྟར་ཐམས་ཅད་སལ་གྱིས་སྣང་བ་དང་། ཉི་མའི་དཀྱིལ་འཁོར་ལྟ་བུར་སྣང་སྟེ། མུན་ཁུང་ཡིན་ན་འོད་ཆེར་མེད་པའི་དམར་སྒོར་རེ་བ་དང་། ལྗང་ཁུ་མེར་རེ་བ། མཐར་འོད་ཟེར་རབ་ཏུ་རྒྱས་པ་ལྷག་གིས་ཤར་བས་མིག་གཅོར་བ་ལྟ་བུ་མཐོང་།
ཕྱི་ཡིན་ན་སྔོ་ལྗང་མ། ལྗང་སེར་དུ་མཐོང་། སེམས་ཉམས་ཤིན་ཏུ་གསལ་ཡང་རྒོད་པ་ཤེས་པ་རྩུབ་ཅིང་སྤྲོ་བ་ཐུང་བ་འབྱུང་བས། དེའི་དུས་སུ་ཤེས་པ་གློད་ལ་སྒོམ། ལུས་ཉམས་ཤིན་ཏུ་དྲོད་ཆེ། རྔུལ་མང་། ཁ་སྣ་དུ་བས་ཚུབས་པ་ལྟ་བུ་དང་། ཁོང་པ་ནས་མེ་འབར་བ་ལྟ་བུ་འཆར། ལྟུང་བ་ཅི་བཏུང་ཀྱང་མི་ངོམས། ཕྱི་རོལ་ནས་ཀྱང་མེས་གཟིར་བ་ལྟ་བུ་འབྱུང་།
རྨི་ཉམས་མེ་འབར་བའི་དབུས་ན་འདུག་པ་དང་། ཁང་པ་རི་ཡུལ་མེས་ཚིག་པ་རྨིའོ། ། ཆུ་རླུང་དབུ་མར་འདས་པས་སྒྲ་གཅན་ལྟ་བུ་འཆར་ཏེ། རིན་པོ་ཆེ་ནག་པོ་དང་། མིག་ལྟ་བུ་དང་། གནག་ལྷང་ངེ་བ་དྭངས་པ་གླང་ང་དང་རྒྱ་རྫ་ཙམ་དང་། ནག་རིལ་བ་བྱེ་སྒོང་ཙམ་དང་། སྲན་མ་ཙམ་དང་། ཡུངས་ཀར་ཙམ་གྱིས་མདུན་དང་། ལུང་པ་ཆེན་པོ་དང་།
ནམ་མཁའ་ཐམས་ཅད་ཁེངས་པར་སྣང་། སེམས་ཉམས་མཐོ་དམའ་ཤས་ཆེ་སྟེ། རེས་ཏིང་ངེ་གནས། རེས་སྣ་ཚོགས་སུ་འཕྲོ། རེས་རྒོད་པ་དགའ་ཉམས་ཆེ་བ་འབྱུང་། འདིའང་ཅུང་ཟད་རྩུབ་པས་གློད་པ་གལ་ཆེ། རྨི་ཉམས་སྔར་དང་འདྲ། སའི་རླུང་དབུ་མར་འདུས་པས་ཆ་ཤས་ཤེས་པ་གློག་ལྟ་བུ། མུན་ཁང་དུ་གློག་ཇི་བཞིན་དང་། ཉིན་མོ་དཀར་པོའམ་དཀར་སེར་འཁྱུག་པ་སྣང་།
སེམས་ཉམས་གསལ་ཡང་མི་འཕྲོ་བར་བརྟན་པ་ཏིང་ངེ་འཛིན་ལས་ལྡང་མི་འདོད་པ་འབྱུང་། ལུས་ཉམས་ས་རྟིང་དུ་བྱིང་བ་ལྟ་བུ་དང་། མགུལ་སྙིང་མི་འདོད། རྨི་ཉམས་སྔར་དང་འདྲ། རླུང་བཅུ་ཆར་དབུ་མར་འདུས་པ་ལས་ཁ་དོག་སྔོན་པོའམ་དཀར་པོ་ལ་ཟླུམ་པོ་འོད་ཁ་དོག་ལྔས་སྐོར་བའམ་རེ་རེས་བསྐོར་བའམ། མ་བསྐོར་བ་ཆེ་ཆུང་སྣ་ཚོགས་འབྱུང་སྟེ། ཕྱག་རྡོར་གྱིས། ཐིག་ལེ་ལྟར་སྣང་བ་སྟེ་ཟླ་བའི་དཀྱིལ་འཁོར་ཁ་དོག་སྔོན་པོའི་རྣམ་པའོ། ། ཞེས་དང་། དཔེ་མེད་བསྲུང་བས་ཀྱང་།
ཁ་དོག་སྔོན་པོ་ཟླ་བའི་དཀྱིལ་འཁོར་གྱི་རྣམ་པ་ཅན་ནོ། ། ཞེས་དང་། ནཱ་རོ་པའང་དེ་དང་འདྲ་ལ། ཉི་མ་དཔལ་གྱིས། དེ་ཁོ་ན་ཉིད་དེ་སྣ་ཚོགས་གཟུགས་བརྙན་བསྒོམ་པའི་རྣལ་འབྱོར་ལས་སོ། ། སྐར་མའི་ཚོགས་བཞིན་ཞེས་པ་ནོར་བུ་སྔོན་པོ་དང་ཟླ་བའི་དཀྱིལ་འཁོར་གྱི་རྣམ་པ་ཅན་གྱི་ཐིག་ལེའི་དབུས་སངས་རྒྱས་ལོངས་སྤྱོད་རྫོགས་པའི་སྐུ་མཐའ་ཡས་པ་མཐོང་བ་སྔོན་མ་ཅན་ཁམས་གསུམ་པ་བུམ་པ་དང་སྣམ་བུ་ལ་སོགས་པ་མཐོང་བའོ། ། ཞེས་སོ། ། སེམས་ཉམས་བདེ་ཤས་ཆེ། ལུས་ཉམས་ཁོལ་བུའམ་ཐམས་ཅད་ལ་ཁྱབ་པའི་བདེ་བ་ཅི་རིགས་འཆར། རྨི་ཉམས་ཕལ་ཆེར་བདེ་བར་འཆར་བ་གཙོ་ཆེའོ། །
འབར་བ་དང་ནི་ཟླ་བ་ཉི་མ་རྡོ་རྗེ་རྣམས་དང་མཆོག་གི་ཆ་དང་ཐིག་ལེ་མཐོང་བར་འགྱུར། ། ཞེས་དང་། ནམ་མཁའ་དེ་ལས་ཀྱང་ཉིན་མོའི་རྣལ་འབྱོར་གྱིས། ནམ་མཁའ་ལས་བྱུང་རང་བྱུང་བ། ། ཤེས་རབ་ཡེ་ཤེས་མེ་འོ་ཆེ། ། ཞེས་པ་འབར་བ་མཐོང་སྟེ་སྤྲིན་མེད་པའི་ནམ་མཁའ་ལའོ། ། དེ་བཞིན་དུ། འོད་ཆེན་རྣམ་པར་སྣང་བར་བྱེད། ། ཡེ་ཤེས་སྣང་བ་ལམ་མེ་བ་ནི་ཟླ་བ་སྣང་བའོ། ། འགྲོ་བའི་མར་མེ་ནི་ཉི་མའོ། །
ཡེ་ཤེས་སྒྲོན་ནི་རྡོ་རྗེ་སྟེ་སྒྲ་གཅན་ནོ། ། གཟི་བརྗིད་ཆེན་པོ་འོད་གསལ་བ་ནི་གློག་སྟེ་མཆོག་གི་ཆའོ། ། སྔགས་མཆོག་མངའ་བདག་རིགས་སྔགས་རྒྱལ་ནི་ཐིག་ལེའོ། ། ཞེས་སོ། དེ་ལྟར་མཚན་རྟགས་བཞི་ཉིན་རྟགས་དྲུག་ནི་མཚན་མ་བཅུ་སྟེ། མཚན་མོའི་རྣལ་འབྱོར་གྱིས་རྣམ་པ་བཞི་དང་ཉིན་མོའི་རྣལ་འབྱོར་གྱིས་རྣམ་པ་དྲུག་སྟེ། ཞེས་པ་སྤྲིན་མེད་ནམ་མཁའ་འདིར་རྟོགས་ཀྱི་ནང་དུ་མ་གསུངས་ཀྱང་རྒྱུད་གཞན་དུ་འབྱུང་བས་འདིར་བཤད་དོ། ། དེ་ནས་བུམ་པ་རས་ཡུག་ལ་སོགས་པ་རྣམ་པ་ཀུན་ལྡན་གྱི་སྟོང་གཟུགས་མཐོང་སྟེ། དེ་ཡང་རླུང་དང་ཐིག་ལེའི་དྭངས་མ་འདུས་པས་མེ་ཏོག་སྣ་ཚོགས་དང་། བཤང་བའི་རྩར་འདུས་པས་འཇའ་ཚོན་དང་།
སྒྱུ་མར་འདུས་པས་སྤྲིན་དང་འབྲུག་གི་སྒྲ་ལྟ་བུ་དང་། སྟོང་ཕྲག་བདུན་ཅུ་རྩ་གཉིས་ཀྱི་རྩར་འདུས་པས་ཆུ་བོ་སྣ་ཚོགས་དང་། ཉིང་ཁའི་རྩར་འདུས་པས་གཟའ་དང་། མགྲིན་པའི་བར་སྐོར་གྱི་རྩ་རྣམས་སུ་འདུས་པས་རྒྱུ་སྐར་དང་། ལྕེ་དང་ལྕེ་ཆུང་དུ་འདུས་པས་ཆར་འབབ་པ་དང་། གཙུག་ཏོར་དང་མགྲིན་པའི་འཁོར་ལོའི་རྩར་འདུས་པས་ལྷ་དང་། ལག་པའི་རྩར་མི་དང་། རྐང་པའི་རྩར་འོག་གི་སེམས་ཅན། བུ་ག་དགུའི་རྩར་འདུས་པས་སྟོང་པའི་ཉམས་དང་། སྐྲ་དང་བ་སྤུའི་རྩར་འདུས་པས་འབྱུང་པོའི་རིགས་ཀྱི་སྣང་བ་འཆར་རོ། །
དེ་ལྟར་རྒྱུད་ཕྱི་མ་ལས་ཀྱང་། མཚན་མོའི་དུ་བ་ལ་སོགས་པ་རྣལ་འབྱོར་སླར་ཡང་ཉིན་མོ་མཁའ་ལ་འབར་བ་ལ་སོགས་རྣམས་ཀྱང་ངོ་། ། སོ་སོར་སྡུད་རྣལ་འབྱོར་པ་ནི་ནམ་མཁའི་མཐིལ་དུ་སོན་པ་དུས་གསུམ་གཟུགས་རྣམས་མཐོང་བར་བྱེད། ཅེས་སོ། ། ཅིའི་ཕྱིར་མཚན་མ་ཞེས་བྱ་ན། དབང་མདོར་བསྟན་གྱི་འགྲེལ་པར། དེ་ཁོ་ནའི་འབྲས་བུའི་སྔ་ལྟས་སུ་གྱུར་པའི་ཕྱིར་མཚན་མའོ། ། ཞེས་སོ། ། དེ་དེ་ཁོ་ན་རྟོགས་བྱེད་ཀྱི་ལམ་གོམས་པའི་མཚན་མ་ཡིན་གྱི། གྲུབ་པའི་མཚན་མ་ནི་མ་ཡིན་ཏེ།
སྟོད་འགྲེལ་དུ། དེ་ལས་གཞན་ཡང་མཁའ་འགྲོ་མ་རྡོ་རྗེ་གུར་དུ་བཅོམ་ལྡན་འདས་ཀྱིས་གསུངས་པ། ཕྱི་ནས་སྒྱུ་མའི་རྣམ་པ་སྟེ། ། རྨི་ལམ་རྣམ་པ་སྐད་ཅིག་ལས། ། དེ་ནི་ཐམས་ཅད་མཁྱེན་པའི་རྒྱུ། ། དངོས་གྲུབ་ཉེ་བར་གྱུར་པ་འོ། ། ཞེས་པ་ལ་སོགས་པའོ། ། དེའི་ཕྱིར་བཅོམ་ལྡན་འདས་ཀྱི་གསུང་ལས། དང་པོར་དུ་བ་ལ་སོགས་པའི་མཚན་མ་ནི་སྒོམ་པའི་དུས་ན་རྟགས་སུ་འགྱུར་རོ། ། ཁ་ཅིག་གྲུབ་པའི་དུས་ན་ཞེས་སྨྲ་བ་དེ་རྣམས་ཐམས་ཅད་ནི་བཅོམ་ལྡན་འདས་ཀྱི་དམ་བཅའ་བ་ཉམས་པར་བྱེད་པ་སྟེ།
བསམ་པ་ཐམས་ཅད་ཡོངས་སྤངས་ཏེ། ། ཉི་མ་གཅིག་ནི་ཡོངས་སུ་བརྟག ། ཅེས་པའི་བཅོམ་ལྡན་འདས་ཀྱི་བཀའ་སུན་འབྱིན་པའོ། ། གྲུབ་པའི་དུས་ན་གང་ཞིག་འཇིག་རྟེན་པའི་དུ་བ་ལ་སོགས་པ་དང་སྒྱུ་མ་དང་རྨི་ལམ་ལྟ་བུ་དེ་ནི་མཚན་མར་མི་འགྱུར་ཏེ། དངོས་སུ་འབར་བ་དང་དུ་བ་ལ་སོགས་པས་བསྲེག་པའི་བྱ་བ་ནུབ་པའི་ཕྱིར་རོ། ། དེ་བཞིན་དུ་གུར་གུམ་དང་མེ་ཏོག་དང་། རིན་པོ་ཆེ་དང་། གསེར་གྱི་ཆར་ཡང་ངོ་། ། དེའི་ཕྱིར་ཡན་ལག་དྲུག་གི་རྣལ་འབྱོར་པས་དུ་བ་ལ་སོགས་པའི་མཚན་མར་འགྱུར་རོ། ། ཞེས་པའོ། །
དེས་ན་ཆོས་ཅན་ཀུན་རྫོབ་པའི་སྟོང་ཉིད་མཐོང་བ་སྟེ། དེ་ཉིད་དུ་འདིར་རང་བྱིན་གྱིས་བརླབ་པ་ཞེས་བྱ་བ་ནི་སོ་སོར་སྡུད་པས་ཀུན་རྫོབ་པའི་སྟོང་པ་ཉིད་མཐོང་བའོ། ། ཞེས་སོ། ། དེ་ལྟར་ན་ཡང་དོན་དམ་པའི་ཆོས་ཉིད་སྤྲོས་བྲལ་མངོན་སུམ་དུ་རྟོགས་པ་མིན་ཏེ། ཀུན་རྫོབ་པའི་ཆོས་སྣ་ཚོགས་སུ་སྣང་བའི་ཕྱིར། དེའི་ཕྱིར་ཀུན་རྫོབ་སྟོང་པ་ཉིད་ཀྱི་གཟུགས་ཅན་དང་སྟོང་པ་ཉིད་ཀུན་རྫོབ་ཀྱི་གཟུགས་བརྙན་ཏེ། ཞེས་དང་། ནཱ་རོ་པས། གཞན་ཡང་སྒྱུ་མ་ཡང་རྨི་ལམ་དང་དྲི་ཟའི་གྲོང་ཁྱེར་དང་པྲ་ཕབ་པ་ལ་སོགས་པ་བཞིན་དུ་མ་བརྟགས་པའི་ཕུང་པོ་དང་ཁམས་དང་སྐྱེ་མཆེད་ལ་སོགས་པ་མ་ལུས་པ་མཐོང་བ་ཀུན་རྫོབ་ཀྱི་བདེན་པ་མཐོང་སྟེ། རང་བྱིན་གྱིས་བརླབ་པར་ཡང་བརྗོད་དོ། །
ཞེས་སོ། ། དེས་ན་འཕགས་པའི་མཉམ་གཞག་གི་རྟོགས་པ་དང་མི་འདྲའོ། ། གཉིས་པ་སྤྱོད་ལམ་བྱ་ཚུལ་ནི། ཐུན་འཇོག་པ་ན་དགེ་བ་སེམས་ཅན་གྱི་དོན་དུ་བསྔོས་ལ། ཅི་ནུས་ཀྱིས་བྱ་བ་ཐམས་ཅད་མི་རྟོག་པའི་ངང་ནས་སྤྱད་དེ། སླར་ཡང་དགེ་བའི་དོན་དུ་སྦྱིན་པའི་ཚིགས་བཅད་འདི་ཀླག་གོ ། ཞེས་བཟའ་བའི་རྣལ་འབྱོར་གྱི་མཐར་བསྔོ་བ་བྱ་བར་གསུངས་པ་ཕྱོགས་མཐུན་པ་དང་། སྡོམ་འབྱུང་དུ། རྣམ་པར་མི་རྟོག་རབ་སྦྱོར་བས། ། རྣལ་འབྱོར་པ་ནི་ཅི་བདེར་གནས། །
ཞེས་སོ། ། དེ་ཙམ་མི་ནུས་ན་ཡང་སྣང་བརྙན་དང་འདྲ་བར་དྲན་པ་ཉེ་བར་བཞག་སྟེ། ཨཱརྻ་དེ་ཝས། འབྱེད་པ་དང་ནི་འཛུམས་པ་དང་། ། གྲོད་དང་དེ་བཞིན་སྨྲ་བ་དང་། ། འགྲོ་འོང་ཉལ་ལམ་ཟ་ན་ཡང་། ། སྒྱུ་མའི་ལུས་སུ་དྲན་པར་བྱ། ། ཞེས་སོ། ། བཞི་པ་སྤོགས་ཆོག་ལ། བྱེད་བཅིངས་དྲག་ཏུ་བྱ་དགོས་པར། །
སྙན་བརྒྱུད་ལས། སོ་སོར་བསྡུད་པའི་སྤོགས་པ་ནི། ། བྱེད་བཅིངས་དྲག་ཏུ་བརྩམ་པར་བྱ། ། ཞེས་སོ། ། དེས་མ་ཟིན་ན་ཤེས་པ་ནམ་མཁར་གཏིབས་པའི་མན་ངག་གི་སྒོམ་སྟེ། རྩ་རྒྱུད་ལས། སོ་སོར་སྡུད་པ་ཕྱག་རྒྱ་ཆེ། ། ནམ་མཁའ་སྟོང་པའི་མཚན་ཉིད་དོ། ། ཞེས་དང་། ས་ར་ཧས།
དངོས་ཀུན་མཁའ་དང་མཉམ་བྱས་ཏེ། ། ནམ་མཁའ་མཉམ་པར་སེམས་བཟུང་ན། ། དེས་ནི་བླ་མེད་བྱང་ཆུབ་འཐོབ། ། ཅེས་སོ། ། ལྔ་པ་དུས་མཚམས་ནི། རྟགས་བཅུ་རྫོགས། ཐིག་ལེ་མཐོང་བའི་བར་ཇི་སྲིད་པ་སྟེ། མཚན་མོའི་རྣལ་འབྱོར་གྱིས་རྣམ་པ་བཞི་དང་ཉིན་མོའི་རྣལ་འབྱོར་གྱིས་རྣམ་པ་དྲུག་སྟེ། དེ་ནས་གཟུགས་སོ། ། དེ་ལྟར་གཟུགས་ཀྱི་མཐར་ཐུག་པར་སོ་སོར་སྡུད་དང་བསམ་གཏན་གྱིས་བསྙེན་པའི་ཡན་ལག་ཏུ་འགྱུར་རོ། །
ཞེས་སོ། ། དྲུག་པ་ཕར་ཕྱིན་གང་ཡིན་པ་ནི། རྣམ་པར་མི་རྟོག་པའི་སེམས་ཤེར་ཕྱིན་ཏེ། རིག་པ་ཞེས་པ་རྣམ་པར་མི་རྟོག་པ་ནང་གི་རིག་པ་སྟེ་རྣམ་པ་ཐམས་ཅད་དང་ལྡན་པའི་སྟོང་པ་ཉིད་དོ། ། ཞེས་དང་། ནང་གི་རིག་པ་ཤེས་རབ་ཀྱི་ཕ་རོལ་ཏུ་ཕྱིན་མ་རང་བཞིན་གྱིས་འོད་གསལ་བ་ཕྱག་རྒྱ་ཆེན་མོ་ཞེས་དང་། སྟོད་འགྲེལ་དུ། དེ་ནི་རྡོ་རྗེ་རྣལ་འབྱོར་མ། ། རང་གི་སེམས་ཀྱིས་གནང་བ་ཙམ། ། ཕྱག་རྒྱ་ཆེན་པོ།
རྣམ་པ་ཐམས་ཅད་ཀྱི་མཆོག་དང་ལྡན་པ། ཤེས་རབ་ཀྱི་ཕ་རོལ་ཏུ་ཕྱིན་པ། སྟོང་པ་ཉིད་དང་། དེ་བཞིན་ཉིད་དང་། རིགས་ལྡན་མ་དང་། པདྨ་ཞེས་བརྗོད་པར་བྱའོ། ། ཞེས་སོ། ། བཞི་པ་ཚད་མ་ནི། ཤའི་མིག་གིས་མཐོང་བ་ཡིན་པས་དབང་པོའི་མངོན་སུམ་ཚད་མ་སྟེ། འདིར་དང་པོར་ལས་དང་པོ་པའི་རྣལ་འབྱོར་པས་མངོན་པར་ཤེས་པ་མེད་པར་ཤའི་མིག་གིས་སྣ་ཚོགས་མཐོང་ངོ་། །
ཞེས་སོ། ། ལྔ་པ་ནི། ཡེ་ཤེས་ཀྱི་ཕུང་པོ་དག་བྱེད་རྡོ་རྗེ་སེམས་དཔའ་སྟེ། དབྱེ་ན་རྟགས་བཅུ་ལ་དམིགས་པའི་སོར་བསྡུད་རྣམ་པ་བཅུ་སྟེ། སོ་སོར་སྡུད་པ་རྒྱལ་བའི་དབང་པོར་འགྱུར་ཞིང་རྣམ་པ་བཅུ་སྟེ། ཞེས་དང་། འདིར་དང་པོའི་ལས་ལ་སོ་སོར་སྡུད་པ་ནི་རྒྱལ་བའི་དབང་པོ་ཞེས་པ་ཡེ་ཤེས་ཀྱི་ཕུང་པོའོ། ། དེ་ཡང་མཚན་མའི་དབྱེ་བས་རྣམ་པ་བཅུ་སྟེ། དུ་བ་དང་། སྨིག་རྒྱུ་དང་།
མེ་ཁྱེར་དང་། མར་མེ་དང་། འབར་བ་དང་། ཟླ་བ་དང་། ཉི་མ་དང་། སྒྲ་གཅན་དང་། ཆ་ཤས་དང་། ཐིག་ལེ་མཐོང་བའི་དབྱེ་བས་མ་བརྟགས་པ་ཡེ་ཤེས་ཀྱི་ཕུང་པོའོ། ། ཞེས་སོ། ། དྲུག་པ་ནི།
རྣལ་འབྱོར་འདི་སྟོང་གཟུགས་བརྟན་ཏེ་རྣལ་འབྱོར་རྣམ་པར་དག་པ་ན་སྔགས་ཐམས་ཅད་ཀྱིས་བྱིན་གྱིས་རློབ་པས་ཚིག་གི་མཆོག་སྦྱིན་པ་ལ་སོགས་པ་འགྲུབ་སྟེ། ད་ནི་སོ་སོར་བསྡུད་པ་ལ་སོགས་པའི་འབྲས་བུ་གསུངས་པ། སོ་སོར་ཞེས་པ་ལ་སོགས་པ་སྟེ། འདིར་གང་གི་ཚེ་སོ་སོར་སྡུད་པ་གཟུགས་བརྟན་པར་གྱུར་པས་རྣལ་འབྱོར་པ་རྣམ་པར་དག་པར་གྱུར་པ་དེའི་ཚེ་སྔགས་རྣམས་ཀུན་གྱིས་བྱིན་གྱིས་རློབ་པར་འགྱུར་ཏེ། ཚིག་གི་མཆོག་སྦྱིན་པ་ལ་སོགས་པ་སྦྱིན་པར་འགྱུར་རོ། ། ཞེས་སོ། ། ཚིག་གི་མཆོག་ནི་གཞོམ་མེད་ཀྱི་སྒྲ་སྟེ། རྩ་རྒྱུད་དུ། ལུས་ངག་སེམས་ཀྱི་ཁམས་རྣམས་ནི། ། གང་ཕྱིར་སྐྱོབ་པར་གྱུར་དེའི་ཕྱིར། །
སྔགས་དོན་སྔགས་ཀྱི་སྒྲ་ཡིས་ནི། ། སྟོང་ཉིད་ཡེ་ཤེས་འགྱུར་མེད་དེ། ། བསོད་ནམས་ཡེ་ཤེས་ལས་བྱུང་སྔགས། ། སྟོང་ཉིད་སྙིང་རྗེའི་བདག་ཉིད་ཅན། ། ཞེས་སོ། ། ཡང་ན་སྦས་པ་མིག་འབྱེད་དུ། ཚིག་གི་མཆོག་གཏེར་བ་ཞེས་བྱ་བ་ནི་ངག་གི་སྨྲ་བ་ཐམས་ཅད་བཙུན་པ་དང་། ཅི་སྨྲས་པ་ཀུན་ཡང་སེམས་ཅན་རྣམས་ལ་སྙན་པར་འགྱུར་རོ། ། ལོངས་སྤྱོད་དང་ཡོ་བྱད་ཐམས་ཅད་འཕེལ་བར་འགྱུར་རོ། ། དེས་ནི་སོ་སོར་བསྡུད་པའི་འབྲས་བུ་བརྗོད་དེ།
ཞེས་པ་ལྟར་རོ། ། མཐར་ཐུག་ལ་ཡེ་ཤེས་ཀྱི་ཕུང་པོ་དང་ཡེ་ཤེས་ཀྱི་ཁམས་དང་། ཡིད་དང་། སྒྲ་དང་། མཆོག་གི་དབང་པོ་དང་དྲི་ཆུ་འཛག་པ་སྟེ། འདི་རྣམས་སྒྲིབ་པ་དང་བྲལ་བ་རྣམ་པ་ཐམས་ཅད་པའི་སྟོང་པ་ཉིད་དོ། ། ཅེས་པ་ལྟར། རིགས་མཐུན་གྱི་དབང་དུ་བྱས་ན་དེ་རྣམས་རྣམ་པར་དག་པའི་འབྲས་བུ་རྡོར་སེམས་དང་སྣ་ཚོགས་ཡུམ། ཀུན་བཟང་དང་སྒྲ་རྡོ་རྗེ། གཙུག་ཏོར་དང་ཤིན་ཏུ་སྔོན་པོ་དྲུག་འགྲུབ་པ་ཡིན་ཡང་།
འདི་རྣམས་སྒྲིབ་པ་དང་བྲལ་བ་ཉིད་དང་རོ་མཉམ་པ་ཉིད་དང་གཅིག་ཏུ་འདྲེས་པར་གྱུར་པ་ཉིད་ལ་སྟོང་པ་ཞེས་བརྗོད་དོ། ། ཞེས་པ་ལྟར། དོན་དམ་པའི་ཆོས་ལ་གཟུང་འཛིན་རོ་མཉམ་པ་དང་། ཐབས་ཤེས་གཉིས་མེད་ཡིན། ཡུལ་དག་ནའང་ཡུལ་ཅན་དག ཡུལ་ཅན་དག་ནའང་ཡུལ་དག་པས། ཡེ་ཤེས་ཀྱི་ཕུང་ཁམས། ཡིད་དང་ཆོས་ཁམས། དུང་ཅན་མ་དང་ཁུ་བ་འཕོ་བ་དག་པའི་འབྲས་བུ་རྡོར་སེམས་དང་སྣ་ཚོགས་ཡུམ། ཀུན་བཟང་དང་ཆོས་དབྱིངས་རྡོ་རྗེ།
གནོད་མཛེས་དང་དྲག་སྤྱན་མ་དྲུག་འགྲུབ་པར་བྱེད་དོ། ། གཉིས་པ་གྲུབ་ནས་བརྟན་བྱེད་བསམ་གཏན་ལའང་དྲུག་ལས་སྒྲ་དོན་ནི། ཤའི་མིག་ལ་སོགས་པའི་དབང་པོ་ལྔས་རྣམ་པ་ཀུན་ལྡན་གྱི་སྟོང་གཟུགས་མཐའ་དག་གཟུང་འཛིན་གཉིས་སུ་མེད་པའི་ཚུལ་གྱིས་དམིགས་པ་ལ་སེམས་རྩེ་གཅིག་ཏུ་གནས་པས་བསམ་གཏན་ཞེས་བྱ་སྟེ། སྟོད་འགྲེལ་དུ། དེ་ནས་བསམ་གཏན་ཞེས་བྱ་བ་ནི་ཡོད་པའི་དངོས་པོ་ཐམས་ཅད་སྟོང་པར་མཐོང་བ་རྣམས་ལ་ཞེས་དང་། ཉན་སར། བསམ་གཏན་ཞེས་བྱ་བ་ནི་དམིགས་པ་ཡང་དག་པར་ཉེ་བར་གཏོད་པ་དང་། དྲན་པ་རྩེ་གཅིག་ཏུ་གཏོད་པའི་ཕྱིར་བསམ་གཏན་ཞེས་བྱའོ། ། ཞེས་སོ། ། དུས་མཚམས་ནི།
རྣམ་པ་ཐམས་ཅད་པའི་གཟུགས་མཐོང་བ་ནས་སྒོམ་དགོས་པར། དབང་མདོར་བསྟན་དུ། རྨི་ལམ་བཞིན་དུ་གཟུགས་མཐོང་འགྱུར། ། གཟུགས་དེ་རྟག་ཏུ་བསྒོམ་པར་བྱ། ། ཞེས་དང་། སྣ་ཚོགས་གཟུགས་ལ་བསམ་གཏན་པའོ། ། ཞེས་སོ། ། ཡན་ལག་ལ་དྲུག་གི་དང་པོ་མཚན་ཉིད་ནི། སྟོང་པའི་གཟུགས་སྒྲ་དྲི་རོ་རེག་བྱ་ལྔ་འཛིན་བྱེད་དབང་ཤེས་ལྔ་དང་རོ་གཅིག་ཏུ་འདྲེས་ཏེ་ཡིད་ཀྱིས་ཡུལ་ཡུལ་ཅན་ཐ་དད་དུ་དམིགས་པ་དང་བྲལ་བ་སྟེ། སྟོང་པའི་གཟུགས་ཀྱིས་ཡུལ་རྣམས་ལ་གཞན་མིག་ལ་སོགས་པ་རྣམ་པ་ལྔ་པོ་རྣམས་ཀྱིས་རབ་ཏུ་འཇུག་པའོ། །
ཞེས་དང་། ནཱ་རོ་པས། སངས་རྒྱས་ཐམས་ཅད་ཀྱི་རང་བཞིན་དངོས་པོ་དེ་རྣམས་ཐམས་ཅད་རྣལ་འབྱོར་པའི་སོ་སོ་རང་གིས་རིག་པར་བྱ་བའི་ཁམས་གསུམ་རབ་ཏུ་གསལ་བ་གཅིག་པུའི་གཟུགས་ཀྱི་རྟོག་པ་སྟེ་རྣམ་པར་རྟོག་པའི་འཁྲུལ་པ་སེལ་བའི་རྒྱུན་རབ་ཏུ་འཇུག་པའི་མཐོང་བ་གང་ཡིན་པ་དེ་བསམ་གཏན་དུ་བརྗོད་དོ། ། ཞེས་སོ། ། གཉིས་པ་དབྱེ་བ་ནི། བསམ་གཏན་གྱི་ཡན་ལག་ལྔ་སྟེ། བསམ་གཏན་དག་ཀྱང་ཤེས་རབ་རྟོག་དང་སྤྱོད་པ་དགའ་དང་གཡོ་མེད་བདེ་བ་རྩེ་གཅིག་སེམས་པའོ། ། ཞེས་དང་། གསང་འདུས་རྒྱུད་ཕྱིར། བསམ་གཏན་རྣམ་པ་ལྔ་རུ་འགྱུར། །
རྟོག་པ་དང་ནི་དཔྱོད་པ་དང་། ། དགའ་དང་དེ་བཞིན་བདེ་བ་ཉིད། ། སེམས་རྩེ་གཅིག་པ་ཉིད་དང་ལྔ། ། དེ་རྣམས་བསམ་གཏན་བསྡུས་པ་འོ། ། ཞེས་དང་། ཡུམ་དུ། འདོད་པ་དག་ལས་དབེན། སྡིག་ཏོ་མི་དགེ་བའི་ཆོས་ལས་དབེན་པ། རྟོག་པ་དང་བཅས། དཔྱོད་པ་དང་བཅས།
དབེན་པ་ལས་སྐྱེས་པའི་དགའ་བ་དང་བདེ་བ་ཅན་བསམ་གཏན་དང་པོ་བསྒྲུབས་ཏེ་ཉེ་བར་གནས་སོ། ། ཞེས་སོ། ། དེ་ལ་ཤེས་རབ་ནི་གཟུང་འཛིན་དང་བྲལ་བའི་མི་རྟོག་པའི་ཤེས་རབ་སྟེ། གསང་འདུས་སུ། ཤེས་དང་ཤེས་བྱ་འབྱུང་ཟད་པའི། ། རང་སེམས་ལྔ་པར་ཤེས་པར་བྱ། ། ཞེས་དང་། དེའི་དོན་དབང་མདོར་བསྟན་དུ། ཤེས་དང་ཞེས་པ་ལ་སོགས་པ་ལ། ཤེས་པ་མིག་ལ་སོགས་པའི་རྣམ་པར་ཤེས་པ་དྲུག་ཅེས་བྱ་གཟུགས་ལ་སོགས་པ་ཆོས་ཀྱི་ཁམས་ཀྱི་མཐར་ཐུག་པ་ལ་རབ་ཏུ་འཇུག་པ་ནི་འབྱུང་བ་སྟེ་ཤེས་དང་ཤེས་བྱ་འབྱུང་བའོ། །
དེའི་ཟད་པ་ནི་སེམས་ཀྱི་གཟུང་བ་དང་འཛིན་པ་སྟོང་པ་ཉིད་ཀྱི་མཚན་ཉིད་སེམས་རྩེ་གཅིག་པ་ཉིད་དེ་རང་སེམས་ཞེས་བརྗོད་དོ། ། ཞེས་སོ། ། སློབ་དཔོན་ཆེན་པོ་ཟླ་གྲགས་ཀྱི་སྦྱོར་དྲུག་འབྲེལ་པར། ཤེས་པ་སྟེ་མིག་ལ་སོགས་པ་དྲུག་གི་འཇུག་པའི་རྣམ་པར་ཤེས་པ་དང་། ཤེས་བྱ་སྟེ་གཟུགས་ལ་སོགས་པ་ནས་ཆོས་ཀྱི་ཁམས་ཀྱི་བར་དུ་བྱུང་བ་ནི་ཤེས་པ་དང་ཤེས་བྱ་འབྱུང་བའོ། ། དེའི་ཟད་པ་ནི་སེམས་ཀྱིས་གཟུང་བ་དང་འཛིན་པ་སྟོང་པ་ཉིད་དེ། དེ་བས་ན་ཡེ་ཤེས་ཀྱི་མཚན་ཉིད་ཅན་གྱི་སེམས་རྩེ་གཅིག་པ་ལ་ནི་རང་སེམས་ཞེས་བྱའོ། ། ཞེས་དང་། ཉི་མ་དཔལ་ཡང་། དོན་འདི་དང་འདྲའོ། །
རྩེ་གཅིག་པ་ཡིན་པའི་ཕྱིར་བསམ་གཏན་གང་ཡིན་གྱི་རྗེས་སུ་འགྲོ་བས་ངོ་བོའི་ཡན་ལག་གོ ། རྟོག་པ་ནི། གསང་འདུས་རྒྱུད་ཕྱིར། གསང་བའི་རྒྱུད་རྣམས་ཐམས་ཅད་དུ། ། རྣམ་པ་སྣ་ཚོགས་ཡོངས་གྲགས་པའི། ། གསང་བ་གསུམ་འབྱུང་རྟོག་པ་སྟེ། ། ཞེས་དང་། དེའི་དོན་ནཱ་རོ་པས། གསང་བ་གསུམ་ཞེས་པ་ལ་སྐུ་དང་གསུང་དང་ཐུགས་ཀྱི་བདག་ཉིད་དུས་གསུམ་དང་ཁམས་གསུམ་ནི་གསང་བ་གསུམ་མོ། ། དེ་རགས་པའི་རྣམ་པས་ཁམས་གསུམ་པ་རབ་ཏུ་གསལ་བ་ཙམ་ཉིད་ཀྱིས་དང་པོར་ལན་གཅིག་སེམས་པ་ནི་འབྱུང་བ་ཡིན་ལ།
དེ་རྟོགས་ཤིང་ཁོང་དུ་ཆུད་པ་ནི་གསང་བ་གསུམ་འབྱུང་སྟེ་རྟོག་པའོ། ། ཞེས་དང་། ཟླ་གྲགས་ཀྱིས། དབང་པོ་དང་ཡུལ་དང་། དབང་པོའི་ཤེས་པ་ནི་གསང་བ་གསུམ་སྟེ། དབང་པོ་ལྔ་དང་། དབང་པོའི་ཤེས་པ་དང་། དེའི་ཡུལ་རྣམས་ནི་དེ་བཞིན་གཤེགས་པ་རྣམ་པ་ལྔའི་བདག་ཉིད་ཡིན་ནོ་ཞེས་གང་རྟོག་པ་དེ་ནི་རྟོག་པའོ། ། ཞེས་སོ། ། དཔྱོད་པ་ནི།
གསང་འདུས་རྒྱུད་ཕྱིར། དེ་ལ་རབ་སྦྱོར་དཔྱོད་པ་འོ། ། ཞེས་དང་། དེའི་དོན་ནཱ་རོ་པས། རྟོག་པའི་ཡུལ་དེ་ལ་རབ་སྦྱོར་དཔྱོད་པ་སྟེ། བརྟན་པ་དང་གཡོ་བ་བུམ་པ་དང་སྣམ་བུ་ལ་སོགས་པའི་ཁྱད་པར་གྱིས་དངོས་པོ་འཛིན་པ་ནི་དཔྱོད་པའོ་ཞེས་སྟོང་གཟུགས་ཀྱི་ཁྱད་པར་གྱི་སྒོ་ནས་རྟོག་པའི་སེམས་ལ་དམིགས་པར་བཤད་དོ། ། ཟླ་གྲགས་ལྟར་ན། གནས་པའི་སེམས་ལ་དཔྱོད་པར། དེ་ཉིད་ཀྱིས་དེ་ཉིད་ལ་རྣམ་པར་དཔྱོད་པ་ནི་གནས་པ་ལ་དཔྱོད་པའོ། ། ཞེས་དང་།
ཉན་སར། མཉམ་པར་བཞག་པའི་ས་པ་དམིགས་པ་ལ་མི་བརྟན་པར་དཔྱོད་པ་དང་པོ་སྐྱེས་པས་དམིགས་པ་ལ་ཡིད་ལ་བརྗོད་པ་རགས་པ་སྐྱེ་བ་གང་ཡིན་པ་དེ་ནི་རྟོག་པ་ཞེས་བྱའོ། ། དམིགས་པ་ལ་མི་བརྟན་པར་དཔྱོད་པ་དེ་དང་འབྲེལ་བའི་རྗེས་སུ་དཔྱོད་པའི་ཡིད་ལ་བྱེད་པ་ཤིན་ཏུ་ཕྲ་བ་གང་ཡིན་པ་དེ་ནི་དཔྱོད་པ་ཞེས་བྱ་སྟེ་རྟོག་པ་དང་དཔྱོད་པ་དེ་དག་ཀྱང་སེམས་ལས་བྱུང་བ་སྟེ། སེམས་སྐྱེས་ན་སྐྱེ་བར་འགྱུར་ཞིང་ལྷན་ཅིག་འབྱུང་བ་སེམས་དང་མཚུངས་པར་ལྡན་པར་དུས་གཅིག་ཏུ་འཇུག་པ་ཡིན་ནོ། ། ཞེས་སོ། ། དེ་གཉིས་ནི་གཟུང་འཛིན་ཐ་དད་དུ་འཛིན་པའི་གཉེན་པོ་བྱེད་པས་གཉེན་པོའི་ཡན་ལག་སྟེ། དེ་ཉིད་དུ། འདོད་པའི་གཉེན་པོ་རང་གི་ས་པའི་རྟོག་པ་དཔྱོད་པ་དགེ་བ་དག་དང་ལྡན་པས་ན་རྟོག་པ་དང་བཅས་པ་དཔྱོད་པ་དང་བཅས་པ་ཞེས་བྱའོ། ། ཞེས་སོ། ། དགའ་བ་ནི།
གསང་འདུས་རྒྱུད་ཕྱིར། དགའ་བ་རབ་གསལ་གསུམ་པ་སྟེ། ། ཞེས་དང་། དེའི་དོན་ནཱ་རོ་པས། དགའ་བ་རབ་ཏུ་གསལ་ནི་དཔྱོད་པའི་ཡུལ་དངོས་པོ་ཐམས་ཅད་ལ་སེམས་གནས་པའི་རྒྱུར་གྱུར་པའི་ཡིད་བདེ་བའོ། ། ཞེས་དང་། ཟླ་གྲགས་ཀྱིས། དེ་ལྟར་དཔྱད་ནས་དེ་ཁོ་ན་ཉིད་ལ་འཇུག་པ་ལ་མངོན་པར་ཕྱོགས་པས་གང་ཡིད་བདེ་བའི་མཚན་ཉིད་ཅན་དེ་ནི་དགའ་བ་ལ་རེག་པའོ། ། ཞེས་སོ། ། བདེ་བ་ནི།
གསང་འདུས་རྒྱུད་ཕྱིར། བདེ་བ་བསྡུས་པ་བཞི་པའོ་ཞེས་ཏེ། དེའི་དོན་ནཱ་རོ་པས། བདེ་བས་བསྡུས་པ་ཞེས་པ་སེམས་གནས་པའི་དངོས་པོ་ཐམས་ཅད་ལས་བདེ་བ་ཡང་དག་པར་རྟོགས་པ་ལུས་ཤིན་ཏུ་སྦྱངས་པའི་རྒྱུ་ཅན་གྱི་བདེ་བ་ནི་བདེ་བ་བསྡུས་པའོ། ། ཞེས་དང་། ཟླ་གྲགས་ཀྱིས། དེ་ཁོ་ན་ཉིད་ལ་མངོན་པར་ཞུགས་པས་ལུས་ཤིན་ཏུ་སྦྱངས་པ་ལ་སོགས་པའི་མཚན་ཉིད་ཅན་གྱི་བདེ་བ་གང་ཐོབ་པ་དེ་ནི་བདེ་བས་བསྡུས་པའོ། ། ཞེས་སོ། ། དེ་གཉིས་ནི་བསམ་གཏན་བསྒོམས་པའི་འབྲས་བུ་ཡིན་པའི་ཕྱིར་ཕན་ཡོན་གྱི་ཡན་ལག་སྟེ། ཉན་སར།
གནས་ངན་ལེན་ཐམས་ཅད་དང་བྲལ་ཞིང་སེམས་དང་ལུས་ལས་སུ་རུང་བ་རྒྱ་ཆེན་པོ་དང་ལྡན་པས་ན་དགའ་བ་དང་བདེ་བ་ཅན་ཞེས་བྱའོ། ། ཞེས་སོ། ། ཟླ་གྲགས་དང་འདྲ་བར་དགའ་བ་ཡིད་བདེ་བདེ་བ་ལུས་བདེར་བཤད་དོ། ། གསུམ་པ་བསྒོམ་ཚུལ་ལ་མཉམ་པར་འཇོག་ཚུལ་དང་། སྤྱོད་ལམ་བྱ་ཚུལ་ལོ། ། དང་པོ་ལ་ངེས་པ་དྲུག་གི་འདུག་གནས་དང་ལུས་གནད་ངེས་པ་སྔར་དང་འདྲ་སྟེ། སོར་བསམ་གཉིས་ལ་ལྟ་སྟངས་དང་མཚན་མ་ཐུན་མོང་དུ་གསུངས་ནས་མཐར། དེ་ལྟར་གཟུགས་ཀྱི་མཐར་ཐུག་པར་སོ་སོར་བསྡུད་དང་བསམ་གཏན་གྱིས་བསྙེན་པའི་ཡན་ལག་ཏུ་འགྱུར་རོ། ། ཞེས་ཡན་ལག་གཅིག་ཏུ་གསུངས་པའི་ཕྱིར་དང་། ད་ནི་ནམ་མཁར་ཞེས་པ་ལ་སོགས་པས་རང་གི་སེམས་འདིའི་སྣང་བ་ལ་རབ་ཏུ་གཞུག་པ་གསུངས་ཏེ།
འདིར་སྔགས་ཀྱི་ཐེག་པ་དང་ཕ་རོལ་ཏུ་ཕྱིན་པའི་ཐེག་པ་ལ་རྣལ་འབྱོར་གོམས་པ་རྣམ་པ་གཉིས་ཏེ་ནམ་མཁའ་དང་བླ་གབ་མེད་པ་ལ་རྣལ་འབྱོར་གོམས་པའོ། ། ཞེས་རྣལ་འབྱོར་གཅིག་ཏུ་གསུངས་པའི་ཕྱིར་རོ། ། ལྟ་སྟངས་ཀྱི་ངེས་པའང་ཉིན་མཚན་གྱི་རྣལ་འབྱོར་གྱིས་མཐོང་བའི་སྟོང་གཟུགས་ལ་རྩེ་གཅིག་ཏུ་བལྟ་བ་སྟེ། དབང་མདོར་བསྟན་དུ། བཀབ་དང་མ་བཀབ་མིག་དག་གིས། ། སྟོང་པར་འདི་ནི་རྗེས་བརྟགས་མིན། ། རྨི་ལམ་བཞིན་དུ་གཟུགས་མཐོང་འགྱུར། ། གཟུགས་དེ་རྟག་ཏུ་སྒོམ་པར་བྱ། ། ཞེས་དང་། དེའི་འགྲེལ་པར་ནཱ་རོ་པས།
བཀབ་དང་མ་བཀབ་ཅེས་པ་ལ་སོགས་པའི་ཚིགས་སུ་བཅད་པས་བསམ་གཏན་གྱི་ཡན་ལག་གོ ། ཞེས་དང་། གཟུགས་དེ་ནི་སྣ་ཚོགས་གཟུགས་ཏེ་སྒོམ་པར་བྱ་བ་ནི་བསམ་གཏན་གྱི་ཡན་ལག་གིས་བརྟན་པར་བྱའོ། ། ཞེས་སོ། ། ཡན་ལག་དང་རྣལ་འབྱོར་གཅིག་པས་བྱེ་བཅིངས་ཀྱི་ངེས་པའང་སྔར་བཞིན་ནོ། ། ཉམས་ལེན་གྱི་ངེས་པ་ལ་ལྔ་སྟེ། སྒོམ་བྱའི་དམིགས་པའི་སྟོང་གཟུགས་སོགས་ཡུལ་ལྔ་ཡོད་པའི་ཕྱིར། གསང་འདུས་རྒྱུད་ཕྱིར། འདོད་པ་ལྔ་རྣམས་བསྡུས་པ་ཡིས། ། སངས་རྒྱས་ལྔ་དང་རབ་སྦྱོར་བས། །
རྟོག་པ་བསམ་གཏན་ཞེས་བརྗོད་དོ། ། ཞེས་དང་། དེའི་འགྲེལ་པར་ནཱ་རོ་པས། ། འདོད་པ་ལྔ་རྣམས་ཞེས་པ་བརྟན་པ་དང་གཡོ་བའི་དངོས་པོ་ཐམས་ཅད་དོ། ། ཞེས་དང་། ཟླ་གྲགས་ཀྱིས། འདོད་པ་ལྔ་ནི་དབང་པོ་ལྔའི་ཡུལ་དུ་གྱུར་པ་གཟུགས་ལ་སོགས་པ་ནི་མདོར་བསྡུས་ནས་ཏེ། དབང་པོ་རྣམས་དང་གཅིག་ཏུ་གྱུར་ནས་སོ། ། སངས་རྒྱས་ལྔ་ནི་མིག་ལ་སོགས་པ་སྟེ། ། དེ་རྣམས་ཀྱི་སྦྱོར་བ་ནི་ཡང་དག་པར་སྦྱོར་བས་སངས་རྒྱས་ལྔ་རུ་སྦྱོར་བ་ཡིས་ཏེ།
དེ་བས་ན་གཟུགས་ལ་སོགས་པ་རྣམས་ཀྱང་སངས་རྒྱས་ཡིན་ནོ། ། དེ་ལྟར་གྱུར་པའི་ཡོངས་སུ་དག་པའི་བརྟག་པ་དེ་ནི་བསམ་གཏན་ཞེས་བཤད་དོ། ། ཞེས་དང་། གཞན་མིག་ལ་སོགས་པ་ལྔ་པོ་རྣམས་ཀྱིས་རབ་ཏུ་འཇུག་པའོ། ། ཞེས་པས་སོ། ། དེ་ལ་གཟུགས་ཀྱི་རྣལ་འབྱོར་ལའང་ཡན་ལག་ལྔ་ཡོད་པའི་ཤེས་རབ་ནི་མི་གཡོ་བ་སྔར་བཞིན་གྱི་ངང་ནས་སྟོང་གཟུགས་ལ་ཡིད་མིག་རླུང་གསུམ་རྩེ་གཅིག་ཏུ་དྲིལ་ནས་མ་ཡེངས་པར་གཏོད་པ་སྟེ། དེ་བཞིན་དུ་གཟུགས་དེ་ཉིད་ལ་ཤེས་རབ་ཅེས་པ་ནི་བལྟ་བའོ། ། ཞེས་དང་། ཉི་མ་དཔལ་གྱིས། མིག་ལ་སོགས་པ་གཞན་རྣམས་ཀྱིས་ཞེས་པ་ཤའི་ལ་སོགས་པ་རྣམས་ཀྱིས་སོ། །
བལྟ་བ་ནི་སྣ་ཚོགས་གཟུགས་ཅན་ལ་བལྟ་བའོ། ། ཞེས་དང་། སྟོད་འགྲེལ་དུ། ཤེས་རབ་ཅེས་བྱ་བ་ནི་དང་པོ་དེ་རྣམས་ལ་སེམས་འཇུག་པའོ། ། ཞེས་དང་། ནཱ་རོ་པས། བརྟག་གཉིས་ཀྱི་འགྲེལ་པར་ཡང་དེ་དང་མཐུན་པར་བཤད་པ་ལྟར་ན། དང་པོར་རྣམ་པ་གསལ་བ་ལ་དམིགས་པ་ཙམ་དུ་བཤད་དོ། ། དེས་སྟོང་གཟུགས་དབང་པོ་སེམས་རོ་གཅིག་ཏུ་འདྲེ་བར་ཟླ་གྲགས་ཀྱིས། དབང་ལྔ་སངས་རྒྱས་ལྔ་དང་།
གཟུགས་སོགས་སངས་རྒྱས་ལྔར་བཤད་པས་སོ། ། དེ་ནས་རྟོག་པ་ལ་བསླབ་སྟེ། མཐོང་བའི་སྟོང་གཟུགས་ལ་མིག་གཏད་ཡིད་ཁ་ནང་དུ་ཟློག་ནས་ཡུལ་ཡུལ་ཅན་གཅིག་ཏུ་གྱུར་པའི་སེམས་ཀྱི་ངོ་བོ་ལ་མ་ཡེངས་པར་བལྟ་བ་སྟེ། རྟོག་པ་ཞེས་པ་ནི་དངོས་པོ་འཛིན་པའོ། ། ཞེས་དང་། སྟོད་འགྲེལ་དུ། རྟོག་པ་ཞེས་བྱ་བ་ནི་སེམས་ཀྱི་དངོས་པོ་འཛིན་པའོ། ། ཞེས་དང་། ནཱ་རོ་པའང་དེ་དང་འདྲ་ལ། ཉི་མ་དཔལ་གྱིས།
དངོས་པོ་འཛིན་པ་ནི་དངོས་པོ་ལ་ངེས་པར་རྟོག་པའོ། ། ཞེས་མཐོང་བ་ལ་མཐོང་བ་ལྟར་ངེས་པས་རྟོག་པར་བཤད་དོ། ། དེ་བསྒོམས་ཀྱང་གཉིས་འཛིན་མ་སྤངས་ན་དཔྱོད་པ་ལ་བསླབ་སྟེ། མཐོང་བའི་སྟོང་གཟུགས་ལ་མཐོང་བྱེད་ཤེས་པ་སོ་སོའི་ངོ་བོར་ཤེས་པའི་ཚུལ་གྱིས་དམིགས་ནས་རྩེ་གཅིག་འཇོག་པ་སྟེ། དཔྱོད་པ་ཞེས་པ་ནི་ངེས་པའི་དོན་ཏོ། ། ཞེས་དང་། སྟོད་འགྲེལ་དུ། དཔྱོད་པ་ཞེས་པ་ནི་འཛིན་པའི་དངོས་པོ་རྟོགས་པའོ། ། ཞེས་དང་། དབང་མདོར་བསྟན་དུའང་དེ་དང་འདྲ་བ་དང་།
ནཱ་རོ་པས་བརྟག་གཉིས་འགྲེལ་པར། དཔྱོད་པ་ཞེས་བྱ་བ་དངོས་པོའི་ཁྱད་པར་འཛིན་པའོ། ། ཞེས་སོ། ། ཕྱག་རྡོར་གྱི་སྦྱོར་དྲུག་ཏུ། དཔྱོད་པ་ཞེས་བྱ་བ་ནི་དངོས་པོའི་ཁྱད་པར་འཛིན་པའོ། ། ཞེས་སོ། ། ཉི་མ་དཔལ་གྱིས། དངོས་པོའི་དོན་ངེས་པར་བྱེད་པ་ནི་སྟོང་པ་ཉིད་ཀྱི་ངོ་བོ་ཉིད་དུ་ངེས་པར་འཛིན་པའོ། ། ཞེས་དང་། སྦས་པ་མིག་འབྱེད་དུ།
དེ་ལ་དཔྱོད་པ་ཞེས་བྱ་བ་ནི་དེའི་དོན་ངེས་པར་བྱས་ཤིང་དེའི་རང་བཞིན་ཁོང་དུ་ཆུད་པར་བྱེད་ཅིང་གོ་བར་གྱུར་པའོ། ། ཞེས་ཇི་ལྟར་མཐོང་བ་སྟོང་པ་ཉིད་དུ་ངེས་པའི་ཚུལ་གྱིས་བལྟ་བར་བཞེད་དོ། ། དེ་བརྟན་པ་ན་དགའ་བ་འབྱུང་བ་ནི། སྟོང་གཟུགས་གང་ལ་སེམས་བཞག་ཀྱང་དེ་དང་སེམས་རོ་གཅིག་ཏུ་འདྲེས་ནས་རྩེ་གཅིག་ཏུ་མི་གཡོ་བར་གནས་པའི་རྒྱུ་ཡིད་བདེ་ཁྱད་པར་ཅན་མྱོང་བ་སྟེ། དགའ་བ་ཞེས་བྱ་བ་ནི་གཟུགས་ལ་ཆགས་པའོ། ། ཞེས་དང་། དགའ་བ་ཞེས་བྱ་བ་ནི་དངོས་པོ་ཐམས་ཅད་ལ་སེམས་གནས་པའོ། ། ཞེས་དང་། ཉི་མ་དཔལ་གྱིས། གཟུགས་ལ་ཆགས་པ་ནི་ཡུལ་ཟློག་པས་ཡིད་ཙམ་དུ་ནང་དུ་ཕྱོགས་པས་ལྷའི་བདག་ཉིད་ལ་དམིགས་བཞིན་པ་བླ་ན་མེད་པའི་ཤེས་རབ་དང་ཐབས་རོ་གཅིག་པར་རྣམ་པར་དཔྱོད་པ་ལས་དེ་ཁོ་ན་ཉིད་ལ་འཇུག་ཅིང་མངོན་དུ་ཕྱོགས་པས་གང་ཡིད་ཀྱི་བདེ་བ་སྤྱོད་པ་ཉིད་དེ་དེ་ནི་དགའ་བ་སྟེ་རངས་པའོ། །
ཞེས་པའི་དོན་ཏོ། ། ཞེས་དང་། སྦས་པ་མིག་འབྱེད་དུ། དགའ་བ་ཞེས་བྱ་བ་ནི་སྟོང་པ་ཉིད་ཀྱི་སྐུ་མཐོང་བས་དེ་ཉིད་ལ་ཞེན་པ་དང་བཅས་པས་སེམས་མི་འགྱུར་བར་གནས་པ་ནི་དགའ་བའོ། ། ཞེས་སོ། ། འདི་ནི་ལུས་བདེ་མིན་ཏེ། བསམ་གཏན་གསུམ་པར་དགའ་བ་མེད་ལ་བདེ་བ་ཙམ་འཆད་པའི་སྐབས་སུ། བདེ་བ་ལུས་ཀྱིས་མྱོང་ལ་འཕགས་པ་རྣམས་ཀྱིས་གང་དེ་དྲན་པ་དེ་དང་བདེ་བ་ལ་གནས་པ་བཏང་སྙོམས་པའོ། ། ཞེས་པའི་དོན་ཉན་སར། དགའ་བའི་མཚན་མ་དག་ལ་སྐྱོན་དུ་ལྟ་བའི་ཕྱིར་ཏེ་དེའི་ཕྱིར་དགའ་བའི་འདོད་ཆགས་དང་བྲལ་བས་ཞེས་བྱ་བ་གསུངས་སོ། །
ཞེས་དང་། བདེ་བ་ལུས་ཀྱིས་མྱོང་བ་ཞེས་བྱ་བ་ནི་དེ་དེའི་ཚེ་ན་གཟུགས་ཀྱིས་ལུས་དང་ཡིད་ཀྱི་ལུས་ཀྱིས་ཚོར་བའི་བདེ་བ་དང་ཤིན་ཏུ་སྦྱངས་པའི་བདེ་བ་སོ་སོར་མྱོང་བར་བྱེད་པས་ན་དེའི་ཕྱིར་བདེ་བ་ལུས་ཀྱིས་མྱོང་ལ་ཞེས་གསུངས་སོ། ། ཞེས་དང་། བསམ་གཏན་གསུམ་པ་ཡན་ཆད་ལ་ནི་བདེ་བ་ལ་དེ་ལྟ་བུ་ནི་ཡང་མེད་ལ་རྒྱུན་དུ་བཏང་སྙོམས་ལ་གནས་པ་ཡང་མེད་དོ། ། ཞེས་སོ། ། བདེ་བ་གཡོ་མེད་ནི། ཇི་ལྟར་མཐོང་བའི་དངོས་པོ་རྣམས་ལ་བརྟེན་ནས་གཟུགས་སེམས་ལྷན་ཅིག་ཏུ་བྱེད་པའི་རྐྱེན་ལུས་ཤིན་ཏུ་སྦྱངས་པའི་རྒྱུ་ཅན་གྱི་ལུས་ཀྱི་ཚོར་བ་དང་བདེ་བ་མཉམ་པར་བཞག་པ་ཇི་སྲིད་པར་འབྱུང་བ་སྟེ་གཡོ་མེད་བདེ་བ་ཞེས་པ་ནི་གཟུགས་དང་ལྷན་ཅིག་སེམས་གཅིག་ཏུ་བྱེད་པའོ། ། ཞེས་དང་། སྟོད་འགྲེལ་དུ། བདེ་བ་ཞེས་བྱ་བ་ནི་དངོས་པོ་ཐམས་ཅད་ལས་གཡོ་བ་མེད་པའི་བདེ་བ་ཕུན་སུམ་ཚོགས་པའོ། །
ཞེས་དང་། ནཱ་རོ་པས། བརྟག་གཉིས་འགྲེལ་པར། བདེ་བ་མི་གཡོ་བ་ཞེས་བྱ་བ་དངོས་པོ་ཐམས་ཅད་ལ་བདེ་བ་ཡང་དག་པར་མྱོང་བ་ཞེས་པ་སྟེ། ཞེས་དང་ཉི་མ་དཔལ་གྱིས། ལུས་ཤིན་ཏུ་སྦྱངས་པ་ལ་སོགས་པའི་བདེ་བ་ནི་གཡོ་མེད་བདེ་བའོ། ། ཞེས་སོ། ། དེ་ལྟ་བུའི་ཡན་ལག་ལྔ་ཚོགས་ན་དག་པའི་བསམ་གཏན་དང་པོ་ཡིན་ལ། མ་ཚོགས་ན་མིན་ཏེ། སྟོད་འགྲེལ་དུ།
དེ་ལྟར་བསམ་གཏན་གྱི་ཡན་ལག་ལྔ། བརྗོད་དོ། ། ཞེས་དང་། ནཱ་རོ་པས། དེ་ལྟར་རྣམ་པ་ལྔ་ནི། བསམ་གཏན་གྱི་ཡན་ལག་གོ ། ཞེས་སོ། ། མ་དག་པའི་བསམ་གཏན་ལ་ནི་ཡན་ལག་ལྔ་ཚང་བའི་ངེས་པ་མེད་དོ། ། སྒྲའི་རྣལ་འབྱོར་ནི། ཡུལ་སྟོང་པའི་སྒྲ་སྙན་ལ་རྣ་བའི་དབང་པོ་དང་ཡིད་རྩེ་གཅིག་ཏུ་གཏད་ནས་སྒོམ་པ་ལ།
དེས་སྒྲ་བསྟན་པ་ན་རྣ་བས་སྒྲ་དང་ཡིད་རྣ་དབང་དང་། རྣ་ཤེས་དང་། རྩེ་གཅིག་ཏུ་ལྟ། དེ་བརྟན་ནས་སྒྲ་འཛིན་གྱི་ཁྱད་པར་སོ་སོ་ལ་དམིགས། དེ་ལས་ཡིད་བདེ་ལུས་བདེ་སྐྱེས་པ་ལས་དམིགས་ནས་རྩེ་གཅིག་ཏུ་གཏད་པས་ཡན་ལག་ལྔ་འགྲུབ། དེ་བཞིན་དུ་དྲི་རོ་རེག་གི་རྣལ་འབྱོར་ཡང་སྣ་ཡིད་ཀྱིས་དྲི་བརྙན། ལྕེ་ཡིད་ཀྱིས་རོ་བརྙན། ལུས་ཡིད་ཀྱིས་རེག་བརྙན་ལ་གཏད་ནས་སྒོམ་པ་སོགས་སྔར་བཞིན་ནོ། ། ཉམས་རྟགས་ཀྱི་ངེས་པ་ནི་སྔར་སོར་བསྡུད་དུ་མཐོང་བའི་རྟགས་རྣམས་མི་གཡོ་བར་འགྱུར་ཏེ། དབང་མདོར་བསྟན་དུ།
གཟུགས་དེ་རྟག་ཏུ་བསྒོམ་པར་བྱ། ། ཞེས་དང་། རྒྱ་ཆེ་བ་ཁམས་གསུམ་པའི་སྣང་བ་ཐམས་ཅད་འཆར་ཏེ། སྟོད་འགྲེལ་དུ་རྡོ་རྗེ་གུར་ནས་གསུངས་པ། འཇིག་རྟེན་ཁམས་ནི་ཐམས་ཅད་དུ། ། ཇི་སྲིད་རྡོ་རྗེའི་ལུས་དང་ལྡན། ། ཁམས་གསུམ་རྒྱུ་བཅས་མི་རྒྱུ་བ། ། མ་ལུས་ལུས་པ་མེད་པར་འགྲུབ། ། ཅེས་པ་ཡན་ལག་དྲུག་བསྒོམས་པས་སོ། ། ཞེས་པ་བཅོམ་ལྡན་འདས་ཀྱིས་ངེས་པའོ། །
ཞེས་སོ། ། སངས་རྒྱས་ཀྱི་ཞིང་ཁམས་དང་གཞལ་མེད་ཁང་ཚད་མེད་པ་སྣང་སྟེ། རང་སེམས་མ་ཚང་མེད་པ་མཐའ་དག་མཐོང་གྱུར་པ་ཞེས་པ་རྣམ་པ་ཐམས་ཅད་པ་སྟེ་གཟུགས་དང་དཀྱིལ་འཁོར་གྱི་འཁོར་ལོར་བརྟགས་པ་མེད་པའི་ཕྱིར་རོ། ། ཞེས་དང་། མཚན་བརྗོད་དུ། གཟུགས་རྣམས་ཐམས་ཅད་སྣང་བའི་དཔལ། ། གཟུགས་བརྙན་མ་ལུས་འཆང་བ་པོ། ། ཞེས་དང་། དཔལ་དམ་ཚིག་ཆེན་པོའི་རྒྱན་དུ། སྒྱུ་མའི་ངོ་བོར་ཀུན་རྟོགས་ནས། །
རང་བཞིན་གྱིས་ཡོངས་མྱ་ངན་འདས། ། སྒྱུ་མའི་རང་བཞིན་སེམས་ཀྱིས་ནི། ། འདིར་ནི་སྒྱུ་མའི་དཀྱིལ་འཁོར་ཉིད། ། ནམ་མཁའི་ཁམས་ཀྱི་མཐར་ཐུག་པར། ། མ་མོའི་ཚོགས་ཀྱིས་ཡང་དག་འཁྲིགས། ། རྣམ་པ་ཐམས་ཅད་མཆོག་ལྡན་པ། ། ཆོས་ཀྱི་དབྱིངས་ཀྱི་རྣམ་རོལ་བའོ། ། ཞེས་དང་། འགྲོ་བ་དྲུག་གི་སྣང་བ་སྣ་ཚོགས་པ་ཡང་འཆར་ཏེ། ཀྱེ་རྡོ་རྗེར།
བརྟན་དང་གཡོ་བའི་དངོས་པོ་གང་། ། རྩྭ་ལྕུག་འཁྲིལ་ཤིང་ལ་སོགས་པ། ། བདག་གི་དངོས་པོའི་རང་བཞིན་ལས། ། དམ་པའི་དེ་ཉིད་ངོས་སྒོམ་བྱ། ། ཞེས་དང་། སྟོད་འགྲེལ་དུ། ཁམས་གསུམ་པའི་རང་བཞིན་གྱི་སྣང་བ་ཐམས་ཅད་སྒྱུ་མ་དང་རྨི་ལམ་དང་པྲ་ཕབ་པ་ལྟ་བུར་སོ་སོར་སྡུད་པས་མིག་གི་དབང་པོའི་བྱེད་པས་རྣལ་འབྱོར་པས་མཐོང་བར་འགྱུར་རོ། ། ཞེས་སོ། ། སྙན་མི་སྙན་ལ་སོགས་པའི་སྒྲ་བརྙན། སྔར་མ་ཚོར་བའི་དྲི་བརྙན།
ཞིམ་མི་ཞིམ་ལ་སོགས་པའི་རོ་བརྙན། ཚ་གྲང་ལ་སོགས་པའི་རེག་བརྙན་སྣ་ཚོགས་རིག་ཅིང་མྱོང་ལ། དེ་ནས་དེ་བཞིན་གཤེགས་པའི་སྐུ་དང་མཆོད་རྟེན་དཀྱིལ་འཁོར་གྱི་ལྷ་ཚོགས་དཔག་ཏུ་མེད་པ་མཐོང་བ་སོགས་རྣམ་ཀུན་མཆོག་གི་སྟོང་གཟུགས་ཚད་མེད་པ་མཐོང་སྟེ། དཔལ་དམ་ཚིག་ཆེན་པོའི་རྒྱན་དུ། སྒྱུ་མ་ལྟ་བུའི་ཏིང་འཛིན་གནས། ། དཀྱིལ་འཁོར་རྣམས་ཀྱང་རྒྱ་ཆེ་བ། ། གཟུགས་སྐུ་དེ་བཞིན་དྲི་དང་ནི། ། རོ་དང་རེག་བྱ་མཛེས་པ་ཡང་། ། འདོད་ཆགས་ཆེན་པོའི་ཚུལ་གནས་པའི། ། རྣལ་འབྱོར་པ་ཡིས་རྟག་མྱོང་བྱ། །
ཞེས་དང་། དགོངས་པ་ལུང་སྟོན་དུ། ། གཟུགས་སྒྲ་རོ་ལ་སོགས་པ་ལ། ། སེམས་ནི་རྟག་ཏུ་སྦྱར་བར་བྱ། ། གསང་བ་བསྡུས་པར་གྱུར་པ་འདི། ། སྙིང་པོ་སངས་རྒྱས་ཀུན་བསྐྱེད་དེ། ། མཁས་པས་གཟུགས་སྒྲ་ལ་སོགས་པ། ། ལྷ་ཉིད་དུ་ནི་རྟག་ཏུ་སྒོམ། ། ཞེས་སོ། ། དེ་རྣམས་བསྒོམས་པས་རིམ་གྱིས་ཕྲ་བར་གྱུར་ནས་ཐིག་ལེའི་ནང་དུ་འཆར།
དེ་ནས་ཐིག་ལེ་ཡང་ཇེ་ཕྲ་གྱུར་ཏེ་རེ་ཁཱའི་ནང་དུ་འཆར་ལ། དེ་རྣམས་དག་ནས་ལུས་ཀྱི་རྩའི་ནང་དུ་མཐོང་ཞིང་མཐར་དེའི་ནང་དུ་རེ་ཁཱ་དང་རེ་ཁཱའི་ནང་དུ་སྔར་བཤད་པ་རྣམས་མཐོང་སྟེ། དེ་ཡི་དབུས་སུ་སངས་རྒྱས་གཟུགས་ནི་ཡུལ་དང་རྣམ་པར་ཕྲ་བ་དུ་མ་ལོངས་སྤྱོད་རྫོགས་པའི་སྐུ། ། ཞེས་དང་། རེ་ཁཱ་ནག་པོ་དྲི་མེད་འོད་ཟེར་འཕྲོ་བ་དུས་ཀྱི་རྩ་ལ་མཐོང་བར་གྱུར་གྱི་བར་དུ་འོ། ། དེ་ལ་ཀུན་མཁྱེན་གཟུགས་ནི་ཆུ་ལ་ཉི་མ་ལྟ་བུ་གོས་པ་མེད་པ་ཁ་དོག་སྣ་ཚོགས་ཏེ། ། རྣམ་པ་ཀུན་ལྡན་རང་སེམས་ཡུལ་དང་རྣམ་པར་བྲལ་བ་དག་གོ་སེམས་ནི་གཞན་པ་མིན་པ་ཉིད། ། ཅེས་དང་། དེའི་དབུས་སུ་སྟེ་ཐིག་ལེའི་དབུས་སུ་སངས་རྒྱས་གཟུགས་ནི་རྫས་མེད་པའི་ཕྱིར་དང་། བརྟགས་པ་མེད་པའི་ཕྱིར་ཡུལ་དང་རྣམ་པར་བྲལ་བ་དང་དུ་མ་ལོངས་སྤྱོད་རྫོགས་པའི་སྐུའོ། །
དེ་ནས་གཟུགས་ཀྱི་རྣལ་འབྱོར་གྱིས་གཞོམ་དུ་མེད་པའི་སྒྲ་གང་ཡིན་པ་དེ་ཉིད་ཐོས་ཏེ། དེ་ལྟར་གཟུགས་སྣང་བ་ལས་སྤྲུལ་པའི་སྐུ་དང་། སྒྲ་སྣང་བ་ལས་ལོངས་སྤྱོད་རྫོགས་པའི་སྐུའོ་ཞེས་པའི་དོན་ཏེ། ཞེས་དང་། ཐིག་ལེའི་དབུས་སུ་རེ་ཁཱ་ནག་པོ་སྐྲའི་ཚད་ཙམ་དྲི་མེད་འོད་ཟེར་འཕྲོ་བ་དུས་ཀྱི་རྩ་ཞེས་པ་ཨ་ཝ་དྷཱུ་ཏཱི་ལ་མཐོང་བར་གྱུར་གྱི་བར་དུའོ། ། ནང་དུ་འདུས་པ་ཀུན་མཁྱེན་གཟུགས་ནི་ཁམས་གསུམ་པོ་མ་ལུས་པ་ཆུ་ལ་ཉི་མ་ལྟ་བུ་གོས་པ་མེད་པ་ཁ་དོག་སྣ་ཚོགས་ཏེ། རྣམ་པ་ཀུན་ལྡན་རང་སེམས་ཡུལ་དང་རྣམ་པར་བྲལ་བ་དག་གོ་སེམས་ནི་གཞན་པ་མིན་པ་ཉིད་གཞན་གྱི་སེམས་ནི་མ་ཡིན་ཏེ་གཞན་གྱི་སེམས་ཤེས་པ་མེད་པའི་ཕྱིར་རོ། ། ཞེས་སོ། ། དེ་ནི་སྣང་བརྙན་གྱི་མཐར་ཐུག་པ་ཡིན་ཏེ། དེ་ལྟར་གཟུགས་ཀྱི་མཐར་ཐུག་པར་སོ་སོར་བསྡུད་དང་བསམ་གཏན་གྱིས་བསྙེན་པའི་ཡན་ལག་ཏུ་འགྱུར་རོ།
ཞེས་སོ། ། དེ་དག་གོམས་པས་བསམ་གཏན་དག་པ་ན་མངོན་ཤེས་སུ་ཤར་ཏེ་ལྷའི་མི་གིས་མཆོག་གིས་གཟུགས་དང་བསྐལ་བའི་དོན། ལྷའི་རྣ་བས་སེམས་ཅན་དང་སེམས་ཅན་མིན་པའི་བསྐལ་པའི་སྒྲ། ལྷའི་སྣས་ལྷའི་དྲི་དང་བདག་གཞན་གྱི་འཆི་འཕོ་སྐྱེ་བ། ལྷའི་ལྕེས་ལྷའི་རོ་མྱང་བ་དང་ནམ་མཁའི་རྫུ་འཕྲུལ། ལྷའི་ལུས་ཀྱིས་ལྷའི་རེག་བྱ་དང་སྔོན་གནས། ལྷའི་ཡིད་ཀྱིས་གཞན་གྱི་སེམས་ཀྱི་ཡེ་ཤེས་ཏེ། འདིར་གང་གི་ཚེ་ལྷའི་མིག་ཕེབས་པར་གྱུར་ན་དེའི་ཚེ་མཆོག་གི་གཟུགས་དང་ས་མཐོང་བའི་རྫས་ཀྱང་མཐོང་བར་འགྱུར་རོ། ། གང་གི་ཚེ་ལྷའི་རྣ་བ་ཕེབས་པར་གྱུར་ན་དེའི་ཚེ་སེམས་ཅན་རྣམས་ཀྱི་སྒྲ་གང་མི་ཐོས་པ་དེ་དག་ཐོས་པར་འགྱུར་རོ། ། གང་གི་ཚེ་ལྷའི་ཡིད་ཕེབས་པར་གྱུར་ན་དེའི་ཚེ་གཞན་གྱི་སེམས་ཀྱི་ཡེ་ཤེས་ཤེས་པར་འགྱུར་རོ། །
གང་གི་ཚེ་ལྷའི་ལུས་ཀྱི་དབང་པོ་ཕེབས་པར་འགྱུར་ན། དེའི་ཚེ་ལྷའི་རེག་བྱ་འཛིན་པར་འགྱུར་ཞིང་སྔོན་གྱི་གནས་ཤེས་པར་འགྱུར་རོ། ། གང་གི་ཚེ་ལྷའི་ལྕེ་ཕེབས་པར་གྱུར་ན་དེའི་ཚེ་ལྷའི་རོ་མྱོང་བར་འགྱུར་ཞིང་དེས་ནམ་མཁའི་རྫུ་འཕྲུལ་དུ་འགྱུར་རོ། ། གང་གི་ཚེ་ལྷའི་སྣ་ཕེབས་པར་གྱུར་ན་དེའི་ཚེ་ལྷའི་དྲི་འཛིན་པར་འགྱུར་ཏེ། ཞེས་པས་སོ། ། དེ་ལྟ་བུའི་ཏིང་ངེ་འཛིན་ཐོབ་པའི་ཕྱི་རྟགས། གྲུབ་ཐོབ་ལ་བ་པས། སྣང་བ་ཐོབ་པའི་རྣལ་འབྱོར་པས། ། གཞན་དུ་རྟགས་ནི་ཤེས་བྱ་སྟེ། ། གྲུབ་པའི་འཁྲུལ་པ་མེད་པ་རྣམས། །
ལམ་ནག་གི་ནི་དུ་བ་བཞིན། ། མིག་དག་རེངས་པར་བྱེད་པ་དང་། ། མགོ་བོ་དུད་པ་ཉིད་དང་ནི། ། སེམས་དང་སེམས་བྱུང་མི་གཡོ་དང་། ། སྟོང་ཉིད་མཐོང་བའི་སྟོང་པ་ཉིད། ། ཅེས་གསུངས་ཤིང་། དེ་ལྟར་སོར་བསམ་གྱིས་དཔྲལ་བར་ར་ས་ནཱའི་རྩ་ནས་རྒྱུ་བའི་ཡུལ་ལྔ་ལ་དབང་ཤེས་འཇུག་བྱེད་ཡན་ལག་གི་རླུང་འགགས་པས་ཨ་ཝ་དྷཱུ་ཏཱིའི་ཁ་བྱེ་སྟེ་རེ་ཁཱའི་དབུས་སུ་སྣ་ཚོགས་གཟུགས་མཐོང་། དེའི་སྟོབས་ཀྱིས་སྟེང་འོག་ཏུ་ལ་ལཱ་ནཱའི་རྩ་ནས་རྒྱུ་བའི་ཐུར་སེལ་གྱི་རླུང་འགགས་པས་གཏུམ་མོའི་མེ་ཅུང་ཟད་འབར་ཏེ་ཐིག་ལེ་ཞུ་བས་སྤྱི་བོ་ནས་དཔྲལ་བའི་བར་གང་དགའ་བའི་ཡེ་ཤེས་ཉམས་སུ་མྱོང་། དོན་གྱི་བུམ་དབང་ཐོབ། ལུས་ཉམས་ལྟེ་བར་དྲོད་སྐྱེ།
སྨིན་མཚམས་སུ་བདེ་བའི་ཟུག་མི་བཟོད་པ་འཕར་ནས་འགྲོ་བ་འདྲ་བ་དང་། སྤྱི་བོ་ལ་སོགས་པ་ཟ་འཕྲིག་གཡའ་བ་སོགས་འབྱུང་། དེའི་ཚེ་མེ་སྟོབས་ཆུང་ཐིག་ལེ་སྟོབས་ཆེ་ན་རླུང་སེམས་སྤྱི་བོར་ཐིག་ལེ་ལ་འདུས། ཐིག་ལེ་འཁྱགས་པས་ལུས་ཉམས་མགོ་གས་པ་བཞིན་ན། མིག་རུས་མནན་པ་བཞིན་འཐབ། ལངས་ན་མགོ་འཁོར་ལྡང་། ལུས་ཀྱི་ཤ་མདོག་འགྱུར་བ་དང་། མཐར་མགོའི་སྨིན་མཚམས་ནས་སྲོག་ཆགས་ཀྱིས་འབྲད་པ་ལྟ་བུ་དང་། སྣང་ཉམས་སུ་དང་པོར་ཉམས་སྣང་ཐམས་ཅད་ཆུར་འདུ། ཁ་སྣ་སོགས་དབང་པོའི་སྒོ་ནས་འཚང་།
བ་སྤུའི་སྒོ་ཐམས་ཅད་ནས་འཇུག་པའི་སྣང་བ་བྱུང་ནས་མཐར་དྷཱུ་ཏཱིའི་ནང་དུ་མཐོང་བ་འབྱུང་། དེ་ནས་ཉམས་སྣང་ཐམས་ཅད་ཡར་ལ་རིམ་པས་སོང་ནས་སྤྱི་བོའི་སྟེང་དུ་སྤྲིན་ལྡིང་བ་བཞིན་དུ་འཁོར། དེ་དུས་རླུང་མ་བཅིངས་ན་གཙུག་ཏོར་གྱི་སྒོ་བྱེ་ནས་སྲོག་སྡུད་དང་པོའི་གང་འབྱུང་བའི་སྐབས་ཡོད་དོ། ། གལ་ཏེ་མེ་སྟོབས་ཆེ་ན་ཐིག་ལེ་ཟགས་ནས་བདེ་བ་ཉམས་ཏེ་ལུས་ཉམས་སྟོབས་འཆོར། ཟི་ལྡབ་ལྡབ་པོར་འགྲོ། སྣང་ཉམས་ཉམས་སྣང་ཐམས་ཅད་ཐུར་ལ་ཆར་བཞིན་འབབ། ལུས་ཀྱི་ཕྱི་ནང་ནས་ཐིག་ལེ་ཐུར་ལ་འགྲོ་བའི་སྣང་བ་དང་། ཉམས་སྣང་ཐམས་ཅད་ཀྱི་བཀྲག་འཚོར། དེ་ནས་ཁྲག་སྟེང་དུ་སོང་བས་རྣམ་རྟོག་རྒྱས་ཏེ་རླུང་མི་ཟིན་ཞིང་ཉམས་སྣང་རྣམས་ཕྱིར་ཐོན་འགྲོ། དེ་ཉིད་མ་བཅིངས་ན་རྩ་ཁ་འདལ་ནས་ཡང་ཡང་དུ་ཟགས་ཏེ་ལུས་ངག་ཡིད་གསུམ་གྱི་སྟོབས་ཐམས་ཅད་ཤོར་ནས་མཐར་འཆི་བའི་གགས་ཆེན་པོར་འགྱུར་རོ། །
མེ་དང་ཐིག་ལེ་སྟོབས་མཉམ་པས་ཉམས་སྐྱོན་མེད་དུ་གྱུར་ན་སྔར་གྱི་བསམ་གཏན་གྱི་ཉམས་དེ་ཉིད་དགའ་བའི་བདེ་བ་ཆུང་འབྲིང་ལྔ་རིམ་བཞིན་འཕེལ་ནས་རྫོགས་པ་དང་པོ་དགའ་བ་རྫོགས་པའི་ཉམས་འབྱུང་། དེ་དུས་རྐྱེན་གང་ལའང་མི་ལྟོས་པར་རྡོ་རྗེ་ལངས་པའི་བདེ་བ་འབྱུང་། དེ་ནི་ལམ་རིམ་གྱིས་ཐོག་མར་དགེ་བ་སྐུ་རྡོ་རྗེའི་རྣལ་འབྱོར་ཏེ། ངེས་པའི་དོན་གྱིས་ཀྱང་ཆུ་སྐྱེས་ལ་ནི་རྡོ་རྗེ་རྟག་ཏུ་ལངས་པ་ནི་སྐུའི་ཕྱག་རྒྱའོ། ། ཞེས་སོ། ། དེ་ལྟར་བསྒོམས་པས་བསམ་གཏན་གྱི་ཡན་ལག་གིས་ལས་སྣང་ཕྱི་རོལ་གྱི་འཁྲུལ་སྣང་དག་ནས་སྟོང་ཉིད་ཀྱི་དོན་ལ་སེམས་རྩེ་གཅིག་པར་བྱེད་དེ། རྒྱུད་ཕྱི་མར།་་་་་ དཔེ་མེད་སྲུང་བའི་སྦྱོར་དྲུག་སྤང་འགྱུར་དུ། དེ་ལ་བསམ་གཏན་གྱིས་སེམས་བརྟན་པར་ཡང་ནི་བྱེད་དེ། ཕྱི་རོལ་དངོས་པོ་རྣམས་ནི་རྣམ་པར་སྤོང་། །
ཞེས་སོ། ། གཉིས་པ་སྤྱོད་ལམ་བྱ་ཚུལ་ལ་བསམ་གཏན་མ་གྲུབ་པས་དང་། གྲུབ་པ་སྤྱོད་ལམ་བྱ་ཚུལ་ལོ། དང་པོ་ལ་ཉིན་པར་སྤྱོད་ལམ་དང་བསྲེ། མཚན་མོ་གཉིད་དང་བསྲེ་བ་གཉིས་ཀྱི་དང་པོ་ནི། གནས་སྐབས་ཀུན་ཏུ་མཉམ་གཞག་གི་སྒོམ་པ་རྗེས་སུ་དྲན་པ་ཙམ་གྱིས་མི་རྟོག་པར་ཕྱམ་འགྲོ། དེའི་ངང་ལ་བཞག་པས་ཆུ་བོའི་རྒྱུན་ལྟ་བུའི་རྣལ་འབྱོར་དུ་འགྱུར་ཏེ། ཀྱེ་རྡོ་རྗེར། ཆུ་བོའི་རྒྱུན་ནི་རབ་འབབ་དང་། ། མར་མེའི་རྩེ་མོར་རབ་བཅིངས་ལྟར། །
རྟག་ཏུ་དེ་ཉིད་རྣལ་འབྱོར་གྱིས། ། ཉིན་དང་མཚན་དུ་རྣམ་པར་བཞག ། ཅེས་དང་། སཾ་ཊིར། གཟུགས་རྣམས་སྣ་ཚོགས་བལྟ་བ་དང་། ། སྒྲ་ནི་རྒྱས་པར་ཉན་པ་དང་། ། སྣ་ཚོགས་རོ་ནི་ཟ་བ་དང་། ། སྨྲ་བ་དང་ནི་རྒོད་པ་དང་། ། ལས་དེ་རྣམས་ནི་བྱེད་པ་ན། ། སེམས་ནི་གཞན་དུ་མི་འགྲོ་བར། །
དེ་ཉིད་རིག་པའི་རྣལ་འབྱོར་པས། ། རྣལ་འབྱོར་རྒྱུན་དུ་སྐྱེ་བར་འགྱུར། ། ཞེས་སོ། ། མཉམ་གཞག་གི་རྩིས་མ་ཟིན་ནའང་བྱ་བ་ཐམས་ཅད་སྒྱུ་མ་ལྟར་ཤེས་པའི་ངང་ནས་གང་ལ་ཡང་ཞེན་པ་མེད་པ་སྤྱད་དེ། ཀྱེ་རྡོ་རྗེར། གཟུགས་སྒྲ་དེ་བཞིན་དྲི་དང་ནི། ། རོ་དང་དེ་བཞིན་རེག་བྱ་ཉིད། ། ཆོས་ཀྱི་ཁམས་ཀྱི་རང་བཞིན་ཡང་། ། ཤེས་རབ་ཀྱིས་ནི་དཔྱད་པར་བྱ། ། ཞེས་དང་།
རིམ་ལྔར། རྡོ་རྗེ་ཐེག་པ་འདི་ཉིད་དུ། ། འདིར་ནི་མང་དུ་བཤད་མི་དགོས། ། རྣལ་འབྱོར་པས་ནི་གང་གང་དམིགས། ། དེ་དེ་སྒྱུ་མ་བཞིན་དུ་བརྟག ། ཅེས་སོ། ། མདོར་ན་ཕྱི་ནང་གི་རྐྱེན་གང་བྱུང་ཏིང་ངེ་འཛིན་གྱི་ཉམས་དང་བསྲེས་ནས་བསྒོམས་པས་ཐམས་ཅད་ལམ་དུ་སློངས་ཏེ། དེ་ཉིད་དུ། མེ་ལོང་ནང་གི་གཟུགས་བརྙན་དང་། ། རྨི་ལམ་སྒྱུ་མ་ཆུ་བུར་དང་། །
མིག་འཕྲུལ་མཚུངས་པར་གང་གིས་མཐོང་། ། དེ་ནི་གཙོ་བོ་ཡིན་པར་བཤད། ། མཐོང་བ་དང་ནི་རེག་པ་ཉིད། ། འགྲོ་བ་སྒྱུ་མ་ཇི་བཞིན་ཏེ། དམིགས་མེད་ཀུན་རྫོབ་དག་ཏུ་ནི། ། སྒྱུ་མ་ལྟ་བུར་རབ་ཏུ་བཤད། ། ཅེས་སོ། ། གཉིས་པ་ནི། སྔར་ཕྱི་མན་ངག་ལྟར་བསམ་གཏན་གྱིས་གཉིད་ཁར་སེམས་རྩེ་གཅིག་ཏུ་གཉིད་ལོག་པས་གཉིད་སྲབ་འཐུག་ཅི་བྱུང་ཡང་འོད་གསལ་དུ་ཟིན་པར་འགྱུར་ཏེ། འདི་ལ་དགོངས་ནས་ཀྱེ་རྡོ་རྗེར། །
གཉིད་ནི་སྤང་བར་མི་བྱ་སྟེ། ། ཞེས་དང་། གསང་བ་འདུས་པ་ལས། ཀྱེ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་རྨི་ལམ་འདི་ནི་བདག་གིས་ཁམས་གསུམ་དུ་རྨི་ལམ་མཐོང་བར་བྱའོ་སྙམ་དུ་མི་སེམས་སོ། ། མི་ཡང་བདག་གི་རྨི་ལམ་མཐོང་ངོ་སྙམ་དུ་མི་སེམས་ཏེ། ཁམས་གསུམ་གྱི་བྱ་བ་དེ་རྣམས་ཀྱང་རྨི་ལམ་ལྟ་བུ་རྨི་ལམ་དང་འདྲ་བ་རྨི་ལམ་ལས་འབྱུང་བའོ། ། ཞེས་སོ། ། གཉིས་པ་བསམ་གཏན་གྲུབ་པས་སྤྱོད་ལམ་བྱ་ཚུལ་ནི། སྔར་གྱི་རྒྱུད་ཕྱི་མའི་ལུང་དང་། སྙན་རྒྱུད་ལས།
འབྱུང་བའི་རིམ་པས་གོང་ཐིམ་པས། ས་སོགས་གང་མཐོང་སྒྱུ་མ་ལྟར། ། མཉམ་གཞག་རྗེས་ཐོབ་མེད་པར་མཐོང་། ། བསམ་གཏན་ཆགས་པའི་བདེ་བ་འབྱུང་། ། ཞེས་སོ། ། བཞི་པ་སྤོགས་ཆོག་ལ་ལྔ་ལས། གཟུགས་ཀྱི་རྣལ་འབྱོར་གྱི་སྤོགས་ཆོག་ལ་མཚན་མོ་དང་། ཉིན་མོའི་རྣལ་འབྱོར་གྱི་སྤོགས་ཆོག་གཉིས། དང་པོ་ལའང་གཉིས་ཀྱི་དྷཱུ་ཏཱིའི་སྒོར་འོད་གསལ་གཟུང་བ་ནི། རྩ་རྒྱུད་དུ།
ངག་གི་ཁོ་ནར་ཡིད་དག་ནི། ། བཀོད་པ་དེ་ཡི་ཕྱོགས་སུ་སྣང་། ། མཚན་མའི་མཐར་ནི་རེ་ཁཱ་གང་། ། དེ་ལ་སྣ་ཚོགས་རྒྱུ་མི་རྒྱུ། ། མ་ལུས་སྒོམ་པར་བྱ་དེ་ལ། ། རྣལ་འབྱོར་བསམ་གཏན་སོགས་དེ་ཡང་། ། ཞེས་དང་། ཡེ་ཤེས་སྤྱན་སྒྲུབ་ལས། དྷཱུ་ཏཱིའི་ནང་དུ་འོད་གསལ་གཟུང་། ། རྟོག་མེད་སེམས་ཀྱི་དེ་ཉིད་ཤེས། །
རྡོ་རྗེ་ལུས་ཀྱི་དེ་ཉིད་མཐོང་། ། གསང་སྔགས་ཆོས་ལ་མཁས་པར་འགྱུར། ། ཞེས་པས་བསྟན་ཏོ། ། གཉིས་པ་སྲོག་རྩོལ་སྒོ་རུ་འོད་གསལ་བཟུང་བ་ནི། ཡེ་ཤེས་སྤྱན་སྒྲུབ་ཏུ། སྲོག་རྩོལ་སྒོ་རུ་འོད་གསལ་བཟུང་། ། འགྱུ་བ་རླུང་གི་དེ་ཉིད་ཤེས། ། རླུང་ལྔའི་ཁ་དོག་མཐོང་བར་འགྱུར། ། ཞི་རྒྱས་ལ་སོགས་དབང་དུ་འདུ། ། ཞེས་སོ། །
གཉིས་པ་ལ་གཉིས་ཀྱི་གྲིབ་གཟུགས་ལ་འོད་གསལ་བཟུང་བ་ནི། ཉི་མ་ལས་ནི་གཞན་དུ་ཕྱོགས་ཏེ་ཉི་འོད་ལ་གནས་རང་གི་གྲིབ་མ་བརྟན་པའི་མིག་གིས་བལྟ། ། ཕྱི་ནས་ནམ་མཁའ་དག་ལ་མངོན་པར་བརྟགས་ན་རོ་མཉམ་སྐྱེས་བུ་དུ་བའི་ཁ་དོག་མཐོང་བར་འགྱུར། ། ཟླ་བ་དྲུག་ཏུ་གོམས་པའི་སྦྱོར་བ་དག་ལས་ས་ལ་གནས་པའི་གཏེར་གྱི་ས་ཡི་བུ་གར་མཐོང་། ཡང་ན་ཤིང་གི་གྲིབ་མར་རབ་ཏུ་ཞུགས་ཏེ་ནམ་མཁའི་མཐིལ་དུ་ཐིག་ལེའི་ཕྲེང་བ་བོམས་པས་སོ། ། ཞེས་སོ། ། གཉིས་པ་ཕྱིའི་གཟུགས་ལ་འོད་གསལ་གཟུང་བ་ནི། ཡེ་ཤེས་སྤྱན་སྒྲུབ་ལས། སྣང་བའི་སྟེང་དུ་འོད་གསལ་གཟུང་། ། ཕྲ་བའི་འོད་ལ་བརྟེན་ནས་ནི། །
རགས་པའི་འོད་ཆེན་ངོ་སྤྲད་པས། ། རྟོག་མེད་འོད་གསལ་སྲིད་འདས་སྣང་། ། ཞེས་སོ། ། གཉིས་པ་སྒྲའི་རྣལ་འབྱོར་གྱི་སྤོགས་ཆོག་དང་། གཞན་སེམས་ཤེས་པའི་མངོན་ཤེས་ཀྱི་སྒྲུབ་ཐབས་ནི། སྒྲ་ནི་གང་ཞིག་སྙིང་ཁའི་ཕྱོགས་ན་ཡོད་པ་མི་མཆོག་རྣམས་ཀྱི་རྣ་བའི་བུ་གས་ཐོས་གྱུར་པ། ། དེ་ལ་མི་ཡི་སེམས་ནི་གཅིག་ཏུ་གྱུར་པ་སྦྱར་བ་དག་ཀྱང་རོ་ནི་མཉམ་པར་འགྱུར་བ་སྟེ། ། འཇིག་རྟེན་ཀུན་ཏུ་སྒྲ་ནི་གང་ཞིག་སྲིད་པར་སྐྱེས་པས་བརྗོད་པ་དེ་དང་དེ་བཞིན་ཐོས། ། ཁྱབ་བདག་གི་ནི་རྣམ་ཤེས་ཉིད་དང་རིང་དུ་ཐོས་པ་དག་ཀྱང་རྣལ་འབྱོར་པ་ཡིས་སྒྲུབ་པར་བྱ། ། ཞེས་དང་།
འགྲེལ་ཆུང་པདྨ་ཅན་ལས། འདིར་མི་རྣམས་ཀྱི་སྙིང་ཁ་ལ་གནས་པ་རྣ་བས་ཐོས་པར་གྱུར་པའི་སྒྲ་དེ་དང་སེམས་སྦྱར་ན་སེམས་རོ་གཅིག་པ་ཉིད་དུ་འགྱུར་ཏེ། སེམས་དང་སྲོག་གི་རླུང་གཅིག་ཏུ་གྱུར་ན་མཆོག་ཏུ་མི་འགྱུར་བའི་བདེ་བ་ཐོབ་པར་འགྱུར་ཞེས་བྱ་བའི་དོན་ཏོ། ། གཞན་ཡང་དེའི་དབང་གིས་ལྐོག་ཏུ་གྱུར་པའི་སེམས་ཅན་ཐམས་ཅད་ཀྱི་སྐད་ནི་རྣལ་འབྱོར་པས་ཐོས་པར་འགྱུར་བའོ། ། ཞེས་སོ། ། འདི་གཉིས་ཀྱི་ཚིག་ཟུར་གྱིས་གསུམ་པ་དྲི་དང་བཞི་པ་རོ་དང་ལྔ་པ་རེག་བྱའི་སྤོགས་ཆོག་ཀྱང་བསྟན་ལ། འདི་རྣམས་སྒོམ་པའི་ཚེ་སྟེང་འོག་གི་རྩ་ཆེན་དྲུག་གི་སྒོ་ལ་ཡིད་གཏད་པས་དེར་རླུང་སོ་སོ་འགགས་ཏེ་ལྷའི་སྤྱན་སོགས་འགྲུབ་པར་ཡང་། གཙོ་བོའི་སྐུ་ཡི་མཐུ་ལས་རྣལ་འབྱོར་པ་རྣམས་བདག་གི་མཆོག་གི་ལུས་ལ་ལྷ་ཡི་སྤྱན་དུ་འགྱུར། ། དེ་ཡི་གསུང་གི་མཐུ་ལས་རྣ་བ་དེ་ཡི་ཐུགས་ལས་གཞན་གྱི་སྙིང་ལ་གནས་པ་ཤེས་པར་འགྱུར། ། ཤེས་རབ་སྐུ་ཡི་མཐུ་ལས་རྣམ་གསུམ་སྲིད་པ་ལ་གནས་སྔོན་གྱི་སྐྱེ་བ་རྗེས་སུ་དྲན་པར་འགྱུར། །
ཤེས་རབ་ཀྱི་ནི་གསུང་གི་མཐུ་ལས་མཁའ་མཉམ་ཐམས་ཅད་དུས་སུ་ཀུན་འགྲོའི་རྫུ་འཕྲུལ་དུ་རབ་འགྱུར། ། ཤེས་རབ་ཡེ་ཤེས་རང་བཞིན་ལས་ནི་གང་ཞིག་བདེ་མཉམ་ཐམས་ཅད་དུས་སུ་གཞོམ་དུ་མེད་པ་འགྱུར། ། ལྷ་ཡི་སྤྱན་གྱི་མཐུ་ལས་མིག་གིས་མ་མཐོང་བ་དང་སྲིད་པ་རྣམ་པ་གསུམ་ཡང་མཐོང་བར་འགྱུར། ། ལྷ་ཡི་རྣ་བ་དག་གི་མཐུ་ལས་སྲོག་ཆགས་ཀྱིས་བརྗོད་སྙིང་དང་ཁ་ཡི་སྒྲ་ནི་ཐོས་པར་འགྱུར། ། དེ་བཞིན་སྐུ་གསུང་ཐུགས་ཀྱི་སྦྱོར་བ་དག་ལས་མི་ཡི་བདག་པོ་རེག་བྱ་ལ་སོགས་ཐམས་ཅད་འགྱུར། ། ཞེས་པས་བསྟན་ཏོ། ། ལྔ་པ་དུས་མཚམས་ནི། འདིར་སོ་སོར་བསྡུད་དང་བསམ་གཏན་དང་སྲོག་རྩོལ་དང་འཛིན་པའི་སྟོབས་ཀྱིས་རང་སེམས་བརྟན་པ་སྐྱེས་པར་གྱུར་པ་ན་དེ་ནས་ཕྱག་རྒྱའི་སྦྱོར་བ་ཉིན་ཞག་འགའ་ཞིག་དག་གིས། ཤེས་པས་འཛིན་པའི་མཐར་ཐུག་པ་ན་སྟོང་གཟུགས་ལ་སེམས་བརྟན་པ་སྐྱེ་བར་གསུངས་པས་ཤེས་སོ། ། དྲུག་པ་ཕར་ཕྱིན་གང་ཡིན་པ་ནི།
བསམ་གཏན་གྱི་ཕར་ཕྱིན་ཏེ། བསམ་གཏན་དག་ཀྱང་ཤེས་རབ་རྟོག་དང་དཔྱོད་པ་དགའ་དང་གཡོ་མེད་བདེ་བ་རྩེ་གཅིག་སེམས་དཔའ་འོ། ། ཞེས་དང་། བསམ་གཏན་ཤེས་རབ་དག་ཀྱང་ལྷན་སྐྱེས་བདེ་ལ་གནས་པའི་སེམས་དང་ཀུན་ཏུ་འགྲོ་བ་ཀུན་གྱི་སྐད། ། ཅེས་པ་དང་ཡང་ཆ་མཐུན་ནོ། བཞི་པ་ཚད་མ་ནི། ཡུལ་ལྔ་ལ་འཇུག་པའི་མངོན་ཤེས་ཡིན་པའི་ཕྱིར་དབང་པོའི་མངོན་སུམ་སྟེ། དེ་ནས་མངོན་པར་ཤེས་པའི་མཚམས་ཀྱི་དབང་གིས་སངས་རྒྱས་ཀྱི་སྤྱན་གྱིས་གཟིགས་སོ། ། ཞེས་དང་། རྡོར་སྙིང་འགྲེལ་པར།
ལྷའི་མིག་ལ་སོགས་པ་རྣམས་ཀྱིས་འདས་པ་དང་མ་འོངས་པའི་ཡུལ་མཐོང་བས་རྣམ་པར་ཤེས་པ་དྲུག་རྣམས་གྲོལ་ཏེ། ། ཞེས་སོ། ། ལྔ་པ་དག་དབྱེ་ནི། བསམ་གཏན་མི་བསྐྱོད་པ་ཉིད་དོ། ། ཞེས་པ་རྣམ་པར་ཤེས་པའི་ཕུང་པོ་སྟེ། ཞེས་དང་། དེ་ལྟར་གཟུང་བ་དང་འཛིན་པའི་དབྱེ་བས་བསམ་གཏན་རྣམ་པ་བཅུའོ། ། ཞེས་སོ། ། དྲུག་པ་འབྲས་བུ་ནི། མངོན་པར་ཤེས་པ་ལྔ་ནི་ཐོབ་པར་འགྱུར་ཏེ་མི་ཡི་བདག་པོ་བསམ་གཏན་སྦྱོར་བས་དག་པའོ། །
ཞེས་དང་། འདིར་གང་གི་ཚེ་མིག་མི་འཛུམས་པར་གྱུར་པ་དེ་ཡི་ཚེ་ལྷའི་མིག་ཏུ་འགྱུར་རོ། ། དེ་བཞིན་དུ་ལྷའི་རྣ་བ་ལ་སོགས་པ་སྟེ་བསམ་གཏན་གྱིས་དག་པར་འགྱུར་རོ། ། ཞེས་སོ། ། མཐར་ཐུག་གི་འབྲས་བུ་ནི། འདི་ལྟ་སྟེ། རྣམ་པར་ཤེས་པའི་ཕུང་པོ་དང་ནམ་མཁའི་ཁམས་དང་། རྣ་བ་དང་ཆོས་ཀྱི་དབྱིངས་དང་། བྷ་ག་དང་ཁུ་བ་འཕོ་བ་སྟེ་འདི་རྣམས་སྒྲིབ་པ་དང་བྲལ་བ་རྣམ་པ་ཐམས་ཅད་པའི་སྟོང་པ་ཉིད་དོ། ། ཞེས་པ་ལྟར།
རིགས་མཐུན་གྱི་དབང་དུ་བྱས་ན་དེ་རྣམས་རྣམ་པར་དག་པ་མི་བསྐྱོད་པ་དང་དབྱིངས་ཕྱུག་མ། ཕྱག་རྡོར་དང་ཆོས་ཁམས་རྡོ་རྗེ་མ། གནོད་མཛེས་དང་དྲག་སྤྱན་མ་དྲུག་འགྲུབ་པ་ཡིན་ཡང་། འདིར་ཡུལ་ཡུལ་ཅན་ལྷན་ཅིག་དག་པའི་དབང་དུ་བྱས་ན་རྣམ་ཤེས་ཀྱི་ཕུང་པོ་དང་ཡེ་ཤེས་ཀྱི་ཁམས། རྣ་བ་དང་སྒྲ། གཅི་བའི་དབང་པོ་དང་དྲི་ཆུ་འཛག་པ་དག་པའི་མི་བསྐྱོད་པ་དང་། ཁྲོ་མོའི་དབང་ཕྱུག་མ། ཕྱག་རྡོར་དང་སྒྲ་རྡོ་རྗེ། གཙུག་ཏོར་ཅན་དང་ཤིན་ཏུ་སྔོན་མོ་དྲུག་ཐོབ་པར་བྱེད་དོ། ། གཉིས་པ་སྲོག་རྩོལ་འཛིན་པ་ཉེ་བའི་བསྙེན་པའི་ཡན་ལག་གསུང་རྡོ་རྗེའི་རྣལ་འབྱོར་ལས་རྒྱལ་མཆོག་བར་དུ་དགེ་བའི་འཁྲིད་ལ།
དག་བྱ་རླུང་རྒྱུ་ཚུལ་གྱི་རྣམ་གཞག དག་བྱེད་སྲོག་འཛིན་གྱི་ཏིང་ངེ་འཛིན་ངོ་སྤྲད་པ་གཉིས་ཀྱི་དང་པོ་ནི། མངལ་བཟུང་བའི་ཟླ་བ་དྲུག་པ་ལ་རླུང་འགྲུབ་སྟེ་དབུ་མའི་ནང་དུ་དབྱུག་པའི་རྣམ་པ་ལྟར་གནས་ནས་ཕྱིར་འབྱུང་བ་ནི་མེད་ལ། འགྲུབ་ཚུལ་ཡང་། སྙིང་ཁའི་རྩ་བཅུའི་ལྟེ་བ་དབུ་མ་སྒྲ་གཅན་གྱི་རྩར་ཐོག་མར་རླུང་འགྲུབ་པ་ལས་སྟེང་འོག་ཏུ་སྲོག་ཐུར། ཤར་གྱི་རྩ་ལས་མཉམ་གནས། མེའི་ལས་གྱེན་རྒྱུ། ལྷོའི་ལས་ཁྱབ་བྱེད། བདེན་བྲལ་གྱི་ལས་ཀླུ། ནུབ་ཀྱི་ལས་རུ་སྦལ།
རླུང་གི་ལས་རྩངས་པ། བྱང་གི་ལས་ལྷ་སྦྱིན། དབང་ལྡན་གྱི་ལས་ནོར་ལས་རྒྱལ་འགྲུབ་སྟེ། སྲོག་ལ་སོགས་པ་འདི་དག་ཐམས་ཅད་རྩ་སྟོང་ཕྲག་བདུན་ཅུ་རྩ་གཉིས་པོ་རྣམས་ལ་ཁྱབ་པ་སྟེ། འོན་ཀྱང་གནས་བརྒྱད་ལ་སྐྱེས་པ་བརྒྱད་དོ། ། ཞེས་སོ། ། རྡོར་ཕྲེང་ལེའུ་སོ་གཉིས་པར། མངལ་དུ་ཉོན་ཡིད་སྲོག་རླུང་དང་བཅས་པ་སྐད་ཅིག་ལ་འཕོས་པས་ཟླ་བ་དང་པོ་ལ་ཉའི་རྣམ་པ། རླུང་དེ་སྟེང་འོག་ཏུ་སོང་བས་སྲོག་ཐུར་དུ་གྱུར་ཏེ་ཐུར་སེལ་ལས་གཉིས་པ་ལ་རུས་སྦལ་གྱི་རྣམ་པ། གསུམ་པ་ལ་ཐུར་སེལ་གྱིས་ཁུ་ཁྲག་འཕེལ་བ་བརྟས་པར་བྱས་ནས་གྱེན་དུ་རླུང་རྒྱུས་པས་གྱེན་རྒྱུའི་རླུང་གྲུབ་སྟེ་ཕག་རྒོད་ཀྱི་རྣམ་པ་དང་།
བཞི་པ་ལ་གྱེན་རྒྱུའི་རླུང་བཀུག་ནས་ཐུར་དུ་འགྲོ་བ་ན་སེང་གེའི་རྣམ་པར་གྲུབ་སྟེ་གྱེན་རྒྱུ་ལས་ཁྱབ་བྱེད་ཀྱི་རླུང་སྤྲོ། ལྔ་པ་ལ་མཉམ་གནས་ཀྱི་རླུང་གིས་སྨིན་པར་བྱས་པས་མིའུ་ཐུང་གི་དབྱིབས་སམ། མིང་གཟུགས་གྲུབ་པ་ན་མཉམ་གནས་ལས་ཁྱབ་བྱེད་ཀྱི་རླུང་སྤྲོ་སྟེ། ལུས་འགུལ་ཞིང་གཡོ་ཕུང་པོ་ལྔ་རྫོགས། དྲུག་པ་ལ་མངལ་གྱི་ལུས་ཀྱི་ས་ཁམས་ལས་མིག་འགྲུབ། ཁྱབ་བྱེད་ལས་ཀླུའི་རླུང་སྤྲོས་པས་རླུང་འཕེལ་གཟུགས་རིག བདུན་པ་ལ་ལུས་ཀྱི་ཆུ་ཁམས་ལས་རྣ་བ་དོད་དེ། ཀླུའི་རླུང་གིས་རུ་སྦལ་གྱི་རླུང་སྤྲོས་པས་སྒྲ་རིག བརྒྱད་པ་ལ་མེ་ཁམས་ཀྱིས་སྣ་བུག་འགྲུབ། རུ་སྦལ་ལས་རྩངས་པའི་རླུང་སྤྲོས་པས་དྲི་ཚོར།
དགུ་པ་ལ་རླུང་ཁམས་ལས་ལྕེ་གྲུབ་རྩངས་པ་ལས་ལྷས་སྦྱིན་གྱི་རླུང་སྤྲོས་པས་མྱོང་ངོ་། ། བཅུ་པ་ལ་རླུང་ཁམས་ལས་ལུས་དབང་རྫོགས། རྩ་དང་རྒྱུ་མ་རྒྱུས་པའི་སྦུབས་ལུས་ཀྱི་སྒོ་དགུ་རྒྱས་པར་བྱེད། ལྷ་སྦྱིན་ལས་ནོར་ལས་རྒྱལ་གྱི་རླུང་སྤྲོས་པས་རེག་བྱ་རིག ཅེས་བཤད་དོ། ། རླུང་དེ་དག་བཙས་མ་ཐག་སྣ་བུག་ནས་ཕྱིར་ལྡང་འཇུག་གནས་གསུམ་ལ་དབུགས་གཅིག་ཏུ་བྱས་པའི་དབུགས་ལྔ་བཅུ་རྩ་དྲུག་རྐང་བཅས་སྣ་གཉིས་ནས་མཉམ་དུ་རྒྱུ། དེ་ནས་མི་མཉམ་པའི་དུས་སྦྱོར་ལ་སྐྱེས་པ་ཡིན་ན་དེའི་རྗེས་སུ་སྣ་བུག་གཡོན་པ་དང་། མཉམ་པའི་དུས་སྦྱོར་ལ་སྐྱེས་པ་ཡིན་ན་གཡས་སུ་འཕོ་ལ། གལ་ཏེ་དུས་སྦྱོར་འཕོ་མཚམས་སུ་སྐྱེས་པ་ཡིན་ན་ཡང་མི་མཉམ་པའི་དུས་སྦྱོར་རྫོགས་པའི་འཕོ་མཚམས་སུ་སྐྱེ་ན་གཡས་དང་། མཉམ་པའི་དུས་སྦྱོར་རྫོགས་པའི་འཕོ་མཚམས་སུ་སྐྱེས་ན་གཡོན་ལ་འཕོ་སྟེ་རྩ་གཡས་གཡོན་ནས་འཕོ་བ་བཅུ་གཉིས་དང་འཚམས་སུ་དབུ་མ་ལ་ཡེ་ཤེས་ཀྱི་རླུང་ལྔ་བཅུ་རྩ་དྲུག་རྐང་བཅས་དང་།
འཕོ་བ་རེ་ལ་དབུགས་སྟོང་བདུན་བརྒྱ་ཞེ་གསུམ་དང་བཞི་ཆ་གསུམ་རེ་སྟེ་ཉིན་ཞག་གཅིག་ལ་དབུགས་ཉི་ཁྲི་ཆིག་སྟོང་དྲུག་བརྒྱ་རེ་རྒྱུའོ། ། དེའི་ཚེ་སྣ་གཡོན་ལ་ལུག་འཁྲིག་སེང་སྲང་གཞུ་བུམ་དང་། གཡས་པར་གླང་ཀརྐ་བུ་མོ་སྡིག་སྲིན་ཉ་རྣམས་དང་། ལྟེ་བར་དབྱུག་གུ་དྲུག་ཅུ་དང་། སྟོང་པའི་རྩ་བཞིར་ཡེ་ཤེས་ཀྱི་རླུང་སྙིང་ཁར་ཐུན་ཚོད་ཀྱི་དབྱེ་བས་འཕོ་བ་བརྒྱད་དང་། མགྲིན་པར་ཡུད་ཙམ་གྱི་དབྱེ་བས་འཕོ་བ་སོ་གཉིས། དཔྲལ་བར་ཐུན་ཚད་ཕྱེད་པའི་དབྱེ་བས་འཕོ་བ་བཅུ་དྲུག གཙུག་ཏོར་དུ་ཐུན་མཚམས་ཀྱི་དབྱེ་བས་འཕོ་བ་བཞིའི་རླུང་རྣམས་རྒྱུ་ལ། དེ་དག་དང་མཉམ་དུ་རྩ་སྟོང་ཕྲག་བདུན་ཅུ་རྩ་གཉིས་ལ་སོགས་པ་ཐམས་ཅད་ནས་ཀྱང་རྒྱུའོ། ། དབུགས་ཕྱིར་དབྱུང་བ་ན་ལྟེ་བར་རྒྱུ་བའི་དབྱུག་གུའི་རྩའི་དཀྱིལ་འཁོར་རྣམས་སྣའི་བུ་གར་འཆར་ཏེ།
གཡོན་པའི་དང་པོ་དང་གཡས་པའི་ཐ་མར་ནམ་མཁའི་དཀྱིལ་འཁོར་འབབ་ལ། དེའི་ཚེ་སྣའི་དབུས་དང་། རླུང་གི་དཀྱིལ་འཁོར་འབབ་པའི་ཚེ་སྣའི་སྟེང་། མེ་འབབ་པའི་ཚེ་མཁུར་ཚོས་ཀྱི་ཕྱོགས། ཆུ་འབབ་པའི་ཚེ་སྣའི་སྒྲོག ས་འབབ་པའི་ཚེ་མཆུ་ལ་བདར་ནས་འབབ་སྟེ། ས་རླུང་སོར་བཅུ་གཉིས། ཆུ་རླུང་སོར་བཅུ་གསུམ། མེ་རླུང་སོར་བཅུ་བཞི། རླུང་གི་རླུང་སོར་བཅོ་ལྔ།
ནམ་མཁའི་རླུང་སོར་བཅུ་དྲུག ཡེ་ཤེས་ཀྱི་རླུང་སའི་མཐར་རྒྱུ་ན་སོར་བཅུ་གཉིས། ནམ་མཁའི་མཐར་རྒྱུ་ན་སོར་བཅུ་དྲུག་འབབ། ཕྱིར་རིང་དུ་རྒྱུ་བ་རྣམས་ནང་དུ་ཐུང་ལ། ཕྱིར་ཐུང་བ་རྣམས་ལྟེ་བར་སོར་བཞིའི་བར་དུ་འཕེལ་ཞིང་། དཀྱིལ་འཁོར་རྣམས་འབབ་པའི་ཚེ་ནང་དུ་དུས་སྦྱོར་དེའི་རྩ་ལ་ལྔ་ལྔར་གྱེས་པའི་དབུས་ནས་སྟོང་པ། ཤར་དུ་རླུང་། ལྷོར་མེ། བྱང་དུ་ཆུ། ནུབ་ཏུ་ས་རྒྱུ་ཞིང་།
རོ་རྐྱང་གཉིས་ནས་རྒྱུ་བ་ན་འདབ་མ་ལས་རྒྱུའི། དྷཱུ་ཏཱི་ནས་མི་རྒྱུ་ལ། མཉམ་རྒྱུའི་ཚེ་འཁོར་ལོ་རྣམས་ཀྱི་ལྟེ་བ་ནས་རྒྱུའི། འདབ་མ་ནས་མི་རྒྱུ་སྟེ། ནཱ་རོ་པས། དེ་ལྟར་ཨ་ཝ་དྷཱུ་ཏཱིར་འགྲོ་བ་དང་འོང་བ་ན་ལྟེ་བ་ནས་ལྟེ་བའི་དབུས་སུ་ཡིན་གྱི། ཡོངས་སུ་ལྷག་པར་འགྱུར་བའི་ཕྱིར། ལ་ལ་ནཱ་དང་ར་ས་ནཱ་དག་གི་པདྨའི་འདབ་མ་རྣམས་ལ་འགྲོ་བ་དང་འོང་བ་ནི་མ་ཡིན་ནོ། ། རྡོར་སྙིང་འགྲེལ་པར། ལྟེ་བ་ནས་ནི་ལྟེ་དབུས་སུ། །
ཨ་ཝ་དྷཱུ་ཏཱི་འགྲོ་ཞིང་འོང་། ། འདབ་མ་རྣམས་ནས་འདབ་མ་ལ། ། རྐྱང་མ་རོ་མ་དག་བཤད་དོ། ། ཞེས་སོ། དུས་སྦྱོར་གྱིའང་དང་པོར་གཡས་ཀྱི་མཐའ་རྒྱབ་ཀྱི་རྩ་ཆུ་སྲིན། དེ་ནས་གཡོན་གྱི་མཐར་ནུབ་ཀྱི་རྩ་བུམ་པ་ནས་བརྩམས་ཏེ་སྤེལ་མར་རྒྱུས་པས། མཐར་གཡོན་གྱི་མདུན་གྱི་དང་པོ་གཞུར་རྫོགས་ཏེ། འདིར་གཡས་ཀྱི་རྩ་ལ་ཆུ་སྲིན་གྱི་དུས་སྦྱོར་ཆུ་ཚོད་ལྔའི་བདག་ཉིད་ཀྱི་ཆུ་ཚོད་དང་པོ་ལ་སའི་དཀྱིལ་འཁོར། ལྟེ་བར་རྩིབས་བཅུ་གཉིས་ལས་ནུབ་ཕྱོགས་ཀྱི་རྩར་ཆུ་སྲིན་གྱི་འདབ་མ་ལ་སྲོག་རབ་ཏུ་འབབ་སྟེ། ཞེས་སོ།
སྲོག་རྩའི་རླུང་སྨིན་དབུས་ནས་རྒྱུ་སྟེ། རྡོར་ཕྲེང་དུ། རྣམ་པར་རྟོག་པའི་རླུང་གཉིས་ནི། ། སྣ་ཡི་བུ་ག་ལས་ནི་འབྱུང་། ། ཡང་དག་ཉི་མ་ཟླ་བ་གཉིས། ། སྦས་པ་ནང་ནས་རྒྱུ་བར་བྱེད། ། མེ་ནི་འབར་བ་རྩེ་མོ་ལ། ། སྨིན་མའི་དབུས་སུ་སྲོག་གི་རླུང་། ། དེ་ལྟར་གཅིག་པུའང་གསུམ་དུ་བཤད། ། ཅེས་སོ། །
འཕོ་བའི་རླུང་དེ་དག་ལས་ཀྱང་སྲོག་གི་ལུས་ཀྱི་སྟོབས་བསྐྱེད་ཅིང་ཉི་ཟླའི་ལམ་ནས་འགྲོ་ཞིང་འོང་། ཐུར་སེལ་གྱིས་བཏུང་མ་ལུས་པ་འོག་ཏུ་འདྲེན། མཉམ་གནས་ཀྱི་ཁམས་བདུན་རོ་མཉམ། གྱེན་རྒྱུས་ལུས་གཡོ་བ་དང་། ཁས་གླུ་དང་སྨྲ་རྒོད་སོགས་རྐང་ལག་གི་གར་དང་འགྲོ་འོང་སོགས་བྱེད། ཁྱབ་བྱེད་ཀྱིས་ནད་བསྐྱེད། ཀླུས་སྒྲེགས་པ། རུ་སྦལ་གྱིས་རྐང་ལག་རྐྱོང་བསྐུམ། རྩངས་པས་ཁྲོ་བ་དང་གཡེང་བ་དང་། ལྷ་སྦྱིན་གྱིས་གླལ་པའམ་སྐྱིགས་བུ།
ནོར་ལས་རྒྱལ་གྱིས་འཆི་བའི་བར་དུ་ལུས་འཛིན་པར་བྱེད་དེ། སྲོག་ནི་ཉི་མ་ཟླ་བའི་ལམ་དུ་གནས་པ་དག་ཀྱང་སྲོག་བྱེད་བཟའ་དང་བཏུང་བ་མ་ལུས་པ། ། དེ་དག་ཐུར་སེལ་གྱིས་ནི་འོག་ཏུ་འདྲེན་ཏེ་མཐའ་དག་རོ་མཉམ་ལུས་ལ་མཉམ་གནས་དག་གིས་འཐོབ། ། ལུས་ལ་གྱེན་རྒྱུས་གཡོ་བར་བྱེད་དེ་ཁ་དང་ལག་པ་རྐང་པ་རྣམས་ཀྱིས་གླུ་དང་ཟློས་གར་བྱེད། ། ཁྱབ་བྱེད་ཀྱིས་ནི་ནད་དག་བྱེད་དེ་རང་བཞིན་ཡོན་ཏན་དབང་གིས་ལུས་ནི་འཇིག་པ་དེ་ལྟ་ཉིད། ། ཀླུ་ཡང་སྒྲེགས་པ་ཉིད་དེ་གསལ་བར་ལག་པ་རྐང་པ་བསྐུམ་པ་དག་ནི་རུ་སྦལ་རླུང་གིས་སོ། ། ཁྲོ་དང་གཡེང་བ་མཐའ་དག་དེ་ནི་རྩངས་པའི་རླུང་དག་གིས་ཏེ་གླལ་པ་དག་ཀྱང་ལྷ་བྱིན་གྱིས། ། ལུས་ནི་ལྔ་པ་ཉིད་གྱུར་གཏོང་བར་མི་བྱེད་མི་ཡི་བདག་པོ་རླུང་གཅིག་ནོར་ལས་རྒྱལ་བ་འོ། ། ཞེས་སོ། ། རླུང་དེ་དག་ཀྱང་འོག་རླུང་རྐང་མཐིལ་ནས་ལྟེ་བར་འགྲོ་བ་ན་སྲོག་རླུང་གྱེན་དུ་གཙུག་གཏོར་དང་།
སྲོག་གཙུག་ཏོར་ལས་ཕྱིར་ལོག་ནས་ལྟེ་བར་འགྲོ་བ་ན་འོག་རླུང་ལྟེ་བ་ནས་རྐང་མཐིལ་བར་འགྲོ་སྟེ། སྙིང་ཁའི་སྟེང་ལས་སྲོག་གི་རླུང་། ། ལྟེ་བའི་འོག་ལས་གསོ་བའི་རླུང་། ། གང་ཚེ་རྐང་མཐིལ་ལས་གསོ་རླུང་། ། གལ་ཏེ་འབྱུང་བ་ཡིན་པར་འགྱུར། ། དེ་ཡི་ཚེ་ནི་སྲོག་གི་རླུང་། ། གྱེན་དུ་ལམ་དུ་འགྲོ་བ་འོ། ། གསོ་རླུང་ལྟེ་བའི་གནས་སུ་ནི། ། ངེས་པ་ཡི་ནི་གནས་བྱེད་དོ། ། ཡང་ནི་གང་ཚེ་སྲོག་གི་རླུང་།
གཙུག་ཏོར་ལས་ནི་ཕྱིར་འགྲོ་ན། ། དེ་ཚེ་གསོ་བའི་རླུང་དེ་ནི། ། རང་གི་གནས་སུ་འགྲོ་བ་འོ། ། དེ་ནི་སྲོག་གི་རླུང་ཡིན་ཏེ། ། ལྟེ་བའི་གནས་སུ་འདུག་པ་བྱེད། ། ཅེས་སོ། ། རླུང་དེ་དག་ལས་ལོ་བཅུ་ལོན་པ་ན་ཤ་ཁྲག་འཕེལ་བའི་རྒྱུ་ཐུར་སེལ་འཕེལ་ཏེ་ནོར་རྒྱལ་གྱི་རླུང་ནུས་པ་ཉམས་པར་བྱེད། དེ་ནས་ལོ་བཅུ་ན་ཁུ་བ་དང་ཚིལ་འཕེལ་བྱེད་མཉམ་གནས་འཕེལ་ཏེ་ལྷ་བྱིན་གྱི་ནུས་པ་ཉམས། དེ་ནས་ལོ་བཅུ་ན་མེ་རླུང་འཕེལ་བྱེད་གྱེན་རྒྱུ་འཕེལ་ཏེ་རྩངས་པའི་ནུས་པ་ཉམས། དེ་ནས་ལོ་བཅུ་ན་སྲོག་རླུང་གིས་རུ་སྦལ་གྱི་ནུས་པ་ཉམས།
དེ་ནས་ལོ་བཅུ་མ་རྫོགས་པའི་བར་དུ་སྲོག་རླུང་གིས་ཀླུའི་རླུང་ལ་གནོད་མི་ནུས་ཏེ་ཕན་ཚུན་སྟོབས་མཚུངས་པའི་ཕྱིར་རོ། ། ལོ་བཅུར་ཕྱིན་པ་ན་སྲོག་སྟོབས་ཆེ་སྟེ་ཀླུའི་རླུང་ནུས་པ་ཉམས་པར་བྱེད་དོ། དེ་ལྟར་དབང་པོའི་རླུང་ནུས་པ་ཉམས་ནས་ཕུང་པོའི་རླུང་བསྡུད་པ་ནི། དེ་ནས་ལོ་བཅུ་ན་ཐུར་སེལ་གྱི་ནུས་པ་རྒྱས་ཤ་ཁྲག་འཕེལ་ཏེ་སྲོག་རླུང་གི་ནུས་པ་ཉམས་པར་བྱེད། དེ་རྗེས་ལོ་བཅུ་ན་མཉམ་གནས་རྒྱས་ཚིལ་དང་ཁ་ཆུ་འཕེལ་ཏེ་ཐུར་སེལ་གྱི་ནུས་པ་ཉམས་པར་བྱེད། དེ་ནས་ལོ་བཅུ་ན་སྲོག་སྟོབས་སྐྱེས་ལུས་ཀྱི་མེ་དང་རླུང་འཕེལ་ལུས་སྲོག་བསྡུད་པའི་རྣམ་པར་འགྱུར་བ་བསྐྱེད་པས་གྱེན་རྒྱུ་ཉམས་པར་བྱེད། དེ་ནས་ལོ་བཅུ་ན་ཁྱབ་བྱེད་ཉམས་པས་ལུས་ལྕི་ཞིང་རླུང་གིས་གང་ལུས་ཀྱི་ཆུ་དང་རླུང་འདྲེས་པས་ཐམས་ཅད་དུ་ཁྱབ།

རྣམ་ཤེས་ཀྱི་ནུས་པ་རིམ་གྱིས་འགྲིབ་པར་བྱེད། དེ་ནས་ལོ་བཅུ་ན་ལུས་ཞིག་སྟེ་སྲོག་དང་བྲལ་ནས་བར་སྲིད་འཛིན་པར་བྱེད། ཅེས་པས་ལོ་བརྒྱའི་མཐར་འཆི་བ་ལ་སྦྱར་ནས། རྡོར་ཕྲེང་ལེའུ་སོ་གཉིས་པ་རྩ་འགྲེལ་དུ་བཤད་དོ། ། གཉིས་པ་ལ་ཉི་ཟླའི་འགྲོ་འོང་འགོག་བྱེད་སྲོག་རྩོལ་གྱི་རྣལ་འབྱོར། འགགས་ནས་ཐིག་ལེར་བརྟན་བྱེད་འཛིན་པའི་རྣལ་འབྱོར་གཉིས་ཀྱི་དང་པོ་ལ་སྒྲ་དོན། དུས་མཚམས། ཡན་ལག ཚད་མ། དག་བྱེད། འབྲས་བུ་དྲུག་གི
དང་པོ་ནི། སྤྱིར་སྲོག་རྩོལ་ཞེས་པ་འཚོ་བ་སྟེ་སྲོག་རླུང་ཡིན་ལ། རྩོལ་བའི་སྐད་དོད་ཨཱ་ཡྻ་མ་ནི་འབད་པ་དང་ཀུན་ནས་འགོག་པ་དང་། མཆུ་རིང་བ་རྣམས་ལ་འཇུག་པ་ལས་འདིར་ཨཱ་ཡྻ་མྱ་སྟེ་འཚོ་བ་མཆུར་རིང་དུ་རྒྱས་པར་བྱེད་པས་སྲོག་རྩོལ་ཏེ་ཡོན་ཏན་གྱིས་འགེངས་པར། སྲོག་ནི་འཚོ་བ་སྟེ། རྩོལ་བར་བྱེད་ཅིང་གང་གིས་རིང་པོར་རྒྱས་པར་བྱེད་པ་དེ་ནི་སྲོག་རྩོལ་ལོ། ། ཞེས་པར་བཤད་དེ་འདོད་དོ། ། ཅེས་སོ། ། འདིར་སྲོག་ནི་སྲོག་ཐུར་གྱི་རླུང་། རྩོལ་བ་འགོག་པ་སྟེ།
གང་འགོག་ན་གཡས་གཡོན་དུ་རྒྱུ་བའོ། ། བཀག་ནས་གང་དུ་གནས་ན་དབུ་མའི་རྩར་གནས་པ་སྟེ། སྲོག་གི་རྩོལ་བ་དག་ཀྱང་ལམ་ནི་གཉིས་པོ་བརྒྱེལ་ཞིང་དབུ་མར་སྲོག་ནི་ཞུགས་པ་དག་ཏུ་འགྱུར། ། ཞེས་དང་། འདིར་སྲོག་གི་རྩོལ་བ་ཞེས་བྱ་བ་དག་ཀྱང་ལམ་ནི་གཉིས་པོ་ཞེས་པ་གཡོན་དང་གཡས་པའི་ལམ་བརྒྱེལ་བ་སྟེ་འགོག་ཅིང་དབུ་མའི་ལམ་དུ་རབ་ཏུ་ཞུགས་པའོ། ། དེ་ཡང་དཀྱིལ་འཁོར་བཅུ་འགོག་པ་ལ་རྣམ་པ་བཅུའོ། ། ཞེས་དང་། རྒྱུད་ཕྱིར། སྲོག་གི་རྩོལ་བས་རི་བོང་ཅན་དང་ཉི་མ་དང་བྲལ་མུན་པ་ཅན་དུ་སྲོག་རླུང་འབབ་པར་འགྱུར། ཞེས་དང་།
ནཱ་རོ་པས། སྟེང་དང་འོག་ཏུ་ལ་ལ་ནཱ་ལ་སོགས་པ་རྩ་དྲུག་པོ་རྣམས་སུ་སྲོག་དང་ཐུར་སེལ་གྱི་ལུང་དག་འཆད་པར་འགྱུར་བའི་རིམ་པས་ཡང་དག་པར་རྒྱུ་བའོ། ། རྩོལ་བ་ནི་ཞེས་པ་ལ་མུ་ཉེ་བར་འགག་པ་ལའོ་ཞེས་པའི་ཁམས་འདིའི་ཨཱཿཀུན་ནས་ཤེས་པ་འགོག་པ་ནི་ཨཱ་ཡཱ་མཿསྟེ་སྲོག་དང་ཐུར་སེལ་གྱི་རླུང་དག་གཉིས་ཀའི་བགྲོད་པ་འགོག་པ་ལས་དབུ་མའི་རྩར་རབ་ཏུ་ཞུགས་པའོ། ། ཞེས་དང་། ཕྱག་རྡོར་གྱི་སྟོད་འགྲེལ་དུ། སྲོག་རྩོལ་ཞེས་བྱ་བ་ནི་ལ་ལ་ནཱ་དང་། ར་ས་ནཱ་གཡོན་པ་དང་གཡས་པའི་ལམ་འགགས་པ་ལས་དབུ་མ་ཨ་ཝ་དྷཱུ་ཏཱིའི་ནང་དུ་སྲོག་གི་རླུང་རྟག་ཏུ་འཇུག་སྟེ། ཞེས་དང་། ཡོན་ཏན་གྱིས་འགེངས་པར། སྲོག་རྩོལ་ནི་བུམ་པ་ཅན་ཏེ་སྟེང་དང་འོག་གི་རྩ་གསུམ་འགོག་པའི་བདག་ཉིད་དོ། །
དབུ་མར་འབབ་པ་སྟེ་སེམས་ཀྱི་རྩར་སྲོག་གི་རླུང་འབབ་ཅིང་རྗེས་སུ་འཇུག་པའོ། ། ཞེས་སོ། ། གཉིས་པ་ནི་སྲོག་རྩོལ་བསྒོམ་པ་ལ་རྣམ་པ་ཐམས་ཅད་པའི་གཟུགས་བརྙན་མཐོང་བ་དགོས་ཏེ། དེ་སྟེང་འོག་གི་རླུང་བཅུ་དབུ་མར་ཆུད་པའི་རྟགས་ཡིན་པའི་ཕྱིར། སྟོང་པ་ལ་ནི་དུ་བ་ལམ་བླ་མའི་ངེས་པའི་དབང་གིས་གཟུགས་བརྙན་མཚམས་སུ་བསྒོམ་པར་བྱ། དེ་ནས་རྩ་ཡི་འཁོར་ལོ་རྣམས་སུ་སྲོག་དང་ཐུར་སེལ་དག་ནི་བརྟན་པ་དག་ཀྱང་བྱེད་པ་སྟེ། ཞེས་དང་། འདིར་སྟོང་པ་ནི་དུ་བ་སོགས་ལམ་བླ་མའི་ངེས་པའི་དབང་གིས་ཤེས་པ་འཆད་པར་འགྱུར་བའི་རིམ་པས་གཟུགས་བརྙན་མཚམས་སུ་བསྒོམ་པར་བྱ། གཟུགས་བརྙན་ནི་རྣམ་པ་ཐམས་ཅད་པའི་གཟུགས་བརྙན་ཏེ་དེ་ཡི་མཐར་ཐུག་པར་བསམ་མོ། ། མཚམས་དེ་ནས་རྩ་ཡི་འཁོར་ལོ་རྣམས་སུ་སྲོག་དང་ཐུར་སེལ་རླུང་ནི་བརྟན་པ་དག་ཀྱང་བྱེད་པ་སྟེ།
ལྟེ་བའི་འཁོར་ལོ་ལ་རྣལ་འབྱོར་པས་སོ། ། ཞེས་དང་། དབང་མདོར་བརྟན་དུ། གཟུགས་བརྙན་མཐོང་ནས་དེ་ནས་ནི། ། བར་མ་ཆད་པར་སྲོག་རྩོལ་བྱ། ། ཞེས་པ་ལ་ནཱ་རོ་པས། རྨི་ལམ་དང་སྒྱུ་མ་ཅི་འདྲ་བ་དེ་འདྲ་བའི་གཟུགས་བརྙན་རྣམ་པ་ཐམས་ཅད་པའི་གཟུགས་མཐོང་བར་གྱུར་ན་དེ་ནས་དེའི་བར་མ་ཆད་པར་སྲོག་དང་ཐུར་སེལ་གྱི་རླུང་དག་དགང་བ་དང་། བུམ་པ་ཅན་དང་དབྱུང་བའི་སྦྱོར་བས་འགོག་པ་བར་མ་ཆད་པར་ཏེ་རྒྱུན་མི་འཆད་པར་བྱའོ། ། ཞེས་སོ། ། དེ་ཡང་ཆུ་འདྲེན་པའི་ཡུར་བ་བཅོས་པ་དང་འདྲ་བར་སོར་བསམ་གྱིས་ཐོག་མར་དབུ་མ་སྦྱངས་པ་ཞིག་དགོས་པས།
དུ་བ་ལ་སོགས་པའི་མཚན་མ་བསྒོམས་པས། ལས་དང་པོ་པ་དབུ་མ་ཡོངས་སུ་སྦྱངས་པ། ཞེས་སོ། ། དབུ་མ་མ་སྦྱངས་པར་རླུང་བསྒོམས་ཀྱང་གནད་དུ་འགྲོ་བ་དཀའ་བའི་ཕྱིར། དུ་བ་ལ་སོགས་སྒྲུབ་པ་བྱས་ནས་འཆི་བའི་འཇིགས་པ་བྱེད་པའི་དབུ་མ་དག་ནི་སྒྲུབ་པར་བྱ། ། ཞེས་སོ། ། གསུམ་པ་ལ་དྲུག་ལས། དང་པོ་མཚན་ཉིད་གང་ཡིན་པ་ནི། གཡས་གཡོན་གྱི་རླུང་དབུ་མར་ཞུགས་པ་ནི་སྲོག་རྩོལ་ཏེ། ནཱ་རོ་པས།
དེ་ནས་སྲོག་རྩོལ་ཞེས་བྱ་བ་རྐྱང་མ་དང་། རོ་མ། གཡོན་པ་དང་གཡས་པའི་ལམ་འགགས་པ་དབུ་མ་ཨ་ཝ་དྷཱུ་ཏཱིའི་ནང་དུ་སྲོག་གི་རླུང་རྟག་ཏུ་འཇུག་པ་སྟེ་དབྱུང་བ་དང་། དགང་བ་དང་བུམ་པ་ཅན་གྱིས་སྦྱོར་བས་བྱའོ། ། ཞེས་པ་སྲོག་རྩོལ་གྱི་ཡན་ལག་ཏུ་བརྗོད་པར་བྱའོ། ། ཞེས་སོ། ། དེ་ཡང་རླུང་མཉམ་དུ་འབབ་པ་སྟེ། ནཱ་རོ་པས་མདོར་བསྟན་དུ། འཕོ་བའི་མཚམས་སུ་མཉམ་པར་བརྗོད་པ་ལའང་དབུ་མར་ཅུང་ཟད་འབབ་བོ། ། ཞེས་སོ། །
གཉིས་པ་དབྱེ་བ་གང་ཡིན་པ་ལ། སྐུ་གསུང་ཐུགས་རྡོ་རྗེའི་བཟླས་པ་གསུམ་སྟེ། ཟླ་བ་ཉི་མ་ཨ་སོགས་ཀ་སོགས་རྣམས་ཀྱིས་རྣམ་གསུམ་བགྲོད་གནས་སྐུ་ཡི་རྡོ་རྗེ་སོགས་བཟླས་པ། ། ཞེས་དང་། ད་ནི་ཟླ་བ་ཞེས་པ་ལ་སོགས་པས་ནང་དུ་སྔགས་ཀྱི་བཟླས་པ་ལ་སོགས་པ་གསུངས་ཏེ། འདིར་ལུས་ལ་ཟླ་བ་ཞེས་པ་ནི་གཡོན་གྱི་རྩའོ། ། ཉི་མ་ཞེས་པ་གཡས་ཀྱི་རྩའོ། ། ཨ་སོགས་ཞེས་པ་ནི་ཨ་ལ་སོགས་པ་དབྱངས་ཀྱི་ཚོགས་ཏེ་གཡོན་དུ་སྲོག་ཡང་དག་པར་བསྡུད་པའོ། ། ཀ་སོགས་ཞེས་པ་ནི་གསལ་བྱེད་ཀྱི་ཚོགས་ཏེ་གཡས་སུ་སྲོག་ཡང་དག་པར་རྒྱུ་བའོ། ། རྣམ་གསུམ་བགྲོད་ནས་ཞེས་པ་གཡོན་གྱི་བགྲོད་པ་ལ་གནས་པའི་སྲོག་ནི་སྐུ་རྡོ་རྗེའི་བཟླས་པ་ཞེས་བརྗོད་དོ། །
གཡས་ཀྱི་བགྲོད་པ་ལ་གནས་པའི་སྲོག་ནི་གསུང་གི་བཟླས་པ་ཞེས་བརྗོད་དོ། ། དབུ་མའི་བགྲོད་པ་ལ་གནས་པའི་སྲོག་ནི་ཐུགས་ཀྱི་བཟླས་པ་ཞེས་བརྗོད་དོ། ། འདི་རྣམས་འགགས་པ་ལས་ཐམས་ཅད་མཁྱེན་པའི་གསུང་གཞོམ་དུ་མེད་པར་འགྱུར་རོ། ། ཞེས་བརྗོད་དོ། ། དེ་རེ་རེ་ལ་ཡང་དགང་པ་དང་བུམ་པ་ཅན་དང་དབྱུང་བ་གསུམ་སྟེ། སྟོད་འགྲེལ་དུ། དགང་བ་དང་བུམ་པ་ཅན་དང་དབྱུང་བའི་སྦྱོར་བས་ཨ་ཝ་དྷཱུ་ཏཱིར་ཨོཾ་ཡིག་གིས་འཇུག་པ་དང་། ཧཱུྃ་ཡིག་གིས་འགོག་པ་དང་། ཨཱཿཡིག་གིས་དབྱུང་བ། ཟླ་བ་སྒྲ་གཅན་དང་ཉི་མའི་རང་བཞིན་གྱིས་རྣལ་འབྱོར་པས་གོམས་པར་བྱའོ། །
ཞེས་པ་སྲོག་རྩོལ་གྱི་ཡན་ལག་བརྗོད་དོ། ། ཞེས་དང་། ཡང་ན་གཞིལ་བའམ་ཞི་བ་དང་བཞི་ཡོད་དེ། སྡོམ་འབྱུང་དུ། དགང་བ་ཅན་གྱིས་དགང་བྱ་ཞིང་། ། བུམ་པ་ཅན་གྱིས་བརྟན་བྱས་ཏེ། ། བུ་གའི་སྒོ་ནི་སྦྱངས་པ་ལས། ། དབྱུང་བ་ཅན་གྱིས་དབྱུང་བར་བྱ། ། རབ་ཏུ་ཞི་བས་ཞི་བར་འགྱུར། ། ཞེས་སོ། །
གསུམ་པ་སྒོམ་ཚུལ་གང་ཡིན་པ་ལ་མཉམ་པར་འཇོག་ཚུལ། འགལ་རྐྱེན་སྤང་ཚུལ། མཐུན་རྐྱེན་སྒྲུབ་ཚུལ་གསུམ་གྱི། དང་པོ་ལ་ངེས་པ་དྲུག་གི་དང་པོ་འདུག་གནས་ཀྱི་ངེས་པ་ནི། སོར་བསྡུད་ཀྱི་སྐབས་སུ་གནས་ཀྱི་ངེས་པ་གསུངས་ནས་སྦྱོར་བ་དང་པོ་བཞིས་རང་སེམས་བརྟན་པ་སྐྱེས་པར་གྱུར་པ་ན་ཞེས་སྟོང་པའི་སྒྲུབ་ཐབས་སུ་གཅིག་པར་བསྟན་པས་སྔར་བསྟན་པའི་ཉིན་མཚན་གྱི་རྣལ་འབྱོར་གྱི་གནས་ཉིད་འདིའི་ཡང་གནས་སུ་གསུངས་སོ། ། གཉིས་པ་ལུས་གནད་ཀྱི་ངེས་པ་ནི། སྐུའི་བཟླས་པའི་ཚེ་གཡོན་བརྐྱང་། གསུང་གི་ཚེ་གཡས་བརྐྱང་། ཐུགས་ཀྱེ་ཚེ་མཉམ་པ། མ་ནིང་གི་ཚེ་རླུང་གི་རྒྱུ་བ་གསལ་བ་ན་ནམ་མཁའི་རླུང་རྒྱུ་བ་ན་ས་ག
རླུང་གི་རླུང་རྒྱུ་བ་ན་ཟླུམ་པོ། མེ་རླུང་རྒྱུ་བ་ན་རོལ་པའི་སྟབས། ཆུ་རླུང་རྒྱུ་བ་ན་པདྨའི་གདན། ས་རླུང་རྒྱུ་བ་ན་རྡོ་རྗེའི་གདན་གྱི་འདུག་སྟངས་བྱེད་དེ། གཡོན་དུ་སྲོག་ནི་རབ་ཏུ་རྒྱུ་བར་འགྱུར་བ་དེ་བཞིན་དུ་ནི་གཡས་པ་བསྐུམ་པ་གང་ཡིན་པ། ། དེ་ནི་གཡོན་བརྐྱང་སྟབས་དེ་མཉམ་པའི་སྟབས་དང་གཞན་པ་གཡས་བརྐྱང་མེ་དང་ཉི་མའི་རྒྱུ་བ་ལས། ། ས་ག་དང་ནི་ཟླུམ་པོ་ཉིད་དང་མཆོག་གི་རོལ་པའི་སྟབས་དང་པདྨ་དང་ནི་རྡོ་རྗེའི་གདན། ། ནམ་མཁའ་སོགས་ལ་རབ་ཏུ་རྒྱུ་བ་མཉམ་དང་མི་མཉམ་བགྲོད་པ་དག་ལ་སྲོག་རླུང་རྣམ་པ་ལྔ། ། ཞེས་དང་། ད་ནི་གཡོན་བརྐྱང་གི་སྟབས་ལ་སོགས་པའི་རྣམ་པར་དག་པ་གསུངས་པ།
གཡོན་ཞེས་པ་ལ་སོགས་པ་སྟེ། འདིར་གང་གི་ཚེ་འཁོར་བ་པ་རྣམས་ཀྱི་གཡོན་གྱི་རྩ་ལ་སྲོག་རབ་ཏུ་རྒྱུ་བར་འགྱུར་བ་དེའི་ཚེ་གཡས་པ་བསྐུམ་པར་འགྱུར་ཏེ་སྲོག་ཀྱང་སྔགས་ཀྱི་ལྷའོ། ། དེས་ན་གཡོན་བརྐྱང་བ་དང་གཡས་བསྐུམ་པས་གཡོན་ལ་སྲོག་རབ་ཏུ་རྒྱུ་བ་གང་ཡིན་པ་དེར་འགྱུར་ཏེ། དེ་བཞིན་དུ་སྔགས་ཀྱི་ལྷའི་གཡས་བསྐུམ་པ་གང་ཡིན་པ་དེ་ནི་གཡོན་བརྐྱང་གི་སྟབས་སུ་བརྗོད་དོ། ། མཉམ་པའི་སྟབས་དང་གཞན་པ་གཡས་བརྐྱང་གི་སྟབས་ནི་གྲངས་བཞིན་དུ་སྟེ། མེའི་རྒྱུ་བ་ལས་ཤེས་པས་གཅིག་ཆར་རྩ་གཉིས་ལ་དབུ་མར་རྒྱུ་བ་ལས་མཉམ་པའི་སྟབས་སུ་འགྱུར་རོ། ། ཉི་མའི་རྒྱུ་བ་ལས་ཤེས་པ་གཡས་ལ་རྒྱུ་བ་དང་གཡོན་བསྐུམ་པ་ལས་གཡས་བརྐྱང་གི་སྟབས་སུ་འགྱུར་རོ། ། དེ་བཞིན་དུ་ས་གའི་སྟབས་དང་། ཟླུམ་པོ་དང་རོལ་པའི་སྟབས་དང་། པད་མའི་གདན་དང་རྡོ་རྗེའི་གདན་གང་ཡིན་པ་དེ་དག་གི་རིམ་པ་བཞིན་དུ་གཡོན་གྱི་རྩའམ་གཡས་ཀྱི་རྩ་ལ་ནམ་མཁའ་སོགས་ལ་ཞེས་པ་སྟེ།
ནམ་མཁའི་དཀྱིལ་འཁོར་ལ་སྲོག་རབ་ཏུ་རྒྱུ་བ་ནི་ས་གའི་སྟབས་སོ། ། རླུང་གི་དཀྱིལ་འཁོར་ལ་རབ་ཏུ་རྒྱུ་བ་ནི་ཟླུམ་པོའི་སྟབས་སོ། ། མེའི་དཀྱིལ་འཁོར་ལ་རབ་ཏུ་རྒྱུ་བ་ནི་རོལ་པའི་སྟབས་སོ། ། ཆུའི་དཀྱིལ་འཁོར་ལ་རབ་ཏུ་རྒྱུ་བ་ནི་པདྨའི་གདན་ནོ། ། སའི་དཀྱིལ་འཁོར་ལ་རབ་ཏུ་རྒྱུ་བ་ནི་རྡོ་རྗེའི་གདན་ནོ། ། དེ་ལྟར་མཉམ་དང་མི་མཉམ་བགྲོད་པ་དག་ལ་སྲོག་གི་རླུང་རབ་ཏུ་རྒྱུ་བ་གང་ཡིན་པ་རྣམ་པ་ལྔའོ། ། རྣམ་པར་དག་པ་དེས་ལྷ་རྣམས་ཀྱི་སྟབས་དང་གདན་རྣམ་པར་དག་པར་འགྱུར་ཏེ། གཡོ་བ་མེད་པ་ལས་སོ། ། ཞེས་པ་ངེས་པའོ། ། དེ་བཞིན་དུ་སྐྱེས་པའི་ངག་རྫོགས་པ་གཉིས་པའོ། །
ཞེས་སོ། ། ལག་པ་ཡང་སྒོམ་པའི་དུས་སུ་རྡོར་སེམས་ཀྱི་ཕྱག་རྒྱ་བསྔགས་པར་གསུངས་པ་ལས། རྐང་པའི་རིགས་པས་སྐུའི་ཚེ་ན་གཡོན་བསྐུམ་པས་སྣ་གཡས་བཀག་པ་དང་། གསུང་གི་ཚེ་ལག་གཡས་བསྐུམ་པས་སྣ་གཡོན་བཀག་པ། ཐུགས་ཀྱི་ཚེ་རྡོར་སེམས་ཀྱི་ཕྱག་རྒྱ་ཉིད་བྱ་བར་བསྟན་ལ། རླུང་གི་རྒྱུ་བ་གསལ་བའི་ཚེ་ཡེ་ཤེས་ཀྱི་རླུང་རྒྱུ་བ་ན་རྡོ་རྗེ། ནམ་མཁའི་རླུང་རྒྱུ་བ་ན་གྲི་གུག་གི་ཕྱག་རྒྱ། མེ་རླུང་རྒྱུ་བ་ན་ལྷ་མཉེས་པའི་ཕྱག་རྒྱ། ཆུ་རླུང་རྒྱུ་བ་ན་རལ་གྲི། ས་རླུང་རྒྱུ་བ་ན་རྡོ་རྗེའི་ཕྱག་རྒྱ་བཅའ་སྟེ།
དབང་མདོར་བསྟན་དུ། ནུབ་དང་ཤར་དུ་འཛིན་མ་རླུང་། ། ཕན་ཚུན་ཤེས་རབ་ཐབས་ཡིན་ཏེ། ། མཐེ་བོ་མིང་མེད་དག་གིས་ནི། ། གང་ཕྱིར་ཁ་ལ་དབང་བསྐུར་བ། ། གཡས་དང་གཡོན་དུ་མེ་དང་ཆུ། ། ཕན་ཚུན་ཤེས་རབ་ཐབས་ཡིན་ཏེ། གུང་མོ་མཛུབ་མོ་གཉིས་དག་གིས། ། གང་ཕྱིར་རལ་གྲིར་འགྱུར་བ་འོ། ། ཟླ་ཕྱེད་རྣམ་པའི་ཕྱག་རྒྱ་ནི། །
མཆེ་བ་གྲི་གུག་མཐེ་ཆུང་སྟེ། ། སྟོང་པ་མི་འགྱུར་སྟེང་འོག་ཏུ། ། ཕན་ཚུན་ཐབས་དང་ཤེས་རབ་བོ། ། དཀྱིལ་འཁོར་བཅུ་པོ་ཡང་དག་སྦྱོར། ། སོར་མོ་རྣམས་ནི་ཕན་ཚུན་དུ། ། མགོ་བོར་ལག་མཐིལ་སྦྱར་བ་ལ། ། གྲི་གུག་དང་བཅས་རྩེ་གཅིག་གོ ། ཞེས་དང་། དེའི་འགྲེལ་པར། གང་གི་ཕྱིར་ལག་པ་གཡས་པའི་ཁུ་ཚུར་ལ་མཐེ་ཆུང་ཟླ་བ་ཕྱེད་པའི་རྣམ་པར་བྱས་པའི་མི་བསྐྱོད་པའི་མཆེ་བའི་ཕྱག་རྒྱ་གང་ཡིན་པ་དེ་ནི་ཤེས་རབ་ཀྱི་ཕ་རོལ་ཏུ་ཕྱིན་མའི་གྲི་གུག་ནི་ཕྱག་རྒྱ་ཡིན་པ་དེའི་ཕྱིར་སྟོང་པ་དང་ཡེ་ཤེས་དག་ཤེས་རབ་དང་ཐབས་ཉིད་དོ། །
ཞེས་དང་། གང་གི་ཕྱིར་ལག་པ་གཡོན་པའི་མཐེ་ཆུང་ལ་སོགས་པའི་སོར་མོ་ལྔ་ནམ་མཁའ་ལ་སོགས་པའི་རང་བཞིན་རྣམས་ཀྱི་དབུས་སུ་མཐེ་བོང་དང་མིང་མེད་པ་དང་རླུང་གི་རང་བཞིན་དག་འཁྱུད་པ་ལྷ་མཉེས་པའི་ཕྱག་རྒྱ་གསང་བའི་དབང་བསྐུར་བའི་དོན་དུ་སློབ་མའི་ཁ་དང་ལྷ་མཉེས་པ་ལ་ཡང་སྟོན་པ་དེའི་ཕྱིར་ས་དང་རླུང་དག་ཕན་ཚུན་གཟུང་བ་དང་འཛིན་པའི་དངོས་པོས་ཤེས་རབ་དང་ཐབས་ཉིད་དུ་གྲུབ་བོ། ། ཞེས་དང་། གང་གི་ཕྱིར་ལག་པ་གཡས་པའི་གུང་མོ་མཛུབ་མོ་མེ་དང་ཆུའི་རང་བཞིན་དག་འཁྱུད་པ་རལ་གྲིའི་ཕྱག་རྒྱ་སྟོན་ཅིང་མེའི་ཁམས་ལས་སྐྱེས་པའི་ཡུལ་རོ་ཆུའི་ཁམས་ལས་བྱུང་བའི་རོ་འཛིན་དབང་པོས་འཛིན་པར་བྱེད་པའི་ཕྱིར་མེ་དང་ཆུ་དག་ཤེས་རབ་དང་ཐབས་ཉིད་དུ་གྲུབ་བོ། ། ཞེས་དང་། རྡོ་རྗེའི་གདན་ལ་རྡོ་རྗེའི་ཕྱག་རྒྱ་བྱ་བར་སྔར་བསྟན་པའི་ཕྱིར་རོ། ། འོན་ཏེ་འདི་དག་ཕྱག་རྒྱའི་རྣམ་དག་སྟོན་པ་ཡིན་གྱི་རྫོགས་རིམ་ལ་དོན་མེད་དོ་སྙམ་ན་མ་ཡིན་ཏེ། དེ་ཉིད་དུ། དེ་ལ་རྣམ་པར་སྣང་མཛད་ཀྱི་ཤེས་རབ་སྒྲོལ་མ་དང་དོན་ཡོད་གྲུབ་པའི་སྤྱན་མའོ་ཞེས་ཕན་ཚུན་ཞལ་ཕྱོགས་པས་འཁྱུད་པའི་ངེས་པའོ། ། དེའི་ཕྱིར་བྱང་ཆུབ་སེམས་པས་མཛད་པའི་ཐབས་དང་བྲལ་ཞིང་བསྡུས་པའི་རྒྱུད་ཉན་པ་མ་རྙེད་པ་རྣམས་ལ་ཡང་དག་པའི་རྐྱེན་གྱི་དོན་གསལ་བོར་ཤེས་པར་བྱེད་པ་གསུངས་པ་མཐེ་བོ་ཞེས་པ་ལ་སོགས་པའོ། །
ཞེས་དང་། མཇུག་ཏུ་དེ་ཡང་མཉམ་པ་སྔར་བརྗོད་པའི་སྣ་བུག་གཡོན་པར་འབབ་པའི་ཕུང་པོ་ལྔ་རྣམས་དང་སྣ་བུག་གཡས་པར་འབབ་པའི་ཁམས་ལྔ་རྣམས་དང་ལྟེ་བ་དང་གསང་བ་དང་ནོར་བུའི་པདྨར་གནས་པ་སྐུ་དང་གསུང་དང་ཐུགས་རྡོ་རྗེ་རྣམས་ཀྱི་ཡང་གཅིག་ཉིད་ཁོ་ན་དབུ་མའི་རྩར་སོན་པ་ནི་ཡིན་གྱི་གཞན་ནི་མ་ཡིན་ནོ། ། ཞེས་པ་རླུང་འབབ་པའི་རྣམ་པར་བཞག་པའི་ཟིལ་གྱིས་དཀྱིལ་འཁོར་གྱི་འཁོར་ལོའི་ལྷ་ཐམས་ཅད་དང་ཡེ་ཤེས་ཀྱི་རྣམ་པར་བཞག་པ་བརྗོད་པའོ། ། ཞེས་རྫོགས་རིམ་གྱིས་རྣམ་གཞག་ལ་སྦྱར་ནས་བསྟན་པའོ། ། ལྟ་སྟངས་ཀྱི་ངེས་པ་ནི། གཏོང་བ་ན་སྨིན་དབུས་ཀྱི་ནམ་མཁའ། རྔུབ་པའི་ཚེ་གཡོན་གྱི་སྒོ། དགང་པའི་ཚེ་གཡས་ཀྱི་སྒོ། གཞིལ་བའི་ཚེ་སྨིན་དབུས་སུ་ལྟ་བ་སྟེ། ཀྱེ་རྡོ་རྗེར།
མཉམ་པར་མ་རུང་དཔྲལ་བ་ཅན། ། རྟག་ཏུ་ལྟུང་བར་བྱེད་པར་བརྗོད། ། དབང་གི་ལྟ་སྟངས་གཡོན་ན་གནས། ། གཡོན་པ་ནས་ཀྱང་གཟུགས་བརྙན་གཉིས། གཡས་པའི་ཆ་ལ་དགུག་པ་ཉིད། ། སྟེང་ནས་ཀྱང་ནི་གཟུགས་བརྙན་གཉིས། ། དབུ་མར་རེངས་པའི་ལྟ་སྟངས་ཉིད། ། སྣ་ཡི་རྩེ་མོའི་དབུས་སུ་གཉིས། ། འབྱུང་བ་ཉིད་ཀྱིས་ལྟུང་བར་བྱེད། ། རྔུབ་པ་ཡིས་ནི་དབང་དུ་བྱེད། །
དགང་བ་ཡིས་ནི་དགུག་པ་ཉིད། ། ཞི་བ་ཉིད་ཀྱིས་རེངས་པར་བྱེད། ། ཅེས་དང་། གཏུམ་པོ་ཁྲོ་བོ་ཆེན་པོའི་རྒྱུད་ལས། འཇུག་པ་ཀུམྦྷ་ཀར་ཞེས་བྱ། ། པཱུ་ར་ཀས་ནི་བཟུང་བར་བྱ། ། རེ་ཙ་ཀ་ནི་དབྱུང་བར་ཤེས། ། མི་གཡོ་བ་ནི་རེངས་པར་འདོད། ། ཅེས་དང་། ཀུམྦྷ་ཀ་སོགས་རབ་སྦྱོར་བས། །
ལྟ་སྟངས་བཞི་པོ་དང་སྦྱར་བྱ། ། གཡོན་དུ་ལྟ་བའི་ལྟ་སྟངས་ཀྱིས། ། བུམ་པ་ཅན་གྱི་དབང་དུ་བྱེད། ། པཱུ་ར་ཀ་ནི་ངེས་སྦྱོར་བས། ། གཡས་ཀྱིས་འགུགས་པར་ཤེས་པར་བྱ། ། གང་ཞིག་དཔྲལ་གནས་ལྟ་སྟངས་ཀྱིས། ། དེ་ནི་རེ་ཙ་ཀ་ཡིས་བསད། ། སྣ་རྩེར་གནས་ཉིད་ལྟ་སྟངས་ཀྱིས། ། རེངས་པ་ཉིད་ཀྱིས་རེངས་པ་ཅན། ། ཞེས་སོ། །
ཡང་ན་སྐུའི་ཚེ་སྒོ་གཡོན། གསུང་གི་ཚེ་གཡས། ཐུགས་དང་མ་ནིང་གི་ཚེ་སྨིན་དབུས་སུ་བལྟ། འདི་ཉིད་ལ་བདུད་རྩི་འཁྱིལ་པའི་ལྟ་སྟངས་ཞེས་ཀྱང་བྱ་སྟེ། བགེགས་མཐར་བྱེད་པའི་ལྟ་བ་བདུད་རྩིའི་ལམ་དུ་སོན་པ་ཡིས་ཀྱང་ཉེ་བའི་སྒྲུབ་པ་ཡན་ལག་དྲུག ཅེས་དང་། བགེགས་མཐར་བྱེད་པའི་ལྟ་བ་ཞེས་པ་ལ་བགེགས་མཐར་བྱེད་ནི་བདུད་རྩིའི་འཁྱིལ་པའོ། ། དེའི་ལྟ་བ་ནི་བདུད་རྩིའི་གནས་སུ་སོན་པ་སྟེ་དཔྲལ་བའི་གནས་སུ་སོན་པའོ། ། བགེགས་མཐར་བྱེད་པའི་ལྟ་བ་བདུད་རྩིའི་ལམ་དུ་སོན་པ་དེ་ཡིས་ཉེ་བའི་སྒྲུབ་པ་ལ་ཡན་ལག་དྲུག་གོ ། ཀྱང་ཡིག་གིས་སྲོག་རྩོལ་དང་འཛིན་པ་བྱ་སྟེ།
ཞེས་སོ། ། བྱེད་བཅིངས་ཀྱི་ངེས་པ་ནི། མིག་ཡིད་གཅིག་ཏུ་དྲིལ་ནས་རླུང་ལ་གཏོད་པ་སྟེ། ཕྱག་རྡོར་སྟོད་འགྲེལ་དུ། དེ་ནས་བདུད་རྩི་འཁྱིལ་པའི་གཟུགས་ཅན་གྱི་མིང་ཅན་དགོངས་པའི་སྐད་གཞན་གྱིས་རླུང་གསུངས་སོ། ། ཞེས་དང་། རྒྱུད་ཕྱིར། ནང་གི་ལྟ་བས་འདོད་ཆགས་མཐའ་ཉིད་དུ་ནི་བྱེད་པར་འགྱུར་ཏེ་སྲོག་གི་རླུང་ནི་འགགས་པ་ནའོ། ། ཞེས་སོ། ། ཉམས་ལེན་གྱི་ངེས་པ་ལ་སྔོན་འགྲོ་རྡོ་རྗེ་གསུམ་གྱི།
དངོས་གཞི་མ་ནིང་གི་བཟླས་པ་གཉིས་ལས། དང་པོ་ལ་གསུམ་གྱི་སྐུའི་བཟླས་པ་ནི། རླུང་གཡོན་ནས་རྒྱུ་བ་ལ་ནང་དུ་འཇུག་པ་ཨོཾ་ཡིག ཕྱིར་འགྲོ་བ་ཨཱཿཡིག གནས་པ་ཧཱུྃ་ཡིག་གི་རྣམ་པར་དམིགས་ནས་འཇུག་ལྡང་གནས་གསུམ་ལ་ཡིད་རྩེ་གཅིག་ཏུ་གཏོད་པའམ། སྔགས་ཀྱི་ཡི་གེའི་ཕྲེང་བར་དམིགས་ནས་ནང་དུ་འཇུག་པ་ན་ཡི་གེ་རྣམས་ལུགས་འབྱུང་དུ་འཇུག ཕྱིར་འབྱུང་བ་ན་ལུགས་ལྡོག་ཏུ་འགྲོ་བ་ལ་ཡིད་དོ། ། གཉིས་པ་ལ་གསུང་རྡོ་རྗེའི་བཟླས་པ་ནི། རླུང་གཡས་ནས་རྒྱུ་བ་ལ་ཕྱིར་འགྲོ་ནས་མགོ་བརྩམས་ཏེ་ལྡང་འཇུག་ནས་གསུམ་ལ་གཏོད། གསུམ་པ་ཐུགས་རྡོ་རྗེའི་བཟླས་པ་ནི།
རླུང་ནམ་མཉམ་རླུང་གྱུར་པ་ན་འཇུག་གནས་ལྡང་གསུམ་ལ་ཡིད་རྩེ་གཅིག་ཏུ་གཏད་ནས་ཟློས་པ་སྟེ། སྔར་གྱི་ལུང་དང་། ཉི་མ་དཔལ་གྱིས། དབྱུང་བ་དང་དགང་བ་དང་བུམ་པ་ཅན་གྱི་རྣལ་འབྱོར་སྟེ། ཨཱཿཡིག་ཕྱིར་འགྲོ་བ་དང་ཨོ་ཡིག་འཇུག་པ་དང་། ཧཱུྃ་ཡིག་གནས་པར་སོ་སོར་རྟོག་པའི་མཚན་ཉིད་ཅན་ནོ། ། ཞེས་དང་། ནཱ་རོ་པས། ཨ་ཝ་དྷཱུ་ཏཱིར་དགང་བ་དང་བུམ་པ་ཅན་དང་དབྱུང་བའི་སྦྱོར་བས་ཨོ་ཡིག་གིས་འཇུག་པ་དང་ཧཱུྃ་ཡིག་གིས་འགོག་པ་དང་ཨཱཿཡིག་གིས་འབྱུང་བ་ཟླ་བ་དང་སྒྲ་གཅན་དང་ཉི་མའི་རང་བཞིན་གྱིས་རྣལ་འབྱོར་པས་བྱེད་པ་ནི་སྲོག་རྩོལ་གྱི་ཡན་ལག་གོ ། ཞེས་སོ། །
གསང་འདུས་ནས། ཧཱུྃ་གིས་སེམས་ཅན་ཡང་དག་འབྱིན། ། སངས་རྒྱས་སྐུར་ནི་རབ་ཏུ་བརྟག ། ཨོཾ་ནི་ཐམས་ཅད་རབ་ཏུ་བརྟག ། ཨཾ་ནི་ཐམས་ཅད་བསྡུད་པ་སྟེ། ། ཨཱཿནི་གནས་པ་པར་འགྱུར་རོ། ། ཞེས་དགོངས་ལུང་བསྟན་དུ་འབྱུང་བ་བཞིན་གནས་པ་ཨཱཿདང་འབྱུང་བ་ཧཱུྃ་དུ་བཞེད་ལ། འབྲོ་པ་དང་པཎ་ཆེན་པ་དག་ཧཱུྃ་གི་དུས་སུ་རིང་དུ་འཛིན་པར་བྱེད། ཡི་གེའི་ཕྲེང་བ་ལ་དམིགས་པར། དེ་ལྟར་ཕྲེང་བའི་སྔགས་ཉིན་ཞག་སོ་སོར་དབུགས་ཀྱི་འཁོར་ལོའི་གྲངས་བཟླས་པར་བྱའོ། །
འདིར་བགྲང་ཕྲེང་མེད་ཅིང་སྔགས་བརྗོད་པ་མེད་དེ་དབུགས་འཇུག་པ་དང་འབྱུང་བ་དག་དང་ལྷན་ཅིག་སྔགས་ཀྱི་ཡི་གེ་རྣམས་རབ་ཏུ་འཇུག་པ་དང་འབྱུང་བ་མེ་ཏོག་གི་ཕྲེང་བ་བཞིན་དུ་ཟླ་བ་དང་ཉི་མའི་རང་བཞིན་ལུགས་དང་མཐུན་པ་དང་ལུགས་དང་མི་མཐུན་པས་བལྟ་བར་བྱའོ། ། ཞེས་དུས་སྦྱོར་བཅུ་གཉིས་པོ་རེ་རེ་ལ་འབྱུང་བ་ལྔ་ལྔ་དང་འཕོ་མཚམས་སུ་ཡེ་ཤེས་ཀྱི་རླུང་དང་བཅས་པ་ལ་རྐང་པ་བདུན་ཅུ་རྩ་གཉིས་པ་ལྟ་བུའི་སྔགས་དང་སྦྱར་ཏེ་དབུགས་ནང་དུ་འཇུག་པ་ན་སྔགས་ཀྱི་ཡི་གེ་རྣམས་མེ་ཏོག་གི་ཕྲེང་བ་བརྒྱུས་པ་བཞིན་དུ་ལུགས་འབྱུང་དུ་འཇུག་པ་ཟླ་བའི་རང་བཞིན། གནས་པ་སྒྲ་ཅན་གྱིས་རང་བཞིན། ཕྱིར་འབྱུང་བ་ན་ལུགས་ལྡོག་ཏུ་འབྱུང་བ་ཉི་མའི་རང་བཞིན་དུ་དམིགས་ནས་ཟློས་པར་གསུངས་པས་སོ། ། འོན་ཀྱང་འདི་བསྐྱེད་རིམ་གྱི་དབང་དུ་བྱས་པ་སྟེ། འདིའི་མགོར། འདིར་ཀུན་རྫོབ་ཏུ་ལྷ་མོའི་ཕྲེང་བའི་སྔགས་ལ་ཆུ་སྲིན་ལ་སོགས་པ་དང་ཀའི་སྡེ་པ་ལ་སོགས་པས་ཉེ་བའི་སཱི་ལ་བ་ལ་སོགས་པ་དགོད་དེ། ཞེས་པས་སོ། དེས་ན་ཡི་གེའི་རྣམ་པ་མེད་པར་འབྱུང་འཇུག་གནས་པ་ལ་ཡིད་རྩེ་གཅིག་ཏུ་གཏོད་པ་འདིའི་དོན་ཏོ། ། འདིར་ངེས་པའི་དོན་ནི།
དུས་ཐམས་ཅད་དུ་བརྟན་པར་གྱུར་པ་དང་བུམ་པ་ཅན་གྱི་གནས་སྐབས་སུ་གྱུར་པ་ཇི་སྲིད་བར་དུ་དུས་ཐམས་ཅད་དུ་རྣལ་འབྱོར་པས་འཇུག་པ་དང་འབྱུང་བ་ཉིད་ཀྱི་སྲོག་དབུ་མར་བསྒོམ་པར་བྱའོ། ། ཞེས་སོ། ། དེ་ཡང་སྒྲ་མེད་པར་འཇམ་པོས་ཟློས་པ་ནི་མཆོག་སྟེ། སྡོམ་འབྱུང་དུ། འཇུག་པའི་རླུང་ནི་བགྲང་བར་བྱ། ། མཉམ་པར་བཞག་པའི་རྣལ་འབྱོར་པ། ། ཇི་སྲིད་འབུམ་ལ་སོགས་པའི་གྲངས། ། འདི་ནི་སྒྲ་མེད་རྟག་ཏུ་བཟླས། ། ཞེས་པས་སོ། ། གཉིས་པ་མ་ནིང་གི་བཟླས་པ་ནི།
དུང་ཅན་མའི་རླུང་འབའ་ཞིག་ལ་སྔར་ལྟར་ཡིད་གཏད་ནས་བསྒོམ་པ་སྟེ། དེ་ལྟར་མི་ཕྱེད་པའི་ཡན་ལག་སྲོག་དང་ལྡན་པའི་ཡིད་ཀྱིས་སྔགས་བཟླས་པར་བྱའོ། ། ཞེས་པ་ནི་རྒྱུད་ཐམས་ཅད་ལས་རྡོ་རྗེའི་ཚིག་སྟེ་སྔར་བརྗོད་ཟིན་ཏོ། ། ཞེས་དང་། རྡོར་སྙིང་འགྲེལ་པར། དོན་གྱི་རྗེས་འགྲོའི་བཟླས་པ་ནི། ། རང་བཞིན་མེད་པ་མཛེས་པ་ཡིས། ། ཡན་ལག་དབྱེ་བ་མེད་པའི་སྔགས། ། མ་ནིང་གོ་འཕང་ལ་གནས་བཟླས། ། སྲོག་ནི་རྒྱུན་མི་འཆད་གྱུར་པ། །
ཨ་ཝ་དྷཱུ་ཏཱིའི་གནས་སོན་བཟླས། ། ཞེས་དང་། ཉི་མ་དཔལ་གྱིས། མ་ནིང་གི་བཟླས་པ་ནི། ཨ་ཝ་དྷཱུ་ཏཱིའི་དེ་ཁོ་ན་ཉིད་དུ་སྲོག་སོ་སོར་རྟོགས་པའོ། ། ཞེས་སོ། ། དེའི་ཕྱིར། སྣར་འཕོ་བ་ཡིད་ཀྱི་བར་རླུང་རྩ་གསུམ་ནས་རྒྱུ་བས་རྡོ་རྗེ་གསུམ་གྱི་བཟླས་པ་དང་། དྷཱུ་ཏཱིར་རྟག་ཏུ་འབབ་པ་ན་བཟློས་པ་མ་ནིང་གི་བཟླས་པར་དགོངས་ནས། གཡོན་དང་གཡས་དང་དབུ་མའི་སྲོག་ཡང་དག་པར་རྒྱུ་བས་རྡོ་རྗེའི་བཟླས་པའི་རིམ་པ་དང་མ་ནིང་གི་བཟླས་པའི་རིམ་པའོ། །
ཞེས་སོ། ། དེ་ཉིད་ལ་ཟུང་འཇུག་གི་བཟླས་པ་ཞེས་ཀྱང་བྱ་སྟེ། རིམ་ལྔར། འཇུག་དང་དེ་བཞིན་གནས་པ་དང་། ། དེ་ནས་གང་དུ་ལྡང་གྱུར་པ། ། མཉམ་གྱུར་ཟུང་དུ་འཇུག་པ་འོ། ། ཞེས་སོ། ། དེ་ཡང་རླུང་གི་རྒྱུ་བ་གསལ་ན་འབྱུང་ལྔའི་རླུང་གང་རྒྱུ་བ་དེའི་རྣམ་པ་ལ་ཡིད་གཏད་ནས་ཟློས་ལ། མི་གསལ་ན་མཚན་ཕྱེད་ནས་སྔ་དྲོ་བར་དཔྲལ་བ། སྔ་དྲོར་ནས་གུང་གི་བར་མགྲིན་པ།
དེ་ནས་སྲོད་ཀྱི་བར་སྙིང་ཁ། ། དེ་ནས་མཚན་ཕྱེད་ཀྱི་བར་ལྟེ་བ་ལ་ཐུན་མཚམས་བཞིའི་དབྱེ་བས་རྒྱུ་སྟེ། རྡོར་སྙིང་འགྲེལ་པར། སྔར་བཤད་པའི་ཐུན་མཚམས་བཞི་རྣམས་ཏེ། སྔ་མའི་ཐུན་མཚམས་ནི་དཔྲལ་བར་རོ། ། ཉིན་གུང་གི་ཐུན་མཚམས་ནི་མགྲིན་པར་རོ། ། ཉིན་མོའི་ཕྱི་མའི་ཐུན་མཚམས་ནི་སྙིང་ཁར་རོ། ། མཚན་ཕྱེད་ཀྱི་ཐུན་མཚམས་ནི་ལྟེ་བ་ལའོ། ། ཞེས་སོ། དེས་ན་ཐུན་དང་པོ་ལ་རླུང་།
གཉིས་པ་ལ་མེ། གསུམ་པ་ལ་ཆུ། བཞི་པ་ལ་ས་རྒྱུ་སྟེ། དེ་ཉིད་དུ། ལྟེ་བར་སྤྱན་མའོ། ། སྙིང་ཁར་མཱ་མ་ཀིའོ། ། མགྲིན་པར་གོས་དཀར་མོའོ། ། དཔྲལ་བར་སྒྲོལ་མའོ། ། དཀྱིལ་འཁོར་བཞི་རྣམས་སོ། ། ཞེས་སོ། །
དེ་དག་གི་ཚེ་སྔར་གྱི་སྟབས་དང་གདན་ལ་གནས་པས་བཟླའོ། ། ཉམས་རྟགས་ཀྱི་ངེས་པ་ནི། བསྒོམས་པས་ཐོག་མར་དངོས་སུ་རླུང་འཇམ་ཉལ་གྱིས་སོང་སྟེ་རྒྱུ་བ་མི་ཚོར་བ་ལྟ་བུ་འབྱུང་ཞིང་། དེ་ནས་རླུང་གི་རྒྱུ་བ་གསལ་བ་ཞེས་བྱ་བ་དང་དབུགས་དབྱུང་བའི་དམིགས་པ་དེ་ལ་སེམས་ཉེ་བར་གཏོད་པ་འབའ་ཞིག་བྱེད་དོ། ། དབུགས་རྔུབ་པ་དང་དབུགས་དབྱུང་བའི་བར་སྐབས་སུ་དབུགས་རྔུབ་པ་དང་དབུགས་དབྱུང་བ་འཇུག་པ་ལྡོག་པའི་གནས་སྐབས་དང་རྗེས་སུ་རྟོགས་པར་བྱ་ཞིང་ཉེ་བར་ཤེས་པར་བྱ་བ་ཁོ་ནར་ཟད་དེ་དེ་ནི་བགྲང་བས་ཡོངས་སུ་སྦྱང་བ་ཞེས་བྱའོ། ། བགྲང་བས་ཡོངས་སུ་སྦྱོང་བ་དེ་ཡང་དབང་པོ་རྟུལ་པོ་རྣམས་ལ་བསྟན་པ་ཡིན་ཏེ། དེ་ནི་དེ་དག་གི་སེམས་གནས་པར་བྱ་བ་དང་སེམས་མངོན་པར་དགའ་བར་བྱ་བ་ལ་རྣམ་པར་མི་གཡེང་བའི་གནས་ཡིན་གྱི་གཞན་དུ་ན་བགྲང་བ་མེད་ན་དེ་དག་གི་སེམས་རྨུགས་པ་དང་གཉིད་ཀྱིས་ཀུན་ནས་དཀྲིས་པའམ་ཕྱ་ིརོལ་དུ་རྣམ་པར་གཡེང་བར་འགྱུར་བས་བགྲང་བ་ལ་བརྩོན་པ་དེ་དག་ལ་ནི་དེ་མི་འབྱུང་ངོ་། ། དབང་པོ་རྣོན་པོ་བློ་གསལ་བ་གང་དག་ཡིན་པ་དེ་དག་ནི་བགྲང་བའི་སྦྱོར་བས་དགའ་ཞིང་འཇུག་པ་མ་ཡིན་ཏེ། ཞེས་དང་། དེ་དག་ནི་དབུགས་རྔུབ་པ་དང་དབུགས་འབྱུང་བའི་དམིགས་པ་ལ་དྲན་པ་ཉེ་བར་གཏད་ནས་གང་དུ་འཇུག་པ་དང་ཇི་ཙམ་འཇུག་པ་དང་ཇི་ལྟར་འཇུག་པ་གང་གི་འཇུག་པ་དེ་དག་ཐམས་ཅད་དྲན་པ་ཉེ་བར་གཞག་པས་རྗེས་སུ་རྟོགས་པར་བྱེད།
དེ་ཉེ་བར་ཤེས་པར་བྱེད། དེ་ལྟ་བུ་དེ་ནི་དེ་དག་གི་སྦྱོར་བ་ཡིན་ནོ། ། ཞེས་སོ། ། དེ་ལས་ཕན་ཡོན་ཅི་འབྱུང་ན། ། དེ་ཉིད་དུ། སྦྱོར་བ་དེ་ལ་ཀུན་ཏུ་བརྟེན་ཅིང་གོམས་པར་བྱས། ལན་མང་དུ་བྱས་པའི་རྒྱུས་ལུས་ཤིན་ཏུ་སྦྱངས་པ་དང་སེམས་ཤིན་ཏུ་སྦྱངས་པ་ཡང་སྐྱེ་བར་འགྱུར་ཞིང་། རྩེ་གཅིག་པ་ཉིད་ལ་ཡང་རེག་པར་འགྱུར། དམིགས་པ་ལ་མངོན་པར་དགའ་བ་ཡང་ཐོབ་པར་འགྱུར་རོ། ། ཞེས་སོ། །
དེ་ལ་ལུས་ཤིན་ཏུ་སྦྱངས་པ་ཡང་། དེ་ཉིད་དུ། སྔོན་ཡོངས་སུ་སྦྱང་བ་མ་བྱས་པའི་དབུགས་རྔུབ་པ་དང་དབུགས་དབྱུང་བ་རྩུབ་པ་རེག་ན་སྡུག་བསྔལ་བ་གང་དག་འབྱུང་བར་འགྱུར་བ་དེ་དག་ཤིན་ཏུ་སྦྱངས་པར་གྱུར་ཅིང་ཡོངས་སུ་སྦྱང་བ་བྱས་པའི་དབུགས་རྔུབ་པ་དང་དབུགས་འབྱུང་བ་འཇམ་པ་རེག་ན་བདེ་བ་གཞན་དག་འབྱུང་བར་འགྱུར་བས་དེའི་ཕྱིར་ལུས་ཀྱི་འདུ་བྱེད་ཤིན་ཏུ་སྦྱངས་ནས་དབུས་བརྔུབས་ན་ལུས་ཀྱི་འདུ་བྱེད་ཤིན་ཏུ་སྦྱངས་ནས་དབུགས་བརྔུབས་སོ་སྙམ་དུ་སློབ་པར་བྱེད་ལ་ལུས་ཀྱི་འདུ་བྱེད་ཤིན་ཏུ་སྦྱངས་ནས་དབུགས་ཕྱུང་ན་ལུས་ཀྱི་འདུ་བྱེད་ཤིན་ཏུ་སྦྱངས་ནས་དབུགས་ཕྱུང་ངོ་སྙམ་དུ་སློབ་པར་བྱེད་དོ་ཞེས་གསུངས་སོ། ། ཞེས་སོ། ། དེ་ཐོབ་པས་བསམ་གཏན་གསུམ་པའི་བར་དུ་འཐོབ་སྟེ། དེ་ཉིད་དུ། དེ་ལྟར་དབུགས་རྔུབ་པ་དང་དབུགས་འབྱུང་བ་དྲན་པའི་སྦྱོར་བས་རབ་ཏུ་བརྩོན་པ་དེས་གལ་ཏེ་བསམ་གཏན་དང་པོ་འམ་བསམ་གཏན་གཉིས་པ་ཐོབ་པར་གྱུར་ན་དེའི་ཚེ་ན་དགའ་བ་ཡང་དག་པར་མྱོང་ཞིང་སོགས་དང་། གལ་ཏེ་དེས་དགའ་བ་མེད་པའི་བསམ་གཏན་གསུམ་པ་ཐོབ་པར་གྱུར་ན་དེའི་ཚེ་བདེ་བ་ཡང་དག་པར་མྱོང་ཞིང་། དབུགས་བརྔུབས་ན་བདེ་བ་ཡང་དག་པར་མྱོང་ཞིང་དབུགས་བརྔུབས་སོ་སྙམ་དུ་སློབ་པར་བྱེད་པ་དང་། ཞེས་སོགས་གསུངས་སོ། །
བསམ་གཏན་བཞི་པ་ལ་དབུགས་འབྱུང་རྔུབ་མེད་པས་དེ་དྲན་པའི་སྦྱོར་བའང་མེད་ཅིང་། དེ་ལས་བསམ་གཏན་ཉེར་བསྡོགས་ཅིས་ཀྱང་འཐོབ་སྟེ། དེ་ཉིད་དུ། གལ་ཏེ་དེས་བསམ་གཏན་དང་པོ་དང་གཉིས་པ་དང་གསུམ་པ་དག་གི་དངོས་གཞི་དག་མ་ཐོབ་ཀྱང་དེས་བསམ་གཏན་དང་པོའི་ཉེར་བསྡོགས་མི་ལྕོགས་པ་མེད་པ་གདོན་མི་ཟ་བར་ཐོབ་པ་ཡིན་པས། ཞེས་སོ། ། དེ་དག་གི་ཚེ་སེམས་ཤིན་ཏུ་སྦྱངས་པ་འཐོབ་པ་ནི། དེ་ཉིད་དུ། སེམས་དཔའ་དང་ལྡན་པའི་འདུ་ཤེས་ཀུན་ཏུ་རྨོངས་པ་གོམས་པ་བསམ་པ་སྤོས་པས་མངོན་པར་འདུས་བྱས་པ་སྲེད་པའི་རྣམ་པ་སྐྱེ་བར་གྱུར་ན་དེས་དེ་སྐྱེས་པ་ན་མྱུར་བ་མྱུར་བ་ཁོ་ནར་ཤེས་རབ་ཀྱིས་སོ་སོར་རྟོགས་ཤིང་དྭང་དུ་མི་ལེན་པར་སྤོང་བར་བྱེད། སེལ་བར་བྱེད། བྱང་བར་བྱེད་པ་དེའི་ཚེ་ན་སེམས་ཀྱི་འདུ་བྱེད་ཡང་དག་པར་མྱོང་བ་དང་སེམས་ཀྱི་འདུ་བྱེད་ཤིན་ཏུ་སྦྱངས་ནས།
ཞེས་པ་ལྟར་རོ། ། དེ་རྣམས་ནི་ཞི་གནས་གཙོ་ཆེ་ལ་ནམ་བདེན་གཉིས་ཀྱི་དེ་ཁོ་ན་ཉིད་ལ་རྟོག་པ་སྒོམ་པ་དེའི་ཚེ་སྒྲིབ་པའི་བག་ལ་ཉལ་སྤོང་སྟེ། དེ་ཉིད་དུ། དེས་སྔར་ནི་བསམ་གཏན་དང་པོ་དང་གཉིས་པ་དང་གསུམ་པ་དག་ལས་བརྟེན་ཏེ་མི་ལྕོགས་པ་མེད་པ་ལ་བརྟེན་ནས་ཞི་གནས་ལ་རྣལ་འབྱོར་དུ་བྱས། དེ་ལྟར་ནི་མི་རྟག་པ་རྗེས་སུ་ལྟ་བས་ལྷག་མཐོང་ལ་རྣལ་འབྱོར་དུ་བྱེད་དེ་དེ་ལྟར་ཞི་གནས་དང་ལྷག་མཐོང་ཡོངས་སུ་བསྒོམས་པས་དེའི་སེམས་དེ་དབྱིངས་རྣམས་སུ་འདི་ལྟ་སྟེ་བག་ལ་ཉལ་དག་པས་རྣམ་པར་གྲོལ་ལོ། ། ཞེས་ཏེ་འདི་ནི་ཀུན་རྫོབ་པའི་དེ་ཁོ་ནའི་དབང་དུ་བྱས་པའོ། ། དེ་ལྟར་རླུང་སྒོམ་པའི་ཚེ་སྦྱོར་བ་ལྷོད་པ་དང་དམ་པའི་སྐྱོན་གཉིས་འབྱུང་སྟེ། དེ་ཉིད་དུ། དབུགས་རྔུབ་པ་དང་དབུགས་འབྱུང་བ་དག་ལ་བརྩོན་པའི་སྐྱོན་ནི་རྣམ་པ་གཉིས་ཏེ། གཉིས་གང་ཞེ་ན།
སྦྱོར་བ་ཧ་ཅང་ལྷོད་པ་དང་། སྦྱོོར་བ་ཧ་ཅང་དམ་པ་འོ། ། དེ་ལ་སྦྱོར་བ་ཧ་ཅང་ལྷོད་པས་ནི་ལེ་ལོ་དང་ལྡན་པའི་སེམས་རྨུགས་པ་དང་གཉིས་ཀྱིས་ཀུན་ནས་དཀྲིས་པའི་སེམས་ཕྱི་རོལ་ཏུ་རྣམ་པར་གཡེང་བར་བྱེད་དོ། ། དེ་ལ་སྦྱོར་བ་ཧ་ཅང་དམ་པས་ནི་ལུས་ལ་གནོད་པའམ་སེམས་ལ་གནོད་པ་བསྐྱེད་པར་བྱེད་དོ། ། ཞེས་སོ། ། ལུས་ལ་གནོད་པ་ནི་རླུང་མི་མཉམ་པ་ལས་ཁྱབ་བྱེད་འཕེལ་ནས་ཡན་ལག་དང་ཉིང་ལག་ནད་ཀྱི་ཁྱབ་པར་བྱེད་དེ། དེ་ཉིད་དུ་རླུང་ཁྱབ་བྱེད་དེ་དག་རྣམ་པར་འཕེལ་བ་ན་ནད་མེད་ཅེས་བྱ་བ་དག་ཏུ་འགྱུར་ཞིང་དེ་དག་གིས་དེའི་ཡན་ལག་དེ་དང་དེ་དག་ལ་ནད་བསྐྱེད་པར་བྱེད་དེ་དེ་ནི་ལུས་ལ་གནོད་པ་ཞེས་བྱའོ། ། ཞེས་སོ། ། སེམས་ལ་གནོད་པ་ཡང་། དེ་ཉིད་དུ།
ཇི་ལྟར་ན་སེམས་ལ་གནོད་པ་བསྐྱེད་པར་བྱེད་ཅེ་ན། དེའི་སེམས་རྣམ་པར་གཡེང་བར་བྱེད་པའམ་ཡིད་མི་བདེ་བ་དང་འཁྲུག་པ་རབ་ཏུ་དམ་པོ་དག་གིས་ཟིལ་གྱིས་ནོན་པར་བྱེད་དེ། དེ་ལྟར་ན་སེམས་ལ་གནོད་པ་བསྐྱེད་པར་བྱེད་པ་ཡིན་ནོ། ། ཉིན་མོའམ་མུན་ཁང་དུ་རླུང་གི་ཁ་དོག་མཐོང་བ་འབྱུང་། དེའི་ཚེ་བདག་གཞན་རྒྱས་པར་བྱ་བའི་བསམ་པས་ས་རླུང་ལ་ཡིད་བཏད་དེ་བཟླས་པས་རྒྱས་པ། དེ་ཁོ་ན་བཞིན་དུ་ཞི་བའི་བསམ་པས་ཆུ་རླུང་ལ་བཟླས་པས་ཞི་བ། དབང་དུ་བྱ་བའི་བསམ་པས་མེ་རླུང་གི་དབང་། དྲག་པོའི་བསམ་པས་རླུང་གི་རླུང་གིས་དྲག་པོའི་ལས་འགྲུབ་སྟེ། ཡེ་ཤེས་སྤྱན་སྒྲུབ་ཏུ། སྲོག་རྩོལ་སྒོ་རུ་འོད་གསལ་གཟུང་། །
འགྱུ་བ་རླུང་གི་དེ་ཉིད་ཤེས། ། རླུང་ལྔའི་ཁ་དོག་མཐོང་བར་འགྱུར། ། ཞི་རྒྱས་ལ་སོགས་དབང་དུ་འདུ། ། ཞེས་དང་། སྙིང་འགྲེལ་དུ། ས་ཆུ་མེ་རླུང་སྟོང་པ་དང་། ། ཡེ་ཤེས་དཀྱིལ་འཁོར་སྦྱོར་བ་ལས། ། རེངས་པ་ལ་སོགས་ལས་རྣམས་ནི། ། སྒྲུབ་པོ་མཆོག་གིས་བསྒྲུབ་པར་བྱེད། ། ཅེས་སོ། །
ནང་ལུས་ཀྱི་རྩ་དང་ཐིག་ལེ་རྣམས་ཀྱང་མཐོང་བར་འབྱུང་སྟེ། ཡེ་ཤེས་སྤྱན་སྒྲུབ་ལས། དྷཱུ་ཏཱིའི་ནང་དུ་འོད་གསལ་གཟུང་། ། རྟོག་མེད་སེམས་ཀྱི་དེ་ཉིད་ཤེས། ། རྡོ་རྗེ་ལུས་ཀྱི་དེ་ཉིད་མཐོང་། ། གསང་སྔགས་ཆོས་ལ་མཁས་པར་འགྱུར། ། ཞེས་སོ། ། ཕྱིའི་ལྐོག་ཏུ་གྱུར་པའི་དངོས་པོ་རྣམས་ཀྱི་གསལ་སྣང་འཆར་ཏེ་རྩ་དང་རླུང་དག་པས་མངོན་ཤེས་འགྲུབ་པ་ལ་ཉེ་བའི་ཕྱིར། ཐོ་རངས་སྲོག་རྩོལ་སྟོང་ཕྲག་གཅིག་བཟླས་པས་འཕྲལ་གྱི་བར་ཆད་ཞི་ཡུན་རིང་དུ་འཚོ་སྟེ། རྟག་ཏུ་ཐོ་རངས་ལངས་ནས་རླུང་། །
སྟོང་ཕྲག་གཅིག་གི་བགྲང་བྱ་སྟེ། ། དེ་ཕྱིར་རླུང་གི་རྣལ་འབྱོར་གྱིས། ། རྟག་ཏུ་མཉམ་གཞག་གནས་པར་བྱ། ། ཞེས་སོ། ། འབུམ་བཟླས་པས་ཚེ་ཟད་པ་ཡང་ལོ་ལྔར་འཚོ་སྟེ། སྒྲ་མེད་བཟླས་པ་འབུམ་ཕྲག་ནི། ། ཡོངས་སུ་རྫོགས་པས་སྒྲུབ་པ་པོ། ། ཚེ་ཟད་པ་ཡང་ལོ་ལྔ་རུ། ། འཚོ་བར་འདི་ནི་ཐེ་ཚོམ་མེད། ། ཅེས་སོ། །
འདི་ཉིད་ཉིན་མཚན་བར་མ་ཆད་བཟླས་པའི་དབང་དུ་བྱས་ནས་ཞག་ལྔ་བརྒྱས་དབུགས་ཀྱི་བཟླས་པ་བྱེ་བ་གཅིག་དང་འབུམ་ཕྲག་བརྒྱད་འགྲོ་སྟེ་དེས་ལུས་རྩ་གཡས་དག ཡང་དེ་ཙམ་གྱིས་ངག་རྩ་གཡོན་དག ཡང་དེ་ཙམ་གྱིས་ཡིད་དབུ་མ་དག་སྟེ་བཟླས་པ་བྱེ་བ་གསུམ། ས་ཡ་གཉིས། བཞི་འབུམ་གྱི་རྩ་གསུམ་དག་ནས་སྲོག་གི་བུམ་པ་ཅན་གྱི་གནས་ཐོབ་པར་འགྱུར་ཞིང་། དེ་ནས་མངོན་ཤེས་ལྔ་སྐྱེ་སྟེ། དེ་ལྟར་ནང་དུ་ཉིན་ཞག་ལྔ་ཡིས་སྟོང་ཕྲག་བརྒྱད་ལྷག་པའི་འབུམ་ཕྲག་གི་བཟླས་པ་རྣལ་འབྱོར་པ་ཡིས་བྱའོ། ། ཉིན་ཞག་ལྔ་བརྒྱ་རྣམས་ཀྱིས་དབུགས་འབུམ་ཕྲག་བརྒྱད་ལྷག་པའི་བྱེ་བ་བཟླས་པའོ། ། དེ་ནས་ལུས་དག་པ་སྟེ་དེ་བཞིན་དུ་ངག་དག་པ་དང་། དེ་བཞིན་དུ་སེམས་རྣམ་པར་དག་པའོ། །
དེ་ལྟར་ཉིན་ཞག་སྟོང་ཕྲག་ལྔ་བརྒྱ་རྣམས་ཀྱིས་དབུགས་གཡོ་བ་མེད་པར་འགྱུར་ཏེ། ། སྲོག་གི་བུམ་པ་ཅན་གྱི་གནས་སྐབས་ཐོབ་པར་འགྱུར་རོ། ། དེ་ནས་རྣལ་འབྱོར་པ་རྣམས་ལ་མངོན་པར་ཤེས་པ་ལྔ་སྐྱེ་བར་འགྱུར་ཏེ། ། ཞེས་དང་། སྙིང་འགྲེལ་དུ། ཉིན་ཞག་ལྔ་ཡིས་འབུམ་ཕྲག་སྟེ། ། སྟོང་ཕྲག་བརྒྱད་རྣམས་ལྷག་པ་འོ། ། ནག་པོའི་ཚེས་གཅིག་ནས་བརྩམས་ནས། ། གང་བ་གསུམ་བྱུང་བར་དུ་འོ། ། དཀར་པོའི་ཚེས་གཅིག་ནས་བརྩམས་ནས། །
རྫོགས་པ་གསུམ་གྱི་བར་དུ་བཟླས། ། སྐྱ་རེངས་འཆར་བའི་དུས་སུ་ནི། ། ཟླ་བ་ཉ་ལ་དེ་འགྲུབ་བོ། ། རྡོ་རྗེ་སེམས་དཔའ་ཕྱག་བྱས་ནས། ། ཆོས་ཀྱི་འཁོར་ལོ་རབ་བསྐོར་བྱེད། ། བཟླས་པ་སྟོང་ཕྲག་བརྒྱད་རྣམས་དང་། ། ཁྲི་ཕྲག་བཞི་དང་དེ་བཞིན་དུ། ། འབུམ་ཕྲག་དྲུག་གིས་ཟླ་བ་གཅིག ། སྲོག་གི་བཟླས་པར་འགྲུབ་པར་བྱེད། ། ཕྲེང་བས་མ་ཡིན་བརྗོད་པས་མིན། །
སྦྱིན་སྲེག་སྔགས་ཀྱི་མཆོད་པ་དང་། ། ཚིམ་པར་བྱེད་པ་ཆོ་ག་གཞག ། གཞན་དང་གཞན་རྣམས་རྣམ་པར་འཇིག ། བཟླས་པ་འདི་ཡིས་ནུས་མེད་གང་། ། བྱིས་པའི་བློ་ཅན་སྔགས་པ་རྣམས། ། དེ་རྣམས་ལ་ནི་བགྲང་ཕྲག་གི ། ཐ་སྙད་རབ་རྫོགས་གསལ་བྱས་ཏེ། ། ཕྱི་རོལ་ལོངས་སྤྱོད་འདོད་པ་རྣམས། ། སྔགས་པས་བསོད་ནམས་ཐོབ་བྱེད་དུའོ། ། ཞེས་སོ། །
དེར་མ་ཟད་སངས་རྒྱས་ཉིད་ཀྱང་འགྲུབ་པར་བྱེད་པས་རླུང་གི་རྣལ་འབྱོར་ཉིད་གཙོ་བོ་ཡིན་ཏེ། རླུང་གི་དེ་ཉིད་མི་ཤེས་ན། ། ལས་དང་ལས་མིན་མི་འགྲུབ་སྟེ། ། རླུང་གི་ཐམས་ཅད་བགྲོད་གྱུར་པས། ། རྟོག་པ་ཡིས་ནི་ཤེས་རབ་བོ། ། རླུང་གི་དེ་ཉིད་སྔོན་འགྲོ་བས། ། སྔགས་ཀྱི་དེ་ཉིད་སྒྲུབ་པར་བྱ། ། སེམས་ཅན་རྣམས་ཀྱི་སྲོག་འགྱུར་ཞིང་། ། ལས་ཀུན་བྱེད་པ་རླུང་དུ་བརྗོད། ། རྣམ་ཤེས་གཞོན་པ་ཉིད་ཀྱང་སྟེ། །
སངས་རྒྱས་གོ་འཕང་ཉིད་ཐོབ་བྱེད། ། ཅེས་སོ། ། གཉིས་པ་འགལ་རྐྱེན་སྤང་ཚུལ་ལ་གཉིས་ཀྱི་དང་པོ་རླུང་གི་སྦྱོར་བ་ནི། སྐུ་གསུང་གི་བཟླས་པས་ཡན་ལག་གི་རླུང་ལྔའི་ས་རླུང་སྟོབས་འཕེལ་ན་ལུས་ལྗིད་ཉམས་ཤེད་ཆུང་ཆགས་པ་སྲབ་པར་འགྱུར། ཆུ་འཕེལ་ན་གྲ་ཤུམ་དང་ཁོང་འདར་བྱེད་ངག་སྨྲ་བརྗོད་དཀའ་ལྐུགས་པ་ལ་སོགས་པར་འགྱུར། མི་འཕེལ་ན་ལུས་རྔུལ། དྲོད་སྐྱེ། མིག་མི་གསལ་བའམ་ལོངས་བ་སོགས་སུ་འགྱུར། རླུང་འཕེལ་ན་ལུས་ཡང་ཤེས་པ་འཕྱོ་འདུག་མི་ཚུགས་སྣ་འགགས་པའམ་དྲི་མི་ཚོར་བ་འབྱུང་། ནམ་མཁའ་འཕེལ་ན་གཡང་ཟ་སྐྱོ་ཤས་ཆེ་སྟོང་ཉམས་འབའ་ཞིག་འཆར་རྣ་བ་འོན་པ་ལ་སོགས་པར་འགྱུར།
ཡེ་ཤེས་འཕེལ་ན་ཁུ་བ་འཛག་ཆགས་པ་དྲག་པོ་སྐྱེ། སྨྱོ་བ་ལ་སོགས་པར་འགྱུར་ཏེ། ས་དང་དྲིའི་མེ་ཏོག་ཡོན་ཏན་དང་བྲལ་བ་སྟེ་ཡང་བ་ཉིད་ཀྱི་ཕྱིར་རོ། ། ཞེས་དང་། འབྱུང་བ་ནི་ས་དང་ཆུ་དང་མེ་དང་རླུང་དང་ནམ་མཁའི་ཁམས་རྣམས་ཏེ་སྲ་བ་དང་གཤེར་བ་དང་དྲོ་བ་དང་གཡོ་བ་དང་རོའི་རྔུལ་ཕྲ་རབ་ཀྱི་རང་བཞིན་རྣམས་སོ། ། ཞེས་པ་མཚན་ཉིད་བསྟན་པའི་ཤུགས་དང་། བརྟག་གཉིས་འགྲེལ་པར་རྡོ་རྗེ་སྙིང་པོས། ས་ཆུ་མེ་རླུང་སྟོང་པ་དང་། ། ཡེ་ཤེས་དཀྱིལ་འཁོར་སྦྱོར་བ་ལས། ། རེངས་པ་ལ་སོགས་ལས་རྣམས་ནི། །
སྒྲུབ་པ་མཆོག་གིས་སྒྲུབ་པར་བྱེད། ། མ་ནིང་བྱེད་དང་ལྐུགས་ཉིད་དང་། ། ལོང་བ་དང་ནི་སྣ་འགགས་དང་། ། འོན་པ་ཉིད་དང་སྨྱོ་བ་ཉིད། ། སྔ་མའི་ས་བོན་རྣམས་ཀྱིས་བསྒྲུབས། ། ཞེས་པས་བསྟན་ཏོ། ། དང་པོ་ལ་སྣ་བུག་གཡས་ཀྱི་རླུང་ངམ། གཡས་ཀྱི་མེ་རླུང་ལ་དྲག་ཏུ་ཟླ་སྟེ། དེ་ཉིད་དུ་མེ་ཡི་ཁམས་ལས་ཡང་དག་འབྱུང་། ། ས་ལས་སྐྱེས་པ་རྣམས་ཀྱི་དགྲ། །
ཞེས་པས་སོ། ། གཉིས་པ་ལ་གཅི་བའི་རྩའི་རླུང་ངམ། རླུང་གི་རླུང་རྒྱུ་བ་ན་དྲག་ཏུ་ཟླ་སྟེ། རླུང་གི་ཁམས་ལས་ཡང་དག་འབྱུང་། ། ཆུ་ལས་སྐྱེས་པ་རྣམས་ཀྱི་དགྲ། ། ཞེས་སོ། ། གསུམ་པ་ལ་སྣ་གཡོན་གྱི་རླུང་ངམ། ཆུ་རླུང་རྒྱུ་བའི་དུས་སུ་སྟེ། ཆུ་ཡི་ཁམས་ལས་ཡང་དག་བྱུང་། ། མེ་ལས་སྐྱེས་པ་རྣམས་ཀྱི་དགྲ། །
ཞེས་སོ། ། བཞི་པ་ལ་བཤང་བའི་རྩའམ། སའི་རླུང་ལ་དྲག་ཏུ་ཟླ་སྟེ། ས་ཡི་ཁམས་ལས་ཡང་དག་བྱུང་། ། རླུང་ལས་སྐྱེས་པ་རྣམས་ཀྱི་སྒྲ། ། ཞེས་སོ། ། ལྔ་པ་ལ་བཤང་གཅིའི་སྒོ་འབྱེད་འཛུམ་ཡང་ཡང་བྱེད་པས་ཡེ་ཤེས་ཀྱི་རླུང་དྲག་ཏུ་ཟླ། ཡེ་ཤེས་གཅིག་པུ་ལས་རྣམས་ཀུན། ། ཡེ་ཤེས་སྨྲ་བ་རྣམས་ཀྱི་བྱེད། ། ཅེས་སོ། །
དྲུག་པ་ལ་མཉམ་རྒྱུའམ། ནམ་མཁའི་རླུང་ལ་དྲག་ཏུ་ཟླ་སྟེ། སྟེང་འོག་གི་རྩ་གསུམ་འགགས་གྲོལ་མཚུངས་པའི་ཕྱིར་ཏེ། དབང་མདོར་བསྟན་པར། ཟླ་བ་ཉི་མའི་རྩ་འགགས་ན། ། བཤང་བ་ལྕི་བའི་རྩ་འགག་གོ ། སྒྲ་གཅན་རྩ་ནི་འགགས་པ་ན། ། འོག་ཏུ་ཁུ་བ་འབབ་འགག་འགྱུར། ། སྐྱེད་དང་སྡུད་པའི་བྱེད་པ་ཅན། ། འདི་རྣམས་གྲོལ་ན་གྲོལ་བར་འགྱུར། །
ཞེས་པ་དང་། སྲོག་འགགས་པའི་གཉེན་པོར་བརྒྱའི་རྣལ་འབྱོར་བསྒོམ་པར་གསུངས་པས་སོ། ། ས་རླུང་སྟོབས་ཉམས་ན་རྣ་གཡོན་གྱི་རླུང་དང་། ཆུ་རླུང་སྟོབས་ཉམས་ན་བཤང་བའི་རྩ་བའི་རླུང་། མེ་ཉམས་ན་གཅི་བའི་རྩའི་རླུང་། རླུང་ཉམས་ན་རྣ་གཡས་ཀྱི་རླུང་། ནམ་མཁའི་རླུང་ཉམས་ན་མཉམ་རྒྱུའི་རླུང་། ཡེ་ཤེས་ཀྱི་རླུང་ཉམས་ན་དུང་ཅན་མའི་རླུང་དྲག་ཏུ་ཟླ་སྟེ། ཐུར་སེལ་གྱི་བཤང་བའི་རྩ་ནི་འཁོར་ལོའི་རིགས་སོ། ། སྲོག་གི་ཉི་མའི་རྩ་ནི་རིན་ཆེན་གྱི་རིགས་སོ། །
ཐུར་སེལ་གྱི་ཁུ་བའི་རྩ་ནི་གྲི་གུག་གི་རིགས་སོ། ། ཞེས་པ་ནི་ཡུམ་གྱི་རིགས་གསུམ་སྟེ་སྐུ་དང་གསུང་དང་ཐུགས་སོ། ། དེ་བཞིན་དུ་སྲོག་གི་ཟླ་བའི་རྩ་ནི་པདྨའི་རིགས་སོ། ། ཐུར་སེལ་གྱི་གཅི་བའི་རྩ་ནི་རལ་གྲིའི་རིགས་སོ། ། སྲོག་གི་དབུ་མའི་སྒྲ་གཅན་གྱི་རྩ་ནི་རྡོ་རྗེའི་རིགས་ཏེ། གཙོ་བོ་སྐུ་དང་གསུང་ཐུགས་སོ། ། ཞེས་དང་། དེ་བཞིན་དུ་ས་ཡི་གྲོགས་པོ་ཆུའོ། ། མེའི་གྲོགས་པོ་རླུང་ངོ་། ། རླུང་གི་མེའོ། །
ཆུའི་ས་སྟེ། ཞེས་སོ། ། དེ་བཞིན་དུ་གཡོན་གྱི་ཕུང་པོ་ལྔའི་རང་བཞིན་གྱི་རླུང་སྟོབས་ལྷག་པའི་ཉམས་པས་ནད་བྱེད་དོ། ། གཙུག་ཏོར་དུ་ནམ་མཁའ་འཕེལ་ཏེ་སེམས་འཕྱོ། རྒོད། རྣ་བ་མི་གསལ་བར་གྱུར་ན་ཡེ་ཤེས་ཀྱི་རླུང་དྲག་ཏུ་ཟླ། དཔྲལ་བར་རླུང་འཕེལ་ཏེ་མགོ་གཟེར། དྲི་མི་ཚོར་སྣ་འགགས་པ་ན་གཡོན་གྱི་ས་རླུང་དྲག་ཏུ་ཟླ། མགྲིན་པར་མེ་འཕེལ་ཏེ་དབུགས་འབྱུང་བསྡུད་དཀའ། ཟས་ཀྱི་རོ་དང་མིག་མི་གསལ་གཡོན་གྱི་ཆུ་རླུང་དྲག་ཏུ་ཟླ།
སྙིང་ཁར་ཆུ་འཕེལ་ཏེ་འདུ་ཤེས་འཁྲུལ། ལྕི་མི་བདེ། སྨྲ་བརྗོད་དཀའ་བའམ་མི་ཤེས་པར་གྱུར་ན་གཡོན་གྱི་རླུང་གི་རླུང་དྲག་ཏུ་བཟླ། ལྟེ་བར་ས་འཕེལ་ཏེ་ལུས་གཅི་ཤ་འཕེལ་རེག་བྱ་མི་གསལ་བོཾ་བོཾ་པོར་གྱུར་ན་གཡོན་གྱི་མེ་རླུང་དྲག་ཏུ་ཟླ། གསང་བར་ཡེ་ཤེས་འཕེལ་ཏེ་ཁུ་བ་ཤས་ཆེར་འཛག ཆགས་པ་འཕེལ་ན་གཡོན་གྱི་ནམ་མཁའི་རླུང་དྲག་ཏུ་གཟུང་སྟེ། རྡོར་སྙིང་འགྲེལ་པར། ཇི་ལྟར་ས་དང་འཇུག་མ་སེར། ། དེ་ལྟར་གཟུགས་དང་ལུས་དབང་པོ། ། ཆུ་དང་ཟླ་བ་ཇི་ལྟར་དཀར། །
དེ་ལྟར་འདུ་ཤེས་ལྕེ་དབང་པོ། ། མེ་དང་ཉི་མ་ཇི་ལྟར་དམར། ། ཚོར་བ་མིག་སྟེ་དེ་དག་ཀྱང་། ། རླུང་དང་སྒྲ་གཅན་ཇི་ལྟར་ནག ། དེ་ལྟར་འདུ་བྱེད་དག་ནི་སྣའོ། ། ཇི་ལྟར་ནམ་མཁའ་དྷཱུ་བ་ལྗང་། ། རྣམ་ཤེས་རྣ་བ་དེ་ལྟར་རོ། ། ཡེ་ཤེས་རི་བྱི་ཇི་ལྟར་སྔོ། ། དེ་ལྟར་ཡེ་ཤེས་ཡིད་བཤད་དོ། ། ཞེས་དང་།
གཞན་ཡང་ལྟེ་བར་གནས་པའི་མཉམ་གནས་ས་རླུང་འཕེལ་ན་ཇི་ཙམ་ཟོས་འཐུང་ཀྱང་སྙིང་མར་གྱུར་ནས་སྟོབས་འགྲིབ། རྒྱུན་དུ་བཀྲེས་པས་གཟེར། ངམ་ཞིང་དུབ་པར་འགྱུར། སྙིང་ཁའི་སྲོག་འཛིན་ཆུ་རླུང་སྟོབས་འཕེལ་ན་རྟག་པར་དྲོད་ཉམས། རླུང་སེམས་རྒོད་ཅིང་སྨྱོ་འབོག་ལ་སོགས་པ་འབྱུང་། མགྲིན་པར་གནས་པའི་གྱེན་རྒྱུ་མེ་འཕེན་ལ་ལྷག་པར་དབུགས་རྒོད། བཟའ་བཏུང་ལ་ལྷག་པར་སྲེད། མང་དུ་སྨྲ། གསང་བར་གནས་པའི་ཐུར་སེལ་གྱི་རླུང་འཕེལ་ན་བཤང་ལྕི་ཁུ་རླུང་མང་དུ་འཛག ལུས་འདར།
ཚིགས་དང་ཡན་ལག་ལ་གནས་པའི་ཁྱབ་བྱེད་ནམ་མཁའི་རླུང་འཕེལ་ན་ཚིགས་ཀྱི་གནས་རྣམས་སྐྲང་། འགྲོ་འོང་མི་ནུས། ལྤགས་པ་དང་བ་སྤུའི་ཁུང་བུ་ཚ་བ་དང་གཟེར། དེ་བཞིན་དུ་མཉམ་གནས་ཉམས་ན་ཟས་མི་འཇུ། རྨུ་ཆུ་དང་སྐྲན་ལ་སོགས་པ་འབྱུང་། སྲོག་རླུང་ཉམས་ན་ལུས་སེམས་ཀྱི་སྟོབས་འཆོར། དྲན་པ་མི་གསལ། སྨྱོ་བ་དང་བརྒྱལ་བ་ལ་སོགས་པར་འགྱུར། གྱེན་རྒྱུ་ཉམས་ན་དབུགས་འགྲོ་འོང་དཀའ། བཟའ་བཏུང་གི་རོ་མི་ཚོར།
སྐྱིགས་བུ་འབྱུང་། ཐུར་སེལ་ཉམས་ན་རྩ་ཆུ་སྡོམ། རེས་མི་འཐེམས། ཕོ་བར་འུར་སྒྲ་འབྱིན། ཁྱབ་བྱེད་ཉམས་ན་ལུས་བསྐྲང་། ལྤགས་པ་འགོག བ་སྤུ་འབྱིད། ཟ་འཕྲུག་ལ་སོགས་པ་འབྱུང་སྟེ་དེ་དག་ཀྱང་རྡོར་ཕྲེང་དུ། སྲོག་གི་རླུང་ནི་སྙིང་ཁར་གནས། ། མི་བསྐྱོད་བྱེ་བྲག་རིགས་ལས་སྐྱེས། །
འདོམས་ན་གནས་པའི་ཐུར་སེལ་ནི། ། རིན་ཆེན་འབྱུང་ལྡན་བྱེ་བྲག་སྐྱེས། ། སྟོད་དུ་རྒྱུ་བ་ལྐོག་མཐར་གནས། ། འོད་དཔག་མེད་པའི་རང་བཞིན་ནོ། ། མེ་དང་མཉམ་གནས་ལྟེ་བར་གནས། ། དོན་ཡོད་གྲུབ་པའི་རང་བཞིན་ནོ། ། ཁྱབ་བྱེད་ཡན་ལག་ཀུན་ལ་གནས། ། རྣམ་སྣང་མཛད་ཀྱིས་བྱིན་གྱིས་བརླབས། ། དབང་པོའི་སྒོ་ཡིས་རྒྱུན་ལས་ནི། ། སྲོག་དང་རྩོལ་བ་རྒྱུན་འདི་དང་། །
དུས་ཀུན་ཏུ་ནི་རྒྱུ་བ་ནི། ། སྲོག་ཅེས་བྱ་བ་ཡིན་པར་བཤད། ། སྲོག་དང་རླུང་དང་ཕྱི་ས་དང་། ། དེ་བཞིན་དུ་ནི་ཁུ་བ་སོགས། ། འོག་བདེན་འདི་ནི་ཐུར་སེལ་རླུང་། ། རྟག་ཏུ་རྣལ་འབྱོར་པས་ཤེས་བྱ། ། རྒོད་དང་ཟ་དང་ལྷག་པ་དང་། ། ཀུན་ཏུ་འཐུང་དང་འཇིབ་པ་དང་། ། གང་ཞིག་རྟག་ཏུ་མཉམ་གནས་པ། ། མཉམ་དུ་གནས་པ་ཞེས་བྱར་བརྗོད། །
གྱེན་དུ་འགྲོ་ཞིང་བསྡུད་པ་དང་། ། བཟའ་དང་མྱང་བ་ལ་སོགས་པ། ། ཤེས་ནས་ལྷན་ཅིག་འབྱོར་པ་དག ། གྱེན་རྒྱུའི་ལས་སུ་ཤེས་པར་བྱ། ། ཁྱབ་དང་འཛིན་པ་ཉིད་དང་ནི། ། དེ་བཞིན་འགྲོ་དང་ལྡོག་པ་སོགས། ། ཚིགས་ཀུན་ཏུ་ནི་ཁྱབ་པའི་ཕྱིར། ། ཁྱབ་བྱེད་ཅེས་ནི་བྱ་བར་བཤད། ། ཅེས་གནས་དང་བྱེད་ལས་བསྟན་པའི་ཤུགས་ལས་ཤེས་ཤིང་། ཉི་ཟླ་བསྒྲུབ་པར་ཡང་།
སྲོག་འཛིན་ལོག་རེངས་འཆི་སྨྱོ་དང་། ། ཐུར་སེལ་ལོག་རེངས་རྩ་ཆུ་སྲི། ། གྱེན་དུ་ལོག་རེངས་དབུགས་མི་བདེ། ། མེ་མཉམ་ལོག་རེངས་རྨུ་ཆུ་སྲན། ། ཁྱབ་བྱེད་རླུང་ལོག་རེངས་པ་ན། མཛེ་དཀར་ལ་སོགས་ནད་མང་བྱེད། ། ཅེས་སོ། ། དེ་ཡང་རྩ་བའི་རླུང་དབྱངས་ཀྱི་རང་བཞིན་གཙོ་བོ་ཡིན་པས་ཉམས་ན་སྲོག་འཕྲོག དཀྱིལ་འཁོར་ལྔའི་རླུང་གསལ་བྱེད་ཀྱི་རང་བཞིན་ཡན་ལག་ཡིན་པས་ཉམས་ན་ནད་སོགས་བྱེད་དེ། སྙིང་འགྲེལ་དུ།
རིགས་དྲུག་ཡི་གེའི་དབྱེ་བ་ཡིས། ། རང་བཞིན་གཙོ་བོའི་དབྱེ་བ་ལས། ། ཡི་གེ་སོ་སོའི་དབྱེ་བ་ཡིས། ། རིགས་ནི་རྣམ་པ་ལྔ་རུ་འགྱུར། ། ཞེས་དང་། སྲོག་གི་སྒྲ་དང་གྲོགས་པོ་འམ། ། ཐ་མལ་པ་ནི་དབྱངས་སུ་བརྗོད། ། ལུས་ཀྱི་སྒྲ་གྲོགས་ཐ་མལ་པ། ། གསལ་བྱེད་རྣམས་ཀྱི་བདག་ཉིད་དོ། ། དབྱངས་ཀྱི་དགྲ་ཡིས་སྒྲུབ་པ་འོ། །
སྲོག་འཕྲོག་པར་ནི་ཐེ་ཚོམ་མེད། ། གསལ་བྱེད་མཚན་ཉིད་དགྲ་ཡིས་ནི། ། ལུས་ལ་ནད་ལ་སོགས་པ་བྱེད། ། ཅེས་སོ། ། འོན་ཏེ་སྒྲ་གྲོགས་འདི་དག་ཕྱི་རོལ་གྱི་སྔགས་ལ་དགོས་ཀྱི། ནང་གི་སྒོམ་པའི་དོན་མིན་ནོ། ། སྙམ་ན་སྙིང་འགྲེལ་དུ་འབྱུང་བའི་ཁམས་སྦྱར་ཏེ་ནང་གི་བཟླས་པའི་ཚུལ་གསུངས་པའི་མཇུག་ཏུ། ཡེ་ཤེས་གཅིག་པུ་ལས་རྣམས་ཀུན། ། ཡེ་ཤེས་སྨྲ་བ་རྣམས་ཀྱིས་བྱེད། ། བཟླས་པས་མ་ཡིན་བགྲང་ཕྲེང་མིན། །
སྦྱིན་སྲེག་སྔགས་དང་མཆོད་པ་མིན། ། ལས་རྣམས་ཐམས་ཅད་རྣལ་འབྱོར་པས། ། བསམ་གཏན་ཙམ་གྱིས་འགྲུབ་པར་བྱེད། ། ཅེས་སོ། ། དེ་དག་གཅོས་པའི་ཐབས་ནི་སྔར་བཞིན་ནོ། ། དེ་བཞིན་དུ་ལྟེ་གསང་ན་རླུང་། དཔྲལ་གཙུག་ན་བད་ཀན། མགྲིན་སྙིང་ན་མཁྲིས་པ། གསང་བ་ན་འདུས་པ་སྐྱེད་པའི་རྩ་གནས་པས་དེ་དག་ཏུ་བཞུད་ན་ལྟེ་གསང་དཔྲལ་གཙུག་མགྲིན་སྙིང་གསང་བའི་བུམ་པ་ཅན་བྱ་སྟེ། ཐུར་སེལ་སྐུམ་ན་འདོད་པར་འགྱུར་ཏེ་ལུས་མཆོག་དག་ལ་རླུང་ནི་ནད་ནི་མ་ལུས་དག་ལ་འོ། །
སྲོག་རྩོལ་དག་ནི་བད་ཀན་ལ་འགྱུར་སླར་ཡང་དེ་དག་གཏོང་བ་འཁྲིས་པ་དག་གི་སྐྱོན་ལ་འོ། ། སྟེང་དང་འོག་ནི་ཡང་དག་འགོག་པ་བདེ་བ་བྱེད་པར་འགྱུར་ཏེ་འདུས་པ་དག་དང་རིམས་ལ་འོ། ། ལྟེ་བའི་སྟེང་དུ་སྲོག་གི་རླུང་ནི་མཐའ་དག་ནད་འཕྲོག་ལྟེ་བའི་རྩ་བར་གཞན་པ་དག་ཀྱང་ངོ་། ། ཞེས་དང་། འདིར་ལུས་ལ་ལྟེ་བ་དང་གསང་བ་ན་སྔར་བརྗོད་པ་རླུང་གི་སྐྱོན་བྱེད་པའི་རྩ་བརྒྱད་ཅུ་སྟེ། དེ་དག་ཁམས་མཉམ་པར་བྱེད་པའི་སླད་དུ་ཐུར་སེལ་བསྐུམ་ན་འདོད་པ་ཞེས་པ་བདེ་བ་བྱེད་པར་འགྱུར་ཏེ་སྔགས་པ་རྣམས་ཀྱི་རླུང་གི་ནད་གཟེར་བ་ལ་སོགས་པ་མ་ལུས་དག་ལའོ། ། དེ་བཞིན་དཔྲལ་བ་དང་གཙུག་ཏོར་ལ་བད་ཀན་གྱི་སྐྱོན་བྱེད་པའི་རྩ་ཉི་ཤུ་སྟེ་དེ་དག་ཁམས་མཉམ་པ་བྱེད་པའི་སླད་དུ་སྲོག་རྩོལ་འདོད་པར་འགྱུར་རོ། ། བད་ཀན་ལ་འགྱུར་ཞེས་པ་ནི་བད་ཀན་གྱི་ནད་སྐྱེས་པར་གྱུར་པ་ན་རྣལ་འབྱོར་པས་སྲོག་དགག་པར་བྱའོ། ། སླར་ཡང་དེ་དག་གཏོང་བ་འཁྲིས་པ་དག་གི་སྐྱོན་ལའོ་ཞེས་པ་ནི་འཁྲིས་པའི་ཉེས་པ་སྐྱེས་པར་གྱུར་པ་ནི་སྲོག་དང་ཐུར་སེལ་དེ་དག་ཕྱི་རོལ་དུ་གཏང་བར་བྱ་སྟེ། འཆད་པར་འགྱུར་བའི་རིམ་པས་ཕྱི་རོལ་གྱི་རླུང་ཤཱི་ཏ་ཞེས་པས་བཟུང་ནས་ལྕེ་ཆུང་ལ་ལྕེ་བཀོད་ཅིང་སྟུ་ཀ་ལ་སོགས་པའི་བདུད་རྩི་བཏུང་བར་བྱ་སྟེ་འཁྲིས་པའི་ནད་མཐའ་དག་ལའོ། །
རྩ་ནི་མགྲིན་པ་དང་སྙིང་ཁ་ལ་འཁྲིས་པའི་སྐྱོན་བྱེད་པ་བཞི་བཅུ་སྟེ། དེ་དག་ཁམས་མཉམ་པ་ཉིད་བྱེད་པའི་སླད་དུ་སྦྱོར་བ་དེ་བྱའོ། ། སྟེང་དང་འོག་ནི་ཡང་དག་འགོག་པ་བདེ་བ་བྱེད་པར་འགྱུར་ཏེ་འདུས་པ་དག་དང་རིམས་ལ་ཡང་ཞེས་པ་ནི་འདིར་གསང་བ་ལ་འདུས་པ་བྱེད་པའི་རྩ་བཅུ་སྟེ། དེ་དག་ཁམས་མཉམ་པ་ཉིད་བྱེད་པའི་སླད་དུ་སྟེང་དང་འོག་སྲོག་དང་ཐུར་སེལ་དག་འགོག་པ་འདོད་དེ་རིམས་ལ་ཡང་འདོད་དེ། རྒྱུ་ཅིའི་ཕྱིར་ཞེ་ན་གང་ཞིག་ལྟེ་བའི་སྟེང་དུ་སྲོག་གི་རླུང་འབབ་པ་དེ་ལས་མཐའ་དག་ནད་འཕྲོག་སྟེ་ལྟེ་བའི་རྩ་བར་ཐུར་སེལ་འབབ་པས་ལྟེ་བའི་འོག་ཏུ་ནད་མཐའ་དག་འཕྲོག་སྟེ། གཞན་པ་དག་ཀྱང་ངོ་། ། ཞེས་པའོ་ཞེས་དང་། བསྐུམ་སྟེ་ཐུར་སེལ་རླུང་ནི་རྣམ་པ་གསུམ་གྱི་ལམ་དུ་བགྲོད་པ་དག་དང་སྲོད་ཉིད་སྟེང་ནས་ཀྱང་། ། ཇི་སྲིད་ཡང་དག་ཕྲད་དེ་དེ་ནི་སྟོབས་དང་ལྡན་ཞིང་ལུས་ཀུན་ལ་ནི་ཁྱབ་པར་རབ་འགྱུར་བ། རྨུ་ཆུ་སྐྲན་དང་གཞང་འབྲུམ་ནད་རྣམས་དག་ཀྱང་ལྟོ་བར་སོན་པ་ཟླ་བའི་སྦྱོར་བས་འཇོམས་པ་སྟེ། །
དབུགས་ལུད་དང་ནི་བློ་དང་རྣམ་པ་གསུམ་གྱི་དུག་དང་མིག་གི་ནད་ལ་སོགས་པ་དག་ཀྱང་ངོ་། ། ཞེས་དང་། བཤང་བ་དང་། གཅི་བ་དང་ཁུ་བའི་ལམ་དུ་བགྲོད་པ་དག་དང་སྲོག་ཉིད་སྟེང་ནས་ཀྱང་བསྐུམ་པར་བྱ་སྟེ་ཟླ་བ་དང་ཉི་མ་དང་མེའི་ལམ་དུ་བགྲོད་པའོ། ། ཇི་སྲིད་དེ་དག་ཡང་དག་ཕྲད་དེ་མེ་ནི་ཞེས་པ་ལྟེ་བའི་མེ་སྟོབས་དང་ལྡན་ཞིང་ལུས་ཀུན་ལ་ནི་ཁྱབ་པར་རབ་འགྱུར་བ་འདི་ནི་རྨུ་ཆུ་སྐྲན་དང་གཞང་འབྲུམ་ནད་རྣམས་དག་ཀྱང་སྟེ། ཆུའི་ལྟོ་བ་ལ་སོགས་པ་རྣམས་ཟླ་བའི་སྦྱོར་བ་འཇོམས་པ་སྟེ། དབུགས་ལུད་དང་ནི་བློ་དང་རྣམ་པ་གསུམ་གྱི་དུག་བརྟན་པ་དང་གཡོ་བ་དང་བཅོས་མ་དང་མིག་གི་ནད་ལ་སོགས་པ་སྟེ་མགོའི་ནད་ཀྱང་འཇོམས་སོ། ། ཞེས་སོ། ། དཔྲལ་བའི་བུམ་པ་ཅན་གྱིས་འཁྲུ་ན་ཆུ་སྲིན་ཡང་འཇོམས་སྟེ། སྟེང་དུ་རྐང་པ་དག་དང་འོག་ཏུ་མགོ་བོ་ལུས་ལ་བད་ཀན་ནད་རྣམས་མཐའ་དག་འཕྲོག་པར་བྱེད། །
སྲོག་འགོག་པ་ལས་ཉིན་ཞག་འགའ་ཞིག་གིས་ནི་རབ་འཁྲུ་གཅི་བའི་ནད་དག་ངེས་པར་འཇོམས་པར་བྱེད། ། ཅེས་སོ། ། སྙིང་མགྲིན་གྱི་བུམ་པ་ཅན་གྱི་རྒྱབ་ཀྱི་ཟུག་རྔུ་ཡང་འཇོམས་ཏེ། རྡོ་རྗེ་སྐྱིལ་ཀྲུང་དུ་གནས་རྐང་པ་བཟུང་བ་ལག་པའི་པདྨོ་དག་ནི་རྒྱབ་ཀྱི་ཟུག་རྔུ་འཇོམས། ། ཞེས་སོ། ། གསང་བའི་བུམ་པ་ཅན་གྱིས་རིམས་ནད་ཀྱང་འཕྲོག་སྟེ། ལག་པ་དག་ནི་རབ་འཕྱང་རྐང་པའི་པདྨ་མཉམ་པ་དག་དང་སྲོག་གི་རླུང་ནི་འགོག་བྱ་སྟེ། ཇི་སྲིད་ལུས་ནི་ས་ལ་རབ་ཏུ་ལྟུང་བར་མ་གྱུར་པ་དང་ཚ་བ་དག་ནི་གྲོལ་བར་ཡང་། ཡང་དང་ཡང་དུ་ཏིང་ངེ་འཛིན་ལའོ། ། ཞེས་སོ། །
མ་ཞུ་བ་འཇོམས་པ་ཡང་། གན་རྐྱལ་ཉལ་ནས་ལྟེ་བ་ལག་པའི་པདྨས་བཟུང་བ་དག་ནི་མ་ཞུ་བ་ཡི་ཟུག་རྔུ་འཇོམས། ཞེས་དང་། གན་རྐྱལ་ཉལ་ནས་ལྟེ་བ་ལག་པ་གཡོན་པས་བཟུང་བ་གང་ཡིན་པ་དེ་ནི་ལག་པའི་པདྨ་བཟུང་བ་ནི་མ་ཞུ་བའི་ཟུག་རྔུ་འཇོམས་པ་སྟེ། སྲོག་རྩོལ་དང་བཅས་པས་སོ། ། ཞེས་སོ། ། གཉིས་པ་སྨན་གྱི་སྦྱོར་བ་ནི། རླུང་འཇོམས་ལན་ཚྭ་སྐྱུར་བ་དག་ཏུ་རབ་ཏུ་འགྱུར་ཏེ་མངར་དང་སྐ་བ་དག་ནི་མཁྲིས་པའི་དགྲ། ། བད་ཀན་འཇོམས་པ་ཁ་བ་ཀུན་དང་དེ་བཞིན་ཚ་བ་དག་ཀྱང་སྨན་རྣམས་སམ་ནི་ཁུ་བའམ། ། བད་ཀན་འཇོམས་པ་ར་ཡི་འོ་མ་ཆེ་བ་གསུམ་བཅས་དག་སྟེ་མ་ཧེའི་འོ་མ་མཁྲིས་པའི་དགྲ། །
རླུང་འཇོམས་དག་ཀྱང་རྔ་མོའི་འོ་མ་རྣམ་གསུམ་ནད་འཕྲོག་པ་ཡི་འོ་མ་དང་ནི་དེ་བཞིན་མར། ། ཛཱ་ཏི་བརྐོལ་བའི་ཆུ་ནི་དྲོ་བ་ཁ་ནད་ཞི་བར་བྱེད་དེ་སོ་ཡི་ཟུག་རྔུ་ཉིད་ཀྱང་ངོ་། ། ཏིལ་མར་དངོས་པོའི་ཆུ་བསྐོལ་ཚ་བ་གསུམ་དང་ལན་ཚྭ་དག་གིས་རྣ་བ་ཡི་ནི་ནད་དག་འཇོམས། ། མར་དང་འོ་མ་བསྐོལ་བར་གྱུར་པ་ཀླུ་དང་དམར་པོ་དག་གིས་རྟག་ཏུ་སྣ་ཡི་ནད་དག་འཇོམས། ། ཀར་ཀོ་ཊཱི་དང་ལང་ག་ལི་དང་ཨིནྟྲཱི་བོང་བའི་ཆུར་བཅས་བྱུགས་པས་འབྲས་ཀྱི་ཕྲེང་བ་འཕྲོག ། ཅེས་དང་། འབྲས་རྣམས་བྱུང་བ་ལ་ནི་ངེས་པར་མར་དང་བཅས་པའི་ཚྭ་ཡིས་བདུགས་ན་འཕེལ་བ་འཇོམས་པར་བྱེད། ། དེ་ནས་ཨརྐའི་འོ་མ་བྱུགས་པས་ཀྱང་ངོ་འགའ་ཞིག་ཚེ་ན་སོ་སྲིན་ཟུག་རྔུ་བཅས་གྱུར་ན། ། སྟག་ལྡན་གྱི་ནི་ས་བོན་བསྣུབས་ལ་སོགས་པ་དག་གིས་འདིར་བཟུང་སྲིན་བུ་ལ་སོགས་འཇོམས། ། ཞེས་དང་།
མི་བསྐྱོད་པ་ནི་ཅུང་ཟད་དྲོ་བ་ཁ་ནད་ཞི་བར་བྱེད་དེ་སོ་ཡི་ཟུག་རྔུ་ཉིད་ཀྱི་ཡང་། ། ཐོ་རངས་མི་བསྐྱོད་བརྔུབས་པ་དག་ནི་མགོ་ཡི་ནད་འཕྲོག་དེ་བཞིན་ཉིད་དུ་ཆུ་ནི་བརྔུབས་པས་སོ། ། རྣ་བ་དག་དང་མིག་ཏུ་གཅིན་ནི་དྲོ་དང་དྲང་མོ་རབ་བླུགས་གཉིས་ཀ་དག་ནི་ནད་འཕྲོག་གོ ། འབྱུང་པོས་གཟེར་ལ་ཚ་བ་གསུམ་བཅས་མི་བསྐྱོད་བརྔུབས་ན་བདེ་བ་སྟེར་ཏེ་ཟོས་པ་ཉིད་ལ་ཡང་། ། ཞེས་དང་། ཐོ་རངས་མིང་མེད་དག་གིས་ཆུ་དང་བྲལ་བའི་ཁར་ནི་སོ་ཡི་ཕྲེང་བ་དག་ལ་རབ་བདར་བ། ། མིག་རྣམས་དག་གི་མིག་སྨན་དུ་འགྱུར་སླར་ཡང་ནད་ནི་འཕྲོག་པ་ཆུ་ཡིས་གཏོར་བ་དག་ཀྱང་ངོ་། ། ཞེས་དང་། འཆི་བའི་འཇིགས་པ་བྱེད་པའི་ཚེར་མ་ཅན་ནི་ངེས་འཇོམས་ཏེ། སྙིང་ཁའི་པདྨར་ཟླ་བའི་གཟུགས་ཅན་དྲི་མེད་རི་བོང་ཅན་མཚུངས་སྣ་ཚོགས་ཡུམ་ནི་བསྒོམས་པས་སོ། །
སྲན་ཆུང་བཏགས་འཐུངས་ཚ་བས་རྣམ་པར་བསྣུན་པའི་མི་རྣམས་ཀྱི་ནི་ཚེར་མ་འཇོམས་པར་བྱེད། ། ཚ་བའི་མཐར་ནི་ཐོད་པ་བདར་བ་མི་བསྐྱོད་བསྲེས་པ་ཡིས་ཀྱང་འཇིགས་པར་བྱེད་པ་འཕྲོག་པ་སྟེ། ། སྔགས་ཀྱང་ཆུ་མེ་རླུང་རྣམས་དག་གི་སྔོན་དུ་ཨོཾ་ཡིག་དང་ནི་བཛྲ་སྔ་མ་དག་གི་མིང་། ། དེ་ཉིད་ཀྱིས་ནི་བསྲུང་བར་བྱ་སྟེ་མགོ་མགྲིན་སྙིང་ཁ་ལྟེ་བ་གསང་བ་ལ་སོགས་རྣམས་སུ་འོ། ། མཉམ་པ་དྷཱ་ཏྲི་དྷཱ་ནྱ་དང་ནི་གཞན་ཡང་དེ་བཞིན་ཏིནྟི་རི་ཡི་འདབ་མའི་ཕྱེ་མ་དག ། ཉི་ཟླ་རེག་པའི་ཆུ་ནི་ངེས་པར་དྲི་མ་བྲལ་བ་དག་ལ་རྐང་པའི་ལྷག་མར་བསྐོལ་བར་བྱ། ། དེ་ཡི་ཁུ་བ་ཀ་ར་དང་བསྲེས་གཞན་པའི་ཉིན་ཞག་དག་ནས་ཞག་གསུམ་འཐུང་པ་འདི་ཡིས་ནི། ། སོ་ཀ་ཉི་མའི་འོད་ཟེར་དག་གིས་བསྲེགས་པ་འཆི་སྟེར་འཕྲོག་སྟེ་ཁམས་བདུན་སོང་བ་དག་ཀྱང་ངོ་། ། ཞེས་དང་། དེ་དག་གི་འགྲེལ་པས་བསྟན་ནོ། །
གསུམ་པ་མཐུན་རྐྱེན་སྒྲུབ་ཚུལ་ལ། བཅུད་ལེན་གྱི་ཆོ་ག་དང་། དངུལ་ཆུ་མ་ཞུ་བའི་སྨན་གཉིས་ཀྱི་དང་པོ་ལ་བཞི། བདུད་རྩི་ལྔའི་བཅུད་ལེན། མེ་ཏོག་རྔུབ་པའི་བཅུད་ལེན། སྒྲོན་མ་ལྔའི་བཅུད་ལེན། གསེར་གྱི་གོང་བུའི་བཅུད་ལེན་ནོ། ། དང་པོ་ནི། རྡོ་རྗེ་མཁའ་འགྲོར། དངུལ་ཆུ་གང་རྡོ་ལས་ལྕི་རློན་གྱི་སྦྱོར་བས་སྒྲུབ་པ་དེ་ནི་མཆོག་གོ་ཞེས་དང་།
ཆུ་གཏིང་ལས་བྱུང་དམན་པ་སྟེ། ། ཞེས་སོ། དབྱེ་ན། དེ་ཉིད་དུ། དངུལ་ཆུ་བཞི་ཞེས་བྱ་བ་ནི་པར་པ་ཏ་དང་། ཉེ་བའི་བཅུ་དང་བཅུད་ཅན་དང་། རྩིའི་དབང་པོ་རྣམས་སོ། ། ཞེས་དང་། དེ་རེ་རེ་ཞིང་ཡང་རྣམ་པ་བཞི་སྟེ། རྨ་བྱའི་མགྲིན་པ་དང་།
སྦྲུལ་དང་། སྦལ་པ་དང་། སྤྲིན་གྱི་བྱེ་བྲག་གིས་སོ། ། དེ་ལ་རྨ་བྱའི་མགྲིན་པ་ནི་མགྲིན་པའི་སྤུ་ལྟར་སྔོན་དམར་དུ་འདུག་པའོ། ། སྔོན་པོ་ནི་བཅུད་ཆེན་པོ་སྟེ་ལྷག་པར་གཟུང་བར་བྱའོ། ། སྦྲུལ་གྱི་གཟུགས་ནི་བྱེ་བྲག་ཏུ་འཕེལ་བས་སྦྲུལ་གྱི་དབྱིབས་ལྟར་གྱུར་པའོ། ། སྦལ་པའི་གཟུགས་ནི་སྦལ་བའི་འགྲོས་ལྟ་བུའོ། ། སྤྲིན་གྱི་གཟུགས་ནི་ཆུ་འཛིན་གྱི་འགྲོས་ལྟ་བུའོ། ། ཞེས་སོ། ། དངུལ་ཆུ་འདུལ་བའི་ཚུལ།
སོ་ཕག་འགྱུར་བྱེད་སྐྱུར་བའི་སྡེ་རྣམས་དག་གིས་ཉི་མ་བཅུ་རུ་རོ་ནི་མཉེ་ཞིང་འདུག་པར་བྱ། ། ཞེས་དང་། རེག་སྔོ་སྨན་དག་མེད་ན་མཆོག་གི་བི་ཌ་མཉེ་བ་དག་དང་དུག་རྣམས་ཀྱིས་ཀྱང་འཇུ་བར་འགྱུར། ། འདར་བ་མེད་པ་ཇི་སྲིད་ཉིད་དེ། ། ཞེས་དང་། དུལ་བའི་ཚད། རས་ལ་བླུགས་པའི་བཏགས་པ་གལ་ཏེ་རས་ལ་མི་སྣང་ན་དེའི་ཚེ་ཞུ་བར་བརྗོད་དོ། ། ཞེས་དང་། དེ་ལ་སྦྱངས་པའི་དངུལ་ཆུ་རང་གི་སྐྱེ་གནས་ཟ་བར་གྱུར་ན་དེ་ནི་སླར་ཡང་གཞན་ལྕགས་ཐམས་ཅད་ཀྱི་སྐྱེ་གནས་ཟའོ། ། ཞེས་སོ། །
ལྷང་ཚེར་འདུལ་བའི་ཚུལ་ནི། དངུལ་ཆུ། གྲུབ་པར། ལྷང་ཚེར་ནམ་མཁའི་མིང་གིས་བརྗོད། ། སེར་པོ་ནག་པོ་དཀར་པོ་ལས། ། ལྷང་ཚེར་ཞུ་བས་ལས་རྣམས་བྱེད། ། ཅེས་སོ། ། ལྷང་ཚེར་སྦྱར་བ་བརྗོད་བྱ་བ། ། སྔོན་བཤད་པ་ཡི་རྗེས་བཞིན་དུ། ། མཆོག་ནི་ལྷང་ཚེར་ནག་པོ་ཡིན། །
གསེར་གྱི་ལས་རྣམས་འགྲུབ་པར་བྱེད། ། དཀར་པོས་དངུལ་གྱི་ལས་རྣམས་བྱེད། ། དངུལ་ཆུས་སྦྱོར་ཞིང་འབིགས་པར་བྱེད། ། ཅེས་དང་། ལྷང་ཚེར་འདབ་མ་རེ་རེ་དབྱེ། ། ལྕགས་ཀྱི་སྣོད་ཀྱི་ནང་དུ་གཞུག ། རང་ཏྲུ་ལུ་ཡི་རྩ་བ་བསྲེ། ། དེ་ཡི་ཁུ་བས་རྣམ་པར་བསྲེ། ། རས་བལ་གྱི་ནི་འདབ་མ་ཡི། ། ཁུ་བ་ཡིས་ཀྱང་རྣམ་པར་སྤང་། །
ཉི་མ་ལ་ནི་བདུག་ཅིང་སྐམ། ། བཏང་ཅིང་སྔོན་གྱི་ཁུ་བས་བཞུ། ། དེ་ཚེ་ལྷར་ཚེར་ཕྱེ་མར་འགྱུར། ། ལེགས་པར་བཏགས་པར་གྱུར་པ་ཡིས། ། ཞབས་སུ་རྣམ་པར་བཏག་པར་བྱ། ། ཡང་ན་བཀྲུ་ཞིང་བཏགས་པར་བྱ། ། ཏིག་ཏའི་ཁུ་བས་རྣམ་པར་བསྲེ། ། བཅུག་ཅིང་ལན་གསུམ་བར་དུ་བསྲེག ། ཅེས་ཏེ། རང་ཏྲུའི་ལུའི་དོད་དར་བ་རས་པོས་བྱེད་ཅིང་སྣང་།
གསེར་ཟིལ་འདུལ་བ་ལ་འདི་ཉིད་ལས། ལན་ཚྭ་དང་སྐྱུར་པོ་གསུངས་པས་འདི་གཉིས་ཀྱིས་བཏུལ་ཡང་ཆོག་པར་སེམས་སོ། ། རྡོ་རྗེ་མཁའ་འགྲོར། རྣོན་པོ་དང་ནི་ལྷང་ཚེར་ལ། ། ཐུན་མོང་དུ་ནི་བརྟེན་ནས་སུ། ། ཞ་ཉེ་བླུགས་པས་འདུལ་འགྱུར་ཏེ། ། དེ་ཚེ་རོ་ནི་ཁ་དང་རྐ། ། དེ་ནས་རང་སྐྱུར་ནང་དུ་ནི། ། ལྕི་བས་བཙོས་ན་ཉེས་པ་འབྱུང་། ། ཞེས་སོ། །
བཤང་བ་ནི་འབྲས་སམ་ནས་རྩི་མེད་ཀྱི་ཟན་དང་། འོ་མ་སྦྲང་རྩི་སོགས་ཟོས་པའི་དྲི་ཆེན་དྲི་ཆུ་བར་པ་དང་ལྷན་ཅིག་ཉི་མ་ལ་སྦྱངས་པའི་དྭངས་མ་སྐམས་པའི་ཕྱེ་མ་དྲི་ང་བའི་རླབས་དང་བྲལ་བ་སྟེ། སྡོམ་འབྱུང་དུ། འོ་མའི་སྟོན་མོ་སོགས་སྐྱེས་པའི། ། ཙནྡན་སེར་པོ་ཡང་དག་གཟུང་། ། ཞེས་སོ། ། ཤ་ནི་རང་ཤི་བ་མ་ཡིན་པ་རུལ་སུངས་མེད་ཅིང་རྡོ་བསྲེགས་པའི་བར་དུ་བཙིར་ནས་ཆུ་སེར་བཏོན་ནས་ལེགས་པར་སྐམས་པ་སྟེ། སྡོམ་འབྱུང་དུ། གསད་པར་གྱུར་པ་ཡང་དག་གཙོ། ། མཆོག་གི་སྨིན་ནི་ཡང་དག་གཟུང་། །
ཞེས་སོ། ། ཟླ་མཚན་ནི། སྡོམ་འབྱུང་དུ། རིགས་ལྔ་ལས་བྱུང་མཆོག་ཡིན་ཏེ། རང་རིགས་ལས་བྱུང་འབྲིང་དུ་འདོད། ། ཐ་མལ་བུད་མེད་ལས་བྱུང་དམན། ། རྒན་དང་བྱིས་པ་རྣམ་པར་སྤང་། ། མདོག་ནག་ལུས་ནི་རབ་ཏུ་བཟང་། ། གཞོན་ཞིང་སྐྲ་ནི་སྣུམ་པ་དང་། ། མིག་འབྲས་གནག་ཅིང་དྲི་ཞིམ་གང་། །
དེ་ཡི་མེ་ཏོག་རབ་བསྔགས་ཏེ། ། ནག་པོའི་ཕྱོགས་ཀྱི་གཞོན་ནུའི་རྡུལ། ། མངོན་འདོད་དངོས་གྲུབ་ཐམས་ཅད་གཏེར། ། དཀར་པོའི་ཕྱོགས་ཀྱི་ཟླ་མཚན་ནི། ། མི་བསྔགས་རྒས་པ་ལ་སོགས་བྱེད། ། ཅེས་སོ། ། དྲི་ཆུ་ནི། ཐོག་མཐའ་གཉིས་བོར་བའི་ཤིན་ཏུ་དྭངས་པ་བཟུང་གི ནད་ཅན་གྱི་མ་ཡིན་པ་སྟེ། དེར།
དང་པོ་ཐ་མ་སྤངས་དག་པ། ། དག་པའི་ཤེལ་དང་མཚུངས་པ་སྟེ། ། རི་དྭགས་ལྟེ་བ་རབ་ཏུ་བསྔགས། ། མཛེས་པའི་གླ་རྩི་ཡང་དག་བླང་། ། ཞེས་དང་། དེའི་འགྲེལ་པར། དང་པོ་ཐ་མ་པ་ཞེས་པ་འདིར་མན་ངག་ནི་ཤིང་ནིམ་པ་ལས་བྱས་པའི་སྦུབས་སམ། སྨྱུག་མའི་སྦུབས་ལ་ཆ་གསུམ་གྱི་བར་དུ་བུག་པ་གཉིས་བྱས་ཏེ་བསིལ་བར་གྱུར་པའི་མི་བསྐྱོོད་པ་སྟེང་གི་ཆ་དོར་བའི་བར་གྱི་ཆ་བླང་བར་བྱའོ། ། སྨྱུག་སྦུབས་ལ་ནི་ཀེ་ཏ་ཀའི་ཡལ་གའི་ཕྱེ་མ་བཏབ་ནས་ཏེ། དེའི་སྟེང་དུ་མར་ཁུའི་ཆ་དང་།
འོག་ཏུ་ལན་ཚྭའི་ཆ་དང་། བར་དུ་དག་པའི་ཆར་འགྱུར་རོ། ། ཞེས་སོ། ། མུ་ཟི་ནི། དངུལ་ཆུ་གྲུབ་པར། མུ་ཟི་མར་གྱི་མདོག་ཅན་བཟང་། ། འབྲིང་ནི་མང་དུ་རྙེད་པ་བླང་། ། ངན་པ་བ་གླང་སོ་དང་མཚུངས། ། དེ་ལྟར་མུ་ཟི་རིགས་གསུམ་ཡིན། ། ཞེས་པ་ལས་དང་པོ་མཆོག་སྟེ་དེ་འདུལ་བ་ནི་ས་རྡོ་དང་ཕྲལ་ནས་མར་སྐོལ་བའི་ནང་དུ་བླུགས་པས་དག་པར་འགྱུར་རོ། །
འབྲས་བུ་གསུམ་ནི། རྡོ་རྗེ་མཁའ་འགྲོར། སྨྱུང་པོ་དང་ནི་འཇིགས་མེད་དང་། ། འཚོ་དང་དེ་བཞིན་བདུད་རྩི་སྟེ། ། གཙང་མ་དང་ནི་འཕེལ་བ་དང་། ། རྣམ་པར་འཕེལ་བ་བདུན་དུ་བརྗོད། ། རི་མོ་གསུམ་པ་སྨྱུང་པོ་སྟེ། ། འཇིགས་བྱེད་རོ་མ་ལྔ་པ་ཡིན། ། འཚོ་བ་གསེར་མདོག་ཤེས་པར་བྱ། ། བདུད་རྩི་ཤ་ཆེན་ཞེས་བྱ་སྟེ། །
དེ་བཞིན་གཙང་མ་ཤ་མེད་ཡིན། ། སེར་སྐྱ་འཕེལ་བ་ཞེས་བྱ་སྟེ། ། སྐུ་བ་ལྟ་བུ་རྣམ་པར་རྒྱལ། ། དྲི་ལ་མྱོང་པོ་སྦྱར་བྱ་སྟེ། ། བཅུད་ཀྱི་ལེན་ལ་བདུད་རྩི་ལྔ། ། འཇིགས་མེད་རྣམ་པར་རྒྱལ་བ་འབྲིང་། ། ལྷག་མ་རྣམས་ནི་དོན་མེད་དོ། ། སྐྱུ་རུ་ར་ནི་ཤ་ཆེ་ཞིང་། ། རུས་པ་ཆུང་ལ་རོ་དང་ལྡན། ། རྡོ་བ་ཅན་གྱི་རི་ལས་སྐྱེས། །
ཤིན་ཏུ་སྨིན་པ་མཆོག་ཏུ་བཤད། ། བ་རུ་ར་ནི་ཐ་མལ་པའི། ། རི་ལས་སྐྱེས་པའམ་གཞན་ཡང་རུང་། ། ཞེས་པ་ལྟར་རོ། ། མིའི་ཤ་ནི་མར་ཏེ། སྡོམ་འབྱུང་དུ། མར་མེ་གསུམ་སྟེ་མགོ་སྐྱེས་དང་། ། སྦུབས་ལས་སྐྱེས་དང་ཤ་སྐྱེས་སོ། ། མགོ་སྐྱེས་མར་གྱི་མཆོག་ཡིན་ཏེ། ། སྦུབས་ལས་བྱུང་བ་བར་མ་ཡིན། །
ཤ་ལས་བྱུང་བའི་མར་ནི་དམན། ། ཞེས་སོ། ། དེ་དག་གི་སྦྱོར་ཚུལ་ཡང་། བཤང་པ་གཅིན་དང་ཁུ་བ་ཁྲག་ནི་མི་ཡི་ཤ་དང་བཅས་པས་ཚེ་ནི་སྟེར་བར་འགྱུར། ། ཞེས་དང་། ད་ནི་བཤང་བ་ཞེས་པ་ལ་སོགས་པས་ཚེ་འཕེལ་བའི་དོན་དུ་བདུད་རྩི་ལྔའི་སྦྱོར་བ་གསུངས་ཏེ། འདིར། ཇི་ལྟར་ཕྱི་རོལ་དེ་བཞིན་ལུས། ། ཞེས་གསུངས་པའི་ཕྱིར་ཕྱི་རོལ་གྱི་རྫས་ལྔ་དང་ནང་གི་རྫས་གཅིག་ཏུ་བྱས་པ་ནི་བདུད་རྩི་ལྔའི་སྦྱོར་བ་སྟེ། བདུད་རྩི་ལྔ་པོ་དེ་ཟོས་པས་རྣལ་འབྱོར་པ་རྣམས་ལ་ཚེ་སྟེར་བར་འགྱུར་རོ། །
ཕྱི་རོལ་དུ། བཤང་བའི་སྒྲས་རྣམ་པར་སྣང་མཛད་སྟོབས་ལྡན་སྟོབས་ཀྱིས་ཞག་སྟེ་མུ་ཟིར་བརྗོད་དོ། ། ནང་དུ་ནི་བཤང་བ་ཉིད་དེ་འདི་དག་ཆ་མཉམ་པའོ། གཅིན་ནི་ཕྱི་རོལ་དུ་ཁྱབ་འཇུག་མི་བདག་སྟེ་བྷྲཱིངྒ་རཱ་ཛའི་ཁུ་བའོ། ། ནང་དུ་ནི་གཅིན་ཉིད་དོ། ། ཁྲག་ནི་ཕྱི་རོལ་དུ་ལྷང་ཚེར་རོ། ། ནང་དུ་ནི་བུད་མེད་ཀྱི་མེ་ཏོག་སྟེ་ཆ་མཉམ་པའོ། ། ཁུ་བ་ནི་ཕྱི་རོལ་དུ་དངུལ་ཆུའོ། ། ནང་དུ་ནི་ཁུ་བ་ཉིད་དེ་འདི་དག་ཆ་མཉམ་པའོ། ། མིའི་ཤ་ནི་ཕྱི་རོལ་དུ་འབྲས་བུ་གསུམ་མོ། །
ནང་དུ་ནི་རྐང་སྟེ་འདི་དག་ཀྱང་ཆ་མཉམ་པའོ། ། དེ་ལྟར་བཤང་བ་ཆ་གཅིག་དང་། ཤ་རྐང་པས་དམན་པའི་ཆ་དང་། ཁྲག་ཆ་ཕྱེད་དང་། ཁུ་བ་རྐང་པ་ཆ་གཅིག་སྟེ། འདི་རྣམས་གཅིག་ཏུ་བྱས་ནས་གཅིན་གྱིས་ལན་བདུན་གྱི་བར་དུ་བསྒོ་བར་བྱ་སྟེ། ཡང་དང་ཡང་དུ་ཉི་མ་ལ་སྐམས་ནས་སོ། ། དེ་ནས་ཉིན་ཞག་སོར་སོར་ཞོ་གཉིས་ཙམ་མར་དང་སྦྲང་རྩི་དང་བཅས་པས་ཟོས་ན་ཟླ་བ་དྲུག་གི་མཚམས་སུ་ཚེ་སྟེར་བར་འགྱུར་ཏེ། ལོ་མ་དང་སྐྱུར་བ་དང་ཏིལ་མར་དང་ལན་ཚྭ་དང་བུད་མེད་དང་སྦྱོར་བ་སྤངས་པ་ལས་སོ། ། ཞེས་པ་ནི་བདུད་རྩི་ལྔའི་ངེས་པའོ། །
ཞེས་སོ། ། སྔོན་དུ་བྱ་བ་ནི། འདིར་གང་ལ་ལ་ཞིག་བཅིངས་པའི་རོ་ཟ་བར་བྱེད་དེའི་ཚེ་དེ་ཡིས་དང་པོར་སྣོད་དག་པར་བྱ་སྟེ། དེ་ཡང་འབྲས་བུ་གསུམ་པོ་ཆ་མཉམ་པ་བསྐོལ་བའི་ཆུ་ཡིས་བཤལ་བར་བྱའོ། ། ལན་ཚྭ་དང་སྐྱུར་པོ་དང་བྲལ་བའི་ས་ལིའི་ཟན་དང་འོ་མས་ཁ་ཟས་བྱའོ། ། ཞེས་སོ། ། འདི་དག་གི་ཕན་ཡོན་གཞན་ཡང་སྡོམ་འབྱུང་དུ། ཟླ་བ་ལུས་ནི་རྒྱས་པར་བྱེད། ། ཐམས་ཅད་བསྲུང་བ་དུ་རུ་ཀ། ། རི་དྭགས་ལྟེ་བ་ནད་འཇོམས་འགྱུར། །
སྨན་ནི་ཞི་བར་བྱེད་པ་ཡིན། ། ཞེས་དང་། རྡོ་རྗེ་མཁའ་འགྲོར། ལྷང་ཚེར་གྱིས་ནི་བརྒྱ་བྱིན་དང་། ། མེ་དང་གཤིན་རྗེ་ཆུ་ལྷ་དང་། ། ལུས་ངན་ལ་སོགས་བགེགས་ཀུན་ཟློག ། ཅེས་སོ། ། གཉིས་པ་མེ་ཏོག་རྔུབ་པའི་བཅུད་ལེན་ནི། བསམ་གཏན་བཅས་པར་མེ་ཏོག་བརྔུབས་ན་སྐྲ་དཀར་དང་བཅས་རྒས་པ་དང་ནི་ལུས་སྐྱེས་རྣམས་ཀྱང་འཕྲོག ། ཅེས་དང་།
ད་ནི་བསམ་གཏན་བཅས་པར་ཞེས་པ་ལ་སོགས་པས་མེ་ཏོག་རྔུབ་པ་གསུངས་ཏེ། འདིར་བསམ་གཏན་ནི་དབུ་མར་སྲོག་རབ་ཏུ་ཞུགས་པ་སྟེ། བསམ་གཏན་དེ་དང་བཅས་པ་ནི་བསམ་གཏན་བཅས་པའོ། ། མེ་ཏོག་ནི་བུད་མེད་ཀྱི་རྔུལ་ལོ། ། ཕྱི་རོལ་དུ་ནི་སྐྲའི་རྒྱལ་པོ་བྷྲཱིངྒ་རཱ་ཛཱ་སྟེ། དེའི་ཁུ་བ་བུད་མེད་ཀྱི་མེ་ཏོག་དང་མཉམ་པའོ། ། བསམ་གཏན་བཅས་པར་མེ་ཏོག་བརྔུབས་ན་བསམ་གཏན་བཅས་པ་རྣམས་ཀྱི་སྐྲ་དཀར་དང་བཅས་རྒ་བ་དང་ནི་ལུས་སྐྱེས་རྣམས་ཀྱང་ཟླ་བ་དྲུག་གི་མཚམས་སུ་འཕྲོག་སྟེ། རྔུབ་པའི་ངེས་པའོ། ། ཞེས་སོ། གསུམ་པ་སྒྲོན་མ་ལྔའི་བཅུད་ལེན་ནི།
སྒྲོན་མ་ལྔ་པོ་སྦྲང་བུའི་སྐྱུགས་པ་དག་དང་བསྲེས་པ་ཟོས་པས་མཐའ་དག་ནད་ནི་འཕྲོག་པ་སྟེ། བུད་མེད་མེ་ཏོག་ཁུ་བ་དག་དང་བསྲེས་པ་ལོ་གཅིག་ཟོས་ན་རྒས་པ་ངེས་པར་སེལ་བར་བྱེད། ། ཅེས་དང་། ད་ནི་སྒྲོན་མ་ལྔ་གསུངས་ཏེ། བ་ལང་དང་ཁྱི་དང་སོ་ལྡན་དང་རྟ་དང་མི་རྣམས་ཀྱི་ཤ་སྦྲང་བུའི་སྐྱུགས་པ་དག་དང་བསྲེས་པ་སྟེ་སྦྲང་རྩི་དང་བསྲེས་པའི་སྒྲོན་མ་ལྔ་ཟོས་པས་མཐའ་དག་ནད་ནི་འཕྲོག་པར་འགྱུར་རོ། ། སྦྲང་བུ་སྐྱུགས་པ་གཞན་ནི་སྦྲང་ཆང་སྟེ་དེ་དང་ཞེས་པ་མཐའ་དག་ནད་ནི་འཕྲོག་པར་འགྱུར་རོ། ། ཞེས་པ་ངེས་པའོ། ། བུད་མེད་མེ་ཏོག་ཁུ་བ་དག་དང་བསྲེས་པ་ནི་སྔར་བརྗོད་པའི་ཕྱི་དང་ནང་གི་བདག་ཉིད་དེ་ལོ་གཅིག་ཟོས་ན་རྒས་པ་ངེས་པར་སེལ་བར་བྱེད་དོ། ། ཞེས་སོ། ། བཞི་པ་གསེར་གྱི་གོང་བུའི་བཅུད་ལེན་ནི།
གསེར་དང་ལན་ཚྭ་བསྲེས་ནས་གཏན་པར་བརྡུང་། ། དེ་ལ་ཉ་འམ་བ་ལང་གི་མཁྲིས་པ་དང་རྩབ་མོ་བླུགས་ནས་བསྣུར་ཏེ་གསེར་གྱི་དྲི་འབྱེད་བྱེད་པ་ལྟར་ཕག་ཟེའི་ཆུན་པོ་ཆུ་ནང་དུ་བཅུག་པས་ཁ་ཕྲུ་ལྟར་ཆུ་བཏབ་པས་རྩིགས་རྟིང་དུ་འགྲོ། དྭངས་མ་བཞུར་ལ་སྣོད་དུ་བཞག ། དེ་ལྟར་ཡང་ཡང་བྱས་པས་ཕྱེ་མ་ཞིབ་མོར་འགྱུར། དེ་བར་ནུབ་མོ་གསེར་ཕྱེ་རྣམས་ལ་མུ་ཟིའི་ཕྱེ་མ་དང་མཁྲིས་པ་རྩབ་མོ་བླུགས་ལ་མེ་ལ་བཙོ། དེ་ནས་ཆུས་བཀྲུས་ཏེ་བསྐམས་ནས་མུ་ཟི་དང་ལྷན་ཅིག་རྫ་ཁ་སྦྱོར་དུ་བསྲེགས་པས་སྔོ་ལ་དམར་བའི་མདངས་ཅན་དུ་གྱུར་པ་ན་གསེར་རྣམ་པར་དག་པ་སྟེ། སྔར་བརྗོད་ས་བོན་རྒྱལ་པོ་མཉམ་པ་དག་སྟེ་གཞན་ཡང་དངུལ་ཆུ་ལ་ནི་བླུགས་པ་ཕྱེད་ཙམ་མོ། ། ལན་ཚྭ་སྐྱུར་པོ་དག་གིས་མཉེས་ནས་རྣམ་པ་མང་པོའི་སྨིན་གྱིས་ཇི་སྲིད་གཅིག་ཉིད་དུ་འགྱུར་བ། མཁྲིས་པ་སྐྱུར་པོ་མུ་ཟི་སོགས་དང་དར་ར་ཤི་ལ་དག་ཀྱང་དངུལ་ཆུ་མཚུངས་པར་མཉེ། ། ཞེས་དང་།
འདིར་དངུལ་ཆུ་གནས་པའི་དོན་དུ་རྫས་རྣམ་པ་གསུམ་ནི་དངུལ་ཆུ་དང་མཚུངས་པ་སྟེ། དངུལ་ཆུ་དང་ལྷན་ཅིག་མཁྲིས་པ་དང་སྐྱུར་གྱིས་མཉེ་བར་བྱ་སྟེ། བ་གླང་གི་མཁྲིས་པའམ་ཉའི་མཁྲིས་པའོ། ། འབྲས་བུ་སྐྱུར་མོ་ཇི་ལྟར་རྙེད་པ་བཱི་ཛ་པཱུ་ར་ལ་སོགས་པའོ། ། ཞེས་སོ། ། དེ་ནས་ཟངས་འདུལ་བ་ཡང་། འདིར་དང་པོ་ཟངས་ལ་འདབ་མ་བྱས་ནས་ལན་ཚྭ་དང་རྩབ་མོ་དག་གིས་ཇི་སྲིད་ཕྱེ་མར་གྱུར་གྱི་བར་དུ་བཏག་པར་བྱའོ། དེ་ནས་ཆུ་བྱིན་ནས་ལན་ཚྭའི་སྐྱོན་བསལ་ཏེ་དེ་ནས་སྐམ་པར་བྱའོ། ། དེ་ནས་རྒྱམ་ཚ་བཅུ་དྲུག་གི་ཆ་ཤས་བྱིན་ཏེ་བཱི་ཛ་པཱུ་ར་ལ་སོགས་པའི་སྐྱུར་པོས་མཉེས་ནས་ཁ་སྦྱོར་དུ་བཙོ་བར་བྱའོ། ། དེ་བཞིན་དུ་ཡང་ནས་ཡང་དུ་རྒྱམ་ཚ་བྱིན་ནས་ལན་བདུན་བརྒྱད་ཀྱི་བར་དུ་ཁ་སྦྱོར་དུ་བཙོ་བར་བྱ་སྟེ།
སོ་ཕག་གི་རྡུལ་དང་མཚུངས་པ་ཅུང་ཟད་ལྗང་བར་འགྱུར་རོ། ། ཞེས་སོ། ། སྦྱོར་ཚུལ་ནི། གསེར་ལ་ཉི་མ་ཁབ་ལེན་ལྕགས་དང་བ་ཊ་ལས་སྐྱེས་ལྕགས་ནི་མཀྵི་ཀ་ཡིས་གདབ་པར་བྱ། ། ས་བོན་ཕྱེད་ཀྱིས་ཀྱང་ནི་དྲི་མ་དག་དང་བྲལ་བའི་དངུལ་ཆུ་སྒོངས་པ་སྲང་ནི་དྲུག་ཏུ་བྱ། ། བ་ཡི་དར་བ་དྲག་པོའི་རྩེ་མོ་ཅན་གྱིས་བསད་ནས་འདིར་ནི་དངས་མ་གཟུང་བར་བྱ་བ་ཉིད། ། དཔལ་ལྡན་གོང་བུ་ཁབ་ལེན་སྣོད་དུ་སླར་ཡང་བསྐོལ་བ་དག་ཀྱང་ཇི་སྲིད་ཕྱེད་ཀྱི་ཚད་དུ་འོ། ། རབ་ཏུ་བླངས་ཏེ་དག་པའི་ཀ་ར་སྲང་བརྒྱད་ཡང་ན་དགུ་ནི་དེ་ལ་བསྲེ་བ་ཉིད་དུ་བྱ། ། དེ་ནི་དུས་ཐམས་ཅད་དུས་སུ་བཟའ་བར་བྱ་སྟེ་ཁ་ཟས་རྣམ་སྤངས་བགྲོད་པ་ཇི་སྲིད་ཉི་དུའོ། ། ཟླ་བ་དྲུག་གིས་ལྷ་ཡི་ལུས་ཏེ་སྐྲ་དཀར་གཉེར་མ་དང་བྲལ་འདི་ཡིས་འཆི་མེད་ཉིད་དུ་འགྱུར། །
དེ་ཕྱིར་དེ་ཉིད་ཉི་མ་སོ་སོའི་དུས་སུ་བཟའ་བར་བྱ་སྟེ་འོན་ཀྱང་གོང་བུས་རྣམ་པར་དམན། ། ཞེས་དང་། འདིར་ལུས་ལ་ཕྱི་རོལ་གྱི་བཅུད་ལེན་དོན་དུ་གཉེར་བ་གང་སུ་ཞིག་གིས་གྲུབ་པའི་བཅུད་ལེན་མེད་ན་བཅུད་ལེན་འབྲིང་པོ་འདི་བྱའོ། ། འདིའི་ཆོ་ག་གསུངས་པ་ནི། གསེར་ལ་སྟེ་རྣམ་པར་དག་པའི་གསེར་ལ་ཉི་མ་ཞེས་པ་ཟངས་དང་། ཁབ་ལེན་ལུགས་དང་། པ་ཊ་ལས་སྐྱེས་ཞེས་པ་ལྷང་ཚེར་གྱི་ལུགས་དང་། ལྕགས་ཞེས་པ་རྣོན་པོ་སྟེ། སོ་སོར་མཉམ་པའི་ཆ་བཟུང་བ་འདི་དག་རྣམས་ཀྱི་ཆ་དང་གསེར་མཉམ་པའོ། ། མཀྵི་ཀའི་ཕྱེ་མ་རབ་ཏུ་བཏབ་པ་ཁ་ཕྱེ་བའི་ཀོང་བུར་རླུང་དྲག་པོས་སྦུད་པར་བྱ་སྟེ་ཇི་སྲིད་དུ་གསེར་གནས་པའོ། །
དེ་ཉིད་ནི་སོན་ཏེ་སོན་དེ་ཕྱེད་ཀྱིས། ཤེས་པ་གསེར་སྲང་གཉིས་ཀྱིས་དངུལ་ཆུ་སྲང་བཞིའོ། ། དྲི་མ་དག་དང་བྲལ་བ་ཞེས་པ་ནི་ལན་བདུན་གྱི་བར་དུ་སྦྱང་བ་བྱས་པ་སྟེ་སྒོངས་པ་སྲང་ནི་དྲུག་ཏུ་བྱའོ། ། དེ་ནས་བ་ཡི་དར་བ་མར་དང་བྲལ་བ་དྲག་པོའི་རྩེ་མོ་ཅན་གྱིས་ཤེས་པ་མི་ཟད་པའི་མེ་ཡིས་བསད་ནས་བསད་པ་དེ་རས་ཀྱིས་བཙགས་ཏེ་སྙིགས་མ་དོར་ནས་ཤིན་ཏུ་དྭངས་པའི་དྭངས་མ་གཟུང་བར་བྱའོ། ། དྭངས་མ་དེ་ཉིད་ཁབ་ལེན་གྱི་སྣོད་དུ་གསེར་གྱི་གོང་བུ་དང་ལྷན་ཅིག་བསྐོལ་བར་བྱ་སྟེ། ཇི་སྲིད་ཕྱེད་ཀྱི་ཚང་དུ་གྱུར་པའོ། ། དེ་ནས་རབ་ཏུ་བླངས་ཏེ་དག་པའི་ཀ་ར་སྲང་བརྒྱད་ཅེས་པ་ལ་དེ་ནི་རྒྱལ་པོ་ལ་སོགས་པ་མ་ཡིན་པ་རྣམས་ཀྱི་ཟས་སོགས་སུ་འཇུ་བའི་དབང་གིས་དགུ་ལ་སོགས་པ་དང་བདུན་ལ་སོགས་པ་ཡང་ངོ་། ། ཕོ་བ་རིས་ཀྱི་ཕྱེ་མ་ཀ་རའི་དྲུག་ཅུ་རྩ་བཞི་ཆ་ཡང་དེ་ལ་བསྲེ་བར་བྱའོ། ། དེ་ཉིད་ཐམས་ཅད་དུས་སུ་བཟའ་བར་བྱ་སྟེ་ཁ་ཟས་རྣམ་སྤངས་བགྲོད་པ་ཇི་སྲིད་ཉིད་དུའོ། ། ཟླ་བ་དྲུག་གིས་ལྷའི་ལུས་ཏེ་སྐྲ་དཀར་གཉེར་མ་དང་འབྲལ་འདི་ཡིས་འཆི་མེད་ཉིད་དུ་འགྱུར།
འདིར་བཏུང་བ་ཏཾ་བྷུ་ལ་བཟའ་བ་སྒྲུབ་ཏེ་ཏཾ་བྷུའི་སྙིགས་དོར་ནས་སོ། ། དེ་ནི་ཐམས་ཅད་དུས་སུ་བཟའ་བར་བྱ། ། ཞེས་པ་ནི་དྭངས་མ་དེ་ཉིད་ཆོ་ག་དེས་བཟའ་བར་བྱ་སྟེ་གསེར་གྱི་གོང་བུ་རྣམ་པར་དམན་པ་ལོངས་སྤྱོད་པར་བྱའོ། འོན་ཀྱང་ཇི་སྲིད་གོང་བུ་ཡོད་པ་དེ་སྲིད་དེ་དང་ལྷན་ཅིག་ཏུ་སྟེ། ཕྱི་ནས་དེ་དང་བྲལ་བ་དུས་ཐམས་ཅད་དུའོ། ། ཞེས་པ་ནི། བཅུད་ལེན་གྱི་ངེས་པའོ། ། ཞེས་སོ། ། གཉིས་པ་དངུལ་ཆུ་མ་ཞུ་བའི་སྨན་ནི། འདིར་རང་གི་ཚེ་རོ་མ་ཞུ་བར་གྱུར་ན་དེའི་ཚེ་བནྡྷ་ཀརྐོ་ཌཱི་དང་།
དེ་བཱ་དཱ་ལི་དང་། ཚ་བ་གསུམ་དང་། བྲི་ཧ་ཏི་དང་། ནིམ་པའི་འདབ་མ་དང་། ཀཱི་ར་ཏ་ཏིག་ཏ་སྟེ་འདི་རྣམས་ཆུ་བརྒྱད་ཆའི་ལྷག་མར་བསྐོལ་བ་ནི་བསྐོལ་ཞེས་བརྗོད་དོ། ། དེ་ཉིད་བཏུང་སྟེ་མ་ཞུ་བ་ལ་ཉིན་ཞག་གསུམ་དུ་སྨྱུ་བར་གནས་པ་ནི་ཇི་སྲིད་ཤིན་ཏུ་བཀྲེས་པར་གྱུར་གྱི་བར་དུའོ། དེ་ནས་ཁ་ཟས་བྱའོ། ། དེ་བཞིན་དུ་ཟླ་བའི་ཆུ་འཐུངས་ཏེ་ཉིན་ཞག་གསུམ་སྨྱུང་བར་ཕན་པ་དང་། དེ་ནས་ཁ་ཟས་སོ། ། མེའི་ཆུ་ལ་དེ་ཉིད་ཀྱིས་ཁྲུས་དང་།
དེ་ཉིད་ཀྱིས་ཟན་བཙོ་བ་དང་། དེ་ཉིད་བཏུང་བ་སྟེ་ཟླ་བ་དྲུག་དང་ལོ་གཅིག་གི་བར་དུ་འོ་མ་དང་ཟན་བཟའ་བྱའོ། ། ཞེས་སོ། ། བཞི་པ་སྤོགས་ཆོག་གང་ཡིན་པ་ལ། འཆི་ལྟས་བརྟག་པ་དང་། འཆི་བ་བསླུ་བ་གཉིས་ཀྱི། དང་པོ་ལ་རླུང་གི་འཆི་ལྟས་བརྟག་པ་དང་། ཁམས་ཀྱི་འཆི་ལྟས་སོ། ། དངཔོ་ལ་འཆི་ལྟས་ཀྱི་རླུང་རྒྱུ་ཚུལ། དེས་རྩ་གཅོད་པའི་ངེས་པའོ། །
དང་པོ་ལ་ཟླ་ཉིའི་འཆི་ལྟས་དང་། དབུ་མའི་འཆི་ལྟས་སོ། དང་པོ་ལ་གཉིས་ལས་ཟླ་བའི་འཆི་ལྟས་ནི། ཕྱིར་ལོ་གསུམ་ལ་ཟླ་བ་སོ་དྲུག་ཡོད་ལ་ཟླ་བའི་འཆི་ལྟས་ཟླ་བ་ལ་རྒྱུ་བས་འཆི་ལྟས་ཀྱི་ཞག་སོ་དྲུག་ཏུ་བཞག་ཅིང་། ལྟེ་བའི་དུས་སྦྱོར་བཅུ་གཉིས་ཀྱི་རྩ་ལ་འཆི་ལྟས་ཀྱི་རླུང་རྒྱུས་པས་སྣ་བུག་ཏུ་འཕོ་བའི་རླུང་ལྷག་པ་ལས་འཆི་ལྟས་སུ་འགྱུར་ལ། དེ་ཡང་འོག་གི་རྩ་གསུམ་གང་རུང་ལ་རླུང་འཁྲིས་བད་ཀན་ཆ་མི་མཉམ་པའི་དབང་གིས་ཟླ་བ་གཡོན་པའི་རྩ་ལ་འཆི་ལྟས་ཉིན་ཞག་གསུམ་གསུམ་རྒྱུས་བས་འོག་ཏུ་ཁྱིམ་གྱི་རྩ་རེ་རེ་འདོར་ཏེ། དང་པོར་སྣ་གཡོན་ལ་བར་མཚམས་མེད་པར་རླུང་ཚེས་ཞག་གཅིག་རྒྱུས་ན་སྐྱེས་བུ་དེ་ཚེས་ཞག་གི་དབང་དུ་བྱས་པའི་ལོ་གསུམ་ན་འཆི་བ་ཞིག་ཡིན་ཞིང་། དེ་ནས་ཟླ་བ་གཉིས་ན་གཡོན་ལ་ཞག་གཉིས་རྒྱུས་ན་ལོ་གཉིས་ཟླ་བ་བརྒྱ། དེ་ནས་ཟླ་བ་གཉིས་ན་གཡོན་ལ་ཞག་གསུམ་པ་རྒྱུས་ན་ལོ་གཉིས་དང་ཟླ་བ་དྲུག་ན་འཆི་སྟེ། ལྟེ་བའི་རྩ་གཅིག་རླུང་རྒྱུ་བས་སྟོངས་པས་སྟེང་དུ་འཕོ་བ་གཅིག་འཆད་ཅིང་ཞག་གཅིག་ལ་འཕོ་བ་བཅུ་གཅིག་ཏུ་འགྱུར་ཡང་དབུགས་ཀྱི་གྲངས་དམན་པ་ནི་མེད་དོ།
དེ་ནས་ཡང་ཟླ་བ་གཅིག་ན་རྩ་འདབ་གཉིས་པར་ཉིན་ཞག་བཞི་པ་རྒྱུས་ན་ཟླ་བ་ཉེར་དགུ། དེ་ནས་ཡང་ཟླ་བ་གཅིག་ན་ཞག་ལྔ་པ་རྒྱུས་ན་ཟླ་བ་ཉེར་བརྒྱད། དེ་ནས་ཟླ་བ་གཅིག་ཞག་དྲུག་པ་རྒྱུས་ན་ཟླ་བ་ཉེར་བདུན་ན་འཆི་སྟེ། རྩ་འདབ་གཉིས་པ་སྟོངས་ཤིང་ཞག་གཅིག་ལ་འཕོ་བ་བཅུའོ། ། དེ་ནས་ཟླ་བ་གཅིག་ན་འདབ་མ་གསུམ་པ་ལ་བདུན་པ་རྒྱུས་ན་ཟླ་བ་ཉེར་དྲུག ཟླ་བ་གཅིག་ན་བརྒྱད་པ་རྒྱུས་ན་ཉེར་ལྔ། ཟླ་བ་གཅིག་ན་དགུ་པ་རྒྱུས་ན་ཉེར་བཞི་ནས་འཆི་སྟེ། འདབ་མ་གསུམ་པ་སྟོངས་ཤིང་ཞག་གཅིག་ལ་འཕོ་བ་དགུའོ། ། དེ་ནས་འདབ་མ་བཞི་པ་ལ་ཟླ་བ་གཅིག་ན་བཅུ་པ་རྒྱུས་ན་ཟླ་བ་ཉེར་གསུམ། ཟླ་བ་གཅིག་ན་བཅུ་གཅིག་པ་རྒྱུས་ན་ཉེར་གཉིས།
ཟླ་བ་གཅིག་ན་བཅུ་གཉིས་པ་རྒྱུས་ན་ཉེར་གཅིག་ན་འཆི་སྟེ། འདབ་མ་བཞི་པ་སྟོངས་ཤིང་གཅིག་ལ་འཕོ་བ་བརྒྱད་དོ། ། དེ་ནས་ཡང་ཟླ་བ་གཅིག་ན་འདབ་མ་ལྔ་པ་ལ་འཆི་ལྟས་བཅུ་གསུམ་པ་རྒྱུས་ན་ཟླ་བ་ཉི་ཤུ། ཟླ་བ་གཅིག་ན་བཅུ་བཞི་པ་རྒྱུས་ན་ཟླ་བ་བཅུ་དགུ། ཟླ་བ་གཅིག་ན་བཅོ་ལྔ་པ་རྒྱུས་ན་བཅོ་བརྒྱད་ན་འཆི་སྟེ་འདབ་མ་ལྔ་པ་སྟོངས་ཤིང་གཅིག་ལ་འཕོ་བ་བདུན་ནོ། ། དེ་ནས་ཡང་ཟླ་བ་གཅིག་ན་འདབ་མ་དྲུག་པ་ལ་བཅུ་དྲུག་པ་རྒྱུས་ན་ཟླ་བཅུ་བདུན། ཟླ་བ་གཅིག་ན་བཅུ་བདུན་པ་རྒྱུས་ན་བཅུ་དྲུག ཟླ་བ་གཅིག་ན་བཅོ་བརྒྱད་པ་རྒྱུས་ན་བཅོ་ལྔ་ན་འཆི་སྟེ་འདབ་མ་དྲུག་པ་སྟོངས་ཤིང་ཞག་གཅིག་ལ་འཕོ་བ་དྲུག་གོ ། དེ་ནས་ཡང་ཟླ་བ་གཅིག་ན་འདབ་མ་བདུན་པ་ལ་འཆི་ལྟས་བཅུ་དགུ་པ་རྒྱུས་ན་ཟླ་བ་བཅུ་བཞི། ཟླ་གཅིག་ཉི་ཤུ་པ་རྒྱུས་ན་བཅུ་གསུམ།
ཟླ་གཅིག་ན་ཉེར་གཅིག་པ་རྒྱུས་ན་བཅུ་གཉིས་ན་འཆི་སྟེ་འདབ་མ་བདུན་པ་སྟོངས་ཤིང་ཞག་གཅིག་ལ་འཕོ་བ་ལྔའོ། ། དེ་ནས་ཡང་ཟླ་བ་གཅིག་ན་འདབ་མ་བརྒྱད་པ་ལ་འཆི་ལྟས་ཉེར་གཉིས་པ་རྒྱུས་ན་ཟླ་བ་བཅུ་གཅིག ཟླ་གཅིག་ན་ཉེར་གསུམ་པ་རྒྱུས་ན་བཅུ། ཟླ་གཅིག་ན་ཉེར་བཞི་པ་རྒྱུས་ན་དགུ་ན་འཆི་སྟེ། འདབ་མ་བརྒྱད་པ་སྟོངས་ཤིང་ཞག་གཅིག་ལ་འཕོ་བ་བཞིའོ། ། དེ་ནས་ཡང་ཟླ་བ་གཅིག་ན་འདབ་མ་དགུ་པ་ལ་འཆི་ལྟས་ཉེར་ལྔ་པ་རྒྱུས་ན་བརྒྱད། ཟླ་བ་གཅིག་ན་ཉེར་དྲུག་པ་རྒྱུས་ན་བདུན། ཟླ་བ་གཅིག་ན་ཉེར་བདུན་པ་རྒྱུས་ན་དྲུག་ན་སྟེ་འདབ་མ་དགུ་པ་སྟོངས་ཤིང་ཞག་གཅིག་ལ་འཕོ་བ་གསུམ་མོ། ། དེ་ནས་ཡང་ཟླ་བ་གཅིག་ན་འདབ་མ་བཅུ་པ་ལ་འཆི་ལྟས་ཀྱི་ཞག་ཉེར་བརྒྱད་ལ་རྒྱུས་ན་ཟླ་བ་ལྔ། ཟླ་བ་གཅིག་ན་ཉེར་དགུ་པ་རྒྱུས་ན་ཟླ་བ་བཞི།
ཟླ་བ་གཅིག་ན་སུམ་ཅུ་པ་རྒྱུས་ན་ཟླ་བ་གསུམ་ན་འཆི་སྟེ་འདབ་མ་བཅུ་པ་སྟོངས་ཤིང་ཞག་གཅིག་ལ་འཕོ་བ་གཉིས་སོ། ། དེ་ན་ཡང་ཟླ་བ་གཅིག་ན་འདབ་མ་བཅུ་གཅིག་པ་ལ་འཆི་ལྟས་ཀྱི་ཞག་སོ་གཅིག་པ་རྒྱུས་ན་ཟླ་བ་གཉིས།

ཟླ་བ་གཅིག་ལ་སོ་གཉིས་པ་རྒྱུས་ན་འཚོ་བའི་ཟླ་བ་གཅིག་ཉིད་ཀྱང་ཟད་དེ་འདབ་མ་བཅུ་གཅིག་པ་སྟོངས་ཤིང་ཞག་གཅིག་ལ་འཕོ་བ་གཅིག་གོ ། དེ་ནས་དང་པོར་ཟླ་བ་གསུམ་ལ་འཆི་ལྟས་མ་བབ་པའི་ཉིན་ཞག་གཉིས་འདབ་མ་བཅུ་གཉིས་པ་དང་སྣ་གཡས་ལ་བབ་ནས་འདབ་མ་བཅུ་གཉིས་པའང་སྟོངས། དེ་ནས་དབུ་མ་ལ་ཞག་གཅིག་མཉམ་རྒྱུར་བབ་ནས་མཐར་སྣ་གཡོན་ནས་སྲོག་འགྲོ་འོང་སྟེ་ལུས་སོགས་མི་མཉམ་པའི་དུས་སྦྱོར་ལ་མ་ངེས་པའི་འཆི་ལྟས་གཞན་མེད་པ་ལ་འཆར་བའོ། ། དེ་དག་ཀྱང་། སྲོག་ནི་གལ་ཏེ་རྩ་ཉིད་ལ་ནི་ཉིན་དང་མཚན་མོར་འབབ་ན་འཚོ་བ་དག་ནི་དུས་ཀྱི་ལོ། ། གལ་ཏེ་ཕྱོགས་གཅིག་རྣམ་པར་མ་ཆད་འབབ་ན་མི་རྣམས་ཀྱི་ནི་འཚོ་བ་ཕྱེད་དང་བཅས་པའི་ལོ། ། ཟླ་བ་གཅིག་ཏུ་རྣམ་པར་མ་ཆད་འབབ་ན་མི་ཡི་བདག་པོ་འཚོ་བ་དག་ཀྱང་ཟླ་བ་གསུམ། ། དེ་ལྟར་རྣལ་འབྱོར་པས་ནི་རང་ལུས་དག་ལ་ཟླ་བགྲོད་འཆི་བའི་དུས་ཀྱི་འཁོར་ལོར་ཤེས་པར་བྱ། ། ཞེས་སོ། ། གཉིས་པ་ཉི་མའི་འཆི་ལྟས་ནི། ཕྱིར་ལོ་གསུམ་ལ་ཞག་སོ་གསུམ་ལྷག་ཅིང་དེ་ཉིད་ནང་ལ་འཆི་ལྟས་སུ་འགྱུར་བས་འཆི་ལྟས་ཀྱི་ཉིན་ཞག་སོ་གསུམ་དང་ཉི་མ་ཁྱིམ་ལ་རྒྱུ་བས་ཁྱིམ་གྱི་རྩ་ལ་རྒྱུ་བར་རྣམ་པར་བཞག་ཅིང་།
སྟེང་གི་རྩ་ལ་ནད་གསུམ་ཆ་མི་མཉམ་པའི་དབང་གིས་ཉི་མ་གཡས་ཀྱི་རྩ་ལ་འཆི་ལྟས་ཀྱི་རླུང་ཉིན་ཞག་ལྔ་ལ་སོགས་པ་རྒྱུས་བས་འོག་གི་ཁྱིམ་གྱི་རྩ་རེ་རེ་འདོར་ཏེ། དང་པོར་སྣ་གཡས་ལ་ཉིན་ཞག་ལྔ་བར་མ་ཆད་པར་རྒྱུས་ན་སྐྱེས་བུ་དེ་ཉིན་ཞག་གི་དབང་དུ་བྱས་པའི་ལོ་གསུམ་ན་འཆི་བ་ཞིག་ཡིན་ཞིང་། འཆི་ལྟས་ཐེ་བའི་ཞག་གསུམ་བརྒྱ་སོ་ལྔ་ཁྱིམ་གྱི་དང་པོའི་རྩ་ལ་རྒྱུ། དེ་རྫོགས་པ་ན་འདབ་མ་དེ་སྐམས་ནས་འདབ་མ་གཉིས་པ་ལ་ལྟས་ཞག་ལྔ་རྒྱུས། སྔར་དང་ཐེ་བས་ཞག་བཅུ། དེ་ནས་ལྟས་མི་ཐེ་བའི་ཞག་སུམ་བརྒྱ་ཞེ་ལྔ་རྒྱུས་ནས་འདབ་མ་དེ་ལ་ལས་རླུང་རྒྱུ་བས་སྟོངས་ལོ་གཉིས་ན་འདབ་མ་གསུམ་པ་ལ་ལྟས་ཞག་ལྔ་རྒྱུས་སྔར་དང་ཐེ་བས་ཞག་བཅོ་ལྔ། དེ་ནས་ལྟས་མི་ཐེ་བའི་ཞག་བརྒྱ་བདུན་བཅུ་རྒྱུས་ནས་འདབ་མ་དེ་སྟོངས་ལོ་གཅིག་ན་འདབ་མ་བཞི་པ་ལ་ལྟས་ཞག་ལྔས་རྒྱུས། སྔར་གྱི་རྣམས་དང་ཐེ་བའི་ཞག་ཉི་ཤུ། ལྟས་མི་ཐེ་བའི་ཞག་གྱ་གཉིས་རྒྱུས་ནས་འདབ་མ་དེ་སྟོངས་ཟླ་བ་དྲུག་ན་འདབ་མ་ལྔ་པ་ལ་ལྟས་ཞག་ལྔ་རྒྱུས། སྔར་གྱི་རྣམས་དང་ཐེ་བའི་ཞག་ཉེར་ལྔ།
ལྟས་མི་ཐེ་བའི་ཞག་ང་བདུན་དུ་རླུང་རྒྱུས་ནས་འདབ་མ་དེ་སྟོངས་ཟླ་བ་གསུམ་ན་འདབ་མ་དྲུག་པ་ལ་ལྟས་ཞག་གཅིག་རྒྱུས་སྔར་གྱི་དང་ཐེ་བའི་ཉེར་དྲུག རང་བཞིན་པའི་རླུང་ཞག་ཉེར་བརྒྱད་རྒྱུས་ནས་འདབ་མ་དེ་སྟོངས། ཟླ་བ་གཉིས་ན་འདབ་མ་བདུན་པ་ལ་ལྟས་ཞག་གཅིག་རྒྱུས་སྔར་གྱི་དང་ཐེ་བའི་ཉེར་བདུན། རང་བཞིན་པའི་རླུང་ཞག་ཉེར་བདུན་རྒྱུས་ནས་འདབ་མ་དེ་སྟོངས། ཟླ་བ་གཅིག་ན་འདབ་མ་བརྒྱད་པ་ལ་ལྟས་ཞག་གཅིག་རྒྱུས་སྔར་གྱི་དང་ཐེ་བའི་ཉེར་བརྒྱད། ལྟས་ཐེ་བའི་རླུང་ཞག་བཅོ་ལྔ་རྒྱུས་ནས་འདབ་མ་དེ་སྟོངས། ཞག་ཉེར་གཅིག་ན་འདབ་མ་དགུ་པ་ལ་ལྟས་ཞག་གཅིག་རྒྱུས་སྔར་གྱི་དང་ཐེ་བའི་ཉེར་དགུ། ལྟས་ཐེ་བའི་རླུང་ཞག་བཅུ་རྒྱུས་ནས་འདབ་མ་སྟོང་ཞག་བཅུ་གཅིག་ན་འདབ་མ་བཅུ་པ་ལ་ལྟས་ཞག་གཅིག་རྒྱུས་སྔར་གྱི་དང་ཐེ་བའི་སུམ་ཅུ། ལྟས་ཐེ་བའི་ཞག་ལྔ་རྒྱུས་ནས་འདབ་མ་དེ་སྟོངས། ཞག་དྲུག་ན་འདབ་མ་བཅུ་པ་གཅིག་ལ་ལྟས་ཞག་གཅིག་བརྒྱུས།
སྔར་དང་ཐེ་བའི་སོ་གཅིག ལྟས་ཐེ་བའི་རླུང་ཞག་གསུམ་བརྒྱུས་ནས་འདབ་མ་དེ་སྟོངས། ཞག་གསུམ་ན་འདབ་མ་བཅུ་གཉིས་པ་ལ་རྩ་གཡོན་པ་ལྟས་ཞག་གཅིག་བརྒྱུས། སྔར་གྱི་དང་ཐེ་བའི་སོ་གཉིས། ལྟས་ཐེ་བའི་རླུང་ཞག་གཉིས་བརྒྱུས་ནས་འདབ་མ་དེ་སྟོངས། ཞག་གཅིག་ན་དེ་ནས་ལྟས་ཀྱི་རླུང་ཞག་ཅིག་གི་དབུ་མ་ལ་བརྒྱུས་ནས་མཐར་སྣ་གཡས་ལ་སྲོག་འགྲོ་སྟེ་ལྔ་ནས་ཉིན་ཞག་བགྲོད་པ་སྐྱེ་བ་ལྔ་ནི་འཕེལ་བ་དག་གིས་སྐྱེ་བ་སྟེ། དེ་ནས་རེ་རེ་ལྷག་པས་བཅུ་ནི་གསུམ་གྱིས་བསྒྱུར་བ་དག་ཀྱང་གསུམ་ནི་ལྷག་པ་ཇི་སྲིད་ཉིད། དུས་ནི་རྫོགས་ནའོ་ལོ་རྣམས་གསུམ་མིག་ཟླ་བ་དེ་དག་རྣམས་དང་དྲུག་གསུམ་ཟུང་དང་ཟླ་བ་གང་། ། ཟླ་བ་དེ་དག་རྣམས་དང་ཉིན་ཞག་ཚེས་ཕྱོགས་ཟླ་དང་ཡོན་ཏན་གཉིས་ཟླ་འཚོ་བའི་ལྷག་མའོ། ། ཞེས་སོ། །
འོ་ན་རྫོགས་པའི་དུས་དེ་ནས་སྲོག་གི་ནུས་པ་རྒྱུ་བའི་ཚེའི་ཉིན་ཞག་མཚུངས་པ་རྣམས་ཀྱིས་ཁྱིམ་གྱིས་རྩ་ཡོངས་སུ་འདོར་ཏེ། ཞེས་དང་། དེ་ལྟར་རྫོགས་པ་ནས་ཉིན་ཞག་སུམ་ཅུ་རྩ་དྲུག་གིས་ཉིན་མོར་བྱེད་པའི་འཆི་ལྟས་ཀྱི་སྦྱོར་བས་མི་རྣམས་འཆི་བར་འགྱུར་རོ། ། ཞེས་པ་དང་འགལ་ཞེ་ན། ཚེའི་ཉིན་ཞག་མཚུངས་པ་ཞེས་པ་འདབ་མ་བརྒྱད་པ་ནས་བཅུ་གཅིག་པའི་བར་གྱི་ཚེའི་ཉིན་ཞག་དང་། འཆི་ལྟས་ཀྱི་ཉིན་ཞག་གྲངས་མཚུངས་ཞེས་འདབ་མ་བརྒྱད་པ་ནས་བཅུ་གཅིག་པའི་བར་གྱི་འཚོ་ཞག་དང་ལུང་ཕྱི་མས་རྩ་བཅུ་གཉིས་པ་དང་ཐ་མའི་འཚོ་ཞག་གཅིག་དང་བཅས་པའི་ཞག་གསུངས་པ་ཡིན་གྱི་འཆི་ལྟས་ཀྱི་ཞག་མ་ཡིན་ཏེ། ཡིན་ན་འདབ་མ་བདུན་པ་ཡར་བཅད་དུ་འཆི་ལྟས་ཞག་ཉེར་བདུན། དེ་མན་ཆད་ལ་ཞག་སོ་དྲུག་སྡོམ་པས་འཆི་ལྟས་ཀྱི་ཞག་དྲུག་ཅུ་རྩ་གསུམ་དུ་འགྱུར་ལ་དེ་འདྲ་མི་སྲིད་པའི་ཕྱིར་རོ། ། འཆི་ལྟས་ནི་གླང་སོགས་མཉམ་པའི་དུས་སྦྱོར་ལ་སྐྱེས་པ་མ་ངེས་པའི་འཆི་ལྟས་མེད་པ་ལ་འཆར་བའོ། ། གཉིས་པ་དབུ་མའི་འཆི་ལྟས་ནི།
དབུ་མའི་རླུང་རྒྱུ་བའི་དུས་སུ་ལུས་ལ་སྲོག་ཆགས་གཞན་གྱིས་རྨ་གཏོད་དམ། ནད་ཀྱིས་བཏབ་བམ། མཚོན་སོགས་ཀྱིས་བསྣུན་པའི་དབང་གིས་དབུ་མའི་ཐོབ་སྐལ་གྱི་རླུང་རྩ་གཡོན་ལ་རྒྱུས་པས་འཆི་ལྟས་སུ་འགྱུར་ལ། དེ་ཡང་ལོ་བརྒྱའི་དབུ་མའི་ཐོབ་སྐལ་ལོ་གསུམ་ཕྱོགས་གསུམ་བཅད་རྟིང་ལོ་དྲུག་ཟླ་བ་བཅུ། ཞག་བཅོ་ལྔ་འབྱུང་བའི་བགྲོད་པ་དང་པོ་ལ་ཕྱོགས་གསུམ་མ་ཚང་བས་འཆི་ལྟས་མི་རྒྱུ། དེ་ནས་བགྲོད་པ་ཚང་བ་རེ་ལ་འཆི་ལྟས་ཀྱི་དབུགས་རེ་རེ་རྒྱུ། རེ་རེ་ལ་མི་རྒྱུ་བ་སྤེལ་བའི་བགྲོད་པ་བཅུ་གསུམ་པ་ལ་འཆི་ལྟས་ཆུ་སྲང་གཅིག་ཏུ་རློངས་མོ་བདུན་དུ་ཕྱོགས་གསུམ་གྱིས་མ་ཚང་བ་སོང་། དེ་ནས་ལོ་དྲུག་བཅུ་ཇི་སྲིད་པར་བགྲོད་པ་རེ་རེས་བར་དུ་ཆོད་པའི་བགྲོད་པ་རེ་རེ་ལ་འཆི་ལྟས་ཆུ་སྲང་རེ་རེ་རྒྱུས་པས་ཆུ་ཚོད་གཅིག་ཏུ་སློངས། དེ་ནས་ཟླ་བ་གསུམ་གསུམ་གྱི་བར་དུ་ཆོད་པའི་ཟླ་བ་གསུམ་གསུམ་ན་ཆུ་ཚོད་རེ་རྒྱུས་པས་ལོ་སུམ་ཅུ་ན་འཆི་ལྟས་ཞག་གཅིག་ཏུ་སློངས་ལོ་གོ་བདུན་དུ་ཕྱོགས་གསུམ་གྱིས་དམན་པ་འགྲོ་སྟེ། དབུགས་དང་ཆུ་སྲང་དང་ནི་ཆུ་ཚོད་ཉིན་མཚན་དུས་རྣམས་དེ་ནི་རིམ་པ་དག་གིས་རྒྱུ་བ་སྟེ། །
བགྲོད་པའི་ཡན་ལག་ལས་ནི་ལོ་བདུན་དག་གིས་བགྲོད་པ་འགྲོ་བའི་དབང་ལས་ལོ་ནི་དྲུག་བཅུས་ཀྱང་། ། ཟླ་བ་གསུམ་ལས་སུམ་ཅུའི་ལོ་ཡིས་ཉིན་ཞག་བགྲོད་པའི་དབང་ལས་དུས་ཀྱི་འཁོར་ལོ་དང་། ། ཕྱོགས་ཀྱིས་ཀྱང་། ཞེས་དང་། ཉིན་ཞག་ལྔ་བཅུ་རྩ་དྲུག་ལྷག་པའི་བརྒྱ་ཕྲག་བཅུ་གཅིག་གི་བདག་ཉིད་ནི་དུས་ཀྱི་འཆི་བའི་ཉིན་ཞག་གི་འཁོར་ལོའོ། ། འཁོར་ལོ་འདི་རྣམས་ལ་འཆི་བ་ནི་དབུགས་ཀྱི་རང་བཞིན་དང་། ཆུ་སྲང་གི་རང་བཞིན་དང་། ཆུ་ཚོད་ཀྱི་རང་བཞིན་དང་། ཉིན་ཞག་གི་རང་བཞིན་གྱིས་རྒྱུ་སྟེ། གཡོན་གྱི་རྩ་དང་གཡས་ཀྱི་རྩ་ལ་གྲངས་བཞིན་དུ་རེ་རེ་ལྷག་པས་སོ། །
དང་པོར་རེ་ཤིག་དབུགས་རྒྱུ་བ་ནི་བགྲོད་པའི་ཡན་ལག་ལས་ནི་ལོ་བདུན་དག་གིས་ཞེས་པ་སྟེ། འདིར་སྐྱེས་གང་ལ་ལོ་བརྒྱའི་མཚམས་སུ་འཆི་ལྟས་མེད་ན་དུས་ཀྱི་འཆི་བ་འབྱུང་བར་འགྱུར་རོ། ། དེའི་བགྲོད་པ་གཉིས་ནི་གཡོན་པའི་རྩ་དང་གཡས་པའི་རྩ་ལ་དལ་ལྔ་འབབ་པ་ཅན་གྱི་སྲོག་གི་རླུང་འབབ་བོ། ། དེ་ནས་བགྲོད་པ་གསུམ་པ་ལ་གཡོན་པའི་རྩའི་ནམ་མཁའི་དཀྱིལ་འཁོར་ལ་དབུགས་གཅིག་རྒྱུའོ། ། བཞི་པ་ལ་མི་རྒྱུའོ། ། ཞེས་སོགས་སོ། ། དེ་ནས་གང་མི་མཉམ་པའི་དུས་སྦྱོར་རྫོགས་པའི་འཕོ་མཚམས་སུ་སྐྱེས་པ་ཡིན་ན་ཐོག་མར་སྣ་གཡོན་ནས་འཆི་ལྟས་ཞག་གཅིག གཡས་གཡོན་དུ་འཕོ་བ་དང་བཅས་པའི་རང་བཞིན་པ་ཞག་གཅིག་དང་། མཉམ་པའི་དུས་སྦྱོར་རྫོགས་པའི་འཕོ་བ་མཚམས་སུ་སྐྱེས་པ་ནི་ཐོག་མར་སྣ་གཡས་ནས་འཆི་ལྟས་ཞག་གཉིས་རང་བཞིན་པ་ཞག་གཉིས་རྒྱུ་ཞིང་དེ་ནས་རིམ་པ་བཞིན་སྤེལ་ནས་རྒྱུས་པས་གཡས་ལ་འཆི་ལྟས་ཞག་གཉིས། རང་བཞིན་པ་ཞག་གཉིས་སོགས་ནས་བརྩམས་ཏེ་འཆི་ལྟས་ཞག་སུམ་ཅུ་རང་བཞིན་པ་ཞག་སུམ་ཅུའི་བར་མཉམ་པ་རྣམས་དང་།
གཡོན་ལ་འཆི་ལྟས་ཞག་གཉིས་རང་བཞིན་པ་ཞག་གཅིག་སོགས་ནས་འཆི་ལྟས་ཞག་ཉེར་དགུ་འཕོ་ཞག་ཉེར་དགུའི་བར་མི་མཉམ་པ་རྣམས་སྤེལ་ནས་རེ་མོས་སུ་རྒྱུས་པས་དུས་སྦྱོར་བཅུ་གཉིས་ཀྱི་རྩ་རེ་རེ་ལ་དལ་ལྔ་ལྔ་རྒྱུ་བ་བཅད་དེ། གཡས་ལ་འཆི་ལྟས་ཞག་ཉིས་བརྒྱ་བཞི་བཅུ། འཚོ་ཞག་ཉིས་བརྒྱ་བཞི་བཅུ་སྟེ་བསྡོམས་པས་བཞི་བརྒྱ་བརྒྱད་ཅུ། གཡོན་ལ་འཆི་ལྟས་ཞག་ཉིས་བརྒྱ་ཉེར་ལྔ། འཕོ་ཞག་ཉིས་བརྒྱ་ཉེར་ལྔ་སྟེ་བསྡོམས་པས་བཞི་བརྒྱ་ལྔ་ཅུ། སྣ་གཉིས་ཀའི་འཚོ་འཆིའི་ཞག་བསྡོམས་པས་དགུ་བརྒྱ་དང་སུམ་ཅུ། དེ་ནས་གཡོན་ལ་འཚོ་འཆིའི་ཞག་སོ་གཅིག་ཏེ་དྲུག་ཅུ་རྩ་གཉིས་ཀྱིས་སྙིང་སྟོབས་དང་ལུས་ཀྱི་ཁམས་ཟད། དེ་ནས་གཡས་ལ་སོ་གཉིས་སོ་གཉིས་ཀྱིས་རྡུལ་དང་ངག་གི་ཁམས་ཟད། དེ་ནས་གཡོན་ལ་སོ་གསུམ་སོ་གསུམ་གྱིས་མུན་པ་དང་ཡིད་ཀྱི་ཁམས་ཟད་དེ་ཞག་བསྡོམས་པས་བརྒྱ་གོ་གཉིས། སྔ་མ་རྣམས་དང་བསྡོམས་པས་ལོ་གསུམ་ཕྱོགས་གསུམ་ལ་ཞག་གསུམ་གྱིས་དམན་པ་ཞག་སྟོང་བརྒྱ་ཉེར་གཉིས་འགྲོ་སྟེ།
དུས་ཀྱི་ལོ་ཡི་བར་དུ་ངེས་པར་ཉིན་ཞག་བགྲོད་པའི་དབང་གིས་འཕོ་ཞིང་རྒྱུ་བར་བྱེད་པ་སྟེ། ཟླ་བ་ཞེས་དང་ཉི་མའི་ལམ་ལ་མི་མཉམ་མཉམ་པའི་ཉིན་ཞག་རེ་རེ་འཕེལ་བའི་རིམ་པས་སོ། ། སླར་ཡང་འཕོ་བའི་དབྱེ་བ་མི་མཉམ་མཉམ་པའི་ཉིན་ཞག་རྣམས་ཀྱིས་བཅུ་གཉིས་རྩིབས་ལ་བྱེད་པ་སྟེ། ། ཕྱེད་དང་བཅས་པའི་ཟླ་བ་ཇི་སྲིད་གཞན་ནི་སུམ་ཅུ་དག་དང་འཚོ་བ་དག་གི་མཚན་མོ་གསུམ། ། ཞེས་དང་། གལ་ཏེ་ལུག་ལ་སོགས་པ་མི་མཉམ་པའི་དུས་སྦྱོར་ལ་སྐྱེས་པར་གྱུར་ན་གཡོན་པའི་རྩ་ལ་ཉིན་ཞག་གཅིག་རྒྱུའོ། ། གལ་ཏེ་གླང་ལ་སོགས་པ་མཉམ་པའི་དུས་སྦྱོར་ལ་སྐྱེས་པར་གྱུར་ན་གཡས་པ་ལ་ཉིན་ཞག་གཉིས་རྒྱུའོ། ། དེ་ནས་སླར་ཡང་འཕོ་བའི་དབྱེ་བ་ནི་མི་མཉམ་པར་མཉམ་པའི་ཉིན་ཞག་རྣམས་ཀྱིས་གཡོན་པ་ལ་རྒྱུ་བའི་མཇུག་དང་གཡས་པ་ལ་རྒྱུ་བའི་མཇུག་ཏུ་རྒྱུ་བའི་ཉིན་ཞག་གི་ཚད་ཀྱིས་བྱེད་པ་ནི་བཅུ་གཉིས་རྩིབས་ཀྱི་ཁྱིམ་གྱི་འཁོར་ལོ་ལ་རིམ་པས་དལ་ལྔ་ཡོངས་སུ་འདོར་བའི་སླད་དུ་སྟེ། ཞེེས་དང་། ནཱ་རོ་པས།
མཉམ་པའི་དུས་སྦྱོར་ལ་སྐྱེས་པའི་དང་པོ་ཉིན་ཞག་གཉིས་གཡས་པ་ལ་འབབ་བོ། ། སླར་ཡང་ཉིན་ཞག་གཉིས་ཇི་ལྟ་བ་བཞིན་དུའོ། ། དེ་ནས་ཉིན་ཞག་གཅིག་གཡོན་པ་ལ་འབབ་བོ། ། ཉིན་ཞག་གཅིག་ཇི་ལྟ་བ་བཞིན་དུའོ། ། དེ་ནས་བཞི་གཡས་པ་ལ་འབབ་བོ། ། བཞི་ཇི་ལྟ་བ་བཞིན་དུའོ། ། གསུམ་གཡོན་པ་ལ་འབབ་བོ། ། གསུམ་ཇི་ལྟ་བ་བཞིན་དུའོ། ། དྲུག་གཡས་པ་ལའོ། ། དྲུག་ཇི་ལྟ་བ་བཞིན་དུའོ། །
ལྔ་གཡོན་པ་ལའོ། ། ལྔ་ཇི་ལྟ་བ་བཞིན་དུའོ། ། དེ་བཞིན་དུ་སུམ་ཅུ་རྩ་གཉིས་གཡས་པ་ལའོ། ། སུམ་ཅུ་རྩ་གཉིས་ཇི་ལྟ་བ་བཞིན་དུའོ། ། སུམ་ཅུ་རྩ་གསུམ་གཡོན་པ་ལའོ། ། སུམ་ཅུ་རྩ་གསུམ་ཇི་ལྟ་བ་བཞིན་དུའོ། ། ཞེས་པའི་བར་དུའོ། ། འདིར་གཡས་པ་ལ་གཉིས་ལ་སོགས་པ་སུམ་ཅུའི་མཐར་ཐུག་པ་མཉམ་པའི་ཉིན་ཞག་གསུམ་གསུམ་གྱི་རིམ་པས་ས་ལ་སོགས་པའི་ཁམས་ཟད་དོ། ། གཡོན་པ་ལ་གཅིག་ལ་སོགས་པ་ཉི་ཤུ་རྩ་དགུའི་མཐར་ཐུག་པ་མི་མཉམ་པའི་ཉིན་ཞག་གསུམ་གསུམ་གྱི་རིམ་པས་ནམ་མཁའ་ལ་སོགས་པའི་ཁམས་ཟད་དོ། ། དེ་ལ་ཉིན་ཞག་གསུམ་ཅུ་རྩ་གཅིག་གིས་སྙིང་སྟོབས་ཀྱིས་ཁམས་ཟད་དོ། །
ཉིན་ཞག་སུམ་ཅུ་རྩ་གཉིས་ཀྱིས་རྡུལ་གྱི་ཁམས་ཟད་དོ། ། ཉིན་ཞག་སུམ་ཅུ་རྩ་གསུམ་གྱིས་མུན་པའི་ཁམས་ཟད་དོ། ། ཞེས་སོ། ། དེ་ནས་ལོ་བརྒྱའི་ཡེ་ཤེས་ཆ་ལོ་གསུམ་ཕྱོགས་གསུམ་གྱིའང་ཡེ་ཤེས་ཆ་ཞག་སོ་བཞི། ཆུ་ཚོད་སོ་དྲུག ཆུ་སྲང་ང་ལྔ། དབུགས་གཉིས། བཅུ་གསུམ་ཆ་བཞི་རྣམས་འབྱུང་བ་ལས་ཐོག་མར་སྣ་གཡས་ནས་ཞག་གཅིག ཆུ་ཚོད་གཅིག ཆུ་སྲང་ལྔ།
དབུགས་མེད། བཅུ་གསུམ་ཆ་བཅུ་གཉིས། དེའི་བཅུ་བདུན་ཆ་དགུ་རྣམས་རྒྱུ། དེ་ནས་དེ་ལྟ་བུ་རེ་གཡོན་ནས་བཟུང་སྟེ་རེ་མོས་ཀྱིས་རྒྱུས་པས་སྣ་གཡས་ལ་ཞག་སོ་གསུམ་པའི་བར་རྒྱུ་ཞིང་། མཐར་དབུ་མ་ལ་དེ་ལྟ་བུ་གཅིག་རྒྱུས་ནས་སྲོག་འདོར་ལ་ཞག་སོ་བཞི་པོ་འདི་ནི་མངལ་བཟུང་ནས་རྩ་མ་ཆགས་ཀྱི་བར་ཟླ་བ་གཅིག་དང་། ཕྱོགས་གསུམ་གྱི་ཞག་ལྷག་མ་གསུམ། དབུ་མ་ནས་སྲོག་འདོར་བྱེད་ཀྱི་ཞག་གཅིག་རྣམས་ཏེ། དུས་ཀྱི་འཁོར་ལོ་དག་ལས། ཕྱེད་བཅས་སུམ་ཅུ་གཉིས་ཀྱིས་བགོས་པའི་ཉིན་ཞག་ཚོགས་ཀྱི་རྒྱུ་བར་འགྱུར། ། ཞེས་དང་།
ཉི་ཤུ་རྩ་ལྔ་ལྷག་པའི་བརྒྱ་ཕྲག་བཅུ་གཅིག་ལས་ཐོབ་པའི་ཉིན་ཞག་གི་ཚོགས་ནི་ལྟེ་བའི་མཐར་ཐུག་པར་རིག་པར་བྱའོ། ། འདིར་ཕྱེད་དང་བཅས་པའི་སུམ་ཅུ་རྩ་གཉིས་ཀྱིས་ཐོབ་པ་རྒྱུ་བའི་ཉིན་ཞག་སུམ་ཅུ་རྩ་བཞི་དང་། ཆུ་ཚོད་སུམ་ཅུ་རྩ་དྲུག་དང་། ཆུ་སྲང་ལྔ་བཅུ་རྩ་ལྔ་དང་། ཕྱེད་དང་བཅས་པའི་དབུགས་གཉིས་ཏེ། འདི་དག་ལས་ཉིན་ཞག་གཅིག་ནི་ལྟེ་བ་ལའོ། ། ལྷག་མ་ནི་གཡོན་དང་གཡས་པའི་འཆི་ལྟས་སུ་རིག་པར་བྱའོ། ། ཉིན་ཞག་སོ་སོར་རྒྱུ་བ་ནི་ཆུ་ཚོད་ལྷག་པར་འགྱུར་ཏེ་མཐའི་རྒྱུ་བ་ནི་གཡས་པའི་རྩ་ལའོ། ། ཞེས་དང་། ནཱ་རོ་པས།
དེ་ལྟར་ཉིན་ཞག་གསུམ་གྱིས་དམན་པའི་ལོ་བརྒྱ་སྟེ་དེའི་སྟེང་དུ་ཉིན་ཞག་སུམ་ཅུ་རྩ་བཞི་རྒྱུའོ། ། དེ་ལ་ཉིན་ཞག་གཅིག་གཡས་པ་ལའོ། ། ཉིན་ཞག་གཅིག་གཡོན་པ་ལའོ། ། དེ་ལྟ་བུ་རིམ་པས་ཉིན་ཞག་སུམ་ཅུ་རྩ་གསུམ་གྱི་བར་དུ་འབབ་སྟེ་དེ་ལས་རིམ་པས་ཁམས་དང་ཕུང་པོ་དང་ཡུལ་དང་དབང་པོ་དང་ལས་ཀྱི་དབང་པོོ་ལྔ་རྣམས་ཟད་དོ། ། དེ་ནས་དབུ་མ་ལ་ཉིན་ཞག་གཅིག་སྟེ་དེ་ལས་ཁམས་དང་ཕུང་པོ་ལ་སོགས་པ་དྲུག་པ་རྣམས་སྐམས་ནས་སྲིད་པ་གཞན་དུ་འགྲོའོ། ། ཞེས་སོ། ། འཆི་ལྟས་གསུམ་པོ་འཆར་བ་ལ་ཚེ་རིང་ཐུང་གི་ཁྱད་ཡོད་པར་ཡང་། དམན་དང་བར་མ་དུས་འཆི་ཟླ་བ་ཉི་མའི་འཆི་བ་དང་ནི་གསལ་བྱེད་ལྷག་པའི་ལྷ་ལའོ། ། ཞེས་སོ། ། གཉིས་པ་དེས་རྩ་གཅོད་པའི་ངེས་པ་ནི།
ལྟེ་བའི་བར་རིམ་རྩ་བཅུ་གཉིས་དང་། ཕྱི་རིམ་དྲུག་ཅུ་བཞི་ལ་དལ་འབབ་པ་དྲུག་ཅུ་ལས་ལོ་གསུམ་གྱི་ཞག་སྟོང་བརྒྱད་ཅུས་ཞག་བཅོ་ལྔས་རྩ་རེ་རེ་འདོར་ཞིང་། ཞག་བཅོ་བརྒྱད་ཀྱིས་རྩ་དྲུག་ཅུའི་རྩ་རེ་རེ་འདོར་བས་གཡོན་དུ་མཁའ་སོགས་དལ་ལྔ་འབབ་པའི་རྩ་སོག་དྲུག་གམ། སུམ་ཅུ། གཡས་སུ་ས་སོགས་དལ་ལྔ་འབབ་པའི་སོ་དྲུག་གམ། སུམ་ཅུ་འདོར། དེའི་ཚེ་ཚིགས་བཅུ་གཉིས་ལ་རྩ་སུམ་ཅུའི་རྩ་འདབ་གནས་པ་བསྡོམས་པས་རྩ་སུམ་རྒྱ་དྲུག་ཅུ། ཞག་སྟོང་བརྒྱད་ཅུའི་ཞག་གསུམ་གསུམ་གྱི་འདབ་མ་རེ་རེ་དང་། ཚིགས་དྲུག་ཅུ་ལ་འདབ་མ་དྲུག་པ་ཅན་གྱི་འཁོར་ལོ་གནས་པའི་རྩེ་རེ་རེ་ཞག་གསུམ་གསུམ་གྱིས་འདོར་ཏེ། ལྟེ་བའི་ཕྱིའི་རྩ་གཅིག་གཅོད་པའི་ཚེ་ཚིགས་བཅུ་གཉིས་དང་སོར་ཚིགས་ཀྱི་རྩ་དྲུག་དྲུག་དུས་མཉམ་དུ་འདོར་ལ།
དེ་ཡང་དཔུང་པ་གཡས་གཡོན་ལ་སྲིན་བུམ། གྲུ་མོ་གཡས་གཡོན་ལ་ཉ་ལུག ལག་པ་གཡས་གཡོན་ལ་གླང་འཁྲིག དཔྱི་གཡས་གཡོན་ལ་ཀར་སེང་། པུས་མོ་གཡས་གཡོན་ལ་བུ་སྲང་། ལོང་བུ་གཡས་གཡོན་ལ་སྡིག་གཞུའི་རྩའོ། ། དེ་བཞིན་དུ་ཕྱོགས་གསུམ་གྱི་ཞག་གིས་རྩ་གཅོད་པ་ལ་ཆུ་ཚོད་ང་དྲུག་ལ་ཉིན་ཞག་ཏུ་བྱས་པའི་ཞག་སུམ་ཅུ་རང་བཞིན་པའི་ཞག་ཉེར་བརྒྱད་ཀྱིས་མགྲིན་པའི་རྩེ་ཉེར་བརྒྱད་པོ་རེ་རེ་དང་། ཞག་དེ་ལྟ་བུ་བཅོ་ལྔ་རང་བཞིན་པ་བཅུ་བཞིས་དཔྲལ་བའི་རྩ་བཅུ་བའི་རེ་རེ། དུས་འཆིའི་ཞག་སྟོང་བརྒྱ་ཉེར་ལྔའི་ཡེ་ཤེས་ཆ་ཞག་སྔ་མ་ལྟ་བུ་སུམ་ཅུའི་ཞག་རེ་རེས་གསང་བའི་རྩ་སུམ་ཅུའི་རེ་རེ་མགྲིན་པའི་སྟོང་པའི་རྩ་བཞི་དཔྲལ་བའི་གཉིས། ཕྱོགས་གསུམ་ལ་དབྱུག་པ་དྲུག་གིས་ཐོབ་པའི་ཞག་ཞེ་བརྒྱད་ཀྱི་སྟོང་པའི་ཆོས་ཅན་གསུམ་ག་སྟེ་དགུའི་ཞག་བརྒྱ་པོ་རེ་རེ།
སྙིང་ཁའི་རྩ་རེ་རེ་འདོར་ཏེ། ཕྱོགས་དང་ཕྱོགས་ལ་རྩ་ནི་དགུ་ཡིས་བསྣུན་པའི་ལག་འགྲོ་ལྟེ་བའི་འཁོར་ལོ་དག་ལ་གཅོད་པར་བྱེད། ། ལས་ཀྱི་འཁོར་ལོ་བྱ་བ་ཞེས་པའི་ཚིགས་ལས་ཉིན་ཞག་རྩེ་མོ་ཅན་གྱིས་རྩ་ནི་རེ་རེ་འདོར། ། མགྲིན་པ་དག་ལ་རྒྱུ་སྐར་རྩ་ནི་ཉིན་དང་ཉིན་ལ་ཟླ་བའི་ནང་དུ་རིམ་པས་འདོར་བ་སྟེ། ། ཐིག་ལེར་གནས་པ་ཟླ་བའི་རྐང་པ་ཕྱོགས་ཀྱི་ནང་དུ་འདོར་ཏེ་གཟའ་ཡི་རྩ་དང་གསང་བར་གནས། ། ཞེས་སོ། ། གཉིས་པ་ཁམས་ཀྱི་འཆི་ལྟས་ནི། ཆད་པ་་་་་་ནི་གལ་ཏེ་་་་་་ལྟེ་བའི་ཁྱིམ་གྱི་རྩ་གཅིག་་་་་་ལ་སྲོག་བྲལ་བ་རྒྱུ་བ་ཡིན་ན་མི་ཡི་བདག་པོ་་་་་་ཟླ་དྲུག་ན་འཆི་སྟེ་དེའི་རྟགས་གཅི་བ་དག་ནི་སྐྱུར་བ་ཉིད་དུ་འགྱུར། ། དེ་ཙམ་་་་་་སྒྲ་སོགས་རྣམས་་་་་་ལྔ་འཛིན་པའི་གསང་བའི་བར་བསྐོར་གྱིས་རྩ་བཅུ་པོ་ནི་ཉིན་ཞག་ལྔ་ནས་འཆི་ན་མཆོག་གི་ཆ་་་་་་སྲོག་རྒྱུ་བ་ཡིས་འདོར་ཏེ་་་་་་ཡུལ་དྲུག་ཉིན་ཞག་སོ་སོར་གོང་བུ་་་་་་ལྟེ་རྩ་འཆད་པའི་དུས་སུ་་་་་་འདོར་བ་འོ། ། སྒྲ་་་་་་ཞག་དྲུག་ན་འཆི་ན།
འཛིན་པའི་ཆ་གཉིས་འཆད་ཅིང་དེ་ལས་སྒྲ་ནི་རྣ་བ་ལས་ཏེ་རོ་་་་་་ལྔ་ནས་འཆི་ན་ཡང་ངེས་པར་ཁ་ལས་འདོར་ཞིང་་་་་་བཞི་ན་འཆི་ན་མིག་འབྲས་མིག་གི་དབུས་ནས་སོ།་་་་་ འདོར་བས་གཟུགས་ཕྱིན་ལོག་ཏུ་སྟོང་ངོ་། ། དྲི་་་་་་ཞག་གསུམ་ནས་འཆི་ན་ནི་སྣང་་་་་་འདོར་ལས་་་་་་ཞག་གཉིས་ནས་འཆི་ན་མི་རྣམས་དག་གི་ལག་པ་རྐང་པའི་ལུས་དྲོ་བའི་དངོས་པོ་རིམ་པ་ཡིས་་་་་་འདོར། ། སྣ་་་་་་དྲུག་ནས་འཆི་ན། ཡི་རྩེ་མོས་་་་་་གླང་སྣ་ལྟར། འཕྱང་བ་དང་ནི་་་་་་རང་གི་སྤྱི་བོར་ལག་པ་བཞག་པ་དེ་ཡི་རང་བཞིན་དག་ཏུ་མཐོང་།་་་་་ གི་ཕྲ་མོར་མིན་པ་དང་། ། ལག་པ་གཉིས་ཀའི་ཐིལ་ལ་རྒྱ་སྐྱེགས་མཚོན་གྱིས་རབ་ཏུ་བྱུགས་ཀྱང་དམར་པོ་ཉིད་དུ་བྱེད་མ་ཡིན། ། ཉི་མ་ཁ་དོག་ནག་པོ་་་་་ར་མཐོང་བ་དང་ནི་་་་་་ཉ་ལ་ཡོངས་སུ་་་་་་རྫོགས་པར་གྱུར་པའི་རི་བོང་འཛིན་པ་ཁ་དོག་སེར་པོ་མཐོང་། ། གཅིན་དང་ལུས་ཀྱང་བསིལ་བར་གྱུར་ན་མི་ཡི་བདག་པོ་དེ་ཡི་ཉིན་ཞག་ལ་ནི་འཆི་བ་ཉིད། །
ལྕེ་འོག་་་་་་ཏུ་ནག་པོའི་ཐིག་་་་་་སྟེ་རི་མོ་ནག་པོ་ཏུ་རབ་ཏུ་་་་་་སྣང་བར་འགྱུར་ཏེ་མིག་ལ་ཚངས་པའི་རི་མོ་ཤིན་ཏུ་ཕྲ་མོ་་་་་་སྐྲ་ཙམ་གྱིས་ནག་པོ་མར་གྱི་མཚམས་འབྱེད་པ་དང་། ། དབུགས་ནི་ཟླ་བ་ཉི་མའི་ལམ་དུ་འཕྲོ་སྟེ་མི་ཡི་བདག་པོ་འཁུར་ཚོས་གཉིས་པོ་དེ་བཞིན་་་་་་དུ་མི་བསྐྱོད་པ་ཉིད། ། ནུ་མའི་སྟེང་་་་་་གི་རྩ་ནི་མཆན་ཁུང་དུ་ཞུགས་གཟའི་ཚོགས་རྣམས་མཐའ་དག་་་་་་གི་རང་བཞིན་པ་མི་མཐོང་གལ་ཏེ་མཐོང་ནའང་མེ་སྟག་དག་དང་བཅས་པར་མཐོང་། ། མགྲིན་པ་ལུས་དང་བཅས་པ་རེངས་ཤིང་འཁོར་བ་་་་་་ཕྱོགས་ཀུན་ཏུ་སྣང་བ་ཡང་ནི་ལུས་ལ་འཆི་བའི་མཚན་ཉིད་དག་ཏུ་་་་་་ལུས་སམ་ཕྱི་རོལ་གྱི་གྲིས་གཟུགས་སོགས་ཕྱིན་ཅི་ལོག་ཏུ་སྣང་བ་ཐམས་ཅད་ཀྱང་འདོད། ། ཅེས་སོ། ། གཉིས་པ་འཆི་བ་བསླུ་བ་ནི། ཡུན་རིང་དུ་བསྒོམས་ཀྱང་དབུ་མར་མ་ཚུད་པར་གཡས་གཡོན་དུ་ཡུན་རིང་དུ་རྒྱུས་ཏེ་འཆི་ལྟས་སུ་གྱུར་ན་བསླུ་བ་ནི། མཆན་ཁུང་གཡས་དང་གཡས་མིན་ལས་ནི་ནུ་མ་དག་ཀྱང་སྟོབས་ལྡན་མནན་ཏེ་སྲོག་ནི་བཀག་པ་ལས། ། གཡས་ནས་གཡོན་པའི་རྩར་ནི་འཕྲལ་ལ་རབ་ཏུ་འབབ་སྟེ་གཡོན་པའི་མཆན་ཁུང་ལས་ཀྱང་གཡས་སུ་འོ། ། ཟླ་བ་ཕྱེད་ཀྱིས་ཀྱང་ནི་འཆི་སྟེར་འཆི་ལྟས་འཕྲོག་སྟེ་རྣལ་འབྱོར་ལྡན་པའི་རྣལ་འབྱོར་པ་ཡིས་སོ། །
ཞེས་དང་། འདི་ལྟར་གང་གི་ཚེ་རྣལ་འབྱོར་པས་དབུ་མར་ཉིན་མཚན་དུ་སྲོག་གནས་པར་མ་ནུས་ན་དེའ་ཚེ་བརྗོད་པའི་བཅིང་བ་འདི་ཡིས་གཡོན་པའི་འཆི་ལྟས་ལ་གཡས་པར་སྲོག་རྒྱུ་བར་བྱེད་ཅིང་གཡས་པའི་འཆི་ལྟས་ལ་གཡོན་པར་རྒྱུ་བར་བྱེད་དེ་ཟླ་བ་ཕྱེད་དང་ཟླ་བ་གཅིག་གི་བར་དུའོ། ། མཆན་ཁུང་གཡས་དང་གཡས་མིན་ལས་ནི་ནུ་མ་དག་ཀྱང་སྟོབས་ལྡན་མནན་ཏེ་སྲོག་ནི་བཀག་པ་ལས་ནུ་མ་གཡས་པ་མནན་པས་གཡོན་པའི་རྩར་འབབ་ཅིང་། ། མཆན་ཁུང་གཡོན་ནས་མནན་པས་གཡས་པའི་རྩར་འབབ་བོ། དེ་ལྟར་ཟླ་ཕྱེད་ཀྱིས་ཀྱང་འཆི་སྟེར་འཆི་ལྟས་འཕྲོག་སྟེ་རྣལ་འབྱོར་ལྡན་པའི་འོ། ། ཞེས་པ་ལ་རྣལ་འབྱོར་ནི་དགང་བ་དང་དབྱུང་བ་དག་གཅིག་པ་བུམ་པ་ཅན་ཏེ་དེ་དང་ལྡན་པ་ནི་རྣལ་འབྱོར་ལྡན་པའོ། ། འཕྲོག་པ་ནི་སེལ་བར་བྱེད་དོ། ། ཞེས་པ་སྟེ་དུས་མ་ཡིན་པའི་འཆི་བ་སླུ་བའི་ངེས་པའོ། ། ཞེས་སོ། ། སྲོག་དབུ་མར་འཕོ་བའི་ཐབས་ཀྱང་།
དབང་མདོར་བསྟན་དུ། ། འཆི་ལྟས་མཚན་ཉིད་ཤེས་ནས་ནི། ། སྲོག་ནི་ཐིག་ལེར་གཞུག་པར་བྱ། ། ཞེས་དང་། ནཱ་རོ་པས། དེ་ལ་ཉི་མའི་འཆི་ལྟས་སུ་གྱུར་ན་རྡོ་རྗེ་དཀྱིལ་ཀྲུང་བཅིངས་སྲོག་རྩོལ་སྔོན་དུ་འགྲོ་བས་དཔུང་པ་གཡས་པས་ནུ་མ་གཡས་པ་བཙིར་བ་ལས་དལ་ལྔ་འབབ་པའི་བདག་ཉིད་གཡས་པ་ལས་བཀུག་སྟེ་གཡོན་པ་ལ་སྲོག་ཡང་དག་པར་རྒྱུ་བར་བྱའོ། ། དེས་ཉི་མའི་འཆི་ལྟས་ལྡོག་གོ ། དེ་བཞིན་དུ་གཡོན་པ་ལས་གཡས་པ་ལ་ཟླ་བའི་འཆི་ལྟས་ལྡོག་གོ ། དེ་བཞིན་དུ་སྐྱིལ་ཀྲུང་བཅས་ནས་ཐིག་ལེར་ཏེ་དཔྲལ་བར་གནས་པའི་པདྨ་འདབ་མ་བཅུ་དྲུག་པ་དཀར་པོའི་དབུས་སུ་སྲོག་རྩོལ་སྔོན་དུ་འགྲོ་བས་སེམས་གཞུག་པར་བྱའོ། ། སྲོག་ནི་ཐིག་ལེར་གཞུག་པར་བྱ་ཞེས་པ་གཙོ་བོར་འཛིན་པའི་མཚན་ཉིད་དོ། །
འདི་ནི་བསྙེན་པའི་ཡང་གཙོ་བོ་སྟེ། འཆི་ལྟས་བསླུ་བའི་ཐབས་སོ། ། ཞེས་ཏེ་འདི་ནི་གཙོ་བོར་དབུ་མའི་འཆི་ལྟས་བསླུ་བའི་ཐབས་སོ། ། ལྔ་པ་དུས་མཚམས་གང་ཡིན་པ་ནི། རྡོར་བཟླས་དབུ་མར་མ་ཆུད་པར་སྟེ། སྙིང་འགྲེལ་དུ། སྲོག་ནི་རྒྱུན་མི་འཆད་གྱུར་པ། ། ཨ་ཝ་དྷཱུ་ཏཱིའི་གནས་སོན་བཟླས། ། ཞེས་སོ། ། མ་ནིང་གི་བཟླས་པ་བུམ་པ་ཅན་དུ་མ་གྱུར་གྱི་བར་ཏེ།
དེ་ལྟར་ཉིན་ཞག་སྟོང་ལྔ་བརྒྱ་རྣམས་ཀྱིས་དབུགས་གཡོ་བ་མེད་པར་འགྱུར་ཏེ། སྲོག་གི་བུམ་པ་ཅན་གྱི་གནས་སྐབས་ཐོབ་པར་འགྱུར་རོ། ཞེས་སོ། ། དྲུག་པ་ཕར་ཕྱིན་གང་ཡིན་པ་ནི། རླུང་གིས་གཉིས་ཀའི་བགྲོད་པ་འཇིག་པ་བརྩོན་འགྲུས་ཉིད། ། ཅེས་སོ། ། ཞི་པ་ཚད་མ་ནི། རྡོར་སྙིང་འགྲེལ་པར། ཡིད་ཀྱི་མངོན་སུམ་དང་ཞེས་པའི་བཤད་པར། འཇུག་པར་བྱེད་པ་དང་།
ཞེས་པས་སོ། ། ལྔ་པ་དག་དབྱེ་ནི། སྲོག་རྩོལ་དག་ཀྱང་རལ་གྲི་ཅན། ། ཞེས་དང་། སྲོག་རྩོལ་དག་ཀྱང་རལ་གྲི་ཅན་ནོ། ། ཞེས་པ་འདུ་བྱེད་ཀྱི་ཕུང་པོ་སྟེ་རྣམ་པ་བཅུ་ནི་གཡོན་དང་གཡས་ཀྱི་དལ་བཅུ་གཅིག་ཏུ་འདྲེས་པར་གྱུར་པ་ཉིད་ཀྱི་ཕྱིར་རོ། ། ཞེས་སོ། ། དྲུག་པ་འབྲས་བུ་ལ། གནས་སྐབས་ཀྱི་འབྲས་བུ་ནི། སྲོག་གི་རྩོལ་བས་དག་པ་རི་བོང་ཅན་དང་ཉི་མ་དང་བྲལ་བྱང་ཆུབ་སེམས་དཔའ་རྣམས་ཀྱིས་མཆོད། །
ཅེས་དང་། སྲོག་གི་རྩོལ་བས་དག་པ་ཞེས་པ་ནི་འདིར་གང་གི་ཚེ་རྣལ་འབྱོར་པ་ཉི་མ་རི་བོང་ཅན་གྱི་ལམ་དང་བྲལ་ཏེ་རྟག་ཏུ་དབུ་མར་འབབ་པར་གྱུར་པ་དེའི་ཚེ་སྲོག་གི་རྩོལ་བས་དག་པར་གྱུར་པ་ན་བྱང་ཆུབ་སེམས་དཔའ་རྣམས་ཀྱིས་མཆོད་དེ་བསྔགས་པར་བྱེད་དོ། ། ཞེས་པའི་དོན་ཏོ། ། ཞེས་ཏེ་བྱང་ཆུབ་སེམས་དཔའ་ནི་ནང་དུ་དཔྲལ་བར་རླུང་འགགས་པ་སྟེ། རྒྱུད་ཕྱིར། དཔྲལ་བར་རླུང་གི་དབང་པོ་འགགས་པས་བདེ་བ་དང་བཅས་དམ་ཚིག་སེམས་དཔའ་སྟོན་པའི་སྲས། ། ཞེས་སོ། ། ཡང་ན་བྱང་ཆུབ་སེམས་དཔའི་དབང་པོ་རྣམས་ཡིན་པས་དབང་པོ་ལྔའི་སྒོ་ནས་རྒྱུ་བའི་ཡན་ལག་གི་རླུང་དབུ་མར་འགགས་པའོ། ། མཐར་ཐུག་གི་འབྲས་བུ་ནི། འདུ་བྱེད་ཀྱི་ཕུང་པོ་དང་རླུང་གི་ཁམས་དང་སྣ་དང་རེག་བྱ་དང་ངག་དང་བཤང་བ་འཛག་པ་སྟེ་འདི་རྣམས་སྒྲིབ་པ་དང་བྲལ་བ་རྣམ་པ་ཐམས་ཅད་པའི་སྟོང་པ་ཉིད་དོ། །
ཞེས་པ་ལྟར་རིགས་མཐུན་གྱི་དབང་དུ་བྱས་ན་དེ་རྣམས་རྣམ་པར་དག་པ་དོན་གྲུབ་སྒྲོལ་མ་མཁའ་སྙིང་རེག་རྡོ་རྗེ་ཤིན་ཏུ་སྟོབས་མཐའ་ཡས་བརྩོན་འགྲུས་མ་རྣམས་འགྲུབ་པ་ཡིན་ཀྱང་། ཡུལ་ཡུལ་ཅན་ལྷན་ཅིག་དག་པའི་དབང་དུ་བྱས་ནས་འདུ་བྱེད་ཀྱི་ཕུང་པོ་དང་ས་ཁམས། སྣ་དང་དྲི། ངག་དང་བརྗོད་པ་དྲུག་དག་པའི་དོན་གྲུབ་དང་སྤྱན་མ། མཁའ་སྙིང་དང་དྲི་རྡོ་རྗེ་ཤིན་ཏུ་སྟོབས་དང་རེངས་བྱེད་མ་དྲུག་ཐོབ་པར་བྱེད་དོ། ། གཉིས་པ་འགགས་ནས་འཁོར་ལོར་བརྟན་བྱེད་འཛིན་པ་ལ་སྒྲ་དོན། དུས་མཚམས། ཡན་ལག ཚད་མ། དག་དབྱེ།
འབྲས་བུ་དྲུག་གི་དང་པོ་ནི། འཛིན་པས་གཙོ་བོར་སྟེང་སྲོག་གི་རླུང་ལ་གནད་དུ་བསྣུན་པ་ས་ཆུ་མེ་རླུང་ནམ་མཁའི་ཡོན་ཏན་ཅན་འཁོར་ལོ་ལྔའི་ལྟེ་བ་དབུ་མར་སྲོག་ཞུགས་པས་ཕྱིར་འགྲོ་འོང་མེད་པས་དབུ་མར་གནས་པའི་གཟུགས་ལ་སེམས་འཛིན་པས་འཛིན་པ་སྟེ། སྟོད་འགྲེལ་དུ། དེ་ནས་འཛིན་པ་ཞེས་བྱ་བ་ནི་ལྟེ་བ་དང་སྙིང་ཁ་དང་མགྲིན་པ་དང་དཔྲལ་བར་དབང་ཆེན་དང་། ཆུ་དང་མེ་དང་རླུང་གི་དཀྱིལ་འཁོར་ལ་སྲོག་ཞུགས་པ་ཕྱི་རོལ་དུ་འགྲོ་བ་མེད་པར་ཐིག་ལེ་ལ་སྲོག་གནས་པས་ཞེས་པས་འཛིན་པའི་ཡན་ལག་བརྗོད་དོ། ། ཞེས་དང་། རྒྱུད་ཕྱི་མར། སླར་ཡང་འབྱུང་བ་དང་ནི་འཇུག་པས་དམན་པར་བྱེད་དེ་འཛིན་པའི་ཡན་ལག་གིས་ནི་ཐིག་ལེར་རོ། ། ཞེས་སོ། ། གཉིས་པ་ནི།
གཙུག་ཏོར་གྱི་འཁོར་ལོའི་ཐིག་ལེར་སྟོང་གཟུགས་མཐོང་། རླུང་བུམ་པ་ཅན་དུ་ནམ་སོང་བ་ནས་བསྒོམ་སྟེ། འཛིན་པ་བྱ་སྲོག་གི་གཟུགས་མཐོང་བར་གྱུར་པ་ན་ཉེ་བའི་སྒྲུབ་པའོ། ། ཞེས་དང་། གཙུག་ཏོར་་་་་་འདུས་པ་ཕྱི་མ་ནས་དྲངས། གཟུགས་བརྙན་མཐོང་བ་ན། ། ཕྱི་ནས་སྔགས་པས་སྲོག་རྩོལ་བྱ། ། ཞེས་སོ། ། སྲོག་རྩོལ་གྱིས་རྩ་གསུམ་དག་པ་ན་རླུང་བུམ་པ་ཅན་དུ་འགྱུར་བར་གསུངས་པའི་ཕྱིར་རོ། གསུམ་པ་ལ་འཛིན་པ་སྒྲུབ་པའི་ཚུལ།
གྲུབ་ནས་ཇི་ལྟར་བྱ་བ་གཉིས་ཀྱི་དང་པོ་ལ་དྲུག་གི དང་པོ་མཚན་ཉིད་ནི། བསྒོམས་པས་དབུ་མར་མཉམ་རྒྱུའི་རླུང་གཡོ་བ་མེད་པ་ལས་འཁོར་ལོ་ལྔའི་ལྟེ་བར་སྟོང་གཟུགས་ལ་སེམས་རྩེ་གཅིག་པ་ཡིན་ལ། འདིས་པ་དབྱེ་བ་ནི། འཁོར་ལོ་ལྔའི་ལྟེ་བར་གཡས་གཡོན་གྱི་སྲོག་གཅིག་ཏུ་འདྲེས་པའི་འགྲོ་འོང་འགོག་པའི་བུམ་པ་ཅན་ལྔ་སྟེ། སྟོད་འགྲེལ་དུ། གོང་བུའི་གཟུགས་ཀྱིས་ཕུང་ནས་ནི་འདིར་གོང་བུ་ནི་གཡས་པ་དང་གཅིག་ཤོས་ཀྱི་དཀྱིལ་འཁོར་རྣམས་ཀྱི་སྲོག་གི་རླུང་དབུ་མ་ཨ་ཝ་དྷཱུ་ཏཱིར་གཅིག་པ་ཉིད་དོ། ། དེ་ཡང་སྲོག་གི་རླུང་གོང་བུའི་གཟུགས་ཀྱིས་ཕུང་ནས་ནི་སྣ་ཡི་རྩེ་མོར་རྣམ་སྒོམ་བྱ། ཞེས་པ་འདིར་སྣའི་སྒྲས་ལྟེ་བ་དང་སྙིང་ཁ་དང་མགྲིན་པ་དང་དཔྲལ་བ་དང་གཙུག་ཏོར་གྱི་པདྨ་བརྗོད་དོ། ། དེའི་རྩེ་མོར་སྒོམ་པར་བྱའོ། །
སྣའི་རྩེ་མོར་རྣམ་སྒོམ་བྱ། ལྟེ་བའི་དབུས་སུ་གཡས་པ་དང་གཅིག་ཤོས་ཀྱི་པདྨའི་འདབ་མ་གནས་པ་ཞེས་པའོ། ། དེ་ལྟར་དེ་རྣམས་ཉིད་ཀྱིས་ཐིག་ལེའི་གནས་སུ་གོང་བུའི་གཟུགས་ཀྱིས་སྲོག་འགགས་པ་དེ་ནི་འཛིན་པར་བརྗོད་དེ། ཞེས་སོ། ། གསུམ་པ་སྒོམ་ཚུལ་ལ་ངེས་པ་དྲུག་གི དང་པོ་འདུག་གནས་ཀྱི་ངེས་པ་ནི། སྔར་གྱི་ཉིན་མཚན་གྱི་གནས་སུ་སྟེ། སྦྱོར་བ་དང་པོ་བཞི་སྟོང་པའི་སྒྲུབ་ཐབས་སུ་གཅིག་པའི་ཕྱིར་རོ། ། གཉིས་པ་ལུས་གནད་ཀྱི་ངེས་པ་ལ། གཙུག་ཏོར་དང་དཔྲལ་བའི་བུམ་པ་ཅན་གྱི་འདུག་སྟངས་ནི།
རྡོ་རྗེ་སྐྱིལ་ཀྲུང་དུ་གནས་ཞེས་སྤྱིར་བཏང་ནས། སྟེང་དུ་རྐང་པ་དག་དང་འོག་ཏུ་མགོ་བོ་ལུས་ལ་བད་ཀན་ནད་རྣམས་མཐའ་དག་འཕྲོག་པར་བྱེད། ། ཅེས་དང་། ནཱ་རོ་པས། དེ་བཞིན་དུ་སྐྱིལ་ཀྲུང་བཅས་ནས་ཐིག་ལེར་ཏེ་དཔྲལ་བར་གནས་པའི་པདྨ་འདབ་མ་བཅུ་དྲུག་པ་དཀར་པོའི་དབུས་སུ་སྲོག་རྩོལ་སྔོན་དུ་འགྲོ་བས་སེམས་གཞུག་པར་བྱའོ། ། ཞེས་སོ། ། མགྲིན་སྙིང་གི་བུམ་པ་ཅན་གྱི་ནི། རྐང་པ་བཟུང་བ་ལག་པའི་པདྨོ་དག་ནི་རྒྱབ་ཀྱི་ཟུག་རྔུ་འཇོམས། ། ཞེས་དང་། རྡོ་རྗེ་སྐྱིལ་ཀྲུང་ནི་བརླ་གཡས་པའི་སྟེང་དུ་རྐང་པ་གཡོན་པ་དང་།
བརླ་གཡོན་པའི་སྟེང་དུ་རྐང་པ་གཡས་པ་སྟེ་རྐང་པ་དེ་དག་རྒྱབ་ཏུ་གནས་པའི་དཔུང་པ་རྡོ་རྗེ་བཅིངས་པའི་ལག་པ་གཡོན་གྱིས་རྐང་པ་གཡོན་པ་བཟུང་ཞིང་། གཡས་ཀྱི་རྐང་པ་གཡས་པའོ། རྐང་པ་དེ་དག་བཟུང་བ་ལག་པའི་པདྨ་དག་ནི་རྒྱབ་ཀྱི་ཟུག་རྔུ་འཇོམས་པར་བྱེད་དོ། ། ཞེས་སོ། ། ལྟེ་བའི་བུམ་པ་ཅན་གྱི་འདུག་སྟངས་སོར་བསྡུད་དང་འདྲ་སྟེ། དབང་མདོར་བསྟན་དུ། ཨ་ཝ་དྷཱུ་ཏཱིའི་ཞབས་བརྟེན་ནས། ། ཞེས་དང་། ནཱ་རོ་པས། དེ་བཞིན་དུ་དཀྱིལ་ཀྲུང་བཅིངས་ནས་ཨ་ཝ་དྷཱུ་ཏཱིའི་ཞབས་ནི་ལྟེ་བའི་པདྨ་འདབ་མ་དྲུག་ཅུ་རྩ་བཞི་པ་སེར་པོ་སྟེ་དེའི་དབུས་སུ་ཟླ་བའི་དཀྱིལ་འཁོར་ལ་ཨཾ་ཡིག་དཀར་པོའི་སྟེང་དུ་རེ་ཁཱའི་རྣམ་པ་དེ་དང་རབ་ཏུ་སྦྱོར་བ་སྒོམ་པར་བྱའོ། །
ཞེས་ཏེ། རྡོ་རྗེ་དཀྱིལ་ཀྲུང་ལ་རྡོ་རྗེའི་ཕྱག་རྒྱ་བཅིང་བར་བཤད་པས་ལག་པའང་སྔར་གྱི་རྡོ་རྗེའི་ཕྱག་རྒྱ་ཉིད་དོ། ། གསུམ་པ་ལྟ་སྟངས་ཀྱི་ངེས་པ་ནི། སྟོད་འགྲེལ་དུ། དེ་ལྟར་ཡན་ལག་གཉིས་ཀྱིས་ཉེ་བའི་སྒྲུབ་པ་སྟེ། བདུད་རྩི་འཁྱིལ་པའི་གཟུགས་ཅན་གྱིས། ། ཞེས་པའོ། ། ཉེ་བའི་སྒྲུབ་པ་དེ་ཉིད་རྡོ་རྗེའི་བཟླས་པ་ཞེས་བརྗོད་དེ། དབུ་མ་དབྱེར་མེད་པའི་ཡན་ལག་གིས་བཟླས་པར་བྱའོ། ། ཞེས་པ་གཡོན་པ་དང་གཡས་པའི་རྩ་ལ་སྲོག་གི་རྒྱུ་བ་མེད་པའོ། །
ཞེས་ཏེ། བདུད་རྩི་འཁྱིལ་པ་དགོངས་པའི་སྐད་ཀྱིས་རླུང་དུ་གསུངས་ལ། རྒྱུད་ཕྱི་མའི་སྣ་རྩེར་བལྟས་པས་ང་རྒྱལ་མཐའ་རུ་འགྱུར་ཏེ་ཞེས་པར། ཉི་མ་དཔལ་གྱིས་སྣ་ཡིས་ཉེ་བར་མཚོན་པའི་བར་སྣང་གི་ཕྱོགས་སུ་བལྟ་བས་ཞེས་གསུངས་པས། རླུང་གང་དུ་གནས་པའི་ཕྱི་རོལ་གྱི་ནམ་མཁའ་ལ་བལྟ་བའམ། ཡང་ན་རླུང་ཉིད་ལ་བལྟ་བའོ། ། བཞི་པ་བྱེད་བཅིངས་ཀྱི་ངེས་པ་ནི། འཁོར་ལོ་དེ་དང་དེའི་ལྟེ་བར་ཡིད་མིག་རླུང་གསུམ་གཅིག་ཏུ་དྲིལ་ནས་སྒོམ་པ་སྟེ། སྣ་ཡི་རྩེ་མོར་རྣམ་སྒོམ་བྱ། ། ཞེས་པའི་འགྲེལ་པར་ནཱ་རོ་ལས།
འདིར་སྣའི་སྒྲས་ལྟེ་བ་དང་སྙིང་ཁ་དང་མགྲིན་པ་དང་དཔྲལ་བ་དང་གཙུག་ཏོར་གྱི་པདྨའི་ལྟེ་བ་བརྗོད་དེ་དེའི་རྩེ་མོར་ནི་སྣའི་རྩེ་མོར་རོ། ། རྣམ་སྒོམ་བྱ་ནི་ལྟེ་བ་ནས་ལྟེ་བའི་དབུས་སུ་ཡིན་གྱི་གཡས་དང་གཡོན་དུ་པདྨའི་འདབ་མ་ལ་ནི་མ་ཡིན་ནོ། ། དེ་ལྟར་ཐིག་ལེའི་དབུས་སུ་གོང་བུའི་གཟུགས་ཀྱིས་སྲོག་འགག་པ་སྟེ་དེ་ཉིད་ཀྱིས་ན་དེ་འཛིན་པར་བརྗོད་དོ། ། ཞེས་སོ། ། ལྔ་པ་ཉམས་ལེན་གྱི་ངེས་པ་ལ་དངོས་དང་། ཡུལ་ཅན་ཚད་གཉིས་ཀྱི། དང་པོ་ལ་ལྔའི་དང་པོར་གཙུག་ཏོར་དང་དཔྲལ་བའི་བུམ་པ་ཅན་འབྱུང་སྟེ། སྟེང་རླུང་དབུ་མར་འཇུག་པ་ན་ཐོག་མར་དཔྲལ་བ་ནས་འཇུག་པ་བཞིན། རླུང་དབུ་མར་ཐིམ་པ་ན་ཡར་དཔྲལ་བ་ནས་ཐོག་མར་ཟིན་པས་གཙུག་ཏོར་གཟུགས་བརྙན་མཐོང་བ་ན་ཞེས་དེ་དུས་ནས་བུམ་པ་ཅན་བསྒོམ་པར་གསུངས་པ་དང་། ཐིག་ལེར་སྲོག་ནི་རབ་ཏུ་ཞུགས་ཤིང་གཉིས་ཀའི་བགྲོད་པ་བཅོམ་སྟེ་རྩེ་གཅིག་སེམས་དཔའ་འཛིན་པའོ། །
ཞེས་དང་། འདིར་ཐིག་ལེར་ཞེས་པ་དཔྲལ་བར་སྲོག་ནི་རབ་ཏུ་ཞུགས་ཤིང་གཉིས་ཀའི་བགྲོད་པ་བཅོམ་པ་ཞེས་པ་འགྲོ་བ་དང་འོང་བ་དང་བྲལ་བ་ནི་རྩེ་གཅིག་སེམས་དཔའ་ཞེས་པ་དཔྲལ་བར་སྲོག་འཛིན་པའོ། ། ཞེས་སོ། ། འདིའང་ཐོག་མར་འབྱུང་བ་བསྟན་གྱི་དེ་ནས་རིམ་གྱིས་མགྲིན་སྙིང་ལྟེ་བའི་བུམ་པ་ཅན་གྱི་བར་སྒོམ་དུ་མེད་པ་ནི་མ་ཡིན་ནོ། ། དང་པོ་གཙུག་ཏོར་གྱི་བུམ་པ་ཅན་ནི། དཀྱིལ་ཀྲུང་བཅིང་བ་བྱས་ནས་ཕན་ཚུན་སོ་དག་རེག་པ་མིན་པར་ཁ་ནི་རྣམ་པར་ཕྱེ་བ་ཡིས། ། ཕྱི་རོལ་རླུང་དག་བཀུག་སྟེ་དེ་དང་བདུད་རྩིར་བྱས་པ་ལྟེ་བའི་དབུས་སུ་རབ་ཏུ་བཅུག་པ་ཡིས། ། ཀུན་ཏུ་གདུང་བ་དང་ནི་བཀྲེས་དང་སྐོམ་པ་འཕྲོག་ཅིང་མཆོག་གི་ལུས་ལ་འདུག་ཀྱང་ཡང་དག་འགོག ། ཅེས་ཏེ། ལྟེ་བ་ཞེས་པ་གཙུག་ཏོར་གྱི་འཁོར་ལོའི་ལྟེ་བ་ལ་ཡང་སྦྱར་བས་སོ། །
གཉིས་པ་དཔྲལ་བའི་བུམ་པ་ཅན་ནི། དཔྲལ་བར་ཐིག་ལེ་དཀར་པོ་དབྱངས་ཀྱིས་ཡོངས་སུ་བསྐོར་བ་བདུད་རྩི་སྤྲོ་བར་བྱེད་པ་ཡིས་ཀྱང་ངོ་། ། ཞེས་བྱེད་ཚུལ་སྔ་མ་ལ་རྙེས་སོ། ། གསུམ་པ་མགྲིན་པའི་དང་། བཞི་པ་སྙིང་ཁའི་བུམ་པ་ཅན་ནི། དེ་དག་གཏོང་བ་མཁྲིས་པ་དག་གི་སྐྱོན་ལའོ། ། ཞེས་པར། ། སྲོག་དང་ཐུར་སེལ་དེ་དག་ཕྱི་རོལ་དུ་བཏང་བར་བྱ་སྟེ། འཆད་པར་འགྱུར་བའི་རིམ་པས་ཕྱི་རོལ་གྱི་རླུང་ཤཱཏི་ཅེས་པས་བཟུང་ནས་ལྕེ་ཆུང་ལ་ལྕེ་བཀོད་ཅིང་སྟུ་ཀ་ལ་སོགས་པའི་བདུད་རྩི་བཏུང་བར་བྱ་སྟེ་མཁྲིས་པའི་ནད་མཐའ་དག་ལའོ། ། རྩ་ནི་མགྲིན་པ་དང་སྙིང་ཁ་ལ་མཁྲིས་པའི་སྐྱོན་བྱེད་པ་བཞི་བཅུ་སྟེ།
དེ་དག་ཁམས་མཉམ་པ་ཉིད་བྱེད་པའི་སླད་དུ་སྦྱོར་བ་དེ་བྱའོ། ། ཞེས་སོ། ། ལྔ་པ་ལྟེ་བའི་བུམ་པ་ཅན་ནི། ཁ་ཡང་བཀབ་སྟེ་སྣ་ཡི་བུག་པ་གཉིས་ཀ་དག་ནས་ཕྱི་རོལ་དག་གི་རླུང་ནི་མ་ལུས་པ། ། སྲོག་གི་ཤུགས་ཀྱིས་བཀུག་སྟེ་དྲི་མ་མེད་པའི་གློག་དང་མཚུངས་པ་ཐུར་སེལ་རླུང་དང་སྦྱར་བྱས་པ། ། དུས་ཀྱིས་གོམས་པའི་སྦྱོར་བ་དག་ལས་ཟླ་བ་ཉི་མ་མེ་ཡི་དབུས་སུ་རོ་ནི་མཉམ་པར་འགྱུར། ། ལུས་ལ་ཟས་ལ་སོགས་པ་དང་ནི་བཀྲེས་དང་སྐོམ་པ་འཕྲོག་སྟེ་འཆི་བ་མེད་པ་ཉིད་ཀྱང་སྟེར། ། ཞེས་སོ། ། གཉིས་པ་ནི། སྡོམ་འབྱུང་དུ།
ཡང་ན་བུམ་པ་ཅན་སྦྱོར་བས། ། ཐམས་ཅད་དུ་ནི་འཆི་ལས་རྒྱལ། ། བདག་ཉིད་རིག་པས་རྐང་མཐིལ་བར། ། ཐམས་ཅད་རླུང་གིས་ཀུན་བཀང་སྟེ། ། བུམ་པ་ཅན་ལ་བརྟན་བྱས་ན། ། དབྱེ་བ་གསུམ་གྱིས་གཞོམ་པར་བཤད། ། ཐ་མ་སུམ་ཅུ་རྩ་དྲུག་ཙམ། ། དེ་ལ་ཉིས་འགྱུར་འབྲིང་ཡིན་ཏེ། ། སུམ་འགྱུར་མཆོག་ཏུ་ཤེས་པར་བྱ། ། བུམ་པ་ཅན་དེས་རྒྱལ་བར་འགྱུར། །
བུམ་པ་ཅན་སྔར་ཤེས་བྱས་ནས། ། བདག་ཉིད་དཀྱིལ་མོ་ཀྲུང་བཅས་ཏེ། ། ལག་པ་ལན་གསུམ་མཉེས་ནས་ནི། ། དེ་ནས་ལན་དྲུག་སེ་གོལ་བརྡབ། ། ཇི་སྲིད་སུམ་ཅུ་རྩ་དྲུག་ཙམ། ། དེ་སྲིད་བུམ་པ་ཅན་བྱས་ཏེ། ། སུམ་འགྱུར་མཆོག་གིས་གཞོམ་པ་ནི། ། བརྒྱད་ལྷག་པ་ཡི་བརྒྱ་ཙམ་མོ། ། དབུགས་ཀྱི་གོ་འཕང་འདོད་པ་ཡིས། ། འབད་པས་དེ་ཉིད་ཤེས་པར་བྱ། །
ཞེས་སོ། ། དྲུག་པ་ཉམས་རྟགས་ཀྱི་ངེས་པ་ནི། དཔྲལ་བའི་བུམ་པ་ཅན་གྱིས་ཉིན་ཞག་གཅིག་རླུང་དཔྲལ་བར་འཆིངས་ན་སྲོག་བརྒྱལ་བ་ཞེས་བྱ་བ་ལ་དུས་མིན་གྱི་འཆི་བ་བསླུས་ཤིང་ནད་ཐམས་ཅད་འཕྲོག མགྲིན་པའི་བུམ་པ་ཅན་གྱིས་ཞག་བཅོ་ལྔར་འཆིངས་ན་སྲོག་བཅིངས་པ་ཞེས་བྱ་མཁའ་སྤྱོད་འགྲུབ། སྙིང་ཁའི་བུམ་པ་ཅན་གྱིས་ཟླ་གཅིག་འཆིངས་ན་སྲོག་བསད་པ་ཞེས་བྱ་འཆི་མེད་འགྲུབ། ལྟེ་བའི་བུམ་པ་ཅན་གྱིས་ཟླ་དྲུག་འཆིངས་ན་སྲོག་བསྲེགས་པ་ཞེས་བྱ་ཡེ་ཤེས་ཀྱི་ལུས་འགྲུབ་སྟེ། སྙིང་འགྲེལ་དུ། ཉིན་མཚན་དུ་ནི་དབུ་མར་སྲོག ། ཞུགས་པས་ནད་རྣམས་འཕྲོག་པར་བྱེད། ། ཚེས་ཀྱི་ཉིན་ཞག་སྲོག་བཅིངས་ན། །
འདིས་ནི་མཁའ་ལ་སྤྱོད་ཉིད་སྟེར། ། ཟླ་གཅིག་སྲོག་གསད་སྙིང་ཁར་གནས། ། རྣལ་འབྱོར་པ་རྣམས་འཆི་མེད་འགྱུར། ། ལྟེ་བར་ཟླ་དྲུག་བསྲེགས་ན་ནི། ། འདི་ཡིས་ཐམས་ཅད་མཁྱེན་ཉིད་སྟེར། ། དཔྲལ་བ་མགྲིན་པའི་འཁོར་ལོ་དང་། ། སྙིང་ཁ་ལྟེ་བར་གོ་རིམས་བཞིན། ། མི་རྣམས་ཀྱི་ནི་བརྒྱལ་བ་བཅིངས། ། བསད་དང་ཇི་བཞིན་བསྲེགས་པས་འདིའོ། ། སྲོག་དང་ཐུར་སེལ་འགོག་པ་ཡིས། །
འདོད་ཆགས་བྲལ་བ་ཉིད་འདོད་དོ། ། བསད་དང་བསྲེག་པ་གཉིས་དག་གིས། ། སྔགས་པ་སངས་རྒྱས་ཉིད་དུ་འགྱུར། ། ཞེས་སོ། ། གཞན་ཡང་འཁོར་ལོ་བཞིར་རླུང་འཆིངས་ན་རྒྱུད་སྡེ་བཞིའི་ལྷ། གྲུབ་མཐའ་བཞི། རིག་བྱེད་བཞི། ཕྱི་རོལ་པའི་རྒྱུད་དང་ལྷ། དུས་བཞི། ཐུན་མཚམས་བཞི།
གནས་སྐབས་བཞི། མི་རིགས་བཞི། སྡེ་པ་བཞི། རིགས་དྲུག འཁོར་ལོ་བཞི་ལ་སོགས་པའི་ཉམས་སྣང་འཆར་ཏེ། སྙིང་ཁའི་འཁོར་ལོ་རླུང་སེམས་འདུས་པས་་་་་ཤེས་རབ་རྒྱུད་་་་་་ཀྱི་ལྷ་ཚོགས་ནི་ཤར་ནས་སླར་ཡང་རྣལ་འབྱོར་་་་་་ལྟེ་བར་འདུས་པའི་རྗེས་སུ་རིག་པ་་་་་འི་ལྷ་ཉིད་ནི་ནུབ་ཀྱི་ཞལ་ལས་སོ། ། གཡས་་་་་་མགྲིན་པར་འདུས་པས་ཀྱི་ཞལ་ནས་རྒྱལ་བའི་བདག་པོས་རྣལ་འབྱོར་རྒྱུད་གསུངས་གཡོན་་་་་་དཔྲལ་བར་འདུས་པས་གྱི་ཞལ་ནས་བྱ་བ་ལ་སོགས་སོ། ། ཤར་་་་་་སྙིང་ཁར་ནས་རྣལ་འབྱོར་སྤྱོད་པ་ཉིད་་་་་་ཀྱི་གྲུབ་མཐའི་ཉམས་དེ་སླར་ཡང་ལྟེ་བ་ནུབ་ཀྱི་ཞལ་ནས་ངེས་པར་དབུ་མ་མཐའ་དག་གོ ། མདོ་སྡེ་ནི་་་་་་མགྲིན་པ་གཡས་ཀྱི་ཞལ་ནས་གསུངས་ཏེ། དཀར་་་་་་དཔྲལ་བ་པོའི་ཞལ་ནས་དག་པའི་བྱེ་བྲག་སྨྲ་བའོ། །
ནུབ་ཀྱི་ཞལ་ནས་ངེས་བརྗོད་རིག་བྱེད་དང་ནི་རྒྱལ་བའི་དབང་པོས་གཡོན་གྱི་ཞལ་ནས་མཆོད་སྦྱིན་གསུངས། ། གཡས་ཀྱི་ཞལ་ནས་སྙན་ཚིག་རིགས་བྱེད་མཆོག་གི་བསྲེག་བྱའི་རིགས་ལ་སྲིད་བསྲུང་་་་་་སྙིང་ཁ་ཤར་གྱི་ཞལ་ནས་སོ། ། ཤར་གྱི་ཞལ་ནས་རིགས་ཅན་རྒྱུད་དེ་སླར་ཡང་ནུབ་ཀྱི་ཞལ་ནས་མཁའ་ལྡིང་དང་ནི་འབྱུང་པོའི་རྒྱུད།་་་་་ སྣ་ཚོགས་སྒྲུབ་པ། ། གཡོན་གྱི་ཞལ་་་་་་དབང་ཕྱུག་གི་གྲུབ་པ་ནས་ཞི་བའི་མཐའ་སྟེ་ཉི་མ་འཆར་ཀ་དང་མཚུངས་་་་་་མགྲིན་པ་གཡས་པ་ནས་ནི་ཁྱབ་འཇུག་་་་་་གི་གླུའི་ཆོས། ། རྒྱབ་ནས་འཕྲལ་ལ་ལྡོག་པ་་་་་འི་ལྷ་དང་མཆོག་ཏུ་དཀའ་བའི་ཞལ་ན་གཡོན་གྱི་ལྷ་དང་རབ་ཏུ་གནས་པ་་་་་་མའི་ལྷ་སྟེ། གཡས་་་་་་མགྲིན་པ་ནས་རིག་པ་དྲག་་་་་་འཇིག་པ་མེད་པའི་ལྷ་པོའི་མིན་་་་་་སྙིང་ཁ་དང་སླར་ཡང་རླུང་གི་ཞལ་ནས་རླུང་སྐྱེས་ཚངས་པ་ཞིབ་མ་དག ། སྟོང་་་་་་གཙུག་ཏོར་པའི་ཞལ་ནས་སྟོང་པ་་་་་་ཕག་མོ་དབང་ཕྱུག་དག་ནི་ལྟེ་བ་སྲིད་གསུམ་བདག་པོས་འཇིག་རྟེན་པ་ཡི་་་་་་ལྷ་མཆོད་པའི་དོན་དུ་སྤྲོས། ། རྫོགས་་་་་་ལྟེ་བ་ལྡན་གསུམ་་་་་་དཔྲལ་བ་ལྡན་གཉིས་ལྡན་་་་་་མགྲིན་པ་དང་ནི་གཞན་པ་བརྩོད་དུས་་་་་་སྙིང་ཁ་ཞལ་ལ་སོགས་པའི་དབྱེ་བ་ལས། ། དེ་བཞིན་་་་་་སྙིང་ཁ་དཔའ་བོའི་རིམ་པ་་་་་་དཔྲལ་བར་རང་བྱིན་རླབས།
མགྲིན་པར་དག་པ། སྙིང་ཁར་ཤིན་ཏུ་རྣམ་དག་གི་རིམ་པ། ལས་དཔྲལ་བར་སྔ་དྲོ་ནས་གུང་བར་སོགས་དང་ཉི་མའི་བགྲོད་པའི་དབང་གིས་ཐུན་མཚམས་བཞི་པོ་་་་་་མགྲིན་པར་ཕྱི་དྲོ། སྙིང་ཁར་ནམ་ཕྱེད། ལྟེ་བར་སྔ་དྲོའི་བར། ཉིད་དག་དང་། ། ཁ་ཟས་་་་་་སྣ་ཚོགས་སྤྱོད་པ་དག་ནི་་་་་་མགྲིན་པ་གཡས་ཀྱི་ཞལ་ནས་མཆོག་ཏུ་འཇིགས་པ་དག་ཀྱང་རྒྱབ་ཀྱི་ཞལ་ནས་སྤྲོས་པ་སྟེ། ། མདུན་་་་་་སྙིང་ཁ་གྱི་ཞལ་ནས་འཁྲིག་པ་་་་་་ལ་ལོངས་སྤྱོད་པའི་སྣང་བ་ཉིད་དོ་མཆོག་ཏུ་དཀར་བའི་་་་་་དཔྲལ་བ། ཞལ་ནས་རྒྱལ་པོ་རྨི་ལམ་་་་་་རྨི་བ་དག་དང་གཉིད།་་་་་ ལོག་པའི་སྣང་བ། །
རྒྱབ་་་་་་ལྟེ་བ་ནས་རྗེ་རིགས་་་་་་དཔྲལ་བ། གཉིས་་་་་་སྣ་ཚོགས་སྣང་ཞིང་། སྐྱེས་་་་་་བྲམ། མེ་ཡི་་་་་་མགྲིན་པར་བདག་པོ་དང་ནི་དེ་བཞིན་་་་་་སྙིང་ཁ་དམངས་རིགས་དག་ཀྱང་རིམ་པས་འགྱུར། ། རྒྱལ་བའི་བདག་པོས་་་་་་སྙིང་ཁ་མདུན་ནས་ཐམས་ཅད་ཡོད་པར་སྨྲ་བ་གསུངས་ཏེ་་་་་་མགྲིན་པར་གཡས་ནས་མང་པོས་བཀུར་བའོ། ། རྒྱབ་་་་་་ལྟེ་བ། ཀྱི་ཞལ་ནས་གནས་བརྟན་པ་སྟེ་སླར་ཡང་དགེ་འདུན་ཕལ་ཆེན་གཡོན་གྱི་ཞལ་་་་་་དཔྲལ་བ་ནས་སོ། ། མདུན་་་་་་སྙིང་ཁ་གྱི་ཞལ་ནས་མི་རྣམས་དང་ནི་སླར་ཡང་རྒྱབ་་་་་་ལྟེ་བ་ཀྱི་ཞལ་ནས་དུད་འགྲོ་་་་་འི་སྣང་བ་རྣམས་ནི་ངེས་པར་སྤྲོས། ། གཡས་་་་་་མགྲིན་པ་ཀྱི་ཞལ་ནས་འབྱུང་་་་་་རང་པོ་ལྷ་རྣམས་མཆོག་ཏུ་དཀར་བའི་་་་་་དཔྲལ་བ་ཞལ་ནས་དམྱལ་བ་རྣམས་དང་ལྷ་མིན་རྣམས།་་་་་ ཀྱི་སྣང་བ་སྟེ། །
མདུན་་་་་་སྙིང་ཁ་གྱི་ཞལ་ནས་སྤྲོས་པ་་་་་འི་སྣང་བ་དེ་དག་ཀྱང་སྙིང་ཁའི་འཁོར་ལོ་ནས་་་་་་འབྱུང་བར་འགྱུར་རྒྱབ་ཞལ་་་་་་ནས་མྱོས་པ་དག་ཀྱང་ལྟེ་བའི་འཁོར་ནས། ། གཡས་ཀྱི་ཞལ་ནས་་་་་་སྤྲོས་པ་དག་ཀྱང་ལོངས་སྤྱོད་རྫོགས་པ་ནས་འགྱུར་ཀུན་ཏུ་གཡོན་གྱི་ཞལ་ནས་་་་་་སྤྲོས་པ་དག་ཀྱང་ལྷན་ཅིག་སྐྱེས་པ་་་་་་དཔྲལ་བ་ནས། ། འཁོར་ལོ་རྣམས་ཀྱི་ཞལ་་་་་་ཏེ་སྒོ་ཉིད་གྱི་དབུས་ནས་ལུས་ལ་་་་་ས་ཕྱི་ནང་གི་དངོས་པོ་་་་་་མཐའ་དག་སྤྲོ་བ་དང་ནི་སྡུད་པ་་་་་ར་སྣང་བ་ཉིད་དུ་འགྱུར། ། འཇིག་རྟེན་གསུམ་པོ་མཐའ་དག་རྣམས་ཀྱང་རྒྱལ་བ་བསྐྱེད་བྱེད་ཞལ་གྱི་དབྱེ་བ་རྣམས་ཀྱི་ཡང་དག་གོ ། ཞེས་སོ། ། ཁྱད་པར་དུས་ཀྱི་འཁོར་ལོའི་ལྷ་ཚོགས་ལས། གཙུག་ཏོར་དུ་རླུང་སེམས་འདུས་པས་མི་བསྐྱོད་པ་སོགས་སྟོང་པའི་རིགས་ཀྱི་ལྷ་རྣམས་དང་། དཔྲལ་བ་ནས་སྣང་མཐའ་སོགས་ཆུ་ཁམས། མགྲིན་པ་ནས་རིན་འབྱུང་སོགས་མེ་ཁམས། སྙིང་ཁར་དོན་གྲུབ་སོགས་རླུང་ཁམས།
ལྟེ་བར་རྣམ་སྣང་སོགས་ས་ཁམས་ཀྱི་ལྷ་ཚོགས་ཀྱི་སྣང་བ་འབྱུང་བར། དག་པར་ཡང་དག་དག་པའི་ཆུ་ལས་རི་བོང་འཛིན་པ་ལྟར་དཀར་པདྨའི་མཚན་མ་འོད་དཔག་མེད། ། ཅེས་སོགས་ཀྱིས་གསལ་བར་བསྟན་ནོ། ། མཐར་སྲོག་ཐུར་གཅིག་ཏུ་འདྲེས་ནས་ལྟེ་བར་གཏུམ་མོའི་མེ་འབར་བའི་ཉམས་སྣང་འཆར་ཏེ། སྟོད་འགྲེལ་དུ། འཛིན་པའི་སྟོབས་ཀྱིས་ལྟེ་བའི་གནས་སུ་གཏུམ་མོ་འབར་བ་རྣལ་འབྱོར་པས་མཐོང་སྟེ། ། ཞེས་སོ། ། དུང་ཅན་མ་མ་གཏོགས་པའི་སྟེང་འོག་གི་སྒོ་ལྔ་འགགས་པས་མངོན་ཤེས་འགྲུབ་སྟེ་ཚུལ་བསམ་གཏན་གྱི་སྐབས་སུ་བཤད་ལ། བུམ་པ་ཅན་གྱི་གནས་སྐབས་སུ་གྱུར་པ་ཇི་སྲིད་པར་དུས་ཐམས་ཅད་དུ་རྣལ་འབྱོར་པས་འཇུག་པ་དང་འབྱུང་བ་ཉིད་ཀྱིས་སྲོག་དབུ་མར་སྒོམ་པར་བྱའོ། ། དེ་ནས་རྣལ་འབྱོར་པ་མངོན་པར་ཤེས་པ་ལྔ་ཐོབ་པར་འགྱུར་ཏེ། །
ཞེས་སོ། ། འདི་་་་་་རྣམས་ཐམས་ཅད་ལ་གསལ་བའི་ཉམས་ཤེས་པ་དེ་དང་དེར་གསལ་བར་སྣང་ལ་འཛིན་པ་མེད་པ་ཞིག་ཡོང་། དེ་བྱུང་རྒྱལ་དུ་བསྐྱང་། བརྟན་པའི་ཉམས་ཞེས་པ་ཉམས་ཀྱི་གསལ་སྣང་རྒྱུན་བརྟན་པ་ལ་འཛིན་པ་དང་བཅས་ནས་དེའི་དབང་གྱུར་པ་སྟེ། དེ་ལ་ཉམས་སྣང་རྐྱང་པ་ལ་རང་དགའ་མར་ཞེན་ནས་འབྱམས་པ་དང་། དངོས་པོ་ལ་གནས་པའི་འགྲོ་བ་གཞན་ལ་བདག་ཏུ་འཛིན་པ་གཞན་བདག་ཏུ་སྣང་བ་དང་། བདག་ཉིད་རང་ལས་ཐ་དད་པའི་འགྲོ་བ་གཞན་ཞིག་ཏུ་མཐོང་བ་བདག་གཞན་དུ་སྣང་བ་དང་། དངོས་པོ་ལ་མེད་བཞིན་དུ་བདག་ཉིད་འགྲོ་བ་གཞན་དུ་སྐྱེས་པའམ་སྐྱེ་བར་སྣང་བ་གནས་སྦྱོང་འབྱམས་པའམ་སྐྱེ་བ་འཕྱན་པའི་ཉམས་ཏེ། དེ་སོགས་བརྟན་པའི་ཉམས་སྐྱོན་ཅན་རྣམས་བཅོས་ལ་སྒོམ་དགོས་ལ། སྐྱོན་ཅན་འདི་རྣམས་སྲོག་རྩོལ་གྱི་སྐབས་སུ་འབྱུང་བ་གཙོ་ཆེ་ཞིང་བཅོས་ཐབས་ཀྱང་རླུང་ཟད་འཕེལ་དུ་གྱུར་པ་ཆ་མཉམ་ཏེ་སྒོམ་པ་ཉིད་དོ། །
བཞི་པ་སྤོགས་ཆོག་ལ་བཞིའི་དང་པོ་ཉམས་ལེན་དངོས་ནི། ཉི་མ་ཟླ་བ་འགོག་པ་མཉམ་དང་མི་མཉམ་བགྲོད་པ་སྟེ་དབུ་མའི་མེ་ལ་རབ་ཏུ་ཞུགས། སྲོག་དང་ཐུར་སེལ་གཉིས་པོ་དག་ཀྱང་ཉིན་ཞག་དང་པོ་སོང་ན་དུས་མིན་འཆི་བ་བསླུ་བ་སྟེ། ལག་པ་དང་བཅས་རྐང་པའི་སོར་མོའི་ཚིགས་དང་སེན་མོའི་མཐར་ནི་སྲོག་གིས་ཀུན་ཏུ་གང་བྱས་ནས། ། འཁོར་ལོ་དྲུག་ལ་སངས་རྒྱས་ལྷ་མོ་འཇིགས་མེད་ལག་པའི་པདྨ་རྣལ་འབྱོར་པས་ནི་སྒོམ་པར་བྱ། ། ཞེས་དང་། འདིར་གང་གི་ཚེ་རྣལ་འབྱོར་པས་དུས་མ་ཡིན་པའི་འཆི་བའི་མཚན་ཉིད་མཐོང་བ་དེའི་ཚེ་ཉི་མ་ཟླ་བ་འགོག་པ་ནི་གཡོན་པ་དང་གཡས་པའི་རྩ་འགོག་པའོ། ། མཉམ་དང་མི་མཉམ་བགྲོད་པ་ལས་ཏེ་ཞེས་པ་ནི་སྡུད་པ་དང་བསྐྱེད་པའི་བགྲོད་པ་ལའོ། ། དབུ་མ་མེ་ལ་ཞེས་པ་ནི་སྒྲ་གཅན་དུས་མེ་དབུ་མའི་རྩ་ལ་རབ་ཏུ་ཞུགས་པར་བྱའོ། ། སྲོག་དང་ཐུར་སེལ་གཉིས་པོ་དག་ཀྱང་ཉིན་ཞག་དང་པོ་སོང་ན་སྟེ།
དབུ་མ་རབ་ཏུ་འབབ་པ་ཉིན་ཞག་གཅིག་སོང་བར་གྱུར་ན་རྣལ་འབྱོར་པ་རྣམས་ཀྱི་དུས་མིན་འཆི་བ་སླུ་བར་འགྱུར་རོ། ། སྲོག་གིས་གང་བར་བྱས་ནས་ཏེ་དཀྱིལ་འཁོར་ལྔ་འབབ་པ་དབུ་མའི་སྦྱོར་བའི་སྲོག་གིས་ལག་པ་དང་བཅས་རྐང་པའི་སོར་མོའི་ཚིགས་དང་སེན་མོའི་མཐར་གང་བར་བྱས་ནས་གཙུག་ཏོར་ལ་སོགས་པའི་འཁོར་ལོ་དྲུག་ལ་སངས་རྒྱས་ལྷ་མོ་འཇིགས་མེད་ལག་པའི་པདྨ་རྣལ་འབྱོར་པས་ནི་སྒོམ་པར་བྱ་སྟེ་འཆད་པར་འགྱུར་བའི་རིམ་པས་སོ། ། ཞེས་ཏེ། རྒྱུད་ཀྱི་རྐང་པ་དང་པོས་སྲོག་རྔུབ་པ། གསུམ་པས་བུམ་པ་ཅན་དུ་བྱ་ཚུལ། བཞི་པས་རྩ་འཆིང་བའི་ཚུལ་བསྟན་ཏེ་སངས་རྒྱས་སྣང་མཛད་ཀྱི་རང་བཞིན་བཤང་བའི་རྩ། ལྷ་མོ་སྟེ་སྒྲོལ་མའི་རང་བཞིན་གཅི་བའི་རྩ། འཇིགས་མེད་མི་འཇིགས་པ་རིན་འབྱུང་གི་རང་བཞིན་རོ་མ། པདྨ་སྟེ་ཕྱག་ན་པདྨ་ཅན་སྣང་མཐའི་རང་བཞིན་རྐྱང་མ་སྟེ། ནཱ་རོ་པས།
འོག་ཏུ་དབུ་མ་བཤང་བའི་རྩ་དང་ས་འབབ་པ་སྟེ་རྣམ་པར་སྣང་མཛད་ཀྱིས་རང་བཞིན་ཡང་ངོ་། ། གཡོན་པ་ནི་གཅི་བའི་རྩ་དང་རླུང་འབབ་པ་སྟེ་དོན་ཡོད་གྲུབ་པའི་རང་བཞིན་ཡང་ངོ་། ། ཞེས་དང་། གཡས་པ་ནི་ཉི་མ་དང་སེར་སྐྱ་དང་གཞན་ཞེས་པ་རོ་མ་དང་མེ་འབབ་པ་སྟེ་རིན་ཆེན་འབྱུང་ལྡན་གྱི་རང་བཞིན་ཡང་ངོ་། ། ཞེས་དང་། སྟེང་དུ་གཡོན་པ་གང་ཡིན་པ་དེ་ཉིད་ཟླ་བ་དང་རྐྱང་མ་དང་ལུག་དང་ཆུ་འབབ་པ་སྟེ་དེ་བཞིན་གཤེགས་པ་འོད་དཔག་མེད་ཀྱི་རང་བཞིན་ནོ། ། ཞེས་སོ། ། ལག་པའི་ཕྱག་རྒྱ་ནི། དབང་མདོར་བསྟན་དུ། ནུབ་དང་ཤར་དུ་འཛིན་མ་རླུང་། །
ཕན་ཚུན་ཤེས་རབ་ཐབས་ཡིན་ཏེ། ། མཐེ་བོང་མིང་མེད་དག་གིས་ནི། ། གུང་མོ་མཛུབ་མོ་གཉིས་དག་གིས། ། གང་ཕྱིར་རལ་གྲིར་གྱུར་པ་འོ། ། གང་ཕྱིར་ཁ་ལ་དབང་བསྐུར་བ། ། གཡས་དང་གཡོན་དུ་མེ་དང་ཆུ། ། ཕན་ཚུན་ཤེས་རབ་ཐབས་ཡིན་ཏེ། ། གུང་མོ་མཛུབ་མོ་གཉིས་དག་གིས། ། གང་ཕྱིར་རལ་གྲིར་འགྱུར་བ་འོ། ། ཟླ་ཕྱེད་རྣམ་པའི་ཕྱག་རྒྱ་ནི། །
མཆེ་བ་གྲི་གུག་མཐེ་ཆུང་སྟེ། ། སྟོང་པ་མི་འགྱུར་སྟེང་འོག་ཏུ། ། ཕན་ཚུན་ཐབས་དང་ཤེས་རབ་བོ། ། ཞེས་སོ། ། འདིར་མགྲིན་པ་ལ་དངོས་སུ་སྦྱར་བས་གཞན་རྣམས་ཤུགས་ལ་ཤེས་ཤིང་རླུང་དབུ་མར་འཇུག་པའི་མན་ངག་ལ་འདི་བས་ལྷག་པ་མེད་དེ། དབང་མདོར་བསྟན་དུ། རྟག་ཏུ་རྡོ་རྗེ་བསླང་བར་བྱ། ། ཟླ་ཉིའི་བགྲོད་པ་འཇོམས་པ་ལས། ། གཞན་དུ་ཀུན་འདར་ཡན་ལག་ལ། སྲོག་གི་རླུང་ནི་འཇུག་པ་མེད། །
ཅེས་སོ། ། འདི་བཙན་ཐབས་ཀྱི་སྦྱོར་བ་དང་པོར་ཨ་ཝ་དྷཱུ་ཏཱི་པས། དེ་ལ་རྣལ་འབྱོར་པས་ལུས་བསྲང་སྟེ་དཀྱིལ་མོ་ཀྲུང་བཅས་ལ་དབུགས་སོར་བཞག་ཅིང་སེམས་མི་ཡེངས་པར་གནས་ཤིང་ལག་པ་གཡས་པས་རྩེ་ཆུང་ངམ་གཉིད་ལོག་རྩ་བགས་ཀྱིས་མནན་ཞིང་མི་གཡོ་བར་གནས་པར་བྱའོ། ། དེ་ལྟར་ཡང་ནས་ཡང་དུ་མི་ལྕི་ཙམ་གྲངས་མང་དུ་བྱས་ལ་རོ་སྟོད་དང་སྤྱི་བོ་མི་ནུབ་དེ་ཙམ་དུ་བྱས་ན་རྩ་དབུ་མར་སྲོག་གི་རླུང་རྒྱུ་བ་ཉིད་ཀྱིས་ཤེས་རབ་ཀྱི་པདྨར་གནས་པའི་རྡོ་རྗེ་ནོར་བུའི་ནང་དུ་ཆུད་པའི་བྱང་ཆུབ་ཀྱི་སེམས་ཀྱི་ཐིག་ལེ་བཞི་མི་འཕོ་བའི་འཛག་པའི་བདེ་བ་ཡིས་བརྒྱའི་ཆར་ཡང་མི་ཕོད་པའི་རྒྱུ་མཐུན་པའི་མི་འཛག་པའི་སྐད་ཅིག་མའི་བདེ་བ་ལྷན་ཅིག་སྐྱེས་པའི་སྐུའི་དོན་བསྒྲུབས་པས་མཐོང་བར་ཚེ་འདི་ལ་འགྱུར་རོ། ། དེ་ནི་བཙན་ཐབས་ཀྱི་སྦྱོར་བ་དང་པོའོ། ། ཞེས་སྦྱོར་དྲུག་གི་འགྲེལ་པར་རོ། ། གཉིས་པ་ཐུན་གྱི་ཚད་ནི། སྲོག་གི་རྩོལ་བ་ཀུན་ནས་བདེ་མཉམ་འབྲས་བུ་སྟེར་བ་ཇི་སྲིད་མགོ་ཡི་བར་དུ་འདོད་པ་སྟེ། ། དེ་ལ་སྟེང་དུ་འདོད་པ་མ་ཡིན་འཆི་བའི་འཇིགས་པ་བྱེད་པ་ཕུང་པོ་ངེས་པར་འཇིག་པའི་རྒྱུ། ། ཞེས་དང་།
འདིར་སྟོང་པ་ཉིད་ཀྱི་གཟུགས་མཐོང་བར་གྱུར་པ་ན་རྣལ་འབྱོར་པས་སྲོག་གི་རྩོལ་བ་བྱ་བ་གང་ཡིན་པ་དེ་ནི་ཇི་སྲིད་མགོའི་བར་དུ་ཞེས་པ་མགོ་བོ་ན་བར་མི་བྱེད་ཀྱི་བར་དུའོ། ། དེ་ཡང་བདེ་མཉམ་འབྲས་བུ་སྟེར་བར་འགྱུར་རོ། ། དེ་ལས་སྟེང་དུ་ཞེས་པ་ནི་མགོ་ན་བའི་མཐའ་ལས་འདོད་པ་མ་ཡིན་པ་འཆི་བའི་འཇིགས་པ་བྱེད་པར་འགྱུར་ཏེ། ཕུང་པོ་རྣམ་པར་ཉམས་པའི་རྒྱུར་གྱུར་པའོ། ། ཞེས་སོ། གསུམ་པ་གང་བསལ་བ་ནི། དབུས་སུ་སྲོག་ནི་རབ་ཏུ་ཞུགས་པ་སྣ་ཚོགས་ཡུལ་ལ་ཡུལ་དང་རྣམ་པར་བྲལ་བའི་འཁྱུད་པ་སྟེ། ། པདྨར་ཞུགས་པའི་རང་གི་རྡོ་རྗེ་སྤྲོ་བ་དག་ཀྱང་དེ་བཞིན་ཟླ་ཉིའི་དབུས་སུ་རབ་ཏུ་ཞུགས། ། བདེ་བ་ས་བོན་མ་ལྷུང་བ་ལ་རབ་དགའི་དགའ་བར་གནས་པ་རྣལ་འབྱོར་རྣམས་ཀྱི་རྣལ་འབྱོར་འདི། ། ཕྱག་རྒྱའི་དངོས་གྲུབ་དོན་སླད་ཁྱབ་བདག་གི་ནི་དཔལ་ལྡན་གསང་བ་ལས་ཀྱང་མཆོག་ཏུ་གསང་བ་འོ། །
ཞེས་པ་སྟེ། ཉམས་སུ་ལེན་ཚུལ་ཡང་། ཕྱག་རྒྱ་རབ་ཏུ་འགྲོགས་ལ་སེམས་དང་མཆོག་གི་བདེ་བ་ལ་གནས་རྡོ་རྗེ་ཡང་དག་བསླང་བ་ཡང་། ། པདྨར་རྡོ་རྗེའི་སྒྲ་འམ་རང་གི་ལག་པའི་ཆུ་སྐྱེས་དག་གིས་གསོར་བ་བདེ་བའི་སླད་དུ་སྟེ། ། ས་བོན་གཏོང་བ་མིན་པའི་བདེ་བ་དེ་ནི་འཆི་བའི་འཇིགས་འཕྲོགས་འདི་ནི་དཔལ་ལྡན་བླ་མའི་ཞལ། ། ཞེས་དང་། ཕྱག་རྒྱ་རབ་ཏུ་འགྲོགས་ལ་སེམས་ཤེས་པ་གཟུགས་ལ་རྗེས་སུ་ཆགས་པ་བྱང་ཆུབ་ཀྱི་སེམས་ཞུ་དང་མཆོག་གི་བདེ་བ་ལ་གནས་རྡོ་རྗེ་ཡང་དག་བསླང་བ་ཡང་གསུམ་པ་ཐུགས་ཀྱི་ཞལ་ལོ། ། ཅི་སྟེ་གཟུགས་ཀྱི་སྒོ་ནས་དགའ་བར་མ་གྱུར་ན་དེའི་ཚེ་པདྨར་རྡོ་རྗེའི་སྒྲ་འམ་ཞེས་པ་དལ་བུ་དག་གི་བྱའོ། ། ཅི་སྟེ་བུད་མེད་མ་སྙེད་ན་དེའི་ཚེ་རང་གི་ལག་པའི་པདྨས་གསོར་བར་བྱའོ། ། བེད་བ་འཕེལ་བའི་སླད་དུ་སྟེ་ལྟུང་བའི་སླད་དུ་ནི་མ་ཡིན་ནོ། །
དེ་ལྟར་ས་བོན་གཏོང་བ་མིན་པའི་བདེ་བ་དེ་ནི་འཆི་བའི་འཇིགས་འཕྲོག་ཏུ་འགྱུར་ཏེ། འདི་ནི་དཔལ་ལྡན་བླ་མའི་ཞལ་བཞི་པ་སྟེ་ཡེ་ཤེས་རྡོ་རྗེའོ་ཞེས་པ་རྣལ་འབྱོར་གོམས་པའི་ངེས་པའོ། ། ཞེས་སོ། ། རླུང་སྨད་དུ་འབེབས་པའི་འཁྲུལ་འཁོར་ནི། རང་གི་བྱ་བ་ཡོད་ན་སེམས་དཀྱིལ་ལ་ཁུ་ཚུར་བརླའི་དཀྱིལ་ཐད་ཀྱི་སྟན་ལ་བཙུགས་ལ་ཚང་ར་གྱེན་དུ་བཏེག་ནས་སྟན་ལ་བརྡེབས་པ་དང་། ལངས་ཏེ་མཉམ་པའི་རྟིང་པ་བཏེག་པ་ས་རྡེབས། ལག་པ་བརླའི་ཐད་ཐུར་དུ་བརྐྱང་པ་ཡང་ཡང་བྱ། གཞན་གྱིས་བྱ་དགོས་ན་ཙོག་བུ་རྐང་པ་བསྣོལ་ལག་པ་གྲུ་མོ་ལ་འཇུས་པའི་དྲུག་མདོའི་མཚམས་ནས་ཆིངས་མས་བཅིངས་ལ་གཡས་གཡོན་ནས་མི་གཉིས་ཀྱིས་ལག་མཐིལ་ཐུར་ལ་བསྟན་པས་ཆིངས་མ་ནས་བཟུང་དལ་བུས་ཆ་མཉམ་དུ་གྱེན་དུ་བཏེག་ནས་འཇུག་ཏོ་དང་ཚང་ར་བསྟན་ལ་སྡེབས་པ་དང་པོ་དཔངས་དམའ་ཞིང་ཤུགས་ཆུང་བ། ཕྱི་ནས་དཔངས་ཀྱང་ཇེ་མཐོ་ཤུགས་ཀྱང་ཇེ་ཆེ་ལ་གཏོང་བའོ། ། རླུང་ཡན་ལག་ལ་རེངས་ནས་བརྐྱང་བསྐུམ་མི་ཤེས་ན།
གཞན་གྱིས་རྐང་ལག་གཉིས་བརྐྱང་བསྐུམ་རེ་མོས་མང་དུ་བྱ་སྟེ། རྐང་པ་ནང་དུ་འཕུལ་བ་ན་ལག་པ་ཚུར་འཐེན། ལག་པ་བསྐུམ་པ་ན་རྐང་པ་ཚུར་འཐེན་པ་གཉིས་རེ་མོས་བྱེད་པའོ། ། བཞི་པ་གོང་དུ་འཕོ་བ་ལ། འབྱུང་བ་ཐིམ་རིམ་ནི། ཆུས་མེ་ཉམས་པར་བྱས། མེ་དང་བྲལ་བའི་ས་ཆུ་ལ་ཐིམ། ཆུ་རླུང་གིས་སྐམས། རླུང་ནམ་མཁའ་ལ་ཐིམ། ནམ་མཁའ་རྣམ་ཤེས།
དེ་ཉོན་ཡིད། དེ་ཀུན་གཞི། དེ་རྣམ་པ་ཐམས་ཅད་པའི་སྟོང་པ་འོད་གསལ་ལ་ཐིམ་སྟེ། ཆུ་ཡིས་མེ་ནི་རྣམ་པར་ཉམས་པ་དང་པོ་འདིར་ནི་ལུས་ཀྱི་དབུས་སུ་སྡོམ་བརྩོན་དག་གིས་བྱ། ། ཕྱི་ནས་འཛིན་མ་དག་ནི་ཆུ་རུ་འགྱུར་ཏེ་ལན་ཚྭ་བཞིན་དུ་ཆུ་ཡི་དབུས་སུ་རབ་ཏུ་ཞུགས། ། རླུང་གི་ཆུ་བོ་དེ་དག་སྐམས་ནས་ནམ་མཁའ་ལ་ནི་སྣང་བ་སྨིན་པར་མྱུར་དུ་འགྲོ་བར་འགྱུར། ། སེམས་ནི་མེ་དང་མུན་པའི་མཐའ་མ་ཡུལ་དང་རྣམ་པར་བྲལ་བ་དབུས་ཀྱི་ས་ལ་བཞག་པར་བྱ། ། ཞེས་དང་། འཕགས་པ་ལྷས། ས་ཡི་ཁམས་ནི་ཆུ་ལ་ཐིམ། །
ཆུ་ནི་མེ་ལ་ཐིམ་པར་འགྱུར། ། མེ་ནི་ཕྲ་མོ་ཁམས་ལ་འོ། ། རླུང་ཡང་སེམས་ལ་ཐིམ་པར་འགྱུར། ། སེམས་ནི་སེམས་བྱུང་ལ་ཐིམ་འགྱུར། ། སེམས་བྱུང་མ་རིག་པ་ལ་སྟེ། ། དེ་ཡང་འོད་གསལ་བ་རུ་འགྲོ། ། འདི་ནི་སྲིད་པ་གསུམ་དུ་འགག ། ཅེས་ཏེ། དེ་དག་གི་རྟགས། གཟུགས་ཕུང་ཐིམ་པས་ལུས་ཉམས་ཆུང་།
སྟོབས་ཉམས། མིག་ཤེས་ཐིམ་པས་མིག་མི་གསལ་རབ་རིབ་ཏུ་འགྱུར། ས་ཁམས་ཐིམ་པས་ཁ་སྣ་སྐམ་ཞིང་སྣ་བ་རྒྱར་འཆགས། མིག་དབང་ཐིམ་པས་མིག་འགྱུར་དཀའ་ཞིང་འབྲུ་ཚུགས་སུ་བལྟ། སྟེང་དུ་བཟློག རིམ་གྱིས་ཟུམ་པར་འགྱུར། ཚོར་ཕུང་ཐིམ་པས་རེག་བྱ་མི་གསལ། ལུས་ཤེས་ཐིམ་པས་རེག་བྱ་གང་བྱུང་མི་ཚོར། ཆུ་ཁམས་ཐིམ་པས་ཁ་སྣའི་ཆུ། རྔུལ།
གཅིན་ཁུ་ཁྲག་སྐམ། རྣ་དབང་ཐིམ་པས་ཕྱིའི་སྒྲ་མི་ཐོས། འདུ་ཤེས་ཐིམ་པས་བརྟན་གཡོའི་དངོས་པོ་ཐམས་ཅད་མཐོང་ཡང་མིང་དོན་མི་དྲན། སྣ་ཤེས་ཐིམ་པས་ཕྱིའི་དྲོ་མི་ཚོར། མེ་ཁམས་ཐིམ་པས་ཟས་མི་འཇུ། སྣ་དབང་ཐིམ་པས་དབུགས་བསྡུད་དཀའ། དྲི་ཐིམ་པས་རང་ལུས་ཀྱི་དྲི་མི་ཚོར། འདུ་བྱེད་ཐིམ་པས་ལུས་ཀྱི་བྱ་བྱེད་མི་ནུས། ལྕེ་ཤེས་ཐིམ་པས་ཕྱི་རོལ་གྱི་རོ་མི་ཚོར། རླུང་ཁམས་ཐིམ་པས་རླུང་བཅུ་རང་གནས་ནས་འཕོ། །
ལྕེ་དབང་ཐིམ་པས་ལྕེ་སྦོམ་ཐུང་། རྩ་སྔོ། རོ་ཐིམ་པས་རང་ལུས་ཀྱི་རོ་མི་ཚོར། ས་རླུང་ཆུ་རླུང་ལ་ཐིམ་པས་ལུས་འགུལ་བསྐྱོད་མི་ནུས། ཟུངས་མི་ཐུབ། ལུས་ས་ལ་བྱིང་བ་སྙམ་བྱེད། ནང་རྟགས་དུ་བ་ལྟ་བུ་འབྱུང་། ཆུ་མེ་ལ་ཐིམ་པས་ཁ་སྣ་སྐམ། ལྕེ་རྐན་ཕུགས་སུ་འགྲོ། ནང་རྟགས་མིག་སྒྱུ་ལྟ་བུ་འབྱུང་།
མེ་རླུང་ལ་ཐིམ་པས་ལུས་ཀྱི་དྲོད་མཐའ་ནས་སྡུད། ནང་རྟགས་སྲིན་བུ་མེ་ཁྱེར་ལྟ་བུ་འབྱུང་། རླུང་ཡིད་ཤེས་ལ་ཐིམ་པས་དབུགས་ཕྱིར་རིང་དུ་རྒྱུས་ནས་ནང་དུ་སྡུད་མི་ཤེས། ཅུང་ཟད་སྡུད་ཀྱང་རྩུབ་ལ་ཐུང་བར་བསྡུད། ནང་རྟགས་མར་མེ་ལྟ་བུ་འབྱུང་། དེ་ནས་ཡིད་ཤེས་འཇུག་ཤེས་ལ་ཐིམ་པས་གཟུང་འཛིན་རགས་པ་འགག ཤེས་པའི་རང་གདངས་གསལ་བར་སྣང་། ནང་རྟགས་ཟླ་བའི་འོད་ལྟར་སྐྱ་ལམ་པ་འབྱུང་། ། འཇུག་ཤེས་སེམས་བྱུང་ཉོན་ཡིད་ལ་ཐིམ་པས་ངར་འཛིན་ཤིན་ཏུ་གསལ། ཕྱིའི་གཟུང་འཛིན་གྱི་རྟོག་པ་མ་ལུས་པ་འགག
ནང་རྟགས་ཉི་མའི་འོད་ལྟར་དམར་ལམ་པ་འབྱུང་། ཉོན་ཡིད་ཀུན་གཞི་ལ་ཐིམ་པས་ནང་གི་ངར་འཛིན་མངོན་འགྱུར་འགག ནང་རྟགས་མུན་པ་ལྟར་གནག་ཐིང་བ་འབྱུང་། ཀུན་གཞི་འོད་གསལ་ལ་ཐིམ་པས་སེམས་སེམས་བྱུང་གི་སྣང་བ་ཐམས་ཅད་འགག སྤྲིན་མེད་ནམ་མཁའ་ལྟ་བུ་འབྱུང་། དེ་ལས་འོད་གསལ་གྱི་སྣང་བ་སྣ་ཚོགས་འཆར་ཏེ། འོད་གསལ་ནི། སྲོག་ཆགས་རྣམས་ཤི་བའི་མཐར་ཕུང་པོ་ཡོངས་སུ་དོར་ནས་སྐྱེ་བའི་ཆ་ཤས་ཅན་གྱི་ཕུང་པོ་འཛིན་པ་ལས་བར་སྣང་གང་ཡིན་པ་སྟོང་པ་ཉིད་ཀྱི་སྐིག་བུ་སྲིད་པ་གསུམ་མཐོང་ཡིད་ནི་སྟོང་པ་ཞེས་གསུངས་ཏེ། ཞེས་པའོ། ། དེ་ལྟ་བུའི་འབྱུང་བ་ཐིམ་པའི་རྟགས་ཅི་རིགས་ཤར་བའམ།
ངེས་པའི་འཆི་ལྟས་ཤར་ན་ནད་ཀྱིས་མ་བཏབ་པའི་གོང་ནས་འཕོ་བ་ལ་སྦྱར་ཏེ། གདན་བཞིར། འཆི་འཕོ་མ་མཐོང་བ་ཡིས་ནི། ། འཆི་བར་འགྱུར་བའི་དུས་བྱུང་ན། ། རིམས་ལ་སོགས་པས་མ་ཕོག་པར། ། འཕོ་བ་སྦྱོར་བའི་མཆོག་ཡིན་ནོ། ། ཞེས་སོ། ། དུས་ལ་མ་བབ་པར་འཕོ་མི་རུང་སྟེ། སྡོམ་འབྱུང་དུ། འཕོ་བ་དུས་ལ་བབ་ན་སྟེ། །
དུས་མིན་ལྷ་རྣམས་གསོད་པ་འོ། ། ལྷ་རྣམས་བསད་པ་ཙམ་གྱིས་ནི། ། ངེས་པར་དམྱལ་བར་འཚེད་པར་འགྱུར། ། ཞེས་སོ། ། འཕོ་བ་ན་ཡང་སྒོའི་དབྱེ་བ་ལས་འགྲོ་བ་ཐ་དད་པར་འགྱུར་ཏེ། དེ་ཉིད་དུ། ལྟེ་བ་བདེ་འགྲོའི་འདོད་པ་ཅན། ། ཐིག་ལེ་ཡི་ནི་གཟུགས་ཅན་ལུས། ། སྟེང་གི་གཟུགས་མེད་ཁམས་སུ་ནི། ། དེ་ནི་བཟང་པོར་འགྲོ་དབྱེ་འོ། །
དེ་བཞིན་སྣ་ལས་གནོད་སྦྱིན་འགྱུར། ། རྣ་བ་དག་ལས་མི་འམ་ཅི། ། ལྷ་མོ་གལ་ཏེ་མིག་དག་ལས། ། མི་ཡི་རྒྱལ་པོ་འབྱུང་བར་འགྱུར། ། ཁ་ཡི་སྒོ་ལས་ཡི་དྭགས་རྣམས། ། དེ་བཞིན་གཅི་ལས་དུད་འགྲོ་སྟེ། ། བཤང་ལམ་ལས་ནི་དམྱལ་བར་འགྲོ། ། གྲོལ་བ་རྣམས་ཀྱིས་འགྲོ་བ་གཞན། ། ཞེས་སོ། ། དེས་ན་སྒོ་རྣམས་དགག་དགོས་པས་རྒྱུད་གཞན་ནས་ཡི་གེས་སྒོ་དགག་པ་དང་།
རྡོ་རྗེ་མཁའ་འགྲོར། སེང་གེ་རྣམ་གྲོལ་ཕྱག་རྒྱ་ཡིས། ། རྣལ་འབྱོར་པ་ཡིས་བཅིངས་ནས་སུ། ། རྟག་ཏུ་སྲོག་དང་རྩོལ་བ་བྱ། ། ཁྱེད་ཀྱི་ནས་སུ་སྦྱར་ནས་ནི། ། རང་གི་ལུས་ནི་ཡོངས་བཏང་སྟེ། ། རིམ་གྱིས་སྦྱོར་བས་ཕྱེ་ནས་སུའོ། ། ཆོ་ག་འདི་ལྟར་བྱས་པ་ཡིས། ། སྔགས་པ་གཞན་གྱིས་ལུས་ལ་འཇུག ། ཅེས་གསུངས་ཀྱང་།
འདིར་དབུ་མར་རླུང་བཅུག་པ་ཉིད་ཀྱིས་གཙུག་ཏོར་ནས་འཕོ་བའི་ཕྱིར། སྟེང་གི་བཙན་ཐབས་ཀྱི་སྦྱོར་བས་གཙུག་ཏོར་ནས་འཕོ་བའི་མཚན་མ་དྲོད་དང་གཙུག་ཏོར་དུ་རྩབ་ཀྱིས་བཙབས་པ་ལྟ་བུའི་ཟུག་འབྱུང་ལ། དེའི་ཚེ་འོག་གི་བཙན་ཐབས་ཀྱི་ཐུར་སེལ་སྟེང་གི་ལམ་དུ་བསྐུམ་པས་བཤང་ཅིའི་རླུང་དུང་ཅན་མར་ཆུད་ནས་འཁོར་ལོ་རྣམས་ཀྱི་ལྟེ་བ་ནས་ལྟེ་བར་སོང་སྟེ། གཙུག་ཏོར་ཕུག་ནས་རྣམ་པ་ཐམས་ཅད་པའི་སྟོང་གཟུགས་ལ་སེམས་བྱུང་མ་ལུས་པར་ཐིམ་པར་འགྱུར་ཏེ། ནུས་མ་གང་ཞིག་ལྟེ་བའི་དབུས་ནས་གཞན་གྱི་གནས་སུ་བཅུ་གཉིས་མཐའ་དང་འཆི་མཐར་འགྲོ་བ། ། དེ་ནི་ལྟེ་བར་འགོག་པ་དང་བཅས་དྲི་མེད་གློག་དང་མཚུངས་པ་དབྱུག་པའི་གཟུགས་ཅན་ལངས་པ་ཡང་། ། འཁོར་ལོ་ནས་ནི་འཁོར་ལོའི་བར་དུ་ངེས་པར་དམན་ཞིང་རོལ་པའི་བགྲོད་པས་དབུ་མའི་རྩ་ལ་བསྐྲེད། ། ཇི་སྲིད་གཙུག་ཏོར་བུག་པར་བཙན་ཐབས་ཉིད་ཀྱི་ཕྱི་རོལ་གྱི་ནི་པགས་པ་དག་ལ་ཁབ་བཞིན་རེག ། དེའི་དུས་སུ་ཐུར་དུ་སེལ་བ་མཆོག་གི་བཙན་ཐབས་ཉིད་ཀྱིས་སྟེང་གི་ལམ་དུ་བསྐུལ་བར་བྱ། ། ཟུང་གི་རླུང་དག་འགགས་པ་ན་ནི་གཙུག་ཏོར་ཕུག་ནས་མཆོག་གི་གྲོང་ཁྱེར་དག་ཏུ་འགྲོ་བར་འགྱུར། །
དེ་ལྟར་ཡིད་ལ་རྡོ་རྗེ་རབ་ཏུ་སད་པས་ཡུལ་དང་བཅས་པས་མཁའ་ལ་སྤྱོད་པ་ཉིད་དུ་འགྱུར། ། མངོན་ཤེས་ལྔའི་རང་བཞིན་དུ་འགྱུར་ཞེས་སོ། ། དུས་མཚམས་གང་ཡིན་པ་ནི། སྤྲུལ་པའི་འཁོར་ལོ་དབུ་མའི་ནང་དུ་རེག་ལ་བརྟགས་བཅུ་རྫོགས་པར་མཐོང་བའི་བར་དུ་སྟེ། དེ་ལྟར་ཉོན་མོངས་བདུད་རྣམས་བཅོམ་ནས་རྒྱལ་བའི་བདག་པོར་འཇུག་སྟེ་ཞེས་པ་གཡོན་པ་དང་གཡས་པར་གནས་པའི་སྲོག་རྣམས་བསད་ནས་རྒྱལ་བའི་བདག་པོ་སྟོང་པ་ཉིད་ཀྱི་གཟུགས་ལ་འཇུག་སྟེ། ལོའི་སྦྱོར་བས་རྣལ་འབྱོར་པ་བཟང་པོ་ཨ་ཝ་དྷཱུ་ཏཱི་ལ་གནས་པའོ། ། དེའི་ཕྱིར་བུམ་པ་ཅན་གྱིས་བདེ་བ་ཆེན་པོའི་སྐད་ཅིག་བསྐྱེད་ནས་བདེ་བ་འཕེལ་བར་བྱའོ། ། ཞེས་དང་། གཟུགས་མི་མཐོང་བར་གྱུར་ན་ཉིན་ཞག་སོ་སོའི་དུས་སུ་སྲོག་གི་རླུང་ནི་འགོག་པར་རབ་བྱ་སྟེ། ། འོད་ཟེར་འཁོར་ལོ་རང་གི་ལུས་ལ་ཡོངས་སུ་བསྐོར་ཞིང་འཁོར་བར་བྱེད་པ་མཐོང་གི་བར་དུ་འོ། །
ཞེས་དང་། དེ་ནས་གཟུགས་ནི་མཐོང་བར་གྱུར་ན་ཉིན་ཞག་སོ་སོའི་དུས་སུ་སྲོག་གི་རླུང་ནི་འགོག་པ་ཞེས་པ་བུམ་པ་ཅན་རབ་ཏུ་བྱ་སྟེ། འོད་ཟེར་འཁོར་ལོ་རང་གི་ལུས་ལ་ཡོངས་སུ་བསྐོར་ཞིང་འཁོར་བར་བྱེད་པ་མཐོང་གི་བར་དུའོ། ། ཞེས་པ་སྔར་བརྗོད་པའི་གཟུགས་ལས་ནང་དུའོ། ། ཞེས་དང་། རླུང་གཉིས་ཡང་དག་ཕྲད་པའི་དབུས་སུ་ཡུལ་རྣམས་ཡུལ་ཅན་རྣམས་ནི་འབྱུང་དང་རབ་ཏུ་འཇུག་པ་སྟེ། ། དུ་བ་ལ་སོགས་རྣམས་ཀྱི་མཚན་མ་འཛིན་པ་དག་ཀྱང་གང་ཞིག་འདི་དག་ཐམས་ཅད་གསང་བར་བྱ། ། ཞེས་དང་། རླུང་གཉིས་ཡང་དག་ཕྲད་པའི་དབུས་སུ་ཞེས་པ་ལྟེ་བར་སྲོག་དང་ཐུར་སེལ་གྱི་རླུང་ཡང་དག་པར་ཕྲད་པའི་དབུས་སུ་ཡུལ་རྣམས་ཤེས་པ་རྣམ་པར་དབྱེ་བ་མེད་པའི་ཚིག་སྟེ་ཡུལ་རྣམས་ལ་ཡུལ་ཅན་མིག་ལ་སོགས་པའི་རྩ་རྣམས་འབྱུང་བ་དང་རབ་ཏུ་འཇུག་པ་ཡང་ལྟེ་བར་རོ། ། དེ་ཉིད་ནི་སྔར་བརྗོད་ཟིན་ཏོ། །
དུ་བ་ལ་སོགས་རྣམས་ཀྱི་མཚན་མ་འཛིན་པ་ནི་ཨ་ཝ་དྷཱུ་ཏཱིའི་སྒོ་ནས་ཏེ། ཀྱང་གི་སྒྲས་ལྟེ་བ་ཉིད་ལའོ། ། འདི་དག་ཐམས་ཅད་གསང་བར་བྱ་སྟེ་བྱིས་པའི་སྐྱེ་བོ་རྣམས་ལ་སྦ་བར་བྱའོ། ། ཞེས་དང་། གསང་འདུས་རྒྱུད་ཕྱིར། བརྟན་ཏེ་རྡོ་རྗེའི་ལམ་ནས་ནི། ། ནམ་མཁའི་ཁམས་སུ་སྤྲོ་བར་བྱ། ། ཞེས་པའི་དོན་ནཱ་རོ་པས། བརྟན་པ་ནི་འཛིན་པའི་ཡན་ལག་གིས་མི་གཡོ་བར་གྱུར་པ་སྟེ། རིན་ཆེན་ཆེན་པོའི་བྱེད་པ་པོར་གྱུར་པའོ། །
དེ་ཞེས་པ་གཏུམ་མོ་སྟེ་སྤྲོ་བར་བྱ་བ་ནི་ལྟེ་བའི་འཁོར་ལོ་ལས་བསླང་བར་བྱའོ། ། རྡོ་རྗེའི་ལམ་ནས་ནི་དབུ་མའི་ལམ་ནས་ཏེ་ནམ་མཁའི་ཁམས་སུ་ནི་གཙུག་ཏོར་གྱི་འཁོར་ལོར་རོ། ། དེ་ཡང་གཙུག་ཏོར་གྱི་པདྨའི་ལྟེ་བར་ལངས་པ་ཉིད་དུ་གྱུར་པས་ཧཾ་ཡིག་ཞུ་བར་བྱས་ནས་སྐུ་དང་གསུང་དང་ཐུགས་དང་ཡེ་ཤེས་ཀྱི་རང་བཞིན་ཐིག་ལེ་བཞི་པོ་རྣམས་དགའ་བ་ལ་སོགས་པའི་དབྱེ་བས་རྡོ་རྗེ་ནོར་བུའི་པདྨའི་ལྟེ་བར་འདྲེན་པའོ། ། འཛིན་པའི་དེ་མ་ཐག་ཏུ་རང་གི་ཉམས་ཀྱི་གཏུམ་མོ་འབར་བར་འགྱུར་རོ། ། ཞེས་སོ། ཕར་ཕྱིན་གང་ཡིན་པ་ནི་བཟོད་པ་སྟེ། བཟོད་པ་སྒྲ་ལ་སོགས་པ་མི་འཇུག་པ་སྟེ། ཞེས་སོ། ། གཉིས་པ་གྲུབ་ནས་ཇི་ལྟར་བྱ་བ་ལ་བྱ་བའི་དུས་མཚམས། ལས་འགྲུབ་པའི་རྒྱུ།
དེའི་ཉམས་ལེན་དངོས་གསུམ་གྱི་དང་པོ་ནི། དྷཱུ་ཏཱིར་གཟུགས་མཐོང་བ་ན་གཟུགས་དེ་ཇི་ལྟར་མཐོང་བར་འདོད་པའི་འདུན་པས་བརྟགས་པ་ལྟར་མཐོང་བ་ན་སྟེ། འདིར་གང་གི་ཚེ་རྣལ་འབྱོར་པས་ཨ་ཝ་དྷཱུ་ཏཱི་ལ་སྲོག་གནས་པ་གཟུགས་རྣམ་པར་གསལ་བ་མཐོང་བ་དེའི་ཚེ་གཟུགས་དེ་ཇི་ལྟར་རྣམ་པར་བརྟགས་པ་དེ་ལྟར་གཟུགས་དེ་མཐོང་བར་འགྱུར་རོ། ། ཞེས་སོ། ། གཉིས་པ་ནི། ལས་འགྲུབ་པའི་རྒྱུ་གཟུགས་ཅན་གྱི་མཐར་ཐུག་པ་མཐོང་བ་དང་། རླུང་དྷཱུ་ཏཱིར་བརྟན་པ་ཡིན་པས་སྦྱོར་བ་དང་པོ་བཞིས་སྲོག་གཟུགས་མ་གྲུབ་པར་ལས་ཚོགས་གང་ཡང་མི་འགྲུབ་སྟེ། དང་པོར་དཔལ་ལྡན་དུས་ཀྱི་འཁོར་ལོ་དང་ནི་སྲིད་གསུམ་བསྐྱེད་མ་འབད་པ་ཡིས་ནི་སྒྲུབ་པར་བྱ། ། དེ་ནས་ས་གཞིའི་གནས་དག་ཏུ་ནི་གང་ཞིག་ལ་སོགས་ལས་རྣམས་དག་ཀྱང་སྒྲུབ་པར་བྱ། ། ཕ་དང་མ་ཡིས་རྣམ་པར་དམན་པའི་བུ་ནི་ཡོད་པ་མིན་པར་དུས་ཀུན་ཏུ་ནི་འཇིག་རྟེན་གྲགས། །
དེ་ཕྱིར་བདེ་མཉམ་འབྲས་སྟེར་གཉིས་པོ་སྒྲུབ་པར་བྱ་སྟེ་རྣམ་པ་གཞན་དུ་ལས་ནི་འགྲུབ་པ་མིན། ། ཞེས་དང་། འདིར་དང་པོར་རྣལ་འབྱོར་པས་འབད་པ་ཡིས་ནི་བླ་མའི་མན་ངག་ལས་སྒྲུབ་པར་བྱ་སྟེ། དུས་ཀྱི་འཁོར་ལོ་ཞེས་པ་ནི་སྲོག་གི་རླུང་སྟེ་རླུང་རྟག་ཏུ་དབུ་མར་རབ་ཏུ་གཞུག་པར་བྱའོ། ། སྲིད་གསུམ་བསྐྱེད་མ་ཞེས་པ་ནི་སྟོང་པ་ཉིད་ཀྱི་གཟུགས་ཏེ་གཟུགས་དང་སྲོག་གཉིས་པོ་དེ་དག་འབད་པ་ཡིས་ནི་སྒྲུབ་པར་བྱ། ཕྱི་ནས་ས་གཞིའི་གནས་དག་ཏུ་ནི་གང་ཞིག་གསུངས་པ་ཞི་བ་ལ་སོགས་པའི་ལས་རྣམས་ཐམས་ཅད་སྒྲུབ་པར་བྱ་བར་འགྱུར་རོ། ། འདིར་དཔེ་ནི། ཕ་དང་མ་ཡིས་རྣམ་པར་དམན་པའི་བུ་ནི་ཡོད་པ་མིན་པར་དུས་ཀུན་ཏུ་ནི་འཇིག་རྟེན་གྲགས། ། དེ་ཕྱིར་བདེ་མཉམ་འབྲས་སྟེར་གཟུགས་དང་སྲོག་གཉིས་པོ་སྒྲུབ་པར་བྱ་སྟེ་རྣམ་པ་གཞན་དུ་གཟུགས་དང་སྲོག་མ་བསྒྲུབས་པ་ལས་ནི་འགྲུབ་པ་ཡོད་པ་མིན་ནོ། ། ཞེས་དང་།
ཁྱབ་བདག་གི་ནི་དཔལ་ལྡན་སྔགས་དང་སངས་རྒྱས་གཟུགས་ཀྱང་རྣལ་འབྱོར་པ་ཡིས་དང་པོར་སྒྲུབ་པར་བྱ། ། ཕྱི་ནས་ཉི་མའི་དབྱེ་བ་རྣམས་ཀྱིས་གནས་པ་ཡོན་ཏན་དཔག་ཏུ་མེད་པའི་ལས་རྣམས་འགྲུབ་པར་འགྱུར། ། སྔགས་དང་གཟུགས་བརྙན་མ་གྲུབ་པར་ནི་སྲིད་གསུམ་གནས་སུ་ཅི་ཡང་འགྲུབ་པར་འགྱུར་བ་ཉིད་མ་ཡིན། ། དེ་ཕྱིར་རྒྱལ་པོ་རང་སེམས་དྲི་མ་རྣམས་པར་བྲལ་བ་དག་ལ་སྔགས་དང་གཟུགས་ནི་བསྒྲུབ་པར་བྱ། ། ཞེས་དང་། ད་ནི་སྒྲུབ་པའི་སླད་དུ་དང་པོའི་ངེས་པ་གསུངས་པ། ཁྱབ་བདག་ཅེས་པ་ལ་སོགས་པ་སྟེ། འདིར་རྣལ་འབྱོར་པས་ལས་འགྲུབ་པའི་སླད་དུ་དང་པོར་སྒྲུབ་པར་བྱ་སྟེ། སྔགས་གཞན་འགྲུབ་པའི་སླད་དུ་འཆད་པར་འགྱུར་བའི་བཟླས་པ་དང་སྦྱིན་སྲེག་གི་ཚོགས་དཔལ་ལྡན་སྔགས་ཞེས་པ་སྟེ། ཨོཾ་ཨཱཿཧཱུྃ་ཞེས་པ་བསྒྲུབ་པར་བྱའོ། །
དེ་བཞིན་དུ་བསམ་གཏན་གཞན་འགྲུབ་པའི་སླད་དུ་སངས་རྒྱས་གཟུགས་ཞེས་པ་སྟོང་པ་ཉིད་ཀྱི་གཟུགས་མངོན་སུམ་དུ་བྱ་སྟེ། དེ་ལྟར་ན་ཁྱབ་བདག་གི་ནི་དཔལ་ལྡན་སྔགས་དང་སངས་རྒྱས་གཟུགས་ཀྱང་རྣལ་འབྱོར་པ་ཡིས་དང་པོར་བསྒྲུབ་པར་བྱའོ། ། ཕྱི་ནས་ཉི་མའི་དབྱེ་བ་རྣམས་ཀྱིས་ཞེས་པ་དབྱེ་བ་བཅུ་གཉིས་ཀྱིས་གནས་པ་ཡོན་ཏན་དཔག་ཏུ་མེད་པའི་ལས་རྣམས་འགྲུབ་པར་འགྱུར་རོ། ། སྔགས་དང་གཟུགས་བརྙན་མ་གྲུབ་པར་ནི་སྲིད་གསུམ་གནས་སུ་ཅི་ཡང་འགྲུབ་པར་འགྱུར་བ་ཉིད་མ་ཡིན། དེ་ཕྱིར་རྒྱལ་པོ་རང་སེམས་དྲི་མ་རྣམ་པར་བྲལ་བ་དག་ལ་དང་པོའི་ཁྱབ་བདག་གི་དང་གཟུགས་ནི་བསྒྲུབ་པར་བྱའོ། ། ཞེས་པ་ངེས་པའོ། ། ཞེས་སོ། ། གསུམ་པ་ལ་ལས་ཚོགས་དང་། ཟད་པར་སྒྲུབ་པ་དང་། འཚེ་བ་བཟློག་པ་གསུམ་གྱི་དང་པོ་ནི།
ཞི་དང་རྒྱས་པ་ལ་ཡང་རིགས་ཀྱི་དབང་གིས་ཆུ་ཡི་ས་བོན་ལས་ནི་བསམ་གཏན་དཀར་པོར་འགྱུར། ། དབང་དང་དགུག་པ་ལ་ཡང་དམར་པོ་ལུས་ནི་བསྲེག་པར་བྱེད་པ་མེ་ཡི་ས་བོན་བདག་ཉིད་དོ། ། དབྱེ་བ་དང་ནི་བསྐྲད་པ་ལ་ཡང་འཇིག་དུས་སྤྲིན་དང་མཚུངས་པ་རླུང་གི་ས་བོན་བདག་ཉིད་དོ། ། རེངས་པ་དང་ནི་ཕུར་བུས་གདབ་པ་སོགས་ལ་གསེར་ཞུན་དང་མཚུངས་ས་ཡི་ས་བོན་རང་བཞིན་ནོ། ། སྟོང་པའི་ས་བོན་ལས་ནི་སྔོན་པོའི་མདོག་དང་ལྗང་ཁུར་འགྱུར་ཏེ་གསད་དང་གསོ་པ་དག་ལ་འོ། ། ཞེས་དང་། ད་ནི་ཞི་བ་ལ་བསམ་གཏན་གཞན་གསུངས་པ། ཞི་དང་ཞེས་པ་ལ་སོགས་པ་སྟེ། དང་པོར་རེ་ཞིག་དུས་ཀྱི་འཁོར་ལོ་དཔའ་བོ་གཅིག་པའི་བདག་ཉིད་བསྒོམ་པར་བྱ་སྟེ། ཞི་བ་ལ་སོགས་པ་དང་དབང་ལ་སོགས་པའི་ལས་ལ་ཕྱག་ཉི་ཤུ་རྩ་བཞི་པ་དང་།
བསད་པ་ལ་སོགས་པ་དང་རེངས་པ་ལ་སོགས་པའི་ལས་ལ་ཕྱག་ཉི་ཤུ་རྩ་དྲུག་པའོ། ། དེ་ནས་སྐད་ཅིག་གི་རྣམ་པས་ཞི་བ་དང་རྒྱས་པ་ལ་ཞེས་པ་ནི་འདིར་དུས་ཀྱི་འཁོར་ལོའི་ཐུགས་ཁར་ཆུའི་དཀྱིལ་འཁོར་ལ་ཆུའི་ས་བོན་གྱིས་བསྐྱེད་པའི་ལྷ་ཆུའི་བདག་ཉིད་ཅན་དཀར་པོ་སྟེ། རིགས་ཀྱིས་དབང་གིས་ཤེས་པ་ཨུ་ཡིག་གི་རིགས་ཀྱི་དབང་གིས་ཆུའི་ས་བོན་ལས་ནི་ཞི་དང་རྒྱས་པ་ལ་ཡང་དེ་ཡི་བསམ་གཏན་ནི་བསམ་གཏན་དཀར་པོར་འགྱུར་རོ། ། དེ་བཞིན་དུ་དབང་དང་དགུག་པ་ཡང་དམར་པོ་ལུས་ནི་བསྲེག་པར་བྱེད་པ་མེ་ཡི་ས་བོན་བདག་ཉིད་དེ་མགྲིན་པར་མེའི་དཀྱིལ་འཁོར་ལ་རཾ་ཡིག་གི་རིགས་ཀྱི་དབང་གིས་སོ། ། དབྱེ་བ་དང་ནི་བསྐྲད་པ་ལ་ཡང་ནག་པོ་རླུང་གི་ས་བོན་གྱི་རང་བཞིན་ཏེ། དཔྲལ་བར་རླུང་གི་དཀྱིལ་འཁོར་སྲོག་གི་ཨི་ཡིག་གི་རིགས་ཀྱི་དབང་གིས་སོ། ། རེངས་པ་དང་ཕུར་བུས་གདབ་པ་ལ་སོགས་པ་ལ་སེར་པོ་སའི་ས་བོན་གྱི་བདག་ཉིད་དེ་ལྟེ་བར་སའི་དཀྱིལ་འཁོར་ལ་ལི་ཡིག་གི་རིགས་ཀྱི་དབང་གིས་སོ། ། བསད་པ་ལ་སྟོང་པའི་ས་བོན་ལས་སྔོན་པོའི་མདོག་སྟེ་གསང་བར་ཡེ་ཤེས་ཀྱི་དཀྱིལ་འཁོར་ལ་ཨཱཿཡིག་གི་རིགས་ཀྱི་དབང་གིས་སོ། ། གསོ་བ་ལ་ལྗང་གུ་སྟེ་གཙུག་ཏོར་དུ་སྟོང་པའི་དཀྱིལ་འཁོར་ལ་ཨ་ཡིག་གི་རིགས་ཀྱི་དབང་གིས་སོ། ། དེ་ལྟར་གནས་དྲུག་པོ་རྣམས་སུ་རིགས་དྲུག་གི་དབང་གིས་སྲོག་ཡང་དག་པར་སྡོམ་པ་ལས་འགྲུབ་པར་བཅོམ་ལྡན་འདས་ཀྱིས་གསུངས་སོ། །
ཞེས་སོ། ། གཉིས་པ་ནི། ས་ཡི་ཟད་པར་ཀུན་ནས་ཆུ་ཡི་གཏེར་དུ་འགྲོ་བ་ལ་སྟེ་རླུང་གི་ཟད་པར་ཆད་པ་ནི། ། ཉམས་པའི་དོན་ཏོ་མེ་ཡི་ཟད་པར་དག་ཀྱང་ས་ཡི་དཀྱིལ་འཁོར་བཞུ་བའི་དོན་ཏེ་མེ་དག་ཀྱང་། ། ཉམས་པའི་དོན་དུ་ཆུ་ཡི་ཟད་པར་དུ་འགྱུར་སྟོང་པའི་ཟད་པར་མཁའ་ལ་འགྲོ་དང་སྣ་མིན་པ། ། ཞེས་དང་། ད་ནི་ས་ཡི་ཟད་པར་སྒོམ་པ་གསུངས་པ། ས་ཞེས་པ་ལ་སོགས་པ་སྟེ། འདིར་གང་གི་ཚེ་རྣལ་འབྱོར་པ་རྣམས་ཀྱིས་ལྷ་གྲུབ་པར་གྱུར་པ་དེའི་ཚེ་ལྟེ་བའི་སའི་དཀྱིལ་འཁོར་ལས་སའི་ཟད་པར་རྒྱ་མཚོའི་སྟེང་དུ་ཟམ་སྟེགས་རྩིགས་པ་བཞིན་དུ་སྤྲོས་ནས་བསྒོམ་པར་བྱ་སྟེ། ཆུ་ཡི་གཏེར་དུ་འགྲོ་བ་ལ་ཞེས་པ་ཟད་པར་སའི་བསམ་གཏན་གྱིས་ཐང་ལ་ཇི་ལྟ་བ་དེ་བཞིན་དུ་ཆུ་ལ་རྒྱ་མཚོའི་སྟེང་དུ་རྣལ་འབྱོར་པས་འགྲོའོ། །
དེ་བཞིན་དུ་རླུང་གི་ཟད་པར་ཆར་ཆེས་པ་ཉམས་པའི་དོན་ཏོ། ། ཞེས་པ་ནི་དཔྲལ་བའི་རླུང་གི་དཀྱིལ་འཁོར་ལ་སྤྲིན་གྱི་སྟེང་དུ་རླུང་གི་ཟད་པར་སྤྲོས་ནས་སྒོམ་པར་བྱ་སྟེ། དེས་སྤྲིན་དང་ཆར་རྣམ་པར་ཉམས་པར་བྱེད་དོ། ། གཞན་ཡང་ཁམས་ལྔའི་བདག་ཉིད་ཀྱི་ཁང་པ་བརྩེགས་པ་བདག་ཉིད་ཀྱི་སྟེང་དུ་སྒོམ་པར་བྱ་སྟེ། དེས་སྤྲིན་དང་ཆར་རྣམ་པར་ཉམས་པར་བྱེད་དོ། ། བསམ་གཏན་དེས་ནི་ཆར་འབབ་ཀྱང་རྣལ་འབྱོར་པ་ལ་ཆུས་མི་རེག་ཅིང་ཁང་པ་བརྩེགས་པའི་མཚམས་ཀྱི་མཐར་ཐུག་པར་སྤྲིན་གྱི་ཆར་རབ་ཏུ་འཇུག་པར་མི་འགྱུར་རོ། ། ཞེས་རྩ་བའི་རྒྱུད་ལས་རབ་ཏུ་གསུངས་སོ། ། དེ་ལྟར་རླུང་གི་ཟད་བར་ཆར་པ་ནི་ཉམས་པའི་དོན་ཏོ། ། ཞེས་སོ། ། མེའི་ཟད་པར་ཞེས་པ་ནི།
འདིར་མགྲིན་པའི་མེའི་དཀྱིལ་འཁོར་ལས་མེའི་ས་བོན་ཡོངས་སུ་གྱུར་པའི་འབར་བ་རྣམས་སའི་སྟེང་དུ་སྤྲོས་ནས་བསྒོམ་པར་བྱ་སྟེ། འབར་བ་དེ་རྣམས་ཀྱིས་སའི་དཀྱིལ་འཁོར་གསེར་བཞུ་བ་བཞིན་དུ་ཁུ་བར་བྱེད་དོ། ། དེ་ལྟར་ས་ཞུ་བར་བྱེད་པའི་དོན་དུ་མེ་ཡི་ཟད་པར་བསྒོམ་པར་བྱའོ། ། དེ་བཞིན་དུ་མེ་དག་ཀྱང་ཉམས་པའི་དོན་དུ་ཆུ་མི་ཟད་པར་ཞེས་པ་ནི། འདིར་ལྷའི་ཐུགས་ཁའི་ཆུའི་དཀྱིལ་འཁོར་ལས་ཆུའི་ས་བོན་གྱིས་བསྐྱེད་པའི་ཆུ་ཡི་ཟད་པར་མེའི་སྟེངདུ་སྤྲོས་ནས་བསྒོམ་པར་བྱ་སྟེ། དེས་མི་བསིལ་བར་འགྱུར་ཞིང་། བསྲེག་པས་བྱེད་པའི་ནུས་པ་མེད་དོ། ། སྟོང་པའི་ཟད་པར་མཁའ་ལ་འགྲོ་དང་ཞེས་པ་གཙུག་ཏོར་གྱི་ནམ་མཁའི་དཀྱིལ་འཁོར་ལ་ནམ་མཁའི་ཟད་པར་རྫས་དང་བྲལ་བ་བསྒོམ་པར་བྱ་སྟེ། དེས་ནམ་མཁའ་ལ་འགྲོ་བར་འགྱུར་རོ། ། དེ་བཞིན་དུ་ཆོམ་རྐུན་ལ་སོགས་པའི་ཉེ་བར་འཚེ་བ་ལ་བསམ་གཏན་དེ་ཉིད་ཀྱིས་མི་སྣང་བར་འགྱུར་རོ། །
ཞེས་སོ། ། གསུམ་པ་ནི། གླང་པོའི་བདག་པོ་གཞོམ་པ་ལ་ནི་མེ་ཡི་ས་བོན་ཉིད་ལས་གདོང་ལྔ་པ་ཡི་བསམ་གཏན་འགྱུར། ། ཀླུ་ཡི་དབང་པོ་གཞོམ་པ་ལ་ནི་མཁའ་ལྡིང་དཀར་པོ་ཆུ་ཡི་ས་བོན་བདག་ཉིད་ཅན་དུ་འགྱུར། ། བསེ་དང་སེང་གེ་དག་ལ་རྐང་བརྒྱད་འཇིག་དུས་སྤྲིན་དང་མཚུངས་པ་རླུང་གི་ས་བོན་བདག་ཉིད་ཅན། ། རྟ་ཡི་དགྲ་ལ་བསྲེ་ཞེས་གྲགས་པ་ས་ཡི་རིགས་ཀྱི་དབང་གིས་ལྷ་མིན་གཞོམ་ལ་ཁྲོ་བོ་སྐྱེས། ། ཞེས་དང་། ད་ནི་དུད་འགྲོའི་ཉེ་བར་འཚེ་བ་ཞི་བའི་སླད་དུ་བསམ་གཏན་གསུངས་པ། གླང་པོའི་ཞེས་པ་ལ་སོགས་པ་སྟེ་འདིར་གང་གི་ཚེ་གླང་པོའི་བདག་པོས་འཇིག་པར་འགྱུར་བ་དེའི་ཚེ་མགྲིན་པ་མེའི་ས་བོན་ཞེས་པ་ར་ཡིག་ལས་བྱུང་བའི་གདོང་ལྔ་པ་བསྒོམ་པར་བྱ་སྟེ། གླང་པོའི་བདག་པོ་གཞོམ་པའི་ཡུལ་ལ་དེ་ནི་གདོང་ལྔ་པའི་བསམ་གཏན་དུ་འགྱུར་རོ། །
དེ་བཞིན་དུ་ཀླུའི་དབང་པོ་གཞོམ་པ་ལ་ནི་མཁའ་ལྡིང་སྙིང་ཁའི་ཆུའི་དཀྱིལ་འཁོར་ལས་ཆུའི་ས་བོན་བདག་ཉིད་ཅན་ཏེ་དཀར་པོར་འགྱུར་རོ། ། བསེའི་འཇིག་པ་དང་། སེང་གེའི་འཇིག་པ་ལ་རྐང་རྒྱད་ཅེས་པ་རྐང་པ་བརྒྱད་པ་ནག་པོ་སྟེ། དཔྲལ་བའི་རླུང་གི་དཀྱིལ་འཁོར་ལས་རླུང་གི་ས་བོན་གྱི་བདག་ཉིད་ཅན་ནོ། ། རྟ་ཡི་དགྲ་ལ་ཞེས་པ་མ་ཧེའི་འཇིག་པ་ལ་བསེ་ཞེས་གྲགས་པ་ས་ཡི་རིགས་ཀྱི་དབང་གིས་ཞེས་པ་སེར་པོ་སྟེ། ། ལྟེ་བའི་སའི་དཀྱིལ་འཁོར་ལ་ལ་ཡིག་གི་ས་བོན་ལས་སོ། ། ལྷ་མིན་གཞོམ་ལ་ཁྲོ་བོ་སྐྱེས་གཙུག་ཏོར་གྱི་སྟོང་པའི་དཀྱིལ་འཁོར་ལྗང་ཁུའམ་གསང་བའི་ཡེ་ཤེས་ཀྱི་དཀྱིལ་འཁོར་སྔོན་པོ་ལས་ཧཱུྃ་ཡིག་གི་ས་བོན་གྱི་བདག་ཉིད་ཁྲོ་བོ་ལས་སྐྱེས་པ་ནི་ལྷ་མིན་ལ་སོགས་པ་རྣམས་གཞོམ་པའི་ཡུལ་ལ་རྣལ་འབྱོར་པ་རྣམས་ཀྱི་བདེ་བ་བྱེད་པར་འགྱུར་རོ། ། ཞེས་པ་སྟེ་དུད་འགྲོ་གཞོམ་པའི་སླད་དུ་བསམ་གཏན་གྱི་ངེས་པའོ། ། ཞེས་སོ། ། བཞི་པ་ཚད་མ་ནི།
དབུ་མར་གནས་པའི་རླུང་གི་གོང་བུ་སྟེ་གཟུགས་མཐོང་བ་ནི་འཛིན་པས་ཡིད་དབུ་མར་སྲོག་བརྟན་པ་ལས་དབང་ཤེས་ཀྱིས་མངོན་སུམ་དུ་སྣང་བས་ཡིད་ཀྱི་མངོན་སུམ་སྟེ། འདུས་པ་ཕྱི་མར། རང་སྔགས་སྙིང་ཁར་བསམས་ནས་ནི། ། སྲོག་ནི་ཐིག་ལེར་སོན་པ་དགོད། ། འགགས་པ་རིན་ཆེན་དབང་པོར་བཅས། ། གཟུང་བར་བྱ་འོ་འཛིན་པར་བརྗོད། ། ཅེས་དང་། དེའི་དོན་ནཱ་རོ་པས། དེ་བཞིན་དུ་ཡིད་སྐྱོབ་པར་འགྱུར་བའི་ཕྱིར་རང་སྔགས་ཏེ་སྲོག་སྙིང་ཁར་ཏེ་ལྟེ་བ་ནས་ལྟེ་བའི་དབུས་སུ་བསམས་ནས་ཐིག་ལེར་སོན་པ་ནི་ཐིག་ལེའི་གནས་དཔྲལ་བར་ཏེ་དེར་དགོད་ཅེས་པ་དགག་པར་བྱའོ། ། འགག་པ་རིན་ཆེན་དབང་པོར་བཅས། །
གཟུང་བར་བྱའོ་ཞེས་པས་འགྲོ་འོང་བྲལ་བར་བྱའོ། ། འཛིན་པར་བརྗོད་པ་ནི་འཛིན་པའི་ཡན་ལག་ཏུ་བརྗོད་དོ། ། ཞེས་སོ། ། དག་དབྱེ་ནི། སླར་ཡང་རྣམ་པ་བཅུ་སྟེ། འཛིན་པ་ཕྱག་ན་རིན་ཆེན་ནོ། ། ཞེས་པ་ནི་ཚོར་བའི་ཕུང་པོ་སྟེ། སྲོག་གི་འཛིན་པ་ལྟེ་བ་དང་སྙིང་ཁ་དང་མགྲིན་པ་དང་དཔྲལ་བ་དང་གཙུག་ཏོར་གྱི་པད་མ་ལ་འགྲོ་བ་དང་འོང་བའི་དབྱེ་བས་རྣམ་པ་བཅུའོ། ། ཞེས་སོ། ། འབྲས་བུ་ལ་གནས་སྐབས་ཀྱི་ནི།
བདུད་དང་ཉོན་མོངས་ལ་སོགས་ཉམས་ཤིང་སྟོབས་བཅུ་ལ་ནི་འཇུག་པར་འགྱུར་ཏེ་ཞེས་པ་ནི་སྟོང་པ་ཉིད་ཀྱི་གཟུགས་གཟུང་བའི་སེམས་ལ་འཇུག་པར་འགྱུར་ཏེ་འཛིན་པའི་སྟོབས་ཀྱིས་སོ་ཞེས་པ་ནི་སྲོག་གི་འགྲོ་བ་དང་འོང་བ་ཟད་པས་གཅིག་ཏུ་འདྲེས་པར་གྱུར་པས་སོ། ། ཞེས་སོ། ། མཐར་ཐུག་ནི་རིགས་མཐུན་གྱི་དབང་དུ་བྱས་ན། ཚོར་བའི་ཕུང་པོ་དང་མེའི་ཁམས་དང་མིག་དང་རོ་དང་ལག་པ་དང་འགྲོ་བ་སྟེ།

འདི་རྣམས་སྒྲིབ་པ་དང་བྲལ་བ་རྣམ་པ་ཐམས་ཅད་པའི་སྟོང་པ་ཉིད་དོ། ། ཞེས་པ་ལྟར་དེ་རྣམས་རྣམ་པར་དག་པའི་རིན་འབྱུང་། གོས་དཀར། ས་སྙིང་། རོ་རྡོ་རྗེ། རྨུགས་བྱེད། ཁྲོ་གཉེར་ཅན་རྣམས་འགྲུབ་པར་བྱེད་པ་ཡིན་ཡང་འདིར་ཡུལ་ཡུལ་ཅན་ལྷན་ཅིག་དག་པའི་དབང་དུ་བྱས་ནས་ཚོར་ཕུང་དང་ཆུ་ཁམས། མིག་དང་གཟུགས། ལག་པ་དང་ལེན་པ་དྲུག་དག་པའི་རིན་འབྱུང་དང་མཱ་མ་ཀི། ས་སྙིང་དང་གཟུགས་རྡོ་རྗེ། རྨུགས་བྱེད་དང་ཁེངས་བྱེད་མ་དྲུག་ཐོབ་པར་བྱེད་དོ། །
གསུམ་པ་རྗེས་དྲན་ཏིང་ངེ་འཛིན་སྒྲུབ་པ་སྒྲུབ་ཆེན་གྱི་ཡན་ལག་ཐུགས་རྡོ་རྗེ་དང་ཡེ་ཤེས་རྡོ་རྗེའི་རྣལ་འབྱོར་ཐིག་ཕྲའི་ཏིང་ངེ་འཛིན་ཐ་མར་དགེ་བའི་འཁྲིད་ལ་ཀུན་རྫོབ་བདེ་བ་སྒྲུབ་བྱེད་རྗེས་དྲན། དོན་དམ་བདེ་བ་སྒྲུབ་བྱེད་ཏིང་ངེ་འཛིན་གཉིས་ཀྱི་དང་པོ་ལ་སྒྲ་དོན། དུས་མཚམས། ཡན་ལག ཚད་མ། དག་དབྱེ། འབྲས་བུ་དྲུག་གི་དང་པོ་ནི། དབུ་མར་དུ་སོགས་སྟོང་པའི་གཟུགས་མཐོང་བ་ལ་སོར་བསྡུད་བསམ་གཏན་གྱིས་བརྟན་པར་བྱས་པའི་སྟོང་པའི་གཟུགས་མཐོང་བ་རྗེས་སུ་དྲན་པ་བསྐྱེད་པར་བྱེད་པས་རྗེས་དྲན་ཏེ། གདོལ་པ་མོ་ལ་རྗེས་སུ་དྲན་པ་པད་མ་འཛིན་པར་འགྱུར་ཏེ། ཞེས་དང་།
གདོལ་པ་མོ་དབུ་མའི་རྩ་ལ་རྗེས་སུ་དྲན་པ་དེ་ཡང་རྣམ་པ་བཅུ་སྟེ། ཞེས་དང་། གཏུམ་མོའི་སྣང་བ་གང་ཞིག་གྱུར་པ་ངེས་པར་ལུས་དང་ནམ་མཁའ་ལ་ཡང་རྗེས་སུ་དྲན་པར་འགྱུར། ཞེས་དང་། གཏུམ་མོའི་སྣང་བ་གང་ཞིག་སྲིད་པ་གསུམ་གྱི་ནམ་མཁའ་ལ་གྱུར་པ་དེ་ནི་རྗེས་སུ་དྲན་པ་སྟེ། ཞེས་དང་། གསང་འདུས་རྒྱུད་ཕྱིར། གང་ཞིག་སྒོམ་བྱ་རྗེས་དྲན་པས། ། དེ་ཡི་རྣམ་པར་ཡང་དག་སྤྲོ། ། རྗེས་སུ་དྲན་པ་ཞེས་ཤེས་བྱ། །
རབ་གསལ་དེ་ལ་སྐྱེ་བར་འགྱུར། ། ཞེས་པའི་དོན་ནཱ་རོ་པས། ཡན་ལག་ལྔ་པ་གསུངས་པ། གང་ཞིག་སྒོམ་བྱ་ཞེས་པ་ལ་སོགས་པ་སྟེ་གང་ཞིག་སྒོམ་བྱ་ནི་སོ་སོར་སྡུད་པ་དང་བསམ་གཏན་གྱི་ཡན་ལག་གིས་བརྟན་པར་བྱས་པ་ཁམས་གསུམ་པ་རབ་ཏུ་བསལ་བའི་བདག་ཉིད་ཀུན་རྫོབ་ཀྱི་བདེན་པ་སྟེ་རྗེས་སུ་དྲན་པས་དེ་ཡི་རྣམ་པར་ཡང་དག་སྤྲོ། དེ་ཡི་རྣམ་པར་ནི་ཀུན་རྫོབ་ཀྱི་བདེན་པའི་རྣམ་པར་ཏེ་ཡང་དག་སྤྲོ་ནི་ནམ་མཁའི་འཐིལ་མཐའ་དག་ཁྱབ་པར་བལྟ་བར་བྱའོ། ། རྗེས་སུ་དྲན་པ་ཞེས་ཤེས་བྱ། དུས་གསུམ་པའི་སྲིད་པ་གསུམ་པོ་མཐའ་དག་མཐོང་བ་ནི་རྗེས་སུ་དྲན་པའི་ཡན་ལག་ཏུ་ཤེས་པར་བྱའོ། ། ཞེས་པའི་དོན་ཏོ། ། དེ་ཉིད་ཀྱི་ཕྱིར་གསུངས་པ། རབ་གསལ་དེ་ལ་སྐྱེ་བར་འགྱུར། །
ཞེས་པ་སྟེ། ཁམས་གསུམ་པ་རབ་ཏུ་བསལ་བ་ནི་དེ་ལ་རྗེས་སུ་དྲན་པའི་ཡན་ལག་སྐྱེ་བར་འགྱུར་རོ། ། ཞེས་དང་། ཕྱག་རྡོར་སྟོད་འགྲེལ་དུ། འདི་ཉིད་སྒོམ་པ་རྣམ་པ་གཉིས། ། སྔོན་དུ་གཟུགས་བརྙན་བསྒོམ་པ་དང་། ། ཕྱི་ནས་གཟུགས་བརྙན་བསྒོམ་པ་འོ། ། སྔོན་དུ་གཟུགས་བརྙན་སྒོམ་པ་ནི་དུ་བ་ལ་སོགས་པའི་མཚན་མ། གཟུགས་བརྙན་གྱི་མཐར་ཐུག་པ་སྒོམ་པའོ། ། ཕྱི་ནས་གཟུགས་བརྙན་སྒོམ་པ་ལ་ནི་གཟུགས་བརྙན་མཐོ་བ་བྷ་གར་ལིང་ག་བཀོད་དེ་མཆོག་ཏུ་མི་འགྱུར་བའི་བདེ་བ་འཕེལ་བའི་དོན་དུ་སྒོམ་པའོ། །
ཞེས་དང་། ཉི་མ་དཔལ་གྱིས། གང་སྔོན་རྗེས་སུ་དྲན་པས་སྨིག་རྒྱུ་ལ་སོགས་པའི་རྣམ་པས་ཡང་དག་པའི་མཐའ་ཐོབ་པརགྱུར་པ་དེའི་རྣམ་པ་སྟེ་རིམ་པ་དེ་ཁོ་ནས་ཡང་དག་པར་སྤྲོ་བར་བྱའོ། ། དེ་མ་ཐག་ཏུ་བརྗོད་པ་འདི་ནི་ཡན་ལག་ལྔ་པོ་རྗེས་སུ་དྲན་པའོ། ། ཞེས་དང་། ཟླ་གྲགས་ཀྱིས། དེ་ལྟར་བདག་ཉིད་འོད་གསལ་བར་སོང་བར་རྣམ་པར་སྒོམ་ཞིང་མངོན་སུམ་དུ་བྱས་ནས། གང་སྔོན་རྗེས་སུ་དྲན་པ་སྨིག་རྒྱུ་འདྲ་བ་ལ་སོགས་པའི་རྣམ་པས་ཡང་དག་པའི་མཐའ་ཐོབ་པ་དེ་དང་འདྲ་ཞིང་། དེ་ཉིད་ཀྱི་རིམ་གྱིས་སྤྲོ་བར་བྱ་ཞིང་བསྐྱེད་པར་བྱ་སྟེ། བཤད་མ་ཐག་པ་དེ་དག་ནི་རྗེས་སུ་དྲན་པ་ཞེས་བཤད་པ་ཡིན་པར་ཤེས་ཤིང་ཁོང་དུ་ཆུད་པར་བྱའོ། །
ཞེས་སོ། ། གཉིས་པ་ནི། ལྟེ་བའི་འཁོར་ལོའི་དབུས་སུ་གཏུམ་མོའི་སྣང་བ་སྟོང་པའི་གཟུགས་བརྙན་གསལ་བར་མཐོང་ནས་སྒོམ་པར་བྱ་སྟེ། ཕྱག་རྡོར་གྱི་སྦྱོར་དྲུག་ལས། འདིར་འཛིན་པའི་སྟོབས་ཀྱིས་ལྟེ་བར་གནས་པའི་ཙཎྜ་ལི་འབར་བར་རྣལ་འབྱོར་པས་མཐོང་བ་སྟེ་སྒྲིབ་པ་ཐམས་ཅད་དང་བྲལ་བ་གཟུགས་བརྙན་ལྟ་བུའི་ཕྱག་རྒྱ་ཆེན་པོ་འབར་ཞིང་སངས་རྒྱས་ཀྱི་སྤྲིན་མཐའ་ཡས་པའི་འོད་ཟེར་གྱི་སྤྲིན་འཕྲོ་བའི་འོད་ཀྱི་དཀྱིལ་འཁོར་གྱིས་རྣམ་པར་མཛེས་པ་ཅན་ཏེ་རྗེས་སུ་དྲན་པས་ནི་སྒྲུབ་པ་བསྟན་ཏོ། ། འཛིན་པའི་མཐར་ཙཎྜ་ལིའི་སྦྱོར་བ་སྒོམ་པ་འདི་ནི་ངེས་པའོ། ། ཞེས་དང་། ཕྱག་རྡོར་སྟོད་འགྲེལ་དུའང་འདི་དང་འདྲ་བར་གསུངས་སོ། ། གསུམ་པ་ལ་དྲུག་ལས། དང་པོ་མཚན་ཉིད་གང་ཡིན་པ་ནི།
འཛིན་པའི་སྟོབས་ཀྱིས་ལྟེ་བར་འདོད་པའི་ལྷའི་གཟུགས་བརྙན་གཏུམ་མོའི་སྣང་བ་མཐོང་བ་ལ་སེམས་རྩེ་གཅིག་པས་སྣང་བ་དེ་ལས་སྲིད་པ་གསུམ་གྱི་སྣང་བ་འཕྲོ་བས་ནམ་མཁའ་ཁྱབ་པ་བྱུང་བ་ན་སོར་བསྡུད་བསམ་གཏན་དུ་མཐོང་བའི་སྟོང་གཟུགས་དང་འདྲ་བར་དྲན་པ་སྟེ། དེ་ནས་རྗེས་སུ་དྲན་པ་ཞེས་བྱ་བ་ནི་རང་གི་འདོད་པའི་ལྷ་མཐོང་བ་གཟུགས་ཀྱི་རྣམ་པ་རྣམ་པར་རྟོག་པ་དང་བྲལ་བའོ། ། དེ་ལས་འོད་ཟེར་དུ་མ་འཕྲོས་པའི་རང་བཞིན་ཁམས་གསུམ་པར་སྤྲོ་བ་ཞེས་པ་རྗེས་སུ་དྲན་པའི་ཡན་ལག་བརྗོད་དོ། ། ཞེས་དང་། ཕྱག་རྡོར་སྦྱོར་དྲུག ནཱ་རོ་པ། ཉི་མ་དཔལ་རྣམས་ཀྱང་དེ་དང་འདྲའོ། ། གཉིས་པ་དབྱེ་བ་གང་ཡིན་པ་ནི། གདུལ་བྱ་དབང་པོ་རྟུལ་འབྲིང་མཆོག་གི་དབྱེ་བས་འཛག་པའི་བདེ་བ་སྒྲུབ་བྱེད་ལས་ཀྱི་ཕྱག་རྒྱའི་དང་། གཡོ་བའི་བདེ་བ་སྒྲུབ་བྱེད་ཡེ་ཤེས་ཀྱི་ཕྱག་རྒྱའི་དང་།
མི་འགྱུར་བའི་བདེ་བ་སྒྲུབ་བྱེད་ཕྱག་རྒྱ་ཆེན་མོའི་རྣལ་འབྱོར་གསུམ་སྟེ། འདི་དག་དམན་པ་ལ་སོགས་དབྱེ་བ་རྣམས་ཀྱིས་སྣ་ཚོགས་གཙོ་བོའི་སྒྲུབ་ཐབས་རྣམ་པ་གསུམ་དུ་འགྱུར། ། ཕྱག་རྒྱ་གསུམ་དང་གནས་སྐབས་གསུམ་ན་རྣམ་གསུམ་བགྲོད་པའི་དབང་གིས་ལས་དང་ཀུན་རྟོག་མཆོག་རྣམས་སོ། ། ཞེས་དང་། ཕྱག་རྒྱ་གསུམ་དང་གནས་སྐབས་གསུམ་ཞེས་པ་ནི་རྣམ་གསུམ་བགྲོད་པའི་དབང་གིས་ཞེས་པ་སྟེ། འདིར་བྱང་ཆུབ་ཀྱི་སེམས་འཛག་པའི་བགྲོད་པ་ནི་དམན་པའི་གནས་སྐབས་སོ། ། གཡོ་བའི་བགྲོད་པ་ནི་འབྲིང་པོའི་གནས་སྐབས་སོ། ། མི་གཡོ་བའི་བགྲོད་པ་ནི་མཆོག་གི་གནས་སྐབས་སོ། ། འདི་རྣམས་ལས། ལས་ཀྱི་ཕྱག་རྒྱ་ནི་འཛག་པའི་བདེ་བ་སྦྱིན་པ་མོའོ། །
ཡེ་ཤེས་ཀྱི་ཕྱག་རྒྱ་ནི་གཡོ་བའི་བདེ་བ་སྦྱིན་པ་མོའོ། ། ཕྱགརྒྱ་ཆེན་མོ་ནི་མི་གཡོ་བའི་བདེ་བ་སྦྱིན་པ་མོའོ། ། དེ་ལྟར་སྦྱོར་བ་ཡན་ལག་དྲུག་ལ་ཕྱག་རྒྱ་གསུམ་སྒོམ་པར་བཅོམ་ལྡན་འདས་ཀྱིས་གསུངས་པའི་ཕྱིར་རོ། ། ཞེས་དང་། བྱིིས་པའི་སྐྱེ་བོ་རྣམས་ལ་ལས་ཀྱི་ཕྱག་རྒྱ་དེས་བདེ་བ་དེ་སྒྲུབ་པར་བྱེད་པར་གསུངས་སོ། ། འབྲིང་པོ་རྣམས་ལ་ཡེ་ཤེས་ཀྱི་ཕྱག་རྒྱས་སོ། ། མཆོག་རྣམས་དང་རྣལ་འབྱོར་པ་རྣམས་ལ་ཕྱག་རྒྱ་ཆེན་མོས་སོ། ། ཞེས་ཏེ། འདིའི་དབང་པོ་རྣོ་རྟུལ་ཡང་འཛག་བཅས་ཀྱི་བདེ་བ་སྐྱེ་དཀའ་སླའི་དབང་དུ་བྱས་པའོ། ། ཅིའི་ཕྱིར་ལས་ཀྱི་ཕྱག་རྒྱ་ཞེས་བྱ་ན།
ཙུམྦྷ་ན་དང་འཁྱུད་རེག་ལ་སོགས་པའི་བྱ་བ་བྱེད་པས་ལས། ཕྱག་རྒྱ་མུ་དྲྭ་ལས་མུ་དམ་བདེ་བའི་ཁྱད་པར། རཱ་ཏི་སྟེར་བ་སྟེ་འགྱུར་བའི་བདེ་བ་སྟེར་བས་ཕྱག་རྒྱའོ། ། དེ་ལྟར་ནཱ་རོ་པས། ལས་ཀྱི་ཕྱག་རྒྱ་ནི་ནུ་མ་དང་སྐྲར་ལྡན་པ་འདོད་པའི་ཁམས་ཀྱི་བདེ་བའི་རྒྱུའོ། ། ལས་ནི་ཙུམྦྷ་ན་དང་འཁྱུད་པ་དང་གསང་བར་རེག་པ་དང་རྡོ་རྗེ་བསྐྱོད་པ་ལ་སོགས་པ་བྱ་བའི་བདག་ཉིད་ཅན་ཏེ། དེ་ཡིས་ཉེ་བར་མཚོན་པའི་ཕྱག་རྒྱ་ནི་ཡིད་ཆེས་པར་བྱེད་པ་མོ་ཡིན་ལ་ཡིད་ཆེས་པ་ནི་འདིར་འགྱུར་བའི་བདེ་བ་མཚོན་པར་བྱེད་པ་སྟེ། མུ་དམ་བདེ་བའི་ཁྱད་པར་རཱ་ཏི་སྟེར་བའོ་ཞེས་པ་ཕྱག་རྒྱའོ། ། ཞེས་སོ། ། ཅིའི་ཕྱིར་ཡེ་ཤེས་ཀྱི་ཕྱག་རྒྱ་ཞེས་བྱ་ན།
སྔོན་གྱི་རྩེ་དགའ་ལ་སོགས་པ་སྒོམ་པའི་མཚན་ཉིད་ཅན་ཡིན་པས་ཡེ་ཤེས། གཡོ་བའི་བདེ་བ་སྟེར་བས་ཕྱག་རྒྱ་སྟེ། ཡེ་ཤེས་ཀྱི་ཕྱག་རྒྱ་ནི་རང་གི་སེམས་ཀྱིས་ཡོངས་སུ་བརྟགས་པ་སྣ་ཚོགས་ཡུམ་ལ་སོགས་པ་ལྷ་མོའི་རང་བཞིན་རྗེས་སུ་ལོངས་སྤྱོད་པ་ཡོད་པ་ཇི་སྲིད་པར་ཏེ་གཟུགས་ཀྱི་ཁམས་ཀྱི་བདེ་བའི་རྒྱུའོ། ། ཡེ་ཤེས་ནི་སྔོན་རྒོད་པ་དང་ལྟ་བ་ལ་སོགས་པ་སྒོམ་པའི་མཚན་ཉིད་དེ། ཡིད་ཆེས་པ་ནི་འདིར་གཡོ་བའི་བདེ་བ་མཚོན་པར་བྱེད་པའོ། ། ཞེས་སོ། ། ཅིའི་ཕྱིར་ཕྱག་རྒྱ་ཆེན་མོ་ཞེས་བྱ་ཞེ་ན། ཕྱག་རྒྱའང་ཡིན་ལ་ཆེན་པོའང་ཡིན་པས་ཕྱག་རྒྱ་ཆེན་མོ། བྱང་ཆུབ་ཀྱི་སེམས་རྡོ་རྗེ་འདིས་རྒྱས་འདེབས་པས་ཕྱག་རྒྱས་རྣམ་པ་ཐམས་ཅད་ཀྱི་མཆོག་དང་ལྡན་པ་ཉི་ཚེ་བ་མ་ཡིན་པས་ཆེན་པོ་སྟེ། ཆེན་པོའང་འདི་ཡིན་ལ་ཕྱག་རྒྱ་ཡང་ཡིན་པ་ནི་ཕྱག་རྒྱ་ཆེན་པོའོ། །
སླར་ཡང་འདིའི་ཆེན་པོ་ཉིད་ནི་རྣམ་པ་ཐམས་ཅད་མཆོག་དང་ལྡན་པ་ཉི་ཚེ་བ་མ་ཡིན་པ་ཉིད་ཡིན་ལ་བྱང་ཆུབ་ཀྱི་སེམས་རྡོ་རྗེ་འདིས་རྒྱས་འདེབས་པའི་ཕྱིར་ཕྱག་རྒྱ་སྟེ། ཡིད་ཆེས་པ་ནི་འདིར་རང་གི་སེམས་ཀྱིས་ཡོངས་སུ་བརྟགས་པའི་ཆོས་དང་བྲལ་བ་དུ་བ་ལ་སོགས་པའི་མཚན་མ་སྔོན་དུ་འགྲོ་བའི་རང་གི་སེམས་རབ་ཏུ་གསལ་བ་རྣལ་འབྱོར་པས་རྟོགས་པར་བྱ་བ་པྲ་ཕབ་པ་ལྟ་བུའོ། ། ཞེས་སོ། ། གཉིས་པ་སྒོམ་ཚུལ་གང་ཡིན་པ་ལ་སྒོམ་པའི་རིམ་པ། ཇི་ལྟར་སྒོམ་ཚུལ་གཉིས་ཀྱི་དང་པོ་ནི། ཐོག་མར་ཕྱག་ཆེན། དེ་ལས་བདེ་བ་མ་སྐྱེས་ན་ཡེ་ཤེས། དེ་ལས་ཀྱང་བདེ་བ་མ་སྐྱེས་ན་ལས་ཀྱི་ཕྱག་རྒྱ་སྒོམ་སྟེ། ཕྱག་རྒྱ་རབ་ཏུ་འགྲོགས་ལ་སེམས་དང་མཆོག་གི་བདེ་བ་ལ་གནས་རྡོ་རྗེ་ཡང་དག་བསླང་བ་ཡང་། ། པདྨར་རྡོ་རྗེའི་སྒྲ་ཡི་རང་གི་ལག་པའི་ཆུ་སྐྱེས་དག་གིས་གསོར་བ་བདེ་བའི་སླད་དུ་སྟེ། །
ས་བོན་གཏོང་བ་མིན་པའི་བདེ་བ་དེ་ནི་འཆི་བའི་འཇིགས་འཕྲོག་དཔལ་ལྡན་བླ་མའི་ཞལ། ། ཞེས་དང་། ཕྱག་རྒྱ་རབ་ཏུ་འགྲོགས་ལ་སེམས་ཞེས་པ་གཟུགས་ལ་རྗེས་སུ་ཆགས་པས་བྱང་ཆུབ་ཀྱི་སེམས་ཞུ་བ་དང་མཆོག་གི་བདེ་བ་ལ་གནས་རྡོ་རྗེ་ཡང་དག་བསླང་བ་ཡང་གསུམ་པ་ཐུགས་ཀྱི་ཞལ་ལོ། ། ཅི་སྟེ་གཟུགས་ཀྱི་སྒོ་ནས་དགའ་བར་མ་གྱུར་ན་དེའི་ཚེ་པདྨར་རྡོ་རྗེའི་སྒྲའི་ཞེས་པ་དལ་བུ་དག་གིས་བྱའོ། ། ཅི་སྟེ་བུད་མེད་མ་རྙེད་ན་དེའི་ཚེ་རང་གི་ལག་པའི་པད་མས་གསོར་བར་བྱའོ། ། བདེ་བ་འཕེལ་བའི་སླད་དུ་ཡིན་གྱི་ལྟུང་བའི་སླད་དུ་ནི་མ་ཡིན་ནོ། ། དེ་ལྟར་ས་བོན་གཏོང་བ་མིན་པའི་བདེ་བ་དེ་ནི་འཆི་བའི་འཇིགས་འཕྲོག་ཏུ་འགྱུར་རོ། ། ཞེས་སོ། ། འོ་ན་དབང་མདོར་བསྟན་དུ། ལས་ཀྱི་ཕྱག་རྒྱའི་སྙོམས་འཇུག་དང་། །
ཡེ་ཤེས་ཕྱག་རྒྱའི་དམིགས་པ་དང་། ། རྒྱ་ཕྱག་ཆེན་པོ་ཅིག་སྦྱོར་བས། ། མི་འགྱུར་བ་དེ་འཕེལ་བར་འགྱུར། ། ཞེས་དང་། རྒྱལ་བའི་ལྷན་སྐྱེས་བདེ་བ་དེ་ནི་འཕེལ་བའི་དོན་སླད་དང་པོར་ལས་ཀྱི་ཕྱག་རྒྱ་བསྟེན་པར་བྱ། དེ་ནས་ཉི་མའི་གཟུགས་ནི་ལུས་དང་གདོང་དང་རྐང་པ་གཙུག་ཏོར་ཡན་ལག་ཐམས་ཅད་རྫོགས་པ་སྟེ། ། གློག་གི་དབྱུག་པའི་རྗེས་འཐུན་འཕོ་མེད་བདེ་བ་བསྐྱེད་པར་བྱེད་མ་མཚན་ཉིད་ཡན་ལག་རབ་ཏུ་རྫོགས། ། རྡོ་རྗེ་རྣམས་ཀྱིས་རབ་ཏུ་སྣང་བར་བྱེད་མ་སྲིད་གསུམ་གནས་ལུགས་ཆོས་ཀྱི་དབྱིངས་ནི་དེ་ནས་འགྱུར། ། ཞེས་པ་དང་འགལ་སྙམ་ན་འདི་དབང་པོའི་རིམ་པས་སྒོམ་ཚུལ་བསྟན་པར་སྔར་གྱི་ལུང་གིས་ཤེས་ལ། འདིར་གང་ཟག་གཅིག་གིས་སྒོམ་པའི་གོ་རིམ་ཡིན་པས་མི་འགལ་ཞིང་།
སྒོམ་བྱེད་དབང་པོ་རྣོན་པོའི་རིགས་ཅན་ཡིན་ན་ཕྱག་ཆེན་ཉིད་ལས་རྗེས་དྲན་དང་། འབྲིང་ཡིན་ན་ཡེས་ཕྱག་ཙམ་དང་། རྟུལ་པོ་ཡིན་ན་དེ་གཉིས་བསྒོམས་ཀྱང་རྗེས་དྲན་མི་ཐོབ་པས་ལས་ཕྱག་ལ་བརྟེན་དགོས་པས་དབང་རྟུལ་གྱིས་ཕྱག་རྒྱ་གསུམ་ཀ་འབྲིང་གིས་ཕྱག་ཆེན་དང་། ཡེས་ཕྱག་རྣོན་པོས་ཕྱག་ཆེན་ཉིད་ཀྱིས་རྗེས་དྲན་འགྲུབ་ཀྱི། ཕྱག་རྒྱ་གང་རུང་ལ་མ་བརྟེན་པར་མི་འགྲུབ་སྟེ། མེ་ནི་དངུལ་ཆུའི་དགྲ་ཉིད་ཡིན་ཏེ་མེ་དང་རྣམ་པར་བྲལ་ན་ནམ་ཡང་དངུལ་ཆུ་འཆི་བ་མེད། ། མ་བཅིངས་ན་ནི་གསེར་བྱེད་མེད་དེ་གསེར་དང་བྲལ་ན་སྨྲ་པོ་རྣམས་ལ་ལོངས་སྤྱོད་མེད་པ་ཉིད། ། དེ་བཞིན་བུད་མེད་སྦྱོར་དང་བྲལ་ན་རྟག་ཏུ་རྣལ་འབྱོར་པ་རྣམས་དག་གི་སེམས་ནི་འཆིང་མི་འགྱུར། ། བཅིངས་པ་མེད་ན་ལུས་འབིགས་མེད་དེ་མ་ཕུག་ལུས་ཀྱིས་འདིར་ནི་ལྷན་སྐྱེས་བདེ་བ་སྟེར་བ་མིན། ། ཞེས་སོ། །
གཉིས་པ་ལ་ཕྱག་ཆེན། ཡེ་ཤེས། ལས་ཕྱག་གི་རྣལ་འབྱོར་གསུམ་གྱི་དང་པོ་ལ་ངེས་པ་དྲུག་གི་འདུག་གནས་ཀྱི་ངེས་པ་ནི། བཟའ་བཏུང་ལ་སོགས་པའི་ཡོ་བྱེད་ཕུན་སུམ་ཚོགས་ཤིང་དབེན་ལ་ཡིད་དང་འཐུན་པའི་གནས་སུ་སྟེ། འགྱུར་བ་མེད་པའི་བདེ་བའི་འབྲས་སྟེར་ཕྱག་རྒྱ་བཞི་པོ་འདི་རྣམས་གྲོང་དང་འབྲོག་དགོན་དུར་ཁྲོད་དང་། ། མི་གཙང་བ་དང་གཙང་བའི་གནས་དང་ཁྱིམ་དང་ལྷ་ཡི་ཁང་པ་ཐམས་ཅད་དུ་ནི་དུས་ཀུན་ཏུ། ། ཤིན་ཏུ་དགའ་བའི་དགའ་བ་ལ་གནས་འཇིག་རྟེན་ལམ་ལས་རབ་གྲོལ་རིགས་དང་རིགས་མིན་མངོན་སྤྱོད་ཅིང་། ། ལུས་སྟོབས་བདེ་སྟེར་བཟའ་བ་བཏུང་བ་ལ་སོགས་ལོངས་སྤྱོད་དད་ལྡན་རྣལ་འབྱོར་རྣམས་ཀྱིས་བསྒོམ་པར་བྱ། ། ཞེས་སོ། ། ལུས་གནད་ཀྱི་ངེས་པ་ནི།
ཡབ་རྡོ་རྗེ་དཀྱིལ་ཀྲུང་སུ་གནས་པའི་ལག་པ་གཉིས་རྡོ་རྗེ་བསྡམས་པ་སྤྱི་བོར་ཁ་སྤུབ་སྟེ་བརྐྱང་བས་མནན་པའི་གྲི་གུག་གི་ཕྱག་རྒྱ་བཅས་ཏེ། སྤྱི་གཙུག་ནམ་མཁའ་དག་པའི་ཕྱིར་རོ། ། འདོད་པའི་ལྷ་ལ་བསྟོད་པའི་དུས་སུ་གྲངས་བཞིན་དུ་སངས་རྒྱས་པ་རྣམས་ལ་རྡོ་རྗེའི་གདན་བསྔགས་ཤིང་ཞེས་ཏེ། འདོད་པའི་ལྷ་ནི་སྟོང་གཟུགས་ཀྱི་རིག་མ་ཕྱག་རྒྱ་ཆེན་པོ་སྟེ། དེ་ནས་རྗེས་སུ་དྲན་པ་ཞེས་བྱ་བ་ནི་རང་གི་འདོད་པའི་ལྷ་མཐོང་བ་ཞེས་པས་སོ། ། བསྟོད་པ་ནི། ཉི་ཁྲི་སྣང་བར། བསྟོད་པ་ལ་སོགས་པ་འདི་དག་ནི་ཚིག་གི་དོན་ཡང་དག་པ་ཇི་ལྟ་བ་ཉིད་དུ་རྟོགས་པའི་བསྟོད་པའི་མཚན་ཉིད་ཡིན་གྱི། ཞེས་པ་ལྟར་དང་། དབང་མདོར་བསྟན་དུ།
དཀྱིལ་འཁོར་བཅུ་པོ་ཡང་དག་སྦྱོར། ། སོར་མོ་རྣམས་ནི་ཕན་ཚུན་དུ། ། མགོ་བོར་ལག་མཐིལ་སྦྱར་བ་ལ། ། གྲི་གུག་དང་བཅས་ཞེས་སོ། ། དེ་ནས་ཉ་བཞི་སྒྲིམ། ལྕེ་རྩེ་གྱེན་དུ་བཟློག རྒྱུ་ཞབས་སྟེང་དུ་དྲང་། རྐང་སོར་རྣམས་དྲག་ཏུ་བསྐུམ་པ་ལ་ཡུམ་པད་མའི་འདུག་སྟངས་ཀྱིས་འཁྱུད་པ་སྟེ། ཨ་ཝ་དྷཱུ་ཏཱི་པས་རྒྱུ་ཞབས་ཀྱི་ཤ་ཚིགས་པ་ལ་སྦྱར་བ་དང་། མིག་བགྲད་པ་དང་།
རྐང་པའི་མཐེ་བོང་ནང་དུ་བསྐུམ་པ་དང་། ། ཞེས་དང་། རྡོ་རྗེའི་གདན་ལ་གནས་པའི་ལྷ་རྣམས་ཀྱི་ཡུམ་པད་མའི་གདན་ཅན་ཡིན་པའི་ཕྱིར་རོ། ། ལྟ་སྟངས་ཀྱི་ངེས་པ་ནི། འཁོར་ལོ་དྲུག་ཏུ་ཐིག་ལེ་འཛིན་པ་ན་དེ་དང་འཐུན་པའི་ལྟ་སྟངས་བྱ་སྟེ། རྒྱུད་ཕྱིར། ལུས་མེད་ལྟ་བས་ཞེ་སྡང་མཐའ་ཉིད་དུ་ནི་བྱེད་པར་འགྱུར་ཏེ་ཁུ་བ་དྲི་མེད་བདེ་བ་ལས། ། ཞེས་པ་ལ་འགྱུར་གཞན་དུ། འཁོར་ལོར་དྲི་མེད་རྣལ་འབྱོར་ལས་ཞེས་འདོན་ཏེ། དེའི་དོན་ཉི་མ་དཔལ་གྱིས་ལུས་མེད་ལྟ་བས་ནི་རྣམ་པ་ཐམས་ཅད་མཆོག་དང་ལྡན་པའི་སྟོང་པ་ཉིད་ཀྱི་གཟུགས་ཀྱིས་ལྷན་ཅིག་སྐྱེས་པ་ལ་རྗེས་སུ་ཆགས་པའི་ལྟ་བས་སོ། །
ཞེ་སྡང་སྟེ་འཇིག་རྟེན་པའི་ཞེ་སྡང་མཐར་བྱེད་ཉིད་དེ་རང་བཞིན་མེད་པ་ཉིད་དང་སྒྲིབ་པ་མེད་པ་ཉིད་དེ་ཞེ་སྡང་ཆེན་པོ་ཉིད་དོ། ། དེ་ཡང་རྡོ་རྗེ་དབྱིངས་ཀྱི་དབང་ཕྱུག་མའོ། ། ཞུ་བ་གང་དྲི་མ་མེད་པ་ཉིད་ཀྱིས་གང་བདེ་བ་སྟེ་དེ་ལས་སོ། ། ཞེས་སོ། ། བྱེད་བཅིངས་ཀྱི་ངེས་པ་ནི། ལྟ་སྟངས་དང་མཐུན་པར་རླུང་སེམས་གཅིག་ཏུ་དྲིལ་ནས་རྩེ་གཅིག་ཏུ་གཏོད་པ་སྟེ། དབང་མདོར་བསྟན་དུ། རང་གི་ཤེས་རབ་ལ་འཁྱུད་སེམས། ། རྡོ་རྗེ་ནོར་བུའི་པདྨར་སོན། ། དེར་སོན་ཟླ་བ་གཡོ་བ་དང་། །
མི་གཡོ་བ་དང་མི་འགྱུར་བསྒོམ། ། ལུས་ངག་སེམས་ཀྱི་རྩ་རྣམས་སུ། ། སྐུ་གསུང་ཐུགས་རྣམས་སྒོམ་པ་སྟེ། ། ཞེས་པའི་གཡོ་བ་དང་ཞེས་པས་བསྟན་ཏོ། ། ཉམས་ལེན་གྱི་ངེས་པ་ནི། སྲོག་གཟུགས་གྲུབ་ནས་བསམས་པ་ཙམ་གྱིས་གསལ་སྣང་འབྱུང་བའི་ཕྱིར་དང་དུས་འཁོར་ཡབ་ཡུམ་འོག་ནས་འཆད་པ་ལྟར་གནས་དྲུག་ཏུ་ས་བོན་དྲུག་མཁའ་གསང་པདྨ་དང་རྡོ་རྗེ། རྡོ་རྗེ་དང་པདྨས་མཚན་པ་བསམས་པ་སྔོན་དུ་འགྲོ་བས་མི་རྟོག་པར་གནས་པ་ན་ཇི་ལྟར་བསམས་པ་བཞིན་གྱི་སྟོང་གཟུགས་སུ་སྣང་བར་འགྱུར་བའི་ཚེ་སྟོང་གཟུགས་ཀྱི་ཕྱག་རྒྱ་དང་གསང་གནས་གཉིས་སྦྱར་མི་བསམས་པས་དེ་ལྟར་སྣང་བ་ན་སྐུའི་ཐིག་ལེ་མགྲིན་པར་འཛགས་པས་དགའ་བའི་ཡེ་ཤེས་སྐྱེས་ཏེ། དེའི་ཚེ་འོག་རླུང་བཀག་སྟེ་རླུང་མགྲིན་པའི་བུམ་པ་ཅན་གྱིས་མགྲིན་པར་བཟུང་མིག་སྣ་བརྩེར་གཏད་དེ་རླུང་སེམས་བདེ་བ་གཅིག་ཏུ་བསྲེས་ལ། སེམས་དྲག་ཏུ་བཟུང་། དེ་ནས་གསུང་གི་ཐིག་ལེ་སྙིང་ཁའི་བར་དུ་འཛག་པ་ན་མཆོག་དགའི་ཡེ་ཤེས་སྐྱེ་ལ་དེའི་ཚེ་འོག་རླུང་བཟུང་སྙིང་ཁའི་བུམ་པ་ཅན་གྱིས་སྟེང་རླུང་སྙིང་ཁར་བཟུང་།
མིག་སྙིང་ཁར་གཏད་སེམས་ཀྱི་འཛིན་ཚུལ་སྔར་བཞིན་དང་། དེ་ནས་ཐུགས་ཀྱི་ཐིག་ལེ་ལྟེ་བའི་བར་དུ་འཛག་པ་ན་ཁྱེད་དགའི་ཡེ་ཤེས་སྐྱེ་ལ་དེའི་ཚེ་འོག་རླུང་བཟུང་སྟེ་ལྟེ་བའི་བུམ་པ་ཅན་གྱིས་སྟེང་རླུང་ལྟེ་བར་བཟུང་མིག་ལྟེ་བའི་ཐད་ཀར་བལྟ། སེམས་ཀྱི་འཛིན་ཚུལ་སྔར་བཞིན། དེ་ནས་དལ་བུས་བསྲུབ་པར་བསམས་པས་དེ་ལྟར་སྣང་བ་ན་ཡེ་ཤེས་ཀྱི་ཐིག་ལེ་གསང་བའི་བར་འཛག་པའི་ཀུན་རྫོབ་ཀྱི་ལྷན་ཅིག་སྐྱེས་དགའི་ཡེ་ཤེས་སྐྱེ་ལ་དེའི་ཚེ་འོག་རླུང་འཐེན་སྟེང་རླུང་སྔར་བཞིན་མནན་ནས་ཁ་སྦྱར་བའི་གསང་གནས་ཀྱི་བུམ་པ་ཅན་གྱིས་རླུང་གསང་གནས་སུ་བཟུང་ལ་དེར་མིག་གཏད་དེ་གསང་བར་ཐིག་ལེ་བཀག་པ་ལ་རླུང་སེམས་གཅིག་ཏུ་དྲིལ་བའི་ཚུལ་གྱིས་སྒོམ་སྟེ། དགའ་བ་ལ་སོགས་རྣམས་ཀྱིས་རྡོ་རྗེ་གསུམ་དང་ཆུ་སྐྱེས་རོ་མཉམ་གྱུར་པ་སྒོམ་པ་སྒྲུབ་པར་འགྱུར། ། ཞེས་དང་། དེ་ནི་སྒྲུབ་པ་གསུངས་པ། དགའ་བ་ཞེས་པ་ལ་སོགས་པ་སྟེ། འདིར་དགའ་བ་ལ་རྡོ་རྗེ་གསུམ་ཞེས་པ་སྐུ་དང་གསུང་དང་ཐུགས་ཀྱི་ཐིག་ལེ་རྣམས་དང་ཆུ་སྐྱེས་རོ་མཉམ་གྱུར་པ་སྒོམ་པ་སྒྲུབ་པར་འགྱུར་ཏེ་སྙིང་ཁ་དང་ལྟེ་བ་དང་གསང་བར་ཐིག་ལེ་རྣམས་གནས་པའོ། ། ཞེས་པའི་དོན་ཏོ། །
ཞེས་དང་། ཤེས་རབ་ལ་སྤྲོས་ཟླ་བ་ཐིག་ལེ་རྡོ་རྗེ་ནོར་བུར་གནས་པའི་འགྱུར་མེད་གསུམ་ནི་སྒྲུབ་པ་ལ། ། ཞེས་དང་། ཤེས་རབ་ལ་སྤྲོས་ཟླ་བ་ཐིག་ལེ་ཞེས་པ་ལ། འདིར་ཤེས་རབ་ལ་ཆགས་པས་སྤྲོས་པ་འདི་ཟླ་བ་ཐིག་ལེ་ཡིན་པ་ནི་ལ་སྤྲོས་ཟླ་བ་ཐིག་ལེ་སྟེ་རྡོ་རྗེ་ནོར་བུར་གནས་པ་དེའི་གསང་བ་དང་ལྟེ་བ་དང་སྙིང་ཁར་འགྱུར་མེད་གསུམ་དུ་གྱུར་པ་གང་ཡིན་པ་དེ་ནི་སྒྲུབ་པ་ལ་ཞེས་པ་གསུངས་པ་སྒྲུབ་པའི་ཡན་ལག་ཏུ་འགྱུར་རོ། ། དེ་ལྟར་སྒྲུབ་པའི་ཡན་ལག་བྱའོ། ། ཞེས་སོ། ། གཉིས་པ་ཡེ་ཤེས་ཀྱི་ཕྱག་རྒྱའི་རྣལ་འབྱོར་ལའང་ངེས་པ་དྲུག་གི་གཞན་རྣམས་སྔར་དང་འདྲ་བ་ལས་ཕྱག་རྒྱ་ཡེ་ཤེས་ཀྱི་ཕྱག་རྒྱ་ལ་བསྟེན་པ་སྟེ། ཚུལ་ཡང་ཐབས་ཀྱི་སྒོམ་པ་ཡིན་ན་རང་དུས་འཁོར་མདུན་དུ་ཡེ་ཤེས་ཀྱི་རིག་མ་ལོ་བཅུ་གཉིས་པའམ། ཤེས་རབ་ཀྱི་སྒོམ་ནས་སྣ་ཚོགས་ཡུམ་ཐབས་ཀྱི་ལྷ་མོ་བཅུ་དྲུག་པའི་ན་ཚོད་ཅན་མཚན་ཉིད་ཐམས་ཅད་དང་ལྡན་པ་རྟོག་པས་བརྟགས་པའི་ཚུལ་གྱིས་སྒོམ་སྟེ།
གཞོན་ནུ་མའམ་གཞོན་ནུ་ལོ་བཅུ་གཉིས་ཀྱི་མཐའ་དང་། ལོ་བཅུ་དྲུག་གི་མཐར་འབྲས་བུ་སྟེར་བར་འགྱུར་བ་ཇི་ལྟ་བ་དེ་བཞིན་དུ་ལྷ་མོའི་ཐབས་ཀྱི་ལྷ་རྣལ་འགྱུར་པས་བསྒོམས་པའོ་ཞེས་པ་ནི་ངེས་པའོ། ། དེའི་ཕྱིར་ལོ་བཅུ་གཉིས་རྣམས་ཀྱིས་ལྷ་མོ་སྒོམས་པ་མཆོག་སྟེར་བར་འགྱུར་ཞིང་ལྷ་ནི་ལོ་བཅུ་དྲུག་རྣམས་ཀྱིས་མཆོག་སྟེར་བར་འགྱུར་ཏེ་དེ་ནས་ལས་ཐམས་ཅད་དང་དངོས་གྲུབ་ཐམས་ཅད་བདེ་བ་ཐམས་ཅད་དང་རྣལ་འབྱོར་པས་འགྲུབ་པར་འགྱུར་རོ། ། རྣམ་པ་གཞན་དུ་ཉོན་མོངས་པ་འབིགས་ཏེ། ཞེས་སོ། ། དེ་དག་སྣ་ཚོགས་ཡུམ་དང་དུས་འཁོར་དུ་མོས་པའི་མཁའ་གསང་བྱིན་རླབས་དང་རིགས་དྲུག་དགོད་པ་སྔར་བཞིན་བྱ་སྟེ་སྲོག་ཐུར་ཁ་སྦྱར་བས་ལྟེ་བའི་ཧོ་ཡིག་གི་གཏུམ་མོ་འབར་བའི་རྗེས་ཆགས་ཀྱི་མེས་ཁུ་བ་གཡོས་ཡབ་ཡུམ་སྙོམས་པར་ཞུགས་པས་ལྟེ་བའི་མེ་ཆེར་འབར་གཡོན་གཡས་ཀྱི་རླུང་དབུ་མར་ཞུགས་ཏེ་གཡོན་གཡས་སུ་རྒྱུ་བ་འགགས་པས་དབང་པོ་ཡུལ་ལ་འཇུག་པ་མེད་པར་གཟུགས་སེམས་རོ་གཅིག་ཏུ་འདྲེ། མེ་དེ་ཨ་ཝ་དྷཱུ་ཏཱི་ནས་སོང་སྤྱི་བོའི་ཧཾ་ལ་རེག་པས་ཧཾ་ཞུ། ཐིག་ལེའི་གཟུགས་ཀྱིས་དཔྲལ་བ་ནས་མགྲིན་པར་བབས་པ་ལས་དགའ་བ། དེ་ནས་སྙིང་ཁར་བབས་པ་ལས་མཆོག་དགའ། དེ་ནས་ལྟེ་བར་བབས་པ་ལས་ཁྱད་དགའ།
དེ་ནས་གསང་བར་བབས་པས་ལྷན་སྐྱེས་ཀྱི་དགའ་བ་སྐྱེ་ལ། དེ་དག་གི་ཚེ་རླུང་སེམས་ཀྱི་འཛིན་སྟངས་དང་ལྟ་སྟངས་སྔར་བཞིན་གྱིས་བསྒོམ། དེ་ལས་གསང་བར་སྐུའི་ཐིག་ལེ་འགོག་པས་གསང་གནས་ཀྱི་ཐིག་ལེ་ལས་པྲ་ཕབ་པ་ལྟ་བུའི་སྐུ་རྡོ་རྗེའི་ལྷ་ཚོགས་སྤྲོས་འདོད་ཁམས་དང་ལུས་སྦྱངས་སྐུ་རྡོ་རྗེར་གྱུར། ལྟེ་བར་གསུང་གི་ཐིག་ལེ་འགོག་པས་ལྟེ་བའི་ཐིག་ལེ་ལས་གསུང་རྡོ་རྗེའི་ལྷ་ཚོགས་སྤྲོས་གཟུགས་ཁམས་དང་ངག་སྦྱངས་གསུང་རྡོ་རྗེར་གྱུར། སྙིང་ཁར་ཐུགས་ཀྱི་ཐིག་ལེ་འགོག་པས་སྙིང་ཁའི་ཐིག་ལེ་ལས་ཐུགས་རྡོ་རྗེའི་ལྷ་ཚོགས་སྤྲོས་གཟུགས་མེ་དང་ཡིད་སྦྱངས་ཐུགས་རྡོ་རྗེར་འགྱུར། མགྲིན་པར་ཡེ་ཤེས་ཀྱི་ཐིག་ལེ་འགོགས་པས་དཔྲལ་བའི་བར་དུ་གཤེགས་ཏེ་དཔྲལ་བའི་ཐིག་ལེས་མི་འཕོ་བའི་བདེ་བའི་འོད་ཟེར་སྤྲོས་ཁམས་གསུམ་གྱི་སེམས་ཅན་ཐམས་ཅད་ལྷར་བྱས་པས་ནམ་མཁའ་ཐམས་ཅད་དང་བ་ལ་སེམས་བཟུང་སྟེ། གཏུམ་མོ་ལྟེ་བའི་འཁོར་ལོ་དགུ་ཡིས་བསྣུན་པའི་ལག་འགྲོ་ཙར་ཙིར་ཀ་སོགས་ལྷག་པའི་ལྷ་དང་ལྡན། ། ཧོཿཡིག་ཡེ་ཤེས་སྙིང་པོ་ལ་ནི་དྲི་མེད་གློག་དང་མཚུངས་པའི་ཡེ་ཤེས་མེ་ནི་རབ་རྒྱས་པ། ། ལྟེ་བར་རྣམ་པར་སྣང་མཛད་ལ་སོགས་བསྲེག་ཅིང་མི་ཡི་བདག་པོ་སྤྱན་མ་མིག་ལ་སོགས་པ་རྣམས། ། ཐམས་ཅད་བསྲེག་ནས་མགོ་བོར་ཟླ་བ་བཟང་ལས་ཐིག་ལེའི་གཟུགས་ནི་འཛག་པ་གང་དེ་རྡོ་རྗེ་ཅན། །
ཤེས་རབ་ཆོས་འབྱུང་དག་ལ་གནས་པ་མཐའ་དག་སླར་ཡང་སྤྲོ་བ་བྱས་ཏེ་ངེས་པར་ཐིག་ལེ་ཡིས། ། སྣ་ཚོགས་རྒྱན་དང་ལྡན་ཞིང་མེ་ལོང་དག་ལ་གནས་པ་ལྟ་བུའི་ཡེ་ཤེས་འཁོར་ལོ་རང་བྱུང་བ། ། འདོད་པ་དང་ནི་གཟུགས་དང་གཟུགས་མེད་སྲིད་པ་རྣམ་པ་གསུམ་པོ་དག་ཀྱང་རིམ་པས་སྦྱངས་བྱས་ཏེ། ། ཕྱི་ནས་ཡེ་ཤེས་མེ་ལྕེ་དག་གིས་སྲིད་པ་གསུམ་པོ་མཐའ་དག་དུས་གཅིག་ཏུ་ནི་དབུག་པར་བྱ། ། ཞེས་དང་། གཏུམ་མོ་ལྟེ་བའི་འཁོར་ལོ་དགུ་ཡིས་བསྣུན་པའི་ལག་འགྲོ་ཞེས་པ་ནི་འདིར་ལྟེ་བ་ལ་རྩའི་འཁོར་ལོ་དགུ་ཡིས་བསྣུན་པའི་ལག་འགྲོ་སྟེ་རྩ་བདུན་ཅུ་རྩ་གཉིས་ཀྱི་བདག་ཉིད་ནི་ཁྱིམ་བཅུ་གཉིས་ཀྱི་རྩའི་བདག་ཉིད་དང་དཀྱིལ་འཁོར་དྲུག་ཅུའི་རྩའི་བདག་ཉིད་དོ། ། དགུ་ཡིས་བསྣུན་པའི་ལག་འགྲོ་ཙར་ཙི་ཀ་སོགས་ལྷག་པའི་ལྷ་དང་། ལྡན་པ་ཧོཿཡིག་ཡེ་ཤེས་སྙིང་པོ་སྟེ་ཡེ་ཤེས་རྡོ་རྗེས་བྱིན་གྱིས་བརླབས་པ་དེ་ལ་དྲི་མེད་གློག་དང་མཚུངས་པ་གཏུམ་མོའི་ཡེ་ཤེས་མེ་ནི་རབ་རྒྱས་པ་ཞེས་པ་ཀུན་རྫོབ་ཀྱི་ཡེ་ཤེས་འདོད་པ་སྟེ་དེའི་མེ་ནི་འདོད་པའི་མེའོ། ། འདོད་པའི་མེ་དེས་རབ་ཏུ་རྒྱས་པར་གྱུར་པ་ན་ལྟེ་བ་སྤྲུལ་པའི་འཁོར་ལོར་རྣམ་པར་སྣང་མཛད་ལ་སོགས་པ་གཡོན་དང་གཡས་ལ་དཀྱིལ་འཁོར་ལྔར་གྱུར་པ་རྣམས་བསྲེག་ཅིང་། སྤྱན་མ་ལ་སོགས་པ་རྣམས་དང་མིག་ལ་སོགས་པའི་དབང་པོ་རྣམས་དང་གཟུགས་ལ་སོགས་པའི་ཡུལ་རྣམས་ཀྱང་བསྲེག་སྟེ་ཡིད་ནི་ཆོས་ཀྱི་དབྱིངས་འཛིན་པའི་ཕྱིར་རོ། །
ཐམས་ཅད་མི་འཇུག་པའི་ཕྱིར་བསྲེགས་པའོ། ། དེ་ལྟར་ཐམས་ཅད་སྲེགས་ནས་མགོ་བོར་ཟླ་བ་བཟང་ལས་ཤེས་པ་སྐྱེ་བའི་བྱང་ཆུབ་ཀྱི་སེམས་ས་བོན་ལས་ཧཾ་ཡིག་ཐིག་ལེའི་གཟུགས་ཁུ་བ་བློ་བུར་བ་འཛག་པ་གང་ཡིན་པ་དེ་ནི་རྡོ་རྗེ་ཅན་ཏེ་བྱང་ཆུབ་ཀྱི་སེམས་སོ་ཞེས་པའི་དོན་ཏོ། ། མགོ་བོ་ནས་མགྲིན་པར་རོ། ། མགྲིན་པ་ནས་སྙིང་ཁར་རོ། ། སྙིང་ཁ་ནས་ལྟེ་བར་རོ། ། ལྟེ་བ་ནས་གསང་བའི་པད་མར་རོ། ། པད་མ་དེ་ཉིད་ནི་ཤེས་རབ་ཀྱི་ཆོས་འབྱུང་དུ་གསུངས་ཤིང་དེ་བཞིན་དུ་ལྟེ་བ་དང་སྙིང་ཁ་དང་མགྲིན་པ་དང་དཔྲལ་བ་དང་གཙུག་ཏོར་གྱི་པད་མ་རྣམས་ཤེས་རབ་ཀྱི་ཆོས་འབྱུང་དུ་གསུངས་ཏེ། དེ་ལྟར་ཞི་བར་གྱུར་པ་ན་གསང་བར་སྐུའི་ཐིག་ལེའོ། ། ལྟེ་བར་གསུང་གི་ཐིག་ལེའོ། ། སྙིང་ཁར་ཐུགས་ཀྱི་ཐིག་ལེའོ། །
མགྲིན་པར་ཡེ་ཤེས་ཀྱི་ཐིག་ལེ་སྟེ། དེ་ལྟར་ཤེས་རབ་ཆོས་འབྱུང་དག་ལ་གནས་པ་བྱང་ཆུབ་ཀྱི་སེམས་ནི་སླར་ཡང་ཞེས་པ་ཇི་ལྟར་བྱོན་པ་དེ་བཞིན་གཤེགས་པ་སྟེ་སྤྲོ་བ་བྱས་ཞེས་གསུངས་སོ། ། ཇི་ལྟར་དཔྲལ་བ་ནས་དགའ་བ་ལ་སོགས་པའི་དབྱེ་བའམ། རྣམ་པ་སྣ་ཚོགས་ལ་སོགས་པའི་དབྱེ་བས་བྱོན་པ་དང་ཟླ་བའི་ཆ་བཅོ་ལྔ་ཡོངས་སུ་གང་བ་དེ་བཞིན་དུ་རྒྱུན་ལ་སོགས་པའི་དབྱེ་བས་སྟེང་དུ་དཔྲལ་བར་གཤེགས་ཏེ་དྲི་མ་མེད་པ་སྤྲོ་བར་བྱས་པར་འགྱུར་རོ། ། དྲི་མ་མེད་པའི་ཐིག་ལེ་དེ་ཡིས་སྣ་ཚོགས་རྒྱན་དང་ལྡན་ཞིང་མེ་ལོང་དག་ལ་གནས་པ་ལྟ་བུ་ཞེས་པ་པྲ་ཕབ་པ་དང་མཚུངས་པ་དུས་གསུམ་དུ་གནས་པའི་ཡེ་ཤེས་འཁོར་ལོ་རང་འབྱུང་བ་ཞེས་པ་ནི་ཐིག་ལེའི་རྣལ་འབྱོར་ལས་ཕྲ་མོའི་རྣལ་འབྱོར་དུ་གྱུར་པའོ། ། དེ་བཞིན་དུ་འདོད་པ་དང་ནི་གཟུགས་དང་གཟུགས་མེད་སྲིད་པ་རྣམ་གསུམ་པོ་དག་ཀྱང་རིམ་པས་ཞེེས་པ་སྐུ་དང་གསུང་དང་ཐུགས་ཀྱི་ཐིག་ལེ་བསྐྱེད་པའི་རིམ་པས་སྦྱངས་བྱས་ཏེ་ཕྱི་ནས་ཡེ་ཤེས་མེ་ལྕེ་དག་གིས་ཞེེས་པ་མི་འཕོ་བའི་བདེ་བའི་འོད་ཟེར་རྣམས་ཀྱིས་སྲིད་པ་གསུམ་པོ་མཐའ་དག་སྟེ་ཁམས་གསུམ་པོ་དུས་གཅིག་ཏུ་ནི་དགུག་པར་བྱ་ཞེས་པ་གཅིག་ཅར་དུས་གསུམ་ཞེས་པ་སྟེ་ལྷའི་རྣལ་འབྱོར་དཀྱིལ་འཁོར་གྱི་འཁོར་ལོའི་རྣམ་པ་སྤྲོ་བ་དང་། འཁོར་བ་རྣམས་ཀྱི་བུ་དང་བུ་མོ་སྤྲོ་བ་ན་བྱང་ཆུབ་ཀྱི་སེམས་ལས་སོ། ། དེ་ལྟར་ལོ་བཅུ་དྲུག་གི་མཚམས་སུ་མངལ་ནས་སྐྱེས་པ་རྣམས་ཀྱི་ལུས་ཀྱི་ལུས་དང་ངག་དང་སེམས་དང་ཡེ་ཤེས་རྫོགས་པ་སྟེ། ལྷ་རྣམས་ཀྱི་ནི་སྒོམ་པའི་སྟོབས་ཀྱིས་སོ། ། སངས་རྒྱས་རྣམས་ཀྱིས་ནི་རྣམ་པར་ཐར་པ་བཞི་ཡི་སྟོབས་ཀྱིས་ཞེས་པ་ཀུན་རྫོབ་དང་དོན་དམ་པའི་བདེན་པས་སོ། །
ཞེས་སོ། ། འོན་ཏེ་གསང་བར་སྐུ། ལྟེ་བར་གསུང་། སྙིང་ཁར་ཐུགས། མགྲིན་པར་ཡེ་ཤེས་ཀྱི་ཐིག་ལེ་འགོག་པ་མི་འཐད་དེ། དགའ་བའི་རིམ་པས་ནོར་བུའི་རྩེ་མོའམ་གསང་བར་ཡེ་ཤེས་སོགས་འགོག་པར་རིགས་སོ་ཞེ་ན། སྐྱོན་མེད་དེ་རྗེས་དྲན་གྱི་སྐབས་འདིར་དཔྲལ་བ་ནས་མགྲིན་པར་ཐིག་ལེ་འཛག་པ་དགའ་བ་སོགས་གསང་བའི་འཁོར་ལོའི་བར་དུ་འཛག་པ་ནས་ལྷན་སྐྱེས་རྫོགས་པས་ཤེས་རབ་ཀྱི་སྐུ་བཞི་རྫོགས་ལ་སླར་ཡང་ཐབས་ཀྱི་སྐུ་བཞི་སྔ་མ་ལས་གོ་ཟློག་པའི་ཚུལ་གྱིས་འབྱུང་བར་དགོངས་པའོ། ། ཐིག་ལེ་འགོག་པ་ཁམས་གསུམ་སྦྱང་བ་ལྷ་སྤྲོ་བ་མཚན་ཉིད་པ་ཏིང་ངེ་འཛིན་དུ་འབྱུང་ཡང་རྟོག་པས་བརྟགས་པ་བསྐྱེད་རིམ་དང་ཕྱོགས་མཐུན་པས་འདིར་བསྟན་ཏེ། གོང་དུ་ཀུན་རྫོབ་དང་དོན་དམ་པའི་བདེན་པས་སོ། ། ཞེས་པས་སོ། །
གསུམ་པ་ལས་ཕྱག་གི་རྣལ་འབྱོར་ལ་ཁྱིམ་པ་དང་ཚངས་སྤྱོད་པས་ཉམས་སུ་བླང་ཚུལ་གཉིས་ཀྱི་དང་པོ་ལ་ཕྱག་རྒྱའི་མཚན་ཉིད་སྒོམ་པའི་དུས་མཚམས་ཇི་ལྟར་བསྟེན་ཚུལ་གསུམ་མོ། ། དང་པོ་ལ་དྲི། ལུས། ལོ། ཡོན་ཏན་གྱི་མཚན་ཉིད་བཞིའི་དང་པོ་ནི། ལུས་སྐྱེས་གནས་ལ་གླ་རྩིའི་དྲི་ཅན་དཔལ་ལྡན་བཟང་མོ། པདྨའི་དྲི་ཅན་པདྨ་ཅན། གཅིན་གྱི་དྲི་ཅན་དུང་ཅན་མ། ཤའི་དྲི་ཅན་སྣ་ཚོགས་མ། རུལ་བའི་དྲི་ཅན་གླང་ཆེན་མ་སྟེ།
དབྱིངས་ཕྱུག སྒྲོལ་མ། གོས་དཀར། མཱ་མ་ཀི། སྤྱན་མའི་རིགས་ཏེ། ཕོ་ཉ་མོ་རྣམས་དག་གི་དྲི་ལྔ་ལུས་དང་པདྨ་ལ་གནས་དེ་དག་རྣམས་ཀྱི་རིགས་ལྔ་སྟེ། ། རང་བཞིན་ཡོན་ཏན་དབང་གིས་གླ་རྩ་དང་ནི་པདྨ་གཅིན་དང་ཤ་དང་རུལ་པའི་དྲི་རྣམས་སོ། ། དཔལ་ལྡན་བཟང་མོ་པད་མ་ཅན་དུ་ངེས་འགྱུར་ཆུ་ལ་རྒྱུ་མ་སྣ་ཚོགས་མ་དང་གླང་ཆེན་མ། ། དཔལ་ལྡན་སྒྲོལ་མ་གོས་དཀར་ཞེས་བྱར་འགྱུར་ཏེ་རིགས་ཀྱི་དབང་གིས་མཱ་མ་ཀི་དང་སྤྱན་མ་ཡང་། ། ཞེས་སོ། །
དེ་བཞིན་དུ་རྣལ་འབྱོར་པ་ཡང་དྲི་དེ་དག་དང་ལྡན་པ་སེང་གེ རི་དྭགས། རྟ། ཁྱུ་མཆོག གླང་པོ་ཆེའི་རིགས་ཏེ་མི་བསྐྱོད། དོན་གྲུབ། རིན་འབྱུང་། སྣང་མཐའ། སྣང་མཛད་ཀྱི་རིགས་ཏེ། རྣལ་འབྱོར་པ་ནི་སེང་གེ་རི་དྭགས་རྟ་རུ་འགྱུར་ཏེ་ཁྱུ་མཆོག་གླང་པོ་རིགས་ཀྱི་དབྱེ་བ་ལས། །
མི་བསྐྱོད་པ་དང་དོན་ཡོད་གྲུབ་པ་དྲི་མེད་ནོར་བུའི་ཕྱག་དར་ཕྱག་ན་པདྨ་འཁོར་ལོ་ཅན། ། ཞེས་སོ། ། གཉིས་པ་ནི། ཡན་ལག་དང་སྐྲ་ཕྲ། རྐང་ལག་འཇམ། སེམས་ཅན་ལ་སྙིང་བརྩེ་བ་དང་། ཡན་ལག་ཕྲ་ལ་རིང་ཞིང་མིག་མི་འཛུམས་པ་བུལ་ལ་སྐྲ་ལི་བ་དང་། ངོ་ཚ་ཆུང་ཞིང་ཆགས་པ་དྲག རྩོད་ལ་དགའ། སྐྲ་ཐུང་བ་དང་།
ཡན་ལག་རིང་ཞིང་ཚང་ལ་སྐྱེས་གནས་སྙི་ལ་སྐྲ་ལི་བ་དང་། ཡན་ལག་སྦོམ་ལ་ཐུང་སྐྱེ་གནས་སྲ་སྐྲ་སྦོམ་པ་རྣམས་ནི་རིམ་བཞིན་དབྱིངས་ཕྱུག་མ་ལ་སོགས་པའི་རིགས་ཏེ། ཡན་ལག་ཕྲ་ལྡན་སྐྲ་རྣམས་ཕྲ་ཞིང་རྐང་ལག་འཇམ་ལ་གཉེས་བཤིན་དཔལ་ལྡན་ཤིན་ཏུ་བཟང་མོའོ། ། ཅུང་ཟད་ཕྲ་བ་དང་ལྡན་རིང་ཞིང་མགོ་ནི་གཡོ་བ་མེད་ལ་སྐྲ་ནི་འཁྱོག་པ་པདྨ་ཅན། ། ངོ་ཚ་མེད་ཅིང་འདོད་པ་དྲག་ལ་རྩོད་མང་ལ་དགའ་སྐྲ་ནི་ཤིན་ཏུ་ཆུང་མ་དུང་ཅན་མ། ། རིང་ཞིང་ཡན་ལག་ཐམས་ཅད་རྫོགས་ལ་ངེས་པར་ཡང་བའི་ཡུལ་དང་སྐྲ་ནི་རིང་བ་སྣ་ཚོགས་མ། ། སྦོམ་ཞིང་ཐུང་ལ་ཡན་ལག་བརྟན་ལྡན་ཤིན་ཏུ་སྲ་བའི་ཡུལ་དང་སྐྲ་ནི་སྦོམ་པ་གླང་ཆེན་མ། ། ཞེས་སོ། ། དེ་བཞིན་དུ་རྣལ་འབྱོར་པ་ཡང་འབྲོག་དགོན་པ་ལ་དགའ་བ་ཡུལ་སྣ་ཚོགས་ལ་སེམས་མི་གཡེང་བར་བརྟན་པ་གང་ལ་ཡང་མི་འཇིགས་ཤིང་གཏོང་བ་ལ་དགའ་བ་དང་། འགྲོས་མགྱོགས་བློ་མི་བརྟན་ཞིང་འདབ་དང་།
ཆགས་པ་ཆེ་གཞན་དབང་དུ་འགྲོ་གཞན་གྱི་ལས་བྱེད་པ་དང་། མིག་འཛུམས་པ་དང་འགྲོ་བ་བུལ་རང་བཞིན་བླུན་པ་དང་། ཆགས་པ་ཆེ་འགྲོས་དལ་ཤིན་ཏུ་རྨོངས་པ་རྣམས་ནི་མི་བསྐྱོད་པ་ལ་སོགས་པའི་རིགས་ཏེ་མཚན་ཉིད་དེ་དག་མ་འདྲེས་པ་ནི་དག་པའི་རིགས་ཡིན་ལ། ཅི་རིགས་པ་ཚང་བ་ནི་འདྲེས་པའི་རིགས་ཡིན་ཏེ། སེང་གེ་དག་ཀྱང་འབྲོག་ན་གནས་ཤིང་ཡུལ་དང་རྣམ་བྲལ་འཇིགས་པ་མེད་ལ་གཏོང་བའི་ངང་ཚུལ་ཅན། ། རི་དྭགས་མགྱོགས་འགྲོ་དང་ལྡན་འགྱུར་ཞིང་ཡང་བའི་ཡུལ་དང་སྐྲག་པའི་སེམས་ཏེ་ཤིན་ཏུ་འཇིགས་པ་འོ། ། རྟ་ནི་ངེས་པར་འདོད་ལ་སྲེད་པར་འགྱུར་ཏེ་གཞན་དབང་གཅིན་གྱི་དྲི་དང་གཞན་དོན་གཉེར་བ་འོ། ། ཁྱུ་མཆོག་རེངས་པའི་མིག་དང་དམན་པར་འགྲོ་ལྡན་རང་བཞིན་ཡོན་ཏན་བླུན་པོ་ཉ་ཡི་དྲི་རུ་འགྱུར། ། གླང་ཆེན་འདོད་ལྡན་ངེས་པར་དལ་བར་འགྲོ་བར་འགྱུར་ཏེ་རུལ་པའི་དྲི་དང་ཤིན་ཏུ་རྨོངས་པ་འོ། ། ཞེས་དང་།
ཕོ་ཉ་མོ་རྣམས་དག་པའི་རིགས་ནི་འགའ་ཞིག་དག་ཏུ་འདིར་འགྱུར་དུས་ཀུན་ཏུ་ནི་འདྲེས་པའི་རིགས། ། ཞེས་སོ། ། གསུམ་པ་ནི། ལོ་ཉི་ཤུ་ནས་བཞི་བཅུ་རྩ་དྲུག་གི་བར་རམ། བཅུ་དྲུག་ལོན་པ་སྟེ། དབང་གི་དོན་དུ་དྲུག་དང་བཞི་སྟེ་བདེ་མཉམ་འབྲས་བུ་སྟེར་བ་གཞན་ནི་སྒོམ་པའི་དོན་དུ་འོ། ། ཞེས་དང་། དེའི་ཕྱིར་ལོ་བཅུ་གཅིག་མ་ལ་རླུང་གི་ཁམས་སོ། ། བཅུ་གཉིས་མ་ལ་མེའོ། ། བཅུ་གསུམ་མ་ལ་ཆུའོ། །
བཅུ་བཞི་མ་ལ་སའོ། ། ཞེས་པ་སྟེ་བཞིའོ། ། བཅོ་ལྔ་མ་ལ་སྒྲའོ། ། བཅུ་དྲུག་མ་ལ་རེག་གོ ། བཅུ་བདུན་མ་ལ་རོའོ། ། བཅོ་བརྒྱད་མ་ལ་གཟུགས་སོ། ། བཅུ་དགུ་མ་ལ་དྲིའོ། ། ཉི་ཤུ་མ་ལ་ཆོས་ཀྱི་ཁམས་སོ། ། ཞེས་དང་། དབང་གི་དོན་དུ་ནི་སླར་ཡང་དྲུག་དང་བཞི་སྟེ་བདེ་མཉམ་འབྲས་བུ་སྟེར་བ་ཞེས་པ་མེའི་ཁམས་ནས་བརྩམས་ཏེ་ཇི་སྲིད་ཆོས་ཀྱི་ཁམས་ཀྱི་བར་དུའོ། །
ཞེས་དང་། ཇི་སྲིད་ལོ་བཞི་བཅུ་རྩ་དྲུག་གི་བར་དུ་ནི་ཕྱག་རྒྱ་སྒོམ་པའི་དོན་དུའོ། ། ཞེས་དང་། རྩ་རྒྱུད་དུ་བཅུ་དྲུག་ལོའམ་ཞེས་སོ། ། བཞི་པ་ནི། དེ་ལྟ་བུའི་ཤེས་རབ་ཡིད་དུ་འོང་བ་གཟུགས་ཅན་ཐུན་མོང་གི་སྐྱབས་འགྲོ་ནས་བྱང་སེམས་ཀྱི་བསླབ་བྱ་རྣམས་ལ་ལེགས་པར་བསླབས་པ་སྒྲུབ་པ་པོ་རང་གིས་དུས་ཀྱི་འཁོར་ལོའི་དཀྱིལ་འཁོར་དུ་དབང་བསྐུར་བ་དམ་ཚིག་ཐོབ་ལ་མ་ཉམས་པ་སྟེ། རྩ་རྒྱུད་དུ། རིགས་ལྡན་མ། ། གཟུགས་དང་ལང་ཚོས་བརྒྱན་པ་ལ། ། དང་པོར་ལེགས་པར་བསླབས་བྱས་ནས། །
དབང་བསྐུར་ནས་ནི་སྒྲུབ་པ་བརྩམ། ། ཞེས་སོ། ། གཉིས་པ་ནི། བྱང་སེམས་མི་འཛག་པར་འཛིན་པའི་ནུས་པ་ཐོབ་པས་ནོར་བུ་སྦུབས་སུ་ནུབ་པར་འདྲེན་ནུས་པ་ནས་སྒོམ་སྟེ། གཞན་དུ་ན་ཁུ་བ་ཉམས་པ་རྩ་ལྟུང་འབྱུང་བའི་ཕྱིར། དེའི་ཕྱིར་སངས་རྒྱས་པའི་སྔགས་པས་རྡོ་རྗེ་འཁུམས་པར་མ་གྱུར་གྱི་བར་དུ་ཆུ་སྐྱེས་ལས་ནི་དབྱུང་བར་མི་བྱ་སྟེ། གང་ཚེ་འདོད་པ་སྒྲུབ་པ་དེའི་ཚེ་ན་འདི་ནི་སངས་རྒྱས་བྱིན་གྱིས་བརླབས་པར་རབ་ཏུ་འགྱུར་ཞེས་སོ། ། གསུམ་པ་ཇི་ལྟར་བསྟེན་ཚུལ་ནི། དེ་ལྟ་བུའི་ཐབས་གཙོ་བོ། ཤེས་རབ་སྣ་ཚོགས་ཡུམ་དུ་སྐྱེས་པའི་དཔྲལ་བར་ཨོཾ།
མགྲིན་པར་ཨཱཿ སྙིང་ཁར་ཧཱུྃ། ལྟེ་བར་ཧོ། གསང་བར་སྭཱ། གཙུག་ཏོར་དུ་ཧཱ། ཡུམ་གྱི་མཁའ་ཨཱཿལས་པདྨ་འདབ་མ་བརྒྱད་པ། ཧཱུྃ་ལས་སྐྱེས་པའི་རྡོ་རྗེས་མཚན་པ། ཡབ་ཀྱི་གསང་གནས་ཧཱུྃ་ལས་རྡོ་རྗེ་རྩེ་ལྔ་པ་ཨཱཿལས་སྐྱེས་པའི་པདྨ་འདབ་མ་བརྒྱད་པས་མཚན་པར་བསྒོམས་ལ་ཤེས་རབ་ཀྱི་གཟུགས་ལ་བལྟ་ཞིང་དེ་ལས་ཆགས་པ་སྐྱེས་པས་ཁུ་བ་གཡོ་བ་ན་དགའ་བའི་ཡེ་ཤེས་སྐྱེ་ལ། དེའི་ཚེ་འོག་རླུང་དྲག་ཏུ་བཅིངས་ཤིང་དཔྲལ་བའི་བུམ་པ་ཅན་གྱི་འཛིན་སྟངས་ཀྱིས་རླུང་སྤྱི་བོར་བཟུང་ལ་གཙུག་ཏོར་གྱི་ནམ་མཁར་མིག་གཏད་དེ་རླུང་སེམས་བདེ་བ་གཅིག་ཏུ་བསྲེས་ལ་སེམས་དྲག་ཏུ་བཟུང་། དེ་ནས་རེག་པ་འཁྱུད་པ་ཙུམྦྷ་ལ་སོགས་པས་གཙུག་ཏོར་ནས་དཔྲལ་བར་བྱང་སེམས་འབབ་པའི་མཆོག་དགའི་ཡེ་ཤེས་སྐྱེ་ལ་དེའི་ཚེ་རླུང་སེམས་ཀྱི་འཛིན་སྟངས་སྔར་བཞིན་གྱིས་སྨིན་མཚམས་སུ་མིག་གཏད།
དེ་ནས་གསང་གནས་སྦྱར་བས་ཐིག་ལེ་མགྲིན་པར་འཛག་པ་ན་འོག་རླུང་བཀག སྟེང་རླུང་མགྲིན་པའི་བུམ་པ་ཅན་གྱིས་མགྲིན་པར་བཟུང་། མིག་སྣ་རྩེར་གཏད་སེམས་ཀྱི་འཛིན་ཚུལ་སྔར་བཞིན་དང་། དེ་ནས་སྙིང་ཁའི་བར་དུ་འཛག་པ་ན་འོག་རླུང་བཟུང་སྙིང་ཁའི་བུམ་པ་ཅན་གྱིས་སྟེང་རླུང་སྙིང་ཁར་བཟུང་མིག་སྙིང་ཁར་གཏད་སེམས་ཀྱི་འཛིན་ཚུལ་སྔར་བཞིན་དང་། དེ་ནས་ལྟེ་བའི་བར་དུ་འཛག་པ་ན་འོག་རླུང་བཟུང་ལྟེ་བའི་བུམ་པ་ཅན་གྱིས་སྟེང་རླུང་ལྟེ་བར་བཟུང་། མིག་ལྟེ་བའི་ཐད་ཀར་བལྟ། སེམས་ཀྱི་འཛིན་ཚུལ་སྔར་བཞིན་བྱ་སྟེ་དེ་རྣམས་ནི་ཁྱད་དགའི་ཡེ་ཤེས་སོ། ། དེ་ནས་དལ་བུས་བསྲུབ་ཅིང་ནོར་བུའི་བར་བྱང་སེམས་འཛག་པའི་ཀུན་རྫོབ་ཀྱི་ལྷན་ཅིག་སྐྱེས་དགའི་ཡེ་ཤེས་སྐྱེ་ལ་དེའི་ཚེ་འོག་རླུང་འཐེན་ཏེ་རླུང་སྔར་བཞིན་མནན་ནས་ཁ་སྦྱར་བའི་གསང་གནས་ཀྱི་བུམ་པ་ཅན་གྱིས་རླུང་གསང་གནས་སུ་བཟུང་ལ་དེར་མིག་གཏད་དེ་གསང་བར་ཐིག་ལེ་བཀག་པ་ལ་རླུང་སེམས་གཅིག་ཏུ་དྲིལ་བའི་ཚུལ་གྱིས་སྒོམ་པ་སྟེ། སྐུ་གསུང་ཐུགས་དང་ཆགས་པ་ནི། ། དཔྲལ་བ་ལ་སོགས་རྣམས་ལ་དགོད། །
སྭཱ་ཧཱ་གསང་བ་གཙུག་ཏོར་ཆེར། ། དེ་ནས་པདྨ་རྣམ་པར་སྦྱང་། ། ཨཱཿཡིས་པདྨ་འདབ་བརྒྱད་པ། ། ཧཱུྃ་ཡིག་གིས་ནི་རྡོ་རྗེ་ལྡན། ། དེ་ལྟར་རྡོ་རྗེ་དང་བཅས་པའི། ། ཤེས་རབ་པདྨ་བསྐྱོད་རྒྱུ་ལས། ། ཧཱུྃ་གིས་རང་གི་རྡོ་རྗེ་ནི། ། རྩེ་མོ་ལྔ་པར་རྣམ་པར་བསྒོམ། ། དེ་དབུས་པདྨ་འདབ་བརྒྱད་པ། ། ཨཱཿཡིག་གིས་ནི་རབ་ཏུ་བརྟག །
དེ་ལྟར་རྡོ་རྗེ་པདྨ་དང་། ། བཅས་པ་བྱས་ནས་པད་མར་གཞུག ། དེ་ནས་རྡོ་རྗེ་འཛིན་པའི་སྙེམས། ། འཛིན་ཞིང་རྣལ་འབྱོར་ཧཱུྃ་ཕཊ྄་བྱ། ། བྷ་གར་ལིང་ག་རབ་བཀོད་ནས། ། བྱང་ཆུབ་སེམས་ནི་སྤྲོ་མི་བྱ། ། ཁམས་གསུམ་པོ་ནི་མ་ལུས་ནས། ། སངས་རྒྱས་གཟུགས་སུ་བསྒོམ་པར་བྱ། ། ཞེས་དང་། ཡེ་ཤེས་དགུག་པ་བྱེད་པ་འདིར་ནི་སླར་ཡང་ཤིན་ཏུ་སྟོབས་ཏེ་དེ་ནི་གཞུག་པ་རྨོངས་བྱེད་ཀྱིས། །
རེངས་བྱེད་དེ་ནི་བཅིང་བ་ངེས་པར་མཆོག་གི་བདེ་བའི་དབང་གིས་ཁེངས་བྱེད་ཀྱིས་ནི་མཉེས་པ་ཡང་། ། ཡེ་ཤེས་འཁོར་ལོ་དག་ལ་འཁོར་ལོ་རོ་ནི་མཉམ་པར་བྱེད་པ་རྡོ་རྗེ་ཤུགས་ཀྱིས་བྱེད་པ་སྟེ། ། ཞེས་དང་། དེ་ཉིད་ནང་དུ་གསུངས་པ། ཡེ་ཤེས་དགུག་པ་བྱེད་པ་འདིར་ནི་ལུས་ལ་སླར་ཡང་ཤིན་ཏུ་སྟོབས་ཞེས་པ་ནི་ན་ཆུང་དང་འགྲོགས་པ་ལ་ཡེ་ཤེས་སེམས་དཔའ་ནི་ཁུ་བ་དེ་དགོངས་པའི་སྐད་གཞན་གྱིས་སོ། ། དེའི་དགུག་པ་ནི་སྲོག་ལ་སོགས་པའི་རླུང་གི་ཚོགས་ཀྱིས་བྱེད་དེ་སྟེང་དུ་སྤྱི་བོར་བྱང་ཆུབ་ཀྱི་སེམས་ཡོངས་སུ་རྫོགས་པར་བྱེད་དོ་ཞེས་པའི་དོན་ཏོ། ། དེ་ནི་གཞུག་པ་རྨུགས་བྱེད་ཀྱིས་ཞེས་པ་ནི་མེ་ཡིས་དེ་ཞུ་བར་བྱས་ནས་ཁུ་བ་ཐིག་ལེའི་གཟུགས་མགྲིན་པ་དང་སྙིང་ཁ་དང་ལྟེ་བ་དང་གསང་བའི་པད་མ་ལ་རབ་ཏུ་གཞུག་པ་བྱེད་དོ། ། རེངས་བྱེད་ཅེས་པ་སའི་ཁམས་ནི་ཐིག་ལེའི་གཟུགས་དེའི་བཅིང་བ་བྱེད་དེ། མཆོག་གི་བདེ་བའི་དབང་གིས་ཤིན་ཏུ་མགྱོགས་པས་འོངས་པ་ནི་འགྲོར་མི་སྟེར་རོ། ། ཁེངས་བྱེད་ནི་ཆུའི་ཁམས་ཏེ་ཐིག་ལེའི་ཁུ་བ་དང་གསང་བའི་པདྨ་དང་རྡོ་རྗེ་ནོར་བུ་ལ་གནས་པ་ནི་གཡོ་བ་ཞེས་བརྗོད་ཅིང་།
དེའི་ཆུའི་ཁམས་ཀྱིས་ནི་མི་འཕོ་བའི་བདེ་བའི་དབང་གིས་མཉེས་པ་སྟེ་ལུས་ལ་བསིལ་བ་ཉིད་དུ་བྱེད་དོ་ཞེས་པའི་དོན་ཏོ། ། ཞེས་སོ། ། གཉིས་པ་ཚངས་སྤྱོད་པས་ཉམས་སུ་བླང་ཚུལ་ལའང་ངེས་པ་དྲུག་གི་ལུས་གནད་རྡོ་རྗེ་སྐྱིལ་ཀྲུང་། ལག་པ་རྡོ་རྗེ་ཁུ་ཚུར་མཐེ་ཆུང་བརྐྱང་བ་གྲི་གུག་གི་ཕྱག་རྒྱ་གཡས་བརླ་སྟེངས་སུ་མནན། གཡོན་པས་གསང་བའི་ཕྱག་རྒྱ་མ་བསྟེན་ཏེ་དཀྱིལ་འཁོར་གྱིས་བྱང་སེམས་དབབ་ཅིང་། གཞན་མ་རྣམས་སྔ་མ་ལྟར་བྱ་སྟེ། པད་མར་རྡོ་རྗེའི་སྒྲའམ་རང་གི་ལག་པའི་ཆུ་སྐྱེས་དག་གིས་གསོར་བ་བདེ་བའི་སླད་དུ་སྟེ། ། ས་བོན་གཏོང་བ་མིན་པའི་བདེ་བ་དེ་ནི་འཆི་བའི་འཇིགས་འཕྲོག་དཔལ་ལྡན་བླ་མའི་ཞལ། ། ཞེས་དང་། ཅི་སྟེ་བུད་མེད་མ་སྙེད་ན་དེའི་ཚེ་རང་གི་ལག་པའི་པད་མས་གསོར་བར་བྱའོ། །
བདེ་བ་འཕེལ་བའི་སླད་དུ་སྟེ་ལྟུང་བའི་སླད་དུ་ནི་མ་ཡིན་ནོ། ། ཞེས་སོ། ། ཀུན་སྤངས་ཀྱིས་དབང་སྦྱིན་པའི་སྐབས་ལས། བསྟེན་པའི་དོན་དུ་ལག་པའི་ཕྱག་རྒྱ་རང་གི་སྙིང་གི་དབང་སོན་སྐྱོན་རྣམས་ཀུན་ལས་རྣམ་པར་གྲོལ། ། ཞེས་དང་། དེ་ལ་བསྟེན་པའི་དོན་དུ་ལས་ཀྱི་ཕྱག་རྒྱ་མེད་པར་གྱུར་ན་ལག་པའི་ཕྱག་རྒྱ་སྦྱིན་པར་བྱ་སྟེ་རང་གི་སྙིང་གི་དབང་སོན་ལག་པའི་ཕྱག་རྒྱ་ནི་སྐྱོན་རྣམས་ཀུན་ལས་རྣམ་པར་གྲོལ་བ་སྟེ་བྱང་ཆུབ་ཀྱི་སེམས་བརྟན་པར་བྱེད་པའི་སླད་དུའོ། ། ཞེས་སོ། ། འདི་ཚངས་སྤྱོད་པའི་ཉམས་སུ་བླང་བྱ་ཡིན་པར་ཡང་། གཞན་རྣམས་ལ་ནི་རྒྱལ་བ་མཆོག་གི་སྙིང་པོ་ཡུམ་གྱི་མཆོད་པ་རྣམ་དམན་སྦྱིན་པ་ཉིད་མི་བྱ། ། ཞེས་དང་།
གཞན་རྣམས་ལ་ནི་ཁྱིམ་པ་རྣམས་ལ་ནི་རྒྱལ་བ་མཆོག་གི་སྙིང་པོ་ཞེས་པ་རྡོ་རྗེའི་ཚིག་ཡུམ་གྱི་མཆོད་པ་རྣམ་པར་དམན་པར་སྦྱིན་པ་ཉིད་དུ་མི་བྱ་ཞེས་པ་ནི་དེ་བཞིན་གཤེགས་པའི་དབང་གིས་ངེས་པའོ། ། ཞེས་སོ། ། ཉམས་རྟགས་ཀྱི་ངེས་པ་ནི། དགའ་བ་བཞི་ལ་བཅུ་དྲུག་ཏུ་ཕྱེ་བའི་རྟོགས་པ་སྐྱེ་སྟེ། ཕྱག་རྒྱ་གསུམ་ཀའི་དབང་དུ་བྱས་ནས། འདོད་པ་སྤྲུལ་པའི་སྐུ་ནི་ངེས་པར་རབ་ཏུ་འགྱུར་ཏེ་རྫོགས་པ་དག་ནི་དེ་ཡི་གསུང་ཉིད་དོ། ། འབར་བ་སྤྲུལ་པའི་ཐུགས་ཏེ་འདི་ཡི་མཆོག་གི་བདེ་བ་བྱེད་པའི་ཡེ་ཤེས་དག་ནི་ཨོ་ཌྜ་ཉིད། ། དགའ་བ་ལོངས་སྤྱོད་རྫོགས་པའི་སྐུ་སྟེ་མཆོག་དགའ་དང་བཅས་ཁྱད་པར་དགའ་བ་རིམ་པས་འདི་ཡིས་ནི། ། གསུང་དང་ཐུགས་སོ་ལྷན་ཅིག་སྐྱེས་པའི་དགའ་བ་ཉིད་ཀྱང་བདེ་འབྱུང་འདི་ཡེ་ཤེས་རྡོ་རྗེ་འགྱུར། ། འདར་བ་ཉིད་ནི་སྲིད་པ་གསུམ་གྱིས་བཏུད་པ་ཆོས་ཀྱི་སྐུ་སྟེ་འབྱུང་བ་དེ་ཡི་གསུང་དུ་འགྱུར། །
གཉིད་ཡུར་ཉིད་ནི་ཆོས་ཀྱི་ཐུགས་ཏེ་གཉིད་ནི་འདི་ཡིས་སྲིད་པའི་འཇིགས་འཇོམས་ཡེ་ཤེས་ཁོ་ན་འོ། ། ཡི་གེ་ཉིད་ནི་དག་པའི་སྐུ་སྟེ་དབྱངས་དང་བྲལ་བའི་ཆ་དང་ཐིག་ལེ་ནཱ་ད་རིམ་པ་ཡིས། ། བདེ་འབྱུང་དག་པའི་སྐུ་དང་གསུང་དང་ཐུགས་དང་ཡེ་ཤེས་རྡོ་རྗེ་རྣམ་གསུམ་སྲིད་པར་གནས་པ་འོ། ། ཞེས་ཏེ། གནས་སྐབས་བཞི་འགགས་པས་སྐུ་བཞི་འགྲུབ་པར། སད་པ་དང་ནི་རྨི་ལམ་རང་བཞིན་སླར་ཡང་གཞན་པ་འདི་ནི་གཉིད་དང་བཞི་པའི་རང་བཞིན་ནི། ། ལུས་ལ་གནས་དང་དབུགས་ལ་ཞེན་པ་ཡུལ་རྣམས་རྣམ་པར་དཔྱོད་ཅིང་གཡོ་མེད་སེམས་ལ་ཞེན་པ་སྟེ། ། ཡེ་ཤེས་ལ་གནས་བུད་མེད་རབ་ཏུ་འགྲོགས་ལས་བྱང་ཆུབ་སེམས་ནི་ཞུ་བ་ལ་ཡང་སྐད་ཅིག་འགྱུར། ། སྤྲུལ་པ་ལ་སོགས་དག་གི་སེམས་ཀྱི་རྡོ་རྗེ་རྣམ་པ་བཞིར་ནི་རིམ་པས་ངེས་པར་རབ་ཏུ་འགྱུར། ། ཞེས་དང་།
ད་ནི་སད་པ་ལ་སོགས་པ་འགགས་པ་གསུངས་པ། སད་པ་ཞེས་པ་ལ་སོགས་པ་སྟེ། འདིར་འཁོར་བ་པ་རྣམས་ཀྱི་ལུས་ལ་གནས་པ་ཞེས་པ་སྤྱི་བོར་གནས་པའི་བྱང་ཆུབ་ཀྱི་སེམས་ནི་པདྨའི་མཚན་ཉིད་དུ་འགྱུར་ཞིང་། དབུགས་ལ་ཞེན་པ་ཞེས་པ་མགྲིན་པར་གནས་པ་ནི་རྨི་ལམ་གྱི་རང་བཞིན་དུ་འགྱུར་ཏེ། གནས་སྐབས་གཉིས་ཀ་ལ་ཡུལ་རྣམས་རྣམ་པར་སྤྱོད་དོ། ། གཡོ་མེད་སེམས་ལ་ཞེན་པ་སྙིང་ཁར་གནས་པ་ནི་སླར་ཡང་གཞན་པ་འདི་ནི་སེམས་གསུམ་པ་སྟེ་ཤིན་ཏུ་གཉིད་ལོག་པའི་རང་བཞིན་ནོ། ། ཡེ་ཤེས་ལ་གནས་ཞེས་པ་ནི་ལྟེ་བར་གནས་པ་བཞི་པའི་རང་བཞིན་ཏེ་བུད་མེད་དང་རབ་ཏུ་འགྲོགས་པ་ལས་བྱང་ཆུབ་སེམས་ནི་ཞུ་བར་གྱུར་པ་ན་འཕོ་བའི་སྐད་ཅིག་གི་མཚན་ཉིད་དོ། ། སེམས་རྣམ་པ་བཞི་པོ་དེ་ཉིད་འགགས་པ་ནི་སངས་རྒྱས་རྣམས་ཀྱི་སྤྲུལ་པ་དང་ལོངས་སྤྱོད་རྫོགས་པ་དང་ཆོས་དང་ལྷན་ཅིག་སྐྱེས་པའི་སྐུའི་མཚན་ཉིད་དུ་འགྱུར་རོ། ། དེས་ན་སྤྲུལ་པ་ལ་སོགས་དག་གི་སེམས་ཀྱི་རྡོ་རྗེ་རྣམ་པ་བཞིར་ནི་རིམ་པས་ངེས་པར་རབ་ཏུ་འགྱུར། ། ཞེས་དང་།
ཨོ་ཌྜ་འབར་བའི་བར་དང་ཁྱད་པར་དགའ་བ་ལྷན་སྐྱེས་དག་དང་ཡེ་ཤེས་རྣམ་ཤེས་དག་གི་དབུས། ། གཉིད་དང་གཉིད་ཡུར་མཚམས་སུ་རྡོ་རྗེ་པདྨ་དག་གི་གཉིས་གཉིས་སྦྱོར་བ་ལ་ནི་བདེ་བ་གང་། ། དེ་ཡི་འཕེལ་བ་རབ་ཏུ་བྱ་སྟེ་བླ་མའི་ངེས་པའི་དབང་གིས་འཕེལ་འགྱུར་འདི་ལ་ངོ་མཚར་མེད། ། ཉོན་མོངས་བདུད་རྣམས་བཅོམ་ནས་རྒྱལ་བའི་བདག་པོར་འཇུག་སྟེ་ལོ་ཡི་སྦྱོར་བས་རྣལ་འབྱོར་བཟང་པོ་འོ། ། ཞེས་དང་། དེའི་ཕྱིར་ཨོ་ཌྜ་འབར་བའི་བར་ཏེ་གསང་བར་འོངས་པ་དང་ཁྱད་པར་དགའ་བ་ལྷན་སྐྱེས་དག་གིས་དབུས་ལྟེ་བ་དང་གཉིད་དང་གཉིད་ཡུར་གྱི་མཚམས་སྙིང་ཁ་དང་། ཡེ་ཤེས་རྣམ་ཤེས་དག་གི་དབུས་མགྲིན་པར་གཉིས་གཉིས་སྦྱོར་བ་ལ་སྐུ་དང་གསུང་དང་ཐུགས་དང་ཡེ་ཤེས་ཀྱི་ཐིག་ལེའི་གཟུགས་ཀྱིས་དཔྲལ་བ་ནས་འོངས་པའི་བདེ་བ་གང་ཡིན་པ་ཁུ་བ་བདེ་བ་དེའི་འཕེལ་བ་སྟེ་སྟེང་དུ་འགྲོ་བར་རབ་ཏུ་བྱའོ། ། བླ་མའི་ངེས་པའི་དབང་གིས་ཤེས་པ་སྔར་གསུངས་པའི་སྲོག་འགོག་པ་ལས་དཔྲལ་བའི་བར་དུ་འཕེལ་བར་འགྱུར་ཏེ་འདི་ལས་ངོ་མཚར་མེད་དོ། ། དེ་ལྟར་ཉོན་མོངས་བདུད་རྣམས་བཅོམ་ནས་རྒྱལ་བའི་བདག་པོར་འཇུག་སྟེ་ཞེས་པ་གཡོན་པ་དང་གཡས་པར་གནས་པའི་སྲོག་རྣམས་བསད་ནས་རྒྱལ་བའི་བདག་པོ་སྟོང་པ་ཉིད་ཀྱི་གཟུགས་ལ་འཇུག་སྟེ། ལོ་ཡི་སྦྱོར་བས་རྣལ་འབྱོར་པ་བཟང་པོ་ཨ་ཝ་དྷཱུ་ཏཱི་པ་གནས་པའོ། །
དེའི་ཕྱིར་བུམ་པ་ཅན་གྱིས་བདེ་བ་ཆེན་པོའི་སྐད་ཅིག་བསྐྱོད་ནས་འཕེལ་བར་བྱའོ། ། ཞེས་སོ། ། ཁྱད་པར་ལས་ཕྱག་གི་དབང་དུ་མཛད་ནས། འདོད་པ་བསྐྱོད་པར་བྱེད་པ་འགྲོ་བ་རང་གི་ཡིད་ལའོ་གང་བ་དག་ནི་གང་བ་ཉིད་དུ་འགྱུར། ། གང་བ་ཡན་ལག་མཆོག་དག་ལས་ནི་རི་བོང་འཛིན་པ་ཁུ་བར་བྱས་ནས་ཐིག་ལེ་བཟང་པོ་མཆོག ། ཨོ་ཌྜ་བཀུག་པ་མཆོག་གི་བདེ་བ་རང་བཞིན་གྱིས་སྟེར་ཐིག་ལེ་གྲོལ་བ་དག་ནི་གསུམ་གྱི་མཐར། ། བལྟ་དང་རེག་དང་འགྲོགས་ལ་འཛག་པའི་བདེ་བ་འདི་དག་དགའ་བའི་དབྱེ་བ་ལ་སོགས་དག་གིས་སོ། ། འདོད་པ་དགའ་བར་བྱེད་དེ་དང་པོ་དག་ཀྱང་མི་རྣམས་ཀྱི་ནི་མིག་གིས་བལྟ་བ་དག་ལ་འོ། ། ཕྱི་ནས་གང་བ་རབ་ཏུ་སྦྱར་བ་ལ་སྟེ་སླར་ཡང་མཆོག་གི་དགའ་བ་ཉིད་དོ་རང་ལུས་ལ། ། འབར་བ་ཐིག་ལེ་འཛག་པ་དང་ནི་དགའ་བ་ཡང་སྟེ་ཁྱད་པར་དགའ་བ་རྡོ་རྗེས་པདྨ་ལ། །
ཨོ་ཌྜ་ཐིག་ལེ་གསུམ་གྱི་མཐའ་རུ་འགྱུར་བ་ལ་གནས་ལྷན་ཅིག་སྐྱེས་པའི་དགའ་བ་རྡོ་རྗེ་བྱེད། ། འདོད་དང་དགའ་བ་དང་ནི་འདར་དང་འགྱུར་མེད་དག་དང་བཞི་པོ་ཡིས་ནི་སྦྱོར་བ་དེ་གཅིག་སྟེ། ། གང་བ་དང་ནི་ནུས་དང་སྐྱེ་བ་དག་དང་མཆོག་གི་དགའ་བ་ཉིད་ནི་གཉིས་པར་ངེས་པར་འགྱུར། ། འབར་བ་དང་ནི་ཐིག་ལེ་བརྒྱལ་བ་དག་དང་སླར་ཡང་ཁྱད་པར་དགའ་བ་ཉིད་ནི་གསུམ་པ་འོ། ། ཨོ་ཌྜ་དང་ནི་ནཱ་དག་གཉིད་དང་ལྷན་ཅིག་སྐྱེས་པའི་དགའ་བ་ཉིད་ནི་བཞི་པར་འགྱུར། ། ཞེས་སོ། ། རྒྱུ་མཐུན། རྣམ་སྨིན། སྐྱེས་བུ་བྱེད་པ། དྲི་མ་མེད་པ་སྟེ་འབྲས་བུ་བཞིའི་ཆ་མཐུན་འཆར་བར་དེ་བཞིན་དུ་རྒྱུ་མཐུན་ལ་སོགས་པའི་དབྱེ་བས་སྟེང་དུ་དཔྲལ་བར་གཤེགས་ཏེ་དྲི་མ་མེད་པ་སྤྲོ་བར་བྱེད་པར་འགྱུར་རོ། །
ཞེས་པ་ལྟར་རོ། ། གཞན་ཡང་འཁོར་ལོ་དྲུག་གི་ལྟེ་བར་སྔར་ལས་ཆེས་ཁྱད་པར་དུ་འཕགས་པའི་དུ་བ་ནས་ཐིག་ལེ་ཆེན་པོའི་བར་མཐོང་སྟེ། འདིའི་ལུང་དབྱེ་བའི་སྐབས་སུ་འཆད་དོ། ། དེ་ནས་འདོད་ལྷའི་ལོངས་སྤྱོད་དང་མཚུངས་པའི་འདོད་ཡོན་ལྔ་ལ་ལོངས་སྤྱོད་དེ། ཁམས་དང་རླུང་སེམས་ཀྱི་དྭངས་མར་གྱུར་པའི་སྟོང་པ་ཉིད་ཀྱི་གཟུགས་ལེགས་པོ་དང་། སྒྲ་སྙན་པོ་དྲི་ཞིམ་པོ་རོ་དང་རེག་བྱ་ཁྱད་པར་ཅན་ལ་ལོངས་སྤྱོད་པ་འབྱུང་ཞིང་མཐར་འོད་གསལ་ལ་སེམས་ཐིག་ལེ་མི་བཟོད་པ་ལྟ་བུ་འབྱུང་བར་སམཊི་་སོགས་ནས་བཤད་དོ། ། དེ་རྗེས་རང་དང་ཕྱག་རྒྱ་འདོད་ཁམས་ཀྱི་ལྷ་ཡབ་ཡུམ་ལྟ་བུའི་གཟུགས་སུ་མཐོང་ཡང་གཟུགས་ཀྱི་རྣམ་རྟོག་དང་བྲལ་བ་འབྱུང་ལ། དེ་ནས་འཁོར་ལོ་དྲུག་གི་ལྟེ་བའི་ཐིག་ལེ་ལས་འོད་ཟེར་དུ་མ་འཕྲོ་བས་ཐབས་ཤེས་གཉིས་ཀའི་ལུས་གང་བར་བྱས་ནས་འོད་ཀྱི་འཁོར་ལོའི་རྣམ་པར་སྣང་ཞིང་དེ་ནས་བ་སྤུའི་བུ་ག་ནས་འོད་ཟེར་ཁ་དོག་ལྔ་འཕྲོ་བ་ལས་དཀྱིལ་འཁོར་གྱི་ལྷའི་ཚོགས་དཔག་ཏུ་མེད་པས་ནམ་མཁའི་ཁམས་རྒྱས་པར་འགེངས་པ་འབྱུང་སྟེ། ཕྱག་རྡོར་སྟོད་འགྲེལ་ལས། དེ་ནས་རྗེས་སུ་དྲན་པ་ཞེས་བྱ་བ་ནི་འདོད་པའི་ལྷ་མཐོང་བ་གཟུགས་ཀྱི་རྣམ་པར་རྟོག་པ་དང་བྲལ་བའོ། །
དེ་ལས་འོད་ཟེར་དུ་མ་འཕྲོས་པའི་རང་བཞིན་ཁམས་གསུམ་པར་སྤྲོ་བ་ཞེས་པ་རྗེས་སུ་དྲན་པའི་ཡན་ལག་བརྗོད་དོ། ། ཞེས་དང་། རྡོ་རྗེའི་ལམ་ནས་ཐབས་ཀྱི་སྙིང་ཁར་གཞུག་པར་བྱ་ཞིང་པདྨའི་ལམ་ནས་ཤེས་རབ་ཀྱི་སྙིང་ཁར་གཞུག་པར་བྱ་སྟེ། རང་དང་རྡོ་རྗེ་སྙིང་ཁར་ལྷའི་འཁོར་ལོ་རབ་ཏུ་བཅུག་པ་འདི་ཡིས་འོད་ཟེར་རྣམས་ཀྱིས་གཉིས་ཀའི་ལུས་ནི་གང་བར་བྱས་ནས་འཁོར་ལོའི་རྣམ་པར་བྱེད་དོ། ། ཞེས་དང་། རྒྱུད་ཕྱི་མར། རྗེས་སུ་དྲན་པས་མཁའ་ལ་རི་བོང་ཅན་བཞིན་རང་གི་གཟུགས་ལས་འོད་ཟེར་ཆེན་པོར་རྒྱུ་ཞེས་སོ། ། དེའི་ཚེ་སྟོང་གཟུགས་ཀྱི་ཕྱག་རྒྱའི་གཟུགས་ལ་སོགས་ལྔའི་བདེ་བ་ལ་ལོངས་སྤྱོད་ལ། དེ་ལས་མེ་ཤས་ཆེ་ན་ཐིག་ལེ་གཅིག་ཆར་དུ་ཞུ་སྟེ་ནང་གི་རྩ་ནང་ནས་འབབ་པའི་ཉམས་སྣང་དང་། མཉམ་གཞག་ལས་ལངས་མ་ལངས་གང་ཡིན་ཡང་ལུས་ཐམས་ཅད་དྲོད་དུ་འབར་རྔུལ་ཆུ་བཞིན་འབབ་སྟེ་སྐྲ་རེ་ལ་རྔུལ་རེ་སྟན་འབང་བ་ལ་སོགས་དང་།
ལྕེ་ཆུང་ལས་ཐིག་ལེ་འབབ་པ་ཚོར་བ་འབྱུང་ཞིང་། རླུང་དང་ཐིག་ལེའི་སྟོབས་ཆུང་ན་འཛགས་ནས་གགས་སུ་འགྱུར་བའང་སྲིད། མེ་སྟོབས་ཆུང་ན་ཐིག་ལེ་འཇུ་ཞིང་། བདེ་བ་མི་སྐྱེ་བའི་གང་ཟག་ཡོད་དེ་དེ་ནི་ཤིན་ཏུ་སྲ་བ་ཞེས་བྱ་བ་དབང་པོ་རྟུལ་པོའི་རིགས་ཡིན་པས་ལས་ཀྱི་ཕྱག་རྒྱ་དགོས་པར་ཤེས་པར་བྱའོ། ། ཐིག་ལེ་མེ་རླུང་གསུམ་སྟོབས་མཉམ་ཞིང་མཐུན་པར་འཛོམ་ན་རྗེས་ཆགས་ཀྱི་མེས་རོ་རྐྱང་གི་མ་སྣ་དབུ་མར་འདུས་པས་ཐུར་སེལ་གྱི་རླུང་ལྟེ་བའི་བར་དུ་སྦར་བས་གཡོན་གྱི་དལ་ཕུང་པོའི་ལྔའི་རླུང་དེ་བཞིན་གཤེགས་པ་ལྔའི་བདག་ཉིད་དང་། གཡས་ཀྱི་དལ་སྤྱན་མ་སོགས་ཡུམ་ལྔའི་རང་བཞིན་ཁམས་ལྔའི་རླུང་རྒྱུ་བ་འགོག་ཅིང་། དེས་དབང་པོ་ལྔ་ཡུལ་ལ་འཇུག་པ་འགགས་ཏེ་གཟུགས་སེམས་རོ་གཅིག་ཏུ་འདྲེས་མེ་དེ་དྷཱུ་ཏཱི་ནས་སོང་སྤྱི་བོའི་ཧཾ་ཡིག་ཐིག་ལེའི་གཟུགས་བརྙན་ལ་རེག་པས་བདུད་རྩི་ཁུ་བའི་རྒྱུན་འཛག་པ་དཔྲལ་བ་ནས་མགྲིན་པར་འཛག་པ་དགའ་བ། སྙིང་ཀར་མཆོག་དགའ། ལྟེ་བར་ཁྱད་དགའ། གསང་བར་ལྷན་སྐྱེས་ཏེ།
དེ་རྣམས་ནི་ཐིག་ལེའི་རྣལ་འབྱོར་རོ། ། དེ་ལྟར་རྩ་རྒྱུད་དུ། ལྟེ་བར་གཏུམ་མོ་འབར་བ་ནི། ། དེ་བཞིན་གཤེགས་པ་ལྔ་སྲེག་ཅིང་། ། སྤྱན་མ་མིག་ལ་སོགས་པ་ཡང་། ། བསྲེགས་ནས་རི་བོང་ཅན་ཧཾ་འཛག ། བདུད་རྩི་ཁུ་བའི་གཟུགས་ཅན་ནི། ། ཐེག་ལེའི་གཟུགས་ཀྱིས་འཛག་པར་བྱེད། ། ཐིག་ལེའི་རྣལ་འབྱོར་ཞེས་པར་གྲགས། ། ཞེས་དང་།
རྡོར་སྙིང་འགྲེལ་པར། གང་ཚེ་སྐྱེས་བུ་འདོད་མྱོས་པའི། ། རྐྱང་མ་དང་ནི་རོ་མ་ཡང་། ། དེ་དག་སྦྱར་བའི་སྦྱོར་བ་ཡིས། ། གཏུམ་མེ་ངེས་པར་འབར་བར་བྱེད། ། དེ་ནི་ལྟེ་བའི་འཁོར་ལོ་འབར། ། གཡུང་མོའི་ལམ་ནས་ངེས་པར་འབྱུང་། ། སྒྲ་གཅན་ཟླ་བས་མཚན་ཕུག་ནས། ། དེ་ནི་ཧཾ་ཡིག་ལ་རེག་བྱེད། ། དེ་ཡིས་རེག་པའི་ཧཾ་ཡིག་དེ། །
དེ་ནས་བདུད་རྩི་དཀར་པོར་འཇུ། ། དལ་ལྔ་རྣམས་པར་འབབ་བྱེད་པ། ། ཕུང་པོ་ཁམས་སོགས་བསྲེགས་པ་ལས། ། ཡུལ་དང་དབང་པོ་འགགས་པ་ན། ། དགའ་བ་ལ་སོགས་འབྱུང་བ་ལ། ། ཟླ་བ་ལས་ནི་ཐིག་ལེ་འཛག ། ཧཾ་ཡིག་སྤྱི་བོར་ཡང་དག་གནས། ། དཔྲལ་བ་ཟླ་བར་མགྲིན་ཉི་མར། ། དེ་ནས་སྒྲ་གཅན་དུ་སོང་བས། ། ལྟེ་བར་གཏུམ་མོ་ཞུགས་པ་ནི། །
གསང་བའི་འཁོར་ལོ་དེ་ནས་བགྲོད། ། གསང་བའི་འཁོར་ལོ་འདི་ལྷུང་བ། ། འདི་ནི་ཕྱུག་ཆེན་དུ་བཤད་དོ། ། ཞེས་དང་། ཕྱག་རྡོར་སྟོད་འགྲེལ་ལས། དེའི་ཡེ་ཤེས་ཀྱི་འོད་ཟེར་ཕུང་པོ་དང་ཁམས་དང་སྐྱེ་མཆེད་ལ་སོགས་པ་རྣམས་བསྲེགས་ཏེ། གཡོན་པ་དང་གཡས་པའི་རྩར་སོན་པ་རྣམ་པར་ཤེས་པ་ལ་སོགས་པ་དང་ས་ལ་སོགས་པའི་དཀྱིལ་འཁོར་གྱི་རང་བཞིན་རྣམས་གཅིག་ཏུ་འདྲེས་པར་གྱུར་ནས་དཔྲལ་བར་ཟླ་བའི་དཀྱིལ་འཁོར་ལ་རབ་ཏུ་ཞུགས་ཏེ་དེ་ནས་གཏུམ་མོའི་ཡེ་ཤེས་ཀྱི་འོད་ཟེར་གྱིས་ཟླ་བ་ཞུ་བར་གྱུར་པ་ན་གང་ཞིག་བྱང་ཆུབ་ཀྱི་སེམས་ཐིག་ལེའི་གཟུགས་ཀྱིས་འོག་ཏུ་སོན་པ་མགྲིན་པ་དང་སྙིང་ཁ་དང་ལྟེ་བ་དང་གསང་བའི་པདྨར་དགའ་བ་དང་མཆོག་དགའ་དང་དགའ་བྲལ་གྱི་དགའ་བའི་རང་བཞིན་ཇི་སྲིད་རྡོ་རྗེ་ནོར་བུའི་མཐར་ལྷན་ཅིག་སྐྱེས་པའི་རང་བཞིན་གྱིས་ཞེས་པའོ། ། ཡང་ན་རྣམ་པ་སྣ་ཚོགས་དང་། རྣམ་པར་སྨིན་པ་དང་། རྣམ་པར་ཉེད་པ་དང་།
མཚན་ཉིད་དང་བྲལ་བའི་རང་བཞིན་གྱིས་ཞེས་པའོ། ། དེའི་ཚེ་གསང་བར་སྐུའི་ཐིག་ལེ་འགོག ལྟེ་བར་གསུང་གི་ཐིག་ལེ་འགོག སྙིང་ཁར་ཐུགས་ཀྱི་ཐིག་ལེ་འགོག མགྲིན་པར་ཡེ་ཤེས་ཀྱི་ཐིག་ལེ་འགོག་ཅིང་། ཞེས་སོ། ། དེ་ལ། གཏུམ་མོ་འབར་བས་ནད་འཕྲོག ཧཾ་ཡིག་གཞུ་བས་འཁོར་ལོ་སྒྱུར། དབང་ཡུལ་འགོག་པས་མཁའ་ལ་སྤྱོད།
ཐིག་ལེ་བཞི་འགག་པས་དབང་ཕྱུག་གི་ཡོན་ཏན་བརྒྱད་འགྲུབ་ཅིང་། གནས་སྐབས་བཞི་འགགས་ནས་མྱུར་དུ་སངས་རྒྱས་སྟེར་ཏེ། སྐྱེ་བ་བདུན་པ་ཕྱུག་ཉིད་ནི། ། མཁའ་ལ་སྤྱོད་པའི་དངོས་གྲུབ་སྟེར། ། རྒྱལ་བ་ཡིས་ནི་ནད་རྣམས་འཕྲོག ། ཕུང་པོ་ཁམས་ནི་བཞུ་བ་ཡིས། ། འཁོར་ལོ་སྒྱུར་བ་ཉིད་སྦྱིན་སྲེག ། དབང་པོ་དང་ནི་ཡུལ་བསད་པ། ། འདི་ནི་མཁའ་ལ་སྤྱོད་ཉིད་སྟེར། ། ཕྲ་ལ་སོགས་པའི་ཡོན་ཏན་ལྡན། །
རྗེས་སུ་ཞུགས་པས་སད་པ་སོགས། ། མྱུར་དུ་སངས་རྒྱས་ཉིད་སྟེར་བྱེད། ། ཇི་ལྟར་ཕྱི་རོལ་དངུལ་ཆུ་བཅིངས། ། དེ་ལྟར་ཡེ་ཤེས་བཅུད་འདི་ཡང་། ། སྡུག་བསྔལ་ཐམས་ཅད་ངེས་འཇོམས་པའི། ། དངོས་གྲུབ་རྒྱ་ཆེར་སྟེར་བར་བྱེད། ། ཅེས་རྡོར་སྙིང་འགྲེལ་པར་རོ། ། བཞི་པ་སྤོགས་ཆོག་གང་ཡིན་པ་ལ་ཕྱག་ཆེན་གྱིས་སྤོགས་ཆོག་ལས་ཕྱག་གི་རྣལ་འབྱོར་ཉིད་ཡིན་པར་གོ་རིམ་གྱི་སྐབས་སུ་བཤད་ཟིན་ལ། ཡེ་ཤེས་ཀྱི་ཕྱག་རྒྱའི་སྤོགས་ཆོག་ཀྱང་ལས་ཕྱག་གཉིས་གང་རུང་སྟེ། གཟུགས་བརྙན་གྱིས་གཏུམ་མོའི་མེ་འབར་བར་མ་གྱུར་ན་ལས་ཕྱག་བརྟེན་དགོས་པ་དང་གནད་གཅིག་པའི་ཕྱིར་རོ། །
སྒོམ་ཚུལ་ཕྱག་རྒྱ་དང་སྦྱར་བ་ལས་བྱང་སེམས་བབ་པ་ནོར་བུའི་རྩ་བར་ལག་པས་སྡམས་ནས་བྱ། སེམས་ཀྱི་གྱེན་དུ་འདྲེན་པ་སྟེ། དབང་མདོར་བསྟན་དུ། རྟག་ཏུ་རྡོ་རྗེ་བསླང་བར་བྱ། ། ཉི་ཟླའི་བགྲོད་པ་འཇོམས་པ་ལས། ། གཞན་དུ་ཀུན་འདར་ཡན་ལག་ལ། ། སྲོག་གི་རླུང་གི་འཇུག་པ་མེད། ། འོག་ཏུའང་དུང་ཅན་མ་ཐུར་སེལ། ། དེ་མ་ཞུགས་ལས་འཆི་བ་འོ། ། ཞེས་དང་།
དེའི་དོན་ནཱ་རོ་པས། དེ་བཞིན་དུ་རྟག་ཏུ་རྡོ་རྗེ་བསླང་བར་བྱ། རང་གི་ལག་པའི་མཚོ་སྐྱེས་ལ་སོགས་པས་ཇི་ལྟར་ཐིག་ལེ་ཕྱི་རོལ་དུ་མི་འབྱུང་བར་ཏེ་འཆི་ལྟས་ཀྱི་རྒྱུ་ཟླ་ཉིའི་བགྲོད་པ་འཇོམས་པ་ལས་སོ། ། ཞེས་དང་། བརྟག་གཉིས་འགྲེལ་པར་ནཱ་རོ་པས། ཤེས་རབ་དང་ཐབས་འཇུག་བཞིན་པའི་རྣལ་འབྱོར་མ་དག་གིས་ཀུན་རྫོབ་དང་དོན་དམ་པའི་རླབས་གཉིས་ལ་བཙིར་བར་བྱའོ། ། ཞེས་དང་། ཉི་མ་དཔལ་ཡེ་ཤེས་ཀྱིས། ཇི་སྐད་བཤད་པའི་འདོད་མ་མཆོག་རྗེས་སུ་ཆགས་པ་ཅན་ཀཀྐོ་ལ་རུ་ཆོ་ག་བཞིན་དུ་བོ་ལ་བཅུག་ནས་གཡོ་བ་མེད་པ་ཉིད་ཀྱིས་ངལ་བསོ་སྟེ། དེའི་ཟེ་འབྲུའི་སྒོ་རུ་རྡོ་རྗེ་ནོར་བུ་རྩིར་ནས་ཤིན་ཏུ་དགའ་བའི་རོ་ཡིས་སྐད་ཅིག་གཡོ་བ་མེད་པར་བྱའོ། །
དེ་ནས་དེ་དག་གི་འགྱུར་བའི་སྐབས་བྱུང་ན་ཧཱུྃ་ཡིག་བརྗོད་པ་སྔོན་དུ་འགྲོ་བར་བླ་མའི་ཞབས་ཀྱི་བཀའ་དྲིན་གྱིས་བྱས་པ་ལ་མངོན་དུ་ཕྱོགས་ཤིང་བཞི་པ་ལྷན་ཅིག་སྐྱེས་པའི་དགའ་བ་ཉམས་སུ་མྱོང་བས་བྱང་ཆུབ་ཀྱི་སེམས་ཀྱི་ཐིག་ལེ་འགོག་པ་སྟེ། དེ་ནས་འགྱུར་བ་མེད་པའི་སྐད་ཅིག་འཐོབ་པའོ། ། ཞེས་པའི་དོན་ཏོ། ། ཞེས་སོ། ། འདི་བཙན་ཐབས་ཀྱི་སྦྱོར་བ་གཉིས་པར་ཨ་ཝ་དྷཱུ་ཏཱི་པས། སྟོང་པ་ཉིད་ཀྱི་རང་བཞིན་ཤེས་རབ་མ་དང་སྙོམས་པར་ཞུགས་ཤིང་མཉམ་པར་འཇོག་པའི་དུས་སུ་སྙིང་རྗེའི་བདག་ཉིད་ཐབས་ཀྱི་གསང་བའི་གནས་ཐུར་སེལ་གྱི་སྒོ་གཡའ་བའམ། ལུས་བདེ་བ་ལ་ལངས་པའི་དུས་ཉིད་དུ་རྡོ་རྗེ་ནོར་བུའི་རྩ་བར་ལག་པ་གཡས་པས་མནན་ཅིང་ལུས་མི་གཡོ་བའི་སེམས་བདེ་བ་ལ་གཏད་ཅིང་ཡར་དྲང་བ་དང་། རྒྱུའི་ཞབས་ཀྱི་ཤ་ཚིགས་པ་ལ་སྦྱར་བ་དང་། མིག་དགྲད་པ་དང་། རྐང་པའི་མཐེ་བོ་ནང་དུ་བསྐུམ་པ་དང་།
རྟིང་པ་ཕྱིར་བརྐྱང་བས་ཤེས་རབ་མ་དང་ཐབས་གཉིས་ཀྱང་མི་འགུལ་མི་གཡོ་བར་བདེ་བ་ལ་སེམས་གཏད་ཅིང་གནས་པ་ནི་བཙན་ཐབས་ཀྱི་སྦྱོར་བ་གཉིས་པའོ། ། ཞེས་སོ། ། འདི་དག་ནཱ་རོ་པས་རྗེས་དྲན་དངོས་གཞི་ལ་སྦྱར་ནས་གསུངས་ཀྱང་ཏིང་ངེ་འཛིན་གྱིས་འཆད་པ་ལྟར་སྤོགས་ཆོག་ཏུ་རིགས་སོ། ། དེ་ནས་སེང་གེ་རྣམ་རོལ་ལ་སོགས་པས་ཐིག་ལེ་འགྲམ་པ་ནི་མན་ངག་གཞན་ནས་འབྱུང་བས་སོ། ། ལྔ་པ་དུས་མཚམས་གང་ཡིན་པ་ནི། ཕྱག་ཆེན་གྱི་རྣལ་འབྱོར་ལོ་གསུམ་ཕྱོགས་གསུམ་གྱི་བར་སྒོམ་སྟེ། དེ་ནས་ཕྱག་རྒྱའི་སྦྱོར་བས་ཉིན་ཞག་འགའ་ཞིག་དག་གིས་ཞེས་པ་ནི་དུས་ཀྱི་འཁོར་ལོའི་ཉིན་ཞག་ཉི་ཤུ་རྩ་ལྔ་ལྷག་པའི་བརྒྱ་ཕྲག་བཅུ་གཅིག་གིས་སོ། ། ཞེས་པ་ངེས་པ་སྟེ་ཉིན་ཞག་འདི་རྣམས་ཀྱི་བྱང་ཆུབ་ཀྱི་སེམས་འགྱུར་བ་མེད་པ་ཉིད་དུ་རབ་ཏུ་འགྱུར་ཏེ་དྲི་མ་མེད་པ་ཉིད་དུ་འགྱུར་རོ་ཞེས་སོ། ། དེ་ནས་ཡེ་ཤེས་ཀྱི་ཕྱག་རྒྱའི་རྣལ་འབྱོར་ཟླ་བ་དྲུག དེ་ནས་ལས་ཕྱག་གི་རྣལ་འབྱོར་ཟླ་བ་དྲུག་སྟེ་དེ་ལྟར་ཉོན་མོངས་བདུད་རྣམས་བཅོམ་ནས་རྒྱལ་བའི་བདག་པོར་འཇུག་སྟེ་ཞེས་པ།
གཡོན་པ་དང་གཡས་པར་གནས་པའི་སྲོག་རྣམས་བསད་ནས་རྒྱལ་བའི་བདག་པོ་སྟོང་པ་ཉིད་ཀྱི་གཟུགས་ལ་འཇུག་སྟེ་ལོའི་སྦྱོར་བས་རྣལ་འབྱོར་པ་བཟང་པོ་ཨ་ཝ་དྷཱུ་ཏཱི་ལ་གནས་པའོ། ། དེའི་ཕྱིར་བུམ་པ་ཅན་གྱིས་བདེ་བ་ཆེན་པོའི་སྐད་ཅིག་སྐྱེད་ནས་བདེ་བ་འཕེལ་བར་བྱའོ། ། ཞེས་དང་། དེ་ནས་ཟླ་བ་དྲུག་གི་སྡོམ་བརྩོན་ཏེ་ལས་དང་པོ་པའི་ཚངས་པར་སྤྱོད་པ་རྣམས་ཀྱིས་རེག་བྱས་དམན་པ་ཞེས་པ་དབང་པོ་གཉིས་ཀྱི་འཁྲིག་པ་དང་བྲལ་བདེ་བ་མཉམ་པ་སྟེ་མི་འགྱུར་བའི་བདེ་བ་ལམ་གྱི་སེམས་ཤེས་པ་སྟོང་པ་ཉིད་ཀྱི་གཟུགས་ཀྱི་སེམས་སུ་འགྱུར་རོ་ཞེས་ཏེ་སྤྱིར་སྟོང་པ་ཉིད་ཀྱི་གཟུགས་ལ་འཇུག་པ་གཟུགས་སེམས་འདྲེས་པ་ཡིན་ལ་དེ་ཏིང་ངེ་འཛིན་ཐོབ་ནས་འབྱུང་ཞིང་། བདུད་དང་ཉོན་མོངས་བཅོམ་པ་འཛིན་པས་འགྲུབ་པ་སྟེ་དེའི་བར་ལོ་གཅིག་ཏུ་གསུངས་པ་ལས་ཟླ་བ་དྲུག་གི་ལས་ཕྱག་གི་རྣལ་འབྱོར་མཐར་ཕྱིན་པར་ལུང་འདི་དང་ནང་ལེ་ནས་ཀྱང་བཤད། ཕྱག་ཆེན་ལོ་གསུམ་ཕྱོགས་གསུམ་སྒོམ་པར་གསུངས་པས་ཡེས་ཕྱག་ཟླ་བ་དྲུག་ལས་འོས་མེད་པའི་ཕྱིར་རོ། ། དྲུག་པ་ཕར་ཕྱིན་གང་ཡིན་པ་ནི་ཚུལ་ཁྲིམས་ཀྱི་ཕར་ཕྱིན་ཏེ། ཡིད་དང་བུད་མེད་འགྲོགས་པ་ལས་ཀྱང་འཕོ་བ་མེད་པ་ཚུལ་ཁྲིམས་ཏེ། ། ཞེས་སོ། ། བཞི་པ་ཚད་མ་ནི།
གཏུམ་མོའི་རྣལ་འབྱོར་གྱིས་བྱང་སེམས་ཞུ་བ་འོག་ཏུ་བགྲོད་པ་ལས་དགའ་བ་རབ་ཏུ་ཐོབ་པའི་སེམས་རྟོག་བྲལ་འཁྲུལ་བ་ཡིན་པས་རྣལ་འབྱོར་མངོན་སུམ་སྟེ། རྡོ་རྗེ་སྙིང་འགྲེལ་དུ། རྣལ་འབྱོར་མངོན་སུམ་དང་ཞེས་པའི་བཤད་པར་ཐོབ་པར་བྱེད་པ་དང་། ཞེས་པས་སོ། ། དག་དབྱེ་ནི། འདུ་ཤེས་དག་པ་འོད་དཔག་མེད་དེ། དབྱེ་ན། དབུ་མར་ཕྱི་ནས་གཟུགས་བརྙན་མཐོང་བ་ལ་དུ་སོགས་རྟགས་བཅུའི་དབྱེ་བས་རྗེས་དྲན་བཅུ་སྟེ། འཇིག་རྟེན་པའི་འདོད་ཆགས་རྗེས་སུ་དྲན་པ་ལས་གནས་སྐབས་བཅུ་འབྱུང་བ་བཞིན་ནོ། ། དེ་ཡང་།
གདོལ་པ་མོ་ལ་རྗེས་སུ་དྲན་པ་པདྨ་འཛིན་པར་འགྱུར་ཏེ་ཞེས་པ་འདུ་ཤེས་ཀྱི་ཕུང་པོའོ། གདོལ་པ་མོ་དབུ་མའི་རྩ་ལ་རྗེས་སུ་དྲན་པ་དེ་ཡང་རྣམ་པ་བཅུ་སྟེ་འདོད་པའི་གནས་སྐབས་བཅུའི་དབྱེ་བ་ལས་སོ། ། ཞེས་ཏེ་གནས་སྐབས་བཅུ་ནི། བསམ་དང་འདོད་དང་ལུས་ལ་རིམས་དང་ཁ་མཆོག་པདྨ་སྐམས་དང་ཟས་ལ་རབ་ཏུ་མི་འཇུག་དང་། ། འདར་དང་སྨྱོ་དང་རབ་ཏུ་རྨོངས་པར་འགྱུར་དང་ཡིད་ནི་རྣམ་པར་འཁྲུལ་དང་དྲུག་ཏུ་བརྒྱལ་བ་དག ། རྡོ་རྗེ་ཅན་གྱི་དུ་བ་ལ་སོགས་རབ་གསལ་རྣམ་པ་བཅུ་སྟེ་སྲོག་ཆགས་ལུས་ལ་འཇིག་རྟེན་དུ། ། རབ་ཏུ་བསལ་ཞིང་ངེས་པ་དེ་རྣམས་ཡིད་སྲུབ་གནས་སྐབས་སུ་ཞིག་རྒྱལ་བ་འདོད་པ་དེ་ནི་སུ། ། ཞེས་སོ། ། འབྲས་བུ་ནི། གནས་སྐབས་སུ་རང་དང་ཕྱག་རྒྱ་འོད་ལུས་ཀྱི་གཟུགས་དང་དེའི་བ་སྤུའི་ཁུང་བུ་ནས་འོད་ཟེར་ལྔ་འཕྲོ་བས་ནམ་མཁའི་ཁམས་རྒྱས་པར་འགེངས་པའི་སྣང་བ་འབྱུང་སྟེ།
རྗེས་སུ་དྲན་པ་ལེགས་པར་དག་པ་དྲི་མེད་འོད་ཀྱི་དཀྱིལ་འཁོར་དག་ཀྱང་ཡེ་ཤེས་གཟུགས་ལས་སོ། ། ཞེས་དང་། རྗེས་སུ་དྲན་པ་ལེགས་པར་དག་པ། ཞེས་པ་ལ་འདིར་རྗེས་སུ་དྲན་པ་ནི་གཟུགས་ལ་འཁྱུད་པའི་སེམས་རྣམ་པར་རྟོག་པ་ཐམས་ཅད་དང་བྲལ་བའོ། ། དེའི་ཕྱིར་གང་གི་ཚེ་དག་པར་གྱུར་པ་དེའི་ཚེ་དྲི་མེད་འོད་ཀྱི་དཀྱིལ་འཁོར་དུ་འགྱུར་རོ། ། ཀྱང་གི་སྒྲ་ལས་བ་སྤུའི་ཁུང་བུ་ལས་འོད་ཟེར་ལྔ་འཕྲོ་ཞིང་ངེས་པར་རྒྱུའོ། ། ཞེས་སོ། ། མཐར་ཐུག་གི་འབྲས་བུ་ནི། འདུ་ཤེས་ཀྱི་ཕུང་པོ་དང་ཆུའི་ཁམས་དང་ལྕེ་དང་གཟུགས་དང་རྐང་པའི་དབང་པོ་དང་ལེན་པ་སྟེ་འདི་རྣམས་སྒྲིབ་པ་དང་བྲལ་བ་རྣམ་པ་ཐམས་ཅད་སྟོང་པ་ཉིད་དོ། ། ཞེས་པ་ལྟར་རིགས་མཐུན་གྱི་དབང་དུ་བྱས་ན་དེ་རྣམས་རྣམ་པར་དག་པའི་ལྷ་སྣང་མཐའ་མཱ་མ་ཀཱི།
འཇིག་རྟེན་དབང་ཕྱུག་དང་གཟུགས་རྡོ་རྗེ། ཁེངས་བྱེད་དང་ཁེངས་བྱེད་མ་དྲུག་འགྲུབ་པ་ཡིན་ཡང་། འདིར་ཡུལ་ཅན་ལྷན་ཅིག་དག་པའི་དབང་དུ་བྱས་ནས་འདུ་ཤེས་དང་མེ་ཁམས། ལྕེ་དང་རོ། རྐང་པའི་དབང་པོ་དང་འགྲོ་བ་དྲུག་དག་པའི་འབྲས་བུ་སྣང་མཐའ་དང་གོས་དཀར། འཇིག་རྟེན་དབང་ཕྱུག་དང་རོ་རྡོ་རྗེ། ཁེངས་བྱེད་དང་རྨུགས་བྱེད་མ་དྲུག་འགྲུབ་པར་བྱེད་དོ། ། གཉིས་པ་དོན་དམ་བདེ་བ་སྒྲུབ་བྱེད་ཏིང་ངེ་འཛིན་ལ་སྒྲ་དོན། དུས་མཚམས། ཡན་ལག
ཚད་མ། དག་དབྱེ། འབྲས་བུ་དྲུག་གི་དང་པོ་ནི། འདོད་པའི་ལྷ་ལ་རྗེས་སུ་ཆགས་པ་ལས་ཐོབ་པའི་འགྱུར་མེད་བདེ་བ་དང་སྟོང་ཉིད་དབྱེར་མེད་ལ་སེམས་རྩེ་གཅིག་ཏུ་གནས་པས་ཏིང་ངེ་འཛིན་ཏེ། དེ་ནས་སྒྲུབ་པ་ཆེན་པོ་ནི་ཤེས་རབ་ལ་སྦྱར་གང་གི་ཚེ་འཕོ་བ་མེད་པའི་བདེ་བར་འགྱུར་བ་དེའི་ཚེ་ངེས་པར་སྒྲུབ་པ་ཆེན་པོ་སྟེ། ཕྲ་མོའི་རྣལ་འབྱོར་དག་ལས་ཤེས་པ་ངེས་པའི་དོན་གྱི་ཤིན་ཏུ་ཡིད་བཟང་མའི་རྩའི་སྟེང་དུ་ཁུ་བ་ཡང་དག་པར་སྦྱོར་བ་ལས་སྒྲུབ་པ་ཆེན་པོར་གསུངས་ཏེ། དྲང་བའི་དོན་གྱིས་ནི་ཤེས་རབ་ཀྱི་ཆོས་འབྱུང་གི་སྣའི་རྩེ་མོར་ཉུངས་ཀར་ལ་སོགས་པའོ། ། ཞེས་པ་ངེས་པའོ། ། ཞེས་དང་། འདིར་གཟུང་བ་དང་འཛིན་པའི་སེམས་དག་གཅིག་པ་ཉིད་ཀྱི་གང་ཞིག་འགྱུར་བ་མེད་པའི་བདེ་བར་གྱུར་པའི་བདེ་བ་དེ་ནི་ཏིང་ངེ་འཛིན་དུ་གསུངས་ཏེ།
ཞེས་དང་། ཕྱག་རྡོར་སྟོད་འགྲེལ་ལས། དེ་ནས་ཏིང་ངེ་འཛིན་ཞེས་བྱ་བ་ནི་འདོད་པའི་ལྷ་ལ་རྗེས་སུ་ཆགས་པ་ལས་གང་ཞིག་འགྱུར་བ་མེད་པའི་བདེ་བ་ཐོབ་པ་སྟེ། དེ་ལ་གཅིག་ཏུ་གྱུར་པའི་སེམས་གཟུང་བ་དང་འཛིན་པ་དང་བྲལ་བ་ནི་དེ་བཞིན་གཤེགས་པ་རྣམས་ཀྱི་ཏིང་ངེ་འཛིན་གྱི་ཡན་ལག་ཏུ་བརྗོད་དོ། ། ཞེས་སོ། ། གཉིས་པ་ནི་ཤེས་རབ་ལ་སྦྱར་བས་དབུ་མར་བྱང་སེམས་འབབ་པ་ནོར་བུའི་རྩེ་མོར་འཕོ་བ་མེད་པའི་བདེ་བ་ནམ་ཐོབ་པ་ནས་སྒོམ་སྟེ། ཐིག་ལེ་ལས་ནི་གཡོ་བའི་ཞུ་བ་རྡོ་རྗེ་ནོར་བུ་ལ་གནས་རྒྱལ་མཚན་རྩེ་ལ་འགོག་པ་གང་། ། དེ་ནི་ཤེས་རབ་ཡེ་ཤེས་སྐད་ཅིག་གལ་ཏེ་ཐིག་ལེའི་ཕྲེང་བ་འཕོ་བ་མེད་པས་བདེ་ན་འོ། ། དེ་ཕྱིར་གཡོ་མེད་བདེ་བའི་སྐད་ཅིག་ལྷན་ཅིག་སྐྱེས་པ་འདིར་ནི་ཆོས་ཀྱི་དབྱིངས་ཀྱིས་སྟེར་བྱེད་དེ། ། ཞེས་དང་།
ཐིག་ལེ་འདི་ལས་གཡོ་བའི་ཁུ་བ་གང་ཞེས་པ་ནི། འདིར་གསང་བ་ལ་གནས་པའི་སྐུའི་ཐིག་ལེ་སྲ་བའི་རང་བཞིན་གྱི་དང་གཞན་པའི་ཁུ་བ་གང་ཡིན་པ་དེ་ནི་གཡོ་བའི་ཁུ་བར་གསུངས་ཏེ། དེ་ནི་རྡོ་རྗེ་ནོར་བུ་ལ་གནས་རྒྱལ་མཚན་རྩེ་ལ་ཏེ་རྟགས་ཀྱི་སྒོ་ལ་ཡང་དག་པར་འགོག་པའོ། ། གཡོ་བ་དེ་ནི་ཤེས་རབ་ཡེ་ཤེས་སྐད་ཅིག་སྟེ་གལ་ཏེ་ཐིག་ལེའི་ཕྲེང་བ་འཕོ་བ་མེད་པའི་རྒྱུ་ཡིས་བདེ་བ་སྟེར་ནའོ། ། དེའི་ཚེ་ལས་ཀྱི་ཕྱག་རྒྱའི་ཡེ་ཤེས་མ་ཡིན་ཏེ་ཤེས་རབ་ཡེ་ཤེས་སོ་ཞེས་གྲུབ་བོ། ། མི་འཕོ་བའི་རྒྱུ་དེའི་ཕྱིར་གཡོ་མེད་བདེ་བའི་སྐད་ཅིག་གང་ཡིན་པ་འདིར་ནི་ཆོས་ཀྱི་དབྱིངས་ཏེ་ཤེས་རབ་ཀྱི་ཕ་རོལ་ཏུ་ཕྱིན་མས་སྟེར་བར་བྱེད་དོ། ། ཞེས་སོ། ། གསུམ་པ་ལ་མཚན་ཉིད། དབྱེ་བ། སྒོམ་ཚུལ།
སྤོགས་ཆོག དུས་མཚམས། ཕར་ཕྱིན། གང་ཡིན་པ་དྲུག་གི་དང་པོ་ནི། སྣང་བརྙན་ཀུན་རྫོབ་བདེན་པ་དོན་དམ་འགྱུར་མེད་བདེ་བ་དབྱེར་མེད་ཀྱི་ཡེ་ཤེས་གཟུང་འཛིན་དང་བྲལ་བ་ཏིང་ངེ་འཛིན་ནི་མཚན་ཉིད་ཡིན་ཏེ། ཤེས་རབ་ཐབས་ཀྱི་བདག་ཉིད་ཀྱིས་ནི་འགྱུར་མེད་བདེ་བའི་དབང་གིས་ཡེ་ཤེས་གཟུགས་ལ་ཏིང་འཛིན་ནོ། ། ཞེས་དང་། ཤེས་རབ་ཐབས་ཀྱི་བདག་ཉིད་ཀྱིས་ནི་ཞེས་པའང་ཤེས་བྱ་དང་ཤེས་བྱ་གཅིག་ཏུ་འདྲེས་པར་གྱུར་པས་ཏེ། འགྱུར་མེད་བདེ་བའི་དབང་གིས་གཟུགས་ལ་ཏིང་ངེ་འཛིན་ནོ། ། ཞེས་པ་དང་།
བདེ་བ་མ་ཉམས་གཅིག་པུ་ཞི་བའི་ལྷན་སྐྱེས་ཡེ་ཤེས་རྣལ་འབྱོར་འདི་ནི་སྒྲུབ་པ་ཆེན་པོ་ལ། ། ཞེས་པ་དང་། བདེ་བ་མ་ཉམས་གཅིག་པུ་ཞི་བ་ཞེས་པ་འདིར་བདེ་བ་མ་ཉམས་པས་བྱང་ཆུབ་ཀྱི་སེམས་སྐད་ཅིག་གཅིག་པུ་གང་ཡིན་པ་དེ་ནི་ཞི་བ་ཞེས་གསུངས་ཏེ། ལྷན་སྐྱེས་ཡེ་ཤེས་རྣལ་འབྱོར་འདི་ནི་སྒྲུབ་པ་ཆེན་པོ་ལ་ཞེས་པ་ནི་སེམས་ཀྱི་འགྱུར་བ་མེད་པའི་བདེ་བ་དང་ལྷན་ཅིག་གཅིག་པ་ཉིད་དོ། ། ཞེས་པ་སྒྲུབ་པ་ཆེན་པོའི་ཡན་ལག་བཞི་པའོ། ། ཞེས་སོ། ། གཉིས་པ་ནི། རྟེན་ལས་དང་ཡེ་ཤེས་ཕྱག་རྒྱ་ཆེན་མོའི་དབྱེ་བས་བརྟེན་པའི་ཏིང་ངེ་འཛིན་གསུམ་སྟེ། དབང་མདོར་བསྟན་པར་རྗེས་དྲན་དང་། ལྷན་ཅིག་ལས་ཀྱི་ཕྱག་རྒྱའི་སྙོམས་འཇུག་དང་ཞེས་སོགས་དང་།
ནཱ་རོ་པས། ལས་དང་ཡེ་ཤེས་ཕྱག་རྒྱ་ཆེ། ། དམ་ཚིག་ཅེས་བྱ་འོད་གསལ་རྣམས། ། རྒྱུ་དང་སྒོམ་བྱ་དེ་བཞིན་དུ། ། ཐོབ་བྱ་བཞི་པ་འཇིག་པ་མེད། ། ཅེས་རྒྱུ་ཕྱག་རྒྱ་གསུམ་ལ་འབྲས་བུ་འཇིག་མེད་བདེ་བ་དམ་ཚིག་གི་ཕྱག་རྒྱར་གསུངས་སོ། ། འོན་ཏེ་ལས་དང་ཡེ་ཤེས་ཀྱི་བདེ་བ་འགྱུར་བ་དང་གཡོ་བ་ཡིན་པས་ཏིང་ངེ་འཛིན་དུ་མི་འཐད་དོ་ཞེ་ན། དེ་དག་ལས་བྱུང་བའི་འགྱུར་བ་དེ་རྗེས་དྲན་ཡིན་ཡང་ཕྱག་ཆེན་གྱི་སྒོ་ནས་མི་འགྱུར་བ་གྱུར་པ་ཏིང་ངེ་འཛིན་ཏེ། དེའི་ཕྱིར་ཐབས་ཀྱི་འགྱུར་བའི་བདེ་བ་བྱིས་པ་དང་དར་ལ་བབ་པ་རྣམ་པ་གཉིས་དང་། ཤེས་རབ་ཀྱི་གཡོ་བའི་བདེ་བ་རྒན་པོ་སྟེ་གཉིས་པོ་དེ་དག་གང་གི་ཚེ་ཕྱག་རྒྱ་ཆེན་པོའི་སྒོ་ནས་མི་གཡོ་བར་གྱུར་པ་དེའི་ཚེ་དབང་པོ་གཉིས་པོ་དང་བྲལ་བ་གཉིས་སུ་མེད་པའོ། །
ཞེས་དང་། སོ་སོར་བསྡུད་པ་ལ་སོགས་དྲུག་གིས་གསེར་བཟང་པདྨ་ལ་ནི་སྐུ་གསུང་ཐུགས་ཀྱི་རྣལ་འབྱོར་ཏེ། དགའ་བ་ལ་སོགས་རྣམས་ཀྱིས་རྡོ་རྗེ་ཆུ་སྐྱེས་དག་ལ་རོ་མཉམ་གྱུར་པས་སྒོམ་པ་རྡོ་རྗེ་གསུམ། ། ཤེས་རབ་པདྨར་སེམས་ཀྱི་ཐིག་ལེ་དག་ལ་ལྷན་སྐྱེས་བདེ་བའི་དབང་གིས་སྒོམ་པ་གཞོམ་མེད་འགྱུར། ། ཞེས་དང་། འཆད་པར་འགྱུར་བ་འདི་དག་གོམས་པས་གསེར་བཟང་པད་མ་ལ་ནི་ཞེས་པ་ལྟེ་བའི་པད་མ་ལ་སྐུ་གསུང་ཐུགས་ཀྱི་རྣལ་འབྱོར་ཏེ། ཞེས་པ་ནི་རྣམ་གསུམ་བགྲོད་པ་ལ་གནས་པའི་སྲོག་འགོག་པའོ། ། ཞེས་པའི་དོན་ཏོ། ། འགོག་པ་དེ་ནས་དགའ་བ་ལ་སོགས་པ་རྣམས་ཞེས་པ་དགའ་བ་དང་མཆོག་དགའ་དང་ཁྱད་པར་གྱི་དགའ་བ་དང་ལྷན་ཅིག་སྐྱེས་པའི་དགའ་བ་རྣམས་ཀྱིས་རྡོ་རྗེ་ཆུ་སྐྱེས་དག་ལ་རོ་མཉམ་གྱུར་པས་མི་འཕོ་བ་ཉིད་ཀྱི་ཕྱིར་སྒོམ་པ་འདི་ནི་རྡོ་རྗེ་གསུམ་སྟེ། ཁུ་བ་དང་བཤང་བ་དང་།
གཅི་བ་འགོག་པའོ། ། ཞེས་པའི་དོན་ཏོ། ། ཞེས་དང་། དེ་ནས་ཤེས་རབ་པད་མར་ཞེས་པ་གསང་བའི་པདྨ་སེམས་ཀྱི་ཐིག་ལེར་གནས་པར་གྱུར་པ་དག་ལ་ལྷན་ཅིག་སྐྱེས་པའི་དབང་གིས་ཤེས་པ་མི་འགྱུར་བའི་བདེ་བའི་དབང་གིས་སྒོམ་པ་ནི་གཞོམ་དུ་མེད་པར་འགྱུར་ཏེ་སྟེང་དུ་ཁུ་བའོ། ། ཞེས་སོ། ། དེ་དག་ལས་ཀྱང་འདིར་གཙོ་བོར་ཕྱག་རྒྱ་ཆེན་མོ་སྟེ། སྙིང་ནི་རྙོག་པ་དང་བཅས་ལས་ཀྱི་ཕྱག་རྒྱ་འདི་དང་བརྟག་པའི་ཡེ་ཤེས་ཕྱག་རྒྱ་བཏང་བྱ་སྟེ། ། ཡང་དག་རྫོགས་པའི་བྱང་ཆུབ་སླད་དུ་རྒྱལ་བ་མཆོག་གི་བསྐྱེད་མ་མཆོག་གི་ཕྱག་རྒྱ་གོས་པ་མེད། ། རྣམ་པར་འགྱུར་བ་མེད་ཅིང་མཉམ་གནས་མུན་བཅོམ་ཁྱབ་བྱེད་རྣལ་འབྱོར་དག་གིས་བགྲོད་བྱ་བརྩེགས་པར་གནས། ། ཡེ་ཤེས་གཟི་བརྗིད་སྲིད་པའི་དྲི་མ་འཕྲོག་ཅིང་དུས་ཀྱི་འཁོར་ལོ་རྗེས་སུ་རིག་པ་བསྒོམ་པར་བྱ། །
ཞེས་སོ། ། གསུམ་པ་ལ་ངེས་པ་དྲུག་གི་འདུག་གནས་ཀྱི་ངེས་པ་སྔར་དང་འདྲ་སྟེ། འགྱུར་མེད་བདེ་བའི་འབྲས་སྟེར་ཕྱག་རྒྱ་བཞི་པོ་འདི་རྣམས། ཞེས་པ་དང་། ཤིན་ཏུ་དགའ་བའི་དགའ་བ་ལ་གནས་འཇིག་ན་ལམ་ལས་རབ་གྲོལ་ཞེས་སྔར་གྱི་ལུང་དུ་གསུངས་པས་སོ། ། ལུས་གནད་དང་སངས་རྒྱས་ཀུན་གྱི་མངའ་བདག་རྡོ་རྗེ་སེམས་ཀྱི་འདུག་སྟངས་སོར་བསྡུད་བཞིན་བཅའ་སྟེ། དབང་མདོར་བསྟན་གྱི་འགྲེལ་པར། དེ་བཞིན་དུ་སྐྱིལ་ཀྲུང་བཅིངས་ནས་ཨ་ཝ་དྷཱུ་ཏཱིའི་ཞབས་ནི་ལྟེ་བའི་པདྨ་འདབ་མ་དྲུག་ཅུ་རྩ་བཞི་པ་སེར་པོ་སྟེ་དེའི་དབུས་སུ་ཟླ་བའི་དཀྱིལ་འཁོར་ལ་ཨ་ཡིག་དཀར་པོའི་སྟེང་དུ་རེ་བའི་རྣམ་པ་དེ་དང་རབ་ཏུ་སྦྱོར་བ་སྒོམ་པར་བྱའོ། ། དེ་བཞིན་དུ་རྟག་ཏུ་རྡོ་རྗེ་བླང་བར་བྱ། ཞེས་དང་།
དེའི་འཇུག་ཏུ། འོག་ཏུའང་དུང་ཅན་མར་ཐུར་སེལ། དེ་མ་ཞུགས་ལས་འཆི་བའོ། ། འཆི་ལྟས་བསླུ་བ་རྣལ་འབྱོར་པའི། ། འདི་ནི་དགའ་བ་རྣམས་ཀྱིས་འགྱུར། མགོ་བོའི་པད་མར་གཙུག་ཏོར་ལས། ། ཁུ་བ་འོངས་པ་དགའ་བ་སྟེ། ། མགྲིན་པ་སྙིང་ཁར་མཆོག་དགའ་འོ། ། དགའ་བྲལ་དགའ་བ་དེ་ནས་འགྱུར། ། སྣ་ཚོགས་དགའ་བ་ལྟེ་བ་དང་། །
གསང་བའི་པདྨར་གར་འོངས་པའོ། ། གསང་གནས་རྡོ་རྗེ་ནོར་བུའི་བར། ། ལྷན་ཅིག་སྐྱེས་དགའོ་མི་འཕོ་བ། ། ཞེས་ཏེ། དེ་བཞིན་དུ་ཞེས་པས་སྐྱིལ་ཀྲུང་ལ་གནས་པར་བསྟན་ཞིང་། མི་འཕོ་བ་ཞེས་པས་ཏིང་ངེ་འཛིན་བསྟན་པའི་ཕྱིར་རོ། ། གཞན་ཡང་འདུས་པར། སྒྲུབ་པ་ཆེན་པོའི་དུས་སུ་ནི། ། མངའ་བདག་སངས་རྒྱས་གཟུགས་བརྙན་ནོ། ། ཞེས་པས་སོ། །
ལྟ་སྟངས་ཀྱི་ངེས་པ་ནི། འོག་ནས་འབྱུང་བའི་ལྟ་སྟངས་སོ། ། སོ་ཐིག་ལེ་སོ་སོའི་དབུས་ཀྱི་སྟོང་གཟུགས་ལ་གཏོང་བ་སྟེ། རྒྱུད་ཕྱིར། ལུས་མེད་བལྟ་བས་ཞེ་སྡང་མཐའ་ཉིད་དུ་ནི་བྱེད་པར་འགྱུར་ཏེ་ཁུ་བ་དྲི་མེད་བདེ་བ་ལས། ཞེས་པ་ལ་འགྱུར་གཞན་དུ། འཁོར་ལོ་དྲི་མེད་རྣལ་འབྱོར་ལས། ། ཞེས་འདོན་ཏེ། དེའི་དོན་ཉི་མ་དཔལ་གྱིས། ལས་མེད་ལྟ་བས་ནི་རྣམ་པ་ཐམས་ཅད་མཆོག་དང་ལྡན་པའི་སྟོང་པ་ཉིད་ཀྱི་གཟུགས་ཀྱིས་ལྷན་ཅིག་པ་ལ་རྗེས་སུ་ཆགས་པའི་ལྟ་བས་སོ། །
ཞེ་སྡང་སྟེ་འཇིག་རྟེན་པའི་ཞེ་སྡང་མཐར་བྱེད་ཉིད་དེ་རང་བཞིན་མེད་པ་ཉིད་དང་། སྒྲིབ་པ་མེད་པ་ཉིད་དེ་ཞེ་སྡང་ཆེན་པོ་ཉིད་དོ། ། དེ་ཡང་རྡོ་རྗེ་དབྱིངས་ཀྱི་དབང་ཕྱུག་མའོ། ། ཁུ་བ་གང་དྲི་མ་མེད་པ་ཉིད་ཀྱིས་གང་བདེ་བ་སྟེ་ལས་སོ། ། ཞེས་སོ། ། བྱེད་བཅིངས་རླུང་གཟུགས་བདེ་བ་དབྱེར་མེད་མི་འགྱུར་བ་ལ་གཅིག་ཏུ་དྲིལ་ནས་ཡིད་གཏོད་པ་སྟེ། ནཱ་རོ་པས་དབང་མདོར་གྱི་འགྲེལ་པར། གཟུགས་ཕྱི་མ་སྣ་ཚོགས་གཟུགས་ཞེས་བྱ་བ་ཕྱག་རྒྱ་ཆེན་མོ་གོམས་པས་བག་ཆགས་དང་བཅས་པའི་སྒྲིབ་པ་ཆུང་ངུའི་ཆུང་ངུ་ཟད་པ་ལས་མི་འགྱུར་བའི་བདེ་བ་ཆེན་པོ་འཕེལ་ལོ། ། ཞེས་སོ། ། དེ་ཡང་ཏིང་ངེ་འཛིན་དུ་ནོར་བུར་གནས་པ་དམིགས་ཏེ་དབང་མདོར་བསྟན་དུ། །
མི་གཡོ་བ་དང་མི་འགྱུར་བསྒོམ། ། ཞེས་དང་། སྐུ་གསུང་ཐུགས་རྣམས་སྒོམ་པ་སྟེ། ། རྡོ་རྗེ་གསུམ་རྣམས་ལེགས་བསྡུས་པ། ། ཡེ་ཤེས་དུང་ཅན་མར་སྒོམས་པའོ། ། ཞེས་སོ། ། ཉམས་ལེན་གྱི་ངེས་པ་ནི། གསང་གནས་ཀྱི་བུམ་པ་ཅན་གྱིས་ནོར་བུའི་རྩེ་མོར་མི་འགྱུར་བར་བཅིངས་པའི་ཐིག་ལེ་ལ་ཡིད་གཏད་ནས་བསྒོམ། དེ་བརྟན་པ་ན་སྟེང་དུ་འགྲོ་བའི་དོན་དུ་ཞུ་བ་གླུས་བསྐུལ་བྱ་སྟེ། དེ་ཡང་ལས་ཀྱི་རྩོལ་བ་དང་རྟོག་པའི་བསྒོམ་པ་ཨ་མི་ལྟོས་པར་སྤྱན་མ་ལྟེ་བའི་བུམ་པ་ཅན་གྱིས་ཐིག་ལེ་ལྟེ་བར་དྲངས།
ཡན་ལག་མེད་པའི་ལྟ་བས་བདེ་བ་དང་ཐིག་ལེ་ལ་ཡིད་གཏད། དེ་ལས་བཞི་པ་ཟད་ནས་རྒྱུ་མཐུན་གྱི་འབྲས་བུ་སྟོང་པའི་ཆོས་ཅན་བཅུ་དྲུག་པའི་བདེ་བ་ལྷན་ཅིག་སྐྱེས་སྐུ་མངོན་དུ་གྱུར་པ་ན་མཱ་མ་ཀི་སྙིང་ཁའི་བུམ་པ་ཅན་གྱིས་སྙིང་ཁར་དྲངས། ཡན་ལག་མེད་པའི་ལྟ་བས་སྔར་བཞིན་བསྒོམ་པས་གཉིད་སྟུག་ཟད་དེ་རྣམ་སྨིན་གྱི་འབྲས་བུ་གཟུང་འཛིན་གཉིས་མེད་དུས་གསུམ་པའི་ངོ་བོ་འཛིན་པ་ཆོས་སྐུ་མངོན་དུ་གྱུར་པ་ན་གོས་དཀར་མོ་མགྲིན་པའི་བུམ་པ་ཅན་གྱིས་མགྲིན་པར་དྲངས། ནང་གི་ལྟ་བས་སྔར་བཞིན་བསྒོམས་པས་རྨི་ལམ་ཟད་དེ་སྐྱེས་བུ་བྱེད་འབྲས་བུ་སེམས་ཅན་མཐའ་ཡས་པའི་སྐད་ཀྱིས་སེམས་ཅན་ཀུན་གྱི་དོན་བྱེད་པ་པོ་ལོངས་སྐུ་མངོན་དུ་གྱུར་པ་ན་སྒྲོལ་མ་དཔྲལ་བའི་བུམ་པ་ཅན་གྱིས་དཔྲལ་བར་དྲངས་ནམ་མཁའི་ལྟ་བས་སྔར་བཞིན་བསྒོམས་པས་སད་པ་ཟད་དེ་དྲི་མ་མེད་པའི་འབྲས་བུ་གདུལ་བྱའི་བསམས་པ་དང་མཐུན་པར་སྐུ་སྣ་ཚོགས་སུ་སྤྲུལ་པའི་སྤྲུལ་སྐུ་མངོན་དུ་བྱེད་དེ། རྩ་རྒྱུད་དུ། མཆོག་ཏུ་མི་འགྱུར་བསྒོམ་པར་བྱ། ། པདྨར་རྡོ་རྗེ་རབ་བཀོད་ནས། ། སྲོག་ནི་ཐིག་ལེར་བཞུགས་པར་བྱ། ། འཁོར་ལོར་ཐིག་ལེ་ཐིག་ལེ་ཡི། ། གཡོ་བ་རྡོ་རྗེ་དགག་པར་བྱ། །
རྟག་ཏུ་རྟགས་རེངས་རྣལ་འབྱོར་པས། ། རྟག་ཏུ་སྟེང་དུ་ཁུ་བར་འགྱུར། ། ཞེས་དང་། ཐིག་ལེ་ལས་ནི་གཡོ་བའི་ཁུ་བ་རྡོ་རྗེ་ནོར་བུ་ལ་གནས་རྒྱལ་མཚན་རྩེ་ལ་འགོག་པ་གང་། ། དེ་ནི་ཤེས་རབ་ཡེ་ཤེས་སྐད་ཅིག་གལ་ཏེ་ཐིག་ལེའི་ཕྲེང་བ་འཕོ་བ་མེད་པས་བདེ་ན་འོ། ། ཞེས་དང་། དེ་ནི་རྡོ་རྗེ་ནོར་བུ་ལ་གནས་རྒྱལ་མཚན་རྩེ་ལ་ཏེ་རྟགས་ཀྱི་སྒོ་ལ་ཡང་དག་པར་འགོག་པའོ། ། གཡོ་བ་དེ་ནི་ཤེས་རབ་ཡེ་ཤེས་སྐད་ཅིག་སྟེ་གལ་ཏེ་ཐིག་ལེའི་ཕྲེང་བ་འཕོ་བ་མེད་པའི་རྒྱུ་ཡིས་བདེ་བ་སྟེར་ནའོ། ། དེའི་ཚེ་ལས་ཀྱི་ཕྱག་རྒྱའི་ཡེ་ཤེས་མ་ཡིན་ཏེ་ཤེས་རབ་ཡེ་ཤེས་སོ། ། ཞེས་གྲུབ་བོ། །

མི་འཕོ་བའི་རྒྱུ་དེའི་ཕྱིར་གཡོ་མེད་བདེ་བའི་སྐད་ཅིག་གང་ཡིན་པ་འདིར་ནི་ཆོས་ཀྱི་དབྱིངས་ཏེ་ཡེ་ཤེས་ཀྱི་ཕ་རོལ་ཏུ་ཕྱིན་མས་སྟེར་བར་བྱེད་དོ། ། དེས་ན་ཕྱག་རྒྱ་ཆེན་པོའི་བདེ་བ་ནི་མཆོག་ཏུ་མི་འགྱུར་བའོ། ། ལས་དང་ཡེ་ཤེས་ཀྱི་ཕྱག་རྒྱའི་བདེ་བ་ནི་གཡོ་བ་དང་ཐབས་ཀྱི་བདེ་བ་སྟེ། གཡོ་བ་དང་འགྱུར་བ་ནི་བྱིས་པ་དང་དར་ལ་བབ་པའོ། ། ཇི་ལྟར་དངུལ་ཆུ་བྱིས་པ་དང་ལང་ཚོ་དང་རྒན་པོ་བཅིངས་པའོ། ། དེ་བཞིན་དུ་ཁུ་བ་ཡང་བྱིས་པ་དང་དར་ལ་བབ་པ་དང་རྒན་པོ་འགོག་པ་སྟེ་སྒྲིབ་པ་ཐམས་ཅད་ཟད་པ་ལས་སོ། ། སྒྲིབ་པ་ནི་དྲི་མའོ། ། བྱང་ཆུབ་ཀྱི་སེམས་དེ་ཉིད་གང་གི་ཚེ་དཔྲལ་བར་སྟེང་དུ་འགྲོ་བ་དེའི་ཚེ་སེམས་ཇི་ལྟར་བྱོན་པ་དེ་བཞིན་གཤེགས་པར་འགྱུར་རོ། ། ཞེས་དང་། རྣལ་འབྱོར་པས་རྒྱུ་མཐུན་པ་ལ་སོགས་པས་དྲི་མ་དང་བྲལ་བར་འགྱུར་གྱི་བར་དུ་སྟེང་དུ་བྱ་སྟེ། ཇི་ལྟར་བྱོན་པ་དེ་བཞིན་གཤེགས་པའོ། །
ཞེས་པ་མི་འགྱུར་བའི་བདེ་བ་བསྐྱེད་པའི་ངེས་པའོ། ། ཞེས་དང་། རྒྱུད་ཕྱི་མར། ཏིང་ངེ་འཛིན་གྱི་ཁུ་བ་རྡོ་རྗེ་ལས་ནི་མགོ་བོར་བགྲོད་བྱེད་དྲི་མེད་བདེ་བས་རབ་གང་བའོ། ། ཞེས་སོ། ། དེ་ཉིད་ལུས་རྩོལ་དང་རྟོག་སྒོམ་ལ་ལྟོས་མི་དགོས་པར། བསམ་གཏན་དང་ནི་སྔགས་ཀྱི་བཟླས་པ་བྱེད་པ་དག་དང་དཀྱིལ་འཁོར་ཆེན་པོ་རྣམས་དང་གདན་རྣམས་དང་། ། སྦྱིན་སྲེག་སྔགས་ཀྱི་རབ་གནས་རྡུལ་ཚོན་ལ་ནི་རྒྱལ་བའི་རིགས་རྣམས་སྤྱན་དྲངས་བསྐུལ་བ་མེད་པར་ཡང་། ། བུད་མེད་སྦྱོར་བ་རྣམ་པར་སྤངས་ནས་རབ་མཆོག་ཁྱབ་བདག་བདེ་བ་ཕྱག་རྒྱའི་དངོས་གྲུབ་སྟེར་བར་བྱེད། ། དེ་ཕྱིར་དེ་ནི་ཉིན་ཞག་སོ་སོའི་དུས་སུ་རྣལ་འབྱོར་པ་ཡིས་ཐར་པའི་སླད་དུ་སྒོམ་པར་བྱ། །
རང་གི་སེམས་ནི་བརྒྱལ་དང་གཉིད་ལ་རབ་ཏུ་ཞུགས་པ་མི་ཡི་བདག་པོ་རང་བཞིན་མེད་པར་འགྱུར། ། པད་ལ་རང་བཞིན་དང་བཅས་གསལ་བར་བྱེད་དེ་དེ་དག་སྲོག་ཆགས་རྣམས་ཀྱི་ཐར་པའི་ལམ་མ་ཡིན། ། དངོས་དང་དངོས་མེད་ཀྱིས་ཕྱེ་སེམས་ཀྱི་རྡོ་རྗེ་རྣལ་འབྱོར་པ་རྣམ་དག་ལ་བདེ་མཉམ་སྟེར་བ་མིན། ། གང་ཞིག་མཁའ་ཡི་ཤེས་རབ་ལ་འཁྱུད་ལྷན་སྐྱེས་བདེ་བར་གནས་པའི་རང་སེམས་དེ་ནི་ཐར་བ་སྟེར། ། ཞེས་སོ། ། སླར་ཡང་གནས་དེ་ནས་སྟེང་དུ་འགྲོ་བའི་དོན་དུ་རྒྱུ་མཐུན་པའི་བདེ་བ་དེ་ཉིད་སྤྱན་མ་ལ་སོགས་པ་རྣམས་ཀྱིས་སྔར་བརྗོད་པའི་རྡོ་རྗེའི་གླུ་རྣམས་ཀྱིས་རབ་ཏུ་རྟོགས་པར་བྱེད་དོ། ། དེ་ནས་ལྟེ་བར་རྒྱུ་མཐུན་པ་ཉིད་ཀྱི་དོན་དུ་སྤྱན་མས་བསྐུལ་བར་བྱེད་དོ། ། སྙིང་ཁར་རྣམ་པར་སྨིན་པའིདོན་དུ་མཱ་མ་ཀི་ཡིས་སོ། ། མགྲིན་པར་སྐྱེས་བུ་བྱེད་པའིདོན་དུ་གོས་དཀར་མོ་ཡིས་སོ། ། སྤྱི་བོར་དྲི་མ་དང་བྲལ་བའི་དོན་དུ་སྒྲོལ་མ་ཡིས་སོ། །
དེ་ལྟ་བུ་ལ་སོགས་པ་རྣམས་ཀྱིས་བསླང་བ་བདེ་བ་ཆེན་པོ་དྲི་མ་དང་བྲལ་བར་གྱུར་བས་ཕུང་པོ་དང་ཁམས་དང་སྐྱེ་མཆེད་ལ་སོགས་པ་ཐམས་ཅད་སྒྲིབ་པ་མེད་པར་བྱེད་དོ། ། དེ་ལས་རྣལ་འབྱོར་པ་རྣམས་ཀྱང་ཐམས་ཅད་མཁྱེན་པའི་གནས་སུ་འགྱུར་ཏེ་བརྟགས་པའི་དཀྱིལ་འཁོར་ལ་རྣལ་འབྱོར་མའི་གླུ་ཡིས་བསླང་བས་ནི་མ་ཡིན་ནོ། ། ཞེས་པ་ངེས་པའི་དོན་ཏོ། ། རྒྱུད་ཐམས་ཅད་ལ་ཀུན་རྫོབ་དང་དོན་དམ་པས་ཀྱང་ངོ་། ། ཞེས་སོ། ། ལྟ་སྟངས་རྣམས། རྒྱུད་ཕྱི་མར། ནམ་མཁའི་ལྟ་བས་གཏི་མུག་མཐའ་ཉིད་དུ་ནི་བྱེད་པར་འགྱུར་ཏེ་སྟོང་པ་ཉིད་ནི་མཐོང་བས་སོ། ། ནང་གི་ལྟ་བས་འདོད་ཆགས་མཐའ་ཉིད་དུ་ནི་བྱེད་པར་འགྱུར་ཏེ་སྲོག་གི་རླུང་ནི་འགག་པ་ནའོ། ། ལུས་མེད་ལྟ་བས་ཞེ་སྡང་མཐའ་ཉིད་དུ་ནི་བྱེད་པར་འགྱུར་ཏེ།
ཁུ་བ་དྲི་མེད་བདེ་བ་ལས་སོ། ། སྲོག་གི་ལྟ་བས་ང་རྒྱལ་མཐའ་ཉིད་དུ་ནི་བྱེད་པར་འགྱུར་ཏེ་གཞོམ་མེད་ཚངས་པའི་དབྱངས་ལས་སོ། ། སྲོག་དང་རྩོལ་བ་འགགས་ན་སངས་རྒྱས་གཟུགས་ལས་དྲི་མ་དང་བྲལ་དཀྱིལ་འཁོར་དམ་པར་འགྱུར། ། ཞེས་དང་། དེའི་དོན་ཉི་མ་དཔལ་གྱིས། ནམ་མཁར་ལྟ་བས་ནི་བར་སྣང་ལ་གཏད་པའི་མིག་གིས་སོ། ། གཏི་མུག་མཐར་བྱེད་པ་ནི་རང་བཞིན་མེད་པ་ཉིད་དོ། ། དེ་ཡང་སྤྱན་མའོ། ། ནང་གི་ལྟ་བས་ནི་ཕུང་པོ་དང་སྐྱེ་མཆེད་ལ་སོགས་པ་ཉིད་དུ་ལྟ་བས་འདོད་ཆགས་མཐར་བྱེད་པ་ཉིད་དོ། ། དེ་ཡང་གོས་དཀར་མོའོ། །
ལུས་མེད་ལྟ་བས་ནི་རྣམ་པ་ཐམས་ཅད་མཆོག་དང་ལྡན་པའི་སྟོང་པ་ཉིད་ཀྱི་གཟུགས་ཀྱིས་ལྷན་ཅིག་སྐྱེས་པ་ལ་རྗེས་སུ་ཆགས་པའི་ལྟ་བས་སོ། ། ཞེ་སྡང་སྟེ་འཇིག་རྟེན་གྱི་ཞེ་སྡང་མཐར་བྱེད་ཉིད་དེ་རང་བཞིན་མེད་པ་ཉིད་དང་སྒྲིབ་པ་མེད་པ་ཉིད་དེ་ཞེ་སྡང་ཆེན་པོ་ཉིད་དོ། ། དེ་ཡང་རྡོ་རྗེ་དབྱིངས་ཀྱི་དབང་ཕྱུག་མའོ། ། ཞུ་བ་གང་དྲི་མ་མེད་པ་ཉིད་ཀྱིས་གང་བདེ་བ་སྟེ་དེ་ལས་སོ། སྲོག་གི་ལྟ་བ་དེ་སྣ་ཡིས་ཉེ་བར་མཚོན་པའི་བར་སྣང་གི་ཕྱོགས་སུ་ལྟ་བས་ང་རྒྱལ་ཏེ་ཐ་མལ་པའི་ང་རྒྱལ་མཐར་བྱེད་པ་ཉིད་དེ་སྒྲིབ་པ་ཉིད་དོ། ། དེ་ཡང་མཱ་མ་ཀིའོ། ། གཞོམ་དུ་མེད་པའི་ཚངས་པའི་དབྱངས་ལས་ཏེ། གཞོམ་དུ་མེད་པའི་བདེ་བ་ཆེན་པོའི་སྒྲའི་ཡང་དག་པར་རོལ་པ་ལས་སོ། ། སྲོག་དང་རྩོལ་བ་འགགས་པར་གྱུར་ན་སྟེ་ཕྱི་རོལ་དུ་འགྲོ་བ་མེད་པས་འཛིན་པའི་ཡན་ལག་བསལ་བར་གྱུར་པས་ན་རྣམ་པར་རྟོག་པ་མེད་པ་ལྷན་ཅིག་སྐྱེས་པའི་གཏུམ་མོ་གསལ་བར་གྱུར་པའི་ཕྱིར་ན་སངས་རྒྱས་གཟུགས་ལས་ཏེ་སྣ་ཚོགས་པའི་གཟུགས་ལས་དྲི་མ་དང་བྲལ་བ་དཀྱིལ་འཁོར་ཏེ་དྲི་མ་མེད་པའི་འོད་ཀྱི་དཀྱིལ་འཁོར་དུ་འགྱུར་ཏེ་སྐྱེས་འོང་། འཇིག་རྟེན་གསུམ་གྱི་ཕྲག་དོག་ཟད་པའི་ཕྱིར་དེ་ནི་སྒྲོལ་མའོ། །
ཞེས་སོ། ། འབྲས་བུ་བཞི་འགྲུབ་པར་ཡང་། དེ་ལྟར་མཐའ་བཞི་ཡོངས་སུ་དག་པ་ཆ་བཅུ་དྲུག་པ་སྟོང་པ་ཉིད་ཀྱི་ཆོས་ཅན་ནི་ལྷན་ཅིག་སྐྱེས་པའི་སྐུ་རུ་གསུངས་ཏེ་རྣལ་འབྱོར་པ་རྣམས་ཀྱི་བཞི་པ་ཟད་པ་ལས་རྒྱུ་མཐུན་པའི་མཚན་ཉིད་དོ། ། ཞེས་དང་། ཤིན་ཏུ་གཉིད་ལོག་པ་ཟད་པ་ལས་ཆོས་ཀྱི་སྐུར་འགྱུར་ཏེ། ཞེས་དང་། དེ་ལྟར་ལྟེ་བར་ལྷན་ཅིག་སྐྱེས་པ་རྒྱུ་མཐུན་པ་དང་སྙིང་ཁ་ཆོས་ཀྱི་འཁོར་ལོར་རྣམ་པར་སྨིན་པའོ། ། ཆོས་ཀྱི་སྐུ་འདི་ནི་གཞན་གྱི་དོན་ཕུན་སུམ་ཚོགས་པ་ལ་ལོངས་སྤྱོད་རྫོགས་པའི་སྐུ་སྟེ་སྒྲ་བརྙན་ལྟ་བུ་སེམས་ཅན་དུ་མའི་དོན་ནི་བྱེད་པ་པོ། ཞེས་དང་། སྟེང་དུ་ཁ་བ་རྣམས་ཀྱི་རྨི་ལམ་གྱི་གནས་སྐབས་ཟད་པ་ལས་མགྲིན་པར་ལོངས་སྤྱོད་རྫོགས་པའི་སྐུ་སྐྱེས་བུ་བྱེད་པའོ། །
སེམས་ཅན་རྣམས་ནི་སྨིན་པའི་སླད་དུ་སླར་ཡང་ལོངས་སྤྱོད་རྫོགས་པའི་སྐུ་འདི་ནི་སྤྲུལ་པའི་སྐུར་འགྱུར་ཏེ། ཞེས་དང་། དེ་ཡང་སད་པའི་གནས་སྐབས་ཟད་པ་ལས་དཔྲལ་བར་སྤྲུལ་པའི་སྐུ་དྲི་མ་དང་བྲལ་བ་སྟེ། ཞེས་སོ། ། ཉམས་རྟགས་ཀྱི་ངེས་པ་ནི། སྦྱོར་བ་དང་པོ་བཞིས་སྲོག་རླུང་ལྟེ་བ་ཡན་ཆད་དུ་བརྟན་པར་བྱས་པས་སྟོང་གཟུགས་ཀྱིས་མཐར་ཕྱིན། རྗེས་དྲན་གྱིས་གསང་བ་དང་ཏིང་ངེ་འཛིན་གྱི་ནོར་བུའི་རྩེ་མོའི་བར་གང་བར་བྱས་ཏེ། དེར་རླུང་བཀག་པས་ཐིག་ལེ་མི་འགྱུར་བར་ཟིན་ཏེ། རིལ་པ་ཞབས་ཚགས་ཅན་ཆུས་མ་གང་ན་སྟེང་བཀག་ཀྱང་འཛག་ལ། གང་བ་ན་སྟེང་བཀག་པས་མི་འཛག་པ་བཞིན་ནོ། །
དེའི་ཚེ་ཆོས་ཐམས་ཅད་ནོར་བུའི་རྩེར་ཐིག་ལེའི་ནང་དུ་འདུས་ཏེ། མ་དག་པའི་ཕུང་ཁམས་སྐྱེ་མཆེད་ཐམས་ཅད་དེར་འགགས་པས་ཀུན་རྫོབ་ཀྱི་ཆོས་ཐམས་ཅད་སྐད་ཅིག་མ་གཅིག་ལ་པྲ་ཕབ་པ་ལྟར་སྣང་བ་དང་། དོན་དམ་ཆོས་ཐམས་ཅད་ཀྱི་དེ་བཞིན་ཉིད་འགྱུར་མེད་ལྷན་སྐྱེས་ཐམས་ཅད་སྟོང་པ་འོད་གསལ་དོན་དམ་གྱི་བཞི་པ་སྒྲ་རྟོག་གི་ཡུལ་ལས་འདས་པའི་ཏིང་ངེ་འཛིན་གྱི་ཡན་ལག་འཐོབ་སྟེ། དབང་མདོར་བསྟན་ལས། གཞོན་ནུ་མ་ཡི་དགའ་བ་ནི། ། མེད་པར་བདེ་བ་སྨྲ་མི་ནུས། ། ལང་ཚོའི་དགའ་བ་ཐོབ་པ་ན། ། བདེ་བ་ཆེན་པོ་རང་གིས་རིག ། དེ་བཞིན་ཏིང་འཛིན་དང་བྲལ་བའི། ། བདེ་བ་སྨྲ་བར་ནུས་མ་ཡིན། །
འགྱུར་མེད་ཏིང་འཛིན་ཐོབ་པ་ན། ། རྣལ་འབྱོར་པ་ཡིས་རང་རིག་འགྱུར། ། ཞེས་སོ། ། དེ་ཉིད་ནི་ནང་གི་རིག་པ་དང་ཤེར་ཕྱིན། འོད་གསལ་དང་། ཆོས་ཀྱི་དབྱིངས་ཏེ། དེ་བཞིན་དུ་ཡིད་སྐྱོབ་པར་གྱུར་པ་ཉིད་ཀྱི་ཕྱིར་སྔགས་ཀྱང་མཆོག་ཏུ་མི་འགྱུར་བའི་ཡེ་ཤེས་སུ་བརྗོད་དོ། ། དེ་བཞིན་དུ་གཞན་ནང་གི་རིག་པ་ཤེས་རབ་ཀྱི་ཕ་རོལ་ཏུ་ཕྱིན་མ་རང་བཞིན་གྱིས་འོད་གསལ་བ་ཕྱག་རྒྱ་ཆེན་མོ་ལྷན་ཅིག་སྐྱེས་པའི་དགའ་བའི་གཟུགས་ཅན་མ་ཆོས་ཀྱི་དབྱིངས་ཀྱི་རྒྱུ་མཐུན་པ་རྫོགས་པའི་གནས་སྐབས་ཏེ། རྡོ་རྗེ་སེམས་དཔའ་དང་སངས་རྒྱས་ཀྱི་ཡུམ་རྟེན་ཅིང་འབྲེལ་བར་འབྱུང་བའི་དབང་པོ་རྣམས་ཀྱི་སྤྱོད་ཡུལ་མ་ཡིན་པ། མཆོག་གི་དབང་པོའི་སྤྱོད་ཡུལ་མཆོག་ཏུ་མི་འགྱུར་བའི་བདེ་བའི་རང་བཞིན་རྡུལ་ཕྲ་རབ་ཀྱི་ཆོས་ལས་འདས་པ་མེ་ལོང་གི་པྲ་ཕབ་པ་དང་རྨི་ལམ་དང་མཚུངས་པ་དེ་དག་ནི་རྒྱལ་བ་རྣམས་ཀྱིས་ལྷན་ཅིག་སྐྱེས་པའི་སྐུར་གསུངས་ཏེ།
མཆོག་ཏུ་མི་འགྱུར་བའི་རང་བཞིན་གྱི་ཕྱིར་རོ། ། ཞེས་དང་། འཇིག་རྟེན་ལས་འདས་པའི་དབང་གང་མཆོག་གི་རྒྱལ་བའི་བདག་པོའི་ཕྱག་རྒྱ་མཆོག་ལ་རྗེས་སུ་སྦྱོར་བའོ། ། ཞེས་སོ། ། འོ་ན་ཕྱག་རྒྱ་ཆེན་པོའི་མཚན་ཉིད་ཇི་ལྟ་བུ་ཞེ་ན། དུས་རྩ་ལ་མཐོང་བའི་རྣམ་ཀུན་མཆོག་གི་སྟོང་ཉིད་གཟུང་འཛིན་གཅིག་ཏུ་འདྲེས་པའི་སེམས་ལ་ཆོས་ཅན་སྣ་ཚོགས་སུ་མེད་ཀྱང་སྣ་ཚོགས་ཀྱི་རྣམ་པར་སྣང་བ་ཙམ་རང་གི་ཡིད་ཁུ་བ་ནོར་བུར་ཆུད་པ་མི་འཛག་པ་ལས་སྐྱེས་པ་མེ་ལོང་གི་གཟུགས་བརྙན་ལྟར་སེམས་ལས་ཐ་དད་ལྟ་བུར་སྣང་ཡང་ཐ་དད་དུ་མེད་པ་དུས་གསུམ་གྱི་རྒྱལ་བ་རྒྱལ་སྲས་ཀྱིས་ངེས་པར་བསྟེན་པ་སྲོག་ཐུར་གཅིག་ཏུ་སྦྱོར་བའི་རྣལ་འབྱོར་གྱི་དབང་པོས་བསྟེན་བྱ་ཤེར་ཕྱིན་མི་རྟོག་ཡེ་ཤེས་ཀྱི་མེ་ལྕེ་རབ་ཏུ་རྒྱས་པས་ཕྱི་ནང་གི་བདུད་གཟུང་འཛིན་གྱི་འབྱོར་པ་དང་བཅས་པའི་རྟོག་པ་མཐའ་དག་སྲེག་ཅིང་འཛག་བདེ་ལ་ཆགས་པ་དང་ཁུ་བ་ཉམས་པས་ཆགས་ཡུལ་ལ་སྡང་བ་དང་ཆགས་པས་བརྒྱལ་བའི་རྨོངས་པ་རྣམས་ཀྱང་སྲེག་ལ། དེ་ཉིད་ལོ་གསུམ་ཕྱོགས་གསུམ་བསྒོམ་པས་ཕྱིར་རླུང་རྒྱུ་བ་འགག་ཅིང་ཆོས་ཐམས་ཅད་མི་འགྱུར་བདེ་བར་རོ་མཉམ་པ་སྟེར་བ་སྟེ། སེམས་ཀྱི་སྣང་བ་ཙམ་སྟེ་རང་གི་ཡིད་ལས་སྐྱེས་པ་མེ་ལོང་གི་ནི་གཟུགས་བརྙན་ལྟ་བུ་ཉིད། ། གང་ཞིག་མཐའ་དག་རྒྱལ་བའི་སྲས་དང་སངས་རྒྱས་རྣམས་ཀྱིས་བརྟེན་པ་རྣལ་འབྱོར་དབང་པོས་བསྟེན་བྱ་སྟེ། ཡེ་ཤེས་མེ་ལྕེ་རབ་ཏུ་རྒྱས་པ་དེ་ནི་བདུད་ཚོགས་ཡུལ་དང་བཅས་པ་མཐའ་དག་སྲེག་བྱེད་ཅིང་། །
ལུས་ལ་ཆགས་པ་ལ་སོགས་ཀྱང་སྟེ་རྣལ་འབྱོར་རྣམས་ལ་ལོ་ཡི་སྦྱོར་བས་བདེ་མཉམ་སྟེར་བར་བྱེད། ཅེས་སོ། ། དེས་ནོར་བུ་ཆེན་པོ་རེག་པ་ཙམ་གྱིས་རྡོ་རྗེ་ལ་སོགས་པ་ཐམས་ཅད་རིན་པོ་ཆེར་སྒྱུར་བ་བཞིན་ཁམས་ཐམས་ཅད་ཀྱི་རྒྱུན་བདེ་བ་ཆེན་པོར་བསྒྱུར་ཏེ། ས་ལ་སོགས་པ་རྣམས་ནི་ཀུན་ནས་འབིགས་བྱེད་དྲི་མེད་ནོར་བུ་དང་མཚུངས་སྟོང་པ་གཅིག་པུ་སྟེ། ། ཐོག་མ་མེད་ཅིང་མཐའ་མེད་དབུས་ཀྱང་མེད་ལ་ཡུལ་མེད་ཡུལ་ནི་བསྒྲུབ་པ་དུས་ཀྱི་འཁོར་ལོ་ཡི། ། ཞེས་དང་། ད་ནི་སྣ་ཚོགས་གཟུགས་བསྒོམ་པ་གསུངས་པ། གཅིག་ཅེས་པ་ལ་སོགས་པ་སྟེ་འདིར་ཞལ་གཅིག་སོགས་པའི་སྒྲས་ཞལ་གཉིས་པའམ་ཞལ་བཞི་དང་ལྔ་དང་མཐའ་ཡས་པའི་ཕྱག་དང་ཞབས་མང་ཞེས་པ་ཕྱག་དང་ཞབས་དུ་མ་ཅན་མཚོན་ཆ་དུ་མ་འཛིན་པ་དུ་མའི་ཁ་དོག་དང་དུ་མའི་དབྱིབས་ཏེ། རྒྱལ་པོ་སྒྱུ་འཕྲུལ་སྣ་ཚོགས་འཆང་། ། ཞེས་སོ། །
ཆེ་བ་སངས་རྒྱས་རིག་སྔགས་འཛིན་པ་སྟེ་སྟོང་པ་ཉིད་དང་མི་འགྱུར་བ་འཛིན་པའི་བཅོམ་ལྡན་འདས་ཤེས་རབ་དང་ཐབས་ཀྱི་བདག་ཉིད་དོ། ། མུན་པ་དག་གིས་མཐར་ཞེས་པ་ནི་མཚན་མོའི་དུས་སུ་མཚན་མོའི་རྣལ་འབྱོར་དང་ཉིན་མོའི་དུས་སུ་ཉིན་མོའི་རྣལ་འབྱོར་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་ལྟ་བ་གང་ཡིན་པ་དེ་ནི་མཚན་མོ་ནམ་མཁའ་ལ་ལྟ་ཞིང་ཉིན་མོ་བླ་གབ་མེད་པ་ལ་ལྟའོ། ། དེ་ལྟར་གཟུགས་ཀྱི་མཐར་ཐུག་པར་བསྒོམས་ཏེ་རྩ་ནི་ཟླ་བ་ཉི་མ་འགོག་པ་ལས་ཤེས་པ་གཡོན་དང་གཡས་ཀྱི་སྲོག་འགོག་པ་ལས་བདེ་མཉམ་སྟེར་ཏེ་ཞེས་པ་མཆོག་ཏུ་མི་འགྱུར་བའི་བདེ་བ་སྟེར་རོ། ། ས་ལ་སོགས་པ་རྣམས་ནི་ཞེས་པ་ནི་ས་ལ་སོགས་པའི་ཁམས་རྣམས་སོ། ། འབིགས་བྱེད་དྲི་མེད་ནོར་བུ་དང་མཚུངས་ཞེས་པ་ནི་ཇི་ལྟར་དྲི་མེད་ནོར་བུ་ཆེན་པོ་རེག་པ་ཙམ་གྱིས་རྡོ་ལ་སོགས་པའི་ཁམས་རིན་པོ་ཆེར་བྱེད་དེ། འབིགས་པར་བྱེད་པ་ཞེས་པ་འཇོམས་པར་བྱེད་པ་ནི་མ་ཡིན་ནོ། ། དེ་བཞིན་དུ་སྟོང་པ་གཅིག་པུ་དྲི་མ་དང་བྲལ་བ་ནི་ས་ལ་སོགས་པའི་ལུས་ཀྱི་ཁམས་རྣམས་ཀུན་ནས་འབིགས་པར་བྱེད་དོ། ། སྟོང་པ་ཉིད་ཀྱི་གཟུགས་བརྙན་དེ་ནི་ཐོག་མ་མེད་ཅིང་མཐའ་མེད་དབུས་ཀྱང་མེད་ལ་ཡུལ་མེད་ཡུལ་ཞེས་པ་ནི་ཡུལ་རྣམས་མེད་པར་ཡུལ་དུ་སྣང་བ་སྒྱུ་མ་དང་རྨི་ལམ་དང་པྲ་ཕབ་པ་ལྟ་བུ་བསྒྲུབས་པ་ནི་དུས་ཀྱི་འཁོར་ལོ་སྟེ། བདེ་སྙམ་སྟེར་བའོ་ཞེས་པ་ངེས་པའོ། ། ཞེས་པ་དང་འདུས་པར།
ཤེས་རབ་ཐབས་ནི་སྙོམས་འཇུག་པས། ། དངོས་པོ་ཐམས་ཅད་མདོར་བསྡུས་པ། ། བྱས་ཏེ་གོང་བུའི་སྦྱོར་བ་ཡིས། ། དབུས་སུ་གཟུགས་བརྙན་རྣམ་སྒོམ་བྱ། ། སྐད་ཅིག་ཡེ་ཤེས་རྫོགས་པ་ནི། ། ཏིང་འཛིན་ཞེས་པའི་མིང་ཅན་ནོ། ། ཞེས་ཏེ་དེའི་དོན་ནཱ་རོ་པས་ཡན་ལག་དྲུག་པ་གསུངས་པ་ཤེས་རབ་ཅེས་པ་ལ་སོགས་པ་སྟེ། ཤེས་རབ་ཐབས་ནི་སྙོམས་འཇུག་པས་ཞེས་པ་རྒྱུ་མཐུན་པ་ལ་སོགས་པའི་རིམ་པས་ནམ་མཁར་པདྨར་འཕགས་པ་ན་མི་འགྱུར་བའི་བདེ་བའི་དབང་གིས་ཤེས་བྱ་དང་ཤེས་པ་གཅིག་ཏུ་འདྲེས་པར་འགྱུར་བ་ཉིད་ཀྱིས་དྲི་མ་མེད་པའི་གནས་སྐབས་སུ་བསྟན་པ་དང་གཡོ་བ་དངོས་པོ་ཐམས་ཅད་རབ་ཏུ་གསལ་བའི་གཟུགས་སུ་མདོར་བསྡུས་པ་སྟེ་བྱས་ཏེ་ཞེས་པ་ཉེ་བར་བྱས་ཏེ་གོང་བུའི་སྦྱོར་བ་ཡིས་ནི་འཛག་པ་མེད་པའི་མཆོག་གི་བདེ་བ་ཆེན་པོའི་བདག་ཉིད་འོད་གསལ་བ་གཅིག་པུའི་གཟུགས་ཀྱིས་ཟོས་པ་སྟེ་ལྕགས་ལ་སོགས་པའི་ཁམས་ཐམས་ཅད་རོ་གཅིག་པའི་གཟུགས་སུ་གྲུབ་པའི་རོའི་གཟུགས་ཀྱི་བཞིན་ནོ། ། འཛག་པ་མེད་པའི་མཆོག་གི་བདེ་བ་ཆེན་པོའི་རོ་གཅིག་པའི་འོད་གསལ་བ་དེའི་དབུས་སུ་གཟུགས་བརྙན་ཀུན་རྫོབ་ཀྱི་བདེན་པའི་བདག་ཉིད་ཅན་རྣམས་སྒོམ་བྱ་ནི་ལྟ་བར་བྱའོ། ། འདིའི་རབ་ཏུ་རྒྱས་པར་བཤད་པ་སྐད་ཅིག་ཅེས་པ་ལ་སོགས་པ་སྟེ།
ཡེ་ཤེས་བདེན་པ་གཉིས་སུ་མེད་པར་གྱུར་པའི་སྐད་ཅིག་རྫོགས་པ་ནི་རྟོགས་པ་སྟེ་ཏིང་ངེ་འཛིན་ཞེས་པ་ཏིང་ངེ་འཛིན་གྱི་ཡན་ལག་གི་མིང་ཅན་ནོ། ། ཞེས་སོ། ། དེ་ལས་དབུ་མ་དང་ནམ་མཁའི་ཁམས་སྒྲིབ་པ་དང་བྲལ་ཏེ་འཛག་མེད་དུ་གྱུར་པར་རྡོ་རྗེ་ཤུགས་དང་། ལས་དབང་ལྔ་དང་བྱ་བ་ལྔ་སྒྲིབ་བྲལ་དུ་གྱུར་པས་ཁྲོ་བོ་ཁྲོ་མོ་བཅུས་བྱིན་གྱིས་རློབ་སྟེ། ཁྲོ་བོའི་རྒྱལ་པོ་ཕེབས་ན་མཚོན་ཆས་མཛེས་པའི་ལག་པ་དག་གིས་བདུད་ཀྱི་ཚོགས་ལ་སྡིགས་བྱེད་ཅིང་། ། གཡོན་བརྐྱང་ལ་སོགས་སྟབས་རྣམས་དང་ནི་བཅིང་བ་དག་གིས་རྡོ་རྗེའི་གར་གྱི་གར་བྱེད་དེ། ། བཞད་དང་ཧཱུྃ་གི་ཡི་གེ་འདྲེས་པ་དགྲ་ལ་འཇིགས་པ་སྟེར་བ་དང་ནི་རྡོ་རྗེའི་གླུ་ཡང་བྱེད། ། ངོ་ཚ་མེད་ཅིང་དོགས་པ་མེད་པར་འགྱུར་ཏེ་ཡོན་ཏན་དབང་གིས་ལྷ་གཞན་དག་ཀྱང་ཞི་བ་འོ། ། ཞེས་དང་། ཁྲོ་བོའི་རྒྱལ་པོ་ཕེབས་ན་མཚོན་ཆས་མཛེས་པའི་ལག་པ་དག་གིས་བདུད་ཀྱི་ཚོགས་ལ་སྡིགས་བྱེད་ཅིང་། །
ཞེས་པ་ནི་འདིར་སློབ་མ་ལ་ཁྲོ་བོའི་རྒྱལ་པོ་ཕེབས་པར་གྱུར་ན་མཚོན་ཆས་མཛེས་པར་བྱས་པའི་ལག་པ་དག་གིས་བརྟན་པ་དང་གཡོ་བ་གང་ལ་བསྣུན་པ་དེ་ཕྱེ་མ་བརྒྱར་བྱེད་དོ། ། བདུད་ཀྱི་ཚོགས་ཆོས་ལ་འཚེ་བར་བྱེད་པ་དེ་གང་ལ་སྡིགས་མཛུབ་ཀྱིས་བསྡིགས་པ་དེ་ས་ལ་འགྲེལ་བར་བྱེད་ཅིང་སེམས་མེད་པར་བྱེད་དོ། ། དེ་བཞིན་དུ་གཡོན་བརྐྱང་ལ་སོགས་སྟོབས་རྣམས་དང་ནི་རྣམ་མང་བཅིང་བ་དག་གིས་རྡོ་རྗེའི་གར་གྱི་གར་བྱེད་དོ། ། འདིར་སློབ་མ་གང་ཞིག་སྔར་གར་གྱི་མཚན་ཉིད་ཅུང་ཟད་ཀྱང་མི་ཤེས་པ་དེ་ཉིད་ཁྲོ་བོ་ཕེབས་པར་གྱུར་པ་ན་རྡོ་རྗེའི་གར་བྱེད་དོ། ། བར་སྣང་ལ་ཡང་རྣམ་མང་བཅིང་བ་དག་གིས་ཞེས་པ་གར་བྱེད་དོ། ། ཅི་སྟེ་བཞད་པར་བྱེད་ན་དེའི་ཚེ་ཧཱུྃ་གི་ཡི་གེ་འདྲེས་པས་དགྲ་སྟེ་བདུད་ཀྱི་ཚོགས་ལ་འཇིགས་པ་སྟེར་བ་དང་ནི། དེ་བཞིན་དུ་སློབ་མ་གང་ཞིག་སྔར་མི་ཤེས་པ་དེ་ཁྲོ་བོ་ཕེབས་པ་ན་མི་ལ་སོགས་པ་རྣམས་ཀྱིས་རྟོགས་པར་བྱ་བ་མ་ཡིན་པའི་སྒྲས་རྒྱུད་གཞན་དུ་མ་ལས་གང་གསུངས་པའི་གླུ་བྱེད་དོ། ། དེའི་ཕྱིར་ཁྲོ་བོའི་རྒྱལ་པོ་ཕེབས་པ་ངོ་ཚ་མེད་ཅིང་དོགས་པ་མེད་པར་འགྱུར་ཏེ། ཡོན་ཏན་དབང་གིས་ཞེས་པ་ཁྲོ་བོའི་རང་བཞིན་གྱིས་སོ། ། ལྷ་གཞན་དག་ཀྱང་ཞི་བའི་ཞེས་པ་ནི་ཅི་སྟེ་སྤྱན་ལ་སོགས་པའི་ལྷ་ཡིན་ན་ཞི་བའོ་ཞེས་པ་སྟེ་ཁྲོ་བོ་དབབ་པའི་ངེས་པའོ། །
འདིར་ཡང་རྒྱ་ཆེར་གཞན་ཁྲོ་བོ་བཅུ་པོ་རྣམས་ཀྱི་རང་བཞིན་བཅུ་པོ་རྣམས་ནི་ཕྱག་རྒྱ་བཅིང་བས་རིག་པར་བྱའོ། ། མཚན་མ་གང་གིས་བསྐྱེད་པ་དེ་ཡང་དེའི་ཕྱག་གི་ཕྱག་རྒྱར་འགྱུར་ཏེ། དེ་ནི་དེ་ཡིས་ཤེས་པར་བྱའོ་ཞེས་པ་ངེས་པའོ། ། ཞེས་སོ། ། ཐིག་ལེ་བཞི་མི་འགྱུར་བར་གྱུར་པས་རྡོ་རྗེ་བཞིས་བྱིན་གྱིས་རློབ་སྟེ། སྐུ་ཕེབས་པས་ནི་རྣལ་འབྱོར་ལྡན་པ་རང་བཞིན་ཡོན་ཏན་དབང་གིས་སྐུའི་བྱ་བ་བྱེད་པ་སྟེ། གསུང་ཕེབས་པས་ནི་ལྷ་དང་འབྱུང་པོ་ལྷ་མིན་རྣམས་ལས་རྣམ་པར་རྒྱལ་བའི་སྨྲ་བ་པོ་རུ་འགྱུར། ། ཐུགས་ཕེབས་པས་ནི་གཞན་གྱི་སྙིང་ལ་གནས་པ་དག་དང་བྱུང་དང་འབྱུང་བ་ཐམས་ཅད་ཤེས་པར་འགྱུར། ། ཡེ་ཤེས་ཕེབས་པས་སངས་རྒྱས་བླ་མ་ཡི་ཡང་བླ་མ་རྫུ་འཕྲུལ་ལྡན་པའི་སྟོང་པ་གཅིག་པུར་འགྱུར། ། ཞེས་དང་།
འདིར་སྐུ་ཕེབས་པས་ནི་རྣལ་འབྱོར་ལྡན་པ་ཞེས་པ་ལྷའི་སྐུ་རྡོ་རྗེར་བྱིན་གྱིས་བརླབ་པར་གྱུར་ན་རང་བཞིན་ཡོན་ཏན་དབང་གིས་ཞེས་པ་དྲག་པོ་དང་ཞི་བའི་རང་བཞིན་གྱིས་སློབ་མ་སྐུ་ཡི་བྱ་བ་བྱེད་པ་སྟེ། ཇི་ལྟར་ཁྲོ་བོ་དང་བྱང་ཆུབ་སེམས་དཔའ་ནམ་མཁའ་ལ་འགྲོ་བ་དང་ས་འོག་ཏུ་འགྲོ་བ་མཛད་པ་དེ་བཞིན་དུ་སློབ་མས་བྱེད་ཅིང་། དཀྱིལ་འཁོར་ལ་སོགས་པ་མ་མཐོང་བར་བསྐྱེད་པར་བྱེད་དེ། མཆོག་གི་ལྷའི་སྐུ་རྡོ་རྗེ་བྱིན་གྱིས་བརླབ་པར་གྱུར་པས་རི་བོ་འབྱིན་པ་ལ་སོགས་པ་སྐུའི་བྱ་བ་བྱེད་དོ། ། དེ་བཞིན་དུ་གསུང་ཕེབས་པས་ནི་སྲིད་གསུམ་ལྷ་དང་ཀླུ་དང་ལྷ་མིན་རྣམས་ལས་རྣམ་པར་རྒྱལ་བའི་སྨྲ་བ་པོར་འགྱུར་ཏེ། ། ལྷའི་གསུང་རྡོ་རྗེས་བྱིན་གྱིས་བརླབ་པའི་སློབ་མ་རྨོངས་པ་ཡང་འཇམ་དཔལ་ཇི་ལྟ་བ་དེ་བཞིན་དུ་འགྱུར་རོ། ། ཞེས་པ་ངེས་པའོ། ། དེ་བཞིན་དུ་མཆོག་གི་ལྷའི་ཐུགས་ཕེབས་པས་ནི་གཞན་གྱི་སྙིང་ལ་གནས་པ་ཐམས་ཅད་དང་འདས་པ་དང་མ་འོངས་པ་དང་ད་ལྟར་བྱུང་བ་མ་མཐོང་བ་ཐམས་ཅད་སློབ་མས་ཤེས་པར་འགྱུར་ཞེས་པ་ཐུགས་ཕེབས་པའི་ངེས་པའོ། ། ཅི་སྟེ་སྐྱེ་བ་སྔ་མའི་བག་ཆགས་ཀྱི་སྟོབས་ཀྱིས་ཁ་ཅིག་ལ་ཡེ་ཤེས་ཕེབས་པར་འགྱུར་ཏེ་དེའི་ཚེ་དཀྱིལ་འཁོར་ལ་གྲུབ་པར་འགྱུར་ཞིང་སངས་རྒྱས་སུ་འགྱུར་རོ། ། བླ་མའི་ཡང་བླ་མ་ཞེས་པ་མངོན་པར་ཤེས་པ་ལྔ་ཐོབ་པ་དང་ས་བཅུའི་དབང་ཕྱུག་ཏུ་འགྱུར་རོ། །
སངས་རྒྱས་ཞེས་པ་ནི་ཉེ་བར་གཏད་པའི་ཚིག་སྟེ་རྫུ་འཕྲུལ་ལྡན་པའི་སྟོན་པ་གཅིག་པུ་ཞེས་པ་ཡང་དེ་བཞིན་ནོ། ། སྐུ་དང་གསུང་དང་ཐུགས་དང་ཡེ་ཤེས་ཀྱི་བྱིན་གྱིས་བརླབས་ཀྱི་མཚན་ཉིད་ཀྱི་ངེས་པའོ། ། ཞེས་སོ། ། ཁམས་ལྔ་སྒྲིབ་པ་དང་བྲལ་བས་ཡུམ་ལྔའི་བྱིན་གྱིས་རློབ་སྟེ། ས་ཕེབས་པས་ནི་རྣལ་འབྱོར་པ་དག་རི་དང་མཚུངས་པར་འགྱུར་ཏེ་ཆུས་ཀྱང་བསིལ་བར་རབ་ཏུ་འགྱུར། ། མེ་ཕེབས་པས་ནི་བསྲེག་པར་འགྱུར་ཏེ་རླུང་གིས་ཀྱང་ནི་དེ་བཞིན་སྐམ་པ་དག་ཏུ་རབ་ཏུ་འགྱུར། ། སྟོང་པ་ཕེབས་པས་མི་སྣང་བར་གྱུར་པ་སྟེང་དུ་ནི་མཁའ་ལ་སྤྱོད་པ་ཉིད་དུ་རབ་ཏུ་འགྱུར། ། ཞེས་དང་། ད་ནི་ས་ཞེས་པ་ལ་སོགས་པས་སྤྱན་ལ་སོགས་པ་རྣམས་ཀྱིས་བྱིན་གྱིས་བརླབ་པ་གསུངས་ཏེ། འདིར་གང་གི་ཚེ་ས་ཕེབས་པས་ནི་རྣལ་འབྱོར་པ་སྟེ་སློབ་མ་བྱིན་གྱིས་བརླབ་པར་གྱུར་ན་རི་དང་མཚུངས་པར་འགྱུར་ཏེ།
མི་བརྒྱ་ཕྲག་དུ་མས་ཀྱང་བསྐྱོད་པར་མི་ནུས་སོ། ། ཆུས་ཀྱང་བསིལ་བར་རབ་ཏུ་འགྱུར་འདིར་མཱ་མ་ཀི་ཡིས་བྱིན་གྱིས་བརླབ་པའི་རྣལ་འབྱོར་པ་གང་ཞིག་སྲེག་པའི་རིམས་ཀྱིས་བཟུང་བ་ལ་འཁྱུད་ན་ཡང་དེ་རིམས་དང་བྲལ་བར་འགྱུར་རོ། ། མེ་ཕེབས་པས་ནི་སྲེག་པར་འགྱུར་ཏེ་གང་གི་ཚེ་གོས་དཀར་མོས་བྱིན་གྱིས་བརླབ་པར་གྱུར་པ་དེའི་ཚེ་གང་ལ་རེག་པ་དེ་སྲེག་པར་བྱེད་དོ། ། ཅི་སྟེ་རླུང་ཕེབས་པས་བྱིན་གྱིས་བརླབས་ན་དེ་བཞིན་སྐམ་པ་དག་ཏུ་རབ་ཏུ་འགྱུར་ཏེ། གང་ལ་འཁྱུད་པ་དེ་དཔག་ཚད་དུ་མ་རྣམས་སུ་བསྐྲོད་པར་བྱེད་དོ། ། དེ་བཞིན་དུ་སྟོང་པ་ཕེབས་པས་མི་སྣང་བར་འགྱུར་བ་གང་ལེགས་པ་དེ་ཉིད་མི་སྣང་བར་འགྱུར། ས་སྟེང་དུ་ནི་མཁའ་ལ་སྤྱོད་པ་ཉིད་དུ་རབ་ཏུ་འགྱུར་ཞེས་པ་སྟེ་ངེས་པའོ། ། ཞེས་སོ། ། དབང་དྲུག་ཡུལ་དྲུག་སྒྲིབ་བྲལ་དུ་གྱུར་པས་སེམས་དཔའ་དྲུག་དང་སེམས་མ་དྲུག་གིས་བྱིན་གྱིས་རློབ་སྟེ། དེ་བཞིན་གཟུགས་སོགས་ཐམས་ཅད་རང་བཞིན་ཡོན་ཏན་དབང་གིས་རིམ་པ་ཡིས་ནི་རིག་པར་བྱ། །
ཞེས་དང་། དེ་བཞིན་ཐམས་ཅད་རང་བཞིན་ཡོན་ཏན་དབང་གིས་རིག་པར་བྱ་སྟེ། འདིར་གང་གི་ཚེ་ལྷའི་མིག་ཕེབས་པར་གྱུར་ན་དེའི་ཚེ་མཆོག་གི་གཟུགས་དང་མི་མཐོང་བའི་རྫས་ཀྱང་མཐོང་བར་འགྱུར་རོ། གང་གི་ཚེ་ལྷའི་རྣ་བ་ཕེབས་པར་གྱུར་ན་དེའི་ཚེ་སེམས་ཅན་རྣམས་ཀྱི་སྒྲ་གང་མི་ཐོས་པ་དེ་དག་ཐོས་པར་འགྱུར་རོ། ། གང་གི་ཚེ་ལྷའི་ཡིད་ཕེབས་པར་གྱུར་ན་དེའི་ཚེ་གཞན་གྱི་སེམས་ཀྱི་ཡེ་ཤེས་པར་འགྱུར་རོ། ། གང་གི་ཚེ་ལྷའི་ལུས་ཀྱི་དབང་པོ་ཕེབས་པར་གྱུར་ན་དེའི་ཚེ་ལྷའི་རེག་བྱ་འཛིན་པར་འགྱུར་ཞིང་སྔོན་གྱི་གནས་ཤེས་པར་འགྱུར་རོ། ། གང་གི་ཚེ་ལྷའི་ལྕེ་ཕེབས་པར་གྱུར་ན་དེའི་ཚེ་ལྷའི་རོ་མྱོང་བར་འགྱུར་ཞིང་། དེས་ནམ་མཁའི་རྫུ་འཕྲུལ་དུ་འགྱུར་རོ། ། གང་གི་ཚེ་ལྷའི་སྣ་ཕེབས་པར་གྱུར་ན་དེའི་ཚེ་ལྷའི་དྲི་འཛིན་པར་འགྱུར་ཏེ་དེས་སངས་རྒྱས་ཐམས་ཅད་ཀྱིས་བྱིན་གྱིས་བརླབ་པར་འགྱུར་ཞེས་པ་ནི་ངེས་པའོ། ། ཞེས་སོ། །
འདི་དག་ཏིང་ངེ་འཛིན་མཐར་ཕྱིན་པའི་ཡོན་ཏན་ཡིན་པར་ཡང་རྩ་རྒྱུད་དུ། ཕྱག་རྒྱ་ཆེན་པོའི་སྦྱོར་བ་ཡིས། ། རྡོ་རྗེ་འབེབས་པས་བྱིན་གྱིས་བརླབས། ། ཞེས་དང་། རྡོ་རྗེ་འབར་བ་མིག་མི་ཟད། ། སྐྲ་ཡང་རྡོ་རྗེ་འབར་བ་སྟེ། ། རྡོ་རྗེ་འབེབས་པ་འབེབས་པ་ཆེ། ། མིག་བརྒྱ་བ་སྟེ་རྡོ་རྗེ་མིག ། ཅེས་པ་སྟེ་དེ་བཞིན་དུ་རྒྱུད་ཀྱི་རྒྱལ་པོའི་དབང་གི་ལེའུ་ལས་ཀྱང་ཚིགས་སུ་བཅད་པ་བརྒྱད་ཅུ་རྩ་དགུ་པ་སྐུའི་འབེབས་པ་ལ་སོགས་པ་གསུངས་པ་འདི་ལྟ་སྟེ། སྐུ་ཕེབས་པས་ནི་ཞེས་སོགས་དང་།
དབབ་པ་ལ་ནི་ངེས་པར་འགྱུར་ཏེ་མི་ཡི་བདག་པོ་སྔགས་པ་རྣམས་ཀྱི་སྒོམ་པའི་སྟོབས་དང་ནི། བསྙེན་པའི་དབྱེ་བ་དང་ནི་རྣམ་མང་དམ་ཚིག་སྔགས་ཀྱི་བཟླས་པ་སོགས་ཀྱི་འགའ་ཞིག་དག་གི་ཚེ། ། སངས་རྒྱས་རོ་མྱང་བྱེད་པས་བདུད་རྩིའི་ལས་དཀྱིལ་འཁོར་འགའ་ཞིག་ཏུ་ནི་མཆོག་གི་བུ་ལའོ། ། རང་བྱིན་རླབས་པས་དམན་པ་རྣམ་མང་སྲིད་པ་དག་གི་སྔགས་པ་རྣམས་ལ་དངོས་གྲུབ་ཡོད་པ་མིན། ། ཞེས་དང་། ད་ནི་དབབ་པ་ཞེས་པ་ལ་སོགས་པས་ལྷ་དབབ་པ་བསྐྱེད་པའི་མཚན་ཉིད་གསུངས་ཏེ་འདིར་ལྷ་དབབ་པ་གང་ཡིན་པ་དེ་ནི་ངེས་པར་ཞེས་པ་མཐའ་གཅིག་ཏུ་འགྱུར་ཏེ། སྔགས་པ་སློབ་དཔོན་རྣམས་ཀྱི་སྒོམ་པའི་སྟོབས་དང་སྔོན་དུ་བསྙེན་པའི་དབྱེ་བ་དང་ནི་ཞེས་པ་ཆོ་ག་སྣ་ཚོགས་པ་དང་། རྣམ་མང་དམ་ཚིག་བྱང་ཆུབ་ཀྱི་སེམས་ཀྱི་ཐིག་ལེ་ལ་སོགས་པ་བསྲུང་བ་དང་། དེ་བཞིན་དུ་སྔགས་ཀྱི་བཟླས་པ་ལ་སོགས་པ་དག་གིས་ཀྱང་ཕེབས་པར་འགྱུར་གྱི། རྣམ་པ་གཞན་དུ་མི་འགྱུར་རོ། །
འགའ་ཞིག་དག་གི་ཚེ་བླ་མ་བརྒྱུད་པའི་རིམ་པས་རྣམ་པར་དག་པའི་སློབ་མ་ལ་སྟེ། སངས་རྒྱས་རོ་མང་བདེ་བས་བདུད་རྩི་དབང་ལས་དཀྱིལ་འཁོར་འགར་ནི་མཆོག་གི་དབུ་ལ་འགྱུར་རོ། ། མི་ཡི་བདག་པོ་ཞེས་པ་ནི་བདེ་བའོ། ། རང་བྱིན་རླབས་པས་དམན་པ་རྣམ་མང་སྲིད་པ་དག་གིས་སྔགས་པ་རྣམས་ལ་དངོས་གྲུབ་ཡོད་པ་མིན། ཇི་སྲིད་འོག་མིན་གྱི་མཐར་ཐུག་པའི་བར་དུ་དེ་བཞིན་གཤེགས་པས་འཇིག་རྟེན་པ་ཞེས་གསུངས་པའོ། ། འདིར་མཆོག་རྣམས་ཀྱི་དབང་པོའོ། ། ཞེས་སོ། ། དེའི་ཚེ་དང་པོར་ཁུ་བ་ནོར་བུའི་རྩེ་མོ་དང་། རྡུལ་གཙུག་ཏོར་ཏུ་ཟིན། ལས་རླུང་ཉི་ཁྲི་ཆིག་སྟོང་དྲུག་བརྒྱ་ལས་གཅིག་དབུ་མར་འགག
མི་འགྱུར་བའི་སྐད་ཅིག་ཉི་ཁྲི་ཆིག་སྟོང་དྲུག་བརྒྱ་ལས་གཅིག་འགྲུབ། བདག་གཞན་གཉིས་སུ་སྣང་བ་འགག ཉམས་ཐམས་ཅད་འགྱུར་མེད་བདེ་བ་ཆེན་པོར་འཆར་ཏེ། མཐོ་རིས་ས་འོག་ས་སྟེངས་རྣམས། ། སྐད་ཅིག་ལ་ནི་སྐུ་གཅིག་འགྱུར། ། རང་གཞན་ཆ་ཡིས་རྣམ་རྟོག་གིས། ། གནོད་པ་ཉིད་ནི་ནུས་མ་ཡིན། ། ཞེས་དང་། དེ་ལ་ཐོག་མ་དབུས་མཐའ་མེད། ། སྲིད་མེད་མྱ་ངན་འདས་པ་མེད། །
འདི་ནི་མཆོག་ཏུ་བདེ་ཆེན་ཉིད། ། བདག་མེད་གཞན་ཡང་མེད་པ་འོ། ། ཞེས་ཀྱེ་རྡོར་རྗེར་གསུངས་ཏེ། དེ་ཉིད་ནི་མངོན་པར་བྱང་ཆུབ་པའི་དུས་ཀྱི་སྐད་ཅིག་མ་ཞེས་བྱ་ལ། དེ་ཉིད་བསྒོམས་པས་ལོ་གསུམ་ཕྱོགས་གསུམ་གྱི་རྣམ་ཐར་བཞི་དང་ཚད་མེད་སོགས་བྱང་ཆུབ་ཕྱོགས་མཐུན་གྱི་ཕུང་སོགས་སྦྱངས་པས་ཕྱག་ཆེན་གྱི་དངོས་གྲུབ་འཐོབ་སྟེ་ཚུལ་ཡང་དེ་ལྟ་བུའི་མི་འགྱུར་བའི་སྐད་ཅིག་སྟོང་བརྒྱད་བརྒྱ་རྫོགས། འཕོ་བ་གཅིག་གི་ལས་རླུང་དབུ་མར་འགགས་པས་ས་རབ་དགའ་ཐོབ། ཁུ་བ་སྟེང་དང་རྡུལ་འོག་ཏུ་འགྲོ་བས་གསང་གནས་ཐིག་ལེས་གང་། མི་འགྱུར་བའི་སྐད་ཅིག་སྟོང་བརྒྱད་བརྒྱ་འཕེལ་བས་རླུང་སྟོང་བརྒྱད་བརྒྱ་དབུ་མར་འགགས་པས་ས་གཉིས་པ་འཐོབ། དེ་བཞིན་དུ་ལྟེ་བར་ས་བཞི་པ། སྙིང་ཁར་དྲུག་པ།
མགྲིན་པར་བརྒྱད་པ། དཔྲལ་བར་བཅུ་པ། གཙུག་ཏོར་དུ་ལས་རླུང་ཐམས་ཅད་འགགས། མི་འགྱུར་བའི་སྐད་ཅིག་ཉི་ཁྲི་ཆིག་སྟོང་དྲུག་བརྒྱ་རྫོགས། ས་བཅུ་གཉིས་པ་དང་སྐུ་བཞི་ལ་བཅུ་དྲུག་ཏུ་ཕྱེ་བ་འཐོབ་སྟེ། རྩ་རྒྱུད་ལས། ཕྱག་རྒྱ་ཆེན་པོའི་སྦྱོར་བ་ཡིས། ། རྡོ་རྗེ་འབེབས་པས་བྱིན་གྱིས་བརླབས། ། མཆོག་ཏུ་མི་འགྱུར་སྐད་ཅིག་ནི། ། སྟོང་ཕྲག་ཉི་ཤུ་རྩ་གཅིག་དང་། །
དྲུག་བརྒྱ་རྫོགས་པས་རྒྱལ་པོ་ཆེ། ། རྡོ་རྗེ་སེམས་དཔའ་རང་ཉིད་འགྱུར། ། ཞེས་དང་། དབང་མདོར་བསྟན་དུ། རང་ཕྱོགས་དག་ལས་ཟླ་བཞིན་དུ། ། བགྲོད་པ་དག་ལ་སྣང་བྱེད་བཞིན། ། རྫོགས་པར་མི་གཡོ་བ་འདི་ནི། ། ས་རྣམས་ཀྱིས་ནི་ཡོངས་རྫོགས་ཉིད། ། ཉི་ཁྲི་བརྒྱད་གཉིས་བརྒྱ་ཡིས་དབུས། ། འགྱུར་མེད་སྐད་ཅིག་ཟོས་རྣམས་ཀྱིས། །
ཕྱོགས་གཉིས་ཡང་དག་གནོན་པ་ནི། ། ས་རྣམས་ཀྱིས་ནི་ཡོངས་སུ་རྫོགས། ། བདེན་དོན་རྣམ་པ་བཅུ་གཉིས་པ། ། རྣམ་པ་བཅུ་དྲུག་འགྱུར་བ་མེད། ། ཅེས་དང་། རྒྱུད་ཕྱིར། གསང་བ་ལྟེ་བ་སྙིང་ཁའི་ཆུ་སྐྱེ་མགྲིན་པ་མགོ་བོ་གཙུག་ཏུ་ཟུང་རིམ་པས་སོ། ། ཁུ་བ་སྟེང་དུ་སོན་དང་འོག་ཏུའང་་་་་་སོན་པ་ཉིད་རྡུལ་གྱིས་་་་་་གཙུག་ཏོར་གྱི་གཞོམ་དུ་མེད་པ་ཚངས་པའི་དབྱངས་ལས་ནི། ། སྐུ་གསུང་ཐུགས་ཀྱི་རྡོ་རྗེ་་་་་་སྒོ་གསུམ་གྱི་དྲི་མ་གསུམ་དང་རྣམ་བྲལ་་་་་་པ་བཅོ་བརྒྱད་ཐོབ་པ་གང་གིས་སངས་རྒྱས་་་་་་རྟོག་པ་མེད་པར་ཆོས་སྟོན་པ་པོ། ། ཞེས་དང་།
ཆགས་དང་ཆགས་བྲལ་མཐའ་ཐོག་ལ་གནས་སྐད་ཅིག་མ་ཡང་ཁྱབ་བདག་གི་ནི་དབུགས་ཀྱི་གྲངས་འཕེལ་ལོ། ། ཞེས་དང་། དེ་ནས་སྐད་ཅིག་གཅིག་གིས་མངོན་པར་རྫོགས་པ་བྱང་ཆུབ་པའི་མཚན་ཉིད་ཀྱིས་སྐད་ཅིག་མ་ལས་ཏེ། ཆགས་དང་ཆགས་བྲལ་མཐའ་ཐོག་ལ་གནས་སྐད་ཅིག་མ། ། ཞེས་པ་ལ། ཆགས་པ་ཞེས་པ་ནི་དཀར་པོའི་ཕྱོགས་ཏེ་དེའི་མཐར་གནས་པ་ནི་ཆ་བཅུ་དྲུག་པའི་མཚན་ཉིད་དོ། ། ཆགས་བྲལ་ནི་ནག་པོའོ། ། དེའི་དང་པོ་ལ་གནས་པ་ནི་ནག་པོའི་ཕྱོགས་ལ་མ་ཞུགས་པ་སྟེ་མངོན་པར་རྫོགས་པར་བྱང་ཆུབ་པའི་དུས་ཀྱི་མཚན་ཉིད་དོ། ། ཞེས་སོ། ། རྣམ་ཐར་སོགས་ཀྱིས་ཕུང་སོགས་དག་པར་ཡང་།
དེ་ནས་གང་ཞིག་ཅུང་ཟད་འདོད་པ་དག་ནི་ཉིན་ཞག་འགའ་ཡིས་སྐྱེ་བ་འདི་ལ་ཐོབ་པར་འགྱུར། ། ཞེས་དང་། དེ་ནས་གང་ཞིག་ཅུང་ཟད་འདོད་པ་དག་ནི་ཉིན་ཞག་འགའ་ཡིས་ཤེས་པ་ནི་རྒྱུ་མཐུན་པ་དེ་ལས་རྣམ་པར་སྨིན་པ་དང་སྐྱེས་བུ་བྱེད་པ་དང་དྲི་མ་མེད་པ་གང་ཅུང་ཟད་བརྗོད་པར་བྱ་བ་མ་ཡིན་པ་འདོད་པ་དེ་ནི་ཉིན་ཞག་འགའ་ཡིས་སྐྱེ་བ་འདི་ལ་ཐོབ་པར་འགྱུར་རོ། ། ཉིན་ཞིག་འགའ་ནི་ལོ་གསུམ་དང་ཕྱོགས་གསུམ་གྱི་དུས་ཀྱི་འཁོར་ལོའི་ཉིན་ཞག་རྣམས་ཏེ། དེ་དག་གིས་སོ། ། སྟོང་པ་ལ་སོགས་པའི་རྣམ་པར་ཐར་པས་སྦྱངས་པའི་ཕུང་པོ་འདི་དག་གིས་ཕྱག་རྒྱ་ཆེན་པོའི་དངོས་གྲུབ་ཐོབ་པར་འགྱུར་རོ། ། ཞེས་དང་། སྐྱེ་བ་འདི་ལ་སྔར་འཚམས་མེད་པ་ལྔ་ལ་སོགས་པ་མི་བཟད་པའི་ལས་གང་བྱས་པ་དེ་དག་སྔགས་ཀྱི་ཐེག་པ་འདིར་ཕྱག་རྒྱ་ཆེན་པོ་མི་འགྱུར་བའི་བདེ་བའི་ཏིང་ངེ་འཛིན་གྱིས་བཅོམ་ནས། མི་དགེ་བ་བློ་བུར་བ་གཞན་མི་འཇུག་པར་བྱ་བའི་ཕྱིར། རྡོ་རྗེ་ཆོས་འབྱུང་གི་ཁང་པར་བདུད་བཞི་དང་བགེགས་ཀྱི་དགྲ་འཇུག་པའི་སྒོ་རྣམས་ལ་བྱམས་པ་དང་སྙིང་རྗེ་དང་དགའ་བ་དང་བཏང་སྙོམས་ལ་སོགས་པ་དང་བྱང་ཆུབ་ཀྱི་ཕྱོགས་ཀྱི་ཆོས་རྣམས་ཀྱི་སྒོ་གླེགས་བཅུག་ནས།
དེ་ཉིད་དུ་རྡོ་རྗེ་སེམས་དཔའ་ཕྱག་རྒྱ་ཆེན་པོ་དང་ལྷན་ཅིག་ཏུ་སྒྲུབས་ཏེ་མཚམས་མེད་པ་ལྔ་བྱེད་པ་པོ་རྣམས་ཀྱང་སྐྱེ་བ་འདི་ལ་སངས་རྒྱས་ཉིད་ཀྱིས་འབྲས་བུ་ཐོབ་པར་འགྱུར་རོ། ། ཞེས་དང་། སྐད་ཅིག་མ་དེ་ཉིད་ཀྱང་དབུགས་ཀྱི་གྲངས་ཞེས་པ་ཉི་ཁྲི་ཆིག་སྟོང་དྲུག་བརྒྱའི་གྲངས་འཕེལ་ལོ། གསང་བར་རྡོ་རྗེ་ནོར་བུའི་རྩེ་མོ་ལ་སྐད་ཅིག་མ་བརྒྱ་ཕྲག་སུམ་ཅུ་རྩ་དྲུག་རྣམས་ཀྱིས་འཕེལ་ཏེ། དེའི་གྲངས་ཀྱི་སྲོག་རྣམས་བསད་ནས་གསང་བའི་པད་མ་ཐོབ་བོ། ། དེ་ཡིས་ས་གཉིས་སུ་འགྱུར་ཏེ། དེ་བཞིན་དུ་ལྟེ་བ་དང་སྙིང་ཁ་དང་མགྲིན་པ་དང་དཔྲལ་བར་བཞི་དང་དྲུག་དང་བརྒྱ་དང་ས་བཅུ་རྣམས་སུ་འགྱུར་ཞིང་། གཙུག་ཏོར་དུ་སྲོག་ཐམས་ཅད་ཟད་པས་ས་བཅུ་གཉིས་སོ། ། ཞེས་དང་། ཤེས་རབ་ཀྱི་ཆགས་པ་ལས་བྱུང་བ་མི་འགྱུར་བའི་བདེ་བ་ཆེན་པོའི་སྐད་ཅིག་རྣམས་ཀྱིས་དེ་བཞིན་གཤེགས་པའི་ས་འདི་རྣམས་ཐོབ་སྟེ།
མི་འཕོ་བའི་སྐད་ཅིག་བརྒྱ་ཕྲག་བཅོ་བརྒྱད་ཐོབ་པས་ས་དང་པོ་ཐོབ་བོ། ། གྲངས་འདི་ཡིས་ས་བཅུ་གཉིས་ཀྱི་མཐར་ཐུག་པར་རོ། ། མི་འགྱུར་བའི་སྐད་ཅིག་ཉི་ཁྲི་ཆིག་སྟོང་དྲུག་བརྒྱ་རྣམས་ཀྱིས་ས་བཅུ་གཉིས་ཐོབ་སྟེ། ཡན་ལག་བཅུ་གཉིས་འགགས་པ་ཇི་སྲིད་པར་རོ། ། དུས་སྦྱོར་བཅུ་གཉིས་འགགས་པས་ཟླ་བ་བཅུ་གཉིས་འགེག་གོ ། ཟླ་བ་བཅུ་གཉིས་འགགས་པས་ཉིན་ཞག་སུམ་བརྒྱ་དྲུག་བཅུ་འགག་གོ ། ཉིན་ཞག་སུམ་བརྒྱ་དྲུག་བཅུ་འགགས་པས་ཆུ་ཚོད་ཉི་ཁྲི་ཆིག་སྟོང་དྲུག་བརྒྱ་རྣམས་འགག་སྟེ་དེ་ལྟར་ཕྱི་རོལ་ལ་ཇི་ལྟ་བ་དེ་བཞིན་དུ་ལུས་ལ་ཆུ་ཚོད་ཀྱི་གྲངས་ཀྱི་དབུགས་རྣམས་འགག་གོ ། ཟླ་བ་བཅུ་གཉིས་འགགས་པས་ཉིན་ཞག་སུམ་བརྒྱ་དྲུག་ཅུ་འགག་གོ ། ཉིན་ཞག་སུམ་བརྒྱ་དྲུག་ཅུ་འགགས་པས་ཆུ་ཚོད་ཉི་ཁྲི་ཆིག་སྟོང་དྲུག་བརྒྱ་རྣམས་འགག་སྟེ་དེ་ལྟར་ཕྱི་རོལ་ལ་ཇི་ལྟ་བ་དེ་བཞིན་དུ་ལུས་ལ་ཆུ་ཚོད་ཀྱི་གྲངས་ཀྱི་དབུགས་རྣམས་འགག་གོ ། དབུགས་འགགས་པས་ལུས་འགག་སྟེ་བྱང་ཆུབ་ཀྱི་སེམས་འགྱུར་བ་མེད་པའི་སྐད་ཅིག་རྣམས་ཀྱིས་སོ།
ཞེས་སོ། ། འོན་ཏེ་མི་འགྱུར་བའི་བདེ་བ་རིམ་གྱིས་འཕེལ་བ་མི་འཐད་དེ། འཕེལ་ཟད་སྤངས་པའི་ཕྱིར་རོ། ། ཞེ་ན། མི་འགྱུར་བ་ནི་ཀུན་རྫོབ་ཕུང་ཁམས་སྐྱེ་མཆེད་ཐམས་ཅད་སྒྲིབ་པ་མེད་པར་རོ་མཉམ་པ་མི་འགྱུར་བ་སྟེ། ཕུང་པོ་དང་ཁམས་དང་སྐྱེ་མཆེད་འདི་རྣམས་གཅིག་ཏུ་རོ་མཉམ་པར་གྱུར་པ་ནི་ཐིག་ལེ་སྟོང་པར་འགྱུར་རོ། ། ཐིག་ལེ་དེ་ཡང་མི་འཕོ་བར་གྱུར་ན་མཆོག་ཏུ་མི་འགྱུར་བར་བརྗོད་དོ། ། ཞེས་སོ། དེ་ཉིད་ཀྱི་འགྱུར་མེད་ལྔ་ལ་སྟོང་པ་ཆེན་པོ་ཞེས་ཀྱང་བྱ་སྟེ། དེ་ལྟར་བརྗོད་པའི་རིམ་པས་གཅིག་ཏུ་འདྲེས་པར་གྱུར་པ་ནི་སྟོང་པ་ཆེན་པོ་ཡི་གེ་ལྔ་པ་ཝཾ་ཡིག་རྗེ་སེམས་དཔའ་བདེ་བ་ཆེན་པོར་བརྗོད་དོ།
ཞེས་སོ། ། དེའི་རྟེན་ནམ་རྒྱུ་ནི་རྣམ་ཀུན་མཆོག་གི་སྟོང་པ་སྟེ། ཐིག་ལེ་སྟོང་པ་ཡི་གེ་དྲུག་ནི་ཨེ་ཡིག་ཆོས་འབྱུང་རྣམ་པ་ཐམས་ཅད་པའི་སྟོང་པ་ཉིད་ཀྱི་གཟུགས་སོ། ། ཞེས་སོ། ། དེ་ལྟ་བུའི་སྒྲིབ་བྲལ་གྱི་སྟོང་པ་སོ་སོ་རང་གིས་རིག་བྱེད་དེ་གདོད་ནས་སྒྲིབ་བྲལ་དུ་གནས་པས་མངོན་དུ་བྱས་པ་ན་སྒྲིབ་མེད་དུ་འགྱུར་བ་དང་མ་བྱས་པ་ན་སྒྲིབ་བཅས་སུ་འགྱུར་བ་མེད་དེ། སྒྲིབ་མེད་ཀྱི་རང་བཞིན་ལས་མི་འགྱུར་བའི་ཕྱིར། དབང་མདོར་བསྟན་དུ། འཕེལ་བའི་འཕེལ་བར་འགྱུར་བ་མེད། ། ཉམས་པའི་ཉམས་པ་ཉིད་ཀྱང་མེད། ། ནུབ་པ་དེ་ཡི་ནུས་པ་མེད། །
འཆར་བ་ཡི་ནི་འཆར་བ་མེད། ། ཅེས་སོ། ། འོན་ཀྱང་ཟླ་བ་འཕེལ་འགྲིབ་ཏུ་སྣང་བ་ཡང་གྲིབ་མ་ཉམས་པ་དང་འཕེལ་བ་ལས་འབྱུང་ཞིང་ཟླ་བའི་དཀྱིལ་འཁོར་གྱི་ངོ་བོ་ལ་འཕེལ་འགྲིབ་མེད་པ་བཞིན། མངོན་དུ་བྱེད་པ་པོའི་སྒྲིབ་བྱེད་སྒྲིབ་པ་བསགས་པས་ཉམས་པ་དང་། རྟོགས་བྱེད་ལམ་བྱས་པ་གོམས་པས་འཕེལ་བར་སྣང་སྟེ། དབང་མདོར་བསྟན་དུ། ཇི་ལྟར་ཟླ་ཤར་རིམ་པ་ཡིས། ། ཆ་རྣམས་ཀྱིས་ནི་རྫོགས་པར་འགྱུར། ། གྲིབ་མ་ཉམས་པ་རྫོགས་པ་སྟེ། ། ཟླ་བ་ཆ་དང་རྫོགས་པ་མིན། །
དེ་བཞིན་ཡེ་ཤེས་ཤར་རིམ་པས། ། ས་རྣམས་ཀྱིས་ནི་རྫོགས་པར་འགྱུར། ། ཉོན་མོངས་ལ་སོགས་ཉམས་པ་རྫོགས། ། ཡེ་ཤེས་ཆད་དང་རྫོགས་པ་མིན། ། ཞེས་སོ། ། དཔེ་གཞན་ཡང་ནམ་མཁའ་དག་པ་ལ་རབ་རིབ་ཀྱིས་འབྲལ་བའི་མིག་གིས་བལྟས་པ་བཞིན་ནོ། ། གདོད་ནས་དག་ན་སྣང་བར་མི་རིགས་སྙམ་ན། སྒྱུ་མའི་རྟ་གླང་རྟ་གླང་དུ་མེད་ཀྱང་རྟ་གླང་དུ་སྣང་བ་བཞིན་དུ་ཀུན་རྫོབ་ཏུ་དོན་ལ་མེད་པ་སྣང་བ་མི་འགལ་ཏེ། སྣང་བ་ལྟར་བདེན་ན་སྐྱེས་པ་རྣམས་འཇིག་པར་མི་འགྱུར། སྐྱེས་པར་བདེན་པའི་ཕྱིར།
འཇིག་པ་སྐྱེ་བར་མི་འགྱུར། འཇིག་པར་བདེན་པའི་ཕྱིར། དབང་མདོར་བསྟན་དུ། རང་བཞིན་མེད་པའི་ཆོས་རྣམས་ཀྱི། ། སྐྱེ་འཇིག་སྒྱུ་མ་དེ་བཞིན་ནོ། ། འབྱུང་རྣམས་འཇིག་པར་འགྱུར་མིན་ཏེ། ། རང་བཞིན་ཉིད་ཀྱིས་སྐྱེ་མི་འགྱུར། ། ཞེས་སོ། ། དེས་ན་ཀུན་རྫོབ་སྣ་ཚོགས་སུ་སྣང་བ་འདི་སྣ་ཚོགས་ཀྱི་དངོས་པོར་མེད་པ་ཉིད་དོན་དམ་ཡིན་པས་དངོས་པོ་དངོས་མེད་དང་ཀུན་རྫོབ་དོན་དམ་ངོ་བོ་གཅིག་སྟེ། དེར།
སྣ་ཚོགས་འདི་ནི་རང་བཞིན་མེད། ། དངོས་པོ་དངོས་མེད་མཚན་ཉིད་གཅིག ། ཅེས་སོ། ། འོན་ཏེ་ཁུ་བ་མི་འཛག་པ་འགྱུར་མེད་མ་ཡིན་ནམ་སྙམ་ན། མི་འགྱུར་བའི་རྒྱུ་ཡིན་གྱི་མི་འགྱུར་བ་དངོས་མིན་ཏེ། རིམ་པ་ཇི་ལྟ་བས་མཆོག་ཏུ་མི་འགྱུར་བ་སྒྲུབ་པའི་དོན་དུ་བྱང་ཆུབ་ཀྱི་སེམས་འདི་ཉིད་འཕོ་བ་མེད་པར་བྱའོ། ། ཞེས་དང་། ཐིག་ལེ་བཏང་སྟེ་རྟེན་ལྷུང་བར་གྱུར་ན་རྣལ་འབྱོར་པ་རྣམས་ཀྱིས་སྐྱེ་བའི་ས་བོན་མཆོག་གི་བདེ་བ་ན་སོང་བ་ལ་བརྟེན་པ་བྱང་ཆུབ་ཀྱི་སེམས་ཀྱི་ཐར་པ་གང་ན་ཡོད། ། ཅེས་སོ། ། ས་དེ་རྣམས་ཐོབ་པའི་ཡོན་ཏན་ནི།
འདིར་ས་ནི་རྣམ་པ་གཉིས་ཏེ། འདོད་ཆགས་དང་བྲལ་བའི་ས་དང་། ཡང་དག་པར་རྫོགས་པའི་སངས་རྒྱས་ཀྱི་སའོ། ། སའི་དབང་གི་རྡུལ་དེ་རྣམ་པ་གཅིག་པའི་རྫུ་འཕྲུལ་དང་། རྣམ་པ་ཐམས་ཅད་པའི་རྫུ་འཕྲུལ་ལོ། དེ་བཞིན་དུ་མངོན་པར་ཤེས་པ་ལྔ་དང་། མངོན་པར་ཤེས་པ་དྲུག་གོ ། དེ་བཞིན་དུ་དོན་གྱི་གྲངས་མཐོང་བ་དང་། དོན་ཐམས་ཅད་ཀྱི་གྲངས་མཐོང་བའོ། ། དེ་བཞིན་དུ་སྐད་ནི་སེམས་ཅན་གྱི་གྲངས་ཀྱི་བདག་ཉིད་ཅན་དང་།
སེམས་ཅན་ཐམས་ཅད་ཀྱི་གྲངས་ཀྱི་བདག་ཉིད་ཅན་ནོ། ། དེ་བཞིན་དུ་ཆོས་སྟོན་པ་ནི་སེམས་ཅན་གྱི་གྲངས་ཀྱི་མཚན་ཉིད་དང་། སེམས་ཅན་ཐམས་ཅད་ཀྱི་གྲངས་ཀྱི་སྐད་ཀྱི་མཚན་ཉིད་དོ། ། དེ་བཞིན་དུ་མྱ་ངན་ལས་འདས་པ་ནི་ཕུང་པོ་ལྷག་མ་དང་བཅས་པ་དང་། ཕུང་པོ་ལྷག་མ་མེད་པའོ། དེ་བཞིན་དུ་གང་ཟག་ལ་བདག་མེད་པ་དང་། ཆོས་ལ་བདག་མེད་པའོ། ། དེ་བཞིན་དུ་འཕགས་པའི་བདེན་པ་བཞི་སྒོམ་པ་དང་ཆོས་ཐམས་ཅད་རང་བཞིན་མེད་པ་སྟོང་པ་ཉིད་ཀྱི་ཏིང་ངེ་འཛིན་ནོ། ། དེ་ལྟར་སའི་ཁྱད་པར་གྱིས་སེམས་ཅན་གྱི་དོན་བྱ་བ་རྣམ་པ་བཅུ་གཉིས་སུ་འགྱུར་རོ། ། འདིར་ས་དང་པོ་ཐོབ་པ་ལས་འཇིག་རྟེན་གྱི་ཁམས་གཅིག་གི་མཐར་ཐུག་པར་མ་མཐོང་བའི་དོན་ཡང་དག་པར་མཐོང་ངོ་། །
ས་གཉིས་པ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་གཉིས་པའི་མཐར་ཐུག་པར་རོ། ། ས་གསུམ་པ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་བཞི་པའི་མཐར་ཐུག་པར་རོ། ། ས་བཞི་པ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་བརྒྱད་ཀྱི་མཐར་ཐུག་པར་རོ། ། ས་ལྔ་པ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་བཅུ་དྲུག་གི་མཐར་ཐུག་པར་རོ། ། ས་དྲུག་པ་ཐོབ་ལས་ཕྱོགས་བཅུའི་འཇིག་རྟེན་གྱི་ཁམས་སུམ་ཅུ་རྩ་གཉིས་ཀྱི་མཐར་ཐུག་པར་རོ། ས་བདུན་པ་ལས་ཕྱོགས་བཅུའི་འཇིག་རྟེན་གྱི་ཁམས་དྲུག་ཅུ་རྩ་བཞིའི་མཐར་ཐུག་པར་རོ། ། ས་བརྒྱད་པ་ལ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་བརྒྱ་ཉི་ཤུ་རྩ་བརྒྱད་ཀྱི་མཐར་ཐུག་པར་རོ། ། ས་དགུ་པ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་ཉིས་བརྒྱ་ལྔ་བཅུ་རྩ་དྲུག་གི་མཐར་ཐུག་པར་རོ། ས་བཅུ་པ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་ལྔ་བརྒྱ་བཅུ་གཉིས་ཀྱི་མཐར་ཐུག་པར་རོ། ། ས་བཅུ་གཅིག་པ་ཐོབ་པ་ལས་ཕྱོགས་བཅུའི་འཇིག་རྟེན་གྱི་ཁམས་ཉི་ཤུ་རྩ་བཞི་ལྷག་པའི་སྟོང་ཕྲག་གཅིག་གི་མཐར་ཐུག་པར་ལྐོག་ཏུ་གྱུར་པའི་དོན་ཡང་དག་པར་མཐོང་ངོ་། །
དེ་བཞིན་དུ་སྟོང་གཉིས་དང་སྟོང་གསུམ་གྱི་འཇིག་རྟེན་གྱི་ཁམས་རྣམས་ཀྱི་གྲངས་ཀྱི་མཚན་ཉིད་དེ། སྟོང་གཅིག་ཅེས་བྱ་བ་ནི་མི་མཇེད་ཀྱི་འཇིག་རྟེན་གྱི་ཁམས་ཀྱི་དབུས་ནས་སྟེང་དང་འོག་ཏུ་སྟོང་ཕྲག་རེ་རེ་སྟེ། འོག་དང་སྟེང་དང་ཤར་དང་ནུབ་དང་། བྱང་དང་ལྷོ་དང་། བདེན་བྲལ་དང་དབང་ལྡན་དང་། རླུང་དང་མེར་རོ། ། དེ་བཞིན་དུ་སྟོང་ཕྲག་གཉིས་དང་གསུམ་མོ། ། དེ་ནས་སྟོང་ཆེན་པོ་ཞེས་བྱ་བ་ཆེན་པོར་བགྲང་བར་བྱ་བའི་འཇིག་རྟེན་གྱི་ཁམས་རྣམས་ཏེ། དེ་རྣམས་སུ་མ་མཐོང་བའི་དོན་ཡང་དག་པར་མཐོང་བར་ཡང་དག་པར་རྫོགས་པའི་སངས་རྒྱས་ཀྱི་ས་བཅུ་གཉིས་པ་ཐོབ་པ་ལས་འགྱུར་གྱི། འདོད་ཆགས་དང་བྲལ་བ་རྣམས་ཀྱི་ནི་མ་ཡིནནོ། །
ཞེས་སོ། ། བཞི་པ་སྤོགས་ཆོག་གང་ཡིན་པ་ནི། ཕྱག་ཆེན་ལས་འགྱུར་མེད་མ་ཐོབ་ན་གསང་བའི་ཕྱག་རྒྱ་ཟླ་བ་དྲུག་བརྟེན་པ་དང་། དེས་ཀྱང་མ་གྲུབ་ན་ཕྱིའི་ཕྱག་རྒྱ་ཟླ་བ་དྲུག་གིས་འཐོབ་སྟེ། ལོ་ཕྱེད་ཀྱིས་ནི་བསྔགས་པ་རྣམས་ཀྱི་མཆོག་གི་ལུས་ལ་དཀར་བའི་མཛེ་འཕྲོག་དེ་ལ་གཞན་ལྟ་ཅི། ། ཤེས་རབ་ལུས་ལ་བྱང་སེམས་ལྟུང་བ་དག་ཀྱང་རྟག་ཏུ་སྲོག་གི་རླུང་གིས་འགོག་པ་དག་ལ་སྟེ། ། བདུན་ཅུའི་ལོ་ཡིས་རྒས་པ་སྐྲ་དཀར་བཅས་པ་དག་ཀྱང་ལོ་གཉིས་རབ་ཏུ་རྫོགས་ནས་ངེས་པར་འཕྲོག ། ཉི་མ་འགའ་ཡི་ལམ་དང་སེམས་ནི་རབ་ཏུ་འགྲོགས་པ་དག་ལས་དེ་སྟེང་ཕྱག་རྒྱའི་དངོས་གྲུབ་འགྱུར། ། ཞེས་དང་། འདི་ནི་རྣལ་འབྱོར་ཆེན་པོ་སྟེ་སྔོན་དུ་དུ་བ་ལ་སོགས་པའི་མཚན་མ་དང་སྲོག་རྩོལ་གྱིས་མི་འགྱུར་བའི་བདེ་བའི་སྐད་ཅིག་སྒྲུབ་པའོ། །
ཕྱག་རྒྱ་དང་རབ་ཏུ་འདུས་པ་ལས་བྱང་ཆུབ་ཀྱི་སེམས་ལྷུང་དུ་བཅུག་ནས་ཕྱག་རྒྱ་དང་སྦྱར་བས་ལྷུང་བའི་བྱང་ཆུབ་ཀྱི་སེམས་བདེ་བ་དང་བཅས་པ་དེ་ཉིད་སྲོག་དང་ཐུར་སེར་དག་གིས་འགོག་པ་ལས་ལོ་ཕྱེད་ཀྱིས་ནི་སྔགས་པ་རྣམས་ཀྱི་མཆོག་གི་ལུས་ལ་དཀར་བའི་མཛེ་འཕྲོག་ལས་གཞན་ལྟ་ཅི། གལ་ཏེ་མཛེས་མ་སེལ་ན་དེའི་ཚེ་ཕྱག་རྒྱ་ལོ་བཅུ་དྲུག་མ་བསྟེན་པར་བྱ་སྟེ། རྣལ་འབྱོར་པས་ཉིན་ཞག་སོ་སོར་ཤའི་བཟའ་བ་དང་། ཆང་གི་བཏུང་བ་དང་། ཟླ་བ་དྲུག་གི་ནང་དུ་དེའི་སྐྱེ་གནས་སུ་བསྲུབས་པ་ལ་བྱང་ཆུབ་ཀྱི་སེམས་ལྷུང་བ་རྣམ་པར་བཟུང་བར་གྱུར་ན་མཛེའི་ནད་འཕྲོག་སྟེ། བུམ་པ་ཅན་གྱི་སྦྱོར་བས་སོ། ། སྦྱོར་བ་འདི་ཉིད་ཀྱིས་རྣལ་འབྱོར་པ་རྣམས་ཀྱིས་ཉིན་ཞག་འགའ་ཡིས་ཏེ་དུས་ཀྱི་འཁོར་ལོའི་ལོ་གསུམ་དང་ཕྱོགས་གསུམ་གྱི་ཉིན་ཞག་རྣམས་ཀྱིས་ལམ་དང་སེམས་ནི་རབ་ཏུ་འགྲོགས་པ་དག་ལས་ཏེ། སྟེང་ཞེས་པ་དགའ་བ་རྣམ་པར་ཉམས་པའི་སྟེང་དུ་ཕྱག་རྒྱའི་དངོས་གྲུབ་ཏུ་འགྱུར་རོ། ། ཞེས་སོ། ། ལྔ་པ་ནི།
གནས་སྐབས་ཡེ་ཤེས་ཀྱི་ལུས་འགྲུབ་པ་ལ་ལོ་གསུམ་ཕྱོགས་གསུམ། སངས་རྒྱས་འཐོབ་པ་ལ་བརྩོན་པ་དང་ལྡན་ན་སྐྱེ་བ་གཅིག མི་ལྡན་ན་སྐྱེ་བ་ཕྱི་མའམ་སྐྱེ་བ་བདུན་གྱི་བར་ཏེ། དེའི་ཕྱིར་ཏིང་ངེ་འཛིན་གྱི་དག་པ་དྲི་མ་མེད་པར་གྱུར་པ་ནི་ཉིན་ཞག་འགའ་ཞིག་དག་གིས་ཏེ་ལོ་གསུམ་དང་ཕྱོགས་གསུམ་གྱི་ཉིན་ཞག་རྣམས་ཀྱིས་ཡེ་ཤེས་ལུས་ནི་འགྲུབ་པར་འགྱུར། ཞེས་དང་། སྲོག་གིས་རོ་ཡི་འགྲོ་བ་རྣམས་ལ་གནས་པ་ཐམས་ཅད་བཀུག་ཅིང་ཉོན་མོངས་བདུད་རྣམས་བཅོམ་བྱས་ནས། ། རྫུ་འཕྲུལ་ཀུན་མཁྱེན་པ་དང་སྲིད་གསུམ་བླ་མ་ཉིད་ནི་རྣལ་འབྱོར་རྣམས་ཀྱི་སྐྱེ་བ་འདི་ལ་སྟེ། ། ཞེས་དང་། སྲོག་གི་རོའི་འགྲོ་བ་རྣམས་ལ་གནས་པ་སྟེ། ས་ལ་སོགས་པའི་དཀྱིལ་འཁོར་དྲུག་པོ་རྣམས་ལ་གནས་པ་ཉི་ཁྲི་ཆིག་སྟོང་དྲུག་བརྒྱ་པོ་ཐམས་ཅད་བཀྲུག་ཅིང་།
དེ་བཞིན་དུ་ཉོན་མོངས་བདུད་རྣམས་བཅོམ་བྱས་ནས་རྫུ་འཕྲུལ་དང་ཀུན་མཁྱེན་གྱི་ས་བཅུ་གཉིས་འཆད་པར་འགྱུར་བ་རྣམས་དང་། སྲིད་གསུམ་བླ་མ་ཉིད་ཅེས་པ་ཐམས་ཅད་མཁྱེན་པ་ཉིད་དང་། རྣམ་པ་ཐམས་ཅད་མཁྱེན་པ་ཉིད་དང་། ལམ་མཁྱེན་པ་ཉིད་དང་། ལམ་གྱི་རྣམ་པ་མཁྱེན་པ་ཉིད་ལ་སོགས་པའི་འབྱོར་པ་ནི་རྣལ་འབྱོར་པ་བརྩོན་འགྲུས་དང་ལྡན་པ་རྣམས་ཀྱི་སྐྱེ་བ་འདི་ལ་སྟེར་བར་བྱེད་དོ། ། ཞེས་དང་། རྣལ་འབྱོར་དབང་པོ་རྣལ་འབྱོར་མ་ཐོབ་རབ་ཏུ་གཡོ་བའི་ཡིད་ཀྱིས་གལ་ཏེ་ཤི་བར་གྱུར་པ་ན། ། དཔལ་ལྡན་མི་ཡི་འཇིག་རྟེན་དུ་ནི་རབ་མཆོག་ཐུབ་པའི་རིགས་སུ་རྣལ་འབྱོར་ལྡན་པ་སྐྱེ་བར་འགྱུར། ། སྔོན་གྱི་གོམས་པ་དེ་ཡིས་སླར་ཡང་ཡེ་ཤེས་རྣལ་འབྱོར་ཡངས་པ་དག་ནི་ཀུན་ཏུ་འཛིན་པར་འགྱུར། ། ཡེ་ཤེས་ཐོབ་ན་མི་ཟད་མཆོག་གི་གནས་སུ་རབ་འགྲོ་གང་དུ་སླར་ཡང་སྐྱེ་བ་ལྡན་པ་མིན། །
ཞེས་དང་། ད་ནི་རྣལ་འབྱོར་ཞེས་པ་ལ་སོགས་པས་སྔོན་གྱི་རྣལ་འབྱོར་གོམས་པའི་སྟོབས་གསུངས་ཏེ། མིའི་འཇིག་རྟེན་འདིར་གལ་ཏེ་རྣལ་འབྱོར་པ་རིག་པའི་རྣལ་འབྱོར་གོམས་པར་བྱེད་པ་དག་རྣལ་འབྱོར་མ་ཐོབ་རབ་ཏུ་གཡོ་བའི་ཡིད་ཀྱིས་རེས་འགའ་ཤི་བར་གྱུར་པ་ན། དཔལ་ལྡན་མིའི་འཇིག་རྟེན་དུ་ནི་རབ་མཆོག་ཐུབ་པའི་རིགས་ཏེ་སངས་རྒྱས་དང་བྱང་ཆུབ་སེམས་དཔའི་རིགས་སུ། རྣལ་འབྱོར་ནི་སྟོང་པ་དང་སྙིང་རྗེ་དབྱེར་མེད་པ། རྣམ་པར་དག་པ་ནི་དེ་ཁོ་ན་ཉིད་དང་རྣམ་པར་དག་པའི་སེམས་སོ། ། དེ་དང་ལྡན་པའི་ཕྱིར་རྣལ་འབྱོར་དང་ལྡན་པ་སྟེ་རྣལ་འབྱོར་ཡོངས་སུ་རྫོགས་པ་ནི་མ་ཡིན་ནོ། ། སླར་ཡང་སྔོན་གྱི་གོམས་པ་དེ་ཡིས་ཀུན་ཏུ་འཛིན་པར་འགྱུར་ཏེ་ཐོབ་པར་འགྱུར་རོ། ། ཡེ་ཤེས་རྣལ་འབྱོར་ནི་དེ་ཁོ་ན་ཉིད་ཀྱི་རྣལ་འབྱོར་ཏེ་ཡངས་པ་ཞེས་པ་ནི་ཉི་ཚེ་བ་མ་ཡིན་པ་སྟེ་རྣམ་པ་ཐམས་ཅད་པའོ། ། ཞེས་དགོངས་པའོ། །
ཡེ་ཤེས་ཐོབ་སྟེ་ཡོངས་སུ་རྫོགས་པ་ནི་མི་བཟད་མཆོག་གི་གནས་སུ་འགྲོ། ཞེས་པ་ལ་གང་ལ་ཟད་པ་མེད་པ་ནི་མི་བཟད་མཆོག་གི་གནས་སོ་ཞེས་རྣམ་པར་སྦྱར་རོ། ། དེ་ཇི་ལྟར་གྱུར་པ་ཞེ་ན། གསུངས་པ། གང་དུ་སླར་ཡང་སྐྱེ་བ་ལྡན་པ་སྟེ་འབྱུང་བ་དང་ལྡན་མིན་པ་དེ་ནི་སངས་རྒྱས་ཐམས་ཅད་ཀྱི་མཆོག་གི་གནས་སོ། ། ཞེས་དང་། གལ་ཏེ་ལམ་དུ་རབ་ཞུགས་འཆི་བར་འགྱུར་ན་དེ་ཚེ་དེ་ཡི་འཛིན་པས་སྐྱེ་བ་གཞན་ལ་འོ། ། ཞེས་དང་། ཅི་སྟེ་གང་གི་ཚེ་ལམ་དུ་རབ་ཏུ་ཞུགས་པར་གྱུར་པ་རྣལ་འབྱོར་མ་ཐོབ་པར་འཆི་བར་འགྱུར་ན་དེའི་ཚེ་དེ་ཡི་འཛིན་པ་སྟེ་བག་ཆགས་ཀྱི་སྟོབས་ཀྱིས་སླར་ཡང་མིའི་སྐྱེ་བ་གཞན་ལ་ཐམས་ཅད་ཐོབ་པར་འགྱུར་ཏེ། སྐྱེ་བ་བདུན་གྱི་མཐར་ཐུག་པས་བརྩོན་འགྲུས་དང་མི་ལྡན་པར་གྱུར་ཅིང་ཡེ་ཤེས་མ་བསྒོམས་ཀྱང་ངོ་། །
ཞེས་སོ། ། དྲུག་པ་ནི། འགྱུར་མེད་བདེ་བར་སེམས་རྩེ་གཅིག་པས་བསམ་གཏན་ཏེ། བསམ་གཏན་ཞེས་དང་། ལྷན་སྐྱེས་བདེ་ལ་གནས་པའི་སེམས་དང་། ། ཞེས་སོ། ། བཞི་པ་ཚད་མ་ནི། ཏིང་ངེ་འཛིན་གྱིས་འགྱུར་མེད་བདེ་བ་རྟོགས་པ་ནི་མཆོག་ཏུ་མི་འགྱུར་བའི་བདེ་བ་ཉམས་སུ་མྱོང་བའི་ཤེས་པ་རྟོག་བྲལ་མ་འཁྲུལ་བ་ཡིན་པས་རང་རིག་མངོན་སུམ་སྟེ། རྡོར་སྙིང་འགྲེལ་པར། རང་རིག་པའི་མངོན་སུམ་སྟེ་ཞེས་པའི་བཤད་པར།
ཉམས་སུ་མྱོང་བའི་མཚན་ཉིད་ཅན་ནོ། ། ཞེས་སོ། ། ལྔ་པ་དག་དབྱེ་ནི། གཟུགས་ཕུང་དག་པ་རྣམ་སྣང་སྟེ། དབྱེ་ན། གཡས་གཡོན་གྱི་དཀྱིལ་འཁོར་ལྔ་ལྔའི་རླུང་བཀག་པ་ལས་བྱུང་བའི་འགྱུར་མེད་ཀྱི་ཏིང་ངེ་འཛིན་བཅུ་སྟེ། དཔལ་ལྡན་ཏིང་ངེ་འཛིན་འཁོར་ལོ་ཅན། རེ་རེ་དབྱེ་བ་ལྔ་རྣམས་ཀྱིས་ཏེ་སླར་ཡང་གང་ལས་ཨ་སོགས་ཀ་སོགས་རྣམས་ཀྱིས་ཕྱེ་བའོ། ། ཞེས་དང་། དཔལ་ལྡན་ཏིང་ངེ་འཛིན་འཁོར་ལོ་ཅན་ཞེས་པ་རྣམ་པར་སྣང་མཛད་དེ་ཏིང་ངེ་འཛིན་རྣམ་པ་བཅུ་ནི་རླུང་བཅུ་པོ་རྣམས་འགོག་པའི་ཕྱིར་རོ། །
དེ་ལྟར་བཅོམ་ལྡན་འདས་ནི་རབ་ཏུ་མྱ་ངན་ལས་འདས་པ་སྟེ། རླུང་རྣམས་མི་འབབ་པ་གང་གི་ཕྱིར་རོ། ། ཞེས་པའི་དོན་ཏོ། ། རེ་རེ་དབྱེ་བ་ལྔ་རྣམས་ཀྱིས་ཏེ། ཞེས་པ་ནི་འདིར་སྦྱོར་བ་རེ་རེ་ནི་དཀྱིལ་འཁོར་ལྔ་འབབ་པའོ། ། ཨ་སོགས་ཀ་སོགས་རྣམས་ཀྱིས་ཞེས་པ་ནི་དབྱངས་དང་གསལ་བྱེད་གཡོན་དང་གཡས་ཀྱི་སྲོག་ཡང་དག་པར་རྒྱུ་བ་འགོག་པས་སོ། ། ཞེས་སོ། ། དྲུག་པ་འབྲས་བུ་ནི། བདེ་སྟོང་གཉིས་མེད་ཀྱི་ཏིང་ངེ་འཛིན་ལོ་གསུམ་ཕྱོགས་གསུམ་བསྒོམས་པས་དྲི་མ་མེད་པར་གྱུར་པ་ན་ཡེ་ཤེས་ཀྱི་ལུས་འགྲུབ་ཅིང་དབང་བཅུ་ལ་སོགས་པ་ཐོབ་པའི་བྱང་ཆུབ་སེམས་དཔར་འགྱུར་ཏེ། དེ་ནས་ཏིང་ངེ་འཛིན་གྱིས་དག་པ་ཉིན་ཞག་འགའ་ཞིག་དག་གིས་ཡེ་ཤེས་ལུས་ནི་འགྲུབ་པར་འགྱུར། །
ཞེས་དང་། དེ་ནས་ཏིང་ངེ་འཛིན་གྱིས་དག་པ་ཞེས་པ་ནི་འདིར་གཟུང་བ་དང་འཛིན་པའི་སེམས་དག་གཅིག་པ་ཉིད་ཀྱིས་གང་ཞིག་འགྱུར་བ་མེད་པའི་བདེ་བར་གྱུར་པའི་བདེ་བ་དེ་ནི་ཏིང་ངེ་འཛིན་དུ་གསུངས་ཏེ། དེའི་ཕྱིར་ཏིང་ངེ་འཛིན་གྱིས་དག་པ་དྲི་མ་མེད་པར་གྱུར་པ་ནི་ཉིན་ཞག་འགའ་ཞིག་དག་གིས་ཏེ་ལོ་གསུམ་དང་ཕྱོགས་གསུམ་གྱིས་ཉིན་ཞག་རྣམས་ཀྱི་ཡེ་ཤེས་ལུས་ནི་འགྲུབ་པར་འགྱུར། ཞེས་པ་དབང་བཅུ་ལ་སོགས་པ་ཐོབ་པའི་བྱང་ཆུབ་སེམས་དཔར་འགྱུར་ཏེ། ཞེས་སོ། ། མཐར་ཐུག་གི་འབྲས་བུ་ནི། གཟུགས་ཀྱི་ཕུང་པོ་དང་སའི་ཁམས་དང་ལུས་ཀྱི་དབང་པོ་དང་དྲི་དང་བཤང་ལམ་དང་བརྗོད་པ་སྟེ། འདི་རྣམས་སྒྲིབ་པ་དང་བྲལ་བ་རྣམ་པ་ཐམས་ཅད་པའི་སྟོང་པ་ཉིད་དོ། ། ཞེས་པ་ལྟར་རིགས་མཐུན་གྱི་དབང་དུ་བྱས་ན་དེ་རྣམས་རྣམ་པར་དག་པའི་ལྷ་རྣམ་སྣང་དང་སྤྱན་མ། སྒྲིབ་སེལ་དང་དྲི་རྡོ་རྗེ།
རེངས་བྱེད་དང་རེངས་བྱེད་མ་དྲུག་འགྲུབ་པ་ཡིན་ཡང་། འདིར་ཡུལ་ཡུལ་ཅན་ལྷན་ཅིག་དག་པའི་དབང་དུ་བྱས་ནས་གཟུགས་ཕུང་དང་རླུང་ཁམས། ལུས་ཀྱི་དབང་པོ་དང་རེག བཤང་ལམ་བཤང་བ་འཛག་པ་དྲུག་པའི་ལྷ་རྣམ་སྣང་དང་སྒྲོལ་མ། སྒྲིབ་སེལ་དང་རེག་རྡོ་རྗེ། རེངས་བྱེད། མཐའ་ཡས་བརྩོན་འགྲུས་འབྲས་བུ་མ་དྲུག་འགྲུབ་པར་བྱེད་དོ།། །། འདི་ཡར་བཅད་ཀྱིས་རྣལ་འབྱོར་དངོས་ངོ་སྤྲོད་དང་བཅས་པ་ལེགས་པར་རྫོགས་ཤིང་། འདི་ཉིད་རྒྱུད་དང་མདོ་སྡེ་མ་ལུས་པའི་ནང་ནས་འབྱུང་བའི་ལམ་བསྒོམ་པའི་ཚུལ་གྱི་མཆོག་ཡིན་པས། དེ་ལྟར་ཡིད་ཆེས་པའི་དོན་དུ།
དེ་ལ་མཆོག་ཏུ་ལུང་རིགས་ཀྱིས་སྒྲུབ། དེས་ལམ་ཇི་ལྟར་བགྲོད་པའི་ཚུལ་དང་། འབྲས་བུའི་རྒྱུད་རྒྱས་པར་བཤད་པ་རྣམས་མྱུར་བར་བྲི་བའི་འདུན་པ་ཡོད་ཅིང་། བླ་མ་ཡེ་ཤེས་དབང་ཕྱུག་པས་ཀྱང་འཁྲུངས་ཡུལ་དུ་བྱོན་པ་ལོ་གཅིག་གི་བར་དུ་བཤོལ་ཏེ། བསྙེན་བཀུར་དང་མེ་ཏོག་ཕུན་སུམ་ཚོགས་པ་རིམ་པར་ཕུལ་ནས་བསྐུལ་དུ་ཟིན་ཡང་ཆོས་འདིའང་ཅུང་ཟད་གཉན་པས་རྣམ་གཡེང་འབའ་ཞིག་གིས་རྒྱུན་བཅད་ནས་མཇུག་ཏུ་ཅུང་ཟད་མ་རྫོགས་སུ་ཟིན་ནའང་། སླར་བླ་མ་དཀོན་མཆོག་ལ་གསོལ་བ་བཏབ་ཅིང་མཁའ་འགྲོ་རྣམས་མཉེས་པའི་མཆོད་པ་ཕུལ་ནས། མྱུར་བ་ཉིད་དུ་བསྐུལ་བ་པོ། བསྟན་པ་རིན་པོ་ཆེའི་རྩ་ལག ཡོན་ཏན་རིན་པོ་ཆེའི་དཔལ་གྱིས་མངོན་པར་མཐོ་ལ། ཁྱད་པར་རྣལ་འབྱོར་འདི་ཉིད་ལ་མོས་པ་བརྟན་པའི་སྒྲུབ་པ་ལ་རྩེ་གཅིག་ཏུ་གཞོལ་ཞིང་།
མངོན་པར་རྟོགས་པའི་ཡོན་ཏན་གྱིས་མཐོ་བ། མདོ་ཁམས་ཤར་གྱི་ཕྱོགས་སུ་འཁྲུངས་པ་ཉིད་ཀྱི་ཕྱག་ཏུ་མྱུར་དུ་ཕྱིན་ཞིང་། འདིས་སྒྲུབ་པ་པོ་རྣམས་ཀྱི་དགའ་སྟོན་དང་། དཔལ་དུས་ཀྱི་འཁོར་ལོའི་གསལ་བྱེད་དུ་འགྱུར་བ་ཡིན་ནོ། ། བདེན་གཉིས་དབྱེར་མེད་དུས་ཀྱི་འཁོར་ལོའི་རྒྱུད། ། དེ་ཡི་སྙིང་པོ་རྡོ་རྗེའི་རྣལ་འབྱོར་གྱི། ། ཉམས་ལེན་ཉམས་མྱོང་རྒྱུད་ལ་སྐྱེ་བའི་ཚུལ། ། མ་སྦས་གསལ་བར་རྒྱུད་འགྲེལ་ཇི་བཞིན་བཀོད། ། འདི་ལ་ནོངས་པ་མཆིས་ན་བླ་མ་དང་། ། ཡི་དམ་མཁའ་འགྲོའི་ཚོགས་ལ་བཟོད་པར་གསོལ། །
དགེ་བས་བསྐུལ་བའི་དགོངས་པ་ཡོངས་རྫོགས་ཤིང་། ། མཐར་ཐུག་དུས་ཀྱི་འཁོར་ལོ་ཉིད་དུ་གྱུར་ཅིག ། ཅེས་པ་བསྐུལ་བ་པོའི་གནས་སྐྱབས་ཀྱི་དགོངས་པ་རྫོགས་པའི་ཕྱིར། བཙུན་པ་ཨ་ཝ་དྷཱུ་ཏཱི་པ་བསོད་ནམས་ཀྱིས་བར་སྐབས་སུ་སྨྲས་པའོ།། །། ཆོས་ཀྱི་རྗེ་བསོད་ནམས་རྒྱལ་མཚན་དཔལ་བཟང་པོའི་ཞལ་ལྔའི་ཞབས་རྡུལ་ལ་སྤྱི་བོས་གཏུགས་པའི། རིག་པ་འཛིན་པ་ཡར་ཀླུངས་པ་སེང་གེ་རྒྱལ་མཚན་གྱིས་ཞུས་དག་ལན་ལྔ་བགྱིས་ཏེ་སྤེལ་བར་བྱ་བའི་ཆོས་སོ། ། འགྲོ་བའི་བླ་མ་བསོད་ནམས་རྒྱལ་མཚན་དཔལ། ། བཟང་པོ་ཕན་བདེའི་འབྱུང་གནས་མཁས་པའི་མིག ། གཙུག་གིས་མཆོད་དེ་བཟང་པོའི་ མཐའ་ཅན་གང་། ། གདམས་པ་མཆོག་འདིས་ལུས་འདི་མ་སྤངས་པར། །
དོན་ཆེན་སྒྲུབ་འདོད་འོན་ཀྱང་ས་ངན་པས། ། འདྲེན་པ་མཆོག་དེས་ཞིང་འདིའི་མཛད་པ་བསྡུས། ། སྐྱབས་བྲལ་མུན་པའི་གླིང་ཞུགས་བདག་རྨོངས་ན། ། མཁྱེན་རྩེ་ནུས་ལྡན་མཆོག་གིས་སྐྱབ་ཏུ་གསོལ།། །། ཤུབྷཾ།། །། གཅིག་ཞུས།། །། PAGE * MERGEFORMAT 4 བླ་མ་དམ་པ། སྦྱོར་བ་ཡན་ལག་དྲུག་གི་ངོ་སྤྲོད། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
