གསུང་འབུམ། བསོད་ནམས་རྒྱལ་མཚན།
པོད ༣༩
སྡེ་བདུན་གྱི་སྙིང་པོ་རིགས་པའི་དེ་ཁོ་ན་ཉིད་རབ་ཏུ་གསལ་བ་ཞེས་བྱ་བ་བསྡུས་པ་གཉིས་པ།
༄༅། །སྡེ་བདུན་གྱི་སྙིང་པོ་རིགས་པའི་དེ་ཁོ་ན་ཉིད་རབ་ཏུ་གསལ་བ་ཞེས་བྱ་བ་བསྡུས་པ་གཉིས་པ་བཞུགས་སོ།། ཨོཾ་སྭ་སྟི་སིདྡྷཾ། སྡེ་བདུན་གྱི་སྙིང་པོ་རིགས་པའི་དེ་ཉིད་རབ་ཏུ་གསལ་བ་ཞེས་བྱ་བ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། ཕུན་ཚོགས་གསེར་འོད་འཕྲོ་བས་རྣམ་པར་མཛེས། ། འཆི་མེད་གྲོང་བཞུད་དབང་ཕྱུག་ཕུན་སུམ་ཚོགས། ། ཀུན་གྱིས་བསྟེན་འོས་བདུད་རྩིའི་དཔལ་སྟེར་བ། ། སྐྱོབ་པ་དབང་པོ་དེ་ལ་མགོས་ཕྱག་འཚལ། ། ཉིན་བྱེད་ཟེར་གྱིས་མུན་པའི་ཚོགས་ལ་བཞིན། ། དྲན་པ་ཙམ་གྱིས་གདུང་བ་ཉེར་སེལ་ཞིང་། །
དྲི་མེད་ཡོན་ཏན་འཕྲིན་ལས་ཚད་མེད་པའི། ། མཁའ་ལྟར་བསམ་ཡས་འཇམ་པའི་དཔལ་ལ་འདུད། ། གང་ཞིག་ཤར་བས་གཞན་སྡེའི་སྤུ་ལོང་དག ། རྣམ་པར་བཅོམ་ཞིང་ལེགས་བཤད་པད་མོའི་ཚལ། ། རྣམ་པར་རྒྱལ་མཛད་མཁྱེན་བརྩེའི་འོད་སྟོང་ཅན། ། ཕྱོགས་གླང་གྲགས་པ་བཅུ་གཉིས་བདག་པོ་རྒྱལ། ། མདོ་དང་སྡེ་བདུན་རིན་ཆེན་གླིང་ལས་ལེགས་འོངས་ལུགས་བཟང་ཡིད་བཞིན་ནོར། ། ལེན་བྱེད་མཁས་པའི་དེད་དཔོན་གཞན་མེད་དེ་སླད་བདག་གིས་གྲགས་པ་ཡི། ། བཞེད་དོན་ནོར་བུ་བརྩོན་པས་བླངས་ཏེ་འདི་ན་མཁས་རྣམས་དགའ་བ་བསྐྱེད། ། རིགས་པར་སྨྲ་བ་སུ་ཡང་དུས་སུ་གཞན་དག་དགའ་བར་བྱེད་མིན་ནམ། །
མི་མཁས་གཞན་དག་ཉེས་བཤད་ལེགས་བཤད་དུ། ། རློམ་པས་བསྟན་བཅོས་ངན་ལའང་འབད་པས་ན། ། རྣམ་དག་བློ་ཅན་མང་ཐོས་བརྩོན་པ་ཅན། ། གཞུང་བརྒྱ་སྨྲ་བ་ཁོ་བོ་ཅིས་མི་བརྩོན། ། འདི་ན་པད་མོའི་གཉེན་གྱིས་ཕྱོགས་རྣམས་ཀུན། ། གསལ་བར་བྱེད་ན་བདག་བློའི་སྣང་བ་ཡིས། ། ཤེས་བྱ་མ་ལུས་ཅི་ཕྱིར་གསལ་མི་བྱེད། ། རིགས་པའི་དེ་ཉིད་འདིར་ནི་རབ་གསལ་བྱ། ། འདིར་དོན་དང་དོན་མ་ཡིན་རྣམ་པར་འབྱེད་པའི་རྒྱུ་ཡང་དག་པའི་ཤེས་པ་གཏན་ལ་དབབ་པར་བྱ་བ་ཡིན་པ་ལས། དོན་གསུམ་གྱིས་རྟོགས་པར་བྱ་སྟེ།
ཚུལ་འདི་ཐུབ་པའི་དགོངས་པར་གྲུབ། གྲུབ་པའི་རྣམ་གཞག་རྒྱས་པར་བཤད། རིགས་པ་སྨྲ་བའི་ཕན་ཡོན་བསྟན་པའོ། ། དང་པོ་ནི་གསུང་རབ་རྒྱ་མཚོའི་མཐར་མ་སོན་ཞིང་རང་གི་ཕྱོགས་འབའ་ཞིག་ལྷུར་ལེན་པ་ཁ་ཅིག་ན་རེ། མངོན་སུམ་རྗེས་དཔག་ལ་སོགས་པའི་རྣམ་པར་གཞག་པ་འདི་དག་འབད་པས་ལྷུར་ལེན་པར་རིགས་པ་མ་ཡིན་ཏེ། སངས་རྒྱས་ཀྱིས་མ་གསུངས་པའི་ཕྱིར་རོ་ཞེ་ན། མ་ཡིན་ཏེ། མདོ་དགོངས་པ་ངེས་པར་འགྲེལ་པ་ལས། དམ་བཅའ་བ་དང་། བཤད་པ་དང་།
སྨྲས་པའི་དོན་སྒྲུབ་པ་དང་། ལེགས་པར་ཁོང་དུ་ཆུད་པར་བྱ་བའི་རྒྱུ་གང་ཡིན་པ་དང་། རྐྱེན་གང་ཡིན་པ་དེ་ནི་འཐད་པས་སྒྲུབ་པའི་རིག་པ་ཡིན་ནོ་ཞེས་དང་། དེ་ལྟར་ན་འཐད་པས་སྒྲུབ་པའི་རིགས་པ་ནི་མངོན་སུམ་གྱི་ཚད་མ་དང་། རྗེས་སུ་དཔག་པའི་ཚད་མ་དང་། ཡིད་ཆེས་པའི་ལུང་གི་ཚད་མས་མཚན་ཉིད་ལྔ་པོ་འདི་དག་གིས་ཡོངས་སུ་དག་པ་ཡིན་ནོ་ཞེས་དང་། ཆོས་བཅུ་པར། དུ་བ་ལས་ནི་མེར་ཤེས་ཏེ། ། ཆུ་སྐྱར་ལས་ནི་ཆུ་ཡིན་ནོ། ། ཞེས་དང་།
མདོ་སྡེ་གང་ཅུང་ཟད་སྐྱེ་བའི་ཆོས་ཅན་དེ་ཐམས་ཅད་ནི་འགག་པའི་ཆོས་ཅན་ཡིན་ནོ། ། ཞེས་དང་། དགེ་སློང་དག་ང་འམ་ང་འདྲ་བས་གང་ཟག་གི་ཚོད་གཟུང་གི་གང་ཟག་གི་ཚོད་མ་འཛིན་ཅིག་ཅེས་པས་བསྒྲུབ་བྱ་སྒྲུབ་བྱེད་མངོན་སུམ་རྗེས་དཔག་རྟགས་གསུམ་རིམ་པ་ལྟར་བསྟན་པའོ། ། གཉིས་པ་གྲུབ་པའི་རྣམ་གཞག་རྒྱས་པར་བཤད་པ་ལ། ། མཚན་མཚོན་རྣམ་གཞག་སྤྱིར་བསྟན། དེས་གཏན་ལ་དབབ་བྱའི་དོན་ནོ། ། དང་པོ་ལ་གསུམ་སྟེ། ཤེས་བྱ་ལ་ཆོས་གསུམ་གྱིས་ཁྱབ་པ་སྒྲུབ། ཁྱབ་བྱེད་ཆོས་གསུམ་གྱིས་རང་བཞིན་བསྟན། མཚན་ཉིད་ཀྱི་མཚོན་བྱ་འཇོག་པའི་ཚུལ་ལོ། །
དང་པོ་ལ་དངོས་དང་། རྩོད་སྤང་གཉིས་ལས། དང་པོ་ནི། གཟུགས་སོགས་ཤེས་བྱ་ཇི་སྙེད་པ་རྣམས་ལ་མཚན་མཚོན་རྟེན་གསུམ་གྱིས་ཁྱབ་སྟེ། རང་རང་གི་རིགས་མི་མཐུན་ལས་ལོག་ཅིང་རང་མིང་གིས་བརྗོད་རུང་གང་ཞིག མཚོན་གཞིའི་རྟེན་དུ་རུང་བའི་ཕྱིར། ཁྱབ་པ་ཡོད་དེ། རིགས་མི་མཐུན་ལས་ལོག་པའི་ངོ་བོ་ནི་མཚན་ཉིད། མིང་གི་བརྗོད་རུང་ནི་མཚོན་བྱ་ཡིན་པའི་ཕྱིར་རོ། ། ཡང་ཡུལ་ཡིན་པའི་ཕྱིར་ཡང་མཚན་ཉིད་ཡོད་པས་ཁྱབ་སྟེ།
ལྷ་དབང་བློརཾ། གཟུགས་ལ་སོགས་པ་ཅུང་ཟད་ཡུལ་དུ་གྱུར་པ་བདག་ཉིད་ཇི་ལྟ་བ་བཞིན་དུ་མཚན་ཉིད་དུ་རྣམ་པར་བཞག་པ་དེའི་ཕྱིར་ཞེས་སོ། ། གཉིས་པ་རྩོད་པ་སྤང་པ་ནི། ནོག་ཤལ་དང་བ་ལང་ཆོས་ཅན། ཤེས་བྱ་མ་ཡིན་པར་ཐལ། མཚན་མཚོན་མེད་པའི་ཕྱིར་ཞེ་ན། བྱས་པ་ཐམས་ཅད་ལ་མི་རྟག་པས་ཁྱབ་བམ་མ་ཁྱབ། མ་ཁྱབ་ན་འདུས་བྱས་ཆོས་ཅན། མི་རྟག་པ་མིན་པར་ཐལ། མི་རྟག་པ་ལས་ཐ་དད་ཅིང་མ་ཁྱབ་པས་སོ། །
ཁྱབ་ན་མི་རྟག་པ་ཆོས་ཅན། བྱས་པ་མིན་པར་ཐལ། མི་རྟག་པས་མ་ཁྱབ་པའི་ཕྱིར། གཉིས་པ་ལ་ཆོས་གསུམ་གྱི་རང་བཞིན། ངེས་པའི་རྣམ་གཞག འཁྲུལ་པ་སྤང་བ་གསུམ་གྱི་དང་པོ་ལ། སོ་སོའི་མཚན་ཉིད། རང་ལྡོག་ངོས་བཟུང་། ཇི་ལྟར་འབྲེལ་ཚུལ། སོ་སོར་མཚོན་ཚུལ་བཞི་ལས།
དང་པོ་ལ། མཚན་ཉིད་ཐ་སྙད་ཀྱི་དང་། མཚན་གཞིའམ་མཚོན་བྱའི་དང་། མཚོན་བྱའི་གཞི་རྟེན་གྱི་མཚན་ཉིད་དོ། ། དང་པོ་ལ། དངོས་དང་། གསལ་བྱ། གྲངས་ངེས་གསུམ་གྱི་དང་པོ་ལ་གསུམ་ལས། དགག་པ་ནི། རྔོག་ལོས།
མཚོན་བྱ་མཚོན་པའི་རྒྱུ་མཚན་ཡིན་ནོ་ཞེ་ན། རྒྱུས་བསྐྱེད་ཆོས་ཅན། མཚན་ཉིད་མ་ཡིན་པར་ཐལ། མཚོན་བྱ་མཚོན་པའི་རྒྱུ་མཚན་མ་ཡིན་པའི་ཕྱིར་ཏེ། ཁྱོད་དང་མཚོན་བྱའི་བར་དུ་བྱེད་པའི་གཞན་གྱིས་ཆོད་ཅིང་བྱས་པའི་ཐ་སྙད་བྱར་རུང་བར་མ་ཆད་པར་མཚོན་པའི་རྒྱུ་མཚན་ཡིན་པའི་ཕྱིར། ཁྱབ་པ་ཡོད་དེ། ཆོས་མཆོག་ལས། དེས་ན་བལྟོས་པར་བྱ་བ་གཞན་དེས་འདི་དག་བར་དུ་བཅད་པ་དེའི་ཕྱིར། དེའི་ལྟོས་པར་བྱ་བ་གང་ཡིན་པ་དེ་ཉིད་རྣམ་པར་འཇོག་པ་པོ་ཡིན་གྱི་འདི་དག་ནི་མ་ཡིན་པ་དེས་ན་ཚད་མ་མ་ཡིན་ནོ་ཞེས་སོ། ། ཆུ་མིག་པ།
དོན་ལྡོག་རྐྱང་པར་གྲུབ་པ་མཚན་ཉིད་དུ་འདོད་ན། བྱས་པའི་ཐ་སྙད་བྱ་རུང་ཆོས་ཅན། དོན་ལྡོག་རྐྱང་པར་གྲུབ་པ་སྲིད་པར་ཐལ། མཚན་ཉིད་སྲིད་པའི་ཕྱིར། རལ་གྲི ཆོས་གང་ཞིག་རང་ཉིད་མཚོན་པར་བྱེད་པ་ཞེས་པ་ལྟར་ན། སྐད་ཅིག་མ་ཆོས་ཅན། མཚན་ཉིད་མ་ཡིན་པར་ཐལ། རང་མཚོན་བྱེད་མ་ཡིན་པའི་ཕྱིར། མ་གྲུབ་ན་རང་གི་མཚན་ཉིད་དུ་ཐལ། འདོད་ན་རང་ལས་ཐ་དད་དུ་ཐལ།
རང་མཚོན་བྱར་ཐལ། རང་ལ་ཁྱབ་བྱེད་དུ་ཐལ་ལོ། ། ཅི་སྟེ་དོན་ལྡོག་ཆོས་གསུམ་ཚང་བའོ་ཞེ་ན། མཚན་ཉིད་ཐ་སྙད་ཀྱི་མཚན་ཉིད་ཆོས་ཅན། མཚན་ཉིད་དུ་ཐལ། དོན་ལྡོག་ཆོས་གསུམ་ཚང་བ་ཡིན་པའི་ཕྱིར། རྟགས་ཁས་བླངས། འདོད་ན་མཚན་ཉིད་མིན་པར་ཐལ། ཁྱེད་ཀྱི་མཚན་བྱ་མ་གྲུབ་པའི་ཕྱིར་ཏེ། མཚོན་བྱ་ཡིན་པས་སོ། །
སྔ་མ་མ་གྲུབ་སྟེ། དེའི་མཚོན་བྱ་མཚན་ཉིད་ཐ་སྙད་ཡིན་པས་སོ་ཞེ་ན། མ་ཡིན་ཏེ། དོན་ལྡོག་ཆོས་གསུམ་ཚང་པ་ལས་ཐ་དད་པའི་ཕྱིར། སྐྱོན་མེད་དེ། མཚན་ཉིད་ཐ་སྙད་ཀྱི་མཚན་ཉིད་དོན་ལྡོག་ཆོས་གསུམ་ཚང་བ་མིན་གྱི། ཆོས་གསུམ་ཚང་བ་དེ་མཚན་ཉིད་ཐ་སྙད་ཀྱི་མཚན་ཉིད་དོ་ཞེ་ན། ཆོས་གསུམ་ཚང་བ་ཆོས་ཅན། ཁྱོད་མཚན་ཉིད་ཐ་སྙད་ཀྱི་མཚན་ཉིད་ཀྱི་ཟུར་དུ་ངེས་པར་སྨོས་མི་དགོས་པར་ཐལ། ཁྱོད་མ་སྨོས་ཀྱང་ཁྱོད་ཀྱི་གསལ་བྱ་དེ་མཚན་ཉིད་ཐ་སྙད་ཀྱི་ཟུར་དོན་ལྡོག་ཅེས་པས་སེལ་ཞིང་དོན་ལྡོག་མ་ཡིན་ན་མཚན་ཉིད་ཡིན་མི་སྲིད་པའི་ཕྱིར།
དེས་ན་མཚན་ཉིད་ཀྱི་ཟུར་ཕྱི་མ་འདི་ནི་རྣམ་བཅད་གཞན་མེད་པས་མཚན་ཉིད་གཞན་དུ་བརྗོད་བྱ་མིན་ཏེ། རྒྱལ་དབང་བློར། རྣམ་པར་བཅད་པར་བྱ་བ་མེད་པའི་ཕྱིར་བརྗོད་པར་འདོད་པའི་གྲངས་གཅིག་པ་ཉིད་ཀྱང་མཚན་ཉིད་གཞན་ཉིད་དུ་བརྗོད་པར་བྱ་བ་མ་ཡིན་ནོ་ཞེས་སོ། ། གཉིས་པ་རང་ལུགས་གཞག་པ་ནི། རང་དབང་དུ་བར་མ་ཆོད་པར་མཚོན་བྱེད་དུ་གྲུབ་པ་སྟེ། ཆོས་མཆོག་ལས། འདི་ནི་བྱ་བ་དང་ལྡན་པ་དང་བྱེད་པ་པོའི་དབང་དུ་གྱུར་པ་བརྗོད་པ་ཡིན་ནོ་ཞེས་དང་། རྣམ་འགྲེལ་དུ། གང་ལས་འབྲས། ། གང་ཡིན་དེ་ནི་དེ་སྒྲུབ་བྱེད། །
ཅེས་དང་། ཆོས་མཆོག་ཏུ། གང་ཞིག་བྱེད་པ་པོ་གཞན་ལ་ལྟོས་པ་མེད་པར་བྱ་བ་བྱེ་བྲག་ཏུ་ཕྱེད་པའི་བྱེད་པ་པོ་དེ་ནི་བྱེད་པ་ཡིན་ནོ་ཞེས་དང་། རྒྱལ་དབང་བློརཾ། མཚན་ཉིད་ཅེས་བྱ་བ་ནི་གང་དོན་གཞན་ལས་ལྡོག་པའི་ངོ་བོ་མཚོན་པར་བྱ་བ་རྟོགས་པར་བྱེད་པ་ཡིན་ལ་ཞེས་སོ། ། གསུམ་པ་རྩོད་སྤང་ལ་གསུམ་ལས། དང་པོ་མཚན་ཉིད་མི་དགོས་པ་སྤང་བ་ནི། ཁ་ཅིག་མཚན་ཉིད་དེ་མཚན་ཉིད་གཞན་གྱིས་མཚོན་མི་དགོས་པར་ཐལ། རྫས་ཡོད་མིན་པའི་ཕྱིར། འདོད་ན་མཚན་ཉིད་ཐུག་མེད་དུ་འགྱུར་རོ་ཞེ་ན།
མཚན་ཉིད་ཀྱི་ཐ་སྙད་བྱར་རུང་དེ་དེར་ཐལ་ཟེར་ན། ཁྱེད་རང་གི་འདོད་པས་མ་གྲུབ་ཅིང་། དེའི་དོན་རང་དབང་དུ་བར་མ་ཆད་དུ་མཚོན་པ་དང་། ཐ་སྙད་ཀྱི་རྟེན་གཞི་རྒྱུ་བསྐྱེད་གཉིས་དེར་ཐལ་བ་ནི་འདོད་པ་ཡིན་ནོ། ། གཉིས་པ་ཐུག་མེད་དུ་ཐལ་བ་སྤང་པ་ལ་གཉིས་ལས། གཞན་ལན་དགག་པ་ནི། མཚན་ཉིད་ཀྱི་དོན་ལ་ཐུག་པ་ཡོད་ཀྱང་ཐ་སྙད་ཐུག་མེད་དུ་འགྱུར་ཏེ། མཚན་ཉིད་དང་མཚོན་བྱ་གཉིས་པོ་དེ་དེའི་ཐ་སྙད་བྱར་རུང་དུ་མཚོན་པ་ལ་མཚན་ཉིད་གཞན་དགོས་པས་སོ་ཞེས་པ་ལ། གཙང་ནགས་པ། བྱེ་བྲག་ཏུ་མཚོན་པའི་ཚེ་ཐུག་མེད་ཡིན་ཏེ།
རྒྱུས་བསྐྱེད། མཚན་ཉིད་དུ་མཚོན། ཆོས་གསུམ་ཚང་བ་ཞེས་དང་། ཆོས་གསུམ་དང་པོ་དེ་རྒྱུ་བསྐྱེད་མཚན་ཉིད་དུ་མཚོན་པ་ལ་ལྟོས་ཏེ། མཚན་ཉིད་དུ་མཚོན། དེ་ལ་ལྟོས་ཏེ་ཆོས་གསུམ་གཉིས་པ་ཚང་བ་ཞེས་དང་། ཆོས་གསུམ་གཉིས་པ་དེ་ཆོས་གསུམ་དང་པོ་མཚན་ཉིད་དང་པོའི་མཚོན་ཉིད་དུ་མཚོན། དེ་ལ་ལྟོས་ཏེ་ཆོས་གསུམ་གསུམ་པ་ཚང་བ་ཞེས་སོགས་བློས་སྤུ་རིས་ཟིན་ཞིང་བརྗོད་པ་མ་འཁྲུལ་ན་ཐུག་མེད་ཡིན་ཟེར་རོ། ། དེ་ལྟར་ན་ཆོས་གསུམ་གཉིས་པ་དེའི་མཚོན་བྱ་མཚན་ཉིད་ཀྱི་ཐ་སྙད་དམ། རྒྱུ་རྐྱེན་ལས་སྐྱེས་པ་མཚན་ཉིད་ཀྱི་ཐ་སྙད་བྱ་རུང་ཡིན།
དང་པོ་ལྟར་ན་མཚོན་བྱ་གཅིག་ལ་མཚན་ཉིད་གཉིས་སྲིད་པར་ཐལ། ཆོས་གསུམ་གཉིས་པ་དང་། དང་པོ་གཉིས་ཀྱི་མཚན་ཉིད་ཐ་སྙད་མཚོན་པའི་ཕྱིར། མ་ངེས་ནས་ཆོས་གསུམ་དང་པོ་གཉིས་པ་གཉིས་གཅིག་གོ་ཞེ་ན། སྦྱོར་བ་གཉིས་པ་སྐྱོན་མེད་ཡིན་པ་ཉམས་སོ། ། གཉིས་པ་ལྟར་ན་རྒྱུས་བསྐྱེད་མཚན་ཉིད་ཀྱི་ཐ་སྙད་བྱར་རུང་ཆོས་ཅན། རྫས་ཡོད་མ་ཡིན་པར་ཐལ། མཚོན་བྱ་ཡིན་པའི་ཕྱིར་རོ། ། གཉིས་པ་རང་ལན་གདབ་པ་ནི། དང་པོ་ལ་གཉིས་པ་དགོད་དུ་མི་རུང་སྟེ།
མཚན་ཉིད་ཀྱི་རྟེན་གཞི་དང་མཚན་ཉིད་ཐ་སྙད་མེད་པས་སོ། ། དང་པོ་ལའང་མཚུངས་སོ་ཞེ་ན། དོན་བྱེད་ནུས་མེད་ཆོས་ཅན། དེ་བར་མ་ཆད་པར་རང་དབང་དུ་མཚོན་པ་ཁེགས་པར་ཐལ། རྒྱུས་བསྐྱེད་ཁེགས་པའི་ཕྱིར། ཁྱབ་པ་ཁས་བླངས་སོ། ། དེས་ནས་སྤྱིར་མཚོན་པ་ན་སྦྱོར་བ་དང་པོའི་ཚེ་ཐུག་ཅིང་། བྱེ་བྲག་ཏུ་མཚོན་པ་ན་གཉིས་པར་ཐུག་པ་ཡིན་ཏེ། སྐད་ཅིག་མ་ཤེས་བྱར་མཚོན་པ་ལ་བློའི་ཡུལ་རུང་བཀོད་པ་ནི་རྩ་བའི་མཚོན་སྦྱོར་ཡིན་ལ། བློའི་ཡུལ་རུང་མཚན་ཉིད་དུ་མཚོན་པ་ལ་རང་དབང་དུ་བར་མ་ཆོད་པར་མཚོན་བྱེད་དུ་གྲུབ་པ་མཚན་ཉིད་ཡིན་ཞིང་།
དེའང་རང་དབང་དུ་བར་མ་ཆོད་པར་མཚོན་བྱེད་དུ་གྲུབ་ལ་མཚན་ཉིད་ཀྱི་ཐ་སྙད་བྱ་སྟེ། ནོག་སོགས་འདུས་པ་ལ་བ་ལང་གི་ཐ་སྙད་སྦྱར་བ་བཞིན་ཞེས་པས་འགྲུབ་ལ། བྱེ་བྲག་སྦྱོར་གྱི་དཔེ་ནི་འདི་ཉིད་དོ། ། གསུམ་པ་མཚན་ཉིད་མིན་པ་སྤང་བ་ནི། བ་ལང་རང་དབང་དུ་བར་མ་ཆོད་པར་མཚོན་བྱེད་དུ་གྲུབ་པ་ཆོས་ཅན། མཚན་ཉིད་མ་ཡིན་པར་ཐལ། མཚོན་བྱས་ཁྱད་པར་དུ་བྱས་པའི་ཕྱིར་ཞེ་ན། མ་ངེས་ཏེ། ལྷས་བྱིན་གྱི་ཞང་པོ་ཞེས་པ་ལྟར། བ་ལང་གི་མཚན་ཉིད་ཁྱད་པར་དུ་ཤེས་པའི་དོན་བརྗོད་ཀྱང་མཚན་ཉིད་མ་ཡིན་པའི་ཕྱིར་ཏེ།
རྣམ་འགྲེལ་ལས། ཡང་ན་དེས་མཚོན་ནས་ལྡོག་ཕྱིར། ། བསྒྲུབ་བྱའི་དུས་སུ་ཡང་དག་མིན། ། ཞེས་པ་ལྟར་རོ། ། གཉིས་པ་བསལ་བྱ་ལ་གསུམ་ལས། དགག་པ་ནི། མཚན་ཉིད་ཀྱི་སྐྱོན་ཐམས་ཅད་བསྡུ་ན། རང་ལྡོག་རྫས་སུ་མ་གྲུབ་པ་དང་། དོན་ལྡོག་གཞན་འགྱུར། མཚན་གཞི་ལ་མི་སྲིད་པ་གསུམ་དུ་འདུས་པར་འདོད་དོ། །
དང་པོ་ནི། མཚན་ཉིད་ལ་ལྟོས་པའི་སྐྱོན། གཉིས་པ་ནི། མཚན་ཉིད་ཀྱི་སྐྱོན་མིན་གྱི་སྐྱོན་ཡིན་ལ། གསུམ་པ་ནི། མཚན་གཞི་ལྟོས་པའི་སྐྱོན་དུ་འདོད་ཅིང་། རང་ལྡོག་རྫས་མེད་ཀྱི་མཚན་ཉིད་ཀྱང་ཆུ་མིག་པས། ཆོས་གང་ཞིག དོན་ལྡོག་རྐྱང་པར་མ་གྲུབ་པ་སྟེ། དབྱེ་ན།
མཚོན་བྱ་དེ་ཉིད་དང་། གཞན་དང་དེ་ཉིད་ཀྱིས་དང་། གཞན་གྱིས་ཁྱད་པར་བྱས་པ་སྟེ། བྱས་པར་མཚོན་པ་ལ་བྱས་པ་དང་མི་རྟག་པ་དང་། བྱས་པའི་རྒྱུས་བསྐྱེད་དང་། མི་རྟག་པའི་རྒྱུས་བསྐྱེད་དགོས་པ་བཞིན་ནོ་ཞེ་ན། དོན་ལྡོག་རྐྱང་པར་མ་གྲུབ་པ་ཆོས་ཅན། རང་ལྡོག་རྫས་སུ་གྲུབ་པ་སེལ་བར་ཐལ། རང་ལྡོག་རྫས་མ་གྲུབ་ཀྱི་རིགས་མི་མཐུན་སེལ་བའི་ཕྱིར་རོ། ། ཁྱབ་པ་ཁས་བླངས།
འདོད་ན་རང་ལྡོག་རྫས་སུ་གྲུབ་པ་མི་སེལ་བར་ཐལ། རང་ལྡོག་རྫས་ཡོད་ཡིན་པའི་ཕྱིར་ཏེ། རང་ལྡོག་མཚན་ཉིད་ཡིན་པས་སོ། ། དོན་ལྡོག་གཞན་སྦྱོར་གྱི་མཚན་ཉིད་དོན་ལྡོག་རྐྱང་པར་གྲུབ་ཅིང་། མཚོན་བྱ་དགོད་བྱ་དེའི་དོན་ལྡོག་མ་ཡིན་པ་སྟེ། དབྱེ་ན་མི་སྲིད། མ་ཁྱབ། ཁྱབ་ཆེས། ཁྱབ་མཉམ་པའི་དོན་ལྡོག་གཞན་འགྱུར་བཞི་སྟེ། དང་པོ་ལ་ཐ་དད་མེད་ནས་དང་།
འགལ་གནས་མི་སྲིད་པ་སྐད་ཅིག་མ་དང་། རྟག་པ་ལ་སྐད་ཅིག་མ་བཀོད་པ་ལྟ་བུ་དང་། གཉིས་པ་ནི། ཤེས་བྱ་ལ་སྐད་ཅིག་མ་དང་། གསུམ་པ་ནི། བེམ་པོ་ལ་སྐད་ཅིག་མ་དང་། བཞི་པ་ནི། བྱས་པ་ལ་སྐད་ཅིག་མ་བཀོད་པ་ལྟ་བུའོ་ཞེས་སོ། ། དེ་ལྟར་ན། སྐད་ཅིག་མ་ཆོས་ཅན།
རྟག་པར་མཚོན་པ་ལ་དོན་ལྡོག་རྐྱང་པ་གྲུབ་པར་ཐལ། རྟག་པའི་དོན་ལྡོག་གཞན་འགྱུར་ཡིན་པའི་ཕྱིར། འདོད་ན་རྟག་པར་མཚོན་པ་ལ་དོན་ལྡོག་ཏུ་ཐལ་ལོ། ། སྐད་ཅིག་མ་ཆོས་ཅན། སྐད་ཅིག་མ་དང་ཐ་དད་མེད་ནས་མི་སྲིད་པ་མིན་པར་ཐལ། རྟག་པ་དང་འགལ་ནས་མི་སྲིད་པ་མིན་པར་ཐལ། ཤེས་བྱའི་ཐ་སྙད་ལ་མ་ཁྱབ་པ་མིན་པར་ཐལ། སྐད་ཅིག་མ་དང་ཐ་དད་མེད་ནས་དང་། རྟག་པ་དང་འགལ་ནས་གཞི་གྲུབ་པའི་ཕྱིར་དང་། ཤེས་བྱའི་ཐ་སྙད་ལ་ཁྱབ་པའི་ཕྱིར།
མ་གྲུབ་ན། ཤེས་བྱའི་བྱེ་བྲག་མིན་པར་ཐལ་ལོ། ། དོན་ལྡོག་གཞན་འགྱུར་མཚན་ཉིད་ཀྱི་སྐྱོན་མིན་པའང་མི་འཐད་དེ། དོན་ལྡོག་གཞན་གྱུར་ན་མཚན་ཉིད་གཞན་གྱིས་བར་ཆོད་པའི་ཕྱིར་རོ། ། མཚན་ཉིད་མཚན་གཞི་ལ་མི་སྲིད་པའི་མཚན་ཉིད་མཚན་གཞི་ལ་ཇི་ལྟར་དགོད་བྱ་ལྟར་མ་གྲུབ་པ་སྟེ། དོན་ལྡོག་གཞན་དུ་དང་། ཐ་སྙད་གཞན་དུ་མ་གྱུར་ནས་དང་། འགལ་ནས་དང་། ཐ་དད་མེད་ནས་མི་སྲིད་པ་བཞི་སྟེ། བྱས་པ་བྱས་པར་མཚོན་པ་ལ་རྒྱུས་བསྐྱེད་དང་།
རྒྱུས་བསྐྱེད་བྱས་པར་མཚོན་པ་ལ་བྱས་པ་དང་། དཀར་ཟལ་བ་ལང་གི་ཐ་སྙད་དཀར་ཟལ་ཁོ་ན་ལ་ཡོད་པར་མཚོན་པ་ལ་ནོག་སོགས་དཀར་ཟལ་ཁོ་ན་ལ་ཡོད་པའམ། བུམ་པ་རྟག་པར་མཚོན་པ་ལ་འཇིག་མེད་བཀོད་པ་དང་། སྐད་ཅིག་མ་མི་རྟག་པར་མཚོན་པ་ལ་སྐད་ཅིག་མ་བཀོད་པ་ལྟ་བུའོ་ཞེས་འདོད་དོ། ། དེ་ལྟར་ན་མཚོན་སྦྱོར་སྔ་མ་གཉིས་དང་ཐ་མ་དེ་ཆོས་ཅན། མཚན་གཞི་ལ་མི་སྲིད་པ་མིན་པར་ཐལ། མཚན་གཞི་ལ་གྲུབ་པའི་ཕྱིར། མ་གྲུབ་ན་རྒྱུས་བསྐྱེད་ཆོས་ཅན། བྱས་པ་གྲུབ་པར་ཐལ། བྱས་པ་ལ་ཁྱབ་པའི་ཕྱིར།
བྱས་པ་ཆོས་ཅན། རྒྱུས་བསྐྱེད་ལ་གྲུབ་པར་ཐལ། རྒྱུས་བསྐྱེད་ཀྱི་མཚོན་བྱ་ཡིན་པའི་ཕྱིར། སྐད་ཅིག་མ་ཆོས་ཅན། སྐད་ཅིག་མ་ལ་གྲུབ་པར་ཐལ། བྱས་པའི་ཕྱིར། འཇིག་མེད་ཆོས་ཅན། རྟག་པའི་མཚན་ཉིད་མཚན་གཞི་ལ་མི་སྲིད་པ་ཡིན་པར་ཐལ། རྟག་པའི་དོན་ལྡོག་མཚན་གཞི་ལ་མ་གྲུབ་པ་མིན་པའི་ཕྱིར། འདོད་ན་འཇིག་མེད་རྟག་པ་ཆོས་ཅན།
ཁྱོད་ནི་དོན་ལྡོག་མཚན་ཉིད་མ་ཡིན་པར་ཐལ། ཁྱོད་ཀྱི་དོན་ལྡོག་མ་གྲུབ་པའི་ཕྱིར། འདོད་ན། ཁྱོད་ཀྱི་མཚན་ཉིད་ཡང་དག་མ་གྲུབ་པར་ཐལ། འདོད་ན། ཁྱོད་ཀྱི་ཐ་སྙད་བྱ་རུང་མི་སྲིད་པར་འགྱུར་རོ། ། མི་རྟག་པ་ཆོས་ཅན། ཁྱོད་ཀྱི་མཚན་ཉིད་མཚན་གཞི་ལ་མི་སྲིད་པར་ཐལ། ཁྱོད་ཀྱི་མཚན་ཉིད་མཚན་གཞི་ལ་ཇི་ལྟར་དགོད་བྱ་ལྟར་མ་གྲུབ་པའི་ཕྱིར། མ་གྲུབ་ན་མཚན་གཞི་ཆོས་ཅན།
དངོས་པོར་ཐལ། སྐད་ཅིག་མ་ཡིན་པའི་ཕྱིར། ཁྱབ་པ་ཁས་བླངས་སོ། ། གཞན་ཡང་མཚན་གཞིའི་སྐྱོན་རྣམས་མཚན་ཉིད་ཀྱི་སྐྱོན་དུ་མི་རིགས་ཏེ། མཚན་ཉིད་ཀྱི་མཚོན་བྱ་རྐྱང་པ་མཚོན་གྱི་མཚན་གཞི་དང་མཚོན་བྱའི་ཚོགས་པ་མི་མཚོན་པའི་ཕྱིར། དེས་ན་སྡེ་བདུན་དུའང་མཚན་གཞི་ལ་མི་སྲིད་པ་མཚན་ཉིད་ཀྱི་སྐྱོན་དུ་མ་གསུངས་ཤིང་། འདི་མཚོན་སྦྱོར་གྱི་སྐྱོན་ཡིན་པ་མ་གོ་བར་རྟགས་ཀྱི་རྒྱབ་བཀག་ནས་མཚན་གཞི་ལ་མཚན་ཉིད་གྲུབ་དགོས་སོ་ཞེས་རྟོག་ཅིང་། མཚན་གཞི་དང་མཚོན་བྱ་རྒྱ་སྐད་ཅིག་ལ་འགྱུར་གྱིས་ཐ་དད་དུ་སོང་བས་ཐ་དད་དུ་འཁྲུལ་ཏེ་དོན་མེད་པའི་སྤྲོས་པས་ངལ་བ་ནི་རང་ཉིད་བླུན་པོར་སྒྲུབ་པ་ཡིན་ནོ། ། གཉིས་པ་གཞག་པ་ལ་མཚན་ཉིད་ནི། རང་དབང་དུ་བར་མ་ཆོད་པར་མཚོན་བྱེད་མིན་པར་གྲུབ་པའོ། །
གཉིས་པ་དབྱེ་བ་ལ་མ་ཁྱབ་པ་དང་། ཁྱབ་ཆེས་པ་གཉིས་ཀྱི་དང་པོ་ལ། མཚན་ཉིད་དང་། དབྱེ་བ་གཉིས་ཀྱི་དང་པོ་ལ་གཉིས་ལས། དགག་པ་ནི། ཁ་ཅིག་མཚན་ཉིད་གང་ཞིག མཚན་གཞིའི་ཕྱོགས་གཅིག་ལ་མ་གྲུབ་པའོ་ཞེས་གསུངས་པ་ནི་སྐྱོན་མེད་མོད། འགོད་ཚུལ་ལྟར་ན་སྐད་ཅིག་མ་མ་ཡིན་པ་ཆོས་ཅན། འགོད་ཚུལ་ལྟར་མཚན་ཉིད་མ་ཁྱབ་པར་ཐལ། འགོད་ཚུལ་ལྟར་མཚན་ཉིད་གང་ཞིག
འགོད་ཚུལ་ལྟར་མཚན་གཞིའི་ཕྱོགས་གཅིག་ལ་མ་ཁྱབ་པའི་ཕྱིར། མ་གྲུབ་ན་མཚན་གཞིའི་ཕྱོགས་གཅིག་ཆོས་ཅན། མི་རྟག་པར་ཐལ། སྐད་ཅིག་མ་ཡིན་པའི་ཕྱིར། ཁྱབ་པ་ཁས་བླངས་སོ། ། གཞན་དག་མཚོན་ལྡན་གྱི་ཕྱོགས་གཅིག་ལ་མ་ཁྱབ་པ་ཞེ་ན། རྒྱུས་བསྐྱེད་ཆོས་ཅན། བྱས་པའི་མཚན་ཉིད་མ་ཁྱབ་པར་ཐལ། བྱས་པའི་མཚན་ལྡན་གྱི་ཕྱོགས་གཅིག་ལ་མ་ཁྱབ་པའི་ཕྱིར། མ་གྲུབ་པ་མིན་ཏེ།
བྱས་པའི་མཚོན་ལྡན་མི་སྲིད་པའི་ཕྱིར་ཏེ། བྱས་པའི་མཚོན་བྱ་མི་སྲིད་པས་སོ། ། ལ་ལ་གཞི་མཚོན་ལ་སྲིད་ཀྱང་མ་ཁྱབ་པ་ཞེ་ན། སྔ་མ་ཉིད་ཀྱིས་ཁེགས་ཤིང་། ལྟོ་ལྡིར་བ་ཆོས་ཅན། མི་རྟག་པའི་མཚན་ཉིད་མ་ཁྱབ་པར་ཐལ། མི་རྟག་པའི་གཞི་མཚོན་ལ་སྲིད་ཀྱང་མི་རྟག་པ་ལ་མ་ཁྱབ་པའི་ཕྱིར། འདོད་ན་མཚན་ཉིད་དུ་ཐལ་ལོ། ། གཉིས་པ་རང་ལུགས་ནི། མཚན་ཉིད་གང་ཞིག
དེ་རང་དབང་དུ་མཚོན་བྱེད་མིན་པ་སྟེ་དེའི་དོན་ཡང་རང་དབང་དུ་དེ་ལ་ཁྱབ་བྱེད་དུ་མ་གྲུབ་པ་སྟེ། ཤཱཀྱ་བློརཾ། ཁྱབ་པ་མེད་པ་ནི་ཁྱབ་པ་ཡོད་པ་མ་ཡིན་ནོ་ཞེས་སོ། ། འདི་དང་ཁྱབ་ཆེས་ཀྱི་མཚན་ཉིད་ཀྱི་སྤྱི་སྦྱོར་ནི་སྐྱོན་ཅན་ཁོ་ན་ཡིན་པས་བྱེ་བྲག་སྦྱོར་འབའ་ཞིག་ཏུ་བྱའོ། ། མཚན་ཉིད་འདི་མ་ཁྱབ་པ་མིན་ཏེ། དེ་རང་དབང་དུ་མཚོན་བྱེད་ཡིན་ན་དེ་ལ་ཁྱབ་པས་ངེས་པར་ཁྱབ་པའི་ཕྱིར་རོ། ། གཉིས་པ་དབྱེ་བ་ནི་གསུམ་སྟེ། ཐ་དད་མེད་ནས་དང་། འགལ་ནས་དང་། མཚོན་གཞིས་ཁྱད་པར་དུ་བྱས་ནས་མ་ཁྱབ་པ་སྟེ།
སྐད་ཅིག་མའི་མཚན་ཉིད་དུ་སྐད་ཅིག་མ་དང་། བ་ལང་གི་མཚན་ཉིད་དུ་དོན་བྱེད་ནུས་མེད་སོགས་ཐ་སྙད་གཞན་གྱི་མཚན་ཉིད་འགོད་པར་ནོག་ལྐོག་ཤལ་ཁྲ་བོ་མཚན་ཉིད་དུ་བཀོད་པ་ལྟ་བུའོ། ། གཉིས་པ་ཁྱབ་ཆེས་ལ་མཚན་ཉིད་དང་དབྱེ་བ་གཉིས་ཀྱི། དང་པོ་ལ་གཉིས་ལས་དགག་པ་ནི། ཁ་ཅིག་མཚན་གཞི་ལ་ཁྱབ་ཅིང་མཚོན་འདོད་མེད་པར་ཞུགས་པའོ་ཞེ་ན། མེད་དགག་ཆོས་ཅན། རི་བོང་གི་རྭ་མཚོན་པ་ལ་ཁྱབ་ཆེས་པར་ཐལ། རི་བོང་གི་རྭ་མཚོན་པ་ལ་མཚན་ཉིད་མིན་པའི་ཕྱིར་ཏེ། མཚོན་བྱ་ཡིན་པའི་ཕྱིར། སྔ་མའི་བསལ་པ་ཞལ་གྱིས་བཞེས་སོ། །
ཁ་ཅིག་མཚན་ཉིད་དུ་བཀོད་པ་གང་ཞིག་རང་གི་མཚོན་བྱར་བཟུང་བ་དེ་མེད་པར་ཡང་ཞུགས་པ་ཞེ་ན། རང་གི་མཚོན་བྱར་བཟུང་བ་དེ་མེད་པའི་ཐ་སྙད་ཀྱི་མཚན་ཉིད་ཆོས་ཅན། མཚན་ཉིད་ཁྱབ་ཆེས་སུ་ཐལ། མཚན་ཉིད་དུ་བཀོད་ཅིང་རང་གི་མཚོན་བྱར་བཟུང་བ་དེ་མེད་པར་ཡང་ཞུགས་པའི་ཕྱིར་ཏེ། དེ་ལ་ཁྱབ་པས་སོ། ། འདོད་ན་མཚན་ཉིད་མ་ཡིན་པར་ཐལ་ལོ། ། ཡང་དོན་བྱེད་ནུས་མེད་ཀྱང་དེར་འགྱུར་རོ། ། ལ་ལ་གཞི་མཚོན་ལ་ཁྱབ་ཀྱང་གཞན་ལ་ཞུགས་པ་ཞེས་སྨྲ་བ་ལ་ནི། ལྟོ་ལྡིར་བ་དང་རྒྱུས་བསྐྱེད་ཆོས་ཅན། བུམ་པ་དང་བྱས་པ་མཚོན་པ་ལ་ཁྱབ་ཆེས་ཡིན་པར་ཐལ།
བུམ་པ་དང་བྱས་པ་མཚོན་པའི་གཞི་མཚོན་ལ་ཁྱབ་ཀྱང་གཞན་ལ་ཞུགས་པའི་ཕྱིར། ཟུར་ཕྱི་མ་མ་གྲུབ་ན་དེ་གཉིས་གཞན་མིན་པར་ཐལ་ལོ། ། གཉིས་པ་རང་ལུགས་ནི། མཚན་ཉིད་གང་ཞིག དེ་མཚོན་བྱེད་མིན་ཡང་དེ་ལ་ཁྱབ་པ་སྟེ། ཤཱཀྱ་བློར། མངོན་པར་འདོད་པ་མ་ཡིན་ལ་འཇུག་པ་མེད་པའི་ཕྱིར་ཤིན་ཏུ་ཁྱབ་ཆེས་པ་དང་བྲལ་བ་ཞེས་རྣམ་བཅད་ཀྱི་སྒོ་ནས་དོན་གྱིས་དེའི་མཚོན་བྱར་འདོད་པ་མིན་པའི་ཐ་སྙད་འཇུག་ན་ཁྱབ་ཆེས་སུ་གསུངས་སོ། ། དེ་ལ་སྤྱིར་མཚན་ཉིད་མ་ཡིན་ན་མཚན་ཉིད་ཁྱབ་ཆེས་སུ་མི་རུང་ལ། དེ་ཁོ་ན་མཚོན་བྱེད་ཡིན་ན་ཁྱབ་ཆེས་མི་སྲིད་ཅིང་། དེ་ལ་མ་ཁྱབ་ན་མཚན་ཉིད་མ་ཁྱབ་པ་ཡིན་པས་ཟུར་གསུམ་པོ་དེ་ངེས་པར་ཚང་བ་གཅིག་མཚན་ཉིད་ཁྱབ་ཆེས་པ་ལ་དགོངས་སོ། །
གཉིས་པ་དབྱེ་བ་ནི་གཉིས་ཏེ། ཁྱབ་མཉམ་པའི་དང་། ཁྱབ་མི་མཉམ་པའི་མཚན་ཉིད་ཁྱབ་ཆེས་པ་སྟེ། བྱས་པར་མཚོན་པ་ལ་སྐད་ཅིག་མ་དང་། བེམ་པོ་མཚོན་པ་ལ་སྐད་ཅིག་མ་བཀོད་པ་བཞིན་ནོ། ། གསུམ་པ་རྩོད་པ་སྤང་བ་ནི། ཆ་བ་ན་རེ། བྱས་པའི་ཐ་སྙད་བྱས་པའི་ཐ་སྙད་དུ་མཚོན་པ་ལ། རྒྱུས་བསྐྱེད་མཚན་ཉིད་དུ་བཀོད་པ་དེ་མཚན་ཉིད་ཀྱི་སྐྱོན་མཚོན་འདོད་མེད་པ་ཞེས་བྱ་བ་ཡོད་པར་བཤད་པ་དེ་འདིར་མ་འདུས་སོ་ཞེ་ན། སྐྱོན་མེད་དེ།
དེ་ནི་མཚན་གཞིའི་སྐྱོན་མིན་པའི་ཕྱིར། ཁྱབ་པ་ཡོད་དེ། མཚན་གཞིའི་སྐྱོན་མཚན་ཉིད་ཀྱི་སྐྱོན་མིན་པར་སྔར་བསྟན་པས་སོ། ། ཁ་ཅིག་རྣམ་བཅད་མེད་པའི་སྐྱོན་བྱས་པའི་མཚན་ཉིད་དུ་རྒྱུས་བསྐྱེད་ཀྱི་ཤེས་བྱ་བཀོད་པ་ལྟ་བུར་དེ་འདིར་མ་འདུས་སོ་ཞེ་ན། མ་ཡིན་ཏེ། ཁྱབ་ཆེས་ཡིན་པས་སོ། ། འོན་ཀྱང་བ་ལང་གི་མཚན་ཉིད་དུ་ནོག་སོགས་འདུས་པ་ཞེས་བཀོད་པ་ལྟ་བུ་རྣམ་བཅད་མེད་པའི་མཚན་ཉིད་ཡོད་མོད་ཀྱང་། དེ་མཚན་ཉིད་ཀྱི་སྐྱོན་དུ་སློབ་དཔོན་མི་བཞེད་ཀྱི་སྦྱོར་བའི་སྐྱོན་ཡིན་པར་བཞེད་དེ། རྩོད་རིགས་ལས། གཏན་ཚིགས་དང་དཔེ་ལྷག་པ་ནི་ལྷག་པའོ་ཞེས་དང་།
གཅིག་གི་བྱ་བ་ཉིད་ཀྱི་ཕྱིར་ཅིག་ཤོས་དོན་མེད་པ་ཡིན་ནོ་ཞེས་དང་། གང་དུ་སྒྲུབ་པར་བྱེད་པ་གཅིག་གི་ངག་སྦྱོར་བ་སྔོན་དུ་འགྲོ་བའི་རྣམ་པར་དཔྱོད་པ་དེ་དེ་ལ་ལྷག་པ་བརྗོད་དོན་མེད་པའི་ཕྱིར་ཚར་བཅད་པའི་གནས་ཡིན་ནོ་ཞེས་སོ། ། འོ་ན་གཏན་ཚིགས་ཐིགས་པ་དང་། རྒྱལ་དབང་བློ་ལས། རྣམ་དཔྱད་མེད་པ་མཚན་ཉིད་ཀྱི་སྐྱོན་གསུངས་པ་དང་འགལ་ལོ་ཞེ་ན། དེ་ནི་ཚུལ་གསུམ་གྱི་བསལ་བྱ་ལས་གཞན་པའི་བསལ་བྱ་མེད་པས་གྲངས་གཅིག་པར་བརྗོད་པར་འདོད་པ་ཅན་ཚུལ་གསུམ་ལས་གཞན་དུ་རྟགས་ཀྱི་མཚན་ཉིད་ཡིན་པ་བཀག་གི་རྟགས་ཀྱི་མཚན་ཉིད་ཀྱི་སྐྱོན་དུ་གསུངས་པ་མིན་ནོ། ། ཅི་སྟེ་རྟོག་པ་ཕན་ཚུན་བསྟེན་པ་ཞེས་བྱ་བ་མཚན་ཉིད་ཀྱི་སྐྱོན་གཞན་ཡོད་པ་མ་ཡིན་ནམ་ཞེ་ན། དེ་ནི་མཚན་མཚོན་རྟོགས་པ་ཕན་ཚུན་བརྟེན་པ་སྟེ། དཔེར་ན་བ་ལང་གི་ནོག་སོགས་འདུས་པ་བཀོད་པ་ལྟ་བུ་དེའི་མཚན་ཉིད་ཡིན་པ་ལ་དེའི་མཚོན་བྱས་ཁྱད་པར་དུ་བྱས་པ་ཡིན་ཏེ། དེའི་མཚན་ཉིད་མིན་ན་དེའི་མཚན་ཉིད་ཕན་ཚུན་བརྟེན་པར་འགལ་བས་སོ། །
འདི་ནི་མ་ཁྱབ་པ་ཡིན་ཏེ། དེའི་མཚན་ཉིད་གཉིས་པ་ཕན་ཚུན་བརྟེན་པས་གཉིས་ཀ་ངེས་པར་མི་སྲིད་ཅིང་། མ་ངེས་ན་གཅིག་ལ་གཅིག་གིས་ཁྱབ་པ་མ་ངེས་ཏེ། གཞི་མ་ངེས་པའི་ཁྱབ་པ་མི་ངེས་པས་སོ། ། དེ་ལྟར་ཡང་དབུས་མཐའི་འགྲེལ་བཤད་དུ་གཅིག་ལ་གཅིག་པར་འགྱུར་ན་ཞེས་ཉེས་ཤེ་ན། གཏན་ལ་ཕབ་པ་མེད་པར་འགྱུར་རོ་ཞེས་དང་། རྣམ་འགྲེལ་དུ། ཕན་ཚུན་བརྟེན་པས་གཅིག་འཛིན་པ། ། མེད་པས་གཉིས་ཀ་འཛིན་མི་འགྱུར། ། ཞེས་སོ། །
ཅི་སྟེ་ངེས་མི་ནུས་པ་ཞེས་བྱ་བ་མཚན་ཉིད་ཀྱི་སྐྱོན་གཞན་ཡོད་པ་མིན་ནམ་ཞེ་ན། འདི་ནི་མཚན་ཉིད་ཚད་མས་ངེས་མི་ནུས་པ་ཡིན་ཏེ། གཏན་ཚིགས་ཐིགས་པར། ངེས་པར་བྱ་བར་མི་ནུས་པའི་ཕྱིར་འདི་མཚན་ཉིད་མ་ཡིན་ནོ་ཞེས་ཏེ། འདི་ལའང་སྔ་མ་བཞིན་མ་ཁྱབ་པར་འདུའོ། ། ཅི་སྟེ་རང་ལྡོག་རྫས་མེད་འདིར་མ་འདུས་སོ་ཞེ་ན། མིན་ཏེ་མཚན་ཉིད་མཚོན་བྱ་དེ་ཉིད་དང་གཞན་གྱིས་ཁྱད་པར་དུ་བྱས་པ་ནི་མ་ཁྱབ་པ་ཡིན་ཞིང་མཚོན་བྱ་ཡིན་ན་མཚན་ཉིད་མིན་པས་མཚན་ཉིད་ཀྱི་སྐྱོན་དུ་མི་འཐད་དོ། ། དོན་ལྡོག་གཞན་འགྱུར་ལའང་མི་སྲིད་པ་ནི་མ་ཁྱབ་པ་དང་ཁྱབ་མཉམ་ནི་ཁྱབ་ཆེས་སུ་འདུས་ལ། གཞི་ལ་མི་སྲིད་པའང་ཅི་རིགས་པར་མ་ཁྱབ་དང་ཁྱབ་ཆེས་སུ་འདུས་པར་སྔར་བཤད་ཅིང་། མཚན་གཞི་ཁོ་ནའི་སྐྱོན་ནི་མཚན་ཉིད་ཀྱི་སྐྱོན་དུ་མི་རིགས་པར་བཤད་ཟིན་ཏེ།
རིན་ཆེན་གྲགས། མཚན་ཉིད་ཀྱི་སྐྱོན་ཐམས་ཅད་མཚོན་བྱ་མཚོན་པའི་རྒྱུ་མཚན་དུ་མི་སྲིད་པར་འདུས་ཟེར་བ་མི་འཐད་དེ། དོན་ལྡོག་ཆོས་གསུམ་ཚང་བ་ཆོས་ཅན། མཚན་ཉིད་ཀྱི་སྐྱོན་ཡིན་པར་ཐལ། མཚོན་བྱ་མཚོན་པའི་རྒྱུ་མཚན་དུ་མི་སྲིད་པའི་ཕྱིར་ཏེ། མཚོན་བྱ་མཚོན་པའི་རྒྱུ་མཚན་མེད་པའི་ཕྱིར་ཏེ། མཚོན་བྱའི་མཚན་ཉིད་ཡིན་པའི་ཕྱིར་རོ། ། གསུམ་པ་གྲངས་ངེས་ནི་མཚན་ཉིད་ཡིན་པ་ལ་ཐ་སྙད་དེ་ལ་མ་ཁྱབ་ན། མཚན་ཉིད་མ་ཁྱབ་པ་ཡིན་ལ། ཁྱབ་ཀྱང་དེ་ཁོ་ན་ལ་མ་ཁྱབ་ན།
མཚན་ཉིད་ཁྱབ་ཆེས་དང་། དེ་ཁོ་ན་ལ་ཁྱབ་ན་མཚན་ཉིད་ཡང་དག་ཡིན་པས་རྣམ་བཅད་ལ་མཚན་ཉིད་ཀྱི་སྐྱོན་གཉིས་སུ་ངེས་པས། ཡོངས་གཅོད་ལ་དེའི་མཚན་ཉིད་ཡིན་ན་དེ་ལ་མ་ཁྱབ་ཁྱབ་ཆེས་མ་ཡིན་པ་གཅིག་དགོས་ཏེ། སློབ་དཔོན་གྱིས། རང་ཉིད་ཚིག་ཕྲད་ངོ་བོའི་སྒྲ། ། མ་བསལ་བ་དང་བཅས་པ་དག ། ལྡོག་པ་སེལ་བར་བྱེད་པ་ཡིན། ། འདོད་སྒྲས་མ་ཁྱབ་སེལ་བར་བྱེད། ། ཅེས་དང་། ཤཱཀྱ་བློརཾ།
དེ་ཙམ་ཉིད་དོན་དམ་པར་ཕྱོགས་ཀྱི་མཚན་ཉིད་ཡིན་ཏེ། དེ་ཙམ་ཉིད་ཀྱིས་ཁྱབ་པ་མེད་པ་དང་། ཁྱབ་པ་ཆེས་པ་ལྡོག་པའི་ཕྱིར་ཞེས་སོ། ། སྐྱོན་འདི་དག་མཚན་ཉིད་གཞིར་བྱས་ལ་བརྩི་དགོས་ཀྱི་གཞན་དུ་མ་ཡིན་ནོ། ། གཉིས་པ་མཚན་གཞིའམ་མཚོན་བྱའི་མཚན་ཉིད་ལ། མཚོན་བྱ་ངོས་བཟུང་། དེའི་མཚན་ཉིད་བཤད། བསལ་བྱའི་དབྱེ་བ་དགག་པ་གསུམ་གྱི་དང་པོ་ལ་གསུམ་གྱི་དང་པོ་ལ་གསུམ་ལས། དགག་པ་ནི། ཁ་ཅིག་རིགས་སྒྲ་རྒྱུ་མཚན་དུ་བྱས་པའི་བ་ལང་ཞེས་སོགས་ཀྱི་མིང་དེ་མཚོན་བྱ་མིན་ལ།
དེ་བཏགས་ཡོད་ཡིན་ཏེ། དེ་བློ་ཡུལ་དུ་ངེས་པ་མཚན་ཉིད་ངེས་པ་ལ་ལྟོས་པའི་ཕྱིར། དེས་ན་དེ་དོན་ལ་མ་གྲུབ་པས་བློའི་ཆོས་སྒྲོ་བཏགས་ཡིན་ཞེས་གསུངས་པའང་མི་འཐད་དེ། དངོས་མེད་ཆོས་ཅན། མཚོན་བྱ་མ་ཡིན་པར་ཐལ། མིང་མ་ཡིན་པའི་ཕྱིར། དོན་བྱེད་ནུས་མེད་ཆོས་ཅན། རང་གི་མཚོན་བྱ་དང་བདག་མི་གཅིག་པར་ཐལ། རང་གི་མཚོན་བྱ་དེ་མིང་ཡིན་པའི་ཕྱིར། འདོད་ན་དེས་འཇིག་མེད་རྟག་པར་སྒྲུབ་པའི་རྟགས་དེ་རང་བཞིན་རྟགས་མ་ཡིན་པར་ཐལ་ལོ། །
བྱས་པ་ཆོས་ཅན། ཁྱོད་ཀྱི་མཚོན་བྱ་སྲིད་པར་ཐལ། རྒྱུ་མཚན་ཅན་གྱི་ཁྱོད་ཀྱི་མིང་གྲུབ་པའི་ཕྱིར། ཡང་དན་འབག་ན་རེ། སྒྲ་བློས་ཞེན་རུང་མཚོན་བྱ་ཡིན་ཞེས་པའང་མི་འཐད་དེ། རྟག་པ་ཆོས་ཅན། རྟག་པར་འཛིན་པའི་མཚོན་བྱར་ཐལ། རྟག་པར་འཛིན་པའི་སྒྲ་བློའི་ཞེན་རུང་ཙམ་ཡིན་པའི་ཕྱིར། ཁ་ཅིག་དོན་ལྡོག་གི་རྒྱུ་མཚན་གྱི་དོན་བློ་དང་སྒྲ་བློ་མ་འཁྲུལ་བ་ཚོགས་པའི་ཞེན་རུང་དེ་ཡིན་ཏེ། དོན་བློ་ནི་མྱུ་གུའི་སྟེང་དུ་རྒྱུས་བསྐྱེད་གཞན་རིགས་མངོན་སུམ་གྱིས་གྲུབ་པ་དེ་ལ་བརྟེན་ནས་མཚན་ཉིད་ཀྱི་དོན་སྤྱི་ཤར་བ་གཞན་སེལ་ཕྱིན་ཅི་མ་ལོག་པ་འཛིན་སྟངས་དོན་ལ་མ་འཁྲུལ་བ།
རྒྱུ་མཚན་ཉིད་འཛིན་པའི་ཚད་མ་ལས་སྐྱེས་པ་སྟེ། དེ་འདྲའི་རྟོག་པ་དེ་ལ་མཚན་ཉིད་ཀྱི་དོན་སྤྱི་ཤར་བའི་ཆ་ནས་དོན་བློ་དང་། དོན་ལྡོག་རྒྱུ་མཚན་དུ་བྱས་པའི་མིང་སྤྱི་ཤར་བའི་ཆ་ནས་སྒྲ་བློ་ཟེར་ཞིང་བློ་དེས་ཞེན་པ་རྒྱུས་བསྐྱེད་ལ་ཞེན་པར་བྱར་རུང་ངོ་བོ་གཅིག་ལ་ལྡོག་པ་ཐ་དད་དུ་སྦྱར་བ་དེ་མཚོན་བྱ་བྱས་པ་ཡིན་ནོ་ཞེས་ཟེར་བའང་མི་འཐད་དེ། རྒྱུས་བསྐྱེད་ཀྱི་རྣམ་པ་མི་འཆར་བའི་རྨོངས་པ་ཆོས་ཅན། རྒྱུས་བསྐྱེད་ཀྱི་མཚོན་བྱ་མི་སྲིད་པར་ཐལ། རྒྱུས་བསྐྱེད་ལ་དེ་འདྲའི་རྟོག་པས་ཞེན་པར་བྱར་རུང་མ་གྲུབ་པའི་ཕྱིར་ཏེ། རྟོག་པ་ལ་རྒྱུས་བསྐྱེད་ཀྱི་རྣམ་པ་མི་འཆར་བའི་ཕྱིར། འདོད་ན་བྱས་པ་ཁེགས་པར་ཐལ་ལོ། ། དེང་སང་ཕལ་ཆེར་རྒྱུ་མཚན་ཅན་གྱི་ཐ་སྙད་ལས་འདོད་པའང་མི་འཐད་དེ། དངོས་མེད་ཆོས་ཅན།
མཚོན་བྱ་ཁེགས་པར་ཐལ། རྒྱུ་མཚན་ཅན་གྱི་ཐ་སྙད་ཁེགས་པའི་ཕྱིར་དང་། ནོག་སོགས་འདུས་པ་ཆོས་ཅན། བ་ལང་ཐ་སྙད་མཚོན་པར་ཐལ། བ་ལང་ཐ་སྙད་ཀྱི་མཚོན་བྱ་མིན་པའི་ཕྱིར། འདོད་ན། བ་ལང་ཐ་སྙད་ཆོས་ཅན། བ་ལང་དུ་ཐལ། ནོགས་སོགས་འདུས་པའི་མཚོན་བྱ་ཡིན་པའི་ཕྱིར། འདོད་མི་ནུས།
ཐ་སྙད་ནི་སྒྲ་དང་རྣམ་རྟོག་ལུས་ཀྱི་བྱ་བ་ཡིན་པའི་ཕྱིར་རོ། གཉིས་པ་གཞག་པ་ནི། རྒྱུ་མཚན་ཅན་གྱི་ཐ་སྙད་ཀྱི་ཡུལ་རྒྱུ་མཚན་ཅན་གྱི་ཐ་སྙད་ཀྱིས་བརྗོད་རུང་ཡིན་ཏེ། རྣམ་འགྲེལ་དུ། དེ་ཕྱིར་དེ་ཡོད་པ་ལས་དེའི། ། རྒྱུ་མཚན་ཅན་གྱི་ཤེས་བྱ་གྲུབ། ། ཅེས་དང་། ཆོས་མཆོག་ཏུ། གང་ལ་གང་གི་ཐ་སྙད་ཀྱི་རྒྱུ་མཚན་ཡོད་པ་དེ་ལ་ནི་ཐ་སྙད་དུ་བྱ་བ་ཡིན་ཏེ་ཞེས་སོ། ། ཐ་སྙད་བྱར་རུང་འདི་ཡང་བཏགས་ཡོད་ཁོ་ན་ཡིན་ཏེ།
ཆོས་མཆོག་ཏུ། ཐ་སྙད་དུ་རུང་བ་ཉིད་ཀྱང་བཏགས་པ་ཡིན་གྱི་དངོས་པོ་ནི་མ་ཡིན་ནོ་ཞེས་སོ། ། མཚོན་བྱ་དེ་ཉིད་ལ་མཚན་གཞི་ཞེས་ཀྱང་ཟེར་ཏེ། ཆོས་མཆོག་ཏུ། མངོན་སུམ་ཞེས་བྱ་བས་ནི་མཚན་གཞི་རྗེས་སུ་བརྗོད་པའོ་ཞེས་དང་། འཇུག་པའི་འགྲེལ་བཤད་དུ། སྣམ་བུ་ནི་མཚན་གཞི་ཡིན་ལ་ཞེས་དང་། མཚན་གཞི་ནི་མཚན་ཉིད་ཀྱི་སྒོ་ནས་མཚོན་པར་བྱ་བའི་དངོས་པོའོ་ཞེས་དང་། ཨ་ཛ་ཏཱས། གཏན་ཚིགས་ཞེས་བྱ་བས་ནི་མཚན་གཞི་བསྟན་ཏོ་ཞེས་སོ། །
གསུམ་པ་རྩོད་པ་སྤང་པ་ནི། ཤེས་བྱ་ཐམས་ཅད་རྒྱུས་བསྐྱེད་ཀྱི་མཚོན་བྱ་ཡིན་པར་ཐལ། བྱས་པའི་ཐ་སྙད་བྱར་རུང་ཡིན་པའི་ཕྱིར་ཏེ། ཡོད་པས་སོ་ཞེ་ན། མ་ངེས་ཏེ། བྱས་པའི་ཐ་སྙད་བྱ་རུང་རྒྱུས་བསྐྱེད་ཀྱི་མཚོན་བྱ་ཡིན་གྱི་ཐ་སྙད་བྱ་རུང་ཡིན་པ་ལ་མཚོན་བྱ་ཡིན་པས་མ་ཁྱབ་ཅེས་བྱར་རུང་མོད་ཀྱི། དངོས་ལན་ནི་རྟགས་མ་གྲུབ་སྟེ། རྒྱུས་མ་བསྐྱེད་པའི་ཕྱིར། ཁྱབ་པ་ཡོད་དེ། རྒྱུ་མཚན་མེད་པར་མི་འཐད་པའི་ཕྱིར་ཏེ།
ཐ་སྙད་འཇུག་པར་བྱ་བ་ཉིད་ལ་ནི། རྒྱུ་མཚན་ཡོད་པ་དང་ལྡན་པས་ཁྱབ་པ་ཡིན་ནོ་ཞེས་ཆོས་མཆོག་ལས་སོ། ། གཉིས་པ་དེའི་མཚན་ཉིད་བཤད་པ་ལ་གཉིས་ལས། དགག་པ་ནི། ཕྱ་པ། རང་ལྡོག་གི་རྣམ་འཇོག་གི་རྒྱུ་ཚད་མས་ངེས་པར་བྱ་བ་ཞེ་ན། དོན་བྱེད་པ་ཆོས་ཅན། མཚོན་པ་མི་སྲིད་པར་ཐལ། རང་ལྡོག་གི་རྣམ་འཇོག་གི་རྒྱུ་ཚད་མས་ངེས་པ་མི་སྲིད་པའི་ཕྱིར་ཏེ། གཙང་ནགས་པ་མཚན་ཉིད་ཀྱིས་རྣམ་པར་གཞག་བྱ་གཞི་ལ་གྲུབ་ཅེ་ན།
བྱས་པ་ཆོས་ཅན། མཚོན་བྱ་མ་ཡིན་པར་ཐལ། མཚན་ཉིད་ཀྱི་རྣམ་པར་གཞག་བྱ་ཡིན་པའི་ཕྱིར། མ་གྲུབ་ན་མཚན་ཉིད་ཆོས་ཅན། དངོས་པོར་ཐལ། བྱས་པའི་རྣམ་འཇོག་ཡིན་པའི་ཕྱིར། ཆུ་མིག་པ་ཆོས་གསུམ་ཚང་བ་སྟེ། རྣམ་པར་གཞག་བྱ་ཡིན། མཚན་ཉིད་གཞན་གྱིས་གཞག་བྱ་མིན། གཞི་ལ་གྲུབ་པའོ་ཞེ་ན།
མཚན་ཉིད་གཞན་གྱིས་རྣམ་པར་གཞག་བྱ་ཆོས་ཅན། མཚོན་བྱ་མིན་པར་ཐལ། ཆོས་གསུམ་མ་ཚང་བའི་ཕྱིར་ཏེ། མཚན་ཉིད་གཞན་གྱིས་རྣམ་པར་གཞག་བྱ་མ་གྲུབ་པའི་ཕྱིར། ཅི་སྟེ་བཏགས་ཡོད་རྐྱང་པར་གྲུབ་པ་མཚན་ཉིད་དོ་ཞེ་ན། བཏགས་ཡོད་ཆོས་གསུམ་ཚང་བ་ཆོས་ཅན། བཏགས་ཡོད་རྐྱང་པར་གྲུབ་པས་ཁྱབ་པར་ཐལ། མཚོན་བྱས་ཁྱབ་པའི་ཕྱིར། འདོད་ན་རྫས་ཡོད་རྐྱང་པར་གྲུབ་པ་མིན་པར་ཐལ། འདོད་ན་མཚན་ཉིད་མ་ཡིན་པར་ཐལ་ལོ། །
གཉིས་པ་གཞག་པ་ནི། བར་མ་ཆད་པར་མཚོན་པར་བྱར་རུང་དུ་གྲུབ་པ་སྟེ། ཤཱཀྱ་བློར། གང་ལས་དེ་ཆོད་པ་མེད་པར་འགྲུབ་པར་འགྱུར་བ་དེ་ལྟར་སྒྲུབ་པར་བྱེད་པ་དེ་ཉིད་ཀྱི་ཡང་བྱ་བ་དེ་ཉིད་ཡིན་ཏེ། དེ་ཉིད་ལས་རྣམ་པར་གཞག་པ་ཐོབ་པ་ཡིན་ནོ་ཞེས་སོ། ། འདིས་ཀྱང་སྔ་མ་ལྟར་མ་ཁྱབ་ཁྱབ་ཆེས་སེལ་ལོ། ། གསུམ་པ་བསལ་བྱའི་དབྱེ་ལ་དགག་པ་ནི། ཆུ་མིག་པ་སོགས་རང་ལྡོག་ཐ་སྙད་དུ་མ་གྲུབ་པ། ཐ་སྙད་གཞན་གྱུར། མཚན་གཞི་ལ་མི་སྲིད་པ་གསུམ་གྱི།
དང་པོ་ལ་མཚན་ཉིད་ནི། ཆོས་གང་བཏགས་ཡོད་རྐྱང་པར་མ་གྲུབ་པ་སྟེ། དབྱེ་ན་མཚན་ཉིད་དང་། དེས་ཁྱད་པར་དུ་བྱས་པ་བཀོད་པ་གཉིས་ཀྱི་དང་པོ་ལ། མཚན་ཉིད་དེ་ཉིད་དང་། གཞན་བཀོད་པ་དང་། གཉིས་པ་ལ་དེ་ཉིད་དང་། གཞན་གྱིས་ཁྱད་པར་དུ་བྱས་པ་སྟེ། དཔེར་ན་བུམ་པ་རྒྱུས་བསྐྱེད་དང་། སྐད་ཅིག་དང་།
རྒྱུས་བསྐྱེད་ཀྱིས་བྱས་པ་དང་། སྐད་ཅིག་གིས་བྱས་པར་མཚོན་པ་ལ་རྒྱུས་བསྐྱེད་བཀོད་པ་ལྟ་བུའོ་ཞེ་ན། མཚན་ཉིད་ཡང་དག་ཆོས་ཅན། མཚོན་བྱའི་སྐྱོན་དུ་ཐལ། ཆོས་གང་བཏགས་ཡོད་རྐྱང་པར་མ་གྲུབ་པའི་ཕྱིར། འདོད་ན་མཚོན་བྱ་སྐྱོན་མེད་ལ་ཁེགས་པ་ཐལ་ལོ། ། གཉིས་པ་ཐ་སྙད་གཞན་གྱུར་ལ་ཡང་མཚན་ཉིད་ནི། བཏགས་ཡོད་རྐྱང་པར་གྲུབ་ཀྱང་མཚན་ཉིད་དུ་དགོད་བྱ་དེའི་རྣམ་པར་གཞག་བྱ་མིན་པ་སྟེ། དབྱེ་ན། མི་སྲིད།
མ་ཁྱབ། ཁྱབ་ཆེས། ཁྱབ་མཉམ་པའི་ཐ་སྙད་གཞན་གྱུར་བཞི་སྟེ། མི་རྟག་པར་མཚོན་པ་ལ་མི་རྟག་པ། རིག་བྱ། རིག་པ། རྒྱུས་བསྐྱེད་བཀོད་པ་བཞིན་ནོ་ཞེ་ན། མཚན་ཉིད་དུ་དགོད་བྱ་ཆོས་ཅན། ཐ་སྙད་གཞན་གྱུར་དུ་ཐལ། མཚན་ཉིད་དེ་ཚང་བའི་ཕྱིར་ཏེ།
མཚོན་བྱ་མིན་མཚན་ཉིད་དུ་དགོད་བྱ་ལས་ཐ་མི་དད་པའི་ཕྱིར། གསུམ་པ་ཐ་སྙད་མཚན་གཞི་ལ་མི་སྲིད་པ་ལ་མཚན་ཉིད་ནི། མཚོན་བྱ་མཚན་གཞི་ལ་ཇི་ལྟར་དགོད་བྱ་ལྟར་མ་གྲུབ་པ་སྟེ། དབྱེ་ན་ཐ་སྙད་དོན་ལྡོག་གཞན་དུ་མ་གྱུར་ནས་དང་། འགག་ནས་དང་། ཐ་སྙད་མེད་ནས་མི་སྲིད་པ་སྟེ། རྒྱུས་བསྐྱེད་བྱས་པར་མཚོན་པ་ལ་བྱས་པ། བྱས་པ་སྐད་ཅིག་མར་མཚོན་པ་ལ་སྐད་ཅིག བུམ་པ་རྟག་པར་མཚོན་པ་ལ་འཇིག་མེད། བྱས་པ་བྱས་པར་མཚོན་པ་ལ་རྒྱུས་བསྐྱེད་བཀོད་པ་བཞིན་ནོ་ཞེ་ན།
མཚོན་བྱ་ཡིན་པ་ཆོས་ཅན། ཐ་སྙད་མཚན་གཞི་ལ་མི་སྲིད་པ་ཐལ། མཚན་ཉིད་ཚང་བའི་ཕྱིར་ཏེ། མཚན་གཞི་བཏགས་ཡོད་ཆོས་གསུམ་ཚང་བ་མིན་པའི་ཕྱིར། དབྱེ་བ་འདི་དག་ཀྱང་མི་འཐད་དེ། རིགས་པའི་དབང་ཕྱུག་རྣམས་ཀྱིས་མ་གསུངས་པའི་ཕྱིར་དང་། འདི་དག་ཕལ་ཆེར་ལ་མཚན་ཉིད་ཀྱི་སྐྱོན་ཡིན་ཏེ། མཚོན་བྱ་ལ་ལྟོས་ནས་མཚན་ཉིད་ཀྱི་སྐྱོན་རྣམས་འཇོག་པས་མཚན་ཉིད་སྐྱོན་མེད་དུ་གྲུབ་ན་མཚོན་བྱའང་སྐྱོན་མེད་དུ་གྲུབ་ཅིང་། མཚན་གཞི་ཁོ་ནའི་སྐྱོན་ནི་མཚན་ཉིད་ཀྱི་སྐྱོན་མིན་པས་མཚོན་བྱའི་ཡང་སྐྱོན་མིན་ནོ། ། གསུམ་པ་མཚོན་བྱའི་རྟེན་གྱི་མཚན་ཉིད་ལ།
མཚན་གཞི། མཚན་ཉིད། དབྱེ་བ། བསལ་བྱ་བཞིའི་དང་པོ་ནི། རྒྱུས་བསྐྱེད་ལ་སོགས་པའི་མཚན་ཉིད་དང་། བྱས་པ་སོགས་མཚོན་བྱ་ཐམས་ཅད་མཚན་གཞིའི་རྟེན་དུ་རུང་བས་མཚན་གཞིའི་རྟེན་མིན་པ་མི་སྲིད་དོ། ། གཉིས་པ་ལ་གཉིས་ལས་དགག་པ་ནི། ཕྱ་བ། མཚན་མཚོན་གྱི་ཆོས་ཟུང་གཅིག་བརྟེན་པ་ཞེ་ན། བ་ལང་ཆོས་ཅན།
མཚན་གཞི་མིན་པར་ཐལ། མཚན་མཚོན་གྱི་ཆོས་ཟུང་གཅིག་མི་བརྟེན་པའི་ཕྱིར་ཏེ། མཚོན་བྱ་མི་བརྟེན་པས་སོ། ། ཁ་ཅིག་མཚན་ཉིད་ཀྱི་རྟེན་བྱེད་པའོ་ཞེ་ན། བྱས་པ་བྱས་པའི་མཚོན་གཞིར་ཐལ་ལོ། ། ཁ་ཅིག་མཚོན་བྱ་བརྟེན་པ་ཞེ་ན། རྒྱུས་བསྐྱེད་བྱས་པའི་མཚན་གཞིར་ཐལ་ལོ། ། ཁ་ཅིག་མཚན་མཚོན་སྐྱོན་མེད་ཟུང་གཅིག་བརྟེན་པ་ཞེ་ན། མཚན་མཚོན་སྐྱོན་ཅན་ཆོས་ཅན། མཚན་གཞི་མིན་པར་ཐལ་ལོ། །
གཉིས་པ་རང་ལུགས་ནི། མཚོན་གཞིར་རུང་བར་གྲུབ་པའོ། ། གསུམ་པ་དབྱེ་བ་ལ་གཉིས་ལས་དགག་པ་ནི། ཕྱ་པས། མཚན་མཚོན་གྱི་འབྲེལ་པ་ངེས་པའི་གཞི་ནི། མཚན་ཉིད་གཏན་ལ་འབེབས་པའི་དང་། བྱས་པ་ལྟ་བུ་ཐ་སྙད་དུ་མཚོན་པའི་གཞི་གཉིས་པོ་ཞེས་པའང་སྔ་ཕྱི་གཉིས་ཀའི་གཞིར་རུང་བ་དང་། གང་ཞིག་གི་འབྲེལ་པ་ངེས་པའི་གཞི་དེ་དེའི་མཚན་གཞིར་མི་རུང་སྟེ། དེ་ཡིན་མིན་དུ་ཐེ་ཚོམ་ཟ་བ་མེད་པའི་ཕྱིར། དཔེར་ན་མཐུན་དཔེ་ཤེས་འདོད་ཆོས་ཅན་དུ་མི་རུང་བ་བཞིན་ནོ། །
གངས་ཤེ་ལ་སོགས་པ། དངོས་པོ་གནས་ཐབས་ཀྱི་དང་། སྐྱོན་ཡོན་བརྩེ་བའི་མཚོན་གཞི་སྟེ། བ་ལང་མཚོན་པ་ལ་དཀར་ཟལ་དང་། མཚན་གཞིར་བཀོད་པ་ཙམ་བཞིན་ནོ་ཞེས་དང་། མཚན་ཉིད་པ་དང་བཏགས་པ་བ་གཉིས་ཏེ། བ་ལང་ལ་ལྟོས་ཏེ་དཀར་ཟལ་དང་། རྟ་ལྟ་བུའོ་ཞེས་པའང་མི་འཐད་དེ། ཕྱི་མ་གཉིས་ལ་མཚན་གཞིའི་མཚན་ཉིད་མ་ཚང་བའི་ཕྱིར་རོ། ། གཉིས་པ་དགག་པ་ནི།
དངོས་པོ་དངོས་མེད་གཉིས་ཀ་ལ་བརྟེན་པའི་གཞི་བུམ་པ། འཇིག་མེད། ཤེས་བྱ་ལྟ་བུ་གསུམ་མོ། ། གཉིས་པ་བསལ་བྱ་ལ་གཉིས་ལས་དགག་པ་ནི། ཁ་ཅིག་མཚན་ཉིད་དང་མཚོན་བྱ་མི་བརྟན་པ་གཉིས་ཏེ། དེ་ཉིད་ཀྱི་མཚན་ཉིད་ཀྱང་མཚན་གཞིར་བཀོད་ཀྱང་ཇི་ལྟར་མཚོན་པ་ལྟར་དོན་ལྡོག་གི་རྟེན་མི་བྱེད་པ་དང་། མཚན་གཞིར་བཀོད་ཀྱང་མཚོན་ཆོས་ཀྱི་རྟེན་ཇི་ལྟར་མཚོན་པ་ལྟར་མི་བྱེད་པ་ཞེ་ན། རིམ་པ་ལྟར། མཚན་ཉིད་དང་མཚོན་བྱས་མ་ངེས་ལ། དབྱེ་བ་ཡང་།
ཆུ་མིག་པས། མཚན་ཉིད་མི་བརྟེན་པ་ལ། མཚན་ཉིད་མཚན་གཞི་ལ་མི་སྲིད་པ་ལྟར་བཞི་ཡོད་ལ། མཚོན་བྱ་མི་བརྟེན་པ་ལའང་ཐ་སྙད་མཚན་གཞི་ལ་མི་སྲིད་པ་ལྟར། གཞི་ཡོད་ཅེས་པའང་མི་འཐད་དེ། མཚན་ཉིད་མི་བརྟེན་ན་མཚོན་བྱའང་མི་བརྟེན་ལ། དེ་བརྟེན་ན་དེའང་བརྟེན་ཞིང་། མཚོན་བྱ་དང་མཚན་ཉིད་ལའང་དེ་དང་འདྲ་བས་སོ། ། གཉིས་པ་གཞག་པ་ནི། སྤྱི་རིགས་ནས།
མཚན་གཞིར་མི་རུང་བ་མི་སྲིད་ཀྱང་། བྱེ་བྲག་ལ་སྲིད་པས་དེའི་མཚན་ཉིད་མཚོན་པའི་གཞིར་མི་རུང་བར་གྲུབ་བོ། ། དབྱེ་ན་ཐ་དད་མེད་ནས་དང་། འགལ་ནས་དང་། ཐེ་ཚོམ་ཟ་ནས་དང་། ཚད་མས་མ་གྲུབ་ནས་མཚན་གཞིར་མི་རུང་བའོ། ། དང་པོ་ལ་མཚན་ཉིད་ཐ་དད་མེད་ནས་དང་། མཚོན་བྱ་དང་ཐ་དད་མེད་ནས་གཞིར་མི་རུང་བ་གཉིས་ཏེ། བྱས་པར་མཚོན་པ་ལ་རྒྱུས་བསྐྱེད་དང་། བྱས་པ་མཚོན་གཞིར་བཀོད་པ་བཞིན་ནོ། །
འགལ་བ་དང་ཐེ་ཚོམ་ཟ་བ་ནི་བྱས་པར་མཚོན་པ་ལ་འཇིག་མེད་དང་། ཤ་ཟའི་བུམ་པ་གཞིར་བཀོད་པ་ལྟ་བུའོ། ། བཞི་པ་ནི་ཤ་པ་ཚད་མས་མ་གྲུབ་པའི་གང་ཟག་ལ་ཤ་པ་དངོས་པོའི་གཞིར་བཀོད་པ་ལྟ་བུའོ། ། འདི་དག་ནི་སྦྱོར་བའི་སྐྱོན་ཡིན་པས་མཚོན་གཞིར་བཀོད་པ་ལ་བརྩིའོ། ། གཉིས་པ་རང་ལྡོག་ངོས་གཟུང་བ་ལ་གཉིས་ལས་དགག་པ་ནི། ཁ་ཅིག་ཆོས་གསུམ་གྱི་རང་ལྡོག་སྒྲུབ་པ་ཁོ་ན་ཡིན་ནོ། ། རང་གི་རྣམ་པ་རང་དབང་དུ་འཆར་བའི་སྒོ་ནས་ངེས་པའི་ཕྱིར་ཞེ་ན། མིན་ཏེ། གཞན་སེལ་པ་ཡིན་པས་དེ་མིན་བཅད་པ་ལ་ལྟོས་སོ། ། ཁ་ཅིག་ཆོས་གསུམ་གྱི་རང་ལྡོག་དང་དོན་ལྡོག་སྒྲུབ་པའོ་ཞེས་པ་མི་འཐད་དེ།
སྒྲུབ་ཆོས་ཙམ་དོར་ཆོས་ཅན། སྒྲུབ་པར་ཐལ་ལ། དེ་ལྡོག་ཆོས་པ་རྣམས་འདོད་མོད། དེ་ལྟ་ན་དགག་པ་ཆོས་ཅན། ཁྱེད་བཀག་པ་སྒྲུབ་པ་མ་ཡིན་པར་ཐལ། སྒྲུབ་ཆོས་ཙམ་དོར། ཁྱོད་ཀྱི་མཚན་ཉིད་ཡིན། སྒྲུབ་ཆོས་ཙམ་དོར། བཀག་པ་སྒྲུབ་པ་མིན་པའི་ཕྱིར་རོ། ། ཟུར་ཕྱི་མ་མ་གྲུབ་ན།
ཤེས་བྱ་ལ་ཆོས་ཅན། དངོས་འགལ་གྱི་དགག་པ་ཡིན་ན་ཅིག་ཤོས་སྒྲུབ་པས་མ་ཁྱབ་པར་ཐལ། སྒྲུབ་ཆོས་ཙམ་དོར་ཡིན་མ་ཡིན་དངོས་འགལ་གཉིས་ཀ་སྒྲུབ་པ་ཡིན་པའི་ཕྱིར་རོ། ། གཉིས་པ་རང་ལུགས་ནི། ཆོས་གསུམ་གྱིས་མ་ཡིན་དགག་སྒྲུབ་ན་སྒྲུབ་པ་མེད་དགག་སྒྲུབ་ན་དགག་པ་ཡིན་ནོ། ། གསུམ་པ་ཇི་ལྟར་འབྲེལ་ཚུལ་ལ་གཉིས་ཀྱི་དང་པོ་དངོས་ནི། ངོ་བོ་གཅིག་ཏུ་འབྲེལ་ཞིང་གཞི་ལྡོག་གཅིག་ལ་བརྟེན་པར་འགལ་ལོ། ། གཉིས་པ་ངེས་བྱེད་ལ་གཉིས་ལས་དགག་པ་ནི། དཔེ་ནི་མྱུ་གུའི་སྟེང་དུ་མཚན་ཉིད་རྒྱུས་བསྐྱེད་གཞན་རིག་མངོན་སུམ་གྱིས་གྲུབ་ལ། དེའི་རྗེས་ཀྱི་རྟོག་པས་རྒྱུས་བསྐྱེད་ལ་ཞེན་རུང་གི་ཆ་མཚོན་བྱ་དེ་བཞིན་བྱེད་ཀྱི་རྟོག་པ་མྱོང་བའི་རང་རིག་གི་ཤུགས་ལ་འགྲུབ་སྟེ།
ཞེན་བྱེད་ཀྱི་རྟོག་པ་དེ་དངོས་སུ་གྲུབ་པས་སོ་ཞེ་ན། མཚོན་བྱཆོས་ཅན། རང་རིག་གི་ཡུལ་ཡིན་པར་ཐལ། རང་རིག་གིས་གྲུབ་པའི་ཕྱིར། འདོད་ན་དེ་མ་ཡིན་པར་ཐལ། དངོས་པོར་མེད་པའི་ཕྱིར། ཁྱབ་པ་ཡོད། ཆོས་མཆོག་ལས། མངོན་སུམ་གྱིས་ཤེས་པར་བྱ་བ་མ་ཡིན་ཏེ། ངོ་བོ་ཉིད་མེད་པའི་ཕྱིར་རོ་ཞེས་སོ། །
གཞན་ཡང་རྒྱུས་བསྐྱེད་བྱས་པ་ཆོས་ཅན། གཞན་རིག་མངོན་སུམ་ལ་སྣང་མི་སྣང་ཆ་གཉིས་མི་འཐད་པར་ཐལ། ཕྱི་རོལ་གྱི་དོན་ཁྱབ་མཉམ་རྫས་གཅིག་ཡིན་པའི་ཕྱིར། རྒྱུས་བསྐྱེད་ཆོས་ཅན། བུམ་པ་བྱས་པར་སྒྲུབ་པ་ལ། དངོས་པོ་སྟོབས་ཞུགས་ཀྱི་རྟགས་སུ་ཐལ། བྱས་པ་དང་འབྲེལ་པ་དོན་ལ་ཡོད་པ་དངོས་སྟོབས་ཀྱི་ཚད་མས་གྲུབ་ཅིང་། ཚུལ་གསུམ་པར་ངེས་པའི་ཕྱིར། གཉིས་པ་གཞག་པ་ནི། མཁས་པས་མཚན་ཉིད་མཐོང་བ་ན་སྔར་གྱི་བརྡ་དྲན་པས་འགྲུབ་ལ།
རྨོངས་པ་ལ་སྔར་འབྲེལ་པ་གྲུབ་པའི་དཔེ་ལ་འབྲེལ་བ་བསྟན་པ་ལས་དང་། ཤིན་ཏུ་བླུན་པོ་ལ་མཚན་མཚོན་གྱི་བརྡ་འབྲེལ་སྦྱར་བ་ལས་འགྲུབ་སྟེ། ཆོས་མཆོག་ཏུ། མངོན་སུམ་དུ་སྣང་བའི་ཡུལ་གྱི་དངོས་པོ་ལ་ཡང་རྨོངས་པ་ལ་ནི་མཚན་ཉིད་པའི་རྗེས་སུ་དཔག་པ་ལས་ཐ་སྙད་དུ་འགྱུར་ལ། རྨོངས་པ་མ་ཡིན་པ་ལ་ནི་མངོན་སུམ་ཉིད་ལས་སོ་ཞེས་དང་། ཐ་སྙད་ཀྱི་ཡུལ་ཅན་མཚན་ཉིད་ཀྱི་གཏན་ཚིགས་དེ་ནི་ལན་ཅིག་ཐ་སྙད་ཞུགས་པ་ཉིད་ལས་ཐ་སྙད་དང་འབྲེལ་པར་ཤེས་པར་འགྱུར་ཏེ། དཔེར་ན་བ་ལང་གི་ཐ་སྙད་ཀྱི་རྒྱུ་མཚན་ལྐོག་ཤལ་ལ་སོགས་པ་དང་ལྡན་པའི་མཚན་ཉིད་ཀྱི་ཡུལ་ལ་ལན་གཅིག་ཐ་སྙད་ཞུགས་པ་ལས་ཀྱང་འབྲེལ་པ་ཤེས་པར་འགྱུར་བ་ལྟ་བུ་སྟེ་ཞེས་དང་། མཚན་གཞི་མཚན་ཉིད་གྲུབ་པ་ལ་ནི་མཚན་ཉིད་རྗེས་སུ་བརྗོད་ནས་མཚན་ཉིད་ཤེས་པར་བྱེད་ལ། མཚན་གཞི་དང་མཚན་ཉིད་ཀྱི་དངོས་པོ་མ་གྲུབ་པའི་ངག་ལས་ནི་མཚན་ཉིད་སྒྲུབ་པར་བྱེད་དོ། ། དཔེར་ཀུན་ཏུ་རྒྱུའི་རྟགས་ནི་གཙུག་ཕུད་ཡིན་ནོ་ཞེས་བྱ་བའི་ངག་ལས་ཀུན་ཏུ་རྒྱུ་རྗེས་སུ་བརྗོད་པ་དང་།
གཙུག་ཕུད་བསྒྲུབ་པ་དེ་བཞིན་ཞེས་སོ། ། བཞི་པ་སོ་སོར་མཚོན་ཚུལ་ལ། རང་ལྡོག་ལ་བརྟེན་པར་དང་། གཞན་ལྡོག་མ་ཡིན་པར་མཚོན་ཚུལ་དང་། འགའ་མཚུངས་ཀྱི་སྦྱོར་བ་བཤད་པ་གསུམ་གྱི་དང་པོ་ལ་དངོས་དང་། རྩོད་སྤང་གཉིས་ལས། དང་པོ་ལ་གཉིས་ཀྱི། སྤྱིར་མཚོན་ཚུལ་ནི། བུམ་པ་ཆོས་ཅན་ཞེས་པ་རིགས་ཀྱང་ད་ལྟ་བ་དང་སྒོ་བསྟུན་པ་ན་བུམ་པ་མཚན་གཞི་བྱས་པའི་ཐ་སྙད་བྱར་རུང་རྒྱུ་རྐྱེན་ལས་སྐྱེས་པ་ཞེས་པ་རྩ་སྦྱོར་ཏེ། དེ་གསུམ་རིམ་པ་དང་མཚན་གཞི།
མཚོན་བྱ། མཚན་ཉིད་དང་། གཞི་ལྡོག རང་ལྡོག་དང་། རྟེན། བྱ་བ། བྱེད་པ་པོ་ཉིད་དོ། ། དེ་ལ་སྤྱིར་མཚོན་གསུམ་ནི་རྒྱུས་བསྐྱེད་མཚན་ཉིད་དུ་མཚོན་པ་ལ་བར་མ་ཆོད་པར་དབང་དུ་མཚོན་བྱེད་གྲུབ་པ་དང་། བྱས་པ་མཚོན་བྱར་མཚོན་པ་ལ་བར་ཆད་པར་མཚོན་པར་བྱར་རུང་དུ་གྲུབ་པ་དང་། བུམ་པ་མཚན་གཞིའི་རྟེན་དུ་མཚོན་པའི་གཞིར་རུང་བར་གྲུབ་པའོ། །
དེ་ལ་བོད་རྣམས་མཚན་ཉིད་ཐ་སྙད་ལ་མཚན་ཉིད་ཐ་སྙད་ཀྱི་མཚན་ཉིད་ཡིན་མིན་གཉིས་ཀས་ཁྱབ་སྟེ། མཚན་ཉིད་ཐ་སྙད་ཀྱི་མཚན་ཉིད་མཚོན་བྱ་ཡིན་ཞིང་། དེའི་ཕྱིར་མཚན་ཉིད་ཐ་སྙད་བྱར་མི་རུང་གི་བྱེ་བྲག་ཡིན་པའི་ཕྱིར་དང་། དེ་བཞིན་དུ་མཚོན་བྱའི་མཚན་ཉིད་ལ། མཚོན་བྱ་ཡིན་མིན་གཉིས་ཀས་ཁྱབ་སྟེ། མཚོན་བྱའི་མཚན་ཉིད་ཡིན་ཞིང་། མཚོན་བྱ་མ་ཡིན་པའི་བྱེ་བྲག་ཡིན་པའི་ཕྱིར་ཞེས་སོ་ཟེར་རོ། ། མཚན་གཞིའི་ཐ་སྙད་ལ་ནི་མཚོན་གཞིས་ཁྱབ་སྟེ་གཞིའི་བྱེ་བྲག་ཡིན་པས་སོ། ། འོན་ཀྱང་གཞི་མིན་པས་མ་ཁྱབ་སྟེ། གཞི་མིན་མི་སྲིད་པའི་ཕྱིར།
གཉིས་པ་བྱེ་བྲག་ཏུ་མཚོན་ཚུལ་ནི། རྒྱུས་བསྐྱེད་བྱས་པའི་མཚན་ཉིད་དུ་མཚོན་པ་ལ་བྱས་པ་བར་མ་ཆོད་པར་རང་དབང་དུ་མཚོན་བྱེད་དུ་གྲུབ་པ་དང་། བྱས་པ་རྒྱུ་བསྐྱེད་ཀྱི་མཚོན་བྱར་མཚོན་པ་ལ་རྒྱུ་བསྐྱེད་ཀྱི་བར་མ་ཆོད་པར་མཚོན་པར་བྱར་རུང་དུ་གྲུབ་པ་དང་། བུམ་པ་བྱས་པའི་མཚོན་པའི་མཚོན་པ་ལ་བྱས་པ་མཚོན་པའི་གཞིར་རུང་བར་གྲུབ་པའོ། ། འདིར་ཡང་མཚན་གཞིའི་མཚན་ཉིད་ལ་གཞི་ཡིན་མིན་གཉིས་ཀས་ཁྱབ་སྟེ་གཞིའི་བྱེ་བྲག་ཡིན་ལ་བྱས་པའི་གཞིར་ཚད་མཚོན་པའི་མཚན་གཞི་མིན་པས་སོ་ཞེ་ན། ། བོད་དག་ཟེར་རོ། ། གཉིས་པ་རྩོད་པ་སྤང་བ་ལ་གཉིས་ཏེ་སྤྱིར་དང་། བྱེ་བྲག་ཏུ་མཚོན་ཚུལ་རྩོད་པ་སྤངས་པའོ། ། དང་པོ་ལ་ཞུགས་མ་ཞུགས་ཀྱི་རྩོད་ལན་དང་། ཁེགས་མ་ཁེགས་ཀྱི་རྩོད་ལན་གཉིས་ཀྱི་དང་པོ་ལ་གཉིས་ཏེ།
མཚན་ཉིད་ཐ་སྙད་ལ་དང་། རྩ་བའི་གཞི་མཚོན་ལ་ཞུགས་མ་ཞུགས་ཀྱི་རྩོད་ལན་ནོ། ། དང་པོ་ལ་གཉིས་ཀྱི་རྩོད་པ་དགོད་པ་ནི། མཚན་ཉིད་ཐ་སྙད་ལ་མཚན་ཉིད་ཀྱི་མཚན་ཉིད་ཞུགས་ན་མཚན་ཉིད་ཐ་སྙད་དེ་མཚན་ཉིད་ཡིན་ན། དེའི་མཚན་ཉིད་མི་སྲིད་པར་ཐལ། མིན་ན་མཚན་ཉིད་ཀྱི་མཚན་ཉིད་ཁྱབ་ཆེས་སུ་ཐལ། མཚན་ཉིད་མིན་པ་ལ་ཞུགས་པའི་ཕྱིར། ཅི་སྟེ་མ་ཞུགས་ན་མཚན་ཉིད་ཀྱི་མཚན་ཉིད་དེ་རང་གི་མཚོན་བྱ་ལ་མི་སྲིད་པར་ཐལ། མཚན་ཉིད་ཐ་སྙད་ལ་མ་ཞུགས་པའི་ཕྱིར་ཞེ་ན། གཉིས་པ་ལན་བསྟན་པ་ལ་གསུམ་ལས་དགག་པ་ནི།
གཙང་ནག་པས། མཚན་ཉིད་ཐ་སྙད་མཚན་ཉིད་མིན་པས་རང་ལྡོག་ལ་མཚན་ཉིད་ཀྱི་མཚན་ཉིད་མི་བརྟེན་པས། ཁྱབ་ཆེས་པ་མིན་ལ། མཚན་ཉིད་ཀྱི་མཚན་ཉིད་མཚོན་ལྡན་གྱི་གཞི་ལ་ཞུགས་པས་མི་སྲིད་པའི་སྐྱོན་མེད་དོ་ཞེ་ན། མཚོན་བྱ་མིན་པ་མཚོན་བྱ་མིན་པའི་ཐ་སྙད་བྱ་རུང་དུ་མཚོན་པ་ལ་བཏགས་ཡོད་ཆོས་གསུམ་ཚང་བ་མཚན་ཉིད་དུ་བཀོད་པ་དེ་ཆོས་ཅན། མཚོན་བྱ་ཡིན་པའི་ཐ་སྙད་ལ་སྲིད་པ་ཐལ། མཚོན་བྱ་མིན་པའི་ཐ་སྙད་ལྡན་པའི་གཞི་ལ་ཞུགས་པའི་ཕྱིར། འདོད་ན་གཞི་མཚོན་ཐ་དད་མེད་ནས་མཚན་ཉིད་མཚན་གཞི་ལ་མི་སྲིད་པ་མིན་པར་ཐལ་ལོ། ། བསལ་པ་ཁས་བླངས་སོ། ། ཡང་མཚོན་བྱ་མིན་པ་ལ་མཚོན་བྱ་མིན་པའི་ཐ་སྙད་བྱར་རུང་དུ་སྒྲུབ་པ་ལ་འགལ་བའི་རྟགས་སུ་མི་འགྱུར་པར་ཡང་ཐལ་ལོ། །
སྔ་མ་རྟགས་མ་གྲུབ་ན་དེར་ཐལ། མཚོན་བྱ་མིན་པའི་ཐ་སྙད་འགོད་ཚུལ་ལྟར་ཡོད་པའི་གཞི་ལ་ཞུགས་པས་སོ། ། ཆུ་མིག་པས། མཚན་ཉིད་ཀྱི་མཚན་ཉིད་དེ་མཚོན་བྱ་རྟེན་གྱི་རིགས་མཐུན་མཚན་ཉིད་ཐ་སྙད་ཀྱི་རང་ལྡོག་ལ་བརྟེན་པར་མ་ཞུགས་ཤིང་མཚན་ཉིད་ཐ་སྙད་དུམཚོན་པའི་མཚན་ཉིད་ལ་ཞུགས་པས་སྐྱོན་གཉིས་ཀ་མེད་དོ་ཞེ་ན། མཚན་ཉིད་ཐ་སྙད་ཀྱི་རང་ལྡོག་ཆོས་ཅན། དོན་ལྡོག་ཆོས་གསུམ་བརྟེན་པར་ཐལ། མཚན་ཉིད་ཐ་སྙད་ཀྱི་མཚོན་གཞིར་རུང་བའི་ཕྱིར་ཏེ། མཚན་ཉིད་ཐ་སྙད་བྱར་རུང་ཡིན་ཁྱོད་མ་ཡིན་པའི་མཚན་ཉིད་དུ་མ་གྲུབ་པའི་ཕྱིར། མ་གྲུབ་སྟེ། མཚན་ཉིད་ཐ་སྙད་དང་ཐ་དད་མེད་པས་སོ་ཞེ་ན།
རྒྱུས་བསྐྱེད་ཆོས་ཅན། མཚན་ཉིད་ཐ་སྙད་བྱ་རུང་གི་རང་ལྡོག་ཏུ་ཐལ། མཚན་ཉིད་ཐ་སྙད་བྱ་རུང་ཡིན་པའི་ཕྱིར། འདོད་ན་དོན་ལྡོག་ཆོས་གསུམ་ཚང་བའི་མཚོན་བྱ་ཐལ་ཏེ། སྔ་ཕྱིའི་ཁྱབ་པ་ཁས་བླངས་སོ། ། དེ་མཚན་ཉིད་ཐ་སྙད་བྱར་རུང་མིན་ཏེ། མཚན་ཉིན་མིན་པས་སོ་ཞེ་ན། བུམ་པའི་ལྡོག་པའང་བུམ་པ་མིན་པར་མཚུངས་སོ། ། དེ་ལྟར་འདོད་པ་མི་རིགས་ཏེ། དེ་ལ་བུམ་པའི་སྤྱི་ཡིན་པའི་ཕྱིར་ཏེ།
ཤཱཀྱ་བློར། སྤྱིའི་བློ་རྣམ་པར་རྟོག་པ་ཅན་ལ་དེ་ལྟར་རྣམ་པ་གཅིག་ཏུ་སྣང་བའི་ཕྱིར་ལྡོག་པ་ལ་སྤྱི་ཞེས་བྱའོ་ཞེས་སོ། ། གཞན་ཡང་མཚན་ཉིད་ཐ་སྙད་ཀྱི་ལྡོག་ཆོས་ཅན། ཁྱོད་བརྗོད་པའི་སྒྲ་དེ་མཚན་ཉིད་ཐ་སྙད་ཀྱི་ཆོས་བརྗོད་ཀྱི་སྒྲ་མིན་པར་ཐལ། མཚན་ཉིད་ཐ་སྙད་བྱར་རུང་མིན་པའི་ཕྱིར། མཚན་ཉིད་ཐ་སྙད་དུ་མཚོན་པའི་གཞི་ལ་ཆོས་གསུམ་ཚང་བ་ཞུགས་པའང་མི་འཐད་དེ། ཐ་སྙད་སྒྲ་རྟོག་ཡིན་པས་མཚན་ཉིད་མིན་པའི་ཕྱིར། གཞན་ཡང་མཚན་ཉིད་ཐ་སྙད་བྱར་རུང་གི་ཡུལ་ཅན་གྱི་སྒྲ་རྟོག་ཆོས་ཅན། མཚན་ཉིད་ཐ་སྙད་བྱར་རུང་ལ་གཞན་སེལ་ལས་འཇུག་པའི་སྒྲ་རྟོག་དོན་མཐུན་མ་ཡིན་པར་ཐལ། དེ་མིན་བསལ་ནས་མཚན་ཉིད་ཐ་སྙད་བྱར་རུང་ལ་མི་འཇུག་བའི་ཕྱིར།
ཁྱབ་པ་ཡོད་དེ། རྣམ་འགྲེལ་དུ། དེ་ཡིས་དེ་དག་རྣམས་ལས་འདི། ། མི་གཅོད་ན་ནི་དེ་ཇི་ལྟར། ། ཞེས་སོ། ། རྟགས་གྲུབ་སྟེ། མཚན་ཉིད་ཐ་སྙད་བྱར་རུང་སྟེ། མཚན་ཉིད་ཐ་སྙད་བྱ་རུང་ཆོས་ཅན། དེར་ཐལ། གཞི་གྲུབ་དེ་ལས་ཐ་དད་མིན་པའི་ཕྱིར།
ཁྱབ་པ་ཡོད། དེ་ཉིད་དུ། དེ་ལས་ཐ་དད་མིན་དེ་ཉིད། ། ཅེས་སོ། ། ཁ་ཅིག་ཆོས་གསུམ་ཚང་བ་དེ་མཚན་ཉིད་ཐ་སྙད་ལ་ཞུགས་པས་མི་སྲིད་པ་མིན་ལ། རང་གི་མཚོན་བྱ་ལ་ཞུགས་པས་ཁྱབ་ཆེས་པ་མིན་ནོ་ཞེ་ན། འགོད་ཚུལ་ལྟར་ཞུགས་ན་མཚན་ཉིད་དུ་ཐལ་ལ། མ་ཞུགས་ན་ལན་དུ་མ་འབྲེལ་ལོ། ། གཞན་ཡང་རང་ལྡོག་ལ་བརྟེན་པར་མ་ཞུགས་པས་མ་ཞུགས་པར་འགྱུར་ན་མེ་དུ་བ་ལ་མ་ཞུགས་པར་འགྱུར་རོ། ། དེས་ན་མཚན་ཉིད་ཐ་སྙད་ལ་ཞུགས་མ་ཞུགས་འདྲི་བའི་སྐབས་སུ་རང་ལྡོག་དང་དེ་མཚོན་གྱི་མཚན་ཉིད་གཉིས་སུ་བཏགས་ནས་ལན་འདེགས་པ་ནི་ལྟག་ཆོད་ཡིན་ནོ། །
གཉིས་པ་རང་ལེན་གདབ་པ་ནི། མཚན་ཉིད་ཀྱི་མཚན་ཉིད་དེས་རང་གི་མཚོན་གཞི་མ་ལུས་པ་ལ་ཁྱབ་པའི་ཕྱིར། མཚན་ཉིད་ཐ་སྙད་བྱར་རུང་ལ་ཞུགས་ཤིང་། ཁྱབ་སྟེ། ཤཱཀྱ་བློར། མཚན་གཞི་མ་ལུས་ལ་ཁྱབ་པའི་ཕྱིར་ཡོད་པ་ཅན་དང་ཞེས་སོ། ། དེས་ན་མི་སྲིད་པའི་སྐྱོན་མེད་པ་ལ་བསལ་བྱའི་རིགས་མི་མཐུན་མཚན་ཉིད་ཐ་སྙད་བྱར་མི་རུང་གི་མཚོན་གཞི་མ་ལུས་པ་ལ་འགོད་ཚུལ་ལྟར་འཇུག་པ་ཁེགས་པས་མི་མཐུན་ཕྱོགས་ལ་ཁྱབ་ཆེས་པའང་མེད་དོ། ། དེས་ན་མཚན་ཉིད་ཐ་སྙད་བྱར་རུང་ནི་མཚན་ཉིད་ཐ་སྙད་བྱར་རུང་མིན་ཏེ། བར་མ་ཆོད་པར་རང་དབང་དུ་མཚོན་བྱེད་དུ་གྲུབ་པ་ཡིན་པའི་ཕྱིར། ། གསུམ་པ་རྩོད་སྤངས་ནི།
མ་གྲུབ་སྟེ། མཚོན་བྱ་ཡིན་པས་སོ་ཞེ་ན། དེ་ཆོས་ཅན། དངོས་འགལ་གཞི་མཐུན་སྲིད་པར་ཐལ། མཚན་ཉིད་ཐ་སྙད་བྱར་མི་རུང་ཡང་ཡིན། ། དེ་དང་དངོས་འགལ་ཡང་ཡིན། གཞི་གྲུབ་པའི་ཕྱིར། འདོད་ན་དངོས་འགལ་ལ། ཕན་ཚུན་གཅིག་གིས་གཅིག་སྤངས་པ་མི་དགོས་པར་ཐལ་ལོ། ། འདི་སྐད་ཟེར་བ་ནི།
བོད་སྔ་མ་དག་གིས་ཀྱང་དགོངས་པ་མ་ལོན་པ་ཡིན་ཏེ། སྔ་མ་དག་རུང་བ་མཚོན་བྱར་མི་བྱེད་ཀྱི་ཐ་སྙད་མཚོན་བྱར་བཞེད་པས་མཚན་ཉིད་ཐ་སྙད་དེ་མཚན་ཉིད་ཐ་སྙད་བྱར་མི་རུང་དུ་གསུངས་པ་ཡིན་ནོ། ། འོ་ན་མཚན་ཉིད་ཐ་སྙད་བྱར་རུང་དེ་མཚོན་བྱ་མ་ཡིན་པར་ཐལ། མཚན་ཉིད་ཡིན་པའི་ཕྱིར། འདོད་ན་མཚན་ཉིད་མཚན་ཉིད་ཀྱི་ཡང་མཚོན་བྱ་མ་ཡིན་པར་ཐལ་བའི་ཕྱིར་ཞེ་ན། རྟོག་པ་ཆོས་ཅན། རང་གི་ངོ་བོ་ལ་མངོན་སུམ་མིན་པར་ཐལ། མངོན་སུམ་མིན་པའི་ཕྱིར། དེས་ན་བུམ་པ་ལྟ་བུའི་གཞི་གཅིག་གི་སྟེང་དུ་དེའི་མཚན་ཉིད་ཡིན་ན་དེའི་མཚོན་བྱར་འགལ། མཚན་ཉིད་ཡིན་ཡང་མཚོན་བྱར་མི་འགལ་ཏེ།
མཚན་མཚོན་གཉིས་པོ་དེ་གཞི་གཅིག་ལ་ཐ་དད་དུ་རྟོག་པས་ཕྱེ་བ་ཙམ་ཡིན་པའི་ཕྱིར། ཆོས་དང་ཆོས་ཅན་བརྗོད་པའི་སྒྲའི་བརྗོད་བྱ་བཞིན་ནོ། ། གསུམ་པ་ཉེས་སྤོང་དགག་པ་ནི། མཚན་ཉིད་ཐ་སྙད་བྱར་རུང་ཆོས་ཅན། མཚན་ཉིད་ཀྱི་མཚན་ཉིད་ཀྱི་རིགས་མི་མཐུན་མིན་པར་ཐལ། མཚན་ཉིད་ཀྱི་མཚན་ཉིད་ཀྱིས་བསལ་བྱ་མིན་པའི་ཕྱིར། འདོད་ན་མཚན་ཉིད་མཚན་ཉིད་ལ་ལྟོས་ཏེ་མཚོན་བྱ་དེ་རྟེན་གྱི་རིགས་མི་མཐུན་པར་ཐལ་ཞེ་ན་མ་ངེས་ཏེ། མཚན་མཚོན་གྱི་སྐབས་སུ་མཚོན་བྱ་རྟེན་གྱི་རིགས་མི་མཐུན་དེ་མཚན་ཉིད་དེའི་རིགས་མི་མཐུན་མིན་པས་སོ། ། ཡིན་ན་ཁྱེད་ཀྱི་ལུགས་ལ་མཚན་ཉིད་ཐ་སྙད་བྱར་རུང་ཆོས་ཅན། དོན་ལྡོག་ཆོས་གསུམ་ཚང་བ་ལས་ལྡོག་པར་ཐལ།
དོན་ལྡོག་ཆོས་གསུམ་ཚང་བའི་རིགས་མི་མཐུན་ཡིན་པའི་ཕྱིར། ཁྱབ་པ་ཡོད། རྣམ་འགྲེལ་དུ། གང་ཕྱིར་དངོས་ཀུན་རང་བཞིན་གྱི། ། རང་རང་ངོ་བོ་ལ་གནས་ཕྱིར། ། མཐུན་དངོས་གཞན་གྱི་དངོས་དག་ལས། ། ལྡོག་པ་ལ་ནི་བརྟེན་པ་ཅན། ། ཞེས་སོ། ། འོན་ཏེ་མ་ངེས་ཏེ་དེའི་རིགས་མི་མཐུན་ཡིན་ཡང་བསལ་བྱའི་རིགས་མི་མཐུན་མིན་པས་དེ་ལས་མི་ལྡོག་ཅེ་ན། དོན་ལྡོག་ཆོས་གསུམ་ཚང་བ་ཆོས་ཅན།
དོན་ལྡོག་ཆོས་གསུམ་ཚང་བ་མིན་པ་ལས་མི་ལྡོག་པར་ཐལ། དེ་ཁྱོད་ཀྱི་བསལ་བྱའི་རིགས་མི་མཐུན་མིན་པའི་ཕྱིར་ཏེ། དེ་མཚན་ཉིད་མིན་པའི་མཚན་ཉིད་ཡིན་པས་མཚན་ཉིད་ཐ་སྙད་བྱར་རུང་ཡིན་པས་སོ། ། འདོད་ན་དེ་མཚན་ཉིད་ཐ་སྙད་བྱར་མི་རུང་ལས་ཀྱང་མི་ལྡོག དོན་ལྡོག་ཆོས་གསུམ་ཚང་བ་མིན་པ་ལས་ཀྱང་མི་ལྡོག་པས་ལྡོག་གཞི་ཅིར་འགྱུར་བ་སོམས་ཤིག འདིས་ནི་མཚོན་བྱའི་མཚན་ཉིད་མཚོན་བྱ་མིན་པའི་ཐ་སྙད་བྱར་རུང་ལ་ཞུགས་ན། ཁྱབ་ཆེས་ཤིང་མ་ཞུགས་ན་མཚོན་བྱ་མིན་པའི་ཐ་སྙད་མཚོན་བྱ་མིན་པར་འགལ་ཞེས་པའི་ལན་བསྟན་ཟིན་ཏོ། ། གཉིས་པ་རྩ་བའི་གཞི་མཚོན་ལ་ཞུགས་མ་ཞུགས་ཀྱི་རྩོད་ལན་ལ་གཉིས་ལས་རྩོད་པ་དགོད་པ་ནི། མཚན་ཉིད་ཀྱི་མཚན་ཉིད་དེ། གཞི་རྒྱུས་བསྐྱེད་ལྟ་བུའི་གཞི་མཚོན་བུམ་བྱས་ལ་ཞུགས་ན་ཁྱབ་ཆེས་སུ་ཐལ།
མཚོན་བྱ་མེད་པའི་གཞི་ལ་ཞུགས་པའི་ཕྱིར། མ་ཞུགས་ན་གཞི་བུམ་པ་དེ་བྱས་པར་མཚོན་བྱེད་མིན་པར་ཐལ་ལོ་ཞེ་ན། གཉིས་པ་ལན་བསྟན་པ་ལ་གཉིས་ལས། དགག་པ་ནི། ཁ་ཅིག་དེ་བུམ་པ་བྱས་པ་མ་ཞུགས་ཤིང་རྒྱུས་བསྐྱེད་དེ་གཞི་བུམ་པ་ལ་ཞུགས་ཤིང་བྱས་པའི་དོན་ལྡོག་ཡིན་པས་སྐྱོན་གཉིས་ཀ་མེད་དོ་ཞེས་པ་མི་འཐད་དེ། བུམ་བྱས་ཆོས་ཅན། ཆོས་གསུམ་ཚང་བར་ཞུགས་པར་ཐལ། རྒྱུས་བསྐྱེད་ཞུགས་པའི་ཕྱིར། ཅི་སྟེ་དེ་ལྟ་ན་མཚན་ཉིད་ཐ་སྙད་བྱ་རུང་དུ་ཐལ་ལོ་ཞེ་ན་མ་ངེས་ཏེ། ཆོས་གསུམ་ཚང་བ་མ་ཡིན་པས་སོ། །
འོན་ཏེ་ཆོས་གསུམ་ཚང་བ་འགོད་ཚུལ་ལྟར་མ་ཞུགས་པས་ཐལ་བ་སྔ་མ་མ་ངེས་སོ་ཞེ་ན། བཏགས་ཡོད་ཆོས་གསུམ་ཚང་བ་ཆོས་ཅན། མཚོན་བྱ་ཡིན་པ་མ་ཞུགས་པར་ཐལ། མཚོན་བྱ་ཡིན་པ་འགོད་ཚུལ་ལྟར་མ་ཞུགས་པའི་ཕྱིར། འདོད་ན་མཚོན་བྱ་ཡིན་པའི་ཁྱབ་བྱ་མིན་པར་ཐལ། འདོད་ན་མཚོན་བྱ་ཡིན་མིན་གཉིས་ཀས་ཁྱབ་པ་འགལ་ལོ། ། གཉིས་པ་རང་ལན་གདབ་པ་ནི། བུམ་བྱས་ལ་ཞུགས་ཀྱང་མཚན་ཉིད་ཐ་སྙད་མེད་པའི་གཞི་ལ་ཞུགས་པར་མི་འགྱུར་ཏེ། བུམ་བྱས་ལ་མཚན་ཉིད་ཐ་སྙད་རྦང་བ་ཡོད་པའི་ཕྱིར། འོན་ཀྱང་འགོད་ཚུལ་ལྟར་མ་ཞུགས་པས།
ཁྱབ་ཆེས་མིན་ཞིང་། རྒྱུས་བསྐྱེད་ལ་འགོད་ཚུལ་ལྟར་ཞུགས་པས་མཚོན་བྱེད་མིན་པའི་སྐྱོན་ཡང་མེད་དེ། དེ་ཉིད་ཀྱིས་བྱས་པའི་མཚན་ཉིད་དུ་གྲུབ་པའི་ཕྱིར། འོན་ཀྱང་བུམ་པ་བྱས་པར་མཚོན་བྱེད་མིན་ཏེ། བུམ་པ་བྱས་པ་ཐ་དད་ནས་བྱས་པའི་མཚན་ཉིད་ཡིན་པས་སོ། ། འདིས་ནི་མཚོན་བྱའི་མཚན་ཉིད་བུམ་པ་དང་རྒྱུས་བསྐྱེད་ལ་ཞུགས་མ་ཞུགས་ཀྱི་ལན་ཡང་དོན་གྱིས་བཏབ་པ་ཡིན་ནོ། ། གཉིས་པ་ཁྱབ་མ་ཁྱབ་ཀྱི་རྩོད་ལན་ལ་གཉིས་ལས། རྩོད་པ་དགོད་པ་ནི། རྒྱུས་སྐྱེད་ཆོས་ཅན། མཚན་ཉིད་ཐ་སྙད་བརྟེན་པ་ཁེགས་པར་ཐལ།
མཚོན་བྱ་མི་བརྟེན་པའི་ཕྱིར། མ་ཁྱབ་ན། སྤྱི་བཀག་པས་བྱེ་བྲག་མི་ཁེགས་པར་ཐལ་ལོ་ཞེ་ན། གཉིས་པ་ལན་བསྟན་པ་གཉིས་ལས། དགག་པ་ནི། ཆུ་མིག་པ་ཐལ་བ་དང་པོ་མ་ངེས་ཤིང་གཉིས་པ་འདོད་དེ། སྟོང་ཉིད་ལ་མཚོན་བྱ་མི་བརྟེན་ཡང་དགག་པའི་ཐ་སྙད་བརྟེན་པས་སོ་ཞེས་པ་མི་འཐད་དེ། སྟོང་ཉིད་ཆོས་ཅན། ཁྱོད་ཀྱི་མཚན་ཉིད་མ་གྲུབ་པར་ཐལ། མཚོན་བྱ་མིན་པའི་ཕྱིར།
ཡང་སྤྱི་ཆོས་ཅན། བྱེ་བྲག་དང་ཁྱབ་མཉམ་མིན་པར་ཐལ། དེ་བཀག་པས་བྱེ་བྲག་མི་ཁེགས་པའི་ཕྱིར། གཉིས་པ་རང་ལན་གདབ་པ་ནི། རྟགས་མ་གྲུབ་སྟེ། བྱས་པའི་ཐ་སྙད་བརྟེན་པའི་ཕྱིར་རོ། ། གཉིས་པ་བྱེ་བྲག་ཏུ་མཚོན་ཚུལ་ལ་རྩོད་པ་སྤང་བ་ལ་གསུམ་སྟེ། ཁེགས་མ་ཁེགས་ཀྱི་དང་། གཞི་མཚན་ཐ་དད་མེད་པའི་དང་། དེ་ཉིད་དུ་ཐལ་བའི་རྩོད་པ་སྤང་བའོ། །
དང་པོ་ལ་གཉིས་ལས་རྩོད་པ་ནི། བྱས་པའི་མཚན་ཉིད་དུ་མཚོན་པའི་མཚན་ཉིད་དེ་རྒྱུས་བསྐྱེད་ཀྱི་གཞི་མཚོན་བུམ་བྱས་ལ་ཁེགས་ན་དེའི་ཕྱིར། བུམ་བྱས་ཆོས་ཅན། རྒྱུས་བསྐྱེད་ཀྱང་ཁེགས་པར་ཐལ་ལ། མ་ཁྱབ་ན། མཚོན་གཞི་ལ་མཚན་ཉིད་ཀྱིས་མ་ཁྱབ་པར་ཐལ། མཚན་ཉིད་ཁེགས་ཀྱང་གཞི་མ་ཁེགས་པའི་ཕྱིར། མ་ཁེགས་ན་ཁྱབ་ཆེས་སུ་འགྱུར་ཏེ། རང་གི་མཚོན་བྱའི་རིགས་མི་མཐུན་བྱས་པའི་མཚན་ཉིད་ཐ་སྙད་བྱར་མི་རུང་ལ་མ་ཁེགས་པའི་ཕྱིར་ཞེ་ན། གཉིས་པ་ལན་གཉིས་ལས་དགག་པ་ནི།
ཁ་ཅིག་ཐལ་བ་སྔ་མ་མ་ངེས་ཞེས་པ་མི་འཐད་དེ། བྱས་པ་ཆོས་ཅན། བྱས་པའི་མཚན་ཉིད་ཐ་སྙད་ཀྱི་མཚན་ཉིད་མི་ཁེགས་པར་ཐལ། རྒྱུས་བསྐྱེད་དང་ཁྱབ་མཉམ་པའི་ཕྱིར། གཉིས་པ་གཞག་པ་ནི། རྩ་བའི་ཐལ་རྟགས་མ་གྲུབ་ཅིང་། དེ་ལྟ་ནའང་། ཁྱབ་ཆེས་པ་མིན་ཏེ། མཚོན་བྱའི་རིགས་མི་མཐུན་ལ་འགོད་ཚུལ་ལྟར་མ་ཞུགས་པའི་ཕྱིར། མཚོན་སྦྱོར་སྐོར་གཅིག་པོ་དེའི་མཚན་ཉིད་ཀྱིས་མཚན་གཞི་ལ་མ་ཁྱབ་པའང་འདོད་དེ།
ཤེས་བྱ་བ་ལང་མིན་པའི་མཚན་ཉིད་ཀྱི་མཚོན་གཞི་ཡིན་ཡང་བ་ལང་མིན་པ་ཁེགས་ཀྱང་མི་ཁེགས་པས་བ་ལང་མིན་པས་ཁྱབ་པ་བཞིན་ནོ། ། གཉིས་པ་ལ་གཉིས་ལས་རྩོད་པ་ནི། རྒྱུས་བསྐྱེད་པའི་དོན་ལྡོག་ཆོས་གསུམ་ཚང་བ་ཡིན་ན། རྒྱུས་བསྐྱེད་བྱས་པའི་མཚན་ཉིད་དུ་མཚོན་པའི་མཚན་ཉིད་ཆོས་གསུམ་ཚང་བ་དེ་གཞི་མཚོན་ཐ་དད་མེད་པར་ཐལ་ལ། མིན་ན་བྱས་པའི་མཚན་ཉིད་མིན་པར་ཐལ་ལོ་ཞེ་ན། གཉིས་པ་ལན་ལ་གཉིས་ལས་དགག་པ་ནི། ཁ་ཅིག་རྒྱུས་བསྐྱེད་པའི་མཚན་ཉིད་དུ་མཚོན་པའི་མཚན་ཉིད་ཀྱི་ལྡོག་པ་མིན་ཞིང་རྟེན་གཞི་ཡིན་པས་སྐྱོན་གཉིས་པོ་མེད་ཅེས་པ་ནི་མི་འཐད་དོ། ། རྒྱུས་བསྐྱེད་ཆོས་ཅན། བྱས་པའི་དོན་ལྡོག་ཆོས་གསུམ་ཚང་བའི་ལྡོག་པར་ཐལ། ཁྱོད་ལས་ཐ་དད་པའི་བྱས་པའི་དོན་ལྡོག་མི་སྲིད།
ཁྱོད་བྱས་པའི་མཚན་ཉིད་ཀྱི་ལྡོག་པ་ཡིན་པའི་ཕྱིར། སྔ་མ་མ་གྲུབ་ན། བྱས་པ་ཆོས་ཅན། ཁྱོད་ཀྱི་མཚན་ཉིད་གཉིས་སྲིད་པར་ཐལ། རྒྱུས་བསྐྱེད་དེའང་། ཁྱོད་ཀྱི་མཚན་ཉིད་ཡིན། རྒྱུས་བསྐྱེད་ལས་ཐ་དད་པའི་ཁྱོད་ཀྱི་མཚན་ཉིད་གྲུབ་པའི་ཕྱིར། སྔར་གྱི་རྟགས་ཟུར་ཕྱི་མ་ཁས་བླངས་སོ། ། ཁ་ཅིག་རྒྱུས་བསྐྱེད་བྱས་པའི་རྣམ་འཇོག་ཆོས་གསུམ་པའི་རྟེན་གཞི་མིན་པར་ཐལ། ཁྱོད་ལས་ཐ་དད་པའི་བྱས་པའི་དོན་ལྡོག་ཆོས་གསུམ་ཚང་བ་མི་སྲིད་པའི་ཕྱིར།
ཞེས་རྟེན་གཞི་ཡིན་པ་ལ་སྐྱོན་བརྗོད་པའང་མི་འཐད་དེ། དེ་ལས་ཐ་དད་པའི་དེ་མི་སྲིད་ཀྱང་བྱས་པའི་དོན་ལྡོག་ཆོས་གསུམ་པ་དེ། དེ་ལས་ཐ་དད་ཅིང་དེ་དེ་ཡིན་པས་གཞིར་རུང་ངོ་། ། གཉིས་པ་རང་ལན་གདབ་པ་ནི། རྒྱུས་བསྐྱེད་བྱས་པའི་དོན་ལྡོག་ཆོས་གསུམ་ཚང་བ་ཡིན་པས་བྱས་པའི་མཚན་ཉིད་ཡིན་པའི་སྐྱོན་མེད་ལ། ལྡོག་པ་ཐ་དད་པས་གཞི་མཚོན་ཐ་དད་མེད་པའི་སྐྱོན་ཡང་མེད་དོ། ། འདིས་ནི་བྱས་པ་ལ་རྒྱུས་བསྐྱེད་ཀྱི་མཚོན་བྱའི་མཚན་ཉིད་གྲུབ་ན་གཞི་མཚོན་ཐ་དད་མེད་པར་ཐལ་ལ། མ་གྲུབ་ན་རྒྱུས་བསྐྱེད་ཀྱི་མཚོན་བྱ་མིན་པར་ཐལ་བའི་སྐྱོན་ཡང་དོན་གྱིས་སྤངས་པ་ཡིན་ནོ། ། གསུམ་པ་དེ་ཉིད་དུ་ཐལ་བ་སྤང་བ་ནི། རྒྱུས་བསྐྱེད་ཀྱི་མཚོན་བྱའི་ཐ་སྙད་དང་བྱས་པའི་མཚན་ཉིད་ཀྱི་ཐ་སྙད་ཆོས་ཅན།
དེར་ཐལ། དེ་ལས་གཞན་མ་ཡིན་པའི་ཕྱིར་ཞེ་ན། མ་ངེས་ཏེ། རྒྱུས་བསྐྱེད་བྱས་པའི་མཚོན་བྱ་དང་མཚན་ཉིད་མིན་པའི་ཕྱིར། གཉིས་པ་གཞན་ལྡོག་མ་ཡིན་པར་མཚོན་ཚུལ་གཉིས་ཀྱི་དངོས་ལ། སྤྱི་སྦྱོར་ནི་བྱས་པ་མཚན་ཉིད་མིན་པའི་ཐ་སྙད་དུ་མཚོན་པ་ལ་རང་དབང་དུ་བར་མ་ཆོད་པར་མཚོན་བྱེད་མིན་པར་གྲུབ་པ་དང་། རྒྱུས་བསྐྱེད་མཚོན་བྱ་མིན་པར་མཚོན་པ་ལ་བར་མ་ཆད་པར་མཚོན་པར་བྱར་རུང་མིན་པར་གྲུབ་པ་སྟེ། མཚན་གཞི་མིན་པར་མཚོན་པའི་སྤྱི་སྦྱོར་ནི་སྐྱོན་ཅན་ཁ་ནའོ། ། བྱེ་བྲག་སྦྱོར་ནི་བུམ་པ་བྱས་པའི་མཚན་ཉིད་མིན་པར་མཚོན། བྱས་པ་རང་དབང་དུ་བར་མ་ཆོད་པར་མཚོན་བྱེད་མིན་པར་གྲུབ་པའོ། །
རྒྱུས་བསྐྱེད་རྒྱུས་བསྐྱེད་ཀྱི་མཚོན་པ་མིན་པར་མཚོན། རྒྱུས་བསྐྱེད་ཀྱི་བར་མ་ཆད་པར་མཚོན་པར་བྱར་རུང་མིན་པར་གྲུབ་པ་དང་། བྱས་པ་བྱས་པའི་མཚོན་གཞི་མིན་པར་མཚོན། བྱས་པ་མཚོན་པའི་གཞིར་རུང་བ་མིན་པར་གྲུབ་པའོ། ། གཉིས་པ་རྩོད་པ་སྤང་པ་ལ་གཉིས་ཏེ། མཚོན་བྱ་ཡིན་མིན། མཚན་གཞི་ལ་ཞུགས་མ་ཞུགས་བརྟགས་ནས་མི་འཐད་པ་སྤང་བའོ། ། དང་པོ་ལ་གཉིས་ལས། རྩོད་པ་ནི། མཚོན་བྱ་མིན་པ་དེ་མཚོན་བྱ་ཡིན་ན་མཚོན་བྱའི་མཚན་ཉིད་བཀག་ནས་མཚོན་པར་འགལ་ལ།
མིན་ན་མཚན་ཉིད་ལ་མི་ལྟོས་པར་འགྱུར་རོ་ཞེ་ན། གཉིས་པ་ལན་ལ་གཉིས་ལས་དགག་པ་ནི། དེ་མཚོན་བྱའི་རང་ལྡོག་མིན་པས་མཚོན་བྱའི་མཚན་ཉིད་བཀག་ནས་མཚོན་པ་མི་འགལ། རྟེན་གཞི་ཡིན་པས་རྣམ་འཇོག་ལ་ལྟོས་ཞེས་གསུང་ངོ་། ། དེ་ལྟ་ན་བྱས་པའི་ཐ་སྙད་ཆོས་ཅན། མཚོན་བྱའི་མཚན་ཉིད་བཀག་ནས་མཚོན་པ་མི་འགལ་བར་ཐལ། མཚོན་བྱའི་རང་ལྡོག་མིན་པའི་ཕྱིར། ཆུ་མིག་པས། དེའི་རྟེན་གཞི་དེ་མཚོན་བྱ་མིན་ཞིང་རང་ལྡོག་མཚོན་པ་ཡིན་པས་སྐྱོན་མེད་ཅེས་པའང་མི་འཐད་དེ། མཚན་ཉིད་ཐ་སྙད་ཆོས་ཅན།
མཚོན་བྱའི་མཚན་ཉིད་བཀག་ནས་མཚོན་པ་མི་འགལ་བར་ཐལ། དེའི་རྟེན་གཞི་དེ་མཚོན་བྱ་མིན་ཞིང་རང་ལྡོག་མཚོན་བྱ་ཡིན་པའི་ཕྱིར་དང་། མཚོན་བྱ་མིན་པ་དེ་མཚོན་བྱར་བརྡ་སྦྱར་བ་མེད་ན་མི་འབྱུང་བར་ཐལ་ལོ། ། འདིས་ནི་དོན་ལྡོག་ཆོས་གསུམ་མ་ཚང་བའི་རང་ལྡོག་མཚན་ཉིད་ཡིན་པའང་བཀག་གོ ། གཉིས་པ་རང་ལན་གདབ་པ་ནི། མཚོན་བྱ་མ་ཡིན་པ་མཚོན་བྱ་མིན་པས་སྐྱོན་དང་པོ་མེད་ལ། མཚོན་བྱ་མིན་པའི་ཐ་སྙད་བྱར་རུང་མཚོན་བྱ་ཡིན་པས་དེ་བར་ཆད་པར་མཚོན་པར་བྱར་རུང་མིན་པའི་ཆོས་ཀྱིས་མཚོན་པ་མི་འགལ་ལོ། ། དེས་ན་མཚོན་ཆའི་མཚན་ཉིད་བཀག་པས་མཚོན་བྱ་མིན་པའི་ཐ་སྙད་མི་མཚོན་གྱི། མཚོན་བྱའི་མཚན་ཉིད་བཀག་པ་དེ་ཡིན་པར་གྲུབ་པས་དེ་མཚོན་ཏེ། མཚོན་བྱ་མིན་པར་རི་བོང་རྭ་ལ་གྲུབ་ཀྱང་མཚོན་བྱ་མིན་པའི་ཐ་སྙད་བྱར་རུང་མ་གྲུབ་པ་བཞིན་ནོ། །
གཉིས་པ་མཚན་ཉིད་ལ་ཞུགས་མ་ཞུགས་བརྟགས་ན་མི་འཐད་པ་སྤང་བ་ལ་གཉིས་ལས། རྩོད་པ་ནི། མཚོན་བྱའི་མཚན་ཉིད་དེ་མཚོན་བྱ་མིན་པའི་ཐ་སྙད་ལ་ཞུགས་ན་ཁྱབ་ཆེས་ལ། མ་ཞུགས་ན་མཚོན་བྱ་མིན་པའི་ཐ་སྙད་གཞིར་མི་རུང་བར་འགྱུར་ཞེ་ན། གཉིས་པ་ལ་གཉིས་ལས་དགག་པ་ནི། ཁ་ཅིག་རང་ལྡོག་ལ་ཞུགས་ཤིང་རྟེན་གཞི་ལ་མ་ཞུགས་པས་སྐྱོན་མེད་ཅེས་པ་མི་འཐད་དེ། རང་ལྡོག་ལ་ཞུགས་པ་ཉིད་ཀྱི་རྟེན་གཞི་ལ་རྗེས་སུ་འགྲོ་བའི་ཕྱིར་རོ། ། གཉིས་པ་རང་ལན་ནི། དེ་ལ་ཞུགས་ཀྱང་མཚོན་བྱ་ཡིན་པ་ལ་ཞུགས་པས་སྐྱོན་གཉིས་མེད་དོ། ། གསུམ་པ་འགལ་མཚུངས་ཀྱི་སྦྱོར་བ་བཤད་པ་ལ་གཉིས་ཏེ།
སྦྱོར་བའི་དབྱེ་བ་དང་། དེ་ལ་རྩོད་པ་སྤང་བའོ། ། དང་པོ་ལ་འགལ་བར་འདྲ་ལ་མི་འགལ་བའི་དང་། མཚུངས་པར་འདྲ་ལ་མི་འགལ་བའི་དང་། མཚུངས་པར་འདྲ་ལ་མི་མཚུངས་པའི་སྦྱོར་བའོ། ། དང་པོ་ལ་གཉིས་ལས། གཞི་མཚན་འགལ་བར་འདྲ་ལ་མི་འགལ་བ་ནི། མིག་གིས་གཟུང་བྱ་རྟགས་ཡང་དག་མིན་ཏེ། ཚུལ་གསུམ་མ་ཚང་བའི་ཕྱིར། ཞེས་བཀོད་པ་ན་ཚུལ་གསུམ་མ་ཚང་བ་མཚོན་གཞི།
རྟགས་ཡང་དག་གི་ཐ་སྙད་རུང་ཚུལ་གསུམ་ཚང་བ་ཞེས་པ་སྟེ། གཞི་དེ་མིག་གི་གཟུང་བྱ་རྟགས་ཡང་དག་མ་ཡིན་པར་སྒྲུབ་པའི་རྟགས་ཡང་དག་ཡིན་པས་གཞི་མཚོན་མི་འགལ་ལོ། ། གཉིས་པ་གཞི་མཚོན་འགལ་བར་འདྲ་ལ་མི་འགལ་བ་ནི། མཚོན་བྱ་མ་ཡིན་པའི་ཐ་སྙད་མཚོན་བྱར་མཚོན་པ་ལ་བར་མ་ཆད་པར་མཚོན་པར་བྱར་རུང་དུ་གྲུབ་པ་ཞེས་བཀོད་པ་སྟེ། གཞི་དེ་མཚོན་བྱའི་མཚན་ཉིད་བཀག་པའི་མཚོན་བྱ་ཡིན་པས་མཚོན་བྱའི་བྱེ་བྲག་ཡིན་པའི་ཕྱིར་གཞི་མཚོན་མི་འགལ་ལོ། ། གཉིས་པ་ལ་གཉིས་ལས། གཞི་མཚན་མཚུངས་པར་འདྲ་ལ་མི་མཚུངས་པ་ནི། རྒྱུས་བསྐྱེད་ཀྱི་ལྡོག་པ་ཉིད་བྱས་པའི་ཐ་སྙད་དུ་མཚོན་པ་ལ་རྒྱུས་བསྐྱེད་པའོ། ། དེའང་གཞི་མཚན་ཐ་དད་དེ། རྒྱུས་བསྐྱེད་ཀྱི་ཆོས་དང་ཆོས་ཅན་བརྗོད་པའི་སྒྲའི་བརྗོད་བྱ་ཡིན་པས་བརྡས་ཕྱེ་བའི་ཐ་དད་པ་ཙམ་ཡོད་དོ། །
གཉིས་པ་གཞི་མཚོན་མཚུངས་པར་འདྲ་ལ་མི་མཚུངས་པ་ནི། ཤེས་བྱའི་ལྡོག་པ་ཤེས་བྱའི་ཐ་སྙད་བྱར་རུང་བློས་རིག་བྱ་སྟེ། གཞི་མཚོན་གཉིས་ཆོས་དང་ཆོས་ཅན་ཡིན་པས་ཐ་དད་མེད་དེ་འདྲ་ཡང་ཡོད་དོ། ། གཉིས་པ་རྩོད་པ་སྤང་བ་ནི། མཚོན་བྱ་མ་ཡིན་པའི་ཐ་སྙད་ཆོས་ཅན། མཚོན་བྱའི་བྱེ་བྲག་མིན་པར་ཐལ། མཚོན་བྱའི་རིགས་མི་མཐུན་པ་ལས་མི་ལྡོག་པའི་ཕྱིར། མ་གྲུབ་ན་མཚོན་བྱ་མིན་པ་ལ་རྗེས་སུ་མི་འགྲོ་བར་ཐལ་ལོ། ། ཅི་ཏེ་མཚོན་བརྟེན་པས་མཚོན་བྱའི་བྱེ་བྲག་ཡིན་ན། རི་བོང་རྭ་མེད་ཆོས་ཅན།
དགག་པའི་བྱེ་བྲག་ཏུ་ཐལ། འདོད་ན་དགག་པ་ཁེགས་ན་ཁེགས་པར་ཐལ། དེའང་འདོད་ན་དགག་པ་བཀག་པ་ཆོས་ཅན། རི་བོང་རྭ་མེད་ཁེགས་པར་ཐལ། དགག་པ་ཁེགས་པའི་ཕྱིར་དང་། ཤེས་བྱ་ལ་ཆོས་ཅན། གཞི་གཅིག་ལ་ཆོས་དངོས་འགལ་གཉིས་སྒྲུབ་པའི་རྟགས་ཡང་དག་གཉིས་སྲིད་པར་ཐལ། བྱས་པ་མཚོན་བྱའི་ཐ་སྙད་དུ་སྒྲུབ་པ་ལ་མཚོན་བྱའི་མཚན་ཉིད་བཀོད་ན་ཡང་རྟགས་ཡང་དག་ཡིན། བྱས་པ་དེ་མཚོན་བྱ་མིན་པའི་ཐ་སྙད་དུ་སྒྲུབ་པ་ལ་མཚོན་བྱའི་མཚན་ཉིད་བཀོད་ན་ཡང་ཕྱོགས་ཁྱབ་ཚང་བའི་ཕྱིར་ཞེ་ན། ཐལ་བ་སྔ་མ་བུམ་པ་ལས་ཐ་དད་མིན་པས་མ་ངེས་སོ། །
ཐལ་བ་གཉིས་པའི་བར་པའང་མ་ངེས་ཏེ། མཚོན་བྱའི་མཚན་ཉིད་ཀྱང་འགོད་ཚུལ་ལྟར་མཚན་ཉིད་ཁེགས་ན་ཁེགས་པར་ཐལ་བས་སོ། ། ཐལ་བ་གསུམ་པའི་རྟགས་ཟུར་ཕྱི་མ་མ་ངེས་ཏེ། རང་མཚན་གྱི་མཚན་ཉིད་ཆོས་ཅན། གསེར་བུམ་རང་མཚན་ཡིན་མིན་དུ་སྒྲུབ་པའི་རྟགས་དག་ཡིན་པར་ཐལ། གསེར་བུམ་རང་མཚན་དུ་བསྒྲུབ་པ་ལ་རྟགས་ཡང་དག་ཡིན་ཞིང་རང་མཚན་མིན་པས་ཁྱབ་པའི་ཕྱིར། སྒྲོ་བཏགས་ཡིན་པའི་ཕྱིར་ཏེ། གཉིས་པ་ཕན་ཚུན་ངེས་པའི་རྣམ་གཞག་ནི། མཚན་མཚོན་གཞི་གསུམ་ངོ་བོ་གཅིག་ལ་ལྡོག་པ་ཐ་དད་དེ། རྣམ་འགྲེལ་དུ།
གལ་ཏེ་བྱ་བྱེད་གཅིག་ཡིན་པར། ། འགལ་ལོ་ཞེ་ན་མི་བདེན་ཏེ། ། ཆོས་ཐ་དད་པར་ཁས་ལེན་ཕྱིར། ། དངོས་སུ་ཐ་དད་མེད་པར་འདོད། ། བྱ་བ་བྱེད་པའི་ཐ་སྙད་དག ། ཐམས་ཅད་དེ་ལྟར་རྣམ་པར་གནས། ། ཞེས་སོ། ། ཁྱབ་མཉམ་པའང་ཡིན་ཏེ། མཚན་ཉིད་ལ་མ་ཁྱབ་ཁྱབ་ཆེས་དང་བྲལ་བ་དགོས་པར་གསུངས་པས་སོ། ། མཚན་ཉིད་དོན་གྱི་ཆ་དང་མཚོན་བྱ་བཏགས་ཆ་ཡིན་ལ།
རྣམ་འགྲེལ་ལས་ཞེས་སོ། ། ཡང་འདི་དག་དོན་དམ་པར་གྲུབ་པ་མ་ཡིན་ཏེ། དེ་ཉིད་དུ། དཔེར་ན་ཐག་རིང་མྱ་ངམ་ན། ། ཆུང་ངུ་ཆེན་པོ་སྣང་བ་བཞིན། ། གཟུང་བ་འཛིན་པ་རིག་པ་དག ། ཡོད་པ་མིན་ཡང་གཞལ་བྱ་དང་། ། འཇལ་བྱེད་འབྲས་བུར་གནས་པ་འདི། ། ཇི་ལྟར་རྗེས་སུ་སྣང་བཞིན་བྱས། ། ཞེས་སོ། །
གསུམ་པ་དེ་ལ་འཁྲུལ་པ་ལ་སྤང་བ་ནི། སྔ་རབས་པ་དག མཚན་མཚོན་གྲངས་མཉམ་ཡིན་པས་མཚོན་བྱ་གཅིག་ལ་མཚན་ཉིད་དུ་མ་དང་། མཚན་ཉིད་གཅིག་ལ་མཚོན་བྱ་གཉིས་མི་སྲིད་ཅེས་འདོད་པའང་མི་འཐད་དེ། སློབ་དཔོན་གྱིས་རང་སྤྱི་གཉིས་ལ་མཚན་ཉིད་བཞི་བཞི་དང་། ཚད་མ་ལ་མཚན་ཉིད་གཉིས་དང་། དོན་བྱེད་པ་ལ་མཚོན་བྱ་དངོས་པོ་དང་། རང་མཚན་གཉིས་གསུངས་པའི་ཕྱིར་མི་འཐད་དོ། ། ཅི་སྟེ་གྲངས་མི་མཉམ་ན་རྣམ་འགྲེལ་དུ། ། བྱ་བ་ལ་ནི་ཆོད་པའི་ཕྱིར། །
ཚད་མ་ཉིད་དུ་མི་འདོད་དེ། ། ཞེས་ཇི་ལྟར་གྲང་ཞེ་ན། དེའི་དོན་དབང་སོགས་དེ་དོན་རྟོགས་ཀྱི་ཚད་མ་མིན་པས་དོན་རྟོགས་མཚོན་པ་ལ་བྱེད་པ་གཞན་དོན་འདྲ་བས་ཆོད་པས་ཚད་མ་མིན་པར་གསུངས་ལ། སྔ་མ་ནི་གཉིས་ཀ་ཚད་མའི་མཚན་ཉིད་ཡིན་པས་བར་མ་ཆོད་པའི་ཕྱིར་མཚན་ཉིད་ཡིན་ནོ། ། དེས་ན་བར་ཆོད་པའི་དོན་གོ་ཡང་དེའི་མཚན་ཉིད་ཡིན་པས་དེ་མཚོན་ནུས་པ་ཡིན་གྱི། དེ་ལས་ཐ་དད་པའི་དེའི་མཚན་ཉིད་འགོག་པ་མིན་ནོ། ། གསུམ་པ་མཚན་ཉིད་ཀྱི་མཚོན་བྱ་འཇོག་པའི་ཚུལ་ལ་གཉིས་ལས་དང་པོ་ནི། མཚན་ཉིད་ཐམས་ཅད་རྣམ་འཇོག་གི་རྒྱུ་དང་མཚོན་བྱ་ཐམས་ཅད་རྣམ་གཞག་གི་འབྲས་བུ་ཡིན་པས་མཚན་ཉིད་ཀྱི་མཚོན་གཞི་ལ་མཚོན་རྫས་སམ་དངོས་པོ་ལ་བརྟེན་པའི་ཆོས་རྣམས་རྫས་ལ་བརྟེན་པའི་ཆོས་དང་། མཚོན་བྱ་དངོས་པོར་མེད་པ་ལ་བརྟེན་པའི་ཆོས་རྣམས་དངོས་པོར་མེད་པ་དང་གཉིས་ཀ་ལ་བརྟེན་པའི་ཆོས་རྣམ་གཉིས་ཀ་ལ་བརྟེན་པའི་ཆོས་སུ་འཇོག་སྟེ། རྣམ་འགྲེལ་དུ།
དངོས་དང་དངོས་མེད་གཉིས་ཀ་ལ། ། བརྟེན་ཕྱིར་སྤྱི་དེའང་རྣམ་པ་གསུམ། ། ཞེས་པ་ལྟར་རོ། ། རྫས་ལྡོག་དང་རྫས་ལྡོག་ལ་བརྟེན་པའི་ཆོས་ཀྱི་རྣམ་གཞག་སྔ་རབས་པ་འདོད་པ་ནི་གཞུང་གི་དགོངས་པ་མ་ཡིན་པས་རེ་ཞིག་བཞག་གོ ། མཚན་མཚོན་མཚན་ཉིད་དེ་ཡི་དབྱེ་བ་དང་། ། བསལ་བྱའི་རྣམ་གཞག་སྔོན་ཆད་བྱས་མོད་ཀྱི། ། སྡེ་བདུན་མདོ་དང་འགལ་བར་མཐོང་ནས་ནི། ། རིགས་པའི་དབང་ཕྱུག་ལུགས་བཞིན་གསལ་བར་བཀོད། ། རིགས་པའི་དེ་ཉིད་རབ་ཏུ་གསལ་བ་ལས་མཚན་མཚོན་རྣམ་པར་འབྱེད་པའི་ཡོངས་སུ་བཅད་པ་སྟེ་དང་པོའོ། ། གཉིས་པ་དེས་གཏན་ལ་དབབ་བྱའི་དོན་བཤད་པ་ལ་གཉིས་ཏེ།
ཡུལ་ཡུལ་ཅན་གྱི་རྣམ་གཞག་སྤྱིར་བསྟན། ཁྱད་པར་ཚད་མས་གཏན་ལ་དབབ་པའོ། ། དང་པོ་ལ་རྟོགས་བྱེད་བློ། རྟོགས་བྱ་ཡུལ། རྟོགས་པའི་ཚུལ་གསུམ་གྱི་དང་པོ་ལ་གཉིས་ཀྱི་མཚན་ཉིད་ལ་གཉིས་ལས། དགག་པ་ནི། ཁ་ཅིག་རིག་པར་གནས་པ་ཞེ་ན། དེ་ཆོས་ཅན། བློའི་མཚན་ཉིད་མིན་པར་ཐལ། བློ་དང་རྣམ་གྲངས་པ་ཡིན་པའི་ཕྱིར་ཏེ།
ཆོས་མཆོག་ལས། ཤེས་པ་དང་བློ་དང་རྟོག་པ་ཞེས་བྱ་བ་ནི་རྣམ་གྲངས་པ་ཡིན་ལ་ཞེས་སོ། ། ཁྱབ་པ་ཡོད། བློ་དང་དེ་གྲུབ་མ་གྲུབ་ཀྱི་ཁྱད་པར་མི་འཐད་པས། རྟགས་དང་རྟགས་ཅན་དུ་མི་རུང་བའི་ཕྱིར་ཏེ། དེ་ཉིད་དུ། སྒྲ་ཐ་དད་པས་དོན་ཐ་དད་པའམ་གྲུབ་པ་དང་མ་གྲུབ་པར་འགྱུར་བ་ནི་མི་འཐད་དོ་ཞེས་དང་། གང་ཞིག་རྟོགས་པའི་དུས་ཉིད་ན་གང་རྟོགས་པ་དེ་ཉིད་ནི་རྟགས་དང་རྟགས་ཅན་མ་ཡིན་ཏེ་ཞེས་སོ། ། གཉིས་པ་གཞག་པ་ནི། བེམ་པོའི་རིགས་མི་མཐུན་གང་ཞིག་མྱོང་བྱར་སྐྱེས་པ་སྟེ།
རྒྱན་ལས། རྣམ་ཤེས་བེམ་པོའི་རང་བཞིན་ལས། ། བཟློག་པར་རབ་ཏུ་སྐྱེ་བ་སྟེ། ། ཞེས་དང་། རྣམ་འགྲེལ་དུ། མྱོང་བྱ་ཉིད་ཕྱིར་སེམས་ཡིན་ནོ། ། ཞེས་སོ། ། གཉིས་པ་དབྱེ་བ་ལ། གང་ཟག བྱེད་ལས།
ངོ་བོ། འཇུག་ཚུལ་གྱི་སྒོ་ནས་དབྱེ་བ་བཞིའི། དང་པོ་ལ། དབྱེ་ན་འཕགས་པ་དང་འཕགས་པ་མ་ཡིན་པའི་བློ་གཉིས་སོ། ། གཉིས་པ་ལ་རྟོག་པ་རྟོག་མེད་གཉིས་ལས། དང་པོ་ལ་གསུམ་སྟེ། མཚན་ཉིད་གཏན་ལ་དབབ། དེའི་དབྱེ་བ་བསྟན། ཁྱད་པར་བྱེད་ཆོས་བཤད་པའོ། ། དང་པོ་ལ་དགག་བཞག་གཉིས་ལས།
དང་པོ་ནི། ཕྱ་པས། དོན་སྤྱི་འཛིན་པ་ཞེས་པ་འཛིན་པའི་བློས་མ་ངེས་ལ། ཕལ་ཆེར་བརྗོད་བྱ་རྗོད་བྱེད་འདྲེ་རུང་འཛིན་པ་ཞེས་པ་ནི་རྟོག་པས་མ་ངེས་ཏེ། བརྗོད་པར་བྱ་བྱེད་འདྲེ་བ་མི་སྲིད་པའི་ཕྱིར། གཉིས་པ་ནི་བརྗོད་བྱ་རྗོད་བྱེད་འདྲེར་རུང་བར་སྣང་ནས་སྒྲ་དོན་འཛིན་པའི་ཞེན་པ་སྟེ། རྣམ་ངེས་ལས། རྟོག་པ་ནི་བརྗོད་པ་དང་འདྲེར་རུང་བར་སྣང་བའི་ཤེས་པ་སྟེ་ཞེས་སོ། ། འོ་ན་གཟུགས་མེད་ན་སྒྲ་མེད་པས་རྟོག་པ་མེད་པར་འགྱུར་ཞེ་ན་སྐྱོན་མེད་དེ། སྒྲ་སྤྱི་འཛིན་པས་སོ། །
གཉིས་པ་ལ་གང་ཟག ངོ་བོ། ཡུལ། བྱེད་པའི་སྒོ་ནས་དབྱེ་བ་བཞིའི། དང་པོ་ལ། སྒྲ་དོན་འདྲེས་པར་སྣང་བ་བརྡ་ལ་བྱང་བའི་རྟོག་པ་དང་། འདྲེས་པར་མི་སྣང་ཡང་འདྲེར་རུང་བར་སྣང་བ་བྱིས་པ་སོགས་བརྡ་ལ་མ་བྱང་བའི་རྟོག་པ་གཉིས་སོ། ། གཉིས་པ་ལ། ཚད་མ་ཚད་མིན་རྣམས་མ་འཁྲུལ་བ་དང་འཁྲུལ་པ་གཉིས་ཏེ། དང་པོ་ནི་རྗེས་དཔག
གཉིས་པ་ནི་དེ་ལས་གཞན་པའོ། ། གསུམ་པ་ལ། དོན་སྤྱི། སྒྲ་སྤྱི། དེ་གཉིས་ཀ་འཛིན་པ་གསུམ་མམ། རིགས་སོགས། འབྲེལ་པ། སྒྲ་དོན་འཛིན་པ་གསུམ་དུ་བློ་གྲོས་གཉིས་ཀྱིས་བཤད་པ་ལྟར་རམ། དོན་གྱི་ངོ་བོ་དང་ཁྱད་པར་ལ་རྟོག་པ་གཉིས་སོ། ། བཞི་པ་ལ།
ངེས་པ་དང་ཐེ་ཚོམ་གཉིས་ལས་དང་པོ་ལ་གཉིས་ཀྱི་མཚན་ཉིད་ནི། མཐའ་གཅིག་ཏུ་ངེས་པའི་རྟོག་པ་སྟེ། ཆོས་མཆོག་ཏུ། ཐེ་ཚོམ་ལས་བཟློག་པ་ནི་ངེས་པ་ཡིན་ཏེ་ཞེས་དང་། ངེས་པ་ནི་གཏན་ལ་ཕེབས་པ་སྟེ་ཞེས་སོ། ། གཉིས་པ་དབྱེ་ན། ཡང་དག་པ་དང་། ཕྱིན་ཅི་ལོག་ཏུ་ངེས་པ་གཉིས་ལས། དང་པོ་ལ་མཚན་ཉིད་ནི། ཞེན་ཡུལ་ཕྱིན་ཅི་མ་ལོག་པར་མཐའ་གཅིག་ཏུ་ངེས་པ་སྟེ།
དབྱེ་ན། རྗེས་དཔག་དང་བཅད་ཤེས་གཉིས་སོ། ། གཉིས་པ་ལ་མཚན་ཉིད་ནི། ཕྱིན་ཅི་ལོག་ཏུ་མཐའ་གཅིག་ཏུ་འཛིན་པའི་རྟོག་པའོ། ། དབྱེ་ན་མི་རྟག་པ་ལ་རྟག་པ་དང་། སྔ་ཕྱི་གཅིག་ཏུ་དང་། མཚན་མོ་ཟླ་ཟེར་གྱི་གོས་དཀར་པོ་ལ་སེར་པོ་དང་། མགལ་མེ་ལ་འཁོར་ལོར་ངེས་པ་ལྟ་བུ། ངོ་བོ། དུས།
རྣམ་པ། ཡུལ་ལ་ཕྱིན་ཅི་ལོག་ཏུ་ངེས་པའོ། ། གཉིས་པ་ཐེ་ཚོམ་ལ། མཚན་ཉིད་དང་དབྱེ་བ་གཉིས་ལས། དང་པོ་ལ་དགག་པ་ནི། ཁ་ཅིག་མཐའ་གཞན་དུ་དོགས་པ་ཞེས་པ་ནི་གང་ཟག་གིས་མ་ངེས་ལ། གཙང་ནག་པས་ཡུལ་ལ་རྩེ་གཉིས་སུ་འཇུག་པ་ཞེས་པ་ནི་དངོས་མེད་ལ་ཐེ་ཚོམ་གྱི་བློས་མ་ངེས་པའོ། ། གཉིས་པ་བཞག་པ་ནི་མཐའ་གཅིག་མ་ངེས་པར་ཞེན་པའི་རྟོག་པ་སྟེ།

ཤཱཀྱ་བློར། ཐེ་ཚོམ་ཡང་གཉིས་ཀའི་ཆ་ལ་བརྟེན་པ་ཡིན་པས་ཤེས་སོ། ། གཉིས་པ་ལ་དབྱེ་ན། མངོན་དུ་རྒྱུ་དང་བག་ལ་ཉལ་གཉིས་སམ། ཆ་མཉམ་པ་དང་ཤས་ཆེར་འཛིན་པའི་ཐེ་ཚོམ་གཉིས་སོ། ། བག་ལ་ཉལ་ལ་རྟགས་ལ་ལྟོས་མ་ལྟོས་གཉིས་ཏེ། མ་ངེས་པའི་རྟགས་ལ་བརྟེན་པ་དང་། ཡིད་དཔྱོད་ལྟ་བུའོ། ། གཉིས་པ་ཁྱད་པར་བྱེད་ཆོས་བཤད་པ་ལ་བརྗོད་བྱ་རྗོད་བྱེད། བརྡ་སྦྱོར་ཚུལ། དོན་རྟོགས་ཚུལ་ལོ། །
དང་པོ་ལ་གཉིས་ཀྱི་བརྗོད་བྱ་ལ་དགག་པ་ནི། ཁ་ཅིག དོན་རང་བཞིན་སྒྲའི་དངོས་ཀྱི་བརྗོད་བྱ་ཡིན་ནོ་ཞེས་པ་མི་འཐད་དེ། དངོས་སུ་བརྡ་སྦྱར་བ་མི་ནུས་པའི་ཕྱིར་ཏེ། རྣམ་འགྲེལ་དུ། དཀའ་དང་མི་ནུས་འབྲས་མེད་ཕྱིར། ། དངོས་པོ་ལ་མིན་ཞེས་སོ། ། རང་བཞིན་བརྗོད་བྱ་གཏན་མ་ཡིན་དུ་ཆུ་མིག་པས་འདོད་པའང་མི་འཐད་དེ། རྟོག་པའི་ཡུལ་མ་ཡིན་པར་ཐལ་བའི་ཕྱིར་རོ། ། དེས་ན་རྟོག་ཡུལ་དུ་རུང་བ་ཐམས་ཅད་སྒྲས་བརྗོད་བྱ་ཡིན་ལ།
དངོས་ཀྱི་བརྗོད་བྱ་ནི་རྟོག་པའི་དངོས་ཡུལ་ཀུན་ཡིན་ནོ། ། གཉིས་པ་བཞག་པ་ལ་མཚན་ཉིད་ནི། རྗོད་བྱེད་ལས་གོ་བྱ་སྟེ། རྒྱན་ལས། སྒྲ་གང་ཞིག་ནི་བརྗོད་པ་ན། ། རྟོག་པའི་དོན་གང་ཡིན་པ་དེ། ། སྒྲ་ཡི་བརྗོད་བྱ་ཡིན་ཞེས་སོ། ། གཉིས་པ་དབྱེ་ན། དངོས་དང་ཞེས་པའི་བརྗོད་བྱ་གཉིས་ཏེ། གཞན་སེལ་དང་།
རང་བཞིན་ནོ། ། དེའང་རྣམ་འགྲེལ་ལས། དེ་དངོས་སྒྲོ་བཏགས་རྟོགས་པ་ཡིས། ། གཞན་ལས་ལྡོག་པ་རྟོགས་ཕྱིར་ཡང་། ། ཞེས་སོ། ། གཉིས་པ་རྗོད་བྱེད་ལ་དགག་པ་ནི། རལ་གྲི། རྗོད་བྱེད་མཚན་ཉིད་པ་སྒྲ་སྤྱིའོ་ཞེས་དང་། འུ་ཡུག་པས། སྒྲ་གང་རྟོག་པས་བརྗོད་བྱ་རྗོད་བྱེད་ཀྱི་ཐབས་སུ་གྱུར་པ་ཞེས་པ་ནི།
ནང་གི་རྗོད་བྱེད་ལ་མ་ཁྱབ་བོ། ། གཉིས་པ་གཞག་པ་ལ་མཚན་ཉིད་ནི། བརྗོད་བྱ་གོ་བྱེད་དེ། རྣམ་འགྲེལ་དུ། ཡི་གེ་དོན་མེད་ཅན་འགྱུར་ཞིང་། ། ཞེས་པའི་ཤུགས་ཀྱིས་གྲུབ་ལ། འདིས་ནི་ཆུ་མིག་པ་སོགས་ཀྱིས་ཡི་གེ་རྗོད་བྱེད་དུ་འདོད་པའང་བཀག་གོ ། གཉིས་པ་དབྱེ་བ་ལ། ནང་དང་སྒྲའི་རྗོད་བྱེད་གཉིས་ཀྱི་དང་པོ་ནི། ངོ་ཤེས་པའི་རྟོག་པ་སྟེ།
རྟོག་གེའི་སྐད་ལ། ནང་གི་བརྗོད་པའི་རྣམ་པ་ནི་རྟོག་པ་སྟེ། དཔེར་ན་རྣམ་པར་ཤེས་པ་དང་ལྡན་པའི་སྐྱེས་བུ་འདི་ནི་བུམ་པའོ། ། ཞེས་པའི་རྟོག་པ་བཞིན་ནོ། ། བྱིས་པ་དང་ལྐུགས་པ་དང་དུད་འགྲོ་ལ་སོགས་པ་རྣམས་ཀྱི་ནང་གི་བརྗོད་པའི་རྣམ་པ་ལྷུར་བྱེད་པའི་ངོ་བོའི་རྟོག་པའོ་ཞེས་དང་། གཉིས་པ་ལ་རྒྱུ་ནི། ཆོས་མཆོག་ཏུ། སྒྲའི་དངོས་ཀྱི་རྒྱུ་ནི་གནས་དང་བྱེད་པ་ཕྲད་པ་ཡིན་ལ། དེའི་རྒྱུ་ནི་བརྗོད་པར་འདོད་པ། དེའི་རྒྱུ་བསྟན་པར་སེམས་པ་ཡིན་ནོ་ཞེས་པ་ལྟར་རོ། །
མཚན་ཉིད་ནི་ཡི་གེའི་བཀོད་པ་ལ་བརྟེན་ནས་བཏགས་པའི་རྗོད་བྱེད་ཀྱི་སྒྲའོ། ། དབྱེ་བ་ལ། ངོ་བོ། བརྡའི་སྒོ་ནས་དབྱེ་བ་གཉིས་ཀྱི་དང་པོ་ལ་(Aམིང་)ཚིག་གཉིས་ལས། དང་པོ་ལ་མཚན་ཉིད་ནི། (Bདོན་གྱི་ངོ་བོ་རྗོད་བྱེད་ཀྱི་སྒྲ་)སྟེ། རྒྱན་དུ་གང་ཞིག་ཆ་རྣམས་འདུས་པ་ཡིས། ། དོན་གྱི་ངོ་བོ་སྟོན་བྱེད་ན། ། རྣམ་ཆ་མང་ངམ་ཉུང་གྱུར་ཀྱང་། ། དེ་ནི་མིང་ཞེས་རབ་ཏུ་བརྗོད། །
ཅེས་སོ། ། གཉིས་པ་དབྱེ་ན་གཉིས་ལས། (Aདངོས་མིང་)ལ་མཚན་ཉིད་ནི། (Bའདོད་རྒྱལ་ཐོག་མར་སྦྱར་བས་རང་གི་བརྗོད་བྱ་ལ་གྲགས་པས་མི་འཁྲུལ་བར་གྲུབ་པའི་མིང་)སྟེ། རྣམ་འགྲེལ་དུ། ཇི་ལྟར་གྲགས་ལས་གྲུབ་གང་ཡིན། ། དངོས་དང་ཞེས་སོ། ། དབྱེ་ན། (Cལྷས་བྱིན་དང་ཤིང་)ཞེས་པ་ལྟ་བུ་མིང་དང་རིགས་ཀྱི་སྒྲ་གཉིས་སོ། ། གཉིས་པ་(Aབཏགས་མིང་)ལ་མཚན་ཉིད་ནི།
(Bདངོས་མིང་ལ་བརྟེན་ནས་བརྡ་བྱས་པའི་རྒྱུ་མཚན་ཅན་གྱི་མིང་)སྟེ། རྣམ་འགྲེལ་དུ། དེ་དང་མཚུངས་པའི་ཕྱིར། ། གང་ལ་དེ་སྐད་བརྗོད་ཕལ་ལ། ། ཞེས་སོ། ། གཉིས་པ་དབྱེ་ན་འབྲེལ་བ་དང་། སྨན་ཁྲ་རྐང་ཞེས་པ་ལྟ་བུ་འདྲ་བ་རྒྱུ་མཚན་དུ་བྱས་པའོ། ། དང་པོ་ལ་བཞི་སྟེ། རྒྱུ་ལ་འབྲས་བུ། འབྲས་བུ་ལ་རྒྱུ།
ཡ་གྱལ་ལ་ཚོགས་པ། ཚོགས་པ་ལ་ཡ་གྱལ་གྱི་མིང་གིས་བཏགས་པའོ། ། དཔེར་ན་སྒྲུབ་ངག་ལ་རྗེས་དཔག་དང་། ཉི་འོད་ལ་ཉི་མ། རས་ཡུག་གི་ཕྱོགས་གཅིག་ཚིག་པ་ལ་རས་ཡུག་ཚིག རྔའི་སྒྲ་ཞེས་པ་ལྟ་བུའོ། ། གཉིས་པ་(Aཚིག་)ལ། མཚན་ཉིད་ནི། (Bདོན་གྱི་ཁྱད་པར་སྟོན་པའི་རྗོད་བྱེད་ཀྱི་སྒྲ་)སྟེ། རྒྱན་དུ།
གལ་ཏེ་མིང་གཉིས་འདུས་པའམ། ། འོན་ཏེ་མང་པོ་འདུས་ཀྱང་རུང་། ། དེ་དག་ཁྱད་པར་རྗོད་བྱེད་ན། ། ཚིག་ཅེས་རབ་ཏུ་བརྗོད་པ་སྟེ། ། ཞེས་སོ། ། དབྱེ་ན་བཅུ་སྟེ། འབྲུ་མང་པོ་དང་ཚིག་བསྡུད་དང་། ། ཁྱད་པར་དག་དང་ཡན་ལག་དང་། ། གཞི་དང་གཞི་གཅིག་བསྡུ་བ་དང་། ། གཞི་མཐུན་པ་དང་དེའི་སྐྱེས་བུ། །
བཟླས་དབྱེ་བ་དང་ཕྱོགས་ཙམ་མོ། ། ཞེས་པ་ལྟར་ཏེ་དགོས་པ་ཆུང་བས་འདིར་མ་བཤད་དོ། ། གཉིས་པ་བརྡའི་སྒོ་ནས་དབྱེ་བ་ལ། དབྱེ་བ་དངོས་དང་། དེའི་མུ་བརྩི་བ་གཉིས་སོ། ། དང་པོ་ལ། (Aཆོས་)དང་(Aཆོས་ཅན་)བརྗོད་པ་གཉིས་ལས་དང་པོ་ལ་མཚན་ཉིད་ལ། (Bབརྗོད་བྱའི་ཁྱད་པར་གཞན་སྤོང་བའི་ཚུལ་གྱིས་བརྗོད་བྱ་གོ་བྱེད་ཀྱི་སྒྲ་)སྟེ། རྣམ་འགྲེལ་དུ། ཁྱད་པར་གཞན་ནི་སྤོང་བ་དང་། །
ཞེས་སོ། ། དབྱེ་ན་བུམ་པ་ཉིད་ཅེས་པ་ལྟ་བུ་དེའི་རིགས་བརྗོད་པ་དང་། བུམ་པ་མི་རྟག་པ་ཉིད་ཅེས་པ་ལྟ་བུ་དེའི་ཆོས་བརྗོད་ཡིན་ཡང་དེའི་རིགས་བརྗོད་མིན་པ་གཉིས་ཏེ། གཉིས་པ་ལ་མཚན་ཉིད་ནི། (Bབརྗོད་བྱའི་ཁྱད་པར་གཞན་མི་སྤོང་བའི་ཚུལ་གྱིས་བརྗོད་བྱ་གོ་བྱེད་ཀྱི་སྒྲ)། རྣམ་འགྲེལ་དུ། མི་སྤོང་བ་དག་ཅེས་སོ། ། ཁྱད་པར་གཞན་སྤོང་མི་སྤོང་ནི་ཁྱད་པར་གཞན་བློ་ཡུལ་དུ་འཕེན་མི་འཕེན་ནོ། ། དབྱེ་ན་བུམ་པ་ཞེས་པ་ལྟ་བུ། རང་གི་ཚོགས་པ་ཅན་ལ་ལྟོས་ནས་ཚོགས་པ་བརྗོད་པ་དང་།
ཚོགས་བརྗོད་མ་ཡིན་པ་ནམ་མཁའི་རང་བཞིན་ཞེས་པ་ལྟ་བུ་གཉིས་སོ། ། གཉིས་པ་དེའི་མུ་བརྩི་བ་ནི། རིགས་བརྗོད་ལ་ཚོགས་བརྗོད་མ་ཡིན་པ་བདེ་བ་ཞེས་པ་ལྟ་བུ་སྟེ། བདེ་བ་ལ་ཡིག་ཆ་མེད་པའི་ཕྱིར་ཚོགས་བརྗོད་ཡིན་ལ། རིགས་བརྗོད་མ་ཡིན་པ་ནི་འབིགས་བྱེད་གངས་ཅན་རི་རབ་ཅེས་པ་ལྟ་བུ་སྟེ། དེའི་རང་བཞིན་ཅན་གྱི་ཚོགས་པ་གཞན་མེད་པའི་ཕྱིར་རོ། ། གཉིས་ཀ་ཡིན་པ་ནི་བུམ་པ་ཞེས་པ་ལྟ་བུ་སྟེ། ཚོགས་ཅན་གསེར་བུམ་སོགས་ལ་ལྟོས་ནས་རིགས་བརྗོད་དང་། རང་གི་ཚོགས་པ་ཅན་གཟུགས་དྲི་རོ་རེག་བཞི་ལ་ལྟོས་ཏེ་ཚོགས་བརྗོད་དུ་འགྱུར་བས་སོ། ། གཉིས་པ་བརྡ་སྦྱོར་བའི་ཚུལ་ལ།
སྤྱིར་ཐ་སྙད་འདོགས་པའི་ཚུལ་ནི། རྟོག་པ་ལ་སྣང་བའི་སྒྲ་དོན་ལ་ཕྱི་རོལ་དོན་དུ་ཞེན་ནས་དེ་དང་དེ་མིན་གཉིས་སུ་ཕྱེ་ནས་དེ་མིན་བཅད་པའི་ཚུལ་གྱིས་བརྡ་སྦྱོར་ཏེ། རྣམ་འགྲེལ་དུ། གཅིག་རྟོགས་ཞེས་བྱའི་ཤེས་པ་ནི། ། གཅིག་ལ་གནས་པའི་རྟོགས་པ་པོས། ། དེ་དང་དེ་མིན་རྒྱུ་དོན་རྣམས། ། བདག་ཉིད་རྣམ་པར་འབྱེད་པར་བྱེད། ། བློ་དེ་ལ་ནི་ཡོད་པའི་དངོས། ། བློ་རྒྱུ་ཉིད་དུ་སྣང་བ་དང་། ། རྒྱུ་མིན་ངོ་བོ་བྲལ་བ་དང་། །
ངོ་བོ་གཅིག་འདྲར་བདག་ཉིད་ཀྱིས། ། ཐ་དད་པར་ནི་ཤེས་འགྱུར་བས། ། ཐ་དད་པ་ལ་སྐད་སྦྱོར་ཏེ། ། ཞེས་སོ། ། གཉིས་པ་དགག་སྒྲུབ་ཀྱི་ཐ་སྙད་སྦྱོར་ཚུལ་ལ། དབྱེ་བ་དང་། བསྡུ་བའོ། ། དང་པོ་ལ་གཉིས་ཀྱི་སྒྲུབ་པའི་སྒོ་ནས་སྦྱོར་ཚུལ་ལ་འབྲས་བུ་དང་རྒྱུའི་སྒོ་ནས་བརྡ་སྦྱོར་ཚུལ་གཉིས་ཀྱི་དང་པོ་ལ། ཚོགས་དང་། རྒྱུད་དང་།
གནས་སྐབས་ཁྱད་པར་ཅན་གྱི་སྒྲ་གསུམ་གྱི་དང་པོ་ལ། ཚོགས་པ་དུ་མ་དང་། གཅིག་ལ་འཇུག་པ་གཉིས་ཏེ། དེ་དག་ཀྱང་འབྲས་བུ་གཅིག་བྱེད་པའི་སྒོ་ནས་བརྡར་བྱས་པ་ཡིན་ནོ། ། གཉིས་པ་ནི། རྒྱུན་གཅིག་ལ་བརྟེན་ནས་སྒྲ་གཅིག་བརྡར་བྱས་པ་ནི་མིན་ཞེས་པ་ལྟ་བུ་སྟེ། བྱིས་པ་དང་གཞོན་ནུ་སོགས་གནས་སྐབས་སྐབས་ཐ་དད་པའི་རྒྱུན་གཅིག་བརྗོད་པའི་ཕྱིར། གསུམ་པ་ནི་གནས་སྐབས་ཁྱད་པར་ཅན་དུ་གྱུར་པའི་སྒོ་ནས་གཅིག་གི་ཚིག་སྦྱར་བ་སྟེ། དཔེར་ན་རྡུལ་ཕྲན་སོ་སོའི་བསྡུས་པ་མིག་ཤེས་ཀྱི་ཡུལ་རུང་དུ་གྱུར་པ་ན་བསྟན་དུ་ཡོད་པ་ཞེས་སམ། རང་གི་ཡུལ་དུ་གཞན་འབྱུང་བའི་གེགས་བྱེད་པར་འགྱུར་པ་ལ་ཐོགས་བཅས་ཞེས་པའི་གཅིག་གི་ཚིག་བརྡར་པ་ལྟ་བུའོ། །
གཉིས་པ་རྒྱུའི་སྒོ་ནས་བརྡ་སྦྱོར་བ་ནི། བ་ཁྲ་མོ་དང་སེར་སྐྱའི་བུ་སྔ་ཕྱི་དག་ལ་བ་ཁྲ་མོའི་བུ་ཞེས་པའམ་སེར་སྐྱའི་བུ་ཞེས་པ་ལྟ་བུའོ། ། གཉིས་པ་དགག་པའི་སྒོ་ནས་སྦྱོར་ཚུལ་ལ་གཉིས་ལས། འབྲས་བུ་དགག་པའི་སྒོ་ནས་སྦྱོར་ཚུལ་ནི། འབྲས་བུ་བདེ་བ་དང་གཙང་བ་སོགས་བཀག་པའི་སྒོ་ནས་ཟག་བཅས་མི་གཙང་བ་དུཿཁ་བ་ཞེས་དང་། སྒྲ་མིག་གི་གཟུང་བྱ་མིན་ཞེས་པ་ལྟ་བུའོ། ། གཉིས་པ་རྒྱུ་བཀག་པའི་སྒོ་ནས་སྦྱོར་བ་ནི། གཞན་གྱིས་བྱེད་པ་པོ་བདག་གིས་བདག་གིར་བྱས་པས་བདག་རྒྱུ་ཡིན་པས་འདོད་པ་བཀག་ནས་སྒྲ་སྦྱོར་བ་དངོས་པོ་འདི་ནི་བདག་པོ་མེད་པ་ཞེས་པ་ལྟ་བུའོ། ། བསྡུ་བ་ནི། དེ་ལྟར་སྒྲ་སྦྱོར་བ་ཐམས་ཅད་དགག་སྒྲུབ་གཉིས་ཀྱི་སྒོ་ནས་སྦྱོར་བས་ཐ་སྙད་ཐམས་ཅད་དགག་སྒྲུབ་ཀྱི་ཐ་སྙད་གཉིས་ལས་མི་འདའ་སྟེ།
རྣམ་འགྲེལ་དུ། དགག་དང་སྒྲུབ་པ་མ་གཏོགས་པར། ། སྒྲ་ལས་བྱུང་བའི་ཐ་སྙད་གཞན། ། ཡོད་མིན་ཞེས་སོ། ། གསུམ་པ་དོན་རྟོགས་ཚུལ་ནི། རྗོད་བྱེད་ཀྱི་སྒྲ་ལས་བརྡ་དང་ཐ་སྙད་ཀྱི་དུས་ཀྱི་དོན་གཅིག་ཏུ་འཁྲུལ་ནས་བརྡ་ཅི་ལྟ་བ་བཞིན་དུ་ཐ་སྙད་ཀྱི་དུས་སུ་ཡང་དོན་གོ་སྟེ། རྣམ་འགྲེལ་དུ། དེ་ལས་དེ་རྟོགས་གྱུར་པའི་བློ། ། འཁྲུལ་བའི་དངོས་པོ་གཅིག་ལྟར་རྟོགས། ། ཞེས་སོ། །
དེ་དང་རྗོད་བྱེད་ཀྱི་སྒྲ་ཐམས་ཅད་ཀྱི་རྗེས་འགྲོ་དངོས་དང་། ལྡོག་པ་ཤུགས་ཀྱིས་བརྗོད་པས་རྟོགས་པས་ཀྱང་དེ་ལྟར་དངོས་ཤུགས་ལ་གོ་སྟེ། ཤཱཀྱ་བློར། སྒྲའི་རྗེས་སུ་འགྲོ་བ་དང་ལྡོག་པ་བརྗོད་པར་བྱ་བ་ཡིན་ཏེ། རྗེས་སུ་འགྲོ་བ་ནི་དངོས་སུ་བརྗོད་པ་དང་། ལྡོག་པ་ནི་ཤུགས་ཀྱིས་བརྗོད་པ་ལྟ་བར་བྱའོ་ཞེས་སོ། ། གཉིས་པ་རྟོག་མེད་ལ་གཉིས་ལས། མཚན་ཉིད་ལ་དང་པོ་དགག་པ་ནི། ཁ་ཅིག་དོན་སྤྱི་མི་འཛིན་པ་ལ་འདོད་པ་ནི་དངོས་མེད་ཀྱིས་མ་ངེས་སོ། ། གཉིས་པ་རང་ལུགས་ནི།
རང་ཡུལ་གསལ་བར་སྣང་བའི་བློ་སྟེ། ཆོས་མཆོག་ཏུ། གསལ་བར་སྣང་བ་ཡིན་པའི་ཕྱིར་རྣམ་པར་རྟོག་པ་མེད་པར་གྲུབ་པ་ཡིན་ལ་ཞེས་སོ། ། དབྱེ་ན། འཁྲུལ་མ་འཁྲུལ་ལ་གཉིས་ཏེ་མཚན་ཉིད་དང་དབྱེ་བས་སོ། ། དང་པོ་ལ་དགག་པ་ནི། བསོད་རྒྱལ། བློ་གང་སྣང་ཡུལ་ལ་ལྟོས་ཏེ་འདྲེས་རུང་འཛིན་པ་དང་མི་བསླུ་བས་སྟོང་པ་ཞེས་པ་ནི་དབང་ཤེས་དང་ཡིད་ཤེས་རྟོག་མེད་འཁྲུལ་པ་ལ་མ་ཁྱབ་བོ། ། གཉིས་པ་རང་ལུགས་ནི། ཕྱིན་ཅི་ལོག་ཏུ་གསལ་བར་སྣང་བའི་རིག་པའོ། །
དབྱེ་ན་དབང་ཤེས་དང་ཡིད་ཤེས་འཁྲུལ་པ་གཉིས་ཏེ། རྣམ་ངེས་སུ། ཉེ་བར་བསླད་པས་བསླུ་བའི་ཕྱིར། ། མངོན་སུམ་ལྟར་སྣང་ཞེས་དང་། དེའི་འགྲེལ་པར། འདིས་ནི་ཡིད་ཀྱིས་རྣམ་པར་བསླད་པ་ཡང་བཤད་པ་ཡིན་ནོ་ཞེས་སོ། ། དང་པོ་ལ་དབྱེ་ན། ཟླ་བ་གཉིས་འཛིན་དང་། མགལ་མེ་ལ་འཁོར་ལོ་དང་། དུང་སེར་འཛིན།
གྲུར་ཞུགས་པ་ལས་ཤིང་སོགས་འགྲོ་བར་སྣང་བ་ལྟ་བུ་ཡུལ། དོན་བྱེད་པའི་རང་བཞིན། རྣམ་པ། བྱ་བ་ལ་འཁྲུལ་པ་ལ་སོགས་པའོ། ། གཉིས་པ་ལ་རྨི་ལམ་གསལ་སྣང་དང་། ཟད་པར་ཟིལ་གནོན་ལ་སོགས་པ་བསྒོམས་བྱུང་མིན་པ་དང་། བསྒོམས་བྱུང་གི་གསལ་སྣང་གཉིས་ཡོད་དོ། ། རྟོག་མེད་མ་འཁྲུལ་བ་ནི་མངོན་སུམ་སྟེ་འོག་ཏུ་འཆད་དོ། ། གསུམ་པ་ངོ་བོའི་སྒོ་ནས་དབྱེ་ན། འཁྲུལ་མ་འཁྲུལ་གཉིས་ལས།
དང་པོ་ལ་གཉིས་ལས་མཚན་ཉིད་ནི། ཕྱིན་ཅི་ལོག་ཏུ་འཛིན་པའི་བློ་སྟེ། རྣམ་འགྲེལ་གྱི་རང་འགྲེལ་དུ། འཁྲུལ་པའི་མཚན་ཉིད་ནི་ཕྱིན་ཅི་ལོག་ཏུ་སྣང་བ་ཡིན་ནོ་ཞེས་སོ། ། གཉིས་པ་དབྱེ་ན་རྟོག་པ་དང་། རྟོག་མེད་འཁྲུལ་པ་གཉིས་སོ། ། གཉིས་པ་ནི། ཚད་མ་ཡིན་པས་འོག་ནས་འཆད་དོ། ། གསུམ་པ་འཇུག་ཚུལ་གྱི་སྒོ་ནས་དབྱེ་བ་ནི། སྣང་བ་དང་སེལ་བས་འཇུག་པས་བློ་གཉིས་ལས།
དང་པོ་ལ་གཉིས་ལས་མཚན་ཉིད་ལ་དགག་པ་ནི། ཆུ་མིག་པས་མྱོང་སྟོབས་ཀྱི་ཡུལ་དུ་བྱེད་པ་ཞེས་པ་ནི་ཀུན་མཁྱེན་གྱི་བློ་གཞན་གྱི་བདེ་སྡུག་ལ་སྒྲུབ་འཇུག་མ་ཡིན་པར་ཐལ་ཞིང་། འུ་ཡུག་པ་བློ་གང་ཡུལ་དེའི་རྣམ་པ་སྣང་ནས་འཛིན་པ་ཞེས་པ་ནི་བློས་མ་ངེས་སོ། ། གཉིས་པ་གཞག་པ་ནི་ཆར་ཕྱེ་བར་གསལ་བར་སྣང་བའི་བློ་སྟེ། རྣམ་འགྲེལ་དུ། དོན་གྱི་རང་གི་ངོ་བོ་གཅིག ། བདག་ཉིད་མངོན་སུམ་ཡིན་པ་ལ། ། ཚད་མ་རྣམས་ཀྱིས་བརྟག་བྱ་གང་། ། མ་མཐོང་ཆ་གཞན་ཅི་ཞིག་ཡོད། ། ཅེས་སོ། །
གཉིས་པ་དབྱེ་བ་ལ་གཉིས་ལས། སྣང་བ་འཁྲུལ་བ་ལ་མཚན་ཉིད་ནི། ཆར་མ་ཕྱེ་བར་ཕྱིན་ཅི་ལོག་ཏུ་གསལ་བར་སྣང་བའི་ཤེས་པའོ། ། དབྱེ་ན་རྟོག་མེད་འཁྲུལ་པ་ལྟར་གཉིས་ཏེ། གཉིས་པ་སྣང་བ་མ་འཁྲུལ་བ་ལ་མཚན་ཉིད་ནི་ཆར་མ་ཕྱེ་བའི་སྒོ་ནས་ཕྱིན་ཅི་མ་ལོག་པར་གསལ་བར་སྣང་བར་སྣང་བའི་ཤེས་པའོ། ། དབྱེ་ན་དོན་རིག་མངོན་སུམ་དང་རང་རིག་གོ ། གཉིས་པ་རྟོགས་བྱ་ཡུལ་ལ་མཚན་ཉིད་དང་། དབྱེ་བ། མུ་བརྩི་བ་གསུམ་གྱི་དང་པོ་ལ་གཉིས་ལས། དགག་པ་ནི།
ཆོས་གང་ཞིག རྣམ་པ་བློ་ལ་ཤར་བ་ལ་བརྟེན་ནས་ངེས་པར་བྱ་བ་ཞེས་པ་ནི་རྟོག་མེད་ཀྱིས་མ་ངེས་ཏེ། རྟོག་པ་མིན་པས་ངེས་བྱེད་མིན་པའི་ཕྱིར་རོ། ། གཉིས་པ་བཞག་པ་ནི། བློས་རིག་པར་བྱ་བའོ། ། གཉིས་པ་དབྱེ་བ་ལ་སྣང་ཡུལ། ཞེན་ཡུལ། འཇུག་ཡུལ། གཟུང་ཡུལ་བཞི་ལས། དང་པོ་ལ་མཚན་ཉིད་ནི།
སྣང་བས་རིག་བྱའོ། ། དབྱེ་ན་རྟོག་མེད་མ་འཁྲུལ་བ་དང་རྟོག་པའི་སྣང་ཡུལ་གཉིས་སོ། ། དང་པོ་ལ་བེམ་རིག་གཉིས་དང་། གཉིས་པ་ལ་དགག་སྒྲུབ་གཉིས་སོ། ། གཉིས་པ་ལ་མཚན་ཉིད་ནི། ཞེན་ནས་རྟོགས་པར་བྱ་བ་སྟེ་ཤེས་བྱ་ཐམས་ཅད་དོ། ། གཉིས་པ་དབྱེ་བ་ལ་རྟོགས་ཚུལ་དང་། དོན་བྱེད་མི་བྱེད་ཀྱི་སྒོ་ནས་དབྱེ་བ་ལ་གཉིས་ལས། དང་པོ་གཉིས་ཀྱི་རང་བཞིན་ཉིད་ནི་དོན་དམ་པར་དོན་བྱེད་པ་སྟེ། རྣམ་འགྲེལ་དུ།
དོན་དམ་དོན་བྱེད་ནུས་པ་གང་། ། དེ་འདིར་དོན་དམ་ཡོད་པ་ཡིན། ། ཞེས་སོ། ། དབྱེ་ན་བེམ་རིག་གཉིས་སོ། ། གཉིས་པ་སྤྱི་མཚན་ལ་མཚན་ཉིད་ནི། དོན་དམ་དུ་དོན་མི་བྱེད་པའི་ཆོས་ཏེ། དེ་ཉིད་དུ། གཞན་ནི་ཀུན་རྫོབ་ཡིན་པ་སྟེ། ། ཞེས་སོ། ། དབྱེ་ན་སྤྱི་བྱེ་བྲག་གཉིས་ལས།
སྤྱི་ལ་རིགས་སྤྱི། ཚོགས་སྤྱི། དོན་སྤྱི། བསྡུ་བའི་སྤྱི། རྣམ་བརྟག་གི་སྤྱི་སྟེ་ལྔའི་དང་པོ་ལ། མཚན་ཉིད་དང་དབྱེ་བ་གཉིས་ཀྱི། དང་པོ་ལ་དགག་པ་ནི། ཆུ་མིག་པས། རང་གི་བྱེ་བྲག་ལ་ལྟོས་པའི་རིགས་མི་མཐུན་ལས་ལོག་པ་ཞེས་པ་ནི་སྤྱིས་མ་ངེས་ཏེ། རང་གི་བྱེ་བྲག་མི་སྲིད་པའི་ཕྱིར་རོ། །
གཉིས་པ་བཞག་པ་ནི། རང་གིས་ཁྱབ་བྱའི་གསལ་བ་ལ་ཐུན་མོང་བར་ཁྱབ་པའི་རིགས་ལྡོག་སྟེ། རྣམ་འགྲེལ་དུ། དོན་གྱི་ངོ་བོ་ཉིད་ཀྱི་སྤྱི། ། ཀུན་ལ་ངོ་བོ་མཚུངས་ཕྱིར་དང་། ། དེ་ལྡོག་པ་ལ་བརྟེན་ཕྱིར་རོ། ། ཞེས་སོ། ། དབྱེ་ན་དངོས་པོ་དང་དངོས་མེད་གཉིས་ཀ་ལ་བརྟེན་པ་གསུམ་མོ། ། གཉིས་པ་ཚོགས་སྤྱི་ལ་མཚན་ཉིད་ནི། ཆོས་དུ་མ་འདུས་པའི་ཆོས་ཅན་གང་ཞིག
རང་གི་ཚོགས་པ་ཅན་ལ་ཁྱབ་བྱེད་ཐུན་མོང་བར་གྲུབ་པ་སྟེ། རྒྱལ་དབང་བློར། ཚོགས་པ་ནི་བསྡུས་པ་ཙམ་ཡིན་ཞིང་བློས་ཀུན་བཏགས་པ་ཁོ་ན་སྟེ་ཞེས་སོ། ། དབྱེ་ན་ཚོགས་པ་གཅིག་དང་དུ་མའོ། ། གསུམ་པ་དོན་སྤྱི་ནི། གསལ་བ་དུ་མ་ལ་གཅིག་ཏུ་ཞེན་པའི་རྟོག་པའི་རྣམ་པ་སྟེ། རྣམ་འགྲེལ་དུ། དངོས་རྣམས་ངོ་བོ་འགའ་ཞིག་གིས། ། ཐ་དད་མིན་པ་ལྟ་བུར་སྣང་། ། དེ་ལ་བསམ་པའི་དབང་གིས་ན། །
ཕྱི་ཡོད་པར་ནི་རབ་ཏུ་བསྒྲགས། ། ཞེས་སོ། ། བཞི་པ་བསྡུ་བའི་སྤྱི་ནི། གཞི་མཐུན་པའི་སྤྱི་དེ། དཔེར་ན་བུམ་པ་ཡང་ཡིན་ལ་དངོས་པོ་ཡང་ཡིན་ཞེས་པ་ལྟ་བུ་སྟེ། དབྱེ་ན། དངོས་པོ་དང་དངོས་མེད་གཉིས་ཀ་ལ་བརྟེན་པ་གསུམ་མོ། ། ལྔ་པ་རྣམ་བརྟག་གི་སྤྱི་ནི། ཕྱོགས་གཉིས་གང་རུང་གི་སྤྱི་སྟེ། དཔེར་ན་གོང་བུ་འགའ་ཞིག་བ་ལང་བ་མེན་གང་རུང་དུ་ཐེ་ཚོམ་ཟ་ཞིང་།
བ་ལང་བ་མེན་གང་རུང་ཡིན་པ་ན་བ་ལང་བ་མེན་གང་རུང་གི་སྤྱི་ལྟ་བུ་ཐེ་ཚོམ་རྣམ་བརྟག་གི་སྤྱི་སྟེ། གང་རུང་དུ་ངེས་ན་དེའི་སྤྱི་མི་སྲིད་དེ། རྣམ་པར་བརྟག་པ་དང་གཅིག་ཏུ་སོ་སོར་ངེས་པ་འགལ་བའི་ཕྱིར། ཞེས་རྣམ་ངེས་ལས་སོ། ། གཉིས་པ་བྱེ་བྲག་ལ་མཚན་ཉིད་དང་། དབྱེ་བ་གཉིས་ལས། དང་པོ་ལ་མཚན་ཉིད་ནི། ཁྱད་པར་ལྡོག་པ་གཉིས་ཚོགས་པ་སྟེ། རྣམ་འགྲེལ་དུ། འདི་ལྟར་ལྡོག་པའི་ངོ་བོ་ཅན། །
དེས་ན་ཐ་དད་མེད་ལྟ་བུ། ། དེ་ཉིད་གཞན་ལས་ལྡོག་པར་ཡང་། ། སྣང་སྟེ། ཞེས་སོ། ། དབྱེ་ན། རིགས། ཚོགས། བསྡུ་བ། རྣམ་བརྟག་གི་བྱེ་བྲག་བཞིའམ། དངོས་པོ།
དངོས་མེད། གཉིས་ཀ་ལ་བརྟེན་པ་གསུམ་མོ། ། གཉིས་པ་དོན་བྱེད་མི་བྱེད་ཀྱི་སྒོ་ནས་དབྱེ་ན་དངོས་པོ་དང་དངོས་མེད་གཉིས་ལས། དང་པོ་ལ་མཚན་ཉིད་ནི། དོན་བྱེད་པ་སྟེ། རིགས་ཐིགས་སུ། དངོས་དང་དངོས་པོའི་མཚན་ཉིད་དོན་བྱེད་ནུས་པ་ཁོ་ན་ཡིན་པའི་ཕྱིར་ཞེས་སོ། ། དབྱེ་བ་ལ་ངོ་བོ་དང་བྱེད་པའི་སྒོ་ནས་དབྱེ་བ་ལ་གཉིས་ལས། དང་པོ་ལ། དངོས་པོ་གཅིག་དང་ཐ་དད་གཉིས་ལས།
དང་པོའི་མཚན་ཉིད། དོན་བྱེད་ནུས་པ་དག་གཅིག་པ་སྟེ། དབྱེ་ན་བུམ་པ་ལྟ་བུ་ཐ་མི་དད་པ་དང་། ཐ་དད་ལ་བྱས་མི་རྟག་ལྟ་བུ་ཁྱབ་མཉམ་པ་དང་། བུམ་པ་དང་མི་རྟག་པ་ལྟ་བུ་ཁྱབ་མི་མཉམ་པ་གཉིས་སོ། ། གཉིས་པ་ལ་མཚན་ཉིད་ནི། དོན་བྱེད་པ་གང་། ངོ་བོ་ཐ་དད་པའོ། ། དབྱེ་ན་ཚ་གྲང་ལྟ་བུ་འགལ་ལ། མེ་དུ་ལྟ་བུ་འགལ་ཞིང་འབྲེལ་པ།
ཀ་བུམ་ལྟ་བུ་འགལ་འབྲེལ་གཉིས་ཀ་མིན་པ་སྟེ་གསུམ་མོ། ། བྱེད་པའི་སྒོ་ནས་དབྱེ་ན་བེམ་རིག་གཉིས་ལས། དང་པོ་ལ་མཚན་ཉིད་ནི། ཐོགས་བཅས་གང་ཞིག རིགས་མི་མཐུན་ནོ། ། དབྱེ་ན། ཕྱིའི་ཡུལ་ལྔ། ནང་གི་དབང་པོ་ལྔའོ། ། རིག་པ་བཤད་ཟིན་ཏོ། ། གཉིས་པ་དངོས་མེད་ལ་མཚན་ཉིད་ནི།
དོན་བྱེད་པས་སྟོང་སྟེ། རྣམ་འགྲེལ་དུ། དེ་མི་རུང་ཕྱིར་རང་བཞིན་མེད། ། དེ་ནི་དངོས་མེད་མཚན་ཉིད་ཡིན། ། ཞེས་སོ། ། དབྱེ་ན་ཆོས་ཆོས་ཅན་གཉིས་སོ། ། གསུམ་པ་འཇུག་ཡུལ་ལ་གཉིས་ལས། མཚན་ཉིད་ལ་དགག་པ་ནི། ཁ་ཅིག་ཚད་མས་རྟོགས་བྱ་ཞེས་པ་ནི། བུམ་འཛིན་མངོན་སུམ་གྱི་གཟུང་དོན་བུམ་པའི་སྐད་ཅིག་ཆོས་ཅན།
བུམ་འཛིན་མངོན་སུམ་གྱི་འཇུག་ཡུལ་དུ་ཐལ། བུམ་འཛིན་མངོན་སུམ་གྱིས་རྟོགས་བྱ་ཡིན་པའི་ཕྱིར། འདོད་མི་ནུས་ཏེ། ཆོས་མཆོག་ཏུ། ཐོབ་པར་བྱ་བ་ཡང་འདིར་འཇུག་པའི་ཡུལ་ཉིད་ལ་ངེས་པར་བརྟག་པར་བྱ་བ་ཡིན་ལ་ཞེས་དང་། མངོན་སུམ་གྱིས་བཟུང་བའི་དོན་ནི་ཐོབ་པར་རུང་བ་མ་ཡིན་ཏེ། སྐད་ཅིག་མ་ཉིད་ཡིན་པའི་ཕྱིར་རོ། ། ཞེས་སོ། ། གཉིས་པ་བཞག་པ་ནི། ཚད་མས་གཞལ་བ་ལྟར་ཡོངས་སུ་བཅད་ནས་ཐོབ་པར་བྱར་རུང་སྟེ།
ཆོས་མཆོག་ཏུ། ཡོངས་སུ་བཅད་པའི་དོན་ཉིད་འཇུག་པའི་ཡུལ་ཡིན་གྱི་ཞེས་སོ། ། དབྱེ་ན་མངོན་གྱུར་ལྐོག་གྱུར་གཉིས་སམ། གནས་སྐབས་མཐར་ཐུག་གི་འཇུག་ཡུལ་གཉིས། བཞི་པ་གཟུང་ཡུལ་ལ་དགག་གཞག་གཉིས་སོ། ། དང་པོ་ལ་མཚན་ཉིད་དང་དབྱེ་བ་དགག་པ་གཉིས་ཀྱི་དང་པོ་ནི། སྔ་རབས་པ་དག་འཛིན་པ་ལ་སྣང་རུང་ཞེས་པ་ནི་མི་འཐད་དེ། རྟོག་མེད་འཁྲུལ་པ་ཆོས་ཅན། སྐྲ་ཤད་ཟླ་གཉིས་ཀྱང་གཟུང་ཡུལ་དུ་ཐལ། སྐྲ་ཤད་ཟླ་གཉིས་འཛིན་པ་ལ་སྣང་རུང་བའི་ཕྱིར་ཏེ།
རྣམ་འགྲེལ་དུ། འཁྲུལ་པའི་ཤེས་པ་ཅན་རྣམས་ཀྱིས། ། ཟླ་གཉིས་མེད་བཞིན་ཐ་དད་མཐོང་། ། ཞེས་སོ། ། འདོད་པར་མི་ནུས་ཏེ། ཆོས་མཆོག་ཏུ། རབ་རིབ་ལ་སོགས་པ་དབང་པོ་ཉམས་པ་ལས་སྐྱེས་པ་ནི་ཕྱིན་ཅི་ལོག་གི་རྣམ་པ་བཞག་པའི་ཕྱིར། སྐྱེད་པར་བྱེད་པ་ཡིན་ཡང་བཟུང་བ་མ་ཡིན་ཏེ། ཟླ་བ་གཉིས་ཀྱི་ཤེས་པ་ལ་ཟླ་བ་གཅིག་གི་རང་གི་རྣམ་པ་མ་བཞག་པའི་ཕྱིར་ཞེས་སོ། ། འདིས་ནི་གཟུང་དོན་དང་དམིགས་རྐྱེན་གྱི་ཁྱད་པར་བཤད་པ་ཡིན་ནོ། །
འཛིན་པའི་རྣམ་པ་ཡང་འཛིན་པའི་གཟུང་ཡུལ་དུ་ཐལ་བའི་ཕྱིར་རོ། ། གཉིས་པ་དབྱེ་བ་ལ་བཀག་པ་ནི། སྔ་རབས་ཕལ་ཆེ་བ་གཟུང་ཡུལ་རང་མཚན། དོན་སྤྱི། དངོས་མེད། གསལ་སྣང་ངོ་། ། དང་པོ་ལ་མཚན་ཉིད་ནི་འཛིན་པ་ལ་ཐུན་མོང་མ་ཡིན་པའི་རྣམ་པར་སྣང་ཞིང་དོན་བྱེད་པ་སྟེ། དབྱེ་ན། ཡུལ་དང་དབང་པོ་སེམས་སེམས་བྱུང་ཐམས་ཅད་དོ་ཞེ་ན། དམིགས་རྐྱེན་ཟླ་གཅིག་ཀྱང་ཟླ་བ་གཉིས་འཛིན་དབང་ཤེས་ཀྱི་གཟུང་ཡུལ་དུ་ཐལ་ལོ། །
དོན་སྤྱི་ལ། མཚན་ཉིད་ནི། འཛིན་པ་ལ་ཐུན་མོང་གི་རྣམ་པར་སྣང་ཞིང་དོན་བྱེད་པ་སྟོང་པ་སྟེ། རང་བཞིན་ཤེས་བྱ་ལ་སྲིད་པའི་དོན་སྤྱིའོ་ཞེས་པའང་མི་འཐད་དེ། དེ་དག་གཟུང་ཡུལ་མིན་པར་ཐལ། རང་འཛིན་སྐྱེད་བྱེད་མིན་པའི་ཕྱིར། ཁྱབ་པ་ཡོད། རྣམ་འགྲེལ་ལས། གཟུང་བ་བསྐྱེད་ལས་གཞན་མིན་ཞེས་སོ། ། གསུམ་པ་མེད་གསལ་ལ་མཚན་ཉིད་ནི།
འཛིན་པ་ལ་ཐུན་མོང་མིན་པའི་རྣམ་པར་སྣང་ཞིང་དོན་དམ་པས་སྟོང་པ་སྟེ། དབྱེ་ན་དབང་ཡིད་རྟོག་མེད་འཁྲུལ་བའི་གཟུང་ཡུལ་ཏེ། ཟླ་གཉིས་དང་རྨི་ལམ་གྱི་རྟ་གླང་གི་རྣམ་པ་ལྟ་བུའོ་ཞེས་པ་མི་འཐད་དེ། རྣམ་པ་དེ་དག་རང་འཛིན་དང་ལྷན་ཅིག་དམིགས་ངེས་མ་ཡིན་པར་ཐལ། ཤེས་པ། གཏན་ཡོད། རང་བཞིན་མིན་པར་ཐལ་ཏེ། འདོད་པར་མི་ནུས། རྣམ་འགྲེལ་དུ། དེ་ཕྱིར་ཤེས་དུས་སྣང་བ་ཡིས། །
དོན་ནི་ཤེས་ལས་གཞན་མིན་པ། ། བཟློག་པར་རབ་ཏུ་དཀའ་བ་ཉིད། ། ཅེས་དང་། རུང་ཡུལ་གནས་པས་མི་ཤེས་པ། ། རང་ཉིད་ཤེས་ཕྱིར་དེ་ཤེས་ཡིན། ། ཞེས་དང་། གལ་ཏེ་སྤྱི་ནི་ཤེས་ངོ་བོའི། ། དོན་ཉིད་ཡིན་ན་ཐལ་བར་འགྱུར། ། དེ་ལྟར་འདོད་ཕྱིར་སྐྱོན་ཡོད་མིན། ། ཞེས་སོ། །
གཉིས་པ་བཞག་པ་ལ་གསུམ་ལས། མཚན་ཉིད་ནི། འཛིན་པ་མ་འཁྲུལ་བ་ལ་རང་འདྲའི་རྣམ་པ་གཏོད་བྱེད་དེ། རྣམ་འགྲེལ་དུ། ཤེས་ལ་རྣམ་པར་འཇོག་ནུས་པའི། ། རྒྱུ་ཉིད་ལ་ནི་གཟུང་བར་ཤེས། ། ཞེས་སོ། ། དབྱེ་བ་ལ། དབང་པོ་དང་། ཡིད་ཀྱི་མངོན་སུམ་གྱི་བཟུང་དོན་ནམ།
བེམ་རིག་གཉིས་སོ། ། གསུམ་པ་རྣམ་བཞག་ལ་གཉིས་ལས་དང་པོ་ནི། ཕྱིའི་དོན་སྤྱོད་པའི་སྐབས་སུ་སློབ་དཔོན་ཡང་མདོ་སྡེ་པ་དང་འདྲ་བར་རགས་པ་གཟུང་དོན་དུ་བཞེད་ཅིང་། རྣམ་རིག་པའི་ལུགས་ལ་བརྟེན་པ་ན་བག་ཆགས་ཀྱི་དབང་གིས་འབྱུང་བའི་སྣང་བ་ལ་འཇོག་པ་ཡིན་ཏེ། ཉི་ཤུ་པར། རང་གི་ས་བོན་གང་ལས་སུ། ། རྣམ་རིག་སྣང་བ་གང་བྱུང་བ། ། དེ་དང་དེ་ཡི་སྐྱེ་མཆེད་ནི། ། རྣམ་པ་གཉིས་སུ་ཐུབ་པས་གསུངས། ། ཞེས་དང་།
དམིགས་བརྟག་ཏུ། ནང་ལས་ཤེས་བྱའི་ངོ་བོ་ནི། ། དོན་ཡིན་ཞེས་དང་། ཆོས་མཆོག་ཏུ། རྣམ་རིག་ཙམ་དུ་སྨྲ་བ་ནི་སློབ་དཔོན་བག་ཆགས་བརྟན་པ་དང་མི་བརྟན་པ་དག་གིས་རྣམ་པར་འཇོག་པ་མཐོང་ལ། འདིར་ནི་དོན་མེད་ན་མི་འབྱུང་བ་ལས་ཞེས་དེ་ལྟ་བུ་ལ་སོགས་པ་གསུངས་པས་ན། ཕྱི་རོལ་གྱི་དོན་གྱི་ཚུལ་ཉིད་བཞེད་པ་ཡིན་ནོ་ཞེས་སོ། ། རགས་པ་ནི་རྡུལ་ཕྲན་རང་འཛིན་བསྐྱེད་པའི་རྐྱེན་དུ་གྱུར་པ་རྣམས་ཕན་ཚུན་ཐག་ཉེ་བར་རྒྱུ་བ་སྟེ། ཀུན་ལས་བཏུས་སུ། གཅིག་མིན་དོན་གྱིས་བསྐྱེད་བྱའི་ཕྱིར། །
རང་དོན་སྤྱི་ཡི་སྤྱོད་ཡུལ་ཞེས་དང་། དེའི་འགྲེལ་པར། རང་གི་རྒྱུ་དང་རྐྱེན་རྣམས་ལས་རྡུལ་ཕྲ་རབ་ཕན་ཐག་ཉེ་བའི་གནས་སྐབས་ཐོབ་པ་ཁོ་ནར་གྱུར་པ་སོ་སོར་རྣམ་པར་ཤེས་པ་བསྐྱེད་པར་ནུས་པ་རྣམས་སྐྱེ་བ་ནི་བསགས་པའི་སྒྲས་བརྗོད་དེ། བསགས་པ་བསྡུས་པའི་རྣམ་གྲངས་ཅན་འདི་རྣམས་ལས་ཡང་དག་པར་སྐྱེས་པས་སོ་ཞེས་དང་། དབང་པོའི་ཤེས་པའི་ཡུལ་ནི་རྡུལ་ཕྲ་རབ་ཅེས་བྱ་བ་གཅིག་མིན་གྱི་དངོས་པོ་སྟེ་ཞེས་སོ། ། གཉིས་པ་འགལ་བ་སྤང་བ་ནི། རྣམ་འགྲེལ་དུ། དབང་ཡུལ་དེ་ཕྱིར་རྡུལ་ཕྲན་མིན། ། ཞེས་པ་དང་འགལ་ཞེ་ན། དེ་ནི་མ་ཚོགས་པ་དང་།
ཁྱད་མེད་ཀྱི་རྡུལ་ཕྲ་རབ་མིན་པ་ལ་དགོངས་ལ། འདིར་ནི་འདུས་པའི་རྡུལ་ཕྲ་རབ་ཡུལ་ཡིན་པ་ལ་དགོངས་པས་མི་འགལ་ལོ། ། གལ་ཏེ་ཤཱཀྱ་བློ་ལས། རྡུལ་ཕྲ་རབ་ཤིན་ཏུ་ཉེ་བར་གནས་པ། ཡུལ་མ་ཆད་པར་གནས་པ། རྡུལ་ཕྲ་རབ་གཞན་གྱིས་བསྐོར་བ་མངོན་སུམ་གྱི་ཡུལ་ཡིན་ནོ། ། རྡུལ་ཕྲ་རབ་དེ་དག་ཀྱང་ཕན་ཚུན་འདྲེས་པ་མ་ཡིན་ཏེ་ཞེས་པ་དང་འགལ་ཞེ་ན། དེའང་སྔ་མ་ལྟར་བསགས་པའི་རྡུལ་ཕྲན་ལ་དགོངས་པ་སྟེ། དེ་ལྟ་མ་ཡིན་ན་དེ་ཉིད་དུ། རྡུལ་ཕྲ་རབ་ཀྱི་རྣམ་པ་ཅན་གྱི་ཤེས་པ་ནི་ཚུ་རོལ་མཐོང་བ་འགའ་ཞིག་གིས་ཀྱང་ཡང་དག་པར་རིག་པ་མ་ཡིན་ནོ། །
དེ་བས་ན་རྡུལ་ཕྲ་རབ་མངོན་སུམ་གྱི་ཡུལ་མ་ཡིན་ཞིང་། རྗེས་སུ་དཔག་པའི་ཡང་མ་ཡིན་ཏེ། དེ་ལ་འབྲས་བུ་རྣམ་པར་ཤེས་པ་ལྡོག་པའི་རྟགས་ལས་བརྟག་པར་བྱ་བ་ཡིན་ནོ་ཞེས་སོ། ། གསུམ་པ་མ་བརྩི་བ་ནི། ཡུལ་བཞི་པོ་དེ་དག་ལས། ཞེན་ཡུལ་མིན་ལ་འཇུག་ཡུལ་མ་ཡིན་པ་ཚད་མིན་བློའི་ཡུལ། འཇུག་ཡུལ་ཡིན་ལ་ཞེན་ཡུལ་མིན་པ་མངོན་སུམ་གྱི་གཞལ་བྱ། གཉིས་ཀ་ཡིན་པ་རྗེས་དཔག་གི་འཇུག་ཡུལ། གཉིས་ཀ་མིན་པ་གཟུང་དོན་གྱི་སྐད་ཅིག་སྟེ། འཇུག་ཡུལ་ནི་རྒྱུན་ལ་འཇོག་པས་སོ། །
སྣང་ཡུལ་དང་ཞེན་ཡུལ་ལ་ཡང་སྔ་མ་ལྟར་བཞི་སྟེ། མུ་དང་པོ་རང་རིག་གི་ཡུལ། མུ་གཉིས་པ་རྗེས་དཔག་གི་འཇུག་ཡུལ། གསུམ་པ་དོན་སྤྱི། བཞི་པ་མངོན་སུམ་གྱི་འཇུག་ཡུལ་ལོ། ། ཞེན་ཡུལ་དང་གཟུང་ཡུལ་ལའང་མུ་བཞི་སྟེ། དང་པོ་རྟོག་ཡུལ་གྱི་རང་བཞིན། གཉིས་པ་མངོན་སུམ་གྱི་བཟུང་དོན། གསུམ་པ་མི་སྲིད་ཅིང་། བཞི་པ་རང་རིག་མངོན་སུམ་གྱི་ཡུལ་ཏེ།
ཤཱཀྱ་བློར། མིག་ལ་སོགས་པའི་རྣམ་པར་ཤེས་པ་རྣམས་ཀྱི་རང་རིག་པ་ཉིད་གཉིས་མེད་པ་ཡིན་ཏེ་ཞེས་པས་སོ། ། འཇུག་ཡུལ་དང་སྣང་ཡུལ་ལའང་བཞི་སྟེ། དང་པོ་རྗེས་དཔག་གི་འཇུག་ཡུལ། གཉིས་པ་རྗེས་དཔག་གི་སྣང་ཡུལ། གསུམ་པ་རྣལ་འབྱོར་མངོན་སུམ་གྱི་ཡུལ་གྱི་དངོས་པོའི་རྒྱུན། བཞི་པ་ནི་རྟོག་པའི་ཞེན་ཡུལ་གྱི་དོན་རང་བཞིན་གྱི་སྐད་ཅིག་གོ ། འཇུག་ཡུལ་དང་འཇུག་ཡུལ་ལའང་། དང་པོ་རྗེས་དཔག་གི་འཇུག་ཡུལ། གཉིས་པ་ངེས་པ་མ་གྲངས་པའི་མངོན་སུམ་གྱི་ཡུལ་ལོ་ཞེས་ཆོས་མཆོག་གིས་བཤད་ལ།
གསུམ་པ་དབང་པོའི་མངོན་སུམ་གྱི་ཡུལ་ཡིན་ཞེས་འདོད་མོད་ཀྱི། གཟུང་ཡུལ་སྐད་ཅིག་ཡིན་ལ། འཇུག་ཡུལ་རྒྱུན་ལ་འཇོག་པས་གཉིས་ཀ་ཡིན་པ་བཞག་པར་དཀའོ། ། བཞི་པ་རྟོག་པ་ལོག་ཤེས་ཀྱི་སྣང་ཡུལ་ལོ། ། སྣང་ཡུལ་དང་གཟུང་ཡུལ་ལ་ཡང་དང་པོར་རང་རིག་གི་ཡུལ་ཡིན་པས་རང་རིག་འཛིན་པ་མ་ཡིན་ནོ། ། གསུམ་པ་དབང་པོ་དང་ཡིད་ཀྱི་མངོན་སུམ་གྱིས་བཟུང་ངོ་། ། བཞི་པ་བཅད་ཤེས་ཀྱི་ཡུལ་རང་བཞིན་ནོ། ། གསུམ་པ་རྟོགས་པའི་ཚུལ་ལ་སྣང་བ་དང་སེལ་བས་འཇུག་པའི་ཚུལ་ལས་དང་པོ་ལ། མཚན་ཉིད། དབྱེ་བ།
མཚན་གཞི། རྩོད་སྤང་བཞི་ལས། དང་པོ་ལ་དགག་པ་ནི། རྒྱ་འཆིང་རི་བ། རང་བཞིན་སྣང་སྟོབས་ཀྱི་དོན་དང་མཐུན་པར་འཇུག་པ་ཞེས་པ་ནི་ཟླ་གཉིས་འཛིན་པའི་དབང་ཤེས་ཀྱིས་མ་ངེས་པའོ། ། བཞི་པ་བཞག་པ་ནི། ཆར་མ་ཕྱེ་བར་གསལ་བར་སྣང་ནས་འཇུག་པར་བྱེད་པ་སྟེ། ཀུན་ལས་བཏུས་སུ། དེར་སྣང་བས་སོ་ཞེས་དང་། རྣམ་འགྲེལ་དུ།
ཁྱད་པར་ཆ་ཤས་རྣམ་སྤངས་པ། ། མངོན་སུམ་གྱིས་ནི་བཟུང་བ་ལའང་། ། ཞེས་སོ། ། གཉིས་པ་དབྱེ་ན། འཁྲུལ་མ་འཁྲུལ་གཉིས་ལས། དང་པོ་ལ་མཚན་ཉིད་ནི། ཆར་མ་ཕྱེ་བར་ཕྱིན་ཅི་ལོག་ཏུ་གསལ་བར་སྣང་ནས་འཇུག་པར་བྱེད་པ་སྟེ། དབྱེ་ན། རང་རིག་དང་། དོན་རིག་མངོན་སུམ་གྱི་འཇུག་ཚུལ་གཉིས་སོ། །
གསུམ་པ་མཚན་གཞི་ལ་གསུམ་ལས། དང་པོ་ནི། གཟུང་ཡུལ་སྒྲ་ལྟ་བུའི་སྟེང་ནས་ཡོད་པའི་ཆོས་བྱས་མི་རྟག་ལ་སོགས་པ་རྣམས་དོན་དམ་པར་དོན་ངོ་བོ་དབྱེར་མེད་ཀྱི་གཅིག་ཡིན་པས། མངོན་སུམ་གྱིས་མཐོང་མ་མཐོང་གི་ཆ་ཐ་དད་མེད་པར་ཆ་ཐམས་ཅད་སྣང་བའི་སྒོ་ནས་ཡུལ་དུ་བྱེད་པ་ཡིན་ནོ། ། གཉིས་པ་རྟགས་དགོད་པ་ནི། བུམ་པ་དང་བུམ་པའི་སྐད་ཅིག་ཆོས་ཅན། བུམ་འཛིན་མིག་ཤེས་ལ་སྣང་ཆ་གཉིས་མེད་དེ། དོ་དམ་པར་དབྱེར་མེད་ཀྱི་རྫས་གཅིག་ཡིན་པའི་ཕྱིར། གསུམ་པ་ལུང་དྲང་བ་ནི། རྣམ་འགྲེལ་དུ།
དམ་པའི་དོན་གྱི་དོན་རྣམས་ནི། ། རང་གི་འདྲེ་དང་ཐ་དད་མེད། ། ཅེས་དང་། དེ་ཕྱིར་དངོས་པོ་མཐོང་བ་ཡི། ། ཡོན་ཏན་མཐའ་དག་མཐོང་བ་ཉིད། ། ཅེས་སོ། ། བཞི་པ་རྩོད་སྤང་ནི། དེ་ལྟ་ན་བུམ་པ་ཆོས་ཅན། དེ་མི་རྟག་པར་རྗེས་དཔག་ཚད་མས་སྒྲུབ་མི་དགོས་པར་ཐལ། དེ་མི་རྟག་པར་མངོན་སུམ་ཚད་མས་གྲུབ་པའི་ཕྱིར་ཞེ་ན།
མ་ངེས་ཏེ། དེ་མི་རྟག་པར་མ་ངེས་པས་རྟག་པར་འཛིན་པའི་སྒྲོ་འདོགས་བསལ་བའི་ཕྱིར་དུ་རྗེས་དཔག་དགོས་པ་ཡིན་ནོ། ། སྒྲོ་འདོགས་པའི་རྒྱུ་མཚན་ཡང་བློ་ཞན་པས་རྟག་པ་གཅིག་ཏུ་འཁྲུལ་བ་དང་། སྐད་ཅིག་འདྲ་བ་གཞན་འབྱུང་བ་སྟེ། རྣམ་འགྲེལ་དུ། འཁྲུལ་པས་ངེས་པར་མི་བྱེད་པས། ། སྒྲུབ་པ་རབ་ཏུ་འཇུག་པ་ཡིན། ། ཞེས་སོ། ། གཉིས་པ་སེལ་བས་འཇུག་པ་ལ་གཉིས་ལས། སེལ་བ་ངོས་བཟུང་བ་ལ་གཉིས་ཀྱི།
མཚན་ཉིད་ལ་དགག་པ་ནི། འུ་ཡུག་པས། ཆོས་གང་གཞན་དང་མ་འདྲེས་པ། ། ཞེས་པ་ནི། སྤྱི་གཞན་སེལ་མ་ཡིན་པར་ཐལ་བའི་ཕྱིར་རོ། ། བསོད་རྒྱལ། རྟོག་ངོར་དེ་མ་ཡིན་བཅད་ལྡོག ། ཅེས་པ་ནི་ཤེས་བྱ་སོགས་དུ་མས་མ་ངེས་སོ། ། གཉིས་པ་བཞག་པ་ནི། དེ་མིན་དང་བྲལ་བར་རྟོག་པས་གཟུང་བྱའི་ཡུལ་ཏེ།
ཆོས་མཆོག་གིས། སེལ་བ་གྲུབ་པའི་མཆོད་བརྗོད་དུ། བློ་མིན་ཕྱི་མིན་དེ་ཉིད་མ་ཡིན། སྒྲོ་བཏགས་གང་ཡིན་བརྗོད་པ་ཡིས། ། ཞེས་སེལ་བ་སྒྲོ་བཏགས་འབའ་ཞིག་ཏུ་བཤད་ཀྱང་། ཤཱཀྱ་བློས། རང་མཚན་ལ་གཞན་སེལ་དུ་བཤད་པ་དང་། རྣམ་འགྲེལ་ལས། སྒྲ་ནི་རྣམ་གཅོད་བྱེད་པ་ན། ། དངོས་པོའི་ཆ་ལ་རེག་འགྱུར་བ། །
དེ་ནི་དེ་ལ་ཡོད་ཅེས་བྱའོ། ། ཞེས་གསུངས་པས་མི་འཐད་དོ། ། གཉིས་པ་དབྱེ་ན། ཤཱཀྱ་བློས། བཤད་པ་ལྟར་སྒྲ་བཏགས་ཀྱི་ཐ་སྙད་ཀྱི་རྟེན་དུ་གྱུར་པའི་རང་མཚན་དང་། དེ་མིན་བཅད་ལྡོག་དང་རྟོག་པའི་དོན་སྤྱི་སྟེ། གཞན་སེལ་གྱི་ངོ་བོ་དང་། གཞན་རྣམ་པར་གཅོད་པ་དང་། འདིས་གཞན་སེལ་བར་བྱེད་པའི་གཞན་སེལ་ཏེ། རྣམ་འགྲེལ་དུ།
མཐུན་དངོས་གཞན་གྱིས་དངོས་དག་ལས། ། ལྡོག་པ་ལ་ནི་རྟེན་པ་ཅན། ། ཞེས་དང་། ལྡོག་པ་ངོ་བོ་ཉིད་མེད་ཕྱིར། ། ཞེས་དང་། སྤྱི་ཡི་བློ་ཡང་བསླད་པ་ཡིན། ། ཞེས་སོ། ། དེས་ན་ཤཱཀྱ་བློ་ལས། ཀུན་ཏུ་བཏགས་པའི་ལྡོག་པ་ཞེས་དང་། སེལ་པ་སྒྲོ་བཏགས་སུ་གསུངས་པ་ནི་བར་པ་ལ་དགོངས་པ་ཡིན་ལ།
སྔ་ཕྱི་གཉིས་ཀྱི་དབྱེ་བསྡུ་ནི་བཤད་ཟིན་ཅིང་། བར་པ་ལ་མཚན་ཉིད་ནི། དེ་མིན་བཅད་པར་བཏགས་པ་སྟེ། དབྱེ་ན་གཉིས་ལས་ལྡོག་པ་གཅིག་གི་མཚན་ཉིད། དེ་མིན་བཅད་པའི་སྒོ་ནས་ཐ་དད་མིན་པར་བཏགས་པ་སྟེ། དབྱེ་ན། དངོས་པོ། དངོས་མེད། གཉིས་ཀའི་ལྡོག་པ་གསུམ་མོ། ། ལྡོག་པ་ཐ་དད་པ་ལ་མཚན་ཉིད་ནི།
དེ་མིན་བཅད་པའི་སྒོ་ནས་ཐ་དད་དུ་བཏགས་པའི་ཆོས། དབྱེ་ན། མེ་དུའི་ལྡོག་པ་ལྟ་བུ་ངོ་བོ་གཅིག་སྟེ། རྟག་མི་རྟག་ལྟ་བུ་གཅིག་པ་བཀག་པའི་ཐ་དད་གསུམ་མོ། ། དངོས་དང་ལྡོག་པ་ཐ་དད་ལ་སྦྱར་ན་མུ་བཞི་སྟེ། མུ་དང་པོ་ཀ་བུམ་རང་མཚན། གཉིས་པ་རང་བཞིན་རྟགས་ཀྱི་རྟགས་ཆོས། གསུམ་པ་འབྲས་རྟགས་ཀྱི་རྟགས་ཆོས། བཞི་པ་བུམ་ལྡོག་གཅིག་ལྟ་བུ། ངོ་བོ་དང་ལྡོག་པ་གཅིག་ལའང་མུ་བཞི་སྟེ།
དང་པོ་བྱས་མི་རྟག གཉིས་པ་དངོས་མེད་ཀྱི་ལྡོག་པ། གསུམ་པ་བུམ་དང་བུམ་པ། བཞི་པ་ཀ་བུམ་དང་གཅིག་པ་བཀག་པའི་ཐ་དད་ལ་སོགས་པའོ། ། ལྡོག་པ་དང་རྣམ་པར་བསལ་བ་དང་། རྣམ་པར་གཅོད་པ་ཞེས་པ་ནི། རྣམ་གྲངས་སུ་རྒྱལ་དབང་བློ་ལས་བཤད་དོ། ། གཉིས་པ་དེའི་འཇུག་ཚུལ་བཤད་པ་ལ། མཚན་ཉིད་དང་དབྱེ་བ་གཉིས་ལས། དང་པོ་ལ་དགག་པ་ནི།
ཆུ་མིག་པས། དེར་ཞེན་པའི་སྟོབས་ཀྱིས་དེ་མ་ཡིན་དུ་ཞེན་པ་སྐྱེ་བའི་གེགས་བྱེད་པ་ཞེ་ན། སྒྲ་རྟག་གམ་སྙམ་པའི་ཐེ་ཚོམ་སེལ་འཇུག་མིན་པར་ཐལ་ཏེ། དེ་ལས་སྒྲ་མི་རྟག་རྟོགས་ཀྱི་རྗེས་དཔག་སྐྱེ་བའི་ཕྱིར་རོ། ། བཞག་པ་ནི། དེ་མིན་བསལ་བའི་ཚུལ་གྱིས་སེལ་བ་ལ་འཇུག་པའོ། ། གཉིས་པ་དབྱེ་བ་ལ་ལྔ་ལས། ངོ་བོའི་སྒོ་ནས་དབྱེ་ན། སྒྲ་རྟོག་གཉིས་སོ། ། འཇུག་ཚུལ་གྱི་སྒོ་ནས་དབྱེ་ན།
འཇུག་ཚུལ་ཕྱིན་ཅི་ལོག་མ་ལོག་གཉིས་ལས། དང་པོ་ལ་མཚན་ཉིད་ནི་དེ་མིན་བསལ་བའི་ཚུལ་གྱིས་དོན་དང་མི་ལྡན་པར་སེལ་པ་ལ་འཇུག་པའོ། ། དབྱེ་ན། ལོག་རྟོག་དང་ཐེ་ཚོམ་གྱི་འཇུག་པའོ། ། གཉིས་པ་ལ་མཚན་ཉིད་ནི། དེ་མིན་བསལ་ནས་སེལ་བ་ལ་དོན་མཐུན་དུ་འཇུག་པ་སྟེ། རྣམ་འགྲེལ་དུ། འདི་ནི་སྒྲོ་འདོགས་དབྱེན་པ་ལ། ། འཇུག་ཅེས་བྱ་བར་ཤེས་པ་ཡིན། ། ཞེས་སོ། །
དབྱེ་ན། རྗེས་དཔག་དང་བཅད་ཤེས་སོ། ། བྱེད་པའི་སྒོ་ནས་དབྱེ་ན་དགག་སྒྲུབ་ཀྱི་སེལ་བ་གཉིས་སམ། མེད་པ་དང་མ་ཡིན་པ་སེལ་བ་གཉིས་སོ། ། བསལ་བྱའི་སྒོ་ནས་དབྱེ་ན་དགག་བྱ་ཤེས་བྱ་ལ་ཡོད་པ་དང་། མེད་པ་བུམ་མེད་དང་རི་བོང་རྭ་མེད་སོགས་སམ། སྒྲོ་འདོགས་ཡོད་པ་དང་མེད་པ་ལ་འཇུག་པ་གཉིས་སོ། ། ཡུལ་གྱི་སྒོ་ནས་དབྱེ་ན། མངོན་གྱུར་ལྐོག་གྱུར་ལ་འཇུག་པ་གཉིས་སོ། ། ཚུལ་འདི་གཞུང་དམ་བཅས་པའི་ལུགས་བཞིན་བཀོད།
འདི་ལས་གཞན་དུ་འཆད་རྣམས་གོལ་བའི་རྒྱུ། ། དེ་ཕྱིར་རྣམ་དག་རིགས་ཚུལ་དྲི་མེད་འདི། ། གཞན་ལ་དགའ་བློ་བཏང་ནས་བླང་པའི་རིགས། ། རིགས་པའི་དེ་ཉིད་རབ་ཏུ་གསལ་བ་ལས་ཡུལ་ཡུལ་ཅན་སྤྱིར་བསྟན་པའི་ཡོངས་སུ་བཅད་པ་སྟེ་གཉིས་པའོ།། ༈ །གཉིས་པ་ཁྱད་པར་ཚད་མ་གཏན་ལ་དབབ་པ་ལ། མཚན་ཉིད་དང་དབྱེ་བ་གཉིས་སོ། ། དང་པོ་ལ་གསུམ་སྟེ། དངོས་དོན་བརྗོད། བསལ་བྱ་བཤད། སྒྲོ་འདོགས་སེལ་ཚུལ་ལོ། །
དང་པོ་ལ། དགག གཞག སྤང་གསུམ་ལས། དང་པོ་ནི་བྲམ་ཟེས། བདེན་པའི་དོན་རྟོགས་ཆོས་གསུམ་ལྡན་ཏེ། ངོ་བོའི་ཁྱད་པར་སྒྲོ་འདོགས་གཅོད་པ། འཛིན་སྟངས་ཀྱི་ཁྱད་པར་དོན་ལ་མི་འཁྲུལ་བ། ཡུལ་གྱི་ཁྱད་པར་སྔར་མ་གཏོགས་པ་ལ་འཇུག་པ་སྟེ། རྟོག་གེ་ཐོ་བར།
གཞན་དག་བདེན་པའི་དོན་རྟོགས་སྨྲ། ། ཞེས་པ་ལྟར་རོ། ། དེ་ལྟ་ན་བདེན་པའི་དོན་ཚད་མས་གནོད་པ་མེད་པའི་བརྫུན་མ་ཡིན་པ་གང་ཡིན། དང་པོ་ལྟར་ན་སྒྲོ་འདོགས་ཚད་མའི་གནོད་བྱེད་ཐ་སྙད་དུ་འཇལ་བའི་རྗེས་དཔག་ཚད་མ་མ་ཡིན་པར་ཐལ་ལོ། ། གཉིས་པ་ལྟར་ན་ཀུན་རྫོབ་འཇལ་བའི་ཚད་མ་མིན་པར་ཐལ་ཞིང་། མངོན་སུམ་ཡང་དེར་ཐལ་ཏེ། སྒྲོ་འདོགས་མི་གཅོད་པའི་ཕྱིར་རོ། ། ཆོས་མཆོག་དང་། བློ་གྲོས་གཉིས། ངེས་ཤེས་མི་འདྲེན་པ་ཚད་མ་ཡིན་ཞེས་པའང་མི་འཐད་དེ།
ཀུན་མཁྱེན་ཡེ་ཤེས་ཚད་མ་མིན་པར་ཐལ། ངེས་ཤེས་མི་འདྲེན་པས་སོ། ། འདྲེན་ན་ཚད་མིན་གྱི་བློ་ཡོད་པར་ཐལ་བའི་ཕྱིར་རོ། ། རྒྱན་མཁན་པོས། དོན་དམ་གྱི་ཚད་མའི་མཚན་ཉིད་མ་ཤེས་དོན་གསལ་དང་། ཐ་སྙད་པའི་ཚད་མའི་མཚན་ཉིད་མི་བསླུ་བ་ཡིན་ཞེས་པའང་མི་འཐད་དེ། མ་ཤེས་དོན་གྱི་གསལ་བྱེད་ཀྱང་ཞེས་བསྡུད་པའི་ཚིག་མི་འཐད་པར་འགྱུར་ཞིང་། རང་གི་མཚན་ཉིད་མི་ཤེས་པ། ། ཤེས་པ་གང་ཡིན་ཞེས་དགོངས་ཕྱིར། ། ཞེས་པ་དང་ཡང་འགལ་ལོ། །
གཉིས་པ་གཞག་པ་ལ། བཞེད་དོན་ངོས་བཟུང་། དེའི་རང་བཞིན་ངེས་པ་བྱ། ངེས་བྱེད་ཚད་མ་བཤད་པ་གསུམ་གྱི་དང་པོ་ནི། རང་གི་གཞལ་བྱ་ལ་མི་བསླུ་བའི་ཤེས་པ་སྟེ། རྣམ་འགྲེལ་དུ། ཚད་མ་སླུ་མེད་ཅན་ཤེས་པ། ། ཞེས་སོ། ། གཞལ་བྱ་ནི་འཇུག་ཡུལ་ཏེ། རྣམ་འགྲེལ་དུ།
རང་གི་མཚན་ཉིད་བཅད་ཕྱིར་རོ། ། ཞེས་སོ། ། མི་སླུ་བ་ནི་ཡུལ་དང་ཡུལ་ཅན་གྱི་མི་སླུ་བ་གཉིས་ལས། དང་པོ་ནི་ཚད་མ་གཉིས་ཀྱི་ཡོངས་སུ་བཅད་པ་ལྟར་རང་གི་ངོ་བོ་སྒྲུབ་པ་དང་། དེ་ཇི་ལྟ་བ་བཞིན་རྟོགས་པས་དེ་ལས་སྐྱེས་བུ་འཇུག་པར་བྱེད་པ་ན། འཇུག་ཡུལ་དེ་དང་ཕྲད་པར་བྱེད་པ་ཡིན་ཏེ། ལྷ་དབང་བློ་ལས། མི་སླུ་བ་དེ་ཡང་དོན་ཡོངས་སུ་བཅད་ནས་འཇུག་པ་ན། དོན་གྱི་རང་གི་ནུས་པ་གྲུབ་པ་ཇི་ལྟར་འདོད་པའི་དོན་དེ་ལྟ་བུའི་ངོ་བོ་མི་སླུ་བའི་ཡུལ་གྱི་ཆོས་དང་། དེའི་དེ་ལྟ་བུར་གྱུར་པ་རྟོགས་པ་ན་ཤེས་པ་མི་བསླུ་བ་ནི་ཡུལ་ཅན་གྱི་ཆོས་ཡིན་ནོ་ཞེས་སོ། །
མངོན་སུམ་རྟོག་པ་མེད་པས་ཇི་ལྟར་གཅོད་ཅེ་ན། ཤཱཀྱ་བློར། མངོན་སུམ་ནི་རྣམ་པར་རྟོག་པ་མེད་པ་ཉིད་ཀྱི་ཕྱིར་ངེས་པ་མ་ཡིན་མོད་ཀྱི་འོན་ཀྱང་དེར་སྣང་བ་སྐྱེས་པ་ཙམ་ཡིན་ནོ། ། རྗེས་སུ་དཔག་པ་ནི་ངེས་པ་ཉིད་ཡིན་ནོ་ཞེས་སོ། ། དེ་ལ་མངོན་སུམ་གྱི་འཇུག་པ་ནི་གཉིས་ཏེ། དང་པོ་བ་དང་། གོམས་པ་ཅན་ནོ། ། དང་པོ་ནི་མངོན་སུམ་དེའི་ཡུལ་གྱི་རྒྱུན་ལ་འདོད་པའི་དོན་བྱེད་པ་ཡིན་མིན་དུ་ཐེ་ཚོམ་ཟ་བ་སྟེ། འདི་ཡང་མི་སླུ་བར་ངེས་པའི་རྒྱུ་ཡིན་པའི་ཕྱིར་མི་སླུ་བར་བཞག་སྟེ། ཤཱཀྱ་བློར།
མི་སླུ་བར་ངེས་པའི་རྒྱུ་ཉིད་ཡིན་པའི་ཕྱིར་མི་སླུ་བ་ཡིན་ནོ། ། དེ་ལྟར་ན་མི་སླུ་བ་ནི་འདིར་ཕྲད་པར་ནུས་པའོ། ། ཞེས་སོ། ། གཉིས་པ་ནི། ཤིན་ཏུ་གོམས་པས་གསལ་བ་འཁྲུལ་རྒྱུ་མེད་པའི་མངོན་སུམ་སྐྱེས་པ་ན་རང་ཉིད་ཀྱི་ངེས་པ་དྲངས་པའི་ཚུལ་གྱིས་ཚད་མ་གཞན་ལ་མི་ལྟོས་པར་དོན་དེ་ལ་འཇུག་པར་བྱེད་པའོ། ། དེ་ལྟར་ན་འཇུག་པ་དང་ལྡོག་པའི་རྒྱུ་གཉིས་གཉིས་ཏེ། ཤཱཀྱ་བློར། དེ་ལྟར་འཇུག་པར་བྱེད་པ་ལ་ཐེ་ཚོམ་ཟ་བ་དང་། དོན་ངེས་པ་དང་། རྒྱུ་རྣམ་པ་གཉིས་ཡིན་ནོ། །
ལྡོག་པ་ཡང་དོན་མེད་པ་ལ་ཐེ་ཚོམ་ཟ་བ་དང་། དོན་མེད་པར་ངེས་པ་ཉིད་ཁོ་ན་ཡིན་ནོ་ཞེས་སོ། ། གསུམ་པ་ངེས་བྱེད་ཚད་མ་བཤད་པ་ལ། རང་ངེས་དང་གཞན་ངེས་གཉིས་ཀྱི་དང་པོ་ནི། འཁྲུལ་རྒྱུ་སྤངས་པའི་རང་རིག་པ་དང་། རྣལ་འབྱོར་པའི་མངོན་སུམ། དོན་བྱེད་པའི་ཤེས་པ། གོམས་པ་ཅན། རྗེས་དཔག་རྣམས་ཏེ། ཀ་མ་ལ་ཤཱི་ལས།
དཔེར་ན་རང་རིག་པའི་མངོན་སུམ་དང་། རྣལ་འབྱོར་པའི་ཤེས་པ་དང་། དོན་བྱེད་པའི་ཤེས་པ་དང་། རྗེས་སུ་དཔག་པ་དང་། གོམས་པ་དང་ལྡན་པའི་མངོན་སུམ་ལྟ་བུ་སྟེ། དེ་ནི་འཁྲུལ་བའི་རྒྱུ་སྤངས་པའི་ཕྱིར་གོམས་པའི་སྟོབས་ཀྱིས་རང་ཉིད་ལས་ངེས་པ་ཡིན་ནོ་ཞེས་སོ། ། དོན་བྱེད་པ་ནི་དྲི་རེག་གི་ཡུལ་གྱི་ལུས་ཤེས་དང་། སྲོག་འཚེད་ཀྱི་ཡུལ་ཅན་གྱི་མིག་ཤེས་ལ་སོགས་པའོ། ། གོམས་པ་ཅན་ཡང་དཔེར་ན། ནོར་བུ་དང་དེའི་གཟུགས་བྱས་པ་མདོག་དབྱིབས་མཚུངས་པ་མཐོང་བ་ན་གོམས་པའི་དབང་གིས་མཐོང་བ་ཙམ་དུ་ཐ་དད་དུ་ངེས་པ་སྟེ།
ཤཱཀྱ་བློར། ནོར་བུ་གཟུགས་བྱས་ལ་སོགས་པ། ། དེ་རིགས་ཤེས་པ་རྗེས་དཔག་ལས། ། བྱུང་མིན་གཞན་རྣམས་ལ་བརྗོད་མོད། ། གོམས་པ་ཉིད་ལས་སྐྱེ་བར་འགྱུར། ། ཞེས་སོ། ། གཉིས་པ་ནི། འཁྲུལ་རྒྱུ་ཅན་དང་། མ་གོམས་པ་དང་། བློ་ཞན་པའི་མངོན་སུམ་སོགས་ཏེ།
ཀ་མ་ལ་ཤཱི་ལས། ཅུང་ཟད་གཅིག་ནི་གཞན་ལ་སྟེ། ། ཞེས་དང་། འཁྲུལ་པའི་རྒྱུ་མ་སྤངས་པའི་མངོན་སུམ་ལྟ་བུ་སྟེ། གོམས་པ་དང་དོན་བྱེད་པའི་ཤེས་པ་དག་མ་མཐོང་བའི་ཕྱིར་ཞེས་དང་། རྟོག་གེའི་སྐད་ལས། བློ་ཞན་པས་ནི་དེ་དང་མཐུན་པའི་རྗེས་སུ་དཔག་པ་ལས་སོ། ། ཞེས་སོ། ། དང་པོ་ཡང་གཞན་ལས་ངེས་ཏེ། ཤཱཀྱ་བློར།
དང་པོའི་མེ་དང་ཆུར་སྣང་བའི་ཤེས་པ་ཡང་གོམས་པ་མེད་པ་ན་རང་རྒྱུད་ཀྱི་ཚད་མ་ཉིད་ཀྱིས་གཟུང་དུ་ཟིན་ཡང་འཁྲུལ་པའི་རྒྱུ་མཚན་ཡོད་པའི་ཕྱིར། ངེས་པ་བསྐྱེད་པའི་པཾ་མེད་པ་དེ་བས་ན་དེ་ལ་ཕྱིས་ཀྱི་ཚད་མ་འཇུག་པས་ཤེས་སོ། ། དེས་ན་མངོན་སུམ་ལ་རང་ངེས་གཞན་ངེས་གཉིས་དང་། རྗེས་དཔག་རང་ངེས་ཁོ་ནའོ། ། རང་ངེས་གཞན་ངེས་ཀྱི་ཁྱད་ནི་མི་སླུ་བར་སྟོབས་གཞན་སྟོབས་ལས་ངེས་པའོ། ། གསུམ་པ་རྩོད་སྤང་ནི། དངོས་མེད་འཇལ་བའི་རྗེས་དཔག་ཚད་མ་མ་ཡིན་པར་ཐལ། འཇུག་ཡུལ་ལ་མི་སླུ་བ་མིན་པའི་ཕྱིར་ཏེ། འཇུག་ཡུལ་མེད་པས་སོ་ཞེ་ན། མ་གྲུབ་སྟེ།
དངོས་མེད་རྟོག་པའི་བློ་དེ་དེའི་འཇུག་ཡུལ་ཡིན་ལ། དགག་རྟགས་རྣམས་ལ་ཡང་དགག་བྱའི། ཆོས་ཀྱི་བདེན་པའི་དགག་གཞི་འཇུག་ཡུལ་དུ་བྱེད་པའི་ཕྱིར་ཏེ། ལྷ་དབང་བློ་ལས། བུམ་པ་ལ་སོགས་པ་དོན་གྱི་བྱ་བ་བྱེད་པ་དགག་པར་བྱ་བ་བྱེད་པ་ཉིད་དུ་རྟོགས་པའི་ཕྱིར་རམ། ཕྱོགས་ལ་སོགས་པ་དེས་དབེན་པའི་ཡུལ་དེ་ལྟར་དེས་དབེན་པའི་ངོ་བོར་ཤེས་པའི་ཕྱིར་དོན་དམ་པར་མ་དམིགས་པ་རང་གི་མཚན་ཉིད་ཀྱི་རྟེན་ཅན་ཉིད་ཡིན་ནོ། ། གང་དུ་ནམ་མཁའ་ལ་སོགས་པ་རྣམ་པར་གཅོད་པ་ན། ཕྱི་རོལ་གྱི་དངོས་པོའི་རྟེན་མེད་པ་ལ་དེ་ལ་ཡང་ནམ་མཁའི་རྒྱུས་སྟོང་པ་དེའི་རྣམ་པར་རྟོག་པའི་བློ་ཉིད་རྟེན་པ་དེ་ལྟར་ན་ཐམས་ཅད་དངོས་པོ་ལ་རེག་པ་ཡིན་ནོ། ། ཞེས་སོ། ། ཡང་ན་འཇུག་པའི་ཡུལ་ནི་ཡོད་པ་དང་མེད་པ་གཉིས་ཡིན་ལ།
མི་སླུ་བ་ཡང་རྟོག་པའི་དོན་ལ་སྐྱེས་བུ་བཅུག་པ་ཡིན་ཏེ། ཆོས་མཆོག་ཆེ་བར། འཇུག་པའི་ཡུལ་ཡང་ཡོད་པ་དང་མེད་པའོ་ཞེས་དང་། ཆུང་བར། རྟོག་པའི་དོན་ལ་སྐྱེས་བུ་བཅུག་པར་གྱུར་པ་ནི་དོན་དང་ཕྲད་པར་གྱུར་པ་ཡང་ཡིན་ནོ། ། དེ་ལྟར་དོན་རྟོགས་པར་གྱུར་པའི་ཕྱིར། ཚད་མའི་བྱ་བ་རྫོགས་པ་ཡིན་ནོ་ཞེས་སོ། ། གལ་ཏེ་ཐེ་ཚོམ་དང་ལོག་ཤེས་ཀྱང་ཚད་མར་ཐལ། དེ་ལས་ཀྱང་དོན་ལ་མི་སླུ་བ་ཡོད་པའི་ཕྱིར་ཞེ་ན་མ་ངེས་ཏེ། འདོད་དོན་ཁོ་ན་དང་ཕྲད་པར་བྱ་བ་མི་སླུ་བ་ཡིན་པའི་ཕྱིར་དང་།
དེ་དག་ནི་མི་འདོད་པ་དང་ཡང་ཕྲད་པ་སྲིད་པའི་ཕྱིར་རོ། ། གཉིས་པ་བསལ་བྱ་བཤད་པ་ལ། མཚན་ཉིད། དབྱེ་བ། གྲངས་ངེས་གསུམ་གྱི་དང་པོ་ལ་དགག་པ་ནི། ཁ་ཅིག་རང་ལྡོག་ལ་ཚད་མའི་མཚན་ཉིད་མ་ཚང་བ་ཞེས་པ་ནི་དངོས་མེད་ཀྱིས་མ་ངེས་སོ། ། གཞག་པ་ནི། འཇུག་ཡུལ་ལ་མི་སླུ་བ་མིན་པའི་ཤེས་པ་སྟེ། རྟོག་གེའི་སྐད་དུ། དོན་ཐོབ་པར་རུང་བ་མ་ཡིན་པ་ཉིད་ཀྱི་ཕྱིར་ཚད་མ་མ་ཡིན་པས་ཁོ་ནའོ་ཞེས་སོ། །
གཉིས་པ་ལ་དགག་གཞག་གཉིས་ལས། དང་པོ་ལ་གྲངས་མང་བར་དང་། ཉུང་བར་རྟོགས་པ་དག་པ་གཉིས་ཀྱི། དང་པོ་ནི། སྔ་རབས་པ་དག་སྣང་ལ་མ་ངེས་པ། བཅད་ཤེས། ཡིད་དཔྱོད། ལོག་ཤེས། ཐེ་ཚོམ་སྟེ་ལྔ་ཡིན་ལ། དང་པོའི་མཚན་ཉིད་ནི།
འཛིན་པ་གང་སྣང་ཡུལ་ལ་ངེས་ཤེས་མི་འདྲེན་པ་ཞེས་པ་ནི། སོ་སྐྱེས་རང་རིག་ཆོས་ཅན། མྱོང་བ་གཉིས་མེད་ཀྱི་ཤེས་པ་ལ་ལྟོས་ཏེ་འཛིན་པ་གང་ངེས་ཤེས་མི་འདྲེན་པ་ཡིན་པར་ཐལ། གཟུང་འཛིན་གཉིས་མེད་ཀྱི་ཤེས་པ་སྣང་ལ་མ་ངེས་པ་ཡིན་པའི་ཕྱིར་ཏེ། ཤཱཀྱ་བློར། གཟུང་དུ་ཟིན་ཡང་འཁྲུལ་པའི་ས་བོན་དང་རྗེས་སུ་འབྲེལ་པའི་ཕྱིར་ཇི་ལྟར་རྟོགས་པ་བཞིན་དུ་གཉིས་མེད་པའི་ངེས་པ་སྐྱེ་བར་མི་འགྱུར་རོ། ། ཞེས་སོ། ། འདོད་མི་ནུས་ཏེ། དེ་ཉིད་དུ། རང་རིག་པ་ཙམ་ཡང་འཛིན་པའི་སྒྲས་བརྗོད་པ་མ་ཡིན་ནོ། །
ཞེས་དང་། ཚད་མིན་དུའང་ཐལ་བའི་ཕྱིར་རོ། ། གཉིས་པ་ལ། མཚན་ཉིད་ནི། རང་གི་ཚད་མས་སྔར་རྟོགས་ཀྱི་བྱེད་པ་མ་ཉམས་པའི་དོན་ལ་སྒྲོ་འདོགས་དང་འགལ་བར་འཇུག་པ་སྟེ། དབྱེ་ན་མངོན་སུམ་བཅད་ཤེས་སྔོ་འཛིན་ཕྱི་མ་ལྟ་བུ་དང་། རྟོག་པ་བཅད་ཤེས་ཚད་མ་གཉིས་ཀྱི་རྗེས་ཀྱི་ངེས་ཤེས་ལྟ་བུའོ་ཞེ་ན། སྔོ་འཛིན་ཕྱི་མ་ཆོས་ཅན། བཅད་ཤེས་མིན་པར་ཐལ། མཚན་ཉིད་དེ་མ་ཚང་བའི་ཕྱིར།
མ་གྲུབ་སྟེ། སྔར་རྟོགས་ཟིན་གྱི་རིགས་ལ་འཇུག་པའི་ཕྱིར་ཞེ་ན། མ་གྲུབ་སྟེ། རིགས་རྒྱུན་སྒྲོ་བཏགས་ཡིན་པས་མི་འཇལ་བའི་ཕྱིར་དང་། ཐམས་ཅད་མཁྱེན་པའི་ཡེ་ཤེས་བཅད་ཤེས་སུ་ཐལ་ལ། འདོད་ན་ཚད་མིན་དུ་ཐལ་བའི་ཕྱིར་རོ། ། ཡིད་དཔྱོད་ལ་མཚན་ཉིད་ནི་སྒྲོ་འདོགས་དང་མི་འགལ་བར་དོན་བདེན་པ་ལ་མཐའ་གཅིག་ཏུ་ངེས་པ་ཞེས་པ་ནི་རང་ཚིག་ཏུ་འགལ་ལོ། ། དབྱེ་ན་རྒྱུ་མཚན་མེད་པའི་ཡིད་དཔྱོད་དང་། རྒྱུ་མཚན་ཅན་གཉིས་ཏེ། འདི་ལ་དོན་སྐྱོན་ཅན།
གཞལ་བྱའི་རྟགས་ལས་སྒྲ་མི་རྟག་པར་ངེས་པ་ལྟ་བུ་དང་། བློ་སྐྱོན་ཅན་ཕྱོགས་ཆོས་ངེས་ཤིང་ཁྱབ་པ་མ་ངེས་པའི་དུས་སུ་བྱས་པའི་རྟགས་ལས་སྒྲ་མི་རྟག་པར་ངེས་པ་ལྟ་བུའོ་ཞེ་ན། ཡིད་དཔྱོད་ཆོས་ཅན། རང་ཡུལ་ཡིད་དཔྱོད་མིན་པར་ཐལ། རང་ཡུལ་ལ་སྒྲོ་འདོགས་དང་འགལ་བའི་ཕྱིར་ཏེ། ཡུལ་བདེན་པ་མཐའ་གཅིག་ཏུ་ངེས་པའི་ཕྱིར། ཁྱབ་པ་ཡོད། རྣམ་འགྲེལ་ལས། ངེས་པ་དང་ནི་སྒྲོ་འདོགས་ཡིན། ། གནོད་བྱ་གནོད་བྱེད་ངོ་བོའི་ཕྱིར། །
ཞེས་སོ། ། ཡང་རྒྱུ་མཚན་ཅན་དང་རྒྱུ་མཚན་མེད་པའི་ཡིད་དཔྱོད་དུ་འདོད་པ་དེ་ཆོས་ཅན། ཐེ་ཚོམ་ལས་གཞན་པའི་ཚད་མིན་གྱི་བློར་མི་འཐད་པར་ཐལ། ཐེ་ཚོམ་ཡིན་པའི་ཕྱིར་ཏེ། ངེས་བྱེད་ཀྱི་རྒྱུ་མཚན་མ་ངེས་པའི་ཕྱིར། ཁྱབ་པ་ཡོད། ཆོས་མཆོག་ཏུ། ཁྱིམ་ན་འདུག་པ་ན་ཁྲོན་པ་ན་ཆུ་ཡོད་དོ་ཞེས་གཅིག་གི་ཆར་ཞེན་པར་བྱེད་ཀྱང་ངེས་པར་བྱེད་པའི་རྒྱུ་མེད་པས་ཆུ་མེད་པའི་དོགས་པ་མ་ལྡོག་པའི་ཕྱིར་ཞེས་པ་དེ་ནི་ཐེ་ཚོམ་ཁོ་ནའོ། ། གང་ཡང་རྒྱུ་མཚན་མེད་པར་མེའི་སྟེང་དུ་སྦྲང་བུའི་ཚོགས་འདུས་པ་ལ་འདུ་བར་ངེས་པ་ལས་ཡང་དག་པའི་མེ་ངེས་པ་སྟེ་ཡོང་ཞེས་པས་སོ། ། ཁ་ཅིག་དེ་དང་དེ་མིན་དུ་འཛིན་པས་སྟོང་པའི་མཚན་ཉིད་ཅན་གྱི་མ་རྟོགས་པ་ཞེས་བྱ་བའི་བློ་ཡོད་ཅེས་པའང་མི་འཐད་དེ།
རང་རིག་མ་རྟོགས་པར་ཐལ་བའི་ཕྱིར་དང་། ཡུལ་དེ་གཏན་མ་རྟོགས་ན་དེ་ལ་ཚད་མིན་གྱི་བློར་མི་འཐད་དོ། ། གཉིས་པ་གྲངས་ཉུང་བར་རྟོག་པ་དགག་པ་ནི། ཆོས་མཆོག ཚད་མིན་གྱི་བློ་ཐམས་ཅད་ཐེ་ཚོམ་དུ་འདུ་ཞེས་པའང་མི་འཐད་དེ། ཚད་མ་གཉིས་ཀྱི་རྗེས་ཀྱི་ངེས་ཤེས་ཆོས་ཅན། ཐེ་ཚོམ་དུ་ཐལ། རྟགས་ལ་མ་བརྟེན་པའི་རྟོག་པ་ཡིན་པའི་ཕྱིར། ཁྱབ་པ་ཞལ་གྱིས་བཞེས། འདོད་ན་རང་ཡུལ་ལ་མཐའ་གཅིག་ཏུ་ངེས་པའི་ཤེས་པ་མ་ཡིན་པར་ཐལ།
ཐེ་ཚོམ་ཡིན་པའི་ཕྱིར། ཁྱབ་པ་ཞལ་གྱིས་བཞེས་ཏེ། ཆོས་མཆོག་ཏུ། ཐེ་ཚོམ་གྱི་ཤེས་པ་ཡང་ཡོད་མོད། བུམ་པའམ་སྣམ་བུ་ཞེས་གཉིས་ཀའི་ཆ་ལ་དམིགས་པ་ཡིན་ལ་ཞེས་སོ། ། གཉིས་པ་གཞག་པ་ལ། ལོག་རྟོག་དང་ཐེ་ཚོམ་གཉིས་ཏེ། དང་པོ་ལ་མཚན་ཉིད་དང་དབྱེ་བའོ། ། དང་པོ་ལ་དགག་པ་ནི། ཁ་ཅིག་དོན་དང་མི་མཐུན་པར་འཛིན་པ་ཞེ་ན་སྒྲ་རྟག་གམ་སྙམ་པའི་ཐེ་ཚོམ་ལོག་ཤེས་སུ་ཐལ་བས་སོ། །
ཆུ་མིག་པས། དེ་མ་ཡིན་ལ་དེར་འཛིན་ཞེས་པའང་ཐེ་ཚོམ་གྱིས་མ་ངེས་པའོ། ། གཞག་པ་ནི། ཕྱི་ཅི་ལོག་ཏུ་མཐའ་གཅིག་ཏུ་འཛིན་པ་སྟེ། ལྷ་དབང་བློར། ལོག་པར་ཞེན་པའི་ཕྱིར་འཁྲུལ་བ་ཡིན་ནོ་ཞེས་སོ། ། དབྱེ་ན་རྟོག་པ་དང་རྟོག་མེད་ལོག་ཤེས་གཉིས་སོ། ། དང་པོ་ལ་སྣང་ཡུལ་དང་ཞེན་ཡུལ་ལ་འཁྲུལ་པའི་ལོག་ཤེས་དང་། གཉིས་པ་དབང་ཤེས་དང་ཡིད་ཤེས་འཁྲུལ་པ་གཉིས་སོ། ། ཐེ་ཚོམ་བཤད་ཟིན་ཏོ། །
གསུམ་པ་གྲངས་ངེས་ལ་གཉིས་ལས་དངོས་ནི། བློ་གཞིར་བྱས་ལ་ཡུལ་དེ་ལ་ཁ་ཕྱོགས་གཉིས་ལས། མ་ཕྱོགས་ན་དེ་ལ་བློ་མིན་ལ། ཕྱོགས་པ་ལ་ཇི་ལྟ་བ་བཞིན་རྟོགས་མ་རྟོགས་གཉིས་ལས། རྟོགས་ན་ཚད་མ། མ་རྟོགས་ན་ཚད་མིན་ཡིན་ལ། ཇི་ལྟ་བ་མ་རྟོགས་པ་ལ་ཡང་མཐའ་གཅིག་ཏུ་འཛིན་མི་འཛིན་གཉིས་ལས། མི་འཛིན་ན་ཐེ་ཚོམ། འཛིན་ན་ལོག་ཤེས་ཡིན་པས་རྣམ་གཅད་ལ་ཚད་མིན་གྱི་བློ་ལོག་ཤེས་ཐེ་ཚོམ་གཉིས་སུ་ངེས་པས་ཡོངས་གཅོད་ལ་ཐེ་ཚོམ་དང་། ཕྱིན་ཅི་ལོག་དང་བྲལ་བའི་མི་སླུ་བའི་ཤེས་པ་ཚད་མར་གྲུབ་སྟེ།
རྟོག་གེའི་སྐད་དུ། འདིས་དོན་འཇལ་བས་ན་ཚད་མ་ཡིན་ལ་དེ་ཉིད་ཡང་དག་པའི་ཤེས་པ་སྟེ། ཐེ་ཚོམ་དང་ཕྱིན་ཅི་ལོག་གི་རྐྱེན་དང་བྲལ་བ་ཉིད་ཀྱི་ཕྱིར་རོ། ། སླུ་བ་མེད་པའི་ཤེས་པ་ནི། འཇིག་རྟེན་ན་ཡང་དག་པའི་ཤེས་པར་བརྗོད་པ། ཐེ་ཚོམ་དང་ཕྱིན་ཅི་ལོག་གི་ཤེས་པ་དག་ལ་མི་སླུ་བ་དག་ཡོད་པ་ཡང་མ་ཡིན་ཏེ་ཞེས་སོ། ། རྩོད་སྤང་ནི། རྣམ་འགྲེལ་དུ། གཟུང་བ་འཛིན་ཕྱིར་ཀུན་རྫོབ་ནི། ། མི་འདོད་ཅེས་ཚད་མའི་རྗེས་ཀྱི་ངེས་ཤེས་ཚད་མིན་དུ་གསུངས་པ་དེ་འདིར་མ་འདུས་སོ་ཞེ་ན་སྐྱོན་མེད་དེ།
དེ་ལོག་ཤེས་ཡིན་པའི་ཕྱིར་ཏེ། གཏན་ཚིགས་ཐིགས་པར། མངོན་སུམ་གྱི་སྟོབས་ཀྱིས་དེ་གང་དང་གང་གིས་ཐུན་མོང་མ་ཡིན་པ་དེའི་ཐུན་མོང་མ་ཡིན་པ་ཉིད་དེ་ལས་ཐ་དད་པར་མངོན་པར་བརྗོད་པ་དེ་མ་ཡིན་པ་ལས་ལོག་པའི་ཡུལ་ཅན་གྱི་དྲན་པ་སྐྱེས་པ་ནི། ཇི་ལྟར་ཡོངས་སུ་མཐོང་བའི་རྣམ་པ་འཛིན་པའི་ཕྱིར་ཚད་མ་མ་ཡིན་ཏེ་ཞེས་སོ། ། གསུམ་པ་སྒྲོ་འདོགས་སེལ་ཚུལ་ལ་མཚན་ཉིད། དབྱེ་བ། སེལ་ཚུལ་གསུམ་གྱི་དང་པོ་ལ། དགག་པ་ནི། ཆུ་མིག་པས། བློ་གང་ཚད་མའི་གནོད་བྱར་གྱུར་པ་ཞེས་པ་ཚད་མ་ལྷན་ཅིག་མི་གནས་པའི་འགལ་བར་འགྱུར་བས།
ཚད་མ་དང་ངོ་བོ་མི་གཅིག་པར་ཐལ་ལོ། ། གཞག་པ་ནི། ཕྱིན་ཅི་ལོག་ཏུ་སྒྲོ་འདོགས་པའི་འཁྲུལ་ཤེས་ཏེ། དེ་ལྟར་ཡང་། ཤཱཀྱ་བློ་ལས། སྐད་ཅིག་སྔ་མ་དེ་ཕྱིས་ཀྱང་ངོ་བོར་སྒྲོ་བཏགས་ཤིང་ཡོད་པ་སྒྲོ་བཏགས་པའི་ཕྱིར་གནས་པར་འཁྲུལ་ལོ་ཞེས་སོ། ། དབྱེ་ན། ཞེན་ཡུལ་ལ་འཁྲུལ་པའི་ལོག་ཤེས་དང་ཐེ་ཚོམ་མོ། ། གསུམ་པ་ནི། སྒྲོ་འདོགས་སེལ་བྱེད་ཡང་དག་པའི་ངེས་པ་དང་སྒྲོ་འདོགས་གཉིས་ཡུལ་གཅིག་ལ་དམིགས་ནས་རྣམ་པ་དོན་དང་མཐུན་མི་མཐུན་དུ་ཞེན་པའི་སྒོ་ནས་གནོད་བྱ་གནོད་བྱེད་དུ་འགྱུར་བ་ཡིན་ལ།
དེ་ཡང་དང་པོར་སྒྲོ་འདོགས་རྒྱུན་ལྡན་དུ་འབྱུང་བ་ལས་ཡང་དག་ངེས་པ་སྐྱེས་པས་སྒྲོ་འདོགས་ཀྱི་ཞེན་སྟེང་སུན་ཕྱུང་སྟེ་རྒྱུན་བཅད་ནས་རང་གི་བྱེད་པ་མ་ཉམས་ཀྱི་བར་དུ་སྒྲོ་འདོགས་རེས་འགའ་འབྱུང་བ་སྐྱེ་བའི་གེགས་བྱེད་པས་ངོ་བོ་ཐ་དད་པ་ཡིན་ནོ། ། གཉིས་པ་དབྱེ་ན། ཆོས་མཆོག་ལས། ཚད་མའི་དབྱེ་བ་ནི་ཡུལ་གྱི་དབྱེ་བ་ལས་ཡིན་ཏེ། ཞེས་པ་ལྟར། རྣམ་པར་འཇོག་པ་ལ་གཞལ་བྱ་དང་འཇལ་བྱེད་ཀྱི་དབྱེ་བ་གཉིས་ལས། དང་པོ་ལ་གསུམ་གྱི་དབྱེ་བའི་གཞི་ནི་གཞལ་བྱ་ཙམ་སྟེ་དེའི་མཚན་ཉིད་ཚད་མའི་ཡུལ་ཏེ། ཆོས་མཆོག་ཏུ། གཞལ་བྱ་ཡང་ཚད་མའི་ཡུལ་ཡིན་པའི་ཕྱིར་ཞེས་སོ། ། དེས་ན་ཚད་མ་གཉིས་ལས་གཞན་པའི་ཤེས་པ་གཞལ་བྱ་མེད་དེ།
དེ་ཉིད་དུ། མངོན་སུམ་དང་རྗེས་སུ་དཔག་པ་དག་ལས་གཞན་པའི་ཤེས་པ་ཡང་ཡུལ་དང་ལྡན་པ་མ་ཡིན་ནོ་ཞེས་སོ། ། དབྱེ་བའི་དོན་ལ་གཞལ་བྱ་མངོན་གྱུར་དང་ལྐོག་གྱུར་གཉིས་ལས། དང་པོའི་མཚན་ཉིད། རང་གི་ངོ་བོ་ཆར་མ་ཕྱེ་བར་གསལ་བར་སྣང་བའི་སྒོ་ནས་གཞལ་བར་བྱ་བ་སྟེ། ལྷ་དབང་བློར། གང་གིས་གང་གི་རང་གི་ངོ་བོ་འཛིན་པ་དེ་ནི་མངོན་སུམ་ཡིན་ཞེས་སོ། ། གཉིས་པ་མཚན་ཉིད་ནི། རྟགས་ཡང་དག་ལས་སྤྱིའི་ཚུལ་གྱིས་གཞལ་བར་བྱ་བ་སྟེ། རྣམ་འགྲེལ་དུ།
དེ་ཚེ་གོ་བྱེད་རྗེས་འགྲོ་བ། ། སྤྱི་ཡི་ངོ་བོ་ཉིད་དུ་རྟོགས། ། ཞེས་སོ། ། རྣམ་གཞག་ནི་གཞལ་བྱ་དེ་ཉིད་ཀྱང་ལྟ་བ་པོ་གཅིག་ལ་ལྟོས་ནས་འཇོག་སྟེ། ཆོས་མཆོག་ཏུ་རྟོག་པ་པོ་གཅིག་ལ་ལྟོས་པའི་ཕྱིར་འཆོལ་ས་མེད་ཅེས་སོ། ། གཉིས་པ་འཇལ་བྱེད་ཀྱི་དབྱེ་བ་ལ་མངོན་སུམ་དང་རྗེས་དཔག་གཉིས་ལས། དང་པོ་ལ། མཚན་ཉིད། དབྱེ་བ། བསལ་བྱ།
ཚད་འབྲས་བཞིའི་དང་པོ་ལ་གཉིས་ལས་དངོས་ནི། རྟོག་བྲལ་མ་འཁྲུལ་བའི་ཤེས་པ་སྟེ། རྣམ་ངེས་སུ། འཁྲུལ་པ་མ་བསྐྱེད་ཅིང་རྣམ་པར་རྟོག་པ་མེད་པའི་ཤེས་པ་ནི་མངོན་སུམ་མོ་ཞེས་སོ། ། གཉིས་པ་དེ་གཏན་ལ་དབབ་པ་ལ་གསུམ་ལས། དང་པོ་མ་འཁྲུལ་བ་ངོས་བཟུང་བ་ནི། ཆོས་མཆོག གཟུང་ཡུལ་ལས་མ་འཁྲུལ་བ་ཡིན་ནོ་ཞེ་ན། ཀུན་མཁྱེན་གྱིས། མངོན་སུམ་དང་རང་རིག་ཆོས་ཅན།
མངོན་སུམ་མིན་པར་ཐལ། མ་འཁྲུལ་བ་ཡིན་པའི་ཕྱིར་ཏེ། གཟུང་དོན་ལ་མ་འཁྲུལ་བ་མེད་པའི་ཕྱིར་ཏེ། གཟུང་འཛིན་མེད་པའི་ཕྱིར། དེས་ན་གཞལ་བྱ་ལ་མི་སླུ་བ་ཉིད་མ་འཁྲུལ་བའི་དོན་ཡིན་ཏེ། རྣམ་ངེས་ལས། མངོན་སུམ་ཡང་དོན་ལ་མི་བསླུ་བ་ཉིད་ལས་ཚད་མ་ཡིན་ནོ། ། མི་སླུ་བ་ཡང་དེ་ལས་བདག་ཉིད་ཐོབ་པའི་ཕྱིར་ཞེས་གསུངས་ཤིང་། ཀ་མ་ལ་ཤཱི་ལ་དང་། དུལ་ལྷ་དང་།
ཐར་པ་འབྱུང་གནས་སྦས་པ་རྣམས་ཀྱང་དེ་དང་མཐུན་པར་འཆད་དོ། ། གཞན་དུ་ན་མངོན་སུམ་ལ་མི་བསླུ་བ་མེད་པས་ཚད་མ་མིན་པར་འགྱུར་ཞིང་། དེ་འདོད་པར་ཡང་མི་རིགས་པས་སོ། ། གཉིས་པ་རྟོག་བྲལ་ངོས་གཟུང་བ་ནི། རྟོག་པ་ཞེས་པ་སྒྲ་དོན་འདྲེ་རུང་དུ་འཛིན་པ་ཡིན་ཞིང་། བྲལ་བ་ཡང་སྒྲ་དོན་མི་འཛིན་པ་ཡིན་ཏེ། རྣམ་འགྲེལ་དུ། རང་གི་ངོ་བོ་སྒྲ་དོན་མིན། ། དེ་ཕྱིར་དེ་ལ་ཀུན་མངོན་སུམ། ། ཞེས་སོ། །
རྟོག་པ་འདི་ཡང་མཉམ་པར་མ་གཞག་པའི་ཡིད་ཤེས་དང་མཚུངས་ལྡན་གྱི་ཤེས་རབ་ལྡན་པ་སྟེ། མཛོད་དུ། ངེས་པར་རྟོག་དང་རྗེས་དྲན་པའི། ། རྣམ་པར་རྟོག་པས་རྣམ་མི་རྟོག ། ཅེས་སོ། ། གསུམ་པ་བསལ་བྱ་སེལ་ཚུལ་ནི། རྟོག་བྲལ་གྱི་རྗེས་དཔག་དང་མ་འཁྲུལ་བས་རྟོག་མེད་འཁྲུལ་པ་གཅོད། གཉིས་པ་དབྱེ་བ་ལ། དབྱེ་བ་དངོས་དང་། ཕྱེ་བའི་དགོས་པ་གཉིས་ལས།
དང་པོ་ལ། དབང་པོ། ཡིད། རང་རིག རྣལ་འབྱོར་མངོན་སུམ་བཞི་ལས་དང་པོ་ལ། རྒྱུ། མཚན་ཉིད། དབྱེ་བ། ཐ་སྙད་ཀྱི་རྒྱུ་བཞི་ལས། དང་པོ་ནི་དབང་པོའི་མངོན་སུམ་ཐམས་ཅད་རྒྱུ་རྐྱེན་གསུམ་ལས་སྐྱེས་ཏེ།
རྣམ་འགྲེལ་དུ། གལ་ཏེ་ཇི་ལྟར་ཡུལ་དབང་པོ། ། ཚོགས་པ་ཞེས་སོ། ། དེ་ལ་བདག་རྐྱེན་དབང་པོ་ལ་མཚན་ཉིད་ནི། ནང་གི་སྐྱེ་མཆེད་དམ། གང་རང་གི་བདག་འབྲས་སུ་གྱུར་པའི་ཤེས་པ་དམིགས་རུང་དུ་བྱེད་པ་སྟེ། དབྱེ་ན། གཟུགས་ཅན་གྱི་དབང་པོ་ལྔ་དང་། ཡིད་དབང་ངོ་། ། འདི་དག་ཆུ་མིག་པས་རྡུལ་ཕྲན་དུ་འདོད་པའང་མི་འཐད་དེ།
རགས་པ་ཡིན་པས་སོ། ། དམིགས་རྐྱེན་ལ་མཚན་ཉིད་ནི་ཕྱི་རོལ་གྱི་རྣམ་པ་གཏོད་བྱེད་དེ། དབྱེ་ན། དོན་དང་ཤེས་པ་གཉིས་སམ། དབང་ཤེས་འཁྲུལ་མ་འཁྲུལ་གྱི་དམིགས་རྐྱེན་གཉིས་སོ། ། དེ་མ་ཐག་རྐྱེན་ལ་མཚན་ཉིད་ནི། རང་གི་ཉེར་ལེན་ཅན་གྱི་ཤེས་པ་རིག་པར་སྐྱེད་བྱེད་དེ། དབྱེ་ན། རྟོག་པ་རྟོག་མེད་གཉིས་སོ། ། རྐྱེན་གསུམ་པོ་དེས་ཤེས་པ་ལ་བྱ་བ་གསུམ་བྱེད་དེ།
གཏན་ཚིགས་ཐིགས་པར། འདི་ལྟར་མཚུངས་པ་དེ་མ་ཐག་རྐྱེན་ལས་ནི་མིག་གི་རྣམ་པར་ཤེས་པ་དམིགས་པའི་བདག་ཉིད་ཡིན་ལ། དམིགས་པའི་བདག་ཉིད་དེ་ཉིད་མིག་གི་དབང་པོ་ལས་ནི་གཟུགས་འཛིན་དུ་རུང་དེ་ཉིད་དུ་སོ་སོར་ངེས་པ་ཡིན་ལ། ཡུལ་ལས་ནི་དེ་དང་འདྲ་བའི་ངོ་བོ་ཅན་ཉིད་ཅེས་བྱ་བ་ཡིན་ནོ་ཞེས་སོ། ། འདིའི་འགྲེལ་པར། རྒྱུའི་རྐྱེན་གྱིས་ནི་དགེ་བ་ལ་སོགས་པ་ཉིད་དུ་ངེས་པར་བྱེད་དོ་ཞེས་རྐྱེན་བཞིར་ཡང་གསུངས་སོ། ། གཉིས་པ་མཚན་ཉིད་ལ་དགག་པ་ནི། བདག་རྐྱེན་དབང་པོ་གཟུགས་ཅན་ལ་བརྟེན་ནས་དབང་པོའི་གཟུང་དོན་ལ་རྟོག་བྲལ་མ་འཁྲུལ་བ་ཞེས་པ་ནི་ཡིད་ཀྱི་མངོན་སུམ་གྱིས་མ་ངེས་པའོ། ། གཞག་པ་ནི། དབང་ཤེས་མ་འཁྲུལ་བ་སྟེ།
ཆོས་མཆོག་ཆུང་བར། དབང་པོའི་ཤེས་པ་ནི་དབང་པོའི་ཤེས་པ་ཞེས་བྱ་བ་ཞེས་པ་ལྟར་རོ། ། དེ་ལ་དབང་ཤེས་ཙམ་གྱི་མཚན་ཉིད་ནི། བདག་རྐྱེན་དབང་པོ་གཟུགས་ཅན་གྱིས་བྱས་པའི་གཞན་རིག་རྟོག་མེད་དོ། ། གསུམ་པ་དབྱེ་ན། དབང་པོ་ལྔ་ལ་བརྟེན་པའི་མིག་ཤེས་སོགས་ལྔའོ། ། བཞི་པ་ཐ་སྙད་ཀྱི་རྒྱུ་ནི། དབང་པོ་གཟུགས་ཅན་དེ་དབང་ཤེས་ཀྱི་ཐུན་མོང་མ་ཡིན་པའི་རྒྱུ་ཡིན་པས། དེའི་སྒོ་ནས་ཐ་སྙད་བཏགས་ཏེ་རྔའི་སྒྲ་དང་ནས་ཀྱི་མྱུ་གུ་ཞེས་པ་བཞིན་ཏེ། ཚད་མ་མདོར།
ཐུན་མོང་མིན་པ་རྒྱུ་ཡི་ཕྱིར། ། དེ་ཡི་ཐ་སྙད་དབང་པོས་བྱས། ། ཞེས་པ་ལྟར་རོ། ། གཉིས་པ་ཡིད་ཀྱི་མངོན་སུམ་ལ། མཚན་ཉིད། དབྱེ་བ། རྒྱུ། རིགས་མི་མཐུན་སེལ་ཚུལ། རྣམ་གཞག་ལྔའི་དབང་པོ་ལ་དགག་པ་ནི། ཆུ་མིག་པས།
བདག་རྐྱེན་ཡིད་ཀྱི་དབང་པོ་ལ་བརྟེན་ནས་དབང་པོའི་གཟུང་དོན་གཉིས་ཀྱི་སྐད་ཅིག་གཉིས་པ་ལ་རྟོག་བྲལ་མ་འཁྲུལ་ཞིང་གཞལ་བྱ་ལ་མི་བསླུ་བ་ཞེས་པ་ནི། དབང་ཤེས་ཀྱི་གཟུང་དོན་གྱི་སྐད་ཅིག་གཉིས་པ་འཛིན་པའི་དབང་ཤེས་དེ་ཆོས་ཅན། ཡིད་ཀྱི་མངོན་སུམ་དུ་ཐལ་ཏེ། དེའི་ཕྱིར། མ་གྲུབ་ན། བདག་རྐྱེན་ཡིད་ཀྱི་དབང་པོ་ལ་བརྟེན་པར་ཐལ། ཡིད་ཀྱི་མངོན་སུམ་དང་རྒྱུ་ཚོགས་པ་གཅིག་ལ་རག་ལས་པའི་ཕྱིར། འདིས་ནི་ཡིད་དབང་ལ་བརྟེན་པའི་ཤེས་པ་མ་འཁྲུལ་བ་ཞེས་པའང་ཁེགས་སོ། ། བཞག་པ་ནི། དེ་མ་ཐག་རྐྱེན་དབང་ཤེས་ཀྱིས་བསྐྱེད་པའི་ཡིད་ཤེས་རྟོག་བྲལ་མ་འཁྲུལ་བའོ། །
དེ་ཡང་། དབང་ཤེས་དེ་མ་ཐག་རྐྱེན་ལས། ། བྱུང་ཞིང་དེ་དོན་དེ་མ་ཐག ། འཛིན་པར་བྱེད་པ་ཡིད་ཀྱང་ངོ་། ། ཞེས་རྣམ་ངེས་ལས་སོ། ། དབྱེ་ན་མིག་ལ་བརྟེན་པའི་ཡིད་ཀྱི་མངོན་སུམ་སོགས་དྲུག་གོ ། རྒྱུ་ལ་དགག་པ་ནི། སྔ་རབས་པ་དག་རྣམ་ཤེས་ཚོགས་བརྒྱད་དུ་འདོད་པའི་ལུགས་ལ་ཉོན་ཡིད་དང་། ཚོགས་དྲུག་ཏུ་འདོད་པ་ལྟར་ན། ཚོགས་དྲུག་སྔ་མ་འགགས་པའི་ཚོགས་དྲུག་ད་ལྟ་བ་ཡིན་ཞེས་འདོད་དོ། །
དེ་ལྟ་ན་དགྲ་བཅོམ་དང་འདས་པའི་ལམ་ཆོས་ཅན། ཡིད་དབང་མེད་པར་ཐལ། ཉོན་ཡིད་མེད་པའི་ཕྱིར་ཏེ། སུམ་ཅུ་པར། དགྲ་བཅོམ་མེད། ། འཇིག་རྟེན་འདས་པའི་ལམ་ནའང་མེད། ། ཅེས་སོ། ། འདོད་ན་དབང་པོ་དགུ་མེད་པར་ཐལ། ཡིད་དབང་མེད་པའི་ཕྱིར། ཁྱབ་པ་ཡོད།
མཛོད་དུ། མཐོང་སྒོམ་མི་སློབ་ལམ་ལ་དགུ ། གསུམ་ཡིན་ཞེས་དང་སོགས་དབང་པོ་ལྔ་དང་། ཡིད་དབང་། བདེ་བ། ཡིད་བདེ། བཏང་སྙོམས་ཀྱི་དབང་པོ་སྟེ་དགུ་མཐོང་ལམ་ལ་མི་ཤེས་པ་ཀུན་ཤེས་པར་བྱེད་པའི་དབང་པོ་དང་། སྒོམ་ལམ་ལ་ཀུན་ཤེས་པའི་དབང་པོ་དང་། མི་སློབ་ལམ་ལ་ཀུན་ཤེས་ལྡན་པའི་དབང་པོར་བཤད་པས་སོ། ། དེ་ཉིད་ཀྱི་ཕྱིར་འདོད་པར་མི་ནུས་སོ། །
ཁ་ཅིག་ཀུན་གཞི་ཡིད་དབང་དུ་འདོད་པའང་མི་འཐད་དེ། ཀུན་གཞི་ཆོས་ཅན། རྣམ་པར་ཤེས་པའི་ཁམས་དྲུག་འགགས་མ་ཐག་པར་ཐལ། ཡིད་དབང་ཡིན་པའི་ཕྱིར་ཏེ། བྱེ་བྲག་བཤད་པ་ལས། རྣམ་པར་ཤེས་པའི་ཁམས་དྲུག་པོ་དེ་དག་ནི་འགགས་མ་ཐག་པ་ལ། ཡིད་ཀྱི་ཁམས་ཞེས་བྱའོ་ཞེས་སོ། ། ཡང་ཚོགས་དྲུག་ད་ལྟ་བ་ཆོས་ཅན། ཡིད་དབང་མ་ཡིན་པར་ཐལ། མ་འགགས་པའི་ཕྱིར།
དེ་ཡིད་དབང་ཡིན་ན། ས་མང་པོ་པར། ཡིད་གང་ཞེ་ན། གང་མིག་གི་རྣམ་པར་ཤེས་པའི་སྔ་རོལ་ཏུ་འདས་མ་ཐག་པའི་རྣམ་པར་ཤེས་པས་སོ་ཞེས་པ་དང་འགལ་ལོ། ། གཉིས་པ་གཞག་པ་ནི། འགག་མ་ཐག་པའི་ཚོགས་དྲུག་སྔ་མ་དེ་ཉིད་ཡིད་ཀྱི་དབང་པོ་ཡིན་ཏེ། མཛོད་དུ། དྲུག་པོ་འདས་མ་ཐག་པ་ཡི། ། རྣམ་ཤེས་གང་ཡིན་དེ་ཉིད་དོ། ། ཞེས་དང་།
དེའི་རང་འགྲེལ་དུ། རྣམ་པར་ཤེས་པ་གང་དང་ཡང་འགགས་མ་ཐག་པ་དེ་ནི་ཡིད་ཀྱི་ཁམས་ཞེས་བྱ་སྟེ། དཔེར་ན་བུ་དེ་ཉིད་གཞན་གྱི་ཕར་འགྱུར་བ་དང་། འབྲས་བུ་དེ་ཉིད་གཞན་གྱི་ས་བོན་ཡིན་པ་ལྟ་བུའོ་ཞེས་དང་། ཡིད་ཀྱི་རྣམ་པར་ཤེས་པའི་རྟེན་ནི་འགགས་མ་ཐག་ཡིད་དོ་ཞེས་སོ། ། ཆོས་མཆོག་ཆེ་བར་ཡང་། རྟེན་ཐ་དད་པས་ཐ་དད་པའི་སེམས་ཀྱི་ཁམས་དྲུག་པོ་དེ་དག་ཉིད་གང་འདས་མ་ཐག་པ་ཕྱི་མ་སྐྱེ་བར་བྱེད་པ་དེ་ཉིད་ནི་ཡིད་ཅེས་བརྗོད་པའོ་ཞེས་དང་། ཤཱཀྱ་བློར། གཟུགས་ལ་སོགས་པའི་སྐད་ཅིག་མ་གཉིས་པའི་ཡུལ་ཅན་གྱི་ཡིད་དེའི་རྟེན་ནི་དབང་པོའོ་ཞེས་པ་ཡིན་ནོ། ། ཞེས་དང་།
དབང་ཤེས་སྔ་མ་དེ་དངོས་པོ་གཅིག་ཡིན་ཡང་བྱ་བ་གཉིས་བྱེད་པས་རྐྱེན་གཉིས་ཡིན་ནོ། ། བཞི་པ་རིགས་མི་མཐུན་སེལ་ཚུལ་ནི། དེ་མ་ཐག་རྐྱེན་དབང་ཤེས་ཀྱིས་བསྐྱེད་པ་ཞེས་པ་གཞན་གྱི་དབང་ཤེས་ཀྱི་དབང་རྐྱེན་བྱས་པའི་ཡིད་ཤེས་རྣལ་འབྱོར་མངོན་སུམ་སེལ་ལ། ཡིད་ཤེས་ཞེས་པས་དབང་ཤེས་དང་རིགས་ཤེས་སེལ་ཞིང་། རྟོག་བྲལ་མ་འཁྲུལ་བས་ཡིད་ཤེས་རྟོག་པ་གཅོད་དོ། ། ལྔ་པ་རྣམ་གཞག་ལ་དགག་པ་ནི། ཆོས་མཆོག་མིག་ཤེས་ཀྱི་རྒྱུན་འགག་པའི་མཇུག་ཐོགས་སུ་ཡིད་ཀྱི་མངོན་སུམ་སྐྱེ་ཞེ་ན་མི་འཐད་དེ། མིག་བཙུམ་པ་ན་གཟུགས་མཐོང་བར་ཐལ་བའི་ཕྱིར་རོ། ། གཞག་པ་ནི་ཤཱཀྱ་བློར། མདོ་སྡེ་པའི་གཞུང་གི་རྗེས་སུ་འབྲངས་ནས་བརྗོད་པ་ཡིན་ཏེ།
ཞེས་པའི་མཇུག་ཐོགས་སུ། སྐད་ཅིག་མ་དང་པོར་གཟུགས་ལ་སོགས་པ་དང་། གཉིས་པར་མིག་ལ་སོགས་པའི་རྣམ་པར་ཤེས་པ་དང་། གསུམ་པ་ཡིད་ཀྱི་རྣམ་པར་ཤེས་པ་ཡིན་ཞེས་པ་ལས། ཆོས་ཀྱི་གྲགས་པས་ཕྱི་མ་འདི་ཞལ་གྱིས་བཞེས་པ་ཡིན་ཏེ། དེ་བཞིན་དུ་སྐད་ཅིག་དང་པོ་ལ་མིག་དང་གཟུགས་དང་། གཉིས་པ་ལ་མིག་གི་རྣམ་པར་ཤེས་པ་དང་། ཡིད་ཀྱི་རྣམ་པར་ཤེས་པའི་ཡུལ་དོན་ཡིན་ཞེས་ཤཱཀྱ་བློ་ལས་སོ། ། འདི་ཐོགས་མེད་ཀྱིས་ཀྱང་ཡོད་པར་ཡིད་ཀྱིས་མྱོང་བའི་མངོན་སུམ་དང་ཞེས་པར་བཤད་དོ། ། གསུམ་པ་ལ་མཚན་ཉིད།
དབྱེ་བ་གཉིས་ལས། དང་པོ་ལ་དགག་པ་ནི། ཆུ་མིག་པ། རང་གི་ཤེས་པ་སྣང་སྟོབས་ཀྱིས་རྟོག་བྲལ་མ་འཁྲུལ་བ་ཞེས་པ་ནི་བུམ་འཛིན་མངོན་སུམ་གྱིས་མ་ངེས་ཏེ། བུམ་པའི་རྣམ་པ་སྣང་བའི་ཕྱིར་རོ། ། ཁ་ཅིག་རང་གི་ངོ་བོ་ལ་རྟོག་བྲལ་མ་འཁྲུལ་བ་ཞེས་པ་ནི་དབང་ཤེས་གཟུང་དོན་ལ་རང་རིག་ཏུ་ཐལ་ལོ། ། གཉིས་པ་གཞག་པ་ནི། རང་མྱོང་བྱེད་རྟོག་བྲལ་མ་འཁྲུལ་བའི་ཤེས་པ་སྟེ། ཆོས་མཆོག་ཆུང་བར། ཤེས་པ་ཉམས་སུ་མྱོང་བ་འདི་ཡོད་དོ། །
ཤེས་པའི་ངོ་བོ་རིག་པ་དེ་ཡང་བདག་ཉིད་ཀྱི་མངོན་སུམ་བྱེད་ཅིང་རྣམ་པར་མི་རྟོག་པ་དང་། མ་འཁྲུལ་བ་དེ་བས་ན་མངོན་སུམ་ཡིན་ནོ་ཞེས་སོ། ། གཉིས་པ་དབྱེ་ན། སེམས་སེམས་བྱུང་རིག་པའོ། ། གསུམ་པ་རྣམ་གཞག་ནི། ཤེས་པ་ཐམས་ཅད་ཁ་ཕྱིར་བལྟས་གཞན་རིག་ནང་བལྟས་རང་རིག་ཡིན་ལ། ཕྱི་ནང་གཉིས་ཀ་དུས་གཅིག་ཏུ་རིག་པ་ཡིན་ཞིང་རང་རྒྱུད་ལས་རང་གི་ངོ་བོ་རབ་ཏུ་གསལ་བར་སྐྱེས་པ་རང་རིག་པར་གཞག་གི། རང་ལ་བྱ་བྱེད་གཉིས་དོན་ལ་ཡོད་པས་དེ་ལྟར་བཞག་པ་མིན་ཏེ། རྒྱན་དུ། བེམ་མིན་རང་བཞིན་གང་ཡིན་པ། །
དེ་ཁོ་ན་འདིའི་རང་རིག་གོ ། འདི་ཡི་རང་གི་རིག་པ་ནི། ། བྱ་དང་བྱེད་པའི་དབྱེ་བས་མིན། ། གཅིག་ལ་ཆ་མེད་རང་བཞིན་ལ། ། གསུམ་གྱི་ངོ་བོ་མི་འཐད་ཕྱིར། ། ཞེས་སོ། ། བཞི་པ་རྩོད་སྤང་ནི། རྟོག་པ་རང་རིག་ཏུ་ཐལ་ལོ་ཞེ་ན། རང་གི་ངོ་བོ་ལས་འདོད་དེ་རང་མྱོང་བྱེད་ཡིན་པས་སོ། ། དེ་འང་རྟོག་པའང་རང་རིག་ཉིད་དུ་འདོད། །
ཅེས་མདོ་ལས་དང་། རང་གི་ངོ་བོ་སྒྲ་དོན་མིན། ། དེ་ཕྱིར་དེ་ལ་ཀུན་མངོན་སུམ། ། ཞེས་རྣམ་འགྲེལ་ལས་སོ། ། དེ་ཕྱིར་རང་རིག་ཏུ་ཐལ་ལོ་ཞེ་ན་མི་འཐད་དེ། མངོན་སུམ་དུ་ཐལ་བས་སོ། ། བཞི་པ་རྣལ་འབྱོར་མངོན་སུམ་ལ། མཚན་ཉིད། དབྱེ་བ། བདག་རྐྱེན།
རྟོག་ཚུལ། སྒྲུབ་བྱེད་ལྔའི་དང་པོ་ལ་དགག་པ་ནི། ཁ་ཅིག་བདག་རྐྱེན་དེ་ཁོ་ན་ཉིད་བསྒོམས་པ་ལ་བརྟེན་ནས་བདག་མེད་པའི་དོན་ལ་རྟོག་བྲལ་མ་འཁྲུལ་བ་ཞེ་ན། བདག་རྐྱེན་དེ་ཁོ་ན་ཉིད་སྒོམ་པའི་སོ་སྐྱེའི་དབང་ཤེས་དེ་རྣལ་འབྱོར་མངོན་སུམ་དུ་ཐལ་བའི་ཕྱིར་ཏེ། བདག་རྐྱེན་དེ་ཁོ་ན་བསྒོམས་པའི་སྐྱེས་བུ་ལ་བརྟེན་ཞིང་བདག་མེད་པའི་གཟུང་དོན་ལ་མངོན་སུམ་ཡིན་པའི་ཕྱིར་མ་ངེས་ཏེ། གསེར་བུམ་འཛིན་པའི་དབང་ཤེས་བུམ་པ་ལ་མངོན་སུམ་དུ་ཐལ། གསེར་བུམ་ལ་མངོན་སུམ་ཡིན་པའི་ཕྱིར་ཞེ་ན། འདོད་དེ། བུམ་འཛིན་མངོན་སུམ་གྱི་བྱེ་བྲག་མ་ཡིན་པའི་ཕྱིར་ཏེ། འོ་ན་ཁྱོད་ཁེགས་ན་བུམ་པ་ཁེགས་པར་ཐལ།
བུམ་པ་ལས་དངོས་སུ་སྐྱེ་བའི་ཕྱིར་ཞེ་ན་མ་ངེས་ཏེ། བུམ་པ་ཁེགས་ན་ཁྱོད་ཀྱི་དངོས་རྒྱུ་ཁེགས་པར་ཐལ། འདོད་ན། བུམ་མེད་ཀྱི་ས་ཕྱོགས་ལ་ཁྱོད་ཀྱི་དངོས་རྒྱུ་ཁེགས་པར་ཐལ་ལོ། ། གཞག་པ་ནི། བདག་རྐྱེན་ཡང་དག་པའི་དོན་བསྒོམས་པའི་རབ་མཐའ་ལས་བྱུང་བའི་རྣལ་འབྱོར་པའི་ཤེས་པ་རྟོག་བྲལ་མ་འཁྲུལ་བ་སྟེ། རིགས་ཐིགས་ལས། ཡང་དག་པའི་དོན་བསྒོམས་པའི་རབ་ཀྱི་མཐའ་ལས་བྱུང་བའི་རྣལ་འབྱོར་པའི་ཤེས་པ་ཞེས་སོ། ། དེ་ལ་ཡང་དག་པའི་དོན་ནི་འོག་ཏུ་འཆད་ལ། བསྒོམས་པ་ནི་ཡང་དང་ཡང་དུ་སེམས་ལ་གླན་པ་དང་།
རབ་ཀྱི་མཐའ་ནི་གསལ་སྣང་རྫོགས་པ་སྟེ། འཇིག་རྟེན་ཆོས་མཆོག་ཡིན་པར་དུལ་ལྷས་བཤད་དོ། ། རྣལ་འབྱོར་ནི་འདིར་མཉམ་གཞག་ཁོ་ན་མིན་གྱི་སེམས་རྩེ་གཅིག་པའི་རང་བཞིན་དང་། དངོས་པོ་དེ་ཁོ་ན་ཉིད་རྣམ་པར་འབྱེད་པའི་ཤེས་རབ་ཀྱི་མཚན་ཉིད་ཅན་གྱི་ཞི་ལྷག་དང་ལྡན་པ་ཡིན་ལ། དེ་སྒོམ་ཚུལ་ཡང་སྒོམ་པ་དང་རྗེས་སུ་མཐུན་པའི་བསྟན་བཅོས་མཉན་པའི་རྒྱུ་ཅན་གྱི་ཐོས་བྱུང་གི་ཤེས་རབ་ཀྱིས་ངེས་པའི་དོན་ཚད་མས་སེམས་ཤིང་བརྟགས་པ་བློ་ལ་བཀོད་ཅིང་བཞག་ནས་གོམས་པ་བྱེད་པའོ། ། གཉིས་པ་དབྱེ་བ་ལ་རྟེན་གྱིས་དབྱེ་ན། ཉན་རང་བྱང་སེམས། སངས་རྒྱས་ཀྱི་རྣལ་འབྱོར་མངོན་སུམ་མོ། ། ཡུལ་གྱིས་ཕྱེ་ན་ཇི་ལྟ་བ་དང་ཇི་སྙེད་མཁྱེན་པ་གཉིས་སོ། ། གསུམ་པ་བདག་རྐྱེན་ནི།
བདེན་ཞིང་ཚད་མས་འཐད་པའི་དོན་འཕགས་པའི་བདེན་བཞི་ལ་སོགས་པ་སྟེ ། རྣམ་འགྲེལ་དུ། རྣལ་འབྱོར་ཤེས་པ་སྔར་བཤད་པ། ། དེ་དག་གི་དེ་བསྒོམས་བྱུང་ཡིན། ། ཞེས་སོ། ། དེ་དག་གི་མཚན་ཉིད་ཀྱང་རིམ་པ་ལྟར་ཉེར་ལེན་གྱི་ཕུང་པོ་ཟག་བཅས་འབྲས་བུར་བསྡུས་པ་དང་མ་རིག་པ་དང་མཚུངས་ལྡན་གྱི་སྲེད་པ་དང་། དུཿཁ་ཞི་བས་རབ་ཏུ་ཕྱེ་བའི་ཟག་མེད་ཀྱི་ཆོས་དང་། འགོག་བདེན་ཐོབ་པའི་ཐབས་སུ་གྱུར་པའི་བདག་མེད་མངོན་སུམ་དུ་མཐོང་བའི་ཡེ་ཤེས་ཏེ། རྣམ་འགྲེལ་དུ། དུཿཁ་འཁོར་བ་ཅན་ཕུང་པོ། །
ཞེས་དང་། དེ་ཕྱིར་སྲེད་པ་སྲིད་རྟེན་ཡིན། ། ཞེས་དང་། དུཿཁ་མི་སྐྱེད་རྒྱུ་ཉིད་ནི། ། ཐར་ཡིན་ཞེས་དང་། དེ་ཡི་གནོད་བྱེད་ནི། བདག་མེད་མཐོང་བ་འགལ་བ་ཡིན། ། ཞེས་སོ། ། དབྱེ་ན་དུཿཁ་ལ་དུཿཁའི་དང་། འགྱུར་བའི་དང་།
འདུ་བྱེད་ཀྱི་དུཿཁ་སྟེ། ཚོར་བ་སྡུག་བདེ་བཏང་སྙོམས་རྒྱུ་དང་བཅས་པའོ་ཞེས་ཤཱཀྱ་བློས། ཀུན་འབྱུང་ལ་འདོད་སྲེད། འཇིག་སྲེད། སྲིད་སྲེད། རིམ་བཞིན་བདེ་བ་ཐོབ་པ་དང་། དུཿཁ་བྲལ་བ་དང་ཡང་སྲིད་ཐོབ་འདོད་ཀྱི་སྲེད་པའོ། ། འགོག་པ་ལྷག་བཅས་དང་ལྷག་མེད་ཀྱི་མྱང་འདས་ཏེ། མྱང་འདས་གང་ཀུན་འབྱུང་སྤངས་ལ་དུཿཁ་མ་སྤངས་པ་དང་། མྱང་འདས་གང་སྡུག་ཀུན་གཉིས་ཀ་སྤངས་པ་སྟེ།
ཤཱཀྱ་བློ་ལས་འགོག་པའི་བདེན་པ་ཡང་འདོད་ཆགས་ལ་སོགས་པ་ཉོན་མོངས་པ་སྤངས་པའོ་ཞེས་དང་། རྣམ་འགྲེལ་དུ། གྲོལ་མེད་མ་ཡིན་མངོན་འདུ་བྱེད། ། ཟད་ནས་གཞན་མཚམས་མི་སྦྱོར་ཕྱིར། ། ཞེས་དང་། སྤངས་ནའང་སྲིད་པ་ག་ལ་ཡོད། ། ཅེས་སོ། ། ཡང་ན་ཐེག་པ་ཆེ་ཆུང་གི་མྱང་འདས་གཉིས་སོ། ། ལམ་ལ་མཐོང་སྒོམ་གཉིས་དངོས་སུ་གསུངས་ཤིང་། མི་སློབ་ལམ་ཡང་ཤུགས་ལ་གསུངས་ཏེ།
ལམ་དང་པོར་ནི་སྲིད་མེད་འགྱུར་ཞེས་དང་། བཤད་ཟིན་ལམ་དེ་གོམས་པ་ལས། ། ཞེས་དང་། ཐབས་གོམས་པ་ཞེས་དང་། ཤཱཀྱ་བློ་ལས་སྒོམ་པའི་ལམ་དང་མི་སློབ་པའི་ལམ་ལས་དང་པོ་བྱུང་བ་ཅན་ཉིད་ཡིན་པའི་ཕྱིར་མཐོང་བའི་ལམ། ལམ་དང་པོའོ་ཞེས་སོ། ། དེ་ལྟ་ན་ལམ་མཚན་ཉིད་པའི་དང་པོ་མཐོང་ལམ་ཡིན་པར་གསུངས་པས། ཚོགས་སྦྱོར་ལམ་མཚན་ཉིད་པ་ཡིན་པ་བཀག་ཅིང་། མཐོང་སྒོམ་གྱི་མཚན་ཉིད་འཇིག་ལྟ་ཀུན་བཏགས་ཁོ་ནའི་གཉེན་པོར་ཟག་མེད་ཀྱི་ཡེ་ཤེས་དང་། འཇིག་ལྟ་ལྷན་སྐྱེས་ཀྱི་གཉེན་པོར་གྱུར་པའི་ཟག་མེད་ཀྱི་ཡེ་ཤེས་ཏེ།
འཇིག་ལྟ་ཀུན་བཏགས་ནི་ཕྱི་རོལ་པའི་བསྟན་བཅོས་ལ་སོགས་པ་སེམས་པའི་སྒོ་ནས་བྱུང་བའི་གཞི་མེད་ཀྱི་བདག་ལྟ་སྟེ། འདི་རྒྱུན་ཞུགས་ཕྱིར་འོངས་མི་འོངས་ཀྱིས་སྤངས་ཏེ། བདེན་པ་མཐོང་ཙམ་གྱིས་སྤོང་བའི་ཕྱིར་རོ། ། ལྷན་སྐྱེས་ནི་ཐོག་མེད་ཀྱི་བག་ཆགས་གོམས་པ་ལས་བྱུང་བའི་བདག་ལྟ་སྒོམ་སྤང་སྟེ། འདི་འཕགས་པ་སྔ་མ་གསུམ་གྱིས་མ་སྤངས་སོ། ། མི་སློབ་ལམ་གྱི་མཚན་ཉིད། མི་སློབ་པའི་རྣམ་གྲོལ་ལམ་ལས་ཕྱིས་བྱུང་གི་ལམ་གོང་ནས་གོང་དུ་ཕྱིན་བྱེད་དེ། མཛོད་འགྲེལ་དུ། གོང་ནས་གོང་དུ་ཕྱིན་པར་བྱེད་པའི་ཕྱིར་རམ་ཕུང་པོའི་ལྷག་མ་མ་ལུས་པར་འཇུག་པའི་ཕྱིར་རོ་ཞེས་སོ། ། བཞི་པ་རྟོགས་ཚུལ་ནི།
ཡུལ་གྱི་རྣམ་པ་མི་རྟག་བདག་མེད་སོགས་ཇི་ལྟར་ཡོད་པ་བཞིན་དུ་རྟོགས་པ་ཡིན་ཏེ། སེམས་ཀྱི་རང་བཞིན་དང་། ཡང་དག་པའི་དོན་གྱི་ཡུལ་ཅན་ཡིན་པའི་ཕྱིར་ཏེ། རྣམ་འགྲེལ་དུ། ཡང་དག་དོན། རང་བཞིན་ཞེས་སོ། ། ཁྱབ་པ་ཡང་དེ་ཉིད་དུ། རྣམ་ཤེས་ཡུལ་འཛིན་པ་ཡི་ཆོས། ། ཇི་ལྟར་ཡོད་དེ་འཛིན་པ་ཡང་། ། ཡོད་པ་ཡི་ནི་བདག་ཉིད་དེ། །
འདི་ཡིས་སྐྱེད་པར་བྱེད་པ་ཡིན། ། རང་བཞིན་འདི་ཡིན་ཞེས་པས། ཡུལ་ཡུལ་ཅན་གྱི་ཆོས་ཉིད་རང་ཇི་ལྟར་ཡོད་པ་བཞིན་ཡུལ་ཅན་བསྐྱེད་པ་དང་། ཡུལ་གྱི་གནས་ལུགས་ཇི་ལྟ་བར་རྟོགས་པ་ཡིན་ཞིང་། རྟགས་སོགས་སུ་འཛིན་པ་ནི་སེམས་ལས་སྤང་རུང་གི་གློ་བུར་དྲི་མ་ཡིན་པས་སེམས་ཀྱི་ཆོས་ཉིད་ཡིན་ཏེ། དེ་ཉིད་དུ། སེམས་འདིའི་རང་བཞིན་འོད་གསལ་ཏེ། ། དྲི་མ་རྣམས་ནི་གློ་བུར་བ། ། ཞེས་སོ། ། ཡང་ཆོས་ཅན་ཀུན་རྫོབ་ཀྱི་ཆ་རྗེས་ཐོབ་ཡེ་ཤེས་དང་།
ཆོས་ཉིད་དོན་དམ་པའི་ཆ་མཉམ་གཞག་གི་ཡུལ་ཡིན་ནོ། ། ཀུན་མཁྱེན་འབྱུང་རུང་དུ་སྒྲུབ་པའི་རང་བཞིན་གྱི་རྟགས་ནི། སྙིང་རྗེ་དང་ཤེས་རབ་ལ་སོགས་པ་ཆོས་ཅན། ཡང་ཡང་དུ་གོམས་པར་བྱས་ནས་ཚད་མེད་དུ་འཕེལ་དུ་རུང་སྟེ། རྟེན་བརྟན་གོམས་ཟིན་སླར་བསྐྱེད་པ་ལུས་ཀྱི་རྩོལ་བ་ལ་མི་ལྟོས་པར་སེམས་ཀྱི་ཆོས་ཉིད་དུ་རང་གི་རང་གིས་འཇུག་པ་ཡིད་ཀྱི་ཡོན་ཏན་ཡིན་པའི་ཕྱིར་ཏེ། གཙང་སྦྲ་ཅན་ཐོད་པ་ལ་སྐྱོ་བ་མེད་པ་བཞིན་ནོ། ། རྣམ་འགྲེལ་དུ། སེམས་ལ་རྩེ་སོགས་གོམས་སྐྱེ་བ། ། རང་གི་ངང་གིས་འཇུག་འགྱུར་ཏེ། ། ཞེས་དང་།
ངོ་བོ་ཉིད་སྐྱེས་ཡོན་ཏན་ཡིན། ། དེས་ན་རྩོལ་བ་ཕྱི་མ་དང་། ། ཕྱི་མ་ཁྱད་པར་བྱེད་པ་ཡིན། ། ཞེས་སོ། ། ཀུན་མཁྱེན་འབྱུང་ཟིན་ཡང་སྒྲུབ་པའི་འབྲས་རྟགས་ནི། ཐུབ་པ་ཆོས་ཅན། དེ་ཁོ་ན་ཉིད་དང་སླར་མི་ལྡོག་པ་དང་། མ་ལུས་པ་མཁྱེན་པའི་ཡེ་ཤེས་མངའ་སྟེ། དེའི་བསྟན་པ་གསུང་རབ་ཡན་ལག་དགུ་ལ་སོགས་པས་བདེན་བཞི་སྟོན་པ་ལ་སོགས་པ་ལ་ཚད་མས་མི་སླུ་ཞིང་སྔ་ཕྱི་འགལ་བ་མེད་པ་ལ་གསུང་གཅིག་ཡིན་པའི་ཕྱིར་ཏེ། རྣམ་འགྲེལ་དུ།
སྐྱོབ་ལས་དེ་ཉིད་དང་བརྟན་དང་། ། མ་ལུས་ཁྱད་པར་མཁྱེན་པ་གྲུབ། ། ཅེས་སོ། ། གཉིས་པ་ཕྱེ་བའི་དགོས་པ་ནི། ཆོས་མཆོག་ཏུ། གང་གི་ཕྱིར་བྱེ་བྲག་ཏུ་སྨྲ་བ་རྣམས་ཀྱི་དབང་པོ་ཉིད་ལྟ་བ་པོ་ཡིན་པ་དང་། སློབ་དཔོན་གྱི་ལུང་ལ་བརྟེན་པའི་ཡིད་ཀྱི་མངོན་སུམ་བཀོད་པ་ལ་གཞན་གྱིས་སྐྱོན་བརྗོད་པ་དང་། ཁ་ཅིག་རང་རིག་པ་དང་རྣལ་འབྱོར་པའི་ཤེས་པ་ཁས་མི་ལེན་པ་དེའི་ཕྱིར། ལོག་པར་རྟོག་པ་འདི་ཐམས་ཅད་བསལ་བའི་དོན་དུ་མངོན་སུམ་རྣམ་པ་བཞི་རྟོག་པ་དང་བྲལ་ཞིང་མ་འཁྲུལ་བའི་མཚན་ཉིད་དང་བཅས་པར་བཤད་ཅེས། གསུམ་པ་བསལ་བྱ་ལ་མཚན་ཉིད་ནི།
སྣང་ཡུལ་ལ་འཁྲུལ་བའི་ཤེས་པ་སྟེ། དབྱེ་ན་ཚད་མ་མདོར། འཁྲུལ་དང་ཀུན་རྫོབ་ཡོད་ཤེས་དང་། ། རྗེས་དཔག་རྗེས་སུ་དཔག་ལས་བྱུང་། ། དྲན་དང་མངོན་འདོད་ཅེས་བྱ་འོ། ། མངོན་སུམ་ལྟར་སྣང་རབ་རིབ་བཅས། ། ཞེས་པ་ལྟར་དྲུག་གམ། རྟོག་པ་དང་རྟོག་མེད་གཉིས་སོ། ། དང་པོ་དྲུག་ནི། སྨིག་རྒྱུ་ལ་ཆུར་འཛིན་ལྟ་བུའི་འཁྲུལ་ཤེས་དང་།
སྤྱི་འཛིན་ལྟ་བུ་ཀུན་རྫོབ་ལ་དམིགས་པ་དང་། རྟགས་འཛིན་དང་། རྗེས་དཔག་དང་། དྲན་ཤེས་དང་། སྔོན་ཉམས་སུ་མྱོང་བའི་དོན་ཐོབ་པར་འདོད་པ་དང་། དབང་ཡིད་བསླད་པའོ། ། ཡང་ན་རྟོག་པ་ལ། བརྡ་རྟེན་ཅན། དོན་གཞན་ལ་སྒྲོ་འདོགས་པ། ལྐོག་ཏུ་གྱུར་པའི་དོན་ཅན་གསུམ་སྟེ།
དང་པོ་ནི་བརྡ་ལ་བརྟེན་ནས་བརྡའི་ཡུལ་ལ་འཇུག་པའི་རྟོག་པ་དང་། གཉིས་པ་ནི། སྔོན་བརྡ་བྱས་པའི་རྗེས་སུ་འདྲ་བའི་རྒྱུ་མཚན་དང་ཆོས་མཐུན་པར་སྒྲོ་བཏགས་ནས་སྔོན་བརྡ་བྱས་པའི་ཡུལ་ལས་དོན་གཞན་ལ་འཇུག་པའི་རྟོག་པ་དང་། གསུམ་པ་ནི། སྔར་གྱི་རྟགས་འཛིན་སོགས་བཞི་དང་། བཞི་པ་ནི་སྔར་བཞིན་ནོ། ། བཞི་པ་ཚད་འབྲས་ལ། རྣམ་གཞག་སྤྱིར་བསྟན། གྲུབ་མཐའི་འདོད་ལུགས། དགོས་པ་ངོས་བཟུང་བའོ། །
དང་པོ་ནི། སྤྱིར་ཚད་མའི་འབྲས་བུ་ནི་གཉིས་ཏེ། ཆོད་པ་དང་བཅས་པ་སྐྱེས་བུའི་དོན་དང་། ཆོད་པ་མེད་པ་དོན་རྟོགས་པ་སྟེ། དང་པོ་ནི། ཤེས་པས་བླང་དོར་གྱི་དོན་ཤེས་ནས་སྐྱེས་བུས་བླང་དོར་ལ་ནན་ཏན་དུ་བྱེད་པས་མངོན་དུ་བྱེད་པ་དང་མི་བྱེད་པའི་མཚན་ཉིད་ཅན་གྱི་འཇུག་པ་ཐོབ་པའོ། ། གཉིས་པ་ནི། བྱེད་པ་གཞན་གྱིས་བར་མ་ཆོད་པར་གཞལ་བྱ་རྟོགས་པའི་ཐ་སྙད་འཇོག་པ་སྟེ། དེའི་རྒྱུ་ནི་མངོན་སུམ་ཡིན་ལ། འཇོག་པ་པོ་ནི་རྗེས་ཀྱི་ངེས་ཤེས་སོ་ཞེས་ཆོས་མཆོག་གིས་བཤད་དོ། །
དེ་དག་ཀྱང་། ལས། བྱེད་པོ། བྱ་བ་གསུམ་ཡིན་ཏེ། དང་པོ་ནི་གཞལ་བྱ། གཉིས་པ་ནི་ཚད་མ་གསུམ་ཡིན་དེ་རྟོགས་པའོ། ། དེས་ན་གཞལ་བྱ་རྟོགས་པའི་མཚན་ཉིད་ཀྱང་གཞལ་བྱ་དང་འདྲ་བས་གཞལ་བྱ་ལ་མི་སླུ་བའོ། ། གཉིས་པ་བྱེ་བྲག་སྨྲ་བ། མདོ་སྡེ་པ། སེམས་ཙམ་པའི་འདོད་ལུགས་གསུམ་ལས།
དང་པོ་ནི། ཕྱི་རོལ་གྱི་དོན་རགས་པ་གཞལ་བྱ། རྟེན་བཅས་དབང་པོ་ཚད་མ། དབང་ཤེས་འབྲས་བུ་སྟེ། ཚད་འབྲས་གཞལ་གསུམ་དུས་མཉམ་ཐ་དད་ཅིང་། ཤེས་པས་ཡུལ་གྱི་རྣམ་པ་མ་ཤར་བར་དོན་ཐུག་ཕྲད་དུ་འཛིན་པར་འདོད་དེ། ཡེ་ཤེས་སྙིང་པོར། དབང་སྐྱེས་བློ་ནི་རྣམ་མེད་ཀྱིས། ། ཕྲ་རབ་བསགས་པ་དངོས་སུ་རིག ། ཅེས་སོ། །
གཉིས་པ་ནི། འདི་ཀུན་ཤེས་པ་ཁོ་ན་སྟེ། ། སྔོ་སོགས་རྣམ་པ་སོ་སོར་སྣང་། ། ཕྱི་རོལ་དོན་ནི་མ་ཡིན་ཏེ། ། བེམ་པོ་རབ་གསལ་མི་རིགས་ཕྱིར། ། ཞེས་རྟོག་གེའི་སྐད་དུ་དྲངས་པ་ལྟར་རྣམ་པར་ཤེས་པ་དང་། དེ་འཇོག་བྱེད་ཀྱི་ཕྱི་རོལ་དོན་ཡོད་པར་འདོད་ཅིང་། དེ་ནི་འབྲས་བུ་རྣམ་ཤེས་རྟོག་པའི་རྟགས་ལས་འགྲུབ་སྟེ། སྔོ་འཛིན་མངོན་སུམ་ཆོས་ཅན། དབང་ཡིད་ལས་གཞན་པའི་རྒྱུ་ཡོད་དེ།

དབང་ཡིད་ཡོད་ཀྱང་དེ་ལས་གཞན་པའི་རྒྱུ་གཅིག་མེད་ན་མི་སྐྱེ་ལ། དབང་ཡིད་དང་དེ་ལས་གཞན་པའི་རྒྱུ་གཅིག་ཚོགས་པ་ལས་སྐྱེས་པའི་ཕྱིར་ཞེས་པ་སྟེ། དེས་གྲུབ་པའི་རྒྱུ་གཞན་དེ་དོན་ཡིན་ནོ་ཞེས་འདོད་ཅིང་། དོན་དངོས་སུ་མི་སྣང་ཡང་དོན་གྱི་རྣམ་པ་ཤར་བ་ལས་དོན་སྣང་བར་བཏགས་ནས་འཇོག་པ་སྟེ། རྣམ་འགྲེལ་དུ། དེ་ཕྱིར་བདེ་སོགས་རང་ཉིད་ལ། འཕོས་པའི་དོན་ནི་སྣང་བ་དང་། ། དེ་མྱོང་ཕྱིར་ན་འཇིག་རྟེན་འདོགས། ། ཕྱི་རོལ་དོན་ནི་དངོས་སུ་མིན། ། ཞེས་སོ། ། དེས་ན་གཞལ་བྱ་ཕྱི་རོལ་གྱི་དོན།
དེ་རྟོག་པ་འབྲས་བུ། དོན་འདྲ་བ་ཚད་མ་དང་། དོན་གྱི་རྣམ་པ་ཉིད། ཤེས་པར་ཁས་ལེན་པས་རང་རིག་གི་ཚད་འབྲས་ཀྱང་འདོད་དོ། ། གསུམ་པ་ལ། རྣམ་བདེན་བརྫུན་གྱི་རྣམ་གཞག ངོ་བོ་ཉིད་གསུམ་གྱི་རྣམ་གཞག བདེན་གཉིས་ཀྱི་རྣམ་གཞག་གསུམ་གྱི་དང་པོ་ལ་གཉིས་ལས། རྣམ་བདེན་པས་ནི། ལང་ཀར་གཤེགས་པ་ལས།
ཇི་ལྟར་བྱིས་པས་རྣམ་བཏགས་ལྟར། ། ཕྱི་རོལ་དོན་ནི་ཡོད་མ་ཡིན། ། བག་ཆགས་ཀྱིས་ནི་བསྒྲིབས་པའི་སེམས། ། དོན་དུ་སྣང་བ་རབ་ཏུ་འབྱུང་། ། ཞེས་སོགས་ཀྱི་རྗེས་སུ་འབྲངས་ནས་གཟུང་འཛིན་དུ་སྣང་བའི་རྣམ་པར་ཤེས་པ་ཁོ་ན་ཡིན་ཞིང་བཏགས་ནས་གཟུང་འཛིན་དུ་འཇོག་ལ། དོན་དམ་པར་གཉིས་ཀྱིས་སྟོང་པའི་རང་རིག་བདེན་པར་འདོད་དོ། ། རྟོག་གེའི་སྐད་དུ། ལུས་དང་ཡུལ་ཐམས་ཅད་ཀྱི་དངོས་པོར་རབ་ཏུ་གྲགས་པ་འདི་ནི་རྣམ་པར་ཤེས་པ་ཁོ་ན་ཡིན་ཞིང་། དེ་ཡང་རང་རིག་པའོ་ཞེས་དང་། བཏགས་པ་ནི་གཟུང་བ་དང་འཛིན་པའི་དངོས་པོར་སྒྲོ་འདོགས་པར་བྱེད་དེ།
དེ་ཕྱིར་ཀུན་ཏུ་བཏགས་པའི་གཟུང་བ་དང་འཛིན་པའི་དངོས་པོ་དང་བྲལ་བའི་རྣམ་པར་ཤེས་པ་ནི་བདེན་པའོ་ཞེས་སོ། ། འདི་ལ་ཡང་བློ་གཅིག་ལ་སྣ་ཚོགས་སུ་སྣང་བའི་རྣམ་པར་ཤེས་པ་གཅིག་དང་། རྣམ་པའི་གྲངས་བཞིན་དུ་ཤེས་པ། ཁས་ལེན་པ་གཉིས་ཏེ། ཤཱཀྱ་བློར། སེམས་སྣ་ཚོགས་སུ་སྣང་བ་གང་ཡིན་པ་དེ་ཉམས་སུ་མྱོང་བའི་ངོ་བོ་རྣམ་པར་ཤེས་པའི་བདག་ཉིད་དུ་གྱུར་པ་ཇི་སྐད་བཤད་པའི་རྣམ་པ་གཅིག་ཏུ་གྱུར་གྱིས་ཞེས་དང་། དབུ་མ་བདེན་གཉིས་སུ། ཅི་སྟེ་རྣམ་པའི་གྲངས་བཞིན་དུ། ། རྣམ་པར་ཤེས་པ་ཁས་ལེན་ན། ། ཞེས་པ་ལྟར་རོ། །
འདིས་ཤེས་པའི་བདག་ཉིད་ཀྱིས་དོན་སྣང་གཞལ་བྱ། རང་རིག་མཚན་ཉིད་པ་དོན་རིག བཏགས་པ་བ་འབྲས་བུ། འཛིན་པའི་རྣམ་པ་ཚད་མར་འདོད་དོ། ། རྣམ་བརྫུན་པ་ནི་གཉིས་སུ་སྣང་བ་བརྫུན་པས་དེས་བཞག་པའི་ཕུང་ཁམས་སྐྱེ་མཆེད་ལ་སོགས་པའང་བརྫུན་ཏེ། དཔེར་ན་རྨི་ལམ་ན་སྐྱེས་བུ་སྐྱེ་བ་དང་། འཆི་བ་དང་། དམན་པ་དང་། ཁྱད་པར་ཅན་གྱི་གནས་སྐབས་ཐོབ་པར་རྨིས་པས་སད་པ་ན་ཐ་སྙད་འཇུག་པ་བཞིན་ནོ། ། ད་ལྟར་སྐྱེ་འཆི་ལ་སོགས་པར་སྣང་བ་ཡང་འཁྲུལ་བའི་ངོ་ན་ཡིན་གྱི་དོན་དམ་པར་གཅིག་དང་དུ་མས་དཔྱད་མི་བཟོད་པའི་ཕྱིར་སྔོ་སོགས་སུ་སྣང་བ་རི་བོང་གི་རྭ་དང་འདྲ་བར་གཏན་མེད་པ་ཡིན་ཞིང་རྣམ་པ་ཐམས་ཅད་དང་བྲལ་བའི་རང་རིག་པ་དོན་དམ་པར་ཡོད་ཅེས་སྨྲ་སྟེ།
ཤཱཀྱ་བློར། འདི་ལྟར་དེའི་སྔོན་པོ་དང་སེར་པོ་ལ་སོགས་ཕྱི་དང་ནང་ན་ཡོད་པ་མ་ཡིན་ནོ་ཞེས་དང་། ཕྱི་ནང་ན་མེད་པ་ཉིད་ཀྱི་ཕྱིར་རི་བོང་གི་རྭ་དང་འདྲ་བ་ཡིན་ནོ་ཞེས། རྣམ་པར་ཤེས་པ་ལ་ཕྱི་རོལ་བཞིན་སྔོན་པོ་ལ་སོགས་པར་སྣང་བ་གང་ཡིན་པ་དེ་གཅིག་དང་དུ་མར་དཔྱད་མི་བཟོད་པ་ཉིད་ཀྱི་ཕྱིར་དེ་ཁོ་ན་ཉིད་མ་ཡིན་ནོ་ཞེས་དང་། རྟོག་གེའི་སྐད་དུ། གཞན་རྣམས་ནི་རྣམ་པའི་རྙོག་པའི་མཚན་མ་མཐའ་དག་བྲལ་བ་ཤེལ་དག་པ་ལྟ་བུ། སྟོན་ཀ་དྲི་མ་མེད་པའི་ཉིན་ཕྱེད་ཀྱི་ནམ་མཁའ་ལྟ་བུ་དངོས་པོ་བའི་རྣམ་པར་ཤེས་པའོ་ཞེས་སེམས་པར་བྱེད་དེ། རྣམ་པ་འདི་རྣམས་ནི་དོན་བཞིན་མ་ཡིན་པ་ཁོ་ནར་མ་རིག་པས་བསྟན་པ་རབ་ཏུ་གསལ་བ་སྟེ། དེའི་ཕྱིར་བཟུང་བ་ཞེས་བྱ་བ་ཡོད་པ་མ་ཡིན་པ་ཁོ་ནའོ། ། རྣམ་པ་ཐམས་ཅད་དུ་དེ་མེད་པའི་ཕྱིར་དེ་ལ་ལྟོས་པས་གང་རྣམ་པར་ཤེས་པའི་འཛིན་པ་པོ་དེ་ཡང་ཡོད་པ་མ་ཡིན་ནོ་ཞེས་སོ། །
འདིས་ནི་དོན་སྣང་སྒྲོ་བཏགས་གཞལ་བྱ། རང་རིག་བཏགས་པ་བ་འབྲས་བུ། འཛིན་པའི་རྣམ་པ་ཚད་མ་སྟེ། རྣམ་འགྲེལ་དུ། གཟུང་དང་འཛིན་པ་རིག་པ་དག ། ཡོད་པ་མིན་ཡང་གཞལ་བྱ་དང་། ། འཇལ་བྱེད་འབྲས་བུར་གནས་པ་འདི། ། ཇི་ལྟར་རྗེས་སུ་སྣང་བཞིན་བྱས། ། ཞེས་སོ། ། གཉིས་པ་ངོ་བོ་ཉིད་གསུམ་གྱི་རྣམ་གཞག་ལ།
ཀུན་བཏགས། གཞན་དབང་། ཡོངས་གྲུབ་གསུམ་ལས། དང་པོ་ལ་མཚན་ཉིད་ནི། བཏགས་པའི་ཆོས་གང་། རྫས་སུ་མེད་ཅིང་དོན་མེད་པར་མ་གྲུབ་པ་སྟེ། སུམ་ཅུ་པར། རྣམ་པར་རྟོག་པ་གང་གང་གིས། ། དངོས་པོ་གང་གང་རྣམ་བཏགས་པ། ། དེ་ཉིད་ཀུན་ཏུ་བཏགས་པ་ཡི། །
ངོ་བོ་ཉིད་དེ་དེ་མེད་དོ། ། ཞེས་སོགས་དང་། དབུས་མཐའི་འགྲེལ་བཤད་དུ། དེ་ནི་རྫས་སུ་མེད་ཐ་སྙད་དུ་ཡོད་པས་ངོ་བོ་ཉིད་ཅེས་བྱའོ་ཞེས་སོ། ། དབྱེ་ན་གཏན་ལ་དབབ་པ་བསྡུ་བར་གསུངས་པ་ལྟར། མངོན་པར་འདུ་བྱེད་པས་འཛིན་པ་དང་། མིང་གི་བརྡས་འཛིན་པ་གཉིས་ཏེ། དང་པོ་ལ། ཆགས། ཁྲོ།
ཕྲད། བྲལ། བཏང་སྙོམས་པའི་མངོན་པར་འདུ་བྱེད་པ་སྟེ། འདུ་བྱེད་ནི་ཕྱེད་དུ་རྩོལ་བའོ། ། གཉིས་པ་ལ་ཡི་གེ་མེད་པ་དང་། ཡི་གེ་ལས་གྱུར་པ་སྟེ། འདི་ཅི། འདི་ཇི་ལྟ་བུ་ཞེས་འཛིན་པ་ལ་སོགས་པ་བྱེ་བྲག་མི་ཤེས་པ་དང་། འདི་གཟུགས་ཞེས་སོགས་སུ་འཛིན་པ་ལྟ་བུ་བྱེ་བྲག་ཏུ་ཕྱེ་ནས་འཛིན་པ་གཉིས་སོ། ། གཉིས་པ་གཞན་དབང་ལ་མཚན་ཉིད་ནི།
བཏགས་པ་ཡིན་པའི་རྟེན་འབྲེལ་གང་དག་པ་འཇིག་རྟེན་པའི་ཡེ་ཤེས་ཀྱི་སྤྱོད་ཡུལ་དུ་གྱུར་པའི་རང་རིག་པ་སྟེ་གཏན་ལ་དབབ་པ་བསྡུ་བར། གཞན་གྱི་དབང་གི་ངོ་བོ་ཉིད་གང་ཞེ་ན། རྟེན་ཅིང་འབྲེལ་པར་འབྱུང་བའི་ངོ་བོ་ཉིད་གང་ཡིན་པའོ་ཞེས་དང་། བློ་བརྟན་གྱིས། བཏགས་མིང་རྐྱེན་ལས་སྐྱེས་པ་དང་། ། རྣམ་པ་ཀུན་ཏུ་བརྗོད་མེད་པ། ། གཞན་གྱི་དབང་གི་ངོ་བོ་ཉིད། ། འཇིག་རྟེན་དག་པའི་སྤྱོད་ཡུལ་ལོ། ། ཞེས་དང་། ཤཱཀྱ་བློར།
རྣམ་པར་ཤེས་པ་འཛིན་པ་ཉིད་དུ་བྱེད་པ་པོའི་ངོ་བོ་གང་ཡིན་པ་དེ་ཡང་མེད་ཀྱི། རང་རིག་པ་ནི་མེད་པ་མ་ཡིན་ཏེ། དེ་ནི་མངོན་སུམ་ཡིན་པའི་ཕྱིར་རོ་ཞེས་སོ། ། མཚན་གཞི་ནི་དགེ་མི་དགེ་ལུང་མ་བསྟན་གྱི་བྱེ་བྲག་གིས་ཐ་དད་པའི་ཁམས་གསུམ་གྱི་སེམས་སེམས་བྱུང་སྟེ། དབུས་མཐར། ཡང་དག་མ་ཡིན་ཀུན་རྟོག་ནི། ། སེམས་དང་སེམས་བྱུང་ཁམས་གསུམ་པ། ། ཞེས་སོ། ། རྟོགས་ནི། རྣམ་པར་མི་རྟོག་པ་ལ་འཇུག་པའི་གཟུངས་ལས།
དེའི་རྗེས་ལ་ཐོབ་པའི་ཡེ་ཤེས་ཀྱིས་ནི་ཆོས་ཐམས་ཅད་སྒྱུ་མ་དང་སྨིག་རྒྱུ་དང་རྨི་ལམ་དང་མིག་ཡོར་བ་དང་བྲག་ཆ་དང་ཆུ་ཟླ་དང་སྤྲུལ་པ་ཡིན་པར་མཐོང་ངོ་ཞེས་པ་ལྟར། རྗེས་ཐོབ་ཀྱིས་དང་། སོ་སྐྱེས་སྒྲོ་བཏགས་ནས་གཉིས་དང་བཅས་པ་མངོན་སུམ་གྱིས་ཇི་ལྟ་བ་བཞིན་དུ་མཐོང་ངོ་། ། དབྱེ་ན། ཐ་སྙད་སད་པ་དང་། དེ་གོམས་པའི་བག་ལ་ཉལ་བག་ཆགས་གཉིས་སམ། ཀུན་བཏགས་ལ་མངོན་པར་ཞེན་པས་ཀུན་ནས་བླང་བ་དང་། མངོན་ཞེན་མེད་པས་ཀུན་ནས་བླང་བ་གཉིས་ཞེས་གཏན་ལ་དབབ་པ་བསྡུ་བར་རོ། ། དེ་གཉིས་ལ་མ་དག་པ་གཞན་དབང་དང་དག་པ་གཞན་དབང་ཞེས་བྱ་སྟེ། གཏན་ལ་དབབ་པ་བསྡུ་བར།
གལ་ཏེ་གཞན་གྱི་དབང་གི་ངོ་བོ་ཉིད་ཡང་དག་པའི་ཤེས་པས་བསྡུས་པ་ཡང་ཡིན་ན། དེས་ན་གཞན་གྱི་དབང་གི་ངོ་བོ་ཉིད་ཀུན་བཏགས་པའི་ངོ་བོ་ཉིད་ལ་མངོན་པར་ཞེན་པ་ལ་བརྟེན་ནས་ཤེས་པར་འགྱུར་ཞེས་གང་སྨྲས་པ་དེ་ཇི་ལྟ་བུ་ཞེ་ན། སྨྲས་པ། དེར་ནི་ཀུན་ནས་ཉོན་མོངས་པར་འགྱུར་བའི་གཞན་གྱི་དབང་གི་ངོ་བོ་ཉིད་ལས་བསམ་པ་ཡིན་གྱི་རྣམ་པར་བྱང་བར་འགྱུར་བ་ལས་ནི་མ་ཡིན་ཏེ། རྣམ་པར་བྱང་བར་འགྱུར་བ་ནི་དེ་ལ་མངོན་པར་མ་ཞེན་པ་ལ་བརྟེན་ནས་ཤེས་པར་འགྱུར་བ་ཡིན་པར་རིག་པར་བྱའོ་ཞེས་སོ། ། གསུམ་པ་ཡོངས་གྲུབ་མཚན་ཉིད་ནི། གཟུང་འཛིན་གཉིས་ཀྱིས་སྟོང་པའི་ཆོས་འཇིག་རྟེན་ལས་འདས་པའི་མི་རྟོག་ཡེ་ཤེས་ཀྱི་སྤྱོད་ཡུལ་དུ་གྱུར་པ་སྟེ། སུམ་ཅུ་པར། གྲུབ་ནི་དེ་ལས་སྔ་མ་པོ། ། རྟག་ཏུ་མེད་པར་འགྱུར་བ་གང་། །
ཞེས་དང་། བློ་བརྟན་གྱིས། བཏགས་པའི་ངོ་བོ་ཉིད་ཀྱིས་དེ། ། ཤིན་ཏུ་སྟོང་ཉིད་གང་ཡིན་པ། ། ཡོངས་སུ་གྲུབ་པའི་ངོ་བོ་དེ། ། མི་རྟོག་ཡེ་ཤེས་སྤྱོད་ཡུལ་ལོ། ། ཞེས་བཤད་པ་ལྟར་རོ། ། དེ་ཡང་གཉིས་མེད་པ་ཙམ་ཡོངས་སུ་གྲུབ་མ་ཡིན་གྱི། གཞན་དབང་དེ་ཉིད་གཉིས་ཀྱིས་སྟོང་པ་ཡོངས་སུ་གྲུབ་པ་སྟེ། དེ་ཉིད་ཀྱིས།
འདིར་ནི་ཡང་དག་པ་མ་ཡིན་པ་ཀུན་རྟོག་གཉིས་དང་བྲལ་བ་ཉིད་གཟུང་བ་དང་འཛིན་པ་མེད་པར་བསྟན་པ་ཡིན་གྱི་གཉིས་པོ་མེད་པ་ཙམ་ཉིད་ཀྱིས་ནི་མ་ཡིན་ནོ། ། དེ་ལྟ་ན་ཡང་དག་པ་མ་ཡིན་ཀུན་རྟོག་པ་ཉིད་རྒྱུ་དང་རྐྱེན་གཞན་གྱི་ཁཾ་ནཾ་ལས་པས་གཞན་གྱི་དབང་ངོ་། ། དེ་ཉིད་གཟུང་བ་དང་འཛིན་པའི་ངོ་བོར་བདག་ཉིད་ཀྱིས་མེད་ཀྱང་སྣང་བའི་ཕྱིར་ཀུན་བཏགས་པའོ། ། དེ་ཉིད་གཟུང་བ་དང་འཛིན་པ་དང་བྲལ་བའི་ཕྱིར་ཡོངས་སུ་གྲུབ་པའོ། ། དེ་ལྟར་ན་ཡང་དག་པ་མ་ཡིན་པ་ཀུན་རྟོག་པ་ལ་ངོ་བོ་ཉིད་གསུམ་འདུས་སོ་ཞེས་བཤད་དོ། ། དབྱེ་ན་དབུས་མཐར། འགྱུར་མེད་ཕྱིན་ཅི་མ་ལོག་པ། ། ཡོངས་སུ་གྲུབ་པ་རྣམ་པ་གཉིས། ། ཞེས་པ་ལྟར་རོ། ། དེ་བཞིན་ཉིད་དང་།
འཕགས་པའི་ཡེ་ཤེས་ལམ་གྱིས་བསྡུས་པ་གཉིས་སོ། ། གསུམ་པ་བདེན་པ་གཉིས་ཀྱི་རྣམ་གཞག་ལ། མཚན་ཉིད། དབྱེ་བ། གཅིག་དང་ཐ་དད་བསམ་པ་གསུམ་གྱི་དང་པོ་ལ་གསུམ་ལས། ཀུན་རྫོབ་བདེན་པའི་མཚན་ཉིད་ནི། མཉམ་པར་མ་བཞག་པའི་ཤེས་པའི་ཡུལ་གྱི་རགས་པའི་དེ་ཁོ་ན་སྟེ། དབུས་མཐའི་འགྲེལ་བཤད་དུ། རགས་པའི་དེ་ཁོ་ན་ཀུན་རྫོབ་ནི་བདེན་པའོ་ཞེས་དང་། མཉམ་པར་མ་བཞག་པའི་ཤེས་པའི་ཡུལ་ཡིན་པས་ཀུན་རྫོབ་ཀྱི་བདེན་པ་ནི་རགས་པའི་དེ་ཁོ་ནའོ་ཞེས་སོ། །
དོན་དམ་བདེན་པའི་མཚན་ཉིད། འཇིག་རྟེན་ལས་འདས་པའི་ཡེ་ཤེས་ཀྱི་ཡུལ་དུ་གྱུར་པའི་ཕྲ་བའི་དེ་ཁོ་ན་སྟེ། དེ་ཉིད་དུ། ཕྲ་བའི་དེ་ཁོ་ན་ནི་དོན་དམ་པའི་བདེན་པ་སྟེ། ཞེས་དང་། མཉམ་པར་བཞག་པའི་ཤེས་པའི་ཡུལ་ཡིན་པས་དོན་དམ་པའི་བདེན་པ་ནི་ཕྲ་བའི་དེ་ཁོ་ནའོ་ཞེས་སོ། ། གཉིས་པ་དབྱེ་བ་ལ་གཉིས་ལས། (Dཀུན་རྫོབ་)ལ་དབྱེ་ན། (Eབཏགས་པ། ཤེས་པ།
བརྗོད་པའི་ཀུན་རྫོབ་གསུམ་)སྟེ། དབུས་མཐར། བཏགས་པ་དང་ནི་ཤེས་པ་དང་། ། དེ་བཞིན་བརྗོད་པ་རགས་པ་ཡིན། ། ཞེས་སོ། ། དེ་ལ་དང་པོ་ཀུན་བཏགས། གཉིས་པ་གཞན་དབང་། གསུམ་པ་ཆོས་དབྱིངས་ལ་དེ་བཞིན་ཉིད་ལ་སོགས་པར་ཐ་སྙད་འདོགས་པའོ། ། དེ་ལ་བཏགས་པ་དང་བརྗོད་པ་གཉིས་ནི་སྐབས་སུ་བསྡུས་ནས་ཀུན་རྫོབ་ཏུ་བཞག་གི་ངོ་བོ་ཉིད་ཀྱི་སྒོ་ནས་མིན་ཏེ་ངོ་བོ་མེད་པའི་ཕྱིར་རོ། ། ཡང་ཀུན་བཏགས་ལོག་པའི་དང་།
གཞན་དབང་ཡང་དག་ཀུན་རྫོབ་བོ། ། དོན་དམ་ལ་དབྱེ་ན། དོན་དང་། ཐོབ་པར་བྱ་བ་དང་། སྒྲུབ་པ་དོན་དམ་པ་གསུམ་སྟེ། དབུས་མཐར། དོན་དང་ཐོབ་དང་སྒྲུབ་པ་ནི། ། དོན་དམ་རྣམ་པ་གསུམ་དུ་འདོད། ། ཅེས་སོ། ། དང་པོ་ནི་འདས་པའི་ཡེ་ཤེས།
གཉིས་པ་ནི་མྱང་འདས། གསུམ་པ་ནི་ལམ་མོ། ། གསུམ་པ་གཅིག་དང་ཐ་དད་བསམ་པ་ནི། གཉིས་ཀྱི་དངོས་པོར་མེད་པའི་སྟོང་པ་ཉིད་དེ་ཀུན་རྫོབ་དང་ཐ་དད་མ་ཡིན་ཏེ། ཡིན་ན་ཀུན་རྫོབ་ཀྱི་ཆོས་ཉིད་མ་ཡིན་པར་ཐལ་བའི་ཕྱིར་རོ། ། གཅིག་ཡིན་ན་རྣམ་པར་ དག་པའི་ལམ་གྱི་དམིགས་པ་དང་ཀུན་རྫོབ་ཀྱི་ཆོས་རྣམས་ཀྱི་སྤྱིའི་མཚན་ཉིད་དུ་མི་འགྱུར་ཏེ། ཆོས་རྣམས་ཀྱི་རང་གི་མཚན་ཉིད་ལས་གཞན་མིན་པའི་ཕྱིར། ཁྱབ་པ་ཡོད། ཆོས་རྣམས་ཀྱི་རང་མཚན་ལ་དམིགས་པས་རྣམ་པར་དག་པ་ཐོབ་པ་མེད་དེ། སེམས་ཅན་ཐམས་ཅད་རྣམ་པར་དག་པར་ཐལ་བའི་ཕྱིར་དང་།
ཆོས་རྣམས་ཀྱི་རང་བཞིན་ཡིན་ན་ཆོས་སོ་སོའི་རང་གི་ངོ་བོ་དང་འདྲ་བས་ཕན་ཚུན་ཐ་དད་པས་ཆོས་ཐམས་ཅད་ལ་མཉམ་པ་ཉིད་ཉམས་པར་འགྱུར་ཞིང་ཆོས་སོ་སོ་དང་ཐ་དད་མིན་པས། ཆོས་སོ་སོའི་སྤྱིའི་མཚན་ཉིད་དུ་མི་འགྱུར་ཏེ། སྤྱི་མཚན་ཡིན་ན་ཆོས་སོ་སོ་དང་ཐ་དད་པས་སོ། ། དེས་ན་མི་རྟག་པ་དང་། མི་རྟག་པ་ཉིད་བཞིན་དུ་ཡོངས་གྲུབ་ཆོས་ཉིད་ཆོས་ཅན་ལས་གཅིག་ཀྱང་མ་ཡིན་དངོས་པོ་ཐམས་ཅད་ཀྱང་མ་ཡིན་ཏེ། དབུས་མཐར། ཐ་དད་གཅིག་པའི་མཚན་ཉིད་མིན། ། ཞེས་དང་། སུམ་ཅུ་པར། དེ་ཕྱིར་དེ་ཉིད་གཞན་དབང་ལས།
གཞན་མིན་གཞན་པ་མིན་པ་མིན། ། ཞེས་སོ། ། གསུམ་པ་དགོངས་པ་ངོས་བཟུང་བ་ལ། ཚད་འབྲས་དངོས། དེའི་སྒྲུབ་བྱེད། ཐ་སྙད་པའི་ཚད་མར་བསྟན་པ་གསུམ་ལས། དང་པོ་ལ་དོན་རིག་དང་། རྣམ་རིག་པའི་ཚད་འབྲས་གཉིས་ལས། དང་པོ་ནི། ཀུན་ལས་བཏུས་སུ།
བྱ་དང་བཅས་པར་རྟོག་པའི་ཕྱིར། ། འབྲས་བུ་ཉིད་དུའོ་འཇལ་བྱེད་ནི། ། ཚད་མ་ཉིད་དུ་འདོགས་པ་སྟེ། ། བྱ་བ་མེད་པའང་མ་ཡིན་ནོ། ། ཞེས་པའི་རྗེས་སུ་འབྲངས་ནས་ཕྱིའི་དོན་ཁས་ལེན་པའི་ལུགས་ལ་མདོ་སྡེ་པའི་ཚད་འབྲས་རྣམ་པར་འཾཇོཾམཾསཾ་ཞིཾངཾ་། བྱེ་བྲག་པའི་ལུང་འགོག་སྟེ། རྣམ་འགྲེལ་དུ། འདྲ་བའི་བདག་ཅན་ཤེས་པ་ནི། ། གང་གིས་ལན་ནི་སོ་སོ་ལ། ། རྣམ་འབྱེད་དེ་བདག་འགྱུར་བ་ཡིན། །
ཞེས་དང་། དེ་ཕྱིར་གཞལ་བྱ་རྟོག་པ་ཡི། ། སྒྲུབ་བྱེད་གཞལ་བྱའི་རང་བཞིན་ཉིད། ། ཅེས་སོ། ། སྦྱོར་བ་ནི། སྔོ་འཛིན་མིག་ཤེས་མ་འཁྲུལ་བ་མཚན་གཞི། སྔོན་པོ་རྟོགས་པའི་ཐ་སྙད་བྱར་རུང་། སྔོན་པོའི་རྣམ་པ་ཤར་ནས་དོན་སྔོན་པོ་ལ་མི་སླུ་བ་ཞེས་པའོ། ། ཅི་སྟེ་ཚད་འབྲས་བྱ་བྱེད་དུ་མི་འཐད་པར་འགྱུར། ཤེས་པ་གཅིག་གི་ཆ་ཡིན་པའི་ཕྱིར་ཞེ་ན།
སྐྱོན་མེད་དེ། ལྡོག་པ་ཐ་དད་པའི་སྒོ་ནས་བྱ་བྱེད་དུ་ཁས་ལེན་པའི་ཕྱིར་ཏེ། དེ་ཉིད་དུ། གལ་ཏེ་བྱ་བྱེད་གཅིག་ཡིན་པར། ། འགལ་ལོ་ཞེ་ན་མ་མི་བདེན་ཏེ། ། ཆོས་ཐ་དད་པ་ཁས་ལེན་ཕྱིར། ། དངོས་སུ་ཐ་དད་མེད་པར་འདོད། ། ཅེས་སོ། ། གཉིས་པ་རྣམ་རིག་ཚད་འབྲས་ལ། རྣམ་བདེན་པ་དང་།
རྣམ་བརྫུན་པའི་ཚད་འབྲས་ཀྱི་དང་པོ་ལ། དོན་བཀག་ནས་རང་རིག་འབྲས་བུར་འཇོག་པ་དང་དོན་ཡོད་ཀྱང་རང་རིག་འབྲས་བུར་འཇོག་པ་གཉིས་ལས། དང་པོ་ནི་མདོ་ལས། ཡང་ན་རང་རིག་འབྲས་བུ་ཡིན་ཞེས་པའི་དོན་འཆད་པ་ནི། ཤེས་པ་ཆོས་ཅན། དོན་རིག་པ་མིན་ཏེ། བདག་ཉིད་མྱོང་བྱའི་ངོ་བོ་སྐྱེས་པས་གཟུང་འཛིན་མེད་པའི་ཕྱིར་དང་། དེས་ན་རང་གསལ་བར་མྱོང་བ་ཡིན་ཏེ། མྱོང་བྱེད་དོན་གཞན་མེད་པའི་ཤེས་པ་ཡིན་པའི་ཕྱིར་ཏེ། དེ་ཉིད་དུ།
དེ་ཡི་མྱོང་དེ་བདག་ཉིད་དེ། ། དེ་ཡང་གཞན་འགའ་ཞིག་གིས་མིན། ། ཞེས་དང་། དེ་ཕྱིར་དེ་བདག་རང་གསལ་འགྱུར། ། ཞེས་སོ། ། འོ་ན་སྔོ་སོགས་མྱོང་བའི་ཐ་སྙད་བྱེད་པ་ཅི་ཞེ་ན། བག་ཆགས་ཀྱི་དབང་གིས་ཤེས་པའི་བདག་ཉིད་ཀྱི་སྔོ་སོགས་ཀྱི་རྣམ་པ་སྣང་བ་ལས། སྔོ་སོགས་མྱོང་བར་ཐ་སྙད་བྱེད་དེ། དེ་ཉིད་དུ། དེ་ཡི་དངོས་དེ་སྔོ་སོགས་ཕྱིར། །
རང་བཞིན་ཉམས་སུ་མྱོང་བའང་དེ། ། རང་རིག་ངོ་བོ་མྱོང་གྱུར་ཀྱང་། ། སྔོ་སོགས་མྱོང་བར་སྣང་བ་ཡིན། ། ཞེས་སོ། ། སྣང་བ་ཉིད་ཀྱང་ཕྱིའི་དོན་མིན་ཏེ། སྔོ་སོགས་སུ་སྣང་བ་ཆོས་ཅན། མཐོང་བྱེད་ཤེས་པ་ལས་ཐ་དད་མིན་ཏེ། མཐོང་བྱ་ཤེས་པ་དང་རང་མྱོང་བྱེད་ཀྱི་ཤེས་པས་ལྷན་ཅིག་དམིགས་ངེས་ཡིན་པའི་ཕྱིར། དེས་ན་ཤཱཀྱ་བློ་ལས། ཐ་དད་པ་དགག་པ་ཙམ་དེར་བསྒྲུབ་པར་བྱ་བ་ཡིན་གྱི་ཐ་དད་མེད་པ་ནི་མ་ཡིན་ཏེ་ཞེས་དང་།
སྔོན་པོ་ལ་སོགས་པ་དེ་དག་ཀྱང་རི་བོང་གི་རྭ་དང་འདྲ་བ་ཡིན་ན། དེའི་ཐ་དད་པ་བཀག་པས་ཅི་ཞིག་བྱ་ཡོད་པ་ཉིད་མ་ཡིན་ནོ་ཞེས་བརྗོད་པར་བྱའོ་ཞེས་པ་ལྟར་རོ། ། དེ་ལྟ་ཡིན་ཡང་མིག་ཤེས་འཁྲུལ་བ་ལ་སྣང་བའི་སྐྲ་ཤད་དང་ཟླ་གཉིས་ལ་སྒྲོ་བཏགས་ནས་གཟུང་འཛིན་དུ་འཇོག་པ་བཞིན་དུ་འཁྲུལ་པ་ལ་སྣང་བ་ལྟར་ཤེས་པའི་སྣང་བ་ལ་གཟུང་འཛིན་དུ་འཇོག་སྟེ། དེ་ཉིད་དུ། སྐྲ་སོགས་ཤེས་པའི་ཐ་སྙད་བཞིན། ། གང་ཚེ་གཟུང་འཛིན་རྣམ་ཕྱེ་བའི། ། མཚན་ཉིད་རྣམ་པར་བསླད་པ་ཅན། ། ཇི་ལྟར་འཁྲུལ་པས་མཐོང་གྱུར་པ། ། དེ་ལྟར་འདི་རྣམས་བཞག་བྱས་པས། ། ཞེས་པ་ལྟར་རོ། །
དེ་ལྟར་ན། དོན་སྣང་གཞལ་བྱ། དེ་མྱོང་རང་རིག་འབྲས་བུ། འཛིན་པའི་རྣམ་པ་ཚད་མ་སྟེ། རྣམ་རིག་པའི་འབྲས་རྟོག་དང་པོའོ། ། ཡང་དོན་སྣང་དེ་བག་ཆགས་ལས་རྗེས་ཀྱི་དོན་དུ་ངེས་པས་དེ་མྱོང་བའི་རང་རིག་དོན་རིག་ཏུ་བཏགས་ནས་འཇོག་པ་ལ་ལྟོས་ཏེ། དོན་སྣང་གཞལ་བྱ། དོན་རིག་འབྲས་བུ། འཛིན་སྣང་ཚད་མར་བཞག་པ་རྣམ་རིག་ཙམ་གྱི་འབྲས་རྟོག་གཉིས་པའོ། ། གཉིས་པ་དོན་ཡོད་ཀྱང་རང་རིག་འབྲས་བུར་འཇོག་པ་ནི།
འཛིན་པའི་རྣམ་པ་དེ་ཆོས་ཅན། དོན་རྟོགས་སྒྲུབ་བྱེད་མིན་ཏེ། རང་ཉིད་ཀྱི་ཡུལ་ཅན་ཡིན་པས་ཕྱི་རོལ་དོན་ལ་མི་ལྟོས་པའི་ཕྱིར་དང་། དོན་སྣང་ཆོས་ཅན། དོན་རྟོག་སྒྲུབ་བྱེད་ཡིན་ཏེ། ཤེས་པ་ལ་ཤར་བ་ལྟར་རྗེས་ཀྱི་ངེས་ཤེས་ཀྱི་དོན་རིག་པར་འཇོག་པའི་ཕྱིར་ཏེ། དེ་ཉིད་དུ། དེ་ཚེ་དོན་སྣང་འདི་ཉིད་ནི། ། ཚད་མིན་ཡོད་དུ་ཟིན་ཀྱང་ནི། ། དོན་གཞན་ཡིན་ཕྱིར་ཕྱི་རོལ་ལ། །
འཛིན་བདག་ལྟོས་པར་བྱ་བ་མིན། ། གང་ཕྱིར་ཇི་ལྟར་དོན་བདག་དེ། ། ཤེས་ལ་གནས་པ་དེ་ལྟར་ནི། ། དེ་ལྟར་ཞེས་ནི་བདག་རིག་ལས། ། དེ་ལ་གནས་ནས་ངེས་པར་འགྱུར། ། ཞེས་སོ། ། དེས་ན་ཕྱི་རོལ་དོན་གཞལ་བྱ། རང་རིག་འབྲས་བུ། དོན་སྣང་ཚད་མ་སྟེ་མདོར། ཡུལ་གྱི་སྣང་བ་དེ་ཉིད་འདི། །
ཚད་མ་དེ་ཡིས་འཇལ་བར་བྱེད། ། ཅེས་པ་ལྟར་རོ། ། འདི་ནི་རྣམ་བདེན་པའི་འབྲས་རྟོག་གསུམ་པའོ། ། གཉིས་པ་རྣམ་རྫུན་པའི་ཚད་འབྲས་ནི་མདོར། གང་ཚེ་སྣང་བ་དེ་གཞལ་བྱ། ། ཚད་མ་དང་དེའི་འབྲས་བུ་ནི། ། འཛིན་པ་རྣམས་རིག་པའོ་དེའི་ཕྱིར། ། དེ་གསུམ་ཐ་དད་དུ་མ་བྱས། ། ཞེས་པ་ལྟར། ཤེས་པ་གཅིག་གི་གཟུང་འཛིན་གྱི་རྣམ་པ་ཆོས་ཅན།
སྣང་བ་ལྟར་དོན་དམ་པར་ཡོད་པ་མ་ཡིན་ཏེ། ཆ་ཤས་མེད་པར་བློ་གཅིག་ཡིན་པའི་ཕྱིར། འོན་ཀྱང་མ་རིག་པས་འཁྲུལ་བའི་སྐྱེས་བུས་གཟུང་འཛིན་རང་རིག་གིས་རྣམ་པ་ཐ་དད་པར་སྣང་བ་བཞིན་དུ་འཁྲུལ་ངོར་འཇོག་སྟེ། རྣམ་འགྲེལ་དུ། བློ་བདག་རྣམ་པར་དབྱེར་མེད་ཀྱང་། ། མཐོང་བ་ཕྱིན་ཅི་ལོག་རྣམས་ཀྱིས། ། གཟུང་དང་འཛིན་པ་མང་བ་བདག ། ཐ་དད་ལྡན་ཞིང་རྟོགས་པར་འགྱུར། ། ཞེས་དང་། གཟུང་དང་འཛིན་པ་རིག་པ་དག །
ཅེས་སོགས་ལྟར་རོ། ། དེ་ལ་རྣམ་བདེན་པ་དག རྣམ་པ་སྣང་བ་ལྟར་ཤེས་པ་གཅིག་གི་བདག་ཉིད་དུ་བདེན་ཞེ་ན། བློ་གཅིག་གི་རྣམ་པ་དུ་མ་དེ་ཆོས་ཅན། སྣང་བ་ལྟར་དུ་མ་མི་བདེན་པར་ཐལ། ཤེས་པ་ཆ་མེད་གཅིག་ཡིན་པའི་ཕྱིར། མ་ངེས་ན་བློ་གཅིག་ཏུ་མི་བདེན་པར་ཐལ། དུ་མར་བདེན་པའི་ཆོས། བདེ་སྡུག་བཞིན། གཞན་ཡང་གཟུང་འཛིན་དེ་རིག་གསུམ་ཆོས་ཅན།
བློ་གཅིག་ཏུ་མི་བདེན་པར་ཐལ། བློ་གཅིག་ཏུ་ཤེས་པ་མ་འཁྲུལ་བས་མ་མཐོང་བའི་ཕྱིར་ཏེ། དེ་ཉིད་དུ། དེ་ལྟ་མིན་ན་སྣ་ཚོགས་ཀྱི། ། ངོ་བོར་སྣང་ཅན་དངོས་གཅིག་ལ། ། རྣམ་པ་ཇི་ལྟར་བདེན་འགྱུར་ཏེ། ། གཅིག་པ་ཉིད་དེ་ཉམས་ཕྱིར་རོ། ། ཞེས་དང་། རང་བཞིན་མཐོང་མེད་ཕྱིར་གཅིག་མིན། ། ཞེས་སོ། །
དེས་ན་ཤེས་པའི་དངོས་པོ་གཅིག་གི་གཟུང་འཛིན་གྱི་རྣམ་པ་ཆོས་ཅན། སྣང་བ་ལྟར་དེ་ཁོ་ན་ཉིད་དུ་བདེན་པ་མིན་ཏེ། དཔྱད་ན་སྣང་བ་ལྟར་གཅིག་དང་དུ་མ་མི་བདེན་པའི་ཕྱིར་ཏེ། དེ་ཉིད་དུ། གང་གིས་དངོས་པོ་རྣམས་དཔྱད་ན། ། དེ་ཉིད་དུ་ན་དེ་དངོས་མེད། ། གང་གི་ཕྱིར་ན་དེ་དག་ལ། ། གཅིག་དང་དུ་མའི་རང་བཞིན་མེད། ། ཅེས་སོ། ། དེ་ལྟར་ན་འཁྲུལ་ངོར་བློ་རང་ཉིད་གཞལ་བྱ།
རང་རིག་འབྲས་བུ། འཛིན་རྣམ་ཚད་མ་སྟེ། དེ་ཉིད་དུ། དེ་ལྟར་རུང་ཉིད་དེ་ཚད་བདག ། གཞལ་བྱ་རང་རིག་འབྲས་བུ་ཡིན། ། ཞེས་སོ། ། དེ་ལྟར་ན་སེམས་ཙམ་པའི་ལུགས་ལ་གཟུང་འཛིན་དང་དོན་དུ་སྣང་བ་གྲུབ་ཀྱི་གཟུང་འཛིན་དང་དོན་མ་གྲུབ་བོ། ། འདི་རྣམ་རྫུན་པའི་ཚད་འབྲས་ཡིན་པར་བོད་སྔ་མ་དག་གིས་མ་དགོངས་ཤིང་། རྣམ་འགྲེལ་དུ། སྣ་ཚོགས་སྣང་ཅན་དོན་རྣམས་ལ། །
གལ་ཏེ་གཅིག་ཉིད་མི་རིགས་ན། ། རེ་ཞིག་གཅིག་པུ་ཡི་བློ་ཉིད། ། སྣ་ཚོགས་སུ་ནི་ཇི་ལྟར་སྣང་། ། ཞེས་པའི་ལན་དུ། ལྷ་དབང་བློར། རྣམ་པ་དེ་དོན་དམ་པར་འདོད་པ་གང་ཡིན་པ་དེ་ལ་སྐྱོན་འདི་ཡིན་གྱི་ང་ལ་ནི་མ་ཡིན་ཏེ། དེ་ལྟར་མི་འདོད་པ་ཉིད་ཀྱི་ཕྱིར་རོ། ། ཞེས་བསྟན་པའི་ཕྱིར་ཞེས་སྨོས་ནས། ཇི་ལྟ་ཇི་ལྟར་དོན་བསམས་པ། ། དེ་ལྟ་དེ་ལྟར་རྣམ་བྲལ་ཞིང་། །
མཁས་པ་རྣམས་ཀྱིས་གང་གསུངས་པ། ། དེ་ནི་དངོས་སྟོབས་འོངས་པ་ཡིན། ། ཞེས་པ་ནས། འཇིག་རྟེན་ཐུགས་ནི་འབའ་ཞིག་གིས། ། ཕྱི་རོལ་སྤྱོད་ལ་འཇུག་པར་མཛད། ། ཅེས་པའི་བར་རྣམ་བདེན་བཀག་ནས་རྣམ་རྫུན་པའི་རྣམ་གཞག་མཛད་པ་ཡིན་པ་ལ་དེ་ལྟར་མ་དགོངས་པར། རྒྱན་མཁན་པོས། གྲུབ་མཐའ་བཞིའི་རྣམ་གཞག་བྱས་ནས། དེས་ན་མཚན་ཉིད་སྟོང་པའི་ཕྱིར། ། རང་བཞིན་མེད་པར་རབ་ཏུ་བཤད། །
ཅེས་སོགས་ཀྱི་དབུ་མའི་གྲུབ་མཐའ་ཞལ་གྱིས་བཞེས་སོ་ཞེས་དང་། སློབ་དཔོན་འདི་རྣམ་བདེན་པ་ཁོ་ན་ཡིན་ནོ་ཞེས་སྨྲ་བ་རྣམས་ནི་གཉིད་ཀྱིས་བསླད་པའི་བླ་ཆོལ་དང་འདྲ་བར་ཟད་དོ། ། གཉིས་པ་དེའི་སྒྲུབ་བྱེད་ལ་གཉིས་ལས་ཚུལ་གཉིས་སྒྲུབ་པ་ནི། སྔོ་འཛིན་ཆོས་ཅན། ཡུལ་གྱི་རྣམ་ཅན་ཡིན་ཏེ། དེ་འདྲ་བའི་ཤེས་པ་གཟུང་འཛིན་གྱི་རྣམ་པ་གཉིས་པ་ཅན་གྱིས་དེ་འཛིན་པའི་རྣམ་པ་གཅིག་གིས་ལྷག་པར་དམིགས་པའི་ཕྱིར་ཏེ། མདོར། ཡུལ་ཤེས་པ་དང་དེ་ཤེས་པའི། ། དབྱེ་བས་བློ་ཡི་ཚུལ་གཉིས་ཉིད། ། ཅེས་སོ། །
མ་ངེས་ན་དེ་ཆོས་ཅན། དེ་དྲན་པའི་ཤེས་པ་ཕྱི་མ་ཕྱི་མས་སྔོན་པོའི་རྣམ་པ་ཅན་དུ་སྣང་ནས་དྲན་པར་མི་འགྱུར་བར་ཐལ། དེ་སྔོན་པོའི་རྣམ་ཅན་མིན་པའི་ཕྱིར། ཐལ་བ་ལས་འཛིན་པའི་ཕྱིར་ཡང་ཚུལ་གཉིས་པ་ཡིན་ཏེ། མདོའི་འགྲེལ་པར། ཕྱིས་རྗེས་ལ་སྐྱེས་པའི་ཡེ་ཤེས་པ་ལ་ཡང་སྔར་རིང་དུ་འདས་པའི་ཡུལ་སྣང་བར་མི་འགྱུར་ཏེ། གང་གིས་ཕྱིར་ཞེ་ན། དེ་ཡུལ་མ་ཡིན་པའི་ཕྱིར་རོ། ། དེའི་ཕྱིར་ཤེས་པ་ལ་ཚུལ་གཉིས་ཡོད་པར་གྲུབ་བོ་ཞེས་སོ། ། ཡང་དོན་སྣང་གི་ཤེས་པ་ཆོས་ཅན།
དོན་གྱི་རྣམ་ཅན་ཡིན་ཏེ། དོན་གྱི་རྣམ་ཅན་དུ་དྲན་པའི་ཕྱིར། དེ་ཉིད་དུ། དུས་ཕྱིས་དྲན་པ་ལས་ཀྱང་སྟེ། ། ཚུལ་གཉིས་ཉིད་དོ་ཞེས་འབྲེལ་ཏོ། ། གང་གི་ཕྱིར་ཡུལ་བཞིན་དུ་ཤེས་པ་ལ་ཡང་དུས་ཕྱིས་མྱོང་བའི་དྲན་པ་སྐྱེས་ཏེ། དེའི་ཕྱིར་ཡང་ཤེས་པའི་ཚུལ་གཉིས་ཉིད་དུ་གྲུབ་པ་ཡིན་ནོ་ཞེས་སོ། ། གཉིས་པ་རང་རིག་སྒྲུབ་པ་ནི། ཚུལ་གཉིས་པའི་བློ་ཆོས་ཅན། རྣམ་པ་ལ་ལྟོས་ན་རང་རིག་ཏུ་གྲུབ་སྟེ།
རྣམ་པ་དང་བཅས་པར་དྲན་པའི་ཕྱིར། མདོར་རང་རིག་པ་ཉིད་དུ་ཡང་ངོ་། ། ཅིའི་ཕྱིར་ཞེ་ན། མ་མྱོང་བར་འདི་མེད་པའི་ཕྱིར་རོ་ཞེས་སོ། ། ཅི་སྟེ་ཤེས་པ་གཞན་གྱིས་མྱོང་ངོ་ཞེ་ན། སྔོ་འཛིན་མྱོང་བའི་ཤེས་པ་ཆོས་ཅན། དྲན་པར་མི་འགྱུར་བར་ཐལ། རང་མ་མྱོང་བའི་ཕྱིར། མ་ངེས་ཏེ། དེ་ཡང་ཤེས་པ་གཞན་གྱིས་མྱོང་ན་དེ་ལའང་དྲན་པ་མཐོང་བས་ཤེས་པ་གཞན་གྱིས་མྱོང་དགོས་པས་མྱོང་བྱེད་ཐུག་མེད་དུ་འགྱུར་ཏེ།
མདོར། ཤེས་པ་གཞན་གྱིས་ཉམས་མྱོང་ན། ། ཐུག་མེད་དེ་ལའང་དྲན་པ་སྟེ། ། ཞེས་སོ། ། ཡང་དོན་སྣང་གི་ཤེས་པ་ཆོས་ཅན། ཡུལ་ལ་མི་འཕོ་བར་ཐལ། རང་མ་རིག་པའི་ཕྱིར། རང་རྒྱུད་འཕང་ངོ་། ། རང་རིག་གྲུབ་སྟེ། མདོར།
དེ་བཞིན་ཡུལ་གཞན་ལའང་འཕོ་བ། ། མེད་འགྱུར་དེ་ཡང་འདོད་པ་ཉིད། ། དེ་ཕྱིར་གདོན་མི་ཟ་བར་རང་རིག་པའི་ཤེས་པ་ཁས་བླང་བར་བྱའོ་ཞེས་སོ། ། གསུམ་པ་ཐ་སྙད་པའི་ཚད་མར་བསྟན་པ་ནི། ཅི་སྟེ། ཤེས་པ་ཐམས་ཅད་བསླད་པར་ཁྱད་མེད་པའི་ཕྱིར། ཚད་མ་དང་ཚད་མིན་པའི་རྣམ་གཞག་མི་འཐད་དོ་ཞེ་ན། སྐྱོན་མེད་དེ། ཐ་སྙད་གང་ལ་བྱིས་པས་ཀྱང་ཡིད་བརྟན་དུ་མེད་པར་མཐོང་བ་དེ་ནི་ཚད་མ་ཡིན་པར་གཞག་ལ། རྣམ་པར་ཤེས་པ་གཞན་སངས་རྒྱས་མ་ཐོབ་ཀྱི་བར་དུ་བག་ཆགས་བརྟན་པའི་ངོར་དོན་གྱི་འབྲས་བུར་མཐོང་བ་དེ་ནི་ཚད་མར་བརྗོད་དོ། །
དེས་ན་བྱིས་པ་སོ་སྐྱེས་བྱས་པའི་ཀུན་ཏུ་ཐ་སྙད་པའི་ཡུལ་གང་ཡིན་པ་དེ་ལ་ལྟོས་ནས་ཚད་མ་དང་མ་ཡིན་པར་རྣམ་པར་གཞག་གི། ཐམས་ཅད་མཁྱེན་པ་ལ་ལྟོས་ནས་ནི་མ་ཡིན་ནོ། ། དེས་ན་ཀུན་ཏུ་ཐ་སྙད་པའི་ཚད་མ་འདི་ནི་དོན་དམ་པའི་ཚད་མ་ལ་ཞུགས་པའི་དོན་ཏེ། ཐ་སྙད་པའི་ཚད་མས་དོན་སེམས་པ་ལ་ཞུགས་པ་ན་བསམ་བྱུང་གི་ཤེས་རབ་སྐྱེ་ཞིང་། དེ་གོམས་པར་བྱས་པས་དོན་དམ་པའི་ཚད་མ་མངོན་དུ་བྱེད་དོ། ། ཕྱོགས་གླང་གྲགས་པའི་གསུང་རབ་ཟླ་ཟེར་གྱིས། ། རྣམ་དཔྱོད་དག་པའི་ཀུ་མུད་ཁ་བྱེ་བས། ། བློ་གསལ་བློ་ཡི་དགའ་བ་བསྐྱེད་པའི་སླད། ། བཞེད་དོན་ཀུན་དགའི་དགའ་བ་འདི་བཀྱེ་འོ། ། ད་དུང་མཁས་པ་གཞན་གྱིས་མ་རྙེད་པའི། །
རྣམ་གཞག་བལྟ་བས་མི་ངོམས་དུ་མ་ཞིག ། བདག་བློའི་བང་མཛོད་ནང་ན་ཡོད་མོད་ཀྱི། ། སྙིགས་དུས་སྐྱེ་བོའི་ངོར་བྱས་ཕྱོགས་ཙམ་བརྗོད། ། རིགས་པའི་དེ་ཉིད་རབ་ཏུ་གསལ་བ་ལས་མངོན་སུམ་གཏན་ལ་དབབ་པའི་ཡོངས་སུ་བཅད་པ་སྟེ་གསུམ་པའོ།། ༈ །གཉིས་པ་རྗེས་དཔག་ལ། རང་དོན་དང་གཞན་དོན་རྗེས་དཔག་གཉིས་ལས། དང་པོ་ལ་རྗེས་དཔག་གི་ངོ་བོ། རྒྱུ་རྟགས་ཡང་དག རྗེས་དཔག་གི་དབྱེ་བ། བསལ་བྱ་ལྟར་སྣང་།
རྗེས་དཔག་གི་ཚད་འབྲས་ལྔའི་དང་པོ་ལ་དགག་པ་ནི། ཁ་ཅིག་ཚུལ་གསུམ་པའི་རྟགས་ལས་གཞལ་བྱ་རྟོགས་པ་ཞེས་པ་ནི་རྟགས་ཡང་དག་དུ་བ་འཛིན་པའི་རྟགས་འཛིན་མྱོང་བའི་རང་རིག་གིས་མ་ངེས་ཏེ། ཚུལ་གསུམ་པའི་རྟགས་ལ་བརྟེན་ནས་ཚད་མ་ཡིན་པས་སོ། ། ཆུ་མིག་པས། རྒོལ་ནས་ཚུལ་གསུམ་པའི་རྟགས་ལ་བརྟེན་ནས་བསྒྲུབ་བྱ་རྟོགས་པ་ཞེས་པ་ནི་རྒོལ་མེད་པ་ན་བློ་བུར་དུ། དུ་བའི་རྟགས་ལས་མེ་རྟོགས་པ་དེ་རྗེས་དཔག་མ་ཡིན་པར་ཐལ་བའི་ཕྱིར། འདོད་མི་ནུས་ཏེ། ཤཱཀྱ་བློར། ཕྱོགས་འགའ་ཞིག་ན་མི་བསམ་པ་ལས་དུ་བ་གློ་བུར་དུ་བྱུང་བ་ལས་མེ་རྟོགས་པ་ལྟ་བུའོ་ཞེས་སོ། ། གཞན་ཡང་རྒོལ་བས་རྗེས་དཔག་གི་རྗེས་ཀྱི་ངེས་པ་བསྒྲུབ་བྱ་རྟོགས་པའང་དེར་ཐལ་བས་སོ། །
གཉིས་པ་གཞག་པ་ནི། ཚུལ་གསུམ་པར་ངེས་པའི་རྟགས་ལས་གཞལ་བྱ་ལྐོག་གྱུར་རྟོགས་པའི་རྟོག་པ་སྟེ། རིགས་ཐིགས་སུ། རྗེས་སུ་དཔག་པར་བྱ་བ་ལ་ཚུལ་གསུམ་གྱི་རྟགས་ལས་ཤེས་པ་གང་ཡིན་པས་སོ། ། ཞེས་དང་། མདོར། རྗེས་དཔག་རྣམ་གཉིས་རང་དོན་ནི། ། ཚུལ་གསུམ་རྟགས་ལས་དོན་མཐོང་ཡིན། ། ཞེས་སོ། ། རྗེས་དཔག་དང་རྗེས་དཔག་ཚད་མ་ལ་ལྡོག་པ་ཐ་དད་ཡོད་ཀྱང་མཚན་ཉིད་ལོགས་སུ་སྨོས་མི་དགོས་ཏེ།
རྗེས་དཔག་ལ་ཚད་མ་མིན་པ་མི་སྲིད་པའི་ཕྱིར། དེ་བཞིན་དུ་རང་དོན་རྗེས་དཔག་ལའང་ཤེས་པར་བྱ་སྟེ། རྟོགས་པ་པོ་གང་དང་གང་གིས་ཚུལ་གསུམ་གྱི་རྟགས་ལས་གཞལ་བྱ་ལྐོག་གྱུར་རྟོགས་པ་དེ་རང་དོན་རྗེས་དཔག་ཡིན་པའི་ཕྱིར། རྟོག་གེའི་སྐད་དུ། ཚུལ་གསུམ་དང་ལྡན་པའི་རྟགས་ལས་རྗེས་སུ་དཔག་པར་བྱ་བར་ལྐོག་ཏུ་གྱུར་པའི་ཡུལ་ལ་རྟོགས་པ་པོའི་གང་ཤེས་པ་སྐྱེ་བ་དེ་རང་དོན་རྗེས་སུ་དཔག་པའོ། ། ཞེས་སོ། ། གཉིས་པ་རིགས་མི་མཐུན་སེལ་ཚུལ་ནི། ཚུལ་གསུམ་པའི་རྟགས་ལས་ཤེས་པས་ཚུལ་མ་ཚང་བ་ལས་སྐྱེས་པ་དང་། ལྐོག་གྱུར་རྟོགས་པ་ཞེས་པས་ཚུལ་གསུམ་ལས་སྐྱེས་ཀྱང་ཚུལ་གསུམ་ལ་དམིགས་པའི་རྟགས་འཛིན་རྗེས་དཔག་ཡིན་པ་གཅོད། གཉིས་པ་རྒྱུ་རྟགས་ཡང་དག་ལ་མཚན་ཉིད་ལྟོས་གཞི་དང་བཅས་ཏེ་བསྟན།
མཚོན་བྱ་དབྱེ་བ་དང་བཅས་ཏེ་བཤད་པའོ། ། དང་པོ་ལ་ཚུལ་གསུམ་དངོས། དེ་དག་གི་ལྟོས་གཞིའོ། ། དང་པོ་ལ་ཕྱོགས་ཆོས། རྗེས་ཁྱབ། ལྡོག་ཁྱབ་གསུམ་ལས། དང་པོ་ལ་མཚན་ཉིད། བསལ་བྱ། སེལ་ཚུལ། དབྱེ་བ།
མཚན་གཞི། ངེས་བྱེད་ལྔའི་དང་པོ་ལ་དགག་པ་ནི། གཙང་ནག་པ། བསྒྲུབ་བྱའི་ཆོས་ཇི་ལྟར་སྒྲུབ་ཚུལ་རྟགས་བསྒྲུབ་བྱའི་ཆོས་ཅན་ལ་ཡོད་པར་ངེས་པའོ་ཞེ་ན། བྱས་པ་རྟགས་ཡང་དག་ཏུ་གྱུར་པའི་ཕྱོགས་ཆོས་ངེས་བྱེད་ཀྱི་ཚད་མ་ཆོས་ཅན། སྒྲ་ལ་བྱས་པ་ཕྱོགས་ཀྱི་ཆོས་སུ་མ་གྲུབ་པར་ཐལ། སྒྲ་ལ་ཆོས་མི་རྟག་པ་སྒྲུབ་ཚུལ་ལྟར་བྱས་པ་ཆོས་ཅན། སྒྲ་ལ་ཡོད་པར་ངེས་པ་མ་ཡིན་པའི་ཕྱིར་ཏེ། སྒྲ་ལ་མི་རྟག་པ་སྒྲུབ་ཚུལ་ལྟར་མ་ངེས་པའི་ཕྱིར་ཏེ། རྣམ་ངེས་སུ།
རྟགས་རང་ཉིད་རྣམ་པར་ཤེས་པའི་ཡུལ་དུ་གྱུར་པ་ནི་རྟགས་ཅན་རྟོགས་པར་བྱེད་པ་མ་ཡིན་ནོ་ཞེས་སོ། ། ཆུ་མིག་པས། རྟགས་ཆོས་ཅན་རྗེས་སུ་དཔག་བྱ་ལ་ཡོད་པར་ཚད་མས་ངེས་པ་ཞེ་ན། དེ་ལྟར་ངེས་པའི་བློ་རྗེས་དཔག་ཀྱང་ཕྱོགས་ཆོས་སུ་ཐལ་ལོ། ། ཁ་ཅིག་རང་གི་ཤེས་འདོད་ཆོས་ཅན་ལ་འགོད་ཚུལ་ལྟར་གྲུབ་པའི་རྟགས་ཤེ་ན། དོན་བྱེད་ནུས་མེད་ཆོས་ཅན། འཇིག་མེད་ལ་ཕྱོགས་ཆོས་སུ་མ་གྲུབ་པར་ཐལ། རང་གི་ཤེས་འདོད་ཆོས་ཅན་འཇིག་མེད་ལ་འགོད་ཚུལ་ལྟར་མ་གྲུབ་པའི་ཕྱིར་ཏེ། རང་གི་ཤེས་འདོད་ཆོས་ཅན་མི་སྲིད་པའི་ཕྱིར་ཏེ། ཤེས་འདོད་ཁེགས་པས་སོ། །
གཉིས་པ་གཞག་པ་ནི། རང་གི་བསྒྲུབ་བྱའི་ཆོས་རྗེས་སུ་དཔག་བྱའི་ཆོས་ཅན་ལ་ཡོད་པ་ཁོ་ནར་ངེས་པའི་རྟགས་ཏེ། རིགས་ཐིགས་སུ། རྗེས་སུ་དཔག་པར་བྱ་བ་ལ་ཡོད་པ་ཉིད་དང་ཞེས་སོ། ། གཉིས་པ་བསལ་བྱ་སེལ་ཚུལ་ནི། ཡོད་པས་ཕྱོགས་ཆོས་ཙམ་མ་གྲུབ་པ་དང་། ཁོ་ནས་ཕྱོགས་གཅིག་ལ་མ་གྲུབ་པ་དང་། ངེས་པས་ཐེ་ཚོམ་ཟ་བའི་མ་གྲུབ་པ་བསལ་ལོ། ། གསུམ་པ་དབྱེ་ན། ཡང་དག་གི་དང་།
འགལ་བའི་དང་། མ་ངེས་པའི་ཕྱོགས་ཆོས། དེ་ལ་ཡང་དག་གི་ཕྱོགས་ཆོས་ཀྱི་མཚན་ཉིད། འབྲེལ་པ་ངེས་པའི་རྟགས་གང་རང་གི་ཆོས་རྗེས་སུ་དཔག་བྱའི་ཆོས་ཅན་ལ་ཡོད་པ་ཁོ་ནར་ངེས་པ་ཞེས་ཏེ། འདིས་མཚོན་ནས་གཞན་གཉིས་ཀྱི་མཚན་ཉིད་ཀྱང་ཤེས་པར་བྱའོ། ། བཞི་པ་མཚན་གཞི་ནི། རྟགས་དང་ཆོས་ཅན་གྱི་རང་གི་ངོ་བོ་རང་མཚན་ཡིན་ལ། དེ་དག་གི་རྣམ་པར་དབྱེ་བ་དང་རྣམ་གཞག་རྟོག་པས་བརྟགས་པ་ཡིན་ཏེ། ཤཱཀྱ་བློར། བྱས་པ་ཉིད་ལ་སོགས་པས་ལྡོག་པ་ཐ་དད་པར་རྣམ་པར་བཞག་པ་དེ་ལ་ཡང་ཆོས་དང་ཆོས་ཅན་གྱི་རྣམ་པར་དབྱེ་བ་ནི་རྨོངས་པ་ལ་བསྟན་པའི་ཐབས་སུ་བརྗོད་པའི་དོན་ཡིན་གྱི།
གོ་བར་བྱེད་པ་ནི་རྟགས་ཀྱི་རང་གི་མཚན་ཉིད་ཁོ་ན་ཡིན་ཞེས་དང་། ཆོས་མཆོག་ལས། གོ་བར་བྱ་བ་དང་གོ་བར་བྱེད་པ་ནི་རང་གི་མཚན་ཉིད་ཁོ་ན་ཡིན་ནོ་ཞེས་སོ། ། ལྔ་པ་ངེས་བྱེད་ནི། རྟགས་ཆོས་ཅན་ལ་ཡོད་པར་མངོན་སུམ་མམ་རྗེས་དཔག་གིས་རབ་ཏུ་གྲུབ་པ་ཡིན་ལ་དེ་དག་གི་རྗེས་ཀྱི་ངེས་ཤེས་ཀྱིས་གྲུབ་པའང་དེ་དག་གིས་གྲུབ་པར་འཇོག་སྟེ། གཏན་ཚིགས་ཐིགས་པར། ཕྱོགས་ཀྱི་ཆོས་མངོན་སུམ་རྗེས་སུ་དཔག་པའི་སྒོ་ནས་རབ་ཏུ་གྲུབ་པ་ནི་ངེས་པ་སྟེ་ཞེས་དང་། དུལ་ལྷས། དེ་ལྟར་ཕྱོགས་ཀྱི་ཆོས་ལ་རྣམ་པར་རྟོག་པ་ཚད་མའི་རྗེས་ལས་བྱུང་བ་ལོགས་ཤིག་ཏུ་ཚད་མ་ཡིན་པ་བསལ་ནས་ཞེས་སོ། ། གཉིས་པ་རྗེས་ཁྱབ་ལ་བཞི་ལས།
མཚན་ཉིད་ལ་དགག་པ་ནི། ཁ་ཅིག་ཆོས་ཅན་དང་བསྒྲུབ་བྱའི་ཆོས་ཡོད་དུ་མཐུན་པ་ཁོ་ན་ལ་རྟགས་ཡོད་པར་ངེས་པ་ཞེ་ན། སྒྲ་མི་རྟག་སྒྲུབ་ལ་རྗེས་ཁྱབ་ངེས་པར་ཐལ་ལོ། ། འདོད་ན་རྣམ་ངེས་ལས། དེ་ཉིད་བདག་ཉིད་ལས། རྗེས་སུ་འགྲོ་བ་མེད་པའི་ཕྱིར་རོ། ། ཞེས་སོ། ། ཆུ་མིག་པས། རྟགས་མཐུན་ཕྱོགས་ཁོ་ན་ལ་ཡོད་པར་ངེས་པ་ཡང་སྔ་མས་མ་ངེས་ཤིང་། ཁ་ཅིག་རང་གི་བསྒྲུབ་བྱའི་ཆོས་དང་འབྲེལ་བ་ངེས་ཤིང་མཐུན་ཕྱོགས་ཁོ་ན་ལ་ཡོད་པར་ངེས་པ་ཞེ་ན།
བསྒྲུབ་བྱའི་ཆོས་ཆོས་ཅན། རྗེས་འགྲོའི་ཁྱབ་པ་མ་གྲུབ་པར་ཐལ། མཚན་ཉིད་དེ་མ་གྲུབ་པའི་ཕྱིར་ཏེ། བསྒྲུབ་བྱའི་ཆོས་དང་འབྲེལ་པ་མེད་པས་སོ། ། གཞག་པ་ནི། རྟགས་ཀྱི་རྗེས་འགྲོའི་ཁྱབ་པའི་མཚན་ཉིད། འབྲེལ་པ་ངེས་པའི་རྟགས་གང་དེའི་མཐུན་ཕྱོགས་ཁོ་ན་ལ་ཡོད་པར་ཚད་མས་ངེས་པ་སྟེ། རིགས་ཐིགས་སུ། མཐུན་པའི་ཕྱོགས་ཉིད་ལ་ཡོད་པ་དང་ཞེས་སོ། ། གཉིས་པ་རིགས་མི་མཐུན་སེལ་ཚུལ་ནི།
ཡོད་པས་འགལ་བ་དང་། ཁོ་ནས་ཐུན་མོང་གི་མ་ངེས་པ་དང་། ངེས་པར་རྗེས་འགྲོ་ལ་ཐེ་ཚོམ་ཟ་བ་སེལ་ཏོ། ། གསུམ་པ་དབྱེ་ན། ཡང་དག་དང་། མ་གྲུབ་པའི་རྟགས་ཀྱི་རྗེས་འགྲོ་གཉིས་སམ། མཐུན་ཕྱོགས་ལ། ཁྱབ་བྱེད་དང་ཆ་གཉིས་པ་གཉིས་སོ། ། བཞི་པ་རྩོད་སྤང་ནི། ཐལ་འགྱུར་གྱི་རྗེས་འགྲོའི་ཁྱབ་པ་འགའ་ཞིག་རྗེས་ཁྱབ་ཡིན་པར་ཐལ་ཞིང་།
བསྒྲུབ་བྱའི་ཆོས་ཀྱང་རྗེས་ཁྱབ་ཏུ་ཐལ་ལོ་ཞེ་ན། སྔ་མ་མ་གྲུབ་སྟེ། འབྲེལ་པ་མ་ངེས་ན་རྗེས་སུ་འགྲོ་བ་མི་སྲིད་དེ། ལྡོག་པ་མི་འགྲུབ་པའི་ཕྱིར་ཏེ། རྣམ་འགྲེལ་དུ། དེ་ལྟ་མིན་ན་གཅིག་ལྡོག་པས། ། ཇི་ལྟར་གཞན་ནི་ལྡོག་པར་འགྱུར། ། ཞེས་དང་། དེ་བཞིན་གཅིག་གཅིག་ཉེ་བའི་ཕྱིར། ། ཇི་ལྟར་གང་ཞིག་ཉེ་བར་འགྱུར། །
ཞེས་སོ། ། ཕྱི་མའང་མ་གྲུབ་སྟེ། འབྲེལ་པ་རྟགས་ལ་རྩིའི་ཆོས་ལ་མི་རྩི་སྟེ། རྒྱལ་དབང་བློར། རྟགས་ཁོ་ན་ལ་འབྲེལ་པ་འཇུག་གོ་ཞེས་རྟོགས་པར་བྱ་བའི་ཆེད་དུ་འདི་བརྗོད་པ་འབའ་ཞིག་གོ་ཞེས་སོ། ། གསུམ་པ་ལྡོག་ཁྱབ་ལ་གསུམ་ལས། མཚན་ཉིད་དངོས་ལ་དགག་པ་ནི། ཁ་ཅིག རྟགས་མི་མཐུན་ཕྱོགས་མེད་པར་ངེས་པར་ཞེས་དང་། ཆུ་མིག་པས།
དཔེ་ལ་ཚད་མས་གྲུབ་པའི་རྟགས་མི་མཐུན་ཕྱོགས་མེད་པར་ངེས་པ་ཞེ་ན། དེ་ལྟར་ངེས་པའི་གང་ཟག་ཀྱང་དེར་འགྱུར་ཞིང་། རྟགས་ཡང་དག་གི་རྗེས་འགྲོའི་ཁྱབ་པ་ངེས་ཤིང་ལྡོག་ཁྱབ་མ་ངེས་པའི་ཚེ་ན། རྟགས་ཡང་དག་ཆོས་ཅན། ལྡོག་ཁྱབ་མ་གྲུབ་པར་ཐལ། མཚན་ཉིད་མ་ཚང་བའི་ཕྱིར་རོ། ། གཉིས་པ་བཞག་པ་ནི། འབྲེལ་པ་ངེས་ཤིང་དེའི་མི་མཐུན་ལ་ཕྱོགས་སྒྲུབ་ཚུལ་ལྟར་མེད་པ་ཁོ་ནར་ངེས་པའི་རྟགས་ཏེ། རིགས་ཐིགས་སུ། མི་མཐུན་པའི་ཕྱོགས་ལ་མེད་པ་ཉིད་དུ་ངེས་པའོ་ཞེས་སོ། །
གཉིས་པ་བསལ་བྱ་སེལ་ཚུལ་ནི། མེད་པ་ཞེས་འགལ་བ་དང་། ཁོ་ནས་མི་མཐུན་པའི་ཕྱོགས་ལ་ཡོད་པ་དང་། ངེས་པས་མི་མཐུན་པའི་ཕྱོགས་ལས་ལྡོག་པ་ལ་ཐེ་ཚོམ་ཟ་བ་སེལ་ལོ། ། གསུམ་པ་དེ་ལྡོག་ཁྱབ་དང་མི་མཚུངས་པ་ནི། ཁ་ཅིག ཆོས་བཀག་ལ་རྟགས་བཀག་པས་ཁྱབ་པའི་ལྡོག་ཁྱབ་དང་། རྟགས་ཀྱི་ལྡོག་ཁྱབ་དོན་གཅིག་ཅིང་། མི་མཐུན་དཔེ་ལ་ལྡོག་ཁྱབ་གྲུབ་པས་ལྡོག་ཁྱབ་ཀྱང་གྲུབ་བོ་ཞེ་ན། རྟགས་ཀྱི་ལྡོག་ཁྱབ་ཆོས་ཅན།
མི་མཐུན་ཕྱོགས་ལ་ཡོད་པར་ཐལ། མི་མཐུན་དཔེ་ལ་ཡོད་པའི་ཕྱིར་དང་། མི་མཐུན་དཔེ་ལ་ཆོས་ཅན། རྟགས་ཡང་དག་གི་རྗེས་ཁྱབ་ཡོད་པར་ཐལ། ལྡོག་ཁྱབ་ཡོད་པའི་ཕྱིར། མ་ངེས་ན། རྣམ་འགྲེལ་དུ། དེ་ཕྱིར་རྗེས་འགྲོ་མེད་པ་ལས། ། འདི་འདྲའི་མིག་འཁྲུལ་འགྲུབ་མ་ཡིན། ། ཞེས་པ་དང་འགལ།
འདོད་ན། ལྡོག་པ་མ་གྲུབ་པར་ཐལ་ཏེ། ཆོས་མཆོག་ཆུང་བར། ལྡོག་པ་མེད་པ་ནི་རྗེས་སུ་འགྲོ་བ་ཡིན་ནོ། ། དེ་བས་ན་རྗེས་སུ་འགྲོ་བ་མེད་པར་ངེས་པ་ཡང་ལྡོག་པ་ཡོད་པར་ངེས་པ་ཡིན་ནོ། ། ལྡོག་པ་མེད་པར་ངེས་པ་ཡང་རྗེས་སུ་འགྲོ་བ་ཡོད་པར་ངེས་པ་ཡིན་ནོ་ཞེས་སོ། ། གཉིས་པ་བཞག་པ་ནི། ལྡོག་ཁྱབ་ནི་ལྡོག་འབྲེལ་ཡིན་ལ། ལྡོག་ཁྱབ་ནི་རྟགས་ཀྱི་ངོ་བོ་ཡིན་པས་དོན་མི་གཅིག་སྟེ། ཤཱཀྱ་བློར།
འོན་ཀྱང་བསྒྲུབ་པར་བྱ་བ་དང་སྒྲུབ་པ་དག་འབྲེལ་པ་ཡོད་ལ་བསྒྲུབ་པར་བྱ་བ་མེད་ན་གཏན་ཚིགས་མི་མཐུན་པའི་ཕྱོགས་ལས་ལྡོག་པ་རང་ལ་ཡོད་པའི་ཆོས་ཉིད་ཡིན་ནོ་ཞེས་སོ། ། དེས་ན་ལྡོག་ཁྱབ་གྲུབ་པར་ལྡོག་པ་གྲུབ་ཀྱི་ལྡོག་ཁྱབ་དང་རྗེས་ཁྱབ་མི་འགྲུབ་སྟེ། རང་འགྲེལ་དུ། ལྡོག་པ་མ་གྲུབ་ན་ལྡོག་པའི་ཁྱབ་པ་ཡོད་པ་མ་ཡིན་ཏེ་ཞེས་དང་། ལྷ་དབང་བློས། བསྒྲུབ་པར་བྱ་བ་ལྡོག་པས་སྒྲུབ་པར་བྱེད་པ་ལྡོག་པ་ཡོད་ན་སྒྲུབ་པར་བྱེད་པ་མེད་པས། བསྒྲུབ་པར་བྱ་བ་མེད་པ་ལ་ཁྱབ་པར་འགྱུར་རོ་ཞེས་དང་། ཆོས་མཆོག་ཏུ། ཆོས་མི་མཐུན་པའི་དཔེ་ལ་ལྡོག་པར་བྱེད་པ་དང་ལྡོག་པར་བྱ་བའི་མཚན་ཉིད་ཀྱི་ལྡོག་པ་རབ་ཏུ་གྲུབ་བོ་ཞེས་སོ། ། ལྡོག་ཁྱབ་ནི།
རྗེས་ཁྱབ་ཡིན་པས། དེ་གཉིས་གྲུབ་ན་གྲུབ་མཉམ་མ་གྲུབ་ན་མ་གྲུབ་མཉམ་ཡིན་ཏེ། རྣམ་འགྲེལ་དུ། ལྡོག་པ་ཉིད་ནི་ངེས་པ་ཉིད། ། མེད་ན་མི་འབྱུང་ཡིན་པར་བརྗོད། ། དེ་ཡང་འབྲེལ་པ་མེད་ལ་མེད། ། དེ་ཉིད་ཕྱིར་ན་རྗེས་འགྲོ་གནས། ། ཞེས་དང་། རང་འགྲེལ་དུ། རིགས་མི་མཐུན་པ་ལས་ལྡོག་པ་གྲུབ་པ་གང་ཡིན་པ་དེ་ནི་རྗེས་སུ་འགྲོ་བར་འགྲུབ་པ་ཡིན་ཏེ་ཞེས་དང་།
ལྡོག་པའི་ཁྱབ་པ་ལ་རྗེས་སུ་འགྲོ་བ་མེད་པ་མ་ཡིན་ནོ་ཞེས་སོ། ། དེས་ན་ཆོས་མི་མཐུན་སྦྱོར་གྱིས་ཀྱང་ལྡོག་ཁྱབ་བསྟན་ཏེ། རྒྱལ་དབང་བློ་ལས། ཆོས་མི་མཐུན་པ་ཉིད་ཀྱིས་ནི་རྟག་པ་ནི་རྩོལ་བ་ལས་མ་བྱུང་བའོ་ཞེས་པ་འདི་ཡིས་མི་རྟག་པ་མེད་ན་རྩོལ་མ་ཐག་ཏུ་བྱུང་བ་མེད་པར་བསྟན་པར་བྱའི། རྟག་པའི་དངོས་པོ་ལ་རྩོལ་མ་ཐག་ཏུ་མ་བྱུང་བ་ལས་ཁྱབ་པ་བཤད་པར་བྱ་བ་ནི་མ་ཡིན་ནོ་ཞེས་སོ། ། གསུམ་པ་རྩོད་སྤང་ནི། དེ་ལྟ་ན། རྣམ་འགྲེལ་དུ། དོན་གྱིས་གོ་བས་གཅིག་ཤོས་ལ། ། དྲན་པ་ཡང་དག་སྐྱེ་བར་འགྱུར། །
ཞེས་པ་དང་འགལ་སྙམ་ན། དེ་ནི་ཁྱབ་པ་དངོས་སུ་མ་སྨྲས་པ་དེ་དྲན་པའི་དྲན་ཤེས་བསྐྱེད་པ་ལ་དགོངས་ཀྱི། དཔེ་གཉིས་གང་རུང་གི་སྟེང་དུ་རྗེས་སུ་འགྲོ་ལྡོག་གཉིས་ཀ་མ་གྲུབ་པ་བློ་གཅིག་གིས་ངེས་པ་ལ་དགོངས་ནས་གསུངས་པ་མིན་པས་མི་འགལ་ལོ། ། གཉིས་པ་དེའི་ལྟོས་གཞི་བཤད་པ་ལ། ལྟོས་གཞི་དངོས་བསྟན། ལྟོས་གཞིར་འཇོག་པའི་རྒྱུ་གཉིས་ཀྱི་དང་པོ་ལ། ཤེས་འདོད་ཆོས་ཅན་གཏན་ལ་དབབ། མཐུན་ཕྱོགས་མི་མཐུན་ཕྱོགས་བཤད་པ་གཉིས་ཀྱི་དང་པོ་ལ་གཉིས་ལས། དགག་པ་ནི་ཁ་ཅིག གཞི་ལ་བསྒྲུབ་བྱའི་ཆོས་ཤེས་འདོད་པ་དང་ལྡན་པའོ་ཞེ་ན།
བསྒྲུབ་བྱའི་ཆོས་ཤེས་འདོད་དང་ལྡན་པའི་གང་ཟག་གིས་མ་ངེས་ལ། ཆུ་མིག་པས། བསྒྲུབ་བྱའི་ཆོས་གྲུབ་བསལ་མེད་ཅིང་བསྒྲུབ་བྱའི་ཆོས་ཀྱི་དཔག་གཞིར་བཟུང་བ་ཞེས་པ་ནི། བསྒྲུབ་བྱ་གྲུབ་ཟིན་བརྗོད་པའི་གང་ཟག་གིས། གྲུབ་ཟིན་གྱི་བསྒྲུབ་བྱ་བསྒྲུབ་པའི་རྟགས་ཡང་དག་གི་ཤེས་འདོད་ཆོས་ཅན་གྱིས་མ་ངེས་པས་སོ། ། གཉིས་པ་བཞག་པ་ནི། བསྒྲུབ་བྱའི་ཆོས་ཤེས་པར་འདོད་པའི་གཞི་གང་བསྒྲུབ་བྱའི་ཆོས་ཀྱི་དཔག་གཞིར་རུང་བ་སྟེ། རིགས་ཐིགས་ལས། རྗེས་སུ་དཔག་པར་བྱ་བ་ནི་འདིར་ཤེས་པར་འདོད་པའི་བྱེ་བྲག་དང་ལྡན་པའི་ཆོས་ཅན་ནོ་ཞེས་སོ། ། གཉིས་པ་དབྱེ་ན།
རྟགས་ཡང་དག་དང་། འགལ་མ་ངེས། མ་གྲུབ་པའི་གཞིའི་ཆོས་ཅན་ཏེ། དེ་ལ་གཞན་དོན་སྐབས་སུ་རྩོད་གཞི་ཆོས་ཅན་ཟེར་རོ། ། གསུམ་པ་སྒྲ་དོན་དཔྱད་པ་ནི། ཤེས་འདོད་ཆོས་ཅན་དེ་ཆོས་ཅན། ཕྱོགས་ཀྱི་ཐ་སྙད་བྱར་རུང་སྟེ། བསྒྲུབ་བྱའི་ཕྱོགས་གཅིག་ཏུ་རུང་བའི་ཆོས་ཅན་ཡིན་པའི་ཕྱིར་ཏེ། ཀུན་ལས་བཏུས་ལས། རྟགས་ཀྱི་བསྒྲུབ་བྱ་ཚོགས་པ་ཉིད། །
ཡིན་ཕྱིར་ཆོས་དང་ཆོས་ཅན་དག ། གཙོ་བོ་མིན་ཡང་ཕྱོགས་གཅིག་ཕྱིར། ། བསྒྲུབ་བྱ་ཉིད་དུ་འདོགས་པ་ཡིན། ། ཞེས་པ་ལྟར་རོ། ། དེས་ན་ཆོས་ཆོས་ཅན་བསྒྲུབ་བྱ་གསུམ་ཀ་ལ་ཕྱོགས་ཀྱི་སྒྲ་འཇུག་ཅིང་། དེ་ཡང་ཆོས་དང་ཆོས་ཅན་ལ་བཏགས་མིང་དང་བསྒྲུབ་བྱ་ལ་དངོས་མིང་དུ་འཇུག་པ་ཡིན་ནོ། ། བཞི་པ་རྩོད་སྤང་ནི། འོན་ཏེ་ཕྱོགས་ཀྱི་ཆོས་ཞེས་དྲུག་པའི་བསྡུ་བ་ཡིན་ན། རྟགས་ཡང་དག་ཆོས་ཅན། ཐུན་མོང་མ་ཡིན་པའི་མ་ངེས་པར་ཐལ།
དཔེ་ལ་རྗེས་འགྲོ་མེད་པའི་ཕྱིར་ཏེ། ཆོས་ཅན་ཁོ་ནའི་ཆོས་ཡིན་པའི་ཕྱིར་ཞེ་ན་མ་གྲུབ་སྟེ། ཆོས་ཅན་གྱིས་མི་ལྡན་རྣམ་གཅོད་ཀྱི་ཁྱད་པར་བྱས་ཀྱི་གཞན་ལྡན་གྱི་རྣམ་གཅོད་དུ་མ་བྱས་པའི་ཕྱིར་ཏེ། རྣམ་འགྲེལ་དུ། མི་ལྡན་གཅོད་ཕྱིར་གཞན་ལ་ནི། ། རྗེས་འགྲོ་མེད་པའི་སྐྱོན་རྟེན་ཡིན། ། ཞེས་སོ། ། གཉིས་པ་མཐུན་ཕྱོགས་མི་མཐུན་ཕྱོགས་བཤད་པ་ལ་དངོས་དང་གྲངས་ངེས་གཉིས་ཀྱི་དང་པོ་ལ་མཐུན་ཆོས་སྒྲུབ་པའི་ཆོས་ཀྱི་མཚན་ཉིད། མཐུན་ཡུལ་ཕྱོགས་གཉིས་ཀྱི་མཚན་ཉིད་ཀྱི་མཚན་ཉིད་གཉིས་ཀྱི་དང་པོ་ལ་དགག་པ་ནི། ཆུ་མིག་པས།
རྗེས་སུ་དཔག་བྱ་བཏགས་པ་གང་ཞིག རྟགས་ཀྱི་གོ་བྱར་བཟུང་བ་ཞེ་ན། སྒྲ་སྒྲ་མི་རྟག་སྒྲུབ་ཀྱི་རྟགས་ཡང་དག་བྱས་པའི་གོ་བྱར་བློས་བཟུང་བའི་ཚེ་ན། སྒྲ་ཆོས་ཅན། སྒྲ་མི་རྟག་སྒྲུབ་ཀྱི་རྟགས་ཡང་དག་བྱས་པའི་བསྒྲུབ་བྱའི་ཆོས་སུ་ཐལ་ལོ། ། ཁ་ཅིག ཆོས་གང་རྟགས་ཀྱི་མི་འཁྲུལ་བའི་ཡུལ་དུ་གྱུར་པ་ཞེ་ན། མི་རྟག་པ་སྒྲ་རྟག་སྒྲུབ་པ་ལ་འགལ་བའི་རྟགས་བྱས་པའི་སྒྲུབ་བྱའི་ཆོས་སུ་ཐལ་ཞིང་། རྟག་པ་སྒྲ་རྟག་སྒྲུབ་པ་ལ་འགལ་བའི་རྟགས་བྱས་པའི་བསྒྲུབ་བྱའི་ཆོས་མིན་པར་ཐལ་ལོ། ། ཁ་ཅིག་རྗེས་སུ་དཔག་བྱ་བཏགས་པ་བ་གང་དེ་སྐོར་གྱི་ཆོས་ཅན་མིན་པ་ཞེ་ན།
བྱས་པས་མི་རྟག་པ་མི་རྟག་པར་སྒྲུབ་པ་ན་མི་རྟག་པ་ཆོས་ཅན། དེ་སྒྲུབ་ཀྱི་བསྒྲུབ་བྱའི་ཆོས་མིན་པར་ཐལ། དེ་སྐོར་གྱི་ཆོས་ཅན་ཡིན་པའི་ཕྱིར། འདོད་ན་བྱས་པ་ཆོས་ཅན། དེ་སྒྲུབ་ལ་རྟགས་ཀྱི་རྗེས་ཁྱབ་མ་གྲུབ་པར་ཐལ་ལོ། ། གཉིས་པ་གཞག་པ་ལ། བསྒྲུབ་བྱའི་ཆོས་ཙམ་གྱི་མཚན་ཉིད་ནི། རྟགས་ཀྱི་དཔག་བྱའི་ཆོས་སོ། ། གཉིས་པ་དབྱེ་ན་ཡང་དག མ་གྲུབ།
མ་ངེས་པ། འགལ་བའི་རྟགས་ཀྱི་ཆོས་ཏེ་བཞིའོ། ། དང་པོའི་མཚན་ཉིད་ནི། རང་གི་ཤེས་འདོད་ཆོས་ཅན་ལ་རང་གོ་བྱེད་ཀྱི་རྟགས་ལ་ཁྱབ་བྱེད་དུ་ངེས་པའི་དཔག་བྱའི་ཆོས་ཏེ། རྣམ་འགྲེལ་དུ། དེ་ལ་ཁྱབ་བྱེད་ངེས་པ་ཡི། ། རང་བཞིན་ངེས་པ་གོ་བྱ་ཡིན། ། ཞེས་སོ། ། གསུམ་པ་རྩོད་སྤང་ནི། བྱས་པའི་བསྒྲུབ་བྱའི་ཆོས་ཅན།
བསྒྲུབ་བྱ་ཆོས་མིན་པར་ཐལ། རྟགས་ཀྱི་དཔག་བྱའི་ཆོས་མིན་པའི་ཕྱིར། མ་གྲུབ་ན་རྟགས་ཆོས་ཅན། མི་རྟག་པ་ཆོས་ཅན་ལ་གོ་བྱེད་དུ་ཐལ། རང་གི་བསྒྲུབ་བྱའི་ཆོས་མི་རྟག་པ་ཡིན་པའི་ཕྱིར། ཞེ་ན་མ་གྲུབ་སྟེ། མི་རྟག་པ་རྟགས་ཀྱི་བསྒྲུབ་བྱའི་ཆོས་ཡིན་པར་རྟགས་ཀྱི་བསྒྲུབ་བྱའི་ཆོས་མི་རྟག་པ་མིན་པས་སོ། ། གཉིས་པ་མཐུན་ཡུལ་ཕྱོགས་གཉིས་ཀྱི་མཚན་ཉིད་ལ། མཐུན་ཕྱོགས་དང་མི་མཐུན་ཕྱོགས་གཉིས་ལས། དང་པོ་ལ།
མཚན་ཉིད། དབྱེ་བ། རྩོད་སྤང་གསུམ་གྱི་དང་པོ་ལ། དགག་པ་ནི། གཙང་ནག་པས། ཕྱོགས་བཏགས་པ་བསྒྲུབ་བྱའི་ཆོས་ཅན་དང་ཆོས་ཡོད་དུ་མཐུན་པ་ཞེ་ན། གཞལ་བྱ་ཆོས་ཅན། ཁྱོད་ཀྱིས་སྒྲ་རྟག་པར་སྒྲུབ་པའི་མཐུན་ཕྱོགས་མི་སྲིད་པར་ཐལ། ཆོས་ཅན་སྒྲ་དང་བསྒྲུབ་བྱའི་ཆོས་རྟག་པ་ཡོད་པར་མཐུན་པ་མི་སྲིད་པའི་ཕྱིར། འདོད་ན་སྒྲ་རྟག་སྒྲུབ་ལ་ཐུན་མོང་གི་མ་ངེས་པ་མིན་པར་ཐལ་ལོ། །
ཆུ་མིག་པས། བསྒྲུབ་བྱའི་ཆོས་ཀྱིས་མི་སྟོང་པ་སྟེ། ཆོས་ཡིན་པའང་སྒྲུབ་ཚུལ་ལྟར་ཆོས་བརྟེན་པས་མི་སྟོང་པའོ་ཞེ་ན། བྱས་པ་མཚོན་བྱར་སྒྲུབ་པའི་རྟགས་ཀྱང་དེ་སྐོར་གྱི་མཐུན་ཕྱོགས་མ་ཡིན་པར་ཐལ། འདོད་ན་ཡང་དག་གི་དོན་གསུམ་མཐུན་ཕྱོགས་ཡིན་པ་དང་འགལ་ཞིང་། ཁ་ཅིག་མི་སྟོང་པའི་དོན་རྟེན་པ་དང་ཁྱབ་བྱ་ཡིན་པ་གསུམ་གྱིས་མི་སྟོང་པ་ཞེ་ན། རྒྱུས་བསྐྱེད་མཚན་ཉིད་དུ་བསྒྲུབ་པ་ན་ཤེས་བྱ། དངོས་པོ། རི་བོང་རྭ་མེད། དགག་པ་སྒྲུབ་པ་རྣམས་ཆོས་ཅན།
དེ་སྐོར་གྱི་མཐུན་ཕྱོགས་སུ་ཐལ། དེ་སྐོར་གྱི་ཆོས་ཀྱིས་མི་སྟོང་པ་ཡིན་པའི་ཕྱིར། མ་གྲུབ་ན་མཚན་ཉིད་ཐ་སྙད་བྱར་རུང་ཆོས་ཅན། ཤེས་བྱ། རི་བོང་རྭ་མེད། སྒྲུབ་པ་མིན་པར་ཐལ། དངོས་པོ་དང་དགག་པའི་མཚན་ཉིད་ཁེགས་པར་ཐལ། ཤེས་བྱ་རི་བོང་རྭ་མེད། སྒྲུབ་པས་སྟོང་པའི་ཕྱིར་དང་། དངོས་པོ་དང་དགག་པས་སྟོང་པའི་ཕྱིར།
རྩ་བའི་ཐལ་བ་འདོད་ན། མཚན་ཉིད་ཐ་སྙད་བྱར་རུང་དུ་ཐལ་ལོ། ། གཉིས་པ་གཞག་པ་ནི། སྒྲུབ་ཚུལ་ལྟར་བསྒྲུབ་བྱའི་ཆོས་ཀྱི་རིགས་མཐུན་པར་ཚད་མས་ངེས་བྱ་སྟེ། རྣམ་ངེས་སུ། བསྒྲུབ་པར་བྱ་བ་དང་རིགས་མཐུན་པ་ལ་ཡོད་པ་ཞེས་དང་། རིགས་ཐིགས་སུ། མཐུན་པའི་ཕྱོགས་ནི་བསྒྲུབ་པར་བྱ་བའི་ཆོས་ཀྱི་སྤྱི་དོན་མཐུན་པའོ་ཞེས་སོ། ། འདིར་ཡང་ཆོས་ཀྱི་སྤྱི་ཞེས་ཚིག་མི་སྦྱར་ཏེ། ཆོས་མཆོག་ཏུ།
དེས་ན་བསྒྲུབ་པར་བྱ་བའི་ཆོས་ཀྱི་སྤྱི་ཞེས་ནི་ཚིག་རྣམ་པར་མི་སྦྱར་གྱི། འོན་ཀྱང་བསྒྲུབ་པར་བྱ་བའི་ཆོས་ཉིད་སྤྱི་ཡིན་ཏེ། དོན་མཐུན་པ་ནི་དེས་བྱས་པ་ཡིན་ནོ་ཞེས་བྱ་བའི་དོན་ཏོ་ཞེས་སོ། ། གཉིས་པ་དབྱེ་ན། འགལ་བའི་རྟགས་སུ་རྟགས་གཏན་མེད། འབྲས་རྟགས་ཀྱི་མཐུན་ཕྱོགས་ལྟ་བུ་ཕྱོགས་གཅིག་ལ་ཡོད་ལ། སྒྲ་མི་རྟག་སྒྲུབ་ལ་བྱས་པ་བཀོད་པ་ལྟ་བུའི་མཐུན་ཕྱོགས་ནི་རྟགས་ཁྱབ་བྱེད་དུ་ཡོད་པ་སྟེ་གསུམ་མོ། ། གསུམ་པ་རྩོད་སྤང་ནི། དེ་སྐོར་གྱི་བསྒྲུབ་བྱའི་ཆོས་དེ། དེ་སྐོར་གྱི་ཆོས་ལ་ཐ་དད་པས་རིགས་མཐུན་པ་མེད་པའི་ཕྱིར།
མཐུན་ཕྱོགས་མིན་པར་ཐལ་ལོ་ཞེ་ན། ཐ་མི་དད་པ་རིགས་མི་མཐུན་ན། བུམ་པ་བུམ་པ་དང་རིགས་མི་མཐུན་པར་ཐལ་ལ། འདོད་ན་བུམ་པའི་བསལ་བྱར་ཐལ། བུམ་པའི་རིགས་མི་མཐུན་པའི་ཕྱིར་རོ། ། གཉིས་པ་ནི་མཐུན་ཕྱོགས་ལ་མཚན་ཉིད། དབྱེ་བ། རྩོད་སྤང་གསུམ་གྱི་དང་པོ་ལ་དགག་པ་ནི། གཙང་ནག་པས། བསྒྲུབ་བྱའི་ཆོས་ཀྱི་སྤྱིས་དོན་མི་མཐུན་པའོ་ཞེ་ན།
བྱས་པས་སྒྲ་རྟག་པར་སྒྲུབ་པ་ན་རྟག་པ་ཆོས་ཅན། དེ་སྐོར་གྱི་མི་མཐུན་ཕྱོགས་སུ་ཐལ། ཆོས་ཅན་སྒྲ་དང་། ཆོས་རྟག་པའི་སྤྱི་དོན་མི་མཐུན་པའི་ཕྱིར། འདོད་ན་དེ་སྐོར་གྱི་བསྒྲུབ་བྱའི་ཆོས་གཞི་གྲུབ་ན་མཐུན་ཕྱོགས་ཡིན་པ་ཉམས་སོ། ། ཆུ་མིག་པས། བསྒྲུབ་བྱའི་ཆོས་སུ་བཟུང་བའི་ཚེ་བསྒྲུབ་བྱའི་ཆོས་ཀྱིས་སྟོང་པ་ཞེ་ན། སྒྲ་རྟག་སྒྲུབ་ཀྱི་རྟགས་བྱས་པའི་བསྒྲུབ་བྱའི་ཆོས་ཆོས་ཅན། དེ་སྒྲུབ་ཀྱི་རྟགས་བྱས་པའི་མི་མཐུན་ཕྱོགས་མིན་པར་ཐལ། དེ་སྒྲུབ་ཀྱི་རྟགས་བྱས་པའི་བསྒྲུབ་བྱའི་ཆོས་སུ་གཟུང་བའི་ཚེ།
དེ་སྒྲུབ་ཀྱི་རྟགས་བྱས་པའི་བསྒྲུབ་བྱའི་ཆོས་ཀྱིས་སྟོང་པ་མིན་པའི་ཕྱིར། འདོད་ན་དེ་སྒྲུབ་ཀྱི་རྟགས་བྱས་པའི་མཐུན་ཕྱོགས་སུ་ཐལ། གཞི་གྲུབ་ན་དེའི་མཐུན་ཕྱོགས་མིན་པའི་ཕྱིར། ཁྱབ་པ་ཁས་བླངས། འདོད་ན་དེ་སྒྲུབ་ཀྱི་རྟགས་བྱས་པ་ཡོད་པར་ཐལ་ལ། དེའང་འདོད་ན་བྱས་པ་ཆོས་ཅན། སྒྲ་རྟག་སྒྲུབ་ཀྱི་མཐུན་ཕྱོགས་ལ་མེད་པ་ཁོ་ནར་ངེས་པ་མིན་པར་ཐལ། དེ་སྒྲུབ་ཀྱི་མཐུན་ཕྱོགས་ལ་ཡོད་པའི་ཕྱིར། འདོད་ན་དེ་སྒྲུབ་ལ་རྟགས་འགལ་བ་མིན་པར་ཐལ་ལོ། ། ཁ་ཅིག་ཆོས་ཀྱིས་སྟོང་པའི་དོན་རྟེན་ཁྱབ་ཡིན་གསུམ་གྱིས་སྟོང་པ་ལ་འདོད་པ་ལྟར་ན།
བྱས་པས་སྒྲ་མི་རྟག་པར་བསྒྲུབས་ན་ཤེས་བྱ་ཆོས་ཅན། དེ་སྒྲུབ་ཀྱི་མི་མཐུན་ཕྱོགས་སུ་ཐལ། མི་རྟག་པ་རྟེན་ཁྱབ་ཡིན་གསུམ་གྱིས་སྟོང་པའི་ཕྱིར། འདོད་ན་སྒྲ་མི་རྟག་སྒྲུབ་ཀྱི་རྟགས་ཡང་དག་བྱས་པ་ཆོས་ཅན། ཤེས་བྱ་ལ་མེད་ངེས་སུ་ཐལ། ཤེས་བྱ་དེ་ཁྱོད་ཀྱི་མི་མཐུན་ཕྱོགས་ཡིན་པའི་ཕྱིར། མ་ཁྱབ་ན། དེ་སྒྲུབ་ལ་ལྡོག་ཁྱབ་མ་གྲུབ་པར་ཐལ། དེ་སྒྲུབ་ཀྱི་མི་མཐུན་ཕྱོགས་ལ་མེད་པ་ཁོ་ནར་ངེས་པའི་ཕྱིར་རོ། ། གཉིས་པ་གཞག་པ་ནི།
སྒྲུབ་ཚུལ་ལྟར་བསྒྲུབ་བྱའི་ཆོས་ཀྱིས་མཐུན་པའི་ཕྱོགས་མིན་པ་སྟེ། རྣམ་ངེས་སུ། ཆོས་དེས་སྟོང་པ་ཡིན་པའི་ཕྱིར། གཞན་བཟུང་ཡང་སྐྱོན་མེད་དོ་ཞེས་དང་། རིགས་ཐིགས་སུ། མི་མཐུན་པའི་ཕྱོགས་ནི་མཐུན་པའི་ཕྱོགས་མ་ཡིན་པ་སྟེ། ཞེས་སོ། ། གཉིས་པ་དབྱེ་ན། མེས་དྲོ་རེག་སྒྲུབ་པ་ན་རེག་བྱ་བཏང་སྙོམས་པ་ལྟ་བུ་གཞན་པའི་མི་མཐུན་ཕྱོགས། མེས་གྲང་རེག་འགོག་པ་ན་གྲང་རེག་ལྟ་བུ་འགལ་བའི་མི་མཐུན་ཕྱོགས།
བྱས་པས་མི་རྟག་པར་སྒྲུབ་པ་ན་ནམ་མཁའ་ལྟ་བུ་མེད་པའི་མི་མཐུན་ཕྱོགས་གསུམ་སྟེ། རིགས་ཐིགས་སུ། དེ་ལས་གཞན་པ་དང་། དེ་དང་འགལ་བ་དང་། དེ་མེད་པའི་ཞེས་སོ། ། གསུམ་པ་རྩོད་པ་སྤང་ལ། འགལ་བར་དང་། མ་ངེས་པར་ཐལ་བ་སྤང་བ་གཉིས་ཀྱི་དང་པོ་རྩོད་པ་ནི། སྒྲ་མི་རྟག་སྒྲུབ་པ་ལ་ཚུལ་གསུམ་ཚང་བས་བྱས་པ་སྒྲ་མི་སྒྲུབ་ལ་རྟགས་ཀྱི་ཐ་སྙད་དུ་སྒྲུབ་པ་ན། ཤེས་བྱ་དེ་མཐུན་ཕྱོགས་ཡིན་ན་རང་ལྡོག་ལ་སྒྲ་མི་རྟག་སྒྲུབ་ཀྱི་རྟགས་ཀྱི་ཐ་སྙད་བྱ་རུང་རྟེན་པར་ཐལ་ལ།
མི་མཐུན་ཕྱོགས་ཡིན་ན་སྒྲ་མི་རྟག་སྒྲུབ་ལ་ཚུལ་གསུམ་ཚང་བ་དེ་ལ་ཤེས་བྱས་ཁྱབ་བམ་མ་ཁྱབ། མ་ཁྱབ་ན་ཤེས་བྱ་མིན་པར་ཐལ་ལ། ཁྱབ་ན་དེ་སྒྲུབ་ལ་འགལ་བར་ཐལ། ཕྱོགས་ཆོས་སྒྲུབ་ཅིང་མི་མཐུན་ཕྱོགས་ཤེས་བྱ་ཡིན་པས་ཁྱབ་པའི་ཕྱིར་ཞེ་ན། གཉིས་པ་ལན་ལ། གཞན་ལན་དགག རང་ལན་གདབ་པ་གཉིས་ཀྱི་དང་པོ་ནི། ཆུ་མིག་པ་ན་རེ། ཤེས་བྱ་དེ་མི་མཐུན་ཕྱོགས་ཡིན་ཞིང་ཤེས་བྱས་ཁྱབ་པས་ཉེས་པ་དང་པོ་གཉིས་ནི་མེད་ལ། ཚུལ་གསུམ་ལ་མི་མཐུན་ཕྱོགས་ཤེས་བྱས་ཚུར་ཁྱབ་ཀྱང་།
ཤེས་བྱ་སོགས་མི་མཐུན་ཕྱོགས་གང་ལའང་ཕར་མི་འཇུག་པས་ཐལ་བ་གསུམ་པ་ལ་ཁྱབ་པ་མེད་དོ་ཞེ་ན། ཤེས་བྱ་ཆོས་ཅན། སྒྲ་མི་རྟག་སྒྲུབ་ཀྱི་རྟགས་ཀྱི་ཐ་སྙད་བྱར་རུང་གིས་སྟོང་པར་ཐལ། བྱས་པ་སྒྲ་མི་རྟག་སྒྲུབ་ཀྱི་རྟགས་ཀྱི་ཐ་སྙད་དུ་སྒྲུབ་པའི་མི་མཐུན་ཕྱོགས་ཡིན་པས་སོ། ། སྒྲ་མི་རྟག་སྒྲུབ་ལ་ཚུལ་གསུམ་ཚང་བ་དེ་ཆོས་ཅན། ཤེས་བྱ་ལ་ངོ་བོ་གཅིག་པའི་ཚུལ་གྱིས་ཤེས་བྱའི་རྗེས་སུ་མི་འགྲོ་བར་ཐལ། ཤེས་བྱ་ལ་མི་འཇུག་པའི་ཕྱིར་དང་། ཤེས་བྱ་ལས་ལྡོག་པར་ཐལ། ཤེས་བྱ་ལ་མི་འཇུག་པའི་ཕྱིར་རོ། ། གཉིས་པ་ནི་དེའི་ཚེ་ཤེས་བྱ་མི་མཐུན་ཕྱོགས་ཡིན་ཞིང་ཤེས་བྱས་ཁྱབ་པས་སྐྱོན་དང་པོ་མེད་ལ།
ཤེས་བྱས་ཁྱབ་ཀྱང་རྟགས་འགོད་ཚུལ་ལྟར་དང་། ཆོས་སྒྲུབ་ཚུལ་ལྟར་ཤེས་བྱའི་སྟེང་དུ་ཁེགས་པས་སྐྱོན་གསུམ་པའང་མེད་དོ། ། གཉིས་པ་མ་ངེས་པར་ཐལ་བ་སྤང་བ་ལ་རྩོད་པ་ནི། ཤེས་བྱ་མི་མཐུན་ཕྱོགས་ཡིན་ན་ཚུལ་གསུམ་ཤེས་བྱ་ལ་ཞུགས་སམ་མ་ཞུགས། ཞུགས་ན་རྟགས་མ་ངེས་པར་ཐལ། ཕྱོགས་གཉིས་ཀ་ལ་ཞུགས་པའི་ཕྱིར་དང་། མི་མཐུན་ཕྱོགས་མེད་པ་ཁོ་ནར་ངེས་པ་མིན་པར་ཐལ། མི་མཐུན་ཕྱོགས་ཤེས་བྱ་ལ་ཞུགས་པའི་ཕྱིར། མ་ཞུགས་ན་ཚུལ་གསུམ་ཤེས་བྱ་ལ་མི་སྲིད་པར་ཐལ་ལོ་ཞེ་ན། གཉིས་པ་ལན་ལ་གཉིས་ཀྱི།
གཞན་ལན་དགག་པ་ནི་ཆུ་མིག་པས། ཤེས་བྱའི་རང་ལྡོག་ལ་བརྟེན་པར་མ་ཞུགས་ཤིང་། ཤེས་བྱ་བརྟེན་པའི་གཞི་ལ་ཞུགས་པས་སྐྱོན་གཉིས་མེད་དོ་ཞེ་ན། མཚན་ཉིད་ཐ་སྙད་བྱར་རུང་ཆོས་ཅན། མཚན་ཉིད་ཐ་སྙད་བྱ་མི་རུང་བ་ལ་མ་ཞུགས་པར་ཐལ། མཚན་ཉིད་ཐ་སྙད་བྱར་མི་རུང་གི་རང་ལྡོག་ལ་བརྟེན་པར་མ་ཞུགས་པའི་ཕྱིར་དང་། སྒྲུབ་པ་བཀག་པ་ཆོས་ཅན། སྒྲུབ་པ་ཡིན་པ་སྲིད་པར་ཐལ། སྒྲུབ་པ་ཡིན་པ་བརྟེན་པའི་གཞི་ལ་ཞུགས་པའི་ཕྱིར་ཏེ། སྒྲུབ་པ་ཡིན་པར་བརྟེན་པའི་གཞི་ཤེས་བྱ་ལ་ཞུགས་པའི་ཕྱིར།
འདོད་ན་སྒྲུབ་པ་ཡིན་མ་ཡིན་ཆོས་ཅན། དངོས་འགལ་མི་སྲིད་པར་ཐལ། གཉིས་ཡིན་སྲིད་པའི་ཕུང་སུམ་གྲུབ་པའི་ཕྱིར། ཁྱབ་པ་ཁས་བླངས་སོ། ། གཉིས་པ་རང་ལན་གདབ་པ་ནི། མི་མཐུན་ཕྱོགས་ཤེས་བྱ་ལ་སྒྲུབ་ཚུལ་ལྟར་མ་ཞུགས་པས་སྐྱོན་དང་པོ་གཉིས་མེད་ལ། དེ་ལྟ་ན་ཡང་ཤེས་བྱ་ལ་རྗེས་སུ་འགྲོ་བས་སྐྱོན་གཉིས་པའང་མེད་དོ། ། དེ་བཞིན་དུ་བྱས་པས་སྒྲ་མི་རྟག་པར་སྒྲུབ་པ་ན་ཤེས་བྱ་དེ་གཞལ་བྱ་སོགས་གཞན་པའི་མི་མཐུན་ཕྱོགས་ཡིན་ཏེ། རྒྱལ་དབང་བློར། འདི་ལ་ཡང་མི་མཐུན་ཕྱོགས་ནི་ཕྱོགས་གཞན་འགལ་བ་མེད་པ་ཤེས་བྱ་ཉིད་ལ་སོགས་པ་དང་ལྡན་པའི་ཕྱིར་ཞེས་དང་།
གཏན་ཚིགས་ཐིགས་པའི་འགྲེལ་པར། སྟོང་པ་དང་བདག་མེད་པ་ལ་སོགས་པ་ཡང་གཞན་ཡིན་པ་ཉིད་ཀྱིས་མི་མཐུན་པའི་ཕྱོགས་ཡིན་པའི་ཕྱིར། གཏན་ཚིགས་ཆད་པ་མ་ཡིན་ཏེ། འདི་ལྟར་དེ་དག་ལ་བྱས་པ་ཉིད་མི་འཇུག་སྟེ་ཞེས་སོ། ། དེ་ལྟར་ན་མིན་པར་འགོད་ཚུལ་ལྟར་མ་ཞུགས་པས་མ་ཞུགས་པར་འགྱུར་ན་དགག་པ་ཡིན་པ་ཤེས་དང་བློའི་ཡུལ་ཤེས་བྱ་ལ་མ་ཞུགས་པར་འགྱུར་ཞིང་། སྒྲུབ་པ་ཡིན་པ་བདག་མེད་སྟོང་ཉིད་རི་བོང་རྭ་མེད་སོགས་ལ་མ་ཞུགས་པར་འགྱུར་རོ། ། གཉིས་པ་གྲངས་ངེས་པ་ལ་དགག་པ་ནི། སྔ་རབས་པ་དག་རྟགས་སྦྱོར་སྐོར་གཅིག་གི་ཕྱོགས་གཉིས་སུ་ཤེས་བྱ་ཐམས་ཅད་ཁ་ཚོན་ཆོད་པ་ཡིན་ལ། ཚུལ་ཡང་རྫས་ཆོས་སྒྲུབ་པའི་ཚེ་རྫས་ལ་ཁ་ཚོན་ཆོད་པས་ལྡོག་པ་ཕུང་སུམ་ཞུགས་ཀྱང་སྐྱོན་མེད་དོ། ། དངོས་པོ་ཙམ་པོ་དེ་མེ་ཡོད་མེ་མེད་ཀྱི་རྫས་སྲིད་པ་གཉིས་ཡིན་གྱི་ལྡོག་པ་ཕུང་གསུམ་ཡིན་ཡང་རྫས་གཉིས་ཡིན་གྱི་ཕུང་སུམ་མིན་པ་བཞིན་ཏེ།
མེ་ཡོད་མེད་རྫོགས་གཅིག་མི་སྲིད་པས་སོ། ། ཡང་ལྡོག་ཆོས་སྒྲུབ་པའི་ཚེ་ན་ལྡོག་པ་ལ་ཁ་ཚོན་ཆོད་པས་རྫས་ཕུང་སུམ་ཞུགས་ཀྱང་སྐྱོན་མེད་དེ། དཔེར་ན། བུམ་པ་དེ་བྱས་པའི་སྒྲ་མི་རྟག་པའི་རྟགས་ཀྱི་ཐ་སྙད་སྒྲུབ་པ་ནི་མི་མཐུན་ཕྱོགས་ཀྱི་རྫས་ཀྱང་ཡིན། མི་མཐུན་ཕྱོགས་ཀྱི་རྫས་ཀྱང་ཡིན་པའི་རྫས་ཕུང་གསུམ་ཡིན་ཡང་ལྡོག་པ་ཕུང་གསུམ་མ་ཡིན་ཏེ། རྟགས་ཀྱི་ཐ་སྙད་བྱར་རུང་མི་རུང་གི་ལྡོག་པ་གཉིས་ཡིན་དང་གཉིས་མིན་གྱི་ཕུང་གསུམ་མི་སྲིད་པས་སོ་ཞེ་ན། མི་རྟག་པ་ཆོས་ཅན། དུང་སྒྲ་རྩོལ་བྱུང་དུ་སྒྲུབ་པའི་མི་མཐུན་ཕྱོགས་ཀྱི་རྫས་མིན་པར་ཐལ། དེ་ལྟར་སྒྲུབ་པའི་མཐུན་ཕྱོགས་རྩོལ་བྱུང་དང་རྫས་གཅིག་པའི་ཕྱིར། མ་ཁྱབ་ན་རྫས་ལ་ཁ་ཚོན་ཆོད་པ་འགལ།
འདོད་ན་མཐུན་ཕྱོགས་ཀྱི་རྫས་སུ་ཐལ་ལོ། ། དེའང་འདོད་ན་རྩོལ་བྱུང་ཆོས་ཅན། དུང་སྒྲ་མི་རྟག་སྒྲུབ་ལ་མཐུན་ཕྱོགས་ལ་ཆ་གཉིས་པ་མིན་པར་ཐལ། མི་རྟག་པ་ཁྱོད་ཀྱི་མཐུན་ཕྱོགས་ཡིན་པའི་ཕྱིར། འདིས་ནི་བསྒྲུབ་བྱའི་ཆོས་གཞི་གྲུབ་ན་མཐུན་ཕྱོགས་ཡིན་ཞེས་པའང་བཀག་གོ ། གཞན་ཡང་མཚན་ཉིད་ཐ་སྙད་བྱར་རུང་ཆོས་ཅན། བྱས་པ་མཚན་ཉིད་མིན་པར་སྒྲུབ་པའི་མཐུན་ཕྱོགས་མིན་པར་ཐལ། དེ་ལྟར་སྒྲུབ་པའི་མི་མཐུན་ཕྱོགས་དང་རྫས་གཅིག་ཏུ་འདུ་བ་ཡིན་པའི་ཕྱིར། མ་ཁྱབ་ན་ལྡོག་ཆོས་སྒྲུབ་པ་ན་ལྡོག་པ་ལ་ཁ་ཚོན་ཆོད་པ་འགལ་ལ། མ་གྲུབ་ན་མཚན་ཉིད་ཐ་སྙད་བྱར་རུང་དང་རྫས་གཅིག་ཏུ་འདུ་བར་ཐལ།
མཚན་ཉིད་དང་རྫས་གཅིག་པའི་ཕྱིར་ཏེ། མཚན་ཉིད་ནི་དོན་ལྡོག་ཆོས་གསུམ་ཚང་བ་བཀག་པ་དང་རྫས་གཅིག་པའི་ཕྱིར་དང་། མཚོན་བྱ་ཡིན་པའི་ཡང་ཕྱིར་རོ། ། གཞན་ཡང་ཤེས་བྱ་ཆོས་ཅན། སྒྲ་མི་རྟག་སྒྲུབ་ཀྱི་མི་མཐུན་ཕྱོགས་མ་ཡིན་སྲིད་པར་ཐལ། དེ་སྒྲུབ་ཀྱི་མཐུན་ཕྱོགས་ཡིན་སྲིད་པའི་ཕྱིར། འདོད་ན། དེ་སྒྲུབ་ཀྱི་གཞན་པའི་མི་མཐུན་ཕྱོགས་མ་ཡིན་སྲིད་པར་ཐལ། འདོད་མི་ནུས་ཏེ། མི་རྟག་པ་མ་ཡིན་པ་ཡིན་པས་ཁྱབ་པའི་ཕྱིར་རོ། །
ཁྱབ་པ་ཡོད། རྣམ་ངེས་སུ། དེ་བཀག་པ་ཙམ་གྱིས་མི་མཐུན་པའི་ཕྱོགས་མ་ཡིན་ནོ། ། འོ་ན་ཅི་ཡིན་ཞེ་ན། བཟློག་པའམ་མེད་པ་དང་མ་ཡིན་པ་ཐམས་ཅད་དེ་མི་མཐུན་པའི་ཕྱོགས་ཀྱི་མཚན་ཉིད་ནི་མཚན་ཉིད་ཡིན་པའི་ཕྱིར་ཞེས་པས་སོ། ། ཆུ་མིག་པས། རྫས་ལྡོག་ལ་རྟེན་གྱི་ཆོས་སྒྲུབ་པའི་ཚེ་ནའང་ལྡོག་པ་ལ་ཁ་ཚོན་ཆོད་པ་ཡིན་ཏེ། རྗེས་དཔག་མངོན་སུམ་གྱི་ངོ་བོ་མིན་པར་སྒྲུབ་པ་ལ་རྟོག་བྲལ་མ་འཁྲུལ་བའི་ངོ་བོ་མིན་པ་རྟགས་སུ་བཀོད་པ་ན། ཤེས་པ་ཙམ་པོ་དེ་མངོན་སུམ་དང་མངོན་སུམ་མིན་པ་གཉིས་ཀའི་ངོ་བོ་ཡིན་ཡང་། མངོན་སུམ་གྱི་ངོ་བོ་ཡིན་པ་དང་ལྡན་པའི་མཐུན་ཕྱོགས་ཁོ་ན་ཡིན་པ་ལྟ་བུ་ཞེས་འདོད་དོ། །
དེ་ལྟར་ན་ཤེས་པ་ཆོས་ཅན། མངོན་སུམ་མིན་པའི་ངོ་བོ་དང་རྫས་གཅིག་ཏུ་འདུ་བ་མིན་པར་ཐལ། རང་རིག་མངོན་སུམ་གྱི་ངོ་བོ་ཡིན་པར་གྲུབ་པའི་མཐུན་ཕྱོགས་ཁོ་ན་ཡིན་པའི་ཕྱིར། མ་ཁྱབ་ན་ལྡོག་པ་ལ་ཁ་ཚོན་ཆོད་པ་འགལ་ཏེ། དེ་མིན་དང་རྫས་གཅིག་ཏུ་འདུ་བ་ལྡོག་ཆོས་ཀྱི་མཚན་ཉིད་དུ་སྨྲས་པའི་ཕྱིར། གཞན་ཡང་དེ་ཆོས་ཅན། རང་ལ་མངོན་སུམ་གྱི་ངོ་བོ་བརྟེན་པར་ཐལ། རང་རིག་མངོན་སུམ་གྱི་ངོ་བོ་ཡིན་པར་སྒྲུབ་པ་ལ་རྟོག་བྲལ་མ་འཁྲུལ་བ་རྟགས་སུ་བཀོད་པ་དེ་རང་ལྡོག་ལ་བརྟེན་པར་སྒྲུབ་པའི་སྒྲུབ་ཚུལ་ཡིན་ཞིང་། དེ་སྒྲུབ་ཀྱི་མཐུན་ཕྱོགས་ཁོ་ན་ཡིན་པའི་ཕྱིར་དང་། མངོན་སུམ་གྱི་ངོ་བོ་ཡིན་པ་དང་ལྡན་པའི་མཐུན་ཕྱོགས་ཁོ་ན་ཡིན་པས་མངོན་སུམ་གྱི་ངོ་བོ་ཡིན་པའི་མཐུན་ཕྱོགས་སུ་འགྱུར་ན་ཤེས་བྱའང་སྒྲ་མི་རྟག་སྒྲུབ་ཀྱི་རྟགས་ཀྱི་ཐ་སྙད་བྱར་རུང་གི་མཐུན་ཕྱོགས་སུ་འགྱུར་ཏེ།
སྒྲ་མི་རྟག་སྒྲུབ་ལ་ཚུལ་གསུམ་ཚང་བ་དང་ལྡན་པའི་ཕྱིར་རོ། ། གཉིས་པ་གཞག་པ་ནི། རྫས་ཆོས་ལྡོག་ཆོས་གང་སྒྲུབ་ཀྱང་མཐུན་ཕྱོགས་གཉིས་སུ་གྲངས་ངེས་ཀྱི། གཉིས་ཀའམ་གཉིས་ཀ་མིན་པའི་རྫས་ལྡོག་ཕུང་སུམ་མི་སྲིད་དེ། མཐུན་ཕྱོགས་ཁོ་ན་ལ་ཡོད་པའི་རྗེས་འགྲོ་དང་། མི་མཐུན་ཕྱོགས་ལ་མེད་པ་ཁོ་ནར་ངེས་པའི་ལྡོག་པ་གཉིས་ཡ་བྲལ་དུ་དམིགས་པ་མི་སྲིད་པའི་ཕྱིར་ཏེ། རྣམ་འགྲེལ་དུ། གཅིག་ལ་ངེས་པར་གྲུབ་ན་ནི། ། གཞན་ལ་ལྡོག་པ་གྲུབ་པར་འགྱུར། ། ཞེས་དང་།
གལ་ཏེ་གཏན་ཚིགས་མཐུན་ཕྱོགས་ལས། ། ལྡོག་མེད་དེ་རྒྱུས་རྗེས་འགྲོ་ཅན། ། ཞེས་དང་། ལྷ་དབང་བློ་ལས། འདི་ལྟར་ཕན་ཚུན་སྤངས་ཏེ་གནས་པའི་མཚན་ཉིད་ཅན་གྱི་ཆོས་གཉིས་པོ་ལས་ཆོས་གཅིག་གི་ཡུལ་མ་ཡིན་པ་དེ་གཞན་གྱི་ཡུལ་ཡིན་ཞེས་དང་། ཆོས་མཆོག་ཏུ། མཐུན་ཕྱོགས་ཀྱིས་སྟོང་པའི་དོན་ཐམས་ཅད་ནི་མི་མཐུན་པའི་ཕྱོགས་སོ་ཞེས་སོགས་དང་། མཐུན་པའི་ཕྱོགས་ཀྱི་སྒྲས་བརྗོད་པར་བྱ་བ་མ་ཡིན་པ་གང་ཇི་སྙེད་པ་དེ་ཐམས་ཅད་ནི་མི་མཐུན་པའི་ཕྱོགས་ཞེས་སོ། ། དེས་ན་ཤེས་འདོད་ཆོས་ཅན་ནི་ཡང་དག་ལ་མཐུན་ཕྱོགས་ཏེ། རྣམ་ངེས་སུ།
དེ་དང་མཚུངས་པ་ཉིད་ལ་ཞེས་ངེས་པར་བཟུང་བའི་ཕྱིར་ཆོས་ཅན་ལ་མེད་པར་འགྱུར་རོ་ཞེ་ན་མ་ཡིན་ཏེ། གཞན་དགག་པའི་དོན་གྱི་ཕྱིར་རོ། ། དེ་ལ་ཡོད་པར་གྲུབ་པ་བསྡུ་པའི་ངེས་པར་གཟུང་བས་གཞན་རྣམ་པར་གཅོད་པ་ཡིན་ཏེ་ཞེས་སོ། ། འགལ་བ་ལ་ནི་མི་མཐུན་ཕྱོགས་ཏེ། དེ་ཉིད་དུ། དེ་ཅི། ད་ནི་ཕྱོགས་ཀྱང་མི་མཐུན་པའི་ཕྱོགས་སུ་འགྱུར་རམ་ཞེ་ན། རྣམ་གྲངས་ཀྱིས་ན་འགྱུར་བ་ཡང་མིན་ནོ་ཞེས་དང་། དེའི་འགྲེལ་པར་བྱས་པའི་རྩོལ་བ་ལས་བྱུང་བས་སྒྲ་རྟག་པར་སྒྲུབ་པ་ན་ཕྱོགས་ཀྱང་མི་མཐུན་པའི་ཕྱོགས་སུ་འགྱུར་རོ་ཞེས་སོ། ། དེ་བཞིན་དུ་བསྒྲུབ་བྱའི་ཆོས་ནི་མཐུན་པར་བྱེད་ཚེ།
རྟགས་ནི་མཐུན་པར་བྱེད་པ་པོ་ཡིན་པས་ཡང་དག་ལ་མཐུན་ཕྱོགས་སུ་འགྱུར་བ་ཡིན་ནོ། ། ཡང་ཆོས་ཆོས་ཅན་དང་རྟགས་དེ་འགལ་བའི་མི་མཐུན་ཕྱོགས་མ་ངེས་པ་ལ་ཅི་རིགས་སུ་འགྱུར་རོ། ། གསུམ་པ་རྩོད་སྤང་ལ་གཉིས་ལས། རིགས་པ་དང་འགལ་བ་སྤང་བ་ལ་གཉིས་ཀྱི་དང་པོ་ཕྱོགས་གཉིས་སུ་མ་ངེས་པ་སྤང་བ་ནི། དེ་ལྟ་ན་ལ་མེ་ལྡན་དུ་སྒྲུབ་པ་ན། སྐྱ་བོའི་རྫས་རྟགས་སུ་བཀོད་པའི་ཚེ་སྐྱ་བོའི་རྫས་མཐུན་ཕྱོགས་ཡིན་ན་རླངས་པའང་མེ་ལྡན་དུ་འགྱུར་ལ། མི་མཐུན་ཕྱོགས་ཡིན་ན། དུ་བའང་མེ་མེད་དུ་འགྱུར་ཞེ་ན། དེའི་ཚེ་སྐྱ་བོའི་རྫས་མི་མཐུན་ཕྱོགས་ཡིན་ཏེ། མེ་དང་ལྡན་པར་ཚད་མས་ངེས་བྱ་མིན་པའི་ཕྱིར།
འོན་ཀྱང་དུ་བ་དེ་རྫས་ཡིན་པས་མེ་མེད་དུའང་མི་འགྱུར་ཏེ། ཤེས་བྱ་དེ་སྟོང་ཉིད་དགག་པར་སྒྲུབ་པའི་མི་མཐུན་ཕྱོགས་ཡིན་ཡང་། སྟོང་ཉིད་དེ་ཤེས་བྱ་ཡིན་པས་དེ་སྒྲུབ་ཀྱི་མི་མཐུན་ཕྱོགས་སུ་མི་འགྱུར་བ་བཞིན་ནོ། ། འདིས་ནི་སྒྲ་རྩོལ་བྱུང་དུ་བསྒྲུབ་པའི་ཚེ། དོན་བྱེད་པ་མཐུན་ཕྱོགས་ཡིན་ན་གློག་ཀྱང་རྩོལ་བྱུང་དུ་འགྱུར་ཞིང་། མི་མཐུན་ཕྱོགས་ཡིན་ན་རྔ་སྒྲའང་རྩོལ་མ་བྱུང་དུ་འགྱུར་ཞེས་པའི་སྐྱོན་ཡང་སྤངས་སོ། ། གཉིས་པ་མ་ངེས་པ་མི་སྲིད་པ་སྤང་བ་ནི། མཉན་བྱ་ཆོས་ཅན། སྒྲ་རྟག་སྒྲུབ་ལ་འགལ་བར་ཐལ། དེ་སྒྲུབ་ལ་ཕྱོགས་ཆོས་དང་མཐུན་ཕྱོགས་ལས་ལྡོག་པ་ཚང་བའི་ཕྱིར།
སྒྲ་མི་རྟག་སྒྲུབ་ལ་ཡང་དག་ཏུ་ཐལ། ཕྱོགས་དང་རྗེས་འགྲོ་གྲུབ་པའི་ཕྱིར་དང་། གཞལ་བྱ་ཆོས་ཅན། སྒྲ་རྟག་མི་རྟག་ཏུ་སྒྲུབ་པ་ལ་འགལ་བའམ་ཡང་དག་ཏུ་འགྱུར། དེ་སྒྲུབ་ལ་ཕྱོགས་ཆོས་དང་། མཐུན་ཕྱོགས་དང་མི་མཐུན་ཕྱོགས་ལ་ལྡོག་པ་གྲུབ་པའི་ཕྱིར། མ་གྲུབ་ན་ཕྱོགས་གཉིས་ཀ་ཡིན་ན་ཕྱོགས་གཉིས་སུ་ཁ་ཚོན་ཆོད་པ་དང་འགལ་ལ། འདོད་ན་ཐུན་མོང་མིན་པ་དང་ཐུན་མོང་གིས་མ་ངེས་པར་གསུངས་པ་འགལ་ཞེ་ན། ཡང་དག་པར་ན་ཐལ་བ་སྔ་མ་གཉིས་འདོད་དེ། ཆོས་མཆོག་གིས།
གང་གིས་ཡོད་པ་ལ་སོགས་པ་བཞིན་དུ་མཉན་པར་བྱ་བ་ཉིད་སྒྲུབ་པར་བྱེད་པ་སྐྱོན་མེད་པར་བཤད་དོ་ཞེས་དང་། རྒྱལ་དབང་བློ་ལས། རང་གི་ལུགས་ཀྱིས་ནི་མཉན་བྱ་ཉིད་མི་རྟག་པ་ཉིད་ལ་གཏན་ཚིགས་ཁོ་ནའོ་ཞེས་སོ། ། འོན་ཀྱང་ཕ་རོལ་པོས་སྒྲ་དེ་མི་མཐུན་པའི་ཕྱོགས་སུ་མ་ངེས་ཤིང་མཐུན་པའི་ཕྱོགས་སུའང་མ་གྲུབ་པས་དེ་ལ་ཕྱོགས་ཆོས་གྲུབ་པའི་རྟགས་མཉན་བྱ་ཕྱོགས་གཉིས་ལ་འཇུག་པར་དོགས་པས་ཐེ་ཚོམ་གྱི་རྒྱུ་བྱེད་པའི་སྒོ་ནས་མ་ངེས་པར་བཞག་སྟེ། ཆོས་མཆོག་གིས་བློ་རྨོངས་པ་དག་ཆོས་ཅན་ཉིད་ལ་ཞུགས་པ་དེའི་མངོན་པའི་ང་རྒྱལ་ལ་ལྟོས་ན་མཉན་པར་བྱ་བའི་ཕྱིར་ཞེས་བྱ་བ་ཐུན་མོང་མ་ཡིན་པའི་མ་ངེས་པ་ཡིན་པར་བསྟན་ཏོ། ། མཉན་པ་ལ་དཔེ་མེད་པའི་ཕྱིར་དང་། བསྒྲུབ་པར་བྱ་བའི་ཆོས་ཅན་ལ་ཁྱབ་པ་མི་འདོད་པའི་ཕྱིར་དང་། ཁྱབ་པ་མ་གཟུང་ན་གཉིས་ཀ་ལ་ཐེ་ཚོམ་ཟ་བས་མ་ངེས་པར་བྱེད་པའི་ཕྱིར་རོ་ཞེས་སོ། ། འདིར་ཡང་ཕྱོགས་གཉིས་སུ་ངེས་པས་ཐེ་ཚོམ་གྱི་རྒྱུ་བྱེད་པ་ཡིན་གྱི་མ་ངེས་ན་མིན་ཏེ། དེ་ཉིད་དུ།
གལ་ཏེ་ཕུང་པོ་གཞན་ཡོད་ན་ནི་དེའི་ཚེ་བདག་མེད་ཉིད་མེད་པ་ནི་གདོན་མི་ཟ་བར་བདག་དང་བཅས་པར་འགྱུར་ཞེས་བྱ་བའི་ངེས་པར་མི་འགྱུར་ཏེ་རྣམ་པ་གཞན་ཡང་ཡོད་པའི་ཕྱིར་རོ། ། རྣམ་གྲངས་ཀྱི་གཉིས་ལས་གཅིག་མ་ངེས་པར་མཐོང་ན་ཐེ་ཚོམ་དུ་འགྱུར་གྱི། དེ་ལྟ་མ་ཡིན་ན་ནི་མི་རྟག་པ་ཉིད་དོ་ཞེས་དང་། འོན་ཀྱང་དངོས་པོའི་ཆོས་གང་ཞིག ཆོས་ཅན་གང་ལ་ཡོད་པ་དེ་གཉིས་ལས་ཕྱི་རོལ་ཏུ་གྱུར་པ་མེད་པའི་ཕྱིར་ཐེ་ཚོམ་ཟ་བའི་རྒྱུ་ཡིན་ནོ་ཞེས་སོ། ། ཅི་སྟེ་ཆོས་ཅན་དེ་དེ་སྒྲུབ་ཀྱི་ཕྱོགས་གཉིས་གང་ཡང་མིན་ན། རྣམ་ངེས་སུ། ཐུན་མོང་མ་ཡིན་པ་ཡང་གཉིས་ཀ་ལས། ཕྱི་རོལ་ཏུ་གྱུར་པ་མི་སྲིད་པ་གཉིས་ཀ་ལས་ལྡོག་པར་ངེས་པ་མི་འཐད་པའི་ཕྱིར་ཞེས་པ་དང་ཡང་འགལ་ལོ། ། ཐལ་བ་ཕྱི་མ་མ་གྲུབ་སྟེ་ཕྱོགས་གཉིས་ལས་མཐོང་བས་སོ། །
དེ་ལྟ་ན་ཡང་གཞལ་བྱ་དེ་མི་རྟག་པ་མིན་པར་ངེས་ཤིང་ཕྱོགས་གཉིས་ལས། གཞན་པ་མི་སྲིད་པའི་ཕྱིར། ཕྱོགས་གཉིས་སུ་ཁ་ཚོན་ཆོད་པའང་མིན་ཏེ། ཆོས་མཆོག་ཏུ། གལ་ཏེ་ཡང་གཞལ་བྱ་ཉིད་མཐུན་པའི་ཕྱོགས་དང་མི་མཐུན་པའི་ཕྱོགས་ལ་ཡོད་པར་ངེས་པའི་སྒོ་ནས་ཐེ་ཚོམ་ཟ་བའི་རྒྱུ་མ་ཡིན་ཏེ། འོན་ཀྱང་སྒྲ་གཅིག་ལ་འགལ་བའི་རང་བཞིན་ནི་གཉིས་མི་འཐད་པའི་ཕྱིར་དང་། རྣམ་པ་གཞན་ཡང་མི་སྲིད་པའི་ཕྱིར། ཅི་སྒྲ་རྟག་པ་ཉིད་གཞལ་བྱ་ལ་གནས་སམ། འོན་ཏེ་མི་རྟག་པ་ཡིན་ནོ་ཞེས་ཆོས་ཅན་ཉིད་ལ་རྟག་པ་དང་མི་རྟག་པ་ཉིད་འཇུག་པར་དོགས་དགོས་པ་ཡིན་ནོ་ཞེས་སོ། ། གཉིས་པ་ལུང་འགལ་སྤངས་པ་ནི།
སློབ་དཔོན་གྱིས་མི་མཐུན་པའི་ཕྱོགས་ཀྱང་འདོད་པས་བྱས་པའི་ཕྱིར་རོ་ཞེས་མང་དུ་བཤད་ཟིན་ཏོ་ཞེས་ཕྱོགས་མཐུན་ཕྱོགས་མི་མཐུན་ཕྱོགས་འདོད་པས་འཇོག་པར་བཤད་པ་དང་འགལ་ལོ་ཞེ་ན་སྐྱོན་མེད་དེ། ཁྱོད་ཀྱི་ལུགས་ཀྱིས་འདོད་པས་ཕྱོགས་སུ་བྱས་པ་ལས་གཞན་མི་མཐུན་ཕྱོགས་ཡིན་པའི་ཕྱིར་ན་འགལ་ཡང་མི་མཐུན་ཕྱོགས་ལ་འཇུག་པས་མ་ངེས་པར་འགྱུར་མི་སྲིད་པར་ཐལ་ལོ་ཞེས་གཞན་འདོད་འགོག་པ་ཡིན་གྱི་རང་ལུགས་མིན་ཏེ། རྣམ་ངེས་སུ། འོ་ན་ནི་འདོད་པས་བཞག་པའི་མཚན་ཉིད་ཡིན་པས་དངོས་པོའི་དབང་གིས་རྣམ་པར་གནས་པའི་མི་མཐུན་ཕྱོགས་སེལ་བར་ཇི་ལྟར་འགྱུར་ཏེ། དེ་ལྟ་ན་ནི་གཏན་ཚིགས་འགའ་ཡང་མ་ངེས་པར་མི་འགྱུར་རོ་ཞེས་སོ། ། འོ་ན་མ་ངེས་པ་ཇི་ལྟར་འགྱུར་ཞེ་ན། ཕྱོགས་གཉིས་གང་རུང་ལ་ཡོད་ཀྱང་ཡོད་པ་ཁོ་ནར་མ་ངེས་པ་ལས་མ་ངེས་པར་བཞག་སྟེ། ཆོས་མཆོག་གིས། འདི་དག་ཉིད་ལ་ཡོད་པར་འགྱུར་ཞེས་སྤྱིར་ཡོད་པར་ངེས་པ་ཡིན་ཡང་འདི་ཙམ་གྱིས་ནི་འགའ་ཞིག་ལ་རྗེས་སུ་འགྲོ་བའམ་འགའ་ཞིག་ལ་ལྡོག་པར་ངེས་པ་མ་ཡིན་ནོ། ། གལ་ཏེ་གཅིག་ལ་ཡོད་པར་ངེས་པའི་སྒྲུབ་བྱེད་ཁྱབ་པ་རབ་ཏུ་བསྟན་པ་ཡིན་ན་ནི་རྗེས་སུ་འགྲོ་བ་དང་ལྡོག་པ་དག་ངེས་པར་འགྱུར་བ་ཡིན་ན།
མེད་པ་དེས་ན་ཐེ་ཚོམ་ཟ་བ་ཡིན་ནོ་ཞེས་སོ། ། གཞན་ཡང་ཕྱོགས་གཉིས་དངོས་པོ་ལ་མི་གནས་ན་རྣམ་ངེས་སུ། གཏན་ཚིགས་ཀྱི་མི་འཁྲུལ་བ་ཕྱོགས་དང་མཐུན་པའི་ཕྱོགས་ཀྱི་རྣམ་པར་དབྱེ་བ་ལ་ལྟོས་པ་ནི་མ་ཡིན་ཏེ། དངོས་པོར་གནས་པ་ཡིན་པའི་ཕྱིར་རོ་ཞེས་དང་། ཆོས་མཆོག་གིས། དོན་དམ་པར་ནི་བསྒྲུབ་བྱ་དང་བྲལ་བ་གང་ཡིན་པ་དེ་མི་མཐུན་པའི་ཕྱོགས་ཡིན་ནོ་ཞེས་བཤད་པའང་ཅི་ལ་དགོངས་སོམས་ཤིག གསུམ་པ་ལྟོས་གཞི་གསུམ་དང་འགལ་པ་སྤང་བ་ནི་ཕྱོགས་གཉིས་སུ་ཁ་ཚོན་ཆོད་ན། ཚུལ་གསུམ་གྱི་ལྟོས་གཞི་ཆོས་ཅན། མཐུན་ཕྱོགས་མི་མཐུན་ཕྱོགས་གསུམ་ཡིན་ཞེས་འཇོག་པ་དང་འགལ་ཏེ། ཆོས་ཅན་ཕྱོགས་གཉིས་གང་རུང་འདུས་པས་སོ་ཞེ་ན།
སྐྱོན་མེད་དེ། ཚུལ་དང་པོ་སྟོན་པ་ན་ཕྱོགས་ཀྱི་རྣམ་གཞག་མེད་པའི་ཕྱིར་རོ། ། ཁྱབ་པ་ཡོད། ཕྱོགས་གཉིས་ནི་བསྒྲུབ་བྱ་ངེས་ན་ངེས་པའི་ཕྱིར་རོ། ། དེ་ལྟར་ན་དམ་བཅའ་སྔོན་འགྲོའི་སྦྱོར་བ་ལ་དམ་བཅའ་བརྗོད་པའི་ཚེ་ཁྱབ་པ་མ་བསྟན་པས། ཕྱོགས་མི་མཐུན་ཕྱོགས་མིན་པར་ཐེ་ཚོམ་ཟ་བ་ལ། ཁྱབ་པ་སྔོན་འགྲོའི་སྦྱོར་བ་ལ་ཁྱབ་པ་སྟོན་པའི་ཚེ་ཕྱོགས་མི་མཐུན་ཕྱོགས་མིན་པར་དངོས་པོ་ལ་ངེས་ཀྱང་རྟགས་མི་མཐུན་ཕྱོགས་ལ་མེད་པར་མི་ངེས་ཏེ། དེའི་ཚེ་ཕྱོགས་གཉིས་ཀྱི་རྣམ་གཞག་མེད་པའི་ཕྱིར་ཏེ། བསྒྲུབ་བྱ་མ་ངེས་པའོ། ། ཁྱབ་པ་ཡོད།
ཕྱོགས་གཉིས་ངེས་པ་བསྒྲུབ་བྱ་ངེས་པ་ལ་ལྟོས་པས་སོ། ། དེ་ལྟར་ཡང་སྔར་ནི་དམ་བཅས་པ་སྔོན་དུ་འགྲོ་བའི་སྦྱོར་བ་ཁས་བླངས་ནས་མི་མཐུན་པའི་ཕྱོགས་མ་ཡིན་པ་ཉིད་ཐེ་ཚོམ་ཟ་བར་བརྗོད་ལ། ད་ལྟ་ནི་ཕྱོགས་མི་མཐུན་ཕྱོགས་མ་ཡིན་པར་ངེས་ཀྱང་རྟགས་མ་ཡིན་ཏེ། ཁྱབ་པའི་དུས་ན་ཕྱོགས་དང་མི་མཐུན་པའི་ཕྱོགས་དག་མེད་པའི་ཕྱིར་ཞེས་བརྗོད་པ་ཡིན་ནོ་ཞེས་བྱ་བ་ནི་ཁྱད་པར་རོ་ཞེས་ཆོས་མཆོག་གིས་སོ། ། གཉིས་པ་ལྟོས་གཞིར་འཇོག་པའི་རྒྱུ་ལ་དངོས་ནི། ཚུལ་དང་པོའི་ལྟོས་གཞི་ཤེས་འདོད་ཆོས་ཅན། རྗེས་འགྲོའི་ལྟོས་གཞི་མཐུན་ཕྱོགས། ལྡོག་པའི་ལྟོས་གཞི་མི་མཐུན་ཕྱོགས་ཏེ་ཚུལ་གསུམ་ངེས་པ་ལ་ལྟོས་པའི་ཕྱིར་རོ། ། གཉིས་པ་རྩོད་སྤང་ནི། དེ་ལྟ་ན་རྟགས་གཅིག་དང་དུ་བྲལ་ཆོས་ཅན།
ལྡོག་པ་མེད་པར་ཐལ། མི་མཐུན་ཕྱོགས་མེད་པའི་ཕྱིར་ཞེ་ན་མ་ངེས་ཏེ། རི་བོང་གི་རྭ་མེད་ཀྱང་བྱས་པ་རི་བོང་རྭ་ལས་ལྡོག་པ་གྲུབ་ཅིང་རི་བོང་རྭ་ལས་ལྡོག་པའི་ངེས་པ་ལ་ལྟོས་པ་བཞིན་ནོ། ། རྟོག་གེའི་གསང་ཚིག་ཚུལ་གསུམ་ནོར་བུའི་གཏེར། ། མཁས་པ་སྔ་མས་ཇི་བཞིན་མ་རྙེད་པ། ། བདག་བློའི་འབད་པས་ལེགས་པར་ཁ་ཕྱེ་བས། ། དོན་གཉེར་འཁྲུལ་མེད་ནོར་བུ་འདི་ལོངས་ཤིག ། གཉིས་པ་མཚོན་བྱ་དབྱེ་བ་དང་བཅས་ཏེ་བཤད་པ་ལ། མཚན་ཉིད། མཚན་གཞི།
རྩོད་སྤང་། དབྱེ་བ་བཞིའི་དང་པོ་ནི། ཚུལ་གསུམ་པར་ཚད་མས་ངེས་པའི་རྟགས་ཏེ། རྣམ་ངེས་སུ། ཐ་མར་སྨོས་པའི་ངེས་པ་ཉིད་ནི་ཚུལ་གསུམ་ག་ལ་བལྟ་བར་བྱའོ་ཞེས་སོ། ། གཉིས་པ་ནི་ཚུལ་གསུམ་པོ་དེ་མཚན་གཞི་དུ་བ་ལྟ་བུའི་སྟེང་དུ་ངོ་བོ་གཅིག་ལ་ལྡོག་པ་ཐ་དད་པ་ཡིན་ཏེ། བྲམ་ཟེ་ཨ་ཙ་ཌས། གཏན་ཚིགས་ཐིགས་པའི་འགྲེལ་པར། ཇི་ལྟར་འདི་དག་རྣམ་པར་གཞག་ཅེ་ན། ལྡོག་པས་བྱས་ཐ་དད་པ་ལ་བརྟེན་པས་དེ་ལྟ་ནའང་ཚུལ་ཐ་དད་པ་འདི་ཉིད་ནི་ལྡོག་པ་ཐ་དད་པ་ཡིན་དུ་ཟིན་ཀྱང་།
དོན་དམ་པར་ཐ་དད་པ་མེད་དེ་རྟགས་གཅིག་ལ་ཚུལ་གསུམ་དུ་བརྗོད་དོ། ། གསུམ་པ་ནི། ངོ་བོ་གཅིག་ན་ཚུལ་གསུམ་ཐ་དད་པར་ཇི་ལྟར་འགྱུར་ཞིང་། གཏན་ཚིགས་ཐིགས་པར། གཉིས་པ་དང་དོན་གཅིག་པ་ནི་མ་ཡིན་ཞེས་རྗེས་སུ་འགྲོ་ལྡོག་དོན་མི་གཅིག་པར་གསུངས་པར་འགལ་ཞེ་ན། དེ་ནི་རྗེས་སུ་འགྲོ་ལྡོག་གཉིས་སྒྲུབ་པ་དང་དགག་པ་ཡིན་པས་དོན་མི་གཅིག་པར་གསུངས་ཀྱི། ངོ་བོ་མི་གཅིག་པ་ཡིན་ན་རིགས་ཐིགས་སུ། འདི་གཉིས་དོན་དུ་ནི་བྱེ་བྲག་ཅི་ཡང་མེད་དོ་ཞེས་དང་། རྣམ་འགྲེལ་གྱི་རང་འགྲེལ་དུའང་དེ་དང་མཚུངས་པར་བཤད་པ་ཇི་ལྟར་དྲང་སོམས་ཤིག བཞི་པ་དབྱེ་བ་ལ།
དགོས་པ། འབྲེལ་པ། ཡུལ་གྱི་སྒོ་ནས་དབྱེ་བ་གསུམ་གྱི་དང་པོ་ལ་གཉིས་ལས། རང་དོན་གྱི་རྟགས་ཡང་དག་ལ་མཚན་ཉིད་ནི། རྒོལ་བ་ཕ་རོལ་པོས་རང་ལ་རྟགས་སུ་བཀོད་པ་མ་ཡིན་ཡང་རང་གིས་ཚུལ་གསུམ་པར་ངེས་པའི་རྟགས་ཏེ། དབྱེ་ན་རང་འབྲས་མ་དམིགས་པ་གསུམ་མོ། ། གཉིས་པ་གཞན་དོན་གྱི་རྟགས་ཡང་དག་ལ་མཚན་ཉིད་ནི། རྒོལ་བས་ཕྱིར་རྒོལ་ལ་བཀོད་པའི་རྟགས་ཕྱིར་རྒོལ་གྱིས་ཚུལ་གསུམ་པར་ཚད་མས་ངེས་པ་སྟེ་དབྱེ་བ་སྔར་བཞིན་ནོ། ། གཉིས་པ་ཆོས་མཆོག་ཏུ། གཏན་ཚིགས་ནི་རྣམ་པ་གཉིས་ཏེ་ཞེས་པའི་མཇུག་ཏུ།
འདི་ནི་མཚན་ཉིད་པའི་གཏན་ཚིགས་སོ། ། གཞན་དངོས་པོའི་སྟེ་ཞེས་པ་ལྟར་ཐ་སྙད་སྒྲུབ་དང་དོན་སྒྲུབ་གཉིས་ལས་དང་པོ་ནི། མཚན་ཉིད་ནི་འབྲེལ་པ་རྒྱུ་མཚན་ཅན་གྱི་ཐ་སྙད་ཀྱི་བརྡ་དྲན་པའི་དབང་གིས་གྲུབ་སྟོབས་ཀྱི་རང་གི་ཤེས་འདོད་ཆོས་ཅན་ལ་བསྒྲུབ་བྱའི་ཆོས་ཀྱི་ཐ་སྙད་བྱར་རུང་སྒྲུབ་པའི་རྟགས་ཚུལ་གསུམ་པར་ཚད་མས་ངེས་པ་སྟེ། ཆོས་མཆོག་ཏུ། ཐ་སྙད་ཀྱི་ཡུལ་ཅན་མཚན་ཉིད་ཀྱི་གཏན་ཚིགས་དེ་ལ་ལན་གཅིག་ཐ་སྙད་ཞུགས་པ་ཉིད་ལས་ཐ་སྙད་དང་འབྲེལ་པར་ཤེས་པར་འགྱུར་བ་ཡིན་ཏེ་ཞེས་སོ། ། དབྱེ་ན། དགག་རྟགས། སྒྲུབ་རྟགས་གཉིས་སམ། མཚན་ཉིད་རྟགས་སུ་བཀོད་ནས་མཚོན་བྱ་བསྒྲུབ་པ་ལྟ་བུ་མཚན་ཉིད་ཀྱི་རྒྱུ་མཚན་ཅན་གྱི་ཐ་སྙད་སྒྲུབ་པ་དང་། ཁྱབ་བྱེད་མ་དམིགས་པས་ཐ་སྙད་སྒྲུབ་པ་ལྟ་བུ་བརྡའི་རྒྱུ་མཚན་ཅན་གྱི་ཐ་སྙད་སྒྲུབ་པའི་གཏན་ཚིགས་གཉིས་སོ། །
འདི་དང་གྲགས་རྟགས་ལ་ཁྱད་པར་ཅི་ཡོད་ཅེ་ན་གྲགས་རྟགས་ནི་ཐ་སྙད་དུ་རུང་བ་ཡོད་ན་སྔར་ཐ་སྙད་མ་སྦྱར་ཀྱང་ཐ་སྙད་རུང་བ་སྒྲུབ་པ་ཡིན་ལ། འདིས་ནི་སྔར་ཐ་སྙད་ཞུགས་པ་ཁོ་ནའི་ཡུལ་སྒྲུབ་པ་དང་འགོག་པར་བྱེད་པ་ཡིན་ཏེ། རྣམ་འགྲེལ་དུ། གྲགས་པ་མེད་ཀྱི་དངོས་པོ་ལ། ། རུང་ཉིད་དེ་ཡི་སྟོབས་ཉིད་ལས། ། དེ་ལ་སྒྲ་ཀུན་འབྲེལ་དེས་ན། ། དེ་ལ་དེ་ནི་གྲུབ་པ་ཉིད། ། ཅེས་དང་། རྣམ་ངེས་སུ། དེ་ལ་ཡུལ་བསྟན་པས་ཞུགས་པའི་ཡུལ་ཅན་གྱི་འབྲེལ་པ་དྲན་པའི་ཕྱིར་ཞེས་དང་།
དེ་ལྟ་ན་ཡང་དྲན་པར་བྱས་པའི་ཚུལ་གྱིས་ཞུགས་པའི་ཚུལ་གྱིས་ཞུགས་པའི་འབྲེལ་པ་ཉིད་སྒྲུབ་པ་ཡིན་ནོ། ། དེའི་ཕྱིར་ཐ་སྙད་ཀྱི་འབྲེལ་པ་དྲན་པ་ལས་རྗེས་སུ་འགྲོ་བ་ངེས་པའི་ཞེས་སོ། ། གཉིས་པ་དོན་སྒྲུབ་པ་ལ་མཚན་ཉིད་ནི། བརྡ་དྲན་པ་ལ་མི་ལྟོས་པར་འབྲེལ་པ་གྲུབ་པའི་སྒོ་ནས་རང་གི་ཤེས་འདོད་ཆོས་ཅན་ལ་རང་གི་བསྒྲུབ་བྱའི་ཆོས་ཀྱི་དོན་སྒྲུབ་པའི་རྟགས་ཚུལ་གསུམ་པར་ཚད་མས་ངེས་པ་སྟེ། ཆོས་མཆོག་ཏུ། གང་ཞིག་དངོས་པོའི་ཆོས་སྒྲུབ་པར་བྱེད་པའོ་ཞེས་སོ། ། དབྱེ་ན། རང་འབྲས་མ་དམིགས་པ་གསུམ་སྟེ། འབྲེལ་ཟླ་མ་དམིགས་པ་གསུམ། དགག་བྱ་སྣང་མི་རུང་གི་གཞི་ལ་དོན་སྒྲུབ་ཏུ་གསུངས་པས་སོ། །
འདིར་དོན་ཞེས་པའང་མཚན་ཉིད་ན་ངོ་བོ་ལ་ངོས་གཟུང་ངོ་། ། གསུམ་པ་ཡུལ་གྱི་སྒོ་ནས་དབྱེ་ན། ཆོས་མཆོག་ཏུ། ཡུལ་ཡང་སྒྲུབ་པ་དང་དགག་པ་དག་ཕན་ཚུན་འགལ་བས་དེ་དག་ཐ་དད་པའི་ཕྱིར་གཏན་ཚིགས་གཉིས་ཡིན་ལ། ཞེས་པ་ལྟར་སྒྲུབ་རྟགས་དང་དགག་རྟགས་གཉིས་སུ་དབྱེ་བ་དང་། རྣམ་འགྲེལ་དུ། དེ་ཕྱིར་ཡུལ་གྱི་ཁྱད་པར་ནི། ། བསྟན་ཕྱིར་གྲགས་པ་རྗེས་དཔག་ལས། ། ཕྱི་རོལ་གྱུར་པ་མ་ཡིན་ཡང་། ། ཐ་དད་བྱས་མིན་སྔ་མ་བཞིན། །
ཞེས་པ་ལྟར་དངོས་སྟོབས་དང་གྲགས་ཡིད་གསུམ་དུ་དབྱེ་བ་གཉིས་ལས། དང་པོ་ལ་གཉིས་ཀྱི་སྒྲུབ་རྟགས་ལ་གསུམ་ལས། མཚན་ཉིད་ལ་དངོས་ནི། རང་གི་བསྒྲུབ་བྱ་སྒྲུབ་ཆོས་སྒྲུབ་པ་ལ། ཚུལ་གསུམ་པར་ཚད་མས་ངེས་པ་སྟེ། ཆོས་མཆོག་ཆུང་བར། བསྒྲུབ་པར་བྱ་བ་ཡང་ཁ་ཅིག་ནི་དགག་པ་ཡིན་ལ་ཞེས་པའི་ཡང་དག་གི་སྒྲས་བསྟན་ཏོ། ། རྩོད་སྤང་ནི། རྟགས་ཡང་དག་སྒྲུབ་རྟགས་སུ་ཐལ་ཏེ། བསྒྲུབ་བྱ་སྒྲུབ་ཆོས་སྒྲུབ་པའི་ཕྱིར་ཏེ།
བསྒྲུབ་བྱ་བསྒྲུབ་པ་ཡིན་ཞིང་དེ་སྒྲུབ་པས་སོ་ཞེ་ན་མ་ངེས་ཏེ། བུམ་པ་རྟག་དངོས་ཀྱིས་སྟོང་པར་སྒྲུབ་པའི་རྟགས་ཡང་དག་སྒྲུབ་པ་ཡིན་པ་ཆོས་ཅན། སྒྲུབ་རྟགས་ཡིན་པར་ཐལ། སྒྲུབ་པ་ཡིན་ཞིང་རྟགས་ཡིན་པས་སོ། ། འོན་ཀྱང་དོན་ལ་འདོད་ཅིང་། དེ་ལྟ་ན་རྟགས་ཡང་དག་གི་བྱེ་བྲག་ཏུ་ཐལ་ལོ་ཞེ་ན། ཤེས་བྱ་སྒྲུབ་པ་ཡིན་ཞིང་། བདག་མེད་རི་བོང་རྭ་མེད་སོགས་དགག་པ་ཡིན་པས་དེ་དག་དེ་དག་གི་བྱེ་བྲག་ཏུ་ཐལ་བས་སོ། ། གཉིས་པ་ཁྱད་པར་བྱེད་ཆོས་ལ་གཉིས་ཀྱི་སྒྲུབ་པའི་མཚན་ཉིད་ལ། དགག་པ་ནི་ཆུ་མིག་པས།
དེའི་སྤྱི་འཆར་བ་དེ་མིན་དགག་པའི་ཕྱིར་འཆར་བ་ལྟོས་པ་ཞེ་ན། རི་བོང་རྭ་མེད་སྟོང་ཉིད། བདག་མེད་རྣམས་སྒྲུབ་པར་ཐལ་ཏེ། དེ་མིན་དགག་པ་མི་སྲིད་པའི་ཕྱིར། རིགས་རལ། དགག་པ་བཀག་པ་ཞེས་པ་ལྟར་ནའང་སྔ་མས་ཁེགས་ཤིང་། ཤེས་བྱ་གཞལ་བྱ་སོགས་དགག་པ་བཀག་པར་ཐལ་ཏེ། གཞག་པ་ནི། སྒྲུབ་པའི་ཐ་སྙད་ལས་དེ་མ་ཡིན་དགག་པ་གཞག་ནས་ཡོངས་གཅོད་དུ་རྟོགས་བྱ་དགག་པའི་རིགས་མི་མཐུན་ཏེ།

རྣམ་འགྲེལ་དུ། བཀག་པ་འགོག་པར་བྱེད་པ་ནི། ། སྒྲུབ་པས་ལས་གཞན་ཅི་འདྲ་ཞིག ། ཅེས་དང་། ཤཱཀྱ་བློར། དགག་པ་འགོག་པ་ནི་སྒྲུབ་པའི་ངོ་བོ་ཉིད་ཡིན་པའི་ཕྱིར་ཞེས་པ་ལྟར་རོ། ། དབྱེ་ན། རང་སྤྱི་གཉིས་སམ། བུམ་པས་དག་པའི་ས་ཕྱོགས་དང་ས་ཕྱོགས་ལྟ་བུ་དགག་པས་ཁྱད་པར་དུ་བྱས་མ་བྱས་གཉིས་སོ། ། གསུམ་པ་དབྱེ་བ་ལ། རྟགས་ཆོས་ཀྱི་འབྲེལ་བའི་རབ་དབྱེ་དང་།
དེ་ལ་བརྟེན་པའི་རྟགས་ཀྱི་རབ་དབྱེ་གཉིས་ལས། དང་པོ་ལ་གཉིས་ཀྱི། མཚན་ཉིད་ལ་དགག་པ་ནི་ཆུ་མིག་པས་མེད་ན་མི་འབྱུང་བ་ཞེ་ན། བུམ་པ་བུམ་པ་དང་འབྲེལ་པར་ཐལ་ཞིང་། གཞན་དག་དངོས་པོའི་ཆོས་གང་ཞིག་ལ་མི་འཁྲུལ་བའམ་གང་དང་མི་འབྲལ་བར་གནས་པ་ཞེ་ན། དོན་བྱེད་ནུས་སྟོང་དངོས་མེད་ལ་མ་འབྲེལ་བར་ཐལ་ཞིང་། དངོས་པོ་དངོས་པོ་དང་འབྲེལ་བར་ཐལ་བའི་ཕྱིར་རོ། ། གཉིས་པ་བཞག་པ་ནི། ཆོས་ཐ་དད་པར་མི་འཁྲུལ་བར་བརྟགས་པ་སྟེ། ཆོས་མཆོག་ཆུང་བར།
འབྲེལ་བ་དེའི་ཡུལ་ལ་མི་འཁྲུལ་བ་དེ་ནི་དེར་མི་འཁྲུལ་བའོ་ཞེས་སོ། ། དབྱེ་ན་གཉིས་ལས། བདག་གཅིག་འབྲེལ་བ་ལ་མཚན་ཉིད་ནི་ཆོས་ཐ་དད་ངོ་བོ་གཅིག་པའི་ཚུལ་གྱིས་མི་འཁྲུལ་བར་ངེས་པ་སྟེ། རིགས་ཐིགས་སུ། འབྲེལ་བ་དེ་ཡང་དངོས་སུ་ན་བསྒྲུབ་པར་བྱ་བའི་དོན་གྱི་རང་བཞིན་ཡིན་པའི་ཕྱིར་ཞེས་པ་ལྟར་རོ། ། དབྱེ་ན་དངོས་པོའི་དབང་གིས་དང་བརྡའི་དབང་གིས་བདག་གཅིག་འབྲེལ་བ་གཉིས་ལས། དང་པོ་ལ་བྱས་མི་རྟག་ལྟ་བུ་ཁྱབ་མཉམ་པ་དང་། རྩོལ་བྱུང་མི་རྟག་པ་ལྟ་བུ་ཁྱབ་མི་མཉམ་པ་དང་། གཉིས་པ་ལ་མཚན་ཉིད་དང་། མཚོན་བྱ་ཤ་པ་དང་།
ཤིང་གི་ཐ་སྙད་ལྟ་བུ་ཁྱབ་མཉམ་མི་མཉམ་གཉིས་སོ། ། གཉིས་པ་དེ་བྱུང་འབྲེལ་བ་ལ་མཚན་ཉིད། དབྱེ་བ། མཚན་གཞི་གསུམ་གྱི་མཚན་ཉིད་ནི། དངོས་པོ་ཐ་མི་དད་འཁྲུལ་བར་དེ་ལས་བྱུང་བའི་སྒོ་ནས་བཏགས་པ་སྟེ། རིགས་ཐིགས་སུ། བསྒྲུབ་པར་བྱ་བའི་དོན་ལས་བྱུང་བའི་ཕྱིར་ཞེས་སོ། ། དབྱེ་ན་རྒྱུ་འབྲས་དང་། ཚོགས་པ་གཅིག་པའི་འབྲེལ་བའོ། ། དང་པོ་ལ་གཉིས་ལས།
དང་པོའི་མཚན་ཉིད་ངོ་བོ་ཐ་དད་རྒྱུ་འབྲས་ངེས་པའི་སྒོ་ནས་དེ་ལས་བྱུང་བར་བཏགས་པ་སྟེ། རྣམ་འགྲེལ་དུ། རྒྱུ་དང་འབྲས་བུའི་དངོས་པོའམ་ཞེས་པ་ལྟར་རོ། ། གཉིས་པ་ཁྱད་པར་བྱེད་ཆོས་ལ་གསུམ་ལས། རྒྱུའི་མཚན་ཉིད། ཕན་བྱེད་དེ། རྣམ་འགྲེལ་དུ། ཕན་འདོགས་གང་ཡིན་བསྐྱེད་པའང་ཡིན་ཞེས་སོ། ། དབྱེ་ན་གཉིས་ལས། དུས་ཀྱི་སྒོ་ནས་དབྱེ་ན།
དངོས་དང་བརྒྱུད་པའི་རྒྱུ་གཉིས་ཀྱི་དང་པོ་ལ། མཚན་ཉིད་ནི་དངོས་སུ་ཕན་བྱེད་དེ། དབྱེ་ན་དངོས་ཀྱི་ཉེར་ལེན་དང་། རྐྱེན་གཉིས་སོ། ། གཉིས་པ་ལ་མཚན་ཉིད་ནི། བརྒྱུད་ནས་ཕན་བྱེད་དེ། དབྱེ་ན་བརྒྱུད་པའི་ཉེར་ལེན་དང་རྐྱེན་གཉིས་སོ། ། གཉིས་པ་བསྐྱེད་ཚུལ་གྱི་སྒོ་ནས་དབྱེ་ན་གཉིས་ལས། ཉེར་ལེན་རྒྱུ་ལ་མཚན་ཉིད་ནི། ཉེར་ལེན་གྱི་སྒོ་ནས་རང་གི་རིགས་འདྲར་སྐྱེད་བྱེད་དེ།
རྣམ་འགྲེལ་དུ། རྣམ་ཤེས་མིན་པ་རྣམ་ཤེས་ཀྱི། ། ཉེར་ལེན་མིན་པའི་ཕྱིར་ཡང་གྲུབ། ། ཅེས་སོ། ། དབྱེ་ན་དེ་མ་ཐག་རྐྱེན་ལྟ་བུ་དངོས་ཀྱི་དང་། དཔྱིད་ཀྱི་ས་བོན་གྱིས་སོས་ཀའི་མྱུ་གུ་བསྐྱེད་པ་ལྟ་བུ་བརྒྱུད་པའི་ཉེར་ལེན་གཉིས་སོ། ། གཉིས་པ་ལྷན་ཅིག་བྱེད་རྐྱེན་ལ་མཚན་ཉིད་ནི། ལྷན་ཅིག་བྱེད་རྐྱེན་གྱི་སྒོ་ནས་རང་དང་རིགས་མི་འདྲ་བར་སྐྱེད་བྱེད་དེ། རིགས་ཐིགས་ཀྱི་འགྲེལ་པར། ལྷན་ཅིག་བྱེད་པའི་ངང་ཚུལ་ཅན་དག་ནི་ལྷན་ཅིག་བྱེད་པ་དག་གོ་ཞེས་སོ། །
འབྲས་བུའི་ཁྱད་པར་བསྐྱེད་པའི་དང་། འབྲས་བུ་གཅིག་ལ་བྱ་བ་མཚུངས་པའི་ལྷན་ཅིག་བྱེད་རྐྱེན་གཉིས་ཏེ། དཔེར་ན་འབྲས་ཐུག་པོ་ཆེ་དག་ལས་འབྲས་འབྱུང་བ་ན་མེ་ཆུ་ལས་འབྲས་ཐུགས་པོ་ཆེའི་རྒྱུན་གྱི་ཁྱད་པར་མི་འདྲ་བ་འབྱུང་བ་ལྟ་བུ་དང་། རྒྱུ་ཚོགས་ཐ་མ་ལྟ་བུ་མང་པོ་དག་དོན་གཅིག་བྱེད་པའོ། ། འདི་ནི་གཏན་ཚིགས་ཐིགས་པ་ལས་འབྱུང་ཞིང་ཉེར་ལེན་དུ་ལྷན་ཅིག་བྱེད་རྐྱེན་མིན་ཞེས་པའང་འདིས་བཀག་སྟེ། གཏན་ཚིགས་རིགས་པའི་འགྲེལ་པར། འདི་ལྟར་འབྲས་བུ་ནི་ཕན་ཚུན་ཕན་བཏགས་པའི་ལྷན་ཅིག་བྱེད་པ་ལས་རབ་ཏུ་སྐྱེ་བ་ཡིན་ལ་ཞེས་སོ། ། དབྱེ་ན། དངོས་དང་བརྒྱུད་པའི་འབྲས་བུ་གཉིས་སོ། ། གསུམ་པ་ངེས་བྱེད་ནི།
མེ་དུ་སྣང་རུང་གི་གཞི་ལ་མེའི་སྔར་དུ་བ་མ་དམིགས་དེ་རྗེས་མེ་དམིགས་རྗེས་དུ་བ་དམིགས། དེ་རྗེས་མེ་སྔར་ཡོད་མ་དམིགས་དེ་རྗེས་སུ་དུ་བ་སྔར་ཡོད་མ་དམིགས་པ་སྟེ། ཚད་མ་ཕྲུགས་ལྔ་ལས་མེ་དུ་རྒྱུ་འབྲས་སུ་འགྲུབ་པ་བཞིན་ཀུན་ལ་ཤེས་པར་བྱ་སྟེ། འབྲེལ་བརྟག་ཏུ། མངོན་སུམ་མི་དམིགས་པ་དག་ལས། ། རྒྱུ་དང་འབྲས་བུ་རབ་ཏུ་འགྲུབ། ། ཅེས་དང་། གང་ཞིག་མཐོང་ན་མ་མཐོང་མཐོང་། ། དེ་མ་མཐོང་ན་མ་མཐོང་ན། ། འབྲས་བུ་ཡིན་པ་ཉིད་དུ་ནི། །
སྟོན་པའི་སྐྱེ་བོ་མེད་པར་ཤེས། ། ཞེས་སོ། ། གཉིས་པ་ཚོགས་པ་གཅིག་པའི་འབྲེལ་པ་ལ་མཚན་ཉིད་ནི། ངོ་བོ་ཐ་དད་དང་རྒྱུ་ཚོགས་པ་གཅིག་ལ་རག་ལས་པའི་སྒོ་ནས་དེ་ལས་བྱུང་བར་བཏགས་པ་སྟེ། དབྱེ་ན། དྲི་རོ་དང་ལྟ་བ་ལྟ་བུ་ཁྱབ་མཉམ་པ་དང་། རོ་མངར་དང་གཟུགས་ལྟ་བུ་ཁྱབ་མི་མཉམ་པ་གཉིས་སོ། ། གསུམ་པ་མཚན་གཞི་བཏགས་ཏེ། ཆོས་མཆོག་ཆུང་བར། རྟགས་ནི་གཞན་ལ་རག་ལས་པའི་ཕྱིར་འབྲེལ་བ་ཡིན་ལ་བསྒྲུབ་པར་བྱ་བའི་དོན་ནི་གཞན་ལ་རག་ལས་པ་མ་ཡིན་པའི་ཕྱིར་འབྲེལ་བའི་ཡུལ་ཡིན་གྱི།
འབྲེལ་བ་མ་ཡིན་ནོ་ཞེས་སོ། ། དེས་ན་འབྲེལ་པོ་འབྲེལ་ཡུལ་ལ་འབྲེལ་གྱི་འབྲེལ་ཡུལ་འབྲེལ་པོ་ལ་མ་འབྲེལ་ལོ། ། གཉིས་པ་དེ་ལ་བརྟེན་པའི་རྟགས་ཀྱི་རབ་དབྱེ་ལ། རང་བཞིན་རྟགས་དང་འབྲས་རྟགས་གཉིས་ཏེ། དང་པོ་ལ་མཚན་ཉིད། དབྱེ་བ། ངེས་བྱེད་གསུམ་གྱི་དང་པོ་ལ་དགག་པ་ནི། བདག་གཅིག་འབྲེལ་བ་ལ་བརྟེན་ནས་བསྒྲུབ་བྱའི་ཆོས་སྒྲུབ་དང་རྗེས་སུ་འགྲོ་ལྡོག་ངེས་པ་ཞེས་པ་ནི། སྒྲ་མི་རྟག་ཕྱོགས་ཀྱི་རྗེས་དཔག་ཚད་མས་མ་ངེས་ཏེ། དེ་ལྟར་རྟགས་དང་རྟགས་ཅན་བློ་ཞེས་སོགས་ལྟར་རོ། །
གཞག་པ་ནི། སྒྲུབ་རྟགས་གང་ཞིག་བདག་གཅིག་པའི་འབྲེལ་བ་ངེས་པ་སྟེ། གཏན་ཚིགས་ཐིགས་པར། རང་བཞིན་གྱི་གཏན་ཚིགས་ཀྱི་ནི་བསྒྲུབ་པར་བྱ་བའི་ཆོས་དངོས་སུ་ན་དེའི་ངོ་བོ་ཅན་ཉིད་ཡིན་པས་སྒྲུབ་པའི་ཆོས་ཀྱི་ངོ་བོ་ཙམ་དང་རྗེས་སུ་འབྲེལ་བར་གྲུབ་པ་ཡིན་ནོ་ཞེས་སོ། ། དབྱེ་བ་ལ་གསུམ་ལས། སྦྱོར་བའི་སྒོ་ནས་དབྱེ་ན། དག་པ་བ། ཐ་དད་པ་མ་ཡིན་པའི་དང་། ཐ་དད་པའི་བྱེ་བྲག་ཅན་གསུམ་སྟེ། ཆོས་མཆོག་ཆུང་བར།
དེ་ལྟར་ན་རང་བཞིན་གྱི་གཏན་ཚིགས་ཀྱི་སྦྱོར་བ་རྣམ་པ་གསུམ་དུ་བསྟན་ཏེ། དག་པ་བ་དང་། ཐ་དད་པ་མ་ཡིན་པའི་བྱེ་བྲག་དང་། ཐ་དད་པའི་བྱེ་བྲག་གོ་ཞེས་སོ། ། དེ་དག་ཀྱང་། སྒྲ་མི་རྟག་ཡོད་པའི་ཕྱིར་དག་པ་བའི་རྟགས་ཏེ། རྟགས་སུ་དགོད་བྱ་བརྗོད་པའི་ངག་གི་རྟགས་སུ་དགོད་བྱ་དེའི་ལྟོས་པ་མ་བརྗོད་པའི་ཚུལ་གྱིས་བཀོད་པའི་རང་བཞིན་རྟགས་ཡིན་པའི་ཕྱིར། ལྷས་བྱིན་ཞེས་པ་བཞིན་ཏེ། ཛྙཱ་ན་ཤྲཱིས། ཡོད་པ་ཞེས་བྱ་བ་རྒྱུ་མེད་པ་ཅན་མ་ཡིན་པའི་ཕྱིར་རྒྱུའི་དོན་འཕེན་མོད་ཀྱི་དེ་ནི་དོན་གྱིས་འཕངས་ཀྱི་སྒྲས་བརྗོད་པའི་ཕྱིར་བྱེ་བྲག་ལ་མི་ལྟོས་པ་ཞེས་བརྗོད་ཅེས་རྣམ་ངེས་ཀྱི་ཊཱི་ཀཱ་ལས་སོ། །
ལྟོས་པ་བ་ལ་གཉིས་ལས་རང་བཞིན་ཐ་དད་པའི་ཁྱད་པར་ལ་ལྟོས་པ་སྒྲ་མི་རྟག་སྟེ། བྱས་པའི་ཕྱིར། བ་ཁྲ་མོ་ཅན་ཞེས་པ་ལྟ་བུ་ལྟོས་པ་སྒྲ་མི་རྟག་སྟེ། སྐྱེ་ལྡན་ཡིན་པའི་ཕྱིར། ལྷས་བྱིན་རྣ་བ་འཕྱང་བ་ཅན་ཞེས་པ་ལྟ་བུའོ། ། དེ་དག་ནི་རྟགས་བརྗོད་པའི་ངག་གིས་རང་གི་ཁྱད་པར་བྱེད་ཆོས་ལ་ལྟོས་པར་བརྗོད་པའི་ཚུལ་གྱིས་བཀོད་པའི་རང་བཞིན་རྟགས་ཡིན་པའི་ཕྱིར་ན་ལྟོས་པ་བ་ཞེས་བརྗོད་དོ། ། དེ་རྣམས་ཀྱི་རྒྱུ་མཚན་ཡང་ཡོད་པ་ནི་བྱེད་ཆོས་ཀྱིས་དག་པ་དང་། བྱས་པ་སོགས་ནི་བྱེད་པ་པོ་དོན་གཞན་ལ་ལྟོས་པ་དང་། སྐྱེ་ལྡན་ནི། ཁྱད་པར་དུ་བྱེད་པ་པོ་དང་བྱས་པ་ངོ་བོ་གཅིག་པས་དེ་སྐད་བརྗོད་དོ། །
དེ་ཡང་རང་བཞིན་ཁྱད་པར་བྱེ་བྲག་ལ། ། ལྟོས་པའང་འོན་ཏེ་འབའ་ཞིག་པ། ། བསྒྲུབ་བྱ་བསྒྲུབ་པའི་ཕྱིར་བརྗོད་དེ། ། འཇིག་ལ་འབྲས་དང་ཡོད་ཉིད་བཞིན། ། ཞེས་རྣམ་འགྲེལ་ལས་སོ། ། གཉིས་པ་ཁྱབ་པའི་སྒོ་ནས་དབྱེ་ན་རྩོལ་བྱུང་ལྟ་བུ་མཐུན་ཕྱོགས་ལ་འཇུག་པ་ཆ་གཉིས་དང་། བྱས་ཡོད་པ་ལྟ་བུ་ཁྱབ་བྱེད་དུ་འཇུག་པ་གཉིས་སོ། ། ཡུལ་གྱིས་དབྱེ་ན་དོན་སྒྲུབ་དང་ཐ་སྙད་སྒྲུབ་གཉིས་སམ། དངོས་སྟོབས་ཀྱི་དང་གྲགས་རྟགས་གཉིས་སོ། ། གཉིས་པ་ངེས་བྱེད་ལ་གཉིས་ལས་ཕྱོགས་ཆོས་ངེས་བྱེད་ནི་མངོན་སུམ་རྗེས་དཔག་གོ །
གཉིས་པ་ཁྱབ་པ་ངེས་བྱེད་ལ་རྗེས་འགྲོའི་ཚུལ་སྒྲུབ་པ་ནི། བྱས་ཡོད་ཆོས་ཅན། འཇིག་པ་ཡིན་ཏེ། ཐོ་སོགས་ལ་མི་ལྟོས་པར་རང་རྒྱུ་ལ་འཇིག་པའི་ངོ་བོར་སྐྱེས་པའི་ཕྱིར། རྒྱུ་ཚོགས་པ་ཐམས་ཅད་རང་འབྲས་བསྐྱེད་པ་བཞིན་ཏེ། རྒྱུ་མེད་ཕྱིར་ན་འཇིག་པ་ནི། ། རང་གི་ངོ་བོ་རྗེས་འབྲེལ་ཉིད། ། ཅེས་རྣམ་འགྲེལ་ལས་སོ། ། ལྡོག་པའི་ཚུལ་སྒྲུབ་པ་ལ་གཉིས་ལས་དོན་སྒྲུབ་ཀྱི་རྟགས་དེ་དག་གི་ལྡོག་པ་ནི་འཇིག་མེད་ཆོས་ཅན། ནུས་པ་མེད་དེ།
རིམ་དང་ཅིག་ཅར་དོན་བྱེད་པས་སྟོང་པའི་ཕྱིར་ཞེས་པའི་གནོད་པ་ཅན་གྱི་ཚད་མས་འགྲུབ་སྟེ། རྣམ་ངེས་སུ། དེ་ལ་རིམ་དང་རིམ་པ་མིན། ། འགལ་ཕྱིར་སྐད་ཅིག་མ་ཡིན་མེད། ། ཅེས་ཏེ། རིམ་པ་ནི། ལྷན་ཅིག་བྱེད་པ་ལ་ལྟོས་ནས་རིམ་གྱིས་བྱེད་པ་དང་། ཅིག་ཅར་ནི། ཕྱིས་ཀྱི་བྱ་བ་ཐམས་ཅད་ཀྱང་སྐད་ཅིག་དང་པོ་ཉིད་དུ་བྱེད་པ་སྟེ། གཏན་ཚིགས་ཐིགས་པའི་འགྲེལ་པར།
འདི་ལྟར་ལྷན་ཅིག་བྱེད་པ་ལ་ལྟོས་ནས་རང་བཞིན་གྱིས་དོན་བྱེད་པ་ཡིན་ན་ཞེས་དང་། བྱ་བ་ཐམས་ཅད་ཅིག་ཅར་བྱས་ནས་ཀྱང་ཞེས་དང་། སྐད་ཅིག་མ་གཉིས་པ་ལ་སོགས་པ་ལ་བྱ་བ་བྱ་དགོས་པ་དེ་ཐམས་ཅད་ཀྱང་སྔོན་ཁོ་ན་བྱེད་པར་འགྱུར་ཏེ་ཞེས་སོ། ། ཐ་སྙད་སྒྲུབ་ཀྱི་རྟགས་ཀྱི་ལྡོག་པ་ནི་ཁྱབ་བྱེད་མ་དམིགས་པས་འགྲུབ་སྟེ། དེ་ཉིད་དུ། ལྡོག་པ་ངེས་པ་ཡང་རང་བཞིན་གྱི་གཏན་ཚིགས་དག་གི་ནི་ཁྱབ་པར་བྱ་བ་དང་ཁྱབ་པར་བྱེད་པའི་ངོ་བོ་གྲུབ་ན། ཡུལ་ལྟར་རུང་བ་ལ་ཁྱབ་པར་བྱེད་པ་དག་མི་དམིགས་པས་བསྒྲུབ་པར་བྱ་བ་མེད་ན་གཏན་ཚིགས་མེད་པར་གྲུབ་བོ་ཞེས་སོ། ། གཉིས་པ་འབྲས་རྟགས་ལ་མཚན་ཉིད། དབྱེ་བ། ངེས་བྱེད་གསུམ་གྱི་དང་པོ་ལ་དགག་པ་ནི།
ཕྱོགས་ཆོས་གྲུབ་དངོས་སུ་དེ་བྱུང་འབྲེལ་བ་ལ་བརྟེན་ནས་བསྒྲུབ་བྱའི་ཆོས་སྒྲུབ་ཆོས་དང་། རྗེས་སུ་འགྲོ་ལྡོག་ངེས་པ་ཞེས་པ་ནི། དེ་བྱུང་འབྲེལ་བའི་མཚན་ཉིད་ཀྱང་མེ་དུ་དེ་བྱུང་འབྲེལ་པར་སྒྲུབ་པ་ལ་འབྲས་རྟགས་སུ་ཐལ་བའི་ཕྱིར་རོ། ། གཉིས་པ་བཞག་པ་ནི་བསྒྲུབ་རྟགས་གང་དེ་བྱུང་འབྲེལ་པ་ངེས་པ་སྟེ། རྟོག་གེའི་སྐད་དུ། དེ་ལྟར་འབྲས་བུའི་གཏན་ཚིགས་དེ་ལས་བྱུང་བའི་འབྲེལ་པ་ལས་རྟོགས་པར་བྱེད་པའོ་ཞེས་སོ། ། དབྱེ་ན་གཉིས་ལས་དང་པོ་རྟོག་གེའི་སྐད་དུ། འབྲས་བུའི་གཏན་ཚིགས་འདི་ཡང་ཡུལ་གྱི་དབྱེ་བས་རྣམ་པ་གསུམ་སྟེ་ཞེས་པ་ལྟར། ཡུལ་གྱིས་དབྱེ་ན། རྒྱུ་དངོས་དང་།
རྒྱུའི་ཁྱད་པར་བསྒྲུབས་པའི་དང་། ཚོགས་པ་གཅིག་པའི་འབྲས་རྟགས་སོ། ། དང་པོ་ལ་དུ་ལྡན་གྱི་ལ་ལ་མེ་ཡོད་དུ་ཚད་མས་མ་ངེས་པ་དེ་ཆོས་ཅན། མེ་ཡོད་དེ། དུ་བ་ཡོད་པའི་ཕྱིར་ཞེས་པ་དང་། དུ་བ་ཆོས་ཅན། རྒྱུ་ཡོད་དེ། རེས་འགའ་སྐྱེ་བའི་ཕྱིར་ཞེས་པ་ལྟ་བུ་རྒྱུའི་རང་ལྡོག་སྒྲུབ་པ་དང་། ནམ་མཁའི་དུ་བ་ཆོས་ཅན། མེ་སྔོན་དུ་སོང་སྟེ།
དུ་བ་ཡིན་པའི་ཕྱིར་ཞེས་པ་ལྟ་བུ་རྒྱུ་སྔོན་སོང་སྒྲུབ་པ་གཉིས་སོ། ། གཉིས་པ་ནི། རྒྱུ་གཞན་དག་ནི་ཡོད་ན་ཡང་། ། དབང་པོའི་བློ་རྣམས་མེད་པའི་ཕྱིར། ། ཐ་དད་རྒྱུ་ཡི་རྗེས་དཔོག་འགྱུར། ། ཞེས་པ་ལྟར། མིག་ཤེས་ཆོས་ཅན། དབང་ཡིད་ལས་གཞན་པའི་རྒྱུ་ཡོད་དེ། དབང་ཡིད་དང་རྒྱུ་གཞན་ཚོགས་པ་ལ་བརྟེན་ནས་སྐྱེ་ལ། མ་ཚོགས་ན་མི་སྐྱེ་བའི་ཕྱིར་ཞེས་རྣམ་འགྲེལ་ལས་བྱུང་བ་ལྟ་བུའོ། །
གསུམ་པ་ནི། ཁ་ནང་གི་གོང་བུ་ཆོས་ཅན། གཟུགས་ད་ལྟ་བ་ཡོད་དེ། རོ་ད་ལྟ་བ་ཡོད་པའི་ཕྱིར་ཞེས་པ་ལ་སོགས་པ་སྟེ། འདི་ལ་རྒྱུའི་ཆོས་དཔོག་པ་ཞེས་ཀྱང་བྱ་སྟེ། དེའི་དོན་ཡང་རྒྱུའི་ཆོས་ནི་རོ་ལྟ་བུའི་རྒྱུ་ཡོད་སྔ་མ་དེས་གཟུགས་ད་ལྟ་བ་བསྐྱེད་པའི་ནུས་པ་དེ་ཡིན་ལ། དེ་ཆོས་ཅན་ལ་དངོས་སུ་དཔག་ལས་གཟུགས་ད་ལྟ་བ་ཤུགས་ལ་དཔོག་པ་ཡིན་ཏེ། རྣམ་འགྲེལ་དུ། ནུས་པ་འཇུག་པ་མེད་པར་ནི། ། རོ་མེད་དེ་ཉིད་གཞན་གྱིའང་རྒྱུ། །
ཞེས་སོ། ། འདིས་ནི་གཟུགས་ལས་རེག་པ་དཔོག་པ་དང་། གྲོག་མ་སྒོ་ང་དང་བཅས་ཏེ་འཕོ་བ་དང་། ཉ་འཕར་བ་དང་། གློག་འགྱུ་བ་དང་། སྦལ་བ་སྐད་འབྱིན་པ་ལ་སོགས་པས་ཆར་དང་རླུང་འབྱུང་རུང་དུ་དཔོག་པ་དང་། ཞི་འཚོས། དཔེར་ན་ཀུ་མུ་ཏ་ལ་སོགས། ། ཁ་བྱེ་རྒྱ་མཚོ་འཕེལ་བ་ལ། ། ཟླ་བ་འཆར་བ་རྟགས་ཡིན་ཞིང་། །
གདུང་བྱེད་ཡོད་པར་མཐོང་བ་ལས། ། ཆ་གཞན་དག་ལ་གྲིབ་མ་ནི། ། ཡོད་པར་རབ་ཏུ་ཤེས་པ་ཡིན། ། མུན་པར་འགལ་དུམ་ཚིག་མཐོང་ནས། ། རིང་ན་དུ་བ་དཔོག་པར་བྱེད། ། སྨིན་དྲུག་ཤར་བ་ལས་ཀྱང་ནི། ། སྣར་མ་ཉེ་བ་ཡིན་པར་རྟོགས། ། ཞེས་དེ་དག་རྒྱུའི་ཆོས་དཔོག་པའི་འབྲས་རྟགས་སུ་བཞེད་དེ། སྨིན་དྲུག་སྣར་མ་ནི་རྒྱུ་རླུང་གཅིག་པ་ཡིན་ནོ། ། དེ་བཞིན་དུ་བ་ལ་བུད་ཤིང་གི་འགྱུར་བ་ཚ་བའམ།
བུད་ཤིང་གི་དུ་བ་དང་། སོལ་བ་དང་། གནག་པ་ཡོད་པ་སྒྲུབ་པའང་དེར་འདུས། རྣམ་འགྲེལ་དུ། དུ་བས་བུད་ཤིང་འགྱུར་བ་བཞིན། ། དེ་བཞིན་དུ་མགོ་རྩིག་ཕུག་ཏུ་ཆུག་པའི་གོང་བུ་རྭ་ཅན་དེ་ཆོས་ཅན། རྭ་ཅན་ཡིན་ཏེ། བ་ལང་ཡིན་པའི་ཕྱིར་ཞེས་ཚོགས་པ་ལས་ཡ་གྱལ་དཔོག་པའང་དེར་འདུས་ཏེ། རྣམ་ངེས་སུ། ཚོགས་པ་རྣམ་པར་གཞག་པ་ཡི། །
རྒྱུ་ནི་ཚོགས་པ་ཅན་ཡིན་ཏེ། ། དེ་དག་མེད་ན་དེ་མེད་ཕྱིར། ། རྭ་ཅན་ཉིད་ལས་བ་ལང་ཡིན། ། ཞེས་དང་། དེའི་འགྲེལ་པར། མཐོང་བའི་ཆོས་ཅན་དང་། བསྒྲུབ་བྱ་ནི་ཚོགས་པ་གཅིག་ལ་རག་ལས་པའི་ཕྱིར་འབྲེལ་པ་ཡིན་ནོ་ཞེས་ཆོས་མཆོག་གིས་སོ། ། འདིས་ནི་གཏིང་མ་དཔོགས་ཤིང་མི་གཡོ་བར་གནས་པའི་ཆུ་ཆོས་ཅན། འོག་གཞི་བརྟན་པ་ཡོད་དེ། ཆུ་མི་གཡོ་བར་གནས་པའི་ཕྱིར་ཞེས་དང་།
ཆུ་སྐྱུར་ལུས་གནས་པ་ཡན་ལག་ལྔ་ལྡན་དུ་མཐོང་བའི་གཞི་ཆོས་ཅན། ཆུ་ཡོད་དེ། ཆུ་སྐྱར་ལུས་གནས་པ་ཡན་ལག་ལྔ་ལྡན་དམིགས་པའི་ཕྱིར་ཞེས་པའང་རྒྱུ་ཆོས་དཔོག་པར་གསུངས་ཏེ། རྣམ་ངེས་སུ། ཆུ་བརྟན་པ་མཐོང་ནས་གཏིང་མ་མཐོང་ཡང་གཞི་ཡོད་པ་རྗེས་སུ་དཔོག་པར་བྱེད་པ་གང་ཡིན་པ་དེ་ཡང་འབྲས་བུའི་རྟགས་ལས་སྐྱེས་པ་ཉིད་དེ་ཞེས་དང་། ཆུ་སྐྱར་གྱི་གནས་པ་ནི་ཆུ་ལ་བརྟེན་པ་ཡིན་ཏེ། དེ་ལས་ལུས་གནས་པ་ཐོབ་པས་དེའི་འབྲས་བུ་ཉིད་དུ་འབྲེལ་བའི་ཕྱིར་ཡུལ་ལ་སོགས་པ་ལ་ལྟོས་ནས་ཆུ་གོ་བར་བྱེད་པ་ཡིན་ནོ་ཞེས་སོ། ། ཡན་ལག་ལྔ་ནི་དཔྱིད་ཀྱི་དུས་དང་། དཔག་ཚད་དུ་མར་ཆུ་མེད་པའི་མྱ་ངམ་གྱི་ཡུལ་གྱི་མཐའི་ཁྱད་པར་དང་། ཆུ་སྐྱར་ལུས་རང་དབང་དུ་གྱུར་པ་དང་།
ཉམས་པ་མེད་པ་དང་། མི་གཡོ་བར་གནས་པའོ། ། གཉིས་པ་འབྲེལ་པས་དབྱེ་ན། དངོས་སྟོབས་དང་ཡིད་ཆེས་འབྲས་རྟགས་གཉིས་སོ། ། གསུམ་པ་ངེས་བྱེད་ལ་ཆོས་ནི་མངོན་སུམ་རྗེས་དཔག་གང་རུང་ལས་དང་། འབྲེལ་པ་ནི་མངོན་སུམ་སྔོན་དུ་འགྲོ་བའི་མ་དམིགས་པ་དང་། མ་དམིགས་པ་སྔོན་དུ་འགྲོ་བའི་མངོན་སུམ་ལས་ཏེ། ཤཱཀྱ་བློར། རེས་འགའ་ནི་མི་དམིགས་པ་སྔོན་དུ་འགྲོ་བའི་མངོན་སུམ་སྒྲུབ་པ་ཡིན་ལ། རེས་འགའ་ནི་མངོན་སུམ་སྔོན་དུ་འགྲོ་བའི་མི་དམིགས་པའོ་ཞེས་སོ། །
ཚུལ་ནི་གོང་དུ་བསྟན་པ་ལྟར་རོ། ། གཉིས་པ་དགག་རྟགས་ལ། མཚན་ཉིད། ཁྱད་པར་བྱེད་ཆོས། དབྱེ་བ་གསུམ་གྱི་དང་པོ་ལ་དགག་པ་ནི། ཆུ་མིག་པས་ཕྱོགས་ཆོས་གྲུབ་ཅིང་། བསྒྲུབ་བྱའི་ཆོས་དགག་པ་དང་རྗེས་སུ་འགྲོ་ལྡོག་ངེས་པ་ཞེ་ན། བུམ་པ་རྟག་དངོས་ཀྱིས་སྟོང་པར་སྒྲུབ་པའི་དགག་རྟགས་ཡང་དག་དེ་དགག་རྟགས་ཡང་དག་མ་ཡིན་པར་ཐལ་བའི་ཕྱིར་རོ། ། གཉིས་པ་གཞག་པ་ནི་ཚུལ་གསུམ་པར་ཚད་མས་ངེས་པའི་རྟགས་དེའི་བསྒྲུབ་བྱ་དགག་པར་ངེས་པ་སྟེ། ཆོས་མཆོག་ཆུང་བར།
དགག་པ་བསྒྲུབ་པར་བྱ་བ་ལ་མི་དམིགས་པའི་ཚུལ་གསུམ་པ་དང་ཞེས་སོ། ། གཉིས་པ་ཁྱད་པར་ཆོས་བཤད་པ་ལ། འོ་ན་དགག་པ་དེ་གང་ཞེ་ན། འདི་ལ་གཉིས་ཀྱི་མཚན་ཉིད་ལ་དགག་པ་ནི། ཆུ་མིག་པས། དེའི་སྤྱི་འཆར་བ་དེ་མིན་སྒྲུབ་པའི་སྤྱིར་འཆར་བ་ལ་ལྟོས་པ་ཞེ་ན། མཚན་ཉིད་ཐ་སྙད་བྱར་རུང་མི་རུང་ཆོས་ཅན། སྒྲུབ་པ་མིན་པར་ཐལ་བའི་ཕྱིར་ཏེ། དེ་མིན་གྱི་ཤེས་བྱ་མི་སྲིད་པའི་ཕྱིར། འདོད་མི་ནུས་ཏེ།
མཚོན་བྱ་ཡིན་ཞིང་མཚོན་བྱ་ལ་བསྒྲུབ་པས་ཁྱབ་པར་འདོད་པས་སོ། ། རིགས་རལ། སྒྲུབ་པ་བཀག་པ་ཞེས་པ་ལྟར་ན་བུམ་མེད་ཀྱི་ས་ཕྱོགས་དང་མ་ཆགས་པ་ཆོས་ཅན། དགག་པ་མ་ཡིན་པར་ཐལ། སྒྲུབ་པ་མ་བཀག་པའི་ཕྱིར། འདོད་ན། མ་ཡིན་དགག་མཚན་ཉིད་པ་མ་ཡིན་པར་ཐལ་བའི་ཕྱིར་རོ། ། གཉིས་པ་གཞག་པ་ནི། དགག་པའི་ཐ་སྙད་ལས་རྣམ་དཔྱད་དུ་ངེས་བྱ་བསྒྲུབ་པའི་རིགས་མི་མཐུན་དེ། གཏན་ཚིགས་ཐིགས་པའི་འགྲེལ་པར།
དགག་པའི་ངོ་བོའི་རྣམ་པར་དཔྱད་པས་ཞེས་དང་། ཆོས་མཆོག་ཏུ། དེའི་ཕྱིར་ཉེ་བར་བརྗོད་པ་མེད་པ་ལ་ལུས་ཅན་གྱི་སྒྲུབ་པ་བཀག་ན་དགག་པ་བརྗོད་པར་འགྱུར་བའི་ཞེས་སོ། ། གཉིས་པ་དབྱེ་བ་ལ། མེད་དགག་དང་། མ་ཡིན་དགག་གཉིས་ལས། དང་པོ་ལ། མཚན་ཉིད་དང་དབྱེ་བ་གཉིས་ལས། ཆུ་མིག་པས། དེའི་སྤྱི་འཆར་བ་དེ་མིན་བསྒྲུབ་པའི་སྤྱི་འཆར་བ་ལ་ལྟོས་ཤིང་།
དགག་བྱའི་ཆོས་སྒྲུབ་པ་བཀག་ནས་བསྒྲུབ་པ་མི་འཕེན་པ་ཞེས་པ་ནི། དགག་པ་མེད་དགག་ཏུ་ཐལ་ཞིང་། དགག་པའི་ཐ་སྙད་བྱར་མི་རུང་མེད་དགག་མིན་པར་ཐལ་བའི་ཕྱིར། ཁ་ཅིག་དགག་བྱ་བཀག་ཤུལ་དུ་བསྒྲུབ་པ་མི་འཕེན་པ་ཞེ་ན། ཤེས་བྱ་ཆོས་ཅན། ཁྱོད་ཀྱི་དགག་བྱ་མེད་དགག་མིན་པར་ཐལ་ལོ། ། གཞག་པ་ནི། རང་རྗོད་བྱེད་ཀྱི་དགག་སྒྲས་བྱ་བ་བཀག་ནས་དགག་པ་ཁོ་ན་འཕེན་པ་སྟེ། ཆོས་མཆོག་ཏུ། མེད་པར་དགག་པས་ནི་བཟློག་པ་འབའ་ཞིག་བརྗོད་པ་ཡིན་ལ་ཞེས་དང་།
རྒྱལ་དབང་བློར། མེད་པར་དགག་པ་ལ་ནི་ཏི་ངའི་མཐའ་ཁོ་ན་དང་དགག་སྒྲ་འབྲེལ་བ་སྟེ། རྟག་པར་མི་འགྱུར་རོ་ཞེས་བྱ་བ་དང་འབྲེལ་པ་ཁོ་ནར་དགག་སྒྲ་བརྗོད་པར་འདོད་པར་འགྱུར་རོ་ཞེས་སོ། ། དེས་ན་མེད་དགག་ཁོ་ན་དགག་སྒྲ་དང་འབྲེལ་ཞིང་། མ་ཡིན་དགག་ལ་ནི་དགག་སྒྲ་དང་ངེས་པར་འབྲེལ་བ་མི་དགོས་པར་བཤད་དོ། ། དབྱེ་ན། བུད་མེད་དེ་ལྟ་བུ། དགག་བྱ་ཤེས་བྱ་ལ་ཡོད་པ་དང་། རི་བོང་གི་རྭ་མེད་ལྟ་བུ་དགག་བྱ་ཤེས་བྱ་ལ་མེད་པ་གཉིས་སམ། བསལ་བྱ་ལོག་རྟོག་གི་སྒོ་ནས་དབྱེ་ན་བཞི་སྟེ།
གྲངས་ཅན་རྒྱུ་ལ་འབྲས་བུ་རང་ཆས་སུ་དང་། རང་བཞིན་ནམ་རྒྱུ་ལ་གཙོ་བོའི་སྒོ་ནས་གསལ་བ་རྣམས་མ་འདྲེས་པར་འདོད་པ་དང་། གསལ་བྱེད་དང་། ཐམས་ཅད་ཡོད་སྨྲ་དང་། རི་བོང་དང་རྭ་དག་ཡོད་པའི་ཕྱིར། རི་བོང་གི་རྭ་ཡོད་ཅེས་འདོད་པའི་ལོག་རྟོག་བསལ་བའི་དོན་དུ་སྔ་ན་མེད་པ། ཞིག་ནས་མེད་པ། ཕན་ཚུན་མེད་པ། ཤིན་ཏུ་མེད་པ་སྟེ། རྒྱུ་དུས་ན་འབྲས་བུ།
འབྲས་དུས་ན་རྒྱུ། ཤིང་ཤིང་མིན་གྱི་སེལ་བ་རི་བོང་གི་རྭ་ལྟ་བུའོ། ། གཉིས་པ་མ་ཡིན་དགག་ལ་གསུམ་ལས། མཚན་ཉིད་ལ་དགག་པ་ནི། ཁ་ཅིག་དེའི་སྤྱི་འཆར་བ་དེ་མིན་སྒྲུབ་པའི་སྤྱི་འཆར་བ་ལ་ལྟོས་ཤིང་། དགག་བྱའི་ཆོས་བསྒྲུབ་པ་བཀག་ནས། སྒྲུབ་པ་འཕེན་པ་ཞེ་ན། བུམ་མེད་ཀྱི་ས་ཕྱོགས་མ་ཡིན་དགག་མ་ཡིན་པར་ཐལ་ཞིང་། དགག་བྱ་དང་དེ་བཀག་གཉིས་ཀ་སྒྲུབ་པ་ཡིན་པ་གཅིག་བབ་པས་དངོས་འགལ་ཅིག་ཤོས་དགག་པ་ཡིན་ན་ཅིག་ཤོས་སྒྲུབ་པ་ཞེས་པའི་ཁས་བླངས་དང་འགལ་ལོ། ། གཉིས་པ་གཞག་པ་ནི།
རང་རྗོད་བྱེད་ཀྱི་དགག་སྒྲས་བྱ་བ་མི་འགོག་པར་དགག་པའི་ཁྱད་པར་དུ་བྱས་པ་སྒྲུབ་པ་འཕེན་པ་སྟེ། ཆོས་མཆོག་ཏུ། མ་ཡིན་པ་ཡིན་ན་ནི་དོན་གཞན་བརྗོད་པར་འགྱུར་རོ་ཞེས་དང་། རྒྱལ་དབང་བློར། མ་ཡིན་པར་དགག་པ་ལ་དགག་སྒྲ་ནི་བྱ་བ་དང་འབྲེལ་བ་མེད་པ་ཁོ་ན་སྟེ། དེའི་ཕྱིར་དེ་ལ་བྱ་བ་དགག་པ་མ་ཡིན་གྱི། འོ་ན་ཅི་ཡིན་ན་བསྒྲུབ་པར་བྱའོ་ཞེས་སོ། ། གཉིས་པ་ཁྱད་པར་དཔྱད་པ་ནི། དགག་པའི་ཁྱད་པར་ཡིན་པའི་མ་ཡིན་དགག་ལ་ནི་དངོས་སུ་ཁྱད་པར་དུ་བྱས་པ་དགོས་ཤིང་། མ་ཡིན་དགག་ཙམ་ལ་ནི་མི་དགོས་ཏེ།
སྒྲུབ་པ་ཐམས་ཅད་མ་ཡིན་དགག་ཡིན་པའི་ཕྱིར་ཏེ། རྣམ་འགྲེལ་དུ། སྒྲུབ་བྱེད་སྔ་མ་དག་གིས་ནི། ། མ་ཡིན་སྒྲུབ་པར་བྱེད་ཕྱིར་རོ། ། ཞེས་རང་འབྲས་ཀྱི་རྟགས་ཀྱིས་མ་ཡིན་དགག་སྒྲུབ་པར་བཤད་པའི་ཕྱིར་རོ། ། གསུམ་པ་དབྱེ་ན། སྒྲུབ་པ་དངོས་སུ་འཕེན་པ་བུམ་མེད་ཀྱི་ས་ཕྱོགས་ལྟ་བུ་དང་། ཤུགས་ལ་འཕེན་པ་མ་ཆགས་པ་དང་མ་རིག་པ་ལྟ་བུའོ། ། ཡང་ན་དགག་པ་བསྡུས་པའི་འབྲེལ་པ་ལས་འབྱུང་བ་ལྟར་སྒྲུབ་པ་དོན་གྱིས་འཕེན་པ། ཚིག་གིས་འཕེན་པ།
གཉིས་ཀས་འཕེན་པ། གཞན་གསལ་བའི་སྒོ་ནས་འཕེན་པ་བཞིའོ། ། གསུམ་པ་དབྱེ་བ་ལས། ཤཱཀྱ་བློར། ཡོད་པ་དང་མེད་པ་དགག་པ་དང་སྒྲུབ་པ་སྟེ། དེ་གཉིས་ཀྱི་གཏན་ཚིགས་དག་གོ་ཞེས་པ་ལྟར། སྣང་རུང་དང་། མི་སྣང་བ་མ་དམིགས་པ་ལ་གཉིས་ལས། དང་པོ་ལ་མཚན་ཉིད་ནི། སྣང་རུང་མ་དམིགས་པ་རྟགས་སུ་སྦྱར་བའི་དགག་རྟགས་ཡང་དག་སྟེ།
དེ་ཉིད་དུ། མེད་པར་སྒྲུབ་པའི་གཏན་ཚིགས་ནི་དམིགས་པའི་མཚན་ཉིད་ཀྱིས་གྱུར་པ་མ་དམིགས་པའོ་ཞེས་སོ། ། དབྱེ་ན། འབྲེལ་ཟླ་མ་དམིགས་པ་དང་འགལ་ཟླ་དམིགས་པ་གཉིས་ལས། དང་པོ་ལ་མཚན་ཉིད་ནི། རང་གི་དགག་བྱའི་ཆོས་ཀྱིས་འབྲེལ་ཟླ་མ་དམིགས་པ་རྟགས་སུ་སྦྱར་བའི་དགག་རྟགས་ཏེ། ཆོས་མཆོག་ཆུང་བར། ཁ་ཅིག་ནི་དོན་གཞན་གྱི་སྒོ་ནས་པར་བྱེད་ཅེས་སོ། ། དབྱེ་ན་བཞི་ལས། རང་བཞིན་མི་དམིགས་པ་ནི་བུམ་མེད་དུ་མི་དྲན་པའི་འདས་ད་ལྟར་གྱི་བུམ་པ་མ་དམིགས་པའི་ས་ཕྱོགས་ཆོས་ཅན།
འདས་ད་ལྟར་སྣང་རུང་གི་བུམ་པ་མེད་དེ། འདས་ད་ལྟར་བུམ་པ་སྣང་རུང་དུ་ཡོད་ན་འདས་ད་ལྟར་གྱི་རང་གི་མངོན་སུམ་གྱིས་དམིགས་དགོས་པ་ལས་འདས་ད་ལྟར་གྱི་བུམ་པ་སྣང་རུང་འདས་ད་ལྟར་གྱི་མངོན་སུམ་གྱིས་མ་དམིགས་པའི་ཕྱིར་ཞེས་པ་སྟེ། ཆོས་མཆོག་ཆུང་བར། དེ་ལྟ་ན་སྔོན་འདི་ན་བུམ་པ་ཡོད་པ་མ་ཡིན་ཏེ། མི་དམིགས་པའི་ཕྱིར་ཞེས་བྱ་བ་དང་། དམིགས་པ་མེད་པའི་ཕྱིར་མེད་པ་ཡིན་པར་ཤེས་པར་ནུས་ཀྱི། འདི་ན་བུམ་པ་ཕྱིས་ཡོད་པར་འགྱུར་བ་མ་ཡིན་ཏེ། མི་དམིགས་པར་འགྱུར་བའི་ཕྱིར་ཞེས་བྱ་བར་ནི་ཤེས་པར་མི་ནུས་ཏེ། མ་འོངས་པའི་མི་དམིགས་པ་ཡོད་པར་ཐེ་ཚོམ་ཟ་བའི་ཕྱིར་རོ་ཞེས་སོ། ། འདི་ནི་རྣམ་འཇོག་རྟགས་སུ་བཀོད་ནས་རྣམ་པར་གཞག་བྱ་སྒྲུབ་པ་ཡིན་པས་རང་བཞིན་གཏན་ཚིགས་སུ་སྡུད་དེ།
རྟོག་གེའི་སྐད་དུ། མི་དམིགས་པ་ནི་ལས་ཀྱི་ཆོས་ཕྱོགས་བསྒྲུབ་པར་བྱ་བ་དང་ནི་ལྷན་ཅིག་དེའི་བདག་ཉིད་ཀྱི་འབྲེལ་བར་རྟོགས་པར་བྱ་ཞིང་ཞེས་སོ། ། འདི་ནི་ལས་ལ་གནས་པའི་མ་དམིགས་པ་ཡིན་ལ། བྱེད་པ་པོ་ལ་གནས་པའི་མ་དམིགས་པ་ནི། བུམ་པས་དག་པའི་ས་ཕྱོགས་འཛིན་པའི་མངོན་སུམ་ཆོས་ཅན། འདས་ད་ལྟར་གྱི་བུམ་པ་མེད་པའི་ཐ་སྙད་དུ་འབྱུང་དུ་རུང་སྟེ། བུམ་པས་དག་པའི་ས་ཕྱོགས་སུ་འདས་ད་ལྟར་གྱི་བུམ་པ་སྣང་རུང་མ་དམིགས་པའི་འཛིན་པ་མངོན་སུམ་ཡིན་པའི་ཕྱིར་ཞེས་རྟགས་སུ་སྦྱར་བར་ཆོས་མཆོག་བཞེད་དོ། ། བུམ་པས་དབེན་པའི་ས་ཕྱོགས་དེ་ཉིད་ནི། མེད་པའི་ཐ་སྙད་ཀྱི་ཡུལ་ཡིན་ལ་དེའི་ཡུལ་ཅན་གྱི་ཤེས་པ་མི་དམིགས་པ་ནི་རྒྱུ་ཡིན་ནོ་ཞེས་སོ། ། རྟོག་གེའི་སྐད་དུ།
དེ་ལྟར་ནི་བུམ་པས་དབེན་པའི་ས་ཕྱོགས་སམ། ཕྱོགས་ཀྱི་ཤེས་པ་ནི་མི་དམིགས་པ་ཞེས་བརྗོད་དོ་ཞེས་སོ། ། འདི་ལ་ནི་དེ་བྱུང་འབྲེལ་བ་ཡོད་དེ། དེ་ཉིད་དུ། བྱེད་པ་པོའི་ཆོས་ཀྱི་ཕྱོགས་ལ་ནི་དེ་ལས་བྱུང་བས་ཏེ་ཞེས་སོ། ། རྣམ་འགྲེལ་དུ། རྒྱུ་ལས་འབྲས་བུ་བསྒྲུབ་པས་ན་ཞེས་སོགས་ལ་དགོངས་ཤིང་། འདི་ནི་སྔར་དཔེ་ལ་ཐ་སྙད་མ་ཞུགས་པའི་གང་ཟག་ལ་སྟོན་ཏོ། ། མེད་པའི་ཐ་སྙད་ཀྱང་གསུམ་སྟེ། ཆོས་མཆོག་ཆུང་བར།
མེད་པའི་ཐ་སྙད་ནི་མེད་དོ་ཞེས་བྱ་བའི་རྣམ་པར་ཤེས་པ་དང་སྒྲའི་རྣམ་པ་དང་། དགོས་པ་མེད་པར་འགྲོ་བ་དང་། འོང་བའི་མཚན་ཉིད་འཇུག་པ་ལུས་ཀྱི་མེད་པའི་ཐ་སྙད་དེ། བུམ་པ་མེད་པར་ཤེས་ན་ནི་ཐེ་ཚོམ་མེད་པར་འགྲོ་བ་དང་། འོང་བར་འཇུག་པར་བྱེད་དོ་ཞེས་སོ། ། འབྲས་བུ་མ་དམིགས་པ་ནི་ངོས་བཞི་དང་ར་བས་ཀུན་ནས་བསྐོར་བ། དུ་བ་མ་དམིགས་པའི་ས་ཕྱོགས་ན་ཆོས་ཅན། དུ་རྒྱུ་ནུས་པ་ཐོགས་མེད་པ་དག་མེད་དེ། དུ་བ་སྣང་རུང་མེད་པའི་ཕྱིར་ཞེས་པ་ལྟ་བུའོ། ། རྒྱུ་ལ་མ་དམིགས་པ་ནི་མེ་དུ་ཐེ་ཚོམ་ཟ་བའི་མཚན་མོའི་རྒྱ་མཚོ་རླངས་ལྡན་ཆོས་ཅན།
སྣང་རུང་དུ་བ་མེད་དེ། སྣང་རུང་དུ་བ་ཡོད་ན་མེའི་ཁ་དོག་ཡོད་པར་དམིགས་པའི་ཕྱིར་ཞེས་པ་ལྟ་བུའོ། ། ཁྱབ་བྱེད་མ་དམིགས་པ་ནི་ཤ་པ་ཡོད་མེད་ཐེ་ཚོམ་ཟ་བའི་ཤིང་མ་དམིགས་པའི་བྲག་རྫོང་ཆོས་ཅན། སྣང་རུང་གི་ཤ་པ་མེད་དེ། སྣང་རུང་གི་ཤ་པ་ཡོད་ན་ཤིང་ཡོད་པར་དམིགས་སུ་རུང་བ་ལས་སྣང་རུང་གི་ཤིང་མ་དམིགས་པའི་ཕྱིར་ཞེས་པ་ལྟ་བུ་སྟེ། འདི་དང་སྔ་མ་གཉིས་དགག་བྱ་སྣང་མི་རུང་འགོག་ན་དོན་སྒྲུབ་དང་། དེ་ལས་གཞན་དུ་ཐ་སྙད་སྒྲུབ་པ་སྟེ། ཤཱཀྱ་བློར། མེད་པ་སྒྲུབ་པ་དང་། མེད་པའི་ཐ་སྙད་སྒྲུབ་པ་ཞེས་སོ། །
གཉིས་པ་འགལ་ཟླ་དམིགས་པ་ལ་གཉིས་ལས། མཚན་ཉིད་ནི། རང་ལས་དོན་གཞན་པའི་རང་གི་དགག་བྱའི་ཆོས་རང་གི་ཤེས་འདོད་ཆོས་ཅན་ལ་འགོག་ནུས་ཀྱི་དགག་རྟགས་ཏེ། ཆོས་མཆོག་ཆུང་བར། ཁ་ཅིག་ནི་དོན་གཞན་འགོག་པའི་སྒོ་ནས་རྗོད་པར་བྱེད་དོ་ཞེས་སོ། ། གཉིས་པ་དབྱེ་བ་ལ་འགལ་བའི་རབ་ཏུ་དབྱེ་བ་དང་། དེ་ལ་བརྟེན་པའི་རྟགས་ཀྱི་དབྱེ་བ་གཉིས་ལས། དང་པོ་ལ། དབྱེ་གཞི། དབྱེ་དོན།
འབྱེད་པའི་རྒྱུ་གསུམ་གྱི་དང་པོ་ནི། འགལ་བ་ཙམ་སྟེ། འདི་ལ་གཉིས་ལས། དགག་པ་ནི། ཁ་ཅིག་ཆོས་གང་ཞིག་གང་གིས་དབེན་པ་ཞེ་ན། མཚན་ཉིད་ཐ་སྙད་བྱར་རུང་བྱར་མི་རུང་གི་དབེན་པར་ཐལ། བཞག་པ་ནི། རིགས་མི་མཐུན་པ་རྣམ་པར་བཅད་པའི་ངོ་བོར་གནས་པ་སྟེ། ཤཱཀྱ་བློས། གཉིས་པ་ལ་ལྷན་ཅིག་མི་གནས་འགལ་དང་ཕན་ཚུན་སྤངས་འགལ་གཉིས་ལས།
དང་པོ་ལ་གཉིས་ལས་མཚན་ཉིད་ལ་དགག་པ་ནི། ཁ་ཅིག་ཆོས་གང་ཞིག་གང་གིས་དབེན་ཞིང་སྤང་གཉེན་ནུས་ལྡན་གྱི་རྒྱུན་འགྲོགས་སུ་མི་རུང་བ་ཞེ་ན། ལྷན་ཅིག་མི་གནས་པར་གྱུར་པའི་ཚ་གྲང་ལྷན་ཅིག་མི་གནས་འགལ་མིན་པར་ཐལ། སྐད་ཅིག་གཅིག་གཉིས་ཀྱི་བར་དུ་རྒྱུན་འགྲོགས་སུ་རུང་བའི་ཕྱིར་ཞེས་ཆོས་མཆོག་གིས་བཤད་དོ། ། བཞག་པ་ནི། དངོས་པོ་ཐ་དད་ལས་གྱུར་པའི་འགལ་བ་གང་ཞིག་རྒྱུན་གཅོད་པར་རུང་བ་སྟེ། རིགས་ཐིགས་སུ། རྒྱུ་མ་ཚང་བ་མེད་པར་འབྱུང་བ་ལ་གཞན་ཡོད་ན་མེད་པའི་ཕྱིར་འགལ་བ་སྟེ་ཞེས་སོ། ། དེ་ལ་དངོས་ལས་གྱུར་པ་ནི་འགལ་ཟླ་གཉིས་ཀ་དངོས་པོ་མིན་པ་དང་། རྒྱུན་གཅོད་པར་རུང་བ་ནི།
རྒྱུ་འགྲོགས་སུ་མི་རུང་བ་སྟེ། སྐད་ཅིག་ལ་ལྷན་ཅིག་མི་གནས་འགལ་མི་སྲིད་ལ་ཚ་གྲང་སྐད་ཅིག་ཐ་མ་སྐད་ཅིག་གཞན་དང་མཚམས་སྦྱོར་མི་ནུས་པའི་ཆ་ནས་འགལ་བ་ཡིན་གྱི། ནུས་ཆུང་དུ་བསྐྱེད་པའི་ཆ་ནས་འགལ་བ་མིན་ཏེ། ཆོས་མཆོག་ཏུ། དེ་ལྟར་ན་དོན་དམ་པ་སྐད་ཅིག་མ་འདི་གཉིས་འགལ་བ་མ་ཡིན་ཡང་སྐད་ཅིག་མང་པོ་རྣམས་མ་ཡིན་ཏེ། འདི་ལྟར་བསྲེག་པར་བྱ་བའི་སྐད་ཅིག་མ་བསྐྱེད་པ་ན། གྲང་བའི་སྐད་ཅིག་མ་བྱུང་དུ་ཟིན་ཀྱང་། འགག་པའི་རྐྱེན་དུ་འགྱུར་རོ། ། རྒྱུན་གཉིས་བཟློག་པར་བྱ་བ་དང་། ཟློག་པར་བྱེད་པ་ཉིད་ཀྱི་རྒྱུ་མཚན་གྱི་སྒོ་ནས་འགལ་བར་གནས་སོ་ཞེས་དང་།
ཆེ་བར། སྔ་མ་དང་ཕྱི་མའི་སྐད་ཅིག་མ་རྒྱུ་དང་འབྲས་བུའི་དངོས་པོར་གྱུར་པ་གང་ཡིན་པ་དེ་དག་ཉིད་ནི་འགལ་བ་མ་ཡིན་ནོ་ཞེས་སོ། ། དབྱེ་བ་ལ་ཚ་གྲང་ལྟ་བུ་ཕན་ཚུན་གནོད་པ། སྣང་བས་མུན་པ་འཇོམས་པ་ལྟ་བུ་ནུས་པ་ཉམས་པར་བྱེད་པ་དང་། མུན་པས་སྣང་བ་འཇིག་པ་ལྟ་བུ་ནུས་པ་མི་འཇོམས་ཀྱང་སྐབས་མི་འབྱེད་པ་སྟེ་གསུམ་དུ་དགག་པ་བསྡུས་པའི་འགྲེལ་པ་ལས་བཤད་དོ། ། གསུམ་པ་ངེས་བྱེད་ལ། ངེས་བྱ་གནོད་པར་བྱ་བྱེད་དང་དེ་ངེས་བྱེད་ཀྱི་ཚད་མ་གཉིས་ལས། དང་པོ་ལ་གཉིས་ལས། གནོད་བྱ་ལ་མཚན་ཉིད། ལྡོག་པའི་དུས།
དབྱེ་བ་གསུམ་གྱི་དང་པོ་ལ་དགག་པ་ནི། ཁ་ཅིག་ནུས་མེད་དུ་བསྐྱེད་བྱ་ཞེས་པ་མི་འཐད་དེ། བསྐྱེད་བྱ་མིན་པའི་ཕྱིར་རོ། ། ནུས་ཆུང་དུ་བསྐྱེད་བྱ་ཞེས་པའང་རྗེས་དཔག་དང་དེའི་བསལ་བྱ་སྒྲོ་འདོགས་ལ་མ་ཁྱབ་སྟེ། སྐད་ཅིག་ཕྱི་ལོགས་སུ་སྒྲོ་འདོགས་འགག་པས་མེད་པའི་ཕྱིར་རོ། ། བཞག་པ་ནི། དེ་དང་ལྷན་ཅིག་མི་གནས་པའི་འགལ་བའི་སྒོ་ནས་དེའི་རྒྱུ་གཅད་བྱའོ། ། གཉིས་པ་ནི། ཆེས་མྱུར་ན་སྐད་ཅིག་དང་པོ་ལ་གནོད་བྱེད་ཀྱིས་ནུས་མེད་དུ་རུང་བར་བསྐྱེད། གཉིས་པ་ལ་ནུས་མེད་དུ་བསྐྱེད།
གསུམ་པ་ལ་རྒྱུན་འགག་པར་བྱེད་དེ། ཆོས་མཆོག་ཆུང་བར། ཟློག་པར་བྱེད་ན་ཆེས་མྱུར་ན་སྐད་ཅིག་གསུམ་པ་ལ་བྱེད་དོ། ། སྐད་ཅིག་དང་པོ་ལ་ནི། ཚོགས་པ་ན་ནུས་པ་མེད་པའི་གནས་སྐབས་སུ་རུང་བར་བྱེད་པ་ཡིན་ནོ། ། གཉིས་པ་ལ་ཡང་འགལ་བ་ནུས་པ་མེད་པར་བྱེད་དོ། ། གསུམ་པ་ལ་ནི་འགལ་བ་ནུས་པར་མེད་པ་འགག་པའི་ཡུལ་དེར་འོང་བར་བྱེད་དོ་ཞེས་སོ། ། བུམ་པའི་མཚམས་གཟུང་དུ་མེད་ཅེས་ཆོས་མཆོག་གསུངས་ཀྱང་། གང་དང་གང་གི་རྒྱུ་ལ་གནོད་པས་རྒྱུ་མ་ཚང་བར་བྱས་པ་དང་དེ་དང་དེའི་སྒོ་ནས་ལྷན་ཅིག་མི་གནས་པར་འཇོག་སྟེ། རྣམ་འགྲེལ་དུ།
ཡོད་ན་ཡོད་པ་མིན་ཕྱིར་རམ། ། ཞེས་དང་། ཤཱཀྱ་བློར། འདི་ལྟ་སྟེ། ཉེ་བར་ཁོ་ནས་དེའི་རྒྱུ་མ་ཚང་བར་འགྱུར་རོ་ཞེས་བྱ་བར་ཤེས་སོ་ཞེས་སོ། ། གསུམ་པ་དབྱེ་ན། སྒྲོ་འདོགས་དང་སྒོམ་སྤང་ཆུང་ངུའི་ཆུང་ངུ་ལྟ་བུ་ངོ་བོ་དང་ས་བོན་ལ་གནོད་པ་གཉིས་སམ། མུན་པ་དང་སྒྲོ་འདོགས་ལྟ་བུ་གཟུགས་ཅན་དང་། གཟུགས་མེད་གཉིས་སོ། ། གཉིས་པ་ལ་གནོད་བྱེད་ལ་གསུམ་ལས་མཚན་ཉིད་ལ་དགག་པ་ནི།
ཁ་ཅིག་གནོད་བྱ་ནུས་ཆུང་དུ་བསྐྱེད་བྱར་མི་རུང་ཞིང་ཉེར་ལེན་སྔ་མ་ལ་ཁྱབ་ཆེས་སོ། ། གཞག་པ་ནི། དེའི་རྒྱུན་གཅོད་བྱེད་ཡིན་པས་དེ་དང་ལྷན་ཅིག་མི་གནས་པའི་འགལ་བའོ། ། གཉིས་པ་རྒྱུན་གཅོད་ཚུལ་ནི་ཁ་ཅིག་སྔ་ལོགས་སུ་རྒྱུན་གཅོད་པར་འདོད་པ་ལྟར་ན་དུས་མཉམ་དང་ཕྱི་ལོགས་སུ་མེད་པས་གནོད་བྱ་མི་སྲིད་པར་འགྱུར་རོ། ། ཁ་ཅིག་མ་འོངས་པ་སྐྱེ་འགྱུར་འགོག་ཅེས་པའང་མི་འཐད་དེ། མ་འོངས་པ་ན་སྒྲོ་འདོགས་དེ་སྐྱེ་ན་སྐྱེ་འགྱུར་མ་བཀག་པར་འགྱུར་ལ། མི་སྐྱེ་ན་དངོས་པོ་མིན་པས་གནོད་བྱར་མི་རུང་བའི་ཕྱིར་རོ། ། ཁ་ཅིག་རིགས་རྒྱུན་གཅོད་པ་ཡིན་པས་ཚོན་དམར་པོ་དེ་ཡང་རས་དཀར་པོའི་གཉེན་པོ་ཡིན་ཞེས་པའང་མི་འཐད་དེ། རས་དཀར་པོའི་རྒྱུར་མི་གནོད་པས་གནོད་བྱ་གནོད་བྱེད་མིན་གྱི་ཕན་ཚུན་སྤང་འགལ་དུ་ཆོས་མཆོག་ཆུང་བར་བཤད་དོ། ། དེས་ན་རྫས་རྒྱུན་གཅོད་པ་ཡིན་ཚུལ་ཡང་གནོད་བྱ་བཟློགས་ནས་གནོད་བྱའི་ཡུལ་འོང་བ་ཡིན་ཏེ།
ཆོས་མཆོག་ཏུ། མུན་པ་ལོག་པ་ན་ཡུལ་དེར་གནོནཾ་པར་འགྱུར་བ་ཡིན་ནོ་ཞེས་དང་། ཆུང་བར་ཡུལ་དེར་སྣང་བ་སྐྱེས་ཏེ་ཞེས་པ་ལྟར་རོ། ། གསུམ་པ་དབྱེ་ན་ངོ་བོ་དང་ས་བོན་ལ་གནོད་བྱེད། ངེས་ཤེས་དང་རྡོ་རྗེ་ལྟ་བུའི་ཏིང་ངེ་འཛིན་གཉིས་སམ། གཟུགས་ཅན་དང་གཟུགས་པ་གཉིས་སོ། ། གཉིས་པ་དེ་ངེས་བྱེད་ཀྱི་ཚད་མར་དང་པོར་གནོད་བྱ་རྒྱུ་མ་ཚང་བ་མེད་པ་ཅན་དམིགས། དེ་ནས་གནོད་བྱེད་སྟོབས་ཆེན་དམིགས། དེ་རྗེས་གནོད་བྱ་སྣང་རུང་མ་དམིགས་པ་ལས་འགལ་བར་རྟོགས་ཏེ། ཤཱཀྱ་བློར།
རྒྱུ་མ་གཏུགས་པ་ཅན་ཞེས་བྱ་བ་ནི་རྒྱུ་མ་ཟད་པ་ཅན་ནོ། ། འབྱུང་བ་ནི་སྐྱེ་བ་སྟེ་འགལ་བ་ཉེ་བའི་སྔོན་ན་ཞེས་བྱ་བར་ཤེས་པར་བྱའོ། ། གཞན་ཡོད་ན་སྟེ་འགལ་བ་ཡོད་པར་གྱུར་ན་མེད་པའི་ཕྱིར། དེ་གཉིས་ཕན་ཚུན་འགལ་བར་རྟོགས་སོ་ཞེས་སོ། ། གཉིས་པ་ཕན་ཚུན་སྤངས་འགལ་ལ། མཚན་ཉིད། དབྱེ་བ། ངེས་བྱེད་གསུམ་གྱི་དང་པོ་ལ་དགག་པ་ནི། ཁ་ཅིག་ཆོས་གང་ཞིག་རང་གི་དགག་བྱས་དབེན་པ་ཞེ་ན། བུམ་པ་དང་བུམ་པ་ཕན་ཚུན་སྤང་འགལ་དུ་ཐལ་ལོ། །
གཞག་པ་ནི། མཚན་ཉིད་ལས་གྱུར་པའི་འགལ་བ་གང་ཞིག་ཕན་ཚུན་དུ་དམིགས་པ་སྤངས་ནས་གནས་པ་སྟེ། རིགས་ཐིགས་སུ། གཅིག་གིས་གཅིག་སྤངས་ཏེ་གནས་པའི་མཚན་ཉིད་ཁོ་ན་སྟེ། ཞེས་དང་། དེ་ལ་མཚན་ཉིད་ལས་གྱུར་པ་ནི་མཚན་ཉིད་ཐ་དད་པས་ཕན་ཚུན་གཅིག་གཅིག་ལས་ལྡོག་པའི་ངོ་བོར་གནས་པ་ཡིན་ཏེ། ཆོས་མཆོག་ཏུ། ལྡོག་པ་དེས་གནས་པའི་མཚན་ཉིད་ངོ་བོ་ཉིད་གང་ཡིན་པ་དེ་དག་གི་ཕན་ཚུན་སྤངས་ཏེ་གནས་པའི་མཚན་ཉིད་ཁོ་ན་ལས་འགལ་བ་ཡིན་ཏེ། འདི་ནི་མཚན་ཉིད་པའི་འགལ་བ་མཚན་ཉིད་ཀྱི་རང་བཞིན་ལ་རྣམ་པར་གནས་པ་ཡིན་ནོ་ཞེས་སོ། ། འདི་ནི་ཐ་སྙད་དུ་འཇོག་བྱེད་དང་བདག་ཉིད་གཅིག་པར་འགལ་བས་གཅིག་པ་བཀག་པའི་ཐ་སྙད་ཀྱང་ཡིན་ཏེ།
ཆོས་མཆོག་ཆུང་བར། འགལ་བ་འདིས་ནི་དངོས་པོ་རྣམས་ཡང་དག་པར་ཐ་དད་པར་གཞག་སྟེ་ཞེས་དང་། ཕན་ཚུན་སྤངས་ཏེ་གནས་པའི་ངོ་བོ་གང་ཡིན་པ་ཐམས་ཅད་ནི་དེས་ན་གཅིག་པ་བཀག་པ་ཉིད་ཡིན་པས་ཞེས་སོ། ། གཉིས་པ་དབྱེ་བ་ལ། དངོས་འགལ་དང་བརྒྱུད་འགལ་གཉིས་ལས། དང་པོ་ལ་གཉིས་ཀྱི་མཚན་ཉིད་ལ་དགག་པ་ནི། ཁ་ཅིག ཆོས་གང་ཞིག་གང་གིས་དབེན་ཞིང་དགག་བྱ་རྣམ་པར་བཅད་ལྡོག་ཏུ་གནས་པ་ཞེ་ན། སྔོ་མིན་བཅད་ལྡོག་སྔོ་མིན་དང་དངོས་འགལ་དུ་ཐལ་ལོ། ། ཁ་ཅིག
རང་དང་རང་བཀག་པ་ཞེས་ཏེ། དེའི་དོན་དེ་ཡིན་པ་དང་མ་ཡིན་པའོ་ཞེ་ན། བརྒྱུད་འགལ་ཐམས་ཅད་དངོས་འགལ་དུ་འགྱུར་ལ། ཁ་ཅིག་ཕུང་གསུམ་མེད་པ་ཞེ་ན། བྱས་པ་དང་དངོས་པོ་མ་ཡིན་པ་དངོས་འགལ་དུ་ཐལ་ལོ། ། གཞག་པ་ནི། མཚན་ཉིད་ལས་གྱུར་པའི་འགལ་བ་གང་ཞིག དངོས་སུ་སྤངས་ནས་གནས་པའོ། ། དབྱེ་ན། སྐྱེས་མ་སྐྱེས་གཡོ་མི་གཡོ་ལྟ་བུ་རྫས་དངོས་འགལ་དང་།
མཚན་ཉིད་ཐ་སྙད་བྱར་རུང་མི་རུང་ལྟ་བུ་ལྡོག་པ་དངོས་འགལ་གཉིས་སམ། འགལ་ཟླ་ཤེས་བྱ་ལ་སྲིད་མི་སྲིད་གཉིས་སོ། ། གཉིས་པ་བརྒྱུད་འགལ་ལ་གཉིས་ལས་མཚན་ཉིད་ལ་དགག་པ་ནི། ཁ་ཅིག གང་ཞིག་གང་གིས་དབེན་ཞིང་དགག་བྱ་རྣམ་པར་བཅད་ལྡོག་གི་ཁྱབ་བྱར་གནས་པ་སྟེ། དངོས་འགལ་གྱི་ཁྱད་པར་དུ་བྱས་པ་དང་། འགག་བྱ་དགག་གཞི་རྣམ་པ་གསལ་བའི་དང་མི་གསལ་བའི་བརྒྱུད་འགལ་ཏེ་ཨུཏྤ་ལའི་སྔོན་པོ་སྔོན་མིན་དང་། སྔོ་སེར་དང་། བྱས་པ་དང་རྟག་པ་ལྟ་བུ་སྟེ། དང་པོ་གཉིས་ཚད་མས་གནོད་འགལ་དང་།
གཉིས་པ་རྟག་དང་དགག་བྱའི་ཆོས་ཀྱིས་འགལ་བའོ་ཞེ་ན། བུམ་མིན་གསེར་བུམ་དང་བརྒྱུད་འགལ་མིན་པར་ཐལ་ལོ། ། ཁ་ཅིག རང་དང་རང་བཀག་པའི་ཁྱབ་བྱེད་ཅེ་ན། ཨུཏྤ་ལ་སྔོན་པོ་དང་སྔོ་མིན་ཆོས་ཅན། རྒྱུད་འགལ་མིན་པར་འགལ། རང་ལས་ཐ་མི་དད་པས། རང་དང་རང་བཀག་པའི་ཁྱབ་བྱར་འགལ་བའི་ཕྱིར། གཞག་པ་ནི། མཚན་ཉིད་ལས་གྱུར་པའི་འགལ་བ་གང་།
ཚད་མས་གནོད་འགལ་དུ་གྱུར་པའོ། ། དེའི་དོན་ཡང་དངོས་སུ་མི་འགལ་ལ་བདག་གཅིག་པར་ཚད་མས་གནོད་པ་སྟེ། རྣམ་འགྲེལ་དུ། ཚད་མ་གཞན་གྱིས་གནོད་ཕྱིར་ཡང་། ། རེས་འགའ་བ་དང་ལྟོས་མེད་བཞིན། ། ཞེས་དང་། དེའི་འགྲེལ་པར། བརྒྱུད་པས་ཀྱང་འགལ་བར་འགྱུར་རོ་ཞེས་དང་། ཛྙཱ་ན་ཤྲཱིས་ཚད་མས་གནོད་པ་ཞེས་བྱ་ནི། གཅིག་སྤངས་པས་གཅིག་གནས་པ་མ་ཡིན་པ་དེ་གཉིས་བདག་པར་འགལ་བ་ཚད་མ་གཞན་གྱིས་བསྒྲུབས་པས་འགལ་བ་སྟེ་ཞེས་དང་།
དེ་ཕན་ཚུན་སྤངས་པས་གནས་པ་མ་ཡིན་ཡང་དེ་ལྡན་པའི་ཆོས་ཡིན་པའི་ཕྱིར། ཤུགས་ཀྱིས་ཞེས་བྱ་བ་བརྒྱུད་པས་འགལ་བ་སྟེ་ཞེས་བྱ་བ་རྣམ་ངེས་ཀྱི་ཊཱི་ཀ་ལས་སོ། ། གཉིས་པ་དབྱེ་ན། རྟོག་པ་དང་དེ་མྱོང་རང་རིག་ལྟ་བུ་ཁྱབ་མཉམ་རྫས་གཅིག་དང་། རྟོག་པ་དང་རང་རིག་ལྟ་བུ་རྫས་གཅིག་ཁྱབ་མི་མཉམ་པ་དང་། རྟ་དང་རྭ་ཅན་ལྟ་བུ་རྫས་ཐ་དད་དང་། བྱས་པ་དང་རྟག་པ་ལྟ་བུ་གཅིག་བཀག་པའི་ཐ་དད་དེ་བཞིའོ། ། གསུམ་པ་ངེས་བྱེད་ནི། འགལ་ཟླ་གཅིག་མངོན་སུམ་གྱིས་དམིགས་པས་དགག་བྱ་མི་དམིགས་པ་ལས་འགལ་བར་རྟོགས་ཏེ། ཤཱཀྱ་བློར།
ཟླ་བོ་གཅིག་དམིགས་པས་གཞན་མི་དམིགས་པ་ཁོ་ནར་ཏེ། དཾག་པར་བྱ་བ་མི་དམིགས་པ་ཁོ་ནར་ཤུགས་ཀྱིས་བརྗོད་དོ་ཞེས་དང་། ཆོས་མཆོག་ཏུ། འགལ་བའི་རྒྱུ་ཕན་ཚུན་སྤངས་པ་དེ་ཡང་མི་དམིགས་པ་ཉིད་ལས་ངེས་པར་བྱ་བ་ཡིན་ནོ་ཞེས་སོ། ། གསུམ་པ་འབྱེད་པའི་རྒྱུ་ནི། ཕན་ཚུན་སྤངས་པ་དང་ལྷན་ཅིག་མི་གནས་འགལ་དེ་ཡུལ་གྱི་སྒོ་ནས་ཕྱེ་བ་ཡིན་ཏེ། ལྷན་ཅིག་མི་གནས་པའི་ཡུལ་སྣང་རུང་དང་དངོས་པོ་ཁོ་ན་ལ་གནས་ཤིང་གྲུབ་ཙམ་གྱིས་འགལ་བ་མིན་གྱི་གཅད་བྱ་གནོད་བྱེད་དུ་འགྱུར་དོགས་ལ། ཕན་ཚུན་སྤངས་འགལ་སྣང་མི་རུང་དང་དངོས་པོར་མེད་པ་ལའང་གནས་ལ་གྲུབ་ཙམ་གྱིས་འགལ་བར་འགྱུར་བ་ཐ་དད་དུ་ཕྱེ་སྟེ། ཤཱཀྱ་བློར། གལ་ཏེ་འགལ་བ་དང་པོ་ལ་ཡང་ཕན་ཚུན་སྤངས་པ་ཡོད་པ་ཁོ་ན་ལ།
གཉིས་པ་ལ་ཡང་ལྷན་ཅིག་མི་གནས་པ་ཡོད་པ་ཁོ་ན་མ་ཡིན་ནམ། འདི་ལྟར་ཆོས་གང་དག་ལྷན་ཅིག་མི་གནས་པ་དེ་དག་ཁོ་ན་འགལ་བ་གཉིས་པ་ཡིན་ཏེ། འདི་ལྟར་གཟུགས་དང་རོ་དག་ལ་ནི་མི་འདི་འདོད་ན། དེའི་ཅིའི་ཕྱིར་འགལ་བ་གཉིས་བཤད་ཅེ་ན་བདེན་མོད་ཀྱི། ཡུལ་རྣམ་པར་ཕྱེ་བའི་ཕྱིར་ཏེ། འགལ་བ་སྔ་མ་ནི་བལྟར་རུང་བའི་དངོས་པོའི་ཡུལ་ཁོ་ན་ཡིན་ལ། གཉིས་པ་ནི་དངོས་པོ་མེད་པའི་ཡུལ་ཡང་ཡིན་ལ། བལྟར་མི་རུང་བའི་ཡུལ་ཡང་ཡིན་ནོ་ཞེས་སོ། ། གཉིས་པ་དེ་ལ་བརྟེན་པའི་རྟགས་ཀྱིས་དབྱེ་བ་ལ་ལྷན་ཅིག་མི་གནས་པ་དང་། ཕན་ཚུན་སྤངས་འགལ་ལ་བརྟེན་པ་གཉིས་ལས།
དང་པོ་ལ་འགལ་བའི་རང་བཞིན། འགལ་བའི་ཁྱབ་བྱ། འགལ་བའི་འབྲས་བུ་དམིགས་པ་དང་གསུམ་ལས། དང་པོ་ལ་གྲང་རེག་ཡོད་མེད་ཐེ་ཚོམ་ཟ་ཞིང་། མེ་སྟོབས་ཆེན་གྱི་ཁ་དོག་གིས་ཁྱབ་པར་དམིགས་པའི་ས་ཕྱོགས་ཆོས་ཅན། གྲང་རེག་སྟོབས་ཆེན་རྒྱུན་ཆགས་ཡུན་རིང་པོར་གནས་པ་ཡིན་ཏེ། མེ་སྟོབས་ཆེན་རྒྱུན་ཆགས་ཀྱིས་ཁྱབ་པའི་ཕྱིར་ཞེས་པ་རང་བཞིན་འགལ་དམིགས་དང་། དེ་བཞིན་དུ་ཆོས་ཅན་ཁྱད་པར་ཅན་གཟུང་བ་ལ་བདག་སྟོབས་ཆེན་རྒྱུན་ཆགས་བཟུང་བ་དང་། གྲང་པ་སྟོབས་ཆེན་གྱིས་འཁྱགས་ནས་སྤུ་ལོང་ཞེས་བྱེད་པའི་མིང་དང་། གྲང་རྒྱུ་ནུས་པ་ཐོགས་མེད་རྒྱུན་ཆགས་སུ་ཡུན་རིང་པོར་འབྱུང་བ་ཡིན་ཏེ།
མེ་སྟོབས་ཆེན་རྒྱུན་ཆགས་ཀྱིས་ཁྱབ་པའི་ཕྱིར་ཞེས་པ་ཁྱབ་བྱེད་དང་རྒྱུ་དང་འབྲས་བུ་འགལ་བའི་རང་བཞིན་དམིགས་པ་སྟེ། མེས་ཁྱབ་པ་ཞེས་པ་རྟགས་ལ་ངེས་པར་སྦྱར་དགོས་ཏེ། ཞི་བ་འཚོས། གྲང་རེག་མེད་པར་གནས་པའི་ཡུལ་ལ་ཐེ་ཚོམ་ཟ་བ་ལ་མེ་དམར་འབར་བའི་ཚོགས་འཁྲིགས་པ་ཆེན་པོ་ནམ་མཁའ་ལ་སོགས་པའི་ཡུལ་ལ་ཁྱབ་པར་གནས་པ་ཡིན་ནོ་ཞེས་སོ། ། གཉིས་པ་འགལ་བའི་ཁྱབ་བྱ་དམིགས་པ་ལ་བཞི་སྟེ། མེ་མེད་དེ་བ་མོ་ཡོད་པའི་ཕྱིར། འདི་རྟག་པ་མ་ཡིན་ཏེ། རེས་འགའ་འབྲས་བུ་བྱེད་པའི་ཕྱིར། དུ་བ་མེད་དེ་བ་རེག་ཡོད་པའི་ཕྱིར། མེ་རྒྱུ་ནུས་པ་ཐོགས་མེད་དེ་བ་མོ་ཡོད་པའི་ཕྱིར་ཞེས་པ་རང་བཞིན་དང་།
ཁྱབ་བྱེད་རྒྱུ་དང་འབྲས་བུ་དང་འགལ་བའི་ཁྱབ་བྱ་དམིགས་པའོ་ཞེས་ཐར་པ་འབྱུང་གནས་སྦས་པ་དང་། ཛེ་ཏཱ་རིས་བཤད་ཅིང་། ཞི་འཚོས་དུ་བ་དང་མེ་རྒྱུ་ནུས་པ་ཐོགས་མེད་མེད་དེ། བ་རེག་ཡོད་པའི་ཕྱིར་ཞེས་པ་ཁྱབ་བྱེད་དང་། རྒྱུ་ཁྱབ་བྱེད་དང་འབྲས་བུ་འགལ་བའོ་ཞེས་རྩོད་རིགས་ཀྱི་འགྲེལ་པར་བཤད་དོ། ། ཙནྡན་གྱི་མེ་དམིགས་པས་ཀྱང་གྲང་བ་མེད་པ་ཅི་སྟེ་མི་འགྲུབ་སྙམ་ན། གཞི་དེར་མེ་སྣང་དུ་མི་རུང་ན་ཙནྡན་མེ་ཡང་སྣང་དུ་མི་རུང་ཞིང་། མེ་སྣང་དུ་རུང་ན་དེ་ཉིད་གྲང་རེག་འགོག་པ་ལ་རྟགས་སུ་རུང་བའི་ཕྱིར་ཙནྡན་མེ་སྦྱར་བ་ལ་དགོས་པ་མེད་དོ། ། སྐྱོན་དེ་བ་མོ་ལའང་མཚུངས་སོ་ཞེ་ན་མ་ཡིན་ཏེ། གྲང་རེག་སྣང་དུ་མི་རུང་བ་ལ་བ་མོའི་ཁ་དོག་དམིགས་སུ་སྲིད་ལ།
མེ་དང་ཙནྡན་མེ་ལ་དེ་ལྟར་མིན་ནོ། ། དེས་ན་གྲང་རེག་སྣང་རུང་མི་དམིགས་པ་དང་། གྲང་རེག་མི་སྣང་མེའི་ཁ་དོག་སྣང་རུང་དུ་མེ་དང་། མེ་མི་སྣང་དུ་བ་སྣང་བ་ན་དུ་བ་དང་། གྲང་བ་དང་། གྲང་རྒྱུ་མི་སྣང་ན་མེ་དང་། སྣང་ན་སྣང་རུང་དང་། འབྲས་བུ་མི་དམིགས་པ་རྟགས་སུ་སྦྱོར་བར་ཆོས་མཆོག་ཆུང་བར་བཤད་དོ། ། འགལ་བའི་འབྲས་བུ་དམིགས་པ་བཞིན་གྲང་རེག བ་མོ།
གྲང་ནས་བ་སྤུ་ལངས་པ། གྲང་རྒྱུ་ནུས་པ་ཐོགས་མེད་མེད་དེ། མེ་ད་ལྟ་བ་ལ་སྐྱེ་བཞིན་པའི་དུ་བ་དྲག་འཕྱུར་བས་ཁྱབ་པའི་ཕྱིར་ཞེས་པ། རང་བཞིན། ཁྱབ་བྱེད། རྒྱུ། འབྲས་བུ་དང་འགལ་བའི་འབྲས་བུ་དམིགས་པའོ། ། དེ་ལྟར་རྟགས་ཁྱད་པར་ཅན་སྦྱར་དགོས་ཏེ། རྣམ་འགྲེལ་དུ། འགལ་འབྲས་ལ་ཡང་ཡུལ་དང་ནི། །
དུས་ལ་སོགས་པ་ལྟོས་པར་འདོད། ། གཞན་དུ་འཁྲུལ་འགྱུར་ཞེས་སོ། ། གཉིས་པ་ཕན་ཚུན་སྤང་འགལ་ལ་བརྟེན་པ་གཉིས་ལས། ཁྱབ་བྱེད་དང་འགལ་བའི་རང་བཞིན་དམིགས་པ་ནི། སྒྲ་རྟག་དངོས་ཀྱིས་སྟོང་སྟེ་བྱས་པའི་ཕྱིར་ཞེས་པའོ། ། འགལ་བའི་ཁྱབ་བྱ་དམིགས་པ་ལ་དཔེར་ན། མྱུ་གུའི་བརྒྱུད་རྒྱུ་ཆོས་ཅན། མྱུ་གུ་བསྐྱེད་ངེས་མིན་ཏེ། དེས་མྱུ་གུ་བསྐྱེད་པ་རང་རྒྱུ་ལས་དོན་གཞན་རིགས་འདྲ་ཕྱི་མ་ཁྱད་པར་དུ་འགྱུར་བ་ལ་ལྟོས་པ་དང་བཅས་པའི་ཕྱིར། གོས་ལ་ཚོན་བཞིན་ཞེས་པ་ལྟོས་པས་ངེས་པ་འགོག་པ་དང་།
བུམ་པ་ཆོས་ཅན། རང་འཇིག་པ་རང་རྒྱུ་གཞན་ཐོ་བ་སོགས་ལ་ལྟོས་པ་མིན་ཏེ། རང་གྲུབ་ཙམ་གྱིས་འཇིག་པར་ངེས་པའི་ཕྱིར། རྒྱུ་ཚོགས་ཐ་མས་རང་འབྲས་བསྐྱེད་པ་བཞིན་ཞེས་པ་ངེས་པས་ལྟོས་པ་འགོག་པ་གཉིས་སོ། ། གཉིས་པ་བསྡུ་བ་ནི། རྟགས་དེ་རྣམས་ཀྱང་རྩ་བའི་མི་དམིགས་པ་བཞིའམ། རྒྱུ་ཁྱབ་བྱེད་རང་བཞིན་མ་དམིགས་པ་གསུམ་མམ། བརྒྱུད་ནས་རང་བཞིན་མ་དམིགས་པར་ཡང་འདུ་སྟེ། རྗེས་སུ་འགྲོ་ལྡོག་གི། དགག་བྱ་ཡོད་ན་སྣང་རུང་གི་གཞི་ལ་སྣང་རུང་མ་དམིགས་པས་འགྲུབ་ཅིང་།
དེ་ལས་ཀྱང་དགག་བྱའི་ཆོས་དང་འགལ་བར་རྟོགས་པའི་ཕྱིར་ཏེ། རྣམ་འགྲེལ་དུ། ཀུན་ལ་སྦྱོར་བ་ཐ་དད་ཉིད། ། ཡིན་གྱི་དོན་ལ་ཐ་དད་མེད། ། ཅེས་དང་། ཕྱེད་དང་བཞི་པར། འདི་ནི་མི་དམིགས་པ་ལས་ཐ་དད་པར་བཞག་པར་བྱ་བ་མ་ཡིན་ཏེ། དེ་ཉིད་ལས་འགལ་བར་རྟོགས་པའི་ཕྱིར་དང་། འགལ་བ་ལས་ཀྱང་མེད་པར་བསྒྲུབ་པར་བྱ་བའི་ཕྱིར་ཞེས་སོ། ། དེ་ལ་འགལ་དམིགས་བཅུ་གཉིས་པོ་དང་།
རང་བཞིན་དང་ཁྱབ་བྱེད་མ་དམིགས་པ་ལ་ལྡོག་འབྲེལ་བདག་གཅིག་དང་། རྒྱུ་དང་དངོས་འབྲས་མི་དམིགས་པ་ལ་ལྟོས་འབྲེལ་དེ་བྱུང་ཡོད་ཅིང་། དགག་རྟགས་ཐམས་ཅད་ལ་རང་བཞིན་འབྲེལ་བ་ཡོད་ཅེས་ཉི་མ་སྦས་པས་དང་། རྟགས་ཐམས་ཅད་རང་བཞིན་རྟགས་སུ་འདུ་ཞེས་ཀ་མ་ལ་ཤཱི་ལས་གསུངས་པ་ནི་སྒྲུབ་ཚུལ་ལ་དགོངས་པ་ཡིན་ནོ། ། གཉིས་པ་མི་སྣང་བ་མ་དམིགས་པ་ལ་མཚན་ཉིད་ནི། དགག་བྱའི་ཆོས་ཡོད་ཀྱང་སྣང་མི་རུང་མ་དམིགས་པ་རྟགས་སུ་སྦྱར་བའི་དགག་རྟགས་ཡང་དག་སྟེ། ཤཱཀྱ་བློར། ཡོད་པ་དགག་པའི་གཏན་ཚིགས་ནི་བལྟར་མི་རུང་བར་མི་དམིགས་པའོ་ཞེས་སོ། ། གཉིས་པ་དཔེར་བརྗོད་ནི། ས་ཕྱོགས་འདིར་ཆོས་ཅན།
བསྐལ་དོན་གསུམ་ཡོད་ངེས་ཐ་སྙད་བྱར་རུང་མིན་ཏེ། བསྐལ་དོན་གསུམ་ཚད་མས་མ་དམིགས་པའི་ཕྱིར་ཞེས་པ་སྟེ། བསྐལ་དོན་གསུམ་ནི། ཡུལ། དུས། རང་བཞིན་གྱི་བསྐལ་པ། རི་རབ། འཁོར་ལོས་བསྒྱུར་བ་དང་ཤ་ཟ་ལྟ་བུའོ། ། འདིའང་ཁྱབ་བྱེད་མ་དམིགས་པར་འདུས་སོ། ། གཉིས་པ་དངོས་སྟོབས་དང་གྲགས་ཡིད་གསུམ་དུ་དབྱེ་བ་ལ་གསུམ་ལས།
དངོས་པོ་སྟོབས་ཞུགས་ཀྱི་རྟགས་ལ་མཚན་ཉིད་ནི། དངོས་པོ་སྟོབས་ཞུགས་ཀྱི་རྟགས་ལ་མཚན་ཉིད་ནི། དངོས་སྟོབས་རྗེས་དཔག་གི་ཡུལ་བསྒྲུབ་པ་ལ་ཚུལ་གསུམ་པར་ཚད་མས་ངེས་པའི་རྟགས་སོ། ། དབྱེ་ན། རང་བཞིན། འབྲས་བུ། མ་དམིགས་པ་གསུམ་མོ། ། གཉིས་པ་གྲགས་པའི་གཏན་ཚིགས་ལ་མཚན་ཉིད་ནི། རང་གི་བསྒྲུབ་བྱ་གྲགས་པའི་རྗེས་དཔག་གི་ཡུལ་སྒྲུབ་པ་ལ། ཚུལ་གསུམ་པར་ཚད་མས་ངེས་པའི་རྟགས་སོ། །
དེའི་དཔེར་བརྗོད་ཀྱང་རི་བོང་ཅན་ཟླ་བའི་བརྡ་སྦྱར་ནས། ཟླ་བའི་སྒྲས་བརྗོད་དུ་རུང་། རྟོག་ཡུལ་དུ་ཡོད་པའི་ཕྱིར་ཞེས་སོ། ། དབྱེ་ན་སྔར་བརྡ་རྟགས་ཟིན་དང་མ་བཏགས་པའི་སྒྲས་བརྗོད་རུང་དུ་སྒྲུབ་པའི་རྟགས་གཉིས་ཏེ། རྣམ་འགྲེལ་དུ། བྱས་དང་མ་བྱས་པ་རྣམས་སུ། ། སྣ་ཚོགས་རང་བཞིན་ཉིད་ཀྱིས་རུང་། ། ཞེས་སོ། ། ཡིད་ཆེས་འབྲས་རྟགས་ལ་མཚན་ཉིད་ནི། རང་གི་བསྒྲུབ་བྱ་ཡིད་ཆེས་རྗེས་དཔག་གི་ཡུལ་སྒྲུབ་པ་ལ་ཚུལ་གསུམ་ཚད་མས་ངེས་པའི་རྟགས་ཏེ།
དཔེར་ན། བཅོམ་ལྡན་འདས་ཀྱི་བཀའ་ཆོས་ཅན། རང་གིས་ཇི་ལྟར་བསྟན་པ་བཞིན་གྱི་བརྗོད་བྱའི་དོན་ལ་མི་བསླུ་བ་སྟེ། ཉེས་ཟད་ཀྱི་ཚིག་ཁྱད་པར་གསུམ་ལྡན་ཡིན་པའི་ཕྱིར། དཔེར་ན། འདུས་བྱས་ཐམས་ཅད་མི་རྟག་ཅེས་པའི་ཚིག་བཞིན་ཞེས་པ་ལྟ་བུ་སྟེ། རྣམ་འགྲེལ་དུ། འབྲེལ་བ་དང་ནི་རྗེས་མཐུན་ཐབས། ། སྐྱེས་བུའི་དོན་ནི་རྗོད་བྱེད་དག ། ཡོངས་བརྟགས་དབང་དུ་བྱས་ཡིན་གྱི། །
ཞེས་པ་ལྟར་རོ། ། གསུམ་པ་རྗེས་དཔག་གི་དབྱེ་བ་ལ་གསུམ་ལས། དངོས་པོ་སྟོབས་ཞུགས་རྗེས་དཔག་ལ་མཚན་ཉིད་ནི། དངོས་པོ་སྟོབས་ཞུགས་ཀྱི་རྟགས་ལས་གཞལ་བྱ་དངོས་སྟོབས་ཀྱིས་གྲུབ་པ་ལ་མི་བསླུ་བའི་ཤེས་པ་སྟེ། རྣམ་འགྲེལ་དུ། དེས་ན་དངོས་རྣམས་ཡོད་མེད་པའི། ། རྗེས་སུ་འཇུག་ཅན་རྗེས་དཔག་ཅེས་སོ། ། དབྱེ་ན། དངོས་སྟོབས་ཀྱི་རང་བཞིན་འབྲས་བུ་མ་དམིགས་པའི་རྟགས་ལ་བརྟེན་པ་གསུམ་མོ། ། གྲགས་པའི་རྗེས་དཔག་ལ་མཚན་ཉིད་ནི།
གྲགས་རྟགས་ལས་རང་གི་གཞལ་བྱ་གྲགས་པས་གྲུབ་པ་ལ་མི་སླུ་བའི་ཤེས་པ་སྟེ། རྣམ་འགྲེལ་དུ། བརྡ་འགོག་མེད་ལས་སྐྱེས་པ་ཡི། ། གྲགས་པ་ཞེས་བྱའི་རྗེས་སུ་དཔག ། ཅེས་སོ། ། དབྱེ་ན། སྔར་བཏགས་ཟིན་དང་མ་བཏགས་པའི་སྒྲས་བརྗོད་རུང་དུ་སྒྲུབ་པའི་རྟགས་ལ་བརྟེན་པ་གཉིས་སོ། ། ཡིད་ཆེས་རྗེས་དཔག་ལ་མཚན་ཉིད་ནི། ཡིད་ཆེས་འབྲས་རྟགས་ལས་རང་གི་གཞལ་བྱ་ཤིན་ཏུ་ལྐོག་གྱུར་ལ་མི་སླུ་བའི་ཤེས་པ་སྟེ། ཚད་མ་མདོར།
ཡིད་ཆེས་ཚིག་ཀྱང་མི་བསླུ་བར། ། མཚུངས་ཕྱིར་རྗེས་སུ་དཔག་པ་སྟེ། ། ཞེས་སོ། ། བཞི་པ་བསལ་བྱ་ལྟར་སྣང་ལ་མཚན་ཉིད་ནི། རྟགས་ལས་རྟོགས་པའི་བློ་མི་སླུ་བ་མིན་པ་སྟེ། རྣམ་འགྲེལ་དུ། འཁྲུལ་པར་འདྲ་ཡང་གཞན་ལས་མིན། ། མར་མེའི་འོད་ལས་ནོར་བུ་བཞིན། ། ཞེས་སོ། ། དབྱེ་ན།
འགལ། མ་ངེས། མ་གྲུབ་པའི་རྟགས་ལ་བརྟེན་པ་གསུམ་སྟེ། རིགས་པ་ཅན་པས། སྔ་མ་དང་ལྡན་པ་དང་། སྤྱིར་མཐོང་བའི་རྗེས་དཔག་རྣམས་སམ། འབིགས་ལ་གནས་པས་སྨྲས་པའི་ཁྱད་པར་མཐོང་བ་ལ་སོགས་པ་སྟེ། རྒྱལ་དབང་བློས། དེ་ལ་སྔ་མ་དང་ལྡན་པ་ནི་གང་གི་ཚེ་རྒྱུ་མ་ཚང་བ་མེད་པ་མཐོང་ནས་འབྲས་བུ་འབྱུང་བར་འགྱུར་བ་ཉིད་རྟོགས་པ་སྟེ། དཔེར་ན་སྤྲིན་འབྱུང་བ་མཐོང་ནས་འབྲས་བུ་འབྱུང་བར་འགྱུར་བ་ཉིད་ལྟ་བུའོ། །
ལྷག་མ་དང་ལྡན་པ་ནི་གང་གི་ཚེ་འབྲས་བུ་གྲུབ་པ་མཐོང་ནས་རྒྱུ་བྱུང་ཟིན་པ་ཉིད་རྟོགས་པ་སྟེ། དཔེར་ན་ཆུ་ཀླུང་གསར་དུ་ཆུ་འཕེལ་བ་མཐོང་ནས་སྤྲིན་བྱུང་ཉིད་ལྟ་བུའོ་ཞེས་དང་། སྤྱིར་མཐོང་བ་ནི་གང་འགའ་ཞིག་ཏུ་དུ་བ་དང་མེ་འབྲེལ་བར་མཐོང་ནས། དུས་ཕྱིས་དུ་བ་ཙམ་མཐོང་བ་ལས་མེ་སྤྱིར་རྗེས་སུ་དཔོག་པའོ་ཞེས་དང་། སྔ་མ་གཉིས་ཀྱང་འདིའི་ཁོངས་སུ་འདུ་བར་བཤད་དོ། ། ཁྱད་པར་མཐོང་བའི་ཚད་མ་ཡང་། ། ཡོད་པར་ཐེ་ཚོམ་ཟ་བ་ལ། ། ཡོད་པར་མཐོང་ཕྱིར་ཚད་མ་སྟེ། ། དེ་ཡང་ཁྱད་པར་མཐོང་བ་ཞེས། ། རི་བོ་འབིགས་བྱེད་ལ་གནས་སམ། །
ཞེས་སྤུ་རིས་ངེས་པར་གཟུང་བའི་བློ་ལ་འདོད་དོ། ། ཛེ་ཏཱ་རིས། སྔ་མ་དང་ལྡན་པ་ནི་སྤྲིན་འདི་ཆར་དང་ལྡན་ཏེ། འབྲུག་སྒྲ་ཟབ་མོ་དང་བཅས་པའི་ཕྱིར་ཞེས་པ་ལྟ་བུའོ། ། ལྷག་མ་དང་ལྡན་པ་ནི་ལུང་པ་འདིའི་སྟེང་དུ་ཆར་འབབ་པ་ཡིན་ཏེ། གཙང་པོ་རྒྱས་པའི་ཕྱིར་ཞེས་པ་ལྟ་བུའོ། ། དེ་བཞིན་དུ་འདི་ཚོས་ཏེ་ཕྲུ་བ་གཅིག་གི་ནང་དུ་ཚུད་པའི་ཕྱིར། འདི་སྨིན་པའམ་རོ་མངར་བ་ཡིན་ཏེ་གཟུགས་འདྲ་བའི་ཕྱིར་དང་། ཤིང་ཕུང་གཅིག་ལས་སྐྱེས་པའི་ཕྱིར་ངས་ཟོས་པ་བཞིན། རྡོ་རྗེ་ལྕགས་ཀྱིས་མཆོད་དེ་ས་ལ་སྐྱེས་པའི་ཕྱིར་ཤིང་བཞིན།
ཀུ་ལི་ར་འདི་མགྲིན་པ་དང་བཅས་པ་ཡིན་ཏེ། སྲོག་ཆགས་ཡིན་པའི་ཕྱིར། རྔ་མོ་བཞིན་ཞེས་པ་དང་། དངུལ་ཆུ་རླན་གྱིས་བྱས་ཏེ་ཞུ་བའི་རྫས་ཡིན་པའི་ཕྱིར། ཆུ་བཞིན་ཞེས་པ་ལྟ་བུ་རྣམས་ཡིན་ཞེས་གཏན་ཚིགས་ཀྱི་དེ་ཉིད་བརྟན་པ་ལས་བཤད་དོ། ། ལྔ་པ་རྗེས་དཔག་གི་ཚད་འབྲས་ནི། ཚད་མ་མདོར། ཇི་ལྟར་མངོན་སུམ་ལ་རྟོགས་པ་གཉིས་ལས་འབྲས་བུ་བརྗོད་པ་དེ་བཞིན་དུ་འདི་ལ་ཡང་ཞེས་པ་ལྟར། རང་རིག་དང་གཞན་རིག་གི་ཚད་འབྲས་དང་། དེ་ལ་འགལ་བ་སྤང་བ་གཉིས་ཀྱི་དང་པོ་ལ་གཉིས་ལས།
གཞན་རིག་ཚད་འབྲས་ནི། ངག་སྨྲ་བའི་རྟགས་ལས། སྐྱེས་བུ་ཕ་རོལ་སེམས་ཡོད་དུ་འཇལ་བའི་རྗེས་དཔག་མཚན་གཞི། རང་གི་གཞལ་བྱ་ལྐོག་གྱུར་སྤྱི་མཚན་པ་རྟོགས་པའི་ཐ་སྙད་བྱར་རུང་རང་གི་གཞལ་བྱ་ལྐོག་གྱུར་སྤྱི་མཚན་པའི་རྣམ་པར་ཤར་བ་ལས། རང་གི་གཞལ་བྱ་ལྐོག་གྱུར་སྤྱི་མཚན་པ་ལ་མི་སླུ་བའི་ཤེས་པ་སྟེ། གཞལ་བྱ་ལྐོག་གྱུར་སྤྱི་མཚན་པ་ནི། གཞན་སེམས་ཀྱི་རྣམ་པ་དང་། མཚུངས་པའི་རང་གི་སེམས་ཀྱི་རྣམ་པ་ཡིན་ལ། ལྐོག་གྱུར་སྤྱི་མཚན་པ་ལ་མི་སླུ་བའི་འཛིན་པའི་རྣམ་པ་ནི་ཚད་མ་སྟེ། རྒྱལ་དབང་བློར།
རྟགས་ལ་སྐྱེས་པ་ལ་ཡང་འཛིན་པའི་རྣམ་པ་རྗེས་སུ་དཔག་པ་ནི་ཚད་མ་སྟེ། གསལ་བའི་རྗེས་དཔག་ལ་རྗེས་སུ་འགྲོ་བ་ལྟ་བུ་དམིགས་བསལ་བར་སྣང་བ་གཟུང་བའི་རྣམ་པ་སྤྱིའི་མཚན་ཉིད་ནི་གཞལ་བྱའོ་ཞེས་སོ། ། ལྐོག་གྱུར་སྤྱི་མཚན་པ་རྟོགས་པ་ནི་འབྲས་བུ་ཡིན་གྱི། གཞན་སེམས་དངོས་སུ་རིག་པ་མིན་ཏེ། རྒྱུད་གཞན་གྲུབ་པར། གནས་མ་གྱུར་པའི་ཕྱིར་རྣལ་འབྱོར་གཟུང་བ་དང་འཛིན་པའི་རྣམ་པར་རྟོག་པ་མ་སྤངས་པ་རྣམས་ཀྱིས་གཞན་གྱི་སེམས་ཤེས་པ་ཡང་ཐ་སྙད་ལ་མི་སླུ་བ་ཉིད་ཀྱིས་གཟུགས་ལ་སོགས་པ་མཐོང་བ་བཞིན་དུ་ཚད་མ་ཉིད་ཡིན་ནོ། ། རྣལ་འབྱོར་གྱི་སྟོབས་ཀྱིས་དེ་དག་ལ་ཤེས་པ་གཞན་གྱི་སེམས་ཀྱི་རྣམ་པའི་བྱེ་བྲག་རྗེས་སུ་བྱེད་པ་གསལ་བར་སྣང་བ་འབྱུང་བར་འགྱུར་ཏེ། ལས་དང་ལྷ་ལ་སོགས་པའི་བྱིན་གྱིས་བརླབས་ཀྱི་སྟོབས་ཀྱིས་རྨི་ལམ་བདེན་པ་མཐོང་བ་བཞིན་ནོ། ། དེ་དག་ལ་ཡང་གཞན་གྱི་སེམས་ཡུལ་ཅན་ཉིད་ཀྱི་ཤེས་པ་འབྱུང་བ་ནི་མ་ཡིན་ཏེ། དེ་དག་ཀྱང་རང་གི་སེམས་སྣང་བ་དེ་དང་རྣམ་པ་མཚུངས་པ་ཁོ་ན་ཤེས་པ་ལས་གཞན་གྱི་སེམས་ཤེས་པ་ཞེས་བྱ་བར་ངེས་པར་གཟུང་བས་ཐ་སྙད་འདོགས་སོ་ཞེས་སོ། །
གཉིས་པ་རང་རིག་གི་ཚད་འབྲས་ནི། ལ་མེ་ལྡན་རྟོགས་ཀྱི་རྗེས་དཔག་མཚན་གཞི་ལ་མེའི་རྣམ་པ་ལ་ལྟོས་ཏེ་རང་རིག་པའི་ཐ་སྙད་བྱར་རུང་ལ་མེའི་རྣམ་པ་ལ་ལྟོས་ཏེ། རང་གི་རྣམ་པ་གསལ་བར་མྱོང་བྱེད་ཀྱི་རང་གི་ངོ་བོ་ལ་མི་སླུ་བའི་ཤེས་པ་སྟེ། འདིར་ཡང་། ལ་མེའི་རྣམ་པ་ཕྱི་རོལ་དོན་དུ་བཏགས་ཆ། བློ་རང་གི་ངོ་བོ་ནི་གཞལ་བྱ། རང་རིག་མཚན་ཉིད་པ། དོན་རིག་བཏགས་པ་བ་ནི་འབྲས་བུ། འཛིན་རྣམ་ནི་ཚད་མའོ། ། གཉིས་པ་དེ་ལ་འགལ་བ་སྤང་བ་ནི།
སེམས་ཙམ་པའི་ལུགས་ལ། ཡང་དག་པར་ན་ཤེས་པ་ཐམས་ཅད་རང་རིག་ཡིན་པས་གཞན་རིག་འཁྲུལ་པ་ཡིན་ན། སྒོ་ངའི་ཤེས་པ་ཡང་འཁྲུལ་བར་ཐལ། གཞན་རིག་ཡིན་པའི་ཕྱིར་ཞེ་ན་འདོད་དེ། གཉིས་སུ་སྣང་བའི་ཕྱིར་རོ། ། དེ་ཡང་སྟོང་ཕྲག་ཕྱེད་དང་བཞི་པར། མ་རིག་པ་ལས་བྱུང་བའི་ཕྱིར་སླད་པ་ཡིན་ན། མིག་ལ་སོགས་པའང་ཐལ་བར་འགྱུར་རོ་ཞེ་ན། སློབ་དཔོན་གྱིས། སེམས་ཙམ་ལ་བརྟེན་ཏེ་ལན་དུ།
ཡང་ན་དེ་དག་ལ་ཡང་ཉེས་པ་འདི་མེད་དེ། གཉིས་མེད་པ་ལ་གཉིས་སུ་སྣང་བའི་ཕྱིར་ཞེས་དང་། ལྷ་དབང་བློས། མཆོག་མཐོང་ཅན་མ་ཡིན་པ་ཐམས་ཅད་འཁྲུལ་བ་ཉིད་ཀྱི་ཕྱིར་རོ་ཞེས་སོ་སྐྱེའི་བློ་ཐམས་ཅད་འཁྲུལ་བར་བསྟན་པས་སོ། ། དེ་ལྟར་ན་ཚད་མིན་དུ་ཐལ། འཁྲུལ་བའི་ཕྱིར་ཞེ་ན། ཡང་དག་པར་འདོད་མོད་ཀྱི་བག་ཆགས་བརྟན་སྣང་ལ། འདོད་དོན་ལ་མི་སླུ་བ་ཡོད་ཅིང་། ཐ་སྙད་དུ་གནོད་བྱེད་ཀྱི་ཚད་མ་མེད་པས་མ་འཁྲུལ་བར་བཞག་སྟེ། སྟོང་ཕྲག་ཕྱེད་དང་བཞི་པར།
ཐམས་ཅད་བསླད་པ་ཡིན་ཡང་ཚད་མ་དང་དེར་སྣང་བའི་རྣམ་པར་བཞག་པ་ནི་ཇི་སྲིད་གནས་གྱུར་པ་མ་ཡིན་གྱི་བར་དུ་དོན་བྱེད་པར་རུང་བ་དང་འདོད་པ་ཐོབ་པར་བྱེད་པའི་ཕྱིར་ཞེས་དང་། རྒྱན་མཁན་པོས། ད་ལྟའི་སྐྱེ་བོ་ལ་ལྟོས་ནས། ། གནོད་བྱེད་ཤེས་པ་མེད་པ་ལ། ། མ་འཁྲུལ་བར་བཤད་དོན་དམ་དུ། ། དམིགས་པ་ཐམས་ཅད་འཁྲུལ་བ་ཡིན། ། ཞེས་སོ། ། ཅི་སྟེ་ཀུན་མཁྱེན་གྱི་ཡེ་ཤེས་འཁྲུལ་བར་ཐལ། གཞན་སེམས་དམིགས་པས་གཞན་རིག་ཡིན་པའི་ཕྱིར། མ་གྲུབ་ན་ཀུན་མཁྱེན་དུ་མི་འགྱུར་ཞེ་ན།
ཚུལ་འདི་ནི་བསམ་གྱིས་མི་ཁྱབ་པའམ། རང་གི་ངོ་བོ་བདེན་པ་གང་དུ་ཡང་མ་གཟིགས་པའམ། སོར་རྟོག་ཡེ་ཤེས་ཀྱིས་ཕྱིན་ཅི་ལོག་ཏུ་གཟིགས་ཏེ། རྣམ་འགྲེལ་དུ། གཟུང་བའི་མཚན་ཉིད་སྤྱོད་པ་འདི། ། མ་དག་བློ་ཅན་ལ་ཡིན་གྱི། ། རྣལ་འབྱོར་རྟོགས་པ་བསམ་མི་ཁྱབ། ། ཅེས་དང་། ཞི་འཚོས། གཞན་གྱི་འདོད་ཆགས་སོགས་རིག་ན། །
སྒྲིབ་པ་ཡོད་པ་ཐོབ་འགྱུར་ཏེ། ། དམིགས་པ་ཅན་གྱི་གཞུང་ལུགས་ལ། ། དཔག་བསམ་ཤིང་དང་འདྲ་བར་ནི། ། ཀུན་རྟོག་གསུང་གིས་མ་བསྐྱོད་ཀྱང་། ། ཐུབ་པས་འཇིག་རྟེན་ཐམས་ཅད་ཀྱི། ། དོན་རྣམས་ཕུན་སུམ་ཚོགས་པར་མཛད། ། རྒྱལ་བ་ཐམས་ཅད་མཁྱེན་པས་ནི། ། དེས་ན་གཟིགས་པ་མེད་པར་བསྟན། ། ཅེས་དང་། དུལ་ལྷས།
མཉམ་པར་བཞག་པའི་འཇིག་རྟེན་ལས་འདས་པའི་ཡེ་ཤེས་ཀྱི་རྗེས་ལས་ཐོབ་པ་སོ་སོར་རྟོག་པའི་ཡེ་ཤེས་ཀྱིས་གཞན་སེམས་མཁྱེན་ལ་ཡེ་ཤེས་གཞན་གྱིས་ནི་མ་ཡིན་ནོ། ། སོ་སོར་རྟོག་པའི་ཡེ་ཤེས་དེ་གཟུང་འཛིན་དང་བཅས་ཀྱང་དེ་ཉིད་ཀྱིས་ལོག་པ་ཉིད་དུ་གཟིགས་པའི་ཕྱིར་ཞེས་ཀྱང་རྒྱུད་གཞན་གྲུབ་པའི་ཊཱི་ཀ་ལས་བཤད་དོ། ། ཅི་སྟེ་ཕྱི་རོལ་གྱི་དོན་མེད་ན་ས་བོན་དང་མྱུ་གུར་སྣང་བའི་བློའི་རྣམ་པ་འཁྲུལ་བ་ཡིན་པས་དོན་ལ་མེད་པའི་ཕྱིར་རྒྱུ་དང་འབྲས་བུར་མི་འཐད་པས་ས་བོན་ལས་མྱུ་གུ་སྐྱེ་བའི་རྣམ་གཞག་མི་འཐད་ཅིང་། དུར་སྣང་གི་བློ་སྔར་བྱུང་ཞིང་། ཕྱིས་མེར་སྣང་བའི་བློ་བྱུང་བས། མེ་དུ་རྒྱུ་འབྲས་སུ་མ་གྲུབ་པའི་ཕྱིར་རོ། ། གོ་བྱ་གོ་བྱེད་དུ་མི་འགྱུར་ཏེ། དུར་སྣང་གི་ཤེས་པ་རྟགས་ཡིན་པས་དེ་དང་པོར་ཡོངས་སུ་གཅོད་ཅིང་། མེར་སྣང་གི་བློ་བསྒྲུབ་བྱའི་ཆོས་ཡིན་པས་ཕྱིས་ལ་སྣང་ལ་རྟོག་པར་འགྱུར་བས་སོ་ཞེ་ན། སྐྱོན་མེད་དེ།
ས་བོན་དུ་སྣང་བའི་བློ་ལས་མྱུ་གུར་སྣང་བའི་བློ་རང་རིག་པའི་མཚན་ཉིད་ཅན། རྒྱུ་འབྲས་སུ་མངོན་སུམ་དང་མི་དམིགས་པ་ལས་གྲུབ་པའི་ཕྱིར་དང་། རྟགས་དུར་སྣང་གི་བློ་མྱོང་བའི་སྔ་རོལ་ཏུ། མེར་སྣང་བའི་བློ་མྱོང་བར་འགྱུར་བའི་ཚེ། དུར་སྣང་གི་བློའི་རྒྱུར་རྟོགས་པར་འགྱུར་ཞིང་། དེའི་ཚེའང་། མེར་སྣང་གི་བློ་བསྐྱེད་པར་ནུས་པའི་ཀུན་གཞིའི་རྣམ་ཤེས་ནི་དུར་སྣང་བློའི་རྒྱུ་ཡིན་ཞིང་། དེའི་ནུས་པ་ལར་སྣང་ལ་རྗེས་སུ་དཔག་པས། མེར་སྣང་གི་བློ་མ་འོངས་པ་ན་འབྱུང་འགྱུར་རྟོགས་ཀྱི། ཕྱི་རོལ་གྱི་མེ་འམ་མེར་སྣང་ད་ལྟར་བ་རྟོགས་པ་མིན་ལ།
དུར་སྣང་དང་མེར་སྣང་གི་བློ་ཚོགས་པ་གཅིག་ལ་རག་ལས་པས་འབྲས་རྟགས་ཡིན་ཏེ། རོ་ལས་གཟུགས་དཔོག་པ་བཞིན་ནོ། ། དེ་ཡང་རྣམ་འགྲེལ་ལས། དེ་ལའང་དུ་བར་སྣང་བའི་བློས། ། བག་ཆགས་བསལ་བར་སད་པ་ཅན། ། མེར་སྣང་བ་ཡི་བློ་ཉིད་ནི། ། རྟོགས་འགྱུར་མེ་ཉིད་མ་ཡིན་ནོ། ། སེམས་རྒྱུད་དེ་རང་བག་ཆགས་ཀྱི། ། སྙིང་པོ་ཅན་ཉིད་དུ་བར་ནི། ། སྣང་བའི་བློ་དག་གསལ་བྱེད་པ། །
དེས་ན་མེ་ལས་དུ་བ་ཡིན། ། ཞེས་དང་། ཤཱཀྱ་བློས། གང་གི་ཕྱིར་དུ་བར་སྣང་བའི་ལྷན་ཅིག་ཚོགས་པ་གཅིག་ལ་རག་ལས་པས་དེའི་ཕྱིར་རང་གི་རྒྱུ་ཉིད་ཀྱི་མེར་སྣང་བ་ཅན་གྱི་ཤེས་པ་བསྐྱེད་པར་རུང་བ་ཉིད་ཀྱི་ཆོས་རྗེས་སུ་དཔོག་པར་བྱེད་པ་དེ་བས་ན་འབྲས་བུ་ཉིད་ལས་རྒྱུ་རྗེས་སུ་དཔག་པ་ཡིན་གྱི། རྒྱུ་ལས་འབྲས་བུ་རྗེས་སུ་དཔག་པ་ནི་མ་ཡིན་ནོ་ཞེས་སོ། ། ཚུལ་འདི་ནི་དོན་སྨྲ་བས་ཀྱང་ཁས་ལེན་དགོས་ཀྱི། གཞན་དུ་ན་འགལ་བར་འགྱུར་ཏེ། ཤཱཀྱ་བློས། ཕྱི་རོལ་གྱི་དོན་དུ་སྨྲ་བ་ལ་ཡང་དེ་མཚུངས་པ་མ་ཡིན་ཏེ། འདི་ལྟར་རེ་ཞིག་མེ་གང་གི་དུ་བ་བསྐྱེད་པ་འབྲས་བུར་གྱུར་པའི་དུ་བས་དཔོག་པར་བྱེད་པ་གང་ཡིན་པ་དེ་འདས་པ་ཉིད་ཡིན་ཕྱིར་བསྲེག་པ་དང་འཚེད་པ་ལ་སོགས་པའི་ནུས་པ་ཉིད་དུ་མི་འགྱུར་རོ། །
འབྱུང་བར་འགྱུར་བ་གང་ཡིན་པ་དེས་ནི་དུ་བ་བསྐྱེད་པ་མ་ཡིན་པ་དེ་ལྟར་ན་ཇི་ལྟར་དོན་བྱེད་པ་དོན་དུ་གཉེར་བ་འཇུག་པར་འགྱུར། དེ་བས་ན་དེས་ཀྱང་འདི་སྐད་དུ་འབྲས་བུར་གྱུར་པའི་དུ་བ་ལས་རྒྱུར་འདོད་པའི་མེ་དོན་དུ་གཉེར་བ་དག་གིས་དཔོག་པར་བྱེད་པ་ན་འདི་ལྟར་དཔོག་པར་བྱེད་དོ། ། དུ་བའི་རྒྱུ་མེ་གང་ཡིན་པ་དེ་གེགས་བྱེད་པ་མེད་ན་དེ་བསྐྱེད་པར་ནུས་པ་ཡིན་པ་དེ་བས་ན་དེ་ལས་བསྲེག་པ་དང་འཚེད་པར་ནུས་པའི་མེ་འབྱུང་བར་འགྱུར་རོ་ཞེས་དེ་ལྟར་རྟོགས་པ་དང་ལྡན་པ་འཇུག་པར་འགྱུར་བས་ན་གནོད་པ་ཡོད་པ་མ་ཡིན་ནོ་ཞེས་བརྗོད་པར་བྱའོ་ཞེས་སོ། ། དེས་ན་ཐ་སྙད་རྣམ་གཞག་སེམས་ཙམ་པ་ལའང་དོན་སྨྲ་བ་མཚུངས་ཏེ། རྒྱུད་གཞན་གྲུབ་པར། རང་ལུས་བློ་སྔོན་འགྲོ་བ་ཡི། ། བྱ་བ་མཐོང་ནས་གཞན་ལ་དེ། ། འཛིན་ཏེ་གལ་ཏེ་བློ་ཤེས་འགྱུར། ། སེམས་ཙམ་ལ་ཡང་ཚུལ་འདི་མཚུངས། ། ཞེས་པ་ལྟར་རོ། །
སྨྲ་བའི་དབང་པོ་ཉི་མའི་རྗེས་འགྲོ་བའི། ། སྔོན་མེད་ལེགས་བཤད་འོད་དཀར་དྲ་བ་ཅན། ། སྡེ་བདུན་གཞུང་དོན་ཆ་ཤས་ཡོངས་རྫོགས་པ། ། བློ་གསལ་ཀུན་དའི་ཚལ་དུ་དེང་སང་ཤར། ། རིགས་པའི་དེ་ཁོ་ན་ཉིད་རབ་ཏུ་གསལ་བ་ལས་རང་དོན་རྗེས་དཔག་བསྟན་པའི་ཡོངས་སུ་བཅད་པ་སྟེ་བཞི་པའོ།། ༈ །གཉིས་པ་གཞན་དོན་རྗེས་དཔག་ལས་སྒྲུབ་བྱེད་བརྗོད་པ་དང་། སུན་འབྱིན་བཤད་པ་གཉིས་ཀྱི་དང་པོ་ལ་ལྔ་སྟེ། རྗོད་བྱེད་སྒྲུབ་ངག་ཡང་དག དོན་གྱི་གོ་བ་བསྒྲུབ་བྱ། གསལ་བྱ་སྒྲུབ་ངག་སྐྱོན་ཅན།
ཞར་འོངས་གཏན་ཚིགས་ལྟར་སྣང་། ཚུལ་གཉིས་ངེས་གཞི་དཔེ་བསྟན་པའོ། ། དང་པོ་ལ་གཞན་དོན་རྗེས་དཔག་གི་མཚན་ཉིད་དང་། དབྱེ་བ་གཉིས་ལས། དང་པོ་ལ་གསུམ་ལས་དགག་པ་ནི། ཆུ་མིག་པས། བརྗོད་བྱའི་དོན་རྟོགས་དོན་ལ་གནས་པ་རྒོལ་ཕྱིར་རྒོལ་གཉིས་ཀའི་ཚད་མས་ངེས་པ་རྒོལ་བས་ཕྱིར་རྒོལ་ལ་སྒྲ་མ་ནོར་བའི་སྒོ་ནས་སྟོན་པར་བྱེད་པ་ཞེ་ན། དེ་ལྟ་བུའི་རྒོལ་བ་ཡང་གཞན་དོན་རྗེས་དཔག་ཏུ་འགྱུར་ཞིང་། གཞན་དོན་རྗེས་དཔག་རང་དོན་རྗེས་དཔག་གི་རྒྱུ་མིན་གྱི། སྒྲུབ་ངག་རང་དོན་རྗེས་དཔག་གི་རྒྱུ་མིན་གྱི་ཞེས་སྨྲ་བ་ནི།
རྒྱུ་ལ་འབྲས་བུ་བཏགས་པའི་ཕྱིར་ཞེས་རིགས་ཐིགས་ལས་བཤད་པ་དང་འགལ་ལོ། ། གཉིས་པ་གཞག་པ་ལ་དངོས་ནི། རྒོལ་བ་རང་གི་ཚད་མས་ངེས་པའི་རྟགས་ཀྱི་ཚུལ་གསུམ་གཞན་ལ་གསལ་བར་སྟོན་པའི་སྒྲུབ་ངག་སྐྱོན་མེད་དེ། མདོར། གཞན་དོན་རྗེས་སུ་དཔག་པ་ནི། ། རང་གིས་མཐོང་དོན་རབ་གསལ་བྱེད། ། ཅེས་དང་། རིགས་ཐིགས་སུ། གཞན་གྱི་དོན་གྱི་རྗེས་སུ་དཔག་པ་ནི། ཚུལ་གསུམ་པའི་རྟགས་བརྗོད་པ་སྟེ་ཞེས་སོ། །
གཉིས་པ་བསལ་བྱ་སེལ་ཚུལ་ནི། རང་གི་ཚད་མས་ངེས་པ་ཞེས་པས་གཞན་གྱི་ལུང་ལས་མཐོང་བ་ལ་སོགས་པ་དང་། རྟགས་ཀྱི་ཚུལ་གསུམ་ཞེས་པས་ཚུལ་གསུམ་ལས་ལྷག་པའམ་མ་ཆད་པ་བརྗོད་པ་སྒྲུབ་ངག་ཡིན་པ་བསལ་ཏེ། ཤཱཀྱ་བློར། རང་ཉིད་ཀྱིས་མཐོང་བ་ཞེས་དེ་སྐད་དུ་དེའི་ངེས་པར་གཟུང་བར་བྱེད་པ་དེ་ཡིས་ནི་གཞན་གྱིས་མཐོང་བ་བཟློག་པའི་དོན་དུ་ངེས་པར་བཟུང་བ་ཡིན་ནོ་ཞེས་དང་། རྣམ་འགྲེལ་དུ། གསུམ་ལས་ཚུལ་གང་རུང་བ་ཉིད། ། མ་བསྟན་མ་ཚང་ཡིན་པར་བརྗོད། ། ཅེས་སོ། འདིས་ནི་ཕྱོགས་ཆོས།
རྗེས་འགྲོ། ལྡོག་པ་རྐྱང་པ་བརྗོད་པའི་གཞན་དོན་རྗེས་དཔག་ཡོད་དོ་ཞེས་སྔ་རབས་པས་འདོད་པ་བཀག་གོ ། གསལ་བར་སྟོན་པ་ཞེས་པས་ཕྱི་རྒོལ་གྱིས་ཚུལ་གསུམ་ཚད་མས་ངེས་ཤིང་དྲན་བཞིན་པས་བརྗོད་པ་བཀག་སྟེ། ཤཱཀྱ་བློར། གལ་ཏེ་རྒོལ་བ་བཞིན་དུ་ཕྱིར་རྒོལ་བ་ཡང་སྒྲུབ་པར་བྱེད་པ་བརྗོད་པའི་དུས་ན་ཚིག་མེད་པར་རྟགས་ངེས་པ་ཡིན་ཞིང་། གཟུང་བ་རྣམ་པར་བརྗོད་པ་མ་ཡིན་པ་དེའི་ཚེ་གསལ་བྱེད་པ་ཉིད་དོན་མེད་པ་ཅན་འགྱུར་ཞེས་སོ། ། གསུམ་པ་ཁྱད་ཆོས་བཤད་པ་ལ་དངོས་སུ་བསྟན་པ་རྒོལ་ཕྱིར་རྒོལ་གྱི་མཚན་ཉིད། ཤུགས་ལས་ཐོབ་པ་དཔང་པོའི་མཚན་ཉིད། ཞར་བྱུང་རྩོད་པའི་རྣམ་གཞག་གསུམ་གྱི་དང་པོ་ལ། རྒོལ་བའི་མཚན་ཉིད།
སྒྲུབ་བྱེད་ཡང་དག་ཕྱིར་རྒོལ་ལ་འགོད་པའི་གང་ཟག་སྟེ་རྣམ་འགྲེལ་དུ། དེ་སྒྲུབ་ཕྱིར་ན་འདིར་མ་ཡིན། ། ཞེས་སོ། ། ཕྱིར་རྒོལ་བ་རྒོལ་བ་ཡིན་ཞེས་མི་འཐད་དེ། རྩོད་རིགས་ཀྱི་འགྲེལ་པར། རྒོལ་བ་དང་ཕྱིར་རྒོལ་བ་དག་གི་རིམ་པ་ཇི་ལྟ་བ་ཞེས་གསུངས་ཤིང་། གཞུང་ལུགས་རྣམས་ལས་རྒོལ་བ་དང་ཕྱིར་རྒོལ་བ་ཞེས་རྩོད་པ་བྱེད་པའི་གང་ཟག་གཉིས་པོ་དེར་གསུངས་ཀྱི། དེ་གཉིས་ཀྱི་ཕྱིར་གྱུར་པའི་རྒོལ་ཞེས་པའི་ངག་ཡོད་པ་མ་གསུངས་པའི་ཕྱིར་རོ། ། གཉིས་པ་ཕྱིར་རྒོལ་གྱི་མཚན་ཉིད་ནི། སུན་འབྱིན་ཡང་དག་བརྗོད་པའི་གང་ཟག་གོ །
གཉིས་པ་ནི། རྒོལ་ཕྱིར་རྒོལ་གཉིས་ཀྱི་རྩོད་པའི་རྒྱལ་ཕམ་དང་། གྲུབ་མཐའི་ལེགས་ཉེས་ཀྱི་ཤན་ཕྱིན་ཅི་མ་ལོག་པར་འབྱེད་ནུས་ཀྱི་དཔང་དུ་གྱུར་པའི་གང་ཟག་གོ ། དབྱེ་ན་རྗེས་སུ་བརྗོད་པའི་དང་། ཤན་འབྱེད་པའི་དང་། ཚར་གཅོད་པའི་དཔང་པོ་སྟེ་གསུམ་མོ། ། ཡང་ན་མངོན་པ་ཀུན་ལས་བཏུས་སུ། སྨྲ་བའི་ཞལ་ལྕེ་བ་ནི། རྒྱལ་པོ་བཞུགས་པ་དང་། བཀོས་པས་འདུ་བའི་ས་དང་།
འདུས་པ་དང་། ཚད་མར་རུང་བའི་ཟླ་གྲོགས་རྣམས་དང་། དགེ་སྦྱོང་དང་། བྲམ་ཟེ་ཆོས་དང་དོན་ལ་མཁས་པ་རྣམས་སོ་ཞེས་པ་ལྟར་རོ། ། ཕྱོགས་སུ་ལྟུང་བ་ནི་དཔང་པོར་མི་འགྱུར་ཏེ། རྒྱན་དུ། འོན་ཏེ་ཉན་པོའི་འཇིག་རྟེན་ནི། ། རྒོལ་བའི་ཕྱོགས་སུ་ལྟུང་གྱུར་ན། ། དེ་ལྟ་ན་ཡང་ཕྱོགས་ལྟུང་ཕྱིར། ། ཉན་པོ་མིན་པར་བསལ་བ་ཉིད། །
ཅེས་སོ། ། གསུམ་པ་ལ་གསུམ་ལས། དང་པོ་སྒོ་གསུམ་གྱི་བྱ་བ་ནི། རྩོད་རིགས་ལས། གཞན་རྗེས་སུ་འཛིན་པ་ལ་ཞུགས་པ་རྣམས་ནི། བརྫུན་དང་། ཅལ་ཅོལ་དང་། ངམ་པ་དང་། བདག་ལ་བསྟོད་པ་དང་། གཞན་ལ་སྨོད་པ་ལ་སོགས་པ་ཡང་དག་པ་མ་ཡིན་པའི་ཐ་སྙད་ཉེ་བར་མི་བྱེད་དོ། །
གཞན་ཉམས་པར་བྱས་ནས་རྙེད་པ་དང་བཀུར་སྟི་དང་། ཚིགས་སུ་བཅད་པ་ཉེ་བར་སྒྲུབ་པ་ནི། དམ་པ་དག་གི་སྤྱོད་ཡུལ་མ་ཡིན་ནོ་ཞེས་དང་། དེ་མེད་པར་བརྫུན་དུ་སྨྲ་བ་དང་གཡོ་རྒྱུ་དང་གཞན་གདུང་བར་བྱེད་པ། བསྒྲུབས་ཀྱང་དེ་ཁོ་ན་ཉིད་རབ་ཏུ་གནས་པ་མེད་པའི་ཕྱིར་རོ་ཞེས་པ་ལྟར། ལུས་ཀྱི་སྤྱོད་ལམ་ཞི་ཞིང་དུལ་བ་ཀུན་གྱི་ཡིད་དུ་འོང་བའི་རྣམ་འགྱུར་དང་། ཡིད་གཞན་ལ་བརྩེ་བའི་སེམས་ཀྱི་གཡོ་སྒྱུ་དང་གནོད་སེམས་སྤངས་པས་ངག་ལྷག་ཆད་ནོར་གསུམ་དང་མི་ལྡན་ཞིང་། མྱུར་བ་དང་མི་གོ་བའི་སྐྱོན་སྤངས་པས་ཡན་ལག་གཉིས་ལྡན་དུ་སྨྲ་བར་བྱ་སྟེ། རྩོད་རིགས་སུ། གང་གིས་མི་གསལ་བ་དང་།
རྟོགས་པ་མེད་པའི་སྦྱོར་བ་དང་། མྱུར་དུ་བརྗོད་པ་རྣམས་བཟློག་སྟེ་ཞེས་སོ། ། དེ་ལ་རྩོད་པའི་སྐབས་སུ་རྒོལ་བ་ལ་ཕྱོགས་སྔ་མར་གྲུབ་པ་དང་། སྐྱོན་སྤོང་བའི་ངག་གཉིས་ཕྱིར་རྒོལ་ལ་སུན་འབྱིན་བརྗོད་པ་དང་། ཉེས་སྤོང་བརྗོད་པའི་ངག་གཉིས་དཔང་པོ་ལ་རྗེས་སུ་བརྗོད་པ་དང་། བརྡ་སྤྲོད་པའི་ངག་གཉིས་ཏེ་དྲུག་གོ ། འདྲི་བའི་ཚིག་ནི་ངེས་པར་དགོས་པ་མ་ཡིན་ཏེ་དེ་མེད་ཀྱང་སྒྲུབ་པ་འཇུག་པའི་ཕྱིར་ཏེ། མི་མཐུན་ཕྱོགས་ཁས་ལེན་ན་ཡང་ཞེས་པ་ལྟར་རོ། ། གཉིས་པ་རྒྱལ་ཕམ་གྱི་རྣམ་གཞག་ནི། རྒོལ་བས་སྒྲུབ་པ་ལྟར་སྣང་གིས་སྐྱོན་ཕྱིར་རྒོལ་གྱིས་བརྗོད་པས་རྒོལ་བའི་སྤོབས་པ་མེད་པར་གྱུར་པས་ཕྱིར་རྒོལ་གྱི་འདོད་པ་གྲུབ་པ་ན་ཕྱིར་རྒོལ་རྒྱལ་ལ་རྒོལ་བ་ཕམ་པ་དང་།
རྒོལ་བས་སྒྲུབ་བྱེད་ཡང་དག་བཀོད་པ་ལ་ཕྱིར་རྒོལ་གྱིས་སྐྱོན་བརྗོད་རྒྱུ་མ་རྙེད་པའམ་ཅུང་ཟད་རྙེད་ཀྱང་ལེགས་སྤངས་ནས་ཕྱིར་རྒོལ་གྱིས་ལན་མ་རྙེད་པས་རྒོལ་བའི་འདོད་པ་གྲུབ་པ་ན་རྒོལ་བ་རྒྱལ་ལ་ཕྱི་རྒོལ་ཕམ་པ་ཡིན་ཏེ། རྩོད་རིགས་སུ། མི་མཐུན་པའི་ཕྱོགས་མེད་པ་དང་རང་གི་ཕྱོགས་གྲུབ་པར་བྱས་པ་དག་ནི་རྒྱལ་བ་ཡིན་ནོ། ། དེའི་རྒྱལ་བར་འདོད་པས་རང་གི་ཕྱོགས་སྒྲུབ་པ་དང་གཞན་གྱི་ཕྱོགས་སུན་དབྱུང་བར་བྱ་བའོ། ། རྒོལ་བས་སྐྱོན་མེད་པའི་སྒྲུབ་པར་བྱེད་པ་བརྗོད་པ་ལ། ཕྱིར་རྒོལ་བས་སྐྱོན་ལྟར་སྣང་བ་བརྗོད་པ་ན། སུན་འབྱིན་པ་ལྟར་སྣང་བ་ཉིད་དུ་བརྗོད་པ་ནི་ང་རྒྱལ་དང་ཕམ་པ་དག་ཡིན་ནོ་ཞེས་དང་། དེའི་ཕྱིར་གཞན་རྗེས་སུ་གཟུང་བའི་ཕྱིར་དེ་ཁོ་ན་ཉིད་རབ་ཏུ་སྟོན་པའི་རྒོལ་བ་དང་། ཡང་དག་པའི་སྐྱོན་བརྗོད་པའི་སྒོ་ནས་ལོག་པའི་འཇུག་པ་བཟློག་པའི་ཕྱིར་རྒོལ་བ་ནི་རྒྱལ་བ་ཡིན་ནོ་ཞེས་སོ། ། རྒོལ་ཕྱི་རྒོལ་གཉིས་ཀས་སྒྲུབ་བྱེད་སུན་འབྱིན་ལྟར་སྣང་བརྗོད་པའམ་སྐྱོན་སྤོང་མ་ཤེས་ན་ཕམ་རྒྱལ་དུ་གཞག་ཏུ་མེད་དེ།
དེ་ཉིད་དུ། ཡང་གཉིས་ལས་གཅིག་ཀྱང་འདིར་རྒྱལ་བ་དང་ཕམ་པ་མ་ཡིན་ཏེ། སྒྲུབ་པ་བྱེད་པ་ལྟར་སྣང་བས་མ་བསྟན་པའི་ཕྱིར་དང་། ཡང་དག་པའི་སྐྱོན་བརྗོད་པ་མེད་པའི་ཕྱིར་རོ། ། ཞེས་དང་། ཕྱིར་རྒོལ་བས་དེའི་དངོས་པོ་གོ་བར་བྱས་ན་འགྱུར་གྱི་གཞན་དུ་ན་གཉིས་པོ་གཅིག་ཀྱང་རྒྱལ་བ་དང་ཕམ་པར་མི་འགྱུར་རོ་ཞེས་སོ། ། གསུམ་པ་ཚར་གཅད་རྗེས་འཛིན་གྱི་ཚུལ་ནི། རྒོལ་ཕྱིར་རྒོལ་གཉིས་ལས་གང་སྐྱོན་ཅན་བརྗོད་པ་ཚར་བཅད་པ་དང་། སྐྱོན་མེད་པ་བརྗོད་པ་རྗེས་སུ་གཟུང་བའི་གནས་ཡིན་ལ། ཚར་བཅད་པ་ན་སྐྱོན་ལ་སྐྱོན་དུ་ཤེས་ནས་གང་མ་ནོར་བའི་རྗེས་སུ་འཇུག་པ་ནི་དམ་པ་རྣམས་ཀྱི་རྗེས་སུ་འབྲང་བའི་རྩོད་པ་སྟེ།
རྩོད་རིགས་སུ། སྒྲུབ་བྱེད་ཡན་ལག་མི་བརྗོད་ཅིང་། ། སྐྱོན་མི་བརྗོད་པ་གཉིས་པོ་དག ། ཚར་གཅད་པ་ཡི་གནས་ཡིན་ཏེ། ། གཞན་ནི་མི་རིགས་ཕྱིར་མི་འདོད། ། ཅེས་དང་། དཔང་པོའི་མངོན་དུ་དེ་ཉིད་གོ་བར་བྱ་བའི་ཕྱིར། སྒྲུབ་པར་བྱེད་པ་ཡང་དག་པར་བརྗོད་པའམ། སྐྱོན་ཡང་དག་པར་བརྗོད་པ་རིགས་པའི་རྗེས་སུ་འཇུག་པར་འགྱུར་ཏེ། དེ་ལྟར་ན་དམ་པ་རིགས་པའི་རྗེས་སུ་འབྲང་བའི་རྩོད་པའོ་ཞེས་སོ། །
གཉིས་པ་དབྱེ་བ་ལ། ཆོས་མཐུན་པ་ཉིད་ཅན་དང་། ཆོས་མི་མཐུན་པ་ཉིད་ཅན་གྱི་སྒྲུབ་ངག་གཉིས་ལས། དང་པོ་ལ་མཚན་ཉིད་ནི། སྦྱོར་ཚུལ་ལྟར་དཔེ་དང་། ཆོས་ཅན་བསྒྲུབ་བྱའི་ཆོས་ཀྱིས་མཐུན་པར་དངོས་སུ་བརྗོད་པའི་སྒྲུབ་ངག་ཡང་དག་སྟེ། ཆོས་མཆོག་ཆུང་བར། དཔེའི་ཆོས་ཅན་དང་ལྷན་ཅིག་བསྒྲུབ་པར་བྱ་བའི་ཆོས་ཅན་འདྲ་བར་གཏན་ཚིགས་ཀྱིས་བྱས་པ་ནི་ཆོས་དང་མཐུན་པ་ཞེས་དང་། དེ་ལ་སྒྲུབ་པར་བྱེད་པ་གང་ལ་བརྗོད་པར་བྱ་བ་ཆོས་དང་མཐུན་པ་ཡོད་པ་དེ་ནི་ཆོས་དང་མཐུན་པ་ཉིད་ཅན་ཡིན་ཏེ་ཞེས་སོ། ། དབྱེ་ན་མ་དམིགས་པ།
རང་བཞིན། འབྲས་བུའི་གཏན་ཚིགས་བརྗོད་པའི་སྒྲུབ་ངག་གསུམ་གྱི་དང་པོ་ལ། ཕྱོགས་ཆོས་སྔོན་འགྲོ་ནི། ཕྱོགས་འདིར་ཡང་བུམ་པ་སྣང་རུང་མ་དམིགས་ལ། སྣང་རུང་མ་དམིགས་པ་དེ་ནི་མེད་པའི་ཐ་སྙད་ཀྱི་ཡུལ་དུ་སྒྲུབ་སྟེ། རི་བོང་གི་རྭ་བཞིན་ཞེས་དང་། ཁྱབ་པ་སྔོན་འགྲོ་ནི། གང་སྣང་རུང་མ་དམིགས་པ་དེ་ནི་མེད་པའི་ཐ་སྙད་ཀྱི་ཡུལ་དུ་གྲུབ། མིའི་མགོ་བོ་ལ་རྭ་བཞིན། བུམ་སྒྲས་བརྗོད་བྱའི་སྣོད་རྣམས་ལ་ཡན་ལག་ཅན་སྣང་རུང་མ་དམིགས་སོ་ཞེས་པ་ལྟ་བུའོ། །
གཉིས་པ་རང་བཞིན་རྟགས་བརྗོད་པའི་སྒྲུབ་ངག་ལ། ཕྱོགས་ཆོས་དང་ཁྱབ་པ་སྔོན་འགྲོ་གཉིས་ནི་སྒྲ་ཡང་བྱས་ལ། གང་བྱས་པ་མི་རྟག བུམ་པ་བཞིན་ཞེས་དང་། གང་ཡོད་པ་ནི་རྟག གློག་བཞིན། སྒྲ་ཡོད་པའོ་ཞེས་པ་ལྟ་བུའོ། ། འབྲས་རྟགས་བརྗོད་པའི་སྒྲུབ་ངག་ལ་ཡང་ཕྱོགས་ཆོས་དང་ཁྱབ་པ་སྔོན་འགྲོ་ནི་ལ་ལ་དུ་བ་ཡོད་ལ། གང་དུ་བ་ཡོད་པ་ན་མེ་ཡོད། ཚང་མང་བཞིན་ཞེས་དང་།
གང་རྩོལ་བ་ལས་སྒྲ་གསལ་བའི་ཤེས་པར་སྐྱེ་བ་དེ་ནི་མི་རྒྱུ་མི་རྟག་པ་སྔོན་དུ་སོང་བ་ཅན་ཡིན། དུང་སྒྲ་འཛིན་པའི་ཉན་ཤེས་བཞིན། རིག་བྱེད་ཀྱི་སྒྲ་འཛིན་པའི་ཤེས་པ་ཡང་རྩོལ་བ་ལས་སྒྲ་གསལ་བའི་ཤེས་པར་སྐྱེ་བ་ཡིན་ཞེས་པ་ལྟ་བུའོ། ། གཉིས་པ་ཆོས་མི་མཐུན་པ་ཉིད་ཅན་གྱི་སྒྲུབ་ངག་ལ་མཚན་ཉིད་ནི། རང་གིས་བསྟན་བྱའི་དཔེ་དང་ཆོས་ཅན་སྦྱོར་ཚུལ་ལྟར་བསྒྲུབ་བྱའི་ཆོས་ཀྱིས་མི་མཐུན་པར་དངོས་སུ་བརྗོད་པའི་སྒྲུབ་ངག་ཡང་དག་སྟེ། ཆོས་མཆོག་ཆུང་བར། མི་འདྲ་བར་གཏན་ཚིགས་ཀྱིས་བྱས་པ་ནི་ཆོས་དང་མི་མཐུན་པ་ཞེས་དང་། གང་ལ་བརྗོད་པར་བྱ་བ་ཆོས་དང་མི་མཐུན་པ་ཡོད་པ་དེ་ནི་ཆོས་མི་མཐུན་པ་ཉིད་ཡིན་ཏེ་ཞེས་སོ། ། དབྱེ་ན་མ་དམིགས་པ། རང་བཞིན།
འབྲས་བུའི་ཆོས་མི་མཐུན་སྦྱོར་གྱི་སྒྲུབ་ངག་གསུམ་སྟེ། དཔེར་ན་གང་དམིགས་རུང་དམིགས་པ་དེ་ཡོད་ངེས་ཐ་སྙད་ཀྱི་ཡུལ་དུ་གྲུབ། སྔོན་པོ་བཞིན། འདིར་ནི་དམིགས་རུང་བུམ་པ་མ་དམིགས་ཞེས་དང་། མི་རྟག་པ་མེད་ན་ཡོད་པའམ་སྐྱེ་ལྡན་ནམ་བྱས་པ་མེད་ན་ནམ་མཁའ་བཞིན། སྒྲ་ནི་ཡོད་པའམ་སྐྱེ་ལྡན་ནམ་བྱས་པའོ་ཞེས་དང་། མེ་མེད་ན་དུ་བ་མེད་ཆུ་ཀླུང་བཞིན་འདི་ན་ནི་དུ་བ་ཡོད་ཅེས་པ་ལྟ་བུ་སྟེ། འདི་དག་ནི་ཁྱབ་པ་སྔོན་འགྲོའི་སྦྱོར་བའོ། ། ཕྱོགས་ཆོས་སྔོན་འགྲོ་ནི་སྔར་བསྟན་པའི་ཤུགས་ཀྱིས་ཤེས་པར་བྱའོ། ། དེ་ལྟར་ན་སྦྱོར་བའི་ཚུལ་བཅུ་གཉིས་སོ། །
གཉིས་པ་དོན་གྱིས་གོ་བ་བསྒྲུབ་བྱ་ལ། མཚན་ཉིད་དང་དབྱེ་བ་གཉིས་ཀྱི་དང་པོ་ལ། དགག་པ་ནི། ཁ་ཅིག་ཚོགས་དོན་གྲུབ་ལ་མེད་ཅིང་དཔག་འདོད་ཀྱི་ཡུལ་དུ་བྱས་པ་ཞེས་པ་ནི་ཤེས་འདོད་སྔོན་དུ་མ་སོང་བར་གློ་བུར་དུ་དུ་བའི་རྟགས་ལས་རྟོགས་པའི་ལ་མེ་ལྡན་དེ་བསྒྲུབ་བྱ་མ་ཡིན་པར་ཐལ་བའི་ཕྱིར་རོ། ། གཉིས་པ་བཞག་པ་ནི། ཆོས་དང་ཆོས་ཅན་གྱི་ཚོགས་དོན་གང་ཞིག་རྟགས་ཀྱིས་དཔག་བྱར་གྱུར་པ་སྟེ། མདོར། རྟགས་ཀྱི་བསྒྲུབ་བྱ་ཚོགས་པ་ཉིད། ། ཡིན་ཕྱིར་ཞེས་སོ། ། གཉིས་པ་དབྱེ་བ་ལ་གཉིས་ལས།
རང་དོན་བསྒྲུབ་བྱ་ལ་མཚན་ཉིད་ནི། ཆོས་དང་ཆོས་ཅན་གྱི་ཚོགས་པ་གང་ཞིག རང་དོན་རྟགས་ཀྱི་དཔག་བྱར་གྱུར་པ་སྟེ། དབྱེ་ན། རང་འབྲས་མ་དམིགས་པའི་རྟགས་ཀྱི་བསྒྲུབ་བྱ་གསུམ་མོ། ། གཉིས་པ་གཞན་དོན་བསྒྲུབ་བྱ་ལ། ལོག་རྟོག་སེལ་བའི་དང་། རིགས་མི་མཐུན་སེལ་བའི་མཚན་ཉིད་གཉིས་ཀྱི་དང་པོ་ནི། མདོར། ངོ་བོ་ཁོ་ན་རང་ཉིད་ནི། །
འདོད་ཅིང་མ་བསལ་བསྟན་པར་བྱ། ། ཞེས་པ་ལྟར་ལྔ་ལས། དང་པོ་ངོ་བོ་ལ་སོགས་ཆོས་བཞི་བསྟན་པ་ནི། དེ་ལ་ངོ་བོ་ནི། རྒོལ་བས་དམ་བཅས་དུས་ན་ཕྱིར་རྒོལ་གྱི་ཚད་མ་ངེས་པའི་སྒོ་ནས་མ་གྲུབ་སྟེ། གྲུབ་ཟིན་བརྗོད་ནས་དུས་ཕྱིས་བསྒྲུབ་བྱར་གྱུར་པ་ནི་ཡོད་དོ། ། དེས་བསྒྲུབས་ཟིན་སྒྲ་མཉན་བྱའི་གཙོ་བོའི་སྒྲ་དོན་རྟོགས་པ་ལ་སྣང་ཙམ་དུ་གྲུབ་པ་ལྟ་བུ་ཙམ་གཞན་དོན་བསྒྲུབ་བྱ་ཡིན་པ་གཅོད་དོ། ། ཁོ་ན་ནི་རྟགས་སྦྱོར་སྐོར་གཅིག་པོ་དེའི་བསྒྲུབ་བྱ་ཁོ་ནར་འདོད་པ་ཡིན་གྱི། མ་གྲུབ་ཀྱང་སྒྲུབ་བྱེད་དུ་འདོད་པ་ནི་བསྒྲུབ་བྱ་མིན་པར་བསྟན་ཏོ། ། དེས་ནི་སྒྲ་མི་རྟག་སྟེ།
བྱས་པའི་ཕྱིར། བུམ་པ་བཞིན་ཞེས་པ་སྒྲ་མངོན་པར་བསལ་བ་ལ་སྨྲ་བ་རྟགས་མ་གྲུབ་དང་། གྲངས་ཅན་ལ་དཔེ་མ་གྲུབ་པ་དེ་དང་གདོད་བསྒྲུབ་དགོས་པས་བསྒྲུབ་བྱར་བསྟན་བྱ་བ་ཡིན་པའི་ཕྱིར། བསྒྲུབ་བྱ་ཡིན་ནམ་སྙམ་པའི་དོགས་པ་སེལ་ལོ། ། བདག་ཉིད་ནི་རྒོལ་བས་རང་གི་བསྒྲུབ་བྱ་ཞེ་བས་དམ་བཅས་པ་བསྒྲུབ་བྱ་ཡིན་གྱི་བསྟན་བཅོས་མཁན་གྱི་འདོད་པ་ཙམ་མ་ཡིན་པ་སྟེ། དེས་ནི་རྒོལ་བ་རང་མི་འདོད་ཅིང་རང་གིས་ཁས་བླངས་པའི་བསྟན་བཅོས་ལས་བཤད་པའི་ནམ་མཁའི་ཡོན་ཏན་ལྟ་བུ་བསྒྲུབ་བྱ་ཡིན་ལ། དེ་ལ་རྟགས་ཀྱིས་གནོད་ན་རྟགས་འགལ་དམ་བཅས་བསལ་བ་ཡིན་ནམ་སྙམ་པའི་དོགས་གཅོད་དོ། ། འདོད་པ་ནི་ཚིག་ཏུ་སྨྲས་སམ་མ་སྨྲས་ཀྱང་དོན་གང་ལ་རྩོད་པའི་སྐབས་སུ་ཕྱིར་རྒོལ་ལ་དོན་དེ་སྒྲུབ་པར་འདོད་ནས་སྒྲུབ་བྱེད་བཀོད་པའི་དམ་བཅའ་དེ་བསྒྲུབ་བྱ་ཡིན་པར་བསྟན་ཏེ། དེས་ནི་དཔག་འདོད་མེད་ལ་དངོས་སུ་སྨྲས་པའི་མིག་སོགས་གཞན་དོན་བྱེད་པ་ལྟ་བུ་བསྒྲུབ་བྱ་ཡིན་པ་སེལ་ཏོ། ། དེ་ལ་ངོ་བོ་ནི་ཕྱིར་རྒོལ་དང་།
ཁོ་ན། བདག་ཉིད། འདོད་པ་ནི་རྒོལ་བ་ལ་ལྟོས་ནས་འཇོག་གོ །

གཉིས་པ་མ་བསལ་བ་དེ་བྱེ་བྲག་ཏུ་བསྟན་པ་ལ་གཉིས་ཀྱི་ངོ་བོ་ནི། དམ་བཅའ་ལ་གསལ་གཞི་གང་ཡང་མ་ཞུགས་པ་སྟེ། དེས་ནི་ངོ་བོ་སོགས་ཆོས་བཞི་དང་ལྡན་པའི་དོན་ཡིན་དུ་ཟིན་ཀྱང་བསྒྲུབ་པར་འདོད་པའི་དམ་བཅའི་མངོན་སུམ་རྗེས་དཔག་གྲགས་ཡིད་རྣམས་ཀྱིས་ཕྱིན་ཅི་ལོག་ཏུ་སྒྲུབ་པའི་སྒོ་ནས་སེལ་བ་ཕྱོགས་ཡིན་པ་བསལ་ཏེ། རིགས་ཐིགས་སུ། མ་བསལ་བ་ཞེས་བྱ་བ་ནི་མཚན་ཉིད་དེ་དག་དང་ལྷན་དུ་ཟིན་ཀྱང་། སྒྲུབ་པར་འདོད་པའི་དོན་མངོན་སུམ་དང་རྗེས་སུ་དཔག་པ་དང་། གྲགས་པ་དང་རང་གི་ཚིག་རྣམས་ཀྱིས་སེལ་བ་གང་ཡིན་པ་དེ་ནི་ཕྱོགས་མ་ཡིན་ནོ་ཞེས་བསྟན་པའི་ཕྱིར་ཞེས་དང་། རྣམ་ངེས་སུ། གལ་ཏེ་བསྟན་པར་བྱ་བ་ཡིན་དུ་ཆུག་ན་ཡང་མངོན་སུམ་གྱི་དོན་དང་། རྗེས་སུ་དཔག་པ་དང་། ཡིད་ཆེས་པ་དག་དང་།
གྲགས་པས་མ་བསལ་བའི་ཁས་བླངས་པ་གཏན་ཚིགས་ལ་ལྟོས་པ་ཡིན་ནོ་ཞེས་སོ། ། འདི་དག་གིས་ནི་མིག་སོགས་བདག་དོན་བྱེད་པ་བསྒྲུབ་བྱ་ཡིན་ཞེས་པའང་བཀག་སྟེ། གཞན་དོན་བསྒྲུབ་བྱ་ཡིན་ན་མཚན་ཉིད་ལྔ་ལྡན་དགོས་པ་བཤད་པའི་ཕྱིར་རོ། ། འདི་ནི་རྒོལ་ཕྱིར་རྒོལ་གཉིས་ཀ་ལ་ལྟོས་ནས་འཇོག་སྟེ། རྒོལ་བས་བསལ་བ་ཞུགས་ན་དཔག་འདོད་དང་ཕྱི་རྒོལ་གྱིས་བསལ་བ་ཞུགས་ན་ཤེས་འདོད་མེད་པའི་ཕྱིར་རོ། ། གཉིས་པ་བསལ་བྱ་ལ་མཚན་གཞི། མཚན་ཉིད། དབྱེ་བ་གསུམ་གྱི་དང་པོ་ལ་དགག་པ་ནི། ཁ་ཅིག་དམ་བཅའ་ལ་ངེས་པ་བློ་ཡི་དང་། བརྗོད་པ་སྒྲའི་དང་།
བརྗོད་བྱ་དོན་གྱི་དམ་བཅའ་གསུམ་ཡོད་པ་སེལ་བྱེད་ལ་ཡང་གསུམ་ཡོད་ཅིང་། བསལ་བ་ནི་སེལ་བྱེད་ཀྱི་བློ་མཚན་ཉིད་པ་དང་། སྒྲ་དང་དོན་བཏགས་པའོ་ཞེས་དང་། ཁ་ཅིག་དོན་ཡིན་པས་བསལ་བ་གཏན་མི་སྲིད་ཅེས་འདོད་དོ། ། དེ་དག་མི་འཐད་དེ་དམ་བཅའི་དོན་སྲིད་ཀྱང་དོན་གྱི་དམ་བཅའ་མི་སྲིད་ན་སྒྲ་རྟག་པ་སྲིད་པར་ཐལ་ཏེ་སྒྲ་རྟག་པའི་དོན་གྱི་དམ་བཅའ་སྲིད་པའི་ཕྱིར་དང་། སྒྲ་མི་རྟག་རྟོགས་ཀྱི་རྗེས་དཔག་ཆོས་ཅན། ཚད་མས་མ་གྲུབ་པར་ཐལ། ཚད་མ་མིན་པར་ཐལ། ཁྱོད་ཕྱིན་ཅི་ལོག་ཏུ་སྒྲུབ་ཀྱི་ཚད་མ་སྲིད་པར་ཐལ། ཚད་མས་བསལ་བ་ཡིན་པའི་ཕྱིར།
ཁྱབ་པ་ཡོད། རྣམ་ངེས་སུ། བསལ་བ་ནི་ཚད་མ་དག་གིས་བཟློག་པ་ཡིན་པས་ཟླ་བོའི་ཚད་མ་རྟེན་མ་ཡིན་ཏེ། བཟློག་པ་ཚད་མ་ཞུགས་པའི་ཕྱིར་རོ་ཞེས་དང་། ཆོས་མཆོག་ཆུང་བར། དེ་དག་གིས་སེལ་བ་ཕྱིན་ཅི་ལོག་ཏུ་སྒྲུབ་པ་དེ་ནི་ཕྱོགས་མ་ཡིན་ནོ་ཞེས་དང་། རྣམ་འགྲེལ་དུ་བསལ་བ་གནོད་དང་ཞེས་སོ། ། བསལ་བ་མི་སྲིད་ན་བསལ་བའི་མཚན་ཉིད་ཀྱང་མི་འགྲུབ་པས་མཚོན་བྱ་མི་སྲིད་པའི་མཚན་ཉིད་འཇོག་པ་ནི་བཞད་གད་ཀྱི་གནས་ཡིན་ནོ། ། གཉིས་པ་བཞག་པ་སེལ་བ་ཕྱིན་ཅི་ལོག་ཏུ་སྒྲུབ་པ་དེ་ནི་ཕྱོགས་མ་ཡིན་ནོ་ཞེས་དང་། རྣམ་འགྲེལ་དུ།
དེ་ཕྱིར་དེ་ཙམ་དང་འབྲེལ་པ། ། ཕྱོགས་ཀྱི་སྐྱོན་འདོད་གཞན་མིན་ཏེ། ། མངོན་སུམ་ལ་སོགས་འགལ་བ་བཞིན། ། ཞེས་དང་། ལྷ་དབང་བློར། རང་གི་ངོ་བོ་ལ་སོགས་པའི་སྒྲས་བསལ་བ་གྲུབ་པ་ལ་སོགས་པ་ཕྱོགས་ལྟར་སྣང་བ་ལྔ་པོ་དག་ལ་ཞེས་དང་། རིགས་ཐིགས་སུ། ཕྱོགས་ལྟར་སྣང་བ་བཞི་བསལ་བ་ཡིན་ནོ་ཞེས་དང་། ཤཱཀྱ་བློར། བསལ་བ་ཉིད་ནི་ཕྱོགས་ལྟར་སྣང་བ་དེ་དག་ནི་ཕྱོགས་ཉིད་མ་ཡིན་ཏེ།
མངོན་སུམ་ལ་སོགས་པ་གནོད་པ་ཉིད་ཀྱི་ཕྱིར་རོ་ཞེས་སོ། ། དམ་བཅའ་ལ་ཡང་དངོས་སུ་སྨྲས་པ་ཚིག་གིས་དམ་བཅའ་དང་། ཞེ་བས་འདོད་པ་ཞེན་པའི་དམ་བཅའ་ཉིད་ཡིན་ལ། བསལ་བ་ལ་ཡང་སྒྲ་མཉན་བྱ་ལྟ་བུ་དམ་བཅའི་དོན་གྱིས་གནོད་པ་ནི་མཚན་ཉིད་པ་ཡིན་ལ། དེའི་ཡུལ་ཅན་གྱི་མངོན་སུམ་རྗེས་དཔག་ལ་སོགས་པས་གནོད་པ་ནི་བཏགས་པ་བ་ཡིན་ཏེ། རྣམ་འགྲེལ་དུ། མངོན་སུམ་སོགས་ཀྱི་གཞལ་བྱ་ཡང་། ། འཇལ་བྱེད་སྒྲས་སྒྲོ་བཏགས་ནས་བརྗོད། ། ཅེས་དང་། དེའི་འགྲེལ་པ་ལྷ་དབང་བློར།
འདིར་མངོན་སུམ་ལ་སོགས་པའི་ཤེས་པ་ནི་གནོད་པ་བྱེད་པ་མ་ཡིན་ནོ། ། འོ་ན་ཅི་ཞེ་ན། མངོན་སུམ་སོགས་ཀྱིས་ཏེ། མངོན་སུམ་དང་རྗེས་སུ་དཔག་པ་དང་བསྟན་བཅོས་ཀྱིས་ཡོངས་སུ་བཅད་པའི་ཆོས་མཉན་པ་ཉིད་ལ་སོགས་པའི་དམ་བཅས་པའི་དོན་ལ་གནོད་པ་བྱེད་པ་དེ་དག་འཇལ་བྱེད་སྒྲས་སྒྲོ་བཏགས་པས་མངོན་སུམ་དང་རྗེས་སུ་དཔག་པ་དང་ལུང་གི་སྒྲས་སྒྲོ་བཏགས་པས་བསྟན་པ་ཡིན་པར་བལྟ་བར་བྱ་བ་ཡིན་པ་དེ་ལྟར་ན་ཁ་ན་མ་ཐོ་བ་མེད་ཅེས་སོ། ། གསུམ་པ་རྩོད་པ་སྤང་བ་ནི། དེ་ལྟ་ན། རྣམ་འགྲེལ་དུ། རྗེས་སུ་དཔག་པའི་དབྱེ་བ་ཡིས། ། གནོད་པ་དེ་ནི་རྣམ་བཞིར་བཤད། ། ཅེས་པ་དང་འགལ་ལོ་ཞེ་ན་སྐྱོན་མེད་དེ།
རྗེས་དཔག་ལ་གསུམ་དུ་ཕྱེ་བའི་སྒོ་ནས་བསལ་བ་ཡང་བཞིར་ཕྱེ་སྟེ། རྗེས་སུ་དཔག་པས་གནོད་པ་གསུམ་དང་། མངོན་སུམ་གྱི་གནོད་པ་གཅིག་ཡོད་པའི་ཕྱིར་རོ། ། དེ་ཡང་ལྷ་དབང་བློར། རྗེས་སུ་དཔག་པ་རྣམ་པ་གསུམ་ཡིན་པས་གནོད་པ་དེ་ནི་རྣམ་པ་བཞི་རུ་བཤད་ཅེས་དང་། དེའི་འགྲེལ་པར། རྗེས་སུ་དཔག་པས་གནོད་པ་རྣམ་པ་གསུམ་དང་། མངོན་སུམ་གྱིས་གནོད་པ་དང་བཅས་པ་སྟེ་རྣམ་པ་བཞིར་འགྱུར་རོ་ཞེས་དང་། ཆོས་མཆོག་ཏུ། རྗེས་སུ་དཔག་པའི་དབྱེ་བ་ཡིན་ཏེ།
དབྱེ་བ་རྒྱུར་བྱས་ནས་མངོན་སུམ་དང་རྗེས་སུ་དཔག་པས་གནོད་པ་དེ་ནི་རྣམ་བཞིར་བརྗོད་དོ་ཞེས་སོ། ། དེ་ལྟ་མིན་པར་སེལ་བྱེད་ཀྱི་བློ་ལ་གསལ་བར་གསུངས་ན། མདོར། བསལ་བའི་དཔེར་བརྗོད་འཆད་པའི་སྐབས་སུ། དཔེར་ན་སྒྲ་མཉན་བྱ་མ་ཡིན་པ་དང་། བུམ་པ་རྟག་པ་དང་། གཞལ་བྱའི་དོན་བསྒྲུབ་པ་མེད་པའི་ཚད་མ་མེད་དོ་ཞེས་བྱ་བ་དང་བཅས་པ་ཙམ་གྱིས་དེར་སྣང་བ་ཡིན་ནོ། ། གང་ལ་ཐུན་མོང་མ་ཡིན་པའི་ཕྱིར་རྗེས་སུ་དཔག་པ་མེད་པ་ལ་ཡང་སྒྲ་གྲགས་པའི་འགལ་བས་སེལ་བར་བྱེད་པ་སྟེ། དཔེར་ན་རི་བོང་ཅན་ནི་ཟླ་བ་ཡིན་ཏེ་ཡོད་པའི་ཕྱིར་རོ་ཞེས་དང་། རིགས་ཐིགས་སུ།
དེ་ལ་མངོན་སུམ་གྱིས་བསལ་བ་ནི། དཔེར་ན་སྒྲ་ནི་མཉན་དུ་མི་རུང་ངོ་ཞེས་བྱ་བ་ལྟ་བུའོ། ། རྗེས་སུ་དཔག་པས་བསལ་བ་ནི་དཔེར་ན་བུམ་པ་ནི་རྟག་པའོ་ཞེས་བྱ་བ་ལྟ་བུའོ། ། གྲགས་པ་བསལ་བ་ནི་དཔེར་ན་རི་བོང་ཅན་ནི་ཟླ་བ་མ་ཡིན་ནོ་ཞེས་བྱ་བ་ལྟ་བུའོ། ། རང་གིས་ཚིག་གིས་བསལ་བ་ནི་དཔེར་ན་རྗེས་སུ་དཔག་པ་ནི་ཚད་མ་མ་ཡིན་ནོ་ཞེས་བྱ་བ་ལྟ་བུའོ་ཞེས་གསུངས་པ་ཅི་ལ་དགོངས་ཡིད་རྣལ་དུ་ཕོབ་ལ་སོམས་ཤིག གཉིས་པ་མཚན་ཉིད་ལ་དགག་པ་ནི། ཆུ་མིག་པས་དམ་བཅས་པའི་གཞི་ལ། དམ་བཅའ་དང་ཚད་མས་གནོད་པའི་འགལ་བ་སེལ་བྱེད་ཀྱི་བློ་གྲུབ་པ་ཞེ་ན། ཤེས་བྱ་བློའི་ཡུལ་རུང་མིན་པར་དམ་བཅས་པའི་དམ་བཅའ་ལྟར་སྣང་ཡང་བསལ་བ་མིན་པར་ཐལ་བའི་ཕྱིར་རོ། ། གཉིས་པ་གཞག་པ་ནི།
དམ་བཅའ་ལྟར་སྣང་གང་ཞིག་དེའི་དོན་ལ་ཚད་མས་གནོད་པའི་སྒོ་ནས་དེའི་ལྡོག་ཕྱོགས་ཀྱི་དམ་བཅའི་དོན་ཚད་མས་གྲུབ་པའོ། ། གསུམ་པ་དབྱེ་བ་ལ་གཉིས་ལས། མངོན་སུམ་གྱིས་བསལ་བ་ལ་གཉིས་ལ་དགག་པ་ནི། ཆུ་མིག་པས། དམ་བཅས་པའི་གཞི་ལ་དམ་བཅའ་དང་ཚད་མས་གནོད་པའི་འགལ་བ་རྟོག་བྲལ་མ་འཁྲུལ་བའི་བློས་གྲུབ་པ་ཞེ་ན། གྲགས་པས་བསལ་བའི་དམ་བཅའ་ལྟར་སྣང་མངོན་སུམ་གྱིས་བསལ་བར་ཐལ་བའི་ཕྱིར་ཏེ། དམ་བཅས་པའི་གཞི་ལ་དམ་བཅའ་དང་ཚད་མས་གནོད་པའི་འགལ་བ་ཐམས་ཅད་མཁྱེན་པའི་མངོན་སུམ་གྱིས་གྲུབ་པའི་ཕྱིར་རོ། ། གཉིས་པ་གཞག་པ་ནི། དམ་བཅའ་ལྟར་སྣང་གང་ཞིག ལྡོག་ཕྱོགས་ཀྱི་དམ་བཅའ་དོན་རང་ངེས་ཀྱི་མངོན་སུམ་གྱིས་གྲུབ་པའི་སྒོ་ནས་དེའི་དོན་མངོན་སུམ་གྱི་སྟོབས་ཀྱིས་སེལ་བ་སྟེ།
སྟོབས་ནི་རྗེས་ཀྱི་ངེས་ཤེས་སོ། ། དེ་ཡང་རྣམ་འགྲེལ་ལས། དེ་ཡི་སྟོབས་ཀྱིས་གནོད་པའི་ཕྱིར། ། ཞེས་དང་། ཤཱཀྱ་བློར། དེ་ཡི་སྟོབས་ཀྱིས་འགྲུབ་པའི་དངོས་པོ་ནི་རྣ་བའི་རྣམ་པར་ཤེས་པའི་ཤུགས་ཉིད་ལས་གྲུབ་པའི་དངོས་པོའོ་ཞེས་དང་། དེ་ཡང་མངོན་སུམ་ཉིད་ཀྱིས་ངེས་པ་ཉིད་ཡིན་པའི་ཕྱིར་མངོན་སུམ་གྱི་གནོད་པ་ཡིན་ཞེས་སོ། ། གཉིས་པ་དབྱེ་ན། རང་བློ་ལྐོག་གྱུར་དང་། སྒྲ་རྟག་པར་དམ་བཅས་པ་ལྟ་བུ་རང་རིག་དང་གཞན་རིག་མངོན་སུམ་གྱིས་བསལ་བ་གཉིས་སོ། །
གཉིས་པ་རྗེས་དཔག་གི་བསལ་བ་ལ་གཉིས་ལས་མཚན་ཉིད་ནི། དམ་བཅའ་ལྟར་སྣང་གང་ཞིག ལྡོག་ཕྱོགས་ཀྱི་དམ་བཅའི་དོན་རྗེས་དཔག་ཚད་མས་གྲུབ་པའི་སྒོ་ནས་དེའི་དོན་རྗེས་དཔག་ཚད་མས་སེལ་བའོ། ། གཉིས་པ་དབྱེ་ན། རིགས་སྒོར། ཁས་བླངས་དང་རང་ཚིག་ཐ་དད་དུ་ཕྱེ་ནས་བཞིར་གསུངས་ཀྱང་། ཀུན་ལས་བཏུས་ལྟར་གཅིག་ཏུ་བསྡུས་ན་གསུམ་ལས་དངོས་སྟོབས་རྗེས་དཔག་གི་བསལ་བ་ལ་གཉིས་ལས་མཚན་ཉིད་ལ་དགག་པ་ནི། ཆུ་མིག་པས། དམ་བཅས་པའི་གཞི་ལ་དམ་བཅའ་དང་ཚད་མས་གནོད་པའི་འགལ་བ་ཚུལ་གསུམ་པའི་རྟགས་ལ་བརྟེན་ནས་བསྒྲུབ་བྱ་དག་པ་རྟོགས་པའི་བློས་གྲུབ་པ་སྟེ། དག་པ་ནི་སྒྲས་ཁྱད་པར་དུ་མ་བྱས་པའོ་ཞེ་ན་སྒྲ་རྟག་པར་དམ་བཅས་པ་ལ་མ་ཁྱབ་ཅིང་།
དངོས་པོ་མ་བྱས་པར་དམ་བཅས་པ་རྗེས་དཔག་གི་བསལ་བ་མ་ཡིན་པར་ཐལ་བའི་ཕྱིར་ཏེ། དམ་བཅས་པའི་གཞི་ལ་དམ་བཅའ་དང་འགལ་བ་མ་གྲུབ་པས་སོ། ། མ་གྲུབ་ན་དམ་བཅའ་དེ་དངོས་པོ་དངོས་པོ་མ་ཡིན་པར་ཐལ་ལོ། ། དངོས་པོ་དང་འགལ་བའི་ཕྱིར། གཉིས་པ་གཞག་པ་ནི། དམ་བཅའ་ལྟར་སྣང་གང་ཞིག ལྡོག་ཕྱོགས་ཀྱི་དམ་བཅའ་དོན་དངོས་སྟོབས་རྗེས་དཔག་གིས་གྲུབ་པའི་སྒོ་ནས་དེའི་དོན་དངོས་སྟོབས་རྗེས་དཔག་གིས་སེལ་བ་སྟེ། ཆོས་མཆོག་ཆུང་བར། སྒྲ་རྟག་པ་ཉིད་དུ་དམ་འཆའ་བ་ནི་མི་རྟག་པ་ཉིད་དུ་རྗེས་སུ་དཔག་པས་གྲུབ་པས་བསལ་ཏོ་ཞེས་སོ། ། གཉིས་པ་དབྱེ་ན།
རང་འབྲས་མ་དམིགས་པའི་རྗེས་དཔག་གི་བསལ་བའོ། ། གཉིས་པ་གྲགས་པས་བསལ་བ་ལ་གཉིས་ཀྱི་མཚན་ཉིད་ལ་དགག་པ་ནི། ཆུ་མིག་པས་དམ་བཅས་པའི་གཞི་ལ་དམ་བཅའ་དང་ཚད་མས་གནོད་པའི་འགལ་བ་ཚུལ་གསུམ་པའི་རྟགས་ལ་བརྟེན་ནས་བསྒྲུབ་བྱ་ལྟོས་པ་རྟོགས་པའི་བློས་གྲུབ་པ་སྟེ། ལྟོས་པ་ནི་བྱེད་ཆོས་སྒྲ་རྟོགས་པ་ལྟོས་པའོ་ཞེས་པ་ནི། ཤེས་བྱ་ཟླ་བའི་སྒྲས་བརྗོད་མི་རུང་དུ་དམ་བཅས་པའི་དམ་བཅའ་གྲགས་བསལ་མིན་པར་ཐལ་བའི་ཕྱིར་རོ། ། གཞག་པ་ནི་དམ་བཅའ་ལྟར་སྣང་གང་ཞིག ལྡོག་ཕྱོགས་ཀྱི་དམ་བཅའི་དོན་གྲགས་པའི་རྗེས་དཔག་གིས་གྲུབ་པའི་སྒོ་ནས་དེའི་དོན་གྲགས་པའི་རྗེས་དཔག་གིས་སེལ་ཏེ། ཆོས་མཆོག་ཆུང་བར། རྣམ་པར་རྟོག་པའི་ཡུལ་ཉིད་དུ་གྲུབ་ཅིང་གྲགས་པའི་སྒོ་ནས་ཟླ་བའི་སྒྲས་བརྗོད་པར་བྱ་བ་ཉིད་དུ་གྲུབ་པ་ནི་ཟླ་བ་མ་ཡིན་ནོ་ཞེས་དང་། རྣམ་འགྲེལ་དུ།
རུང་བ་ཉིད་དེ་འགོག་པ་ལ། ། བརྡ་འགོག་མེད་ལ་སྐྱེས་པ་ཡི། ། གྲགས་པ་ཞེས་པའི་རྗེས་སུ་དཔག ། རུང་བ་ཡུན་གྱིས་གནོད་བྱེད་ཅེས། ། གྲགས་པ་ནི་རྣམ་འགྲེལ་དུ། གྲགས་པ་དག་ཀྱང་མི་རྣམས་ཚིག ། ཅེས་ཚིག་དང་། ཆོས་མཆོག་གིས། གྲགས་པ་ནི་ཐ་སྙད་ཀྱི་ཡུལ་ཅན་གྱིས་རྟོག་པ་སྟེ། རྣམ་པར་རྟོག་པ་ཤེས་པ་གཏིང་ཚུགས་པ་ཡིན་ལ་ཞེས་རྟོག་པ་ལ་བཤད་ཀྱང་སྐབས་འདིར་རྟོག་པ་དང་ཐ་སྙད་ཀྱི་ཡུལ་ལ་གྲགས་པར་བཞག་སྟེ།
རྣམ་འགྲེལ་དུ། ཐ་སྙད་ལས་ནི་སྐྱེས་པ་ཡི། ། ཆོས་དེ་གྲགས་པའི་སྒྲ་ཡིས་བརྗོད། ། ཅེས་དང་། མདོར། སྒྲ་ལས་བྱུང་བའི་གྲགས་པ་དང་། ། ཞེས་སོ། ། གཉིས་པ་དབྱེ་བ་ལ་དགག་པ་ནི། སྔ་མ་དག་གྲགས་རྟགས་ལ་གཉིས་ཡོད་པ་བཞིན་འདིར་ཡང་བརྡ་དང་མཚན་ཉིད་ཀྱི་རྒྱུ་མཚན་ཅན་གྱི་གྲགས་པའི་བསལ་བ་གཉིས་ཡོད་ཅེས་པ་མི་འཐད་དེ། དེ་ལྟ་ན་མཚན་ཉིད་རྟགས་སུ་བཀོད་ནས་མཚོན་བྱ་སྒྲུབ་པའི་རྟགས་དེའི་བསྒྲུབ་བྱ་གྲགས་པས་གྲུབ་པར་ཐལ།
གྲགས་རྟགས་ཡིན་པའི་ཕྱིར། འདོད་ན་དེའི་བསྒྲུབ་བྱ་དང་འགལ་བ་དམ་བཅས་པ་ལ་གྲགས་པས་གནོད་པར་ཐལ། འདོད་མི་ནུས་ཏེ། རྣམ་འགྲེལ་དུ། དེས་ནི་རྒྱུ་མཚན་ཅན་སྒྲ་ཡིས། ། དོན་དམ་སྒྲ་རྣམས་ཀྱིས་ནི་དོན། ། དོན་དམ་པ་ཉིད་འགོག་པ་ལ། ། གནོད་པ་མེད་པར་བསྟན་པ་ཡིན། ། ཞེས་སོ། ། གཞན་ཡང་བུམ་པའི་ཐ་སྙད་ཆོས་ཅན།
ཁྱོད་ཀྱིས་བརྗོད་བྱར་རུང་བ་དོན་ཐམས་ཅད་དགག་ཏུ་མེད་པར་ཐལ། ཁྱོད་ཀྱིས་བརྗོད་རུང་དེ་གྲགས་པ་ཡིན་པའི་ཕྱིར། ཁྱབ་པ་ཡོད། རྣམ་འགྲེལ་དུ། སྒྲ་ནི་བརྡ་ལ་བརྟེན་པ་ཅན། ། དེ་ཡང་འདོད་ཙམ་བརྟེན་པ་ཡིན། ། སྒྲ་ཡིས་གྲུབ་པ་མི་འགྲུབ་མིན། ། ད་ལྟར་སྒྲ་བྱུང་གྲགས་པས་གསུངས། ། ཞེས་པས་སོ། ། འདོད་ན་ཤིང་ཆོས་ཅན།
བུམ་པའི་ཐ་སྙད་བྱར་རུང་དུ་ཐལ། བུམ་པའི་ཐ་སྙད་བྱར་རུང་དུ་ཚད་མས་མ་བཀག་པའི་ཕྱིར། ཁྱབ་པ་ཡོད། རྣམ་འགྲེལ་དུ། དེ་ནི་ཚད་མས་བཀག་མེད་ན། ། འཛིན་པ་གང་གིས་ལྡོག་པར་ནུས། ། ཞེས་སོ། ། འདོད་ན་ལྟོ་ལྡིར་བར་ཐལ་བའི་ཕྱིར། ཁྱབ་པ་ཡོད། ཆོས་མཆོག་ཏུ།
གང་ཞིག་གང་ཁོ་ནའི་རྒྱུ་མཚན་ཅན་ཡིན་པ་དེ་ནི་ཡོད་པ་ན་ཡོད་པ་ཉིད་ཡིན་ཏེ་ཞེས་སོ། ། དེས་ན་མཚན་ཉིད་ཀྱི་རྒྱུ་མཚན་ཅན་གྱི་རྟགས་འདི་ནི་ཐ་སྙད་སྒྲུབ་བྱེད་ཀྱི་རྟགས་ཞེས་བྱ་བ་ལ་སོགས་པ་ཞིག་ཡིན་གྱི་གྲགས་རྟགས་མིན་ནོ། ། བཞག་པ་ནི། སྔར་བརྡ་བཏགས་ཟིན་པ་དང་མ་བཏགས་སྒྲས་བརྗོད་རུང་དུ་རྟོགས་པའི་གྲགས་པའི་རྗེས་དཔག་གིས་བསལ་བ་དཔེར་ན་རི་བོང་ཅན་དང་། བུམ་པ་ཟླ་བའི་བརྡ་སྦྱར་བ་ན་ཟླ་བའི་སྒྲས་བརྗོད་མི་རུང་དུ་དམ་བཅས་པ་ལྟ་བུའོ། ། གསུམ་པ་ཡིད་ཆེས་བསལ་བ་ལ་གཉིས་ཀྱི་མཚན་ཉིད་ལ་དགག་པ་ནི། ཆུ་མིག་པས། དམ་བཅས་པའི་གཞི་ལ་དམ་བཅའ་དང་ཚད་མས་གནོད་པའི་འགལ་བ་བློས་གྲུབ་ཅིང་དམ་བཅའ་ལ་གེགས་བྱེད་པ་ཞེ་ན། དངོས་སྟོབས་རྗེས་དཔག་གིས་བསལ་བའི་དམ་བཅའ་ལྟར་སྣང་ཡིད་ཆེས་བསལ་བར་ཐལ་བའི་ཕྱིར་ཏེ། དེས་ཀྱང་དམ་བཅའ་གྲུབ་པའི་འགལ་རྐྱེན་བྱེད་པའི་ཕྱིར།
གཉིས་པ་བཞག་པ་ནི། དམ་བཅའ་ལྟར་སྣང་གང་ཞིག ལྡོག་ཕྱོགས་ཀྱི་དམ་བཅའ་དོན་ཡིད་ཆེས་རྗེས་དཔག་གིས་གྲུབ་པའི་སྒོ་ནས་དེའི་དོན་ཡིད་ཆེས་རྗེས་དཔག་གིས་སེལ་བ་སྟེ། ཆོས་མཆོག་ཆུང་བར། དོན་གྱི་འབྲས་བུར་བཏགས་པའི་སྒྲ་ལས་བྱུང་བའི་ཤེས་པའི་དོན་རྗེས་སུ་དཔོག་ཅིང་ཡོད་པར་དམ་འཆའ་བ་ནི་མེད་པ་དང་འགལ་བ་ཡིན་ནོ་ཞེས་སོ། ། འདི་ཡིད་ཆེས་པས་བསལ་བ་ཙམ་གྱི་མཚན་ཉིད་མིན་གྱི། ཡིད་ཆེས་རྗེས་དཔག་གི་བསལ་བའི་མཚན་ཉིད་དོ། ། གཉིས་པ་དབྱེ་བ་ལ་གཉིས་ཀྱི་སོ་སོའི་དོན་ལ་གཉིས་ལས་ཁས་བླངས་ཀྱི་བསལ་བ་ལ་མཚན་ཉིད་ནི། དམ་བཅའ་ལྟར་སྣང་གང་ཞིག རང་གིས་ཁས་བླངས་པའི་ངག་ཕྱི་མའི་དོན་གྱིས་རང་གི་ཁས་བླངས་པའི་ངག་སྔ་མའི་དོན་འགོག་པའི་སྒོ་ནས་དེའི་དོན་སེལ་བས་ཏེ།
རྣམ་ངེས་སུ། སྔ་མས་བཞག་པ་ཕྱི་མས་ཉམས་པར་བྱེད་པའི་ཕྱིར་ཁས་བླངས་པ་དང་འགལ་བ་ཡིན་ནོ་ཞེས་ཏེ། དཔེར་ན་ངའི་མ་གང་ཡིན་པ་དེ་ནི་མོ་གཤམ་ཡིན་ནོ་ཞེས་པ་ལྟ་བུའོ། ། དབྱེ་ན་རང་ཚིག་སྔ་ཕྱི་འགལ་བ་དང་། འུག་པ་བས་སྒྲ་མི་རྟག་པར་དམ་བཅས་པ་ལྟ་བུ་ཁས་བླངས་སྔ་ཕྱི་འགལ་བའོ། ། འདི་ཡིད་ཆེས་རྗེས་དཔག་དང་རང་ཚིག་གསལ་བའི་དབྱེ་གཞི་ཡིན་ཡང་ཡིད་ཆེས་རྗེས་དཔག་གི་བསལ་བ་འཆད་པའི་སྐབས་ཡིན་པས། དབྱེ་དོན་དུ་བོད་སྔ་མས་བཞག་པ་ལྟར་བྱས་ཀྱང་། གནས་ལུགས་ལ་དེ་ལྟར་མི་བསམ་མོ། ། གཉིས་པ་རང་ཚིག་གི་བསལ་བ་ལ་མཚན་ཉིད་ནི། དམ་བཅའ་ལྟར་སྣང་གང་ཞིག
རང་རྗོད་བྱེད་ཀྱི་ངག་གཅིག་གིས་རང་གི་བརྗོད་བྱའི་དོན་འགྲུབ་པའི་གེགས་བྱེད་པའི་སྒོ་ནས་དེའི་དོན་སེལ་བས་ཏེ། རྣམ་ངེས་སུ། ངག་དེ་ཉིད་ཀྱིས་རང་གི་དོན་དང་འགལ་བ་ནི་རང་གི་ཚིག་དང་འགལ་བ་ཡིན་ཏེ་ཞེས་སོ། ། དཔེར་ན་རྗེས་དཔག་ཚད་མ་མ་ཡིན་ཞེས་པ་བཞིན་ཏེ། དེ་བརྗོད་པའི་ངག་གིས་རང་ཉིད་རང་གི་བརྗོད་བྱའི་དོན་ལ་མི་འཁྲུལ་པའི་རྗེས་དཔག་ཚད་མ་ཡིན་པར་ཁས་བླངས་པའི་ཤུགས་ཀྱིས་རང་གི་བརྗོད་བྱ་རྗེས་དཔག་ཚད་མ་མ་ཡིན་པས་སེལ་བས་སོ། ། གཉིས་པ་ཇི་ལྟར་སེལ་ཚུལ་ནི། ལུང་ལས་གྲུབ་པའི་ཆོས་ཅན་གྱི་སྟེང་དུ་ལུང་དང་འགལ་བའི་ཆོས་དང་བཅས་ན་ལུང་གིས་གནོད་ཀྱི་ཆོས་ཅན་དངོས་ཀྱིས་གྲུབ་པའི་སྟེང་དུ་ལུང་དང་འགལ་བ་དམ་བཅས་ཀྱང་མི་གནོད་ལ། ཡང་ལུང་དང་འགལ་བའི་དམ་བཅའ་ལ་ཡང་དམ་བཅའི་དོན་ཚད་མས་གྲུབ་ན་གནོད་བྱེད་དང་། མ་གྲུབ་ན་ལུང་འགོགས་བྱེད་དུ་འགྱུར་བ་ཡིན་ཏེ། རྣམ་ངེས་སུ།
དེ་ལ་མི་བརྟེན་པའི་དངོས་པོ་ལ་ནི་བསྟན་བཅོས་དང་ལྡན་པས་འགལ་བ་བརྗོད་ཀྱང་གནོད་པ་མ་ཡིན་ཏེ་གེགས་བྱེད་པར་འགྱུར་རོ། ། གཉིས་ཀ་སྟོབས་མཚུངས་ཕྱིར་རོ། ། དཔེར་ན་རང་ཚིག་བཞིན་ནོ། ། དེའི་ཚེ་ནི་དེའི་རང་གི་ཚིག་དང་འགལ་བ་ཡིན་གྱི། བསྟན་བཅོས་དང་ནི་མ་ཡིན་ནོ། ། དེ་དག་ལས་གང་ལ་ཚད་མ་ཡོད་པ་དེ་ནི་གཞན་ལ་གནོད་པ་བྱེད་པ་ཡིན་ཏེ་ཞེས་སོ། ། དེས་ན་ཁས་བླངས་པ་ལ་གནོད་བྱེད་གེགས་བྱེད་གཉིས་ཀ་ཡོད་ལ་རང་ཚིག་ནི་གེགས་བྱེད་ཁོ་ནའོ། ། གཉིས་པ་རིགས་མི་མཐུན་སེལ་བའི་མཚན་ཉིད་ལ། རྒོལ་བས་གཞན་དོན་བསྒྲུབ་བྱར་ཁས་བླངས་པར་འོས་པ་སྟེ། རྣམ་འགྲེལ་ངེས་སུ།
བསྒྲུབ་བྱར་ཁས་བླངས་ཕྱོགས་མཚན་ཉིད། ། ཅེས་དང་། ལྷ་དབང་བློར། དེ་ལྟར་ན་རྣམ་པར་ཕྱེ་ནས་མཚན་ཉིད་དུ་བྱས་པ་ཡིན་ནོ། ། དངོས་སུ་ནི་བསྒྲུབ་བྱར་ཁས་བླངས་ཕྱོགས་མཚན་ཉིད་ཡིན་ནོ་ཞེས་དང་། ཤཱཀྱ་བློར། བསྒྲུབ་བྱར་ཁས་བླངས་ཞེས་བྱ་བ་ནི་དེ་ཙམ་ཉིད་དོན་དམ་པར་ཕྱོགས་ཀྱི་མཚན་ཉིད་ཡིན་ཏེ། དེ་ཙམ་ཉིད་ཀྱིས་ཁྱབ་པ་མེད་པ་དང་ཁྱབ་ཆེས་པ་ལྡོག་པའི་ཕྱིར་རོ་ཞེས་སོ། ། གཉིས་པ་བསལ་བྱ་སེལ་ཚུལ་ནི་བསྒྲུབ་བྱས་ངོ་བོ་དང་། རྒོལ་བས་བདག་ཉིད་དང་།
ཁས་བླངས་ཀྱིས་ཁོ་ན་དང་འདོད་པ། འོས་པས་མ་བསལ་བ་བསྟན་ཏོ། ། གསུམ་པ་བསལ་བྱ་སྒྲུབ་ངག་སྐྱོན་ཅན་ལ། མཚན་ཉིད་དང་དབྱེ་བ་གཉིས་ཀྱི་དང་པོ་ལ་དགག་པ་ནི། ཆུ་མིག་པས། སྒྲུབ་ངག་ཏུ་བཀོད་པ་གང་ཞིག བརྗོད་བྱ་རྟགས་མི་སྟོན་པའོ་ཞེ་ན། རྟགས་ཡང་དག་མཐུན་དཔེར་སྟོན་པའི་སྒྲུབ་ངག་ལྟར་སྣང་འགའ་ཞིག་སྒྲུབ་ངག་ལྟར་སྣང་མ་ཡིན་པའི་ཕྱིར་རོ། ། བཞག་པ་ནི་སྒྲུབ་ངག་ཏུ་བཀོད་ཀྱང་རྒོལ་ཕྱིར་རྒོལ་གྱི་ཚད་མས་གྲུབ་པའི་རྟགས་ཀྱི་ཚུལ་གསུམ་གཞན་ལ་གསལ་བར་རྫོགས་པར་སྟོན་མི་ནུས་པའི་ངག་སྐྱོན་ཅན་ཏེ། རིགས་ཐིགས་སུ།
ཚུལ་གསུམ་ལས་གཅིག་མ་སྨྲས་ན་ཡང་སྒྲུབ་པ་ལྟར་སྣང་བ་ཡིན་ནོ། ། སྨྲས་ཀྱང་གོ་བར་བྱ་བ་དང་གོ་བར་བྱེད་པ་གཉིས་ཀ་ལ་གྲུབ་པས་ཐེ་ཚོམ་ཟ་ན་ཡང་ངོ་ཞེས་སོ། ། གཉིས་པ་དབྱེ་ན། དོན། བློ། སྒྲ་སྐྱོན་ཅན་གསུམ་སྟེ། དང་པོ་ནི་འགལ། མ་ངེས། མ་གྲུབ་པ་གསུམ་བརྗོད་པའོ། ། གཉིས་པ་ནི་ཕྱོགས་ཁྱབ་རྒོལ་ཕྱིར་རྒོལ་གཉིས་ཀ་ལ་མ་གྲུབ།
གང་རུང་ལ་མ་གྲུབ། ཐེ་ཚོམ་ཟ་ནས་མ་གྲུབ་པ་བརྗོད་པ་རྣམས་སོ། ། གསུམ་པ་ནི། ཚུལ་གང་རུང་མ་བརྗོད་པའམ། ལྷག་མའམ། ཕྱིན་ཅི་ལོག་ཏུ་བརྗོད་པ་སྟེ་དཔེར་བརྗོད་འོག་ཏུ་འཆད་དོ། ། བཞི་པ་ཞར་འོངས་གཏན་ཚིགས་ལྟར་སྣང་ལ། མཚན་ཉིད་དང་དབྱེ་བ་གཉིས་ཀྱི་མཚན་ཉིད་ལ་དགག་པ་ནི། ཁ་ཅིག་རང་རྒྱུད་ཀྱི་རྟགས་སུ་བཀོད་པ་གང་ཞིག་ཚུལ་གསུམ་མ་ཚང་བ་ཞེ་ན། ཐལ་འགྱུར་གྱི་རྟགས་ལྟར་སྣང་མིན་པར་ཐལ་བའི་ཕྱིར་རོ། །
གཞག་པ་ནི། རྟགས་སུ་བཀོད་པ་གང་། ཚུལ་གསུམ་མ་ཚང་བས་གོ་བྱེད་མིན་པ་སྟེ། རྣམ་ངེས་སུ། ཤེས་བྱེད་ཡན་ལག་མ་གྲུབ་ལ། ། ཤེས་བྱེད་ནུས་པ་ཡོད་མིན་ཕྱིར། ། ཞེས་སོ། ། རྩོད་སྤང་ནི། ཅི་སྟེ་བྱས་པ་ཚུལ་གསུམ་མ་ཚང་བར་ཐལ། རྟགས་ལྟར་སྣང་ཡིན་པའི་ཕྱིར་ཏེ།
སྒྲ་རྟག་སྒྲུབ་ལ་ལྟར་སྣང་ཡིན་པས་སོ་ཞེ་ན། རྒྱུས་བསྐྱེད་ཀྱང་རྟགས་མཚོན་པའི་མཚན་ཉིད་ལྟར་སྣང་ཡིན་པས་མཚན་ཉིད་ལྟར་སྣང་དུ་ཐལ་བའི་ཕྱིར་རོ། ། ཅི་སྟེ་སྒྲུབ་བྱེད་མི་འཕེན་པའི་ཐལ་འགྱུར་ཡང་དག་གི་རྟགས་འགའ་ཞིག་རྟགས་ལྟར་སྣང་དུ་ཐལ་ཞེ་ན། འདོད་པ་ཡིན་ཏེ། རྣམ་ངེས་ལས། དེ་ཕྱིར་ཆོས་ཅན་དང་འབྲེལ་བ་དང་། རྗེས་སུ་འགྲོ་བ་དང་ལྡོག་པ་བསྒྲུབ་པར་བྱ་བ་དང་སྒྲུབ་པར་བྱེད་པ་དག་ལ་མ་གྲུབ་པའམ་ཐེ་ཚོམ་ཟ་བའི་ཆོས་ནི་གཏན་ཚིགས་ལྟར་སྣང་བ་ཡིན་ནོ་ཞེས་སོ། ། གཞན་ཡང་མཚན་ཉིད་ཅེས་པ་མཚན་ཉིད་ཡང་དག་པ་ཡིན་པ་བཞིན་དུ་གཏན་ཚིགས་ཞེས་པ་རྟགས་ཡང་དག་ཁོ་ན་སྟེ། ཆོས་མཆོག་གིས། ཐེ་ཚོམ་ཟ་བའི་ཆོས་གང་ལ་ཡོད་པ་དེ་དག་ནི་གཏན་ཚིགས་འདྲ་བར་མངོན་པས་ན་གཏན་ཚིགས་ལྟར་སྣང་བ་ཡིན་གྱི།
གཏན་ཚིགས་ཉིད་ནི་མ་ཡིན་ནོ་ཞེས་སོ། ། གཉིས་པ་དབྱེ་བ་ལ། མ་གྲུབ་པ། མ་ངེས་པ། འགལ་བའི་གཏན་ཚིགས་ལྟར་སྣང་གསུམ་གྱི། དང་པོ་ལ་གཉིས་ཀྱི་མཚན་ཉིད་ལ་དགག་པ་ནི། ཆུ་མིག་པས་རྟགས་སུ་བཀོད་པ་གང་ཞིག ཆོས་རྗེས་སུ་དཔག་བྱ་ལ་ཡོད་པར་མ་ངེས་པ་ཞེ་ན། ཆོས་ཅན་སྨྲཾ་ཆོས་ཅན་རྗེས་སུ་དཔག་བྱའི་ཁྱད་པར་དུ་ངེས་པའི་ཚེ་ན། ཆོས་ཅན་སྒྲ་མི་རྟག་པར་སྒྲུབ་པ་ལ་ཆོས་ཅན་སྒྲ་ཡིན་པ་རྟགས་སུ་བཀོད་པ་དང་།
མ་གྲུབ་པའི་གཏན་ཚིགས་མིན་པར་ཐལ་བའི་ཕྱིར་རོ། ། བཞག་པ་ནི་རྟགས་སུ་བཀོད་ཅིང་རང་གི་ཤེས་འདོད་ཆོས་ཅན་ལ་འགོད་ཚུལ་ལྟར་ཡོད་པ་ཁོ་ནར་ངེས་པ་མིན་པ་སྟེ། རིགས་ཐིགས་སུ། ཆོས་ཅན་དང་འབྲེལ་བའི་ཚུལ་གཅིག་མ་གྲུབ་པའང་ཐེ་ཚོམ་ཟ་ན། མ་གྲུབ་པའི་གཏན་ཚིགས་ལྟར་སྣང་བ་ཡིན་ནོ་ཞེས་དང་། དེ་བཞིན་དུ་དེའི་བདག་ཉིད་དེའི་གཞི་ལ་ཐེ་ཚོམ་ཟ་ན་མ་གྲུབ་པ་ཡིན་ཏེ་ཞེས་དང་། རྣམ་ངེས་སུ། ཆོས་ཅན་དང་འབྲེལ་བ་མ་གྲུབ་ན་མ་གྲུབ་པ་ཡིན་ཏེ་ཞེས་པ་ལྟར་རོ། ། གཉིས་པ་དབྱེ་ན་མདོར། གཉིས་ཀ་ལས་གྲུབ་ཆོས་ཀྱིས་ནི། །
ཐ་སྙད་བྱ་ཕྱིར་གཉིས་ཀ་དང་། ། གཅིག་ལ་ལྡོག་དང་ཐེ་ཚོམ་དང་། ། གཞི་མ་གྲུབ་ལ་མི་འདོད་དོ། ། ཞེས་པ་ལྟར་བཞི་དང་། ཛེ་ཏཱ་རིས། རྒོལ་ཕྱིར་རྒོལ་གཉིས་ཀ་ལ་མ་གྲུབ་པ་ལྔ། ཕྱོགས་གཅིག་ལ་མ་གྲུབ་པ། རྟགས་དང་ཆོས་ཅན་ལ་ཐེ་ཚོམ་ཟ་བ་གཉིས། ཆོས་ཅན་མ་གྲུབ་ལ་སོགས་པ་བཅུ་བཤད་ཀྱི། དེ་དག་ཏུ་མ་འདུས་པའང་ཡོད་པས་བསྡུ་ན་བཅུ་ལས།
རྒོལ་བ་མ་གྲུབ་པ་ནི། གྲངས་ཅན་གྱིས། བློ་བདེ་སེམས་མེད་དེ། སྐྱེ་བ་ཅན་ཡིན་པའི་ཕྱིར་ཞེས་དང་། ཕྱིར་རྒོལ་བ་ལ་མ་གྲུབ་པ། གཅེར་བུ་པས། སངས་རྒྱས་པ་ལ་ཤིང་རྣམས་ཆོས་ཅན། སེམས་ཅན་པ་ཡིན་ཏེ། ཤུན་ལྤགས་ཐམས་ཅད་བཤུས་ན་འཆི་བའི་ཕྱིར་ཞེས་དང་། རྟགས་ཀྱི་ངོ་བོ་མ་གྲུབ་པ་འདི་སྡུག་བསྔལ་ཏེ་རི་བོང་གི་རྭས་ཕུག་པའི་ཕྱིར་ཞེས་དང་།
ཆོས་ཅན་མ་གྲུབ་པ། རྟག་དངོས་ཆོས་ཅན། མི་རྟག་སྟེ་བྱས་པའི་ཕྱིར་ཞེས་དང་། གཞི་རྟགས་འབྲེལ་བ་ལ་ཐེ་ཚོམ་ཟ་བ། རི་སུལ་གསུམ་གྱི་དབུས་མ་ན་ཆོས་ཅན། རྨ་བྱ་ཡོད་དེ། རྨ་བྱའི་སྒྲ་གྲག་པའི་ཕྱིར་ཞེས་དང་། ཤེས་འདོད་མེད་ནས་མ་གྲུབ་པ་གྲངས་ཅན་གྱིས་སངས་རྒྱས་པ་ལ། མེ་སོགས་ཀྱིས་གཞན་དོན་བྱེད་དེ། འདུས་ཤིང་བསགས་པའི་ཕྱིར་ཞེས་དང་།
གཞི་རྟགས་ཐ་དད་མེད་པ་སྒྲ་མི་རྟག་པ་སྒྲ་ཡིན་པའི་ཕྱིར་ཞེས་དང་། རྟགས་ཀྱི་ཕྱོགས་གཅིག་ཆོས་ཅན་ལ་མ་གྲུབ་པ། ཟླ་བ་གཉིས་འཛིན་མིག་ཤེས་ཆོས་ཅན། མངོན་སུམ་ཡིན་ཏེ། རྟོག་བྲལ་མ་འཁྲུལ་བའི་ཤེས་པ་ཡིན་པའི་ཕྱིར་ཞེས་དང་། ཆོས་ཅན་ལ་ཐེ་ཚོམ་ཟ་བ། རླངས་པ་ལ་སོགས་པར་ཐེ་ཚོམ་ཟ་བའི་སྔོ་ལོང་པ་ཆོས་ཅན། མེ་སྔོན་དུ་སོང་སྟེ་དུ་བ་ཡིན་པའི་ཕྱིར་ཞེས་དང་། རྒོལ་ཕྱིར་རྒོལ་གཉིས་ཀ་ལ་མ་གྲུབ་པ། སྒྲ་མི་རྟག་སྒྲུབ་ལ་མིག་གི་གཟུང་བྱ་ལྟ་བུའོ། །
གཉིས་པ་མ་ངེས་པའི་གཏན་ཚིགས་ལྟར་སྣང་ལ་གཉིས་ལས། མཚན་ཉིད་ལ་དགག་པ་ནི། ཆུ་མིག་པས། ཕྱོགས་ཆོས་གྲུབ་ཅིང་ཕྱོགས་གཉིས་གང་རུང་ཁོ་ན་ལ་ཡོད་པར་མ་ངེས་པ་ཞེ་ན། ཕྱོགས་གཉིས་གང་རུང་གི་བྱེ་བྲག་གི་སྒྲ་མི་རྟག་སྒྲུབ་ཀྱི་ཕྱོགས་གཉིས་གང་རུང་མི་རྟག་པར་སྒྲུབ་པའི་རྟགས་དེ་མ་ངེས་པར་ཐལ་བ་ཡིན་པའི་ཕྱིར་རོ། ། གཉིས་པ་གཞག་པ་ནི། འབྲེལ་བ་མ་ངེས་པའི་སྒོ་ནས་འཁྲུལ་བ་ཅན་གྱི་རྟགས་ཕྱོགས་ཆོས་ཅན་ཏེ། ཤཱཀྱ་བློར། འཁྲུལ་བ་ཅན་ནི་མ་ངེས་པ་སྟེ་ཞེས་དང་། འབྲེལ་བ་མེད་པར་ནི་རྗེས་སུ་འགྲོ་བ་དང་ལྡོག་པ་ངེས་པ་མེད་དོ་ཞེས་སོ། །
དབྱེ་བ་ལ་ཐུན་མོང་དང་ཐུན་མོང་མ་ཡིན་པའི་མ་ངེས་པ་གཉིས་ཀྱི་དང་པོ་ལ་གཉིས་ལས། མཚན་ཉིད་ནི། རང་གི་ཤེས་འདོད་ཆོས་ཅན་མིན་པའི་ཕྱོགས་གཉིས་ཐུན་མོང་པའི་ཕྱོགས་ཆོས་ཅན་གྱི་རྟགས་འཁྲུལ་བ་ཅན་ཏེ། ཆོས་མཆོག་ཏུ། ཐུན་མོང་བ་རྣམ་པ་བཞི་ཡང་མཐུན་པའི་ཕྱོགས་དང་མི་མཐུན་པའི་ཕྱོགས་ལ་འཇུག་པ་ཡིན་ནོ་ཞེས་སོ། ། དབྱེ་ན་གཉིས་ལས། ཐུན་མོང་དངོས་ཀྱིས་མ་ངེས་པའི་མཚན་ཉིད་ལ་དགག་པ་ནི། ཕྱོགས་ཆོས་གྲུབ་ཅིང་ཕྱོགས་གཉིས་ཀ་ལ་ཡོད་པར་ངེས་པ་ཞེ་ན། འགལ་བའི་ལྷག་ལྡན་གྱིས་མ་ངེས་ཏེ། ཤེས་འདོད་ཆོས་ཅན་ལ་གྲུབ་པས་དང་མཐུན་ཕྱོགས་ཀྱི་བྱེ་བྲག་ཡིན་པས་སོ། །
བཞག་པ་ནི་རང་གི་ཤེས་འདོད་ཆོས་ཅན་མིན་པའི་ཕྱོགས་གཉིས་ཀ་ལ་ཡོད་པར་ངེས་པའི་འཁྲུལ་བ་ཅན་རྟགས་ཕྱོགས་ཆོས་ཅན་ཏེ། ཆོས་མཆོག་ཏུ། གང་ཞིག་གཉིས་ཀ་ལ་ཡོད་པར་ངེས་པ་དེ་ནི་ཐུན་མོང་མ་ཡིན་ཏེ་ཞེས་སོ། ། དབྱེ་ན། ཕྱོགས་ལ་ཁྱབ་བྱེད་དུ་འཇུག་པ་དང་མཐུན་ཕྱོགས་ལ་ཁྱབ་བྱེད། མི་མཐུན་ཕྱོགས་ལ་ཆ་གཉིས་པ་དང་། མཐུན་ཕྱོགས་ལ་ཆ་གཉིས་པ་དང་། ཕྱོགས་གཉིས་ལ་ཆ་གཉིས་སུ་འཇུག་པ་བཞི་སྟེ། དཔེར་ན་སྒྲ་རྟག་སྟེ་གཞལ་བྱ་ཡིན་པའི་ཕྱིར། སྒྲ་རྩོལ་བ་ལས་བྱུང་སྟེ་མི་རྟག་པའི་ཕྱིར།
སྒྲ་རྩོལ་བྱུང་མིན་ཏེ་མི་རྟག་པའི་ཕྱིར། སྒྲ་རྟག་སྟེ་ལུས་ཅན་མིན་པའི་ཕྱིར་ཞེས་པ་ལྟ་བུའོ། ། གཉིས་པ་ལྷག་ལྡན་གྱི་མ་ངེས་པ། མཚན་ཉིད་ནི། མི་མཐུན་ཕྱོགས་ལས་ལྡོག་པ་ལ་ཐེ་ཚོམ་ཟ་ནས་འཁྲུལ་བ་ཅན་གྱི་རྟགས་ཕྱོགས་ཆོས་ཅན་ཏེ། ཤཱཀྱ་བློར། ལྷག་མ་དང་ལྡན་པ་ནི་མི་མཐུན་པའི་ཕྱོགས་ལ་ཐེ་ཚོམ་ཟ་བའོ་ཞེས་སོ། ། དབྱེ་ན་གཉིས་ལས། ཡང་དག་ལྷག་ལྡན་ལ་མཚན་ཉིད་ནི། མཐུན་ཕྱོགས་ལ་ཡོད་པར་ངེས་ཤིང་མི་མཐུན་ཕྱོགས་ལས་ལྡོག་པ་ལ་ཐེ་ཚོམ་ཟ་བའི་རྟགས་ཕྱོགས་ཆོས་ཅན་ཏེ།
ཤཱཀྱ་བློར། གང་ཞིག་མཐུན་པའི་ཕྱོགས་ལ་ཡོད་ལ་མི་མཐུན་པའི་ཕྱོགས་ལ་ནི་མ་མཐོང་བ་ཙམ་གྱིས་ལྡོག་པ་དེ་ནི་ལྷག་མ་དང་ལྡན་པ་ཡིན་ནོ་ཞེས་སོ། ། དབྱེ་ན་མི་མཐུན་ཕྱོགས་ལ་ཡོད་ན་ལྡོག་པ་མ་གྲུབ་པ་དང་། མེད་ཀྱང་མིག་ལ་ནས་དང་། འགལ་ཡང་འགལ་བར་མ་ངེས་ནས་ཐེ་ཚོམ་ཟ་བ་སྟེ། དཔེར་ན་ཕ་རོལ་འདི་ཐམས་ཅད་མཁྱེན་པ་མིན་ཏེ་སྨྲ་བའི་ཕྱིར་ཞེས་དང་། ལྷས་བྱིན་གྱི་བུ་གཉིས་ལས་ཚུར་བལྟས་སྔོ་བསངས་དང་། ཕར་བལྟས་དཀར་ཤམ་དུ་གནས་པའི་ཚེ། ཕར་བལྟས་འདི་སྔོ་བསངས་ཡིན་ཏེ་ལྷས་བྱིན་གྱི་བུ་ཡིན་པའི་ཕྱིར་ཞེས་དང་། བྱས་པ་རྟག་པ་དང་འགལ་བར་མ་ངེས་པ་ན་སྒྲ་མི་རྟག་སྟེ་བྱས་པའི་ཕྱིར་ཞེས་པ་ལྟ་བུའོ། །
གཉིས་པ་འགལ་བའི་ལྷག་ལྡན་ལ་མཚན་ཉིད་ནི་མཐུན་ཕྱོགས་ལ་ཡོད་པར་ངེས་ཤིང་མི་མཐུན་ཕྱོགས་ལས་ལྡོག་པ་ལ་ཐེ་ཚོམ་ཟ་བའི་རྟགས་འཁྲུལ་པ་ཅན་ཏེ། ཤཱཀྱ་བློར། འགལ་བའི་ཕྱོགས་དང་མཐུན་པ་ནི་གང་དག་མི་མཐུན་པའི་ཕྱོགས་ལ་ཡོད་པར་ནི་ངེས་ལ། མཐུན་པའི་ཕྱོགས་ལ་མེད་པར་ནི་ཐེ་ཚོམ་ཟ་བའོ་ཞེས་སོ། ། འདི་མ་ངེས་པར་འཐད་དེ། དེ་ཉིད་དུ། དེ་དག་ནི་ཐེ་ཚོམ་ཟ་བའི་མ་ངེས་པ་ཁོ་ན་ཡིན་ཏེ་ཞེས་སོ། ། དབྱེ་ན་མཐུན་ཕྱོགས་ལ་ཡོད་ཀྱང་ལྡོག་པར་མ་ངེས་པ་དང་། མེད་ཀྱང་མི་འགལ་ནས་དང་། འགལ་ཡང་འགལ་བར་མ་ངེས་ནས་ཐེ་ཚོམ་ཟ་བ་གསུམ་སྟེ་སྔར་གྱི་གཏན་ཚིགས་གསུམ་པོའི་ཆོས་ལྡོག་པ་སྒྲུབ་པའོ། །
ཅི་སྟེ་འགལ་བ་ལ་མི་འཁྲུལ་བ་ཅན་ཡང་ཐེ་ཚོམ་གྱི་རྒྱུར་སློབ་དཔོན་ཕྱོགས་གླང་གིས་བཤད་ན་དེ་འདིར་ཅིའི་ཕྱིར་མ་སྨོས་ཤེ་ན། དངོས་པོ་སྟོབས་ཞུགས་ཀྱི་རྗེས་སུ་དཔག་པ་ལ་འགལ་བ་ལ་མི་འཁྲུལ་བ་ཅན་མི་སྲིད་པས་འདིར་རྟགས་ཀྱི་སྐྱོན་དུ་མ་བསྟན་ཅིང་ལུང་ལ་བརྟེན་པའི་རྗེས་སུ་དཔག་པ་ལ་བརྟེན་ནས་འགལ་བ་མི་འཁྲུལ་བ་ཅན་སྒྲུབ་བྱེད་ཀྱི་སྐྱོན་དུ་བཤད་དེ། དཔེར་ན་དྲང་སྲོང་གཟེགས་ཟན་གྱི་སྤྱི་རྟག་པ་གཅིག་པུ་གཡོ་བ་མེད་པ་ཐམས་ཅད་ལ། ཁྱབ་པ་རང་དང་འབྲེལ་བ་ཅན་གྱི་རྫས་དང་། འདུ་བའི་སྒོ་ནས་ཅིག་ཅར་མངོན་པར་འབྲེལ་བའོ་ཞེས་སྨྲ་བ་ལ། གཟེགས་ཟན་གྱི་སློབ་མ་གཉིས་ལས་པེ་ལུགས་སྤྱི་ཐམས་ཅད་དུ་སོང་བ་དང་། སེ་ཐ་རས་རང་གི་བརྟེན་ཙམ་ཐམས་ཅད་དུ་སོང་བར་བཟུང་ནས་སྔ་མས་གང་ཞིག་ཡུལ་ཐམས་ཅད་ན་གནས་པ་དང་། རང་དང་འབྲེལ་བ་ཅན་དང་ཅིག་ཅར་དུ་མངོན་པར་འབྲེལ་བ་དེ་ནི་ཐམས་ཅད་ན་གནས་པ་ཡིན་ཏེ། དཔེར་ན་ནམ་མཁའ་བཞིན་སྤྱི་ཡང་ཡུལ་ཐམས་ཅད་ན་གནས་པ་དང་། རང་དང་འབྲེལ་བ་ཅན་ཅིག་ཅར་དུ་འབྲེལ་ཏོ་ཞེས་སྨྲ་བའོ། །
ཕྱི་མས་ནི་དམིགས་པའི་རིག་བྱར་གྱུར་པ་གང་ཞིག གང་ན་མི་དམིགས་པ་དེ་ནི་དེ་ན་མེད་པ་སྟེ་དཔེར་ན་འགའ་ཞིག་ན་བུམ་པ་མེད་པ་བཞིན། གསལ་བའི་བར་ན་ཡང་དམིགས་པའི་རིག་བྱར་གྱུར་པའི་སྤྱི་མི་དམིགས་སོ་ཞེས་པ་ལྟ་བུ། ཆོས་ཅན་གཅིག་གི་སྟེང་དུ། རྟགས་ནུས་མཚུངས་གཉིས་ཀས་ཆོས་དངོས་འགལ་གཉིས་སྒྲུབ་པས་བསྒྲུབ་བྱ་ལ་ཐེ་ཚོམ་གྱི་གཞི་བྱེད་པ་སྟེ། རྣམ་ངེས་སུ། དེ་བས་ན་མི་དམིགས་པ་འདི་རང་བཞིན་ནི་ཕན་ཚུན་འགལ་བའི་དོན་སྒྲུབ་པས་གཅིག་ལ་ཐེ་ཚོམ་སྐྱེད་པར་བྱེད་དོ་ཞེས་སོ། ། འདིར་བསྟན་བཅོས་བྱེད་པས་ཆོས་ཅན་སྤྱི་གཅིག་པུ་དེའི་སྟེང་དུ་འགལ་བའི་ཆོས་ཐམས་ཅད་དུ་སོང་པ་དང་། འགལ་བའི་བར་ན་མ་དམིགས་པ་འབྲེལ་པར་མ་མཐོང་བས་འགལ་བ་ལ་མི་འཁྲུལ་བ་ཅན་དུ་གཞག་གི་དངོས་པོ་ལ་འགལ་བའི་བའི་ཚེ་འདུ་བ་མི་སྲིད་པས་འགལ་བའི་ཆོས་གཉིས་ཀྱིས་དོན་དམ་པར་ཁྱབ་པ་ནི་མ་ཡིན་ནོ། ། དེ་ཡང་རྣམ་ངེས་ལས།
བསྟན་བཅོས་བྱེད་པས་ནི་གཉིས་པོ་དག་གི་འགལ་བའི་ཆེས་མེད་ན་མི་འབྱུང་བ་མ་མཐོང་བས་དེ་དག་མི་འགལ་བར་མཐོང་ནས་བཤད་པའི་ཕྱིར་འགལ་བ་མི་འཁྲུལ་བ་ཅན་སྲིད་པ་ཡིན་ནོ་ཞེས་སོ། ། གཉིས་པ་ཐུན་མོང་མ་ཡིན་པའི་མ་ངེས་པ་ལ་མཚན་ཉིད་ནི། དེའི་ཤེས་འདོད་ཆོས་ཅན་མིན་པའི་ཕྱོགས་གཉིས་ལ་མ་མཐོང་ནས་ལྡོག་པ་ལ་ཐེ་ཚོམ་ཟ་བའི་རྟགས་ཕྱོགས་ཆོས་ཅན་ཏེ། ཆོས་མཆོག་ཏུ། གཉིས་ཀ་མེད་པར་ངེས་པ་དེ་ནི་ཐུན་མོང་མ་ཡིན་པ་སྟེ་ཞེས་དང་། ཤཱཀྱ་བློར། ཐུན་མོང་མ་ཡིན་པ་དེ་ནི་མཐུན་པའི་ཕྱོགས་དང་མི་མཐུན་པའི་ཕྱོགས་དག་ལའོ་ཞེས་སོ། ། གཉིས་པ་དབྱེ་ན། ཕྱོགས་གཉིས་ལ་མེད་ནས་མ་མཐོང་བ་དང་། ཡོད་ཀྱང་མ་མཐོང་བ་དང་།
མཐུན་ཕྱོགས་ལ་ཡོད་ཀྱང་མ་མཐོང་བ་དང་། མི་མཐུན་ཕྱོགས་ལ་ཡོད་ཀྱང་མ་མཐོང་བ་བཞི་སྟེ། དཔེར་ན་སྒྲ་རྟག་སྟེ་མཉན་བྱ་ཡིན་པའི་ཕྱིར། སྐྱེས་བུ་འདི་ལྷ་ལས་ཚེ་འཕོས་ཏེ་མིག་དང་ལྡན་པའི་ཕྱིར། གསོན་ལུས་ལ་བདག་མེད་དེ་སྲོག་ཡོད་པའི་ཕྱིར། གསོན་ལུས་ལ་བདག་ཡོད་དེ། སྲོག་ཡོད་པའི་ཕྱིར། ཞེས་པ་ལྟ་བུའོ། ། གསུམ་པ་འགལ་བའི་གཏན་ཚིགས་ལྟར་སྣང་ལ་མཚན་ཉིད་ནི། རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པའི་རྟགས་ཕྱོགས་ཆོས་ཅན་ཏེ།
རིགས་ཐིགས་སུ། ཚུལ་གཉིས་ཕྱིན་ཅི་ལོག་ཏུ་གྲུབ་པ་ནི་འགལ་བ་ཡིན་ནོ། ། གཉིས་པོ་གང་ཡིན་ཞེ་ན། མཐུན་པའི་ཕྱོགས་ལ་མེད་པ་དང་། མི་མཐུན་པའི་ཕྱོགས་ལ་ཡོད་པའོ་ཞེས་སོ། ། དབྱེ་ན་གཉིས་ལས། ངོ་བོའི་སྒོ་ནས་དབྱེ་ན། རང་བཞིན་དང་འབྲས་བུ་འགལ་བ་གཉིས་སམ། མ་དམིགས་པའི་འགལ་བ་དང་གསུམ་སྟེ། སྒྲ་རྟག་སྟེ་བྱས་པའི་ཕྱིར།
རྩོལ་བ་ལས་བྱུང་བའི་ཕྱིར། ས་ཕྱོགས་ན་བུམ་པ་ཡོད་དེ་བུམ་པ་སྣང་རུང་མ་དམིགས་པའི་ཕྱིར་ཞེས་པ་ལྟ་བུའོ། ། གཉིས་པ་ཤེས་བརྗོད་ཀྱི་ཚུལ་གྱིས་དབྱེ་ན། གསུམ་ལས། ཆོས་ཅན་གྱི་ངོ་བོ་དང་ཁྱད་པར་འགོག་པའི་འགལ་བ་ལ་གཉིས་ཀྱི་མཚན་ཉིད་ལ་དགག་པ་ནི། ཆུ་མིག་པས་ཆོས་ཅན་གྱི་ཁྱད་པར་ལ་ཕྱོགས་ཆོས་གྲུབ་ཅིང་། ཆོས་ཅན་གྱི་ངོ་བོར་གཟུང་བའི་ཆོས་དང་རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པ་ཞེས་པ་ཆོས་ཅན་གྱི་ངོ་བོ་འགེགས་པའི་མཚན་ཉིད་དེ། མིག་སོགས་བདག་རྟག་པ་གཅིག་པུའི་དོན་བྱེད་པ་དེ་ཆོས་ཅན། གཞན་གྱི་དོན་དུ་འགྱུར་ཏེ། འདུས་ཤིང་བསགས་པའི་ཕྱིར་ཞེས་པ་བཞིན་ཞེ་ན།
མི་འཐད་དེ། དེ་སྒྲུབ་ཀྱི་ཆོས་ཅན་གྱི་ཁྱད་པར་མི་སྲིད་པས་སོ། ། དེ་བཞིན་དུ་ཆོས་ཅན་གྱི་ངོ་བོ་ལ་ཕྱོགས་ཆོས་གྲུབ་ཅིང་། ཆོས་ཅན་གྱི་ཁྱད་པར་དུ་གཟུང་བའི་ཆོས་དང་རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པ་ཞེས་པ་ཆོས་ཅན་གྱི་ཁྱད་པར་འགོག་པའི་འགལ་བ་སྟེ། དེས་སྔ་མ་བཞིན་ཞེ་ན་མི་འཐད་དེ། ཆོས་ཅན་གྱི་ངོ་བོ་མི་སྲིད་པས་སོ། ། གཉིས་པ་བཞག་པ་ནི། ཆོས་ཅན་གྱི་ངོ་བོ་གཟུང་བ་བཀག་པའི་སྒོ་ནས་དེའི་དམ་བཅའི་དོན་འགོག་པའི་རྟགས་ཞེས་པ་ཆོས་ཅན་གྱི་ངོ་བོ་འགོག་པའི་དང་། དེའི་ཆོས་ཅན་གྱི་ཁྱད་པར་དུ་གཟུང་བ་བཀག་པའི་སྒོ་ནས་དེའི་བསྒྲུབ་བྱར་གཟུང་བའི་དོན་འགོག་པའི་རྟགས་ཞེས་པ་ཆོས་ཅན་གྱི་ཁྱད་པར་འགོག་པའི་འགལ་བའི་མཚན་ཉིད། དཔེར་ན་དངོས་གྱུར་གྱི་ནམ་མཁའ་རྟག་སྟེ།
མ་བྱས་པའི་ཕྱིར་ཞེས་པ། བྱེ་བྲག་པ་ནམ་མཁའ་རྟག་དངོས་སུ་འདོད་པ་དང་། མིག་སོགས་འདུས་པ་མ་ཡིན་པའི་དོན་དག་ནི་ཆོས་ཅན། གཞན་གྱི་དོན་བྱེད་དེ། འདུས་ཤིང་བསགས་པའི་ཕྱིར་ཞེས་པ་བདག་ཆོས་ཅན་གྱི་ཁྱད་པར་དུ་ཞེན་པ་ལ་ལྟོས་པ་ལྟ་བུའོ། ། གཉིས་པ་ཆོས་ཀྱི་ངོ་བོ་དང་ཁྱད་པར་འགོག་པའི་འགལ་བ་ལ་གཉིས་ལས། མཚན་ཉིད་ལ་དགག་པ་ནི། ཆུ་མིག་པས་ཕྱོགས་ཆོས་གྲུབ། ཆོས་ཀྱི་ངོ་བོ་རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པ་དང་། ཕྱོགས་ཆོས་གྲུབ།
ཆོས་ཀྱི་ཁྱད་པར་དང་རྗེས་སུ་འགྲོ་ལྡོག་ཕྱིན་ཅི་ལོག་ཏུ་ངེས་པ་ཞེ་ན། སྒྲ་རྟག་སྟེ་བྱས་པའི་ཕྱིར་དང་། མིག་སོགས་འདུས་པ་མིན་པའི་ཡུལ་ཅན་བདག་དོན་བྱེད་དེ། འདུས་ཤིང་བསགས་པའི་ཕྱིར་ཞེས་པ་ཆོས་ཀྱི་ངོ་བོ་དང་ཁྱད་པར་འགོག་པ་མིན་པར་ཐལ། ཆོས་ཀྱི་ངོ་བོ་དང་ཁྱད་པར་དགག་བྱ་མིན་པའི་ཕྱིར། བསལ་བ་ཁས་བླངས་སོ། ། བཞག་པ་ནི། དེའི་ཆོས་ཀྱི་ངོ་བོར་གཟུང་བ་བཀག་པའི་སྒོ་ནས་དེའི་བསྒྲུབ་བྱར་གཟུང་བའི་དོན་འགོག་པའི་རྟགས་དང་དེའི་ཆོས་ཀྱི་ཁྱད་པར་དུ་གཟུང་བ་བཀག་པའི་སྒོ་ནས་དེའི་བསྒྲུབ་བྱར་གཟུང་བའི་དོན་འགོག་པའི་རྟགས་དེ་འདི་དག་གི་དཔེར་བརྗོད་ཆོས་མཆོག་གིས་བཤད་པ་ནི་དགག་པར་བསྟན་པ་ཉིད་ཡིན་ལ། ཀུན་ལས་བཏུས་ལས། རི་བོང་ཅན་ནི་ཟླ་བ་མ་ཡིན་ཏེ་ཡོད་པའི་ཕྱིར་ཞེས་པ་དང་།
ལྷ་དབང་བློ་ལས། ཡན་ལག་ལས་ཡན་ལག་ཅན་གཞན་དུ་དམ་བཅས་པ་ལ་ཡན་ལག་ཅན་གཞན་དུ་དམ་བཅས་པ་ལ་ཡན་ལག་ཅན་གཞན་མིན་ཏེ། སྲང་དམའ་བའི་ཁྱད་པར་མ་དམིགས་པའི་ཕྱིར་ཞེས་པ་ཆོས་ཀྱི་ཁྱད་པར་འགོག་པ་བཤད་དོ། ། གསུམ་པ་དེ་དག་གི་ལུང་དགོད་པ་ནི། མཚན་ཉིད་དེ་ལྟར་ཡིན་པ་ཡང་ཆོས་མཆོག་ཏུ། ཆོས་བཟློག་པའི་སྒོ་ནས་སྤྱི་ཟློག་པར་བྱེད་པ་དེའི་ཚེ་ཆོས་ཀྱི་རང་གི་ངོ་བོ་དང་འགལ་བ་ཞེས་བརྗོད་དོ། ། དེའི་ཚེ་ཡང་དེ་ལ་མི་ལྡོག་པ་ནི་ཡོད་པ་ཁོ་ནའོ། ། གང་གི་ཚེ་ཆོས་ཅན་ལྡོག་པའི་སྒོ་ནས་སྤྱི་ལྡོག་པར་བྱེད་པ་དེའི་ཚེ་ནི་ཆོས་ཅན་གྱི་རང་གི་ངོ་བོ་དང་འགལ་བ་ཡིན་ནོ། ། སྐབས་སུ་བབ་པའི་འདོད་པ་ཉིད་ཕྱིན་ཅི་ལོག་ཏུ་བྱེད་པ་ལ། སྒྲ་ཉེ་བར་བཀོད་པའི་དབང་གིས་ཆོས་ཅན་གྱི་ཁྱད་པར་དང་འགལ་བ་དང་།
ཆོས་ཀྱི་ཁྱད་པར་དང་འགལ་བ་ཞེས་བརྗོད་པ་ཡིན་ནོ། ། རྣམ་པ་ཐམས་ཅད་དུ་ཆོས་དང་ཆོས་ཅན་གང་བཀག་སྤྱི་ལྡོག་པར་འགྱུར་བ་དེས་འགལ་བར་ཐ་སྙད་བྱེད་དོ། ། ཞེས་དང་། རྣམ་འགྲེལ་དུ། དེ་ནི་ལྟོས་ནས་ཆོས་དག་དང་། ། ཆོས་ཅན་ཁྱད་པར་ཡིན་པར་བརྗོད། ། ཅེས་སོ། ། ལྔ་པ་ཚུལ་གཉིས་ངེས་གཞི་དཔེས་བསྟན་པ་ལ་གཉིས་ཀྱི་མཚན་ཉིད་ནི། དཔེར་བཀོད་པ་གང་ཞིག འབྲེལ་བ་ངེས་སུ་རུང་བ་སྟེ།
མདོ་འགྲེལ་དུ། དེའི་རྗེས་སུ་དཔག་པར་བྱ་བ་མེད་ན་མི་མཐུན་པ་བསྟན་པའི་དོན་དུ་དཔེ་བརྗོད་པ་དང་ཞེས་སོ། ། དབྱེ་ན། མཐུན་དཔེ་མི་མཐུན་དཔེ་གཉིས་ཀྱི་དང་པོ་ལ་གཉིས་ལས་མཚན་ཉིད་ལ་དགག་པ་ནི། ཆུ་མིག་པས་གོ་བྱ་གོ་བྱེད་གཉིས་དང་ལྡན་ཞིང་རྗེས་འགྲོའི་ཁྱབ་པ་ངེས་པའི་གཞིར་གྱུར་པ་ཞེ་ན། བུམ་པ་སྣང་རུང་དུ་མ་དམིགས་པའི་གཏན་ཚིགས་ཆོས་ཅན། རི་བོང་གི་རྭ་དེ་ཁྱོད་ཀྱི་མཐུན་དཔེར་མི་རུང་བར་ཐལ། དེ་ཁྱོད་ཀྱི་རྟགས་ཆོས་གཉིས་དང་ལྡན་ཞིང་ཁྱོད་ཀྱི་རྗེས་ཁྱབ་ངེས་པའི་གཞིར་གྱུར་པ་མ་ཡིན་པའི་ཕྱིར་ཏེ། གཞི་མ་གྲུབ་པའི་ཕྱིར། བཞག་པ་ནི་དཔེར་བཀོད་པ་གང་ཞིག
རྗེས་འགྲོ་དངོས་སུ་ངེས་སུ་རུང་བ་སྟེ། མདོར། བསྒྲུབ་བྱ་སྒྲུབ་ལ་བསྒྲུབ་པ་ཡིས། ། བསྟན་བྱ་ཞེས་དང་། གཏན་ཚིགས་བསྒྲུབ་བྱའི་རྗེས་འགྲོ་བ། ། ཞེས་སོ། ། དབྱེ་ན་རང་དོན་དང་གཞན་དོན་གཉིས་ཀྱི་དང་པོར་གཏན་ལ་འབེབས་པའི་དང་། ཕྱིས་རྗེས་སུ་དྲན་པའི་དཔེ་གཉིས་སོ། ། གཉིས་པ་མི་མཐུན་དཔེ་ལ་གཉིས་ཀྱི་མཚན་ཉིད་ལ་དགག་པ་ནི། ཆུ་མིག་པས་གོ་བྱ་གོ་བྱེད་གཉིས་དང་མི་ལྡན་ཞིང་ལྡོག་པའི་ཁྱབ་པ་ངེས་པའི་ལྟོས་གཞིར་གྱུར་པ་ནི་གཞི་མ་གྲུབ་ཀྱི་མི་མཐུན་དཔེ་ལ་མ་ཁྱབ་པའོ། །
བཞག་པ་ནི་དཔེར་བཀོད་པ་གང་ཞིག ལྡོག་ཁྱབ་དངོས་སུ་ངེས་སུ་རུང་བའོ། ། དེ་ཡང་མདོར། བསྒྲུབ་བྱ་མེད་ལ་མེད་པ་ཉིད། ། དཔེ་གང་ལ་ནི་བསྟན་བྱ་བ། ། ཞེས་སོ། ། དབྱེ་ན་གཉིས་ཏེ་སྔར་བཞིན་ནམ། ཤེས་བྱ་ལ་སྲིད་པ་དང་མི་སྲིད་པ་གཉིས་སོ། ། གསུམ་པ་བསལ་བྱ་གཉིས་ལས་དཔེར་བརྗོད་པ་གང་ཞིག་ཁྱབ་པ་ངེས་སུ་མི་རུང་བའོ། ། དབྱེ་ན་གཉིས་ལས་མཐུན་དཔེ་ལྟར་སྣང་ལ་མཚན་ཉིད་ནི།
མཐུན་དཔེར་བཀོད་ཀྱང་རྗེས་འགྲོ་དངོས་སུ་ངེས་སུ་མི་རུང་བའོ། ། དབྱེ་ན་གསུམ་ལས་དོན་སྐྱོན་ཅན་ལ་ཆོས་མེད་པ་དང་། རྟགས་མེད་པ་དང་། རྟགས་ཆོས་གཉིས་ཀ་མེད་པ་གསུམ་སྟེ། དཔེར་ན་སྒྲ་རྟག་སྟེ། ལུས་ཅན་མིན་པའི་ཕྱིར། ལས་དང་རྡུལ་ཕྲན་དང་བུམ་པ་བཞིན་ཞེས་པ་ལྟ་བུ་སྟེ། ལས་མི་རྟག་ཅིང་རྡུལ་ཕྲ་རབ་རྟག་པ་ལུས་ཅན་ཐམས་ཅད་དུ་སོང་བ་མ་ཡིན་པར་བྱེ་བྲག་པ་འདོད་པ་ལ་ལྟོས་ནས་བཞག་པའོ། ། གཉིས་པ་བློ་སྐྱོན་ཅན་ལའང་ཆོས་ཡོད་དུ་མ་ངེས་ན་དང་། རྟགས་ཡོད་པ་ལ་དང་།
ཆོས་རྟགས་གཉིས་ཀ་ཡོད་པ་ལ་ཐེ་ཚོམ་ཟ་བ་གསུམ་སྟེ། དཔེར་ན་མི་འདི་འདོད་ཆགས་དང་ལྡན་ཏེ། སྨྲ་བའི་ཕྱིར། འཆི་བའི་ཆོས་ཅན་ཡིན་ཏེ། ཆགས་སོགས་དང་ལྡན་པའི་ཕྱིར། ཀུན་མཁྱེན་མིན་ཏེ། ཆགས་སོགས་དང་ལྡན་པའི་ཕྱིར། ལམ་པོ་ཆེ་སྟེ། ཐ་མལ་པའི་སྐྱེས་བུ་བཞིན་ཞེས་པ་ལྟ་བུའོ། ། གསུམ་པ་སྒྲ་སྐྱོན་ཅན་ལ་ཡང་རྗེས་འགྲོ་མེད་པ་དང་།
མ་བསྟན་པ་དང་། ཕྱིན་ཅི་ལོག་ཏུ་བརྗོད་པ་ཆོས་ལ་རྟགས་ཀྱིས་ཁྱབ་པ་བསྟན་པ་གསུམ་སྟེ། དཔེར་ན་འདི་ཆགས་སོགས་དང་ལྡན་ཏེ། སྨྲ་བའི་ཕྱིར། འདོད་པའི་མི་བཞིན། སྒྲ་མི་རྟག་སྟེ། བྱས་པའི་ཕྱིར། བུམ་པ་བཞིན། གང་མི་རྟག་པ་དེ་བྱས། བུམ་པ་བཞིན།
སྒྲ་ཡང་བྱས་ཞེས་པ་ལྟ་བུའོ། ། གཉིས་པ་མི་མཐུན་དཔེ་ལྟར་སྣང་ལ་མཚན་ཉིད་ནི། མི་མཐུན་དཔེར་བཀོད་ཀྱང་ལྡོག་པ་དངོས་སུ་ངེས་སུ་མི་རུང་བའོ། ། དབྱེ་ན་གསུམ་ལས། དོན་སྐྱོན་ཅན་ལ་ཆོས་མེད་པ་ཡིན་པ་དང་། རྟགས་མེད་པ་མིན་པ་དང་། ཆོས་རྟགས་གཉིས་ཀ་མེད་པ་མིན་པ་གསུམ་སྟེ། དཔེར་ན་སྒྲ་རྟག་སྟེ། ལུས་ཅན་མིན་པའི་ཕྱིར། དཔེར་ན་རྡུལ་ཕྲན་དང་ལས་དང་ནམ་མཁའ་བཞིན་ཞེས་པ་ལྟ་བུའོ། །
གཉིས་པ་བློ་སྐྱོན་ཅན་ལ། ཆོས་དང་རྟགས་དང་། རྟགས་ཆོས་གཉིས་ཀ་མེད་པ་ལ་ཐེ་ཚོམ་ཟ་བ་གསུམ་སྟེ། སེར་སྐྱ་ནི་ཀུན་མཁྱེན་ཡིད་ཆེས་པར་རུང་བ་མིན་ཏེ། ཐམས་ཅད་མཁྱེན་པ་དང་ཡིད་ཆེས་ཀྱི་རྟགས་སུ་གྱུར་པ་ཚད་མའི་ཕུལ་དུ་ཕྱིན་པ། སྐར་མ་ཤེས་པའི་མན་ངག་མ་བསྟན་པའི་ཕྱིར། ཁྱུ་མཆོག་དང་སྡོང་རིས་བཞིན་ཞེས་དང་། ངེས་བརྗོད་སྙན་ངག་མཆོད་སྦྱིན་ཏེ་གསུམ་རིག་པའི་བྲམ་ཟེས་གཟུང་བྱའི་ཚིག་དང་ལྡན་པའི་སྐྱེས་བུ་དེ་ཆགས་སོགས་དང་མི་ལྡན་ཏེ། སློབ་དཔོན་གཽ་ཏ་མ་དང་། དྲང་སྲོང་ཡིད་ལས་བྱུང་བ་བཞིན་སེར་སྐྱ་ནི་འདོད་ཆགས་དང་ལྡན་ཞེས་དང་།
སེར་སྐྱ་ནི་ཆགས་བྲལ་མིན་ཏེ་ཡོངས་འཛིན་ཀུན་འཛིན་དང་ལྡན་པའི་ཕྱིར་ཁྱུ་མཆོག་བཞིན་ཞེས་པ་ལྟ་བུ་སྟེ། དེ་ལ་ཡོངས་འཛིན་ནི་ཐོག་མར་གཟུང་བ་ཀུན་འཛིན་རྗེས་ལ་སེར་སྣ་བྱེད་པའོ། ། གསུམ་པ་སྒྲ་སྐྱོན་ཅན་ལ་ཟློག་པ་མེད་པ་དང་། ཡོད་ཀྱང་མ་བསྟན་པ་དང་། ཕྱིན་ཅི་ལོག་ཏུ་བསྟན་པ་གསུམ་སྟེ། དཔེར་ན་ཆགས་བྲལ་མི་སྨྲ་རྡོ་དུམ་བཞིན་ཐུབ་པ་སྨྲའོ་ཞེས་དང་། མ་བྱས་པ་དེ་རྟག་ནམ་མཁའ་བཞིན་སྒྲ་ནི་བྱས་ཞེས་དང་། མ་བྱས་པ་དེ་ནི་ནམ་མཁའ་བཞིན་སྒྲ་ནི་བྱས་པ་ཞེས་པ་ལྟ་བུའོ། ། ཛེ་ཏཱ་རིས། དཔེའི་སྐྱོན་འདི་དག་གི་སྟེང་དུ་རྗེས་སུ་འགྲོ་ལྡོག་མ་ཚང་བར་བརྗོད་པ་གཉིས་ཏེ་ཉི་ཤུར་བཤད་དོ། །
རྗེས་འགྲོ་མ་བསྟན་པ་ལ་སོགས་པ་དེ་གཞན་དོན་སྐབས་སུ་སྐྱོན་ཡིན་གྱི་རང་དོན་སྐབས་སུ་མིན་ནོ། ། གཉིས་པ་སུན་འབྱིན་བཤད་པ་ལ་བཞི་ལས་མཚན་ཉིད་ལ་དགག་པ་ནི། ཆུ་མིག་པས་ཕ་རོལ་པོའི་གྲུབ་མཐའི་སྐྱོན་བརྗོད་ནས་འདོད་པའི་དོན་འགྲུབ་པའི་གེགས་བྱེད་པ་ཞེ་ན། ཕྱིར་རྒོལ་ཡང་དག་དེ་ཡང་སུན་འབྱིན་དུ་ཐལ་བའི་ཕྱིར་རོ། ། བཞག་པ་སུན་འབྱིན་དུ་བཀོད་པའི་ངག་སྐྱོན་མེད་གང་ཞིག དེས་རྩོད་ཟླ་ཕ་རོལ་གྱི་སྒྲུབ་བྱེད་སུན་ཕྱུང་བས་ཕ་རོལ་གྱི་འདོད་དོན་འགྲུབ་པའི་གེགས་བྱེད་པ་སྟེ། རིགས་ཐིགས་སུ་མ་ཚང་བ་ཉིད་ལ་སོགས་པ་སྨྲས་པས་ནི་སུན་འབྱིན་པ་དག་ཡིན་ནོ་ཞེས་དང་། དེས་ཕ་རོལ་པོ་འདོད་པའི་དོན་འགྲུབ་པ་ལ་གེགས་བྱེད་པའི་ཕྱིར་རོ་ཞེས་སོ། ། གཉིས་པ་དབྱེ་ན་གཉིས་ལས་ཡུལ་གྱི་སྒོ་ནས་དབྱེ་ན། གཏན་ཚིགས་དང་དམ་བཅའ་དང་།
དཔེའི་སྐྱོན་བརྗོད་པ་གསུམ་མོ། ། ངོ་བོའི་སྒོ་ནས་དབྱེ་ན། མ་ཚང་བ། མ་གྲུབ་པ། འགལ་བ། མ་ངེས་པའི་སྐྱོན་བརྗོད་པའི་སུན་འབྱིན་བཞིའོ། ། གསུམ་པ་བརྗོད་ཚུལ་གྱི་སྒོ་ནས་དབྱེ་ན། རྣལ་མ་དང་། ཐལ་བར་བརྗོད་པ་གཉིས་ལས། དང་པོ་ནི་རང་རྒྱུད་དེ་བཤད་ཟིན་ལ།
གཉིས་པ་ལ་གསུམ་གྱི་ཐལ་འགྱུར་གྱི་མཚན་ཉིད་ལ་དགག་པ་ནི། ཆུ་མིག་པས་རྟགས་ཁྱབ་ཕ་རོལ་པོའི་བློ་ངོར་གྲུབ་ཅིང་དམ་བཅའ་ལ་བསལ་བ་འབབ་པའི་རྟགས་སྟོན་པའམ་འཁོར་གསུམ་ཚང་བར་སྟོན་པ་ཞེ་ན། དང་པོ་ནི། རྟགས་ཁྱབ་གང་རུང་ཕ་རོལ་གྱིས་མ་གྲུབ་ཅིང་ཚད་མས་གྲུབ་པའི་ཐལ་འགྱུར་ཡང་དག་གིས་མ་ངེས་ལ། གཉིས་པ་ནི་གང་ཟག་གིས་མ་ངེས་སོ། ། བཞག་པ་ནི་གནོད་པ་ཅན་གྱི་ཐལ་བའི་གཏན་ཚིགས་བརྗོད་པའི་སུན་འབྱིན་ཡང་དག་སྟེ། མཚན་ཉིད་གང་ཡིན་པ་དེ་སྐབས་སུ་བབ་པ་གནོད་པ་ཅན་གྱི་གཏན་ཚིགས་ཡོད་པའོ་ཞེས་ཤཱནྟི་པས་ཁྱབ་བྱེད་མི་དམིགས་པར་བཤད་དོ། ། གཉིས་པ་དབྱེ་བ་ལ་གཉིས་ལས་ངོ་བོའི་སྒོ་ནས་དབྱེ་ན་འབྲས་བུ། རང་བཞིན། མི་དམིགས་པའི་ཐལ་འགྱུར་གསུམ་མོ། །
གཉིས་པ་ལྡོག་ཕྱོགས་ཀྱི་སྒོ་ནས་དབྱེ་ན། སྒྲུབ་བྱེད་འཕེན་མི་འཕེན་གྱི་ཐལ་བ་གཉིས་ལས། དང་པོ་ལ་གཉིས་ཀྱི་མཚན་ཉིད་ལ་དགག་པ་ནི། ཆུ་མིག་པས་རྟགས་ཁྱབ་ཕ་རོལ་པོའི་བློ་ངོར་གྲུབ་ཅིང་དམ་བཅའ་ལ་བསལ་བ་འབབ་པའི་རྟགས་སྟོན་པ་གང་ཞིག ལྡོག་ན་ཚུལ་གསུམ་ཚང་བར་སྟོན་པ་ཞེ་ན། དེ་ལྟར་སྟོན་པའི་གང་ཟག་གིས་མ་ངེས་ལ། ཁྱབ་པ་ཚད་གྲུབ་ཀྱི་སྒྲུབ་བྱེད་འཕེན་པའི་ཐལ་འགྱུར་ལ་མ་ཁྱབ་བོ། ། བཞག་པ་ནི། སུན་འབྱིན་ཡང་དག་གང་ཞིག ལྡོག་ན་ཚུལ་གསུམ་པར་ངེས་པའི་ཐལ་བ་སྟེ་འདི་ལ་རྟགས་ཁས་བླངས་ཆོས་ཅན་གཞི་གྲུབ་ཀྱི་སྟེང་དུ་ཕ་རོལ་གྱི་བློ་ངོར་ཚད་བསལ་ཡོད་པ་ལྡོག་ཁྱབ་ཚད་མས་གྲུབ་པ་ཞིག་དགོས་པ་ཡིན་ཏེ།
འདི་ལྟར་གཞན་ལ་གྲུབ་པའི་ཆོས་ཀྱིས་ཆོས་གཞན་འཐོབ་པར་འགྱུར་བ་ཐལ་བར་འགྱུར་བའི་གཏན་ཚིགས་སོ་ཞེས་ཤཱནྟི་པས་སོ། ། དེའི་འགོད་ཚུལ་ཡང་དེ་ཉིད་དུ། གང་ན་དུ་བ་ཡོད་པ་དེ་ན་མེ་ཡོད་དེ། དཔེར་ན་ཚང་མང་བཞིན་ནོ། ། ཁྱོད་ཀྱང་དུ་བ་འདི་ན་ཡོད་པར་འདོད་དོ་ཞེས་པའོ་ཞེས་སོ། ། གཉིས་པ་དབྱེ་བ་ལ་གཉིས་ལས་རང་རིགས་འཕེན་པའི་ཐལ་འགྱུར་ལ་མཚན་ཉིད་ནི། ལྡོག་ན་རང་དང་རིགས་མཐུན་གྱི་རང་རྒྱུད་ཀྱི་རྟགས་ཡང་དག་འཕེན་པའི་ཐལ་འགྱུར་སྐྱོན་མེད་དོ། ། དབྱེ་ན་འདིར་གྲང་རེག་ཡོད་པའི་ཕྱིར། མེ་མེད་པར་ཐལ། ཙནྡན་མེ་མེད་པར་ཐལ།
བ་རེག་ཡོད་པའི་ཕྱིར། དུ་བ་མེད་པར་ཐལ། གྲང་ནས་བ་སྤུ་ལངས་པ་ཡོད་པའི་ཕྱིར། བྱས་ཡོད་འཇིག་པ་མ་ངེས་པར་ཐལ། འཇིག་རྒྱུ་གཞན་ལ་ལྟོས་པའི་ཕྱིར་ཞེས་པ་ལྟ་བུ་རང་བཞིན་འགལ་དམིགས་ཁྱབ་བྱེད་དང་འགལ་བའི་ཁྱབ་བྱ་དམིགས་རྒྱུ་དང་འགལ་བའི་འབྲས་བུ་དམིགས་པ། རང་བཞིན་དང་འགལ་བའི་ཁྱབ་བྱ་དམིགས་པས་དེ་ཉིད་ཀྱི་རང་རྒྱུད་འཕེན་པ་སྟེ། ལྷན་ཅིག་མི་གནས་འགལ་ལ་བརྟེན་པ་གསུམ། ཕན་ཚུན་སྤངས་འགལ་བརྟེན་པ་ཅན་ཏེ་བཞིའོ། ། གཉིས་པ་གཞན་རིགས་འཕེན་པའི་ཐལ་འགྱུར་ལ་མཚན་ཉིད་ནི། ལྡོག་ན་རང་དང་རིགས་མི་མཐུན་པའི་རང་རྒྱུད་ཀྱི་རྟགས་ཀྱང་འཕེན་པའི་ཐལ་འགྱུར་སྐྱོན་མེད་དོ། །
དབྱེ་ན་འདི་ན་བ་རེག་མེད་པར་ཐལ། མེ་ཡོད་པའི་ཕྱིར་ཞེས་པ་ཁྱབ་བྱེད་འགལ་དམིགས་ཀྱི་མེ་མེད་དེ་བ་རེག་ཡོད་པའི་ཕྱིར་ཞེས་འགལ་བའི་ཁྱབ་བྱ་དམིགས་པ་འཕེན་པ་དང་། བ་རེག་མེད་པར་ཐལ། དུ་བ་ཡོད་པའི་ཕྱིར་ཞེས་པ་ཁྱབ་བྱེད་དང་འགལ་བའི་འབྲས་བུ་དམིགས་པས། དུ་བ་མེད་དེ་བ་རེག་ཡོད་པའི་ཕྱིར་ཞེས་རྒྱུ་དང་འགལ་བའི་ཁྱབ་བྱ་དམིགས་པ་འཕེན་པ་དང་། སྤུ་ལོང་མེད་པར་ཐལ། མེ་ཡོད་པའི་ཕྱིར་ཞེས་པ་རྒྱུ་དང་འགལ་བའི་རང་བཞིན་དམིགས་པས། མེ་མེད་དེ་སྤུ་ལོང་ཡོད་པའི་ཕྱིར་ཞེས་པ་རང་བཞིན་དང་འགལ་བའི་འབྲས་བུ་དམིགས་པ་འཕེན་པ་དང་། ཤ་པ་མེད་པར་ཐལ། ཤིང་མེད་པའི་ཕྱིར་ཞེས་ཁྱབ་བྱེད་མ་དམིགས་པས་ཤིང་ཡོད་དེ་ཤ་པ་ཡོད་པའི་ཕྱིར་ཞེས་པའི་རང་བཞིན་རྟགས་འཕེན་པ་དང་།
དུ་བ་མེད་པར་ཐལ། མེ་མེད་པའི་ཕྱིར་ཞེས་པའི་རྒྱུ་མ་དམིགས་པས་མེ་ཡོད་དེ་དུ་བ་ཡོད་པའི་ཕྱིར་ཞེས་འབྲས་རྟགས་འཕེན་པ་སྟེ་ལྔར་འདུས་ལ། བྱས་པས་རྟག་དངོས་འགོག་པ་ནི་མེས་གྲང་རེག་འགོག་པ་འདྲའོ། ། གཉིས་པ་སྒྲུབ་བྱེད་མི་འཕེན་པའི་ཐལ་བ་ལ་མཚན་ཉིད་ནི། ལྡོག་ན་རང་རྒྱུད་ཀྱི་རྟགས་ཡང་དག་མི་འཕེན་པའི་ཐལ་འགྱུར་སྐྱོན་མེད་དེ་ཤཱནྟི་པས་ཁྱབ་བྱེད་མ་དམིགས་པར་དེས་ན། འདི་ནི་གཞན་ལས་མ་གྲུབ་པའི་ཐལ་བར་འགྱུར་བའི་གཏན་ཚིགས་ཉིད་ཡིན་ལ་རང་རྒྱུད་ཀྱི་གཏན་ཚིགས་དང་མི་མཐུན་པའི་བྱ་བ་བསྟན་ཏེ། ཡང་ཐལ་བར་འགྱུར་བའི་གཏན་ཚིགས་ཀྱི་སྤྱིའི་མཚན་ཉིད་ནི་མ་ཡིན་ནོ་ཞེས་སོ། ། དབྱེ་ན་བཟློག་ན་ཕྱོགས་ཆོས་མི་འཕེན་པ་དང་ཁྱབ་པ་མི་འཕེན་པ་གཉིས་སོ། ། གསུམ་པ་རྩོད་སྤང་ནི་སྤྱི་སྟེ་བ་ལང་གི་སྤྱི་ཆོས་ཅན། དུ་མར་ཐལ།
དོན་དམ་པར་གསལ་བ་དུ་མ་ལ་ཅིག་ཅར་དུ་འབྲེལ་བའི་ཕྱིར་ཞེས་པའི་ཐལ་བ་འདི་ཐལ་འགྱུར་མ་ཡིན་པར་ཐལ། ཁྱབ་པ་ཁས་བླངས་དང་ཚད་མ་གང་གིས་ཀྱང་མ་གྲུབ་པས་ཁྱོད་ཀྱི་ཐལ་བའི་མཚན་ཉིད་དེ་དང་མི་ལྡན་པའི་ཕྱིར་ཞེ་ན། མ་གྲུབ་སྟེ། ཁྱབ་པ་ཚད་མས་གྲུབ་པ་གནོད་པ་ཅན་གྱི་ཚད་མ་འཕེན་པའི་ཕྱིར་རོ། ། འོན་ཏེ་དེ་ལྟ་ན་ཁྱབ་བྱ་ཁྱབ་བྱེད་གཉིས་ཚད་མས་གྲུབ་པར་ཐལ། ཁྱབ་པ་ཚད་མས་གྲུབ་པའི་ཕྱིར་ཞེ་ན་མ་གྲུབ་བོ། ། འོ་ན་ཇི་ལྟར་ཁྱབ་པ་གྲུབ་ཅེ་ན་ངེས་པའི་སྒོ་ནས་ནི་མིན་གྱི་འབྲེལ་པ་སྟོན་པ་ཙམ་ཡིན་ཏེ། དེ་དག་ཀྱང་ཆོས་མཆོག་ཏུ། གང་ཞིག་དུ་མ་ལ་ཡོད་པ་དེ་ནི་དུ་མ་ཉིད་དོ་ཞེས་ཁྱབ་པ་རབ་ཏུ་སྟོན་པ་ཙམ་ཡིན་ཡང་གནོད་པར་བྱེད་པའི་ཚད་མ་འཕེན་པའི་ཕྱིར་སྒྲུབ་པར་བྱེད་པ་ཡིན་ནོ་ཞེས་དང་། ཁས་བླངས་པས་གནོད་པར་འགྱུར་བ་སྒྲུབ་པར་བྱེད་པའམ་བསྒྲུབ་པར་བྱ་བའི་ཆོས་འགའ་ཡང་ངེས་པ་ཉིད་དུ་ནི་མི་བརྗོད་ཀྱི།
འོན་ཀྱང་ཆོས་གཉིས་ཀ་ཐེ་ཚོམ་དུ་བསྟན་པ་ཡིན་ཏེ་ཞེས་དང་། ངེས་པ་དང་ལྡན་པ་ནི་གྲུབ་པར་འདོད་པར་བྱ་དགོས་ན། ཐལ་བའི་གཏན་ཚིགས་ནི་ངེས་པར་འདོད་པ་མ་ཡིན་གྱི་འོན་ཀྱང་འབྲེལ་པ་སྟོན་པ་ཙམ་དུ་ཟད་དོ། ། དེ་ནི་ཐེ་ཚོམ་ཟ་བ་ལ་ཡང་ནུས་པ་ཡིན་ནོ་ཞེས་སོ། ། དེ་བཞིན་དུ་རྟག་པར་ཐལ། འཇིག་མེད་ཀྱི་དངོས་པོ་ཡིན་པའི་ཕྱིར་ཞེས་པའང་སྤྱིར་འཇིག་མེད་ལ་རྟག་པས་ཁྱབ་པས་འདིར་ཡང་རྟགས་ཆོས་གཉིས་པོ་དེ་རང་མི་འདོད་བཞིན་དུ་ཕ་རོལ་ལ་འབྲེལ་པ་འགྲུབ་དགོས་སོ་ཞེས་གོ་བར་བྱེད་པ་ཡིན་གྱི་འབྲེལ་པ་རང་ལ་གྲུབ་པ་ནི་མིན་ནོ། ། གསུམ་པ་བསལ་བྱ་ལ་གཉིས་ལས་མཚན་ཉིད་ནི། སུན་འབྱིན་དུ་བཀོད་ཀྱང་ཡང་དག་མ་ཡིན་པའི་སྐྱོན་བརྗོད་པས་སུན་འབྱིན་པར་མི་ནུས་པ་སྟེ། འདི་ལ་ལྟག་ཆོད་ཅེས་ཀྱང་ཟེར་རོ། ། དེ་ཡང་རིགས་ཐིགས་ལས།
སུན་འབྱིན་པ་ལྟར་སྣང་བ་དག་ནི་ལྟག་ཆོད་རྣམས་ཏེ། ཡང་དག་མ་ཡིན་པའི་སྐྱོན་བརྗོད་པ་རྣམས་ནི་ལྟག་ཆོད་རྣམས་ཡིན་ནོ་ཞེས་སོ། ། གཉིས་པ་དབྱེ་ན། མ་ཚང་བ། མ་གྲུབ་པ། མ་ངེས་པ། འགལ་བར་རྩད་པའི་ལན་ལྟར་སྣང་བ་བཞིའོ། ། དེ་ལས་གཞན་ལྟག་ཆོད་ཉི་ཤུ་རྩ་བཞི་ལ་སོགས་པ་འདིར་མ་བསྟན་ཏེ། འདི་ཙམ་ཞིག་ཏུ་སུན་འབྱིན་ལྟར་སྣང་གི་རིགས་ཐམས་ཅད་འདུ་ཞིང་གསལ་བའི་དབྱེ་བ་མཐའ་ཡས་པས་བརྗོད་པར་མ་ནུས་པའི་ཕྱིར་ཏེ། རྣམ་ངེས་སུ།
ལོག་པའི་ལམ་ལ་མཐའ་མེད་ཕྱིར། ། དེ་དག་འདིར་ནི་སྤྲོ་བྱ་མིན། ། ཞེས་སོ། ། བཞི་པ་ལན་གྱི་ཚུལ་ལ་དགག་པ་ནི། སྔ་རབས་པ་དག་རྟགས་ཁྱབ་མ་གྲུབ་འདོད་པ་སྟེ། གསུམ་ཁོ་ནར་ངེས་པ་མི་འཐད་དེ། སྒྲས་བྱས་ཤིང་མི་རྟག་པར་འདོད་པ་ལ་རྟག་པར་ཐལ། མ་བྱས་པའི་ཕྱིར་ཞེས་པ་ལ་གསུམ་པོ་དེས་ལན་གདབ་པར་མི་ནུས་པའི་ཕྱིར་རོ། ། བཞག་པ་ནི། རིགས་གཏེར་དུ།
དེས་ན་མཁས་པས་ཐལ་འགྱུར་ལན། ། རྣམ་པར་ཐར་པ་སྒོ་བཞིས་གདབ། ། ཅེས་པ་དང་མཐུན་པར། འགལ། མ་ངེས། མ་གྲུབ། འདོད་པ་སྟེ་བཞིའོ། ། བཏགས་པ་དང་། མཚུངས་པའི་ལན་ལ་སོགས་པའང་ཡོད་མོད་ཀྱི། དེ་དག་ཀྱང་བཞི་པོ་འདིར་འདུ་བ་ཡིན་ནོ། །
ལན་མི་ཐེབས་བཞིན་དུ་འདེབས་པར་རྩོམ་པ་ནི། ལྟག་ཆོད་ཡིན་པས་དོར་ལ། རིགས་པའི་རྗེས་སུ་འབྲངས་ཏེ་དམ་པའི་རྗེས་སུ་མཐུན་པར་གཟུང་བར་གནས་པར་བྱའོ། ། བསྒྲུབ་བྱ་བསལ་བ་སུན་འབྱིན་ལ་སོགས་པ། ། མ་ནོར་སྨྲ་བ་དེང་སང་མ་མཐོང་ནས། ། གཞན་དོན་རྗེས་དཔག་རྣམ་གཞག་འཐད་པ་ཡི། ། ལུང་དང་སྦྱར་ཏེ་ཁོ་བོས་གསལ་བར་སྦྱར། ། རིགས་པའི་དེ་ཁོ་ན་ཉིད་རབ་བསལ་བ་ལས་གཞན་དོན་རྗེས་སུ་དཔག་པའི་ཡོངས་སུ་བཅད་པ་སྟེ་ལྔ་པའོ།། ༈ །གསུམ་པ་རིགས་པ་སྨྲ་བའི་ཕན་ཡོན་ནི། ས་མང་པོ་པར།
སྨྲ་བའི་རྒྱན་རྣམ་པ་ལྔ་པོའི་སྐབས་དེ་ལྟ་བུ་འདི་ལ་ཡང་ཕན་ཡོན་རྣམ་པ་ཉི་ཤུ་རྩ་བདུན་ཡོད་པར་རིག་པར་བྱ་སྟེ། ཉི་ཤུ་རྩ་བདུན་པོ་གང་ཞེ་ན། འཁོར་གྱི་ནང་དུ་ཤིན་ཏུ་བཀུར་བར་འགྱུར་ཞིང་ཤིན་ཏུ་ཚིག་བཙུན་པར་འགྱུར་ལ། ཤིན་ཏུ་འཇིགས་པ་མེད་པར་འགྱུར་བ་དང་། གཞན་གྱི་གཞུང་ལུགས་ཀྱི་སྐྱོན་ཤེས་པར་འགྱུར་བ་དང་། བདག་གི་གཞུང་ལུགས་ཀྱི་ཁྱད་པར་ཤེས་པར་འགྱུར་བ་དང་། མངོན་པར་ཞེན་པ་མེད་པར་འགྱུར་བ་དང་། བསྟན་བཅོས་ཡོངས་སུ་འཛིན་པ་ལ་ཕྱོགས་ལ་ཆགས་པ་མེད་པ་དང་། བདག་གིས་འདུལ་བ་ལས་མི་འགྱུར་བ་དང་། གཞན་གྱིས་སྨྲས་པ་ཤིན་ཏུ་མྱུར་དུ་གོ་བ་དང་།
གཞན་གྱིས་སྨྲས་པ་ཤིན་ཏུ་མྱུར་བར་འཛིན་ནུས་པ་དང་། གཞན་གྱིས་སྨྲས་པའི་ལན་ཤིན་ཏུ་མྱུར་བར་འདེབས་ནུས་པ་དང་། ཚིག་གི་ཡོན་ཏན་གྱིས་འཁོར་དགའ་བར་བྱེད་པ་དང་། རིགས་པ་དེ་ལ་མོས་པ་རྣམས་མགུ་བར་བྱེད་པ་དང་། དོན་ངེས་པའི་ཚིག་བཟང་པོས་ཚིག་དང་ཡི་གེ་བྱེད་པ་དང་། ལུས་ཀྱིས་གནོད་པར་མི་འགྱུར་བ་དང་། ཚིག་མི་ཐོགས་པར་སྨྲ་བ་དང་། སྤོབས་པ་ཐུག་པ་མེད་པ་དང་། ལུས་མི་ངལ་བ་དང་། བརྗེད་པ་མེད་པ་དང་།
སེམས་ཉམས་པ་མེད་པ་དང་། རྐོག་མ་ཉམས་པར་མི་འགྱུར་བ་དང་། དེའི་ཚིག་གསལ་ཞིང་བརྡ་ཕྲད་པ་དང་། བདག་ཉིད་བསྲུང་ཞིང་བདག་མི་འཁྲུག་པ་དང་། ཕ་རོལ་གྱི་སེམས་བསྲུང་ཞིང་ཕ་རོལ་འཁྲུག་པར་མི་འགྱུར་བ་དང་། ཕྱིས་སྨྲས་པའི་སེམས་མངོན་པར་དང་བར་བྱེད་པ་དང་། ཁོན་མེད་ཅིང་འགྲན་ཟླ་མེད་པར་འགྱུར་བའི་ལམ་ལ་ཞུགས་པ་དང་། ཕྱོགས་དང་ཕྱོགས་མཚམས་སུ་བསྔགས་པ་དང་གྲགས་པ་དང་སྒྲ་དང་ཚིགས་སུ་བཅད་པ་ཆེར་རྒྱས་གྲགས་པར་འགྱུར་བ་དང་། སློབ་དཔོན་ཆེན་པོ་སློབ་དཔོན་ཆེན་པོ་ཞེས་བྱ་བའི་གྲངས་སུ་འགྲོ་བ་དང་། འཇིག་རྟེན་དུ་སྒྲ་གྲགས་པར་འགྱུར་བ་སྟེ།
དཔེར་ན་འདོད་པ་ལ་ལོངས་སྤྱོད་པ་ནི། ནོར་བུ་དང་། མུ་ཏིག་དང་། བཻཌཱུརྻ་ལ་སོགས་པས་སྤྲས་པའི་མགུལ་གདུབ་དང་། གདུ་བུ་དང་། དཔུང་རྒྱན་ལ་སོགས་པའི་རྒྱན་བཏགས་པས་ཤིན་ཏུ་ལྷམ་མེ་ལྷན་ནེ་ལྷང་ངེར་འདུག་པ་དེ་བཞིན་དུ་སྨྲ་བ་པོ་ཡང་ཕན་ཡོན་ཉི་ཤུ་རྩ་བདུན་པོ་འདི་དག་གིས་སྤྲས་པའི་རྒྱན་རྣམ་པ་ལྔ་པོ་དག་གིས་བརྒྱན་ན་ཤིན་ཏུ་ལྷམ་མེ་ལྷན་ནེ་ལྷང་ངེར་འགྱུར་རོ་ཞེས་སོ། ། ཕན་ཡོན་དེ་ལྟ་བུ་ལ་སོགས་པ་དང་ལྡན་པས་རང་གཞན་གྱི་དོན་སྒྲུབ་པའི་ཕྱིར་རིགས་པའི་གཞུང་ལུགས་དྲི་མ་མེད་པ་རྣམས་འབད་པས་དོན་དུ་གཉེར་བར་བྱ་བ་ཡིན་ནོ། ། རིགས་གཞུང་བརྒྱ་ཡིས་ཉེ་བར་བསྒྲུབས་པ་ཡི། ། མདོ་དང་སྡེ་བདུན་དགོངས་པའི་དེ་ཁོ་ན། ། རབ་ཏུ་གསལ་བྱེད་ཡིད་འཕྲོག་ལེགས་བཤད་འདིས། །
མཁས་རྣམས་དགའ་བ་ཡང་ཡང་སྐྱེད་པར་བྱེད། ། སྔོན་ཆད་མཁས་པ་སྔ་མས་མ་རྙེད་ཅིང་། ། ཕྱོགས་གླང་གྲགས་པའི་རིགས་ལམ་གསལ་བྱེད་འདིས། ། གངས་ཅན་རྟོག་གེ་ཤེས་པར་མངོན་རློམ་པའི། ། ཁེངས་པ་ནུས་མེད་རྟག་ཏུ་སྒྲུབ་པར་བྱེད། ། དྲི་མེད་ཟབ་ཡངས་བློ་གྲོས་དཀྱིལ་འཁོར་ལས། ། དགག་སྒྲུབ་རིགས་པའི་འོད་ཟེར་སྟོང་ཤར་བས། ། རྒན་རབས་ལུགས་འཛིན་བདེ་བསྡུས་སྨྲ་བ་ཡི། ། སྙིང་ལ་རབ་འབར་མཚོན་ཆ་རྟག་ཏུ་བྱས། ། གང་ཞིག་ཤེས་འདོད་གཟུར་གནས་བློ་ལ་དགེ། །
རང་ལྟ་མཆོག་འཛིན་སློབ་དཔོན་སྔ་མ་ཡི། ། ཚིག་རྗེས་འབྲངས་པས་ངལ་བར་མ་བྱེད་པར། ། ལེགས་བཤད་འདོད་དགུའི་འབྱུང་གནས་འདི་ལོངས་ཤིག ། གཞན་ཟེར་རྗེས་འཇུག་ལེགས་ཉེས་དཔྱོད་བྲལ་ཞིང་། ། ཕྲག་དོག་རྨོངས་པའི་འབྲོག་དགོན་ནང་སོན་ཏེ། ། བཤེས་གཉེན་མཁས་པའི་མགོན་དང་བྲལ་བ་ཡི། ། བྱིས་པའི་སྐྱེ་བོས་འདི་ལ་སྨོད་སྲིད་ཀྱང་། ། ནམ་ཞིག་རིགས་པའི་བློ་གྲོས་མིག་ལྡན་ཞིང་། ། སྡེ་བདུན་མདོ་དང་བློ་གྲོས་རྣམ་གཉིས་སོགས། ། འཕགས་པའི་ཡུལ་གྱི་མཁས་པའི་ལེགས་བཤད་ལ། །
འདྲིས་པ་བྱས་པས་འདི་དོན་མཆོག་རྟོགས་འགྱུར། ། མཁས་ལ་མི་བརྟེན་མཁས་ལ་བརྙས་པ་དང་། ། སྦྱངས་པ་ལྷོད་ཅིང་མཁས་པར་ཁས་ལེན་དང་། ། འགྲེལ་པ་མི་བལྟ་ཟེར་སྒྲོས་གཙོར་འཛིན་པའི། ། གངས་ཅན་སྲོལ་འདིས་རྗེས་འཇུག་ངལ་བར་བྱས། ། དེ་ཕྱིར་བདག་གིས་རྒན་པོའི་ལུགས་སྤངས་ནས། ། རྒྱ་གར་མཁས་པའི་གཞུང་ལུགས་ཇི་བཞིན་དུ། ། ལེགས་བཤད་སར་པའི་འོད་ཟེར་རབ་སྤྲོས་ཀྱང་། ། བསོད་ནམས་མིག་མེད་སྐྱེ་བོས་རྟོགས་པ་མིན། ། འདིར་བདག་དགེ་བ་རི་བོང་འཛིན་པའི་དཔལ། །
བསོད་ནམས་ཡེ་ཤེས་དཀར་པོའི་འོད་ཕྲེང་ཅན། ། དེ་ཡིས་སྐུ་གསུམ་ཀུན་དའི་ཁ་ཕྱེ་སྟེ། ། དཔག་ཡས་ཕྲིན་ལས་ཟེའུ་འབྲུ་རབ་རྒྱས་ཤོག ། གནས་སྐབས་ལེགས་བཤད་བདུད་རྩིའི་འོད་ཅན་འདི། ། ཕྱོགས་འཛིན་སྒྲ་ཅན་གདུག་པས་མི་འཛིན་ཞིང་། ། ལོག་རྟོག་ཆུ་འཛིན་སྟུག་པོས་མི་སྒྲིབ་པར། ། བློ་གསལ་རྒྱུ་སྐར་མགོན་དུ་འགྱུར་བར་ཤོག ། སྡེ་བདུན་མདོ་འགྲེལ་པ་འགྲེལ་བཤད་དང་བཅས་པའི་སྙིང་པོར་གྱུར་པ་རིགས་པའི་དེ་ཁོ་ན་ཉིད་རབ་ཏུ་གསལ་བ་ཞེས་བྱ་བ་འདི་ནི། གཞུང་ལུགས་རྒྱ་མཚོའི་ཕ་རོལ་ཏུ་སོན་པའི་རིགས་པ་སྨྲ་བའི་དགེ་སློང་བསོད་ནམས་རྒྱལ་མཚན་དཔལ་བཟང་པོས་ལེགས་པར་སྦྱར་བའི་ཡི་གེ་པ། བློ་གྲོས་གསལ་བའི་བཙུན་པ་མཉྫུ་ཤྲཱི་ཞེས་བྱ་བས་བགྱིས་ཏེ་སྣ་ཚོགས་ཀྱི་ལོ་ཁྲུམས་ཀྱི་ཟླ་བའི་དཀར་ཕྱོགས་ཀྱི་ཚེས་བཅུ་ལ་མཐར་ཕྱིན་པར་གྲུབ་པ་བདེ་ལེགས་སུ་གྱུར་ཅིག། །།
PAGE * MERGEFORMAT 2 བླ་མ་དམ་པ། ཚད་མ་སྡེ་བདུན་གྱི་སྙིང་པོ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
