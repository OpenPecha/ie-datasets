གསུང་འབུམ། ངག་དབང་ཀུན་དགའ་བསོད་ནམས།
པོད ༩༦
དངོས་གྲུབ་འབྱུང་བའི་བསྟན་བཅོས་ཆེན་པོའི་དགོངས་དོན་རྣམ་པར་བཤད་པ་རབ་གནས་བསྟན་པ་རྒྱས་པའི་ཉིན་བྱེད།
༄༅། །རབ་གནས་དོན་གསལ་གྱི་གསལ་བྱེད་དངོས་གྲུབ་འབྱུང་བའི་བསྟན་བཅོས་ཆེན་པོའི་དགོངས་དོན་རྣམ་པར་བཤད་པ་རབ་གནས་བསྟན་པ་རྒྱས་པའི་ཉིན་བྱེད་ཅེས་བྱ་བ་བཞུགས།། རྒྱ་གར་སྐད་དུ། ས་དེ་ཝ་ཛ་གརྒུ་ཏུ་བྷཊྚ་ར་ཀ་ཀིརྟི་དྷྭ་ཛ་ཤྩ་དྭཻ་ཡ་མཎྜ་དྷ་ར་དྷརྨཱ་རཱ་ཛ་ཝ་གིནྡྲ་ཨ་ནནྡ་རཏྣ་ཤྲཱི་ཙཀྲ་ཤྭ་ར་ན་ཡ་ཀ་ཝ་ར་གུ་རུ་ཏྲི་ཎི་ཡེ་ན་མཿ བོད་སྐད་དུ། ལྷ་དང་བཅས་པའི་འགྲོ་བའི་བླ་མ་རྗེ་བཙུན་གྲགས་པ་རྒྱལ་མཚན་དང་གཉིས་སུ་མེད་པའི་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་དང་དཔལ་འཁོར་ལོའི་དབང་ཕྱུག་འདྲེན་མཆོག་བླ་མ་གསུམ་ལ་ཕྱག་འཚལ་ལོ། ། རྨད་བྱུང་རྡོ་རྗེ་ཐེག་པའི་ལམ་བཟང་ལ། ། བརྟེན་ནས་གྲངས་མེད་བསྐལ་པའི་སྔོན་རོལ་ཏུ། ། བྱང་ཆུབ་བརྙེས་ཀྱང་མཛད་པ་བཅུ་གཉིས་ཀྱི། ། རྣམ་འཕྲུལ་སྟོན་མཁས་ཟས་གཙང་སྲས་པོ་རྒྱལ། ། དེ་གསུང་ལུང་རྟོགས་བདག་ཉིད་དམ་པའི་ཆོས། །
ཟབ་དང་རྒྱ་ཆེའི་བསྟན་པའི་སྲོལ་ཆེན་པོ། ། རྒྱ་གར་འཕགས་པའི་ཡུལ་དུ་རྒྱས་མཛད་པའི། ། ངོ་མཚར་པཎ་གྲུབ་དབང་པོ་མཆོག་རྣམས་རྒྱལ། ། ཁ་བ་རི་པའི་བསོད་ནམས་ལས་བྱོན་པའི། ། སྤྲུལ་པའི་ཆོས་རྒྱལ་བློན་པོར་བཅས་རྣམས་དང་། ། བཀའ་དང་བསྟན་བཅོས་སྒྲ་བསྒྱུར་ལ་མཁས་པའི། ། ལོ་པཎ་འཇིག་རྟེན་མིག་རྣམས་ཕྱག་བྱར་འོས། ། ཁྱད་པར་ཡོངས་རྫོགས་བསྟན་པའི་མངའ་བདག་ཆེ། ། ས་སྐྱའི་བླ་ཆེན་ཀུན་དགའ་སྙིང་པོའི་ཞབས། ། བརྒྱུད་པར་བཅས་དང་རབ་གནས་ཆོ་ག་ཡི། །
ཆོས་སྒོ་འབྱེད་མཛད་གྲགས་པས་བདག་ལ་སྐྱོངས། ། སྙིགས་མའི་དུས་འདིར་སྤྱི་དང་བྱེ་བྲག་གི ། བསྟན་པ་ཡར་ངོའི་ཟླ་ལྟར་རྒྱས་མཛད་ཅིང་། ། ལྷག་པར་རྗེ་བཙུན་གསུང་རབ་དོན་གསལ་གྱིས། ། པདྨོའི་གཉེན་གྱུར་སྔགས་འཆང་ཆོས་རྗེར་འདུད། ། དེ་འདྲའི་སྐྱེས་མཆོག་ངག་དབང་ཀུན་རིན་ཞེས། ། སྤྲུལ་པའི་གང་ཟག་དེ་ཡི་ཐུགས་ཀྱི་སྲས། ། གྲུབ་མཆོག་དབང་པོའི་མཚན་དང་ཡབ་རྗེ་མཆོག ། སྦས་པའི་སངས་རྒྱས་ཞབས་ཟུང་སྤྱི་བོས་མཆོད། ། བརྟན་གཡོ་ཀུན་ཁྱབ་རང་རིག་བླ་མ་ཡི། །
རང་ཞལ་སྟོན་མཛད་རྒྱལ་བ་ཀུན་གྱི་དངོས། ། འཁོར་འདས་བདག་པོ་རྗེ་བཙུན་མུས་པ་ཆེ། ། བུདྡྷའི་མཚན་གྱིས་བྱང་ཆུབ་བར་དུ་སྲུངས། ། གཞན་ཡང་དངོས་གྲུབ་མཆོག་སྩོལ་ཡི་དམ་ལྷ། ། བར་ཆད་ཀུན་སེལ་ཆོས་སྐྱོང་སྲུང་མ་དང་། ། དགོས་འདོད་ཆར་ལྟར་འབེབས་པའི་ནོར་སྦྱིན་དབང་། ། འཁོར་དང་བཅས་ལ་གུས་པས་བཏུད་བྱས་ནས། ། འཇིག་རྟེན་ཁམས་འདིར་བདེ་སྐྱིད་འབྱུང་བ་དང་། ། རྒྱལ་བའི་བསྟན་པ་གནས་པའི་ཐབས་ཀྱི་གཙོ། ། སྐུ་གསུང་ཐུགས་ཀྱི་རྟེན་མཆོག་བགྲང་ཡས་ལ། །
རྣམ་དག་ཆོ་གས་རབ་ཏུ་གནས་པ་ཡི། ། དོན་འགྲེལ་ལེགས་བཤད་སྔོན་མེད་ཉི་མ་འདི། ། སྔགས་འཆང་ཁོ་བོས་སྐྱེས་དང་སྦྱངས་པ་ཡིས། ། བློ་མིག་དག་པའི་མཁའ་ལས་ལེགས་བགྲོད་དེ། ། སྐལ་བཟང་བློ་གྲོས་པདྨོའི་གཉེན་དུ་སྦྱིན། ། འདི་ནི་རྗེ་བཙུན་གསུང་གི་དོན་འགྲེལ་ཏེ། ། སྔགས་འཆང་གསུང་རབ་གསལ་བའི་སྒྲོན་མེ་ཡིན། ། དེ་ཕྱིར་རབ་གནས་ཆོ་ག་མ་ལུས་པའི། ། རྣམ་བཤད་མཆོག་འདི་སྤྲོ་བས་འདིར་སྤེལ་ལོ། ། བདག་གི་རྗེས་འཇུག་ཆོས་དང་རིགས་ཀྱི་བུ། །
ཁྱེད་རྣམས་སྙོམས་ལས་མ་བྱེད་བསྟན་བཅོས་འདི། ། རི་མོ་བྲིས་ཏེ་ཐོས་བསམ་མཐར་ཕྱིན་པ། ། མཛོད་ལ་ལེགས་བཤད་གཏམ་གྱིས་ཀུན་དགའ་བྱོས། ། འདིར་གངས་རིའི་ཁྲོད་ཀྱི་རྡོ་རྗེ་འཛིན་པ་ཀུན་གྱི་གཙུག་རྒྱན་མཆོག་ཏུ་གྱུར་པ་དཔལ་ལྡན་ས་སྐྱའི་རིག་འཛིན་གྱི་དབང་པོ་འཁོན་སྟོན་གྲགས་པའི་ཞབས་ཀྱིས་མཛད་པའི་རབ་ཏུ་གནས་པ་དོན་གསལ་ཞེས་བྱ་བའི་བསྟན་བཅོས་མཆོག་གི་གསལ་བྱེད་སྙིགས་དུས་བསྟན་པའི་ཉི་མ་ཆེན་པོ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་གསུང་རབ་རབ་གནས་དངོས་གྲུབ་འབྱུང་བའི་དགོངས་པའི་དོན་རྣམས་ལེགས་པར་བཤད་པ་རབ་གནས་བསྟན་པ་རྒྱས་པའི་ཉིན་བྱེད་ཅེས་བྱ་བ་འདི་འཆད་པ་ལ་དོན་གཉིས་ཏེ། རབ་གནས་ཀྱི་རྣམ་གཞག་སྤྱིར་བསྟན་པ་དང་། སྐབས་སུ་བབས་པའི་དོན་དངོས་ལ་འཇུག་པའོ། ། དང་པོ་ནི། སྤྱིར་ཡང་དག་པར་རྫོགས་པའི་སངས་རྒྱས་ཀྱི་རྒྱུད་སྡེ་རིན་པོ་ཆེ་རྣམས་ཀྱི་བརྗོད་དོན་དག་མངོན་རྟོགས་ཀྱི་རིམ་པར་བསྡེབས་ནས་འཆད་ཅིང་ཉམས་སུ་ལེན་པའི་ཚུལ་ལ་དཔལ་མགོན་འཕགས་པ་ཀླུ་སྒྲུབ་ཀྱིས། རྡོ་རྗེ་ཕྲེང་བའི་རྒྱུད་ཤེས་བྱེད་དུ་མཛད་ནས་གསང་བ་འདུས་པའི་རྒྱུད་ཀྱི་མངོན་པར་རྟོགས་པ་ལ་བསྐྱེད་རིམ་ལུས་དབེན་དང་བཅས་པ་སྔོན་དུ་སོང་བའི་དབང་དུ་བྱས་ཏེ། རྫོགས་པའི་རིམ་པ་ལ་རིམ་པ་ལྔར་མཛད་ཅིང་།
དེ་ཉིད་ལ་སློབ་དཔོན་འཕགས་པ་ལྷས་ཉམས་ལེན་གྱི་རིམ་པའི་དབང་དུ་མཛད་ནས། ཐོག་མར་སངས་རྒྱས་པའི་ཐེག་པའི་བསམ་པ་ལ་བསླབ་པ། དེ་ནས་ཐེག་པ་གསར་པ་དྲན་པ་གཅིག་པའི་མངོན་རྟོགས་ལ་བསླབ་པ། དེ་ནས་རྟོགས་པའི་རྣལ་འབྱོར་ལ་བསླབ་པ། དེ་ནས་དབེན་པ་གསུམ་དང་། བདེན་པ་གཉིས་དང་། ཟུང་འཇུག་ལ་བསླབ་པའི་རིམ་པ་སྟེ་རིམ་པ་དགུའི་རྣམ་གཞག་བཞེད་ལ། དཔལ་ལྡན་ཟླ་བས་ནི་བསྐྱེད་རིམ་ལ་རིམ་པ་དང་པོ་དང་། རྫོགས་རིམ་ལ་རིམ་པ་བཞིར་མཛད་ནས་རྒྱུད་དོན་མ་ལུས་པ་རིམ་པ་ལྔར་འདུ་བར་གསུངས་སོ། ། ཡང་རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་བིརྺ་པས་ནི།
གསང་བ་འདུས་པའི་རྒྱུད་ཕྱི་མ་ལས། རྒྱུད་ནི་རྒྱུན་ཆགས་ཞེས་བྱ་སྟེ། ། རྒྱུད་དེ་རྣམ་པ་གསུམ་དུ་འགྱུར། ། གཞི་དང་དེ་ཡི་རང་བཞིན་དང་། ། མི་འཕྲོགས་པ་ཡི་རབ་ཕྱེ་བའོ། ། རང་བཞིན་རྣམ་པ་རྒྱུ་ཡིན་ཏེ། ། གཞི་ནི་ཐབས་ཞེས་བྱ་བར་བརྗོད། ། དེ་བཞིན་མི་འཕྲོགས་འབྲས་བུ་སྟེ། ། གསུམ་གྱིས་རྒྱུད་ཀྱི་དོན་བསྡུས་པའོ། ། ཞེས་གསུངས་པའི་དགོངས་པར་མཛད་ནས།
རྒྱུད་དོན་ཐམས་ཅད་རྒྱུ་རྒྱུད། ཐབས་རྒྱུད། འབྲས་རྒྱུད་གསུམ་དུ་བསྡུས། ཐབས་རྒྱུད་ལ་སྨིན་བྱེད་ཀྱི་དབང་དང་། གྲོལ་བྱེད་ཀྱི་ལམ་གཉིས། ཕྱི་མ་ལ་མཆོག་གི་དངོས་གྲུབ་བསྒྲུབ་པའི་མངོན་རྟོགས་ལྔ། དངོས་གྲུབ་གཉིས་ཀ་བསྒྲུབ་པའི་གཙོ་བོ་ཐུན་མོང་གི་དངོས་གྲུབ་བསྒྲུབ་པའི་མངོན་པར་རྟོགས་པ་ལ་ལྔ། གཉིས་ཀ་ལ་དགོས་པ་གྲོགས་དམ་ཚིག་དང་སྡོམ་པ་སྟེ་གཅིག་ཏུ་བསྡོམས་ཏེ་མངོན་པར་རྟོགས་པ་བཅུ་གཅིག་ཏུ་མཛད་ལ། གཞན་ཡང་རྒྱུད་དོན་དག་པ་གསུམ་དུ་བསྡུས་པ་དང་། བདག་ཉིད་ཅན་གསུམ་དུ་བསྡུས་པ་དང་།
གནས་པ་བཞིར་བསྡུས་པ་དང་། སྨིན་གྲོལ་གཉིས་སུ་བསྡུས་པ་སོགས་གྲུབ་པ་བརྙེས་པའི་སློབ་དཔོན་སོ་སོའི་བཞེད་པ་མི་འདྲ་བ་མང་དུ་ཡོད་པ་ལས། རྣལ་འབྱོར་དབང་ཕྱུག་བིརྺ་པའི་བཞེད་པ་ལྟར་རྒྱུ་རྒྱུད། ཐབས་རྒྱུད། འབྲས་རྒྱུད་གསུམ་དུ་མ་འདུས་པའི་རྒྱུད་དོན་མངོན་རྟོགས་ཀྱི་རིམ་པར་བསྡུ་རྒྱུ་གཞན་མེད་པས། འཕགས་པ་ཡབ་སྲས་སོགས་ཀྱི་བཞེད་པ་ཡང་འདི་ཉིད་དུ་གནས་པ་ཡིན་ཞིང་། དེ་དག་གི་ནང་ནས་ཐབས་རྒྱུད་ཀྱི་མངོན་པར་རྟོགས་པ་བཅུ་གཅིག་ནི། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་མངོན་པར་རྟོགས་པ་རིན་པོ་ཆེའི་ལྗོན་ཤིང་གི་དོན་བསྡུས་མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས་མཛད་པའི་ལྗོན་ཤིང་མཛེས་རྒྱན་ལས། དེ་རྗེས་སྔགས་ལམ་ཐོག་མར་སྨིན་བྱེད་དབང་། ། ལམ་ལ་རྟོགས་པའི་ལྟ་བ་བསྐྱེད་རྫོགས་གཉིས། །
སྤྱོད་དང་ཉེ་རྒྱུ་མཆོག་གི་མངོན་རྟོགས་ལྔ། ། བཟླས་དང་གཏོར་མ་སྦྱིན་སྲེག་རབ་གནས་དང་། ། ལས་ཚོགས་རབ་འབྱམས་ཞེས་བྱ་ཡན་ལག་ལྔ། ། གཉིས་ཀའི་ཐུན་མོང་དམ་ཚིག་སྡོམ་པ་སྟེ། ། ཐབས་རྒྱུད་མངོན་པར་རྟོགས་པ་བཅུ་གཅིག་གོ ། ཞེས་གསུངས་པ་ལྟར། སྨིན་བྱེད་ཀྱི་དབང་། བསྐྱེད་རིམ། རྫོགས་རིམ། སྤྱོད་པ།
ཉེ་རྒྱུ་སྟེ་མཆོག་གཙོ་བོ་བསྒྲུབ་པའི་མངོན་པར་རྟོགས་པ་ལྔ། བཟླས་པ། གཏོར་མ། སྦྱིན་སྲེག རབ་ཏུ་གནས་པ་སྟེ་གཙོ་བོར་ཐུན་མོང་དངོསགྲུབ་བསྒྲུབ་པའི་མངོན་པར་རྟོགས་པ་ལྔ། དེ་དག་ཐམས་ཅད་ལ་ཐུན་མོང་དུ་དགོས་པ་དམ་ཚིག་དང་སྡོམ་པའི་རྣམ་གཞག་དང་བཅུ་གཅིག་ལ་བཤད་དོ། ། དེ་རྣམས་ཀྱི་ནང་ནས་རབ་ཏུ་གནས་པ་ནི། མཆོག་གི་དངོས་གྲུབ་བསྒྲུབ་པ་ལ་མངོན་རྟོགས་དང་པོ་ལྔའི་ཡན་ལག་ལྟ་བུར་བཤད་ཀྱང་། གནས་སྐབས་ཀྱི་འབྲས་བུ་འཇིག་རྟེན་དུ་བདེ་སྐྱིད་ཕུན་སུམ་ཚོགས་པ་འབྱུང་བ་སོགས་དགེ་ལེགས་ཀུན་གྱི་གཞི་ཡིན་ཞིང་། མཐར་ཐུག་བླ་ན་མེད་པའི་བྱང་ཆུབ་ཐོབ་པའི་རྒྱུ་ཡང་འདི་ཉིད་ཀྱིས་བྱེད་པས་ན།
ཕན་ཡོན་གྱི་སྒོ་ནས་མངོན་རྟོགས་གཞན་ཐམས་ཅད་ལས་ཁྱད་པར་འཕགས་པ་ཞིག་གོ ། དེས་ན་ཡུལ་དང་ས་ཕྱོགས་གང་ན་སངས་རྒྱས་ཀྱི་བསྟན་པ་གནས་པ་དེ་ཡང་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་རབ་གནས་ཅན་བཞུགས་པ་དེ་དང་དེའི་མཐུ་ཡིན་པར་གསུངས་པས་ན། རབ་གནས་བྱེད་པའི་སློབ་དཔོན་དག་གིས་རབ་གནས་ཀྱི་ཆོ་ག་ལ་མཁས་ཤིང་བྱང་ཆུབ་པའི་སྒོ་ནས་རབ་ཏུ་གནས་པ་བྱ་དགོས་པ་ཡིན་ལ། ཅིའི་ཕྱིར་རབ་གནས་པ་ཞེས་བྱ་ཞེ་ན། སློབ་དཔོན་ནག་པོ་པས། མཆོག་ཏུ་རབ་ཏུ་གནས་པས་རབ་གནས་ཞེས་གསུངས་པས། རབ་ཏུ་གནས་བྱའི་རྟེན་དེ་ཉིད་ཡེ་ཤེས་སེམས་དཔའི་བདག་ཉིད་དུ་བསྒྲུབ་པས་ན་མཆོག་གི་རབ་ཅེས་བྱ་ལ། གནས་པ་ནི་འཁོར་བ་ཇི་སྲིད་དུ་བཞུགས་པའི་དོན་ཡིན་པས་ན་ཡེ་ཤེས་སེམས་དཔའ་ཇི་སྲིད་བཞུགས་པ་དེ་སྲིད་དུ་ལྷ་མིའི་མཆོད་པའི་གནས་ཟླ་མེད་པ་ཡིན་པའི་ཕྱིར་ན་རབ་ཏུ་གནས་པ་ཞེས་བྱ་བའམ། ཡང་ཆོས་རྗེ་བླ་མ་དམ་པ་བསོད་ནམས་རྒྱལ་མཚན་གྱིས། སྐུ་གཟུགས་ལ་ཡེ་ཤེས་པ་གནས་པའི་ཕྱིར་རབ་ཏུ་གནས་པ་ཞེས་བྱའོ་ཞེས་གསུངས་པ་ལྟར།
འོག་མིན་ནས་སྤྱན་འདྲེན་པའི་རྟེན་དེ་དང་རིགས་འདྲའི་ཡེ་ཤེས་པ་དང་རང་བཞིན་གྱི་གནས་ནས་སྤྱན་འདྲེན་པའི་དེ་དང་རིགས་མི་འདྲ་བའི་ཡེ་ཤེས་པ་ནི་མཆོག་གི་རབ། དེ་ཉིད་སྐུ་གཟུགས་ལ་བསྟིམས་ཏེ་ཡུན་རིང་གནས་པར་བྱེད་པས་ན་རབ་གནས་སོ། ། དེ་ལ་མིང་གི་སྒོ་ནས་ནང་གི་རབ་གནས་དང་། ཕྱིའི་རབ་གནས་གཉིས་ལས། སྔ་མ་ནི་བདག་ཉིད་ལྷར་བསྒོམ་པ་ལ་ཡེ་ཤེས་པ་བཅུག་སྟེ་དབང་བསྐུར་ནས་མཆོད་བསྟོད་བཟླས་པ་སོགས་བྱེད་པ་དེ་ཉིད་དོ། ། ཕྱི་མ་ནི་ཡོངས་སུ་དག་པ་བཟང་པོ་དྲུག་ཚང་བའི་སྒོ་ནས་སྐུ་གཟུགས་ལ་ཡེ་ཤེས་པ་གནས་པར་བྱེད་སྟེ། དེ་ལ་བཟང་པོ་དྲུག་ནི། རབ་ཏུ་གནས་བྱའི་རྟེན་ཡོངས་སུ་དག་པ་བཟང་པོ། རབ་ཏུ་གནས་པ་བྱེད་པ་པོ་སློབ་དཔོན་ཡོངས་སུ་དག་པ་བཟང་པོ། ནམ་བྱ་བའི་དུས་ཡོངས་སུ་དག་པ་བཟང་པོ།
གང་དུ་བྱ་བའི་གནས་ཡོངས་སུ་དག་པ་བཟང་པོ། གང་གི་སྒོ་ནས་བྱ་བའི་ཡོ་བྱད་ཡོངས་སུ་དག་པ་བཟང་པོ། ཇི་ལྟར་བྱ་བའི་ཆོ་ག་ཡོངས་སུ་དག་པ་བཟང་པོ་རྣམས་སོ། ། དེ་དག་ཀྱང་རིམ་པ་ལྟར། ཚད་ཀྱིས་ཚད་ལ་ཕབ་ཅིང་ཤིས། ། དེ་འདྲ་རབ་ཏུ་གནས་པར་བསྔགས། ། ཞེས་པ་ལྟར་གྱི་རྟེན་དང་། དབང་ཐོབ་ཅིང་དམ་ཚིག་སྡོམ་པ་ལྡན་པ། ལྷའི་རྣལ་འབྱོར་བརྟན་པ། བསྙེན་པ་ཡོངས་སུ་རྫོགས་པ།
སྔགས་ཀྱི་ཐེག་པའི་ཕ་རོལ་སོན་པ། རབ་གནས་ཀྱི་ཆོ་ག་ལ་མཁས་པ། དེ་ཉིད་བཅུ་ཤེས་པ་སོགས་ཀྱི་མཚན་ཉིད་ཚང་བའི་སློབ་དཔོན་དང་ལྡན་པ་དང་། དབང་བསྐུར་དང་ནི་རབ་གནས་དང་། ། ཡར་གྱི་ངོ་ལ་བརྟག་པར་བྱ། ། གཟའ་དང་སྐར་མ་འཛོམས་གྱུར་ན། ། མར་གྱི་ངོ་ལའང་ཉེས་པ་མེད། ། ཅེས་པ་ལྟར་གྱི་དུས་དང་། ཡིད་འཕྲོག་པ་ཡི་རབ་གནས་སར། ། ཞེས་གསུངས་པ་ལྟར་གྱི་གནས་དང་།
རབ་གནས་དང་འབྲེལ་བའི་ཡོ་བྱད་ཇི་སྙེད་ཚོགས་པ་དང་། སྦྱོར་དངོས་རྗེས་ཀྱི་ཆོ་ག་ལྷག་ཆད་མེད་ཅིང་མ་འཁྲུགས་པའི་རྣམ་པར་བཞག་པའོ། ། ཡང་རབ་ཏུ་གནས་བྱའི་སྒོ་ནས། རྟེན་གསུམ། གནས། རྒྱན་གྱི་རབ་གནས་དང་གསུམ་དུ་ཡང་བཤད་ཅིང་། ཆོ་གའི་ལུགས་སྲོལ་གྱི་སྒོ་ནས་རབ་གནས་ཀྱི་སྒྲ་ཙམ་འཇུག་པ་ལ། མདོ་ནས་བཤད་པ་དང་། སྔགས་ནས་བཤད་པ་གཉིས། དང་པོ་ལ་ཡང་ཉན་ཐོས་པའི་ལུགས་དང་།
ཐེག་ཆེན་པའི་ལུགས་གཉིས་ཀྱི་སྔ་མ་ནི། སྟོན་པའི་སྐུ་གཟུགས་ལ་སོགས་པ་བཞེངས་ཏེ་དུས་སྟོན་གྱི་ཚེ་ཁྲིའི་སྟེང་དུ་བཞུགས་སུ་གསོལ། རྟེན་དེ་ཉིད་ནི་སྟོན་པ་སོགས་སུ་མོས་ནས་སྐྱེ་བོ་རྣམས་བསོད་ནམས་སྤེལ་བའི་ཕྱིར་མཆོད་པ་རྒྱ་ཆེན་པོ་བཤམས་པར། གསོ་སྦྱོངས་བྱས་སྟེ་སོ་སོ་ཐར་པའི་མདོ་འདོན་པ་དང་། འདུལ་བ་ལུང་སོགས་ནས་འབྱུང་བའི་བཀྲ་ཤིས་ཀྱི་ཚིགས་བཅད་རྣམས་བརྗོད་པ་དེ་ཉིད་ཡིན་ལ། ཚུལ་དེ་ནི་མངའ་དབུལ་ལྟ་བུ་ཞིག་ཡིན་གྱིས་རབ་གནས་མཚན་ཉིད་པ་ནི་མ་ཡིན་ཏེ། མདོ་ནས་རབ་གནས་མཚན་ཉིད་པ་མ་བཤད་པས་སོ། ། དེ་ལྟར་ཡང་སྡོམ་གསུམ་རབ་དབྱེ་ལས། འདི་ཡང་བརྟག་པར་བྱ་བས་ཉོན། ། མདོ་ནས་རབ་གནས་བཤད་པ་མེད། །
ཅེས་པ་དང་། ལྷ་བསྒོམ་པ་དང་སྔགས་བཟླས་དང་། ། བུམ་པ་ལྷ་ཡི་སྟ་གོན་དང་། ། དངོས་གཞི་དམ་ཚིག་སེམས་དཔའ་དང་། ། ཡེ་ཤེས་འཁོར་ལོ་དགུག་གཞུག་དང་། ། སྤྱན་དབྱེ་བརྟན་པར་བཞུགས་པ་དང་། ། སྔགས་ཀྱིས་བྱིན་གྱིས་བརླབས་པ་ཡི། ། མེ་ཏོག་དོར་ནས་ལེགས་མཆོད་པའི། ། བཀྲ་ཤིས་རྒྱས་པར་བྱེད་པ་ཡིས། ། ཆོ་ག་གསང་སྔགས་རྒྱུད་སྡེ་ལས། །
གསུང་གི་ཕ་རོལ་ཕྱིན་ལས་མིན། ། ཞེས་གསུངས་པ་ཡིན་ནོ། ། དེས་ན་ཉོས་པ་དག་དེ་ལྟར་བྱེད་པ་དེ་ཉིད་རབ་གནས་མཚན་ཉིད་པ་མ་ཡིན་ཀྱང་། དེ་ལྟར་བྱས་པ་ལ་ཕན་ཡོན་མང་དུ་བཤད་ཅིང་རབ་གནས་ཀྱི་མིང་ཙམ་གདགས་སུ་མི་རུང་བ་ཡང་མ་ཡིན་ཏེ། རབ་དབྱེ་ལས། འོན་ཀྱང་མཆོད་བསྟོད་བཀྲ་ཤིས་སོགས། ། རྒྱལ་པོའི་མངའ་དབུལ་ལྟ་བུ་ལ། ། རབ་གནས་ཡིན་ཞེས་སྨྲ་ན་སྨོས། ། ཞེས་པ་དང་། དེ་ཉིད་ཀྱི་རང་མཆན་དུ།
རྒྱ་གར་ན་ཁྲོན་པ་དང་སྐྱེད་མོའི་ཚལ་ལ་སོགས་པ་ལ་མཆོད་པ་བྱེད་པ་ལ་ཡང་རབ་གནས་སུ་མིང་འདོགས་པ་ཡོད་ཅེས་གསུངས་པས་འདི་དག་གི་མིང་ཙམ་གདགས་སུ་རུང་བར་བསྟན་པར་སྣང་བས་སོ། ། གཉིས་པ་ཐེག་པ་ཆེན་པོ་པའི་ལུགས་ནི་སྔགས་ནས་འབྱུང་བ་ལས་ལོགས་སུ་མེད་དོ། ། གསུམ་པ་སྔགས་ནས་བཤད་པ་ལ་ཡང་། བྱ་རྒྱུད་ནས་བཤད་པ་དང་། རྣལ་འབྱོར་རྒྱུད་ནས་བཤད་པ་དང་། བླ་མེད་ནས་བཤད་པ་རྣམས་ལས། དང་པོ་ནི། རབ་ཏུ་གནས་བྱའི་རྟེན་དེའི་ཐུགས་ཁར་ཟླ་བའི་དཀྱིལ་འཁོར་གྱི་སྟེང་དུ་ལྷ་དེ་ཉིད་ཀྱི་སྙིང་པོ་བྲིས་པ་ལྟར་བསྒོམས་ལ། དེས་སངས་རྒྱས་བྱང་སེམས་རྣམས་སྤྱན་དྲངས་ཏེ་རྟེན་དེ་ལ་བསྟིམས་ནས། མཆོད་བསྟོད་བཀྲ་ཤིས་མངའ་དབུལ་བསྡུས་པ་ཙམ་བྱེད་པ་སྟེ།
པཎྜི་ཏ་སུ་མ་ཏི་ཀིརྟིས་མཛད་པའི་བྱ་རྒྱུད་ཀྱི་རབ་གནས་ལས་དེ་ལྟར་དུ་བཤད་པས་སོ། ། སྤྱོད་རྒྱུད་རང་རྐང་ནས་བཤད་པའི་རབ་གནས་བྱེད་ཚུལ་གྱི་རྒྱུད་དང་རྒྱ་གཞུང་མེད་པར་བཤད་ལ། འོན་ཀྱང་བྱ་རྒྱུད་ནས་བཤད་པ་ལྟར་ལ། སླར་ཡང་སངས་རྒྱས་བྱང་སེམས་དཔག་མེད་ནམ་མཁར་སྤྱན་དྲངས་ནས་དེ་དག་གིས་རྟེན་ལ་བྱིན་གྱིས་རློབ་བཞིན་པར་མོས་ནས་མངའ་དབུལ་སོགས་བསྡུས་པ་བྱས་ན་རུང་བར་ངོར་ཆེན་ཀུན་དགའ་བཟང་པོའི་གསུང་རྒྱུན་ཟིན་བྲིས་འགའ་ཞིག་ལས་འབྱུང་བས་དེ་ལྟར་བྱས་ཀྱང་ཉེས་པ་མེད་པར་སེམས་སོ། ། འོན་ཀྱང་འཆད་པར་འགྱུར་བའི་མཚན་ཉིད་ཅན་གྱི་རབ་གནས་ནི་རྣལ་འབྱོར་རྒྱུད་ཡན་ཆད་ནས་བཤད་ཀྱི། མདོ་ལུགས་དང་རྒྱུད་སྡེ་འོག་མ་གཉིས་རང་རྐང་ལ་མེད་པར་ཤེས་པར་བྱའོ། ། གཉིས་པ་རྣལ་འབྱོར་རྒྱུད་ནས་བཤད་པ་ནི། སློབ་དཔོན་རབ་འབྱོར་བསྐྱངས་ཀྱིས་མཛད་པའི་སྐུ་གཟུགས་སྤྱན་དབྱེ་བའི་ཆོ་ག་ཞེས་བྱ་བ་དང་། སློབ་དཔོན་ཀུན་སྙིང་གིས་མཛད་པའི་རབ་གནས་ཀྱི་ཆོ་ག་དང་། པྲཛྙ་ཝ་མི་ཏས་མཛད་པའི་སྤྱན་དབྱེ་བའི་ཆོ་ག་དང་།
སློབ་དཔོན་ཞི་བ་སྙིང་པོས་མཛད་པའི་མཆོད་རྟེན་བསྒྲུབ་པའི་ཆོ་ག་དང་། སློབ་དཔོན་དགེ་མཚན་བཤེས་གཉེན་གྱིས་མཛད་པའི་ཁྲུས་ཀྱི་ཆོ་ག་ཞེས་པ་རྣམས་ནས་འབྱུང་བ་ལྟར་རྟེན་དམ་ཚིག་པར་བསྐྱེད་པ་ལ་སངས་རྒྱས་བྱང་སེམས་དཔག་ཏུ་མེད་པ་སྤྱན་དྲངས་ཏེ་བསྟིམས་ནས་ཏིལ་གྱི་གང་བུ་ཏིལ་གྱིས་གང་བ་བཞིན་དུ་རྟེན་གྱི་ནང་དེ་ཉིད་སངས་རྒྱས་བྱང་སེམས་ཀྱིས་གང་བར་བྱས་ཏེ་བརྟན་བཞུགས་སོགས་བྱེད་པ་ཡིན་ལ། རྣལ་འབྱོར་བླ་མེད་ནས་བཤད་པའི་རབ་གནས་ཀྱི་དངོས་གཞི་ལ་ཡང་ཚུལ་དེ་ཉིད་ལས་ཁྱད་པར་ཧ་ཅང་། ཆེ་བ་མ་བཤད་ཅིང་། དེ་ལྟར་དུ་ཡོད་པས་ན་རྣལ་འབྱོར་རྒྱུད་ཡན་ཆད་དུ་རང་རྐང་ལ་རབ་གནས་མཚན་ཉིད་པ་ཡོད་ཅིང་། རྒྱུད་དེ་འོག་མ་རང་རྐང་ལ་མེད་པའི་གནད་དེ་ཡིན་ནོ། ། གསུམ་པ་བླ་མེད་ནས་བཤད་པ་ནི། ཐོག་མར་རང་ཉིད་ལྷར་བསྒོམ་ཞིང་སྔགས་བཟླ་བ་དང་། རབ་ཏུ་གནས་བྱའི་རྟེན་ལ་དབང་བསྐུར་བའི་ཕྱིར་བུམ་པ་སྟ་གོན་དང་། དཀྱིལ་འཁོར་བསྒྲུབ་པའི་ཆོ་ག་བྱ་བའི་ཕྱིར་སྙན་གསན་འབེབས་པ་ལྷ་སྟ་གོན་དང་།
རབ་ཏུ་གནས་བྱའི་རྟེན་ལ་བགེགས་སྦྱང་བ་དང་། དྲི་མ་བཀྲུ་བ་ལ་སོགས་པའི་རབ་གནས་ཀྱི་སྟ་གོན་སྔོན་དུ་བཏང་ནས། དངོས་གཞི་ལ་བདག་བསྐྱེད། མདུན་བསྐྱེད་ཀྱི་དཀྱིལ་འཁོར་བསྒྲུབ་ཅིང་མཆོད་པ་དང་། རྟེན་དམ་ཚིག་སེམས་དཔར་བསྐྱེད་པ་དང་། དེ་ལ་ཡེ་ཤེས་ཀྱི་འཁོར་ལོ་དགུག་གཞུག་བྱ་བ་དང་། དེ་ལ་དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པ་དང་། སྤྱན་དབྱེ་དང་། བརྟན་པར་བཞུགས་པར་གསོལ་བ་འདེབས་པ་དང་། སྤྱི་དང་བྱེ་བྲག་སོ་སོའི་མངའ་དབུལ་དང་།
སྔགས་ཀྱི་བྱིན་གྱིས་བརླབས་པའི་མེ་ཏོག་དོར་ནས་ལེགས་པར་མཆོད་དེ། རྗེས་དགའ་སྟོན་དང་བཀྲ་ཤིས་ཀྱི་ཚིག་རྒྱས་པར་བརྗོད་པའི་སྒོ་ནས་བྱ་བ་སྟེ་འོག་གཞུང་དོན་གྱི་སྐབས་སུ་ཞིབ་ཏུ་འཆད་པ་ལྟར་རོ། ། དེ་ལྟ་བུའི་རབ་གནས་ལ། ཀྱཻ་རྡོ་རྗེའི་རྩ་རྒྱུད་ལས། རབ་གནས་མཚན་ཉིད་བཟང་པོ་ཉིད། ། ཅེས་གསུངས་པ་ལ་བརྟེན་ནས་གྲུབ་ཆེན་མི་ཐུབ་ཟླ་བས་རབ་གནས་བཟང་པོ་དྲུག་པ་ཞེས་བྱ་བ་མཛད། སློབ་དཔོན་ནག་པོ་ཤནྟ་བྷ་དྲས་དེ་དང་མཐུན་པའི་རབ་གནས་ཀྱི་ཆོ་ག་མཛད་ཅིང་། ཡང་གསང་འདུས་འཇམ་རྡོར་ལ་བརྟེན་ནས་པཎྜི་ཏ་སྟོང་ཉིད་སྙིང་རྗེའི་རྡོ་རྗེས་མཛད་པའི་རབ་གནས་ཀྱི་ཆོ་ག་དང་། གསང་འདུས་མི་བསྐྱོད་རྡོ་རྗེ་ལ་བརྟེན་ནས་འགོས་ལོ་ཙཱ་བས་མཛད་པའི་བླ་མ་ནག་པོ་དམ་ཚིག་རྡོ་རྗེས་མཛད་པའི་རབ་གནས་ཀྱི་ཆོ་ག་དང་། བདེ་མཆོག་སྡོམ་འབྱུང་ལ་བརྟེན་ནས།
མཻ་ཏྲི་པས་མཛད་པའི་རབ་གནས་ཀྱི་ཆོ་ག་དང་། གྲུབ་ཆེན་དཔལ་འཛིན་གྱིས་གཤིན་རྗེ་གཤེད་ཀྱི་རྒྱུད་ལ་བརྟེན་ནས་མཛད་པའི་རབ་ཏུ་གནས་པའི་ཆོ་ག་དང་། སློབ་དཔོན་ཨ་བྷ་ཡ་ཀ་རས་དཀྱིལ་འཁོར་གྱི་ཆོ་ག་རྡོ་རྗེ་ཕྲེང་བའི་ནང་དུ་ཡང་རབ་གནས་ཀྱི་ཆོ་ག་བཤད་པ་དང་། ལུགས་དེ་ཉིད་ཀྱི་རྗེས་སུ་འབྲངས་ནས་པཎྜི་ཏ་བྷི་སུ་ཏ་ཙནྟྲས་བདེ་མཆོག་དཀྱིལ་ཆོག་ཏུ་བཤད་པའི་རབ་གནས་དང་། རཏྣ་རཀྵི་ཏས་སྡོམ་འབྱུང་གི་འགྲེལ་པ་ལ་བརྟེན་པའི་རབ་གནས་དང་། པཎྜི་ཏ་ས་མནྟས་བྲིས་པའི་མགོན་པོ་མངོན་འབྱུང་གི་རྒྱུད་ལ་བརྟེན་པའི་རབ་གནས་དང་། ས་ཏུ་པུ་ཏྲས་དུས་ཀྱི་འཁོར་ལོ་ལ་བརྟེན་པའི་རབ་གནས་དང་། ཡོ་ག་སྐོར་ལ་པཎྜི་ཏ་རིགས་ཀྱི་བྱིན་པས་ཀྲི་ཡ་སཾ་ཏྲ་ཧ། དརྤན་ཨཱ་ཙརྻས་ཀྲྀ་ཡ་ས་མུན་ཙ་ལ་བརྟེན་པའི་རབ་གནས་ལ་སོགས་པ་རྒྱ་གར་འཕགས་པའི་ཡུལ་དུ་རབ་གནས་ཀྱི་ཆོ་གའི་རྣམ་གཞག་མང་དུ་བྱུང་བ་ཡིན་ནོ། ། བོད་ཁ་བ་ཅན་གྱི་ལྗོངས་འདིར་ནི་བསྟན་པ་སྔ་དར་གྱི་དུས་སུ་སློབ་དཔོན་ཞི་བ་འཚོས་བསམ་ཡས་སུ་རྟེན་གསུམ་བཞུགས་གནས་དང་བཅས་པ་ལ་རབ་གནས་མཛད་པས་དེང་སང་གི་བར་དུ་ཡང་བྱང་ཆུབ་ཆེན་པོ་བཞུགས་གནས་ཀྱི་གཙུག་ལག་ཁང་དབུ་རྩེ་ཆེན་མོ་སོགས་ཕལ་ཆེར་མ་ཉམས་པར་བཞུགས་སོ། །
སློབ་དཔོན་དེས་རབ་གནས་དེ་གཞུང་གང་ལ་བརྟེན་ནས་མཛད་ལོ་རྒྱུས་དག་ལས་གསལ་བར་མི་འབྱུང་ཡང་། འདི་ཉིད་མདོ་སྔགས་གཉིས་ལ་མཁས་ཤིང་རྣལ་འབྱོར་བླ་མེད་ལ་ཐུགས་དམ་གྱི་མཐིལ་མཛད་པར་སྣང་བས། བླ་མེད་ལ་བརྟེན་ནས་མཛད་པར་གསལ་ལོ་ཞེས་རྗེ་རྡོ་རྗེ་འཆང་ཀུན་དགའ་བཟང་པོའི་གསུང་རྒྱུན་ལས་འབྱུང་ལ། བསྟན་པ་ཕྱི་དར་ལ་ནི། སློབ་དཔོན་ཤྲ་ཏ་ཀ་ར་ཝརྨས་བོད་དུ་བྱོན་ནས་རབ་གནས་ཀྱི་རྒྱུད་དང་རྒྱ་གཞུང་མང་པོ་ཡང་སྤྱན་དྲངས་ཐོ་ལིང་གསེར་ཁང་གི་གཙུག་ལག་ཁང་གི་རབ་གནས་མཛད། དེ་དུས་ཀྱི་དཀྱིལ་འཁོར་སྒྲུབ་མཆོད་ནི་གྲུབ་ཆེན་ཀུན་སྙིང་གི་ལུགས་ཡིན་ཡང་། ཐམས་ཅད་གསང་བའི་རྒྱུད་ཀྱི་དངོས་བསྟན་ལ་བརྟེན་ནས་སློབ་དཔོན་སངས་རྒྱས་གསང་བ་དང་། ཤཱཀྱ་བཤེས་གཉེན་གྱི་ལུགས་ལྟར་རྡོར་དབྱིངས་ཀྱི་དཀྱིལ་འཁོར་སྒོ་རྐྱང་ལ་བརྟེན་ནས་མཛད་པར་བཤད་དོ། ། དེའི་སྟོབས་ཀྱིས་མངའ་རིས་སྟོད་དུ་རྡོར་དབྱིངས་ཀྱི་དཀྱིལ་འཁོར་སྒོ་རྐྱང་གི་རས་བྲིས་མང་དུ་བྱུང་ཞིང་། སྒོ་རྐྱང་ནི་ཚེགས་ཆུང་ཞིང་ཆོ་ག་མྱུར་བ་ཞིག་ཡིན་པར་བཤད་དོ། །
སློབ་དཔོན་དེས་རབ་གནས་བསྡུས་པ་བྱེད་པའི་ཚེ་སེམས་དཔའ་འབྱུང་ཆེན་འབྱུང་ཆུང་གང་རུང་ལ་བརྟེན་ནས་མཛད་པར་གྲགས་ལ། དེ་དུས་ཀྱི་མངའ་རིས་སྟོད་ཀྱི་དགེ་བའི་བཤེས་གཉེན་རྣམས་ནས། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་བར་ལ་རབ་གནས་ཀྱི་རྒྱུད་དང་གཞུང་བཞི་ལ་འཆད་ཉན་མཛད་ཅིང་། རབ་གནས་ཀྱང་དེའི་སྟེང་ནས་མཛད། ཆོ་གའི་གོ་རིམ་མི་འཆོལ་བའི་ཕྱིར་ལོ་ཆེན་གྱིས་སྡོམ་ཚིག་ཀྱང་མཛད་དོ། ། སློབ་དཔོན་ཤྲ་ཏ་སོགས་ཀྱིས་མཛད་པ་དེ་དག་ཕལ་ཆེར་རྣལ་འབྱོར་རྒྱུད་ལྟར་གྱི་རབ་གནས་ཡིན་ལ། བྱ་སྤྱོད་ལ་བརྟེན་པ་ནི། པཎྜི་ཏ་སུ་མ་ཏི་ཀིརྟིས་མངའ་རིས་ཀྱི་བར་ཐང་དུ་བདེ་མཆོག་གི་ལྷ་ཁང་གཅིག་ལ་གཟུངས་གྲྭ་ལ་བརྟེན་ནས་རབ་གནས་མཛད་ཅིང་། བོ་དོང་གི་ཕུ་སྤངས་ཁང་གསེར་མ་ཞེས་པ་སྤངས་ཁ་མདར་སྟོད་ཀྱི་རྡོར་དབྱིངས་ཀྱི་ལྷ་ཁང་བཞེངས་པ་ལ། སྣུར་ཉི་མ་འོད་ཟེར་གྱིས་རྣམ་འཇོམས་ལ་བརྟེན་ནས་རབ་གནས་མཛད་དེ་དེ་ནི་རྣམ་འཇོམས་སྤྱོད་རྒྱུད་དུ་བཀྲལ་བའི་ལུགས་ཡིན་ལ།
དེ་དག་ཀྱང་བྱ་སྤྱོད་ཀྱི་ལྷ་སོ་སོ་ལ་བརྟེན་པ་མ་གཏོགས་ཆོ་ག་གོང་མའི་རྒྱས་སྐབས་ཡིན་ན་རབ་གནས་མཚན་ཉིད་པར་འཆད་དགོས་ལ། ཡང་བྱ་སྤྱོད་རང་རྐང་གི་ཆོ་ག་སྦྱར་བ་ཡིན་ན་རབ་གནས་མཚན་ཉིད་པ་མ་ཡིན་པར་ཤེས་པར་བྱ་དགོས་སམ་སྙམ་མོ། ། རྣལ་འབྱོར་བླ་མེད་ལ་བསྟན་པ་ཕྱི་དར་གྱི་དུས་སུ་བྱུང་བ་ནི། འགོས་ལོ་ཙཱ་བས། ནག་པོ་དམ་ཚིག་རྡོ་རྗེའི་གསང་འདུས་ལ་བརྟེན་ནས་མཛད་པའི་གཞུང་ལ་བརྟེན་ནས་གཙུག་ལག་ཁང་གི་རབ་གནས་མཛད་ཅིང་། གཉོས་ལོ་ཙཱ་བས། པཎྜི་ཏ་སྟོང་ཉིད་ཏིང་ངེ་འཛིན་བཟང་པོའི་གཞུང་དང་། བླ་མ་བ་ལིཾ་ཏ་ཨཱ་ཙརྻའི་ལག་ལེན་ལ་བརྟེན་ནས་བོད་ཀྱི་གཙུག་ལག་ཁང་མང་པོའི་རབ་གནས་མཛད་ལ། དེ་དག་གི་རྗེས་སུ་རྗེ་བཙུན་རིན་པོ་ཆེས་ལོ་ཆེན་རིན་ཆེན་བཟང་པོའི་སྡོམ་ཚིག་དང་མཐུན་ཞིང་རབ་གནས་ཀྱི་ཆོ་གའི་ཕྱག་ལེན་ཁྲིགས་ཆགས་སུ་བསྡེབས་པ་རབ་གནས་ཀྱི་གཞུང་བཞི་དང་། རྒྱུད་ཀྱི་དོན་གསལ་བར་བྱེད་པ་རབ་གནས་དོན་གསལ་མཛད་ཅིང་།
ཆོས་རྗེ་ས་པཎ་ཡན་གྱི་བླ་མ་རྣམས་འདི་ཉིད་ཀྱི་སྟེང་ནས་རབ་གནས་མཛད་པ་ཤ་སྟག་བྱུང་ལ། བླ་མ་ཆེན་པོ་འཕགས་པས་ཧོར་ཡུལ་དུ་རབ་གནས་མང་པོ་མཛད། ཡིག་ཆ་ཡང་ཡུ་གུར་གྱི་བནྡྷེ་སྃ་གྷ་མི་ཏྲས་བསྐུལ་བའི་ངོར་དོན་གསལ་གྱི་རབ་གནས་བསྡུས་པ་དེ་གཞིར་བཞག་པ་ལ། མངའ་དབུལ་གྱི་ཆོ་ག་ཅུང་ཟད་ཡོད་པའི་རབ་གནས་ཉིན་གཅིག་མའི་ཆོ་ག་སྃ་གྷ་མ་ཞེས་བྱ་བ་མཛད། བླ་ཆེན་དེའི་སློབ་མ་སྤྲོ་ལུང་པ་ཀུན་དགའ་སྨོན་ལམ་གྱིས་དོན་གསལ་གྱི་གོང་འོག་རྣམས་ཀྱང་ཅི་རིགས་པར་བསྣོལ་ངོ་བོ་སཾ་གྷ་མ་གཞིར་བཞག་པའི་རབ་གནས་ཀྱི་ཆོ་ག་མཐོང་བ་དོན་ཡོད་ཅེས་བྱ་བ་མཛད་ལ། གཞན་ཡང་དེ་དག་གི་རྗེས་སུ་བུ་སྟོན་རིན་པོ་ཆེས་ཡོ་ག་ལ་བརྟེན་པའི་རབ་གནས་བཀྲ་ཤིས་རབ་རྒྱས་དང་། དུས་འཁོར་གྱི་རབ་གནས་ས་དྷུ་པུ་ཏྲའི་གཞུང་ལ་བརྟེན་ནས་བཀྲ་ཤིས་དཔལ་འབར་ཞེས་བྱ་བ་གཉིས་མཛད། ཆོ་ག་དེ་ནི་ལོ་ཆེན་གྱི་སྡོམ་ཚིག་ལ་བརྟེན་ཀྱང་དབང་བསྐུར་བ་སོགས་སློབ་དཔོན་ཨ་བྷ་ཡའི་ལུགས་དེ་གཞིར་བཞག་པས་སྡོམ་ཚིག་གི་གོ་རིམ་ཡང་དཀྲུགས་པ། གང་ལ་སེར་སྣ་སོགས་ཀྱི་དོད་དུ་སྟོང་ཆེན་རབ་འཇོམས་དང་། རྨ་བྱ་ཆེན་མོ་སོགས་ནས་འབྱུང་བའི་ཚིགས་བཅད་རྣམས་བཅུག་པ་དང་།
ཨོཾ་བཛྲ་ཨ་ཡུ་ཥེ་སྭཱཧཱ། སེམས་ཅན་ཐམས་ཅད་ཤེས་པ་བཅུ་དང་ལྡན་པར་གྱུར་ཅིག་ཅེས་པ་ལ། སློབ་དཔོན་པདྨ་ལྕགས་ཀྱུས་དེ་ཉིད་ཚིགས་བཅད་དུ་བྱས་པ་དེ་བླངས་ཏེ་གཉིས་ཀ་བྱས་པ། ཆོ་གའི་དངོས་གཞི་དང་ཡན་ལག་ཐམས་ཅད་ཀྱི་སྐབས་སུ་མི་འདྲ་བ་མང་དུ་བྱས་པ་ཞིག་ཡོད་པར་བཤད་དོ། ། དེའི་རྗེས་སུ་བྲག་ནག་པ་དཔལ་ལྡན་ལེགས་དབང་བྱ་བས་རབ་གནས་དོན་གསལ་རྒྱས་སུ་བཏང་། བུ་སྟོན་རིན་པོ་ཆེའི་དེ་གཉིས་པོ་བསྡུས་སུ་བཏང་བ་ལྟ་བུའི་རབ་གནས་ཀྱི་ཆོ་ག་ཚོགས་གཉིས་ཆུ་རྒྱུན་ཞེས་བྱ་བ་མཛད་ལ། ཁྱད་པར་ས་ལུགས་ལ་རྩ་བ་ལྟ་བུ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་དོན་གསལ་དང་། དེའི་དགོངས་འགྲེལ་ངོར་ལུགས་ལ་རྗེ་རྡོ་རྗེ་འཆང་ཀུན་དགའ་བཟང་པོའི་གསང་བ་འདུས་པ་ལ་བརྟེན་པའི་རབ་གནས་བཀྲ་ཤིས་རྒྱ་མཚོ་ཞེས་བྱ་བ་དང་། ཀུན་མཁྱེན་ཆེན་པོའི་ཀྱཻ་རྡོ་རྗེ་ལ་བརྟེན་པའི་རབ་གནས་དགེ་ལེགས་རྒྱ་མཚོ་དང་། ཕྱིས་སུ་ངོར་མཁན་པོ་དཀོན་མཆོག་དཔལ་ལྡན་པས་རབ་གནས་ཀྱི་ཆོ་ག་དཔལ་འབྱོར་རྒྱ་མཚོ་ཞེས་བྱ་བ་སོགས་པ་ཆོ་གའི་རིགས་མང་པོ་དང་།
ངོར་ཆེན་གྱི་གསུང་ལ་རྗེས་འཇུག་གིས་ཟིན་བྲིས་བྱས་པའི་རབ་གནས་ཀྱི་རྣམ་བཤད་འགའ་རེ་མཐོང་ལ། རྫོངས་ལུགས་ལ་ཡང་སྔགས་འཆང་གཟུངས་ཀྱི་དཔལ་བས་མཛད་པའི་རབ་གནས་ཀྱི་ཆོ་ག་ངེས་པར་དགེ་ལེགས་འབྱུང་བའི་ཕྲེང་མཛེས་ཞེས་བྱ་བ་ལ་སོགས་པ་མང་དུ་ཡོད་པར་སྣང་ངོ་། ། དེ་ལྟ་བུའི་རབ་གནས་གསུང་རབ་གོང་མ་དག་དང་མི་འགལ་ཞིང་དོན་གསལ་གྱི་ཐུན་མོང་མ་ཡིན་པའི་དགོངས་པ་ལྟར་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོས་རབ་གནས་དངོས་གྲུབ་འབྱུང་བ་ཞེས་བྱ་བ་མཛད་དེ། འདི་ནི་ཆོ་ག་རྒྱས་འབྲིང་བསྡུས་གསུམ་ཀུན་ཚང་ཞིང་། ཡི་དམ་གང་ལ་སྦྱར་ཡང་ཉམས་སུ་ལེན་བདེ་བས་བློ་དམན་པ་དག་གིས་ཆེས་རྟོགས་སླ་བ། རབ་གནས་ཀྱི་རྒྱུད་དང་རྒྱ་གཞུང་ཚད་ལྡན་ཐམས་ཅད་མཐུན་ཞིང་། ཁྱད་པར་རྗེ་བཙུན་ཆེན་པོའི་དོན་གསལ་གྱི་དགོངས་པ་ཕྱིན་ཅི་མ་ལོག་པར་འགྲེལ་པས་ན་མཁས་པ་དག་ལ་ཡང་ལེགས་པར་བཤད་པའི་དགའ་སྟོན་དུ་འོས་པ་ཞིག་གོ ། གཉིས་པ་སྐབས་སུ་བབས་པའི་དོན་དངོས་ལ་འཇུག་པ་ནི། དེ་ལྟར་རྒྱ་བོད་དུ་རབ་གནས་ཀྱི་ཆོ་གའི་རྣམ་གཞག་མང་དུ་བྱུང་བ་རྣམས་ཀྱི་ནང་ནས་འདིར་སྔགས་འཆང་ཆོས་ཀྱི་རྒྱལ་པོས་མཛད་པའི་རབ་གནས་དངོས་གྲུབ་འབྱུང་བ་ཉིད་ཀྱི་ཚིག་དོན་རྣམས་ཞིབ་ཏུ་བཤད་པར་བྱ་སྟེ། རྒྱུ་མཚན་གང་གི་ཕྱིར་ན།
སྤྱིར་རྒྱ་བོད་ཀྱི་མཁས་གྲུབ་དག་གིས་མཛད་པའི་བརྟག་གཉིས་ལ་གཙོ་བོར་བརྟེན་པའི་རབ་གནས་དང་། གསང་འདུས་ལ་གཙོ་བོར་བརྟེན་པའི་རབ་གནས་རྣམས་ཀྱང་རྣམ་པར་དག་པ་ཡིན་མོད། འོན་ཀྱང་རྫོགས་པའི་སངས་རྒྱས་ཉིད་ཀྱིས་རབ་ཏུ་གནས་པ་སྟོན་པའི་རྒྱུད་ཟུར་པ་ཞིག་གསུངས་པ་ཡིན་པས་ན་དེའི་དགོངས་པ་ཇི་ལྟ་བ་བཞིན་བཤད་པའི་ཆོ་ག་དག་ནི་ཆེས་ཁྱད་པར་དུ་འཕགས་པར་ཤེས་དགོས་པ་ལས། གོང་མ་དེ་དག་ནི་རྒྱུད་འདི་ལ་གཙོ་བོར་བརྟེན་པའི་ཆོ་ག་མ་ཡིན་ལ། རྗེ་བཙུན་ཆེན་པོས་མཛད་པའི་དོན་གསལ་འདི་ནི་རབ་གནས་ཉིད་ཀྱི་རྒྱུད་ལ་གཙོ་བོར་བརྟེན་ནས་མཛད་པའི་ཕྱིར་ན་གཞན་ཐམས་ཅད་ལས་འདི་ཁྱད་པར་དུ་འཕགས་པས་སོ། ། དེ་བས་ན་འདི་ཉིད་ཀྱི་དགོངས་དོན་གཏན་ལ་འབེབས་པར་འདོད་པས། སྔགས་འཆང་ཆེན་པོས་མཛད་པའི་དངོས་གྲུབ་འབྱུང་བ་འདི་ཉིད་ཞིབ་ཏུ་བསྟན་ན་དོན་གསལ་གྱི་དགོངས་དོན་མ་ལུས་མ་ཤེས་པར་འགྱུར་ཞིང་དཔྱོད་ལྡན་དག་གིས་ཕྱིན་ཅི་མ་ལོག་པར་ཁོང་དུ་ཆུད་པར་ཡང་འགྱུར་བའི་ཕྱིར་ན་གཞུང་འདི་འཆད་འོས་པར་གྲུབ་པ་ཡིན་ནོ། ། དེས་ན་འདི་འཆད་པ་ལ་ཡང་བསྟན་བཅོས་འདིའི་མཆོད་བརྗོད་དང་། རྩོམ་པར་དམ་བཅའ་སོགས་ཀླད་དོན། མཛད་བྱང་སོགས་མཇུག་དོན་རྣམས་ནི་གོ་སླ་བས་བཤད་མི་དགོས་མོད།
འོན་ཀྱང་རྩོམ་པ་པོ་དེ་ཉིད་རྫོགས་པའི་སངས་རྒྱས་དང་གཉིས་སུ་མེད་པས། དེའི་གསུང་ཚིག་འབྲུ་གཅིག་ཙམ་ཐོས་པ་ལ་ཡང་ཕན་ཡོན་དཔག་ཏུ་མེད་ན་ཚིག་དོན་ཞིབ་ཏུ་བཤད་ན་ལྟ་སྨོས་ཀྱང་ཅི་དགོས་པས། དེ་ལྟ་བུའི་ཕན་ཡོན་རང་རྒྱུད་ལ་འབྱུང་བ་དང་། བློ་གསལ་དོན་གཉེར་ཅན་བརྒྱ་ལམ་ན་རེ་རེ་ཙམ་འབྱུང་བ་དག་ལ་ཕན་པར་བསམ་སྟེ་བྲི་བ་ལ་གསུམ་སྟེ། རྩོམ་པ་ལ་འཇུག་པའི་ཡན་ལག་ཀླད་དོན་བཤད་པ། རྩོམ་པར་བྱ་བ་གཞུང་དོན་དངོས་བཤད་པ། རྩོམ་པ་མཐར་ཕྱིན་པ་མཇུག་དོན་བཤད་པའོ། ། དང་པོ་ལ་ཕྱག་འཚལ་བ། རྩོམ་པར་དམ་བཅའ་བ། ཚུལ་ཇི་ལྟར་དུ་རྩོམ་པ་དང་གསུམ་ལས།
དང་པོ་ནི། གཞུང་དོན་འདི་ཉིད་ལས། ཨོཾ་སྭ་སྟི་སིདྷཾ། ན་མོ་གུ་རུ་ཞེས་པ་ནས། ཕྱག་འཚལ་ལོ་ཞེས་པའི་བར་ཏེ། དེ་ཡང་ཨོཾ་ནི་མཆོག་དང་བཀྲ་ཤིས་པ་སོགས་དོན་མང་པོ་ཞིག་ལ་སྦྱར་ནས་བཤད་དུ་རུང་ཡང་འདིར་ནི་མགོ་འདྲེན་པ་ཡིན་ལ། སྭ་སྟི་སིདྷཾ་ཞེས་པ་ནི་དགེ་ལེགས་སུ་གྱུར་ཅིག ན་མོ་ནི་ཕྱག་འཚལ་བ། གུ་རུ་ནི་བླ་མ། ཨཱ་ནནྡ་ནི་ཀུན་དགའ།
པུ་ཎྱ་བསོད་ནམས། ཡ་ནི་གོང་མ་དག་དང་འབྲེལ་བས་ལ་ལ་འཇུག་པ་ཡིན་ལ། དེས་ན་ཕྱག་འཚལ་ལོ་བླ་མ་ཀུན་དགའ་བསོད་ནམས་ལ་ཞེས་པའི་དོན་ནོ། ། འོ་ན་བླ་མ་ཁོ་ན་ལ་ཕྱག་འཚལ་ཞེ་ན། ཡི་དམ་ལྷ་དང་བླ་མ་གཉིས་པོ་ཐ་མལ་པའི་བློ་ངོར་ཐ་དད་དུ་སྣང་ཡང་། དོན་ལ་དེ་གཉིས་ཀྱི་ངོ་བོར་དབྱེར་མེད་ཡིན་པས། དེ་བས་འདིར་ཡང་བཤད་མ་ཐག་པའི་བླ་མ་དེ་ཉིད་གདུལ་བྱའི་སྣང་ངོར་བྱང་སེམས་ཆེན་པོའི་ཚུལ་བཟུང་ཡང་ངེས་དོན་དུ་སངས་རྒྱས་ཐམས་ཅད་ཀྱི་གསུང་གི་མངའ་བདག་ཏུ་གནས་པའི་ལྷག་པའི་ལྷ་འཇམ་དཔལ་ཡེ་ཤེས་སེམས་དཔའ་སྟེ། མགོན་པོ་འཇམ་པའི་དབྱངས་དང་དབྱེར་མི་ཕྱེད་པའམ། དབྱེར་མེད་ལ་ཕྱག་འཚལ་ལོ་ཞེས་པའི་དོན་ཡིན་ལ། གཉིས་པ་རྩོམ་པར་དམ་བཅའ་བ་ནི།
གཞུང་འདི་ཉིད་ལས། དོན་དམ་མི་འགྱུར་སྤྲོས་པ་ཀུན་བྲལ་ཡང་། ། ཞེས་སོགས་ཚིགས་བཅད་གཉིས་ཏེ། དེ་ཡང་ཅུང་ཟད་ཕྱེ་སྟེ་བཤད་ན། རབ་གནས་ཆོ་ག་བྲི། ། ཞེས་པ་གཞིར་བཟུང་ནས། འོ་ན་དོན་དམ་པར་ཆོས་ཐམས་ཅད་འགྱུར་མེད་དམ་སྤྲོས་བྲལ་ཡིན་པས་རབ་གནས་བྱས་ཀྱང་བཟང་བར་མི་འགྱུར། མ་བྱས་ཀྱང་ངན་པར་མི་འགྱུར་བས་རབ་གནས་ཀྱི་ཆོ་ག་ཡང་རྩོམ་མི་དགོས་སྙམ་ན། དོན་དམ་པར་དེ་ལྟར་ཡིན་ཡང་ཀུན་རྫོབ་ཏུ་སྒྱུ་མ་མཁན་གྱིས་འཕྲུལ་འཁོར་སྣ་ཚོགས་པ་སྤྲུལ་པ་དང་འདྲ་བར་རྫོགས་པའི་སངས་རྒྱས་ཐབས་མཁས་ལ་ཐུགས་རྗེ་ཆེན་པོ་དང་ལྡན་པ་དེ་ཉིད་ཀྱིས་སྐུ་གསུང་ཐུགས་ཀྱི་སྐུ་བརྙན་ཏེ་རྟེན་རྣམས་བཞེངས་དགོས་པར་གསུངས་ཤིང་ཇི་ལྟར་བཞེངས་པའི་ཚུལ་ཡང་རྒྱལ་བ་ཉིད་ཀྱིས་ལེགས་པར་གསུངས་པ་དང་། ཕྱག་ཚད་ཀྱང་དེ་ཉིད་ཀྱིས་གསུངས་པ་དང་མཐུན་པ་ཇི་ལྟ་བ་བཞིན་དུ་བཞེངས་པ་ཡོངས་སུ་རྫོགས་པ་གྲུབ་པ་དེ་དག་ལ་རབ་གནས་ཆོ་ག་བྱ་བར་སངས་རྒྱས་ཀྱིས་གསུངས་པ་བཞིན་བྱས་ན་བདེ་བར་གཤེགས་པའི་བསྟན་པ་དང་འགྲོ་བ་སེམས་ཅན་ལ་དགེ་ལེགས་འཕེལ་ཞིང་མཆོག་གི་དངོས་གྲུབ་དང་ཐུན་མོང་གི་དངོས་གྲུབ་ཀྱང་སྩོལ་བས་ན།
དེ་ལྟ་བུ་ཇི་ལྟར་བྱ་བའི་ཚུལ་རྡོ་རྗེ་སློབ་དཔོན་མཁས་རྨོངས་མང་པོ་དག་གིས་བདེ་བླག་ཏུ་རྟོགས་པའི་ཕྱིར་རབ་གནས་ཀྱི་ཆོ་ག་དངོས་གྲུབ་འབྱུང་བ་འདི་བྲི་བར་བྱ་བ་ཡིན་ནོ་ཞེས་པའི་དོན་ཡིན་ལ། འདི་ནི་དོན་གསལ་ལས། དེས་ན་དོན་དམ་པར་རབ་ཏུ་གནས་པ་བྱ་མི་དགོས་ཀྱང་། ཀུན་རྫོབ་ཏུ་སེམས་ཅན་གྱི་དོན་རྒྱ་ཆེན་པོ་བྱ་བའི་ཕྱིར་རབ་ཏུ་གནས་པར་བྱའོ། ། ཞེས་པ་དང་། རབ་གནས་ཀྱི་རྒྱུད་ལས། སངས་རྒྱས་ཀུན་ལ་རབ་ཏུ་བཞུགས། ། རབ་ཏུ་གནས་པ་གང་ཡང་མེད། ། ཀུན་ཏུ་མཁའ་ལྟར་གནས་པ་ལ། ། ཅིག་ཤོས་ཀྱིས་ནི་རབ་ཏུ་བརྟག །
འཇིག་རྟེན་ཀུན་རྫོབ་ལ་བརྟེན་ནས། ། རབ་ཏུ་གནས་པ་རབ་ཏུ་བརྟག ། དམ་པའི་དོན་དུ་དཔྱད་པས་ན། ། གང་ཞིག་གང་གིས་རབ་ཏུ་བརླབས། ། གཟོད་མ་ནས་ཞི་སྐྱེ་མེད་ལ། ། ཅི་འདྲས་ཅི་ལྟར་རབ་ཏུ་གནས། ། དང་པོའི་ལས་ཅན་སེམས་ཅན་རྣམས། ། རྟོག་པའི་རྒྱུ་རུ་མཛད་པར་ཟད། ། ཅེས་གསུངས་པའི་དོན་དང་མཐུན་པ་ཡིན་ནོ། ། གསུམ་པ་ཚུལ་ཇི་ལྟར་དུ་བརྩམས་པ་ནི།
གཞུང་འདི་ཉིད་ལས། འདིར་རབ་ཏུ་གནས་པའི་ཆོ་ག་ཞེས་པ་ནས། ཀྱཻ་རྡོ་རྗེའི་ཆོ་ག་དང་སྦྱར་ནས་བཤད་པར་བྱའོ། ། ཞེས་པའི་བར་ཏེ། དེ་ཡང་འོ་ན་རབ་གནས་ཀྱི་ཆོ་ག་རྩོམ་ན་རང་བློས་སྦྱར་བ་ལྟ་བུའམ། ཚད་ལྡན་གྱི་གཞུང་གཞན་ལ་བརྟེན་ནས་བརྩམ་ཞེས་ན། འདིར་གང་བརྩམ་པར་བྱ་བའི་རབ་གནས་ཀྱི་ཆོ་ག་འདི་ནི་རང་དགར་བརྩམས་པ་མ་ཡིན་ཏེ། འདི་ནི་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་མཛད་པའི་རབ་གནས་དོན་གསལ་ནས་ཇི་སྐད་བཤད་པ་བཞིན་ལ་དེར་མི་གསལ་བ་བློ་དམན་དག་གིས་རྟོགས་དཀའ་བ་རྣམས་ས་ལོ་ཆེན་པོའི་གསུང་རྒྱུན་ཁྱད་པར་ཅན་དག་གསལ་བྱེད་དུ་བྱས་ཤིང་། དེ་ཉིད་ཀྱིས་རབ་གནས་མཛད་པའི་སྐབས་ཀྱི་ཕྱག་ལེན་རྣམ་པར་དག་པ་རྣམས་ཀྱིས་ཀྱང་ལེགས་པར་བརྒྱན་ཏེ་བརྩམས་པས་སོ། ། ཚུལ་དེ་ཉིད་བདེ་ཀྱཻ་གསང་གསུམ་ཀུན་རིག་སོགས་གང་ལ་སྦྱར་ཀྱང་རུང་བ་བཞིན་འདིར་ཀྱཻ་རྡོ་རྗེ་དང་སྦྱར་ཏེ།
ཐོག་མར་བཤད་ནས་དེའི་ཞར་ལ་ཀུན་རིག་ལ་རྟེན་པའི་ཉིན་གང་མའི་ཆོ་ག་བྱེད་ཚུལ་ཀྱང་འཆད་པར་འགྱུར་བས་སྐལ་ལྡན་བློ་གསལ་དག་ཉན་པར་རིགས་སོ་ཞེས་པའི་དོན་ཏེ་དེ་དག་ནི་སླད་དོན་ཅུང་ཟད་བཤད་པའོ། ། གཉིས་པ་གཞུང་དོན་དངོས་ནི། གཞུང་འདི་ཉིད་ལས། དེ་ལ་རྟེན་གྱི་བྱ་བ་ཡོངས་རྫོགས་ནས། ། སློབ་དཔོན་མཚན་ཉིད་གནས་དང་དུས། ། ཡོ་བྱད་ཡོངས་སུ་ཚང་ནས་ནི། ། ཆོ་ག་དག་ལ་འཇུག་པར་བྱ། ། ཞེས་དངོས་བསྟན་དྲུག་ལས་མ་གསུངས་ཀྱང་། རྗེ་བཙུན་རིན་པོ་ཆེས་དེ་ལྟར་རབ་ཏུ་གནས་པ་བྱས་པའི་དགོས་པ་སྟེ་བདུན་དུ་གསུངས་པ་ལྟར། དང་པོ་གང་ལ་རབ་ཏུ་གནས་པར་བྱ་བའི་རྟེན་ཡོངས་སུ་དག་པ་བཟང་པོ་ནི་ཞེས་གསུངས་པ་བཞིན་སྤྱི་དོན་བདུན་ཏེ།
གང་རབ་ཏུ་གནས་པར་བྱ་བའི་རྟེན་གྱི་བྱ་བ། གང་གིས་རབ་ཏུ་གནས་པར་བྱེད་པ་རྡོ་རྗེ་སློབ་དཔོན་གྱི་མཚན་ཉིད། གང་དུ་རབ་ཏུ་གནས་པར་བྱ་བའི་གནས། ནམ་རབ་ཏུ་གནས་པར་བྱ་བའི་དུས། གང་ལ་བརྟེན་ནས་རབ་ཏུ་གནས་པར་བྱ་བའི་ཡོ་བྱད། ཚུལ་ཇི་ལྟར་རབ་ཏུ་གནས་པར་བྱ་བའི་ཆོ་གའི་རྣམ་གཞག དེ་ལྟར་རབ་ཏུ་གནས་པར་བྱས་པའི་དགོས་པ་བཤད་པའོ། ། དང་པོ་ལ་སྤྱིར་རྟེན་གྱི་དབྱེ་བ་དང་སོ་སོའི་ངོས་འཛིན་བསྟན་པ། དེ་དག་འཇིག་རྟེན་གྱི་ཁམས་སུ་ཐོག་མར་ཇི་ལྟར་བྱོན་པའི་ཚུལ། རྗེས་སུ་དད་ལྡན་དག་རྟེན་བཞེངས་ཇི་ལྟར་བྱ་བའི་ཚུལ།
དེ་ལྟར་ལེགས་པར་བཞེངས་པའི་ཕན་ཡོན་བསྟན་པ་དང་བཞི་ལས། དང་པོ་ནི། གཞུང་འདི་ཉིད་ལས། སྐུ་གསུང་ཐུགས་ཀྱི་རྟེན་ལུགས་མ་དང་། སྨན་སྐུ་དང་། བྲིས་སྐུ་དང་། ཚ་ཚ་དང་། གཙུག་ལག་ཁང་ལ་སོགས་པ་བཟོའི་བྱ་བ་རྣམས་ཚད་དང་མཚན་ཉིད་དང་ལྡན་པ་མཐར་ཕྱིན་པར་རྫོགས་པར་བྱ། རྒྱས་པར་ནི་དོན་གསལ་དུ་བལྟའོ། ། ཞེས་གསུངས་པ་ལྟར།
དོན་གསལ་ལས། སངས་རྒྱས་ཀྱི་སྐུ་གསུང་ཐུགས་ཀྱི་རྟེན་དང་། ཆོས་དང་དགེ་འདུན་གྱི་རྟེན་ཅི་ལྟར་བྱ་བའི་ཆོ་ག་དང་། ཞེས་སོགས་གསུངས་པས་ན། སངས་རྒྱས་ཀྱི་རྟེན། ཆོས་ཀྱི་རྟེན། དགེ་འདུན་གྱི་རྟེན་ཏེ་དཀོན་མཆོག་གསུམ་གྱི་རྟེན་གསུམ་མམ། ཡང་། སྐུའི་རྟེན། གསུང་གི་རྟེན།
ཐུགས་ཀྱི་རྟེན་དང་གསུམ་དུ་ཡང་དབྱེ་བར་བཤད་པ་ལས། ཐོག་མར་སངས་རྒྱས་ཀྱི་རྟེན་ལ། ཆོས་སྐུའི་རྟེན། ལོངས་སྐུའི་རྟེན། སྤྲུལ་སྐུའི་རྟེན་གསུམ་གྱི། དང་པོ་ནི་མཆོད་རྟེན་རྣམས་ཏེ། མཆོད་རྟེན་ལ་ཡང་རང་བཞིན་ལྷུན་གྲུབ་ཀྱི་མཆོད་རྟེན། བླ་ན་མེད་པའི་མཆོད་རྟེན། བྱིན་གྱིས་བརླབས་པའི་མཆོད་རྟེན། དངོས་གྲུབ་འབྱུང་གནས་ཀྱི་མཆོད་རྟེན།
ཐེག་པ་སོ་སོའི་མཆོད་རྟེན་དང་རྣམ་གྲངས་ལྔ་ཙམ་ཞིག་བཤད་པའི། དང་པོ་ནི། ལུང་མཆོག་བླ་མ་ལས། གླིང་གཞི་རྒྱས་པའི་རྨང་བཏིངས་ནས། ། རི་བརྒྱད་དག་གིས་བང་རིམ་བརྩིགས། ། ཤིང་ཆེན་བུམ་པས་ཡོངས་མཛེས་པ། ། སྟོན་པའི་སྐུ་གདུང་འབྱུང་བའོ། ། ཞེས་གསུངས་པ་ལྟར། གླིང་བཞི་རྨང་དང་། གསེར་གྱི་རི་བདུན་རི་རབ་དང་བཅས་པ་བང་རིམ།
ཡོངས་འདུའི་ལྗོན་ཤིང་བུམ་པ་སྟེ་དེ་དག་འདུས་པ་ལ་ཕྱི་སྣོད་ཀྱི་མཆོད་རྟེན་དུ་བཤད་པ་དང་། ཡང་ལུང་དེ་ཉིད་ལས། ཀུན་གཞི་ཁྱབ་གདལ་རྨང་ཆེན་ལ། ། རྣམ་ཤེས་བརྒྱད་ཀྱིས་ཀ་བ་བཙུགས། ། རིག་པ་ཕྱི་ཡི་བང་རིམ་ལྔ། ། བདག་ཉིད་ཆེ་ཡིད་བུམ་པ་དྲིལ། ། རང་བཞིན་གཡོ་བའི་སྐུ་གདུང་ཡིན། ། ཞེས་གསུངས་པ་ལྟར། ཀུན་གཞི་རྨང་དང་། རྣམ་ཤེས་ཚོགས་བརྒྱད་ཀ་བ།
དབང་པོ་ལྔ་བང་རིམ། གཙོ་སེམས་ཡིད་ཀྱི་རྣམ་ཤེས་བུམ་པ་སྟེ་དེ་རྣམས་བསྡོམས་པ་ལ་ནང་བཅུད་ཀྱི་མཆོད་རྟེན་དུ་གསུངས་པ་དང་། ཡང་རྡོ་རྗེ་བཀོད་པའི་རྒྱུད་ལས། འདོད་ཁམས་ས་ཡི་རི་བོ་ལ། ། གཟུགས་ཁམས་བང་རིམ་ཁྲི་འཕང་ཅན། ། གཟུགས་མེད་བུམ་གདན་བུམ་པར་བཅས། ། སྐུ་གདུང་ཆེན་པོ་རྒྱུན་དུ་གནས། ། ཞེས་གསུངས་པ་ལྟར་འདོད་ཁམས་རྨང་དང་། གཟུགས་ཁམས་གནས་རིགས་མ་བཅུ་བདུན་བང་རིམ། གཟུགས་མེད་ཁམས་བུམ་པ་སྟེ་དེ་གསུམ་བསྡོམས་པ་ལ་མཆོད་རྟེན་དུ་བཤད་པ་དང་།
དེ་དང་ཕལ་ཆེར་མཚུངས་པ་ཨ་སྨྲི་ཏིས་དེ་ཁོ་ན་དྲུག་པ་ཞེས་བྱ་བ་ལས། ས་ཡི་ཁྲི་འཕང་ཟུར་བཅུ་གཉིས། ། གླིང་གཞི་གླིང་ཕྲན་བརྒྱད་ཡིན་ནོ། ། བང་རིམ་བདུན་དུ་བརྩེགས་པ་ནི། ། གསེར་གྱི་རི་བདུན་ཤེས་པར་བྱ། ། དྲིལ་བུ་དབྱིབས་ཀྱི་བུམ་པ་ནི། ། ལྷ་གནས་རི་རབ་ཞེས་བྱ་བ། ། བུམ་རྟེན་འཁོར་ལོ་གདུ་བུའི་དབྱིབས། ། ཀླུ་ཡི་རྒྱལ་པོ་ནོར་རྒྱས་ཡིན། ། ཁ་ཁྱེར་རིམ་པ་དྲུག་ལྡན་པ། །
འདོད་ཁམས་ལྷ་རིགས་དྲུག་ཏུ་གྲགས། ། དབུས་སུ་སྲོག་ཤིང་ཡར་བསྒྲེངས་པ། ། ཆོས་ཉིད་ཟག་མེད་སྤྲོས་བྲལ་ཡིན། ། འཁོར་ལོ་བཅུ་བདུན་གྱིས་བརྒྱན་པ། ། གཟུགས་ཁམས་གནས་རིགས་བཅུ་བདུན་བརྟག ། ཆར་ཁེབས་གཟུགས་མེད་ཁམས་ཡིན་ཏེ། ། ཆོས་དབྱིངས་ཏོག་ཏུ་ཤེས་པར་བྱ། ། ཞེས་སྣོད་བཅུད་གཉིས་ཀ་ཚོགས་པ་མཆོད་རྟེན་དུ་གསུངས་པ་སོགས་ནི་རང་བཞིན་ལྷུན་གྲུབ་ཀྱི་མཆོད་རྟེན་དུ་ཡོངས་སུ་གྲགས་པ་ཡིན་ལ། གཉིས་པ་བླ་ན་མེད་པའི་མཆོད་རྟེན་ནི། ཐིག་ལེ་དབང་གི་རྒྱུད་ལས།
ཚད་མེད་བསམ་ཡས་ལས་བྱུང་འབྲས། ། ཤར་དུ་བྱམས་པ་རྡོ་རྗེ་བརྩེགས། ། ལྷོ་རུ་སྙིང་རྗེ་རིན་ཆེན་བརྩེགས། ། ནུབ་ཏུ་དགའ་བ་པདྨ་བརྩེགས། ། བྱང་དུ་བཏང་སྙོམས་རྒྱ་རམ་བརྩེགས། ། རང་བྱུང་རེ་རེ་སྣང་བ་འོ། ། ཞེས་གསུངས་པ་ལྟར། ཤར་ལུས་འཕགས་གླིང་ན་བྱམས་པ་ཚད་མེད་པའི་ངོ་བོ་རྡོ་རྗེ་དུ་མ་བརྩེགས་པའི་མཆོད་རྟེན་དང་། ལྷོ་གླིང་ན་སྙིང་རྗེ་ཚད་མེད་པའི་ངོ་བོ་རིན་ཆེན་དུ་མ་བརྩེགས་པའི་མཆོད་རྟེན་དང་། ནུབ་གླིང་ན་དགའ་བ་ཚད་མེད་པའི་ངོ་བོ་པདྨ་དུ་མ་བརྩེགས་པའི་མཆོད་རྟེན།
བྱང་ཕྱོགས་ཀྱི་གླིང་སྒྲ་མི་སྙན་ན་བཏང་སྙོམས་ཚད་མེད་པའི་ངོ་བོ་རྒྱ་རམ་དུ་མ་བརྩེགས་པའི་མཆོད་རྟེན་དང་བཞི་ཡོད་པར་བཤད་པ་རྣམས་སོ། ། གསུམ་པ་བྱིན་གྱིས་བརླབ་པའི་མཆོད་རྟེན་ནི། འཁོར་ལོ་འབྱུང་བའི་རྒྱུད་ལས། བྱིན་རླབས་སྐུ་གདུང་ཆ་བརྒྱད་གླིང་བཞིར་སྣང་། ། ཞེས་པའི་འགྲེལ་པར། ཤར་ལུས་འཕགས་གླིང་ན་བྱམས་ལྡན་བསོད་ནམས་གཏེར་གྱི་མཆོད་རྟེན་དང་། མཐར་ལེགས་གཡུང་དྲུང་རྟོག་པའི་མཆོད་རྟེན་གཉིས། ལྷོ་འཛམ་བུ་གླིང་ན་ཐུགས་རྗེའི་སྤྲུལ་པའི་མཆོད་རྟེན་དང་། ཡིད་བཞིན་ལྷུན་གྲུབ་ཀྱི་མཆོད་རྟེན་གཉིས། ནུབ་བ་གླང་སྤྱོད་ན་དཔེ་མེད་བསམ་འདས་ཀྱི་མཆོད་རྟེན་དང་།
སྨད་གྲགས་ཆོས་ཀྱི་དབྱིངས་ཀྱི་མཆོད་རྟེན་གཉིས། བྱང་སྒྲ་མི་སྙན་ན་ཡོན་ཏན་རིན་ཆེན་བརྩེགས་དང་། ཁམས་གསུམ་བདེ་རྒྱས་སྒྲོན་མའི་མཆོད་རྟེན་གཉིས་ཏེ། བརྒྱད་བཞུགས་པར་བཤད་པ་རྣམས་སོ། ། བཞི་པ་དངོས་གྲུབ་འབྱུང་གནས་ཀྱི་མཆོད་རྟེན་ནི། བདུད་རྩི་མཆོག་གི་རྒྱུད་ལས། རོ་ཡི་སྲུང་མ་ཆེན་པོ་ནི། ། མ་མོ་ཆེན་མོ་བརྒྱད་བཞག་གོ ། དེ་དག་རྟེན་གནས་ཆེན་མོ་ཡང་། ། མཆོད་རྟེན་བརྒྱད་དུ་རྣམ་པར་བཞག །
ཅེས་པའི་འགྲེལ་པར་བཤད་པ་ལྟར། མ་ག་དྷར་བདེ་བྱེད། སིངྒ་ལར་རི་བོ་ཏ་ལ། བལ་ཡུལ་དུ་བྱ་ཁྲི་ཁ་ཤོར། སཻང་གླིང་དུ་གི་ཧུ་དྷོ་ཤན། ལི་ཡུལ་དུ་ག་མ་ལ་གནྡྷ། ཁ་ཆེར་ཀ་ན་ཀ ཟ་ཧོར་དུ་བདེ་སྤྱོད་གཞོན་ནུའི་མཆོད་རྟེན་ཏེ་སྔོན་ཧེ་རུ་ཀས་དྲག་པོ་བཏུལ་པའི་ཚེ་ཡུལ་བརྒྱད་ཀྱི་དུར་ཁྲོད་དུ་མ་མོ་བརྒྱད་ཀྱི་རྟེན་དངོས་གྲུབ་འབྱུང་བའི་གནས་ཀྱི་མཆོད་རྟེན་བརྒྱད་བྱུང་བ་རྣམས་སོ། ། ལྔ་པ་ཐེག་པ་སོ་སོའི་མཆོད་རྟེན་ལ། ཉན་ཐོས་ཀྱི་མཆོད་རྟེན།
རང་རྒྱལ་གྱི་མཆོད་རྟེན། ཐེག་ཆེན་གྱི་མཆོད་རྟེན་དང་གསུམ་ལས། དང་པོ་ནི། ཆོས་གོས་བཞི་བལྟབས་ཀྱི་སྟེང་ལྷུང་བཟེད་ཁ་སྦུབས་པ་ལ་འཁར་གསིལ་བཙུགས་པ་ལྟ་བུའོ། ། རང་རྒྱལ་མཆོད་རྟེན་ནི། རྨང་གྲུ་བཞི་པ། དངོས་གཞི་ཟླུམ་པོ་བང་རིམ་བཅུ་གཉིས་པ་འཁོར་ལོ་རྩིབས་བརྒྱད་པ་ཅན་ནོ། ། ཐེག་པ་ཆེན་པོའི་མཆོད་རྟེན་ནི། དཀྱིལ་འཁོར་ཆེན་པོ་བཀོད་པའི་རྒྱུད་ལ་བརྟེན་ནས་དཔལ་མགོན་འཕགས་པ་ཀླུ་སྒྲུབ་ཀྱིས་མཛད་པའི་མཆོད་རྟེན་གྱི་རྟོག་པ་ལས། ཐུབ་པའི་མཆོད་རྟེན་ལྷུང་བཟེད་ཁ་ཕུབ་པ་ལྟ་བུ་ཞེས་དབྱིབས་ཟླུམ་པོའི་མཆོད་རྟེན་དང་།
ཁང་བུ་ལྟ་བུ་ཞེས་དབྱིབས་གྲུ་བཞི་པ་དང་། རྒྱལ་མཚན་ལྟར་གྲགས་པ་ཞེས་དབྱིབས་རྒྱལ་མཚན་ལྟ་བུའི་མཆོད་རྟེན་དང་རྣམ་གྲངས་གསུམ་དུ་བཤད་ལ། འདུལ་བ་ལུང་ལས་ནི། འཁོར་ལོ་ལ་གདུགས་དང་། གདུགས་ལ་ཆར་ཁེབས་ཀྱི་མིང་མཛད་ནས། རང་རྒྱལ་གྱི་མཆོད་རྟེན་གདུགས་བཅུ་གསུམ་པ་ཆར་ཁེབས་མེད་པ། ཉན་ཐོས་ཀྱི་མཆོད་རྟེན་ནི། འབྲས་བུའི་གྲངས་ལས་གདུགས་ཀྱི་གྲངས་རེ་རེས་ལྷག་པ་ཆར་ཁེབས་མེད་པ་དང་། སོ་སོ་སྐྱེ་བོའི་མཆོད་རྟེན་ནི། བྱི་བོ་སྟེ་གདུགས་མེད་པར་བུམ་པའི་སྟེང་དུ་བྲེ་ཙམ་ཞིག་ཡོད་པ་དེ་ཉིད་ལ་བཤད་ཅིང་།
རྫོགས་པའི་སངས་རྒྱས་ཀྱི་མཆོད་རྟེན་ལ་གདུགས་བཅུ་གསུམ་ཆར་ཁེབས་དང་བཅས་པ་སོགས་རྣམ་པ་ཀུན་ཚང་བར་གསུངས་ལ། སྒྲ་པ་ཤེས་རིན་པས་རིག་གནས་ཀུན་ཤེས་སུ། ཐུགས་ཀྱི་རྟེན་ནི་མཆོད་རྟེན་ཞེས་བྱ་བ། ། རྫོགས་སངས་རྒྱས་ལ་རྣམ་ཀུན་ཡོངས་རྫོགས་ཏེ། ། ཤཱཀ་ཐུབ་མཆོད་རྟེན་བརྒྱད་དུ་གྲགས་པའོ། ། རང་སངས་རྒྱས་ལ་ཆར་ཁེབས་མེད་པ་དང་། ། ཉན་ཐོས་འབྲས་བུ་བཞི་ལ་འབྲས་བུའི་གྲངས། ། སོ་སོའི་གདུགས་ཀྱི་རིམ་པ་བྱ་བ་དང་། ། སོ་སྐྱེ་ལ་ནི་བྱི་བོ་ཞེས་བྱ་བ། ། གདུགས་མེད་བུམ་པའི་སྟེང་དུ་བྲེ་ལྡན་ཏེ། །
ཞེས་གསུངས། ཚྭ་རོང་པ་བསོད་ནམས་འོད་ཟེར་གྱིས་མཛད་པའི་རྟེན་གསུམ་བཞེངས་ཚུལ་ཡོན་ཏན་འབྱུང་གནས་སུ་རང་རྒྱལ་གྱི་མཆོད་རྟེན་ལ་གདུགས་བཅུ་གསུམ་དང་། ཉན་ཐོས་མཆོད་རྟེན་ལ་འབྲས་བུ་བཞིའི་གྲངས་ལས་གདུགས་ཀྱི་གྲངས་རེ་རེས་ལྷག་པར་བཤད་པས། ཉན་ཐོས་ཀྱི་འབྲས་བུ་ལ་རྒྱུན་ཞུགས་ཀྱི་འབྲས་བུ། ཕྱིར་འོང་གི་འབྲས་བུ། ཕྱིར་མི་འོང་གི་འབྲས་བུ། དགྲ་བཅོམ་གྱི་འབྲས་བུ་བཞིར་འབྱུང་བ་དེ་དག་གིས་མཚོན་པའི་འབྲས་བུའི་གྲངས་ཀྱི་སྟེང་དུ་རེ་རེ་ལྷག་པ་བསྣན་པས་གདུགས་ཀྱི་རིམ་པ་འབྱུང་ལ། སྒྲ་པ་ཤེས་རབ་རིན་ཆེན་གྱི་རིག་གནས་ཀུན་ཤེས་སྔར་དྲངས་པ་དེ་ཉིད་ལྟར་རྟེན་གསུམ་བཞེངས་ཚུལ་དཔལ་འབྱོར་རྒྱ་མཚོར་ཡང་ཉན་ཐོས་མཆོད་རྟེན་ལ་འབྲས་བུའི་གྲངས་དང་མཉམ་པའི་གདུགས་ཀྱི་རིམ་པ་ཡོད་པར་བཤད་པས་ཚྭ་རོང་པ་དང་ཅུང་ཟད་མ་མཐུན་ཞིང་། རང་རྒྱལ་ལ་དཔལ་འབྱོར་རྒྱ་མཚོར་གདུགས་བདུན་དུ་བཤད་ནས། རིག་གནས་ཀུན་ཤེས་སུ།
རང་སངས་རྒྱས་ལ་ཆར་ཁེབས་མེད་པ་དང་། ། ཞེས་ཆར་ཁེབས་མེད་པའི་དོན་དངོས་སུ་བསྟན་ནས། གདུགས་ཀྱི་གྲངས་དངོས་སུ་མི་གསལ་ཡང་། རྫོགས་སངས་རྒྱས་ལ་རྣམ་ཀུན་ཡོངས་ཏེ། ། ཞེས་གསུངས་པ་དེས་རྫོགས་པའི་སངས་རྒྱས་ཀྱི་མཆོད་རྟེན་ལ་གདུགས་བཅུ་གསུམ་དུ་བསྟན་པ། དེས་འཕྲོས་སུ་ཚིག་སྔ་མ་དེ་བྱུང་བས་དེ་ཉིད་ཀྱིས་རང་སངས་རྒྱས་ལ་ཆར་ཁེབས་མེད་པ་མ་གཏོགས་གདུགས་སངས་རྒྱས་ཀྱི་དེ་དང་འདྲ་བར་གསུངས་པ་འདྲ་བ་ཞིག་བྱུང་བས། དེ་ལྟར་ན་སྟག་ཚང་ལོ་ཙཱ་བ་ཉིད་ཀྱི་གསུང་གཉིས་ཅུང་ཟད་འགལ་བར་ཡང་སྣང་བས་གོང་དུ་བཀོད་པའི་ཚྭ་རོང་པའི་དགོངས་པ་ལྟར་ཚད་མར་བྱའོ། ། གཞན་ཡང་རྒྱུད་སྡེ་བཞི་ལས་ཀྱང་སོ་སོའི་ལུགས་ཀྱི་མཆོད་རྟེན་གྱི་རྣམ་གྲངས་ཡོད་པར་བཤད་པ་ནི། བྱ་སྤྱོད་ཀྱི་མཆོད་རྟེན་ལ། བང་རིམ་ནང་དུ་བཅག་པ་དང་།
ཕྱིར་གྱད་པ། དབུས་མ་འབུར་བ་ལ་མཐའ་གཉིས་ནང་དུ་རུབ་པ། འཁོར་ལོ་བཅུ་གཉིས་པ་ཅན་གསུངས་པ་དང་། ཡོ་གའི་མཆོད་རྟེན་སྔར་བཤད་པའི་རྡོ་བརྩེགས་པ་ལ་སོགས་པ་དང་། བླ་མེད་ཀྱི་མཆོད་རྟེན་དུས་ཀྱི་འཁོར་ལོ་ནས་འབྱུང་བའི་བདུད་འདུལ་ལ་སོགས་པ་རྣམས་སོ། ། དེ་ལྟར་མཆོད་རྟེན་ལ་གྲུབ་མཐའ་སོ་སོའི་བཞེད་ཚུལ་མང་ཡང་། ཐེག་པ་ཆེན་པོའི་ལུགས་གཙོ་ཞིང་། དེར་ཡང་སོ་སྐྱེ་ཉན་རང་སངས་རྒྱས་སོགས་གང་ཟག་སོ་སོའི་མཆོད་རྟེན་སོ་སོར་བཤད་ཀྱང་། སྤྱིར་རྫོགས་པའི་སངས་རྒྱས་ཀྱི་མཆོད་རྟེན་ཉིད་ཁྱད་པར་འཕགས་ལ། དེ་ལ་ཡང་ལྷུང་བཟེད་ལྟར་ཡོངས་སུ་གྲགས་པ་དང་།
ཁང་བུ་ལྟར་ཡོངས་སུ་གྲགས་པ་དང་། རྒྱལ་མཚན་ལྟར་ཡོངས་སུ་གྲགས་པ་གསུམ་དུ་ཡོད་པར་འཕགས་པ་ཀླུ་སྒྲུབ་ཀྱི་དགོངས་པ་ལྟར་རྗེ་བཙུན་རིན་པོ་ཆེའི་དོན་གསལ་ལས་བཤད་པའི་སྔ་མས་ནི་ཆོས་ཀྱི་སྐུ་མཚན་མའི་སྤྲོས་པ་ཐམས་ཅད་དང་བྲལ་བར་མཚོན་ལ། གཉིས་པས་ནི་ཆོས་ཀྱི་སྐུ་ཡོན་ཏན་ཐམས་ཅད་རྫོགས་ཤིང་མཉམ་པ་ཉིད་མཚོན་ཞིང་། གསུམ་པ་འདིའི་མཚོན་ཚུལ་རྒྱས་པར་འབྱུང་སྟེ། དེ་ཡང་ལས་ཀྱི་མཐའ་བརྗོད་པའི་མདོ་ལས། སྤྲུལ་པ་མཛད་པ་མངོན་བསྟན་ཕྱིར། ། མཆོད་རྟེན་བརྒྱད་དུ་སྐུ་གདུང་བཞག ། ཅེས་གསུངས་པ་ལྟར། བདེ་གཤེགས་མཆོད་རྟེན་བརྒྱད་དུ་གྲགས་པ་རྣམས་ཏེ། འདི་དག་ཐམས་ཅད་ཀྱི་གདན་ཁྲི་ནི།
གྲུ་བཞིའམ་ཟླུམ་པོའམ། པདྨའམ། ཟླ་བ་ལ་སོགས་པ་ཅི་ལྟར་མཛེས་པ་བཞིན་བྱ་བ་ལས་གཅིག་ཏུ་མ་ངེས་ལ། འོན་ཀྱང་མཆོད་རྟེན་ནི་དངོས་གཞི་གྲུ་བཞི་ལ་གདན་ཁྲིའང་གྲུ་བཞི། དངོས་གཞི་ཟླུམ་པོ་ལ་གདན་ཁྲིའང་ཟླུམ་པོར་བྱས་ན་དབྱིབས་མཐུན་ཞིང་མཛེས་པར་འབྱུང་ཞིང་། དེའི་སྟེང་དུ་པད་གདན། དེའི་སྟེང་དུ་རི་རབ་ཅེས་ཀྱང་གྲགས། སེང་ཁྲི་ཞེས་ཀྱང་བྱ། མཆོད་རྟེན་གྱི་མཚོ་ཞེས་སུ་ཡང་གྲགས་པའི་དབྱིབས་གྲུ་བཞི་པ་བྱས་པ་དང་། དེ་མེད་པར་གདན་ཁྲིའི་སྟེང་དུ་བང་རིམ་ཡན་ཆད་དམ།
བུམ་གདན་ཡན་ཆད་བཞུགས་པའི་མཆོད་རྟེན་ཡང་བཞེད་དོ། ། བུམ་པ་ཡན་ཆད་ནས་ཕལ་ཆེར་མཐུན་ཞིང་། ཅུང་ཟད་མི་མཐུན་པ་ཡོད་པ་དག་དང་། བང་རིམ་གྱི་ཁྱད་པར་རྣམས་ནི་བརྒྱད་པོ་སོ་སོའི་སྐབས་སུ་འཆད་ཅིང་དེ་དག་གི་མཚོན་བྱེད་མི་འདྲ་བ་དག་ཀྱང་སོ་སོའི་སྐབས་སུ་འབྱུང་ལ། དེས་ན་བརྒྱད་པོའི་ཐུན་མོང་དུ་མཚོན་བྱེད་ནི། གདན་ནམ་རྨང་གི་དགེ་བ་བཅུ་མཚོན། བང་རིམ་གྲངས་ཅི་རིགས་སུ་ཡོད་པ་རྣམས་ཀྱི། དང་པོ་ནི་དྲན་པ་ཉེར་བཞག་བཞི། གཉིས་པ་ཡང་དག་པར་སྤོང་བ་བཞི། གསུམ་པ་རྫུ་འཕྲུལ་གྱི་རྐང་པ་བཞི།
བཞི་པ་དབང་པོ་ལྔ། བུམ་གདན་འགུར་ཆུ་ནི་སྟོབས་ལྔ། བུམ་པ་ནི་བྱང་ཆུབ་ཀྱི་ཡན་ལག་བདུན། པུ་ཤུ་སྟེ་བྲེ་ནི་འཕགས་ལམ་ཡན་ལག་བརྒྱད། སྲོག་ཤིང་ནི་ཤེས་པ་བཅུ། འཁོར་ལོ་བརྩེགས་པའི་དང་པོ་བཅུ་ནི་སྟོབས་བཅུ། ལྷག་མ་གསུམ་ནི་དྲན་པ་ཉེ་བར་བཞག་པ་གསུམ། ཆར་ཁེབས་ནི་ཐུགས་རྗེ་ཆེན་པོ། ཏོག་ནི་ཆོས་སྐུའི་རང་བཞིན་མཚོན་བྱེད་ཡིན་པར་དོན་གསལ་ལས་བཤད་ལ། མཚོན་བྱེད་དེ་ལྟ་བུ་དང་ལྡན་ཞིང་འོ་སྐོལ་གྱི་སྟོན་པ་འདིའི་མཛད་པ་ཁྱད་པར་ཅན་བསྟན་པའི་ཡུལ་ལྗོངས་དེ་དང་དེའི་སྐྱེ་བོ་སྤྲོ་བ་སྐྱེས་ཏེ་དུས་སྟོན་བྱ་བའི་ཕྱིར་དུ་བཞེངས་པ་བདེ་གཤེགས་མཆོད་རྟེན་བརྒྱད་ནི་ཤཱཀ་ཐུབ་མཆོད་རྟེན་བརྒྱད་དུ་གྲགས་པ་ལས།
དང་པོ་ནི། གནས་གྲོང་ཁྱེར་སེར་སྐྱར་དུས་སྟོན་པ་སྐུ་བལྟམས་པའི་ཚེ་བྱུང་བ། དབྱིབས་ཀྱི་ཁྱད་པར་གཞན་རྣམས་གོང་དུ་བཤད་པ་ལྟར་ལ་ཟླུམ་པོ་པདྨའི་འདབ་མ་ཅན་གྱི་བང་རིམ་བཞིའམ་བདུན་བརྩེགས་པའོ། ། འདི་ལ་སྒྲ་པ་ཤེས་རིན་གྱི་དཔལ་འབྱོར་རྒྱ་མཚོར། བདེ་གཤེགས་མཆོད་རྟེན་བརྒྱད་དུ་གྲགས་པ་དབྱིབས་བླ་མ་དག་ཟླུམ་པོ་པདྨའི་འདབ་མ་ཅན་གྱི་བང་རིམ་བཞིའམ་བདུན་པ་བལྟམས་པའི་མཆོད་རྟེན་ནམ་པདྨ་ཅན་ཞེས་གསུངས་པ་དང་། ཆོས་ཀྱི་འཁོར་ལོ་ལ་གྲུ་བཞི་བང་རིམ་བཞི་པ་སྒོ་བཞིའམ་བརྒྱད་ལ་སོགས་པ་གསུངས་ཀྱང་། སྔ་མ་ལ་བཀྲ་ཤིས་འབྱུང་བའི་མཆོད་རྟེན་དུ་འཕགས་པས་གསུངས་པས་ཁོ་བོ་ནི་དེ་གཉིས་ཟློག་པར་འདོད་དེ། གྲུ་བཞི་བང་རིམ་བཞི་པ་བློ་འབུར་དང་བཅས་པ་སྒོ་རབ་བརྒྱ་རྩ་བརྒྱད་པ། འབྲིང་ང་དྲུག་པ། ཐ་མ་བཅུ་དྲུག་པའོ། །
ཞེས་གསུངས་ནས་སྔར་བཤད་པའི་མཆོད་རྟེན་དེ་ཉིད་ཆོས་འཁོར་མཆོད་རྟེན་ནམ་ཡེ་ཤེས་མཆོད་རྟེན་དུ་ངོས་བཟུང་། སྒོ་བཞིའམ་བརྒྱད་ལ་སོགས་པ་ཡོད་པའི་མཆོད་རྟེན་བཀྲ་ཤིས་སྒོ་མང་དུ་གྲགས་པ་ནི་བདེ་གཤེགས་མཆོད་རྟེན་བརྒྱད་ཀྱི་དང་པོ་བལྟམས་པའི་མཆོད་རྟེན་ཞེས་བྱ་བ་ཡིན་པར་བཤད། དེ་བཞིན་དུ་སྒྲ་པ་དེ་ཉིད་ཀྱིས་བདེ་གཤེགས་མཆོད་རྟེན་བརྒྱད་ལ་བསྟོད་པ་ཞིག་མཛད་འདུག་པར་ཡང་། ཐུབ་པ་བལྟམས་ཚེ་སེར་སྐྱའི་གྲོང་ཁྱེར་དུ། ། ལེགས་སྦྱངས་གྲུ་བཞི་གློ་འབུར་དང་བཅས་པ། ། བང་རིམ་བཞི་ལྡན་སྒོ་མང་གིས་སྤྲས་པའི། ། བཀྲ་ཤིས་འབྱུང་བའི་མཆོད་རྟེན་ཕྱག་འཚལ་ལོ། ། ཞེས་པ་དང་། ཝ་ར་ན་སིར་ཆོས་འཁོར་བསྐོར་བའི་ཚེ། ། ལེགས་སྦྱངས་གྲུ་བཞི་གློ་འབུར་དང་བཅས་པ། །
བང་རིམ་བཞི་ལྡན་སྒོ་མང་གིས་དབེན་པའི། ། ཆོས་ཀྱི་འཁོར་ལོའི་མཆོད་རྟེན་ཕྱག་འཚལ་ལོ། ། ཞེས་སྐུ་བལྟམས་པའི་མཆོད་རྟེན་ལ་སྒོ་མང་གིས་སྤྲས་པ་ཞེས་པ་དང་། ཆོས་འཁོར་མཆོད་རྟེན་ལ་སྒོ་མང་གིས་དབེན་པ་ཞེས་པའི་ཚིག་གི་ཁྱད་པར་ཡང་སྦྱོར་བར་མཛད་ལ། དོན་གསལ་ལས་ནི། བར་གྱི་བང་རིམ་ཐོག་མ་པདྨ་བརྩེགས་པ་ནི། ཟླུམ་པོ་པདྨའི་འདབ་མ་ཅན་བཞིའམ་བདུན་བརྩེགས་པའོ། ། འདི་ནི་སེར་སྐྱའི་གྲོང་ཁྱེར་དུ་བལྟམས་པ་བསྟན་པའི་མཆོད་རྟེན་ཏེ། བདེ་གཤེགས་མཆོད་རྟེན་ཞེས་བྱ་བ་ཡིན་ཞེས་སྐུ་བལྟམས་པའི་མཆོད་རྟེན་ལ་སྒོ་མང་མ་བཤད་པར། གསུམ་པ་བཀྲ་ཤིས་སྒོ་མང་ཆོས་ཀྱི་འཁོར་ལོའི་མཆོད་རྟེན་ནི།
ཕྱོགས་རེ་ན་སྒོ་བཞིའམ་བརྒྱད་དམ། བཅུ་གཉིས་སམ། བཅུ་དྲུག་ཡོད་པ་སྟེ་བདེན་པ་བཞིའམ། རྣམ་པར་ཐར་པ་བརྒྱད་དམ། རྟེན་འབྲེལ་བཅུ་གཉིས་སམ། སྟོང་པ་ཉིད་བཅུ་དྲུག་སྟེ། མདོར་ན་ཆོས་ཀྱི་སྒོ་དུ་མ་སྟོན་པའི་མཚོན་བྱེད་དེ། ཝ་ར་ན་སིར་ཡེ་ཤེས་ཀྱི་མཆོད་རྟེན་ཞེས་བྱ་བ་ཡིན་ནོ་ཞེས་བཀྲ་ཤིས་སྒོ་མང་མཆོད་རྟེན་བདེ་གཤེགས་མཆོད་རྟེན་གསུམ་པར་གསུངས་ལ། དེ་ཉིད་ཀྱི་དགོངས་པ་དང་མཐུན་པར་འཕགས་པ་རིན་པོ་ཆེའི་དངོས་སློབ་ཚྭ་རོང་པ་བསོད་ནམས་འོད་ཟེར་གྱིས་མཛད་པའི་རྟེན་གསུམ་བཞེངས་ཚུལ་ཡོན་ཏན་འབྱུང་གནས་ལས་ཀྱང་འབྱུང་ཞིང་། འདིར་ཡང་དེ་ཉིད་ལྟར་བཀོད་པ་ཡིན་ནོ། །
སྤྱིར་སྒྲ་པ་ཤེས་རབ་རིན་ཆེན་གསུངས་པ་ལྟར་འཕགས་པ་ཀླུ་སྒྲུབ་ཀྱིས་བཤད་ཡོད་ཚེ་རྗེ་བཙུན་གྱི་གསུང་དང་ཀླུ་སྒྲུབ་ཀྱིས་གསུངས་པ་གཉིས་ཅུང་ཟད་མ་མཐུན་པས་དཔྱད་པའི་གཞིར་སྣང་བ་ཙམ་ཡིན་མོད་ཀྱང་། འདི་དག་ཉམས་ལེན་གྱི་གནད་འཆོས་པར་འགྲོ་བའི་རིགས་སུ་མི་སྣང་བས་གང་ལྟར་བཤད་ཀྱང་སྐྱོན་མེད་དམ་སྙམ་ཞིང་། ཁྱད་པར་རྗེ་བཙུན་རིན་པོ་ཆེ་འཁྲུལ་ཟད་ཀྱི་གང་ཟག་ཡིན་པའི་ཕྱིར་ན་དེ་ཉིད་ཀྱི་དགོངས་པ་བཞིན་ཁས་བླང་བར་བྱ་བ་ཡིན་གྱི་དེ་ལས་ལྡོག་པ་ནི་མི་རིགས་སོ། ། བདེ་གཤེགས་མཆོད་རྟེན་གཉིས་པ་ནི། གནས་རྒྱལ་པོའི་ཁབ་ཏུ། དུས་སྟོན་པ་མངོན་པར་རྫོགས་པར་སངས་རྒྱས་པའི་ཚེ་བྱུང་བ་དབྱིབས་གྲུ་བཞི་བང་རིམ་བཞི་པ། དབུ་བུམ་ཐབས་སུ་འདུག་པ་སྟེ་འདི་ལ་ནི་བྱང་ཆུབ་ཆེན་པོའི་མཆོད་རྟེན་ཞེས་བྱའོ། ། གསུམ་པ་ནི་གནས་ཝ་ར་ན་སིར། དུས་སྟོན་པས་ཆོས་འཁོར་བསྐོར་བའི་ཚེ་བྱུང་བ་དབྱིབས་ཕྱོགས་བཞི་ན་སྒོ་བཞིའམ། བརྒྱད་དམ།
བཅུ་གཉིས་སམ། བཅུ་དྲུག་ཏུ་ཡོད་པའི་མཆོད་རྟེན་བཀྲ་ཤིས་སྒོ་མང་ངམ། ཆོས་ཀྱི་འཁོར་ལོའི་མཆོད་རྟེན་ནམ། ཡེ་ཤེས་ཀྱི་མཆོད་རྟེན་སོགས་མཚན་གྱི་རྣམ་གྲངས་དུ་མ་དང་ལྡན་པའོ། ། སྒོ་རྣམས་ཀྱིས་དོན་གསལ་ལས་བྱུང་བ་ལྟར་བདེན་པ་བཞིའམ། རྣམ་ཐར་བརྒྱད། རྟེན་འབྲེལ་བཅུ་གཉིས་སམ། སྟོང་ཉིད་བཅུ་དྲུག་མཚོན་པར་བྱེད་པ་དང་། ཡང་སྒྲ་པ་ཤེས་རབ་རིན་ཆེན་པས་བཞེད་པ་ལྟར་སྒོ་བརྒྱ་ལ་སོགས་པ་ཡོད་ཀྱང་ཆོས་ཀྱི་སྒོ་དེ་སྙེད་མཚོན་བྱེད་དུ་སྦྱར་བར་བྱ་བ་ཡིན་ནོ། ། བཞི་པ་ནི་གནས་མཉན་ཡོད་མཛེས་ཏའི་ཚུལ་དུ།
དུས་སྟོན་པས་ཆོ་འཕྲུལ་བསྟན་པའི་ཚེ་བྱུང་བ་དབྱིབས་གྲུ་བཞི་བང་རིམ་བཞི་པའི་ངོས་བཞི་ན་གློ་འབུར་རེ་ཡོད་པ་ནི་ཆོ་འཕྲུལ་ཆེན་པོའི་མཆོད་རྟེན་ནམ། མུ་སྟེགས་ཕམ་མཛད་ཀྱི་མཆོད་རྟེན་ཞེས་བྱ་བ་ཡིན། ལྔ་པ་ནི་གནས་ཡངས་པ་ཅན་ནམ། གྲོང་ཁྱེར་གསལ་ལྡན་དུ། དུས་སྟོན་པས་ལྷ་ཡུལ་དུ་དབྱར་གནས་མཛད། ཡུམ་ལ་ཆོས་གསུངས། སྔ་དྲོ་དགག་དབྱེ་མཛད། ཕྱི་དྲོ་ནམ་མཁའ་ལས་བབས་ནས་འཛམ་བུའི་གླིང་དུ་ཕེབས་པའི་ཚེ་བྱུང་བ། དབྱིབས་བང་རིམ་བཞིའམ་བརྒྱད་པ། ངོས་རེ་ན་ཐེམ་སྐས་བཅུ་དྲུག་ལ་སོགས་པ་ཡོད་པ་ནི།
དཔལ་ལྷ་ལས་བབས་པའི་མཆོད་རྟེན་ནམ། ཆོ་འཕྲུལ་ཆུང་ངུའི་མཆོད་རྟེན་ཞེས་ཀྱང་གྲགས་ཤིང་། སུམ་ཅུའི་ལྷའི་མཆོད་རྟེན་ཞེས་ཀྱང་བྱའོ། སྐས་གདོང་རྣམས་ཀྱིས་ནི་བདེ་བར་གཤེགས་པ་རྣམས་སེམས་ཅན་གྱི་དོན་ལ་འབྱོན་པ་མཚོན་པར་བཤད་དོ། ། དྲུག་པ་ནི་གནས་རྒྱལ་པོའི་ཁབ་ཏུ་ལྷས་བྱིན་གྱིས་དགེ་འདུན་གྱི་དབྱེན་བྱས་པ་ཉན་ཐོས་མཆོག་ཟུང་གིས་བསྡུམས་པའི་དུས་སུ་བྱུང་བ་དབྱིབས་གྲུ་བཞི། བང་རིམ་བཞི་པའི་ཟུར་བཞི་མཉམ་པར་བཅད་པ་སྟེ་དབེན་སྡུམ་མཆོད་རྟེན་ནམ། འོད་ཟེར་ཅན་གྱི་མཆོད་རྟེན་དུ་ཡང་གྲགས། བྱམས་ངོས་ཞེས་ཀྱང་བྱ་ཞིང་། འདི་ལ་ལོགས་དང་ཟུར་མང་དུ་ཡོད་པས་ནི་བདེ་བར་གཤེགས་པ་རྣམས་རྣམ་པར་འཕྲུལ་བ་དུ་མས་དོན་མཛད་པ་མཚོན་པར་གསུངས་སོ། ། བདུན་པ་ནི་གནས་ཡངས་པ་ཅན་དུ་དུས་སྟོན་པས་སྐུ་ཚེ་ཟླ་བ་གསུམ་བྱིན་གྱིས་བརླབས་པའི་ཚེ་བྱུང་བ།
དབྱིབས་ཟླུམ་པོ་བང་རིམ་གསུམ་པ་སྟེ་རྣམ་རྒྱལ་མཆོད་རྟེན་ནམ། བྱིན་བརླབས་མཆོད་རྟེན་ཞེས་བྱ་ལ། བང་རིམ་གསུམ་གྱིས་ནི་རྣམ་པར་ཐར་པའི་སྒོ་གསུམ་མཚོན་པ་ཡིན་ནོ། ། བདེ་གཤེགས་མཆོད་རྟེན་བརྒྱད་པ་ནི་གནས་གྲོང་ཁྱེར་རྩྭ་མཆོག་ཏུ། དུས་སྟོན་པ་མྱ་ངན་ལས་འདས་པའི་ཚུལ་བསྟན་པའི་ཚེ་བྱུང་བ། དབྱིབས་བང་རིམ་མེད་པ་གདན་ཁྲི་གང་ཡང་རུང་བའི་སྟེང་དུ་བུམ་གདན་ཡན་ཆད་བཞུགས་པ་སྟེ། ཆོས་རྒྱལ་མྱ་ངན་མེད་ཀྱི་མཆོད་རྟེན་ནམ། མྱང་འདས་མཆོད་རྟེན་ཞེས་གྲགས་པའོ། ། བང་རིམ་མེད་པ་ནི་སྤྲོས་པ་ཐམས་ཅད་ཉེ་བར་ཞི་བ་མཚོན་བྱེད་དོ། ། འདི་དག་ལ་ཕྱེ་ན་སྟོན་པའི་སྐུ་གདུང་ཆ་བརྒྱད་དུ་བགོས་པའི་མཆོད་རྟེན་བརྒྱད།
རས་ཚིག་པ་བཞུགས་སུ་གསོལ་བའི་མཆོད་རྟེན། མ་ཚིག་པའི་མཆོད་རྟེན། སོལ་བའི་མཆོད་རྟེན་ཏེ་བཅུ་གཅིག ལྷ་རྣམས་ཀྱིས་སྟོན་པའི་མཆེ་བ་ཁྱེར་ནས་བཞེངས་པའི་མཆོད་རྟེན་དང་། སྲིན་པོ་གཉིས་ཀྱིས་མཆེ་བ་བརྐུས་ཏེ་བཞེངས་པའི་མཆོད་རྟེན། ཆོས་རྒྱལ་མྱ་ངན་མེད་ཀྱིས་འཛམ་བུའི་གླིང་དུ་དེ་བཞིན་གཤེགས་པའི་རིང་བསྲེལ་བཞུགས་པའི་མཆོད་རྟེན་བྱ་བ་བཞེངས་པ་སོགས་དང་། མྱ་ངན་ལས་མ་འདས་གོང་དུ་ཡང་དབུ་སྐྲ་དང་སེན་མོའི་མཆོད་རྟེན་སོགས་དཔག་ཏུ་མེད་པ་བྱུང་བ་རྣམས་ཀྱང་བརྒྱད་པོ་ཅི་རིགས་པར་འདུ་ཞིང་། དེང་སང་གི་གནས་སྐབས་སུ་ཡང་དེ་བཞིན་གཤེགས་པའི་རིང་བསྲེལ་བཞུགས་པ་ནི་གང་ཟག་སུའི་ཆེད་དུ་བཞེངས་ཀྱང་བརྒྱད་པོ་གང་རུང་གི་རྣམ་པ་ཅན་མཚན་ཉིད་ཀྱི་རྣམ་པ་ཐམས་ཅད་ཚང་བ་ཅན་བྱ་དགོས་པར་བཤད་པ་ཡིན་ནོ། ། གཉིས་པ་ལོངས་སྐུའི་རྟེན་ལ། རང་བཞིན་ལྷུན་གྲུབ་སྣོད་བཅུད་ཐམས་ཅད་ལྷ་དང་གཞལ་ཡས་ཁང་དུ་བཤད་པ་ལ་སོགས་སྔར་མཆོད་རྟེན་གྱི་སྐབས་སུ་བཤད་པ་ལྟར་འདི་དག་ལ་ཡང་ཤེས་པར་བྱ་བ་ཡིན་ཡང་དེའི་ཚུལ་གསང་སྔགས་བླ་མེད་ནས་འབྱུང་བའི་གསང་ཆེན་ཡིན་པས་གསལ་བར་འཆད་མི་རིགས་སོ། །
དེ་ལས་གཞན་པའི་ལོངས་སྐུའི་རྟེན་ཐུན་མོང་བ་རྣལ་འབྱོར་རྒྱུད་མན་ཆད་ལ་གྲགས་པའི་རྒྱལ་བ་རིགས་ལྔ་དང་། རིགས་གསུམ་མགོན་པོ་ལ་སོགས་པ་དབུ་སྐྲ་ལྕང་ལོ་ཅན་དང་། རྒྱན་དུ་མས་བརྒྱན་པ་མཚན་དཔེ་འབར་བ་ཞི་བ་དང་སྒེག་པ་ལ་སོགས་པའི་ཉམས་དང་ལྡན་པ། རབ་ཏུ་མཛེས་ཤིང་དང་བ་འདྲེན་པ། བྱང་ཆུབ་སེམས་དཔའ་དུ་མས་བསྐོར་བ་དག་དང་། ཐུན་མོང་མ་ཡིན་པ་གསང་སྔགས་བརྡའི་སྐུ་ལ་སོགས་པ་རྣམས་སོ། ། གསུམ་པ་སྤྲུལ་སྐུའི་རྟེན་ནི། སྤྲུལ་པའི་སྐུ་ལ་མཆོག་དང་མཆོག་མ་ཡིན་པ་གཉིས་ལ་སོགས་པ་མང་དུ་ཡོད་པས་དེའི་རྟེན་ཡང་དེ་སྙེད་དུ་ཡོད་པ་ལས། མཆོག་ནི་འཁོར་ལོ་བདེ་མཆོག་དང་། ཀྱཻ་རྡོ་རྗེ་ལ་སོགས་པའི་འབྲས་བུའི་ཧེ་རུ་ཀ་རྣམས་ལ་བཤད་པས་དེ་དག་གི་སྐུ་བརྙན་དག་ནི་སྤྲུལ་སྐུ་མཆོག་གི་རྟེན་དང་།
སྤྲུལ་སྐུ་ཡོངས་གྲགས་རབ་བྱུང་གི་ཆ་བྱད་ཅན་ནི་མཆོག་མ་ཡིན་པའི་སྤྲུལ་པའི་སྐུར་གསུངས་པས་དེའི་རྟེན་ནི། དབུ་རེག་ཞབས་རྗེན་གཙུག་ཏོར་དང་ལྡན་པ། ཞི་ཞིང་དུལ་ལ་མཛེས་ཤིང་ཡིད་དུ་འོང་བ་ན་བཟའ་ཆོས་གོས་གསུམ་པ། ཞབས་གཉིས་རྡོ་རྗེའི་སྐྱིལ་ཀྲུང་དང་། སྐུ་མདོག་སེར་པོ་གཙོ་ཆེ་བ་དང་། སྔོན་པོ་དང་དམར་པོ་སོགས་ཀྱང་ཡོད་པར་བཤད་ཅིང་། ཞབས་བཞུགས་པ་ལ། ཕྱག་གཡོན་མཉམ་བཞག གཡས་ས་གནོན་དང་། མཆོག་སྦྱིན།
སྐྱབས་སྦྱིན། ཆོས་འཆད་སོགས་དང་། ཞབས་བཞེངས་སྟབས་ལ་གཡོན་ཆོས་གོས་ཀྱི་གྲྭ་འཛིན་ཞིང་། གཡས་མཆོག་སྦྱིན་དང་སྐྱབས་སྦྱིན་གང་རུང་དང་། གླང་པོ་ཆེན་པོ་ནོར་སྐྱོང་འདུལ་བ་དང་། བྱིན་ལེན་གྱི་ཕྱག་རྒྱ་ཅན་ལ་སོགས་པ་དཔག་ཏུ་མེད་པ་འབྱུང་བ་དག་དང་། དེ་དག་ལས་གཞན་པའི་སྤྲུལ་པའི་སྐུ་སྨན་བླ་ལ་སོགས་པ་དང་། བྱང་ཆུབ་སེམས་དཔའ་སྤྲུལ་པའི་སྐུའི་རྣམ་པ་ཅན་གྱི་སྤྲུལ་སྐུའི་རྟེན་ཡང་མང་དུ་བཤད་དོ། ། ཡང་སྐུ་གཟུགས་ལ་ཡུལ་ཕྱོགས་ཀྱི་རིགས་ཀྱི་སྒོ་ནས་དབྱེ་ན། རྒྱ་གར་གྱི་ལྷ་རིགས།
བོད་ཀྱི་ལྷ་རིགས། ཧོར་གྱི་ལྷ་རིགས། རྒྱ་ནག་གི་ལྷ་རིགས་དང་བཞིའོ། ། ཧོར་ལ་སྟོད་ཧོར་དང་སྨད་ཧོར་གཉིས། རྒྱ་ནག་ལ་གསར་རྙིང་གཉིས་ཏེ་དྲུག་ཏུ་ཡོད་པར་བཤད་དེ། སྐུ་གཟུགས་བརྟག་ཐབས་ཀྱི་ཡི་གེ་དག་ལས། རྒྱ་གར་ཧོར་དང་རྒྱ་ནག་བཞི། ། ཞེས་པ་དང་། རིགས་ལ་རྒྱ་གར་སྟོད་ཧོར་ཧོར་དང་བོད། ། རྒྱ་ནག་གསར་རྙིང་རྣམ་པ་དྲུག་ཏུ་འདོད། །
ཅེས་འབྱུང་བ་ལྟར། རྒྱ་གར་མ་ལ་དབུས་ཀྱི་ལྷ་རིགས་དང་། ཤར་ཕྱོགས། ལྷོ་ཕྱོགས། ནུབ་ཕྱོགས། བྱེ་བྲག་པའི་ལྷ་རིགས་དང་ལྔ་ཡོད་པ་ཡིན་ཏེ། སྐུ་གཟུགས་བརྟག་ཐབས་ཀྱི་ཡི་གེ་འགའ་ཞིག་ལས། རྒྱ་གར་ལྷ་ལ་དབུས་དང་ཤར་ལྷོ་ནུབ། ། བྱེ་བྲག་པ་དང་རྣམ་པ་ལྔ་རུ་འདོད། ། ཅེས་འབྱུང་བ་ལྟར་ཡིན་ལ།
ཡང་རྒྱ་གར་མ་ལ་སྔར་གྱི་དང་པོ་བཞིའི་སྟེང་དུ་བྱང་ཕྱོགས་ཀྱི་ལྷ་རིགས་དང་ལྔར་ཡང་བཤད་དེ། བརྟག་ཐབས་ཁ་ཅིགལས། རྒྱ་གར་དབུས་འགྱུར་ཚལ་དང་ཤར་དང་ལྷོ། ། ནུབ་དང་བྱང་ཕྱོགས་བལ་ཡུལ་ལྷ་བཟོའི་ཁྱུན། ། ཞེས་པ་དང་། རྒྱ་གར་ལ་ཡང་དབུས་འགྱུར་ཤར་ནུབ་དང་། ། ལྷོ་བྱང་རེ་རེ་སྤྱི་དང་བྱེ་བྲག་དབྱེ། ། ཅེས་འབྱུང་བ་ལྟར་རོ། ། བོད་ཀྱི་ལྷ་རིགས་ལ་ཆོས་རྒྱལ་ལི་མ་ཐོག་མཐའ་བར་གསུམ་དང་། བོད་རྙིང་གི་རིགས་དང་བཞི་ཡོད་དེ།
བརྟག་ཐབས་དག་ལས། གངས་ཅན་ལྗོངས་འདིར་འཕགས་ཡུལ་བཟོས་བྱས་པའི། ། ཆོས་ལི་ཐོག་མཐའ་བར་དང་བོད་རྙིང་དང་། ། ཞེས་པ་དང་། བོད་ལ་ཆོས་རྒྱལ་ལི་མ་སྔ་ཕྱི་གསུམ། ། ཞེས་འབྱུང་བ་ལྟར་རོ། ། ཧོར་གྱི་ལྷ་རིགས་ལ། གོང་དུ་བསྟན་པ་བཞིན། སྟོད་ཧོར་ལི་མ་དང་། ཧོར་གྱི་ལྷ་རིགས་གཉིས་དང་།
ཡང་ན་སྟོད་ཧོར། ཡུ་གུར། ཁ་ཤ་སྨད་ཧོར་གྱི་ལྷ་རིགས་དང་བཞི་ཡང་བཤད་དེ། བརྟག་ཐབས་དག་ལས། ཧོར་ལ་སྟོད་ཧོར་ཡུ་གུར་ཁ་ཤ་དང་། ། སྨད་ཧོར་རྣམ་པ་བཞིར་དབྱེ། ཞེས་འབྱུང་བ་ལྟར་རོ། ། རྒྱ་ནག་ལྷ་རིགས་ལ། རྒྱ་ནག་རྙིང་མ་དང་། གསར་མ་གཉིས་སུ་ཡོད་དེ།
བརྟག་ཐབས་དག་ལས། རྒྱ་ནག་ལ་ཡང་གསར་རྙིང་དབྱེ་བའི་ཚོགས། ། ཞེས་པ་དང་། རྒྱ་ནག་རྙིང་མ་དང་ནི་གསར་མ་གཉིས། ། ཞེས་པ་ལྟར་རོ། ། རྒྱ་ནག་གསར་མ་འདི་ལ། ཐུགས་དམ་མ་དང་སྐུ་རིམ་མ་གཉིས་སུ་ཡོད་དེ། བརྟག་ཐབས་ལས། རྒྱ་ནག་གསར་མའི་ལྷ་ལ་ཐུགས་དམ་མ། ། སྐུ་རིམ་མ་གཉིས་སྔ་མ་ཅུང་ཟད་ལེགས། །
ཞེས་པ་ལྟར་རོ། ། དེ་ལྟ་བུའི་སྐུ་གཟུགས་རྣམས་ཀྱི་རྒྱུ་ནི་གཙོ་ཆེར་ལི་ལས་གྲུབ་པ་ཤས་ཆེ་ཞིང་། ལིའི་རིགས་ལ་ཡང་། རྒྱ་གར་གྱི་ལི། བསྟོད་ཧོར་གྱི་ལི། ཡུ་གུར་གྱི། བོད་ཀྱི། རྒྱ་ནག་རྙིང་མའི། ཧོར་གྱི་ལི་དང་བདུན་དུ་འབྱུང་སྟེ། བརྟག་ཐབས་ལས།
རྒྱུ་ལ་རྒྱ་གར་སྟོད་ཧོར་ཡུ་གུར་བོད། ། རྒྱ་ནག་རྙིང་མ་ཧོར་དང་རྒྱ་ནག་བདུན། ། ཞེས་པ་ལྟར་རོ། ། རྒྱ་གར་གྱི་ལི་ལ་ཡང་། ལི་ཁྲ་དང་། ལི་དཀར་དང་། ལི་དམར་གསུམ་དུ་ཡོད་པར་བཤད་ཅིང་། ལི་ཁྲ་ནི་ཛྷཻ་ཀྵིམ་མཆོག་ལ་ངོས་འཛིན་ལ། ལི་དཀར་ནི་དཀར་པོ་ཤིན་ཏུ་དྭངས་པ་ཅུང་ཟད་སེར་ཉམས་ཡོད་པའི་ལི་དང་། ལི་དམར་ནི་དམར་པོ་ཤིན་ཏུ་དྭངས་པ་ཅུང་ཟད་སེར་ཉམས་ཡོད་པའི་ལི་དག་ཡིན་ཏེ།
བརྟག་ཐབས་དག་ལས། དང་པོ་རྒྱ་གར་ཡུལ་དུ་ལི་ཁྲ་དང་། ། ལི་དཀར་ལི་དམར་གསུམ་དུ་དབྱེ་བ་ལས། ། ལི་ཁྲ་རིན་ཆེན་སྣ་ཚོགས་འདུས་པ་སྟེ། ། ངོ་བོ་ལི་དམར་རྩོད་མེད་ལས་ཅུང་དཀར། ། ལེགས་པར་བརྟགས་ན་འཇའ་འོད་ལྟ་བུ་ཡོད། ། འདི་ལ་ཛྷཻ་ཀྵིམ་མཆོག་ཏུ་བཤད་པ་ཡིན། ། ལྷ་སའི་ཇོ་བོ་རིན་ཆེན་སྐུ་རྒྱུ་བཞིན། ། ལི་དཀར་དཀར་དྭངས་ཅུང་ཟད་སེར་ཉམས་ཡོད། ། ལི་དམར་དམར་དྭངས་ཅུང་ཟད་སེར་ཉམས་ཡོད། །
ཅེས་པ་ལྟར་དང་། ཕྱི་མ་དྲུག་པོ་ཡང་ངོས་འཛིན་རིམ་པ་ལྟར། སྟོད་ཧོར་ལི་ནི་ཁྲོ་ལི་ཅུང་ཟད་ནག ། ཡུ་གུར་ལི་ནི་ཁྲོ་ལི་དཀར་པོ་སྟེ། ། འདི་ལ་དངུལ་དཀར་བསྲེས་མ་ཡོད་པར་གྲགས། ། བོད་ཀྱི་ཆོས་ལི་སྔ་མ་རྒྱ་གར་གྱི། ། ལི་དམར་རྩོད་མེད་ཡིན་པས་གོང་དང་འདྲ། ། ཆོས་ལི་ཕྱི་ལ་ཟངས་བསྲེས་ཡོད་པའི་ཕྱིར། ། སྔ་མ་དག་ལས་ཅུང་ཟད་སྨུག་པ་ཡིན། ། བོད་ལི་རྙིང་མ་ཟངས་དང་གཤའ་དཀར་འདྲེས། །
དྭངས་ཤིང་མདོག་ནག་སྣུམ་བག་ཆེ་བའོ། ། རག་སྐུ་རྙིང་མ་དེ་བས་ཅུང་ཟད་སེར། ། ད་ལྟའི་ར་གན་རྣམས་ལས་སྐྱ་བ་སྟེ། ། གསེར་ཟངས་ལས་གྲུབ་བརྟག་པར་སླ་བ་ཡིན། ། རྒྱ་ནག་རྙིང་མ་ཕལ་ཆེར་ཁྲོ་ལི་སྨུག ། ཧོར་གྱི་ལྷ་རྣམས་ཕལ་ཆེར་ཁྲོ་དཀར་རམ། ། ཤིང་ལས་གྲུབ་པ་མང་བར་མངོན་སུམ་གྲུབ། ། རྒྱ་ནག་ལྷ་རྣམས་ལྗང་སེར་ཕལ་ཆེ་སྟེ། ། རག་སྐྱ་དག་ལས་གྲུབ་པ་སྲིད་ཙམ་ཡིན་ནོ། ། ཞེས་འབྱུང་བ་ལྟར་ཡིན་ནོ།
སྐུ་རྒྱུ་ཐམས་ཅད་དེ་དག་ཏུ་ངེས་པ་ནི་མ་ཡིན་ཏེ། ཤེར་ཤིང་དང་། བྱང་ཆུབ་ཀྱི་ཤིང་དང་། གཞན་ཡང་བསིལ་བའི་ཚལ་གྱི་རྡོ་བརྙན་ནག་པོ་དང་། རྒྱ་གར་ཀ་མ་རུའི་རྡོ་དཀར་དང་། ཀླུའི་འཇིམ་པ་སོགས་ལས་གྲུབ་པ་མང་དུ་འབྱུང་བས་སོ། ། དེ་ལྟར་ཡང་བརྟག་ཐབས་དག་ལས། དེ་ལྟར་ལྷ་རིགས་ཉི་ཤུ་རྩ་གཉིས་ཀྱི། ། རྒྱུ་ལ་ཤིང་དང་རྡོ་དང་འཇིམ་པ་སོགས། ། མ་ངེས་སྣ་ཚོགས་དུ་མ་སྲིད་པ་ཡིན། །
ཁྱད་པར་ཀ་མ་རུ་ཡི་རྡོ་དཀར་ལ། ། ཡུལ་དབུས་ལྷ་རིགས་མཛད་པ་བརྒྱད་པ་ཡི། ། གཙོ་བོ་ཐུབ་དབང་ཉིད་ཀྱི་མཛད་པ་དང་། ། རྡོ་རྗེ་ཀླུ་ཡི་འཇིམ་པ་ལས་གྲུབ་པའི། ། གོང་དང་འདྲ་བའི་མཛད་པ་བརྒྱད་པ་དང་། ། ཡུལ་དབུས་ལྷ་རིགས་རྗེ་བཙུན་སྒྲོལ་མ་སོགས། ། འགའ་ཞིག་འབྱུང་བ་རྒྱུ་ལ་བརྟག་པ་མེད། ། ཅེས་པ་དང་། བསིལ་བ་ཚལ་གྱི་རྡོ་ནག་ལས་གྲུབ་པའི། ། མགོན་པོ་ཕྱག་བཞི་པ་ཡི་སྐུ་ཡང་སྣང་། །
ཞེས་པ་དང་། དེ་ཡང་རྒྱུ་ཁྱད་དབྱེ་བ་ཟངས་རྙིང་དང་། ། ལྷ་ཀླུ་མི་ཡི་ནོར་བུ་སྣ་ཚོགས་པ། ། གཅིག་ཏུ་བྱས་པའི་རིན་ཆེན་ཕུང་པོ་དང་། ། ཛྷཻ་ཀྵིམ་རང་བྱུང་བཅོས་བུ་རྣམ་པ་གཉིས། ། ལི་རིགས་དཀར་དམར་སེར་དང་ཁྲོ་ལི་སྨུག ། རྡོ་རིགས་རིན་ཆེན་སྣ་ཚོགས་གར་བུ་དང་། ། མ་ན་ཧོ་དང་བརྡར་ཤེལ་གཟི་མཆོང་སོགས། ། བསིལ་ཚལ་རྡོ་ནག་ཀ་མ་རུ་ཡི་རྡོ། ། ཀླུ་ཡི་འཇིམ་པ་དག་ལས་བྱས་པའང་ཡོད། །
ཤིང་རིགས་བྱང་ཆུབ་ཤིང་དང་ཤི་རི་ཤ ། ཙནྡན་སོགས་དང་དྲི་བཟང་སྦྲང་རྩིའི་རྐྱེན། ། སྦྱར་བའི་ལྡེ་གུ་ལས་ཀྱིས་འབྱུང་ཞེས་བྱ། ། ཞེས་བཀོད་པ་ལྟར་ཡིན་ཞིང་། དབུས་འགྱུར་གྱི་ལྷ་རྣམས་ནི་ཛྷཻ་ཀྵིམ་དང་། ལི་དཀར་དམར། ཟངས་དམར། བྱང་ཆུབ་ཤིང་། རྡོ་བ། ཀླུ་འཇིམ་རྣམས་ཤས་ཆེ་སྟེ།
བརྟག་ཐབས་ལས། དབུས་འགྱུར་ཡུལ་དུ་ཛྷཻ་ཀྵིམ་ལི་དམར་དང་། ། ལི་དཀར་ཟངས་དམར་བྱང་ཆུབ་ཤིང་དང་ནི། ། ཀླུ་འཇིམ་རྡོ་བ་དག་ལས་བསྒྲུབས་པ་སྟེ། ། ཞེས་པ་ལྟར་རོ། ། དེ་ལྟ་བུའི་སྐུ་གཟུགས་ཀྱི་རྒྱུ་རྣམས་ཀྱི་ནང་ནས་ཛྷཻ་ཀྵིམ་ཉིད་ཁྱད་པར་དུ་འཕགས་པར་བཤད་ཅིང་། ཛྷཻ་ཀྵིམ་ལ་ཡང་རང་བྱུང་གི་ཛྷཻ་ཀྵིམ་དང་། བཅོས་བུའི་ཛྷཻ་ཀྵིམ་གཉིས་བཤད་པའི་སྔ་མ་ནི་ཆུ་བོ་སིནྡྷུའི་འགྲམ་དུ་གསེར་བཞིན་དུ་ཆགས་པ་ཀླུའི་རིན་ཆེན་སྣ་བདུན་པོ་མ་ལུས་པར་འདུས་པའི་རིན་པོ་ཆེའི་གོང་བུ་གསེར་དམར་དུ་གྲགས་པ་དེ་ཉིད་ཡིན་ཏེ། འདི་ལ་ཞིབ་ཏུ་བརྟགས་ནས་བལྟས་ན་འཇའ་འོད་སྣང་ཞིང་། དུག་ཆུ་བསྐུས་ན་འཇའ་ཚོན་སྣ་ལྔ་གསལ་པོར་སྟོན་པ་བཤད་ལ།
བཅོས་བུའི་ཛྷཻ་ཀྵིམ་ནི། གསེར། དངུལ། ཟངས། ལྕགས། ཞ་ཉེ་དཀར་ནག རྡོ་ཤེལ། དངུལ་ཆུ་སྟེ་བརྒྱད་པོ་བཞུ་བཏུལ་བྱས་པ་དེ་ཉིད་ཡིན་པས་འདི་ལ་ཛྷཻ་ཀྵིམ་རྗེས་མཐུན་པ་ཞེས་བྱ་ཞིང་། སྔ་མ་དང་མིང་ཙམ་མཐུན་པ་མ་གཏོགས་ཁྱད་པར་ཤིན་ཏུ་ནས་ཆེ་བ་ཡིན་ལ། དེ་ལྟར་ཡང་།
བརྟག་ཐབས་ལས། ཛྷཻ་ཀྵིམ་སིནྡྷུའི་ཆུ་ཀླུང་དག་གི་འགྲམ། ། གསེར་བཞིན་ཆགས་པ་སེར་དམར་ཡིན་པར་གྲགས། ། འདི་ལ་ཀླུ་ཡི་རིན་ཆེན་སྣ་བདུན་པོ། ། མ་ལུས་འདུས་པ་ཡིད་བཞིན་ནོར་བུ་བཞིན། ། ཁ་དོག་ཆེས་དམར་ཞིབ་བརྟགས་འཇའ་འོད་སྣང་། ། དུག་ཆུས་རེག་ན་དབང་པོའི་གཞུ་ཉིད་སྟོན། ། ཞེས་པ་དང་། ཆུ་ཀླུང་སིནྡྷུའི་འགྲམ་ན་རང་བྱུང་གི ། ཛྷཻ་ཀྵིཾ་བྱུང་ཞིང་དེ་ཉིད་བཅོས་བུ་ནི། །
གསེར་དངུལ་ཟངས་ལྕགས་ཞ་ཉེ་དཀར་ནག་དང་། ། རྡོ་ཤེལ་དངུལ་ཆུ་རྣམ་བརྒྱད་བཞུ་བཏུལ་གྱི། ། ལས་ཀྱི་ཛྷཻ་ཀྵིཾ་རྗེས་མཐུན་ཉིད་ཡིན་ཏེ། ། འཕགས་པའི་ཡུལ་ན་ཨཥྚ་དྷ་ཏུར་བརྗོད། ། ཅེས་བཀོད་པ་ལྟར་རོ། ། ཀ་མ་རུ་ཡི་རྡོ་ནི་ཁ་དོག་ཤིན་ཏུ་དཀར་ཞིང་མཁྲིག་པ་ཞིག་འབྱུང་ལ། ཀླུ་འཇིམ་ནི་དྭངས་ཤིང་ཁོང་འབོལ་བ། ཅུང་ཟད་སེར་མདངས་ཡོད་པ་ཡིན་ཏེ། དཀར་ཞིང་མཁྲིག་པ་ཀ་མ་རུ་ཡི་རྡོ། ། དྭངས་ཤིང་འབོལ་བ་ཀླུ་ཡི་འཇིམ་པ་ཡིན། །
ཞེས་འབྱུང་བ་ལྟར་རོ། ། གོང་དུ་བསྟན་པའི་ལི་དཀར་དང་ལི་དམར་ནི་ལི་ཡུལ་དུ་རྫོགས་པའི་སངས་རྒྱས་སོགས་ཀྱིས་རི་བོ་ཆེན་པོ་བཞི་ལིར་བྱིན་གྱིས་བརླབས་པ་ལས་བྱུང་བ་ཡིན་པས་སྐུ་རྒྱུ་ཉིད་བྱིན་རླབས་མཆོག་དང་ལྡན་པ་ཡིན་ཏེ། བརྟག་ཐབས་ཀྱི་ཡི་གེ་ལས། འདི་གཉིས་ལི་ཡུལ་རི་ལ་ཐུབ་དབང་བཞིས། ། བྱིན་གྱིས་བརླབས་པ་ལས་བྱུང་མཆོག་ཏུ་བསྔགས། ། ཞེས་བཀོད་པ་ལྟར་ཡིན་ནོ། ། སྐུ་རྒྱུ་དེ་དག་ལས་གྲུབ་པའི་ལྷ་རིགས་དེ་དག་ཀྱང་། འཕགས་ཡུལ་གྱི་ལྷ་རིགས་རྣམས་ལ་སངས་རྒྱས་དང་བྱང་ཆུབ་སེམས་དཔའི་སྐུ་བརྙན་གཙོ་བོར་འབྱུང་ལ། གསང་སྔགས་ཡི་དམ་བདེ་ཀྱེ་དུས་འཁོར་སོགས་ཀྱི་སྐུ་བརྙན་དང་། བླ་མའི་སྐུ་བརྙན་ཉུང་ཞིང་།
རྒྱ་གར་ཤར་ཕྱོགས་པ་ལ་སྤུངས་སྐུ་ཡང་འགའ་རེ་འབྱུང་ལ། གཞན་རྣམས་ལ་སྤུངས་སྐུ་མི་འབྱུང་ཞིང་། རྒྱ་ཧོར་གཉིས་ལ་སངས་རྒྱས་བྱང་སེམས། ཁྲོ་བོ་ཁྲོ་མོ་རྣམས་མང་བ་དང་། བླ་མའི་སྐུ་ནི་ཤིན་ཏུ་ཉུང་ལ། ཧོར་སྐུ་ལ་ཆོས་རྒྱལ་མེས་དབོན་གྱི་སྐུ་བརྙན་འགའ་རེ་འབྱུང་ཞིང་། སྤུངས་སྐུ་ནི་རྒྱ་ནག་ཏུ་དར་ཆེ་བས་རྒྱ་ནག་གསར་མའི་སྤུངས་སྐུ་ཤིན་ཏུ་མང་བར་འབྱུང་བ་ཡིན་ཏེ། བརྟག་ཐབས་དག་ལས། ལྷ་ཡི་ངོ་བོ་རྒྱ་གར་འཕགས་ཡུལ་དུ། ། སངས་རྒྱས་བྱང་སེམས་སྐུ་ཉིད་གཙོ་བོར་དང་། །
སྔགས་སྐུ་བླ་མའི་སྐུ་ཡང་རེ་རེ་སྲིད། ། རྒྱ་གར་ཤར་ཕྱོགས་ལྷ་རིགས་སྤངས་སྐུའང་སྣང་། ། རྒྱ་ནག་གསར་རྙིང་ཧོར་སོགས་ཕལ་ཆེ་བ། ། སངས་རྒྱས་བྱང་སེམས་ཁྲོ་བོ་ཁྲོ་མོ་མང་། ། བླ་མའི་སྐུ་ཡང་རེ་རེ་སྲིད་པ་ཙམ། ། ཧོར་དུ་ཆོས་རྒྱལ་མེས་དབོན་སྐུ་ཡང་སྲིད། ། རྒྱ་ནག་ཡུལ་དུ་སྤུངས་སྐུ་དར་བར་སྣང་། ། ཞེས་འབྱུང་བ་བཞིན་ཡིན་ནོ། ། འོ་ན་ལྷ་རིགས་དེ་དག་ལ་འདྲ་བའི་ཁྱད་པར་ཇི་ལྟར་ཡོད་སྙམ་ན། སྤྱིར་ལྷ་རིགས་ལ་གོང་དུ་བསྟན་པ་ལྟར་ནང་གསེས་ཀྱིས་ཕྱེ་ན་མང་དུ་ཡོད་ཀྱང་།
བསྡུ་ན་རྩ་བའི་དབྱེ་བ་དྲུག་གམ་ལྔའམ་བཞིར་ཡོད་པའི། རྒྱ་གར་མ་ལ་ཡང་ལྔར་ཡོད་པའི་ནང་ནས་རྒྱ་གར་ལྷ་རིགས་དང་དབུས་འགྱུར་གྱི་ལྷ་རིགས་ནི། སྐུ་གཟུགས་ཀྱི་བརྟག་ཐབས་དག་ལས། སྐུ་ནི་གར་བུ་བརྗིད་ཆེ་ཁྲི་པད་དག ། ཇི་ལྟར་བྱུང་ཡང་ཤས་འཐུག་ལུགས་གཙང་མ། ། སྐུ་ཡི་ཚུགས་བཟང་གཙུག་ཏོར་དྲང་པོར་གསལ། ། ཤངས་དྲང་སྤྱན་དཀྱུས་རིང་བ་ཨུཏྤལ་འདབ། ། མཆུ་སྒྲོས་དོད་ཅིང་མ་མཆུ་གསལ་དོད་པ། ། ལྐོས་ཀོ་ཅུང་ཟད་བཏེགས་ཉམས་བཞུགས་སྟངས་ནི། ། མདུན་བལྟས་གུག་ཉམས་རྒྱབ་བལྟས་དྲང་པོར་གནས། །
སོར་མོའི་ཚིགས་དྲང་རིང་ཞིང་གཞོན་ཤ་ཆགས། ། མཚུངས་པ་མེད་པའི་ཐལ་གོང་ཤིན་ཏུ་རྒྱས། ། ཤ་ཚུགས་མི་སྒྲིབ་གོས་འཁྱུད་སུལ་ཉུང་བ། ། མཛེས་པ་རྒྱས་པས་མིག་སྔར་ངོམས་པ་མེད། ། ཁྲི་གདན་གྲུ་བཞི་རྡོ་རྗེས་མཚན་པ་དང་། ། ཡང་ན་པད་འདབ་ཁྱོན་ཡང་ལྡེམ་མོ་ཉིད། ། འགའ་ཞིག་དཔྲལ་བ་དབྱེས་ཆེ་སྤྱན་འཇུག་མཐོ། ། ཤངས་རྩེར་གཟིགས་ཤིང་ཞལ་གདོང་དུད་པ་སྙམ། ། སྙན་ཤལ་རིང་འཕྱང་ཤ་ཚུགས་ཡིད་ཙམ་སྦོམ། ། གོས་འཁྱུད་སུལ་ཉུང་ཁྲི་གདན་ཤར་ཕྱོགས་དང་། །
རྗེས་མཐུན་སེང་གེ་གྱད་དང་ལག་ལྡན་གྱིས། ། བཏེགས་པའི་ཁྲིའམ་ཡང་ན་པ་ཊ་འཁོར། ། ཁྱད་ཆོས་མཆོད་སྦྱིན་གཞུ་ཡིས་སྤངས་གྱུར་པ། ། ས་ཡི་ལྷ་དང་ལུས་མེད་ཀྱིས་བཏེགས་པའི། ། བཀོད་པ་ཕུན་སུམ་ཚོགས་པ་རེ་རེ་ཙམ། ། ལི་དཀར་སྐུ་ལ་ཆོས་གོས་ཟངས་རྙིང་གིས། ། བགྱིས་པའི་ཟངས་ཐ་མ་ཞེས་བོད་པ་དང་། ། བཟོ་ཡི་རིགས་ཤིག་ཞལ་གདོང་སྒོང་གཟུགས་དོད། ། དྲང་པོར་གཟིགས་སྟངས་མཐོ་ཙམ་ཤ་ཚུགས་མཉེན། ། ཕྱག་རིགས་ཚངས་ཐིག་སྟེང་དུ་ས་མགོན་དང་། །
ཆོས་འཆད་སྐྱབས་སྦྱིན་མཛད་པ་ལ་སོགས་འབྱུང་། ། སྲབ་འཇམ་ལྷ་ཡི་གོས་གཟུགས་སུལ་རན་པ། ། ཅི་ཡང་འབྱུང་བ་ཤེས་ལྡན་རིག་པས་དཔྱད། ། ཁྲི་དང་པད་འདབ་འབོལ་གཟུགས་རྣམས་བརྩེགས་པའི། ། ཁྱད་ཆོས་གསུམ་ལྡན་ཞེས་པ་འབྱུང་བ་ཡིན། ། བཞེངས་སྐུ་ཕྱག་གཡས་སྐྱབས་སྦྱིན་ཅིག་ཤོས་ཀྱིས། ། ཆོས་གོས་གྲྭ་བཟུང་དབུགས་དབྱུང་མ་ཞེས་བརྗོད། ། སོར་མོ་གདེངས་པ་ཡིད་ཙམ་དཔའ་སྙམ་པ། ། གཡོན་པས་བླ་གོས་སྣེ་བཟུང་གཤེགས་པའི་སྟབས། ། གླང་པོ་ནོར་སྐྱོང་འདུལ་བའི་སྐུར་གྱུར་ཏེ། །
ལྷུང་བཟེད་བཟུང་བའི་བཞེངས་སྐུ་གྲོང་བཞུད་ཉིད། ། ཁྱེལ་བཞུགས་ཆོས་འཆད་འཁོར་ལོའི་ཕྱག་རྒྱ་ཅན། ། བླ་གོས་སུལ་མེད་ལྷུབ་གོན་གྱོང་སྙམ་ལ། ། མཐིང་གོས་སྲབ་སྙམ་ཤ་ཚུགས་སྒྲིབ་མིན་པ། ། གདན་ཁྲི་གྲུ་ཆགས་འབུར་ཅན་ཤས་ཆེ་བ། ། ཆིག་པད་ཟེའུ་འབྲུ་མཐོ་བ་རེ་རེ་ཙམ། ། ཡང་ན་ཟླ་གམ་བང་རིམ་གྱིས་སྤྲས་ཤིང་། ། རྒྱབ་ཡོལ་སྒོར་གཟུགས་ནོར་བུ་པ་ཊ་དང་། ། འོད་ཟེར་འཕྲོ་བའི་ཚུལ་དག་བཟོར་རིགས་ཅན། ། ཡང་ན་བྱང་ཆུབ་ཤིང་ལ་རྒྱབ་བརྟེན་ཞིང་། །
རྩེ་ལ་མཐོ་བའི་ཏོག་ཅན་གཟུགས་ཀྱིས་མཛེས། ། སྣ་དྲུག་རྒྱན་དང་ངང་པ་ཆུ་ལུག་དང་། ། ཆུ་སྲིན་པ་ཊས་མཚན་པའི་རྒྱབ་ཡོལ་སོགས། ། སྣ་ཚོགས་དུ་མ་འབྱུང་བས་མཛེས་པ་ལ། ། བརྟགས་ཚེ་ངོམས་པ་མེད་པའི་ཡ་མཚན་མཐོང་། ། ཞེས་པ་དང་། ཡང་བརྟག་ཐབས་འགའ་ཞིག་ལས། ཡུལ་དབུས་ལྷ་ལ་ལི་ཁྲ་དཀར་དམར་གཉིས། ། ཅི་རིགས་འབྱུང་ཞིང་སྐུ་ཤ་ལི་དཀར་ལ། ། ན་བཟའ་ལི་དམར་བྱས་པ་སྟེ། །
འདི་ལ་ཟངས་ཐང་མ་ཞེས་འབོད་པར་སྣང་། ། ལྷ་རིགས་སྐུ་ཡི་ཚུགས་བཟང་ཞལ་རས་མཛེས། ། སྐེམ་བག་སྙོམས་ཤིང་གཙུག་ཏོར་དྲང་པོར་གནས། ། ཤངས་དཀྱུས་མཐོ་ཞིང་གཙང་ལ་ཤངས་རྩེ་རྣོ། ། མཛོད་སྤུ་ཤངས་རྩེར་ཐིག་བཏབ་བཞིན་དུ་དྲང་། ། སྤྱན་བར་དོག་ཅིང་མཆུ་སྒྲོས་གཙང་བ་དང་། ། ན་བཟའ་ཕལ་ཆེར་ཤ་མི་སྒྲིབ་པར་མང་། ། གོས་འཁྱུད་ཉུང་བས་སྐུ་ཤ་སྒྲིབ་པའང་སྲིད། ། ཁྲི་ཡོད་གྱད་དང་སེང་གེ་ལ་སོགས་ལ། ། རྒྱན་དང་བཀོད་པ་ཕུན་སུམ་ཚོགས་པ་འབྱུང་། །

གདོང་གསུམ་ལ་སོགས་འགའ་རེ་འབྱུང་བའང་སྲིད། ། པད་གདན་ཤས་ཆེར་པད་ཁ་རྒྱས་ཞུམ་སྙམ། ། པད་འདབ་ཉིས་བརྩེགས་མ་པད་ཡ་པད་འགྲིགས། ། པདྨར་མུ་ཏིག་ཆེ་སྙམ་བསྒྲིགས་ལེགས་པ། ། སྒྲོས་གཙང་མཐོང་བས་ངོ་མཚར་སྐྱེ་བ་ཡིན། ། ཞེས་པ་ལྟར་ཡིན་ཞིང་། ཡང་དབུས་ཀྱི་བྱང་ཆུབ་སེམས་དཔའི་སྐུ་བརྙན་རྣམས་ནི། བརྟག་ཐབས་ཁ་ཅིག་ལས། བྱང་ཆུབ་སེམས་དཔའི་སྐུ་རྣམས་ཚུགས་བཟང་ཞིང་། ། འཁྱོག་ཆུང་གཙུག་ཏོར་ཅུང་ཟད་ལྷག་པར་ཉེ། ། དབུ་སྐྲའི་ལན་བུ་འཕྱང་ཞིང་ཟུར་ཕུད་ཅན། །
རིན་ཆེན་གཟུགས་བཀོད་ལེགས་ལ་མཛེས་སྡུག་འཆར། ། པད་འདབ་གྱོན་དང་ཅིག་ཤོས་ལྡེམ་མོ་ཅན། ། ཟླ་དཀྱིལ་ཡངས་པའི་སྟེང་དུ་འགྱིང་བག་ལྡན། ། རྒྱལ་སྲས་སྐུ་བརྙན་ཆེ་ཕྲ་ཇི་སྙེད་འབྱུང་། ། ཡུལ་གྲུ་དབུས་ལས་འབྱུང་བའི་ཁྲོ་བོ་དཀོན། ། དེ་དག་ཛྷིཀྵིཾ་ཟངས་རྙིང་ཤས་ཆེ་བ། ། ཕལ་ཆེར་ཚ་ཟེར་གྱིས་བྱུགས་གད་བརྡར་ལེགས། ། འགའ་ཞིག་ཟངས་རྙིང་མདོག་ཏུ་བཞག་པ་ལ། ། ལེགས་པར་ཕྱིས་ཚེ་ཁ་དོག་སྣ་ཚོགས་འཆར། ། ཞེས་འབྱུང་ལ།
འགའ་ཞིག་ལས། བྱང་སེམས་སྐུ་ལ་འགྱིང་བག་ཅུང་ཟད་ཡོད། ། རལ་པའི་ཐོར་གཙུག་དྲང་པོར་རྒྱན་གྱིས་སྤྲས། ། ནོར་བུ་གཉིས་པའང་རེ་རེ་སྲིད་པ་ཙམ། ། ཞེས་འབྱུང་བས་ཐོར་གཙུག་ལྟག་པར་ཅུང་ཟད་ཡོ་བ་དང་། དྲང་པོར་ཡོད་པའི་བཤད་ཚུལ་ཅུང་ཟད་མི་འདྲ་བ་གཉིས་བྱུང་བས་གང་འཐད་བརྟག་པར་བྱའོ། ། རྒྱ་གར་གྱི་ལྷ་རིགས་གཉིས་པ་ཤར་ཕྱོགས་ཀྱི་ལྷ་རིགས་ནི། བརྟག་ཐབས་ལས། ཤར་ཕྱོགས་ལྷ་རྣམས་ཕལ་ཆེར་ལི་དཀར་ཏེ། ། ལུགས་གཙང་རྒྱན་གྱི་བཀོད་པ་ཕུན་སུམ་ཚོགས། །
ཞལ་གྱི་བཀོད་མཛེས་སྤྱན་བར་ཅུང་ཟད་དོག ། ཤངས་སྟོད་དཔང་དམའ་ཤངས་སྨད་ཅུང་ཟད་མཐོ། ། དབུས་ཕྱོགས་པ་ལས་ཤངས་སྒྲོས་ཅུང་ཟད་བརྡལ། ། སྐེམ་ཞིང་ཚུལ་བཟང་འགྱིང་བག་ལྷུ་ཚིགས་རན། ། གོས་འཁྱུད་སྐུ་ལ་འཁྲིལ་ཞིང་ཞིབ་རྩིང་རན། ། ཁྲི་སོགས་དབུས་ཀྱི་ལྷ་དང་མཚུངས་པ་ལ། ། པད་འདབ་ཉིས་བརྩེགས་པད་ཁ་ཅུང་ཟད་ཞུམ། ། ཡ་པད་མ་པད་འགྲིགས་པར་ངེས་པ་མེད། ། ཡས་ཀྱི་མུ་ཏིག་ཞིབ་སྙམ་མས་ཕྱོགས་ཀྱི། ། མུ་ཏིག་རགས་སྙམ་དབུས་ལས་ཅུང་མི་གཙང་། །
ཁྲི་གདན་གདོང་གསུམ་རྒྱབ་ཡོལ་ཡོད་པའང་སྲིད། ། ལི་དམར་ལས་གྲུབ་རེ་ཙམ་སྲིད་ཀྱང་ཟེར། ། དབུས་འགྱུར་ཤར་གྱི་ལྷ་རིགས་ཁྱད་པར་གཞན། ། དབུས་ཀྱི་ལྷ་རྣམས་དཔྲལ་མཚམས་དབྱེས་ཆེ་ཞིང་། ། སྐུ་སྟོད་རྒྱས་པ་རི་དྭགས་རྒྱལ་པོ་འདྲ། ། ཞལ་དཀྱུས་ཅུང་རིང་ཕྱག་སོར་དྲ་བས་འབྲེལ། ། ཤར་ཕྱོགས་ལྷ་རྣམས་གཙུག་ཏོར་རྒྱབ་ཏུ་ཉེ། ། ཞེས་བཀོད་པ་ལྟར་ཡིན་ཞིང་། ཡུལ་ཕྱོགས་དེའི་དེ་བཞིན་གཤེགས་པའི་སྐུ་བརྙན་རྣམས་ནི། བརྟག་ཐབས་ལས།
ཡུལ་དེར་བཟོས་པའི་དེ་བཞིན་གཤེགས་སྐུ་རྣམས། ། ཚུགས་བཟང་ཤ་རྒྱུད་གྲིམ་ཞིང་གཞོན་ཤ་ཆགས། ། སྤྱན་ཡངས་གཞུ་ཡི་དབྱིབས་ཅན་ཁོ་ན་སྟེ། ། མཁུར་ཚོས་མཐོ་སྙོམས་ཤངས་དྲང་སྨིན་མཚམས་དོག ། ཟུར་ནས་བལྟས་ན་ཤངས་དང་སྤྱན་བར་མཚམས། ། ཅུང་ཟད་ཉག་ཤས་ཆེ་བ་འབའ་ཞིག་འབྱུང་། ། ན་བཟའ་སུལ་མེད་ཤ་ཚུགས་མི་སྒྲིབ་པ། ། གཙུག་ཏོར་དྲང་ཞིང་རྩེ་ལ་ནོར་བུའི་ཏོག ། པད་འདབ་བརྩེགས་པ་སྒྲོས་གཙང་གད་བརྡར་ལེགས། ། གསེར་ཟངས་དངུལ་གྱི་ཕྲ་ཡིས་མཛེས་པ་ཅན། །
མུ་ཏིག་བཀོད་ལེགས་བལྟ་པས་ཡིད་འཕྲོག་ཅིང་། ། ཡང་ན་ཁྲི་གདན་བང་རིམ་གྱིས་བཀྲ་བ། ། སེང་གེ་གླང་པོ་རྟ་དང་རྨ་བྱ་དང་། ། ཤང་ཤང་ཏེའུ་གྱད་དང་ཀླུ་ཡིས་བཏེགས། ། པ་ཊ་འཁོར་ཞིང་མུ་ཏིག་ཕྲེང་བས་མཛེས། ། འགའ་ཞིག་པད་སྡོང་སྟེང་དུ་བཞུགས་པའི་ཚུལ། ། ཞེས་པ་ལྟར་ཡིན་ལ། ཡང་ཤར་ཕྱོགས་ཀྱི་སྔགས་སྐུ་རྣམས་ནི། བརྟག་ཐབས་ལས། སྔགས་སྐུ་དྲང་སྲོང་ཁྲོས་པའི་རྣམ་འགྱུར་ཅན། །
བདེ་ཀྱཻ་དུས་ཀྱི་འཁོར་ལོ་ཡང་ཕུར་སོགས། ། ཤ་རྒྱུད་གྲིམས་ཤིང་ཚུགས་བཟང་འཁྱོག་འདོད་པ། ། ཤངས་རྩེ་རྣོ་ཞིང་ཚེམས་ཀྱིས་མ་མཆུ་མནན། ། ཕྱག་ཞབས་སྒྲོས་དོད་སོར་མོ་མཉེན་ཞིང་བདེ། ། དབུ་སྐྲའི་ཐོར་གཙུག་ལུ་གུ་རྒྱུད་དུ་བཅིངས། ། འཕར་མཐོ་རྩེ་ལ་ཡིད་བཞིན་ནོར་བུ་འབར། ། ཕྱག་རྒྱ་ལྔ་ཡི་རྒྱན་སྤྲས་ལྟ་ན་སྡུག ། རིན་ཆེན་གར་བུའི་ཕྲ་ལྡན་རེ་རེ་ཙམ། ། གདགས་པའི་རྒྱན་རྣམས་སྒྲོས་གཙང་དངོས་ཉམས་ཆེ། ། བགོ་བའི་གོས་རྣམས་མཉེན་ཆགས་ལྷོད་ཉམས་ལྡན། །
བྱུག་པའི་རྫས་རྣམས་འབུར་གསུམ་ཚོམ་བུ་གསལ། ། ཨུཏྤལ་འདབ་མ་ཉིས་བརྩེགས་འཁོར་བའི་གདན། ། ཁ་ཁྱེར་མུ་ཏིག་སྙོམས་ལེགས་བཀྲ་བ་ཉིད། ། ཅེས་འབྱུང་བ་ལྟར་ཡིན་ནོ། ། ཡང་ཤར་ཕྱོགས་ཀྱི་ཁྲོ་བོའི་སྐུ་བརྙན་རྣམས་ནི། བརྟག་ཐབས་ལས། གནོད་སྦྱིན་ལས་བྱུང་ཁྲོ་ཆགས་ཤ་ཉམས་ཆེ། ། ཞལ་གདོང་ཚོ་ཞིང་དཀྱུས་ཐུང་མིག་འབུར་མཐོ། ། ལྷུ་ཚིགས་རགས་ཤིང་སྦོམ་ཐུང་སྐུ་གེལ་བ། ། སྐྲ་ཚོགས་བཅིངས་པ་ལྟག་པའི་ཕྱོགས་ན་གནས། །
དེ་ཡང་སྒེག་ཅིང་མཛེས་པ་ཡིད་ཆགས་པས། ། ཚངས་སོགས་མནན་པའི་དོར་སྟབས་དཔའ་བ་ཉིད། ། སྨིན་མཚམས་ཁྲོ་གཉེར་བསྡུས་པས་མཛེས་པ་འགོག ། བདུད་ལ་ཁྲེལ་བས་རྒོད་དང་གཤེ་བའི་ཉམས། ། དུད་ཁྲོད་ཆས་ཀྱིས་བརྒྱན་པས་འཇིགས་སུ་རུང་། ། བརྟགས་ཚེ་ཞི་བའི་རྗེས་ཆགས་འགྲོ་ལ་བརྩེ། ། གདན་པད་ཤར་ཕྱོགས་ལྷ་ཀུན་རྗེས་སུ་མཐུན། ། རྒྱབ་ཡོལ་ཐོད་ར་རྡོ་རྗེས་བསྐོར་བའི་རྩེར། ། མེ་འོད་རབ་ཏུ་འཕྲོ་བའི་རྣམ་པ་དང་། ། ཡང་ན་འོད་ཟེར་པ་ཊས་ཁོར་ཡུག་མཛེས། །
རྡུལ་བྲལ་གཟུགས་སྐུའི་བརྡ་དོན་རྟོགས་བྱའི་ཆེད། ། འཁྱོགས་དང་ཕྱག་མཚན་མདུན་སྟེང་གོ་བརྗེས་པ། ། སྙིང་ཁར་བཟུང་སྟེ་མེ་ལོང་ལ་བལྟས་པས། ། རྙོག་བྲལ་སྐུ་འཆར་འགྱིང་ལོག་ཅེས་སུ་བཤད། ། ཅེས་འབྱུང་བ་ལྟར་དང་། ཡུལ་ཕྱོགས་དེའི་ལྷ་རིགས་བྱང་སེམས་ཀྱི་སྐུ་བརྙན་རྣམས་ནི། བརྟག་ཐབས་ལས། རྒྱལ་སྲས་སྐུ་ནི་འགྱིང་བག་འཁྱོག་ཉམས་ཅན། ། ཤ་རྒྱུད་གྲིམ་ལེགས་སོར་མོ་རིང་ཞིང་མཛེས། ། གཞུ་སྤྱན་སྦོམ་སྙོམས་དངུལ་གྱིས་མཇུག་བྱས་པ། །
མཆུ་སྒྲོས་ཟངས་མས་བརྒྱན་པས་བནྡྷུའི་མདངས། ། རང་རང་ཕྱག་མཚན་མེ་ཏོག་ཆུན་པོ་ལ། ། འདྲེན་པའི་རྣམ་འགྱུར་བཀོད་པའི་ཁྱད་པར་ཅན། ། དབུ་སྐྲ་ཟུར་ཕུད་ལྡན་པའི་ཐོར་གཙུག་ནི། ། རྒྱབ་ཉེ་དེ་མདུན་རིགས་བདག་སྐུ་ཡིས་སྤྲས། ། བཞུགས་སྟངས་ངལ་བསོ་མང་བ་ཙམ་ཉིད་ལ། ། སྐྱིལ་ཀྲུང་རོལ་སྟབས་དབྱེ་བ་སྣ་ཚོགས་འབྱུང་། ། པྲོག་ཞུ་རིན་ཆེན་འབར་བའི་རྣམ་པ་དང་། ། མེ་ཏོག་ཕྲེང་དང་ལྷ་ཡི་གོས་བཟང་དང་། ། ཡུག་གོན་ཚུལ་དང་དངུལ་ཟངས་འཇུག་གི་བཀྲ །
རོལ་སྟབས་རྣམས་ནི་པད་སྡོང་གིས་འདྲེན་པའི། ། གཙོ་འཁོར་གསུམ་མམ་ལྔ་སོགས་བྱས་པ་དང་། ། བཞེངས་སྐུ་ལ་ཡང་དེ་བཞིན་འབྱུང་ཞེས་བྱ། ། ཞེས་པ་ལྟར་ཡིན་ཞིང་། ཡུལ་ཕྱོགས་དེའི་ལྷ་རིགས་ལྷ་མོའི་སྐུ་བརྙན་དག་ནི། བརྟག་ཐབས་ལས། ལྷ་མོའི་རིགས་རྣམས་འཁྱོག་ལེགས་ཤ་རྒྱུད་གཙང་། ། ཞལ་དཀྱིལ་ཟླ་བ་གང་བ་ཟླུམ་པའི་དབྱིབས། ། སྤྱན་གྱི་གཟིགས་སྟངས་སྙན་གོང་ཨུཏྤལ་ལ། ། ཟུར་གྱིས་བལྟ་བ་སྒེག་པའི་ཉམས་འགྱུར་ཅན། །
ནུ་འབུར་གླིང་ངམ་སྤྱི་བོ་ལྟར་མཐོ་ཞིང་། ། ལྟེ་བའི་ཁུང་ཟབ་སྟ་ཟུར་མཛེས་ཤིང་དོད། ། ཕྱག་ཞབས་སོར་མོ་པད་རྩ་ལྟར་མཉེན་མ། ། འདུག་སྟངས་ལྷོད་ཅིང་དེས་པའི་ངང་ཚུལ་ཅན། ། ལྟག་པར་ཉེ་བའི་རལ་པའི་ཁུར་མཐོ་བ། ། དེར་མདུན་རིགས་བདག་གསལ་གནས་རིན་པོ་ཆེ། ། དབུ་རྒྱན་མེ་ཏོག་གིས་འབྲེལ་ཕྲེང་བ་དང་། ། འཁྱུད་ལེགས་རིན་ཆེན་གདུ་བུ་ཕྲ་གཟུགས་ཅན། ། ཤ་ཚུགས་སྒྲིབ་མི་ཐུབ་པའི་ན་བཟའ་བགོས། ། ཞེས་འབྱུང་བ་ལྟར་ཡིན་ལ།
ཡང་རྒྱ་གར་ཤར་ཕྱོགས་ཟ་ཧོར་ཨུ་ཌི་བི་ཤའི་ལྷ་རིགས་ནི། བརྟག་ཐབས་ལས། ཤར་ཕྱོགས་བྱེ་བྲག་ཟ་ཧོར་ཡུལ་གྱི་ལྷ། ། ལི་དཀར་ཤར་ཕྱོགས་ལྷ་རིགས་གཙང་མ་ལ། ། གསེར་དངུལ་ཟངས་ཀྱི་གོ་གུ་ཤ་བཞིན་བཟོས། ། དངུལ་ཟངས་སྤྱན་འབྱེད་བྱས་དང་ཁ་ཅིག་ལ། ། མུ་ཏིག་ཤེལ་སོགས་རིན་ཆེན་ཕང་ཕུང་སྤྲས། ། མཆོག་ཏུ་ཡི་གར་འོང་པ་འབའ་ཞིག་འབྱུང་། ། ཞེས་འབྱུང་བ་ལྟར་ཡིན་ནོ། ། རྒྱ་གར་གྱི་ལྷ་རིགས་གསུམ་པ་ལྷོ་ཕྱོགས་ཀྱི་སྐུ་གཟུགས་ནི།
བརྟག་ཐབས་ལས། ལྷོ་ཕྱོགས་ལྷ་རྣམས་ཕལ་ཆེར་ལི་དམར་ཏེ། ། ཞལ་གྱི་དཀྱིལ་འཁོར་དཀྱུས་ཐུང་སོག་ཁ་ཅན། ། ཤ་ཉམས་ལྷོད་ཅིང་སྤྱན་བར་ཅུང་ཟད་ཡངས། ། ཤངས་ཀྱི་གཟེངས་དམའ་དཔྲལ་མཚམས་དབྱེས་མི་ཕྱེད། ། འགྱིང་བག་བདེ་ཉམས་ཡོད་པ་རེ་རེ་ཙམ། ། ན་བཟའ་སྐུ་ལ་འཁྲིལ་ཞིང་གཟོང་རིས་མེད། ། ཁྲི་པད་ཡངས་ཤིང་པདྨའི་འདབ་མ་ཆེ། ། ཆིག་རྐྱང་པད་མགོ་ཅུང་ཟད་ཞུམ་པ་ལ། ། ཁ་སེར་ཟེའུ་འབྲུ་གཟོང་རིས་མཛེས་པ་ཡོད། །
ཁ་སྦྱར་པད་རྐྱང་ཅི་རིགས་ཡོང་བ་ཡིན། ། ཚ་གསེར་མདོག་དམར་ཤིན་ཏུ་འཐུག་པ་ལ། ། གར་བུ་རྒྱུ་བཟང་ལི་དཀར་སྲིད་པ་ཙམ། ། ཞེས་འབྱུང་བ་ལྟར་ལས། དེ་བཞིན་གཤེགས་པའི་སྐུ་རྣམས་ནི། བརྟག་ཐབས་ལས། ཁྱད་པར་བཟོ་བོས་ལས་བགྱིས་རྒྱལ་བའི་སྐུ། ། རྒྱུ་ཁྱད་ཛྷཻ་ཀྵིཾ་ཟངས་རྙིང་ཤས་ཆེ་བ། ། ཚུགས་དྲང་ཡ་ཡོ་མེད་ཅིང་ཡངས་པའི་སྤྱན། ། ཞལ་དཀྱུས་ཐུང་ཙམ་གཟིགས་ཕྱོགས་མཐོ་བ་ཉིད། །
ཕྱག་ཞབས་རིང་ཞིང་གྱོང་ཉམས་ལྷུན་ཆགས་པ། ། ན་བཟའ་སུལ་ཅན་ཤ་རྒྱུད་གསལ་ཞིང་མཛེས། ། པད་གདན་ལྡེམ་མོ་ཁྲི་གདན་རྒྱབ་ཡོལ་རྣམས། ། ཡུལ་དབུས་བཟོ་ཡི་འཁྱུན་དང་རྗེས་སུ་མཐུན། ། ལི་རིགས་དཀར་སེར་ལས་གྲུབ་རེ་རེ་ཙམ། ། ཞེས་པ་ལྟར་དང་། རྒྱལ་བ་རིགས་ལྔ་ནི། རིགས་ལྔ་རྒྱན་ཅན་དང་ནི་རྒྱན་སྤངས་པ། ། ཞེས་འབྱུང་བ་ལྟར་ཡིན་ལ། ཡང་ཡུལ་ཕྱོགས་དེའི་བྱང་སེམས་ཀྱི་སྐུ་གཟུགས་དག་ནི།
བརྟག་ཐབས་ལས། བྱང་ཆུབ་སེམས་དཔའ་རྒྱན་སྤྲས་ཇི་སྙེད་པའི། ། སྐུ་རྣམས་འགྱིང་བག་ཆུང་ཞིང་སྐུ་དྲང་བ། ། ཞལ་ཁྱིམ་སྒོང་གཟུགས་ཅུང་ཟད་སྟོད་རྒྱས་པ། ། གཙུག་ཏོར་རྒྱབ་ཉེ་པྲོག་ཞུ་གསུམ་མམ་ལྔ། ། ཁྱོན་ཆེ་ཧ་ཅང་མཛེས་མིན་རྩེ་མོ་རྣོ། ། ཤ་ཉམས་གྲིམ་ཞིང་རུས་ཚུགས་སྲོག་སྙམ་པ། ། ཡུག་གོན་མདུད་པ་ལྷོད་པའི་རྣམ་པས་ཀླུབ། ། ཅེས་པ་ལྟར་དང་། ཡུལ་ཕྱོགས་དེའི་ལྷ་རིགས་སྒྲོལ་མ་སོགས་སེམས་མའི་ཚོགས་ཀྱི་སྐུ་བརྙན་ནི།
བརྟག་ཐབས་ལས། སྒྲོལ་མ་ལ་སོགས་སྒོང་ཞལ་སྒེག་པའི་ཉམས། ། ཟུར་གྱིས་བལྟ་ཕྱོགས་ཨུཏྤལ་ནས་འདྲའི་སྤྱན། ། ནུ་འབུར་གསལ་དོད་སྐེད་སྐབས་ཕྲ་བ་ཉིད། ། ཤ་ཚུགས་སྒྲིབ་མིན་ན་བཟའ་གཟོང་རིས་ཅན། ། དབུ་རྒྱན་རིན་ཆེན་འོད་འཕྲོའི་གཟུགས་ཅན་དང་། ། ཕྱག་མཚན་ཨུཏྤལ་སྡོང་བུའི་སྟེང་གནས་པ། ། པདྨ་ཟླ་བའི་གདན་རྣམས་འཛིབ་མོ་སྟེ། ། གསེར་དངུལ་ཕྲ་འཇུག་ལྷ་རིགས་འདི་ལ་མིན། ། ཞེས་འབྱུང་བ་བཞིན་ཡིན་ཞིང་།
ལྷོ་ཕྱོགས་ཀྱི་ལྷ་རིགས་ལ་ཁྲོ་བོའི་སྐུ་བརྙན་ལི་ལས་གྲུབ་པ་ཤིན་ཏུ་ཉུང་ཞིང་། རྡོ་དང་ཤིང་སོགས་ལས་བརྐོས་སུ་བྱས་པ་མང་དུ་འབྱུང་བ་ཡིན་ཏེ། བརྟག་ཐབས་ལས། སྔགས་སྐུ་ཁྲོ་བོའི་རིགས་རྣམས་ལྷོ་ཕྱོགས་བཟོ། ། ལི་རིགས་ལས་བགྱིས་ཉུང་ཟད་ཙམ་དུ་རྟོགས། ། རྡོ་དང་ཤིང་ལས་བརྐོས་བྱས་ཁྲོ་བོའི་སྐུ། ། བཞེངས་སྐུའི་རིགས་དང་མཛད་པ་བརྒྱད་པ་སོགས། ། བྱང་ཆུབ་ཤིང་ལ་བརྟེན་པའི་ཐུབ་སྐུ་དང་། ། ཁྱད་པར་རྡོ་རྗེ་གདན་གྱི་བཀོད་པའི་དབྱིབས། ། ན་དྲུག་རྒྱན་གྱིས་མཛེས་པའི་གནྡྷོ་ལ། །
བེ་ཏའི་ཡུལ་དུ་བཟོ་བྱས་ཇི་སྙེད་འབྱུང་། ། ཞེས་བཤད་པས་སོ། ། ལྷོ་ཕྱོགས་ཀྱི་ནང་གསེས་བེ་ཏའི་ལྷ་རིགས་ནི། བྱེ་བྲག་བེ་ཏའི་ཡུལ་གྱི་ལྷ་རིགས་ལ། ། གཞན་རྣམས་ལྷོ་ཕྱོགས་སྤྱི་དང་འདྲ་བ་ལ། ། ཞལ་རས་སོག་ཁ་ཅུང་ཟད་ཆུང་བ་ཙམ། ། ན་བཟའི་རྒྱན་ལ་གཟོང་རིས་བྱས་པ་ཡོད། ། གཞན་ཡང་ཞལ་ཁྱིམ་ལྷོ་ཕྱོགས་ལྷ་རིགས་ལ། ། ཅུང་ཟད་དཀྱུས་ཐུང་སྤྱན་ཆེ་ཤངས་གོང་ཉག ། ཞལ་ཁུང་སྐྱོང་ཞིང་མཆུ་སྒྲོས་ཅུང་ཟད་བཙོང་། །
རྒྱན་གཙང་དར་དཔྱངས་ན་བཟའ་ལྷུབ་མ་རགས། ། ཕྱག་ཞབས་སོར་མོ་པདྨའི་སྒྲོས་མི་གཙང་། ། པདྨ་ཉིས་བརྩེགས་ཡ་མར་གཉིས་ཀ་ལྡན། ། སྟེང་གི་མུ་ཏིག་མེད་པ་ཤས་ཆེར་འབྱུང་། ། ཞེས་འབྱུང་བ་ལྟར་རོ། ། རྒྱ་གར་གྱི་ལྷ་རིགས་བཞི་པ་ནུབ་ཕྱོགས་ཁ་ཆེའི་ཡུལ་གྱི་སྐུ་གཟུགས་ནི། བརྟག་པའི་ཡི་གེ་ལས། ནུབ་ཕྱོགས་ལྷ་ནི་ཁ་ཆེའི་ལྷ་ཡིན་ཏེ། ། རྒྱུ་ལ་ལི་དཀར་ལི་དམར་གཉིས་ཀ་སྲིད། ། ཞལ་གྱི་དཀྱུས་རིང་ཚོ་ལ་སྟོད་སྨད་ཆུང་། །
སྤྱན་བར་དོག་ཅིང་ཤངས་ཀྱི་སྒང་ཟླུམ་བཟང་། ། ཞལ་མཆུའི་སྒྲོས་འཐུག་དངུལ་ལམ་ཟངས་སྤྱན་ཅན། ། འགྱིང་བག་བདེ་ཉམས་ཆུང་ཞིང་ལྷུ་ཚིགས་ཐུང་། ། ན་བཟའ་སྐུ་ལ་འཁྲིལ་ཞིང་གོས་འཁྱུད་རིང་། ། རགས་ཞིབ་འཚམས་ལ་གཙུག་ཏོར་ནོར་བུ་ནུབ། ། མུ་ཏིག་ཐོད་བཅིངས་མུ་ཏིག་དོ་ཤལ་དང་། ། མེ་ཏོག་རྒྱན་གྱིས་སྤྲས་པའང་སྲིད་པ་ཡིན། ། པདྨ་དབྱིག་མོ་ཆིག་རྐྱང་འདབ་མ་ཆེ། ། པད་མགོ་ཅུང་རྒྱས་ཁ་སྦྱར་རྐྱང་པའང་སྲིད། ། གདན་ཁྲི་ལ་སོགས་ཅི་རིགས་ཡོང་བ་ཡིན། །
ཞེས་པ་ལྟར་ལས། སངས་རྒྱས་ཀྱི་སྐུ་གཟུགས་རྣམས་ནི། ལི་མ་བརྟག་པའི་ཡི་གེ་ལས། ཁ་ཆེའི་བྱེ་བྲག་ཇི་སྙེད་ནུབ་ཕྱོགས་ཏེ། ། ཡུལ་དེའི་བཟོ་བོས་བསྒྲུབས་པའི་སྐུ་ཡི་རྟེན། ། ལུགས་ཀྱིས་བླུགས་སྟབས་སྲབ་པས་ལྗིད་ཆུང་ཙམ། ། སྐུ་སྟོད་རྒྱས་ཤིང་ཐུགས་ཁའི་ཐད་མཐོ་བ། ། ཕྲག་པའི་ཐལ་གོང་མཚམས་ནས་དཔུང་པའི་བར། ། རིམ་གྱིས་སྨད་པ་ཤ་རྒྱུད་ཤིན་ཏུ་གྲིམས། ། ཞལ་ཁྱིམ་སྒོང་གཟུགས་ཤངས་བཟང་སྤྱན་གྱི་དབྱིབས། །
པདྨའི་འདབ་འདྲ་འབོར་ཆགས་གཙུག་ཏོར་ནི། ། བྱིལ་གཟུགས་ཏོག་ཅན་སྙན་ཤལ་རིང་འཕྱང་བ། ། སྙན་འཇུག་སྦགས་འདྲ་ཕྱག་ཞབས་ཤིན་ཏུ་མཛེས། ། ན་བཟའ་གོས་འཁྱུད་སུལ་རན་རྩིང་ཞིབ་སྙོམས། ། རྒྱ་མཚོའི་རླབས་འདྲའི་གོས་ཀྱི་སུལ་མང་བར། ། བགྱིས་པ་འགའ་ཞིག་འབྱུང་ཞིང་ཁྲི་པད་རྣམས། ། ནས་འདྲའི་པད་འདབ་ཁྱོན་ཡང་ལྡེམ་མོ་དང་། ། ཁྲི་ལ་སེང་གེ་གླང་ཆེན་སོགས་འབྱུང་བ། ། གདོང་བསྟན་འདེགས་པའི་ཉམས་དོད་ཁྲི་པད་མཐར། ། ཁ་ཆེའི་ཡི་གེའི་གཟུགས་དང་ཡང་དེ་ཡི། །
མཚན་གྱི་ངེས་པ་གཟོང་རིས་བྱས་པ་འབྱུང་། ། ཞེས་པ་ལྟར་ཡིན་ཞིང་། ཡུལ་ཕྱོགས་དེའི་བྱང་སེམས་ཀྱི་སྐུ་གཟུགས་དག་ནི། སེམས་དཔའ་རྩེ་རྣམས་འཁྱོག་ཅིང་ཞལ་སྒོ་ནི། ། སྟོད་སྨད་ཆ་མཉམ་ཞལ་མཆུ་འཐུག་ཅིང་སྤམ། ། ཤངས་དང་མཁུར་ཚོས་མཐོ་སྙམ་མཛེས་པའི་གདོང་། ། གཙུག་ཏོར་ཧ་ཅང་མཐོ་མིན་ནོར་བུས་སྤྲས། ། མེ་ཏོག་ཕྲེང་དང་དབུ་རྒྱན་ཨུཏྤལ་འདབ། ། དཀྱུས་སུ་བཅད་པའི་གཟུགས་འདྲ་རིགས་བདག་མཚན། ། འཁོར་ལོས་མཛེས་པའི་ཕྱག་ཞབས་དྲ་བས་འབྲེལ། །
རིན་ཆེན་གདུ་བུ་རིམ་པ་མང་བ་ཅན། ། ན་བཟའ་སུལ་རན་རོལ་སྟབས་ངལ་བསོ་རྣམས། ། པད་འདབ་ཁྱོན་ཆེའི་སྟེང་ན་སྒེག་པའི་ཉམས། ། གཡས་རྣམས་ཕྱག་མཚན་བཟུང་སྟབས་བདེ་མིན་ཙམ། ། ཅིག་ཤོས་པད་སྡོང་ལ་བརྟེན་མང་བ་ཉིད། ། དེ་དག་གཙོ་འཁོར་གསུམ་རྣམས་དཔག་མེད་ཅིང་། ། ཀླུ་དང་ཤང་ཤང་ཏེའུ་པ་ཊ་ཡིས། ། འཁོར་མོར་པད་སྡོང་བྱས་པའི་ཚུལ་ལྟ་བུས། ། བཏེགས་པའི་ཁྲི་དང་རྒྱབ་ཡོལ་འབུར་ཆགས་ཀྱི། ། བཟོ་བཀོད་ཅན་དང་ལྡེམ་མོ་གཟོང་རིས་ཅན། །
རྣམ་པ་གཉིས་འབྱུང་ཞེས་པ་ལྟར་དང་། ཡུལ་ཕྱོགས་དེའི་ཁྲོ་བོའི་སྐུ་བརྙན་ནི། གཞན་ཡང་ཁྲོ་བོའི་སྐུ། ཤ་རྒྱུད་གྲིམ་ཞིང་ཞལ་ཁྱིམ་སྟོད་རྒྱས་པ། ། ཁྲོ་གཉེར་རིང་བ་རྩུབ་ཉམས་ཤངས་དཀྱུས་ཐུང་། ། ཞལ་བགྲད་མཆེ་བ་རིང་ཞིང་མཆུ་འཕྱང་བ། ། མི་མགོའི་ཅོད་པན་དག་དང་དོ་ཤལ་དང་། ། དུར་ཁྲོད་རྒྱན་རྣམས་གད་བརྡར་གཙང་མིན་པ། ། དབུ་སྐྲ་བཅིངས་པའི་ངོས་ལ་གཟོང་རིས་ཅན། ། ཆིག་པད་བརྩེགས་པར་མདུན་ཉིད་རྒྱབ་ལེབ་ཆགས། །
རོ་གདན་ལ་སོགས་གཟོང་རིས་གཏིང་ཟབ་པས། ། རྩུབ་ཉམས་ཆེ་ཞིང་རྒྱབ་ཡོལ་ཐེར་མོ་ལ། ། ཆོལ་སྟོན་མེ་ལྕེས་རྩེ་གཟུགས་བྱས་པ་འབྱུང་། ། ཞེས་འབྱུང་བ་ལྟར་ཡིན་ནོ། ། རྒྱ་གར་གྱི་ལྷ་རིགས་ལྔ་པ་བྱེ་བྲག་པའི་ལྷ་ནི། བརྟག་ཐབས་ཀྱི་ཡི་གེ་འགའ་ཞིག་ལས། དབུས་འགྱུར། ཤར། ལྷོ། ནུབ་དང་བཞིའི་ལྷ་རིགས་བྱིངས་དང་མི་འདྲ་བའི་ལྷ་ལ་འཇོག་པ་ཡིན་ཏེ།
བྱེ་བྲག་པ་ཞེས་པའི་དོན་ཡང་། དབུས་འགྱུར་འཆང་དང་ཤར་ལྷོ་ནུབ་རྣམས་སུ། ། དེ་དེའི་ཡུལ་གྱི་བཟོ་བོས་མ་བགྱིས་པའི། ། སྐུ་ཡི་ཚུགས་དང་ཞལ་གདོང་ན་བཟའི་ཁྱུན། ། བཟོ་རིགས་འདྲེས་པ་བྱེ་བྲག་ལྷ་ཞེས་བརྗོད། ། ཅེས་པ་ལྟར། དབུས་འགྱུར་སོགས་ཡུལ་དེ་དང་དེར། ཡུལ་ཕྱོགས་གཞན་གྱི་བཟོ་བོས་བཞེངས་པའི་སྟབས་ཀྱིས་ལྷའི་བཟོ་རིགས་འདྲེས་པ་རྣམས་ལ་བཤད་ལ། ཡང་བརྟག་ཐབས་ཁ་ཅིག་ལས། དབུས་འགྱུར་བྱེ་བྲག་པའི་སྐུ་གཟུགས་ནི།
བྱེ་བྲག་དབུས་འགྱུར་འཆང་གི་བྱེ་བྲག་ཡུལ། ། ཝ་ར་ན་སིའི་ཡུལ་གྱི་ཁྱད་པར་ནི། ། ལི་དམར་དབུས་ཀྱི་ལྷ་རིགས་གཙང་མ་ལ། ། འཛམ་བུ་ཆུ་བོའི་གསེར་གྱི་སྲབ་འཐུག་རན། ། ཁ་དོག་མཆོག་ཏུ་ལེགས་པར་གསོལ་བ་ཡོད། ། ཅེས་པ་དང་། ཤར་ཕྱོགས་བྱེ་བྲག་པ་ནི། ཤར་ཕྱོགས་བྱེ་བྲག་བྲི་ལི་བལ་པོའི་ལྷ། ། ལི་དཀར་ཤར་ཕྱོགས་ལྷ་རིགས་གཙང་མ་ལ། ། རྒྱན་གྱི་ཁྱད་པར་གསེར་དངུལ་ཟངས་གསུམ་སྤྲས། །
དངུལ་བཟང་སྤྱན་འབྱེད་སྤྲས་པ་ཡོད་པ་ཡིན། ། ཁ་ཅིག་མུ་ཏིག་དོ་ཤལ་སྤྲས་པ་དང་། ། རིན་ཆེན་ཕྲ་ཕུང་སྤྲས་པའང་སྲིད་ཅེས་ཟེར། ། ཞེས་པ་ལྟར་དང་། ནུབ་ཕྱོགས་ཁ་ཆེ་བྱེ་བྲག་པ་ནི། ནུབ་ཕྱོགས་བྱེ་བྲག་ཁ་ཆེའི་ཡུལ་གྱི་ལྷ། ། ཞལ་དཀྱུས་ཐུང་ཞིང་ཞལ་གྱི་དཀྱིལ་འཁོར་ཟླུམ། ། ཤངས་ཀྱི་མཐོ་དམའ་འཚམས་ཤིང་ཅུང་ཟད་འདལ། ། ན་བཟའ་སྐུ་ལ་འཁྲིལ་ཞིང་གོས་འཁྱུད་ཉུང་། ། སྐུ་ཡི་ཚུགས་བཟང་འགྱིང་བག་ཅུང་ཟད་གྱོང་། །
ཕྱག་ཞབས་སོར་མོ་ཅུང་ཟད་སྒྲོས་མི་གཙང་། ། རྒྱན་ཡང་ཧ་ཅང་མི་མང་ཅུང་ཟད་དབྱིག ། ཤས་ཆེར་པད་གདན་བཞུགས་ཁྲི་མེད་པ་མང་། ། ཡོད་རྣམས་ཁ་ཆེའི་ལྷ་དང་མཚུངས་པ་ཡིན། ། ཞེས་པ་ལྟར་དང་། ལྷོ་ཕྱོགས་བྱེ་བྲག་པ་ནི། ལྷོ་ཕྱོགས་བྱེ་བྲག་བལ་པོའི་ཡུལ་གྱི་ལྷ། ། ཞལ་ཁྱིམ་ལྷོ་ཕྱོགས་ལྷ་རིགས་འདྲ་བ་ལ། ། ཅུང་ཟད་དཀྱུས་ཐུང་སྤྱན་ཆེ་ཤང་གོང་ཉག ། ཤངས་ཁུང་སྐྱོང་ཞིང་མཆུ་སྒྲོས་ཅུང་ཟད་བཙོང་། །
རྒྱན་གཙང་དར་དཔྱངས་ན་བཟའ་ལྷུག་ལ་རགས། ། ཕྱག་ཞབས་སོར་མོ་པདྨའི་སྒྲོས་མི་གཙང་། ། པདྨ་ཉིས་བརྩེགས་ཡ་མར་གཉིས་ཀ་ལྡན། ། སྟེང་གི་མུ་ཏིག་མེད་པ་ཤས་ཆེར་འབྱུང་། ། སྐུ་ཡི་འགྱིང་བག་བདེ་ཉམས་དོད་པ་སྟེ། ། ཤས་ཆེར་འདེབས་ཀྱི་ཚུལ་དུ་བཞུགས་པ་མང་། ། རྡོ་རྗེ་སྐྱིལ་ཀྲུང་ཕྱེད་སྐྱིལ་ལ་སོགས་ཡོད། ། འདི་དག་རྒྱུ་ལ་ལི་དཀར་ལ་སོགས་འདྲེས། ། ཞེས་པ་ལྟར་དུ་བཀོད་ནས། བྱེ་བྲག་པ་ལ་ཡུལ་ཕྱོགས་དེ་དང་དེའི་བཟོ་བོས་བྱས་པའམ་མ་ཡིན་ཡང་རུང་།
ཡུལ་དེ་དང་དེའི་ལྷ་རིགས་གཙང་མ་ཡིན་པ་དང་མ་ཡིན་པའི་རིགས་ཡོད་ཀྱང་ཡུལ་ཕྱོགས་དེ་ཉིད་ཀྱི་ལྷ་རིགས་བྱིངས་ལས་སྐུའི་དབྱིབས་དང་། རྒྱན། བཞུགས་སྟབས། ཁྲི་གདན་སོགས་ཕལ་ཆེར་འདྲ་བ་ལ་མི་འདྲ་བ་ཅུང་ཟད་ཡོད་པའི་སྐུ་གཟུགས་རྣམས་ལ་འདི་རང་གི་ལུགས་ཀྱི་བྱེ་བྲག་པའི་ངོས་འཛིན་དུ་བཤད་པས་གཙོ་ཆེར་ཡུལ་ཕྱོགས་སྤྱི་དང་བྱེ་བྲག་གི་སྒོ་ནས་དབྱེ་བ་དང་། ཡང་བཟོ་རིགས་ཀྱི་སྒོ་ནས་ཀྱང་ཅུང་ཟད་ཕྱེ་བར་མཛད་ཅིང་། ཡང་དཔྱད་དོན་ཁ་ཅིག་ལས། གོང་དུ་དྲངས་པ་ལྟར། རྒྱ་གར་ལ་ཡང་དབུས་འགྱུར་ཤར་ནུབ་དང་། ། ལྷོ་བྱང་རེ་རེར་སྤྱི་དང་བྱེ་བྲག་དབྱེ། ། ཞེས་རྒྱ་གར་དབུས་ཤར་ལྷོ་ནུབ་བཞི་ལ་ཡུལ་ཕྱོགས་དེ་དང་དེའི་ལྷ་རིགས་ལ་དེ་དང་དེའི་ལྷ་རིགས་སྤྱི་དང་།
ཡུལ་ཕྱོགས་དེའི་བྱེ་བྲག་གམ་ནང་གསེས་ཀྱི་ལྷ་ཁྱད་པར་བ་འགའ་ཞིག་ལ་བྱེ་བྲག་པའི་ལྷ་ཞེས་བཤད་དེ། དབུས་འགྱུར་གྱི་བྱེ་བྲག་པ་ནི། བྱེ་བྲག་རྡོ་རྗེ་གདན་པས་བཞེངས་པ་ཡིས། ། གདན་ཆུང་མར་གྲགས་ལི་དཀར་འབའ་ཞིག་སྟེ། ། ཅུང་ཟད་དབུ་ཆུང་ཞལ་ནས་མཁུར་ཚོས་རྒྱགས། ། ཞེས་པ་ལྟར་དང་། ཤར་ཕྱོགས་ཀྱི་བྱེ་བྲག་པ་ནི། ཤར་ཕྱོགས་བྱེ་བྲག་ཟ་ཧོར་ཡུལ་གྱི་ལྷ། ། ཞེས་སོགས་གོང་དུ་དྲངས་པ་ལྟར་དང་། ལྷོ་ཕྱོགས་པའི་བྱེ་བྲག་པ་ནི།
བྱེ་བྲག་བེ་ཏའི་ཡུལ་གྱི་ལྷ་རིགས་ལ། ། ཞེས་སོགས་གོང་ལྟར་དང་། ནུབ་ཕྱོགས་ཀྱི་བྱེ་བྲག་པ་ནི། བྱེ་བྲག་ཚུགས་བཟང་དབུས་འགྱུར་ལྷ་འདྲ་ལ། ། མགུལ་ཕྲ་ཞལ་རས་སོག་ཁ་དོད་པ་དང་། ། ཕྱག་ཞབས་སྐྱེ་འཚམས་ཕྲ་ཞིང་ཞབས་མཐིལ་རྒྱགས། ། ཞེས་པ་ལྟར་རོ། ། བྱང་ཕྱོགས་བྱེ་བྲག་པ་ནི། བྱེ་བྲག་བལ་པོའི་ལྷ་ཡིན་རྟོགས་པར་སླ། ། ཞེས་བལ་པོའི་ལྷ་ལ་བཤད་དོ། །
དེས་ན་བྱེ་བྲག་པའི་ལྷ་རིགས་འདི་ལ་དཔྱད་དོན་རྣམས་ཅུང་ཟད་མི་མཐུན་ཡང་། བཟོ་རིགས་འདྲེས་པ་ལ་བྱེ་བྲག་པར་བཤད་པར་འདི་འཐད་པར་སེམས་ཏེ། སྟོད་ཧོར་གྱི་ཡུལ་ལྟ་བུར་ཁ་ཆེའི་བཟོ་བོས་བསྒྲུབས་པའི་སྐུ་གཟུགས་རྣམས་སྟོད་ཧོར་ཁ་ཆེ་བྱེ་བྲག་པའི་ལྷ་རིགས་སུ་འཇོག་རིགས་ཀྱི། དེ་ལས་གཞན་དུ་བསྡུ་དཀའ་བས་སོ། ། གནས་དང་བཟོ་བོ་དེ་བཞིན་གྱིས་བསྒྲུབས་པའི་སྐུ་གཟུགས་རྣམས་ལ་དཔྱད་དོན་ལ་ལ་ལས། ནུབ་ཕྱོགས་ལྷ་རིགས་དག་ལས་འཕྲོས་པའི་ལྷ། ། རྒྱུ་ནི་ལི་དཀར་སེར་ཤས་ཆེ་བ་ལ། ། ཞལ་རས་དཀྱུས་རིང་སྒོང་གཟུགས་ཅུང་ཟད་དོད། ། ཤངས་དཀྱུས་རིང་ཞིང་སྒང་ཟླུམ་བཟང་བ་སྟེ། ། སྤྱན་ཡང་ཅུང་ཆེ་སྐུ་ཡི་ཚུགས་བཟང་བ། །
འགྱིང་བག་བདེ་ཆ་ཆུང་ཞིང་ཕྱག་ཞབས་མཉེན། ། ཤ་འགྱུར་རགས་ཤིང་ཤ་ཚོགས་འཚམས་པ་དང་། ། ན་བཟའ་སྐུ་ལ་འཁྲིལ་ཞིང་གོས་འཁྱུད་ཅིང་། ། དངུལ་ལམ་ཟངས་ཀྱིས་སྤྱན་དང་ཞལ་མཆུ་བརྒྱན། ། ཨུཏྤལ་མེ་ཏོག་ལ་སོགས་རྒྱན་མཛེས་པས། ། གདུ་བུའི་རྒྱན་དུ་བྱས་པའང་སྲིད་པ་ཡིན། ། པདྨ་ཁ་སྦྱར་སྐེད་ཉག་འབའ་ཞིག་ལ། ། པདྨའི་འདབ་མ་སྦུག་ཅིང་ཆེ་བའམ། ། ཀླུ་ཡིས་བཏེགས་པའི་ཁྲི་གདན་གྲུ་བཞིའམ། ། ཟླུམ་པོ་ལ་སོགས་ཅི་རིགས་འབྱུང་བ་ཡིན། །
ཁྲི་པད་རྒྱབ་ཡོལ་ཅན་ཡང་སྲིད་པ་ཙམ། ། འདི་ནི་ཁ་ཆེའི་ཡུལ་གྱི་ལྷ་བཟོ་བས། ། སྟོད་ཧོར་གནས་སུ་བསྒྲུབས་པར་ཤེས་པར་བྱ། ། འདི་ལ་ཁ་ཆེའི་ལྷ་རིགས་ཇི་བཞིན་པ། ། ཁྲོ་ལི་ནག་དང་དམར་བ་སྲིད་པས་ན། ། དེ་དག་གནས་དང་བཟོ་བོ་སྔ་མ་བཞིན། ། ཞེས་ནུབ་ཕྱོགས་ལྷ་རིགས་ལས་འཕྲོས་པའི་སྐུ་གཟུགས་སུ་བཤད་པས་ནུབ་ཕྱོགས་ཀྱི་ལྷ་རིགས་རང་དུ་བསྡུ་ཡང་མ་ནུས། གཞན་རྒྱ་བོད་ཀྱི་ལྷ་རིགས་གང་དུ་ཡང་མ་བསྡུས་ལ། དེས་ན་ནུབ་ཕྱོགས་ལས་འཕྲོས་པའི་ལྷ་རིགས་ཞེས་པའི་ལྷ་རིགས་ཟུར་པ་དཔྱད་དོན་གཞན་གང་ལས་ཀྱང་མ་བཤད་ཅིང་། ནུབ་ཕྱོགས་ཀྱི་ལྷ་རིགས་ལས་འཕྲོས་པའི་ལྷ་རིགས་སུ་འདོད་པ་པོ་རང་གི་དཔྱད་དོན་ལས།
རིགས་ལ་རྒྱ་གར་སྟོད་ཧོར་ཧོར་དང་བོད། ། རྒྱ་ནག་གསར་རྙིང་རྣམ་པ་དྲུག་ཏུ་འདོད། ། ཅེས་རྩ་བའི་ལྷ་རིགས་དྲུག་ཏུ་བཤད་པ་གང་དུ་མ་འདུས་པས་བྱེ་བྲག་པར་བསྡུས་ན་ལེགས་པས་སོ། ། གོང་དུ་བཤད་པའི་རྒྱ་གར་གྱི་ལྷ་རིགས་ལ་དབུས་དང་ཕྱོགས་བཞིའི་ལྷ་རིགས་བཞིར་བཤད་པའི། བྱང་ཕྱོགས་ཀྱི་ལྷ་རིགས་ནི། བརྟག་ཐབས་ལས། རྒྱ་གར་བྱང་ཕྱོགས་ལི་དཀར་ར་གན་དང་། ། ཅུང་ཟད་བསྲེས་པས་རག་སྐྱ་འདྲ་བ་ལ། ། ཚུགས་མཉེན་འགྱིང་བག་བདེ་ལ་ཞལ་རས་ནི། ། དཀྱུས་ཐུང་སྒྲོས་གཙང་ཤངས་བཟང་སྤྱན་བར་དོག །
ཁྲི་དང་རྒྱན་མཛེས་ལི་དམར་སྲིད་པ་ཙམ། ། རྒྱུ་འདྲ་ལྡེམ་གྱི་ཚུལ་དུ་བཞུགས་པ་ཡོད། ། ཅེས་པ་ལྟར་རམ། ཡང་དཔྱད་དོན་ཁ་ཅིག་ལས། ཡང་ལེ་ཤོད་སོགས་གནས་ཆེན་དེ་དག་ཏུ། ། ལྷ་རིགས་ཐོག་མཐའ་གཉིས་སུ་ཤེས་བྱ་སྟེ། ། ཞེས་རྒྱ་གར་བྱང་ཕྱོགས་ཀྱི་ལྷ་བལ་པོའི་ལྷ་ལ་བཤད་ནས། དེ་ལ་ཡང་བལ་རྙིང་དང་། དེའི་རྗེས་སུ་བྱུང་བའི་ལྷ་རིགས་གཉིས་སུ་ཕྱེ་བའི་སྔ་མ་ནི། རྒྱུ་ནི་རག་རྐྱང་ལུགས་སུ་བྱས་པ་ལ། །
བཞེངས་སྐུ་ཤས་ཆེ་བཞུགས་སྐུ་རེ་རེ་ཙམ། ། ཚུགས་ནི་བུབ་སྙམ་ཞལ་གདོང་སྟོད་སྨད་ཆེ། ། ཤངས་ཟུར་རྣོ་སྙམ་དྲང་ཞིང་སྤྱན་བར་དོག ། རྒྱན་སྤྱོད་ལེགས་ཤིང་ན་བཟའི་སུལ་འཚམས་པ། ། ཕྱག་ཞབས་སོར་མོའི་རྩེ་ལ་སྦོམ་པ་ཙམ། ། མདུན་ངོས་པད་གདན་སྒྲོས་གཙང་གད་བརྡར་ལེགས། ། གསེར་ཆུས་བྱུགས་པ་བལ་རྙིང་ལྷ་ཡིན་ཏེ། ། ཞེས་པ་ལྟར་དང་། ཕྱི་མ་ནི། དེར་རྗེས་འཕུལ་དང་བརྡུང་མ་ཆེར་དར་བས། །
སྐྱེ་མཆེད་གཙང་ཞིང་ཐོ་བའི་ཐར་ལེགས་པ། ། ཚུགས་ལ་འགྱིང་བག་བདེ་ཞིང་ཞལ་གྱི་ཁྱོན། ། གཅིག་ཏུ་ངེས་དཀའ་ངག་གི་གང་དགོས་ཉིད། ། འོན་ཀྱང་ཤངས་དཀྱུས་ཟུར་ཅག་སྒྲོས་དོད་ཅིང་། གཞུང་ཅན་ནང་ཟུར་ཕྲ་ཞིང་ཕྱི་མཐའ་སྦོམ། ། ཞལ་མཆུ་མཛེས་ཆགས་ཅུང་ཟད་དུད་ཉམས་སྐུ། ། རྒྱན་རྣམས་འཁོར་ལོ་པ་ཊ་ཆེར་ལེགས་པ། ། ཕྲ་འཇུག་སྲུབ་ཤེལ་ནལ་དང་གཡུ་རིགས་རྣམས། ། བརྡར་ལེགས་བཟོ་བཀོད་མཛེས་པའི་རྣམ་འགྱུར་དང་། ། ན་བཟའ་སུལ་ལྡན་མཐའ་ཅག་གཟོང་རིས་ལ། །
འཇམ་པར་བྱས་དང་ཤུན་འདབ་པ་ཊ་འཁོར། ། ཁྲི་ལ་སྲོག་ཆགས་སྣ་ཚོགས་གང་བྱུང་ཡང་། ། གདོང་བཞིན་དངོས་ཉམས་ཆུང་ཙམ་ཤ་ཚུགས་ཅན། ། པ་ཊའི་ཁྲོལ་སེང་མེ་ཏོག་ལྡུམ་ཚིགས་གསལ། ། གད་བརྡར་འཇམ་པ་བལ་པོའི་ལྷ་ཞེས་བྱ། ། ཞེས་འབྱུང་བ་ལྟར་ཡིན་ནོ། ། བོད་ཀྱི་ལྷ་རིགས་ཆོས་རྒྱལ་ལི་ལ་ཐོག་མ་ནི། བརྟག་ཐབས་ལས། སྔ་མ་ཆོས་རྒྱལ་སྲོང་བཙན་སྒམ་པོའི་དུས། ། ཛྷཻ་ཀྵིཾ་ལི་དཀར་ལི་དམར་གཙང་མ་ལ། །
དཀར་དམར་ཤོ་སྒྲིགས་བྱས་དང་གསེར་དངུལ་དང་། ། ཤེལ་དང་རྡོ་འཇིམ་སོགས་ལས་བསྒྲུབས་པ་སྟེ། ། ཞལ་གྱི་དཀྱིལ་འཁོར་ཁྱོན་ཡངས་ཤ་ཉམས་འབོལ། ། ཞལ་རས་སྟོད་སྨད་རྒྱས་ཞུམ་མེད་པ་ལ། ། ཅུང་ཟད་དཀྱུས་རིང་ཤངས་བཟང་སྤྱན་དཀྱུས་རིང་། ། མཆུ་སྒྲོས་གཙང་ཞིང་ཚུགས་ལེགས་ཤ་ཉམས་ཆེ། ། ཕྱག་ཞབས་མཉེན་ཅིང་གོས་འཁྱུད་ཉུང་བ་སྟེ། ། ཕལ་སྐད་ལུག་གདོང་ཤིན་ཏུ་མཚར་བ་འདྲ། ། ལྷོ་ཕྱོགས་པ་དང་འདྲ་བའི་པད་གདན་དང་། ། ཁྲི་དང་འབོལ་གདན་ཅི་ཡང་མེད་པའང་སྲིད། །
ན་བཟའ་བེར་དང་ཞབས་ལ་ཆགས་གསོལ་བ། ། དབུ་རྒྱན་གསུམ་པ་རྩེ་མོ་ནང་དུ་བུབ། ། ཕལ་ཆེར་ན་བཟའ་གཟོང་རིས་ཡོད་པ་མང་། ། ཆོས་རྒྱལ་སྐུ་ལ་ན་བཟའ་ལ་ཐོད་མེད། ། ཆགས་ཡོད་གཟོང་རིས་ཅན་ཏེ་ཚ་གསེར་དང་། ། བྱུ་ཚེ་བྱུགས་སམ་ཅི་ཡང་མ་བྱུགས་པ། ། ར་གན་ཁྲོ་ལས་གྲུབ་ན་འདྲ་ཅོག་ཡིན། ། ཞེས་འབྱུང་བ་ལྟར་དང་། དབུ་རྒྱན་ལྔའམ་གསུམ་པ་མང་བ་ཙམ། ། ཞེས་དཔྱད་དོན་ཁ་ཅིག་ལས་འབྱུང་བས་དབུ་རྒྱན་གསུམ་པ་མང་ཞིང་ལྔ་པ་ཡང་འབྱུང་བ་ཡིན་ལ།
ཆོས་རྒྱལ་ལི་མ་ཐོག་མ་འདི་གར་གཙོ་ཆེར་དབུས་འགྱུར་གྱི་བཟོ་བོས་བསྒྲུབས་པས་དབུས་ལྷ་དང་དབྱེ་འབྱེད་དཀའ་ཞིང་། ཁ་ཆེའི་བཟོ་བོས་བསྒྲུབས་པ་འགའ་ཞིག་ཀྱང་འབྱུང་བར་བཤད་ལ། འདི་ཉིད་རྒྱ་གར་ལྷོ་ཕྱོགས་པ་དང་ཤར་ཕྱོགས་པའི་བཟོ་བོས་བསྒྲུབས་པ་མེད་པ་ལྟ་བུར་བཤད་པ་ཡིན་ཏེ། ཟངས་རྙིང་རྒྱུ་བྱས་མ་ག་དྷ་ཡི་བཟོའི། ། ཚུགས་དང་ན་བཟའ་ཁྲི་པད་ལ་སོགས་པ། ། དབྱེ་བའི་ཁྱད་པར་ཕལ་གྱིས་ཤེས་དཀའ་ཞིང་། ། འགའ་ཞིག་ཁ་ཆེའི་བཟོ་བོའི་སོར་རྩེའི་འཕྲུལ། ། དེ་དག་རྣམས་ཀྱང་ནུབ་ཕྱོགས་བཟོ་འཁྱུད་བཞིན། ། ལྷོ་ཤར་བཟོ་བོས་བསྒྲུབས་པ་དེར་སྐབས་དཀོན། ། ཞེས་འབྱུང་བ་ཡིན་པས་སོ། །
འདི་ནི་འཕགས་ཡུལ་གྱི་ལི་མ་དང་ཁྱད་པར་མེད་པར་ཡང་གྲགས་པ་ཡིན་ཏེ། ཆོས་ལི་ཐོག་མ་འཕགས་ཡུལ་ལྷའི་དོ་ཟླར། ། པཎ་གྲུབ་ལོ་ཆེན་རྣམས་ཀྱིས་བསྒྲགས་ཞེས་ཐོས། ། ཞེས་ཀྱང་བརྟག་ཐབས་ཀྱི་ཡི་གེ་ལས་འབྱུང་བ་ཡིན་ནོ། ། གཞན་ཡང་ཆོས་ལི་ཐོག་མ་འདི་ལ་རྒྱ་བཟའ་ཀོང་ཇོས་རྒྱ་ནག་གི་བཟོ་བོ་མཁས་པ་དག་རྒྱ་གར་གྱི་བཟོ་རིགས་ལ་དཔེ་ལེན་དུ་བཅུག་ནས་སྐུ་བརྙན་ལི་མ་མང་དུ་བཞེངས་པས། བཟོ་བོ་རྣམས་རྒྱ་ནག་གི་བག་ཆགས་འཐས་པའི་སྟོབས་ཀྱིས་ཇི་ལྟ་བ་བཞིན་མ་ལོངས་ཀྱང་ཆོས་རྒྱལ་ལི་མ་ཐོག་མའི་ཁོངས་སུ་བགྲང་བར་བྱ་བ་ཡིན་ཏེ། ལི་མ་བརྟག་པའི་ཡི་གེ་ལས། དམ་ཚིག་སྒྲོལ་མ་མིང་གཞན་རྒྱ་མོ་བཟས། ། རྒྱ་ནག་བཟོ་བོའི་ཚོགས་རྣམས་དེར་བོས་ནས། ། ཚུགས་དང་ཕྱག་ཚད་འཕགས་ཡུལ་བཟང་ཤེས་ཏེ། །
དཔེར་བྱས་བཟོ་བཀོད་རྗེས་མཐུན་ཉིད་བྱས་ཀྱང་། ། བག་ཆགས་བརྟས་པའི་རང་གཟུགས་སྒྲིབ་མ་ཐུབ། ། ཞལ་གདོང་ལེབ་སྙམ་སྐྲ་མཚམས་ཐད་དུ་བཅད། ། གཙུག་ཏོར་རྒྱབ་ཉེ་ཤ་ཆེ་ལྷུག་ཉམས་ཅན། ། གད་བརྡར་ཆེར་ལེགས་གསེར་ཆུའི་མདངས་འཚེར་བ། ། དེ་དག་རྣམས་ཀྱང་ཆོས་ལི་ཐོག་མ་ཉིད། ། ཅེས་འབྱུང་བས་སོ། ། ཆོས་རྒྱལ་ལི་མ་བར་མ་ནི། བརྟག་ཐབས་དག་ལས། བར་པ་ཆོས་རྒྱལ་ཁྲི་སྲོང་ལྡེའུ་བཙན་དུས། །
གཞན་རྣམས་སྔ་མ་དག་དང་མཚུངས་པ་ལ། ། ཞལ་དཀྱུས་ཅུང་ཐུང་སོར་མོའི་སྒྲོས་མི་གཙང་། ། ཇོ་ཚེ་བྱུགས་ཤིང་ཕྲ་རྣམས་ཚོན་ཁྲ་འགྱེད། ། ཤམ་གྱི་ལུགས་ཁ་ཅུང་ཟད་མི་གཙང་ཞིང་། ། ཕལ་ཆེར་དབུ་རྒྱན་གསུམ་པ་མང་བ་ཡིན། ། ཆོས་རྒྱལ་སྐུ་ལ་ལ་ཐོད་མེད་པ་ལ། ། དབུ་སྐྲ་ལན་བུ་གཡས་གཡོན་གཉིས་སུ་འཕྱང་། ། དབུ་རྒྱན་གསུམ་པས་མཛེས་པར་བརྒྱན་པར་ཡོང་། ། གྲང་གསེར་བྱུགས་དང་ཅི་ཡང་མ་བྱུགས་པ། ། ཞེས་པ་དང་།
རྒྱལ་སྲས་ཞི་འཚོ་པདྨའི་ངང་ཚུལ་དང་། ། སྡེ་བརྒྱད་སྲིན་པོ་མངག་གཞུག་ཏུ་འཁོལ་བ། ། གྲུབ་པའི་མཐུ་ལྡན་པདྨ་སམ་བྷ་སོགས། ། འཇམ་དབྱངས་ཞལ་སྐྱིན་ཁྲི་སྲོང་ལྡེའུ་བཙན་གྱིས། ། སྤྱན་དྲངས་བསམ་ཡས་ལ་སོགས་གཙང་ཁང་དུ། ། འཕགས་ཡུལ་བཟོ་བོས་གཡའ་ཆགས་ལས་གྲུབ་པའི། ། ལུགས་བཟང་ཚུགས་བཟང་དབུས་ལྷ་ཇི་ལྟ་བ། ། བརྟགས་ཚེ་ཞལ་ཁྱོན་ཐུང་ཙམ་གདོང་བཟང་བ། ། དབུ་སྐྲའི་ཆུན་པོ་ཁྱུན་ཆེ་ཏོག་གིས་སྤྲས། ། དབུ་རྒྱན་གསུམ་ལྡན་རྩེ་རྣོ་རྒྱབ་ཏུ་གེལ། །
གོས་འཁྱུད་སུལ་ཉུང་གཟོང་རིས་མེ་ཏོག་ཅན། ། པད་གདན་འདབ་མ་ཁྱོན་ཆེ་ལྡེམ་མོ་ཉིད། ། བཞེངས་སྐུའི་རྒྱབ་ཡོལ་འོད་འཕྲོའི་རྣམ་པ་དང་། ། དེ་སྟེང་དབུ་འོད་འཁོར་མོར་བརྩེགས་པ་སྟེ། ། གསེར་དམར་གྱིས་བྱུགས་གསེར་སྦྱངས་གར་བུ་བཞིན། ། ཞེས་འབྱུང་བ་བཞིན་ཡིན་ནོ། ། ཆོས་རྒྱལ་ལི་མ་ཐ་མ་ནི། བརྟག་ཐབས་ལས། ཕྱི་མ་མངའ་བདག་ཁྲི་རལ་དུས་སུ་བྱུང་། ། འཕགས་པའི་ཡུལ་གྱི་བཟོ་བོས་བསྒྲུབས་པའི་ལྷ། །
ལི་དཀར་རྩོད་མེད་ལས་གྲུབ་ཡུལ་དབུས་ཀྱི། ། ལྷ་དང་རིགས་འདྲ་ཁྱད་པར་འབྱེད་པ་ལ། ། ཞལ་རས་ཅུང་ཚོ་འགྱིང་བག་བདེ་ཆ་ཆེ། ། དངུལ་ཟངས་སྤྱན་འབྱེད་ཕུལ་དུ་བྱུང་བ་ཡོད། ། ཟངས་ཐང་མ་འབྱུང་ཟངས་མཆུ་དངུལ་སྤྱན་ཡིན། ། ར་གན་ལས་གྲུབ་དེ་བས་སྒྲོས་མི་གཙང་། ། ལི་དམར་ལས་གྲུབ་ཕྱི་མ་དག་དང་མཚུངས། ། ཞེས་འབྱུང་བ་ལྟར་ཡིན་ཞིང་། ཡང་ཆོས་ལི་ཕྱི་མ་འདིའི་ཁོངས་སུ་འདུ་བ་མ་ཚེ་མའམ། ཐོན་ཐིང་མ་ཞེས་པ་ནི།
བརྟག་ཐབས་འགའ་ཞིག་ལས། བྱེ་བྲག་ལྷ་བཙུན་ཁུ་དབོན་རྣམ་གཉིས་དུས། ། ཟངས་དམར་ཛྷཻ་ཀྵིཾ་བསྲེས་ལ་ཞང་ཞུང་གསེར། ། འཐུག་པོར་བྱུགས་པ་ཤངས་བཟང་ཤ་ཚུགས་རྒྱགས། ། འགྱིང་བག་བདེ་ཉམས་བལ་པོའི་ལྷ་འདྲ་ཞིག ། འབྱུང་བ་འདི་ལ་ཐོན་ཐིང་མ་རུ་གྲགས། ། ཞེས་འབྱུང་བ་ཡིན་ནོ། ། ཡང་བོད་ཀྱི་ལི་མའི་རིགས་ལ་བཀའ་གདམས་ལི་མ་ནི། དཱི་པཾ་ཀ་ར་གངས་ཅན་བསོད་ནམས་ཀྱི། ། མགྲོན་དུ་བྱོན་ནས་ཆོས་དཀར་སྣང་བ་བཀྱེ། །
དེ་ཡི་ཕྱག་བཟོའི་ལུགས་སྐུ་མཛེས་པའི་རིགས། ། ཤར་ཕྱོགས་ལྷ་ཡི་སྐྱེ་མཆེད་གསལ་རྫོགས་དང་། ། ལྕགས་རྩེ་ཡོད་པའི་མཆོད་རྟེན་འགའ་ཞིག་ཀྱང་། ། འདི་དུས་བྱུང་སྟེ་གོང་དུ་སྨོས་པ་དང་། ། ཁྱད་པར་ཤར་ཕྱོགས་བཟོ་ཁྱུད་དག་གིས་དབྱེ། ། ཞེས་འབྱུང་བ་ལྟར་དང་། བོད་རྙིང་གི་སྐུ་གཟུགས་ནི། རྒྱུ་ནི་ལི་སེར་འདྲ་ཅོག་ལས་བྱས་པའི། ། རིགས་ལྔ་ལ་སོགས་རྒྱན་ཅན་སྐུ་ཡི་རིགས། ། ཚུགས་གྱོང་དབུ་རྒྱན་རྩེ་རྣམས་རིམ་བཞིན་སྦྲེལ། །
གད་བརྡར་འཇམ་པ་བོད་སྐུ་རྙིང་མ་ཉིད། ། ཅེས་པ་ལྟར་རོ། ། སྟོད་ཧོར་གྱི་ལྷ་རིགས་ནི། བརྟག་ཐབས་ལས། སྟོད་ཧོར་ལྷ་ནི་ཞལ་དཀྱུས་ཅུང་ཐུང་ཞིང་། ། ཤ་ཚུགས་ཚོ་ལ་ཞལ་ཁྱིམ་ཟླུམ་པ་ཡིན། ། ན་བཟའ་སྐུ་ལ་འཁྲིལ་ཞིང་གོས་འཁྱུད་རིང་། ། སུལ་ཞིབ་ཆུ་ཡི་གཉེར་མ་དང་མཚུངས་ཏེ། ། ཤངས་སྤྱན་ལ་སོགས་ཁ་ཆེའི་ལྷ་དང་མཚུངས། ། པད་འདབ་ཆེ་ཞིང་སུལ་ཅན་ཆིག་རྐྱང་ལ། །
ཡ་པད་མ་པད་ལྡན་ཞིང་སྐེད་ཉག་གམ། ། འབྱིག་མོ་འདབ་མ་སྦུབ་མོ་ཆེ་བའམ། ། ཀླུ་ཡིས་བཏེགས་པའི་ཁྲི་གདན་གྲུ་བཞིའམ། ། ཟླུམ་པོ་བྲག་རི་གདན་དུ་བྱས་པ་ཡོད། ། ཅེས་པ་ལྟར་དང་། ཡང་སྟོད་ཧོར་གྱི་ཡུལ་ཕྱོགས་སུ་རྒྱ་ནག་རྙིང་མའི་བཟོ་བོས་བསྒྲུབས་པའི་ལི་མའི་སྐུ་གཟུགས་འགའ་ཞིག་སྣང་བ་དག་ལ་ནི། དཔྱད་དོན་ཁ་ཅིག་ལས། དེ་ལས་འཕྲོས་པ་སྟོད་ཧོར་དེ་ཉིད་དུ། ། རྒྱ་ནག་རྙིང་མའི་བཟོ་བོས་བསྒྲུབས་པའི་ལྷ། ། དཀར་དམར་འདྲེས་པའི་ཁྲོ་ལི་སྨུག་པོ་ལ། །
ཞལ་གྱི་དཀྱིལ་འཁོར་ཁྱོན་དོག་ཤ་ཚུགས་ལྡིག ། སྤྱན་དང་མཆུ་སྒྲོས་ཆུང་ཞིང་ཞལ་ལྐོ་ཀོང་། ། ན་བཟའ་ལྷུག་ཅིང་གོས་འཁྱུད་ལྟེབ་སུལ་མང་། ། པད་གདན་ལ་སོགས་སྔ་མ་དང་འདྲ་ལ། ། ཁྲི་གདན་ཡོད་པ་རྒྱ་ཡིག་རྒྱ་མི་དང་། ། མཆོད་རྫས་གཟོང་རིས་དག་གིས་བྲིས་པ་འབྱུང་། ། རྒྱབ་ཡོལ་བཟོ་ཁྱད་ཕུན་སུམ་ཚོགས་པ་ཡོད། ། ཅེས་སྟོད་ཧོར་ལས་འཕྲོས་པའི་ལྷར་བཤད་ཅིང་། འགའ་ཞིག་ལས་ནི། བྱེ་བྲག་ཡུལ་དེར་རྒྱ་ནག་རྙིང་མའི་བཟོས། །
ཁྲོ་ལི་སྨུག་པོར་ཞལ་རས་ཁྱུན་དོག་ཅིང་། ། ཤ་ཚུགས་ལྡིག་ལ་ཞལ་ལྐོ་ཅུང་ཟད་ཀོང་། ། སྤྱན་དང་མཆུ་སྒྲོས་ཆུང་ཞིང་གོས་འཁྱུད་ཀྱི། ། ལྟེབ་སུལ་མང་ལ་ཁྲི་གདན་རྒྱ་ཡིག་དང་། ། རྒྱ་མི་མཆོད་རྫས་གཟོང་རིས་བྲིས་པ་འབྱུང་། ། ཁ་ཆེའི་བཟོ་བོས་ལི་སྨུག་ལ་སོགས་ལ། ། བཟོས་པས་ཁ་ཆེའི་ལྷ་དང་མཚུངས་པ་འབྱུང་། ། ཞེས་བྱེ་བྲག་པའི་ལྷར་བཤད་པ་ཡང་སྣང་ངོ་། ། ཡང་ཧོར་གྱི་ལྷ་རིགས་ལ་སྟོད་ཧོར་དང་ཧོར་གྱི་ལྷ་རིགས་གཉིས་སུ་ཕྱེ་བའི་ཧོར་གྱི་ལྷ་རིགས་ནི། རྒྱལ་པོ་གོ་དན་ནས་བཟུང་ཡེ་སུན་ཐེ་མུར་གྱི་བར་རྒྱལ་རབས་དྲུག་གི་བར་ལ་བྱུང་བའི་ལྷ་རྣམས་ཏེ།
དེ་དག་གི་བཟོ་དབྱིབས་སོགས་ནི། བརྟག་ཐབས་ལས། ཧོར་གྱི་ལྷ་ནི་ཞལ་རས་སྨད་རྒྱས་ཤིང་། ། སྤྱན་དང་མཆུ་སྒྲོས་ཆུང་ལ་ཞལ་ཁུང་ལྡེམ། ། ཕྱག་ཞབས་གཞོན་ཤ་ཆགས་ཤིང་སོར་མོ་ཐུང་། ། ན་བཟའ་ལྷུབ་ཅིང་གོས་འཁྱུད་རྩིང་ཞིབ་རན། ། ཁྲི་དང་བྲག་རིའི་སྟེང་དུ་བཞུགས་པ་མང་། ། ཞེས་པ་ལྟར་དང་། ཡང་དཔྱད་དོན་ཁ་ཅིག་ལས། རྒྱ་གར་བཟོས་བསྒྲུབས་དཔེར་བསྟན་རྗེས་མཐུན་བཟོས། །
རྒྱ་ནག་ཧོར་གྱིས་འཛིན་དུས་བྱས་པའི་ལྷ། ། ཚུགས་དྲངས་ཤ་རྒྱུད་ཅུང་སྐེམ་སྐྱེ་མཆེད་གསལ། ། སྤྱན་དཀྱུས་གཞུ་ཡི་དབྱིབས་ཅན་ཕྲ་ཞིང་རིང་། ། དབུ་ཡི་ཐོད་ལེབ་གཙུག་ཏོར་རིམ་གྱིས་མཐོ། ། ཕྱག་ཞབས་གཞོན་ཤ་ཆགས་ཤིང་སོར་མོ་མཛེས། ། པད་གདན་སྐྱེད་ཉག་སྟོད་སྨད་ཁ་ཡེལ་བ། ། མེ་ཏོག་ཕྲེང་སྙོམས་འགའ་ཞིག་པ་ཊས་མཛེས། ། བཙོ་མ་གསེར་གྱི་ཆུས་བྱུགས་གད་བརྡར་འཇམ། ། ཞེས་ཀྱང་འབྱུང་བ་ཡིན་ཞིང་། ཡང་འདི་ལ་དཔྱད་དོན་འགའ་ཞིག་ལས།
བྱེ་བྲག་ཧོར་གྱིས་རྒྱ་ནག་འཛིན་པའི་དུས། ། ཅོང་ལི་དང་ནི་དེ་དང་ལི་དམར་བསྲེས། ། ཚ་གསེར་གྱིས་བྱུགས་ཚུགས་སོགས་རྒྱ་ནག་བཞིན། ། ཙནྡན་ཤར་ཤིང་ཕལ་པའི་ཤིང་དང་ནི། ། ཤེལ་རིགས་མ་ན་ཧོ་དང་དང་གཡང་ཀྲི་སོགས། ། རྡོ་རིགས་དག་ལས་བྱས་དང་བསེ་རུ་དང་། ། གསེར་དངུལ་ཛྷཻ་ཀྵིཾ་དག་ཀྱང་སྲིད་པ་ཡིན། ། ཞེས་སྨད་ཧོར་བྱེ་བྲག་པའི་ལྷར་ཡང་བཤད་དོ། ། ཡང་ཧོར་གྱི་ལྷ་རིགས་ལ། སྟོད་ཧོར་སོགས་བཞིར་ཕྱེ་བའི་སྟོད་ཧོར་ནི་གོང་དུ་བཀོད་པ་ལྟར་དང་།
ཡུ་གུར་གྱི་ལྷ་རིགས་ནི། དཔྱད་དོན་འགའ་ཞིག་ལས། ཚ་གསེར་བྱུགས་དང་ཕེར་མ་བྱུགས་པ་ལ། ། ཡུ་གུར་ཡུལ་དུ་ལི་དཀར་དངུལ་དཀར་དང་། ། བསྲེས་པའི་དཀར་ཤས་དངུལ་གྱི་དབྱིབས་འདྲ་དང་། ། ཁྲོ་ལི་སྨུག་པོ་དག་ལས་བསྒྲུབས་པའི་ལྷ། ། ཞལ་དཀྱུས་ཐུང་ཞིང་ཞལ་ཟླུམ་ཤངས་རྒྱུད་རན། ། ཅུང་ཟད་རྡལ་ཞིང་སྐྲ་ཚོགས་ཤིན་ཏུ་འཐུག ། ན་བཟའ་སྐུ་ལ་འཁྲིལ་ཞིང་གོས་འཁྱུད་ཉུང་། ། སྐུ་ཡི་ཚུགས་བཟང་འགྱིང་བག་ཅུང་ཟད་གྱོང་། །
ཕྱག་ཞབས་སོར་མོ་ཅུང་ཟད་སྒྲོས་མི་གཙང་། ། རྒྱན་ཡང་ཧ་ཅང་མི་མང་ཅུང་ཟད་འབྱིག ། ཤས་ཆེར་པད་གདན་བཞུགས་ཁྲི་མེད་པ་མང་། ། ཡོད་རྣམས་སྟོད་ཧོར་ལྷ་དང་མཚུངས་པ་ཡིན། ། ཞེས་པ་ལྟར་དང་། ཁ་ཤའི་ལྷ་རིགས་ནི། དཔྱད་དོན་ལས། ཁ་ཤ་ཞེས་པ་ལི་ཡུལ་དག་གི་མིང་། ། ལྷ་རིགས་ཆོས་ལི་སྔ་མ་དག་དང་མཚུངས། ། ཞེས་ཆོས་རྒྱལ་ལི་མ་ཐོག་མ་དང་འདྲ་བ་བསམ་ཡས་ཀྱི་ཇོ་མོ་གླིང་གསུམ་གྱི་དགེ་རྒྱས་ལི་མའི་གླིང་གི་སྐུ་བརྙན་རྣམས་དང་གཡོ་རུ་ཁྲ་འབྲུག་གི་ལྷ་ལྟ་བུ་རྣམས་ལ་བཤད་ལ།
སྨད་ཧོར་གྱི་ལྷ་རིགས་ནི། སྨད་ཧོར་ལྷ་ནི་ཞལ་རས་སྨད་རྒྱས་ཤིང་། ། སྤྱན་དང་མཆུ་སྒྲོས་ཆུང་བ་ཞལ་ཁུང་ལྡེམ། ། ཕྱག་ཞབས་གཞོན་ཤ་ཆགས་ཤིང་སོར་མོ་ཐུང་། ། ན་བཟའ་ལྷུབ་ཅིང་གོས་འཁྱུད་རྩིང་ཞིབ་རན། ། ཁྲི་དང་བྲག་རིའི་སྟེང་དུ་བཞུགས་པ་མང་། ། ཁྲོ་ལི་སྨུག་དང་ཁྲོ་དཀར་ཤིང་ལས་བྱས། ། ཞེས་འབྱུང་བ་ལྟར་ཡིན་ནོ། ། གོང་དུ་རྒྱ་ནག་མ་ལ་གཉིས་སུ་ཕྱེ་བའི་རྙིང་མའི་ལྷ་རིགས་ནི། བརྟག་ཐབས་ལས།
རྒྱ་ནག་རྙིང་མའི་ལྷ་ནི་ཤ་སྦེག་ཅིང་། ། ཤངས་ལེབ་ཞལ་སྐྱོང་མཆུ་སྒྲོས་ཤིན་ཏུ་གཙང་། ། ཞལ་དཀྱུས་ཅུང་རིང་སྤྱན་ནི་ཕྲ་བ་དང་། ། ན་བཟའ་དར་དཔྱངས་ལྷུབ་ལ་གོས་འཁྱུད་གཙང་། ། རྒྱན་སྤྲོད་མང་ཞིང་གཙང་ཤ་ཐོན་པ་ཡོད། ། ཕྱག་ནི་ཅུང་ཐུང་སོར་མོ་དོད་པ་ཡོད། ། འགའ་ཞིག་ལྷ་དང་རྒྱལ་པོའི་དབྱིབས་དོད་ཙམ། ། ཞལ་སྤྱན་གཟོང་གིས་བྲད་ཙམ་བྱས་པའང་འབྱུང་། ། རྒྱུ་ནི་ཁྲོ་ལི་ནག་སྨུག་གཉིས་སུ་ངེས། ། ཞེས་པ་ལྟར་ཡིན་ཞིང་།
རྒྱ་ནག་གསར་མ་ལ་ཐུགས་དམ་མ་དང་། སྐུ་རིམ་མ་གཉིས་ལས། དང་པོ་ནི། ཏ་མིང་རྒྱལ་བརྒྱུད་ཀྱིས་རྒྱ་ནག་འཛིན་པའི་དུས་ཀྱི་སྐུ་བརྙན་ཏེ། དབྱིབས་སོགས་ནི་བརྟག་ཐབས་ལས། རྒྱ་ནག་གསར་མའི་ལྷ་ལ་ཐུགས་དམ་མ། ། སྐུ་རིམ་མ་གཉིས་སྔ་མ་ཅུང་ཟད་ལེགས། ། གསེར་མདོག་དྭངས་ཤིང་ཕྱག་ཞབས་ཅུང་ཟད་ཀོང་། ། ཞལ་ཁྱིམ་ཟུར་གཉིས་ཅུང་ཟད་དོད་པ་སྙམ། ། པདྨ་ཁ་སྦྱར་ཉིས་བརྩེགས་རྒྱབ་མདུན་འཁོར། །
ཡར་མར་རྩེ་གཉིས་ཅུང་ཟད་ཕྱིར་གྱད་པ། ། གོང་འོག་མུ་ཏིག་ཕྲ་ཞིབ་ལྟར་བརྒྱུས་སྙམ། ། ཞབས་སྡོམ་ལེགས་ཤིང་རྡོ་རྗེ་རྒྱ་གྲམ་སྤྲས། ། དེ་ལ་བྱུ་རྩི་ངེས་པར་བྱུགས་པ་ཡིན། ། རྒྱུ་ནི་ལྗང་གསེར་དག་ལས་གྲུབ་པ་ཉིད། ། པད་སྟེང་དབུས་སུ་རྒྱལ་པོའི་མཚན་གྱིས་བརྒྱན། ། འདི་ནི་རྒྱལ་པོའི་ཐུགས་དམ་དུ་བཞེངས་པས། ། གཟུངས་བཞུགས་རབ་གནས་ཕུན་སུམ་ཚོགས་པར་གྲགས། ། རྒྱབ་མདུན་མེད་པར་ཤིན་ཏུ་གཙང་བ་ཡིན། ། ཞེས་འབྱུང་བ་ལྟར་དང་།
ཁྱད་པར་གཞན་ཡང་། ཤ་ཉམས་རྒྱས་ཤིང་ཉིན་ལག་སེན་རིས་གསལ། ། ཚུགས་བཟང་དབུ་ཡི་ཐོད་དང་ཞལ་གདོང་ཡངས། ། ཅུང་ཟད་ལེབ་སྙམ་ཤངས་དྲང་མཆུ་སྒྲོས་འཚམས། ། གཞུ་སྤྱན་ཕྲ་ཞིང་སྙན་བུག་ལ་གཏད་པ། ། གཙུག་ཏོར་འབུར་ཆགས་རིན་ཆེན་ཏོག་ཅན་ཏེ། ། དབུ་སྐྲ་ལ་སྣག་རྩིས་བྱུགས་བུང་བ་བཞིན། ། ཞེས་པ་རྣམས་དང་ཡང་ལྡན་པར་ཤེས་པར་བྱའོ། ། རྒྱ་ནག་ཐུགས་དམ་མ་འདི་ལ་བྱིན་ལས་ཅུང་ཟད་ཆུང་ཞིང་བྱོན་གཙང་བ་ཞིག་འབྱུང་བ་དེ་ལ། དཔྱད་དོན་ཁ་ཅིག་ལས།
བྱེ་བྲག་ཅུང་ཟད་གཙང་བ་ཆུང་བ་དང་། ། ཞེས་རྒྱ་ནག་གསར་མའི་སྐུ་བརྙན་བྱེ་བྲག་པར་བཤད་པ་ཡང་སྣང་ངོ་། ། རྒྱ་ནག་གསར་མ་སྐུ་རིམ་མ་ནི། བརྟག་ཐབས་ལས། སྐུ་རིམ་མ་ནི་གོང་དང་འདྲ་བ་ལ། ། དེ་བས་ཅུང་ཟད་གཙང་ཤ་ཆུང་བ་དང་། ། རྡོ་རྗེ་རྒྱ་གྲམ་ལ་མཚལ་ཡི་གེ་མེད། ། རྒྱུ་ལའང་ལྗང་སེར་རག་སྐྱ་ཅི་རིགས་ཡོད། ། འདི་དག་རྒྱལ་པོའི་སྐུ་རིམ་ལ་དམིགས་ནས། ། གྲངས་ཅན་བཞེངས་པས་གཟུངས་གཞུག་གཞན་མེད་པར། །
གོས་དར་ལས་གྲུབ་ནང་ཆའི་རྣམ་པ་བཞུགས། ། རབ་གནས་སོགས་ཀྱང་དཔྱིས་ཕྱིན་མེད་པར་གྲགས། ། ཞེས་པ་ལྟར་ཡིན་ཞིང་། རྒྱ་ནག་གི་བྱང་ཆུབ་སེམས་དཔའི་སྐུ་བརྙན་ནི། སེམས་དཔའ་ཕོ་མོ་ཚུགས་མཉེན་འགྱིང་བག་འཚམས། ། སྤྱན་གྱི་གཟིགས་སྟངས་བསྒྱུར་སྟབས་སྣ་ཚོགས་པ། ། རྒྱན་སྤྲོད་རིན་ཆེན་ཕྲ་གཟུགས་འོད་རིས་ཅན། ། དབུ་སྐྲའི་ཆུན་པོ་བཅིངས་སྟབས་འཁྱིལ་བའི་གཟུགས། ། འོད་འབར་ནོར་བུའི་ཏོག་དང་དེ་མདུན་དུ། ། རིགས་ཀྱི་བདག་པོ་སྐུ་བརྙན་གསལ་རྫོགས་པ། །
སྟོད་གཡོགས་སྲབ་ལེགས་ཤམ་ཐབས་ཡུག་གོན་ཀྱང་། ། སུལ་ཅན་འཕྱང་ཐབས་མཛེས་པའི་རྣམ་འགྱུར་ཅན། ། ཕྱག་མཚན་འདྲེན་བྱེད་པདྨ་ཆུན་པོ་དང་། ། ཞེས་པ་ལྟར་དང་། ཁྱད་པར་དུ་ཞབས་བཏེགས་ཀྱི་པད་སྡོང་ལ་འདུས་བྱས་ཀྱི་སྐྱེ་བ་མཚོན་བྱེད་མེ་ཏོག་ཁ་འབུས་པ་དང་། ལང་ཚོ་རྒྱས་པའི་གནས་སྐབས་མཚོན་བྱེད་པད་འདབ་གསར་པ་དང་། དར་བབས་ཀྱི་གནས་སྐབས་མཚོན་བྱེད་འདབ་མ་སྟོང་ལྡན་པའི་མེ་ཏོག་གེ་སར་བཞད་པ་དང་། རྒས་པ་མཚོན་བྱེད་པད་འདབ་རྙིང་པ་དང་། རྒུད་པ་མཚོན་བྱེད་མེ་ཏོག་ཡལ་བའི་སྐམ་པོ་རྣམས་ཏེ་འདུས་བྱས་ཀྱི་མཚན་ཉིད་ཡོངས་སུ་རྫོགས་པ་མཚོན་བྱེད་ཀྱི་འདབ་མ་དང་མེ་ཏོག་ཡོད་པ་དང་། སྐུ་བརྙན་དངོས་ཀྱིས་ཚོགས་གཉིས་ཀྱི་རྒྱུ་ལས་བྱུང་བའི་སྐུ་འདི་ལྟ་བུའོ་ཞེས་གདུལ་བྱ་སྐལ་ལྡན་རྣམས་ཀྱིས་སྐུ་དེ་ལྟ་བུ་ཐོབ་པའི་ཐབས་མཚོན་བྱེད་ལྟ་བུར་ཡོད་པར་བཤད་པ་ཡིན་ཏེ།
བརྟག་ཐབས་ཁ་ཅིག་ལས། ཞབས་བཏེགས་པད་སྡོང་རྣམས་ཀྱི་མེ་ཏོག་ཚོགས། ། བརྡ་ཐབས་ཀྱིས་སྟོན་སྐྱེ་བ་ཁ་འབུས་གཟུགས། ། གཞོན་ནུ་ལང་ཚོ་གསར་པའི་འདབ་མ་ཅན། ། དར་བབས་འདབ་བརྒྱ་བཞད་པའི་གེ་སར་རྒོད། ། དུར་སྙམ་པད་འདབ་རྙིང་པས་རྒས་མཚོན་ཞིང་། ། ལྔ་པར་གྱུར་པ་ཡོངས་སྙམ་རྒུད་པ་སྟེ། ། དེ་ལྟའི་དཔེ་ཡིས་འདུས་བྱས་ཚུལ་བསྟན་ནས། ། ཚོགས་གཉིས་རྒྱུ་ལས་བྱུང་བ་འདི་ཡིན་ཞེས། ། གསལ་སྟོང་ངོ་མཚར་མཚན་དཔེས་སྤྲས་པའི་སྐུ། །
སྐལ་བ་བཟང་པོའི་ལུས་ཅན་མཐའ་དག་ཀྱང་། ། དེ་ལྟ་ཐོབ་པའི་ཐབས་སུ་ངོམ་པ་བཞིན། ། ཞེས་འབྱུང་བས་སོ། ། ཡང་རྒྱ་ནག་གསར་མའི་ཁྲོ་བོའི་སྐུ་བརྙན་དག་ནི། ཁྲོ་བོའི་སྐུ་རྣམས་ཤ་རྒྱས་ཞལ་གདོང་ནི། ། ལེབ་ཆགས་ཧ་ཅང་རྔམ་པ་མ་ཡིན་པ། ། རྒྱན་སྤྲོད་ཟབ་ཅིང་ལྷབ་ལྷུབ་དར་དཔྱངས་ཅན། ། གད་བརྡར་འཇམ་ཞིང་པད་སྒྲོས་ལེགས་པའི་ཕུལ། ། རྣམ་ཐོས་འོད་ཟེར་ཅན་སོགས་བཞོན་པ་ཅན། ། ཞེས་འབྱུང་བ་ལྟར།
རྒྱ་ནག་གསར་མའི་ལྷ་རིགས་ལ་ཙནྡན་ཤེར་ཤིང་སོགས་བརྐོས་བྱས་པ་དང་། དྲི་བཟང་གི་ལྡེ་གུ་སོགས་དང་། རྒྱ་མཚོའི་ལྦུ་བ་ལས་གྲུབ་པ་སོགས་རྒྱུ་རིགས་མི་འདྲ་བ་ཡང་མང་དུ་འབྱུང་སྟེ། ཇི་སྐད་དུ། ཙནྡན་ཤེར་ཤིང་བརྐོས་སུ་བྱས་པ་ཡི། ། བདེ་ཀྱཻ་འཇིགས་བྱེད་ལེགས་ལྡན་ལྕམ་དྲལ་དང་། ། ཁྲོ་བཅུ་ཕུར་པ་ལ་སོགས་མཐའ་ཡས་ཤིང་། ། དྲི་བཟང་ལྡེ་གུ་ལས་བྱས་སྐུ་དག་དང་། ། རྒྱ་མཚོའི་ལྦུ་བ་དག་ལས་བྱས་པའང་འབྱུང་། ། ཞེས་པ་ལྟར་རོ། །
ཆོས་སྐུའི་རྟེན་ནམ་ཐུགས་ཀྱི་མཆོད་རྟེན་ལ་ཡང་རིགས་ཀྱི་སྒོ་ནས། ཐུགས་རྟེན་རྒྱ་གར་བོད་དང་རྒྱ་ནག་གསུམ། ། ཞེས་པ་ལྟར་རྒྱ་གར་གྱི་མཆོད་རྟེན། རྒྱ་ནག་གི་མཆོད་རྟེན། བོད་ཀྱི་མཆོད་རྟེན་དང་གསུམ་ལས། དང་པོ་ནི། རྒྱ་གར་དབུས་ཀྱི་མ་ག་དྷར་བྱང་ཆེན། ། ཝ་ར་ན་སིར་སྒོ་མང་མཆོད་རྟེན་དང་། ། མཉན་ཡོད་ཆོ་འཕྲུལ་ཆེན་པོའི་མཆོད་རྟེན་ཏེ། ། གསལ་ལྡན་ལྷ་ལས་བབས་པའི་མཆོད་རྟེན་དང་། །
སེར་སྐྱར་སྐུ་བལྟམས་པདྨ་སྤུངས་པ་ཉིད། ། དམར་བུ་ཅན་དུ་སྐུ་ཚེ་བྱིན་བརླབས་པ། ། རྒྱལ་པོའི་ཁབ་དང་མཉན་ཡོད་ལ་སོགས་པ། ། དགེ་འདུན་དབྱེན་སྡུམ་མཆོད་རྟེན་ཆེན་པོ་དང་། ། རྩྭ་མཆོག་གྲོང་དུ་མྱང་འདས་མཆོད་རྟེན་རྣམས། ། དཀར་དམར་ལི་ལས་གྲུབ་པ་དར་མོད་ཀྱིས། ། ཁ་བ་ཅན་དུ་ལྷ་བབས་མཆོད་རྟེན་དང་། ། སྐུ་ཚེ་བྱིན་བརླབས་རྣམ་རྒྱལ་མཆོད་རྟེན་གཉིས། ། རྒྱ་གར་ཡུལ་ནས་ཆོ་ལེ་ཙམ་ཞིག་ཐོན། ། ཁྱད་པར་གར་ལུགས་བཅུ་གསུམ་གདུགས་རིང་ཡིན། །
ལྷ་བབས་རྣམས་ལ་སེང་ཁྲི་མེད་པ་མང་། ། རྩེ་ཡི་གདུགས་ལ་ཁ་འཕྱང་ཟ་རོག་མེད། ། ཁྱད་པར་པད་སྤུངས་རྒྱ་གར་མར་གྲགས་པ། ། ཤས་ཆེར་དབུས་དང་ཤར་ཕྱོགས་དར་བ་ལས། ། བོད་ཀྱི་ཡུལ་དུ་འགའ་ཟུང་དར་བར་སྣང་། ། པདྨ་ཁ་སྦྱར་ཅིག་རྐྱང་པད་ཁ་ཞུམ། ། བུམ་སྟོད་ཞུམ་ཞིང་བུམ་སྨད་རྒྱས་པ་དང་། ། བུམ་པ་དཔང་མཐོ་བྲེ་ཡང་ཅུང་ཟད་ཀྲོང་། ། བྲེ་ཡི་ཡ་མཐའ་ཁ་ཡུ་འབྱིག་མོ་སྟེ། ། བཅུ་གསུམ་ཆོས་འཁོར་དཔང་མཐོ་ཅུང་ཟད་ཕྲ། །
རྩེ་གདུགས་ཐེབ་ཅིང་ཁ་སྦྱར་ཟེ་རོག་མེད། ། དེ་སྟེང་ནོར་བུ་པདྨའི་བུམ་བུམ་དང་། ། ཉི་ཟླ་གང་རུང་ཡོད་པ་འགྱུར་མེད་རྟགས། ། གནྡྷོ་ལ་ཞེས་བྱང་ཆུབ་ལྗོན་ཤིང་དང་། ། ཀ་མ་རུ་ཡི་རྡོ་དཀར་རྡོ་ནག་ལས། ། གྲུབ་པའི་རྡོ་རྗེ་གདན་གྱི་བཀོད་པ་ཡོད། ། ར་གན་ལས་གྲུབ་འདྲ་ཅོག་བོད་དུ་བཞེངས། ། ཞེས་པ་ལྟར་དང་། རྒྱ་ནག་གི་མཆོད་རྟེན་ནི། རྒྱ་ནག་ཡུལ་དུ་ལྗང་གསེར་གྱིས་གཡོགས་པ། །
ལས་གྲུབ་བདེ་གཤེགས་མཆོད་རྟེན་བརྒྱད་ཀ་སྣང་། ། ཞེས་པ་ལྟར་ཡིན་ཞིང་། བོད་ཀྱི་མཆོད་རྟེན་ནི། བོད་ཡུལ་འཕགས་པའི་ཡུལ་དང་མཚུངས་པ་ཡི། ། ཐུགས་རྟེན་ཐམས་ཅད་དར་བར་སྣང་ན་ཡང་། ། གཞན་དག་རྟོགས་པར་སླ་ཕྱིར་མི་སྤྲོ་བར། ། པད་སྤུངས་རྙིང་མའི་ཁྱད་པར་བཤད་པར་བྱ། ། དཔལ་ལྡན་མར་མེ་མཛད་དཔལ་བཞུགས་པའི་དུས། ། བོད་ཀྱི་ར་གན་རྙིང་མའམ་ལི་ལས་གྲུབ། ། པདྨ་ཁ་སྦྱར་ཆིག་རྐྱང་བརྩེགས་གཉིས་གྱད། །
མས་མཐར་མུ་ཏིག་ཆེ་ཆུང་སྙོམས་པས་སྤྲས། ། རྒྱ་གར་མ་ལས་བུམ་སྟོད་ཅུང་ཙམ་རྒྱས། ། ཆོས་འཁོར་བཅུ་གསུམ་ཐུང་ཞིང་ཅུང་ཟད་སྦོམ། ། རྩེ་གདུགས་ཅུང་སྦུབ་ཁ་འགྱང་ཡོད་མེད་གཉིས། ། རྩེ་མོར་ཉི་ཟླའམ་པདྨའི་བུམ་བུམ་སྤྲས། ། བྲེ་དཔང་ཅུང་དམའ་ཡ་མཐར་མཛེས་བྱེད་ལ། ། ཟེ་རོག་ལྟ་བུ་བཅུ་དྲུག་དག་གིས་བརྒྱན། ། འདི་དག་མེད་པའང་འགའ་རེ་འབྱུང་བར་སྣང་། ། འདི་དག་རིགས་ལ་ལྕགས་ལྟེ་མ་དང་ནི། ། མེ་ཞབས་ལ་མཚལ་མ་གསུམ་ཡོད་པར་གྲགས། །
ལྕགས་ལྟེ་མ་ནི་རྩེ་མོར་པད་བུམ་ཉིད། ། སྲོག་ཤིང་ཚུལ་དུ་ལྕགས་ལྟེ་མཛུབ་གང་ཙམ། ། ཡོད་པའི་རྩེ་མོ་པད་བུམ་གསེབ་ཏུ་ཐོན། ། མེ་ཞབས་མ་ནི་མེ་ལོང་ཞབས་ཅན་ཡིན། ། ལ་མཚལ་མ་ནི་ཞབས་གཟུངས་རྒྱ་གྲམ་རིས། ། དེ་སྟེང་ལ་མཚལ་དག་གིས་བྱུགས་པ་ཡིན། ། མདུན་གྱི་རྟགས་སུ་བྲེ་ངོས་སྤྱན་མིག་གམ། ། བྲེ་སྟེང་ཤོ་མིག་གསོར་མིག་གྲུ་བཞི་པ། ། གང་རུང་བྱས་པའང་ཡོད་མེད་ཅི་རིགས་འབྱུང་། ། འདི་དག་གསར་ཉམས་ཡོད་པ་འབྱུང་བ་ནི། །
དེ་ཡི་འདྲ་ཅོག་ཡིན་པར་ཤེས་པར་བྱ། ། རྙིང་མ་རྩོད་མེད་རྣམས་ཀྱི་ནང་བཞུགས་ལ། ། སངས་རྒྱས་རིང་བསྲེལ་ཡོད་ཅིང་ཇོ་བོ་རྗེས། ། རབ་གནས་མེ་ཏོག་འཐོར་བར་ངེས་པ་ཡིན། ། ཞེས་འབྱུང་བ་ལྟར་ཡིན་ནོ། ། གཉིས་པ་ཆོས་ཀྱི་རྟེན་ནི། སྤྱིར་ཆོས་ཞེས་བྱ་བ་སངས་རྒྱས་ཀྱིས་གསུངས་པ་ཉིད་ལ་གཙོ་བོར་འཇོག་ཅིང་། དེ་ཡང་གདུལ་བྱའི་བསམ་པའི་བྱེ་བྲག་དང་བསྟུན་ནས་གསུངས་པའི་མདོ་སྡེ་ཆོས་ཕུང་བརྒྱད་ཁྲི་བཞི་སྟོང་སོགས་སྡེ་སྣོད་གསུམ་མམ་ཕྱི་མཚན་ཉིད་ཀྱི་ཐེག་པ་དང་། ནང་རྡོ་རྗེ་ཐེག་པས་བསྡུས་པ་བསམ་གྱིས་མི་ཁྱབ་པ་ཞིག་ཡོད་དེ། རྒྱུད་སྡེ་སྤྱི་རྣམ་ཀྱི་དོན་བསྡུས་ཚུལ་གསུམ་གསལ་རྒྱན་ལས།
ཆོས་ཕུང་བརྒྱད་ཁྲི་བཞི་སྟོང་ཞེས་བཤད་པ། ། ཉན་ཐོས་མོས་པ་དམན་རྣམས་དྲང་ཕྱིར་ཏེ། ། ཐེག་ཆེན་ལུགས་ལ་དབྱེ་བ་བསམ་མི་ཁྱབ། ། ཅེས་གསུངས་པ་ལྟར། དཔལ་སྡོམ་པ་འབྱུང་བའི་རྒྱུད་ལས། རྣལ་འབྱོར་རྒྱུད་རྣམས་ཀྱི་ནི་གྲངས། ། བྱེ་བ་ཕྲག་ནི་དྲུག་ངེས་ཏེ། ། དེ་བཞིན་རྣལ་འབྱོར་མ་རྒྱུད་གྲངས། ། བྱེ་བ་ཕྲག་ནི་བཅུ་དྲུག་གྲགས། ། ཐེག་ཆེན་ལས་གཞན་མདོ་སྡེ་རྣམས། །
དུང་ཕྱུར་ཕྲག་བརྒྱད་གསུངས་པ་ཡིན། ། དེ་བཞིན་ཕ་རོལ་ཕྱིན་པའི་གཞུང་། ། དུང་ཕྱུར་ལྔ་དང་ས་ཡ་ལྔ། ། འདི་དག་ཐམས་ཅད་ཐུབ་དབང་པོ། ། སྐུ་གསུམ་བདག་ཉིད་ཅན་གྱིས་གསུངས། ། ཞེས་ཕ་རྒྱུད་བྱེ་བ་ཕྲག་དྲུག མ་རྒྱུད་བྱེ་བ་ཕྲག་བཅུ་དྲུག ཐེག་པ་ཐུན་མོང་གི་མདོ་སྡེ་དུང་ཕྱུར་བརྒྱད། ཤེར་ཕྱིན་དུང་ཕྱུར་ལྔ་དང་ས་ཡ་ལྔར་གསུངས་ཤིང་། དེ་དག་ཀྱང་ཤླཽ་ཀའི་གྲངས་མ་ཡིན་གྱིས་མདོ་རྒྱུད་ཀྱི་མིང་གི་རྣམ་གྲངས་སུ་བཤད་པ་སོགས་བཀའ་ཡང་མཐའ་ཡས་ཤིང་།
དེ་དག་གི་དགོངས་འགྲེལ་གྱི་བསྟན་བཅོས་ཀྱང་ཚད་མེད་པས་ཆོས་ཀྱི་གྲངས་དང་ཚད་འདི་ཙམ་དུ་བཤད་དུ་མེད་ལ། དེའི་ཕྱིར་ན་ཆོས་དེ་དག་གི་རྟེན་གླེགས་བམ་ཡང་བསམ་གྱིས་མི་ཁྱབ་པ་ཡོད་པར་ཤེས་པར་བྱའོ། ། གསུམ་པ་དགེ་འདུན་གྱི་རྟེན་ནི། སྤྱིར་དགེ་འདུན་ཞེས་པ་ཉན་ཐོས་ལྟར་ན། དགེ་སློང་བཞི་ཡན་ཆད་ཚོགས་པ་ལ་བཤད་ཀྱི་དགེ་སློང་རེ་རེ་བ་གང་ཟག་ཙམ་ཡིན་ཀྱང་དགེ་འདུན་མ་ཡིན་པར་གསུངས་ལ། ཐེག་པ་ཆེན་པོ་ལྟར་ན་ཐེག་ཆེན་གྱི་སྦྱོར་མཐོང་སྒོམ་གསུམ་ལ་གནས་པའི་བྱང་སེམས་རེ་རེ་ཡང་ཚོགས་སམ་དགེ་འདུན་དུ་བཞེད་པ་ཡིན་པས། ཐེག་ཆེན་གྱི་དགེ་འདུན་ལ་སར་གནས་ཀྱི་བྱང་སེམས་ནས། ས་བཅུ་རྒྱུན་གྱི་ཐ་མ་ལ་གནས་པའི་བར་གྱིས་བསྡུས་པ་དུ་མ་དང་། སངས་རྒྱས་ཟིན་ནས་བྱང་སེམས་ཀྱི་རྣམ་པར་བསྟན་པའང་སེམས་དཔའ་ཆེན་པོ་བཅུ་དྲུག་དང་ཉེ་བའི་སྲས་ཆེན་བརྒྱད་ལ་སོགས་པ་ལ་མང་དུ་ཡོད་ཅིང་། དེ་དག་གི་རྟེན་བྱང་སེམས་སྤྱིའི་རྣམ་པ་ནི་རིན་པོ་ཆེའི་རྒྱན་དང་།
དར་གྱི་ན་བཟའ་དུ་མས་བརྒྱན་པ་ལོངས་སྤྱོད་རྫོགས་སྐུའི་རྟེན་དང་རྗེས་སུ་མཐུན་པར་འབྱུང་བ་དག་ཡིན་པས། བྱང་སེམས་སོ་སོའི་སྐུ་མདོག་དང་ཕྱག་མཚན་སོགས་མདོ་ལས་གསལ་བར་མི་འབྱུང་ཞིང་། རྒྱུད་སྡེ་ལས་འགའ་ཞིག་གསལ་བར་གསུངས་མོད་ཀྱང་། ལ་ལ་ཇི་ལྟ་བ་བཞིན་བཤད་དུ་མི་རུང་ལ། བཤད་དུ་རུང་བ་རྣམས་ནི། སྒྲུབ་ཐབས་སོ་སོ་ནས་འབྱུང་བ་ལྟར་ཡིན་ནོ། ། རང་རྒྱལ་གྱི་རྟེན་ནི། སྤྱིར་རང་རྒྱལ་ལ་ཚོགས་ན་སྤྱོད་པའི་རང་སངས་རྒྱས་དང་། བསེ་རུ་ལྟ་བུའི་རང་སངས་རྒྱས་གཉིས་དང་། སྤྲུལ་པའི་རང་སངས་རྒྱས་ལ་སོགས་པ་མང་དུ་ཡོད་ཀྱང་།
རྟེན་ཐ་དད་པ་མེད་ལ། ཉན་ཐོས་ལ་ཟུང་བཞི་ཡ་བརྒྱད་ཀྱིས་བསྡུས་པ་དང་། བྱང་སེམས་ཉན་ཐོས་ཀྱི་ཚུལ་བཟུང་བ་ཉན་ཐོས་ཆེན་པོ་བཅུ་དྲུག་ལ་སོགས་པ་ཐ་དད་པ་དུ་མ་ཡོད་ཀྱང་རྟེན་ཐ་དད་པ་མ་བཤད་ལ། དེས་ན་ཐེག་དམན་གྱི་དགེ་འདུན་གྱི་རྟེན་ནི། ཉན་རང་སྤྱིར་རབ་བྱུང་གི་ཆ་བྱད་ཤིན་ཏུ་མཛེས་པ་འཁར་བསིལ་དང་ལྷུང་བཟེད་བསྣམས་པ་དང་། པོ་ཏི་འཛིན་པའང་འབྱུང་ཞིང་། བྱེ་བྲག་རང་རྒྱལ་གྱི་རྟེན་ནི། གཙུག་ཏོར་ཅུང་ཟད་ཡོ་བ་དང་བཅས་པའི་རྣམ་པ་ཅན་ཏེ། དེ་དག་ནི་དཀོན་མཆོག་གསུམ་གྱི་རྟེན་གྱི་རྣམ་གཞག་གོ ། ཡང་སྐུ་གསུང་ཐུགས་ཀྱི་རྟེན་གསུམ་དུ་ཕྱེ་ན།
ལྷ་ཞལ་ཕྱག་གི་རྣམ་པ་ཅན་དང་། གཙུག་ལག་ཁང་དང་། མཆོད་རྟེན་ལ་སོགས་པ་སྐུའི་རྟེན། པོ་ཏི་དང་། བགྲང་ཕྲེང་དང་། གཞན་ཡང་དྲིལ་བུ་ལ་སོགས་པ་རོལ་མོའི་བྱེ་བྲག་རྣམས་གསུང་གི་རྟེན། རྡོ་རྗེ་དང་། གྲི་གུག་དང་། བུམ་པ་དང་། རྡོ་རྗེ་དབྱུག་པ་ལ་སོགས་པ་ཕྱག་མཚན་གྱི་རིགས་ཕལ་ཆེར་ཐུགས་ཀྱི་རྟེན་ཡིན་ཞིང་།
ཡོན་ཏན་འཕྲིན་ལས་ཀྱི་རྟེན་དག་ནི་གསུམ་པོ་ཅི་རིགས་པར་འདུ་བ་ལ་དགོངས་ནས་ལོགས་སུ་མ་བཤད་དོ། ། དེ་རྣམས་ཀྱི་སྒོ་ནས་སྤྱིར་རྟེན་གྱི་དབྱེ་བ་དང་སོ་སོའི་ངོས་འཛིན་ལེགས་པར་བསྟན་ཟིན་ཏོ། ། གཉིས་པ་དེ་དག་འཇིག་རྟེན་གྱི་ཁམས་སུ་ཐོག་མར་ཇི་ལྟར་བྱོན་པའི་ཚུལ་ནི། གོང་དུ་བསྟན་པའི་རྟེན་གསུམ་རྣམས་ཀྱི་ནང་ནས་ཐུབ་པའི་བསྟན་པ་འདི་ལ་འཇིག་རྟེན་དུ་བྱོན་པ་སྔ་བ་ནི་ཆོས་སྐུའི་རྟེན་མཆོད་རྟེན་ཉིད་ཡིན་ཏེ། དེ་ཡང་སྔོན་སྟོན་པ་འདི་ཉིད་གྲོང་ཁྱེར་སེར་སྐྱར་ལུམ་བི་ནིའི་ཚལ་དུ་སྐུ་བལྟམས་པའི་དུས་སུ་ཕྱོགས་བཞིར་གོམ་པ་བདུན་བདུན་བོར་བའི་སར་པདྨ་བདུན་བདུན་བྱུང་བའི་ཚེ་རང་འཁྲུངས་སུ་དཔལ་པདྨ་ཅན་གྱི་མཆོད་རྟེན་ཞེས་བྱ་བ་བདེ་གཤེགས་མཆོད་རྟེན་བརྒྱད་ཀྱི་དང་པོ་དེ་ཉིད་བྱོན་ལ། དེའི་རྗེས་སུ་སྟོན་པས་མཆོད་རྟེན་རྣམ་དག་གི་དྲུང་དུ་ཉིད་ཀྱི་དབུ་སྐྲ་ཉིད་ཀྱིས་བཅད་དེ་རབ་ཏུ་བྱུང་ནས་གཙུག་ཕུད་ཕུལ་བའི་ཚེ་གཙུག་ཕུད་ཀྱི་མཆོད་རྟེན་ལ་སོགས་པ་དུས་དེར་མཆོད་རྟེན་མང་དུ་བྱོན་ཞིང་། དེ་ནས་མ་ག་དྷར་སྟོན་པ་དགུང་ལོ་སུམ་ཅུ་པ་ལ་མངོན་པར་རྫོགས་པར་སངས་རྒྱས་པའི་ཚེ་བྱང་ཆུབ་ཆེན་པོའི་མཆོད་རྟེན་ཞེས་བྱ་བ་བྱོན་པ་དང་། དེའི་རྗེས་སུ་སྟོན་པས་ཝ་ར་ན་སིར་ཆོས་འཁོར་དང་པོ་བསྐོར་བའི་ཚེ་ཡེ་ཤེས་མཆོད་རྟེན་ནམ། ཆོས་འཁོར་ཆོས་རྟེན་ཞེས་ཀྱང་བྱ། བཀྲ་ཤིས་འབྱུང་བའི་མཆོད་རྟེན་ཞེས་བྱ་བ་བྱོན་པ་ཡིན་ལ།
གཞན་ཡང་སྟོན་པས་ཆོ་འཕྲུལ་ཆེན་པོ་བསྟན་པའི་ཚེ་མུ་སྟེགས་ཕམ་མཛད་ཀྱི་མཆོད་རྟེན་ལ་སོགས་པ་གོང་དུ་བསྟན་པའི་བདེ་གཤེགས་མཆོད་རྟེན་གཞན་རྣམས་རིམ་པ་བཞིན་བྱོན་པར་བཤད་པ་ཡིན་ནོ། ། དེའི་རྗེས་སུ་སྐུའི་རྟེན་བྲིས་སྐུ་སྔ་བ་ཡིན་ཏེ། དེ་བཞིན་གཤེགས་པ་བཞུགས་པའི་དུས་སུ་ཡུལ་སྒྲ་སྒྲོགས་ཀྱི་རྒྱལ་པོ་ཨུ་ཏྲ་ཡ་ན་དང་། ཡུལ་དབུས་ཀྱི་རྒྱལ་པོ་གཟུགས་ཅན་སྙིང་པོ་གཉིས་མཐོང་མ་མྱོང་འཕྲད་མ་མྱོང་ཡང་འཕྲིན་གྱི་སྒོ་ནས་ཡིད་ཤིན་ཏུ་མཛའ་བའི་གྲོགས་སུ་གྱུར་པ་ནས་ཕན་ཚུན་སྐྱེས་བསྐུར་རེས་བྱས་པ་ན། རྒྱལ་པོ་ཨུ་ཏྲ་ཡ་ནས་རིན་པོ་ཆེའི་ཁྲབ་རིན་གྱིས་གཞལ་དུ་མེད་པ་ཞིག་བསྐུར་བའི་ཚེ། མ་ག་དྷའི་རྒྱལ་པོ་གཟུགས་ཅན་སྙིང་པོས་དེའི་ལན་དུ་འོས་པ་མ་རྙེད་པར་སེམས་ཤིན་ཏུ་ཞུམ་པར་གྱུར་ནས་བཅོམ་ལྡན་འདས་ལ་འདིའི་ལན་དུ་ཇི་ལྟར་རིགས་གསོལ་པས། བཅོམ་ལྡན་འདས་ཀྱིས་དེ་བཞིན་གཤེགས་པའི་སྐུ་རི་མོར་བྲིས་པ་དང་། བཀའི་ཚིགས་སུ་བཅད་པ་དང་བཅས་སྐུར་ཅིག་ཅེས་གསུངས་པ་ལྟར་ཨུ་ཏྲ་ཡ་ན་དེ་ལྟར་བསམས་ཏེ། ལྷ་བཟོ་དག་གིས་བཅོམ་ལྡན་འདས་ཀྱི་སྐུ་ལ་ལྟ་ཞིང་འབྲི་བར་བརྩམས་པ་ན། སྐུ་ཉི་མའི་འོད་ལྟར་འབར་བས་འབྲི་མ་ནུས་པར།
བཅོམ་ལྡན་འདས་ཀྱིས་ཁྲུས་ཀྱི་རྫིང་བུའི་སྟེང་དུ་བཞུགས། དེའི་གཟུགས་བརྙན་རྫིང་བུར་ཤར་བ་ལྟར་བྲིས་པས་ཐུབ་པ་ཆུ་ལོན་མར་གྲགས་ཤིང་། རྟེན་དེ་དང་། རྟེན་འབྲེལ་བཅུ་གཉིས་ལུགས་འབྱུང་ལུགས་ལྡོག་གི་ཚིགས་བཅད། དཀོན་མཆོག་གསུམ་ལ་སྐྱབས་སུ་འགྲོ་བའི་ཚིགས་བཅད། བསླབ་གཞི་ལྔའི་ཚིགས་བཅད། དེ་དག་གི་ཕན་ཡོན་དང་བཅས་པ་བྲིས་ཏེ་གསེར་གྱི་ཟ་མ་ཏོག་ཏུ་བཅུག་ནས་བཀུར། འདི་འཇིག་རྟེན་གསུམ་ལས་འདས་པའི་སྐྱེས་ཡིན་པས་རྒྱལ་པོ་ཁྱོད་དཔུང་གི་ཚོགས་ཡན་ལག་བཞི་དང་བཅས་པས་གདུགས་དང་། རྒྱལ་མཚན་དང་། མེ་ཏོག་དང་།
བདུག་སྤོས་ལ་སོགས་པའི་མཆོད་པ་དང་བཅས་བསུས། གོ་སྐབས་ཡངས་པར་སེང་གེའི་ཁྲིའི་སྟེང་དུ་བཞུགས་སུ་གསོལ་ཏེ་དད་ཅིང་གུས་པའི་སྒོ་ནས་ཞལ་ཕྱེ་ཞིག་ཅེས་པའི་སྤྲིང་ཡིག་དང་བཅས་པ་བརྫངས། སྒྲ་སྒྲོགས་ཀྱི་རྒྱལ་པོས་ཀྱང་དེ་བཞིན་དུ་བྱས་ཏེ་ཞལ་ཕྱེ་བ་ན། ཚོགས་པ་རྣམས་ཀྱིས་མགྲིན་གཅིག་ཏུ་སངས་རྒྱས་ལ་ཕྱག་འཚལ་ལོ་ཞེས་བརྗོད་པ་ཐོས་པས་སྤུ་ཐམས་ཅད་གྱེན་དུ་ལངས་ཤིང་མཆི་མ་རང་དབང་མེད་པར་གཡོས། ཚིགས་བཅད་རྣམས་བཀླགས་པས་སྐྱབས་གསུམ་འཛིན་པའི་དགེ་བསྙེན་དུ་གྱུར་ཏེ་བདེན་པ་མཐོང་བར་བཤད་པ་ཡིན་ནོ། ། ཡང་སྟོན་པས་ཆོས་གསུངས་པའི་ཚེ་ཁྱིམ་བདག་ཤཱཀྱའི་མིང་ཅན་གྱི་ཆུང་མས་མུ་ཏིག་གི་དོ་ཤལ་ཁྱིམ་དུ་ལུས་པས་བྲན་མོ་ལེན་དུ་བཏང་པ་ན་བྲན་མོའི་བསམ་པ་ལ་འདི་ལྟ་བུའི་ཆོས་ཟབ་མོ་ཉན་པའི་དབང་མེད་པར་འགྲོ་དགོས་པ་ཤིན་ཏུ་སྐལ་བ་དམན་སྙམ་པའི་ཚེ། སྟོན་པས་དེའི་བསམ་པ་མཁྱེན་ནས་ཆོས་ཚིགས་སུ་བཅད་པ་གཅིག་བྲིས་ཏེ་གནང་བ་འདོན་ཞིང་ཕྱིན་པ་ན་ལམ་དུ་བ་གྲུས་མ་ཞིག་གིས་བརྡུངས་ཏེ་ཤི དེ་མ་ཐག་སིངྒ་ལའི་གླིང་གི་རྒྱལ་པོའི་བུ་མོར་སྐྱེས། སྐྱེས་མ་ཐག་ཏུ་ཡུལ་དེར་མུ་ཏིག་གི་ཆར་བབས་པས་མུ་ཏིག་ཅན་ནམ། མུ་ཏིག་འཁྲི་ཤིང་ཅན་དུ་བཏགས།
དེ་ནས་རེ་ཞིག་ན་ཡུལ་དབུས་ཀྱི་ཚོང་པ་མང་པོས་སིངྒ་ལའི་གླིང་དུ་ཕྱིན། སངས་རྒྱས་ཀྱི་བཀའ་ཚིགས་སུ་བཅད་པ་འགའ་ཞིག་བཏོན་པ་ཐོས་པས་བུ་མོའི་ཡིད་འཕྲོགས་ཏེ། བཟང་པོའི་གླུ་དེ་ད་དུང་ལོངས་ཤིག་ཟེར་བ་ན། འདི་གླུ་མིན་སངས་རྒྱས་ཀྱི་བཀའ་ཡིན་ཞེས་བཤད་པས། བུ་མོ་མུ་ཏིག་ཅན་སངས་རྒྱས་ཀྱི་མཚན་ཐོས་པ་ཙམ་གྱིས་ལུས་ཀྱི་བ་སྤུ་ལངས། མིག་མཆི་མས་གང་བཞིན་དུ་སངས་རྒྱས་ཞེས་བྱ་བ་ཅི་འདྲ་ཞིག་ཡོད་ཅེས་དྲིས་པ་ན། ཚོང་པ་རྣམས་ཀྱིས་ཡོན་ཏན་བརྗོད་པ་ན་བུ་མོ་ཤིན་ཏུ་དད་པར་གྱུར་ཏེ། དེ་བཞིན་གཤེགས་པ་ལ་བདག་འཁོར་བའི་གནས་ལས་དྲང་དུ་གསོལ་ཞེས་པའི་འཕྲིན་ཡིག་ཕུལ་བ་སྟོན་པས་བཞེས་ཏེ། དེའི་ལན་དུ་རས་བྲིས་ཀྱི་ངོས་ལ་སྟོན་པའི་སྐུ་ལས་འོད་ཟེར་བཏང་པ་ལྟར་རིག་བྱེད་པ་དག་གིས་བྲིས་ཏེ་བཀའི་ཚིགས་བཅད་འགའ་དང་བཅས་པ་བསྐུར་བ་མཐོང་བའི་མོད་ལ་བུ་མོས་བདེན་པ་མཐོང་སྟེ། ཡུལ་དེའི་མི་ཀུན་བསྟན་པའི་སྒོར་བཙུད།
དྲིན་ལན་དུ་དཀོན་མཆོག་གསུམ་ལ་མུ་ཏིག་མཆོག་མ་ག་དྡྷའི་བྲེ་རེ་རེ་ཕུལ། སྐུ་དེ་ལ་ཐུབ་པ་འོད་ཟེར་མར་གྲགས་སོ། ། ཡང་སྐུའི་རྟེན་འབུར་སྐུ་ནི། གྲོང་ཁྱེར་བ་དག་གིས་དགེ་འདུན་གདུགས་ཚོད་ལ་སྤྱན་དྲངས་པའི་ཚེ་བཅོམ་ལྡན་འདས་ཀྱིས་མ་གཤེགས་པར་དགེ་འདུན་ཁོ་ན་བྱོན་པ་ན་གྲལ་གྱི་དབུས་མི་བརྗིད་པར་མཐོང་ནས་ཁྱིམ་བདག་མགོན་མེད་ཟས་སྦྱིན་གྱིས་བདག་གིས་སྟོན་པའི་སྐུ་རིན་པོ་ཆེ་ལས་གྲུབ་པ་ཞིག་བཞེངས་ནས་དགེ་འདུན་གྱི་ཐོག་མར་བཞུགས་སུ་གསོལ་ན་རུང་ངམ་ཞེས་ཞུས་པ་ན་སྟོན་པས་གནང་སྟེ། མགོན་མེད་ཟས་སྦྱིན་གྱིས་གླང་པོ་མཆོག་ལ་བཞོན། གདུགས་རྒྱལ་མཚན་རོལ་མོའི་སྒྲ་དང་བཅས་ཏེ་དབུལ་པོའི་སྲང་ལ་སོགས་པ་གྲོང་ཁྱེར་ཀུན་ཏུ་ཞུགས་ནས་འགྲོ་བ་ཀུན་ལ་དམིགས་པའི་ལྷག་པའི་བསམ་པ་བཟང་པོས་དེ་བཞིན་གཤེགས་པའི་སྐུ་གཟུགས་ཀྱི་རྒྱུ་བླངས་ཏེ་རྒྱལ་བའི་སྐུ་གཟུགས་མང་དུ་བཞེངས་པ་རྣམས་སོ། ། གཞན་ཡང་སྔོན་གྱི་དུས་བཅོམ་ལྡན་འདས་མྱ་ངན་ལས་འདའ་བའི་ཚུལ་མ་བསྟན་པའི་གོང་རོལ་ཏུ། འཇམ་དཔལ་གྱིས་བཅོམ་ལྡན་འདས་ལ། ཀྱཻ་བཅོམ་ལྡན་འདས་འགྲོ་བ་སེམས་ཅན་རྣམས་སྐྱབས་གནས་ཀྱང་ཁྱེད་ལ་ཞུ། ཆོས་ཀྱང་ཁྱེད་ལ་ཉན།
བསོད་ནམས་ཀྱི་ཚོགས་ཀྱང་ཁྱེད་ལ་བསྟེན་ནས་བསོག་པས་ཁྱེད་ཉིད་མྱ་ངན་ལས་འདས་ནས། དྲུག་སྡེ་སུས་འདུལ། ཐེ་ཚོམ་སུ་ཞིག་གིས་སེལ། ཡོན་སུས་སྦྱོང་། མུ་སྟེགས་སུ་ཞིག་གིས་ཟིལ་གྱིས་གནོན་ཞེས་གསོལ་པས། བཅོམ་ལྡན་འདས་ཀྱིས། སྟོན་པ་སོ་སོར་ཐར་པ་ལ་གྱིས། གནད་མཁན་པོ་དང་སློབ་དཔོན་ལ་ཚོལ། དྲུག་སྡེ་སྤྲུལ་པ་ཡིན་པས་རང་ཐུལ་ལ་འགྲོ ། ང་མྱ་ངན་ལས་འདས་ནས་རིང་པོར་མ་ལོན་པར་ངའི་ཉན་ཐོས་དང་བྱང་ཆུབ་སེམས་དཔའ་རྣམས་ཀྱིས་ངའི་གསུང་རབ་བསྡུ་བར་འགྱུར་བས་ཐེ་ཚོམ་དེས་གཅོད་དོ། །
ཡོན་ཉན་ཐོས་དང་བྱང་ཆུབ་སེམས་དཔས་སྦྱོང་ངོ་། ། མུ་སྟེགས་ཟིལ་གྱིས་གནོན་པ་དང་། བསྟན་པ་ཡུན་རིང་དུ་གནས་པར་བྱ་བའི་ཕྱིར་ངའི་སྐུ་ཚད་བཞེངས་ཤིག་ཅེས་གསུངས། དེ་ནས་འཁོར་རྣམས་ཀྱིས། དེ་ཇི་ལྟར་བཞེངས་ཞུས་པས། བཅོམ་ལྡན་འདས་ཀྱིས་ཞལ་འཛུམ་པ་མཛད་པའི་སྒོ་ནས་འོད་ཟེར་བཞི་འཕྲོས་ཏེ། གཅིག་ལྷ་ཚངས་པ་ལ་ཕོག གཅིག་སྒྲ་གཅན་ར་ཧུ་ལ་ལ་ཕོག གཅིག་ལྷའི་དབང་པོ་བརྒྱ་བྱིན་ལ་ཕོག གཅིག་ལྷའི་བཟོ་བོ་བི་ཤྭ་ཀརྨ་ལ་ཕོག་པས་ཁོང་རྣམས་སྤོབས་པ་སྐྱེས་ཏེ།
ཚངས་པ་ན་རེ། བདག་གིས་བཅོམ་ལྡན་འདས་ཀྱི་ཆོས་སྐུའི་རྟེན་བཞེངས་པའི་སྦྱིན་བདག་བགྱིད་ཟེར། ར་ཧུ་ལ་ན་རེ། བདག་གིས་བཅོམ་ལྡན་འདས་ཀྱི་ལོངས་སྤྱོད་རྫོགས་སྐུའི་རྟེན་བཞེངས་པའི་ཡོན་བདག་བགྱིད་ཟེར། ལྷའི་དབང་པོ་བརྒྱ་བྱིན་ན་རེ། བདག་གིས་བཅོམ་ལྡན་འདས་ཀྱི་སྤྲུལ་སྐུའི་རྟེན་བཞེངས་པའི་ཡོན་བདག་བགྱིད་ཟེར། བི་ཤྭ་ཀརྨ་ན་རེ། བདག་གིས་རྟེན་རྣམས་བཞེངས་པའི་བཟོ་བོ་བགྱིད་ཟེར། གཙང་རིགས་ཀྱི་མགོན་པོ་བདུན་ཅུ་རྩ་ལྔས་རྟེན་རྣམས་ཀྱི་སྲུང་མ་དང་། ཞབས་ཏོག་བགྱིད་པར་ཞུས།
ཕྱག་ན་རྡོ་རྗེས་རྟེན་གྱི་སྲུང་བ་པོ་བགྱིད་ཞུས། བྱམས་པས་བདག་གིས་རྟེན་རྣམས་ཀྱི་གཉེར་བདག་བགྱིད་ཞུས་པས། བཅོམ་ལྡན་འདས་ཅང་མ་གསུངས་པའི་ཚུལ་གྱིས་གནང་། དེ་ནས་ཕྱིས་རྟེན་དེ་དག་བཞེངས་པའི་དུས་ལ་བབས་པའི་ཚེ། ལྷའི་དབང་པོ་བརྒྱ་བྱིན་གྱིས་ཆོས་སྐུའི་རྟེན་གྱི་རྒྱུར་ལྷའི་རིན་པོ་ཆེ་དུ་མའི་ཕུང་པོ་ཞིག་བི་ཤྭ་ཀརྨའི་མདུན་དུ་སྤུངས་སོ། ། དེ་ནས་བི་ཤྭ་ཀརྨས། དབྱིབས་ཟླུམ་པོ། ཁ་དོག་དཀར་སེར། ཚད་ལྷ་ཚངས་པའི་འདོམ་གང་ཡོད་པའི་ཆོས་སྐུའི་རྟེན་ཞིག་བཞེངས་ཏེ་བཅོམ་ལྡན་འདས་ཉིད་ཀྱིས་རབ་གནས་མཛད་དེ་དཔལ་དུ་བ་ལྟ་བུའི་མཆོད་རྟེན་དུ་གྲགས། བཅོམ་ལྡན་འདས་ཀྱིས་ལྷ་ཚངས་པ་ལ་ཁྱེད་ཀྱིས་བཞེངས་པའི་རྟེན་འདི་ཨུ་རྒྱན་གྱི་ཡུལ་དུ་བཞུགས་སུ་གསོལ་ཅིག་གསུངས་པ་བཞིན་ཚངས་པས་བྱས་ཏེ་ནུབ་ཕྱོགས་ཨུ་རྒྱན་ན་བཞུགས།
ཕྱིས་སུ་སངས་རྒྱས་མྱ་ངན་ལས་འདས་ནས་རིང་བསྲེལ་སྙིང་པོ་ཅན་གྱིས་བཀང་ནས་ས་ལ་མ་རེག་པར་བར་སྣང་ལ་བཞུགས་པས། དཔལ་མ་རེག་པའི་མཆོད་རྟེན་དུ་ཡང་གྲགས་ཤིང་། ཆོས་སྐུ་ནམ་མཁའ་དང་འདྲ་བ་མཚོན་པའི་ཕྱིར་དབྱིབས་ཟླུམ་པོར་ཡོད་པས་ལྷུང་བཟེད་ཁ་སྦུབ་པ་ལྟར་དུ་ཡང་གྲགས་སོ། ། དེ་ལ་ལྷ་སྲིན་མ་མོ་དང་མཁའ་འགྲོ་སོགས་ཀྱིས་ཀྱང་བསོད་ནམས་བསོག་པའི་རྟེན་བྱེད་ཅིང་། མི་དག་གིས་ཀྱང་ཞག་བདུན་ཙམ་ཕྱག་དང་སྐོར་བ་བྱས་ན་ཚེ་འདིར་མཆོག་གི་དངོས་གྲུབ་ཐོབ་པར་ཡང་བཤད་དོ། ། ཡང་ར་ཧུ་ལས་ལོངས་སྤྱོད་རྫོགས་སྐུའི་རྟེན་བཞེངས་པའི་ཕྱིར་ལྷའི་རིན་པོ་ཆེ་མནྡྷ་ར་བ་དང་། ཟིའུ་སྨུག་པོ་ལ་སོགས་པའི་ཕུང་པོ་བི་ཤྭ་ཀརྨར་གཏད་པས། དེས་རིན་པོ་ཆེ་དེ་དག་ལུགས་སུ་བླུགས་ནས་ཚད་དཔག་ཚད་བརྒྱད་ཅུར་ཡོད་པ། ཁ་དོག་མཐིང་ཁ། ཕྱག་མཉམ་བཞག་གི་ཕྱག་རྒྱ་ཅན་གྱི་ལོངས་སྤྱོད་རྫོགས་སྐུའི་རྟེན་ཞིག་བཞེངས་པ་ལ་བཅོམ་ལྡན་འདས་ཉིད་ཀྱིས་རབ་གནས་མཛད་ནས།
ཚངས་པ་ལ་ཁྱེད་ཀྱིས་བཞེངས་པའི་རྟེན་འདི་ས་ཕྱོགས་ཡངས་པ་ཞིག་ཏུ་བཞུགས་སུ་གསོལ་ཅིག་གསུངས་པ་བཞིན་ལྷོ་ཕྱོགས་ཀྱི་ཕྱིའི་རྒྱ་མཚོའི་ནང་དུ་བཞུགས་ཏེ་ལྟེ་བ་མན་ཆད་ཆུ་ནང་དུ་ནུབ། ཡན་ཆད་མ་ནུབ་པའི་སྟེང་དུ་ཆུ་བྱ་མང་པོ་ཆགས་ཏེ་བྱ་ཐལ་གྱིས་སྐུའི་མདངས་སྒྲིབ་འགྲོ་བ་ལ། ཚེས་བཅོ་ལྔའི་ནུབ་མོ་ཟླ་བ་ཉ་བའི་འོད་ཟེར་དང་། དབུའི་གཙུག་ཏོར་རྩེ་ན་ནོར་བུ་ཆུ་ཤེལ་ཡོད་པ་དེ་ལ་ཕོག་པས་ནམ་ལངས་ཀྱི་བར་དུ་ཆུ་ཤེལ་ལས་ཡན་ལག་བརྒྱད་ལྡན་གྱི་ཆུ་བབས་པས་སྐུ་ཁྲུས་གསོལ་བས་བྱ་ཐལ་རྣམས་དག་སྟེ་ཉི་མ་ཤར་བ་དང་། ཉི་མའི་འོད་ཟེར་དང་། རིན་པོ་ཆེ་ཨིན་དྷ་ཉིལ་གྱི་འོད་གཉིས་འཛོམས་པས་ནམ་མཁའི་ཁམས་ཐམས་ཅད་འཇའ་ཚོན་དུ་བཀྲ་ལམ་མེ་འགྲོ་ཞིང་། དེའི་ཚེ་འོད་ཀྱི་དབང་གིས་སྐུ་མི་གསལ། ཡང་ཞག་བདུན་ཙམ་ན་སྔར་བཞིན་བྱ་ཐལ་ཆགས་པས་འོད་ཉམས་པ་ན་སྐུ་དེ་ཇེ་གསལ་ཇེ་གསལ་ལ་འགྲོ་སྟེ། དེད་དཔོན་སྐལ་ལྡན་དག་གིས་ནོར་བུ་ལོན་ནས་ཡོང་དུས་སྐུ་དེའི་གྲུ་མོ་ཁུགས་ཀྱི་ཐད་ནས་གཟིངས་བཏོན་ཏེ་སྐུ་དེའི་མདུན་དུ་གཏད་ནས་མཆོད་པ་རྒྱ་ཆེན་པོ་ཕུལ་གསོལ་བ་བཏབ་པས། འཛམ་བུའི་གླིང་དུ་སླེབས་ཙ་ན་རིན་པོ་ཆེ་རེ་རེས་ཀྱང་རྒྱང་གྲགས་བདུན་བདུན་གྱི་བར་དུ་འབྲས་ཀྱི་ཆར་འབེབས་པ་འབྱུང་ཞིང་།
ཀླུའི་ཚོགས་དང་ཆུར་གནས་པའི་སེམས་ཅན་མང་པོ་དག་དང་། གཟའ་སྐར་ལ་སོགས་པའི་བར་སྣང་ལ་གནས་པའི་འགྲོ་བ་མང་པོའི་བསོད་ནམས་བསོག་པའི་རྟེན་དུ་བཞུགས་སོ། ། དེ་ནས་ཡང་ལྷའི་དབང་པོ་བརྒྱ་བྱིན་གྱིས་མིའི་རིན་པོ་ཆེ་སྣ་ལྔ་དང་། ལྷའི་རིན་པོ་ཆེ་ཨིནྡྷ་སྙིལ་དང་། ཨིནྡྲ་ནི་ལ་དང་། ཨསྨ་གར་པ་དང་། མརྒད་དང་། ཐོན་ཀ་ཆེན་པོ་དང་། པདྨ་རཱ་ག་དང་། གཞན་ཡང་མིའི་རིན་པོ་ཆེ་ལས་བཟང་བ།
ལྷའི་རིན་པོ་ཆེ་ལས་ངན་པའི་ནོར་བུ་རིན་པོ་ཆེ་འཆིང་བུ་མང་པོ་དང་བཅས་པ། བི་ཤྭ་ཀརྨའི་མདུན་དུ་སྤུངས་ནས་སྤྲུལ་པའི་སྐུའི་རྟེན་བཞེངས་པར་བསྒོས་སོ། ། དེའི་ཚེ་བཅོམ་ལྡན་འདས་ཀྱི་སྐུ་ཚད་ལ་མ་མཐུན་ཏེ། གཟུགས་ཁམས་ཀྱི་ལྷ་རྣམས་ན་རེ། བཅོམ་ལྡན་འདས་ཀྱི་སྐུའི་ཚད་ནི་འཛམ་བུ་གླིང་གི་མི་འབྲིང་གི་ཁྲུ་སུམ་ཅུ་སོ་གཉིས་ཡིན་ཟེར། འདོད་ཁམས་ཀྱི་ལྷ་རྣམས་མིའི་ཁྲུ་བཅུ་དྲུག་ཡིན་ཟེར། མི་དག་ནི་གཅུང་མཛེས་དགའ་བོ་དང་། བཅོམ་ལྡན་འདས་ཀྱི་དབུའི་གཙུག་ཏོར་མཐོ་དམན་མཉམ་ཟེར་བ་ལ། བཅོམ་ལྡན་འདས་ཉིད་ཅང་མི་གསུང་བར་བཞུགས་སོ། ། དེ་མ་ཐག་བི་ཤྭ་ཀརྨས་བཅོམ་ལྡན་འདས་ཀྱི་སྐུའི་ཚད་རིན་པོ་ཆེའི་ཐིག་སྐུད་ཀྱིས་ལན་གསུམ་གྱི་བར་དུ་གཞལ་བས།
གཙུག་ཏོར་གྱི་རྩེ་མ་བསྙོགས་པར་ཇེ་མཐོ་ཇེ་མཐོར་སོང་བ་ན། བི་ཤྭ་ཀརྨས་གཞལ་དུ་རེ་ནས་སྟེང་ཕྱོགས་ཀྱི་འཇིག་རྟེན་གྱི་ཁམས་མདང་དགའ་བར་ཕྱིན་པས། དེར་ཞིང་དེའི་སངས་རྒྱས་དགའ་བའི་དཔལ་ལ། འཁོར་བྱང་སེམས་དགའ་བའི་དཔལ་གྱིས་འདི་མི་མཇེད་འཇིག་རྟེན་གྱི་ཁམས་ནས་ཡོང་གིས། འདི་ནས་མི་མཇེད་འཇིག་རྟེན་གྱི་ཁམས་བཅོམ་ལྡན་འདས་ཤཱཀྱ་ཐུབ་པ་བཞུགས་པའི་ཞིང་དང་ཐག་ཅི་ཙམ་མཆིས་གསོལ་པས། བཀའ་སྩལ་པ། ཞིང་ཁམས་རེ་རེའི་རྡུལ་ཕྲ་རབ་རེ་རེ་གཞལ་བས་ཞིང་དེའི་ཞིང་མི་ཟད་པ་ཡོད་དེ་ལྷའི་བུ་ཁྱེད་ཀྱིས་སངས་རྒྱས་ཀྱི་སྐུ་ལ་ཚད་མི་མངའ་བ་རྟོགས་པའི་ཕྱིར་སྟོན་པས་བྱིན་གྱིས་བརླབས་ཀྱིས། གཞན་དུ་ཁྱེད་ཀྱི་ཚེ་མ་གིར་ཟད་ནས་འདིར་མི་བརྟོལ་བར་འཆི་བའི་དུས་བྱེད་པར་འགྱུར་དུ་མཆིས། ད་མར་འགྲོ་བར་འདོད་ན་སྟོན་པའི་ཡོན་ཏན་དྲན་པར་གྱིས་ཤིག་གསུངས་པ་ན། བི་ཤྭ་ཀརྨས་རང་གི་སྟོན་པ་ཤཱཀྱ་ཐུབ་པ་ཡིད་ལ་བྱས་པས་རྒྱལ་བུ་རྒྱལ་བྱེད་ཀྱི་ཚལ་དུ་བརྟོལ་པ་ན།
བཅོམ་ལྡན་འདས་ཀྱིས་བི་ཤྭ་ཀརྨ་ལ་བཀའ་སྩལ་པ། ཁྱོད་པས་ཉན་ཐོས་དང་རང་རྒྱལ་དགྲ་བཅོམ་པ་དང་བྱང་ཆུབ་སེམས་དཔས་ཀྱང་དེ་བཞིན་གཤེགས་པའི་རྫུ་འཕྲུལ་ཟིལ་གྱིས་གནོན་པར་མི་ནུས་ཞེས་གསུངས་ནས། ངའི་ལོ་བཅུ་གཉིས་པའི་ཚད་ཅིག་བྱས་ན་དེས་བསྟན་པའི་བྱ་བ་བྱེད་པར་འགྱུར་རོ། ། ཅེས་གསུངས་པ་ན། དེས་ཚད་མ་ཤེས་པས། བཅོམ་ལྡན་འདས་ཀྱིས་པང་དུ་འཚོ་བའི་མ་མ་ལ་གཟིགས་པས། མ་མ་དེ་ན་རེ། དགུང་ལོ་བཅུ་གཉིས་བཞེས་པའི་ཚེ་ངས་སེར་སྐྱའི་ཁང་ཐོག་ན་ཕར་དེད་པས། རྒྱལ་པོའི་སེར་སྐྱའི་ཡངས་ཐོག་གི་གཟིམ་ཁང་གི་ཐེམ་ཁར་བཞེངས་སོང་བས། དབུའི་གཙུག་ཏོར་སྒོའི་ཡ་ཐེམ་ལ་ཐུག་ལ་ཁད་པས་ཁོ་མོ་རྔམ་པ་ཞིག་བྱུང་།
དེས་ན་སྒོ་དེ་དང་མཉམ་མོ་ཟེར་བས་དེ་ལ་ཚད་བྱས། དགུང་ལོ་བརྒྱད་པའི་ཚད་ནི་ལུམྦི་ནིའི་ཁྲི་དང་མཉམ་མོ་ཟེར། དགུང་ལོ་ཉི་ཤུ་རྩ་ལྔ་པའི་ཚད་ནི་བཅོམ་ལྡན་འདས་ཉིད་དང་མཉམ་མོ་ཟེར་བས། ཚད་དེ་ལྟར་དུ་བྱས་ཏེ་བི་ཤྭ་ཀརྨས་སྐུ་གསུམ་ལེགས་པར་བཞེངས་ནས་བཅོམ་ལྡན་འདས་ཀྱི་སྤྱན་སྔར་ཕུལ་བས། དེར་ཉན་ཐོས་དང་བྱང་ཆུབ་སེམས་དཔའ་དཔག་ཏུ་མེད་པ་དང་། ལྷ་དང་མི་དང་ལྷ་མ་ཡིན་དང་དྲི་ཟ་ལ་སོགས་པ་དང་། ལྷ་སྲིན་སྡེ་བརྒྱད་ཐམས་ཅད་སྐུ་དེ་དག་ལ་བལྟ་བར་འཚོགས་ཏེ། དེའི་ཚེ་བཅོམ་ལྡན་འདས་ཀྱིས་ཞལ་གྱི་སྒོ་ནས་འོད་ཟེར་བཀྱེ་སྟེ། ཕྱོགས་བཅུའི་སངས་རྒྱས་ཀྱི་ཞིང་ཐམས་ཅད་ཁྱབ་པར་བྱས། སངས་རྒྱས་བྱང་སེམས་ཐམས་ཅད་ཀྱི་ཡོན་ཏན་དང་བྱིན་རླབས་ཐམས་ཅད་འོད་ཀྱིས་བསྐུལ་ནས་སྐུ་གསུམ་པོ་ལ་ལན་གསུམ་དུ་སྐོར་བ་བྱས་ཏེ་ཐིམ།
དེ་ནས་བཅོམ་ལྡན་འདས་ཀྱིས་འཁོར་རྣམས་ལ་སྐུ་འདི་དག་གང་དུ་ཡོད་པའི་ས་དེར། ཉན་ཐོས་ཀྱི་དགེ་འདུན་དང་། བྱང་ཆུབ་སེམས་དཔའི་ཚོགས་ཉི་ཟེར་གྱི་རྡུལ་ཙམ་འདུས་ཏེ་མཆོད་བསྟོད་དང་། བཀུར་བསྟིར་བྱེད། རི་མོར་བྱེད། བརྗེད་པར་བྱེད་ཅིང་། ཐེག་པ་ཆེན་པོའི་ཆོས་རྣམས་འབད་པ་མེད་པར་འབྱུང་ཞིང་། བསྟན་པའི་ཐ་མ་ལ་ཁ་བ་ཅན་གྱི་ཡུལ་སྐུ་གཉིས་དང་སྤྱན་རས་གཟིགས་ཀྱིས་འདུལ་བར་འགྱུར་རོ། ། ཞེས་བཀའ་བསྩལ་ཏེ། དེ་དག་གི་རྗེས་སུ་སྟོན་པ་མྱ་ངན་ལས་འདའ་བའི་ཚུལ་སྟོན་ཁར་རྒྱལ་པོ་མ་སྐྱེས་དགྲའི་དོན་དུ་བཅོམ་ལྡན་འདས་ཀྱི་མཛད་པ་བཅུ་གཉིས་ཚང་བའི་སྐུ་བྲིས་སྐུ་བྱོན་ཏེ་རྒྱལ་པོའི་ཐུགས་དམ་དུ་མཛད་ཅིང་།
དུས་ཕྱིས་སུ་ཡང་བཅོམ་ལྡན་འདས་མི་བཞུགས་པར་རྒྱལ་པོ་མྱ་ངན་སྐྱེས་དུས་སྐུ་དེ་ལ་བརྟེན་ནས་མྱ་ངན་བསལ་ལོ། ། དེ་ནས་སྟོན་པ་མྱ་ངན་ལས་འདས་པའི་ཕྱི་དེའི་དབྱར་འཕགས་པ་དྲུག་སྡེས་གཟུགས་བསམ་པའི་སྣང་བ་དང་བསྟུན་ནས་ཁྲུ་སུམ་ཅུ་སོ་གཉིས་པ་དང་། འདོད་ཁམས་པའི་སྣང་བ་དང་བསྟུན་ནས་ཁྲུ་བཅུ་དྲུག་པའི་སྐུ་ཚད་བཞེངས་པར་བཤད་དོ། ། དེ་ནས་སྟོན་པ་མྱ་ངན་ལས་འདས་ནས་འཕགས་ཡུལ་དུ་གྲགས་ཆེ་བ་ནི་བྲམ་ཟེ་སྤུན་གྱིས་བཞེངས་པ་རྣམས་ཏེ། དེ་ཡང་དེ་བཞིན་གཤེགས་པ་དགོངས་པ་ཡོངས་སུ་མྱ་ངན་ལས་འདས་ནས་ལོ་བརྒྱ་ཙམ་ན། རྒྱལ་པོའི་ཁབ་ཀྱི་གྲོང་ཁྱེར་ཆེན་པོའི་བྲམ་ཟེ་མཧཱ་ལ་བྱ་བའི་ཁྱིམ་བདག་ཅིག་ལ་བུ་གསུམ་ཡོད་པ་ལས། གསུམ་ཆར་དད་པ་ཆེ་ཞིང་ཆོས་ལ་མོས་པ་ཞིག་ཡིན་པས། ཉིན་རེ་བཞིན་ཁོང་རང་རྣམས་འཐབ་ནས་མིག་མཆི་མ་ཙར་རེ་ཡོང་པ་ན། ཕ་མས་ཁྱེད་ཅི་ལ་རྩོད་སྨྲས་པས། བུ་ཆུང་པ་ན་རེ།
ངེད་རྣམས་ཕྱི་ནང་གཉིས་གྲུབ་མཐའ་གང་བཟང་ལ་མི་མཐུན་ཏེ། ཁོ་བོས་ལྷ་དཀོན་མཆོག་གསུམ། ཆོས་ལུགས་སངས་རྒྱས་པ་བཟང་བྱས་པ་ཡིན། ཕུ་བོ་གཉིས་ལྷ་མཧཱ་དེ་བ་ཆོས་ལུགས་མུ་སྟེགས་བཟང་ཟེར་བས་ཇི་ལྟར་ཡིན་དྲིས་པས། ཕ་མས་ཁྱེད་རྣམས་འདི་ནས་བྱང་དུ་རི་ནག་པོ་དགུ་འདས་པ་ན་རི་བོ་གངས་ཅན་ཡོད། དེ་ལ་ལྷ་མཧཱ་དེ་བ་ཡབ་ཡུམ་བཞུགས་པས་དེར་སོང་ལ་ལྷ་ཆེན་པོ་ལ་དྲིས་ཤིག་སྨྲས་ནས། བུ་གསུམ་གྱི་རྐང་པ་ལ་རྐང་མགྱོགས་ཀྱི་རྫས་བྱུགས་ནས་ནམ་མཁའ་ལ་བཏང་ངོ་། ། དེ་ནས་ཁོང་གསུམ་གྱིས་དེར་ཕྱིན་པས། ལྷའི་བུ་མོ་མང་པོ་རིན་པོ་ཆེའི་སྣོད་མཛེས་པ་ཐོགས་ནས་མེ་ཏོག་མང་པོ་འཐུ་བཞིན་འདུག་པ་ལ། ཁྱེད་རྣམས་སུ་ཡིན་མེ་ཏོག་བཏུས་ནས་ཅི་བྱེད་དྲིས་པས།
ངེད་རྣམས་ལྷ་མཧཱ་དེ་ཝའི་འཁོར་གཡོག་ཡིན། མེ་ཏོག་འདི་རྣམས་འཕགས་པ་དགྲ་བཅོམ་པ་ལ་མཆོད་པ་ཡིན་ཟེར། འོ་ན་ངེད་རྣམས་མཧཱ་དེ་ཝ་དེའི་ཞལ་བལྟ་བ་ཡིན་པས་ཁྱེད་རྣམས་ཀྱིས་ཞུས་སྣ་གྱིས་སྨྲས་ནས། ལྷ་མོ་དེ་དག་དང་འགྲོགས་ཏེ་ཕྱིན་པས། ཕོ་བྲང་ནང་ན་གདན་མང་པོ་བཤམས་འདུག་པ་ལ་འཕགས་པ་དགྲ་བཅོམ་པ་མང་པོ་རྫུ་འཕྲུལ་གྱིས་བྱོན་ནསབཞུགས་ཏེ། དེ་དག་ལ་མཧཱ་དེ་ཝ་འཁོར་དང་བཅས་པ་ཕྱག་འཚལ་མཆོད་པ་འབུལ་གྱིན་འདུག་པས། དེར་བྲམ་ཟེ་སྤུན་གྱི་ཡིད་ལ་མཧཱ་དེ་ཝ་སངས་རྒྱས་ཀྱི་དགེ་འདུན་ལ་མཆོད་པ་བྱེད་ཀྱིན་འདུག་པས་ཆོས་ལུགས་ནང་པ་སངས་རྒྱས་པ་བཟང་གི་ཡོད་འདུག་སྙམ་དུ་སེམས་པ་ན། དགྲ་བཅོམ་པ་རྣམས་སླར་ནམ་མཁའ་ལ་གཤེགས་སོང་བས། བྲམ་ཟེ་སྤུན་གྱིས་ལྷ་དབང་ཕྱུག་ཆེན་པོ་ལ། ནང་པ་སངས་རྒྱས་པ་དང་།
ཕྱི་པ་མུ་སྟེགས་གཉིས་ཆོས་ལུགས་གང་བཟང་དྲིས་པས། དེ་ན་རེ། ང་མུ་སྟེགས་རྣམས་ཀྱི་མཐར་ཐུག་གི་ལྷ་ཡིན། མཐུ་དང་། རྫུ་འཕྲུལ་དང་། ནུས་པ་དང་། ཚེ་འདིའི་འདོད་ཡོན་རྣམས་འབྱུང་། གནོད་པ་ཞི་བར་བྱེད། ནུས་པ་མུ་སྟེགས་བྱེད་མྱུར་བ་ཡིན། ཚེ་ཕྱི་མའི་ཐར་པ་བྱང་ཆུབ་བསྒྲུབ་པའི་ཆོས་ནི་ནང་པ་སངས་རྒྱས་པ་ཡིན།
ང་ཡང་ཐར་པའི་བདེ་བ་འདོད་ནས་དགྲ་བཅོམ་པ་རྣམས་མཆོད་པ་ཡིན་པས་ཐར་པ་འདོད་ན་ཆོས་ལུགས་ནང་པ་སངས་རྒྱས་པ་བཟང་ཟེར་བས། ཁོང་གསུམ་གྱིས་དེ་ལྟར་ཤེས་ནས་ཕ་མའི་དྲུང་དུ་འོང་པས། ཕ་མས་ཁྱེད་དག་དབང་ཕྱུག་ཆེན་པོ་དང་མཇལ་ལམ་ཇི་སྐད་གསུངས་དྲིས་པ་ན། སྔར་གྱི་ལོ་རྒྱུས་རྣམས་བསྙད། ཆོས་ལུགས་ནང་པ་སངས་རྒྱས་པ་བཟང་བ་འདུག་པས། ངེད་རྣམས་ཆོས་བྱེད་པ་ལ་ཡི་དམ་རེ་དགོས་པས། ཡི་དམ་གང་བཞེངས། ལྷ་ཁང་གང་དུ་བརྩིག་སྨྲས་པས། མ་བྲམ་ཟེ་མ་གསལ་འོད་ན་རེ། ཆོས་ལུགས་ནང་པ་སངས་རྒྱས་པ་བཟང་བ་ངེད་ཀྱིས་ཀྱང་ཤེས་མོད།
ཁྱེད་རྣམས་ཡིད་མ་ཆེས་དོགས་འདྲིར་བཏང་པ་ཡིན། ད་ཁྱེད་རྣམས་རྟེན་བཞེངས་པ་ངས་བསྟན་གྱིས་ཟེར་ནས། བུ་ཆེ་བ་མཧཱ་ས་མེ་ལ། ཁྱེད་ཀྱིས་རི་བོ་གངས་ཅན་གྱི་རྒྱུད། སྐལ་ལྡན་ཤིང་རྟའི་འགྲམ། ཡུལ་ཝ་ར་ན་སི་དྲང་སྲོང་ལྷུང་བའི་ས། རི་དྭགས་རྒྱུ་བའི་ཚལ། བཅོམ་ལྡན་འདས་ཀྱིས་ཆོས་ཀྱི་འཁོར་ལོ་ཐོག་མར་བསྐོར་བའི་གནས་དེ་ན་རིན་པོ་ཆེའི་རྡོ་ཞིག་ཡོད་པས་དེ་ལ་རྒྱུ་གྱིས་ལ་རྟེན་བཞེངས་ཤིག་ཟེར་བས། དེས་བཅོམ་ལྡན་འདས་ཀྱི་སྐུ་ཤིན་ཏུ་ཆེ་བ་ཆོས་ཀྱི་འཁོར་ལོའི་ཕྱག་རྒྱ་མཛད་པ། གནྡྷོ་ལ་ཆེན་པོ་ཡོད་པ་ཞིག་བཞེངས་པས་དེ་ལ་དྷརྨཱ་ཙཀྲ་ཞེས་གྲགས་སོ། །
བུ་བར་པ་ནི་བ་ས་མེ་ལ། ཁྱེད་ཀྱིས་རྒྱལ་པོའི་ཁབ་འོད་མའི་ཚལ་བྱ་ཀ་ལནྡྷ་ཀ་སྐད་འབྱིན་པའི་གནས། བཅོམ་ལྡན་འདས་ཀྱིས་མཚན་མ་མེད་པའི་ཆོས་ཀྱི་འཁོར་ལོ་བསྐོར་བའི་སར། གནས་ཆེན་བརྒྱད་ཀྱི་ས་ལ་རྒྱུ་གྱིས་ལ་རྟེན་བཞེངས་ཤིག་ཅེས་ཟེར་བས། དེས་ཀྱང་བཅོམ་ལྡན་འདས་ཀྱི་སྐུ་ཚད་དང་། གནྡྷོ་ལ་འདོམ་ཉི་ཤུ་ཡོད་པ་ཞིག་བཞེངས་སོ། ། དེ་ནས་བུ་ཆུང་བས་མ་ལ། ཁོང་ཕུ་བོ་གཉིས་ལ་ཡི་དམ་གྱི་རྟེན་བཞེངས་ས་ལེགས་པ་རེ་བསྟན་ན། ཁོ་བོ་སངས་རྒྱས་ལ་མོས་པ་སྔ་བས་རྟེན་བཞེངས་པའི་ས་ཇི་ལྟར་བྱེད་སྨྲས་པས། མ་ན་རེ།
ཁྱོད་ཀྱི་ལྷ་བཞེངས་ས་དེ་དག་ལས་དགའ་བ་ཞིག་ཡོད་དེ། བཅོམ་ལྡན་འདས་ཀྱིས་མ་ག་དྷ་རྡོ་རྗེའི་གདན་གྱི་མཆོག་བྱང་ཆུབ་ཀྱི་ཤིང་གི་ཤར་ངོས་ལ་སྐུ་རྒྱབ་བསྟན་པ་ཡང་དག་པའི་ཡེ་ཤེས་བརྙེས་པའི་ས་དེར། ཆུ་བོ་ནེ་རཉྫ་ནའི་འགྲམ་ན་མ་ཧེ་ཉལ་བའི་འོག་ན་ཁྲུས་ཀྱི་རྫིང་བུ་ཞིག་ཡོད་པ་དེའི་འགྲམ་ན། ཙནྡན་གོར་ཤི་ཤའི་སྡོང་བུ་འགྱེལ་ནས་ཡོད་པས།

དེ་ནས་ཤིང་དུམ་བླངས་པ་བྲམ་ཟེའི་བུ་མོ་བཞི་བཅུ་ཞེ་དགུས་བརྡར་བ་དེ་ལ་རིན་པོ་ཆེ་སྣ་ཚོགས་དང་། སྤོས་སྣ་ཚོགས་བསྲེས་པ་སྲང་སུམ་སྟོང་དང་། ན་སྤོས་ཟན་མའི་འོ་མ་དང་སྦྱར་བའི་གོང་བུ་བདུན་ཕྲག་བདུན་སྟོང་གི་སོ་ཕག་གི་རྒྱུ་གྱིས་ལ་གནྡྷོ་ལ་ཕྱི་མཆོད་རྟེན་དུ་བྱས་ནང་དུ་བཅོམ་ལྡན་འདས་ཀྱི་སྐུ་བཞེངས་ཤིག དེ་ཡང་ཟླ་བ་དྲུག་དང་ཞག་བདུན་དུ་སྒོ་མ་འབྱེད་ཅིག ཁྱེད་ཀྱི་ཡི་དམ་ཇི་ལྟར་འདོད་པ་བཞིན་འགྲུབ་པར་འགྱུར་རོ་ཞེས་ཟེར། དེའི་དུས་སུ་ཡུལ་དབུས་ནས་ཕྱིའི་རྒྱ་མཚོར་རིན་པོ་ཆེ་ལེན་པའི་དེད་དཔོན་ཞིག་ཡོད་པ་ལ། རང་གི་ཕ་ན་རེ། བུ་ཁྱོད་ཀྱིས་མི་མི་ཉོ་བའི་ཟོང་ཉོས་ཤིག་ཅེས་ཟེར་བས། དེ་ནས་དེད་དཔོན་དེས་འཁོར་ཚོང་པ་མང་པོ་དང་བཅས་ནོར་བུ་ལོན་ནས་ལོག་ཡོང་བའི་གཟིངས་ནང་དུ་སྔར་མེད་པའི་མི་མདོག་སྔོ་ལྷང་པ་ཞིག་བྱུང་བས། གཞན་རྣམས་ན་རེ། འདི་རང་རེ་ལ་གནོད་པ་བྱེད་པར་འདུག་པས་བསད་དོ་ཟེར་ནས་བཅིངས་སོ། །
དེར་དེད་དཔོན་གྱི་བསམ་པ་ལ་ང་ལ་ཕས་མིས་མི་ཉོ་བའི་ཟོང་ཉོས་ཤིག་ཟེར་བ་དེ་འདི་ཡིན་ངེས་སྙམ་ནས། འདི་ལ་གནོད་པ་མ་བྱེད་ཅིག་ཅེས་བསྒོས་ཏེ་མི་དེ་རིན་བཅལ་ཏེ་ཉོས། བཅིངས་པ་ལས་བཀྲོལ་བས་མི་དེ་རྒྱ་མཚོར་མཆོངས་ནས་སོང་བས། དེ་ཀླུའི་བུ་ཡིན་པས་ཅུང་ཞིག་ན་དེས་རིན་པོ་ཆེ་ཨནྡྷ་སྙིལ་ཁྱད་པར་དུ་འཕགས་པ་ཁྲུ་གང་ཙམ་པ་ཞིག་ཁྱེར་བྱུང་ནས། དེད་དཔོན་ལ་དྲིན་ལན་དུ་ཕུལ་ལོ། ། དེད་དཔོན་གྱིས་ཀྱང་རྡོ་རྗེ་གདན་དུ་ད་ལྟ་ཡོན་བདག་ཙཀྲ་ས་མེ་དེ་བཞིན་གཤེགས་པའི་སྐུ་བཞེངས་པ་དེས་སྤྱན་འབྲས་བྱ་སྙམ་ནས་བརྡབས་པས་ཆ་གཉིས་སུ་གས་ཆག་གོ ། དེ་ཁྱེར་ནས་ཡོན་བདག་ཙཀྲ་ས་མེ་བྱ་བ་སྔར་གྱི་བྲམ་ཟེ་མོའི་བུ་གཞོན་པ་ལ་ཕུལ་ལོ། ། དེ་ནས་བུ་དེས་ཀྱང་མས་ཇི་སྐད་ཟེར་བ་བཞིན་བྱས་པས། ཟླ་བ་དྲུག་དང་ཞག་དྲུག་སོང་བ་ན་མ་འོངས་ཏེ། བུ་ཁྱེད་ཀྱིས་སྒོ་ཕྱེས་ཤིག་རྟེན་དེ་ལ་ང་བལྟའོ་ཟེར་བ་ལ།
བུས་ཞག་གཅིག་མ་ཐིམ་པས་ནངས་པར་སྒོ་ཕྱེ་ཡི་བྱས་པས། མ་ན་རེ། ང་དོ་ནུབ་ཚེའི་དུས་བྱེད་པས་ཞག་གྲངས་མ་ཐིམ་ཀྱང་སྒོ་ཕྱེས་ཤིག ངས་རྟེན་དེ་དེ་བཞིན་གཤེགས་པ་འདྲ་མི་འདྲ་བལྟ་ཡིས། ང་འདས་ནས་དེ་བཞིན་གཤེགས་པ་འདྲ་མི་འདྲའི་ཤན་མི་ཕྱེད་དེ། ཅིའི་ཕྱིར་ན། འཛམ་བུའི་གླིང་ན་དེ་བཞིན་གཤེགས་པ་མཐོང་བའི་མི་ད་ལྟ་ང་མིན་པ་མེད་པས་ཟེར་བས། བུས་ཀྱང་སྒོ་ཕྱེ་བས་དེ་མ་ཐག་ལྷ་བཟོ་བ་ཡང་རྩིག་ཕུག་ལ་ཐལ་ནས་མི་སྣང་བར་གྱུར་ཏོ། ། དེ་ནས་བྲམ་ཟེ་མོ་དེས་རྟེན་དེ་ལ་ལེགས་པར་བརྟགས་ཏེ། ལྷ་འདི་བཅོམ་ལྡན་འདས་དགུང་ལོ་སུམ་ཅུ་ལོན་པ་དང་སྐུ་ཚད་མཉམ་ཞིང་ཤིན་ཏུ་ཡང་འདྲ་སྟེ་ལེགས།
འོན་ཀྱང་ཁྱད་པར་བདུན་གྱི་ངོས་དང་མི་འདྲ་སྟེ། སངས་རྒྱས་ལ་འོད་འདོམ་གང་ཡོད་པ་དང་། དབུའི་གཙུག་ཏོར་བལྟར་མི་མངོན་པ་དང་། དབུ་སྐྲ་བུང་བ་ལྟར་གནག་ཅིང་ཚོམ་བུར་འཁྱིལ་བ་དང་། སྨིན་མཚམས་ན་མཛོད་སྤུ་ཁྲུ་གང་པ་གཡས་སུ་འཁྱིལ་བ་དང་། གསུང་གིས་ཆོས་འཆད། སྐུ་ལ་ན་བཟའ་གསོལ་བ་སོར་བཞི་ཙམ་མི་རེག་པ་དང་། སྤྱོད་ལམ་གཤེགས་པ་བཞུགས་པ། འཆག་པ། གཟིམ་པ་ལ་སོགས་པའི་སྒོ་ནས་ཀྱང་སེམས་ཅན་གྱི་དོན་མཛད་པ་དེ་འདི་ལ་མེད།
གཞན་བྱིན་རླབས་སོགས་ལ་ཁྱད་པར་མེད་ཅེས་སོགས་སྐུའི་ཆེ་བ་མང་དུ་བརྗོད་ནས་བྲམ་ཟེ་མ་རྒན་མོ་དེ་ནུབ་འདས་པའི་གདུང་རིང་བསྲེལ་གྱི་སྙིང་པོ་ཅན་དུ་གྱུར་ཏེ། བུས་རྡོ་རྗེ་གདན་དུ་མཆོད་རྟེན་བཞེངས་པས་མཆོད་རྟེན་རིང་བསྲེལ་གྱི་སྙིང་པོ་ཅན་དུ་གྲགས་སོ། ། དེ་ལྟ་བུའི་བྲམ་ཟེ་མོ་དེ་དཔལ་ལྡན་ལྷ་མོའི་སྤྲུལ་པ་ཡིན་པར་བཤད་དོ། ། དེ་ལྟར་མ་ཡོང་པ་ཞག་གཅིག་གི་སྔས་པས་སྐུ་དེའི་ཞབས་ཡ་གཅིག་གི་མཐེའུ་ཆུང་མ་ཚང་ཞེས་ཀྱང་གྲག་གོ ། སྐུ་དེ་ལ་མཧཱ་བོ་དེ་ཞེས་མཚན་གྲགས་ལ། དེ་ལྟ་བུའི་བྲམ་ཟེ་སྤུན་གསུམ་གྱིས་བཞེངས་པའི་སྐུ་བརྙན་གསུམ་ནི་རྒྱ་གར་གྱི་གནས་ཆེན་པོ་དེ་དག་ན་འགྲོ་བའི་བསོད་ནམས་ཀྱི་ཞིང་དུ་ད་ལྟ་བཞུགས་པར་བཤད་དོ། ། གོང་དུ་བསྟན་པའི་བཅོམ་ལྡན་འདས་དགུང་ལོ་ཉི་ཤུ་རྩ་ལྔ་པའི་སྐུ་ཚད་ནི་སུམ་ཅུ་རྩ་གསུམ་ན་ལྷ་རྣམས་ཀྱི་དོན་མཛད་ཅིང་བཞུགས་སོ། ། དགུང་ལོ་བརྒྱད་པ་དང་། བཅུ་གཉིས་པའི་སྐུ་ཚད་ནི་རྒྱལ་པོ་གསལ་རྒྱལ་གྱི་མཆོད་པའི་རྟེན་སོགས་མཛད་དེ་ལོ་ལྔ་བཅུ་འགྲོ་དོན་རྒྱ་གར་ཉིད་དུ་མཛད། དགུང་ལོ་བཅུ་གཉིས་པའི་སྐུ་ཚད་འདིས་ཨུ་རྒྱན་དུ་ལོ་ལྔ།
དེ་ནས་སྲིན་ཡུལ་དུ་ཡང་བཞུགས་པར་བཤད། དེ་ནས་ཁ་ཆེར་ལོ་ལྔ་བརྒྱ་བཞུགས། དེ་ནས་ཀླུས་སྤྱན་དྲངས་ཏེ་ཀླུ་རྒྱལ་བཏང་བཟུང་གི་མཆོད་གནས་ལོ་བརྒྱད་མཛད། དེ་ནས་མ་ག་དྷའི་རྒྱལ་པོ་ཧེ་མན་དྷའི་མཆོད་གནས་ཤི་ལན་ཏ་བྱ་བ་ཕྱག་རྡོར་གྱི་སྤྲུལ་པ་ཞིག་དང་། མཁན་པོ་སྐར་རྒྱལ་བྱ་བ་བྱམས་པའི་སྤྲུལ་པ་ཞིག་དང་གཉིས་ཀྱིས་བཅོམ་ལྡན་འདས་ཀྱི་སྐུ་ཚད་དེ་ཀླུ་ཡུལ་ན་ཡོད་པ་ཤེས་ནས། སྐར་རྒྱལ་གྱིས་བྱམས་པར་སྤྲུལ་ཏེ། ཕྱག་གི་ཀླུ་ཤིང་འགུན་དྷ་ལས་བདུད་རྩིའི་ཆར་ཕབ་ནས་ཀླུ་རྣམས་བྲིད་པར་མཛད། ཤི་ལན་ཏས་ཕྱག་ན་རྡོ་རྗེར་སྤྲུལ་ཏེ། ཀླུ་རྣམས་སྡིགས་གཟིར་ནས་དེ་ལས་བྱམས་པས་བསྐྱབས་ཏེ། སྐུ་གཟུགས་སྤྱན་དྲངས་ནས་སླར་ཡང་མ་ག་དྷར་ལོ་ལྔ་བརྒྱའི་བར་དུ་བཞུགས་སོ། །
དེ་ཡང་ན་ལེནྡྲ་ན་སྐུ་ཚད་བཞུགས་པའི་དུས་སུ་གནས་དེར་གཙུག་ལག་ཁང་ཆེ་བ་བཅུ་བཞི། ཆུང་བ་དགུ་བཅུ་གོ་བཞི་ལ་སོགས་པ་གཙུག་ལག་ཁང་ཡང་ཤིན་ཏུ་མང་ཞིང་། དགེ་སློང་པཎྜི་ཏ་ལྔ་བརྒྱ་དགེ་ཚུལ་པཎྜི་ཏ་ལྔ་བརྒྱ། གཏོར་མའི་སློབ་དཔོན་ཀུ་ས་ལི་ལྔ་བརྒྱ་ལ་སོགས་པ་ཆོས་སྨྲ་བའི་གང་ཟག་ཀྱང་མང་དུ་བཞུགས་པས་བསྟན་པ་རིན་པོ་ཆེ་བཤད་སྒྲུབ་ཀྱི་སྒོ་ནས་དར་བར་ཡོད་པའི་ཚེ། ཕྱི་རོལ་པས་མ་ག་དྷར་དམག་དྲངས་ནས་བསྟན་པ་ཉམས་དམས་པར་བྱས་ཏེ། དེ་ནས་རིང་ཞིག་ན་ཡུལ་དབུས་སུ་རྣལ་འབྱོར་པ་ཞིག་གིས་ལྷ་མོ་འོད་ཟེར་ཅན་མ་བསྒྲུབས་པས་འགྲུབ་ནས་དངོས་གྲུབ་ཅི་འདོད་ཟེར། བདག་རྒྱལ་པོ་འདོད་བྱས་པས། ཁྱོད་ཤར་ཕྱོགས་སུ་སོང་ཟེར་ནས་ཕྱིན་པས། བ་གླང་རྫིའི་གྲོང་ཞིག་ན་མ་སྨད་གསུམ་ངུ་བ་མཐོང་སྟེ། ཁྱེད་མ་སྨད་ཅི་ལ་ངུ་བྱས་པས།
མ་དེ་ན་རེ། ངའི་བུ་ལ་རྒྱལ་པོའི་རེ་མོས་བབས་ཟེར། དེ་ལ་ངུ་ཅི་དགོས་ཟེར། དོ་ནུབ་ཀ་འཆི་དགོས་ཟེར། འོ་ན་ངས་བུའི་ཚབ་བྱའམ་བྱས་པས། དེས་ན་རུང་ཟེར་ཏེ་གྲོང་ཁྱེར་བ་རྣམས་ཀྱིས་རྣལ་འབྱོར་པ་དེ་རྒྱལ་པོར་དབང་བསྐུར་བས། ནུབ་མོ་ཡུལ་དེའི་སྔར་གྱི་རྒྱལ་པོའི་བཙུན་མོ་ཀླུ་རུ་སྐྱེས་པ་དེ་སྦྲུལ་ཞིག་ཏུ་སྤྲུལ་ནས་བཟའ་བར་བྱུང་པ་ན། རྣལ་འབྱོར་པ་དེས་ལྷ་མོ་འོད་ཟེར་ཅན་མ་འགྲུབ་པའི་སྟོབས་ཀྱིས་ལྷ་མོའི་ཕྱག་མཚན་རྡོ་རྗེ་དབྱུག་པས་དེའི་མགོ་བོ་བཅོམ་སྟེ་བསད་དོ། ། ནངས་པར་གྲོང་ཁྱེར་བ་རྣམས་རོལ་མོ་དང་བཅས་རྒྱལ་པོའི་སྤུར་འབྱིན་དུ་བྱུང་བ་ན། རྒྱལ་པོ་ཅང་མ་ཉེས་པར་མཐོང་ནས།
ངེད་ཀྱི་རྒྱལ་པོ་རེ་མོས་བབས་ན་ནུབ་རེ་ལ་འཆི་བ་ཡིན་ན། ཁྱེད་འདི་ལྟར་གྱུར་པ་ཅི་ཡིན་ཟེར་བས། སྔར་ཁྱེད་ཀྱི་རྒྱལ་པོ་རྣམས་ཀླུས་བསད་འདུག དེ་ངེད་ཀྱིས་མདང་ནུབ་བཏུལ་གྲུབ་པས། ད་ཁྱེད་རྣམས་རྒྱལ་པོ་སུ་འོས་པ་བྱས་པས་སྐྱོན་མེད་དོ་བྱས་པས། ད་ཁྱེད་རང་རྒྱལ་པོར་ཞུའོ་ཟེར་ཏེ། དེས་ཀྱང་བཙུན་མོ་བརྒྱ་ཁབ་ཏུ་བཞེས་ནས་རྒྱལ་པོ་བྱས་པས་མཚན་དགེ་བ་ཕ་ལ་ཞེས་གྲགས་ཤིང་། དེའི་བཙུན་མོ་ཞིག་གི་རྨི་ལམ་དུ་དགེ་སློང་ཞིག་གནས་གཡར་ཟེར་བ་བྱུང་། དེའི་དུས་སུ་ཡུལ་དེ་ན་དགེ་སློང་མཁས་གྲུབ་དང་ལྡན་པ་སྐྱེ་བ་ལ་དབང་ཐོབ་པ་ས་ལུ་བྱ་བ་ཞིག་ཡོད་པ་དེའི་ཐུགས་དགོངས་ལ། དབུས་འགྱུར་ཚལ་འདིར་སྡེ་པ་བཞི་ལས་གྱེས་པ་བཅོ་བརྒྱད།
ཐེག་པ་ཆེན་པོའི་སྡེ་ཞིག་བསམ་གཏན་གྱི་སྡེ་ཞིག་སྟེ་ཉི་ཤུ་ཡོད་པ་ཞིག་བྱུང་སྟེ། ཐེག་པ་ཆེན་པོ་དར་བར་བྱ་སྟེ། དེ་ཡང་ད་ལྟ་ང་ལ་ནུས་པ་མེད་རྒྱལ་པོ་འདིའི་སྲས་སུ་གྱུར་ན་ནུས་པ་འདུག་དགོངས་ཏེ། མུ་ཏིག་ཧབ་རྩེ་ཞིག་ཡོད་པ་རྒྱལ་པོ་དེའི་བཙུན་མོ་སྔར་གྱི་རྨི་ལམ་བྱུང་བ་དེ་ལ་བཅོལ་བས། རྒྱལ་པོ་ལ་ཞུ་ཡི་ཟེར་ཞུས་པས་བཟུང་ཟེར་ཏེ་བཟུང་། དེ་ནས་དགེ་སློང་དེས་དཀོན་མཆོག་མཆོད་རྒྱལ་པོའི་སྲས་སུ་སྐྱེ་བ་དང་གཙུག་ལག་ཁང་འདེབས་པར་སྨོན་ལམ་བཏབ་པས། རེ་ཞིག་ན་བཙུན་མོ་དེ་ལ་སྲས་ཤིག་བཙས། ཆེར་སྐྱེས་པ་ན་མུ་ཏིག་གི་ཧབ་རྩེ་དགོས་ཟེར་བས། རྒྱལ་པོ་དང་བཙུན་མོ་ངོ་མཚར་སྐྱེས་ཏེ་སྔར་གྱི་དགེ་སློང་མུ་ཏིག་བཅོལ་བ་པོ་དེའི་སྐྱེ་བ་ཡིན་པར་ཡིད་ཆེས། རྒྱལ་བུ་དེ་བློ་སྦྱོང་སོགས་ཚེགས་མེད་དུ་མཁྱེན་ཏེ་ཡོན་ཏན་དང་ལྡན་པ་ཞིག་བྱུང་།
དེ་ནས་དེས་སྔར་གྱི་སྨོན་ལམ་བཏབ་པ་བཞིན་གཙུག་ལག་ཁང་བརྩིགས་པས་གནོད་སྦྱིན་ཞིག་གིས་བཤིག་པ་ན་རྒྱལ་པོས་དམག་སྲུང་བཞག་ཀྱང་མ་ཐུབ་པར་སླར་བརྩིགས་གྲུབ་པ་དང་རྒྱལ་པོ་རང་གིས་བསྲུང་བར་བསྡད་པས། གནོད་སྦྱིན་དེ་བཤིག་ཏུ་བྱུང་བ་དང་འཐབ་པས་རྒྱལ་པོ་རྒྱལ་ཏེ། གདོན་སྦྱིན་དེ་ན་རེ། ངའི་གནས་ཁྱེད་ཀྱིས་འཕྲོགས་པས་བཤིག་པ་ཡིན་ཀྱང་ད་ངས་ཁྱེད་མི་ཐུབ་པར་འདུག་པས་བདག་གིས་ཁྱོད་ཀྱི་གྲོགས་བྱ་ཡིས་གཙུག་ལག་ཁང་གི་མིང་ངའི་མིང་དང་མཐུན་པ་ཐོགས་ཟེར་བས། རྒྱལ་པོས་ཀྱང་མིང་བི་ཀ་མ་ཤི་ལ་བྱ་བ་གཙུག་ལག་ཁང་གི་མིང་དུ་བཏགས་ཏེ་ཚུལ་ཁྲིམས་ཀྱི་དྲི་དང་ལྡན་པ་བྱ་བ་ཡིན་ལ། དེ་ལ་རབ་གནས་སློབ་དཔོན་སངས་རྒྱས་ཡེ་ཤེས་ཞབས་ཀྱིས་མཛད། གཙུག་ལག་ཁང་དེར་ཡང་སྟོན་པའི་དགུང་ལོ་བཅུ་གཉིས་པའི་སྐུ་ཚད་དེ་ཡུན་རིང་དུ་བཞུགས། རྒྱལ་པོ་དེ་ལ་སྲས་དེ་ཝ་ཕ་ལ་བྱ་བ་བྱུང་། དེའི་སྲས་དྷརྨཱ་ཕ་ལའི་རིང་ལ་ཕྱི་རོལ་པས་ཡུལ་དབུས་སུ་དམག་དྲངས་ཏེ་གཙུག་ལག་ཁང་རྣམས་བཤིགས། གླེགས་བམ་རྣམས་བསྲེགས།
པཎྜི་ཏ་རྣམས་བསད་དེ་བསྟན་པ་ཉམས་དམས་པ་ན། རྒྱལ་པོ་དྷརྨཱ་ཕ་ལ་ཐུགས་མ་བདེ་ནས། རྒྱ་ནག་རྒྱལ་པོ་ལ་ཡུལ་དབུས་ཀྱི་བསྟན་པ་ཕྱི་རོལ་མུ་སྟེགས་བྱེད་ཀྱིས་ཉམས་དམས་པར་བྱས་པས། ཁྱེད་རྒྱ་ནག་རྒྱལ་པོ་ཐབས་མཁས་ལ་སྟོབས་ཆེ་བས། ངའི་བསྟན་པ་གསོ་བའི་གྲོགས་སུ་དམག་གཏོང་དགོས་པའི་འཕྲིན་སྤྲིངས་པ་ན། རྒྱ་ནག་རྒྱལ་པོས་གོས་སྲུབ་མེད་པ་གོན་པ་ན་ཐུགས་ཁར་དཔལ་བེའུ་བུང་བུང་ཡོད་པ་ཞིག་གིས་ཐོག་དྲངས་ཟང་ཟིང་སྐྱེལ་རྒྱ་དཔང་ཆེ་བ་ལན་གསུམ་དུ་བྱུང་བས། རྒྱལ་པོ་དྷརྨཱ་ཕ་ལས་སྐྱེས་དེ་དག་ལ་བརྟེན་ནས་ཕྱི་རོལ་པ་ཕམ་པར་བྱས། གཙུག་ལག་ཁང་བཞེངས་པ་སོགས་བསྟན་པ་རིན་པོ་ཆེ་སྔར་བཞིན་དུ་དར་རྒྱས་སུ་གྱུར་པ་ན། འདི་བཞིན་འབྱུང་བ་རྒྱ་ནག་རྒྱལ་པོའི་དྲིན་ཡིན་པས། སྐྱེས་ལན་བཟང་པོ་འདོད་དུ་འོང་སྙམ་ཙ་ན།
རེ་ཞིག་ནས་རྒྱ་ནག་རྒྱལ་པོས་ཕོ་ཉ་བ་མངགས་ཏེ། རྒྱ་ནག་རྒྱལ་པོའི་ཡུལ་འདི་ན་བསོད་ནམས་བསོག་པའི་ཞིང་མཆོད་པ་འབུལ་བའི་རྟེན་ཁྱད་པར་ཅན་མེད་པས། ཁྱོད་ཀྱི་མཆོད་ཡུལ་སངས་རྒྱས་ཀྱི་སྐུ་གཟུགས་དེ་དགེ་སློང་བཞི་དང་བཅས་ཏེ་བསྲིང་དགོས་པའི་སྤྲིངས་ཡིག་དང་བཅས་སླེབས་པས། རྒྱ་ནག་རྒྱལ་པོ་དྲིན་ཆེ་བས་ད་མི་བསྐུར་བའི་ཐབས་མེད་སྙམ། ཨོ་དནྟ་པུ་རིའི་གཙུག་ལག་ཁང་ནས་ཇོ་བོ་ཤཱཀྱ་མུ་ནེ་ཞེས་བྱ་བ་སྟོན་པ་དགུང་ལོ་བཅུ་གཉིས་པའི་སྐུ་ཚད་དང་། དགེ་སློང་མངོན་པའི་སྡེ་སྣོད་འཛིན་པ་གཅིག མདོ་སྡེའི་སྡེ་སྣོད་འཛིན་པ་གཅིག འདུལ་བའི་སྡེ་སྣོད་འཛིན་པ་གཅིག ཐེག་ཆེན་གྱི་སྡེ་སྣོད་འཛིན་པ་གཅིག་སྟེ་བཞི་དང་བཅས་པ་སྔར་གྱི་སྐྱེལ་ལན་དུ་བརྫངས་ཏེ་རྒྱ་ནག་ཏུ་ལོ་ལྔ་བརྒྱ་བཞུགས་སོ། ། དགུང་ལོ་བརྒྱད་པའི་སྐུ་ཚད་ནི་ཉང་བན་ཆོས་འབྱུང་ལས་གོང་དུ་བཀོད་པ་ལྟར།
ལྷའི་དབང་པོ་བརྒྱ་བྱིན་གྱིས་རྒྱུ་བཤམས་བི་ཤྭ་ཀརྨས་དགུང་ལོ་ཉེར་ལྔ་པའི་སྐུ་ཚད་དང་། བཅུ་གཉིས་པའི་སྐུ་ཚད་དང་གསུམ་པོ་ལྷན་ཅིག་ཏུ་བཞེངས་པ་ལ་བཅོམ་ལྡན་འདས་ཉིད་ཀྱིས་ཕྱག་ནས་མཛད་པར་བཤད། ཡང་ལོ་རྒྱུས་གཞན་ལས། བརྒྱད་པའི་སྐུ་ཚད་འདི་རྒྱལ་པོ་ཀྲི་ཀྲིས་བཞེངས་པ་སངས་རྒྱས་འོད་སྲུང་གིས་རབ་གནས་མཛད་པར་ཡང་བཤད་ལ། དེ་ལྟ་བུའི་སྐུ་ཚད་དེ་རྒྱ་གར་རྒྱལ་པོ་དྷརྨཱ་ཕ་ལ་དང་། བལ་པོའི་རྒྱལ་པོ་དྷརྨཱ་ཨ་ཤྭ་བྱ་བ་གཉིས་སྐྱེལ་བསྐུར་རེས་བྱས་པའི་སྒོ་ནས་གྲོགས་སུ་གྱུར་ནས་བལ་པོའི་རྒྱལ་པོས་རྒྱ་གར་རྒྱལ་པོར་རིན་པོ་ཆེ་གླང་པོ་ཆེའི་རྒྱབ་ཅིག་སྐྱེལ་དུ་བཏང་བའི་ལན་དུ། རྒྱ་གར་རྒྱལ་པོས་སངས་རྒྱས་དགུང་ལོ་བརྒྱད་པའི་སྐུ་ཚད་ཇོ་བོ་མི་བསྐྱོད་རྡོ་རྗེ་བཏང་སྟེ་སྐུ་འདི་ཉིད་ཡང་བལ་ཡུལ་དུ་ལོ་ལྔ་བརྒྱ་བཞུགས་ནས་འགྲོ་དོན་མཛད་པར་གྲགས་སོ། ། ཡང་གསུང་རྟེན་གྱི་ཐོག་མ་ནི། སྟོན་པས་ཆོས་ཀྱི་འཁོར་ལོ་བར་པ་བསྐོར་བའི་ཚེ། བརྒྱ་བྱིན་གྱིས་གསེར་གྱི་ཤོག་བུ་ལ་བཻཌུརྻའི་ཞུན་མས་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་བྲིས་ཏེ་ལྷའི་གནས་སུ་མཆོད་ཅིང་བཀུར་བསྟི་བྱས་པར་བཤད་པ་དང་།
རྒྱལ་མཚན་རྩེ་མོའི་དཔུང་རྒྱན་སོགས་གཟུངས་མང་པོ་གླེགས་བམ་དུ་བྱས་ཏེ་རྒྱལ་མཚན་གྱི་རྩེར་བཏགས་པས་ལྷ་མ་ཡིན་གྱི་གཡུལ་ལས་རྒྱལ་བར་གསུངས་པ་རྣམས་ཡིན་ལ། ཐུགས་ཀྱི་རྟེན་ནི་སྐུའི་རྟེན་རྣམས་དང་ལྷན་ཅིག་ཏུ་བྱོན་པའི་ལྷའི་ཕྱག་མཚན་སོགས་ཏེ། དེ་ལྟ་བུའི་སྐུ་གསུང་ཐུགས་ཀྱི་རྟེན་རྣམས་བོད་ཡུལ་དུ་ཐོག་མར་བྱོན་པ་ནི། བོད་ཀྱི་རྒྱལ་རབས་ཉི་ཤུ་རྩ་བདུན་པ་ལྷ་ཐོ་ཐོ་རི་སྙན་བཙན་གྱི་རིང་ལ་དམ་པའི་ཆོས་ཀྱི་དབུ་བརྙེས་ཞེས་པ་ལྟར། རྒྱལ་པོའི་ཕོ་བྲང་ཡུམ་བུ་གླང་མཁར་གྱི་སྟེང་དུ་རིན་པོ་ཆེའི་སྒྲོམ་བུ་ཞིག་བབས་པ་ཁ་ཕྱེ་བ་ན་གསེར་གྱི་མཆོད་རྟེན་ཁྲུ་གང་པ་ཞིག་བྱུང་སྟེ་སྐུ་གསུང་ཐུགས་ཀྱི་རྟེན་གསུམ་གྱི་ནང་ནས་སྐུ་ཆོས་སྐུའི་རྟེན་དང་། དཀོན་མཆོག་གསུམ་གྱི་རྟེན་གསུམ་གྱི་ནང་ནས་སངས་རྒྱས་ཀྱི་རྟེན་ནོ། ། ཡང་ཙིནྟ་མ་ཎིའི་གཟུངས། ཟ་མ་ཏོག་བཀོད་པའི་མདོ། དཔང་སྐོང་ཕྱག་རྒྱ་པ་གསུམ་བྱུང་བ། སྐུ་གསུང་ཐུགས་ཀྱི་ནང་ནས་གསུང་རྟེན།
དཀོན་མཆོག་གསུམ་གྱི་ནང་ནས་ཆོས་ཀྱི་རྟེན་ཏེ་དེ་དག་ནི་བོད་འདིར་རྟེན་ལ་སྔ་བ་ཡིན་ལ། དེའི་རྗེས་སུ་སྲོང་བཙན་སྒམ་པོས་དམ་པའི་ཆོས་ཀྱི་སྲོལ་བཏོད་ཅེས་གྲགས་པ་ལྟར། སྤྱན་རས་གཟིགས་ཀྱི་སྤྲུལ་པ་ཆོས་རྒྱལ་སྲོང་བཙན་སྒམ་པོའི་སྐུ་རིང་ལ། ཕྱག་ན་རྡོ་རྗེའི་སྤྲུལ་པ་བློན་པོ་མགར་ཞེས་གྲགས་པ་དེས། བལ་པོའི་རྒྱལ་པོ་འོད་ཟེར་གོ་ཆའི་སྲས་མོ་བལ་མོ་བཟའ་ཁྲི་བཙུན་བོད་དུ་སྤྱན་དྲངས་པའི་དུས་སུ་སངས་རྒྱས་དགུང་ལོ་བརྒྱད་པའི་སྐུ་ཚད་ཇོ་བོ་མི་བསྐྱོད་རྡོ་རྗེ་དང་། བྱམས་པ་ཆོས་ཀྱི་འཁོར་ལོ། རང་བྱོན་སྒྲོལ་མ་སྟེ་སྐུའི་རྟེན་དང་། བཻཌཱུརྻའི་ལྷུང་བཟེད་གསོལ་བ་གང་བཏབ་ཀྱི་འབྲས་བུ་དུས་སུ་འཇོ་བའི་ཡིད་བཞིན་གྱི་ནོར་བུ་སྟེ་འདི་རྣམས་བལ་ཡུལ་ནས་བྱོན་ནོ། ། དེ་ནས་བློན་པོ་དེས་སླར་ཡང་རྒྱ་ནག་རྒྱལ་པོའི་སྲས་མོ་སྒྲོལ་མའི་སྤྲུལ་པ་རྒྱ་བཟའ་ཀོང་ཇོ་བོད་འདིར་སྤྱན་དྲངས་དུས། སྟོན་པ་དགུང་ལོ་བཅུ་གཉིས་པའི་སྐུ་ཚད་ཇོ་བོ་ཤཱཀྱ་མུ་ནེ་ཞེས་ཡོངས་སུ་གྲགས་པ་སངས་རྒྱས་ཉིད་དང་གཉིས་སུ་མེད་པ་འདི་ཉིད་ལེགས་པར་སྤྱན་དྲངས།
དེ་ནས་བལ་མོ་བཟས་འོ་ཐང་གི་མཚོ་བསུབས་ཏེ་ར་ས་འཕྲུལ་སྣང་གི་གཙུག་ལག་ཁང་བཞེངས། རྒྱ་མོ་བཟས་ར་མོ་ཆེའི་གཙུག་ལག་ཁང་བཞེངས། རྒྱལ་པོ་ཉིད་ཀྱིས་ས་དགྲ་གནོན་པའི་ཕྱིར་རུ་བཞིའི་དང་། མཐའ་འདུལ། ཡང་འདུལ་གྱི་གཙུག་ལག་ཁང་ལ་སོགས་པ་བཞེངས། ཁྱད་པར་དུ་སྐུ་རྒྱུ་སྤུངས་པ་ལས་ཇོ་བོ་རང་བྱོན་བཅུ་གཅིག་ཞལ་བྱོན་པ་སོགས་སྐུའི་རྟེན་བསམ་གྱིས་མི་ཁྱབ་པ་བྱོན། གསུང་གི་རྟེན་ནི། དེ་དུས་བོད་ན་ཡི་གེ་མེད་པ་ལ་ཐོན་མི་ཨ་ནུའི་བུ་ཐོན་མི་སམྦྷོ་ཊ་རྒྱ་གར་ལ་ཡི་གེ་སློབ་པར་བཏང་པས། དེས་ཡི་གེ་དང་ལོ་ཙཱ་ལེགས་པར་ཤེས་ཏེ་བོད་དུ་བྱོན་ནས་རྒྱལ་པོ་ལ་སྒྲ་དང་ཡི་གེ་བསླབས་པས་ཚེགས་མེད་དུ་མཁྱེན། ཐོན་མིས་བོད་ཀྱི་སྐད་དང་བསྟུན་ནས་གསལ་བྱེད་སུམ་ཅུ།
དབྱངས་ཡིག་གུག་སྐྱེད་བཞིར་བསྡུས། དབྱིབས་ཁ་ཆེའི་ཡི་གེ་དང་བསྟུན་ནས་བོད་ཡིག་བཅོས། སུམ་ཅུ་པ་དང་རྟགས་འཇུག་སོགས་བརྩམས། མདོ་ཟ་མ་ཏོག་བཀོད་པ་དང་། པདྨ་དཀར་པོ་སོགས་བསྒྱུར་ཏེ་གླེགས་བམ་དུ་འབྲི་བ་མཛད། དེའི་རྗེས་སུ་ཁྲི་སྲོང་ལྡེའུ་བཙན་གྱིས་དར་ཞིང་རྒྱས་པར་མཛད་ཅེས་པ་ལྟར་འཇམ་པའི་དབྱངས་ཀྱི་སྤྲུལ་པ་ཆོས་རྒྱལ་ཁྲི་སྲོང་ལྡེའུ་བཙན་གྱིས་རྒྱ་གར་གྱི་སློབ་དཔོན་བྱང་ཆུབ་སེམས་དཔའ་བོ་དྷི་སཏྭ་དང་། ཨུ་རྒྱན་གྱི་སློབ་དཔོན་པདྨ་སམྦྷ་ཝ་སྤྱན་དྲངས་ཏེ་དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་དབུ་རྩེ་ཆེན་མོར་བྱང་ཆུབ་ཆེན་པོ་དང་། གླིང་བཞི་གླིང་ཕྲན་བརྒྱད་སོགས་རྒྱལ་པོ་ཉིད་ཀྱིས་བཞེངས། བཙུན་མོ་གསུམ་གྱིས་དགེ་རྒྱས་ལི་མའི་གླིང་སོགས་ཇོ་མོ་གླིང་གསུམ་དུ་གྲགས་པ་རྣམས་བཞེངས་ཤིང་། ཆོས་མང་དུ་བསྒྱུར་ནས་གླེགས་བམ་བསམ་གྱིས་མི་ཁྱབ་པ་འབྲི་བར་མཛད་དོ། །
དེའི་རྗེས་སུ་མངའ་བདག་ཁྲི་རལ་པ་ཅན་གྱིས་འོན་ལྗང་རྡོའི་གཙུག་ལག་ཁང་སོགས་གཙུག་ལག་ཁང་སྐུ་གསུང་ཐུགས་དང་བཅས་པ་མང་པོ་དང་། རྒྱ་གར་ནས་པཎྜི་ཏ་མང་དུ་སྤྱན་དྲངས་ཏེ་ཆོས་བསྒྱུར་དུ་བཅུག་ནས་གླེགས་བམ་བསམ་གྱིས་མི་ཁྱབ་པ་བཞེངས་སོ། ། དེ་ནས་བསྟན་པ་ཕྱི་དར་ལ་ལྷ་བླ་མ་ཡེ་ཤེས་འོད་ཀྱིས་མཐོན་ཐིང་གི་གཙུག་ལག་ཁང་བཞེངས། ལོ་ཆེན་རིན་ཆེན་བཟང་པོ་སོགས་རྒྱ་གར་ལ་ཆོས་སློབ་པར་བཏང་སྟེ། ལོ་ཆེན་དེས་ཆོས་མང་དུ་བསྒྱུར་ནས་གླེགས་བམ་དུ་བྲིས། བསེ་འབག་ནག་པོ་ཕུར་ཤེས་སོགས་སྐུ་གཟུགས་ཁྱད་པར་ཅན་མང་དུ་སྤྱན་དྲངས། ཡོ་གའི་ལྷ་ཚོགས་སོགས་རྒྱུད་སྡེ་བཞིའི་དཀྱིལ་འཁོར་གྱི་ལྷ་ཚོགས་མང་དུ་བསྒྲུབས། ཕོ་བྲང་ཞི་བ་འོད་དང་། ལྷ་བཙུན་བྱང་ཆུབ་འོད་ཀྱིས་ཀྱང་སངས་རྒྱས་བྱང་སེམས་ཀྱི་སྐུ་བརྙན་བསམ་གྱིས་མི་ཁྱབ་པ་བཞེངས་པར་མཛད་ལ། དེ་ཙམ་ནས་བཟུང་སྟེ་བོད་ཡུལ་འདིར་གཙུག་ལག་ཁང་སོགས་རྟེན་གསུམ་བགྲང་བ་ལས་འདས་པ་བྱོན་པ་ཡིན་ལ།
འོ་ན་ལྷ་ཁང་རྣམས་རྟེན་གསུམ་གང་གི་ནང་དུ་འདུ་ཞེ་ན། གཙུག་ལག་ཁང་ནི་སྐུ་གསུང་ཐུགས་ཀྱི་རྟེན་གསུམ་གྱི་ནང་ནས་སྐུའི་རྟེན་དུ་འདུ་བར་གསུངས་པ་ཡིན་ནོ། ། དེ་རྣམས་ཀྱི་སྒོ་ནས་དེ་དག་འཇིག་རྟེན་གྱི་ཁམས་སུ་ཐོག་མར་ཇི་ལྟར་བྱོན་པའི་ཚུལ་བསྟན་ཟིན་ཏོ། ། སྤྱི་དོན་གསུམ་པ་རྗེས་སུ་དད་ལྡན་དག་རྟེན་བཞེངས་ཇི་ལྟར་བྱ་བའི་ཚུལ་ནི། ཐོག་མར་གང་དུ་བཞུགས་པའི་གནས་སམ། བཞེངས་པའི་ས་ཡུལ་ལེགས་པར་བཙལ་བར་བྱ་དགོས་ཏེ། འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་ཕྱི་ནང་གི་རྟེན་འབྲེལ་ཁྱད་དུ་མ་བསད་ཅིང་ལེགས་པར་བསྒྲིགས་པ་ལས་འབྱུང་བས་སོ། ། དེ་ཡང་རྫོགས་པའི་སངས་རྒྱས་ཀྱིས་ཆོས་ཀྱི་འཁོར་ལོ་བསྐོར་བའི་གནས་སམ་བྱིན་གྱིས་བརླབས་པའི་ས་ཕྱོགས་དང་། གང་ཟག་ཁྱད་པར་ཅན་གྱིས་བྱིན་གྱིས་བརླབས་པའི་གནས་དང་། ཆོས་ལྡན་གྱི་བྱ་བ་ཁྱད་པར་ཅན་འབྱུང་བཞིན་པའམ་སྔོན་བྱུང་ནས་རེ་ཞིག་རྒྱུན་ཆད་པའང་རུང་སྟེ་བྱ་བ་མི་ཤིས་པས་བར་དུ་མ་ཆོད་པ་བཀྲ་ཤིས་པའི་གནས་སུ་གྲགས་ཤིང་གྲུབ་པའི་ཡུལ་ཕྱོགས་ཡིན་ན་ཕྱིའི་ས་དཔྱད་བརྟག་པ་ལ་སོགས་པ་མི་ཤེས་པའམ་མ་གྲུབ་ཀྱང་དགེ་ལེགས་ངང་གིས་འབྱུང་བས་ན་བརྟག་པ་སོགས་ངེས་པར་བྱ་མི་དགོས་ལ།
དེ་ལྟ་བུ་མ་ཡིན་ན་ཡུལ་གྱི་དགེ་ཡོན་དང་། སའི་དཔྱད་ལེགས་པར་བརྟག་པར་བྱ་སྟེ། དེ་ཡང་ཡུལ་ལ་དགེ་བཅུ་ཚང་ན་མཆོག་དང་། དགེ་བརྒྱད་སོགས་ཀྱང་ཡུལ་བཟང་བར་བཟུང་ཞིང་། དེ་མན་ཆད་ཅི་རིགས་ཚང་བ་རྣམས་ཀྱང་མང་བ་དག་བཟང་ཞིང་། ཉུང་བ་རྣམས་ངན་པར་ཤེས་པར་བྱའོ། ། དགེ་བཅུ་ནི་སའི་དགེ་ལ་ཁང་ས་དང་ཞིང་སར་བཟང་བ་གཉིས། ཆུའི་དགེ་ལ་འཐུང་ཆུ་དང་ཞིང་ཆུར་བཟང་བ་གཉིས། རྩྭའི་དགེ་ལ་གམ་འབྲོག་དང་རྒྱང་འབྲོག་ཏུ་བཟང་བ་གཉིས། ཤིང་གི་དགེ་ལ་ཁང་ཤིང་དང་བུད་ཤིང་དུ་བཟང་བ་གཉིས།
རྡོའི་དགེ་ལ་ཁང་རྡོ་དང་འཐག་རྡོར་བཟང་བ་གཉིས་ཏེ་བཅུ་པོ་འདི་དག་ཡིན་ལ། གཉིས་ཚན་འདི་དག་ཅིག་ཡོད་སར་ཅིག་ཤོས་ཡོད་པར་དཀོན་པས་ན། སྔོན་འཁོན་དཔལ་པོ་ཆེས་ཡུལ་བཙལ་བས་བསམ་ཡས་ལ་ཡུལ་གྱི་དགེ་བཅུ་ཆར་ཚང་ཡང་རྒྱལ་པོས་བཟུང་ཚར། ལ་སྟོད་ཡ་ཆང་ལ་དང་པོ་བརྒྱད་ཚང་བར་གཟིགས་ནས་ཡུལ་དུ་བཟུང་བ་ཡིན་པས་ཡུལ་གྱི་དགེ་དེ་དག་ཚང་བ་དང་། མེད་པ་ཤས་ཆེ་ཆུང་ལེགས་པར་བརྟགས་ཏེ་དགེ་མང་པོའི་ས་ཕྱོགས་བཟུང་བར་བྱ་ཞིང་། ས་དཔྱད་ལ་ཞིབ་ཏུ་ཕྱེ་ན་བསམ་གྱིས་མི་ཁྱབ་ཀྱང་གཙོ་བོ་ནི། སྒྲ་པ་ཤེས་རབ་རིན་ཆེན་གྱི་དཔལ་འབྱོར་རྒྱ་མཚོ་ལས། དཔྱད་ཀྱི་གཙོ་བོ་བྱང་སྐྱབས་ཤིང་། ། ལྷོ་ལ་མདུན་བསྟན་ལྷོ་ནུབ་གཞོལ། ། རྒྱབ་རི་ཉེ་ཞིང་མཐོ་བ་དང་། །
མདུན་རི་རིང་ཞིང་དམའ་བ་དང་། ། ཉི་མ་འཆར་སྔ་རྒས་པ་འཕྱི། ། ཆུ་རྒྱུན་གཡས་སུ་འབབ་པ་རྣམས། ། ཀུན་ཚང་དཔལ་ལྡན་ས་སྐྱ་སོགས། ། རེ་རེ་ཙམ་ལས་མེད་པར་གྲགས། ། ཞེས་གསུངས་པ་ལྟར་གྱི་དཔྱད་ཐམས་ཅད་ཚང་བ་ནི་ཤིན་ཏུ་དཀོན་པས་ན་ཕལ་ཆེར་ཚང་བ་དག་ཤིས་ཤིང་། དེ་དག་གཏན་ནས་མ་ཚང་བའམ་འགའ་རེ་ཙམ་ཡོད་པ་ཡང་ངན་པར་བྱ་བ་དང་། གཞན་ཡང་ས་དཔྱད་བརྟག་པའི་ཚེ་སའི་མདུན་རྒྱབ་དང་། གདགས་སྲིབ་ཤེས་དགོས་པར་གསུངས་པའི་མདུན་རྒྱབ་ནི། ཤར་དང་ལྷོ་གཉིས་མདུན་དང་།
ནུབ་དང་བྱང་རྒྱབ་ཏུ་ཕལ་ཆེར་ལ་ཤེས་དགོས་ཤིང་། ཡང་ལུང་པ་རང་རང་གི་གཤིས་དང་ཡང་བསྟུན་ན་གང་དུ་ཁ་བལྟས་པ་དེ་ཤར་དང་། གཡས་ལྷོ། གཡོན་རྒྱབ་གཉིས་ནུབ་བྱང་དུ་འཛིན་དགོས་ལ། གདགས་སྲིབ་ནི་ཤར་དང་ལྷོ་གཉིས་གདགས་དང་། ནུབ་དང་བྱང་གཉིས་སྲིབ་ཡིན་ཞིང་། ཡུལ་གྱི་གཤིས་དང་བསྟུན་ནས་གདགས་སྲིབ་འཇོག་ལུགས་ཀྱང་སྔ་མ་ལ་དཔགས་ཏེ་ཤེས་པར་བྱའོ། ། གཞན་ཡང་ས་ལ་ཕོ་མོར་མཚོན་པའི་རྟགས་ཡོད་མེད་དང་། ཁ་དོག་བཟང་ངན་དང་། རི་ལ་རྒྱལ་བློན་བཙུན་མོའི་རི་གསུམ་དང་།
སྲོག་ཆགས་ཉལ་ལྡང་སོགས་དང་། རྫས་ནོར་བུ་དང་། དུག་སྦྲུལ་གྱི་གཟུགས་སོགས་རྫས་གཟུགས་ཡོད་མེད་རྣམས་ཀྱང་ལེགས་པར་བརྟགས་ཏེ། ཕོ་མོའི་ས་གཉིས་ཀྱི་ནང་ནས་ཁ་དོག་སྔོ་སྨུག་དང་མདངས་གསལ་ཞིང་སྣུམ་པ་སོགས་དང་། རི་རྒྱལ་བློན་བཙུན་མོ་གསུམ་གྱི་རྩ་བར་ལྷ་ཁང་སོགས་འདེབས་པ་བཟང་ལ། སྲོག་ཆགས་མི་འགྲོ་འདུག་སོགས་དང་། རྫས་གཟུགས་ནོར་བུ་འདྲ་བ་སོགས་བཟང་ཞིང་། དུག་སྦྲུལ་འདྲ་བ་སོགས་ངན་པར་ཤེས་པ་དང་། གཞན་ཡང་ས་ལ་བཟང་པོའི་དཔྱད་ལྷ་བཞིའི་ས། ཡ་རབ་ལྔའི་ས།
ཡོན་ཏན་གྱི་ས། ཕྱུག་པའི་ས། མཛེས་པའི་ས། སྙིང་པོའི་ས་རྣམས་ལ་དྲུག་དྲུག་དང་། མུ་ཡད་ཀྱི་ས་བརྒྱད། འདོད་པའི་ས་བརྒྱད། ཡོན་ཏན་གྱི་ས་བརྒྱད། གང་བའི་ས་བརྒྱད། བཞེད་སྟངས་ཀྱི་ས་བརྒྱད། གཅེས་པའི་ས་དགུ བཟང་པོའི་ས་བཅུ།
གདབ་པར་འོས་པའི་ས་ཉི་ཤུ། མི་ཐུབ་པའི་ས་ཉི་ཤུ། ངས་རིགས་བཟང་པོ་དྲུག་ཅུ་རྩ་གསུམ། ནོར་ཉེན་གྱི་ས་ཉི་ཤུ་རྩ་བརྒྱད་ལ་སོགས་པ་དང་། གཞན་ཡང་གྲོག་པོ་དང་། ཤིང་དང་། ཆུ་དང་། ལམ་ལ་སོགས་པའི་དགེ་ཡོན་གྱི་མཚན་མ་རྣམས་ངེས་པར་བྱས་ནས་གདབ་འོས་པའི་མཚན་མ་དང་ལྡན་པ་དག་བརྩམ་པར་བྱ་ཞིང་། གལ་ཏེ་གདབ་མི་འོས་པའམ་ས་དགྲ་ལྟ་བུའི་ཅུང་ཟད་མི་ཤིས་པ་ཡོད་པ་དག་ལ་ས་དགྲ་འཆོས་པའི་ཐབས་གསུང་རབ་ནས་འབྱུང་བ་བཞིན་ཚུལ་འདིའི་ལག་ལེན་ལ་མཁས་པ་དག་བསྟེན་ནས་ལེགས་པར་བཅོས་ཏེ་བླང་དོར་ལ་འབད་པར་བྱའོ། ། འདི་དག་གི་རྣམ་གཞག་རྒྱས་པར་ནི་ཚྭ་རོང་པ་བསོད་ནམས་འོད་ཟེར་གྱིས་མཛད་པའི་རྟེན་གསུམ་བཞུགས་གནས་དང་བཅས་པ་བཞེངས་ཚུལ་ཡོན་ཏན་འབྱུང་གནས་དང་།
སྒྲ་པ་ཤེས་རིན་པས་མཛད་པའི་དཔལ་འབྱོར་རྒྱ་མཚོ་སོགས་སུ་བལྟ་བར་བྱའོ། ། དེ་ལྟར་ས་བཙལ་ཞིང་ས་དཔྱད་ལེགས་པར་བརྟག་པ་བྱས་ནས་གཙུག་ལག་ཁང་སོགས་བཞེངས་པའི་སར་འོས་ཤིང་རུང་ལ། འགལ་རྐྱེན་མེད་ཅིང་མཐུན་རྐྱེན་འཛོམས་པ་རྙེད་ན། དེ་ནས་མི་དང་མི་མ་ཡིན་པ་ལ་ས་བསླངས། བྱིན་པ་ན་བརྐོ་ཞིང་ས་སྦྱངས་པ་དང་། བཟུང་བ་དང་། བྱིན་གྱིས་བརླབས་པ་དང་། བསྲུང་བ་ལ་སོགས་པ་སའི་ཆོ་ག་རྣམས་བྱ་བར་བཤད་པས། དེ་དག་ནི་དཀྱིལ་ཆོག་རྣམས་དང་། སའི་ཆོ་ག་ལོགས་སུ་བཀོད་པ་དག་ནས་འབྱུང་བ་བཞིན་བྱས་པ་ཡིན་ནོ། །
ས་དེར་གཙུག་ལག་ཁང་སོགས་ཇི་ལྟར་བཞེངས་པའི་ཆོ་གའི་རྣམ་གཞག་ཀྱང་གོང་གི་ཡི་གེ་གཉིས་པོ་དེར་གསལ་ལོ། ། དེ་ལྟ་བུའི་གཙུག་ལག་ཁང་སོགས་ཀྱི་ནང་དུ་བཞུགས་པའི་རྟེན་གསུམ་གྱི་བཞེངས་ཚུལ་ལ། ཚྭ་རོང་པའི་ཡོན་ཏན་འབྱུང་གནས་ལས། སྔོན་འགྲོ་རྒྱུ་རྐྱེན་མཚན་ཉིད་ནི། ། ཡོན་བདག་བཟོ་བོ་རྒྱུ་དང་རྐྱེན། ། ཚད་ལྡན་འཛོམས་ན་ཁྱད་འཕགས་འབྱུང་། ། ཞེས་འབྱུང་བ་ལྟར། ཡོན་བདག་དང་། བཟོ་བོ་དང་། རྒྱུ་རྐྱེན་མཆོག་དང་ལྡན་པ་འཛོམས་ན་རྟེན་ཡང་བཟང་བ་ཡིད་དུ་འོང་བ་འབྱུང་ཞིང་།
དེ་དག་འབྲིང་ན་རྟེན་ཡང་འབྲིང་། དེ་དག་ཐ་མ་ལས་རྟེན་ཡང་ཐ་མ་འབྱུང་བས་ན། ཡོན་བདག་ཀྱང་། སྡིག་ལ་མི་འཛེམས་དད་འདུན་ཆུང་། ། ཚེ་འདིའི་ལོ་འདོད་འགྲན་འདོད་བློ། ། ངང་ཐུང་ཐེག་ཆུང་འགྱོད་སེམས་ཅན། ། མི་འགྲུབ་བསྒྲུབ་འདོད་འཕྲོར་འཇོག་དང་། ། ཕན་ཡོན་དག་ལ་ཐེ་ཚོམ་ཞིང་། ། ལྷ་དང་ལྷ་བཟོ་དམོད་པའོ། ། ཞེས་པ་ལྟར་གྱི་སྐྱོན་རྣམས་དང་མི་ལྡན་ཞིང་། །
དད་འདུན་བརྩོན་འགྲུས་སྙིང་རྗེར་ལྡན། ། དགེ་ལ་མངོན་སྤྲོ་གཏོང་ཕོད་ཅན། ། བརྟན་ཞིང་ངང་རིང་གཡོ་སྒྱུ་མེད། ། ལྷ་དང་བཟོ་ལ་གུས་པའོ། ། ཞེས་པ་ལྟར་རྟེན་བཞེངས་པ་ལ་ཕན་ཡོན་རྒྱ་ཆེན་པོ་མཐོང་བའི་ཤེས་རབ་དང་ལྡན་པ། རྟེན་བཞེངས་པ་ལ་བློ་རྩེ་གཅིག་པའི་བསམ་གཏན་དང་ལྡན་པ། རྟེན་བཞེངས་པ་ལ་སྤྲོ་ཞིང་འདུན་པས་བརྩོན་འགྲུས་དང་ལྡན་པ། རྟེན་གྱི་རྒྱུ་ཚོགས་བསྒྲུབ་པའི་དཀའ་སྤྱད་ལ་མི་སྐྱོ་ཞིང་། གཞན་ལ་སྙིང་རྗེའི་སྒོ་ནས་བཟོད་སྲན་ཆེ་བ་བཟོད་པ་དང་ལྡན་པ། རྟེན་གྱི་རྒྱུ་ཚོགས་བསྒྲུབ་ལ་ངང་རིང་ཞིང་ཚིག་འཇམ་པས་ཚུལ་ཁྲིམས་དང་ལྡན་པ།
གཡོ་སྒྱུ་མེད་པར་གཏོང་ཕོད་ཆེ་བས་སྦྱིན་པ་དང་ལྡན་པ་སྟེ་ཕར་ཕྱིན་དྲུག་དང་ལྡན་ཞིང་ལྷ་དང་བཟོ་བོ་ལ་གུས་པས། རྟེན་བཞེངས་པ་ལ་དགའ་སྤྲོ་དང་ལྡན་པ་ལ་སོགས་པའི་ཡོན་ཏན་དང་ལྡན་པ་ནི་ཡོན་བདག་མཆོག་དང་། དེ་དག་ཕལ་ཆེར་དང་ལྡན་པ་ནི་འབྲིང་དང་། ཅི་རིགས་པ་དང་ལྡན་པ་ཡང་རྟེན་བཞེངས་པའི་ཡོན་བདག་ཏུ་གཟུང་ངོ་། ། ལྷ་བཟོ་བ་ནི། ཡོན་ཏན་མི་མཁས་ང་རྒྱལ་ཆེ། ། འགྲོགས་པ་མི་བདེ་བཀུར་བསྟི་འདོད། ། འཕྲལ་དུ་ཚིག་རྩུབ་ཕུགས་འདོད་ཆེ། ། ཡོན་རྒྱགས་གླ་ཐང་ཚད་མེད་འབེབས། ། དེས་ཀྱང་མ་ཚིམ་རྒྱུ་ཆ་བརྐུ། །
ཅུང་ཟད་ཙམ་ལ་བཟོ་འཇོག་བྱེད། ། འགྲོ་སྡིགས་བྱེད་ཅིང་ཆང་ནག་འཚོལ། ། ཅུང་ཟད་མྱོས་ཚེ་སྨྱོན་པ་འདྲ། ། དགེ་ལས་སྡིག་པར་བསྒྱུར་བ་པོ། ། ཞེས་པ་ལྟར་གྱི་སྐྱོན་དང་མི་ལྡན་པ་ཞིག་དགོས་ཏེ། དེ་དག་དང་ལྡན་པའི་བཟོ་བོ་ནི་ཤི་ནས་ངན་སོང་གསུམ་ལས་འགྲོ་ས་མེད་པས་དེ་ལྟ་བུའི་བཟོ་བོ་ནི་མི་བརྟེན་ཞིང་རྒྱང་རིང་དུ་སྤངས་དགོས་པར་གསུངས་པས་སོ། ། དེས་ན་བཟོ་བོའི་ཡོན་ཏན་ནི། སམྦུ་ཊིར། དུལ་ཞིང་དད་ལྡན་ལང་ཚོར་བབས། ། དབང་པོ་རྣམ་གསལ་རྣམ་རྟོག་མེད། །
ཁྲོ་མེད་ལྐོག་འཕྱས་མེད་པ་དང་། ། ཤིན་ཏུ་མཁས་ལ་སྤྲོ་བ་དང་། ། བཟོད་ལྡན་སྙིང་རྗེ་ཆེ་ལྡན་པས། ། ཞེས་དང་། སྡོམ་འབྱུང་ལས། དུལ་ཞིང་བཟོ་རྣམས་ཀུན་ཤེས་ལ། ། ཆོ་ག་མཐོང་ཞིང་མཉམ་བཞག་པས། ། ཞེས་གསུངས་པ་ལྟར་གྱི་ཡོན་ཏན་དང་ལྡན་པའི་སྟེང་དུ། འདོད་པ་ཆུང་ཞིང་བཀུར་བ་སླ། ། བཟོ་ལ་གཟོབ་ཅིང་རྐྱེན་ངན་བཟོད། །
བརྟན་ཅིང་ངང་རིང་མཁས་ལ་ཉན། ། ལྷ་ལ་གུས་ཤིང་འགྲོགས་བདེ་བའོ། ། ཞེས་པའི་ཡོན་ཏན་རྣམས་ཀྱང་ལྡན་པའོ། ། རྟེན་གྱི་རྒྱུ་ནི། འབུར་སྐུ་ལ་རབ་རིན་ཆེན་མཆོག་དང་། འབྲིང་གསེར་དངུལ་དང་ཤེལ་བཟང་པོ་སོགས། ཐ་མ་ཟངས་དང་ར་གན་སོགས་དང་། དར་གོས་དང་སྨན་བཟང་གི་ལྡེ་གུ་སོགས་དང་། ཕལ་པ་ནི་རྡོ་དང་། ཤིང་དང་།
འཇིམ་པ་སོགས་ལ་བྱ་བར་བཤད་ཅིང་། བྲིས་སྐུ་ནི་ཕལ་ཆེར་རས་བཟང་དང་། གོས་དར་ལ་ཡང་རུང་ལ། གླེགས་བམ་ནི། རབ་གསེར་དངུལ་ལ་ལྗང་བརྡུངས་ཀྱི་ཤོག་བུ་ལ་བཻཌཱུརྻ་ཞུན་མ་དང་། གསེར་ཞུན་མས་འབྲི། འབྲིང་ན་མཐིང་ཤོག་ལ་གསེར་དང་། གསེར་དངུལ་སྤེལ་མས་འབྲི། ཐ་མ་ཤོག་སྐྱའམ་ཤིང་ཤུན་ལ་སྣག་ཚས་འབྲི་བ་དག་གོ ། ཐུགས་རྟེན་གྱི་རྡོ་རྗེ་དང་།
གསུང་རྟེན་དྲིལ་བུའི་ཡུ་བ་གསེར་དངུལ་ར་གན་སོགས་དང་། དྲིལ་བུའི་ཁོག་པ་འཁར་བཟང་བ་ལས་བྱ་ཞིང་། ཐུགས་རྟེན་བུམ་པ་ལ་སོགས་པ་ཡང་རབ་འབྲིང་གི་རྒྱུ་ཚོགས་ཤེས་པར་བྱ་བ་སོགས་མདོར་ན་ཤིང་དང་ས་རྡོ་ལ་སོགས་ཀྱང་གང་བཟང་དང་སྤུས་གང་དག་མི་འགྲུབ་བློ་རྒྱར་མ་སོང་ཙམ་གྱིས་རྩལ་འདོན་ཆེད་གཉེར་དུ་བྱས་ནས་བཟོ་བོ་ལ་གཏད། བཟོ་བོས་ཀྱང་བཟོ་རྒྱུའི་གོ་རིམ་མ་ལོག་པ་དང་། སྐབས་སུ་བབས་པའི་ལག་ཆ་པིར་དང་སྨྱུ་གུ་གཟོང་སོགས་གང་ལ་གང་དགོས་གསར་བཟོ་དང་། རྙིང་བཅོས་སླ་བཅོས་སུ་མ་སོང་བ་ནན་ཏན་དུ་བསྒྲུབས་ཏེ་ཕུན་སུམ་ཚོགས་པར་བསོགས་པ་དང་། གཉིས་ཀ་ལ་དགོས་པའི་ཞལ་བཀོད་པ་དགེ་བའི་བཤེས་གཉེན་མདོ་སྔགས་ཀྱི་བསྟན་པ་འཛིན་ཅིང་འཆད་པར་འགྱུར་བ། ས་ཕྱོགས་དང་གནས་དང་རྟེན་གསུམ་གྱི་མཚན་ཉིད་ལ་མཁས་པ་རྡོ་རྗེ་སློབ་དཔོན་གྱི་ཡོན་ཏན་ཡོངས་རྫོགས་ཚང་བ་ཞིག་ཀྱང་ངེས་པར་འཚོལ་བ་སོགས་རྐྱེན་ཐམས་ཅད་འཚོགས་པར་བྱས་ནས་རྟེན་དག་བཞེངས་པར་བྱ་དགོས་ཏེ། འདི་དག་གི་ཁྱད་པར་ལས་བཟོ་ཁྱད་མཆོག་དམན་སྣ་ཚོགས་འབྱུང་བས་སོ། ། དེ་ལྟར་རྒྱུ་རྐྱེན་སོགས་ལེགས་པར་འཛོམས་ནས་བཞུགས་གནས་ཡིན་ན་ས་ཆོག་དང་འབྲེལ་བར་ཨརྒའི་ཆོ་ག་བྱ་ཞིང་།
སྐུ་གཟུགས་ཀྱི་རྟེན་ཁོ་ན་ཡིན་ན་ས་ཆོག་མེད་ཀྱང་ཨརྒའི་ཆོ་ག་བྱ་བར་བཤད་པས། འདི་ལ་རྟེན་གསར་པ་ལ་རྒྱས་པའི་ཨར་ཆོག་དང་། རྙིང་པ་ལ་སྤོ་བའི་ཨར་ཆོག་གཉིས་སུ་གསུངས་ལ། འདི་དག་གི་ཐོ་ཡིག་ཙམ་ཞིག་རྗེ་བཙུན་རིན་པོ་ཆེས་མཛད་ཅིང་། ལག་ལེན་བདེ་བ་ནི་ཚྭ་རོང་པ་སོགས་ཀྱིས་མཛད་པའི་ཡི་གེ་མང་དུ་སྣང་བ་ལས་རྟོགས་པར་བྱའོ། ། དེ་ལྟར་ལེགས་པར་བཞེངས་རྒྱུའི་རྟེན་རྣམས་ཀྱང་ཕྱག་ཚད་དང་ལྡན་པ་དགོས་ཏེ། དེ་དང་མི་ལྡན་ན་ཉེས་དམིགས་བསམ་གྱིས་མི་ཁྱབ་པ་འབྱུང་བར་བཤད་པས་སོ། ། དེ་ལྟར་ཡང་སྡོམ་འབྱུང་ལས། ཀོས་ཀོ་མགྲིན་པ་བྱིན་པ་སྟེ། ། གསུམ་པོ་རིང་ན་སྐྱོན་ཆེན་པོ། །
སྔགས་པ་བདག་ཉིད་ངེས་པར་ནི། ། གནས་མ་ཉམས་ཤིང་བསྐྲད་པར་འགྱུར། ། སྙན་དང་ཤངས་དང་ཕྱག་སོར་རྣམས། ། གསུམ་པོ་ཐུང་ན་སྐྱོན་ཆེན་ནོ། ། དངོས་གྲུབ་ངེས་པར་འཇོམས་པ་དང་། ། དེ་བཞིན་དཔལ་ཡང་ཉམས་པར་འགྱུར། ། བྱིན་པ་ཞལ་དང་མཁུར་ཚོས་ཏེ། ། གསུམ་པོ་སྦོམ་ན་སྐྱོན་ཆེན་ནོ། ། སྒྲུབ་པོ་བདག་ཉིད་ངེས་པར་ཡང་། ། དཔལ་ལས་རིང་ཞིང་བདུད་བགེགས་འབྱུང་། །
འགྲམ་པ་བྲང་དང་རྩིབ་ལོགས་ཏེ། ། གསུམ་པོ་གཞོམ་ན་སྐྱོན་ཆེན་ནོ། ། འདིར་ནི་བགེགས་འབྱུང་ཐེ་ཚོམ་མེད། ། ནུ་མ་ཤངས་དང་དཔྲལ་བ་སྟེ། ། གསུམ་པོ་ཡོ་ན་སྐྱོན་ཆེན་ནོ། ། སྒྲུབ་པོ་དེ་དག་མྱུར་བར་ནི། ། དགྲ་ཡི་རྩོད་པས་གདུང་པར་འགྱུར། ། བརླ་དང་སྐུ་དང་ནམ་ཚོང་སྟེ། ། གསུམ་པོ་ཉམས་ན་སྐྱོན་ཆེན་ཡིན། ། ཆོམ་རྐུན་སོགས་ཀྱིས་འཇོམས་པའམ། །
འཆི་བར་འགྱུར་བར་ཐེ་ཚོམ་མེད། ། སྙན་དང་མཆུ་དང་དཔྲལ་བ་དང་། ། ཤངས་ཉམས་སྤྱན་ནི་ཡོ་བའི་སྐྱོན། ། ངེས་པར་སྔགས་པ་བདག་ཉིད་ལ། ། སྣ་ཚོགས་བགེགས་འབྱུང་འཆི་བར་འགྱུར། ། གྱེན་དུ་གཟིགས་ཞིང་དབུགས་སྐྱོད་ཚུལ། ། གདན་ལས་ཡོ་ཞིང་སྐྱོད་ལྟ་བུས། ། རང་གི་གནས་ནས་ངེས་འཕོ་ཞིང་། ། དོན་རྣམས་འཇོམས་པ་ཉིད་དུ་འགྱུར། ། མགྲིན་པ་ནམ་ཚོང་ལ་སོགས་སྐུའི། །
སྐྱོན་ནི་གྲངས་མེད་ཅིག་ཏུ་གྲགས། ། འདིར་ནི་སྤྱན་སོགས་ཡོ་བའམ། ། ཕྱག་རྒྱ་ཕྱག་མཚན་ནོར་གྱུར་ན། ། མྱ་ངན་སྡུག་བསྔལ་གྱིས་རབ་གདུང་། ། དེ་ཕྱིར་སྐྱོན་བརྟགས་བཅོས་པར་བྱ། ། རྒྱབ་ཡོལ་གདུགས་དང་གདན་རྣམས་ཏེ། ། གསུམ་པོ་ཆུང་ཞིང་དོག་པའི་སྐྱོན། ། མཛའ་བོས་མི་ཉན་བརྗོད་པ་དང་། ། དཔལ་ཉམས་འཆི་བར་འགྱུར་བ་ཡིན། ། སྐྱོན་འདི་དག་ནི་སྐྱོན་ཆེན་ནོ། །
མཁས་པས་ལེགས་པར་བརྟགས་པར་བྱ། ། ཞེས་གསུངས་པ་ཡིན་ལ། འོ་ན་རྟེན་བཞེངས་པར་མི་རིགས་སོ་སྙམ་ན། ཕྱག་ཚད་དང་མི་ལྡན་ན་ཉེས་དམིགས་ཆེ་ཡང་། དེ་དང་ལྡན་པའི་རྟེན་བཞེངས་པ་ལ་ཕན་ཡོན་བསམ་གྱིས་མི་ཁྱབ་སྟེ། སྡོམ་འབྱུང་ལས། མཚན་ཉིད་ཐམས་ཅད་ཡོངས་རྫོགས་ཤིང་། ། གཟུགས་མཛེས་པ་ནི་བཞེངས་པར་བྱ། ། ཞི་ལ་ཞི་བའི་ཚུལ་གྱི་སྐུ། ། ཁྲོ་ལ་དྲག་ཅིང་འཇིགས་པའི་ཞལ། །
དཔའ་ལ་དཔའ་ཞིང་ང་རྒྱལ་སྐུ། ། སྒེག་པ་ལ་ནི་བཞད་པའི་ཞལ། ། མཚན་ཉིད་འདི་ལྟར་མཚོན་ནས་ནི། ། སྔགས་པ་རྣམས་ཀྱིས་བྲིས་སྐུ་བྲི། ། སྔགས་པ་ལས་ནི་དང་པོ་པས། ། གཟུགས་བརྙན་ལ་སོགས་བྱས་པ་དེ། ། བྲིས་སྐུ་བསྒྲུབ་ན་མྱུར་དུ་ནི། ། དངོས་གྲུབ་རྒྱ་ཆེན་ཐོབ་པར་འགྱུར། ། ཞེས་གསུངས་པས་ན་དཀོན་མཆོག་གསུམ་གྱི་རྟེན་ཕྱག་ཚད་དང་ལྡན་པ་ཅི་ནས་ཀྱང་བཞེངས་རིགས་པ་ཡིན་ནོ། ། དེ་ལྟ་བུའི་ཕྱག་ཚད་ལ་ཡང་།
མཆོད་རྟེན་གྱི་ཕྱག་ཚད་དང་། སྐུ་གཟུགས་ཀྱི་ཕྱག་ཚད་གཉིས་ལས། དང་པོ་ལ་ཆེ་ཆུང་གི་ཚད་ནི། མདོ་མང་པོ་ལས། དེ་བཞིན་གཤེགས་པའི་རིང་བསྲེལ་བཞུགས་པའི་མཆོད་རྟེན་རྒྱར་དཔག་ཚད་ཙམ་ཞེས་པ་ལ་སོགས་པ་གསུངས་པ་ལྟར་ཤིན་ཏུ་ཆེ་བ་དང་། མདོ་ཁ་ཅིག་ལས། མཆོད་རྟེན་ནི་ཀྱུ་རུ་ར་ཙམ་ཞེས་གསུངས་པ་ལྟར་ཤིན་ཏུ་ཆུང་བ་ཡང་བཤད་པས་གཅིག་ཏུ་མ་ངེས་སོ། ། སོ་སོའི་འཕང་སོགས་ཀྱི་ཚད་ནི་སྔོན་གྱི་མཁས་པ་རྣམས་བཞེད་ཚུལ་མི་འདྲ་བ་མང་ཡང་། རང་ལུགས་ནི་ཚྭ་རོང་པའི་ཡོན་ཏན་འབྱུང་གནས་དང་། སྟག་ཚངས་པའི་དཔལ་འབྱོར་རྒྱ་མཚོ་དང་།
གཞན་ཡང་མཆོད་རྟེན་གྱི་ཐིག་གདབ་ཚུལ་གྱི་ཡི་གེ་ཚད་ལྡན་དག་ལས་རྟོགས་པར་བྱ་ཡིས། འདིར་ནི་ཡི་གེས་འཇིགས་ནས་མ་བྲིས་སོ། ། གཉིས་པ་སྐུ་གཟུགས་ཀྱི་ཚད་ནི། ཚྭ་རོང་པའི་ཡོན་ཏན་འབྱུང་གནས་ལས། རྡོ་རྗེ་སེམས་དཔའ་བཞེངས་པའི་ཚེ། ། གདོང་པ་དགུ་ལས་འདའ་བ་མེད། ། ཞི་མ་ཁྲོ་ལ་གདོང་ཚད་བརྒྱད། ། ཤིན་ཏུ་ཁྲོས་ལ་གདོང་ཚད་དྲུག ། ཅེས་པ་ཚད་མར་མཛད་ནས། ཞི་བའི་སྐུ་དང་།
ཞི་མ་ཁྲོ་དང་། ཁྲོ་བོ་གསུམ་ཀ་ལ་ཞལ་གདོང་རང་སོར་བཅུ་གཉིས་པ་རེ་ཁྱད་པར་མེད་པ་མཛད་ནས་ཞལ་གདོང་གི་ཚད་དེས་སྐུ་ལུས་བྱིན་གྱིས་ཚད་ཐམས་ཅད་འཇལ་དགོས་པར་གསུངས་ཤིང་། འཇལ་ཚུལ་ཡང་ཞི་བའི་སྐུ་ལ་ཀོས་ཀོ་དང་། ཤངས་དང་། དཔྲལ་བ་གསུམ་ལ་རང་སོར་བཞི་བཞི་སྟེ་བཅུ་གཉིས། སྐྲ་མཚམས་ཡན་ཆད་ལ་རང་སོར་བཞི། མགྲིན་པ་ལ་ཡང་རང་སོར་བཞི། མགྲིན་པ་ནས་ཐུགས་ཁའི་བར་དང་ཐུགས་ཁ་ནས་ལྟེ་བའི་བར་དང་། ལྟེ་བ་ནས་གསང་གནས་ཀྱི་བར་གསུམ་ལ་ཞལ་གདོང་རེ་རེ་སྟེ་རང་སོར་བཅུ་གཉིས་པ་རེ། བརླ་དང་བྱིན་པ་གཉིས་ལ་ཞལ་གདོང་གཉིས་གཉིས་ཏེ་རང་སོར་ཉི་ཤུ་རྩ་བཞི་རེ།
ལོང་བུ་མན་ཆད་ལ་རང་སོར་བཞི་སྟེ་སྐུའི་སྲིད་དུ་ཞལ་གདོང་དགུའམ་རང་སོར་བརྒྱ་དང་བརྒྱད། ཕྱག་འདོམ་རྒྱང་ནའང་དེ་དང་འདྲ་བས་གྲུ་བཞི་པ་འབྱུང་ཞིང་། རྒྱུ་མཚན་དེའི་ཕྱིར་ན་ཆུ་ཞེང་གབ་པའི་སྐུ་འབྱུང་བར་བཞེད། ཞི་མ་ཁྲོ་ལ་ཞལ་གདོང་སྔར་ལྟར་ལ། སྐྲ་མཚམས་ཡན་ལ་རང་སོར་ཕྱེད་དང་བཞི། མགྲིན་པ་ལ་ཡང་རང་སོར་ཕྱེད་བཞི། དེ་ནས་ཐུགས་ཁ་དང་། ཐུགས་ཁ་ནས་ལྟེ་བ་དང་། ལྟེ་བ་ནས་གསང་གནས་ཀྱི་བར་ལ་རང་སོར་ཕྱེད་དང་བཅུ་གཅིག་རེ། བརླ་དང་བྱིན་པ་གཉིས་ལ་རང་སོར་ཉེར་གཅིག་པ་རེ།
ལོང་བུ་མན་ལ་རང་སོར་ཕྱེད་བཞི་སྟེ་སྲིད་དུ་ཞལ་ཚད་བརྒྱད་དམ། རང་སོར་དགུ་བཅུ་གོ་དྲུག་པ་འཕྲད་དུ་ཡང་དེ་དང་མཉམ་པས་ཆུ་ཞེང་འགབ། ཤིན་ཏུ་ཁྲོས་པ་ལ་ཞལ་ཚད་རང་སོར་བཅུ་གཉིས་པ་སྔར་དང་འདྲ་ལ་སྐྲ་མཚམས་ཡན་ཆད་དུ་རང་སོར་གསུམ། མགྲིན་པ་མངོན་ཀྱང་གཞལ་རྒྱུ་མེད་པས། ཀོས་ཀོ་ནས་གསང་གནས་ཀྱི་བར་ལ་ཞལ་གདོང་གི་ཚད་ཕྱེད་དང་གསུམ། བརླ་དང་བྱིན་པ་གཉིས་ལ་ཞལ་གདོང་གི་ཚད་རེ་རེ་ལོང་བུ་མན་ལ་རང་སོར་གསུམ་སྟེ་སྐུའི་སྲིད་དུ་ཞལ་གདོང་གི་ཚད་དྲུག་གམ། རང་སོར་བདུན་ཅུ་དོན་གཉིས་འབྱུང་ལ། འདི་མིའུ་ཐུང་གི་རྣམ་པ་ཡིན་པས་འཕྲེད་དུ་རང་སོར་དྲུག་ཅུ་རེ་བརྒྱད་དམ། ཞལ་གདོང་གི་ཚད་ཕྱེད་དང་དྲུག་དང་རང་སོར་གཉིས་འབྱུང་བས་ཆུ་ཞེང་མི་འགབ་ཀྱང་སྐྱོན་མེད་པར་བཞེད། དེས་ན་ཚྭ་རོང་པའི་བཞེད་པས།
ཞི་བའི་ཕྱག་ཚད་སྡོམ་འབྱུང་དང་། ། ཤ་རིའི་བུ་ཡིས་ཞུས་བཞིན་གཙོ། ། ཁྲོ་བོ་གཤིན་རྗེ་གཤེད་རྒྱུད་ལས། ། གསུངས་པའི་ཕྱག་ཚད་གཙོ་བོར་གྱིས། ། དུས་ཀྱི་འཁོར་ལོ་ཆུ་ཞེང་དུ། ། སོར་བརྒྱ་ཉི་ཤུ་རྩ་ལྔ་དང་། ། སྡོམ་པ་འབྱུང་བར་ཁྲོ་བོའི་ཚད། ། གདོང་ཚད་བཅུ་གཉིས་གསུངས་པ་སོགས། ། རང་དགར་འཇུག་པ་དགག་པར་མངོན། ། ཞེས་གསུངས་ནས།
དུས་འཁོར་ལས་རང་སོར་བརྒྱ་དང་ཉི་ཤུ་རྩ་ལྔར་གསུངས་པ་སོགས་སློབ་དཔོན་མེད་པར་སྐུ་གཟུགས་ཀྱི་ཕྱག་ཚད་རང་དགར་བྱེད་པ་དགག་པའི་ཕྱིར་གྲངས་མང་བར་བཤད་པ་ཡིན་པས་སྔར་གྱི་ཕྱག་ཚད་བཤད་པ་དག་དུས་འཁོར་དང་འགལ་བའི་སྐྱོན་ཡང་མེད་པར་བཤད་དོ། ། ཡང་སྒྲ་པ་ཤེས་རབ་རིན་ཆེན་གྱི་རིག་གནས་ཀུན་ཤེས་ལས། སྐུ་ལ་ལོངས་སྐུ་རང་སོར་བརྒྱ་དང་ནི། ། ཉི་ཤུ་རྩ་ལྔ་དུས་ཀྱི་འཁོར་ལོར་གསུངས། ། སྤྲུལ་སྐུ་རང་སོར་བརྒྱ་དང་བརྒྱད་པ་ཡི། ། བཅུ་གཉིས་པ་རུ་རིགས་པས་ཐོབ་པ་བཞིན། ། གཞུང་ལུགས་གཞན་ལས་འབྱུང་བཞིན་ལག་ལེན་བྱ། ། ཞེས་གསུངས་ཤིང་། དེ་བཞིན་དུ་རྟེན་གསུམ་བཞེངས་ཚུལ་དཔལ་འབྱོར་རྒྱ་མཚོར། མི་མཁས་པ་དག
རྡོ་རྗེ་སེམས་དཔའ་བཞེངས་པའི་ཚད། ། གདོང་པ་དགུ་ལས་འདའ་བ་མེད། ། ཞི་མ་ཁྲོ་ལ་གདོང་ཚད་བརྒྱད། ། རབ་ཏུ་ཁྲོ་ལ་གདོང་ཚད་དྲུག ། ཅེས་པ་འདི་ཁ་སྟོན་དུ་བྱེད་ཅིང་ཞལ་རེ་ལ་སོར་བཅུ་གཉིས་མར་བཞག་ནས། ཞལ་དགུ་ལ་རང་སོར་བརྒྱ་དང་བརྒྱད་ཡོད་པ་འདི་རང་གིས་འཐད་པར་བྱས་ཏེ། དུས་འཁོར་ནས་སོར་མོ་བརྒྱ་ཉེར་ལྔ་དང་། སྡོམ་འབྱུང་འགྲེལ་པ་སོགས་སུ་ཞལ་བཅུ་གཉིས་མ་ཡང་གསུངས་པ་རྣམས་རང་དགར་འཇུག་པ་དགག་པའི་དྲང་དོན་དུ་འདོད་པ་དག་གིས་ནི་ཚུལ་འདི་ལྟ་བུ་ཁོང་དུ་མ་ཚུད་པས་ནོངས་སོ། ། ཞེས་གསུངས་ནས་ཚྭ་རོང་པས་དེ་ལ་ཟུར་ཟ་འདྲ་ཞིག་མཛད་ནས། རང་གི་བཞེད་པ་ནི།
དེ་ལྟར་ཞལ་ཕྱག་རྣམ་ལྡན་ལྷ། ། ཤིན་ཏུ་ཞི་དང་ཞི་མ་ཁྲོ། ། ཁྲོ་དང་ཤིན་ཏུ་ཁྲོས་པ་བཞི། ། དང་པོའི་ཕྱག་ཚད་གཙོར་བྱས་ནས། ། གཞན་རྣམས་ཁྱད་པར་ཅུང་ཟད་བརྗོད། ། ཕལ་ཆེར་ཤུགས་ལ་རྟོགས་པར་འགྱུར། ། དང་པོ་ལ་ཡང་ལོངས་སྤྲུལ་གཉིས། ། ལོངས་སྐུ་བཞུགས་དང་བཞེངས་པ་གཉིས། ། གཉིས་ཀའི་ཐུན་མོང་ཆུ་ཞེང་ནི། ། སངས་རྒྱས་སོར་མོ་བརྒྱ་ཉེར་ལྔ། །
ཞལ་རེ་ཕྱེད་བཅས་བཅུ་གཉིས་པ། ། ཞལ་བཅུར་ཆུ་ཞེང་མཚུངས་ཕྱིར་རོ། ། དག་པའི་བྱང་སེམས་ལོངས་སྐུ་དང་། ། སངས་རྒྱས་སྤྲུལ་སྐུ་བདེ་ཀྱེ་སོགས། ། སོར་ཕྱེད་བཅུ་པོ་ཕྲི་བ་ཡིས། ། བརྒྱ་དང་ཉི་ཤུ་ཆུ་ཞེང་མཉམ། ། སར་གནས་བྱང་སེམས་ལོངས་སྐུ་དང་། ། ཕག་མོ་སྤྱན་སོགས་གཤེགས་མ་དང་། ། སངས་རྒྱས་སྤྲུལ་སྐུ་ཤཱཀ་ཐུབ་སོགས། ། ཞལ་དགུ་སོར་མོ་བརྒྱ་དང་བརྒྱད། །
དགུ་བརྒྱད་གཉིས་ཀ་ཞི་མ་ཁྲོ། ། ཁྲོ་བོ་ཕལ་ཆེར་ཞལ་ཚད་བརྒྱད། ། སོར་མོ་དགུ་བཅུ་དྲུག་པར་འདོད། ། ཤིན་ཏུ་ཁྲོས་ལ་ཞལ་ལྔ་དང་། ། སོར་མོ་དྲུག་ཅུ་རེ་གཉིས་སོགས། ། ཞལ་ཚད་གསུམ་པའང་བཤད་ཅེས་གྲགས། ། རྒྱལ་བའི་སྤྲུལ་སྐུ་ཡིན་ན་ཡང་། ། ཁྲོ་བོ་རྣམས་ལ་མཚན་དཔེ་ཡི། ། ཕྱག་རིང་མཛེས་སོགས་མི་དགོས་ཀྱིས། ། མི་སྡུག་བཅོ་བརྒྱད་ལ་སོགས་པ། །
གང་ལ་གང་འདུལ་ངེས་མེད་ཡིན། ། རྒྱལ་བའི་ཞལ་ཚད་བཅུ་པོ་ནི། ། གཙུག་ཏོར་སྐྲ་མཚམས་མཛོད་སྤུ་རྣམས། ། སོར་བཞི་ཕྱེད་དང་ལྔ་དང་བཞི། ། ཤངས་རྩེ་ཀོས་ཀོ་མགྲིན་པ་ཡང་། ། དེ་བཞིན་སྙིང་ལྟེ་གསང་གནས་རྣམས། ། ཞལ་རེ་ཕྱེད་བཅས་བཅུ་གཉིས་པའོ། ། བརླ་དང་རྗེ་ངར་ཞལ་དོ་དོ། ། དཔྱི་དང་པུས་མོ་ལོང་བུ་མན། ། བཞི་བཞི་ཕྱེད་བཅས་བཞི་པ་སྟེ། །
ཞབས་མཐིལ་བཅུ་བཞི་འདིར་མི་བགྲང་། ། དེ་བཞིན་འདོམས་ལའང་ཞལ་བཅུ་སྟེ། ། དབུས་ནས་ཕྲག་པར་ཞལ་གང་དང་། ། བར་ལྷུ་ཕྱག་ངར་ཕྱག་མགོ་རྣམས། ། ཉི་ཤུ་བཅུ་དྲུག་ཕྱག་གང་སྟེ། ། གྲུ་མོ་མཁྲིག་མ་སུམ་གཉིས་རེའོ། ། གཙུག་ཏོར་དབུས་སུ་ཚུད་པ་ཡི། ། ཐོར་ཅོག་རྒྱལ་ལ་བཅུ་གཉིས་དང་། ། དཔའ་བོ་སེམས་དཔའ་བརྒྱད་དམ་དགུ། ། ཐོར་ཅོག་སྲིད་ལ་མི་རྩིའོ། །
ཞེས་གསུངས་ནས། ཞལ་ཚད་བཅུ་པ་ལ། གཙུག་ཏོར་སོར་མོ་བཞི། དེ་ནས་སྐྲ་མཚམས་ཡན་ཆད་ལ་སོར་མོ་ཕྱེད་དང་ལྔ། དེ་ནས་མཛོད་སྤུ་ཡན་ཆད་སོར་བཞི་སྟེ། དེ་ལ་ཞལ་གང་དུ་འཇོག ཤངས་རྩེ་ནས་ཀོས་ཀོ དེ་ནས་མགྲིན་ཕྲེང་འོག་མའི་བར་ལ་ཡང་དེ་བཞིན་དང་། དེ་ནས་ཐུགས་ཁ་དང་། ལྟེ་བ་ནས་གསང་གནས་ཀྱི་བར་ལ་ཞལ་རེ་རེ་གཙུག་ཏོར་ནས་གསང་གནས་ཀྱི་བར་ལ་ཞལ་གདོང་གི་ཚད་ལྔ།
བརླ་དང་བརྗེ་ངར་ལ་ཞལ་དོ་དོ། དཔྱི་དང་པུས་མོ་གཉིས་ལ་སོར་བཞི་བཞི། ལོང་བུ་མན་ལ་སོར་མོ་ཕྱེད་དང་ལྔ་སྟེ་གསང་གནས་ནས་རྟིང་པའི་བར་ལ་ཞལ་ལྔ་དང་བཅུ་པོ་ཐམས་ཅད་སོར་མོ་ཕྱེད་དང་བཅུ་གསུམ་མར་མཉམ་པས་ཡོངས་སྡོམ་སྲིད་དུ་སོར་མོ་བརྒྱ་ཉེར་ལྔ་དང་། དེ་བཞིན་དུ་འདོམས་སུ་ལྔ་བརྒྱ་ཉེར་ལྔ་སྟེ། བྲང་གི་ཚངས་ཐིག་ནས་ཕྲག་པའི་བར་ལ་ཞལ་གདོང་གི་ཚད་གང་སྟེ་སོར་མོ་ཕྱེད་དང་བཅུ་གསུམ། བར་ལྷུ་ལ་སོར་མོ་ཉི་ཤུ། ཕྱག་ངར་ལ་སོར་མོ་བཅུ་དྲུག ཕྱག་མགོ་ལ་སོར་མོ་ཕྱེད་དང་བཅུ་གསུམ་སྟེ་ཞལ་ཚད་གང་། གྲུ་མོ་དང་མཁྲིག་མར་སུམ་གཉིས་རེ་སྟེ་ཞལ་ཚད་བཅུའམ་སོར་མོ་བརྒྱ་ཉི་ཤུ་སྟེ་ཆུ་ཞེང་གབ་པའོ། ། དག་པའི་བྱང་སེམས་ཀྱི་སྐུ་དང་།
སྤྲུལ་སྐུ་མཆོག་བདེ་ཀྱཻ་སོགས་ཀྱི་སྐུ་ལ་སོར་མོ་བརྒྱ་དང་ཉི་ཤུར་ཆུ་ཞེང་མཉམ་པ་དང་། སར་གནས་ཀྱི་བྱང་སེམས་ཀྱི་སྐུ་དང་། ཕག་མོ་དང་། སྤྱན་མ་སོགས་དེ་བཞིན་གཤེགས་མའི་སྐུ་དང་། སྤྲུལ་སྐུ་མཆོག་མ་ཡིན་པ་ཤཱཀ་ཐུབ་སོགས་ཀྱི་སྐུ་ནི་ཞལ་གདོང་གི་ཚད་དེ་ཉིད་དགུའམ་སོར་མོ་བརྒྱ་དང་བརྒྱད་པར་ཆུ་ཞེང་མཉམ་པ་ཞི་མ་ཁྲོའི་སྐུ་ལ་ཞལ་ཚད་བརྒྱད་པ་དང་དགུ་པ་གཉིས་ཅི་རིགས་པ་ཚང་བ། ཁྲོ་བོ་ཕལ་ཆེར་ཞལ་བརྒྱད་པའམ། སོར་མོ་དགུ་བཅུ་གོ་དྲུག་པ་དང་། ཤིན་ཏུ་ཁྲོས་པ་ལ་ཞལ་ཚད་ལྔ་པའི། སོར་མོ་དྲུག་ཅུ་རེ་གཉིས་པ་ཡིན་པར་བཞེད་ཅིང་། དེ་དག་རྩི་ཚུལ་ཡང་།
ཞལ་ཚད་ཀྱི་གྲངས་ནི་དབུ་ཆེ་ཆུང་དང་། ཡན་ལག་རིང་ཐུང་སོགས་ཀྱིས་བཞག་ལ། སོར་གྲངས་ནི་ཞལ་སོ་སོའི་བཅུ་གཉིས་ཆའམ་ཕྱེད་དང་བཅུ་གསུམ་ཆ་ལ་བཞག་ནས་བརྩི་བར་བྱ་བ་ཡིན་ནོ་ཞེས་གསུངས་པས། དེ་ལྟར་ཚྭ་རོང་པ་དང་། སྟག་ཚང་པ་གཉིས་པོ་ཅུང་ཟད་མི་མཐུན་པར་སྣང་བས། སྟག་ཚང་པའི་ལུགས་འདི་ལྟར་ན། ཕྱག་ཞབས་སོགས་ལྷུ་ལག་ཤིན་ཏུ་རིང་བ་ཞིག་འབྱུང་བར་སྣང་བས་ཅུང་ཟད་མི་མཛེས་པའི་རྣམ་པ་འབྱུང་དོགས་ལ། དེས་ན་ཕྱག་ཚད་དང་མི་མཐུན་པ་མེད་ཕྱིན་མཛེས་པ་ཡང་གལ་ཆེ་བར་སྣང་སྟེ། ཇི་སྐད་དུ། ལུས་ལ་མཛེས་པ་མ་ཚང་ན། །
ཚད་དག་གིས་ནི་ཅི་ཞིག་བྱ། ། ཞེས་གསུངས་པས་སོ་སྙམ་སྟེ་དཔྱད་པར་བྱའོ། ། ཐུགས་རྟེན་རྡོ་རྗེ་དང་ཁ་ཊཱཾ་ག་བུམ་པ་སོགས་ཀྱི་ཚད་ནི། སྤྱིར་རྡོར་དྲིལ་གྱི་ཐ་སྙད་ཙམ་ཞིག་མདོ་སྡེ་འགའ་ཞིག་ནས་བཤད་ཅིང་། བྱ་སྤྱོད་གཉིས་ནས་ལག་ལེན་ཡང་བྱེད་མོད་ཀྱིས་ཕྱག་ཚད་སོགས་ཀྱི་མཚན་ཉིད་ནི་ཡོ་ག་དང་བླ་མེད་ཁོ་ན་ནས་འབྱུང་བས། དེ་ལ་ཕྱི་ནང་གི་རྡོར་དྲིལ་གཉིས་ལས། དང་པོ་ནི་ཡོ་ག་ནས་བཤད་པའི་རྡོར་དྲིལ་གྱི་མཚན་ཉིད་ཅན་དང་། ཕྱི་མ་ནི་བླ་མེད་ལས་བཤད་པའི་རྡོར་དྲིལ་གྱི་མཚན་ཉིད་ཅན་ཏེ། དེ་ཡང་རྩེ་ལྔ་དང་རྩེ་དགུ་པ་གང་ཡིན་ཡང་རྭ་རྣམས་ཆུ་སྲིན་གྱི་ཁ་ནས་མ་འཐོན་ཞིང་པདྨ་ལ་གནས་པ་དང་། མཐའ་རྭའི་རྩེ་རྣམས་དབུས་རྭ་དངོས་ལ་མ་ཟུག་པར་དབུས་རྭའི་མཐར་པདྨ་དང་འཁོར་ལོ་ལ་སོགས་པའི་མཚོན་བྱེད་ཀྱིས་བསྐོར་བ་ལ་ཟུག་ཅིང་།
རྭ་རྣམས་ཚེར་མ་ལྟར་རྣོ་ཞིང་ཟུར་དང་ལྡན་པ་མ་ཡིན་པར་ཟླུམ་པོར་གནས་པ་དང་། དྲིལ་བུའི་ཚངས་མགོའི་ཞལ་གྱི་འོག་ཏུ་བུམ་པའི་དོད་དུ་བུག་པ་ཡོད་པ་དང་། རྫ་མའི་སྟེང་གི་པད་འདབ་ཀྱི་ཤར་དུ་སྤྱན་མའི་ས་བོན་ནམ་ཕྱག་མཚན་ཡོད་པ་རྣམས་ནི་ཡོ་ག་ནས་བཤད་པ་ཕྱིའི་རྡོར་དྲིལ་ཡིན་ལ། དེ་རྣམས་ལས་ལྡོག་ཅིང་སྒྲོལ་མའི་ས་བོན་ནམ་ཕྱག་མཚན་ཡོད་པ་ནི་བླ་མེད་ཀྱི་རྒྱུད་སམྦུ་ཊི་དང་། སྡོམ་འབྱུང་སོགས་ནས་བཤད་པ་ནང་གི་རྡོར་དྲིལ་ཡིན་ནོ། ། དེ་གཉིས་ལྟེ་བ་དང་ཕྱོགས་ཀྱི་རྭ་རྣམས་སུམ་ཆ་མཉམ་དང་། རྡོ་རྗེའི་བར་གྱི་སུམ་ཆ་ཡང་སུམ་ཆ་མཉམ་དུ་བྱས་པའི་བར་མ་ལྟེ་བར་བཤད་པ་སོགས་རྡོར་དྲིལ་གྱི་ཕྱག་ཚད་དང་མཚན་ཉིད་དག་པ་སོགས་ཀྱི་རྣམ་གཞག་རྡོར་དྲིལ་གྱི་རྣམ་བཤད་དག་ལས་རྒྱས་པར་འབྱུང་ཞིང་། སྒྲ་པ་ཤེས་རབ་རིན་པའི་དཔལ་འབྱོར་རྒྱ་མཚོ་སོགས་ལས་ཞིབ་པར་བཤད་དོ། ། ཁ་ཊྭཱཾ་ག་ནི། རྩེ་མོར་རྡོ་རྗེ་རྩེ་ལྔ་པ་རྫོགས་པ།
དེའི་འོག་ཏུ་མི་མགོ་སྐམ་པོ་གསུམ་བརྩེགས། དེའི་འོག་ཏུ་སྣ་ཚོགས་རྡོ་རྗེ། ཡུ་བའི་རྩེ་མོར་རྡོ་རྗེ་རྩེ་གཅིག་པས་མཚན་པ་དང་། ཡང་ན་རྩེ་མོ་སྣ་ཚོགས་རྡོ་རྗེ། དེ་ནས་མི་མགོ་སྐམ་པོ་གཅིག དེ་ནས་རློན་པ་གཉིས། དེས་ནས་རྡོ་རྗེ་རྩེ་ལྔ་རྫོགས་པ་ལ་བ་དན་གསུམ་འཕྱང་བ། དེ་ནས་བུམ་པ་ཤིང་ལོའི་ཁ་རྒྱན་ཅན་རྣམས་བྱས་པ། གཉིས་ཀའི་ཡུ་བའི་སྟོད་སྦོམ་ཞིང་སྨད་ཕྲ་བ་དྲིལ་ཆུང་དང་བཅས་པ་དགོས་པར་བཤད་ཅིང་། གཞུང་གཞན་ལས་མི་མགོ་སྐམ་རིད་རློན་པ་གསུམ་བརྩེགས་པར་ཡང་བཤད་དོ། །
བུམ་པ་ལ་ཞི་རྒྱས། བསད་བསྐྲད། དབང་དགུག རེང་བའི་བུམ་པ་རྣམས་ལས། དང་པོ་གཉིས་ཀྱི་ལྟོ་སྦོམ་དུ་སོར་བཅུ་དྲུག ཞབས་ནས་ཁའི་བར་གྱི་དཔངས་སོར་ཉི་ཤུ་ལས་མགྲིན་པ་སོར་དྲུག ཁའི་རྒྱ་སོར་བརྒྱད་ཀྱི་དབུས་སུ་སུམ་ཆ་བུམ་པ། མཐར་མཆུ་སོར་གཉིས་འཕྱང་བ་ཡིན་ལ། གསུམ་པ་དང་བཞི་པ་གཉིས་ཀྱི་སྦོམ་དུ་སོར་བཅུ་གཉིས། དཔངས་སུ་ཉེར་བཞི་ལས་མགྲིན་པ་སོར་བརྒྱད་ཡོན་པོ།
ཁ་སོར་དྲུག མཆུ་སོར་གཅིག་གོ ། ལྔ་པ་དང་དྲུག་པ་གཉིས་ལ་བཟོ་བོ་མཁས་པས་ཇི་ལྟར་བྱས་པ་མ་གཏོགས་ཚད་མ་བཤད་ཅིང་། བདུན་པ་ལ་རྒྱ་དཔངས་མཉམ་པར་སོར་བཅུ་དྲུག་པ། མགྲིན་པ་སོར་བཞི། ཁ་སོར་དགུ མཆུ་སྦོམ་ཞིང་སོར་གཉིས་པ་བྱ་བར་བཤད་དོ། ། གསུང་རྟེན་གླེགས་བམ་གྱི་ཚད་ནི། རྒྱུད་འགའ་ཞིག་ལས་སྐྲ་གསེབ་དང་མཆན་ཁུང་དུ་སྦ་བར་གསུངས་པས་སོར་བཅུ་གཉིས་པའམ་བཅུ་དྲུག་པ་བཤད་མོད་ཀྱིས། བརྒྱད་སྟོང་པའི་མཇུག་ཏུ་གླེགས་བམ་ཤིན་ཏུ་ཆེ་བ་ལ་ཡི་གེ་གསལ་བར་བྲི་བ་ཡང་བཤད་པས་འབྱོར་སྐབས་དང་བསྟུན་ནས་བྱའོ། ། དེ་ལྟར་རྒྱུ་རྐྱེན་ཕྱག་ཚད་སོགས་ངེས་པར་བྱས་ནས་རྟེན་བཞེངས་ཚུལ་དངོས་ནི།
སྐུ་ལ་སོགས་པ་ལུགས་མ་བཞེངས་པར་འདོད་ན། རྒྱུ་བཟང་པོ་ལྷ་བཟོ་བོ་མཁས་པས་རུས་ཚུགས། ཕྲ་ཞིབ། སྐྱེ་མཆེད། གསེར་ཁ་ལ་སོགས་པ་ཕུན་སུམ་ཚོགས་པ་བྱ་སྟེ། དེ་ཡང་ལུགས་མའི་རུས་ཚུགས། རུ་ཤིང་ལ་རག་ལས་པས་ཆེན་པོ་ལ་ཕྱག་ཚད་དང་ལྡན་པ་དང་། འབྲིང་པོ་ལ་རིང་དུ་ཚད་བཞིན་ལ། སྦོམ་དུ་སྤྲ་ཚིལ་ཇི་ཙམ་ཡོང་བའི་ཆས་ཕྲ་བར་བྱ། ཆུང་ངུ་དག་ལ་ཕྲས་པ་དག་གསལ་བ་བྱས་པ་ལ་སྤྲ་ཚིལ་གཡོགས་ཏེ་སྤྲ་བཟོ་ལ་གཟབ་པར་གཅེས།
དེ་ནས་འཇིམ་པ་གཡོགས་པ་དང་། ལུགས་གཏོང་བ་དང་། བརྐོ་བྲུ་དང་། ཕྱིས་དང་། གསེར་མདོག་དང་། ཕྲ་སྤེལ་སོགས་ཀུན་ལ་ཟབ་ལ་མཁས་པའི་ཡིད་འཕྲོག་པ་བྱ། དེ་ཡང་ཕྱག་ཚད་དང་ལྡན་པ་ཕྱག་གི་འཛིན་སྟངས། ཞབས་ཀྱི་བཞུགས་སྟངས་བདེ་བ་གལ་ཆེ་ཞིང་། གཞན་ཡང་ཤ་ཚུགས་དང་། བཞིན་གྱི་རྣམ་འགྱུར་ཞི་ཞིང་འཛུམ་པ།
ཁྲོ་ཞིང་འཇིགས་སུ་རུང་བ་ལ་སོགས་པ་ཞི་ཁྲོའི་ཁྱད་པར་ཤན་འབྱེད་ཅིང་། སྐྱེ་མཆེད་རྣམས་ཡ་ཡོ་དང་ཆེ་ཆུང་སོགས་ཀྱི་སྐྱོན་མེད་པ། སྤྱན་རྩ་མཐོ་དམན་རན་ཞིང་ལེགས་པ་སོགས་ཤིན་ཏུ་མཛེས་པ་བྱ་ཞིང་། རི་མོ་ལའང་ཕལ་ཆེར་དོན་ལ་ཚོན་རྣམས་ཁ་དོག་གསལ་ལ་དྭངས་ཤིང་སྣུམ་པ། ཞིབ་ལ་དམ་ཚད་དང་། བསྐ་སླ་རན་པ་བྱུགས་ཏེ། རས་ཚོན་འདྲེས་པ་ལ་མདངས་ཆུ་སླ་ལ་དྭངས་པས། མདངས་ཁྱེ་མ་དང་གད་པ་དང་། ཆེ་བ་དང་། ཆུང་བ་ལ་སོགས་ཀྱི་སྐྱོན་མེད་པ།
ཤ་འགྱུར་འབུར་དུ་ཐོན་པ་ལྟ་བུ་བྱ་བ་ནི་ཚོན་བཀྲག་ཕུན་སུམ་ཚོགས་པའི་རྒྱུའོ། ། ལྡེ་གུ་ལས་བྱེད་ན། དར་ཟབ་དང་། སྨན་སྤོས་སོགས་ལ་རིན་པོ་ཆེའི་ཕྱེ་མ་བསྲེས་པ་དམ་ཚད་བསྲ་ཞིང་ཡང་བ་འབྱུང་བ་ལ་བྱ་སྟེ། རུས་ཚུགས་སོགས་ལུགས་མ་ལྟར་དང་ཚོན་བཀྲག་བྲིས་མ་དང་མཐུན་ནོ། ། བརྐོས་མ་བྱེད་ན་བ་སོ་དང་། ཤིང་དང་། རྡོ་ལ་སོགས་པ་ལ་སྐྱ་རིས་ཀྱི་ཆ་རྣམ་པར་བསྒོས་ཏེ་ཤིན་ཏུ་ལེགས་པར་བྱའོ། ། ཆོས་ཀྱི་རྟེན་ནམ་གསུང་རྟེན་གླེགས་བམ་ནི་གཞི་གསེར་ཤོག་སོགས་གོང་དུ་བཤད་པ་བཞིན་ལ་བྲི་བྱ་ནི། བྲི་བར་འོས་ཤིང་བྲིས་ན་དོན་ཆེ་བ།
བྲིས་པའམ། བཀླགས་པའམ། མཐོང་བ་ཙམ་ལ་ཕན་ཡོན་དཔག་ཏུ་མེད་པ་ཅན་བསྟན་པ་དང་རང་གཞན་ལ་ངེས་པར་ཕན་པ། རྒྱལ་བའི་གསུང་རབ་མདོ་རྒྱུད་དྲི་མ་མེད་པ་རྣམས་དང་། དགོངས་འགྲེལ་གྱི་བསྟན་བཅོས་རྒྱ་བོད་ཀྱི་མཁས་གྲུབ་ཚད་ལྡན་དག་གིས་སྦྱར་བ་རྩོད་པ་དང་བྲལ་བ་རྣམས་ལས། རང་ཉིད་གང་བཞེངས་པར་འདོད་པའི་དཔེ་ཤིན་ཏུ་དག་པར་བཙལ་ཞིང་། ཤོག་ཁྱིམ་མ་འཚམས་པའི་ཐིག་དང་། ཐིག་ཁྱིམ་མ་འཚམས་པའི་ཡིག་ཁྱིམ་ལ་སོགས་པ་བཀོད་པ་ཕུན་སུམ་ཚོགས་པའི་སྒོ་ནས་བྲི་བའི་ཡི་གེ་ནི། རྒྱ་གར་ན་ཚངས་པའི་ཡི་གེ་སོགས་ཡིག་རིགས་དྲུག་ཅུ་རྩ་བཞི་ཡོད་པ་ལས། བོད་ཀྱི་མཁས་པ་ཐོན་མི་སམྦྷོ་ཊས་ཁ་ཆེའི་ཡི་གེ་དཔེར་བྱས་ནས།
བོད་ཀྱི་ཡི་གེ་སུམ་ཅུ། བུ་དྲུག་དང་བཅས་པ་མཛད་པ་ལས་རིམ་པར་བརྒྱུད་དེ། ཁྱུང་པོ་གཡུ་ཁྲི་དང་། སུམ་པ་གནོད་སྦྱིན་སོགས་ཀྱིས་དར་ཞིང་རྒྱས་པར་མཛད་པ། ཟབ་ཆེན་དང་། ཟབ་ཆུང་དང་། འབྲུ་ཆེན་དང་། འབྲུ་ཆུང་དང་། འབྲུ་ཆེན་ལ་ལི་ལུགས་དང་ལྡན་ལུགས། གཤར་མ་དང་ཀྱུས་ཡིག་ལ་སོགས་པ་མང་དུ་ཡོད་པའི་ནང་ནས་གསུང་རབ་ཆེན་པོ་དག་ནི་ཟབ་ཆེན་ཟབ་ཆུང་དང་།
རྒྱ་གར་མཁས་པའི་གཞུང་འགྲེལ་རྣམས་ནི་འབྲུ་ཆེན་སོགས་དང་། བོད་ཀྱི་གཞུང་ལུགས་ཚད་ལྡན་རྣམས་འབྲུ་ཆུང་སོགས་ཀྱིས་འབྲི་བར་བྱ་ཡི། དེ་ལས་གཞན་བོད་ཀྱི་བླུན་པོ་མཁས་པར་འཆོས་པ་དག་གིས་བྱས་པའི་མདོ་རྒྱུད་རྫུས་མ་དང་། དོན་ཕྱིན་ཅི་ལོག་སྟོན་པའི་བསྟན་བཅོས་གང་དག་འཕེལ་ཞིང་དར་ན་བསྟན་པ་ལ་གནོད་པར་འགྱུར་བ་དག་བྲི་བར་མི་བྱ་ཞིང་། མདོར་ན་བྲི་འོས་པ་དག་ཡིག་རིགས་དེ་དག་གང་འབྲི་ཡང་ཡིག་གཟུགས་ལེགས་ལ་དཀྱུས་སྙོམས་པ། ཡི་གེའི་མཚན་ཉིད་དང་། ཕྱག་ཚད་དང་། བརྡ་དག་སོགས་ཀྱང་མ་ནོར་ཞིང་། ཤོག་བཟོ་དང་། ཤོག་མདོག་དང་།
སྣག་མདོག་ལ་སོགས་པ་ཁྱད་པར་དུ་འཕགས་པ་ཕན་ཚུན་འགྲན་པ་ལྟ་བུ་བྲི་བར་བྱ། བྲིས་ཟིན་ནས་ཀྱང་ཞུས་དག་ལེགས་པར་བྱས། རྩི་གྲས་དང་། གླེགས་ཤིང་དང་། གླེགས་ཐག ན་བཟའ་སོགས་ཀྱིས་བརྒྱན་ཅིང་། རབ་གནས་དང་རྒྱ་ཚགས་ཡང་དག་པར་བགྱིས་ཏེ་མཐོང་བ་ཙམ་གྱིས་ཡིད་འཕྲོག་ཅིང་དང་བའི་དད་པ་རང་དབང་དུ་སྐྱེ་བ་དག་བཞེངས་པར་བྱའོ། ། དེ་བཞིན་དུ་ཐུགས་རྟེན་རྡོ་རྗེ་ལ་སོགས་པ་ཡང་རྒྱུ་བཟང་པོ་ལས་ཕྱག་ཚད་ཚང་ཞིང་། འདག་བྱ་དག་བྱེད་སྦྱོར་རྒྱུ་ཡོད་པ་སོགས་རང་རང་གི་མཚན་ཉིད་གསུང་རབ་ནས་བཤད་པ་དང་མཐུན་པར། དེ་དང་དེ་ལ་མཁས་པའི་བཟོ་བོ་དེ་དག་གིས་ལོ་འདོད་དང་།
འགྲན་འདོད་སོགས་ཀྱི་ཆེད་དུ་མ་ཡིན་པར་བསམ་པ་དག་པའི་སྒོ་ནས་བསྒྲུབ་པར་བྱ་བ་ཡིན་ནོ། ། དེ་ལྟར་བཟོ་བོས་ལས་རྣམས་ཡོངས་རྫོགས་གྲུབ་ནས་བྲིས་སྐུ་ལ་རྒྱབ་གཟུངས་སོགས་བྲི། མཆོད་རྟེན་དང་འབུར་སྐུ་ལ་གཟུགས་གཞུག་ལེགས་པར་འབུལ་བར་བྱ་ཞིང་། འདི་ཉིད་ཤིན་ཏུ་ཁག་ཆེ་བས་ན་ཕྱག་ལེན་རྣམ་པར་དག་པས་གོ་རིམ་དང་། དབུ་ཞབས་སོགས་ཀྱི་གཟུངས་མ་ནོར་བར་གཞུག་དགོས་ཏེ། གཟུངས་གཞུག་འབུལ་ལེགས་ཉེས་ལས་རྟེན་གྱི་བྱིན་རླབས་ཆེ་ཆུང་དང་། གནས་སྐབས་དང་མཐར་ཐུག་གི་རྟེན་འབྲེལ་བཟང་ངན་ཐམས་ཅད་འབྱུང་བར་བཤད་པས་སོ། ། དེས་ན་དེའི་ཚུལ་བླ་མ་གོང་མ་མང་པོའི་ཡིག་ཆ་རྣམས་དང་། ཁྱད་པར་དོན་གསལ་གྱི་དགོངས་པ་བཞིན་སྔགས་འཆང་ཆོས་ཀྱི་རྒྱལ་པོའི་རབ་གནས་ཀྱི་ཆོ་ག་འདི་ཉིད་ཀྱི་དོན་ཚན་བདུན་པ་རབ་གནས་བྱས་པའི་དགོས་པ་བསྟན་པའི་སྐབས་སུ་ཞིབ་པར་འབྱུང་བ་བཞིན་འོག་ཏུ་འཆད་དོ། ། དེ་བཞིན་དུ་པད་གཟུངས་ཀྱི་འོག་ཏུ་ཚུལ་བཞིན་དུ་བྲིས་ཤིང་བསྒྲུབས་པའི་གནོད་སྦྱིན་ཕོ་མོའི་འཁོར་ལོ་ཡང་གཞུག་དགོས་པར་གསུངས་པ་ཡིན་ཏེ།
དོན་གསལ་ལས། རྟེན་གྱི་ནང་རྫོངས་བཤད་པའི་མཇུག་ཏུ། དེ་ནས་གནོད་སྦྱིན་མཉེས་པར་བྱེད་པའི་འཁོར་ལོས་ཞབས་བསྡམས་པར་བྱའོ། ། ཞེས་གསུངས་པས་སོ། ། དེ་ཡང་རྒྱུད་གང་ལས་གསུངས་ན། དཔའ་བོ་གཅིག་གྲུབ་ཀྱི་རྒྱུད་ལས་གསུངས་པ་ཡིན་ཏེ། རྒྱུད་དེ་ལས། གསེར་ལ་སོགས་པའི་བྱང་བུ་ལ། བ་སུ་དྷ་ར་གནོད་སྦྱིན་དང་བཅས་པ་དང་། བྱང་བུ་གཉིས་པ་ལ་བཅོམ་ལྡན་འདས་ཛམྦྷ་ལ་གནོད་སྦྱིན་གྱིས་བསྐོར་བ་ཡང་དག་པར་བྲིས་ལ་ཁ་སྦྱར་དུ་བྱ་སྟེ།
ཞེས་པ་དང་། གསེར་དངུལ་ལམ་ཟངས་ཀྱི་བྱང་བུ་ལ་ནོར་རྒྱུན་མ་གནོད་སྦྱིན་མོ་དང་བཅས་པ་དང་། ཛམྦྷ་ལ་གནོད་སྦྱིན་ཕོ་དང་བཅས་པ་བྲིས་ལ་ཡང་དག་པར་ཁ་སྦྱར། ཞེས་སོགས་གསུངས་པས་སོ། ། དེས་ན་དེ་ལྟ་བུའི་གནོད་སྦྱིན་གྱི་འཁོར་ལོ་ལ་ཡང་། ནོར་རྒྱུན་མ་གནོད་སྦྱིན་མོ་བརྒྱད་ཀྱིས་བསྐོར་བའི་མོ་འཁོར་དང་། ཛམྦྷ་ལ་ལ་གནོད་སྦྱིན་ཕོ་བརྒྱད་ཀྱིས་བསྐོར་བའི་ཕོ་འཁོར་དང་། ཡབ་ཡུམ་གཉིས་མེད་ཀྱི་འཁོར་ལོ་དང་གསུམ་ལ་བརྟེན་ནས་དངོས་གྲུབ་བསྒྲུབ་པའི་ཚུལ་གསུམ་གསུངས་པའི་ནང་ནས། རྟེན་གྱི་ཞབས་སྡོམ་དུ་བཞུགས་པའི་འཁོར་ལོ་ནི་ཕྱི་མ་ཡབ་ཡུམ་གཉིས་མེད་ཀྱི་འཁོར་ལོ་འདི་ཡིན་ཞིང་། འདི་ལ་འབྲི་བའི་ཚུལ་དང་།
བསྒྲུབ་པའི་ཚུལ་དང་། བྲིས་བསྒྲུབ་ཚུལ་བཞིན་བྱས་པའི་འཁོར་ལོ་གཟུངས་གཞུག་ཏུ་བཅུག་པའི་དགོས་པ་དང་གསུམ་ལས། དང་པོ་ལ་སྔ་རབས་ཀྱི་མཁས་གྲུབ་གོང་མ་རྣམས་བཞེད་པ་མི་འདྲ་བའི་ཚུལ་ཆེར་མེད་ཀྱང་། ཕྱི་རབས་སུ་མི་འདྲ་བ་མང་དུ་བྱུང་བ་ཡིན་ཏེ། དེ་ཡང་སྔ་རབས་པ་རྣམས་ཀྱི་གནོད་སྦྱིན་འཁོར་ལོའི་དཔེ་བྲིས་རྙིང་མ་དང་། རྟེན་གྱི་ཞབས་སྡོམས་སུ་བཅུག་པའི་འཁོར་ལོ་རྙིང་པ་རྣམས་ཀྱི་འཁོར་ལོའི་ལྟེ་བའི་ལྷ་དང་སྔགས་ཀྱི་དབུ་ནུབ་བསྟན་དང་། མཇུག་ཤར་བསྟན། འདབ་མའི་ལྷ་དང་སྔགས་ཀྱི་དབུ་ཕྱིར་བསྟན་དང་། མཇུག་ནང་བསྟན། མོ་འཁོར་གྱི་འདབ་མའི་ལྷ་སྔགས་གཡས་བསྐོར།
ཕོ་འཁོར་གྱི་འདབ་མའི་ལྷ་སྔགས་གཡོན་བསྐོར་དུ་བཀོད་ནས་ཕོ་འཁོར་སྟེང་དང་། མོ་འཁོར་འོག་ཏུ་ཡོད་པར་ཁ་སྦྱར་ནས་རྟེན་གྱི་ནང་དུ་བཅུག་པ་ཁོ་ན་འབྱུང་ཞིང་། བཀའ་གདམས་པ་རྣམས་ཀྱང་དེ་བཞིན་དུ་མཛད་པ་ལ། ཕྱིས་སུ་བུ་སྟོན་ཐམས་ཅད་མཁྱེན་པས། རྟེན་གྱི་ནང་དུ་འབུལ་བའི་གཟུངས་རྣམས་ལ་ཞུ་དག་མཛད་ཅིང་། གཟུངས་ཀྱང་མང་པོ་བཞུགས་ན་ཕན་ཡོན་ཆེ་གསུངས་ནས་སྔར་ལས་མང་དུ་གཏོང་བར་མཛད། དེའི་དུས་སུ་གནོད་སྦྱིན་ཕོ་མོའི་འཁོར་ལོ་ལ་ཡང་བརྟག་དཔྱད་གནང་ནས། སྔ་རབས་པ་རྣམས་ཀྱི་ཕོ་འཁོར་སྟེང་དང་། མོ་འཁོར་འོག་ཏུ་ཡོད་པར་སྦྱར་ནས། རྟེན་གྱི་ནང་དུ་དབུས་ཀྱི་གཙོ་བོ་ཡབ་ཡུམ་གྱི་མགོ་ནུབ་དང་།
མཇུག་ཤར་དུ་བསྟན་ནས་འཇུག་པ་འདི་མི་འཐད་དེ། འཁོར་ལོ་ཁ་སྦྱར་བའི་དུས་སུ་དེ་ལྟར་འོངས་ཀྱང་། ལྷར་བསྐྱེད་པའི་ཚེ་རྟེན་གང་ཡིན་པ་དེ་ཞལ་ཤར་དུ་སྟོན་པའི་དུས་སུ། ནང་རྫོངས་ཀྱི་གནོད་སྦྱིན་གྱི་གཙོ་བོ་ཛམྦྷ་ལ་ལ་ཞལ་ནུབ་བསྟན་དུ་འགྲོ་བས་རྟེན་དང་འཁོར་ལོའི་གཙོ་བོ་རྒྱབ་སྤྲོད་འབྱུང་ལ། དེ་ནི་ཕྱི་ནང་གི་རྟེན་འབྲེལ་མི་ཤིས་པས་སོ། ། བུ་སྟོན་རིན་པོ་ཆེ་རང་གི་ལུགས་ལ། དབུས་ཀྱི་ལྷ་སྔགས་དབུ་ནུབ་བསྟན་དང་། མཇུག་ཤར་བསྟན། འཁོར་གྱི་ལྷ་སྔགས་ཀྱི་དབུ་ཕྱིར་བསྟན་དང་། མཇུག་ནང་བསྟན།
མོ་འཁོར་གཡོན་འཁོར་དང་། ཕོ་འཁོར་གཡས་བསྐོར་དུ་བྲིས་ཏེ་སྟེང་འོག་ཏུ་ཁ་སྦྱར་ནས་རྟེན་གྱི་ནང་དུ་བཅུག་དུས། དབུས་ཀྱི་ལྷ་སྔགས་ཀྱི་དབུ་ཤར་དང་། མཇུག་ནུབ་བསྟན་དུ་བཅུག་པས། རྟེན་གྱི་ཞལ་གཟིགས་ཕྱོགས་དང་། ནང་རྫོངས་ཀྱི་འཁོར་ལོའི་གཙོ་བོ་ཞལ་སྟོན་ཕྱོགས་འགྲིགས་པས་ཤིན་ཏུ་ལེགས་གསུངས་ལ། དེ་ནས་བྲི་ཚུལ་དང་། བསྒོམ་དོན་གཉིས་ཀ་དང་འགལ་བས་མི་འཐད་པར་བཤད་པ་ཡིན་ཏེ། བྲིས་པའི་ཚེ་ཙནྟྲ་ཀེནྟྱེ་ཤར་གྱི་འདབ་མ་ལ་བྲི་བར་བཤད་ཅིང་། བསྒོམ་དུས་ཀྱང་དབུས་སུ་ནོར་རྒྱུན་མ།
ཤར་དུ་ཟླ་བ་ཆུ་ཤེལ་མ་བསྒོམ་པར་བཤད་པ་ལ། བུ་སྟོན་གྱིས་ཟླ་བ་ཆུ་ཤེལ་མ་ནུབ་ཏུ་བཞག་པས་ལྷ་བརྒྱད་ཀའི་ཞལ་བལྟ་ཕྱོགས་དང་བཞུགས་ས་འཛོལ་འགྲོ་བས་སོ། ། དེས་ན་སྔ་རབས་པའི་བཞེད་པ་ལ་རྟེན་དང་འཁོར་ལོའི་གཙོ་བོའི་ཞལ་གཟིགས་ཕྱོགས་མ་མཐུན་པས་རྟེན་ཕྱི་ནང་གི་རྟེན་འབྲེལ་མི་ལེགས་པའི་སྐྱོན་དུ་འགྱུར་ན། བུ་སྟོན་རིན་པོ་ཆེ་ཉིད་བཞེད་པ་དེ་ལ་འཁོར་ལོའི་ལྷ་ཡབ་ཡུམ་བརྒྱད་ཀྱི་བཞུགས་ས་དང་ཞལ་གཟིགས་ཕྱོགས་ནོར་བའི་སྐྱོན་གནས་པས་ན་ཕྱི་ནང་གི་རྟེན་འབྲེལ་ལ་གནོད་པར་ཅིའི་ཕྱིར་མི་འགྱུར་ལེགས་པར་དགོངས་འཚལ་ལོ། ། ཡང་ཆོས་རྗེ་བླ་མ་དམ་པས་དབུས་ཀྱི་ལྷ་སྔགས་ཀྱི་དབུ་ཤར་བསྟན་དང་། མཇུག་ནུབ་བསྟན། དབུ་ཡི་ཕྱོགས་ཀྱི་འདབ་མ་ལ་ཤར་བྱས་པ་ན་བརྩམས་ཏེ། འདབ་མའི་ལྷ་སྔགས་ཀྱི་དབུ་ནང་དུ་བསྟན། མཇུག་ཕྱིར་བསྟན་དུ་བྲིས་ཤིང་། ཕོ་འཁོར་སྟེང་དང་།
མོ་འཁོར་འོག་ཏུ་ཡོང་བ་ཁ་སྦྱར་གྱི་གནོད་སྦྱིན་འཁོར་ལོའི་དཔེ་བྲིས་རྙིང་པ་ཞིག་གཟིགས་ནས་བསམ་ཡས་ཀྱི་ཞིག་བཟོས་ཀྱི་རབ་གནས་མཛད་པའི་ཚེ། གནོད་སྦྱིན་འཁོར་ལོ་དེ་ལྟར་དུ་མཛད་པར་གྲགས་ཤིང་། དེ་ཙམ་རྒྱུ་མཚན་དུ་མཛད་ནས་ཇོ་ནང་པ་བྱང་ཆུབ་སེང་གེས། དབུས་སུ་བ་སུ་དྷ་རི་ཡིག་མགོ་ཤར་བསྟན། དེའི་ཤར་གྱི་ལུགས་སུ་བྱས་ཏེ་ཡིག་མགོ་ངོས་སུ། ཙནྟྲ་ཀནྟྱེ་ཡིག་མགོ་ནང་བསྟན། ཨོཾ་གཉིས་བར་དུ་བྱས་ཏེ་སྔ་མ་དང་ངོ་སྤྲོད་དུ་བྲིས། ཕོ་འཁོར་ལ་མགོན་པོ་ཛམྦྷ་ལ་དང་། གང་བ་བཟང་པོའི་གཟུངས་ཀྱང་དེ་བཞིན་དུ་བྱས་ཏེ། ཡིག་མགོ་ཐམས་ཅད་ནང་བསྟན་དུ་བྲི་བའི་ཡིག་ཆ་ཡང་མཛད།
ཕྱག་ལེན་ལ་འཁོར་ལོ་གཉིས་ཀྱི་དབུས་ལྷ་སྔགས་ཀྱི་མགོའི་ཕྱོགས་དང་། གཡས་གཡོན་གཉིས་དང་། ཕྱོགས་གསུམ་པོ་གྲི་ལྟ་བུས་སོ་སོར་དྲས་ནས་ཕོ་འཁོར་སྟེང་དང་། མོ་འཁོར་འོག་ཏུ་ཡོད་པར་ཁ་སྦྱར་ནས་ལྟེ་བའི་ལྷ་སྔགས་དྲས་པ་ཤར་ནས་ནུབ་ལ་གྱེན་དུ་བསླངས་པས། ཛམྦྷ་ལ་བཞེངས་པ་ཤར་དུ་གཟིགས་པ་ལ་ནོར་རྒྱུན་མ་མདུན་ནས་འཁྱུད་པ། འདབ་བརྒྱད་མདུན་ནས་སོ་སོར་རྒྱབ་ལ་ཕྱིར་གྱེན་དུ་བསླངས་པས་ཕོ་བརྒྱད་ཁ་ནང་བསྟན་དུ་བཞུགས་པ་ལ། མོ་བརྒྱད་མདུན་ནས་འཁྱུད་པ་རེ་འབྱུང་བས་གདམས་ངག་ཁྱད་པར་ཅན་དུ་འདོད་ཅིང་ཕྱག་ལེན་དུ་མཛད་པར་བཤད་ལ། དེའི་རྗེས་སུ་འབྲངས་ནས་སྤོས་ཁང་པ་རིན་ཆེན་རྒྱལ་མཚན་པ། ཐེག་ཆེན་རིན་པོ་ཆེ་ཡང་དེ་ལྟར་དུ་བཞེད་ཅིང་། སྤོས་ཁང་པ་ནས་བརྒྱུད་ནས་མཚལ་ཁུང་པ།
ཆོས་ལུང་པ་རྣམས་ཀྱིས་ཀྱང་དེ་ལྟར་བྱས་སོ། ། དེ་ལྟ་བུའི་ཇོ་ནང་བྱང་སེང་པའི་བཞེད་པ་དེ་ལ། འཁོར་ལོ་བྲི་བ་སོགས་གང་ལ་ཡང་དབུས་ཀྱི་ལྷ་སྔགས་གང་ཡིན་དེའི་མདུན་ལ་ཤར་དུ་བྱེད་དགོས་པ་ལ། ལུགས་དེ་ལ་དབུས་ཀྱི་ལྷ་སྔགས་ཀྱི་རྒྱབ་ལ་ཤར་དུ་བྱས་ནས་བྲིས་པས། བྲི་དུས་ཕྱོགས་ནོར་བའི་སྐྱོན་དང་། ཞི་རྒྱས་དབང་དྲག་གི་ལས་བཞིའི་འཁོར་ལོ་ལ། དང་པོ་གསུམ་ལ་ཡིག་མགོ་ཕྱིར་བསྟན། དྲག་པོ་ལ་ནང་བསྟན་བྱེད་པ་སྲུང་འཁོར་སྤྱིའི་ལུགས་ཡིན་ལ། འདི་ནོར་རྒྱས་པའི་འཁོར་ལོ་ཡིན་པས་ན་ཡིག་མགོ་ཕྱིར་བསྟན་འབྲི་དགོས་རྒྱུ་ལ། ཆོས་རྗེ་བྱང་སེང་པའི་ལུགས་དེ་ལ་ཡིག་མགོ་ནང་བསྟན།
མཇུག་ཕྱིར་བསྟན་དུ་སོང་བ་བྲིས་པས། ཞི་དྲག་གི་འཁོར་ལོའི་ཁྱད་པར་མ་ཕྱེད་པའི་སྐྱོན་དང་། འཁོར་ལོ་འདི་སྟོན་བྱེད་ཀྱི་རྒྱུད་ལས། གསེར་ལ་སོགས་པའི་འཁོར་ལོ་གཉིས་ཁ་སྦྱར་ནས་རྟེན་གྱི་ནང་རྫོངས་སུ་གཞུག་པར་བཤད་ཀྱི། གྲི་ལྟ་བུས་བཏུབས་ནས་སློང་བར་མ་བཤད་པས་ན་རྒྱུད་དང་འགལ་བའི་སྐྱོན་དང་སྐྱོན་ཆེན་པོ་གསུམ་འབྱུང་བར་བཤད་ཅིང་། གཞན་ཡང་བྱང་སེང་པའི་བཞེད་པ་དེ་ལྟར་ན། ཙནྟྲ་ཀནྟྱེ་བ་སུ་རའི་ཤར་དུ་བྲིས་པར་མ་སོང་གི ཡིག་མགོ་ངོས་དེ་བློས་བསླངས་དུས་རྒྱབ་ངོས་སུ་འགྲོ་བ་དང་། ལུགས་འདི་ལྟར་ན་ལྷ་འབྲི་བའི་དུས་ནའང་ལྷའི་དབུ་པདྨའི་རྩ་བར་བསྟན་ནས་འབྲི་དགོས་པར་འགྱུར་ལ། དེ་ལྟར་དུ་འབྲི་བ་རྒྱུད་རྒྱ་གཞུང་དང་།
བོད་ཀྱི་གཞུང་ཚད་ལྡན་གང་ལས་ཀྱང་མ་བཤད་ཅིང་། ཡང་ན་པདྨའི་འདབ་མ་ལ་མགོ་གཤམ་སློག་ནས་འབྲི་དགོས། དེ་འདོད་ན་དཀྱིལ་འཁོར་གྱི་རྟ་བབས་ཀྱང་ཆོས་འཁོར་གྱི་ཕྱོགས་ནང་དུ་བསྟན་པ་འབྲི་དགོས་ལ། དེ་འདྲ་སུས་ཀྱང་མ་བཤད་པས་འབྲི་ལུགས་ཀྱང་མི་འཐད་ཅིང་། བསྒོམ་དོན་ཡང་ཙནྟྲ་ཀནྟྱེ་ནོར་རྒྱུན་མ་ཞལ་ཤར་གྱི་འདབ་མ་ལ་བསྟན་པའི་མདུན་དུ་བསྒོམ་པར་བཤད་ཀྱི། རྒྱབ་ཏུ་ནུབ་ཀྱི་འདབ་མ་ལ་བསྒོམ་པར་མ་བཤད་པས་བསྒོམ་བྱ་ཡང་རྒྱུད་ནས་འབྱུང་བ་དང་འགལ་བས་མི་འཐད་པར་བཤད་དོ། ། ཡང་ལོ་ཙཱ་བ་རྡོ་རྗེ་དཔལ་གྱི་འབྲི་ལུགས་བུ་སྟོན་རིན་པོ་ཆེས་བཞེད་པ་ལྟར་ལ། ཕོ་འཁོར་འོག་དང་། མོ་འཁོར་སྟེང་དུ་ཡོད་པ་ཁ་སྦྱར་ནས་རྟེན་གྱི་ནང་དུ་དབུས་ཀྱི་ལྷ་སྔགས་ཀྱི་དབུ་ནུབ་བསྟན། མཇུག་ཤར་དུ་བསྟན་པས་མི་འཆུག་པ་གཅིག་ཡོང་སྟེ།
དཔེར་ན་ཀྱཻ་རྡོར་ལྟ་བུའི་ཐང་ཀ་མདུན་དུ་བཀྲམ་པ་བཞིན་ཞེས་བཤད་ཅིང་ཕྱག་ལེན་ཡང་མཛད་ལ། དེ་ཡང་གལ་ཏེ་ལས་མ་གྲུབ་ན་སྤོག་ཆོག་ཏུ་འཁོར་ལོ་སྟེང་འོག་བརྗེ་བ་ཞིག་གཤིན་རྗེ་གཤེད་ཀྱི་འཁྲུལ་འཁོར་སོགས་ཀྱི་སྐབས་སུ་བཤད་མོད་ཀྱང་། དེ་ནི་དྲག་ལས་ཡིན་ལ། འདིར་རྒྱས་པའི་ལས་ཡིན་པས་འཁོར་ལོ་སྟེང་འོག་བསྒྱུར་བ་ཡང་མི་འཐད་པར་བཤད་ལ། ཡང་ས་བཟང་མ་ཏི་དཔོན་སློབ་ཀྱི། གནོན་སྦྱིན་འཁོར་ལོ་འབྲི་ཚུལ་ལ་མཁས་པ་རྣམས་དགག་སྒྲུབ་ཤིན་ཏུ་མང་བ་དག་ལ་ཉམས་ལྡན་གྱི་ཚུལ་དུ། དེ་ལྟར་རྒྱག་འདྲེ་མང་པོ་བྱེད་དོན་མེད་གསུངས་ནས། དགག་སྒྲུབ་ཀྱི་སྤྲོས་པ་ཆེར་མ་མཛད་པར། ཕྱག་ལེན་སྨར་འདོན་གྱི་ཚུལ་དུ། འབྱོར་པ་ཅན་གྱིས་གནོད་སྦྱིན་ཕོ་མོའི་གསེར་སྐུ་རེ་བཞེངས་ལ་རྟེན་གྱི་ཞབས་སུ་བཅུག
དེ་ཙམ་གྱི་འབྱོར་པ་མེད་ན་འཇིམ་པ་ལས་བཞེངས་པའི་ལྷ་སྐུ་བཅུག དེ་ཡང་མ་འབྱོར་ན་ཤིང་ལེབ་དགུ་ལ་ལྷ་དགུའི་ལྷ་སྔགས་གཉིས་ཀའམ་སྔགས་རྐྱང་པ་བྲིས་པ། པདྨ་འདབ་བརྒྱད་ཀྱི་ལྟེ་བར་ཛམྦྷ་ལའི་ལྷ་སྔགས་བྲིས་པ་ཤར་བསྟན་དང་། འདབ་མ་བརྒྱད་ལ་འཁོར་གྱི་ལྷ་སྔགས་བྲིས་པའི་ཤིང་ལེབ་བརྒྱད་ཁ་ནང་བསྟན་དུ་བཅུག མོ་དགུའི་ལྷ་སྔགས་གཉིས་ཀའམ། སྔགས་རྐྱང་ཤོག་བུ་དུམ་བུ་དགུ་ལ་བྲིས་པ་ཕོ་དགུའི་མདུན་ངོས་ནས་ཕྱིར་སྦྱར་བ་སྐུད་པས་སོ་སོར་བཀྲིས་ནས་བཞག ལྷ་ཡབ་ཡུམ་དགུ་གྱེན་དུ་ལངས་པའི་བར་མཚམས་སྟོང་པ་རྣམས་སུ་སྨན་དང་འབྲུ་སྣ་ཚོགས་དང་། དར་སྣ་ཚོགས་ཀྱིས་བཀང་ནས་རྟེན་གྱི་ཞབས་སུ་བཅུག་པར་གསུངས་ཤིང་། དེ་ཉིད་པཎྜི་ཏ་མི་དབང་བཟང་པོའི་ཕྱག་ལེན་ཡིན་པར་བཞེད་ལ། ལུགས་འདི་ཉིད་འཕྲལ་ངོར་བློ་ཡུལ་དུ་འཆར་བདེ་ཞིང་མི་འཐད་པའི་ཆ་ཆེན་པོ་མེད་ཀྱང་།
གནོད་སྦྱིན་འཁོར་ལོ་འདི་དཔའ་བོ་གྲུབ་པའི་རྒྱུད་ལ་བརྟེན་པ་ཡིན་པས་རྒྱུད་དེ་ནས་བཤད་པ་དང་མཐུན་པ་ཞིག་དགོས་པ་ལ། རྒྱུད་དེ་ལས། གསེར་རམ་དངུལ་ལམ་ཟངས་ཀྱི་བྱང་བུ་ལ་ནོར་རྒྱུན་མ་གནོད་སྦྱིན་མོ་དང་བཅས་པ་དང་། ཛམྦྷ་ལ་གནོད་སྦྱིན་ཕོ་དང་བཅས་པ་བྲིས་ལ་ཡང་དག་པར་ཁ་སྦྱོར་ཞེས་ལས་མྱུར་བར་འགྲུབ་པའི་ཕྱིར་དུ་འཁོར་ལོ་ཁ་སྦྱར་བྱེད་པར་བཤད་པ་དང་འགལ་ཞིང་། རྒྱུད་དེ་ལས་དེ་ལྟར་བྱེད་པར་ཡང་མ་བཤད་པས་སོ་ཞེས་སོགས་རྡོ་རྗེ་འཆང་ཀུན་དགའ་བཟང་པོའི་གསུང་རྒྱུན་ཟིན་བྲིས་རྣམས་ལས། བུ་སྟོན་སོགས་ཀྱི་བཞེད་པ་རྣམས་མི་འཐད་པའི་ཤེས་བྱེད་མང་དུ་བཀོད་ནས་སྔ་རབས་པ་རྣམས་ཀྱི་བཞེད་པ། ཞབས་རུབ་ཉིད་འཐད་ལྡན་དུ་བསྒྲུབས་པར་མཛད་པ་ཡིན་ལ། དེས་ན་ངོར་ལུགས་ལ་གནོད་སྦྱིན་འཁོར་ལོ་འབྲི་བའི་ཚུལ་ནི། གཞི་གསེར་རམ་དངུལ་ལམ་ཟངས་མའི་བྱང་བུའམ་ཤོག་བུ་ལ་སོགས་པ་ཇི་ལྟར་འོས་པ་ཚད་དུ་བྱས་པ་གཉིས་ལ་པདྨ་འདབ་བརྒྱད་མཉམ་པ་གཉིས་བྲིས། འདིར་ཡབ་ཡུམ་གཉིས་སུ་མེད་པའི་འཁོར་ལོ་ཡིན་པས།
མོ་གཙོ་བོར་གྱུར་པའི་འཁོར་གྱི་གནས་ཡིན་པས་ཐོག་མར་མོའི་འཁོར་ལོ་བྲི་སྟེ། དེ་ཡང་དབུས་སུ་ནོར་རྒྱུན་མ་དབུ་ནུབ་ཏུ་བསྟན་པའི་ཐུགས་ཁར་ཨོཾ་བ་སུ་དྷ་རི་ཎྱ་སྭཱཧཱ། ཤར་གྱི་འདབ་མ་ལ་དབུ་ཕྱིར་བསྟན་པའི་ཐུགས་ཁར་ཨོཾ་ཙནྟྲ་ཀནྟྱེ་སྭཱཧཱ། དེ་བཞིན་དུ་ལྷོར་གནོད་སྦྱིན་མའི་ཐུགས་ཁར་ཨོཾ་དཏྟ་ཡེ་སྭཱཧཱ། ནུབ་ཏུ་རབ་ཏུ་སྦྱིན་མའི་ཐུགས་ཁར། ཨོཾ་སུ་དཏྟ་ཡེ་སྭཱཧཱ། བྱང་དུ་འཕགས་མའི་ཐུགས་ཁར། ཨོཾ་ཨཱརྻ་ཡཻ་སྭཱཧཱ། ཤར་ལྷོར་རབ་ཏུ་བཟང་མོའི་ཐུགས་ཁར། ཨོཾ་སུ་བྷ་ཏྲ་ཡཻ་སྭཱཧཱ།
ལྷོ་ནུབ་ཏུ་སྦས་མའི་ཐུགས་ཁར། ཨོཾ་གུཔྟ་ཡེ་སྭཱཧཱ། ནུབ་བྱང་དུ་མཛེས་མའི་ཐུགས་ཁར། ཨོཾ་དེ་ཝྱཻ་སྭཱཧཱ། བྱང་ཤར་དུ་དབྱངས་ཅན་མའི་ཐུགས་ཁར། ཨོཾ་ས་ར་སྭ་ཏྱཻ་སྭཱཧཱ། ཞེས་པ་བྲི། དེ་ནི་ཕྱོགས་དང་ལྷ་མ་འཛོལ་བར་བཀོད་པ་གཞི་མི་འགྱུར་བའི་མོ་འཁོར་ཡིན་ལ། དེ་ནས་བྱང་བུ་གཉིས་པའི་ལྟེ་བར་དབུ་ནུབ་ཏུ་བསྟན་པའི་ཛམྦྷ་ལའི་ཐུགས་ཁར། ཨོཾ་ཛམྦྷ་ལ་ཛ་ལེནྟྲ་ཡ་སྭཱཧཱ།
ཤར་གྱི་འདབ་མ་ལ་དབུ་ཕྱིར་བསྟན་པའི་ནོར་བུ་བཟང་པོའི་ཐུགས་ཁར། ཨོཾ་མ་ཎི་བྷ་ཏྲ་ཡ་སྭཱཧཱ། དེ་བཞིན་དུ་གཡོན་བསྐོར་གྱི་བྱང་དུ་གང་བ་བཟང་པོའི་ཐུགས་ཁར། ཨོཾ་པུརྞ་བྷ་ཏྲ་ཡ་སྭཱཧཱ། ནུབ་ཏུ་ནོར་སྦྱིན་གྱི་ཐུགས་ཁར། ཨོཾ་དྷ་ན་ད་ཡ་སྭཱཧཱ། ལྷོར་རྣམ་ཐོས་སྲས་ཀྱི་ཐུགས་ཁར། ཨོཾ་བེ་ཤྲ་མ་ཎ་ཡ་སྭཱཧཱ། བྱང་ཤར་དུ་རོལ་པའི་ཕྲེང་བའི་ཐུགས་ཁར། ཨོཾ་ཀཱི་ལི་མཱ་ལེ་ནེ་སྭཱཧཱ།
ནུབ་བྱང་དུ་ཛམྦུ་འཁྱིལ་པའི་ཐུགས་ཁར། ཨོཾ་ཙི་པི་ཀཎྜ་ལི་ནེ་སྭཱཧཱ། ལྷོ་ནུབ་ཏུ་གདོང་གི་དབང་པོའི་ཐུགས་ཁར། ཨོཾ་མུ་ཁན་ཏྲ་ཡ་སྭཱཧཱ། ཤར་ལྷོར་སྤྱོད་པའི་དབང་པོའི་ཐུགས་ཁར། ཨོཾ་ཙ་རེནྟྲ་ཡ་སྭཱཧཱ། ཞེས་པ་བྲི། འདི་ནི་ཕྱོགས་མ་འཛོལ་བར་བཀོད་ན། ཕོ་འཁོར་སྟེང་དུ་འཇོག་དུས་ཡབ་ཡུམ་མི་འགྲིག་ཅིང་འཆོལ་ནས་འགྲོ་བས་གཡོན་སྐོར་དུ་བཀོད་པ་ཡིན་གྱི། ཕོ་འཁོར་རྐྱང་པ་ལ་འགོད་ལུགས་འདི་མི་བཏུབ་བོ། །
འདི་རྣམས་ཀྱི་སྐུ་མདོག་ལ་སོགས་པ་ནི། ནོར་རྒྱུན་མ་ནི་སྣ་ཚོགས་པདྨ་དང་ཟླ་བའི་གདན་ལ་སྐྱིལ་ཀྲུང་ཕྱེད་པས་བཞུགས་པ། གསེར་བཙོ་མའི་མདོག་ལྟ་བུ་ཕྱག་གཡས་ཤིང་ཐོག་བི་ཛ་པུ་ར་ཀ་དང་བཅས་པའི་མཆོག་སྦྱིན་གྱི་ཕྱག་རྒྱ་ཅན། ཕྱག་གཡོན་པ་ནས་འབྲས་ཀྱི་སྙེ་མ་བསྣམས་པ། རིན་པོ་ཆེའི་ཅོད་པན་ཅན། རྒྱན་ཀུན་གྱིས་ཡང་དག་པར་བརྒྱན་ཅིང་། བུད་མེད་སྒྱུ་མའི་ང་རྒྱལ་གྱིས་འགྱིང་པ། རིན་པོ་ཆེ་འབར་བ་སྐྱུག་པར་གྱུར་པའི་པདྨའི་གཏེར་ལ་སོགས་པ་ཞབས་ཀྱིས་མནན་པ། འཁོར་གནོད་སྦྱིན་མོ་རྣམས་ཀྱང་དེ་དང་མཚུངས་པའོ། ། ཛམྦྷ་ལ་ལ་སོགས་པའི་གནོད་སྦྱིན་རྣམས་ནི།
གཡོན་པ་རྣམས་ནེའུ་ལེ་འཛིན་ཅིང་། ཕོ་མོའི་ཁྱད་པར་མ་གཏོགས་གདན་དང་སྐུ་མདོག་རྣམས་གནོད་སྦྱིན་མོ་རྣམས་དང་མཚུངས་པར་བྲིའོ། ། ཡང་སྔགས་རྐྱང་པ་བྲི་ནའང་གོང་དུ་བཤད་པའི་སྔགས་རྣམས་ཀྱི་གཙོ་མོ་དང་། གཙོ་བོའི་སྔགས་ཡིག་ནུབ་ཏུ་བསྟན་པ་དང་། འཁོར་རྣམས་ཀྱི་ཡིག་མགོ་ཕྱིར་བསྟན་པ་ལ་ཐམས་ཅད་ཀྱི་སྭཱཧཱའི་གོང་དུ། མ་མ་དྷ་ནི་དེ་ཧི་དེ་ཧི་ཞེས་པའམ། ཆེ་གེའི་ནོར་དང་། འབྲུ་དང་། དཔལ་དང་འབྱོར་པ་ལ་སོགས་པ་རྒྱས་པར་མཛོད་ཅིག ཅེས་པ་ལ་སོགས་པའི་སྤེལ་ཚིག་ཁ་ཅིག་པད་འདབ་ཀྱི་ཕྱི་རོལ་ཏུ་མུ་ཁྱུད་རིམ་པ་གསུམ་བྱས་པའི་ནང་མ་ལ་རྟེན་འབྲེལ་སྙིང་པོ་སྤེལ་ཚིག་དང་བཅས་པ་དང་།
བར་མ་དང་ཕྱི་མ་ལ་ཨ་ལྀ་དང་ཀ་ལྀ། དེའི་ཕྱི་རོལ་རྡོ་ར་མེ་རིས་བྱེད་པ་སྣང་ཡང་། བསྒོམ་དོན་ལ་གཞལ་ཡས་ཁང་གི་དབུས་སུ་པདྨ་འདབ་བརྒྱད་བསྒོམ་པར་རྗེ་བཙུན་ཆེན་པོས་གསུངས་པས་རྟེན་འབྲེལ་སྙིང་པོ་དང་། ཨ་ལྀ་ཀ་ལྀ་མེད་ཀྱང་ཆོག་ཅིང་། རྡོ་ར་མེ་རི་ནི་སྲུང་འཁོར་ཡིན་པས་འབྲི་དགོས་པ་འདྲའོ་ཞེས་ཤར་ཆེན་ཡེ་ཤེས་རྒྱལ་མཚན་གྱིས་རྗེ་བཙུན་གྱི་དངོས་སློབ་ཎ་རོ་བནྡྷེ་གཤིན་རྗེ་གྲགས་ཀྱི་ཕྱག་བྲིས་ཁུངས་མ་བཞིན་འབྲི་བར་མཛད་པའི་ཡི་གེ་ལས་འབྱུང་ངོ་། ། འོ་ན་ལུགས་འདི་ལ་མོ་གཙོ་བོར་བྱས་པས་ཕྱོགས་སྔ་མ་རྣམས་ལ་བརྗོད་པའི་སྐྱོན་དེ་དག་མི་འཇུག་མོད་ཀྱང་། མོ་གཙོ་བོར་བྱེད་པ་ལ་ཤེས་བྱེད་མེད་དོ་སྙམ་ན། དེ་ལ་སྒྲུབ་བྱེད་ཡོད་དེ། འདིའི་རྒྱུད་ལས། གསེར་ལ་སོགས་པའི་བྱང་བུ་ལ་བ་སུ་དྷ་ར་གནོད་སྦྱིན་མོ་དང་བཅས་པ་དང་།
བྱང་བུ་གཉིས་པ་ལ་ཛམྦྷ་ལ་གནོད་སྦྱིན་གྱིས་བསྐོར་བ་ཡང་དག་པར་བྲིས་ལ་ཁ་སྦྱར་ཞེས་གསུངས་པ་འདིས་ཡབ་ཡུམ་གཉིས་སུ་མེད་པའི་འཁོར་ལོ་ལ་མོ་གཙོ་བོར་གྱུར་པ་བསྟན་ཅིང་། སྒྲུབ་ཐབས་རྒྱ་མཚོ་དང་བརྒྱ་རྩའི་ཛམྦྷ་ལའི་སྒྲུབ་ཐབས་རྒྱས་པ་ལས་ཀྱང་། དཔལ་ལྡན་མགོན་པོ་ཛམྦྷ་ལ་ནོར་རྒྱུན་མ་ལ་འཁྱུད་པ་དང་། ཞེས་པ་དང་། དེའི་འཁོར་གྱི་སྐབས་ནས་ཀྱང་། ཛམྦྷ་ལ་བཞིན་བསྒོམ་པར་བྱའོ་ཞེས་གསུངས་པ་འདི་དག་ཡབ་ཡུམ་གཉིས་མེད་ཀྱི་སྒྲུབ་ཐབས་ཡིན་པས་ལྷ་གྲངས་མང་ཉུང་མ་གཏོགས་དོན་ལ་ཁྱད་པར་མེད་པས་སོ་ཞེས་འབྱུང་བ་ཡིན་ལ། ཡང་རྫོང་ལུགས་པ་རྣམས་ཀྱིས་རྗེ་བཙུན་ཆེན་པོའི་དགོངས་པ་དབུ་རུབ་ཏུ་འབྲི་བ་ཉིད་ཡིན་གསུངས་ཤིང་། དེ་ཡང་བྲི་བའི་གཞི་ངོར་ལུགས་དང་འདྲ་བ་ལ། ཇི་ལྟར་འབྲི་བའི་ཚུལ་ལ། ཐོག་མར་ཕོ་འཁོར་དང་།
དེ་ནས་མོ་འཁོར་འབྲི། དེའི་རྒྱུ་མཚན་ཡང་ཕོ་གཙོ་བོ་ཡིན་པ་དང་། སྔོན་ལ་འབྲི་བར་རྗེ་བཙུན་ཆེན་པོས་བཤད་པ་ཡིན་གསུངས་ནས། ངོར་ལུགས་ལ་མོ་གཙོ་བོ་དང་། སྔོན་ལ་བྲི་བར་བཤད་པ་དེ་རྗེ་བཙུན་གྱི་གསུང་དང་མི་མཐུན་པར་བཤད་ནས། རྫོང་པ་རང་ལུགས་ལ་ཕོ་དགུའི་ལྟེ་བའི་ལྷ་སྔགས་དགུ་ཤར་དང་། ཞབས་ནུབ་ཏུ་བསྟན་པ་བྲི། དེ་ནས་འཁོར་ཕོ་བརྒྱད་འཁོར་ལོ་རྐྱང་པར་འབྲི་བའི་ཚེ་གཡས་བསྐོར་དུ་འབྲི་དགོས་ཀྱང་། འདིར་འཁོར་ལོ་ཁ་སྦྱར་དུ་བྱེད་པས། གཙོ་བོའི་དབུའི་ཕྱོགས་ལ་ཤར་དུ་བྱས་ཏེ།
གཡོན་བསྐོར་དུ་ཤར། ཤར་ལྷོ། ལྷོ། ལྷོ་ནུབ། ནུབ། ནུབ་བྱང་། བྱང་། བྱང་ཤར་རྣམས་ཀྱི་ལྷ་སྔགས་རྣམས་དབུ་ནང་དུ་བསྟན་ཞིང་། མཇུག་ཕྱིར་བསྟན་དུ་བྲི། མོ་དགུའི་ལྟེ་བའི་ལྷ་སྔགས་དབུ་ཤར་དང་།
ཞབས་ནུབ་ཏུ་བསྟན་པ་བྲི་ཞིང་འཁོར་བརྒྱད་གཙོ་མོའི་དབུའི་ཕྱོགས་མདུན་དུ་བྱས་ཏེ། དེ་ནས་བརྩམས་ལ་གཡས་བསྐོར་དུ་ཤར་གྱི་ལྷ་སྔགས་རྣམས་བྱང་ཤར་གྱི་ལྷ་སྔགས་ཀྱི་བར་དུ་བྲི། དེ་ཡང་དབུ་ནང་བསྟན་དང་། མཇུག་ཕྱིར་བསྟན་པ་བྲིའོ་ཞེས་བཤད། ཡང་ལྷ་རྐྱང་པར་འབྲི་བའི་ཚུལ་ལ། དེ་ལ་གནོད་སྦྱིན་ཕོ་མོའི་འཁོར་ལོ་ལྷར་འབྲི་ན་སྐུ་མདོག་དང་ཕྱག་མཚན་སོགས། དཔའ་བོ་གྲུབ་པའི་རྒྱུད་ལས། བཅོམ་ལྡན་འདས་གསེར་གྱི་མདོག་ཅན་ནེའུ་ལེ་དང་། བི་ཛ་པུ་ར་ཀ་འཛིན་པ། གསུས་པ་འཕྱང་བ།
རྒྱན་ཐམས་ཅད་ཀྱིས་བརྒྱན་པ་ཞེས་དང་། གཡས་ཀྱི་མཆོག་སྦྱིན་པ། གཡོན་འབྲས་ཀྱི་སྙེ་མ་འཛིན་པ་ཞེས་དང་། སློབ་དཔོན་སུ་བྷ་ཀ་རས། པདྨ་དང་ཟླ་བའི་སྟེང་དུ་ཕྱེད་ཀྲུང་གིས་བཞུགས་པ་ཞེས་པ་ནས། རིན་པོ་ཆེ་འབར་བ་སྐྱུག་པར་གྱུར་པའི་པདྨའི་གཏེར་ཞབས་ཀྱིས་མནན་པ་ཞེས་པའི་བར་གསུངས་པ་ལྟར་བྲི། ཡང་སྔགས་རྐྱང་པ་འབྲི་ན། དཔའ་བོ་གྲུབ་པའི་རྒྱུད་ལས་གསུངས་པ་བཞིན་ཕོ་དགུ་མོ་དགུའི་སྔགས་རྣམས་བྲིའོ། ། དེའི་སྔགས་ལ་སྤེལ་ཚིག་ཡོད་པའམ་མེད་པ་གང་རུང་བྱ། སྤེལ་ཚིག་བྱེད་ན་རྗེ་བཙུན་ཆེན་པོའི་དཔའ་བོ་གྲུབ་པའི་མན་ངག་ལས།
སྔགས་ལ་སྤེལ་ཚིག་ཡོད་པའམ་མེད་པ་གང་རུང་བྲི་སྟེ། སྤེལ་ཚིག་དང་བཅས་པ་ནི། ཨོཾ་ཛམྦྷ་ལ་ཛ་ལེནྟྲ་ཡེ་མཱ་མ་དྷ་ནཾ་དེ་ཧི་དེ་ཧི་སྭཱཧཱ། ཞེས་བྱ་བ་སྟེ་གཞན་རྣམས་ལ་ཡང་དེ་བཞིན་དུ་སྦྱར་བར་བྱའོ། ། ཞེས་གསུངས་པ་ལྟར་བྱ། ཡང་ན། ཨོཾ་ཛམྦྷ་ལ་ཛ་ལེནྟྲ་ཡེ་སརྦ་སིདྡྷི་མེ་ཏྲ་ཡ་ཙྪནྟུ་སྭཱཧཱ། ཞེས་པ་དང་། ཨོཾ་བ་སུ་དྷ་རི་ཎི་སརྦ་བཾ་སིདྡྷི་མེ་པྲ་ཡ་ཙྪནྟྲ་སྭཱཧཱ། ཞེས་པའི་སྤེལ་ཚིག་རྡོ་རྗེ་འཆང་ཨ་ནནྡའི་གསུང་གི་དཔེ་བྲིས་ལས་འབྱུང་བ་བཞིན་གང་བདེ་བདེ་བྱའོ། །

ལྷ་སྔགས་གཉིས་ཀ་འབྲི་ན། རྗེ་བཙུན་ཆེན་པོས་གཟུགས་ཀྱི་སྙིང་ཁར་སྔགས་བྲི་བའམ་ཞེས་གསུངས་པས་སྔགས་རྣམས་རང་རང་གི་ཐུགས་ཁར་བྲིའོ། ། དེ་ནས་ཕོ་འཁོར་མོ་འཁོར་གཉིས་ཀའི་པདྨའི་ཕྱི་རོལ་ཏུ་མུ་ཁྱུད་གཅིག་བསྐོར་ལ་རྟེན་འབྲེལ་སྙིང་པོ་སྤེལ་ཚིག་དང་བཅས་པ་བྲི། དེ་ཡང་ཕོ་འཁོར་ལ་གཡོན་བསྐོར་དང་། མོ་འཁོར་ལ་གཡས་བསྐོར་དུ་བྲིའོ་ཞེས་སྒྱི་ཆུ་བ་ནམ་མཁའ་སྨོན་ལམ་གྱིས་མཛད་པའི་གནོད་སྦྱིན་འཁོར་ལོ་བྲི་བ་དང་། བསྒྲུབ་པའི་ཚུལ་གྱི་ཡི་གེ་བསམ་འཕེལ་ཞེས་བྱ་བ་ལས་འབྱུང་བ་ཡིན་ནོ། ། ལུགས་འདི་ནི་དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དང་། ཇོ་ནང་པ་མཁན་ཆེན་བྱང་ཆུབ་སེང་གེ་སོགས་ཀྱི་དགོངས་པ་བཞིན་ཡིན་ཏེ། དེའི་རྒྱུ་མཚན་ངོར་ལུགས་ཀྱི་གསུང་རབ་དག་ལས། བྱང་སེང་པའི་བཞེད་པ་ལ་འབྲི་དུས་ཕྱོགས་ནོར་བའི་སྐྱོན་ཡོད་པར་བསྟན་པའི་སྐྱོན་སྤོང་དུ། ཁ་ཅིག་འདི་ལ་གཙོ་བོ་ཡབ་ཡུམ་གྱི་དབུའི་ཕྱོགས་ལ་ཤར་དུ་བྱེད་པ་གསང་སྔགས་སྤྱིའི་ལུགས་དང་མི་མཐུན་པས་མི་འཐད་དོ། །
ཟེར་བ་མ་བརྟགས་པ་སྟེ། དཀྱིལ་འཁོར་གྱི་ལྷ་གཞན་ལ་དེ་ལྟར་བྱེད་པ་ནི་བསྒྱེལ་བའི་ཚེ་གཙོ་འཁོར་གྱི་ཡབ་ཡུམ་རྣམས་སྟེང་དུ་ཡོང་ལ། བསློང་བའི་ཚེ་རྒྱབ་ནས་མདུན་དུ་ལྡང་བའི་དབང་དུ་བྱས་ཤིང་། འདི་ནི་རྗེ་བཙུན་ཆེན་པོས་ཕོ་འཁོར་སྟེང་། མོ་འཁོར་འོག་ཏུ་འོང་པར་གསུངས་པས། དེའི་དབང་དུ་བྱས་ནས་རྒྱབ་ཏུ་བཞག་པའི་ཚེ་གཙོ་བོ་ཡབ་ཡུམ་གྱི་དབུ་ཤར་དུ་བསྟན་ཀྱང་། བསློང་བའི་ཚེ་མདུན་ནས་རྒྱབ་ཏུ་ལྡང་བའི་ཕྱིར་དེ་ལྟར་བྱས་པ་ཡིན་ལ། གཞན་དུ་ན་གནོད་སྦྱིན་ཛམྦྷ་ལ་ཕྱིའི་རྟེན་ལ་རྒྱབ་གཏོད་པའམ། མགོ་མཇུག་ཕྱིན་ཅི་ལོག་ཏུ་ལྡང་དགོས་པའི་སྐྱོན་ཡོད་དོ་ཞེས་གསུངས་ཤིང་། ཞི་དྲག་གི་འཁོར་ལོའི་ཁྱད་པར་མ་ཕྱེད་པའི་སྐྱོན་སྤོང་དུ།
ཡང་ཁ་ཅིག་འདི་ལ་ལྷ་སྔགས་མགོ་ནང་དུ་བསྟན་པས་དྲག་པོའི་འཁོར་ལོར་སོང་ལ། ནོར་རྒྱས་པའི་འཁོར་ལོར་མ་སོང་བས་མི་འཐད་ཟེར་མོད། དེ་ལྟར་ན་རྗེ་ས་ཆེན་གྱི་རྟོག་བདུན་འགྲེལ་པ་དང་། རྩ་རྒྱུད་ཀྱི་འགྲེལ་པ་གཉིས་སུ་ཞི་རྒྱས་དབང་དགུ་པ་བཞི་པ་ཡིག་མགོ་ནང་དུ། བསད་བསྐྲད་དབྱེ་མནན་བཞི་ལ་ཡིག་མགོ་ཕྱིར་བསྟན་པར་གསུངས་པ་ཡང་མི་འཐད་པར་འགྱུར་བས་སྤོངས་ཤིག་ཅེས་གསུངས་པ་ཡིན་ནོ། ། ཡང་ངོར་ལུགས་ལ་མོ་གཙོ་བོ་ཡིན་པའི་ཤེས་བྱེད་དུ་ཛམྦྷ་ལ་ནོར་རྒྱུན་མ་ལ་འཁྱུད་པ་སྒྲུབ་ཐབས་རྒྱ་མཚོ་སོགས་སུ་བཤད་པ་དེ་ཉིད་བཀོད་པ་ལ། སྒྱི་ཆུ་བའི་ཡི་གེ་འདིར། དེ་ཡང་བརྟག་པར་བྱ་སྟེ། ཞབས་སྡོམ་གྱི་གནོད་སྦྱིན་ཕོ་མོའི་འཁོར་ལོ་འདི་སྒྲུབ་ཐབས་རྒྱ་མཚོ་དང་བརྒྱ་རྩ་ནས་འབྱུང་བའི་ཛམྦྷ་ལའི་སྒྲུབ་ཐབས་ཡིན་པར་མ་གསུངས་ཤིང་། རབ་གནས་དོན་གསལ་ལས།
དེ་ཡང་དཔའ་བོ་གྲུབ་པའི་རྒྱུད་ལས་འབྱུང་བ་གནོད་སྦྱིན་ཕོ་དགུ་མོ་དགུའི་འཁོར་ལོ་བྲིས་ལ་ཞེས་གསུངས་པས། དཔའ་བོ་གྲུབ་པའི་རྒྱུད་ལ་བརྟེན་པ་ཡིན་ལ། དེ་ཡང་རྒྱུད་ལས། གནོད་སྦྱིན་རྒྱལ་པོ་བརྒྱད་རྣམས་ཀྱིས་ཡོངས་སུ་བསྐོར་བ། བ་སུ་དྷ་ར་དང་བཅས་པའི་བཅོམ་ལྡན་འདས་གསེར་གྱི་མདོག་ཅན་ཞེས་གསུངས་པས། ཡུམ་ཡབ་ཛམྦྷ་ལ་ལ་འཁྱུད་པར་བསྟན་ལ། དེའི་འགྲེལ་པ་སུ་བྷ་ཀ་རས་མཛད་པ་ལས། བཅས་པ་ཞེས་པ་ནི་བྱིན་པ་གཡོན་པའི་སྟེང་ནས་ལྷ་མོས་འཁྱུད་པའི་དོན་ནོ། ། ཞེས་ཡུམ་རྣམས་ཡབ་ལ་འཁྱུད་པར་གསལ་བར་བསྟན་པའི་ཕྱིར་རོ། ། རྗེ་བཙུན་ཆེན་པོས་མོའི་ཙཀྲ་འོག
ཕོའི་ཙཀྲ་སྟེང་དུ་འབྱུང་ཞིང་། ཞེས་གསུངས་པ་ཡིན་ཡང་། ཡུམ་རྣམས་ཡབ་ལ་འཁྱུད་པར་བསྟན་ཏེ། གཙོ་བོ་ཡབ་ཡུམ་གཉིས་ཀྱི་ལྷ་སྔགས་དབུ་ཤར་དང་། འཁོར་ཡབ་ཡུམ་རྣམས་དབུ་ནང་དུ་བསྟན་པའི་ཕོ་འཁོར་སྟེང་དུ་བྱས་ཏེ་ཁ་སྦྱར་ནས་ལྡང་བའི་ཚེ་གཙོ་འཁོར་ཐམས་ཅད་མདུན་ནས་རྒྱབ་ཏུ་ལྡང་བའི་ཚེ་ཡུམ་ཐམས་ཅད་རང་རང་གི་ཡབ་ལ་འཁྱུད་ཅིང་། འཁོར་ཕོ་མོ་ཐམས་ཅད་གཙོ་བོ་ཛམྦྷ་ལ་ལ་ཞལ་ཕྱོགས་པ་ཞིག་འབྱུང་བའི་ཕྱིར་རོ། ། ཞེས་ངོར་ལུགས་ཀྱི་ཡུམ་གཙོ་བོར་གྱུར་པའི་འཁོར་ལོར་བཞེད་པ་ལ་དཔྱད་པ་དང་། རང་ལུགས་ཕོ་གཙོ་བོར་ཡིན་པའི་རྒྱུ་མཚན་དང་བཅས་གསུངས་ལ། དེ་ལྟར་ན་གནོད་སྦྱིན་ཕོ་མོའི་འཁོར་ལོ་འབྲི་ཚུལ་དང་། རྟེན་གྱི་ནང་དུ་བཞུགས་ཚུལ་ལ་བླ་མ་གོང་མ་རྣམས་བཞེད་ཚུལ་མི་མཐུན་པ་མང་དུ་བྱུང་བ་དེ་རྣམས་ཀྱི་སྙིང་པོ་བསྡུ་ན།
སྔོན་གྱི་དུས་སུ་ཡང་དབུ་རུབ་དང་ཞབས་རུབ་གཉིས་བྱུང་བར་སྣང་ཞིང་། ཕྱིས་ཀྱི་མཁས་གྲུབ་རྣམས་ཀྱི་བཞེད་པ་ལ་ཡང་ལུགས་གཉིས་སུ་བྱུང་བ་ལས། རྗེ་བཙུན་ཆེན་པོའི་དངོས་སློབ་ཎ་རོ་བནྡྷེ་གཤིན་རྗེ་གྲགས་དང་། བུ་སྟོན་རིན་པོ་ཆེ་དང་། ལོ་ཙཱ་བ་རྡོ་རྗེ་དཔལ་དང་། ཤར་ཆེན་ཡེ་ཤེས་རྒྱལ་མཚན་དང་། རྡོ་རྗེ་འཆང་ཀུན་དགའ་བཟང་པོ་བརྒྱུད་པ་དང་བཅས་པ་རྣམས་ཞབས་རུབ་ཁོ་ན་བཞེད་པ་དང་། ཞབས་རུབ་ལ་ཡང་བུ་སྟོན་རིན་པོ་ཆེས་འབྲི་བའི་ཚེ་ཞབས་རུབ་ཏུ་བྲིས་ནས་རྟེན་གྱི་ནང་དུ་གཞུག་པའི་ཚེ་འཁོར་ལོའི་གཙོ་བོའི་དབུ་ཤར་དང་། མཇུག་ནུབ་བསྟན་དུ་འཇུག་པར་བཤད་ཅིང་ལོ་ཙ་བ་རྡོ་རྗེ་དཔལ་འབྲི་ལུགས་བུ་སྟོན་སོགས་དང་འདྲ་བ་ལ་རྟེན་གྱི་ནང་དུ་ཕོ་འཁོར་འོག་དང་། མོ་འཁོར་སྟེང་དུ་བྱས་ནས་གཞུག
ཡེ་ཤེས་རྒྱལ་མཚན་སོགས་རྟེན་གྱི་ནང་དུ་གཞུག་པའི་ཚེ་དབུས་ཀྱི་ལྷ་སྔགས་ཀྱི་དབུ་ནུབ་བསྟན། མཇུག་ཤར་བསྟན་མཛད་པས་ཞབས་རུབ་ཏུ་བཞེད་པ་པོ་རྣམས་ཀྱང་རྟེན་གྱི་ནང་དུ་གཞུག་ཚུལ་མི་མཐུན་པ་མང་ཞིང་། དབུ་རུབ་ཏུ་བཞེད་པ་ནི་དཔལ་ལྡན་བླ་མ་དམ་པ་བསོད་ནམས་རྒྱལ་མཚན། ཇོ་ནང་མཁན་ཆེན་བྱང་ཆུབ་སེང་གེ ཐེག་ཆེན་ཀུན་དགའ་བཀྲ་ཤིས་སོགས་དང་། རྫོང་ལུགས་པ་ཐམས་ཅད་ཡིན་ཞིང་། དེ་དག་གི་ནང་ནས་མཁན་ཆེན་བྱང་ཆུབ་སེང་གེ་འཁོར་ལོ་གཉིས་ཀྱི་ལྷ་སྔགས་ཀྱི་མགོ་ཕྱོགས་དང་། གཡས་གཡོན་གཉིས་ཏེ་གསུམ་པོ་གྲི་ལྟ་བུས་དྲས་ནས་ཁ་སྦྱར་བྱེད་པས། བླ་མ་དམ་པ་སོགས་དང་ཡང་ཅུང་ཟད་མི་མཐུན་ནོ། ། དེ་ལྟར་ལུགས་གཉིས་པོ་དེ་སྔ་རབས་ཀྱི་བླ་མ་རྣམས་ཀྱི་བཞེད་པ་དག་རང་རང་སོ་སོ་དང་མཐུན་པའི་ཕྱོགས་སུ་འཐད་པར་མཛད་ནས།
ངོར་ལུགས་པ་དག་སྔ་རབས་ཀྱི་བླ་མ་རྣམས་ཞབས་རུབ་ཁོ་ན་བཞེད་ཀྱི་དབུ་རུབ་བཞེད་མཁན་མ་བྱུང་གསུངས་པ་དང་། རྫོང་ལུགས་པ་དག་རྗེ་བཙུན་རིན་པོ་ཆེའི་དགོངས་པ་དབུ་རུབ་ཁོ་ན་ཡིན་གྱི་ཞབས་རུབ་གཏན་ནས་མི་བཞེད་གསུངས་ཀྱང་། ཁོ་བོའི་བསམ་ཚོད་ལྟར་ན་སྔ་རབས་ཀྱི་བླ་མ་རྣམས་ལ་ཡང་དབུ་རུབ་ཕྱག་ལེན་ལ་མཛད་པ་ཞིག་བྱུང་བར་སྣང་སྟེ། བླ་མ་དམ་པས་དབུ་རུབ་མཛད་པའི་གནོད་སྦྱིན་འཁོར་ལོའི་བྲིས་དཔེ་རྙིང་པ་ཞིག་གཟིགས་ནས། བསམ་ཡས་ཀྱི་ཞིག་གསོས་ཀྱི་ཚེ་དེ་དང་མཐུན་པར་མཛད་པ་ཡིན་ཚུལ་རྗེ་རྡོ་རྗེ་འཆང་གི་གསུང་རྒྱུན་བྲིས་པ་རྣམས་ལས་འབྱུང་བས། བླ་མ་དམ་པས་གཟིགས་པའི་བྲིས་དཔེ་དེ་སྔ་རབས་ཀྱི་རྙིང་མ་ཞིག་ཡིན་པར་སྣང་བས་སོ། ། དེ་བཞིན་དུ་རྗེ་བཙུན་རིན་པོ་ཆེ་དབུ་རུབ་ཁོ་ན་བཞེད་པ་ཁ་ཚོན་གཅོད་པར་ཡང་དཀའ་སྟེ། རྗེ་བཙུན་གྱི་ཐུགས་སྲས་ཎ་རོ་བནྡྷེ་གཤིན་རྗེ་གྲགས་ཀྱིས་ཞབས་རུབ་བཞེད་པར་འདུག་ཅིང་། དེས་རྗེ་བཙུན་དང་མི་མཐུན་པ་ཞིག་མཛད་པ་མི་སྲིད་པས། རྗེ་བཙུན་རིན་པོ་ཆེའི་བཞེད་པ་ལ་ཡང་དབུ་རུབ་ཞབས་རུབ་གཉིས་ཆར་བྱུང་བར་སེམས་སོ། །
གང་ལྟར་ཡང་འཁོར་ལོ་བྲིས་ཏེ་རབ་གནས་བྱས་ཟིན་ནས་འཁོར་ལོ་གཉིས་པོ་མར་དང་སྦྲང་རྩི་ཀ་ར་བུ་རམ་ཞོ་འོ་མ་སོགས་སྦྱར་བའི་ལྡེ་གུས་པདྨ་རྣམས་ཀྱི་བར་དང་ཐ་མར་བྱུགས་ལ་མདུན་རྒྱབ་དང་ཕྱོགས་མ་ནོར་བར་སྦྱར་དར་རམ་རས་སོགས་ཀྱི་སྐུད་པ་སེར་པོས་དཀྲིས་སྟེང་འོག་སོགས་མི་ནོར་བའི་མཚན་མ་བྱའོ། ། གཉིས་པ་བསྒྲུབ་ཚུལ་ལ་མི་མཐུན་པ་ཆེན་པོ་མེད་ཅིང་། བསྒོམ་དོན་ཅུང་ཟད་མི་འདྲ་བ་ཡོད་པ་དག་ནི་གོང་འབྲི་ཚུལ་གྱི་སྐབས་སུ་བཤད་པ་ལས་རྟོགས་པར་བྱ་ཞིང་། བསྒྲུབ་པའི་ཚུལ་ལག་ཏུ་བླང་བའི་རིམ་པ་ནི། སྔགས་འཆང་ཆེན་པོའི་རབ་གནས་ཀྱི་ཆོ་ག་འདི་ཉིད་ལས། རྟེན་གྱི་གཟུངས་རྫོངས་ལ་མེད་ཐབས་མེད་པའི་གནོད་སྦྱིན་འཁོར་ལོ་བསྒྲུབ་ཚུལ་ཁོ་བོའི་ལུགས་སུ་བྲིས་པ་ལྟར་ཤེས་པར་བྱའོ། ། ཞེས་གསུངས་ཀྱང་གསུང་རྩོམ་གནང་མ་གྲུབ་པ་ནས། སྔགས་འཆང་མཚུངས་མེད་དེ་ཉིད་ཀྱི་དགོངས་པ་རྫོགས་ཐབས་སུ་དམིགས་ཏེ། གནོད་སྦྱིན་འཁོར་ལོ་བསྒྲུབ་པའམ། མཉེས་པའི་ཆོ་ག་ཕུན་ཚོགས་ཀུན་འབྱུང་ཞེས་བྱ་བ་ཁོ་བོས་བྱས་པ་ལྟར་ཉམས་སུ་བླང་བར་བྱའོ། །
གསུམ་པ་དགོས་པ་ནི། སྦྱིན་བདག་གི་རྟེན་གསུམ་བཞེངས་པའི་ཕྱོགས་སུ་ནོར་རྫས་ཐམས་ཅད་སོང་ནས་མེད་པ་ལྟ་བུར་གྱུར་ན། རྟེན་གསུམ་དང་བསྟན་པ་ལ་སྨོད་ཅིང་། ལས་རྒྱུ་འབྲས་ལ་སྐུར་འདེབས་འབྱུང་སྲིད་པས་དེ་སྤོང་བའི་ཕྱིར་དཔལ་འབྱོར་རྒྱས་པའི་འཕྲུལ་འཁོར་འདི་བྱས་པས་དཔལ་དགུ་འགྱུར་དུ་འཕེལ་བ་སྟེ། ལོ་གཅིག་གི་ནང་དུ་རྟེན་གྱི་ཆེད་དུ་གང་སོང་དགུ་འགྱུར་འབྱུང་བའི་ཕན་ཡོན་ཡོད་པར་གསུངས། རྟེན་དེ་ལ་ཡང་མཆོད་པ་རྒྱུན་མི་ཆད་པ་འབྱུང་བ་ཡིན་ཏེ། ཇོ་བོ་རྗེའི་གསུང་ལས། རྟེན་གྱི་ནང་དུ་གནོད་སྦྱིན་འཁོར་ལོ་བཞུགས་པས་རྟེན་དེ་ཉིད་ལ་མཆོད་པ་བཟང་པོ་འབྱུང་བའི་རྟེན་འབྲེལ་དང་། སྦྱིན་བདག་དེ་ཉིད་ཀྱིའང་ལོངས་སྤྱོད་འཕེལ་བའི་རྟེན་འབྲེལ་དུ་འགྱུར་རོ། ། ཞེས་འབྱུང་བ་དང་།
གཞན་ཡང་ཚུལ་བཞིན་བྲིས་ཤིང་བསྒྲུབས་པའི་འཁོར་ལོ་འདི་གང་དུ་ཡོད་པའི་ས་ཕྱོགས་དེར་དགོས་འདོད་ཆར་ལྟར་འབབ་པའི་ཕན་ཡོན་དཔག་ཏུ་མེད་པར་འབྱུང་བར་གསུངས་ཏེ། དཔའ་བོ་གྲུབ་པའི་རྒྱུད་ལས། དངོས་གྲུབ་ཆེན་པོ་བརྒྱད་སྟེར་བར་མཛད་ན། དངོས་གྲུབ་གཞན་ལྟ་སྨོས་ཀྱང་ཅི་དགོས་ཞེས་དང་། འཇིག་རྟེན་གསུམ་གྱི་རྒྱལ་སྲིད་སྩོལ་བར་མཛོད་དོ་ཞེས་དང་། དེས་གཏེར་མི་ཟད་ཅིང་འཕེལ་བར་འགྱུར་རོ་ཞེས་དང་། ཡིད་ལ་རེ་བ་ཡོངས་སུ་རྫོགས་པར་བྱེད་དོ། ། ཞེས་པ་ལ་སོགས་པ་རྒྱ་ཆེར་གསུངས་སོ། ། དེ་རྣམས་ཀྱི་སྒོ་ནས་རྗེས་སུ་དད་ལྡན་དག་རྟེན་བཞེངས་ཇི་ལྟར་བྱ་བའི་ཚུལ་མདོར་བསྡུས་པ་ཙམ་ཞིག་ལེགས་པར་བསྟན་ཟིན་ཏོ། ། བཞི་པ་དེ་ལྟར་བཞེངས་པའི་ཕན་ཡོན་བསྟན་པ་ནི།
ལུང་རྣམ་འབྱེད་ལས། ཀུན་དགའ་ར་བ་གཙུག་ལག་ཁང་། ། མལ་སྟན་འཚོ་བ་ནར་མ་དང་། ། ཞེས་སོགས་རྫས་ལས་འབྱུང་བའི་བསོད་ནམས་ཀྱི་གཙོ་བོ་དགེ་འདུན་གྱི་སྡེ་དང་། དེར་གཙུག་ལག་ཁང་དང་། སྐུ་གསུང་ཐུགས་དང་གླེགས་བམ་དང་། མཆོད་རྟེན་བཞེངས་པ་རྣམས་ཡིན་པར་གསུངས་ཤིང་། གནས་མལ་གྱི་གཞི་དང་། གསོ་སྦྱོང་གི་གཞི་ལས། གཙུག་ལག་ཁང་བརྩིགས་ཤིང་རི་མོར་བྲིས་པ་དང་།
མཆོད་རྟེན་བཞེངས་ཚུལ་དང་། སྐུ་གཟུགས་ཀྱིས་འགྲོ་དོན་མཛད་ཚུལ་དང་། སྤོང་ཁང་བསྒྲུབ་ཚུལ་དང་། དགེ་འདུན་བསྡུས་ནས་བསྟན་པའི་བྱ་བ་བྱེད་ཚུལ་རྒྱས་པར་གསུངས་པ་བཞིན་དུ། སྔོན་གྲུབ་ཆེན་ཀམྦྷ་ལའམ། ས་ལུ་ཞེས་བྱ་བས་ཀྱང་གྲུབ་པ་ཐོབ་ནས་བསྟན་པ་ལ་གང་ཕན་གཟིགས་པས། དགེ་འདུན་གྱི་སྡེ་འཛུགས་པ་ལས་ལྷག་པ་མེད་པར་གཟིགས་ནས་རྒྱལ་པོར་བསམ་བཞིན་དུ་སྐྱེ་བ་བཞེས་ནས་བི་ཀ་མ་ལ་ཤི་ལའི་གཙུག་ལག་ཁང་བཞེངས་ནས་བསྟན་པ་ལ་འཕེལ་རྒྱས་བྱུང་ཚུལ་གོང་དུ་རྒྱས་པར་བཀོད་པ་ལྟར་དང་། ཇོ་བོ་ཆེན་པོ་དཔལ་ལྡན་ཨ་ཏི་ཤས་ཀྱང་བཙུན་པ་རྣམ་གྲོལ་སྡེ་ལ་སོགས་པའི་རྗེས་སུ་ཞུགས་ཏེ་རྒྱ་གར་དུ་གཙུག་ལག་ཁང་དུ་མའི་གཉེར་བདག་མཛད་ཅིང་། བོད་དུ་འབྲོམ་སྟོན་ཆེན་པོ་ལ་ཡང་འདུས་བྱས་ཀྱི་དགེ་རྩ་ལ་དགེ་འདུན་གྱི་གནས་གཞི་བཞེངས་པ་ལས་ལྷག་པ་མེད་པས་གནས་གཞི་གྱིས་ཤིག་ཅེས་གདམས་པས་ན་རྟེན་གསུམ་བཞུགས་པའི་གཙུག་ལག་ཁང་བཞེངས་པ་ལ་ཡང་ཕན་ཡོན་དཔག་ཏུ་མེད་ཅིང་། དེ་དག་གི་ནང་དུ་བཞུགས་པའི་རྟེན་གསུམ་བཞེངས་པ་ནི་དེ་དག་པས་ཀྱང་ཕན་ཡོན་ཆེ་སྟེ།
དེ་ཡང་མཆོད་རྟེན་གྱི་ཕན་ཡོན་ནི། གསལ་རྒྱལ་གྱིས་ཞུས་པའི་མདོ་ལས། ཐུབ་པའི་མཆོད་རྟེན་བྱེད་དང་བྱེད་བཅུག་པ། ། མྱ་ངན་འཇོམས་དང་ལུས་ཀུན་སྒྲིམ་པ་དང་། ། རིན་ཆེན་མཛོད་མང་འཇིག་རྟེན་གཙོར་འགྱུར་ཞིང་། ། མི་དེ་དགྲ་ཡི་ཚོགས་ལས་རྒྱལ་བར་འགྱུར། ། བཅོམ་ལྡན་འདས་ཀྱི་མཆོད་རྟེན་རྣམས་དང་ནི། ། སྐུ་གཟུགས་རྣམས་ལ་རྡུལ་ཕྲན་ཅི་ཡོད་པ། ། དེ་ཡི་གྲངས་སྙེད་དེ་སྙེད་མི་རྣམས་ཀྱི། ། ལྷ་ཡུལ་ས་སྟེང་རྒྱལ་སྲིད་ངེས་པར་ཐོབ། །
གཟུགས་དང་གཟུགས་མེད་ཁམས་ཀྱི་ཏིང་འཛིན་དང་། ། ཕུན་སུམ་ཚོགས་པའི་ས་མཆོག་ཀུན་མྱོང་ནས། ། ཐ་མར་སྐྱེ་རྒ་ན་ལ་སོགས་པ་ཡིས། ། སྡུག་བསྔལ་མེད་པའི་སངས་རྒྱས་གོ་འཕང་ཐོབ། ། ཅེས་པ་དང་། གཞན་ཡང་མདོ་དུ་མ་ལས། སངས་རྒྱས་ཉན་ཐོས་ཀྱི་དགེ་འདུན་བྱེ་བ་ཕྲག་དུ་མ་དང་བཅས་པ་ལ་ལོ་གྲངས་དཔག་ཏུ་མེད་པར་ཡོ་བྱད་ཐམས་ཅད་ཀྱིས་བསྙེན་བཀུར་བྱས་པ་ལས། དེ་བཞིན་གཤེགས་པའི་སྐུ་གཟུགས་ཚོན་གང་པ་རིང་བསྲེལ་གྱི་སྙིང་པོ་ཅན་ཞིག་འཇིམ་པ་ལས་བསྒྲུབས་པ་བསོད་ནམས་ལྷག་པ་སོགས་མང་དུ་གསུངས་ཤིང་། སྐུ་གཟུགས་བཞེངས་པའི་ཕན་ཡོན་ནི། གསལ་རྒྱལ་གྱིས་ཞུས་པའི་མདོ་ལས།
འདི་ན་རྒྱལ་བའི་སྐུ་གཟུགས་བྱེད་པ་ནི། ། གཟུགས་བཟང་སྐལ་བཟང་ཡོན་ཏན་ཉེ་བར་ལྡན། ། དེ་ནི་དབང་པོ་སྦས་དང་ཉི་མའི་འོད། ། འཇིག་རྟེན་ཀུན་གྱིས་མཐོང་ན་དགའ་བར་འགྱུར། ། བདེ་བར་གཤེགས་པའི་སྐུ་གཟུགས་བཞེངས་པ་གང་། ། དེ་ཡི་ལུས་ནི་དྲི་མ་མེད་པ་དང་། ། ནད་དང་མྱ་ངན་འཇིགས་དང་སྡུག་བསྔལ་བྲལ། ། པདྨའི་ནང་བཞིན་འཇམ་དང་ཡངས་པར་འགྱུར། ། འདི་ན་རྒྱལ་བའི་སྐུ་གཟུགས་བྱེད་པ་གང་། ། བྲན་དུ་མི་འགྱུར་དབུལ་པོའི་རང་བཞིན་མིན། །
ལས་བྱེད་མ་ཡིན་སྐྱེ་བ་དམན་པ་མིན། ། དབང་པོ་མ་ཚང་མིན་ཏེ་སྐྱེས་མཆོག་འགྱུར། ། ཞེས་སོགས་རྒྱ་ཆེར་གསུངས་པ་དང་། གཞན་ཡང་སྤྱན་རས་གཟིགས་ཀྱི་མདོ་དང་། མར་མེ་འབུལ་བའི་མདོ་དང་། མཆོད་རྟེན་བསྐོར་བའི་ཚིགས་བཅད་ལ་སོགས་པ་ན་སྐུ་གཟུགས་བཞེངས་པ་ལ་ཕན་ཡོན་ཡོད་ཚུལ་རྒྱས་པར་བཞུགས་ཤིང་། རྒྱུད་སྡེ་གོང་འོག་ཀུན་ཏུ་བྲིས་སྐུ་བསྒྲུབ་ཚུལ་དང་། བསྒྲུབས་པ་ལ་ཕན་ཡོན་ཡོད་ཚུལ་མང་དུ་གསུངས་སོ། ། གསུང་རྟེན་གླེགས་བམ་བཞེངས་པའི་ཕན་ཡོན་ནི། ནམ་མཁའ་མཛོད་ཀྱི་མདོ་ལས།
སྟོང་གསུམ་རིན་པོ་ཆེས་བཀང་ནས་དེ་བཞིན་གཤེགས་པ་ལ་ཕུལ་བ་བས། བསྟན་པའི་མཇུག་ཏུ་ཆོས་ཚིག་བཞི་པ་ཞིག་བྲིས་པའམ། བཟུང་བའམ། གཞན་ལ་བཤད་པ་བསོད་ནམས་ཆེ་བར་གསུངས་ཤིང་། ཁྱད་པར་དུ་ཤེར་ཕྱིན་གྱི་གླེགས་བམ་བཞེངས་པ་དང་། དེ་བྱང་ཆུབ་སེམས་དཔའ་ལ་ཕུལ་བའི་བསོད་ནམས་ནི། བརྒྱད་སྟོང་པའི་མཆོད་བསྟོད་དང་བཀུར་བསྟི་བསོད་ནམས་རྣམ་གྲངས་ཀྱི་ལེའུ་ན་རྒྱས་པར་བཞུགས་པ་ལྟར། བསྡུས་པ་ཚིགས་སུ་བཅད་པ་ལས། ལ་ལ་གངྒཱའི་ཀླུང་མཉམ་ཇི་སྙེད་ཞིང་རྣམས་ན། ། སེམས་ཅན་ཇི་སྙེད་འཁོད་ཀུན་དགྲ་བཅོམ་བཏུལ་བ་བས། །
གང་གིས་ཤེས་རབ་ཕ་རོལ་ཕྱིན་འདི་ཡིག་བྲིས་ཏེ། ། སེམས་ཅན་མཆོག་ལ་གླེགས་བྱིན་བསོད་ནམས་ཁྱད་པར་འཕགས། ། ཞེས་གསུངས་ཤིང་། གཞན་ཡང་མདོ་རྒྱུད་སོ་སོའི་ཕན་ཡོན་རང་རང་ལས་རྒྱ་ཆེར་གསུངས་པས། མདོ་སྡེ་དང་། རྒྱུད་སྡེ་རིན་པོ་ཆེ་རྣམས་བལྟ་བ་དང་། མཉན་པ་ལ་སོགས་པའི་སྒོ་ནས་ཁོང་དུ་ཆུད་པར་བྱའོ། ། དེ་བས་ན་སྤྱིར་རྟེན་གསུམ་གང་བཞེངས་ཀྱང་ཕན་ཡོན་དཔག་ཏུ་མེད་པས་རང་རང་གི་ལོངས་སྤྱོད་དང་། སྒོ་གསུམ་གྱི་དད་མོས་ཀྱི་ནུས་པ་དང་བསྟུན་ནས་བཞེངས་པར་བྱ་ཡིས། ཕྱོགས་གཅིག་ལ་ཞེན་ནས་གཞན་ལ་སྡང་སྨྲས་ཀྱི་སྒོས་སྤང་བར་མི་བྱའོ། །
འོན་ཀྱང་སྐུ་གཟུགས་ནི་གསུང་འབྱོན་འབྱོན་འདྲ་ཡང་མི་འབྱོན་ལ། གླེགས་བམ་རྣམས་ནི་མི་གསུང་བ་འདྲ་ཡང་གསུང་བར་སྣང་བས། མཁས་པའི་སྐྱེ་བོ་ལ་ལྟོས་ནས་ནི་སྐུ་གཟུགས་ལས་ཀྱང་གསུང་རབ་བཞེངས་པ་བསྟན་པའི་རྒྱུན་ལ་ཕན་ཞིང་། མཁས་རྨོངས་སྤྱི་ལ་ལྟོས་ནས་ནི་ལྷ་སའི་ཇོ་བོ་རིན་པོ་ཆེས་འགྲོ་དོན་མཛད་པ་ཙམ་གླེགས་བམ་གྱིས་དཀའ་བས་མཁས་བླུན་ཐུན་མོང་གི་འགྲོ་དོན་སྐུ་གཟུགས་ཆེ་བར་སྣང་བ་ཡོད་པ་ཡང་ངེས་པར་བྱའོ། ། དེ་དག་ནི་རྟེན་གསུམ་བཞེངས་པའི་ཕན་ཡོན་མདོར་བསྡུས་པ་སྟེ། དེ་རྣམས་ཀྱི་སྒོ་ནས་རྟེན་གྱི་བྱ་བ་རབ་རྫོགས་ནས། ཞེས་པའི་དོན་ཞིབ་ཏུ་ཕྱེ་སྟེ་གང་རབ་ཏུ་གནས་པར་བྱ་བའི་རྟེན་གྱི་བྱ་བ་ལེགས་པར་བསྟན་ཟིན་ཏོ། ། ཚ་ཚ་འདེབས་ཚུལ་སོགས་ནི་གཞན་ལས་ཀྱང་འབྱུང་ཞིང་། ཁྱད་པར་རྗེ་བཙུན་ཆེན་པོའི་དོན་གསལ་དུ་གསལ་བར་བཤད་པ་ལས་ལོགས་སུ་འཆད་མི་དགོས་པས་འདིར་ཡང་མ་བྲིས་སོ། ། སྤྱི་དོན་གཉིས་པ་གང་གིས་རབ་ཏུ་གནས་པར་བྱེད་པ་རྡོ་རྗེ་སློབ་དཔོན་གྱི་མཚན་ཉིད་ནི།
གཞུང་འདི་ཉིད་ལས། དེ་ཉིད་བཅུ་ཤེས་ཞིང་། བྱང་ཆུབ་ཀྱི་སེམས་དང་ལྡན་པ། བསྙེན་པ་ཡོངས་སུ་རྫོགས་པ། རབ་གནས་ཀྱི་ཆོ་ག་ལ་མཁས་པ། བསྙེན་དང་བཀུར་བསྟི་ལ་མི་བལྟ་བ་ལ་སོགས་པའི་མཚན་ཉིད་ཅན་ནོ་ཞེས་གསུངས་པའི། དེ་ཉིད་བཅུ་ལ། ཆོས་རྗེ་ས་སྐྱ་པཎྜི་ཏ་ཆེན་པོས། དེ་ཉིད་བཅུ་ལ་རྣམ་གྲངས་མང་། ། ཆོ་གའི་དེ་ཉིད་བཅུ་དང་ནི། །
གཞན་ཡང་རྡོ་རྗེ་སློབ་དཔོན་ལ། ། ཉེ་བར་མཁོ་བའི་དེ་ཉིད་བཅུ། ། དེ་བཞིན་དེ་ཉིད་ཁོ་ན་ཡི། ། དེ་ཉིད་བཅུ་ཞེས་བྱ་བ་ཡོད། ། ཅེས་གསུངས་པ་ལྟར། གསང་བའི་དེ་ཉིད་བཅུ། ཕྱིའི་དེ་ཉིད་བཅུ། ཆོ་གའི་དེ་ཉིད་བཅུ། རྡོ་རྗེ་སློབ་དཔོན་ལ་ཉེ་བར་མཁོ་བའི་དེ་ཉིད་བཅུ། དེ་ཁོ་ན་ཉིད་ཀྱི་དེ་ཉིད་བཅུ་རྣམས་སུ་ཡོད་པ་ལས།
དང་པོ་རྡོ་རྗེ་སྙིང་པོ་རྒྱན་གྱི་རྒྱུད་ལས། ཕྱིར་བཟློག་གཉིས་ཀྱི་ཆོ་ག་དང་། ། གསང་དང་ཤེས་རབ་ཡེ་ཤེས་དང་། ། ཁ་སྦྱོར་དབྱེ་བའི་ཆོ་ག་དང་། ། གཏོར་མ་རྡོ་རྗེའི་བཟླས་པ་དང་། ། དྲག་ཤུལ་བསྒྲུབ་པའི་ཆོ་ག་དང་། ། རབ་ཏུ་གནས་དང་དཀྱིལ་འཁོར་བསྒྲུབ། ། གསང་བའི་དེ་ཉིད་བཅུ་ཡིན་ནོ། ། ཞེས་པ་ལྟར་དང་། གཉིས་པ་ནི།
རྒྱུད་དེ་ཉིད་ལས། དཀྱིལ་འཁོར་ཏིང་འཛིན་ཕྱག་རྒྱ་དང་། ། སྟངས་སྟབས་འདུག་སྟབས་བཟླས་བརྗོད་དང་། ། སྦྱིན་སྲེག་མཆོད་པ་ལས་སྦྱོར་དང་། ། སླར་བསྡུ་བ་ཡི་རྣམ་པ་དང་། ། ཕྱི་ཡི་དེ་ཉིད་བཅུ་ཡིན་ནོ། ། ཞེས་པ་ལྟར་དང་། གསུམ་པ་ནི། རབ་གནས་ཀྱི་རྒྱུད་ལས། དཀྱིལ་འཁོར་དང་ནི་ཏིང་འཛིན་མཆོག །
ཕྱག་རྒྱ་སྟངས་སྟབས་གདན་དང་ནི། ། བཟླས་བརྗོད་སྦྱིན་སྲེག་མཆོད་པ་དང་། ། ལས་ལ་སྦྱར་དང་སླར་བསྡུ་བའོ། ། ཞེས་པ་ལྟར་དང་། བཞི་པ་ནི། བླ་མ་ཡོངས་བཟུང་གི་རྒྱུད་ལས། གནས་དང་དུས་དང་ལྷ་དང་སྔགས། ། བགྲང་ཕྲེང་ཕྱག་རྒྱ་སྦྱིན་སྲེག་དང་། ། དབང་བསྐུར་དང་ནི་རབ་གནས་ཀྱི། ། དེ་ཉིད་བཅུ་ནི་ཡོངས་སུ་ཤེས། །
ཞེས་པ་ལྟར་དང་། ལྔ་པ་ནི། རིན་ཆེན་འབར་བ་ལས། རྡོ་རྗེ་དྲིལ་བུ་ཡེ་ཤེས་དང་། ། ལྷ་དང་དཀྱིལ་འཁོར་སྦྱིན་སྲེག་དང་། ། སྔགས་དང་རྡུལ་ཚོན་གཏོར་མ་དང་། ། དབང་བསྐུར་དེ་ཉིད་བཅུ་པའོ། ། ཞེས་པ་ལྟར་ཡིན་ཞིང་། དེ་ལྟར་དེ་ཉིད་བཅུ་ལ་རྣམ་གྲངས་མང་དུ་ཡོད་ཀྱང་། རབ་གནས་ཀྱི་རྡོ་རྗེ་སློབ་དཔོན་ལ་དགོས་པའི་དེ་ཉིད་བཅུ་ནི།
དཀྱིལ་འཁོར་གྱི་དེ་ཁོ་ན་ཉིད། ཏིང་ངེ་འཛིན་གྱི་དེ་ཁོ་ན་ཉིད། ཕྱག་རྒྱའི་དེ་ཁོ་ན་ཉིད། སྟངས་སྟབས་ཀྱི་དེ་ཁོ་ན་ཉིད། གདན་གྱི་དེ་ཁོ་ན་ཉིད། བཟླས་བརྗོད་ཀྱི་དེ་ཁོ་ན་ཉིད། སྦྱིན་སྲེག་གི་དེ་ཁོ་ན་ཉིད། མཆོད་པའི་དེ་ཁོ་ན་ཉིད། ལས་ལ་སྦྱར་བའི་དེ་ཁོ་ན་ཉིད། སླར་བསྡུ་བའི་དེ་ཁོ་ན་ཉིད་དང་བཅུ་པོ་འདི་དག་ཡིན་ཏེ།
རྗེ་བཙུན་ཆེན་པོའི་དོན་གསལ་ལས། རབ་གནས་ཀྱི་རྡོ་རྗེ་སློབ་དཔོན་གྱི་མཚན་ཉིད་འཆད་པའི་སྐབས་སུ། རྒྱུད་ལས་སློབ་དཔོན་དེ་ཉིད་བཅུ་ཤེས་ཤིང་། ། མཚན་ཉིད་ཀུན་དང་ཡང་དག་ལྡན། ། ཕྱག་རྒྱ་སྔགས་དང་ཆོ་ག་ཤེས། ། ལས་རྣམས་ཀུན་ལ་མཁས་པའོ། ། ཞེས་འབྱུང་ངོ་། ། ཞེས་གསུངས་ནས། དེ་ཉིད་བཅུའི་ངོས་འཛིན་ལ། དེ་ལ་དེ་ཉིད་བཅུ་ནི།
དཀྱིལ་འཁོར་དང་ནི་ཏིང་འཛིན་མཆོག ། ཅེས་སོགས་འདྲེན་པར་མཛད་པས་སོ། ། འདིའི་རྡོ་རྗེ་སློབ་དཔོན་ལ་ཆོ་གའི་དེ་ཉིད་བཅུ་ཤེས་པ་དགོས་ཏེ། དཀྱིལ་འཁོར་གྱི་དེ་ཉིད་མི་ཤེས་ན། དཀྱིལ་འཁོར་དང་འབྲེལ་བའི་རབ་གནས་ཀྱི་རྣམ་གཞག་མི་ཤེས་པའི་ཕྱིར། ཏིང་ངེ་འཛིན་གྱི་དེ་ཁོ་ན་ཉིད་ཀྱང་ཤེས་དགོས་ཏེ། དེ་ཉིད་མི་ཤེས་ན་རྡོ་རྗེ་སློབ་དཔོན་གྱི་ལས་གང་ཡང་མི་རུང་བས་སོ། ། ཕྱག་རྒྱའི་དེ་ཉིད་ཀྱང་ཤེས་དགོས་ཏེ། དེ་མི་ཤེས་ན་རབ་གནས་ཀྱི་ཆོ་ག་སོགས་ཆོ་ག་ཁྱད་པར་ཅན་གང་ཡང་ཕྱིན་ཅི་མ་ལོག་པར་ཤེས་པ་མི་སྲིད་པས་སོ། ། སྟངས་སྟབས་ཀྱི་དེ་ཉིད་ཀྱང་ཤེས་དགོས་ཏེ།
དེ་མི་ཤེས་ན་སའི་ཆོ་ག་མི་ཤེས་ཤིང་། རབ་གནས་ཀྱི་ཆོ་ག་རྒྱས་པ་དཀྱིལ་འཁོར་དང་འབྲེལ་ན་ས་ཆོག་ཤེས་དགོས་པའི་ཕྱིར། འདུག་སྟངས་ཀྱི་དེ་ཉིད་ཀྱང་ཤེས་དགོས་ཏེ། དེ་ཉིད་གསང་སྔགས་ཀྱི་རྡོ་རྗེ་སློབ་དཔོན་ཀུན་ལ་ཁྱད་ཆོས་སུ་ལྡན་དགོས་པའི་ཕྱིར། བཟླས་བརྗོད་ཀྱི་དེ་ཉིད་ཀྱང་ཤེས་དགོས་ཏེ། བུམ་པ་བསྒྲུབ་པ་སོགས་ལ་དེ་ཉིད་མེད་ཁ་མེད་ཡིན་པའི་ཕྱིར། སྦྱིན་སྲེག་གི་དེ་ཉིད་ཀྱང་ཤེས་དགོས་ཏེ། རབ་གནས་ཀྱི་ཆོ་ག་རྒྱས་པ་ལྟར་ན་སྦྱིན་སྲེག་བྱ་དགོས་པས་སོ། ། མཆོད་པའི་དེ་ཉིད་ཀྱང་ཤེས་དགོས་ཏེ། དེ་ཉིད་རབ་གནས་ཀྱི་ཆོ་གའི་ཡན་ལག་ཁྱད་པར་ཅན་ཡིན་པའི་ཕྱིར།
ལས་ལ་སྦྱར་བའི་དེ་ཉིད་ཀྱང་ཤེས་དགོས་ཏེ། རབ་གནས་ཀྱི་དངོས་གཞི་ཡེ་ཤེས་འབེབས་པ་དང་། བརྟན་བཞུགས་སྤྱན་དབྱེ་སོགས་མེད་ཁ་མེད་ཀྱི་ཡན་ལག་ཡིན་པས་སོ། ། སླར་བསྡུ་བའི་དེ་ཉིད་ཀྱང་ཤེས་དགོས་ཏེ། གསང་སྔགས་ཀྱི་ཆོ་ག་ཕལ་ཆེར་ལ་ཚུལ་དེ་དགོས་པས་སོ། ། འོ་ན་རབ་གནས་ཀྱི་རྡོ་རྗེ་སློབ་དཔོན་ལ་ཆོ་གའི་དེ་ཉིད་བཅུ་པོ་ཤེས་པས་ཆོག་གམ་སྙམ་ན། དེ་དག་ནི་ངེས་པར་ཤེས་པ་དགོས་ཀྱི། དེ་ཙམ་གྱིས་ཆོག་པ་ཡང་མ་ཡིན་ཏེ། གསང་སྔགས་ཀྱི་དཀྱིལ་འཁོར་ཆེན་པོར་རྡོ་རྗེ་སློབ་དཔོན་གྱི་དབང་ཐོབ་ཅིང་དམ་ཚིག་མ་ཉམས་པ། བྱང་ཆུབ་ཀྱི་སེམས་དང་ལྡན་པ།
བསྙེན་པ་ལས་སུ་རུང་བ། རབ་ཏུ་གནས་པ་ཐོས་ཤིང་ཤེས་པ། ཆོ་གའི་བྱ་བ་ཡང་མཐོང་བ། རྙེད་བཀུར་ལ་མི་ཞེན་པ་སོགས་མཚན་ཉིད་ཐམས་ཅད་དང་ལྡན་པ་དགོས་ཏེ། རབ་གནས་ཀྱི་རྒྱུད་ལས། སློབ་དཔོན་དེ་ཉིད་བཅུ་ཤེས་ཤིང་། ། ཞེས་པའི་རྗེས་སུ། མཚན་ཉིད་ཀུན་དང་ཡང་དག་ལྡན། ། ཕྱག་རྒྱ་སྔགས་དང་ཆོ་ག་ཤེས། ། ཞེས་པ་དང་།
དེའི་དོན་དོན་གསལ་ལས། མཚན་ཉིད་ཀུན་དང་ཡང་དག་ལྡན་ཞེས་བྱ་བ་ནི་རྡོ་རྗེ་སློབ་དཔོན་དུ་དབང་ཐོབ་པ། བྱང་ཆུབ་ཀྱི་སེམས་དང་ལྡན་པ། བསྙེན་པ་ཡོངས་སུ་རྫོགས་པ། རབ་ཏུ་གནས་པ་ཐོས་ཤིང་ཤེས་ལ་ཆོ་ག་མཐོང་བ། ལོངས་སྤྱོད་ཀྱི་སྲེད་པ་ལ་སོགས་པའི་སྒོ་ནས་བདག་ཆེད་ཆེར་མི་འཛིན་པའོ་ཞེས་གསུངས་པས་སོ། ། དེར་མ་ཟད་དཀྱིལ་འཁོར་འབྲི་བ་ལ་སོགས་པའི་ལས་ལ་མཁས་ཤིང་ནུས་པ་ཞིག་ཀྱང་དགོས་ཏེ། རྒྱུད་དེ་ཉིད་ལས། སྔར་གྱི་ཚིག་རྐང་གསུམ་གྱི་མཇུག་ཏུ། ལས་རྣམས་ཀུན་ལ་མཁས་པའོ། །
ཞེས་པ་དང་། དེའི་དོན་དོན་གསལ་དུ། ལས་རྣམས་ཀུན་ལ་མཁས་ཞེས་པ་ནི་དཀྱིལ་འཁོར་འབྲི་བ་ལ་སོགས་པའི་ལས་ལ་མཁས་ཤིང་ནུས་པའོ། ། ཞེས་གསུངས་པས་སོ། ། དེ་ལྟར་ན་རབ་གནས་ཀྱི་རྡོ་རྗེ་སློབ་དཔོན་གྱི་མཚན་ཉིད་ལ་རྣམ་གྲངས་མང་དུ་བཤད་ཀྱང་། གཙོ་བོར་ལྡན་དགོས་པའི་ཡོན་ཏན་ནི་ཆོ་གའི་དེ་ཉིད་བཅུ་ཤེས་པའི་སྟེང་དུ་བྱང་ཆུབ་ཀྱི་སེམས་དང་ལྡན་པ། ལྷའི་བསྙེན་པ་ལས་སུ་རུང་བ། རབ་གནས་ཀྱི་ཆོ་ག་ལ་མཁས་པ། རྙེད་བཀུར་ལ་མ་ཞེན་པ་རྣམས་ཏེ། བྱང་ཆུབ་ཀྱི་སེམས་དང་མི་ལྡན་ན་ཐེག་པ་ཆེན་པོའི་ཉམས་ལེན་དུ་མི་འགྱུར་ཞིང་གཞན་དོན་རྒྱ་ཆེན་པོ་མི་ནུས་པས་ན།
དེ་ལྟ་བུའི་རྡོ་རྗེ་སློབ་དཔོན་གྱིས་རབ་གནས་བྱས་པའི་སྐུ་གཟུགས་ཀྱི་འགྲོ་དོན་ཆེ་བའམ་ཡུན་རིང་དུ་མཛད་པ་མི་འབྱུང་ཞིང་། ཡི་དམ་གྱི་ལྷའི་བསྙེན་པ་ཚད་ལྡན་མ་སོང་ན་དཀྱིལ་འཁོར་དང་འབྲེལ་བའི་ལས་གང་ཡང་མི་རུང་བར་གསུངས་ལ། ཚད་ལྡན་གྱི་བསྙེན་པ་སོང་ན། བཟང་པོ་ཡོངས་བཟུང་ལས། བསྙེན་པས་བགེགས་ཀྱི་ཚོགས་བཅོམ་སྟེ། ། ཞེས་པ་དང་། རིན་ཆེན་འབར་བར། ཚོགས་འཕེལ་བགེགས་ཞི་དོན་འགྲུབ་པའོ། ། ཞེས་པ་ལྟར་གྱི་ཕན་ཡོན་རྣམས་འབྱུང་བར་གསུངས་ཤིང་། རབ་གནས་ཀྱི་ཆོ་ག་ལ་བྱང་མ་ཆུབ་ན།
གསང་བ་སྤྱི་རྒྱུད་ལས། ལྷ་དུས་བྱ་བ་དུས་བཞིན་སྤྱད། ། གཞན་དུ་ཆོ་ག་ཉམས་པའི་ཕྱིར། ། འགྲུབ་པ་ནམ་ཡང་ཡོད་མ་ཡིན། ། ཞེས་པ་དང་། ཆོས་རྗེ་ས་པཎ་གྱིས། ཆོ་ག་ཉམས་པའི་བྱིན་རླབས་ཀུན། ། བགེགས་ཀྱི་ཡིན་པ་རྒྱལ་བས་གསུངས། ། ཞེས་པ་ལྟར་གྱི་ཉེས་དམིགས་མང་དུ་བཤད་ཅིང་། ཆོ་ག་དག་པར་བྱས་ན།
ཆོ་ག་དག་པར་གྱུར་པ་ལས། ། བྱུང་བ་སངས་རྒྱས་བྱིན་རླབས་ཡིན། ། ཞེས་པའི་ཚུལ་གྱིས་རྟེན་ལ་རབ་གནས་ཆགས་པར་གྱུར་ཏེ་དགེ་ལེགས་ཕུན་སུམ་ཚོགས་པ་འབྱུང་བར་འགྱུར་ལ། རྙེད་བཀུར་ལ་ཞེན་ན་གཞན་དོན་རྒྱ་ཆེན་པོ་ལྟ་ཅི། རང་གི་དོན་ཡང་འགྲུབ་དཀའ་བས་སོ། ། དེས་ན་ཆོ་གའི་དེ་ཉིད་བཅུ་ཤེས་པའི་སྟེང་དུ་བྱང་སེམས་དང་ལྡན་པ་སོགས་ཁྱད་ཆོས་བཞི་པོ་དེ་དག་དང་ལྡན་པ་ཙམ་གྱིས་སྙིགས་མའི་དུས་འདིར་རབ་གནས་ཀྱི་རྡོ་རྗེ་སློབ་དཔོན་རུང་ཞིང་། དེ་དག་དང་ངེས་པར་ལྡན་པ་དགོས་པའི་རྒྱུ་མཚན་གྱིས་རབ་གནས་ཀྱི་ཆོ་ག་འདི་ཉིད་དུ། དེ་ཉིད་བཅུའི་སྟེང་དུ་བཞི་པོ་དེ་དག་ལས་རྒྱས་པར་མ་གསུངས་པ་ཡིན་ནོ། ། སྤྱི་དོན་གསུམ་པ་གང་དུ་རབ་ཏུ་གནས་པར་བྱ་བའི་གནས་ནི། གཞུང་འདི་ཉིད་ལས།
གསུམ་པ་གང་དུ་རབ་ཏུ་གནས་པར་བྱ་བའི་གནས་ནི། བཀྲ་ཤིས་ཤིང་ཉམས་དགའ་བའི་གཙུག་ལག་ཁང་ལ་སོགས་པ་ཤིན་ཏུ་ཡངས་པའི་ཕྱོགས་སུ་བྱའོ། ། ཞེས་གསུངས་ཤིང་། དོན་གསལ་ལས། བཀྲ་ཤིས་ཤིང་ཉམས་དགའ་བ་སྟེ། གཞུང་གཞན་ལས་རྒྱས་པར་ཤེས་པར་བྱའོ། ། ཞེས་གསུངས་པས་ན། སྤྱིར་ཆོས་ཀྱི་བྱ་བ་བགྱི་བའི་གནས་ཐུན་མོང་བའི་ཡོན་ཏན་གྱི་གཙོ་བོ་ནི། དུས་འཁོར་རྩ་རྒྱུད་ལས། གང་ན་ས་སྐྱོང་ཆོས་ལྡན་ཞིང་། །
གང་ཞིག་ཁོ་ནར་སྐྱེ་དགུ་རྣམས། ། བདེར་གནས་ས་འཛིན་རྩོད་མེད་པ། ། དེར་ནི་བསམ་གཏན་བརྩམ་པར་བྱ། ། ཞེས་གསུངས་པ་ལྟར་ས་ཕྱོགས་ཆོས་ལྡན་གྱི་རྒྱལ་པོས་ལེགས་པར་སྐྱོང་ཞིང་། སྐྱེ་དགུ་རྣམས་རྫོགས་པའི་སངས་རྒྱས་ཀྱི་བསྟན་པ་ལ་དད་པ་དང་། འབྱོར་པ་ཆེ་ཞིང་རྩོད་པ་མེད་པ་སོགས་འཚེ་བ་དང་བྲལ་བ་ཞིག་གལ་ཆེ་སྟེ། གནས་དེ་ལྟ་བུར་ཆོས་ལྡན་གྱི་བྱ་བ་གང་ཡང་བསྒྲུབ་པ་ལ་བར་ཆད་ཉུང་ཞིང་མཐུན་རྐྱེན་འཛོམས་པས་ན་འགྲུབ་སླ་བས་སོ། ། དེ་ལྟར་ཡང་མདོ་སྡེ་རྒྱན་ལས། བློ་ལྡན་གང་དུ་བསྒྲུབ་པའི་ཡུལ། ། ལེགས་པར་རྙེད་དང་གནས་བཟང་དང་། །
ས་བཟང་བ་དང་གྲོགས་བཟང་དང་། ། རྣལ་འབྱོར་བདེ་བའི་ཡོན་ཏན་ལྡན། ། ཞེས་གསུངས་པ་ཡིན་ལ། དེས་ན་སྤྱིར་ཆོས་ཀྱི་བྱ་བ་ཐམས་ཅད་གང་དུ་བྱ་བའི་ཡུལ་ནི། ཡོ་བྱད་དང་། ལུས་དང་། སེམས་དང་། གཉིས་ཀ་དང་། རྣལ་འབྱོར་རྣམས་ལ་མི་གནོད་ཅིང་ཕན་པ་དང་། བསོད་སྙོམས་བཙལ་སླ་བ་དང་།
ཆུ་བཟང་བ་དང་། གཞི་བདག་བཟང་བ་དང་། མཐུན་པའི་གྲོགས་མང་ཞིང་། ཉིན་མོ་སྐྱེ་བོའི་རྒྱུ་འགྲུལ་ཉུང་བ། མཚན་མོ་ཅ་ཅོའི་སྒྲ་ཉུང་བ་སོགས་ཀྱི་མཚན་ཉིད་དང་ལྡན་པའི་ས་ཕྱོགས་སུ་བྱ་ཞིང་། བྱེ་བྲག་རབ་གནས་བྱ་བའི་གནས་ནི། མཆོད་རྟེན་ཆེན་པོ་ལྟ་བུ་ལ་དེའི་མཐའ་བསྐོར་དུ་ཆ་ཐེར་ཕུབ་ནས་བྱ་ཞིང་། གཞན་ལ་གཙུག་ལག་ཁང་ལ་སོགས་པ་བཀྲ་ཤིས་ཤིང་ཉམས་དགའ་བ་ཡངས་ཤིང་བདེ་བ་དག་ཏུ་བྱ་ཡི། དཀྱིལ་འཁོར་ལ་སོགས་པ་མི་ཤོངས་པའི་གནས་ཁང་ཤིན་ཏུ་དོག་པ་རྣམས་ལ་མི་བྱ་སྟེ། དེར་ཁྲུས་ཀྱི་ཆོ་ག་སོགས་ཇི་ལྟ་བ་བཞིན་མི་འགྲུབ་པས་ཆོ་ག་ཉམས་པར་འགྱུར་བའི་ཕྱིར།
དེ་ལྟར་ཡང་གསང་བ་སྤྱི་རྒྱུད་ལས། ཤིན་ཏུ་དོག་པའི་གནས་སུ་ནི། ། དཀྱིལ་འཁོར་བྲི་བར་མི་བྱའོ། ། ཞེས་གསུངས་པ་ཡིན་ནོ། ། སྤྱི་དོན་བཞི་པ་ནི་རབ་ཏུ་གནས་པ་བྱ་བའི་དུས་ནི། གཞུང་འདི་ཉིད་ལས། བཞི་པ་ནམ་བྱ་བའི་དུས་ནི། རབ་དཔྱིད་ཟླ་འབྲིང་པོ་ནག་པ་ཟླ་བ་སངས་རྒྱས་དབང་བསྐུར་བའི་དུས་དང་། དགུན་ཟླ་འབྲིང་པོ་རྒྱལ་ཟླ་བ་འཁོར་ལོ་བསྒྱུར་རྒྱལ་གྱི་དུས་གཉིས་ཀྱི་ཡར་ངོའི་གཟའ་ཚེས་བཟང་བ། འབྲིང་ཟླ་བ་གང་རུང་གི་ཡར་ངོའི་གཟའ་ཚེས་དང་ལྡན་པ།
ཐ་མ་མར་ངོའི་ཉི་ཤུ་བརྒྱད་ཡན་གང་རུང་གི་ཚེས་ལ། གཟའ་དང་སྐར་མ་དུས་སྦྱོར་སོགས་འཛོམས་པའི་དུས་ལ་བྱ་སྟེ། ཞེས་པ་ནས་དུས་དང་སྦྱོར་བ་ཞི་བ་ལ་ལྷག་པར་གནས་པར་བྱའོ། ། དེའང་ཉི་མ་བྱང་བགྲོད་ཀྱི་དཀར་པོའི་ཚེས་ལ་ལྷག་པར་བཟང་ངོ་ཞེས་པའི་བར་ཏེ། དེ་ལྟ་བུའི་དུས་འདི་ལ་རབ་འབྲིང་ཐ་གསུམ་ལས། རབ་ནི་སངས་རྒྱས་དབང་བསྐུར་བའི་དུས་ཏེ། ཆོས་རྒྱལ་ཟླ་བ་བཟང་པོ་ལ་སྟོན་པས་དབང་བསྐུར་དུས་འཁོར་རྩ་རྒྱུད་གསུངས་པའི་ཟླ་བ་དུས་འཁོར་པ་རྣམས་ལོ་མགོར་འཇོག་པའི་ཟླ་བ་དང་འཁོར་ལོས་བསྒྱུར་རྒྱལ་གྱི་དུས་ཏེ། དགུན་ཟླ་འབྲིང་པོ་རྒྱལ་གྱི་ཟླ་བ་འཁོར་ལོས་བསྒྱུར་རྒྱལ་གྱི་དུས་སུ་གྲགས་པ་གཉིས་ཀྱི་ཡར་ངོའི་གཟའ་སྐར་ཚེས་གྲངས་རྣམས་བཟང་བར་འཛོམས་པའི་ཉིན་བྱ་ཞིང་། འབྲིང་དུ་ཟླ་བ་གང་ཡང་རུང་བའི་ཡར་ངོའི་གཟའ་སྐར་བཟང་བ། ཐ་མ་ནི་ཟླ་བ་སོ་སོའི་མར་ངོའི་ཉེར་དགུ་དང་།
གནམ་སྟོང་མ་གཏོགས་པའི་མར་ངོའི་གཟའ་སྐར་བཟང་བ་ལ་བྱ་བ་ཡིན་ལ། ཟླ་བ་རྣམས་ཀྱི་ཡར་ངོ་ལ་ཐུབ་ན་བྱ་བ་དང་། མ་ཐུབ་ན་མར་ངོ་ལ་ཡང་རུང་སྟེ། རབ་གནས་ཀྱི་རྒྱུད་ལས། དཀྱིལ་འཁོར་དང་ནི་རབ་གནས་པ། ། ཡར་གྱི་ངོ་ལ་བརྟག་པར་བྱ། ། ཞེས་སྤྱིར་བསྟན་ནས། གཟའ་དང་སྐར་མ་འཛོམས་གྱུར་ན། ། མར་གྱི་ངོ་ལ་ཉེས་པ་མེད། ། ཅེས་མར་ངོའི་གཟའ་སྐར་བཟང་བ་ལ་ཡང་རུང་བར་དམིགས་བསལ་གྱི་ཚུལ་དུ་བསྟན་པས་སོ། །
འོ་ན་གོང་གི་ཟླ་བ་གཉིས་པོ་དེ་བཟང་མོད། ཟླ་བ་གཞན་རྣམས་ལ་ཤིས་མི་ཤིས་ཀྱི་ཁྱད་པར་མེད་དམ་ཞེ་ན། ཚིག་གཏེར་ལས་ལྷོ་བྱང་བགྲོད་པ་གཉིས་ལ་ལོ། ། ཞེས་སྤྱིར་ཉི་མ་ལྷོ་བགྲོད་དང་བྱང་བགྲོད་ཀྱི་དུས་གཉིས་སྡོམ་པ་ལ་ལོར་བཤད་ཅིང་། དེ་གཉིས་ཀྱི་ནང་ནས་ལྷོ་བགྲོད་ཀྱི་ཚེ་ནི་མི་ཤིས་པ་སྟེ། ལྷོ་ཕྱོགས་ན་ཚེ་སྲོག་མཐར་བྱེད་པའི་གཤིན་རྗེ་རྣམས་ཡོད་པས། ཉི་མ་ལྷོར་འགྲོ་བའི་ཚེ་རྒྱས་པའི་ལས་བྱས་ཀྱང་འགྲུབ་པའི་རྟེན་འབྲེལ་དུ་མི་འགྱུར་ལ། བྱང་ཕྱོགས་ན་ཚེ་དང་དཔལ་འབྱོར་དབང་ཕྱུག་ལ་སོགས་པ་རྒྱས་པར་བྱེད་པའི་གནོད་སྦྱིན་སྟོབས་ཆེན་རྣམས་ཡོད་པས། དེ་ཕྱོགས་སུ་ཉི་མ་འགྲོ་བའི་ཚེ་རྒྱས་པའི་ལས་བརྩམས་ན་ལེགས་པར་འགྲུབ་པའི་རྟེན་འབྲེལ་དུ་འགྱུར་བའི་ཕྱིར་ན་བྱང་བགྲོད་ཀྱི་དུས་ཤིས་ཤིང་། དེ་བཞིན་དུ་ཟླ་བ་ཡང་དགུན་ཟླ་ཐ་ཆུང་།
དཔྱིད་ཟླ་ར་འབྲིང་ཐ་གསུམ། དབྱར་ཟླ་ར་འབྲིང་གཉིས་པོ་རྣམས་ཤིས་ལ། དེ་དག་གི་ཡང་ཡར་ངོའི་ཚེས་གཉིས། གསུམ། བརྒྱད། བཅུ་གསུམ། བཅོ་ལྔ་རྣམས་ཤིས་པ་ཡིན་ཏེ། རབ་གནས་ཀྱི་རྒྱུད་ལས། དཔྱིད་ཟླ་ར་བ་དཔྱིད་འབྲིང་པོ། ། དགུན་ཐ་དཔྱིད་ཀྱི་ཐ་ཆུང་ངམ། །
དབྱར་ཟླ་ར་བ་དབྱར་འབྲིང་པོ། ། ཉི་མ་བྱང་དུ་བགྲོད་པ་ཡི། ། དཀར་པོའི་ཕྱོགས་ཀྱི་གཉིས་པའམ། ། རིམ་བཞིན་དེ་ལྟར་གསུམ་པའམ། ། བཅོ་ལྔ་དེ་བཞིན་བརྒྱད་པ་དང་། ། བཅུ་གསུམ་པའང་དེ་བཞིན་ནོ། ། ཞེས་གསུངས་པས་སོ། ། སྐར་མ་ནི་ཆུ་སྟོད་སོགས་གཞུང་འདི་ཉིད་དུ་བཟང་བར་གསུངས་པ་རྣམས་ཤིས་ཏེ། རྒྱུད་དེ་ཉིད་ལས། ཐམས་ཅད་དུ་ནི་ཆུ་སྟོད་དང་། །
སྣྲར་མ་དེ་བཞིན་གྲོ་ཞུན་སྦོ། ། དབོ་དང་སྒྲོན་དང་སྣུབ་དང་ནི། ། རྒྱལ་དང་དེ་བཞིན་ཆུ་སྨད་དོ། ། ཁྲུམ་སྨད་ཀྱི་ནི་དེ་བཞིན་ཏེ། ། རྒྱུ་སྐར་འདི་རྣམས་ཐམས་ཅད་དུ། ། སྐྱེ་དགུ་འཕེལ་ཞིང་དེ་ཡིས་ནི། ། རབ་ཏུ་གནས་པ་མཆོག་ཏུ་བྱེད། ། སྐར་མ་སྦོ་ལ་རབ་གནས་བྱ། ། དེས་ནི་ཤེས་རབ་ཆེན་པོར་འགྱུར། ། ཡིད་ལ་འདོད་པ་ཅི་ཡང་འགྲུབ། །
དངོས་གྲུབ་མེ་བཞིས་སྟེར་བར་བྱེད། ། སྣུབ་དང་གྲོ་ཞུན་དག་གིས་ནི། ། བཀའ་རྣམས་ཐམས་ཅད་ཀྱང་ཤེས་འགྱུར། ། ལག་ལ་སྐལ་བ་བཟང་པོར་འགྱུར། ། སྣྲར་མས་གཞན་ལས་རྒྱལ་བར་འགྱུར། ། མགོ་ཡིས་ཞི་བ་ཉེ་བར་སྤྱོད། ། ཆུ་སྟོད་ཆུ་སྨད་བུ་འཕེལ་འགྱུར། ། བརྟག་པར་དངོས་གྲུབ་ཁྲུམ་སྨད་ཀྱིས། ། རྒྱལ་ལ་ཐམས་ཅད་དུ་ནི་རྒྱལ། ། སྣྲོན་གྱིས་མཆོག་ཏུ་བདེ་བར་འགྱུར། །
ལྷ་འཚམས་ཀྱིས་ནི་མཆོག་སྟེར་འགྱུར། ། ཞེས་གསུངས་པས་སོ། ། གཟའ་ཡང་གཞུང་འདི་ཉིད་དུ་བཟང་བར་གསུངས་པ་བཞི་པོ་ཤིས་ཤིང་། ལྷག་པ་མིག་དམར་སྤེན་པ་གསུམ་མི་ཤིས་ཏེ། རྒྱུད་དེ་ཉིད་ལས། ཕུར་བུ་གཟའ་ལྷག་པ་བ་བཟང་། ། ཟླ་བའི་གཟའ་རྣམས་ཞེས་བྱ་བ། ། འདི་རྣམས་ལས་བྱས་བཟང་ལྡན་ཏེ། ། རབ་ཏུ་གནས་པ་མཆོག་ཏུ་དགེ ། ཉི་མ་མིག་དམར་སྤེན་པ་སྟེ། །
ནོར་རྣམས་འཇོམས་པས་སྤང་བར་བྱ། ། ཞེས་གསུངས་པས་སོ། ། ཚེས་དང་གཟའ་འཛོམས་པ་ཡང་གཞུང་འདི་ཉིད་དུ་ཤིས་པར་གསུངས་པ་འདི་དག་བཟང་བ་ཡིན་ཏེ། རྒྱུད་དེ་ལས། གསུམ་པ་བདུན་པ་དྲུག་པ་དང་། ། བཅུ་དང་བཅུ་གཅིག་ཟླ་བ་ཤིས། ། གཉིས་པ་བཞི་པ་དེ་བཞིན་བརྒྱད། ། བཅུ་དང་བཅུ་གཅིག་གཟའ་ལྷག་བཟང་། ། གཉིས་དང་བདུན་དང་དེ་བཞིན་དགུ ། དེ་བཞིན་བཅུ་གཅིག་ཕུར་བུ་ཤིས། །
དྲུག་བདུན་བཅུ་པ་དོར་བ་ཡིས། ། པ་བ་སངས་ནི་ཀུན་ཏུ་དགེ ། དུས་དང་སྦྱོར་བ་ལ་བརྟེན་ནས། ། དེ་ལ་བརྟག་པར་གནས་པར་བྱ། ། ཞེས་གསུངས་པས་སོ། ། དེ་ལྟར་ན་ཟླ་བ་དང་། ཚེས་དང་། གཟའ་སྐར་བཟང་བ་རྣམས་འཛོམས་པའི་དུས་སམ། ཐམས་ཅད་མ་ཡིན་ཡང་གཟའ་སྐར་དང་ཚེས་མཐུན་པའི་དུས་སུ་རབ་ཏུ་གནས་པར་བྱ་བར་བཤད་དེ། རྒྱུད་དེ་ཉིད་ལས།
གང་ཚེ་གཟའ་དང་ཚེས་མཐུན་ན། ། ནག་པོའི་ཕྱོགས་ལའང་བརྩམ་པར་བྱ། ། གང་ཚེ་ཐམས་ཅད་མཐུན་གྱུར་ན། ། མི་རྣམས་བཀྲ་ཤིས་འཕེལ་བར་བྱེད། ། ཅེས་གསུངས་པ་ཡིན་ནོ། ། སྤྱི་དོན་ལྔ་པ་གང་ལ་བརྟེན་ནས་བྱ་བའི་ཡོ་བྱད་ནི། གཞུང་འདི་ཉིད་ལས། ལྔ་པ་ཡོ་བྱད་ནི་འོག་ནས་འབྱུང་བ་རྣམས་ལེགས་པར་བརྟག་ལ་མ་ཚང་བ་མེད་པའི་ཡོ་བྱད་གྱ་ནོམ་ཞིང་། ཁྱད་པར་དུ་འཕགས་པས་བྲེལ་བ་མེད་པར་བསགས་པ་སྟེ། རབ་ཏུ་གནས་པ་ནི་བཀྲ་ཤིས་པའི་ཡན་ལག་ཡིན་པའི་ཕྱིར་ཞེས་གསུངས་པ་སྟེ།
དེའི་དོན་ཡང་རབ་གནས་བྱེད་པའི་སྔོན་དུ་སྦྱིན་བདག་སོགས་རང་རང་གི་བློས་ལེགས་པར་ཞིབ་ཏུ་བརྟགས་ནས་རབ་གནས་ཀྱི་སྦྱོར་དངོས་རྗེས་གསུམ་ཀུན་ཏུ་དགོས་པའི་ཡོ་བྱད་རྣམས་མ་ཚང་བ་མེད་པ་དང་། ཚང་བ་རྣམས་ཀྱང་གྱ་ནོམ་པ་སྟེ་ཤིན་ཏུ་བཟང་ཞིང་འདི་ལས་གཞན་ཁྱད་པར་དུ་འཕགས་པའི་བྱ་བྲེལ་མེད་པར་བྱས་ནས་བསག་པར་བྱ་སྟེ། འཇིག་རྟེན་དུ་བཀྲ་ཤིས་སམ་དགེ་ལེགས་རྒྱ་ཆེན་པོ་འབྱུང་བའི་གཙོ་བོ་ལུས་ལྟ་བུ་ནི། དཀོན་མཆོག་གསུམ་འཇིག་རྟེན་དུ་བྱོན་པ་ཉིད་ཡིན་ཞིང་། རྟེན་ལ་རབ་ཏུ་གནས་པ་བྱེད་པ་ནི་དེའི་ཡན་ལག་ལྟ་བུ་ཡིན་པས། དེ་ཡང་ཡོ་བྱད་བཟང་ན་ལེགས་པ་འབྱུང་ཞིང་། ངན་ན་མི་ལེགས་པ་འབྱུང་བ་རྟེན་འབྲེལ་གྱི་ཆོས་ཉིད་ལྟ་བུ་ཡིན་པས་ན་ཡོ་བྱད་ཚང་ཞིང་བཟང་བ་དགོས་ཞེས་པའི་དོན་ནོ། ། ཇི་ལྟར་བསོག་རྒྱུའི་རྫས་རྣམས་ནི་འོག་ནས་ཞིབ་ཏུ་འབྱུང་བར་ལྟར་ངེས་པར་བྱས་ནས་བསག་པར་བྱའོ། ། སྤྱི་དོན་དྲུག་པ་ཚུལ་ཇི་ལྟར་རབ་ཏུ་གནས་པར་བྱ་བའི་ཆོ་གའི་རྣམ་གཞག་ལ་གསུམ་སྟེ། ཆོ་ག་རྒྱས་པའི་རྣམ་གཞག་དང་།
ཆོ་ག་འབྲིང་པོའི་རྣམ་གཞག ཆོ་ག་བསྡུས་པའི་རྣམ་གཞག་གོ ། དང་པོ་ལ་ནུབ་གསུམ་མ་དཀྱིལ་འཁོར་དང་འབྲེལ་བའི་ལུགས་དང་། ནུབ་གཉིས་མ་དཀྱིལ་འཁོར་དང་མ་འབྲེལ་བའི་ལུགས་གཉིས་ལས། དང་པོ་ལ་ཡང་སྦྱོར་བ་སྟ་གོན། དངོས་གཞི་དང་། རྗེས་གསུམ་ལས། དང་པོ་ལ། ལེགས་བཤམ་བདག་བསྐྱེད་བུམ་པ་བཟླས། ། རྟེན་སྦྱངས་བཀྲུ་ཞིང་ཕྱི་བ་དང་། །
རྟེན་བསྐྱེད་ཡེ་ཤེས་སྤྱན་དྲངས་ལ། ། བགེགས་བསྐྲད་མཆོད་དེ་དགུག་གཞུག་བྱ། ། རྒྱས་བཏབ་མཆོད་བསྟོད་གཏོར་མ་གཏང་། ། སྙན་གསན་དབབ་ཅིང་མཆོད་བསྟོད་བྱ། ། བཟོད་པར་གསོལ་ཞིང་གཤེགས་སུ་གསོལ། ། རྟེན་དགབ་བདག་བསྲུང་སྟ་གོན་ནོ། ། ཞེས་པ་ལྟར་དོན་ཚན་བཅུ་གསུམ་ལས། དང་པོ་ལེགས་པར་བཤམས་པ་ལ་གཉིས་ཏེ། དཀྱིལ་འཁོར་ལ་དགོས་པའི་ཡོ་བྱད། རབ་གནས་ལ་དགོས་པའི་ཡོ་བྱད་བཤམས་པའོ། །
དང་པོ་ལ་གཉིས་ཏེ་ཡོ་བྱད་བཤམ་པའི་ཚུལ་དང་། བཤམས་ནས་སྟ་གོན་གྱི་ཆོ་ག་ལ་འཇུག་ཚུལ་ལོ། ། དང་པོ་ནི། གཞུང་འདི་ཉིད་ལས། གོང་དུ་བཤད་པའི་གནས་མཚན་ཉིད་དང་ལྡན་པར་ས་ཆོག་དགོས་ན། དབང་གི་ཆུ་བོ་ཆེན་པོ་ལ་སོགས་པ་དཀྱིལ་འཁོར་གྱི་ཆོ་ག་རྒྱས་པའི་གཞུང་རྣམས་དང་། ས་ཆོག་གི་ཕྱག་ལེན་ཟུར་དུ་བཤད་པ་དག་ཏུ་རྟོགས་པར་བྱའོ། ། ཞེས་པ་ནས། ལས་ཐམས་ཅད་པའི་སྔགས་ཨ་མྲྀ་ཏ་ལན་གསུམ་ཙམ་བཟླས་པས་བསྲུང་བ་ལས་གཞན་ཅི་ཡང་མི་དགོས་སོ། ། ཞེས་པའི་བར་ཏེ།
དེ་ཡང་དཀྱིལ་འཁོར་དང་འབྲེལ་བའི་ཚེ། དཀྱིལ་འཁོར་བཞེངས་པའི་སྔོན་དུ་ས་ཆོག་བྱ་བར་བཤད་པའི་ས་ཆོག་ལ། ས་བརྟག་པ། བསླང་བ། སྦྱང་བ། བཟུང་བ། བསྲུང་བ་སྟེ་ལྔ་ལས། དང་པོ་ནི། ཁ་དོག་དང་དབྱིབས་སོགས་ཀྱི་སྒོ་ནས་བརྟག་པ་སྟེ་གོང་རྟེན་གྱི་བྱ་བའི་སྐབས་སུ་མདོར་བསྡུས་བསྟན་པ་བཞིན་དང་། རྒྱས་པར་གཞན་ལས་བཤད་པ་ལྟར་རོ། །
བསླང་བ་ལ། སྣང་བའི་ས་བདག་ལས་བསླང་བ་དང་། མི་སྣང་བའི་ས་བདག་ལས་བསླང་བ་སྟེ། དང་པོ་ནི་ས་ཕྱོགས་དེ་རྒྱལ་པོ་ལྟ་བུ་གཞན་གྱིས་བདག་ཏུ་བཟུང་བ་ཡིན་ན། ས་འདིར་དཀྱིལ་འཁོར་ཆེན་པོ་བཞེངས་འདོད་པས་བྱིན་ཅིག་ཅེས་བསྒོ་བའམ། ཡང་རིན་གྱིས་བཙལ་བ་ཡང་རུང་སྟེ། སྔོན་འཁོན་དཀོན་མཆོག་རྒྱལ་པོས་གདན་ས་ཆེན་པོ་འདི་ཉིད་དུ་སྒོ་རུམ་གྱི་གཙུག་ལག་ཁང་འདེབས་པའི་སྔོན་འགྲོ་ས་བརྟག་པ་མཛད་དུས་ས་དཔྱད་ཐམས་ཅད་ཚང་བར་གཟིགས་ནས། སློང་བ་ན་ས་ཕྱོགས་འདིའི་སྤྱིའི་བདག་པོ་ཇོ་བོ་གདོང་ནག་དང་། སྒོས་ཀྱི་བདག་པོ་ཞང་ཞུང་གུ་ར་བ། བནྡྷེ་གྲོང་བདུན་སོགས་ལ་རྟ་དང་ནོར་བུའི་ཕྲེང་བ་སོགས་རིན་དུ་གནང་ནས།
ཕྱིན་ཆད་ན་འཐད་པ་ཡོང་གསུངས་ཤིང་རིན་བཅལ་བའི་སྒོ་ནས་ས་སློང་བ་མཛད་དེ་གཙུག་ལག་ཁང་བཏབ་པས་དེང་སང་གི་བར་དུ་བོད་ཀྱི་བསྟན་འགྲོའི་དཔལ་དུ་གནས་པ་ལྟར་རོ། ། མི་སྣང་བ་ལ་ནི་མཆོད་གཏོར་བྱས་ཏེ་བདེན་པ་བརྗོད་ནས་སློང་པའོ། ། སྦྱང་བ་ལ་ལས་དང་བྱ་བས་སྐྱོན་སྦྱང་བ་དང་། ཏིང་ངེ་འཛིན་གྱིས་བགེགས་སྦྱང་བ་གཉིས། བཟུང་བ་ལ་སྟངས་སྟབས་ཀྱི་སྒོ་ནས་ས་བཟུང་བ་དང་། ས་ཕྱོགས་འདིར་དཀྱིལ་འཁོར་བྱའོ་སྙམ་པའི་ཡིད་ཀྱིས་བཟུང་བ་དང་གཉིས། བསྲུང་བ་ནི་སླར་བགེགས་མི་འཇུག་པར་བྱ་བའི་ཕྱིར་ཕུར་གདབ་ལ་སོགས་པའི་སྒོ་ནས་བསྲུང་བའི་ཆོ་ག་སྟེ་འདི་དག་གི་བཤད་པ་རྒྱས་པར་ནི་རྗེ་བཙུན་ཆེན་པོའི་ཀྱཻ་རྡོ་རྗེ་མན་ངག་ལུགས་ཀྱི་དབང་ཆུ་ཆེན་མོ་ནས་འབྱུང་བའི་དོན། ཀུན་མཁྱེན་ཆེན་པོའི་དབང་ཆུ་བདེ་ཆེན་རྒྱ་མཚོར་ཞིབ་ཏུ་བཤད་པ་ལྟར་དང་། ཁོ་བོ་ཅག་གི་གསང་འདུས་སྒྲུབ་ཐབས་ཀྱི་རྣམ་བཤད་ངེས་དོན་འཕྲིན་ལས་རྒྱ་མཚོའི་འབྱུང་གནས་ཞེས་པར་ཡང་འགོས་ཀྱི་གསང་བ་འདུས་པའི་སྟོང་ཐུན་ཆེན་མོ་ནས་འབྱུང་བ་དང་སྦྱར་ནས་རྒྱས་པར་བཤད་ཟིན་པས་དེ་དག་ཏུ་བལྟའོ། ། དེ་ལྟ་བུའི་ས་ཆོག་ནི་དཀྱིལ་འཁོར་གྱི་ཁང་པ་རྙིང་པ་སོགས་སུ་མི་དགོས་ཤིང་།
གཞན་ཕྱག་དར་དང་། བླ་བྲེ་སོགས་རྒྱན་དགྲམ་པ། དཀྱིལ་འཁོར་གྱི་ཐིག་གདབ་པ། ཚོམ་བུ་དགོད་པ། མཆོད་པ་བཤོམ་པ། ཕྱག་ཆ་དང་བུམ་པ་སོགས་འཆའ་བ་དང་། རབ་གནས་ཀྱི་རྟེན་གྱི་བཞུགས་སྟབས་སོགས་དཀྱིལ་འཁོར་ལ་དགོས་པའི་ཡོ་བྱད་བཤམས་པའི་ཚུལ་རྣམས་ནི། གཞུང་འདི་ཉིད་ནས་ཇི་ལྟར་འབྱུང་བ་བཞིན་གྱི་བཤད་པ་དང་ལག་ལེན་གཉིས་ཀ་ཕྱིན་ཅི་མ་ལོག་པར་ཐོན་པས་འདིར་བྲིས་ཀྱང་ཡི་གེའི་ངལ་བ་ལས་དགོས་པ་གཞན་མེད་པའི་ཕྱིར་ན་གཞུང་རྩ་བ་ཉིད་ལ་བལྟ་རྟོག་གཅེས་སོ། ། གཉིས་པ་བཤམས་ནས་སྟ་གོན་གྱི་ཆོ་ག་ལ་འཇུག་ཚུལ་ནི། གཞུང་འདི་ཉིད་ལས།
དེ་ནས་དཔོན་སློབ་རྣམས་གྲལ་ལ་འཁོད་དེ། སྔོན་འགྲོ་གཏོར་མ། གནས་ཡོ་བྱིན་རླབས། ཚོགས་པ་ཆེ་ཞིང་སློབ་དཔོན་དུ་འོས་པ་ཡོད་པ་དང་། རྒྱས་པར་བྱེད་སྤྲོ་ན་ཞུ་འབུལ་ཕྱག་བཅོ་བརྒྱད་བྱ། མ་བྱས་ཀྱང་ཉེས་པ་མེད་ཅེས་པ་ནས། སློབ་མ་ཡོད་ན་དེས་དབང་རྫས་ཀྱང་བཤམ་ཞེས་པའི་བར་ཏེ། དེ་ཡང་དེ་ལྟར་དཀྱིལ་འཁོར་བསྒྲུབ་པ་ལ་དགོས་པའི་ཡོ་བྱད་རྣམས་ཚང་བ་ན། ས་ཆོག་མི་བྱེད་པའི་ཚེ་ནུབ་དང་པོ་དེ་ཉིད་ལ་སློབ་དཔོན་དང་ཚོགས་པ་ཇི་ཙམ་ཡོད་པ་རྣམས་འདུས་ནས་གྲལ་ལ་འཁོད་དེ། སྔོན་འགྲོ་གཏོར་མ་ནས།
དཀྱིལ་འཁོར་བསྡུས་པའི་བར་ཀྱཻ་རྡོར་སྒྲུབ་མཆོད་ཀྱི་སྟ་གོན་གྱི་སྐབས་བཞིན་བྱ་བ་སྟེ། དེ་ལ་སྔོན་འགྲོ་གཏོར་མ་ཞེས་པ་གང་གི་སྔོན་དུ་འགྲོ་བ་ཡིན་སྙམ་ན། སྤྱིར་དཀྱིལ་འཁོར་སྒྲུབ་མཆོད་ཀྱི་ཚེ། དཀྱིལ་འཁོར་བསྒྲུབ་པའི་སྔོན་དུ་འགྲོ་བའི་གཏོར་མ་དང་། བསྒྲུབས་ཟིན་ནས་གཏོང་བའི་གཏོར་མ་གཉིས་ལས། སྐབས་འདིའི་གཏོར་མ་ནི་དཀྱིལ་འཁོར་བསྒྲུབ་པ་ལ་བར་ཆད་བསྲུང་བའི་ཕྱིར་དེ་བསྒྲུབ་པའི་སྔོན་དུ་གཏོང་དགོས་པའི་གཏོར་མ་ཡིན་པས་ན་དེ་སྐད་ཅེས་བྱ། འདི་ལ་རྗེ་བཙུན་རྩེ་མོའི་ཀྱཻ་རྡོར་མན་ངག་ལུགས་ཀྱི་དབང་ཆུ་ཆེན་མོ་ལས། སྔོན་འགྲོ་གཏོར་མའི་ཆོ་ག་ནི། འབྱུང་པོ་སྤྱིའི་གཏོར་མའམ་མཁའ་འགྲོ་སྤྱི་གཏོར་གྱིས་གཏོང་ཞེས་འདམ་ཁ་ཅན་དུ་གསུངས་ཀྱང་། ད་ལྟ་ཕྱག་ལེན་ལ་ཀྱཻ་རྡོར་སྒྲུབ་མཆོད་ཀྱི་ཚེ་སྙིང་ཁའི་འོད་ཀྱིས་འབྱུང་པོ་བརྒྱད་གསུམ་ཉི་ཤུ་རྩ་བཞི་སྤྱན་དྲངས་ནས་ཨོཾ་ཨིནྡ་སོགས་ཀྱིས་གཏོར་མ་འབུལ་བ་མཛད་ལ།
འདི་སྐབས་ཀྱི་གཏོར་མའི་སྔགས་ཨིནྡ་ཛཱ་མ་ཛཱ་ལ་ཞེས་སོགས་ལ་འབྱུང་པོའི་གཙོ་བོ་བརྒྱད་གསུམ་ཉི་ཤུ་རྩ་བཞིའི་མཚན་སྔགས་ལས་མེད་ཀྱང་། སྔགས་འདི་བརྗོད་པའི་ཚེ་འབྱུང་པོའི་གཙོ་འཁོར་ཐམས་ཅད་ལ་དམིགས་ནས་བསྔོ་དགོས་པས་ན་འདི་ཉིད་ལ་འབྱུང་པོ་སྤྱི་གཏོར་ཞེས་བྱ་སྟེ། ཀྱཻ་རྡོར་རྩ་རྒྱུད་བརྟག་པ་གཉིས་པའི་ཕྱི་མ་ལས། གཏོར་སྔགས་འདི་གསུངས་པའི་རྗེས་སུ་གལ་ཏེ་འདིའི་གཏོར་མས་འབྱུང་པོ་ཐམས་ཅད་མཆོད་པར་བྱེད་ན་རྣལ་འབྱོར་པ་རྣམས་ལེགས་པར་འགྱུར་ཞེས་པ་དང་། གལ་ཏེ་འདིས་འབྱུང་པོའི་ཚོགས་ཀྱི་ཕྱིར་རྟག་ཏུ་གཏོར་མ་བྱིན་ན་དབང་དང་མངོན་སྤྱོད་དང་། དགྲའི་སྡེ་འཇིགས་པ་དང་། བསྐྲད་པ་དང་། བསད་པ་དང་། དགུག་པ་དང་། ཞི་བ་དང་།
རྒྱས་པར་ཡང་འགྱུར་རོ་ཞེས་གསུངས་པས། དེ་ལྟ་བུའི་སྔོན་འགྲོ་གཏོར་མའི་ཆོ་ག་སོང་ནས། གནས་ཡོ་བྱིན་བརླབ་བྱ་སྟེ། འདི་ལ་ཡང་རྗེ་བཙུན་རྩེ་མོའི་མན་ངག་ལུགས་ཀྱི་དབང་ཆུ་ཆེན་མོ་ལས། དེ་ནས་མཆོད་པའི་ཡོ་བྱད་ཐམས་ཅད་དྭངས་ཤིང་ཐོགས་པ་མེད་པ་ནམ་མཁའི་མཐའ་དང་མཉམ་པར་བྱིན་གྱིས་བརླབས་ཏེ། དྲིལ་བུ་ལ་སོགས་པ་རོལ་མོའི་ཡོ་བྱད་འབུད་བཀྲོལ་བྱ་ཞིང་། བདུད་རྩི་འཁྱིལ་པའི་སྔགས་དང་། ཨོཾ་གཎྜེ་ར་ཎི་ལ་སོགས་པའི་སྔགས་ལན་གསུམ་བརྗོད་དེ་མཆོད་པ་བྱིན་དབབ་བོ་ཞེས་གསུངས་ཤིང་། ཌོམྦྷི་ལུགས་ཀྱི་དཀྱིལ་ཆོག་དང་། བདེ་མཆོག་ནག་པོ་པའི་དཀྱིལ་ཆོག་ལས་ཀྱང་འདི་དང་འདྲ་བར་མཆོད་པ་བྱིན་རླབས་ཙམ་ལས།
གནས་ཁང་བྱིན་རླབས་རྗེ་བཙུན་གོང་མས་བཤད་པ་མི་སྣང་ཡང་། དཀྱིལ་ཆོག་བཟང་པོ་ཡོངས་བཟུང་ལས། རྫས་ལྔ་སྟ་གོན་གྱི་སྐབས་སུ། ཐོག་མར་གནས་མི་དམིགས་ཏེ། སྟོང་པའི་ངང་ལས་འབྱུང་བཞི་འཁོར་ལོ་དང་བཅས་པ་ལ། རྣམ་སྣང་ཡབ་ཡུམ་སྙོམས་པར་ཞུགས་ཏེ། ཞུ་བ་བརྟན་པས་རྐྱེན་བྱས་ནས་གནས་ཁང་གཞལ་ཡས་ཁང་དུ་བྱིན་གྱིས་བརླབས་ཞེས་སོགས་བཤད་པའི་རྗེས་སུ་འབྲངས་ནས་བླ་ཆེན་འཕགས་པས་སྦྱར་བ་ཡིན་པས་ཤིན་ཏུ་ལེགས་ཏེ། རྗེ་བཙུན་གོང་མས་སྐབས་འདིར་གནས་ཁང་བྱིན་རླབས་དངོས་སུ་མ་བཤད་པ་ནི། ལྡང་བའི་རྣལ་འབྱོར་གྱི་སྐབས་སུ། སྣོད་ཐམས་ཅད་གཞལ་ཡས་ཁང་དུ་བལྟ་བའི་རྒྱུ་མཚན་ཡོད་བཞིན་པའི་དབང་དུ་མཛད་པ་ཡིན་པར་བཤད་ཅིང་།
དེས་ན་ལྡང་བའི་རྣལ་འབྱོར་གསོ་བའི་དོན་དུ་འགྱུར་བས་ཤིན་ཏུ་ལེགས་པར་གསུངས་པས་སོ། ། དེ་ལྟ་བུའི་གནས་ཡོ་བྱིན་རླབས་བྱ་ཚུལ་ལ། བསང་བ་དང་། སྦྱང་བ་དང་། བསྐྱེད་པ་དང་། བྱིན་གྱིས་བརླབ་པ་དངོས་དང་བཞི་ལས། དང་པོ་ནི། དཔུང་བཟང་གི་རྒྱུད་ལས། མཆོད་པ་འབུལ་བའི་དུས་སུ། གནོད་པ་བྱེད་པའི་ལོག་འདྲེན།
ཁྲུས་བྱེད་པ་ན་གཡོ་ཞིང་འགུལ་བ། དྲི་ཆབ་ལ་དྲི་ཟ། བདུག་སྤོས་ལ་ནག་པོ་ལུས་མེད། མར་མེ་ལ་གཙུག་ཕུད་ཅིག་པ། མེ་ཏོག་ལ་མེ་ཏོག་ཆེར་བཀོད་རྣམས་གནོད་པར་གསུངས་པ་དང་། རིག་པ་མཆོག་ལས་ཀྱང་། རླུང་ཕྱོགས་ན་གཡོག་མོ་སོ་སྒོ་མ་ཞེས་བྱ་བས་མར་མེ་གསོད་པ་ལ་སོགས་པ་མཆོད་པ་ལ་གནོད་པར་བྱེད་པའི་གདོན་ཡོད་པར་གསུངས་ཤིང་། བྲག་ཕུག་པ་དཀོན་མཆོག་རྒྱལ་མཚན་གྱི་གསུང་ལས་ཀྱང་། ཆུ་བཞི་ལ་བར་དུ་གཅོད་པ་ཆུ་ཟླ་གཡོ་བའི་བདུད་དང་། རྣམ་ལྔ་ལ་བར་དུ་གཅོད་པར་བྱེད་པ་ནག་པོ་ལུས་བརྩེགས་ཞེས་བྱ་བ་ཡོད་པར་གསུངས་པས།
ལེགས་པར་བཤམས་པའི་མཆོད་པ་རྣམས་ལ། ལུས་ཀྱིས་ལག་པ་གཡས་པའི་རྡོ་རྗེའི་རྩེས་ནང་མཆོད་གཏོར་ཏེ། ཡིད་ཀྱིས་རང་གི་སྙིང་ཁའི་ཧཱུྃ་ལས་ཁྲོ་བོའི་ཚོགས་རྣམས་འཕྲོས་པས་བགེགས་རྣམས་བསྐྲད་པར་བསམ་ཞིང་ངག་ཏུ། ཨོཾ་བཛྲ་ཨ་མྲྀ་ཏ་ཀུནྜ་ལི་སོགས་བརྗོད་པ་ཡིན་ལ། གཉིས་པ་ས་སྦྱང་བ་ནི། དེ་ལྟར་གསང་བའི་མཆོད་པ་རྣམས་ཀྱི་འབགས་པ་དང་། མ་དག་པ་སོགས་ཐམས་ཅད་སྟོང་པར་སྦྱངས་པར་བསམ་ཞིང་། ཨོཾ་སྭ་བྷ་ཝ་སོགས་བརྗོད་པ་ཡིན་ཞིང་། གསུམ་པ་བསྐྱེད་པ་ནི། སྟོང་ཉིད་དེ་ཉིད་ཀྱི་ངང་ལས་གནས་ཁང་བྷྲུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་མཚན་ཉིད་ཐམས་ཅད་ཡོངས་སུ་རྫོགས་པ་བསྒོམ།
དེའི་ནང་དུ་བཤམས་པའི་མཆོད་པ་རྣམས་ཨ་ལས་བྱུང་བའི་ཐོད་པའི་ནང་དུ་ཧཱུྂ་ལས་བྱུང་བའི་ལྷ་རྫས་ལས་གྲུབ་པའི་ཞབས་བསིལ། ཞལ་བསིལ། འཐོར་འཐུང་། མཆོད་ཡོན། མེ་ཏོག བདུག་སྤོས། མར་མེ། ཞལ་ཟས། རོལ་མོ་ལ་སོགས་པ་དྭངས་ཤིང་ཐོགས་པ་མེད་པ་ས་དང་བར་སྣང་ཐམས་ཅད་ཁྱབ་པ་འཕགས་པ་ཀུན་ཏུ་བཟང་པོའི་རྣམ་པར་སྤྲུལ་པ་ལས་བྱུང་བའི་མཆོད་པའི་སྤྲིན་ཕུང་ལྟ་བུ་བསམ་གྱིས་མི་ཁྱབ་པ་ཞིག་ཏུ་གྱུར་པར་བསམ་པ་ཡིན་ལ། བཞི་པ་བྱིན་གྱིས་བརླབ་པ་དངོས་ནི།
ལུས་ཀྱི་ཕྱག་རྒྱ་དང་། ངག་ཏུ་སྔགས་བརྗོད་པའི་སྒོ་ནས་བྱིན་གྱིས་བརླབ་པ་སྟེ། དེ་ཡང་ཕྱག་རྒྱ་ནི། བཟང་པོ་ཡོངས་བཟུང་ལས། མཆོད་ཡོན་འབུལ་བའི་ཆོ་གའི་རིམ། ། ཁུ་ཚུར་མཉམ་པར་དམ་བཅིངས་ཏེ། ། གུང་མོ་གཉིས་བརྐྱངས་རྩེ་མོ་སྦྱར། ། ཨརྒྷཾ་ཆེན་པོ་རབ་ཏུ་བསྟན། ། ཅེས་གསུངས་པ་ལྟར། སློབ་དཔོན་རིན་པོ་ཆེ་བསོད་ནམས་རྩེ་མོའི་ཀྱཻ་རྡོར་མངོན་རྟོགས་སུ།
ལག་པ་གཉིས་ཀྱི་ཁུ་ཚུར་སྦྱར་ལ་གུང་མོ་གཉིས་བརྐྱངས་པའི་རྩེ་མོ་སྤྲད་པ་ནི་མཚོན་གྱི་ཕྱག་རྒྱའོ། ། ཞེས་གསུངས་པ་བཞིན་དང་། མེ་ཏོག་ལ་སོགས་པའི་ཕྱག་རྒྱ་ནི། དེ་ཉིད་འདུས་པ་ལས། འོག་ཏུ་བླུག་དང་གྱེན་དུ་འཐོར། ། མཐེ་བོང་བཤིབས་ཏེ་བསྒྲེངས་པ་ཉིད། ། དྲི་བྱུགས་པ་ཡི་ཚུལ་དུ་ནི། ། མཆོད་པའི་ཕྱག་རྒྱ་རབ་ཏུ་བརྟག ། ཅེས་པ་ལྟར། རྗེ་བཙུན་རྩེ་མོའི་ཀྱཻ་རྡོར་མངོན་རྟོགས་སུ།
ལག་པའི་སྙིམ་པས་གྱེན་དུ་འཐོར་བ་ལྟར་བྱས་ནས་མེ་ཏོག་གི་ཕྱག་རྒྱ་བཅས་ཏེ། ཨོཾ་བཛྲ་པུཥྤེ་ཨཱཿཧཱུྂ་གིས་མེ་ཏོག ལག་པ་གཉིས་ཁུ་ཚུར་ཐུར་དུ་བསྟན་ལ། ཨོཾ་བཛྲ་དྷུ་པེ་ཨཱཿཧཱུྂ་གིས་བདུག་སྤོས། ལག་པ་གཉིས་ཁུ་ཚུར་གཤིབས་ཏེ་མཐེ་བོང་གཉིས་བསྒྲེངས་ལ། ཨོཾ་བཛྲ་ཨ་ལོ་ཀེ་ཨཱཿཧཱུྂ་གིས་མར་མེ། ལག་པ་གཉིས་བརྐྱངས་པ་བྱུག་པ་བྱེད་པ་ལྟར་བྱས་ལ། ཨོཾ་བཛྲ་གནྡྷེ་ཨཱཿཧཱུྂ་གིས་དྲི་ཆབ། ལག་པ་ཐལ་མོ་བརྐྱངས་པ་ཁ་གྱེན་དུ་བལྟས་ཏེ་བཤིབས་ལ། ཨོཾ་བཛྲ་ནཻ་ཝི་ཏེ་ཨཱཿཧཱུྂ་གིས་ཞལ་ཟས།
ལག་པ་གཉིས་སེ་གོལ་བྱ་ཞིང་། ཨོཾ་བཛྲ་ཤཔྟ་ཨཱཿཧཱུྂ་གིས་རོལ་མོ་རྣམས་བྱིན་གྱིས་བརླབ་པར་གསུངས་པ་ལྟར། དེ་ལྟ་བུའི་མཆོད་པ་སོ་སོ་རྣམས། རྒྱུའི་ཁྱད་པར་འཇིག་རྟེན་དང་འཇིག་རྟེན་ལས་འདས་པའི་དགེ་བའི་རྩ་བ་རྒྱུར་བྱས་པ་ལས་བྱུང་བ། ངོ་བོའི་ཁྱད་པར་མིའི་བཏུང་བ་སོགས་ལས་ཁྱད་པར་དུ་འཕགས་པ་ལྷ་རྫས་ལས་གྲུབ་པས་བཟང་བ་དང་། དྲི་མས་མ་གོས་པ་གཙང་བ། ཡུལ་གྱི་ཁྱད་པར་རབ་གནས་སོགས་ཆོ་ག་གང་དུ་བྱེད་པའི་ཡུལ་ཕྱོགས་དེ་ཙམ་མ་ཡིན་པར་ནམ་མཁའི་ཁམས་ཀྱི་མཐའ་ཐམས་ཅད་དུ་ཁྱབ་པ། དུས་ཀྱི་ཁྱད་པར་ཆོ་ག་ནམ་ཟིན་གྱི་དུས་ཙམ་མ་ཡིན་པར་འཁོར་བ་ཇི་སྲིད་མ་སྟོང་གི་བར་རྒྱུན་ཆད་མེད་པར་བསམ་ནས། གཎྜེ་ར་ཎི་ལན་གསུམ་བརྗོད་ཅིང་རོལ་མོ་རྒྱས་པར་བྱ་བ་སྟེ། གཎྜེ་ར་ཎི་ལན་གསུམ་བརྗོད་པའི་དང་པོའི་ཚེ་ཕྱོགས་བཅུའི་སངས་རྒྱས་བྱང་སེམས་ཐམས་ཅད་མདུན་གྱི་ནམ་མཁར་སྤྱན་དྲངས།
གཉིས་པས་གནས་ཁང་གཞལ་ཡས་ཁང་དུ་བྱིན་གྱིས་བརླབས་པ་ལྟར་དེ་དག་གིས་ཀྱང་བྱིན་གྱིས་བརླབས་པར་བསམ། གསུམ་པས་མཆོད་རྫས་རང་གིས་བྱིན་གྱིས་བརླབས་པ་ལྟར་དེ་དག་གིས་ཀྱང་བྱིན་གྱིས་བརླབས་པར་བསམ་པ་བདེ་ཆེན་རྒྱ་མཚོར་གསུང་རྒྱུན་བསྐྱར་བའི་ཚུལ་ལྟ་བུ་ཞིག་བཤད་ལ། འདི་ལ་བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་ཀྱཻ་རྡོར་དབང་གི་དྲི་བའི་སྟ་གོན་སྐབས་སུ། གཎྜེ་ར་ཎི་ལན་གསུམ་བརྗོད་པ་ཡིས། ། རིམ་བཞིན་མཆོད་ཡུལ་སྤྱན་དྲངས་གནས་བྱིན་བརླབ། ། མཆོད་པ་བྱིན་གྱིས་བརླབ་པར་འཆད་འདི་ལ། ། ཚད་ཐུབ་ལུང་གིས་ཟིན་པ་ཇི་ལྟར་ཡོད། ། ཅེས་འདྲི་བར་མཛད་ནས། རང་ལན་མཛད་པ་ན། རང་གི་རྟོག་པ་ལ་གནས་དང་མཆོད་པ་བྱིན་རླབས་ནི་ཚིག་ཟིན་ལ་དངོས་སུ་འབྱུང་བ་དེ་ཡིན་ལ།
མཆོད་ཡུལ་སྤྱན་དྲངས་པ་ནི་འོག་ཏུ་མདུན་བསྐྱེད་ལ་ཡེ་ཤེས་པ་སྤྱན་དྲངས་ནས་བསྟིམ་པ་དང་། གཞན་ཡང་མཆོད་པ་འབུལ་བའི་སྔོན་དུ་མཆོད་ཡུལ་ཁྱད་པར་བ་སྤྱན་འདྲེན་པ་ཡང་ཡོད་པས་དེ་དག་ཡིན་པར་སེམས་ལ། གཎྜེ་ར་ཎི་ལན་གསུམ་བརྗོད་ཅིང་རོལ་མོ་ཐམས་ཅད་འབུད་དཀྲོལ་བྱེད་པ་ལ་ནི་མཆོད་པ་བྱིན་དབབ་བམ་རོལ་མོ་བྱིན་དབབ་ཟེར་བས། བྱིན་དབབ་ཡིན་གྱི་བྱིན་རླབས་མ་ཡིན་ནོ། ། དེས་ན་བྱིན་རླབས་དང་བྱིན་དབབ་ཐ་དད་དུ་བཤད་དེ། རྩེ་མོའི་དབང་ཆུ་ལས། དེ་ནས་མཆོད་པའི་ཡོ་བྱད་ཐམས་ཅད་དྭངས་ཤིང་ཐོགས་པ་མེད་པ་ནམ་མཁའི་མཐའ་དང་མཉམ་པར་བྱིན་བརླབས་ཏེ། དྲིལ་བུ་ལ་སོགས་པ་རོལ་མོའི་ཡོ་བྱད་ཐམས་ཅད་འབུད་དཀྲོལ་བྱ་ཞིང་། བདུད་རྩི་འཁྱིལ་པའི་སྔགས་དང་། ཨོཾ་བཛྲ་གཎྜེ་ར་ཎི་ལ་སོགས་པའི་སྔགས་གསུམ་ལན་གསུམ་བརྗོད་དེ་མཆོད་པ་བྱིན་དབབ་བོ་ཞེས་གསུངས་པས་སོ། །
ཞེས་གསུངས་ལ། དེ་ལ་སྤྱིར་ལག་ལེན་ཆོ་གའི་རྣམ་གཞག་རྣམས་སངས་རྒྱས་ཀྱི་གསུང་དང་མཐུན་ཞིང་། རྗེ་བཙུན་གོང་མའི་གསུང་གིས་དངོས་ཤུགས་གང་རུང་ལ་ཟིན་པ་ཞིག་བྱུང་ན་འཁྲུལ་པ་མེད་པས། ཚད་ཐུབ་ལུང་གིས་ཟིན་པ་ཇི་ལྟར་ཡོད། ། ཅེས་པའི་དྲི་བ་ནི་ཅིས་ཀྱང་འཇུག་མོད། འོན་ཀྱང་རང་ལུགས་ཀྱི་ཡིག་ཆ་ཀུན་མཁྱེན་ཆེན་པོའི་དབང་ཆུ་བདེ་ཆེན་རྒྱ་མཚོ་སོགས་སུ། གཎྜེ་ར་ཎི་ལན་གསུམ་གྱི་དང་པོས་ཕྱོགས་བཅུའི་སངས་རྒྱས་ཐམས་ཅད་མདུན་གྱི་ནམ་མཁར་སྤྱན་དྲངས། ཞེས་པ་ཙམ་ལས་མཆོད་པའི་ཡུལ་དུ་སྤྱན་དྲངས་པར་མ་བཤད་པས། རིམ་བཞིན་མཆོད་ཡུལ་སྤྱན་དྲངས་ཞེས་དྲི་བ་མཛད་པའི་ཡུལ་གསལ་བ་ཞིག་མ་བྱུང་ལ། གལ་ཏེ་གཎྜེ་ར་ཎི་དང་པོས་སངས་རྒྱས་ཐམས་ཅད་མདུན་གྱི་ནམ་མཁར་སྤྱན་དྲངས་པས་མཆོད་ཡུལ་དུ་སྤྱན་འདྲེན་པ་ལས་འོས་མེད་དུ་དགོངས་ན།
དེ་ལྟར་སྤྱན་དྲངས་པ་དེ་དག་འོག་མཆོད་པའི་སྐབས་སུ་ཡང་མཆོད་ཡུལ་དུ་བྱས་པ་ལ་ནི་འགལ་བ་མེད་མོད། འོན་ཀྱང་གཎྜེ་ར་ཎི་སོགས་ཀྱི་སྐབས་སུ་སྤྱན་དྲངས་པ་ནི་མཆོད་ཡུལ་དུ་ཆེད་གཉེར་ནས་སྤྱན་དྲངས་པ་མ་ཡིན་གྱི་གནས་ཁང་དང་མཆོད་པའི་ཡོ་བྱད་རྣམས་བྱིན་གྱིས་བརླབ་པའི་ཆེད་དུ་སྤྱན་དྲངས་པ་ཡིན་པས། དེ་ཙམ་གྱི་ཆེད་དུ་སྤྱན་དྲངས་པ་ནི་རྗེ་བཙུན་གོང་མའི་གསུང་གིས་དངོས་སུ་ཟིན་མ་ཟིན་ཅི་ལྟར་ཡང་འགལ་བ་མེད་པར་སེམས་ཏེ། གནས་ཁང་སོགས་རང་གིས་བྱིན་གྱིས་བརླབས་པའི་སྟེང་དུ་སངས་རྒྱས་བྱང་སེམས་ཀྱིས་བྱིན་གྱིས་བརླབས་ན་བྱིན་རླབས་ཆེ་བར་འགྱུར་བས་སོ། ། དེ་ལྟར་སྤྱན་འདྲེན་མི་འོས་པ་ཡང་མ་ཡིན་ཏེ། རྡོ་རྗེ་ཕུར་པའི་སྒྲུབ་མཆོད་ཀྱི་ཚེ། ནམ་མཁའི་མཐའ་དང་མཉམ་པའི་དཀྱིལ་འཁོར་ནས། ། ཞེས་སོགས་དཀྱིལ་འཁོར་ལ་བྱིན་གྱིས་བརླབ་པའི་ཆེད་དུ་སངས་རྒྱས་བྱང་སེམས། དཔའ་བོ་མཁའ་འགྲོ་སོགས་སྤྱན་དྲངས་པ་དང་། དབང་ཆུ་བདེ་ཆེན་རྒྱ་མཚོ་ལས།
གཎྜེ་ར་ཎི་ལན་གསུམ་གྱི་དང་པོས་ཕྱོགས་བཅུའི་སངས་རྒྱས་ཐམས་ཅད་མདུན་གྱི་ནམ་མཁར་སྤྱན་དྲངས། གཉིས་པས་དེ་དག་གིས་གནས་ཁང་གཞལ་ཡས་ཁང་དུ་རང་གིས་བྱིན་གྱིས་བརླབས་པ་ལྟར་བྱིན་གྱིས་བརླབས། གསུམ་པས་མཆོད་རྫས་རྣམས་རང་གིས་བྱིན་གྱིས་བརླབས་པ་ལྟར་བྱིན་གྱིས་བརླབས་པར་བསམ་གསུང་ངོ་། ། ཞེས་གསུངས་པས་སོ། ། དེ་བཞིན་དུ་སྔགས་འཆང་ཆོས་ཀྱི་རྒྱལ་པོས་བདེ་མཆོག་ནག་པོ་པའི་དཀྱིལ་ཆོག་སོགས་སུ། དང་པོས་མཆོད་ཡུལ་སྤྱན་དྲངས་ཞེས་གསུངས་པ་ཡང་སྤྱིར་མཆོད་ཡུལ་དུ་གྱུར་པ་སངས་རྒྱས་བྱང་སེམས་རྣམས་གནས་ཁང་སོགས་བྱིན་གྱིས་བརླབ་པའི་དོན་དུ་སྤྱན་དྲངས་ཞེས་པའི་དོན་ཡིན་གྱི། འོག་མཆོད་པའི་སྐབས་ཀྱི་མཆོད་ཡུལ་གཎྜེ་ར་ཎི་དང་པོའི་ཚེ་སྤྱན་དྲངས་ཞེས་པའི་དོན་དུ་འཁྲུལ་པར་མི་བྱའོ། ། དེས་ན་འོག་མཆོད་པའི་སྐབས་ཀྱི་མཆོད་ཡུལ་དུ་ཆེད་གཉེར་གྱིས་སྤྱན་དྲངས་པ་ནི་མཁན་ཆེན་ཐམས་ཅད་མཁྱེན་པ་ཉིད་གསུངས་པ་ལྟར་མདུན་བསྐྱེད་ལ་ཡེ་ཤེས་པ་སྤྱན་དྲངས་ནས་བསྟིམ་པ་དང་། ཡང་མཆོད་ཡུལ་ཁྱད་པར་བ་སྤྱན་དྲངས་པ་རྣམས་ཡིན་པས། སྐབས་འདིར་འོག་མཆོད་ཡུལ་ཆེད་གཉེར་དུ་གཎྜེ་ར་ཎི་དང་པོ་བརྗོད་པའི་ཚེ་སྤྱན་དྲངས་པར་ཁས་བླངས་ན།
སྔར་གྱི་དྲི་བ་དེ་འཇུག་པར་མ་ཟད་འོག་ཏུ་མཆོད་ཡུལ་ཆེད་དུ་གཉེར་ནས་སྤྱན་འདྲེན་བཞིན་དུ་འདིར་སྤྱན་དྲངས་པ་ལ་དགོས་པ་ལྷག་པོ་ཡང་མེད་དོ། ། བྱིན་དབབ་དང་བྱིན་རླབས་གཉིས་ནི། དབང་ཆུ་ཆེན་མོའི་དངོས་བསྟན་དེ་ལ་བརྟགས་ན་ཐ་དད་དུ་བྱེད་དགོས་པ་འདྲ་ཞིག་རང་སྣང་ཡང་། རྡོ་རྗེ་ཕུར་པ་སོགས་དཀྱིལ་འཁོར་གཞན་ལས་ནི། ཚུར་གཤེགས་དཀྱིལ་འཁོར་འདི་ལ་བྱིན་གྱིས་རློབས། ། ཞེས་བྱིན་རླབས་རང་དངོས་སུ་གསུངས་ཀྱང་། འདི་ལ་ནི་བྱིན་དབབ་ཟེར་ཞིང་། ཀུན་མཁྱེན་ཆེན་པོའི་བདེ་ཆེན་རྒྱ་མཚོར་ཡང་ཁྱད་པར་མེད་པ་འདྲ་ཞིག་བཤད་སྣང་བས་འགལ་བར་མི་སེམས་ལ། འོན་ཀྱང་འདི་འདྲའི་རིགས་ལ་དེང་སང་ནི་རྟོག་དཔྱོད་བྱེད་པ་ལྟ་ཅི། ཆོ་གའི་བསམ་བྱ་དག་ལ་སྤྱན་རས་ལྷུང་ནས་འདི་ལྟར་ཡིན་ཞེས་སྨྲ་བ་དང་།
སྒོམ་པར་བྱེད་པ་ཉིན་སྐར་ལྟར་ཤིན་ཏུ་དཀོན་པར་སྣང་བས་བདག་གི་བླ་མའི་གསུང་དེ་ནི་རྗེས་འཇུག་རྣམས་གོང་མའི་གསུང་རབ་ལ་རྟོག་དཔྱོད་བྱེད་པའི་སླད་དུ་དགོངས་པ་ཅན་གྱི་དྲི་བ་ཡིན་པར་སེམས་སོ། ། དེ་ནས་ཞུ་འབུལ་ཕྱག་བཅོ་བརྒྱད་ནི། དབང་ཆུ་ཆེན་མོ་ལས། དེ་ནས་ལས་ཀྱི་རྡོ་རྗེས་སྤྱིར་མཎྜལ་ཕུལ། སོ་སོར་མཎྜལ་ཕུལ་ཏེ་ལྷའི་རྣལ་འབྱོར་ལ་གནས་པར་གསོལ་བ་བཏབ། ཅེས་པ་ཙམ་ལས་མ་གསུངས་ཀྱང་། རྗེ་བཙུན་རིན་པོ་ཆེ་དང་ཆོས་རྗེ་ས་པཎ་གྱི་ཚོགས་འཁོར་གྱི་ཡི་གེ་གཉིས་ལས། དེའི་རྗེས་སུ་སོ་སོའི་མེ་ཏོག་བསྡུས་ཏེ་ཐུན་མོང་དུ་གཙོ་བོ་ལ་མཎྜལ་ཕུལ། གཙོ་བོས་ཀྱང་མཎྜལ་ཡིད་ཀྱིས་བླ་མ་ལ་དབུལ་བར་གསུངས་པ་བཞིན་རིམ་གཉིས་བསྒོམ་པར་ཞུ་བའི་ཡོན་དུ། ཐོག་མར་ལས་ཀྱི་རྡོ་རྗེས་ཕྱག་གསུམ་བཙལ་ཏེ།
རྡོ་རྗེ་སློབ་དཔོན་ཚོགས་པ་དང་བཅས་པ་ལ་མཎྜལ་ཕུལ་ནས། གང་ཞུ་ན། ཀུན་བཟང་རྣམ་སྤྲུལ་ཞེས་སོགས་ཚིགས་བཅད་གཅིག་སྟེ། དེ་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་འཕྲུལ་ལས་བྱུང་བའི་མཆོད་པ་ལྟ་བུའི་མཆོད་པའི་སྤྲིན་གྱི་ཕུང་པོ་དག་གིས་དཔའ་བོ་དང་རྣལ་འབྱོར་མ་ལ་སོགས་པའི་མཆོད་ཡུལ་ཁྱད་པར་ཅན་རྣམས་མཆོད་པ་དང་། རྒྱུ་སྦྱོར་ཡོན་བདག་སོགས་བདག་གཞན་ཐམས་ཅད་ལ་གནོད་ཅིང་བར་དུ་གཅོད་པའི་བགེགས་རྣམས་ཞི་ཞིང་། བསོད་ནམས་དང་ཡེ་ཤེས་ཀྱི་ཚོགས་གཉིས་ཡོངས་སུ་རྫོགས་པར་བྱ་བའི་ཕྱིར། བསྐྱེད་རྫོགས་གཉིས་སུ་མེད་པའི་ཟུང་འཇུག་གི་ཏིང་ངེ་འཛིན་དག་བསྒོམ་ཞིང་དེའི་ངང་ལ་གནས་པར་མཛོད་ཅེས་ཞུ་བ་འབུལ། དེ་ནས་ལས་ཀྱི་རྡོ་རྗེས་བྱང་དྲངས་ནས་ཚོགས་པ་ཀུན་གྱིས་སློབ་དཔོན་ལ་ཚོགས་ཀྱི་རྡོ་རྗེ་སློབ་དཔོན་མཛད་པར་མཎྜལ་ཕུལ། སློབ་དཔོན་གྱིས་ཀྱང་བླ་མ་ཡི་དམ་སོགས་ལ་མཎྜལ་ཕུལ། དེ་དག་གི་བར་མཚམས་དག་ཏུ་ལས་ཀྱི་རྡོ་རྗེས་ཕྱག་བཅོ་བརྒྱད་བྱ་བ་ཡིན་ལ།
དེས་ན་ཞུ་འབུལ་ཕྱག་བཅོ་བརྒྱད་ཅེས་པའི་ཞུ་བ་ནི་རིམ་གཉིས་ཀྱི་ཏིང་ངེ་འཛིན་བསྒོམ་པར་ཞུ་བ་དང་། ཕྱག་ནི་བར་མཚམས་རྣམས་སུ་བྱ་བའི་ཕྱག་རྣམས་སོ། ། འདི་དག་ཇི་ལྟར་བྱ་བའི་ཚུལ་ཡང་སྔོན་གྱི་ལག་ལེན་པ་དག་གིས་འཇུག་པ་བདེ་བའི་ཕྱིར་དུ་ཕྱག་གསུམ་བཙལ་ནས་མཎྜལ་བཤམ། ། ཕྱག་གསུམ་བཙལ་ནས་མེ་ཏོག་བཀྲམ། ། ཕྱག་གསུམ་བཙལ་ནས་ཞུ་འབུལ་བྱེད། ། ཕྱག་གསུམ་བཙལ་ནས་མེ་ཏོག་བསྡུ། ། ཕྱག་གསུམ་བཙལ་ནས་མཎྜལ་དབུལ། ། ཕྱག་གསུམ་བཙལ་ནས་གྲལ་ལ་འདུག ། ཅེས་སྡོམ་དུ་མཛད་པ་ལྟར་རོ། ། ཞུ་འབུལ་ཕྱག་བཅོ་བརྒྱད་པོ་འདི་ནི་མ་བྱས་ཀྱང་འགལ་བ་མེད་པར་གསུངས་ཤིང་།
སྔོན་འགྲོ་གཏོར་མསོགས་གསུམ་པོ་འདི་དག་ཇི་ལྟར་བྱ་བའི་ཆོ་ག་ནི་དབང་ཆུ་སོགས་སོ་སོའི་ཕྱག་ལེན་བཞིན་བྱ་བ་ཡིན་ནོ། ། དེ་ནས་སྐྱབས་འགྲོ་ནས་བརྩམས་ཏེ་དཀྱིལ་འཁོར་བསྡུ་བའི་བར་ཉམས་སུ་ལེན་པ་སྟེ། འདི་དག་གི་བསྒོམ་དོན་ནི་ཁོ་བོ་ཅག་གི་ཀྱཻ་རྡོར་མངོན་རྟོགས་ཀྱི་རྣམ་བཤད་དགེས་རྡོར་ཆོས་ཀུན་གསལ་བའི་ཉིན་བྱེད་དུ་བལྟའོ། ། དེའི་རྗེས་སུ་དཀྱིལ་འཁོར་གྱི་སྟ་གོན་རྣམས་བྱ་བ་སྟེ། སྤྱིར་སྟ་གོན་ལ་སའི་ལྷ་མོ་སྟ་གོན། ལྷ་སྟ་གོན། བུམ་པ་སྟ་གོན། སློབ་མ་སྟ་གོན་དང་བཞི་ལས། འདི་དག་ལ་སྟ་གོན་ཞེས་པའི་རྒྱུ་མཚན་ནི། དངོས་གཞིའི་སྐབས་སུ་དགོས་པའི་ཡོ་བྱད་རྣམས་འཚོག་ཆས་བྱེད་པས་ན་དེ་སྐད་ཅེས་བྱ་སྟེ།
དེ་ཡང་དངོས་གཞིའི་སྐབས་སུ་དཀྱིལ་འཁོར་འབྲི་བ་ལ་སོགས་པ་ས་ལ་ལོངས་སྤྱོད་དགོས་པས། དེའི་སྔོན་དུ་དེ་ཉིད་ཀྱི་འཚོག་ཆས་བྱེད་པ་ས་ལྷ་སྟ་གོན། དངོས་གཞིའི་སྐབས་སུ་དཀྱིལ་འཁོར་སྒྲུབ་པའི་ཚེ་སྙན་གསན་དབབ་པའི་ཡེ་ཤེས་པ་དགོས་པས། དེའི་སྔོན་དུ་དེ་ཉིད་ཀྱི་འཚོག་ཆས་བྱེད་པ་ལྷ་སྟ་གོན། དངོས་གཞིའི་དུས་སུ་ཚུལ་བཞིན་བསྒྲུབ་པའི་བུམ་ཆུ་དགོས་པས། དེའི་སྔོན་དུ་དེ་ཉིད་ཀྱི་འཚོག་ཆས་བྱེད་པ་བུམ་པ་སྟ་གོན། སློབ་མ་ལ་དབང་བསྐུར་ཚེ་དབང་དངོས་གཞིའི་སྐབས་སུ་དཀྱིལ་འཁོར་དུ་འཇུག་པའི་སློབ་མ་དགོས་པས། དེའི་སྔོན་དུ་དེ་ཉིད་ཀྱི་འཚོག་ཆས་བྱེད་པ་སློབ་མ་སྟ་གོན་བྱ་བ་ཡིན་ནོ། ། དེ་དག་གི་ནང་ནས་ས་ལྷ་སྟ་གོན་ལ། ལྷ་མོ་ཡན་ལག་བཞི་རྫོགས་སུ་བསྐྱེད་པ་དང་།
རང་གི་ལག་པ་གཡས་པའི་མཐིལ་དུ་ཧཾ་ཡིག་འབར་བ་བསྒོམས་ནས། སོར་མོ་དབུས་མ་གསུམ་ས་ལ་བརྡབས་པས་སའི་ལྷ་མོ་བྱོན་པར་བསམ་པ་དང་། རང་གི་ལག་པ་གཡས་པའམ། གཡོན་པའི་སྲིན་ལག་གི་རྩ་བར་ཧཾ་ཡིག་བསྒོམས་ནས་སྔ་མ་བཞིན་བསམ་པ་དང་། རང་གི་སྙིང་ཁར་བསྐྱེད་ནས་མདུན་དུ་བྱོན་པར་བསམ་པ་རྣམས་སུ་ཡོད་པ་ལས། འདིར་ནི་ལྷ་མོ་ཡན་ལག་བཞི་རྫོགས་སུ་བསྐྱེད་ནས་མཆོད་གཏོར་ཕུལ་ཏེ་མཁྱེན་གསོལ་བྱ་བ་ཡིན་ལ། ལྷ་སྟ་གོན་ནི་རྟེན་བསྐྱེད་པ། བརྟེན་པ་བསྐྱེད་པ། མཆོད་བསྟོད་བྱ་བ། སྙན་གསན་དབབ་པ་སྟེ་བཞིའི་སྒོ་ནས་བྱ་བ་སྟེ།
དང་པོ་ནི་བསང་སྦྱང་བྱས་ཏེ་སྲུང་འཁོར་དུར་ཁྲོད་དང་བཅས་པའི་རྗེས་སུ་གཞལ་ཡས་ཁང་ཡན་ལག་བཞི་ལྡན་དུ་བསྐྱེད་ནས། རྒྱན་དུ་མས་བརྒྱན་པའི་གཞལ་ཡས་ཁང་གི་ནང་དུ་ལྷ་སྣམ་ཤར་དཀར་ཞེས་སོགས་གདན་བསྒོམ་པ་ལ་འཇུག་པའམ། སྲུང་འཁོར་གྱི་ནང་དུ་གཞལ་ཡས་ཁང་ཡན་ལག་བཞི་ལྡན་དུ་བསྐྱེད་ནས་ལྷ་སྣམ་གྱི་གོང་དུ་དུར་ཁྲོད་བསྐྱེད་པ་བདག་བསྐྱེད་ལྟར་ཡང་རུང་ལ། གཉིས་པ་ནི་ཚོམ་བུའི་འགོད་སྔགས་བརྗོད་དེ་ལྷ་སྐུ་སྐད་ཅིག་གིས་བསྐྱེད་པ་ལ་ཡེ་ཤེས་པ་དགུག་གཞུག་བྱ་བའོ། ། གསུམ་པ་ནི་ཆུ་བཞི་སྔོན་འགྲོའི་ཉེར་སྤྱོད་རོལ་མོ་དང་བཅས་པ་དང་། གོས་ཟུང་སྟེ་ཕྱི་མཆོད་དང་། ནང་བདུད་རྩིའི་མཆོད་པ། ཡིད་འབྱུང་གི་མཆོད་པ་རྣམས་དང་། བསྟོད་པ་རྒྱས་པ་བྱ་བའོ། ། བཞི་པ་ནི།
ཧེ་རུ་ཀ་དཔལ་དཔའ་བོ་ཆེ། ། ཞེས་སོགས་ཀྱི་སྒོ་ནས་སྙན་གསན་དབབ་པ་སྟེ་ཚིགས་བཅད་འདི་དག་གི་དོན་ནི་བདེ་ཆེན་རྒྱ་མཚོར་བལྟའོ། ། བུམ་པ་སྟ་གོན་ལ། སྤྱིར་བུམ་པའི་རྒྱུ། ཚད། ནང་གི་བཅུད། ཕྱིའི་རྒྱན། དེ་དག་གི་མཚོན་དོན། བསྒྲུབ་ཚུལ་རྣམས་ལས། དང་པོ་ནི་རྟེན་གྱི་བྱ་བའི་སྐབས་སུ་མདོར་བསྡུས་བསྟན་ཟིན་ལ།
གཉིས་པ་ནི་དཀྱུས་ནས་འབྱུང་བ་ལྟར་རོ། ། གསུམ་པ་ལ་བུམ་མཚན་ནི་ཀྲྀ་ཡ་སཾ་ཊ་ལྟར་གཙོ་བོ་རྣམ་སྣང་གི་རིགས་ཡིན་པ་ལ་དགོངས་ནས་འཁོར་ལོ་བུམ་མཚན་དུ་བཤད། དོན་ཞགས་ཀྱི་རྒྱུད་དུ་གཙོ་བོ་འོད་དཔག་མེད་ཡིན་པའི་དབང་དུ་བྱས་ནས་པདྨ་བཤད་པའི་རིགས་པས་དཀྱིལ་འཁོར་གྱི་གཙོ་བོ་རིགས་ལྔ་གང་རིགས་ལ་རིགས་ལྔ་སོ་སོའི་ཕྱག་མཚན་དགོས་པར་གྲུབ་ཅིང་། རྡོ་རྗེ་སངས་རྒྱས་ཐམས་ཅད་ཀྱི་ཐུགས་མཚོན་བྱེད་ཡིན་པས་ཐམས་ཅད་ལ་རྡོ་རྗེས་རུང་བར་བཤད་དོ། ། མགུལ་ཆིངས་ནི་ཇི་ལྟར་མཛེས་པའི་སྲོག་གསུམ་མའམ། ལྔའམ། བདུན་བྱེད་པ་ཕྱག་ལེན་ལྟར། ཁ་རྒྱན་ནི་ཁ་ཅིག་ཀུ་ཤ་ཁ་རྒྱན་དུ་མི་རུང་སྟེ་བུམ་པའི་གདན་དུ་བཤད་པའི་ཕྱིར་ཟེར་ཡང་། དེ་ནི་མ་ངེས་ཏེ། སློབ་མ་སྟ་གོན་གྱི་ཚེ་ཀུ་ཤ་སློབ་མའི་སྔས་སྟན་གཉིས་ཆར་དུ་བཤད་པས་འདི་ཁ་རྒྱན་དུ་རུང་བ་ཡིན་ལ།
བུམ་པའི་སྟེང་དུང་ཆོས་རྡོ་རྗེ་གཟུངས་ཐག་དང་བཅས་པ་འཇོག་པ་ནི། གྲུབ་ཆེན་ལ་བ་པས། དེའི་སྟེང་དུ་དུང་ཆོས་དྲི་ཞིམ་པའི་ཆུས་བཀང་བ་མེ་ཏོག་དཀར་པོ་དང་བཅས་པ་བཞག་སྟེ། དེའི་སྟེང་དུ་མེ་ཏོག་གི་ཕྲེང་བ་བཅིངས་པའི་རྡོ་རྗེ་བཞག་ལ་ཞེས་གསུངས་པ་ལྟར་ཡིན་པས། དེའི་དུང་ཆོས་ནི་བླ་མེད་ལ་ཐོད་པས་ཀྱང་རུང་བར་བཤད་ཅིང་། མ་འབྱོར་ན་ཁམ་ཕོར་ལྟ་བུ་ལ་བྱ་བར་ཡང་གསུངས་ལ། དེའི་སྟེང་གི་རྡོ་རྗེ་ནི་རྡོ་རྗེའི་རིགས་ལ་རྡོ་རྗེ་དང་། པདྨའི་རིགས་ལ་པདྨ་དང་། རྣམ་སྣང་གི་རིགས་ལ་འཁོར་ལོ་སོགས་རིགས་གང་ཡིན་པ་དེ་མཚན་མས་མཚན་པས་བྱེད་པར་རྡོ་རྗེ་འབྱུང་བའི་དཀྱིལ་ཆོག་ཏུ་ཀུན་སྙིང་གིས་བཤད་དོ། ། གཟུངས་ཐག་ནི་རྒྱ་གར་དུ་མེ་ཏོག་རློན་པ་སྲད་བུ་ལ་རྒྱུས་པ་ལ་བྱེད་པས།
ད་ལྟ་ཐིག་གུ་ཁྲ་བོས་བྱེད་པ་ནི་ལག་ལེན་ཟོར་ཡང་ཡིན་པར་བཤད་དོ། ། བཞི་པ་མཚོན་དོན་ནི། རྗེ་བཙུན་ཆེན་པོའི་རྡོ་རྗེ་འབྱུང་བའི་ཊཱིཀྐར། སྤྱིར་བུམ་པས་ས་བཅུ་གཅིག་གི་གཉིས་སུ་མེད་པའི་ཡེ་ཤེས་མཚོན་ལ་རྩ་བ་མི་ནག་པས་ཡེ་ཤེས་དེ་རང་བཞིན་གྱིས་རྣམ་པར་དག་པའི་སྟེང་དུ་གློ་བུར་གྱི་དྲི་མས་མ་གོས་པ་མཚོན། ལྟོ་བ་ལྡིར་ཞིང་རྒྱ་ཆེ་བས་ཡེ་ཤེས་དེ་ཟབ་ཅིང་རྒྱ་ཆེ་བ་མཚོན། མགྲིན་པ་རིང་བས་ཡེ་ཤེས་དེ་གཏིང་དཔག་དཀའ་བ་མཚོན། རིན་པོ་ཆེ་ལྔས་ཡེ་ཤེས་དེས་སེམས་ཅན་ཐམས་ཅད་ཀྱི་བསམ་པ་སྐོང་བར་མཚོན། སྨན་ལྔས་ཡེ་ཤེས་དེས་སེམས་ཅན་ཐམས་ཅད་ཀྱི་ཉོན་མོངས་པའི་ནད་ཞི་བར་བྱེད་པ་མཚོན། འབྲུ་ལྔས་ཡེ་ཤེས་དེས་སེམས་ཅན་ཐམས་ཅད་ཀྱི་རྒྱུད་ལ་དགེ་བའི་ལོ་ཐོག་རྒྱས་པར་བྱེད་པ་མཚོན། དྲི་ལྔས་ཡེ་ཤེས་དེས་སེམས་ཅན་ཐམས་ཅད་ཀྱི་འཚལ་བའི་དྲི་མ་སེལ་བར་མཚོན།
སྙིང་པོ་ལྔས་ཡེ་ཤེས་དེས་སེམས་ཅན་ཐམས་ཅད་བདེ་བའི་སྙིང་པོ་ཟག་མེད་ཀྱི་བདེ་བ་ལ་འགོད་པ་མཚོན། ཡང་ནང་གི་བཅུད་དེ་ཐམས་ཅད་ཀྱིས་ཆུ་བྱིན་གྱིས་རླབས་པའི་རྟེན་འབྲེལ་བསྒྲིག་པའོ། ། རྒྱུ་དགེ་བ་སྤྱད་པས་འབྲས་བུ་ཐར་པ་ཐོབ་པས་ཁ་རྒྱན། འགྲོ་བའི་དོན་ལ་ཕྱོགས་པས་མགུལ་ཆིངས། བཟླས་པའི་སྔགས་ཀྱི་ཕྲེང་བས་ཐུགས་ཀྱི་སྙིང་པོ་ཡེ་ཤེས་སྐུལ་བར་བྱེད་པས་རྡོ་རྗེ་གཟུངས་ཐག་གོ ། ཞེས་གཙོ་བོར་ཡོ་ག་ལ་སྦྱར་ནས་གསུངས་པ་ཡིན་ནོ། ། ལྔ་པ་བསྒྲུབ་ཚུལ་ལ། རྟེན་བུམ་པ་བསྐྱེད་པ། བརྟེན་པ་ལྷ་བསྐྱེད་པ། དེ་ལ་མཆོད་བསྟོད་བྱ་བ་དང་གསུམ་གྱི་སྒོ་ནས་བསྒྲུབ་པ་སྟེ།
དེ་ཡང་བུམ་པ་གཞལ་ཡས་ཁང་དུ་བསྐྱེད་པ་ནི། སློབ་དཔོན་མི་འཇིགས་པའི་ཕྱག་ལེན་སངས་རྒྱས་ཐོད་པའི་གཞུང་འགྲེལ་དུ་བཤད་ཀྱང་། མཁས་གྲུབ་ཕལ་ཆེར་བུམ་པ་རང་དུ་བསྐྱེད་པར་བཞེད་པས། བུམ་པའི་གདན་ནི་པདྨ་དང་ཟླ་བར་ཀུན་མཐུན་ལ། ས་བོན་ནི། ཨ་བྷ་ཡ་ལ་སོགས་པས། བཾ་ལས་བསྐྱེད་པ་དང་། པཎྜི་ཏ་ཉི་མ་སྦས་པས་སྒྲོལ་མ་ལྷ་བཅུ་གསུམ་མའི་དཀྱིལ་ཆོག་ཏུ་བྷྲུཾ་ལས་བསྐྱེད་པར་བཤད་ལ། དེ་ཡང་དང་པོ་བཅུད་ཀྱི་ས་བོན་ཕྱི་མ་སྣོད་ཀྱི་ས་བོན་དུ་སྣང་ལ། སྣོད་བསྐྱེད་པའི་སྐབས་ཡིན་པས་ཕྱི་མ་ལྟར་འཐད་པར་མཛད་ནས།
རྗེ་བཙུན་རྩེ་མོའི་དབང་ཆུ་ཆེན་མོར་བྷྲུཾ་ལས་བསྐྱེད་པར་གསུངས་པ་ལྟར་ཕྱག་ལེན་ལ་ཡང་མཛད་དོ། ། གཉིས་པ་ལྷ་བསྐྱེད་ཚུལ་ལ། ཨརྻ་དེ་བས་ཆུ་ཉིད་ལྷར་བསྐྱེད་པ་དང་། ཨ་བྷ་ཡས་བུམ་པ་ཡོངས་སུ་གྱུར་པ་ལས། གཞལ་ཡས་ཁང་ལྷ་དང་བཅས་པ་བསྐྱེད་པ་དང་། ཁ་ཅིག་ཕྱི་བུམ་པའི་རྣམ་པ་ལ་ནང་གཞལ་ཡས་ཁང་གི་རྣམ་པ་ཅན་གྱི་ནང་དུ་ལྷ་བསྐྱེད་པ་སོགས་ལུགས་མང་ཡང་། འདིར་བུམ་པའི་ནང་དུ་ལྷ་ཁོ་ན་བསྐྱེད་པ་ཡིན་ཞིང་། དེ་ལ་ཡང་ཆོས་རྒྱལ་འཕགས་པའི་བདག་འཇུག་དཔལ་འབྱུང་མ་དང་། ཇིན་གིན་མ་དང་། རྩེ་མོའི་དབང་ཆུ་ཆེན་མོའི་ལུགས་དང་གསུམ་ལས།
ཕྱི་མ་ལྟར་བུམ་པ་བརྒྱད་ཡོད་ན་པཾ་བཅུ་ལས་པདྨ་བཅུ་སོགས་དང་། གཉིས་སུ་བསྡུ་ན་རྣམ་རྒྱལ་བུམ་པའི་ནང་དུ་པཾ་ལས་སྣ་ཚོགས་པདྨ་འདབ་མ་བརྒྱད་པའི་དབུས་སུ་ཉི་མ། འདབ་མ་རྣམས་ལ་ཟླ་གདན། དེ་རྣམས་ཀྱི་སྟེང་དུ་བདུད་བཞི་ལ་སོགས་པའི་གདན་སྒྲུབ་ཐབས་བཞིན། ལས་བུམ་དུ་སྣ་ཚོགས་པདྨ་དང་ཉི་གདན། རྣམ་རྒྱལ་གྱི་དབུས་ཀྱི་གདན་གྱི་སྟེང་དུ་གཙོ་བོ་ཡབ་ཡུམ་མངོན་བྱང་ལྔས་བསྐྱེད། འཁོར་རྣམས་དང་། བདུད་རྩི་འཁྱིལ་པ་ཡབ་ཡུམ་གྱི་མཁའ་ནང་ནས་འབྱིན་པའི་ཚུལ་གྱིས་བསྐྱེད། དེ་ནས་ཡན་ལག་ལྷག་མ་གསུམ་ཚང་བར་བྱས་ཏེ། ཕྱི་ནང་ཡིད་འབྱུང་གི་མཆོད་པས་མཆོད།
བསྟོད་ཐུང་གིས་བསྟོད་ནས་བཟླས་པ་དང་། མཇུག་ཏུ་ཡང་མཆོད་བསྟོད་སྔར་བཞིན་དང་། ནོངས་པ་བཟོད་གསོལ་བྱ་ཞིང་། དུང་ཆོས་ཀྱི་ཆུ་བུམ་པར་བླུགས་ཏེ་བུམ་ནང་གི་ལྷ་རྣམས་ཞུ་བར་བསམ་པ་ཡིན་ལ། སྟ་གོན་དང་པོ་གསུམ་པོ་འདི་དག་ཇི་ལྟར་བྱ་བའི་ཆོ་ག་ནི་དབང་ཆུ་སོགས་ནས་འབྱུང་བ་བཞིན་དང་། བཞི་པ་ནི་དབང་གི་མཚམས་སྦྱོར་ནས་འབྱུང་བ་ལྟར་རོ། ། དེ་ནས་ཡི་དམ་ཆོས་སྐྱོང་སོགས་ལ་གཏོར་བསྔོ་དང་བསྐང་གསོ་སོགས་སོ་སོའི་ཕྱག་ལེན་བཞིན་དང་། སློབ་མ་ལ་དབང་བསྐུར་ན་དེའི་སྟ་གོན་གྱི་ཆོ་ག་དང་། རྗེས་ཆོག་རྣམས་སྒྲུབ་མཆོད་བཞིན་བྱེད་ཅིང་། རྡུལ་ཚོན་གྱི་ཕྱོགས་ཡིན་ན་ཐིག་ཚོན་བྱིན་རླབས།
བྲི་ཞིང་རྒྱན་བཀྲམ་པ། རས་བྲིས་ཡིན་ན་དཀྱིལ་ཐང་འགྲེམ་པ་སོགས་ནུབ་དང་པོ་ལ་བྱ། ནུབ་གཉིས་པ་ལ་དཀྱིལ་འཁོར་བསྒྲུབ་པའི་དངོས་གཞིའི་ཆོ་ག་མཆོད་གཏོར་སོགས་སྒྲུབ་མཆོད་ཇི་ལྟ་བ་བཞིན་དང་། དབང་བསྐུར་བྱེད་ན་དེའི་དབང་རྫས་ཀྱང་བཤམ་མོ། ། འོ་ན་སྐྱབས་འགྲོ་ནས་བརྩམས་ཏེ་མངོན་རྟོགས་ཡན་ལག་དྲུག་པ་ལུས་དཀྱིལ་དང་བཅས་པ་བསྒོམ་པ་དང་། མདུན་བསྐྱེད་བསྒྲུབ་པ་སོགས་དངོས་གཞི་མིན་པའི་ཡོ་བྱད་བཤམ་པར་ཇི་ལྟར་འདུ་སྙམ་ན། དེ་དག་དཀྱིལ་འཁོར་སྒྲུབ་མཆོད་ཀྱི་དངོས་གཞི་ཡིན་ཡང་། རབ་གནས་ཀྱི་ཡོ་བྱད་བཤམ་པའི་ཁོངས་སུ་བསྡུ་དགོས་ཏེ། དཀྱིལ་འཁོར་དང་འབྲེལ་བའི་རབ་གནས་བྱེད་པའི་ཚེ་རབ་གནས་ཀྱི་སྔོན་དུ་དཀྱིལ་འཁོར་བསྒྲུབ་དགོས་ལ། དེ་བསྒྲུབ་པ་དེ་རབ་གནས་ཀྱི་དངོས་གཞིའི་སྐབས་སུ་དགོས་པའི་ཡོ་བྱད་འཚོག་ཆས་བྱེད་པ་ཡིན་པས་རབ་གནས་ཀྱི་སྟ་གོན་གྱི་ཆོས་སུ་འགྱུར་ཞིང་།
དངོས་གཞིའི་སྐབས་སུ་དགོས་པའི་ཡོ་བྱད་འཚོག་ཆས་བྱེད་པའི་ཆོ་ག་ལ་སྟ་གོན་གྱི་ཆོ་གར་བཤད་པས་སོ། ། དེ་ལྟར་ཡང་རྗེ་བཙུན་རྩེ་མོའི་དབང་ཆུ་ཆེན་མོ་ལས། དེ་ལྟ་བུའི་ཆོ་གའི་ཕྱོགས་ལ་ནི་སྟ་གོན་ཞེས་བྱ་བ་འོག་ཏུ་དགོས་པའི་ཡོ་བྱད་སོགས་གོང་དུ་འཚོག་ཆས་བྱེད་པ་ཡིན་ལ་ཞེས་གསུངས་པ་ཡིན་ནོ། ། འོ་ན་གཞུང་འདི་ཉིད་ལས། དཀྱིལ་འཁོར་བསྒྲུབ་མཆོད་ཀྱི་དངོས་གཞིའི་ཆོ་ག་རྣམས་བྱ་བར་གསུངས་པའི་རྗེས་སུ། རབ་གནས་ལ་དགོས་པའི་ཡོ་བྱད་བཤམ་ཚུལ་གསུངས་པ་ཇི་ལྟར་ཡིན་སྙམ་ན། དེ་ནི་དཀྱིལ་འཁོར་དང་མ་འབྲེལ་བའི་རབ་གནས་ལ་ཡང་དཀྱིལ་འཁོར་བསྒྲུབ་པ་སོགས་དགོས་སམ་སྙམ་པའི་དོགས་པ་མི་སྐྱེ་བའི་ཆེད་ཡིན་ལ། དེས་ན་འདི་ལ་དགོས་པ་ཁྱད་པར་ཅན་གཉིས་མཐོང་སྟེ། དཀྱིལ་འཁོར་བསྒྲུབ་པ་འདི་རབ་གནས་ལ་དགོས་པའི་ཡོ་བྱད་བཤམ་ཚུལ་གྱི་གོང་། སྤྱིར་ཡོ་བྱད་བཤམ་པའི་ཁོངས་སུ་བསྟན་པས་དཀྱིལ་འཁོར་དང་འབྲེལ་བའི་ཚེ།
དཀྱིལ་འཁོར་བསྒྲུབ་པ་སོགས་རབ་གནས་ཀྱི་སྟ་གོན་གྱི་ནང་དུ་གཏོགས་པ་ཤེས་པ་དང་། རབ་གནས་ལ་དགོས་པའི་ཡོ་བྱད་བཤམ་པའི་ས་ཁོངས་སུ་མ་བསྟན་པས་དཀྱིལ་འཁོར་དང་མ་འབྲེལ་ན་དཀྱིལ་འཁོར་བསྒྲུབ་པ་རབ་གནས་ཀྱི་ཡོ་བྱད་ལ་མི་དགོས་པར་ཡོ་བྱད་བཤམ་པ་འདི་དག་གིས་ཆོག་གོ་ཞེས་ཤེས་པར་འགྱུར་བས་སོ། ། གཉིས་པ་རབ་གནས་ལ་དགོས་པའི་ཡོ་བྱད་བཤམ་པ་ནི། གཞུང་འདི་ཉིད་ལས། གཉིས་པ་རབ་གནས་ལ་དགོས་པའི་ཡོ་བྱད་ནི། རྟེན་གསར་པའི་མདུན་དུ་སྟེགས་བང་རིམ་ཅན་ལ་ཆུ་བཞི་སྔོན་འགྲོའི་ཉེར་སྤྱོད་ལྔ་དང་ཞེས་པ་ནས། སྡིག་པ་སྦྱང་བའི་ཏིལ་རྣམས་ཕྱག་ལེན་བཞིན་བཤམ་མོ། ། ཞེས་པའི་བར་གསུངས་པ་ལྟར་ཏེ། དེ་ཡང་རྟེན་གསར་པ་རབ་ཏུ་གནས་བྱའི་རྟེན་དེ་ཤིན་ཏུ་ཆེ་བ་ཡིན་ན། ཞལ་གང་ལ་བསྟན་པའི་གཡས་ཕྱོགས་སུ་དཀྱིལ་འཁོར་བྲིས།
སྐུ་དེའི་མདུན་དུ་ཁྲུས་སྟེགས་ཀྱི་དཀྱིལ་འཁོར་རྒྱར་ཁྲུ་དོའམ་ཁྲུ་བཞི་ལ། དཔངས་སུ་ཁྲུ་གང་པ་བརྩིགས་པའི་སྟེང་དུ་སེར་ཞལ་གྱིས་བྱུགས་པ། དེའི་དབུས་སུ་སྣ་ཚོགས་པདྨ་འདབ་བརྒྱད་ལ་རིགས་ལྔ་དང་ཡུམ་བཞིའི་མཚན་མ་བཀོད་པ་གྲུབ་ཆེན་ཀུན་སྙིང་གི་རབ་གནས་ཀྱི་གཞུང་ལས་འབྱུང་སྟེ། དེ་ཉིད་ཀྱིས། ཡིད་དང་མཐུན་པའི་ཁྲུས་ས་བརྩིག ། ཟུར་བཞི་པ་ལ་ཁྲུ་བཞི་པ། ། ཁྲུ་གང་ཙམ་གྱི་ཚད་ཙམ་གྱིས། ། མེད་ན་ལེགས་པར་བྲི་བར་བྱ། ། ཞེས་གསུངས་པས་སོ། ། ཡང་བཀྲ་ཤིས་རྟགས་བརྒྱད་བྲི་བར་སློབ་དཔོན་ཤརྡྷ་དང་།
ལོ་ཆེན་གྱི་བླ་མ་རྣམས་ཀྱི་ཕྱག་ལེན་ལ་བྱུང་བར་བཤད་ལ། དེ་ལྟ་བུ་བརྩིག་མ་ཐུབ་ན། རྒྱར་ཁྲུ་དོའམ་བཞི་དང་། ཕྱི་རོལ་ཏུ་མུ་ཁྱུད་ཆ་ཆེན་གཅིག་གི་ཐིག་བཏབ་པ་ལས་ས་སེར་གྱིས་བྱུགས་པའི་དབུས་སུ་རིན་པོ་ཆེ་ཟུར་བརྒྱད་པའམ། ནོར་བུ་རིན་པོ་ཆེ་དབང་གི་རྒྱལ་པོ་ཆ་གསུམ་པ་དང་། པདྨ་འདབ་བརྒྱད་ལ་བཀྲ་ཤིས་རྟགས་བརྒྱད། མུ་ཁྱུད་ལ་རིན་པོ་ཆེ་ཆ་གསུམ་པས་བསྐོར་བ་བྲི་བར་བཤད་ཀྱང་། ད་ལྟ་རང་རེའི་ཕྱག་ལེན་ལ་དར་རས་ལ་སོགས་པ་གཞི་བཟང་པོའི་སྟེང་དུ་རས་སེར་པོ་སོགས་ལ་ཆུ་ཚོན་གྱིས་པདྨ་འདབ་བརྒྱད་བྲིས་པའི་ལྟེ་བར་རིན་པོ་ཆེ་དགུ་པ། འདབ་མ་རྣམས་ལ་བཀྲ་ཤིས་རྟགས་བརྒྱད་བྲིས་པས་ཁྲུས་སྟེགས་མཛད་པ་སོགས་གཞུང་འདི་ཉིད་ནས་ཇི་ལྟར་འབྱུང་བ་བཞིན་མཛད་ཅིང་། དེའི་གཡོན་དུ་མངའ་དབུལ་གྱི་དཀྱིལ་འཁོར་འོག་ནས་འབྱུང་བ་བཞིན་དང་།
གཞན་བུམ་པ་རྣམས་དང་། དེ་དག་གི་ནང་རྫས། སྐུ་མཉེའི་ཆས་རྫས་གསུམ། སྐུ་ཕྱིས། སྦྱང་ཆས་སོགས་རབ་གནས་ལ་དགོས་པའི་ཡོ་བྱད་རྣམས་གཞུང་འདི་ཉིད་ནས་ཇི་ལྟར་འབྱུང་བ་བཞིན་མ་ཚང་བ་མེད་པར་བཤམ་པར་བྱ་བ་དང་། དེ་དག་ཀྱང་བཟང་ཞིང་རྒྱ་ཆེ་བ་བཤམས་ན་རྒྱས་པའི་ལས་བསོད་ནམས་བསོག་པའི་རྒྱུར་འགྲོ་བའི་ཚུལ་གཞུང་འདི་ཉིད་དུ་འབྱུང་བ་ཡང་ངེས་པར་བྱའོ།། །། སྤྱི་དོན་གསུམ་པ་བདག་བསྐྱེད་པ་ནི། གཞུང་འདི་ཉིད་ལས། སྤྱི་དོན་གཉིས་པ་ཞེས་པ་ནས། སློབ་མ་ཡོད་ན་དབང་བསྐུར་བ་རྣམས་དབང་ཆུ་བཞིན་སོ་སོའི་ཕྱག་ལེན་བཞིན་བྱས་ལ་ཞེས་པའི་བར་ཏེ།
དེ་དག་ལས་སྔོན་འགྲོ་གཏོར་མ་སོགས་ཀྱི་དོན་མདོར་བསྡུས་པ་ཙམ་རེ་གོང་དུ་བསྟན་ཟིན་ལ། མདུན་བསྐྱེད་བསྒྲུབ་པ་འདི་ལ་བདག་མདུན་ཐ་མི་དད་དུ་བསྒྲུབ་པ་དང་། ཐ་དད་དུ་བསྒྲུབ་པ་གཉིས་ལས། འདི་ཀྱཻ་རྡོ་རྗེའི་ལུགས་ལ་བརྟེན་པ་ཡིན་པས་ཐ་མི་དད་དུ་བསྒྲུབ་པ། དེ་ལ་ཡང་ཆེ་འབྲིང་ཆུང་གསུམ་ལས། འདིར་མན་ངག་ལུགས་ལ་བརྟེན་པ་ཡིན་པས་ཆུང་བའི་ཕྱོགས། དེ་ལ་ཡང་རྡུལ་ཚོན་གྱི་ཕྱོགས་དང་། རས་བྲིས་ཀྱི་ཕྱོགས་གཉིས་ལས།

དང་པོ་ལྟར་ན་མདུན་བསྐྱེད་རྒྱས་པ་དང་། བསྡུས་པ་གཉིས་ལས། དང་པོ་བདག་བསྐྱེད་ཀྱི་རྣལ་འབྱོར་ཟིན་ནས་དཀྱིལ་འཁོར་བསྡུས་ཏེ། བདག་བསྐྱེད་ཀྱི་རྟེན་སྲུང་འཁོར་དང་། དུར་ཁྲོད་གཞལ་ཡས་ཁང་རྣམས་བྲིས་པའི་དཀྱིལ་འཁོར་གྱི་རྟེན་རྣམས་དང་དབྱེར་མེད་དུ་བསྒོམ། དེ་བཞིན་དུ་མངལ་འབྱིན་གྱི་དཀྱིལ་འཁོར་དང་། ལྷ་སྟ་གོན་གྱི་ཆོ་གའི་དུས་སུ་སྟ་གོན་གྱི་ལྷ་ནམ་མཁར་བཏེགས་ནས་ཡོད་པ་རྣམས་དབྱེར་མེད་དུ་བསྒོམས་ནས། དེ་ཉིད་ལ་སླར་ཡེ་ཤེས་པའི་དཀྱིལ་འཁོར་སྤྱན་དྲངས་ནས་བསྟིམ་པ་ཡིན་ཞིང་། རྒྱས་པ་ལྟར་ན། བྲིས་པའི་དཀྱིལ་འཁོར་དེ་ཉིད་མི་དམིགས་པར་སྟོང་པར་སྦྱངས་ནས། སླར་དེ་ཉིད་དཀྱིལ་འཁོར་ཡོངས་རྫོགས་སུ་བསྐྱེད།
དེ་དང་བདག་བསྐྱེད་ཀྱི་དཀྱིལ་འཁོར་གྱི་རྟེན་དང་། བརྟེན་པ་ལྷའི་གཙོ་བོ་དབྱེར་མེད་དུ་བསྒོམ། དེ་ནས་མངལ་འབྱིན་སོགས་གོང་མ་ལྟར་དབྱེར་མེད་དུ་བསྒོམ་པ་ཡིན་ལ། ཚུལ་འདི་ལ་དཀྱིལ་འཁོར་བསྲེས་པ་ཞེས་པའི་ཐ་སྙད་མཛད་ཅིང་། བསྲེ་བའི་གྲངས་ཀྱང་མདུན་བསྐྱེད་བསྡུས་པ་ལ་གཞལ་ཡས་ཁང་སོགས་རྟེན་དང་། བརྟེན་པ་ལྷའི་གཙོ་བོ་ལ་དྲུག་བསྲེས། འཁོར་ལ་ལྔ་བསྲེ་ཚང་བ་ཡིན་ལ། མདུན་བསྐྱེད་རྒྱས་པའི་ཚེ་བརྟེན་པ་ལྷ་ལ་བསྲེ་བའི་གྲངས་སྔར་ལྟར་ལ། རྟེན་བསྲེ་བ་ན་བྲིས་པའི་རྟེན་མི་དམིགས་པར་སྦྱངས། དེ་ལ་རྟེན་བསྐྱེད་པ་ལ་བསྲེ་བའི་ཐ་སྙད་མཛད་ནས་གཉིས་བསྲེ་ཚང་།
དེ་དང་བདག་བསྐྱེད་ཀྱི་རྟེན་བསྲེ་བ་སོགས་སྔར་བཞིན་འབྱུང་བས་ན། དཀྱིལ་འཁོར་བདུན་བསྲེས་སུ་འགྱུར་བ་ཡིན་ཏེ། རྗེ་བཙུན་རྩེ་མོའི་དབང་ཆུ་ཆེན་མོ་ལས། མདུན་བསྐྱེད་རྒྱས་པར་མི་བྱེད་ན་བདག་གིས་བསྒོམ་པའི་དཀྱིལ་འཁོར་དང་། བྲིས་པའི་སྲུང་བའི་འཁོར་ལོ་ཐ་མི་དད་སྙམ་དུ་བསྲེས་ལ་བསྲུང་འཁོར་གསལ་གདབ། དེ་བཞིན་དུ་དུར་ཁྲོད་བརྒྱད་དང་གཞལ་ཡས་ཁང་པའང་ཐ་མི་དད་སྙམ་དུ་བསམ་ལ་གསལ་གདབ། ཅེས་པ་དང་། རྒྱས་པ་ལ་བདུན་བསྲེས་འབྱུང་ཚུལ་ཡང་། རྒྱས་པ་བྱེད་ན་སྭ་བྷཱ་ཝས་རྡུལ་ཚོན་སྟོང་པར་བསྒོམ། བདག་གི་མངོན་པར་རྟོགས་པ་དང་མཐུན་པར་སྲུང་བའི་འཁོར་ལོ་དུར་ཁྲོད་བརྒྱད་དང་གཞལ་ཡས་ཁང་པ་བསྒོམ།
བདག་གི་བསྒོམ་པའི་སྲུང་འཁོར་དང་གཞལ་ཡས་ཁང་གི་བར་དུ་རྡུལ་ཚོན་གྱི་བསྐྱེད་པ་དང་གཉིས་བསྲེས་ལ་གསལ་གདབ། རྡུལ་ཚོན་གྱི་དཀྱིལ་འཁོར་དང་མངལ་ནས་བསྐྱེད་པ་གཉིས་བསྲེ། སྟ་གོན་གྱི་ལྷ་བསྐྱེད་པ་དང་། དེ་ལ་ཡེ་ཤེས་པ་བཀུག་པ་གཉིས་བསྟིམ་ལ་བཞི་བསྲེས་ལ། དེ་ལ་ཡེ་ཤེས་པ་ཞིག་སྤྱན་དྲངས་པ་དང་ལྔ་བསྲེས་སུ་བྱ། སྲུང་འཁོར་དུར་ཁྲོད་བརྒྱད་གཞལ་ཡས་ཁང་པ་དང་བཅས་པ་ནི། བྲིས་པ་ལ་མདུན་དུ་བསྐྱེད་པ་ལ་བདག་གི་བསྐྱེད་པ་དང་གཉིས་བསྣན་པས་བདུན་བསྲེས་སུ་འགྲོའོ་ཞེས་གསུངས་པས་སོ། ། དེས་ན་དེ་ལྟ་བུའི་དཀྱིལ་འཁོར་བསྒྲུབ་པའི་ཚེ་རྟེན་གཞལ་ཡས་ཁང་སོགས་ལ་བདུན་བསྲེས་ཡོད་མེད་ཀྱི་བྱེ་བྲག་གིས་མདུན་བསྐྱེད་ཀྱི་དཀྱིལ་འཁོར་བསྒྲུབ་པའི་ཆོ་ག་རྒྱས་བསྡུས་སུ་འཇོག་པ་ཡིན་ཏེ། ཀུན་མཁྱེན་ཆེན་པོའི་དབང་ཆུ་བདེ་ཆེན་རྒྱ་མཚོ་ལས། མདུན་བསྐྱེད་རྒྱས་པར་མི་བྱེད་པ་ལ་རྟེན་དྲུག་བསྲེས་དང་།
རྒྱས་པར་བྱེད་པ་ལ་བདུན་བསྲེས་སུ་འགྲོ་བ་དེ་གཉིས་ཀྱི་ཁྱད་པར་དུ་སྣང་སྟེ་ཞེས་པ་དང་། མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས། བྲིས་ལ་བདག་ཉིད་བསྲེས་བྱས་ལ། ། མངལ་འབྱིན་སྟ་གོན་དམ་ཡེ་བསྲེ། ། དེ་ལ་ཡེ་ཤེས་སྤྱན་དྲངས་པས། ། རྟེན་ལ་དྲུག་དང་འཁོར་ལ་ལྔ། ། གཙོ་བོ་དྲུག་བསྲེས་བསྡུས་པའི་ལུགས། ། ཞེས་པ་དང་། བྲིས་དང་བསྐྱེད་དང་བདག་ཉིད་བསྲེ། ། མངལ་འབྱིན་སྟ་གོན་དམ་ཡེ་དང་། །
ཡེ་ཤེས་བསྲེས་པས་ལྷ་འདྲ་ཡང་། ། རྟེན་ལ་བདུན་བསྲེས་འབྱུང་ཕྱིར་རྒྱས། ། ཞེས་གསུངས་པ་ཡིན་ནོ། ། ཡང་དཀྱིལ་འཁོར་བསྒྲུབ་ཚུལ་འདི་ལ་བདག་གི་བླ་མ་མཁན་ཆེན་འཇམ་པའི་དབྱངས་ངག་དབང་ཆོས་གྲགས་ཀྱི་ཀྱཻ་རྡོར་དབང་གི་དྲི་བར། མདུན་བསྐྱེད་རྒྱས་པར་རྟེན་ལ་བདུན་བསྲེས་ཚེ། ། སྔོན་དུ་རྡུལ་ཚོན་སྟོང་པར་སྦྱོང་བཞེད་ན། ། གང་ལ་བསྲེ་བའི་གཞི་དང་གང་བསྲེ་རྒྱུ། ། བློ་ངོར་ཐ་དད་དམིགས་བསལ་མི་དགོས་སམ། ། ཞེས་པའི་དྲི་བ་བཀོད་ནས། འདྲི་བའི་རྡུལ་ཚོན་ལ།
དབང་ཆུ་ཆེན་མོའི་ལུང་གོང་དུ་དྲངས་པ་དེ་འདྲེན་པར་མཛད་ནས། དེ་ལ་དོགས་པ་ནི་རྡུལ་ཚོན་སྟོང་པར་སྦྱངས་ནས་སྲུང་འཁོར་སོགས་གསལ་གདབ་པ་ན་གཉིས་བསྲེས་ཇི་ལྟར་ཚང་བརྟག་པར་བྱ་སྟེ། བསྐྱེད་ཆོག་འདི་ཐམས་ཅད་རང་གི་བློ་ངོའི་དབང་དུ་བྱས་པ་ཡིན་ཞིང་། རང་གི་བློ་ངོར་རྡུལ་ཚོན་སྟོང་པར་སྦྱངས་ཟིན་པས། སྲུང་འཁོར་སོགས་བསྐྱེད་པ་ན་གང་ལ་བསྲེ་བའི་གཞི་ལ་དམིགས་པས་དེའི་ཚེ་གཉིས་བསྲེས་མ་ཚང་བའི་དོགས་པ་དང་། མངལ་འབྱིན་གྱི་ལྷ་མོ་ཡང་གདན་གྱི་སྟེང་དུ་བཞག་པ་ཙམ་ལས། བློ་ངོར་ལྷ་མཚན་དང་བསྲེ་རྒྱུ་མ་བྱུང་བའི་དོགས་པ་འབྱུང་རིགས་པས་བྲིས་པ་ལགས། ཞེས་གསུངས་ཤིང་། རང་ལན་ལ། དབང་ཆུ་བདེ་ཆེན་རྒྱ་མཚོ་ལས།
བློ་ངོར་རྡུལ་ཚོན་སྟོང་པར་སྦྱངས་ཟིན་པས། གསར་དུ་བསྐྱེད་པ་བསྲེ་བའི་གཞི་མེད་པར་འདོད་ན་ནི། ལྷ་མོ་བརྒྱད་ལ་ཡང་མཚུངས་པས་ལྔ་བསྲེས་མ་ཚང་བར་ཐལ་བའི་ཕྱིར་རོ། ། འོ་ན་བྲིས་པ་དང་བསྐྱེད་པ་གཉིས་ལ་བསྲེ་བའི་དོན་ཇི་ལྟར་གནས་སྙམ་ན། སྔར་རྡུལ་ཚོན་སྟོང་པར་སྦྱངས་ནས། ཕྱིས་རྡུལ་ཚོན་དེ་ཉིད་གཞལ་ཡས་ཁང་གི་རྣམ་པར་བསྒོམ་པ་བསྲེ་བའི་དོན་ཡིན་ཏེ། ལྷ་མོ་བརྒྱད་ལ་ཡང་གདན་གྱི་སྟེང་དུ་མངལ་འབྱིན་གྱི་ལྷ་མོ་བཞག་པ་ཉིད་ལ་བྲིས་པ་དང་མངལ་འབྱིན་བསྲེས་པའི་དོན་ཚང་བ་ཡིན་ནོ་ཞེས་གསུངས་པ་དག་བློ་གསལ་དག་གིས་ངེས་པར་བྱ་དགོས་པ་ཡིན་ནོ། ། ཞེས་པ་དང་། ཡང་ཁ་ཅིག་མདུན་བསྐྱེད་རྒྱས་བསྡུས་ཀྱི་ཁྱད་པར་རྟེན་གཞལ་ཡས་ཁང་ལ་བདུན་བསྲེས་དང་དྲུག་བསྲེས་ཀྱི་སྒོ་ནས་མི་འབྱེད་པར་རྟེན་ལ་བསྐྱེད་ཆོག་དངོས་སུ་བྱེད་མི་བྱེད་ལ་འཆད་པ་ཡིན་ཏེ། བསྡུས་པ་ལ་རྡུལ་ཚོན་སྟོང་པར་མི་སྦྱོང་བར་བདག་གི་བསྒོམ་པའི་སྲུང་འཁོར་སོགས་དེ་དང་དེ་བྲིས་པའི་སྲུང་འཁོར་སོགས་དེ་དང་དེར་ཐ་མི་དད་སྙམ་དུ་བསྲེས་ལ་སྐད་ཅིག་དྲན་རྫོགས་ལ་ཝལ་གྱིས་གསལ་བཏབ།
བསྐྱེད་ཆོག་དངོས་སུ་མི་འདོན་པས་བསྡུས་པར་བཞག་པ་ཡིན། དེ་ལྟར་ན་རྟེན་ལ་བདུན་བསྲེས་རྩི་ཚུལ་རྒྱས་བསྡུས་གཉིས་ཀ་ལ་ཁྱད་པར་མེད་དེ། བདག་བསྐྱེད་ཀྱི་གཞལ་ཡས་ཁང་བྲིས་པའམ། བསྐྱེད་པ་གང་ལ་བསྲེས་ཀྱང་བདག་བསྐྱེད་ལ་དམ་ཡེ་གཉིས་ཡོད་པས་དེའི་ཚེ་ན་གསུམ་བསྲེས་ཚང་། དེ་མན་ཆད་སྔར་བཞིན་དུ་བརྩིས་པས་བདུན་བསྲེས་ཚང་ངོ་། ། རྡུལ་ཚོན་སྟོང་པར་སྦྱངས་ནས་སྲུང་འཁོར་དུར་ཁྲོད་གཞལ་ཡས་ཁང་རྣམས་བསྐྱེད་ནས། དེ་ལ་བདག་བསྐྱེད་ཀྱི་སྲུང་འཁོར་སོགས་བསྲེ་བ་ན། གང་ལ་བསྲེ་བའི་གཞི་ནི་བསྐྱེད་མ་ཐག་པའི་སྲུང་འཁོར་སོགས་ཡིན་པས་བསྲེ་བའི་གཞི་དང་བསྲེ་རྒྱུ་ཐ་དད་དུ་གྲུབ་སྟེ། དབང་ཆུར་སྲུང་འཁོར་དུར་ཁྲོད་བརྒྱད་གཞལ་ཡས་ཁང་དང་བཅས་པ་ནི་བྲིས་པ་ལ་མདུན་དུ་བསྐྱེད་པ་ལ་བདག་གི་བསྐྱེད་པ་དང་གཉིས་བསྣན་པས་བདུན་བསྲེས་སུ་འགྲོ་ཞེས་གསུངས་པའི་ཕྱིར་ཟེར་བ་དག་ཀྱང་ཡོད་ཅེས་ལུགས་གཉིས་འགོད་པར་མཛད་དོ། ། དེ་ལྟར་ལུགས་གཉིས་ཀྱི་ནང་ནས་ཕྱི་མ་འདི་ཉིད་མཁན་ཆེན་ཐམས་ཅད་མཁྱེན་པ་ཉིད་ཀྱང་བཞེད་པར་མངོན་ཏེ།
སྔར་གྱི་གསུང་དེའི་འཕྲོས་ལས། བྲིས་པ་དང་བསྐྱེད་པ་བསྲེས་ཞེས་པ་དབང་ཆུའི་དཔེ་ཀུན་ན་མེད། བྲིས་པ་ལ་མདུན་དུ་བསྐྱེད་པ་ཞེས་པ་དེས་གང་ལ་བསྲེ་བའི་གཞི་བསྟན། བདག་གི་བསྐྱེད་པ་དང་གཉིས་བསྣན་པས་ཞེས་པས་བསྲེ་རྒྱུ་བསྟན་པ་ཡིན་ཞེས་པ་དང་། བདག་གི་བསྐྱེད་པ་དང་གཉིས་ཞེས་པའི་དོན་ཡང་། བྲིས་པ་ལ་མདུན་བསྐྱེད་ཀྱི་གཞལ་ཡས་ཁང་བསྐྱེད་པ་དེ་ལ། སྔར་བདག་གི་གཞལ་ཡས་ཁང་དམ་ཚིག་པ་བསྐྱེད་པ་དང་། ཡེ་ཤེས་པ་བཅུག་པ་གཉིས་བསྣན་པས་རྟེན་ལ་བདུན་བསྲེས་ཚང་བར་བསྟན་པ་ཡིན་ནོ། ། ཞེས་གསུངས་པས་སོ། ། དེ་ལ་ལུགས་སྔ་མ་བདེ་ཆེན་རྒྱ་མཚོ་ནས་འབྱུང་བའི་དགོངས་པ་ལྟར་ན་གང་ལ་བསྲེ་བའི་གཞི་དང་བསྲེ་རྒྱུ་ཐ་དད་དུ་མི་སྣང་བས་བསྲེས་པའི་དོན་ཇི་ལྟར་ཚང་སྙམ་པའི་དོགས་པ་ནི་མཁན་ཆེན་ཉིད་གསུངས་པ་ལྟར།
བདེ་ཆེན་རྒྱ་མཚོར་ཡང་དོགས་པ་བཀོད་པར་མཛད་པ་དེ་ཉིད་ཡིན་མོད། དོགས་པ་དེ་སེལ་བ་ལ་ལུགས་ཕྱི་མ་དེ་ཉིད་ཤིན་ཏུ་འབྱོར་པར་སྣང་མོད་ཀྱང་། མངལ་འབྱིན་གྱི་ལྷ་མོ་གདན་གྱི་སྟེང་དུ་བཞག་པ་ཉིད་ལ་བྲིས་པ་དང་བསྐྱེད་པ་གང་དང་བསྲེ་བའི་དོན་ཇི་ལྟར་ཚང་། དེ་མ་ཚང་ན་འཁོར་ལ་ལྔ་བསྲེས་མ་ཚང་བར་འགྱུར་སྙམ་པའི་དོགས་པ་དེ་ད་དུང་སེལ་དགོས་པ་བྱུང་པས་ཕྱོགས་གཉིས་པོ་གང་ལྟར་ཡང་ཞིབ་ཏུ་དཔྱད་ན་སླར་ཡང་དཀའ་བའི་གནས་སུ་འགྱུར་རོ། ། དེ་ལྟར་མདུན་བསྐྱེད་བསྒྲུབས་ནས། དེ་ཉིད་ལ་མཆོད་པ་དང་། ཕྱི་རོལ་གཏོར་མ། ནོངས་པ་བཟོད་གསོལ་ལྷག་ཆད་ཁ་བསྐང་བ། བདག་འཇུག་རྣམས་དབང་ཆུ་སོགས་ནས་འབྱུང་བ་བཞིན་དང་། དོན་རྣམས་བདེ་ཆེན་རྒྱ་མཚོ་ནས་བཤད་པ་ལྟར་ཤེས་པར་བྱའོ། །
དོན་གསལ་ལས། གཉིས་པ་བདག་བསྐྱེད་པ་ནི། རྡོ་རྗེ་འབྱུང་བའམ། རྡོ་རྗེ་སེམས་དཔའ་འབྱུང་བའམ། རྡོ་རྗེ་སེམས་དཔའི་སྒྲུབ་ཐབས་བསྡུས་པའམ། ངན་སོང་སྦྱོང་རྒྱུད་ནས་གསུངས་པའི་རྡོ་རྗེ་སེམས་དཔའི་སྒྲུབ་ཐབས་བསྡུས་པའང་རུང་སྟེ། བདག་གི་རྣལ་འབྱོར་རྫོགས་པར་བྱ། དེ་ལ་ཅི་འབྱོར་པས་མཆོད་པས་མཆོད། བཟླས་པ་ཅུང་ཟད་ཅིག་བྱ། དེ་ནས་དཀྱིལ་འཁོར་ཡིན་ན་བསྡུས་ཏེ།
བདག་དཔའ་བོ་གཅིག་པའི་ང་རྒྱལ་དུ་བྱས་པ་ནི་བདག་བསྐྱེད་པ་བྱ་བ་ཡིན་ནོ། ། ཞེས་གསུངས་པ་ནི་ཡོ་ག་དང་སྦྱོར་བ་མཛད་པ་ཡིན་པས་འདི་དག་གི་དོན་ནི་འོག་ཀུན་རིག་ལ་བརྟེན་པ་འཆད་པའི་སྐབས་སུ་འབྱུང་ངོ་།། །། སྤྱི་དོན་གསུམ་པ་བུམ་པ་བཟླས་པ་ནི། གཞུང་འདི་ཉིད་ལས། དེ་ནས་སྤྱི་དོན་གསུམ་པ་བུམ་པ་བཟླས་པ་ནི། རྣམ་རྒྱལ་དང་། ལས་བུམ་ནི་མདང་ནུབ་བུམ་པ་སྟ་གོན་སྐབས་སུ་བསྒྲུབས་ཟིན་པས་འདིར་མི་དགོས། ཞེས་པ་ནས། ནང་རྫས་རྣམས་ཞུ་བ་ལས་བྱུང་བའི་སོ་སོའི་བུམ་པ་རྟེན་གྱི་དྲི་མ་སྦྱོང་བའི་ནུས་པ་དང་ལྡན་པར་གྱུར། ཅེས་བརྗོད་ཅིང་གཟུངས་ཐག་བསྡུའོ། །
ཞེས་པའི་བར་དུ་སྟེ། དེ་ཡང་སྤྱིར་བུམ་པ་ལ། རྣམ་རྒྱལ། ལས་བུམ། ཁྲུས་བུམ་སྟེ་རྣམ་གྲངས་གསུམ་ལས། དང་པོ་ལ་བརྒྱད་དམ་ལྔའམ་གཅིག་ཏུ་བསྡུ་བ་སོགས་ཇི་ལྟར་བྱ་ཡང་བཤམ་པའི་ཚུལ་ནི་གོང་དུ་གཞུང་འདི་ཉིད་ལས་ཇི་ལྟར་འབྱུང་བ་བཞིན་ཡིན་ཞིང་། བསྒྲུབ་པ་ཡང་མདུན་བསྐྱེད་མེད་པའི་བདག་བསྐྱེད་ཟིན་ནས་ཁྲུས་བུམ་བསྒྲུབ་པའི་གོང་འདིར་བསྒྲུབ་པ་ཡིན་ཡང་། དཀྱིལ་འཁོར་སྒྲུབ་མཆོད་དང་འབྲེལ་བའི་སྐབས་ཡིན་པས་སྟ་གོན་གྱི་སྐབས་སུ་བསྒྲུབ་པ་སྟེ་མདོར་བསྡུས་པ་ཙམ་ཞིག་བཤད་ཟིན་ཏོ། ། ཁྲུས་བུམ་ལ་ཇི་ལྟར་འགོད་ཚུལ་ནི། གཞུང་འདི་ཉིད་ཀྱི་དཀྱུས་ནས་འབྱུང་བ་ལྟར་ཕྱག་ལེན་བཞིན་བཤམ་པ་ལ་ལས་བུམ་གྱི་ཆུ་ཀུ་ཤས་གཏོར་ཏེ།
ཨོཾ་ཨ་མྲྀ་ཏ་ཞེས་སོགས་ཀྱིས་བགེགས་སོགས་བསང་ཞིང་། ཨོཾ་སྭ་བྷཱ་ཝ་ཞེས་སོགས་ཀྱིས་བུམ་པ་རྣམས་ཀྱང་སྟོང་པར་སྦྱངས། སྟོང་པ་ཉིད་དེའི་ངང་ལས་ཡི་གེ་པཾ་ལས་པདྨ་བརྒྱད། དེ་དག་གི་སྟེང་དུ་ཡི་གེ་ཨ་ལས་ཟླ་བའི་དཀྱིལ་འཁོར་བརྒྱད་བྱུང་བར་བསམ། དེའི་སྟེང་དུ་ཡི་གེ་བྷྲུཾ་ལས་རིན་པོ་ཆེ་ལས་གྲུབ་པའི་བུམ་པ་ནང་ཡངས་ཤིང་། ཕྱི་རྒྱ་ཆེ་བ། དབྱིབས་ཞབས་ཞུམ་པ། ལྟོ་བ་ལྡིར་བ། ཁ་ཡེལ་བ། མགྲིན་པ་ཕྲ་བ།
མཆུ་འཕྱང་བ་སོགས་བུམ་པའི་མཚན་ཉིད་ཡོངས་སུ་རྫོགས་པ་ཚང་ཞིང་ཡིད་དུ་འོང་བ་ལ། ལྷའི་གོས་ཏེ་དར་སྣ་ཚོགས་པས་མགུལ་པའི་ཕྱི་ནས་དཀྲིས་ཤིང་། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་སོ་སོའི་རྫས་དཀྱུས་ནས་འབྱུང་བ་བཞིན་གྱིས་ཡོངས་སུ་གང་བར་གྱུར་པར་བསམ་ཞིང་ངག་འདོན་ཡང་དཀྱུས་ནས་འབྱུང་བ་བཞིན་བརྗོད་ནས་སློབ་དཔོན་གྱིས་གཟུངས་ཐག་ནས་བླངས་ཏེ་སོ་སོའི་སྔགས་རྣམས་བཟླ་བར་བྱ་སྟེ། དེ་ཡང་བཟླ་བྱའི་སྔགས་ནི། ཨོཾ་སརྦ་ཏ་ཐཱ་ག་ཏ་ཞེས་པ་མགོར་སྦྱར། པུ་ཛ་མེ་གྷ་སཾ་མུ་ཌ་སྥ་ར་ཎ་ས་མ་ཡ་ཤྲཱི་ཧཱུྂ། ཞེས་པ་མཐར་སྦྱར་བའི་དེ་གཉིས་ཀྱི་བར་དུ་སྣ་ཎ་དང་། གནྡྷ་དང་། དྲི་མ་དང་།
མཱ་ལ། ཕཱ་ལ། བྲུ་ཧི། ལརྫ། ཨོ་ཥ་དྷི། མ་ཎི་ཞེས་པ་རྣམས་བཅུག་པ་རིམ་བཞིན། དྲིའི་བུམ་པ་དང་། མངར་གསུམ་གྱི་བུམ་པ། ཞོའི་བུམ་པ། འབྲས་བུའི་བུམ་པ།
འབྲུའི་བུམ་པ། འབྲས་ཡོས་ཀྱི་བུམ་པ། སྨན་གྱི་བུམ་པ། རིན་པོ་ཆེའི་བུམ་པ་རྣམས་ཀྱི་སྔགས་ཡིན་ལ། དེ་དག་གི་སྔགས་དོན་ཡང་། ཨོཾ་ནི་སྔགས་ཀྱི་མགོ་འདྲེན་པ་གཞན་དང་འདྲ། སརྦ་ཐམས་ཅད། ཏ་ཐཱ་ག་ཏ་དེ་བཞིན་གཤེགས་པ། སྣ་ན་གང་བ། པུ་ཛ་མཆོད་པ།
མེ་གྷ་སྤྲིན་ཏེ་ཚོགས་སམ་མུ་ཌ་རྒྱ་མཚོ་སྟེ་གྲངས་ལས་འདས་པ་སྟོན་པའོ། ། སྥ་ར་ཎ་འཕྲོ་བ་སྟེ་མཆོད་པ་དཔག་ཏུ་མེད་པ་འཕྲོ་བའོ། ། ས་མ་ཡ་དམ་ཚིག་སྟེ་མཆོད་པའི་ཚོགས་ཀྱི་ཕུང་པོ་སྤྲོ་བར་བྱེད་པའི་ངང་ཚུལ་ལས་མི་འདའ་བའི་དམ་ཚིག་གོ ། དེའི་བར་དུ་སྦྱར་བའི་གནྡྷ་ནི་དྲི་སྟེ། དེ་ལྟར་ན་དེ་བཞིན་གཤེགས་པ་ཐམས་ཅད་ཀྱི་དྲིས་གང་བའི་བུམ་པའི་མཆོད་སྤྲིན་རྒྱ་མཚོ་དཔག་མེད་འཕྲོ་བའི་དམ་ཚིག་གི་དཔལ་དུ་གྱུར་ཅེས་པའི་དོན་ཏེ། དེ་བཞིན་དུ་དྲི་མ་དུ་མངར་བ། མཱ་ལ་ཞོ། ཕཱ་ལ་འབྲས་བུ། བྲུ་ཧི་འབྲུ། ལརྫ་འབྲས་ཡོས།
ཨོ་ཥ་དྷི་སྨན། མ་ཎི་རིན་པོ་ཆེ་རྣམས་ལ་ཐོག་མཐར་གོང་མ་ལྟར་སྦྱར་བས། དེ་དང་དེས་གང་བ་ཞེས་སོགས་སུ་འགྱུར་བ་ཡིན་ལ། དེ་ལྟར་ན་གནྡྷ་སོགས་དྲི་སོགས་ཀྱི་སྐད་དོད་ཡིན་པས་དེ་ལྟར་དོན་གསལ་ལས་བཤད་པ་ལ། བུ་སྟོན་རིན་པོ་ཆེ་དང་ཇོ་ནང་ལོ་ཙཱ་བ་བློ་གྲོས་དཔལ། ས་བཟང་པཎ་ཆེན་རྣམས་དང་། ས་སྐྱ་པ་རང་གི་ཕྱིས་ཀྱི་བླ་མ་ཁ་ཅིག་གིས། མཱ་ལ་ཞོའི་སྐད་དོད་མིན་པས། ཧསྟི་སྣ་ནར་བསྒྱུར། དེ་བཞིན་དུ་སྨན་ལ།
དོན་གསལ་དུ་ཤ་ཏ་བཤད་པ་ལ། བླ་མ་དེ་དག་གིས་ཤ་ཏ་ནི་སིལ་མ་ལ་འཇུག་པ་ཡིན་པས། ཨོ་ཥ་ཏིར་བསྒྱུར་བ་མཛད་མོད་ཀྱང་། སྒྲ་བྱེ་བྲག་རྟོགས་བྱེད་ཆེན་མོར་མཱ་ལའང་ཞོའི་སྐད་དུ་བཤད་ཅིང་། ཤ་ཏའང་སྨན་གྱི་སྐད་དོད་དུ་བཤད་པས་ངེས་པར་བསྒྱུར་མི་དགོས་ལ། བསྒྱུར་ནས་ཅིག་ཤོས་ལྟར་བྱས་ཀྱང་འགལ་བ་མེད་མོད། ཤེ་ཏ་ལི་ནི་སྨན་སིལ་བ་ལ་མི་འཇུག་སྟེ། སིལ་བའི་སྐད་དོད་ལ་ཤེ་ཏ་ཞེས་པ་ཡོད་པས་སོ། ། སྨན་གྱི་སྐད་དོད་ལ་ནི་བྱེ་བྲག་རྟོགས་བྱེད་ཆེན་མོར་ཨ་ཥར་ཏི། བྷེ་ཥ་ཙེ།
ཤ་ཏ་ཞེས་སོགས་མང་དུ་བཤད་པས་གཅིག་ཁོ་ན་འཐད་ལ་གཞན་མི་འཐད་ཅེས་པའི་ཁ་ཚོན་མི་གཅོད་པར་ཕྱོགས་ཐམས་ཅད་ལ་མཐའ་རྒྱ་ཆོད་པ་གལ་ཆེའོ། ། དེ་ལྟ་བུའི་སྔགས་རྣམས་བཟླས་པའི་གྲངས་ནི། བུམ་པ་རེ་རེ་ལ་རང་སྔགས་ཉི་ཤུ་རྩ་གཅིག་རེ་དང་། ཐམས་ཅད་ལ་ཐུན་མོང་དུ་ཨ་བྷི་ཥེ་ཀ་ཏ་དང་། གཙུག་ཏོར་རྣམ་རྒྱལ་དང་། ཕྱིར་བཟློག་བློ་གྲོས་བཟང་མོའི་གཟུངས། ཡི་དམ་གྱི་སྔགས་སོགས་བཟླ་བར་ཁ་ཅིག་ལས་བཤད་ཀྱང་། རང་ལུགས་ཀྱི་ཕྱག་ལེན་ལ་གཙུག་ཏོར་རྣམ་རྒྱལ་གྱི་གཟུངས་རིང་ཚར་གསུམ་དང་། ལས་ཐམས་ཅད་པའི་སྔགས་ཨ་མྲྀ་ཏ་ཉེར་གཅིག་ཙམ་རེ་བཟླ་བར་མཛད་དོ། ། དེ་ནས་ནང་རྫས་རྣམས་ཞུ་བ་ལས་ཞེས་སོགས་བརྗོད་ཅིང་དེ་ལྟར་དུ་བསམས་ཏེ་གཟུངས་ཐག་བསྡུ་བ་སྟེ་བུམ་པ་བཟླས་ཞེས་པའི་དོན་ནོ།། །།
སྤྱི་དོན་བཞི་པ་རྟེན་སྦྱང་བ་ལ་གཉིས་ཏེ། བགེགས་སྦྱང་བ་དང་། སྡིག་པ་སྦྱང་བའོ། ། དང་པོ་ལ་ཡང་ཞི་བས་སྦྱང་བ་དང་། ཞི་དྲག་ཕྱེད་མས་སྦྱང་བ། དྲག་པོས་སྦྱང་བ་གསུམ་ལས། དང་པོ་ནི། གཞུང་འདི་ཉིད་ལས། རྟེན་ལ་གཡོགས་པའི་དར་ལ་སོགས་པ་དང་། ཞལ་ཁེབ་རྣམས་བསལ་ལ་ཞེས་པ་ནས།
བདེ་བར་གཤེགས་པའི་རྟེན་རབ་ཏུ་གནས་པ་བྱེད་པ་ལ་བར་དུ་གཅོད་པར་རྩོམ་པའི་གདོན་བགེགས་གང་ཡིན་པ་ཐམས་ཅད་གཏོར་མ་འདིས་ཚིམ་པར་གྱིས་ཤིག ཅེས་བརྗོད། ཅེས་པའི་བར་ཏེ། སྦྱོང་བའི་ཆས་བཤམ་པ་དང་། སྦྱོང་བའི་ཆོ་ག་བྱེད་ཚུལ་ཕལ་ཆེར་གཞུང་འདི་ཉིད་ནས་ཇི་ལྟར་འབྱུང་བ་བཞིན་བྱ་བ་ཡིན་པས་གོ་སླ་ལ། འདི་དག་གི་ཚེ་ཀྱཻ་རྡོ་རྗེའི་ང་རྒྱལ་གྱིས་བྱེད་པ་སོགས་བདག་བསྐྱེད་གང་ལ་བརྟེན་པའི་ཡི་དམ་གྱི་ལྷ་དེའི་ང་རྒྱལ་གྱིས་ཆོ་ག་རྣམས་བྱ་ཞིང་། དེ་ལྟར་བྱ་བའི་སྔགས། ཨོཾ་སརྦ་བིགྷཱན་ཞེས་སོགས་ཀྱི་སྔགས་དོན་ནི། ཨོཾ་ནི་གོ་སླ། སརྦ་ནི་ཐམས་ཅད།
བིགྷན་ནི་བགེགས། ན་མཿནི་ཕྱག་འཚལ་བ། སརྦ་ནི་ཐམས་ཅད། ཏ་ཐཱ་ག་ཏ་ནི་དེ་བཞིན་གཤེགས་པ། བི་ཤྭ་མུ་ཁེ་བྷྱ་ནི་སྣ་ཚོགས་པའི་ཞལ་ཅན་རྣམས། སརྦ་ཐཏ་ཁང་ཨུཏ་ག་ཏེ་ནི། ནམ་མཁའ་ཐམས་ཅད་ཁྱབ་པར་འགྲོ་བ། སྥ་ར་ཎ་ཨི་མཾ་ག་ག་ན་ཁཾ་ནི། ནམ་མཁར་འགྲོ་བ་འདི། གྲྀཧྞེ་དཾ་བ་ལིཾ་ཏྱ་སྭཱཧཱ་ནི་གཏོར་མ་འདི་གཟུང་ཞེས་པའི་དོན་ཏེ་ཞི་བའི་སྦྱང་བའོ། །
འདི་ལ་ཞི་བའི་སྦྱང་བ་ཞེས་པའི་རྒྱུ་མཚན་ནི། གཏོར་མ་ལམ་གྱི་རྔན་པའི་ཚུལ་དུ་བྱིན་ཏེ་བགེགས་རྣམས་ལ་འདིར་མ་གནས་པར་སོང་ཞིག་ཅེས་རྫས་དང་། བསྐྲད་པའི་སྔགས་གཉིས་ཀ་དང་ཏིང་ངེ་འཛིན་ཡང་ཞི་བས་ན་དེ་སྐད་དུ་བྱ་སྟེ། དོན་གསལ་ལས། རྔན་པ་བྱིན་ལ་བགེགས་བསྐྲད་དོ་ཅེས་གསུངས་པས་སོ། ། གཉིས་པ་ཞི་དྲག་ཕྱེད་མས་སྦྱང་བ་ནི། གཞུང་འདི་ཉིད་ལས། ཏིང་ལོ་དང་ཆངས་བུ་རྟེན་ལ་མཆོད་གཡོག་པས་བསྐོར་ཞིང་གཏོར་མའི་འཁྲིས་ལས་སུ་བཞག་ཅེས་པ་ནས་ཆངས་བུ་ལམ་རྒྱགས་ཀྱི་ཚུལ་དུ་ཁྱེར་ལ་སའི་ཕྱོགས་འདིར་མ་གནས་ལ་གཞན་དུ་སོང་ཤིག་ཅེས་བརྗོད། ཅེས་པའི་བར་ཏེ། དེ་ཡང་བགེགས་ཕལ་ཆེར་ཞི་བས་སྦྱང་བ་དེ་ཙམ་གྱིས་འགྲོ་ཞིང་།
དེས་མ་སོང་བ་རྣམས་ཞི་དྲག་ཕྱེད་མས་སྦྱང་བ་འདི་བྱ་སྟེ། ཇི་ལྟར་བྱ་བའི་ཕྱག་ལེན་དཀྱུས་ནས་འབྱུང་བ་ལྟར་བྱས་ཏེ། ཨོཾ་སུམྦྷ་ནི་སོགས་བརྗོད་པ་སྟེ། སྔགས་དོན་ནི། ཨོཾ་ནི་འདྲ། སུམྦྷ་ཞེས་པ་ནི་གནོད་མཛེས། ནི་སུམྦྷ་ནི་ངེས་པར་གནོད་མཛེས། གྲྀཧྞ་གྲྀཧྞ་ཟུངས་ཟུངས། གྲྀཧྞ་པ་ཡ་གྲྀཧྞ་པཱ་ཡ་འཛིན་དུ་ཆུག་འཛིན་དུ་ཆུག ཨ་ན་ཡ་ཧོ་འགུགས་པར་གྱིས།
བྷ་ག་ཝན་བཅོམ་ལྡན་འདས། བིདྱ་རཱ་ཛ་རིག་པའི་རྒྱལ་པོ། ཧཱུྂ་ནི་གསལ་བར་བྱེད། ཕཊ྄་གསོད་པ་ལ་བསྐུལ་བ་ཡིན་ལ། དེ་ལྟ་བུའི་དོན་ཅན་གྱི་སྔགས་ལན་གསུམ་བརྗོད་དེ། ཡུལ་ཕྱོགས་འདིར་ལམ་བདེ་བ་ནས་འབྲས་བུ་བདེ་བར་གཤེགས་པ་རྫོགས་པའི་སངས་རྒྱས་ཀྱི་སྐུ་གསུང་ཐུགས་ཀྱི་རྟེན་ལ་སངས་རྒྱས་ཀྱི་ཡེ་ཤེས་སམ་བྱིན་རླབས་རབ་ཏུ་འཇུག་ཅིང་གནས་པར་བྱ་བ་ལ་བར་དུ་གཅོད་པར་ཡིད་ཀྱིས་བསམ་ཞིང་ལུས་ངག་གིས་རྩོམ་པར་བྱེད་པའི་གདོན་བགེགས་ལོག་པར་འདྲེན་པའི་ཚོགས་ས་འདིར་གནས་པ་གང་ཡིན་པ་ཐམས་ཅད་གོང་གི་གཏོར་མ་ལམ་དུ་འགྲོ་བའི་རྔན་པ་དང་། ཏིང་ལོ་འདི་རྣམས་ལམ་གསལ་བར་བྱེད་པའི་སྒྲོན་མེ། ཆངས་བུ་འདི་རྣམས་ལམ་བར་གྱི་རྒྱགས་ཀྱི་ཚུལ་དུ་ཁྱེར་ལ་རབ་གནས་ཀྱི་ཆོ་ག་བྱེད་པའི་ས་ཡུལ་འདི་དང་། འདིར་ཉེ་བའི་ཕྱོགས་སུ་མི་གནས་པར་གཞན་དུ་སོང་ཞིག་ཅེས་བརྗོད་པ་སྟེ་ཞི་དྲག་ཕྱེད་མས་སྦྱང་བའོ། ། འདི་ལ་ཞི་དྲག་ཕྱེད་མས་སྦྱང་བ་ཞེས་བྱ་སྟེ།
རྫས་ཆངས་བུ་དང་ཏིང་ལོ་ཞི་ཞིང་། སྔགས་དྲག་སྔགས་ཡིན་པས་སོ། ། དེ་ལྟར་ཡང་དོན་གསལ་ལས། ཞི་དྲག་ཕྱེད་མའི་སྦྱང་བ་ནི། ཏིང་ལོ་དང་ཆངས་བུ་ནི་རྫས་ཞི་བ། སུམྦྷ་ནི་བཟླས་པ་དྲག་པོ་སྟེ་ཞེས་གསུངས་པ་ཡིན་ནོ། ། ཡང་འགའ་ཞིག་གིས་རྫས་ཞི་སྔགས་དྲག་ཀྱང་ཏིང་ངེ་འཛིན་ཞི་དྲག་ཕྱེད་མའི་འདྲེས་པས་ན་ཞི་དྲག་ཕྱེད་མས་སྦྱང་བ་ཞེས་ཀྱང་བཤད་དོ། ། གསུམ་པ་དྲག་པོས་སྦྱང་བ་ནི། གཞུང་འདི་ཉིད་ལས། དཔོན་སློབ་རྣམས་ཁྲོ་བོའི་ང་རྒྱལ་དང་ལྡན་པས།
རྡོ་རྗེ་དྲིལ་བུ་དང་། སློབ་དཔོན་གྱིས་སྤོས་ཐོགས་ཏེ། རང་གི་སྙིང་ཁ་ནས་འོད་ཟེར་འཕྲོས་པས་ཁྲོ་བོ་མེ་ལྟར་འབར་བ་ལ་ཡེ་ཤེས་ཀྱི་ཁྲོ་བོའི་ཚོགས་དཔག་ཏུ་མེད་པས་བསྐོར་བ། ཨོཾ་བཛྲ་མཧཱ་ཀྲོ་དྷ་རཱ་ཛ་ས་པ་རི་ཝ་རི་བཛྲ་ས་མཱ་ཛཿཞེས་གདངས་དང་བཅས་པས་ཞེས་པ་ནས། སེམས་ཀྱིས་བགེགས་ཐམས་ཅད་ཕྱི་རོལ་ཏུ་བྲོས་པར་བསམ་མོ། ། དེ་འདྲ་བ་ལན་གསུམ་བྱ་ཞེས་པའི་བར་ཏེ། དེ་ཡང་ཞི་བའི་སྦྱང་བས་མ་སོང་བའི་བགེགས་རྣམས་ཞི་དྲག་ཕྱེད་མས་སྦྱང་བ་བྱས་པས་ཕལ་ཆེར་འགྲོ་ལ། ལོག་འདྲེན་གྱི་རིགས་རྣམས་ནི་རྣམ་པ་ཀུན་ཏུ་འཚེ་ཞིང་བར་ཆད་བྱེད་པས་ན་ཞི་དྲག་ཕྱེད་མས་སྦྱང་བས་ཀྱང་འགྲོ་དཀའ་ལ། དེས་ན་དེ་དག་དྲག་པོའི་སྦྱང་བ་འདིས་བསྐྲོད་དགོས་པས། དེ་ལ་རྡོ་རྗེ་སློབ་དཔོན་སོགས་ཚོགས་པ་ཐམས་ཅད་ཀྱིས་ཡི་དམ་གྱི་ལྷའི་ང་རྒྱལ་དང་ལྡན་པའི་སྒོ་ནས།
ཐོག་མར་བགེགས་སྦྱོང་བར་བྱེད་པ་པོས་འཇོམས་པར་བྱེད་པ་པོ་ཁྲོ་བོའི་ལྷ་ཚོགས་སྤྱན་དྲང་བར་བྱ་སྟེ། འདི་ལ་སྤྱན་དྲངས་པ་དང་མཆོད་བསྟོད་བྱ་བ་གཉིས། དང་པོ་ལ་ཡང་ཚིག་ལྷུག་གིས་སྤྱན་དྲངས་པ་དང་། ཚིགས་བཅད་ཀྱིས་སྤྱན་དྲངས་པ་གཉིས་ཀྱི། དང་པོ་ནི། རྣལ་འབྱོར་པ་རྣམས་རང་རང་གི་སྙིང་ཁ་ནས་འོད་ཟེར་ཡི་དམ་གྱི་ལྷའི་སྐུ་མདོག་དང་མཐུན་པའམ། འདིར་དྲག་པོའི་ལྷ་སྤྱན་འདྲེན་པའི་སྐབས་ཡིན་པས་ནག་པོ་ཡང་རུང་སྟེ། དབྱིབས་ལྕགས་ཀྱུ་ལྟ་བུ་དཔག་ཏུ་མེད་པ་འཕྲོས་ནས། ཁྲོ་བོ་མེ་ལྟར་འབར་བ་ལ་ཁྲོ་བོ་གཞན་དཔག་ཏུ་མེད་པས་བསྐོར་བ་ཨོཾ་བཛྲ་ཞེས་སོགས་སྔགས་ཕྱག་རྒྱ་ཏིང་ངེ་འཛིན་གསུམ་གྱི་སྒོ་ནས་དགུག་པའམ་སྤྱན་འདྲེན་པ་སྟེ། སྔགས་ནི།
ཨོཾ་བཛྲ་མཧཱ་ཞེས་སོགས་ཏེ། དེའི་སྔགས་དོན་ནི། ཨོཾ་གཞན་དང་འདྲ། བཛྲ་ནི་རྡོ་རྗེ། མཧཱ་ནི་ཆེན་པོ། ཀྲོ་དྷ་རཱ་ཛ་ནི་ཁྲོ་བོའི་རྒྱལ་པོ། ས་པ་རི་ཝ་རི་ནི་འཁོར་དང་བཅས་པ། བཛྲ་ས་མཱ་ཛཿནི་རྡོ་རྗེ་དམ་ཚིག་གིས་དགུག་ཅེས་པ་སྟེ། རྡོ་རྗེ་ཁྲོ་བོའི་རྒྱལ་པོ་ཆེན་པོ་འཁོར་དང་བཅས་པ་དམ་ཚིག་གིས་དགུག་པའམ་གཤེགས་ཞེས་པའོ། ། ཕྱག་རྒྱ་ནི་ཁུ་ཚུར་གཉིས་དཔུང་མགོར་བསྣོལ་ཏེ་སེ་གོལ་གྱི་སྒྲ་བྱས་ནས་མཛུབ་མོ་གཉིས་ལྕགས་ཀྱུ་ལྟར་བཀུག་པའོ། །
ཏིང་ངེ་འཛིན་ནི། དེ་ལྟར་བྱས་པས་མེ་ལྟར་འབར་བ་ལ་ཁྲོ་བོ་དཔག་ཏུ་མེད་པས་བསྐོར་བ་མདུན་གྱི་ནམ་མཁར་བྱོན་པར་རྩེ་གཅིག་ཏུ་བསྒོམ་པའོ། ། འདིའི་ཕྱག་རྒྱ་དང་། བཛྲ་ས་མཱ་ཛཿཞེས་པའི་སྔགས་ལ་རྡོ་རྗེ་བསྡུ་བའི་སྔགས་རྒྱ་ཞེས་བྱ་སྟེ། ཡེ་ཤེས་པའི་ལྷ་དགུག་པའམ་བསྡུ་བའི་ཕྱག་རྒྱ་དང་སྔགས་ཡིན་པས་སོ། ། དེ་ལྟར་ཚིག་ལྷུག་གི་སྒོ་ནས་སྤྱན་དྲངས་ནས། དེ་ནས་གཉིས་པ་ཚིགས་བཅད་ཀྱི་སྒོ་ནས་སྤྱན་དྲངས་པ་ནི། དཀོན་མཆོག་ཚུལ་ཁྲིམས་ཀྱིས་མཛད་ཟེར་བའི་རྣམ་འཇོམས་ཀྱི་ཁྲུས་ཆོག་དང་། ཤུ་རང་ག་ཝརྨས་མཛད་ཟེར་བའི་རྣམ་འཇོམས་ཀྱི་ཆོ་ག་རིན་ཆེན་མིག་ཐུར་བྱ་བའི་བུམ་བསྐྱེད་ཀྱི་ཡེ་ཤེས་པ་སྤྱན་འདྲེན་པའི་སྐབས་སུ་གསུངས་པ་དེ་ཉིད་ཀུན་རིག་གི་ཁྲོ་བོ་སྤྱན་འདྲེན་སོགས་ཁྲོ་བོ་སྤྱན་འདྲེན་ཕལ་ཆེར་ལ་ད་ལྟ་ཕྱག་ལེན་མཛད་པ་བཞིན། ཧཱུྂ་ཡེ་ཤེས་བསྐལ་པ་མེ་ལྟར་འབར་བའི་འོད། །
ཅེས་སོགས་ཏེ། དེའི་དོན་ཡང་ཁྲོ་བོ་རང་གི་ངོ་བོའི་ཁྱད་པར་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས། རྣམ་པའི་ཁྱད་པར་བསྐལ་པ་འཇིག་པའི་དུས་ཀྱི་མེ་ལྟར་འབར་བའི་འོད་ཀྱི་བྱེད་ལས་ཀྱི་ཁྱད་པར་ནང་གི་དབང་དུ་བྱས་ན། རྒྱུ་མ་རིག་པ་དང་། དེས་འཕངས་པའི་འབྲས་བུ་འདོད་ཆགས་ལ་སོགས་པའི་འདོད་པའི་མུན་ཁམས་ཐམས་ཅད་བསྲེག་པར་བྱེད་པ་དང་། དེར་མ་ཟད་རྒྱུ་ཞེ་སྡང་དང་དེས་འཕངས་པའི་འབྲས་བུ་གཤིན་རྗེའི་འཇིགས་པ་ཐམས་ཅད་འཇོམས་པར་བྱེད་དོ། ། དེ་ཉིད་ཀྱིས་ན་སྒྲིབ་པའི་གཡུལ་ལས་རྒྱལ་བའི་དཔའ་བོ་ཆེན་པོ་དཔའ་བོའི་མཚན་རྟགས་སུ་སྟག་གི་པགས་པའི་ཤམ་ཐབས་ཅན། ལུས་སེམས་ཕྱིན་ཅི་ལོག་ཏུ་འདྲེན་པར་བྱེད་པས་ལོག་འདྲེན་བི་ན་ཡ་ཀ་ལ་སོགས་པའི་བགེགས་ཀྱི་མཐའ་གནོན་ཞིང་། སྲིན་པོ་ལ་སོགས་པའི་དགྲ་འདུལ་བར་བྱེད་ཅིང་། མ་རིག་པ་ཐམས་ཅད་སྤངས་ནས།
རིག་པ་ཡེ་ཤེས་ལ་མངའ་སྒྱུར་བར་བྱེད་པས་ན་རིག་པའི་རྒྱལ་པོ་ཁྲོ་བོ་འཇིག་རྟེན་གསུམ་ལས་རྣམ་པར་རྒྱལ་བ་གནས་འདིར་བཞུགས་སུ་གསོལ་བར་འཚལ་ལོ། ། དུས་ནམ་གྱི་ཚེ་ན་སྤྱན་འདྲེན་པའི་ཚེའོ། ། དགོས་པ་ཅིའི་ཕྱིར་ན་ཚར་བཅད་རྗེས་འཛིན་གཉིས་ཀྱི་ཆེད་དུ་སྟེ། འགྲོ་བའི་ལུས་སེམས་ཕྱིན་ཅི་ལོག་ཏུ་འདྲེན་པར་བྱེད་པའི་བདུད་ལ་སོགས་པའི་ལོག་འདྲེན་ཚར་བཅད་པའི་འདུལ་བའི་དོན་དུ་དང་། རྣལ་འབྱོར་པ་བདག་ཅག་ལ་སོགས་པའི་འགྲོ་བ་རྣམས་ལ་དངོས་གྲུབ་སྩོལ་བའི་སྒོ་ནས་རྗེས་སུ་བཟུང་ཞིང་ཕན་གདགས་པའི་དོན་དུ་བདག་ཅག་རྣམས་ཀྱིས་ཀྱང་མཆོད་པར་བྱེད་ཀྱི་བརྩེ་བས་དགོངས་ཏེ་གཤེགས་སུ་གསོལ་ཞེས་པའི་དོན་ཡིན་ལ། སླར་ཡང་སྔགས་ཀྱི་སྒོ་ནས་སྤྱན་འདྲེན་པ་ནི། ཨོཾ་བཛྲ་མཧཱ་ཀྲོ་དྷ་རཱ་ཛ་ས་པ་རི་ཝ་ར་ཨེ་ཧྱེ་ཧི་བཛྲ་ས་མཱ་ཛཿཔདྨ་ཀ་མ་ལ་ཡ་སཏྭཾ་ཞེས་པ་སྟེ། སྔགས་དོན་གཞན་རྣམས་ནི་གོང་ལྟར་དང་། ཨེ་ཧྱེ་ཧི་ཞེས་པ་ཚུར་བྱོན་ཅེས་པའོ། ། དེའི་པདྨ་ཀ་མ་ལ་ཡ་སཏྭཾ་ཞེས་པ་ནི་གདན་ཕུལ་བ་སྟེ།
པདྨ་དཀར་པོ་རྒྱས་པ་ཁྱོད་ཅེས་པའོ། ། དེ་ནས་གཉིས་པ་མཆོད་བསྟོད་བྱ་བ་ལ། མཆོད་པ་དང་བསྟོད་པ་གཉིས་ལས། དང་པོ་ནི། ཨོཾ་ཞེས་སོགས་མཚན་སྔགས་སྔོན་འགྲོའི་མཆོད་པ་སྟེ། མཚན་སྔགས་ཀྱི་དོན་ནི་སྔ་མ་ལྟར་དང་། ཨརྒྷཾ་ནི་མཆོད་ཡོན། པུཥྤེ་ནི་མེ་ཏོག དྷུ་པཾ་ནི་བདུག་སྤོས། ཨ་ལོ་ཀེ་ནི་མར་མེ།
གནྡྷེ་ནི་དྲི་ཆབ། ནཻ་ཝི་དྱེ་ནི་ཞལ་ཟས། ཤཔྟ་ནི་རོལ་མོ། ཨཱཿཧཱུྂ་ནི་མགོའི་ཨོཾ་དང་འདི་གཉིས་ཀྱི་བར་དུ་མཆོད་པ་སོ་སོའི་སྔགས་སྦྱར་བ་སྐུ་གསུང་ཐུགས་ཀྱི་ཨརྒྷཾ་སོགས་དེ་དང་དེའི་མཆོད་པ་སྟེ། དེ་དག་གིས་མཆོད་ཅེས་པའོ། ། གཉིས་པ་བསྟོད་པ་ལ་མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ལ་ཡང་རང་དོན་ཆོས་སྐུའི་སྒོ་ནས་བསྟོད་པ་དང་། གཞན་དོན་གཟུགས་སྐུའི་སྒོ་ནས་བསྟོད་པ་དང་། གཉིས་དོན་འཕྲིན་ལས་ཀྱི་སྒོ་ནས་བསྟོད་པ་དང་གསུམ་ལས།
དང་པོ་ནི། ཆོས་ཉིད་ཅེས་སོགས་ཚིགས་བཅད་གཅིག་སྟེ། དེ་ཡང་ཆོས་ཉིད་ནི་ཆོས་ཐམས་ཅད་ཀྱི་གནས་ལུགས་སོ། ། དེ་ཡང་གང་ཞེ་ན། མཐའ་བཞིའི་སྤྲོས་པས་སྟོང་པའམ་རང་བཞིན་གྱིས་སྟོང་པའི་ཡང་དག་པའི་མཐའོ། ། དེ་ཉིད་ཀྱི་ཕྱིར་ན་གསལ་སྟོང་གཉིས་སུ་མེད་པའོ། ། ཡང་ན་སྟོང་པ་ནི་གང་ཟག་གི་བདག་དང་། ཆོས་ཀྱི་བདག་གིས་སྟོང་པའོ། ། དེ་ཉིད་ཀྱི་ཕྱིར་ན་གཉིས་སུ་མེད་པའོ། ། དེ་ལྟར་ཆོས་ཉིད་ཀྱང་ཡིན་ལ་སྟོང་པ་ཡང་ཡིན།
གཉིས་སུ་མེད་པ་ཡང་ཡིན་པས་ན་ཆོས་ཉིད་སྟོང་པ་གཉིས་མེད་ཅེས་གཞི་མཐུན་པའི་ཚིག་གོ ། དེའི་ངང་ལས་ནི་རང་བཞིན་ལས་ཏེ་ངོ་བོ་ཉིད་ཀྱི་སྐུའོ། ། གཉིས་པ་གཞན་དོན་གཟུགས་སྐུའི་སྒོ་ནས་བསྟོད་པ་ནི། འཇིག་རྟེན་སྤྱོད་པའི་ཚུལ་ཡང་མི་སྤོང་ཞིང་། ། ཞེས་པ་སྟེ། ངོ་བོ་དེ་ལྟར་ཡིན་ཡང་ཐ་སྙད་དུ་འཇིག་རྟེན་པའི་སྤྱོད་པ་གོས་དང་། རྒྱན་དང་། བཟའ་བ་དང་། བཅའ་བ་ལ་ལོངས་སྤྱོད་པ་ལ་སོགས་པའི་ཚུལ་ཡང་མི་སྤོང་བའམ་མི་འདོར་ཞིང་། འཇིགས་བྱེད་ཀྱི་སྐུ་ནི་གདུག་པ་ཅན་རྣམས་སྐྲག་པར་བྱེད་པའི་སྐུ་སྟེ།
གཟུགས་ཀྱི་སྐུ་ཁྲོ་བོའི་རྣམ་པ་ཅན་ནོ། ། གསུམ་པ་གཉིས་དོན་འཕྲིན་ལས་ཀྱི་སྒོ་ནས་བསྟོད་པ་ནི། ཐབས་ལ་མཁས་པས་ཞེས་པ་སྟེ། མ་རུང་པ་གདུག་པ་ཅན་རྣམས་བསྐྲད་པ་དང་། གསོད་པའི་སྒོ་ནས་འདུལ་བར་མཛད་པའི་ཁྲོ་བོ་ཆེན་པོ་ཡེ་ཤེས་ཀྱི་མེ་ཕུང་འབར་བའི་ལྷ་ཚོགས་རྣམས་ལ་གུས་པས་ཕྱག་འཚལ་ཞིང་ཡོན་ཏན་བརྗོད་པའི་སྒོ་ནས་བསྟོད་དོ་ཞེས་པའི་དོན་ཏེ་མདོར་བསྟན་པའི་ཚུལ་གྱིས་བསྟོད་པའོ། ། གཉིས་པ་རྒྱས་པར་བཤད་པ་ལ་ལྔ་སྟེ། ཆོས་སྐུའི་སྒོ་ནས་བསྟོད་པ། གཟུགས་སྐུའི་སྒོ་ནས་བསྟོད་པ། ཡོན་ཏན་འཕྲིན་ལས་ཀྱི་སྒོ་ནས་བསྟོད་པ། སྤངས་རྟོགས་ཀྱི་སྒོ་ནས་བསྟོད་པ།
ཞི་དྲག་སྤེལ་མའི་སྒོ་ནས་བསྟོད་པའོ། ། དང་པོ་ནི། ཡེ་ཤེས་ཞི་བའི་ངང་ལས་མ་གཡོས་ཀྱང་། ། ཞེས་པ་སྟེ། ཡེ་ཤེས་ནི་གནས་ལུགས་ཁོང་དུ་ཆུད་པའི་མཁྱེན་པའོ། ། ཞི་བ་ནི་སྤྲོས་པའི་མཚན་མ་ཐམས་ཅད་ནུབ་པ་སྟེ་སྤངས་པའི་དབང་དུ་བྱས་པའོ། ། དེའི་ངང་ལས་མ་གཡོས་པ་ནི། སྤངས་པ་དང་རྟོགས་པ་སླར་ལྡོག་པ་མེད་པ་སྟེ་ཆོས་ཀྱི་སྐུའོ། ། གཉིས་པ་ནི། སྐུ་ཡི་ཆ་ལུགས་ཟ་བྱེད་རྔམ་སྟབས་ཅན། །
ཞེས་སོགས་རྐང་པ་གསུམ་སྟེ། ངོ་བོ་དེ་ལྟར་ཡིན་པ་ལས་གདུལ་བྱའི་སྣང་ངོར་སྐུའི་ཆ་ལུགས་ནི་གདུག་པ་ཅན་ཟ་བར་བྱེད་པའི་རྔམ་སྟབས་ཅན་ནོ། ། དེ་ལྟར་ན་སྙིང་རྗེ་མེད་པར་འགྱུར་ཞེ་ན། སྐྱོན་མེད་དེ་བྱང་ཆུབ་ཆེན་པོར་འདྲེན་པར་བྱེད་པའི་ཕྱིར་རོ། ། གསུང་གི་ང་རོ་གད་རྒྱངས་འབྲུག་སྟོང་དུས་གཅིག་ལ་ལྡིར་བའི་སྒྲས་གདུལ་བྱ་མ་རུང་པ་མ་ལུས་པ་དབང་དུ་སྡུད་ལ་ཕྱག་འཚལ་ལོ། ། དེ་ནི་གཟུགས་སྐུའི་སྒོ་ནས་བསྟོད་པའོ། ། གཉིས་པ་ཡོན་ཏན་འཕྲིན་ལས་ཀྱི་སྒོ་ནས་བསྟོད་པ་ནི། ཡང་ཚིགས་བཅད་འདི་དེ་དག་དང་སྦྱར་བ་སྟེ། ཐུགས་གཉིས་སུ་མེད་པའི་ཡེ་ཤེས་གཞན་ལ་ཁྲོས་པ་མི་མངའ་བར་ཞི་བའི་ངང་ཉིད་ལས་མ་གཡོས་པའམ། དེའི་ངང་ཚུལ་དུ་བཞུགས་ཀྱང་།
དེ་དང་མཐུན་པར་སྐུའི་རྣམ་འཕྲུལ་ཡང་ཞི་བར་བསྟན་ན་གདུག་ཅན་འདུལ་མི་ནུས་པས། དེ་འདུལ་བའི་ཐབས་སུ་སྐུའི་ཆ་ལུགས་གདུག་པ་ཅན་ཟ་བྱེད་ཀྱི་ཞལ་ཤིན་ཏུ་རྔམ་པའི་སྟབས་ཀྱི་ཁྲོ་གཉེར་ཅན། གསུང་གི་ང་རོ་ཡང་ཧཱུྂ་ཕཊ྄་ཀྱི་གད་རྒྱངས་འབྲུག་སྟོང་གི་སྒྲ་དུས་གཅིག་ལ་བསྒྲགས་པ་ལྟ་བུ་སྒྲ་འཇིགས་སུ་རུང་བས་མ་རུང་པ་དགྲ་བགེགས་རྣམས་དབང་དུ་བསྡུས་ནས་སྒྲོལ་བའི་ཁྲོ་ཆེན་རྣམས་ལ་ཕྱག་འཚལ་ལོ་ཞེས་སྐུ་གསུང་ཐུགས་ཀྱི་ཡོན་ཏན་དང་། དྲག་པོའི་འཕྲིན་ལས་ཀྱི་སྒོ་ནས་བསྟོད་པ་འདི་ལྟར་འཆད་པ་ཉིད་གཞུང་དོན་ལ་ཞུགས་པར་སེམས་སོ། ། གསུམ་པ་སྤངས་རྟོགས་ཀྱི་སྒོ་ནས་བསྟོད་པ་ནི། ལྷག་པའི་ཡེ་ཤེས་ཞེས་སོགས་ཚིགས་བཅད་གཅིག་སྟེ། དེ་ཡང་ལྷག་པའི་ཡེ་ཤེས་ནི་ཡེ་ཤེས་གཞན་ཐམས་ཅད་ལས་ཕུལ་དུ་བྱུང་བ་དེ་ནི་དེ་བཞིན་གཤེགས་པའི་ཡེ་ཤེས་སོ། ། དེའི་རོལ་པ་ནི་དེས་བྱས་པའི་རྣམ་པར་ཐར་པ་བསམ་གྱིས་མི་ཁྱབ་པ་སྟེ། དེ་ཉིད་མཚོན་པའི་ཕྱིར་གདུག་པ་ཅན་གཞན་རྣམས་ལ་སྡིགས་པར་བྱེད་པའི་མཚོན་ཆ་སྣ་ཚོགས་ཕྱག་ན་བསྣམས་པའོ། ། ཉོན་མོངས་ནི་འདོད་ཆགས་ལ་སོགས་པ་སེམས་རྒྱུད་རབ་ཏུ་མ་ཞི་བར་བྱེད་པ་སྟེ།
དེ་ཉིད་ཀྱིས་འགྲོ་བ་རྣམས་འཇོམས་པར་བྱེད་པས་ན་དུག་ཆེན་ནོ། ། དེ་ལྟར་ན་ཉོན་མོངས་པ་ཡང་ཡིན། དུག་ཆེན་ཡང་ཡིན་པས་ན་ཉོན་མོངས་དུག་ཆེན་ཏེ་གཞི་མཐུན་པའི་ཚིག་གོ ། དེ་ཡང་བག་ཆགས་དང་བཅས་པ་ཟད་པར་བྱེད་པས་ན་རྩད་ནས་འཇོམས་པར་བྱེད་ཅིང་། དེ་ཉིད་མཚོན་པའི་ཕྱིར་སྦྲུལ་དང་མི་སྡུག་པའི་རྒྱན་གྱིས་བརྒྱན་པ་དེ་ལ་ཕྱག་འཚལ་ལོ། ། ཞེས་པའི་དོན་ནོ། ། བཞི་པ་ཞི་དྲག་སྤེལ་བའི་སྒོ་ནས་བསྟོད་པ་ནི། བསྐལ་པ་མེ་ལྟར་འབར་བའི་ཀློང་དཀྱིལ་ན། ། ཞེས་སོགས་ཚིགས་བཅད་གསུམ་སྟེ། དེ་ཡང་བསྐལ་པ་འཇིག་པའི་དུས་ཀྱི་མེ་ལྟར་འབར་བའི་ཀློང་དཀྱིལ་ན་སྒྲིབ་པའི་གཡུལ་ལས་རྒྱལ་བའི་དཔའ་བོ་འཇིག་རྟེན་གསུམ་གྱི་སྟངས་སྟབས་གཡས་བརྐྱངས་གཡོན་བསྐུམས་པའི་ཚུལ་གྱིས་བཞུགས་པ།
སྤྱན་གཡས་ཉི་མ་འབར་བའི་སྡང་མིག་བལྟ་བས་བགེགས་དཔུང་བསྲེག་པར་མཛད་པ་དང་། དེས་མཚོན་ནས་སྤྱན་གཡོན་ཟླ་བ་ཞི་བའི་བལྟ་བས་བགེགས་བསྲེགས་པ་རྣམས་སླར་ཞི་བར་མཛད་ལ་ཕྱག་འཚལ་ལོ། ། གཞན་ཡང་གདོན་བགེགས་ཐམས་ཅད་གསོད་པར་བྱེད་པའི་གཤེད་མ་ཡིན་པས་གཏུམ་ཆེན། དུས་ཀྱི་ཐ་མ་བསྐལ་པ་འཇིག་པའི་དུས་ཀྱི་མེ་ལྟར་གཟི་བརྗིད་འབར་བ། གློག་སྟོང་དུས་གཅིག་ལ་འགྱུ་བ་འདྲ་བའི་ལྗགས་འདྲིལ་བ། ཁྲོ་གཉེར་ཆར་སྤྲིན་ལྟར་བསྡུས་པ། མཆེ་བ་ཆེར་གཙིགས་པ། རྔམ་པའི་ང་རོ་འབྲུག་སྒྲ་སྟོང་དུས་གཅིག་ལ་བསྒྲགས་པ་བཞིན་སྒྲོག་པའི་ཁྲོ་རྒྱལ་བགེགས་ཀྱི་ཚོགས་མ་ལུས་པ་འདུལ་བར་མཛད་ལ་ཕྱག་འཚལ་ལོ། ། དེར་མ་ཟད་འཇིགས་པ་བསྐྱེད་པའི་ཧཱུྂ་སྒྲ་མི་བཟད་པ་ངེས་པར་སྒྲོག་པས་ས་འོག་ས་སྟེང་ས་བླའི་བགེགས་རྣམས་མ་ལུས་པ་འཇོམས་པར་མཛད་ཅིང་། མཆོག་དང་ཐུན་མོང་གི་དངོས་གྲུབ་མ་ལུས་པར་སྩོལ་བར་མཛད་པའི་ལྷ།
བགེགས་རྣམས་འདུལ་བར་བྱེད་པས་ན་བགེགས་ཀྱི་དགྲ་སྟེ་བགེགས་ལ་གནོད་བྱེད་དེ་ལ་ཕྱག་འཚལ་ལོ་ཞེས་པའི་དོན་ཏེ། དེ་ལྟར་ཁྲོ་བོ་ལ་བསྟོད་ནས། དེ་ནས་ན་མོ་ཞེས་པ་ནི་ཕྱག་འཚལ་བ་སྟེ། ཕྱག་བཙལ་ནས་གང་བྱེད་སྙམ་ན། རྣལ་འབྱོར་པ་བདག་སོགས་ལ་དཀྱིལ་འཁོར་ཆེན་པོར་དབང་བཞི་ཡོངས་སུ་རྫོགས་པར་བསྐུར་ཏེ་ཕྱག་ཆེན་མཆོག་གི་དངོས་གྲུབ་ཚེ་འདིར་ཐོབ་པའི་ཐབས་བསྐྱེད་རྫོགས་ཀྱི་གདམས་པ་ཟབ་མོ་སྟོན་པར་མཛད་པའི་རྗེ་བཙུན་རྩ་བའི་བླ་མ་དང་། དེ་ཉིད་ནས་རྡོ་རྗེ་འཆང་གི་བར་གྱི་བརྒྱུད་པའི་བླ་མ་རྣམས་དང་བཅས་པའི་ཚོགས་གཉིས་ཀྱི་དཔལ་དང་ལྡན་པའི་བླ་མ་དམ་པ་རྣམས་ཀྱི་བཀའ་ཡང་དག་པའི་བདེན་པ་ཆེན་པོའི་བྱིན་རླབས་དང་། དེ་བཞིན་དུ་ཐར་འདོད་ཀྱི་གདུལ་བྱ་ལ་མྱ་ངན་འདས་ཀྱི་ལམ་སྟོན་པ་པོ་སངས་རྒྱས་དཀོན་མཆོག་གི་བཀའ་ཚད་མའི་བདེན་པའི་བྱིན་རླབས་དང་། སངས་རྒྱས་དེ་ཉིད་ཀྱིས་ལེགས་པར་གསུངས་པའི་བརྗོད་བྱ་རྟོགས་པའི་དམ་པའི་ཆོས་དང་རྗོད་བྱེད་ལུང་གི་དམ་པའི་ཆོས་ཏེ་ཆོས་དཀོན་མཆོག་མི་བསླུ་བའི་བཀའ་བདེན་པའི་བྱིན་རླབས་དང་། དམ་པའི་ཆོས་དེ་དག་ཉེ་བར་འཛིན་པའམ་འཆང་བ་འཕགས་པ་དགེ་སློང་གི་དགེ་འདུན་ཆེན་པོ་དང་། ཁྱིམ་པའི་ཚུལ་འཆང་བའི་ས་ལ་གནས་པའི་བྱང་ཆུབ་སེམས་དཔའ་སོགས་ཡོན་གནས་དགེ་འདུན་དཀོན་མཆོག་གི་བཀའ་དྲི་མ་མེད་པའི་བདེན་པའི་བྱིན་རླབས་དང་།
ཁྱད་པར་དུ་ཡང་བཅོམ་ལྡན་འདས་སྙིང་པོ་ཀྱཻ་རྡོ་རྗེའི་དཀྱིལ་འཁོར་གྱི་ལྷ་ཚོགས་རྣམས་ཀྱི་བཀའ་གསང་ཆེན་བླ་ན་མེད་པའི་བདེན་པའི་བྱིན་རླབས་དང་། ཐར་པ་འདོད་པ་རྣམས་ཀྱི་དཔལ། བསྟན་འཛིན་གྱི་སྐྱེས་བུ་རྣམས་ཀྱི་མགོན། ཆོས་ལྡན་གྱི་གང་ཟག་རྣམས་ཚུལ་བཞིན་དུ་སྐྱོང་ཞིང་བསྟན་པ་བསྟན་འཛིན་དང་བཅས་པ་ལ་མི་མཐུན་པའི་བར་ཆད་སྲུང་བར་བྱེད་པའི་ཚོགས་རྣམས་ཀྱིས་རྡོ་རྗེ་འཆང་གི་སྤྱན་སྔར་བསྟན་པའི་འགལ་རྐྱེན་བསྲུང་ཞིང་མཐུན་རྐྱེན་བསྒྲུབ་པར་དམ་བཅས་ཏེ། ཞལ་གྱིས་བཞེས་པའི་བཀའ་དེ་ལས་གཞན་དུ་འགྱུར་བ་མེད་པའི་བདེན་པའི་བྱིན་རླབས་ལ་སོགས་པ། མདོར་ན་བསླུ་མེད་བདེན་པ་ཆེན་པོ་ཅི་མཆིས་པ་ཐམས་ཅད་ཀྱི་བྱིན་རླབས་ཀྱི་ནུས་མཐུ་ལ་བརྟེན་ནས། དུས་དེ་དང་དེ་ལྟ་རབ་གནས་བྱེད་པའི་གནས་སྐབས་འདིར་རྣལ་འབྱོར་པ་བདག་ཅག་རྣམས་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་ལ་རབ་ཏུ་གནས་པར་བྱེད་པ་ལ་བར་དུ་གཅོད་པར་བློས་བསམ་ཞིང་། ལུས་ངག་གིས་རྩོམ་པའི་འབྱུང་པོ་གདོན་དང་བགེགས་ཀྱི་རིགས་ནག་ཕྱོགས་ལ་དགའ་བ་གང་ཡིན་པ་ཐམས་ཅད་ལ་གོང་དུ་རྒྱུད་སྡེ་ནས་བཤད་པ་དང་མཐུན་པའི་གཏོར་མ་སོགས་ཀྱི་སྦྱང་བ་རྣམ་པར་དག་པ་བྱས་ཟིན་པ་དེ་དག་གིས་བློ་ཚིམ་པར་གྱིས་ལ་རྣལ་འབྱོར་པ་ཁོ་བོ་ཅག་སོགས་ལ་གནོད་པའི་སེམས་མེད་པར་ཞི་བའི་སེམས་དང་ལྡན་པའི་སྒོ་ནས་རབ་གནས་བྱེད་པའི་ས་ཡུལ་འདི་དང་འདིར་ཉེ་བའི་ཕྱོགས་སུ་ཡང་མ་གནས་པར་ཡུལ་ཕྱོགས་གཞན་དུ་སོང་ཞིག་ཅེས་པ་བསྒོས། གལ་ཏེ་མི་འགྲོ་བ་དེ་དག་ལ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་རྣམ་འཕྲུལ་ལས་གདུག་ཅན་འདུལ་བའི་ཕྱིར་ཁྲོ་བོའི་སྐུར་བསྟན་པ་རྣམས་ཀྱི་རྡོ་རྗེ་ཡེ་ཤེས་ཀྱི་མེ་འབར་ཞིང་གདུག་པ་ཅན་ལ་རབ་ཏུ་འབར་བ་འདིས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་ཞེས་དྲག་ཏུ་བརྗོད་ཅིང་། རྫས་གུ་གུལ་གྱིས་བདུག
ཡུངས་ཀར་དང་ནས་བསྲེས་པས་བྲབ་སྟེ་རོལ་མོ་དྲག་ཏུ་བྱ་ཞིང་རྩ་སྔགས་ཨཥྛ་དང་། བདུད་རྩི་འཁྱིལ་པའི་སྔགས་ཨ་མྲྀ་ཏ་སོགས་དྲག་སྔགས་མང་དུ་བརྗོད་ནས། སེམས་ཀྱིས་ཡུངས་ཀར་གྱི་རྡོག་པོ་རེ་རེ་བཞིན་གནམ་ལྕགས་ཀྱི་རྡོ་རྗེ་འབར་བར་གྱུར་ནས་བགེགས་ཀྱི་ལུས་ལ་བསྣུན་པས་བགེགས་ཀྱི་ལུས་ཐམས་ཅད་མེ་དབལ་དུ་གྱུར་ཅིང་། བགེགས་རྣམས་ཕྱི་རོལ་ཏུ་བྲོས་པར་བསམ་པ་འདི་ལན་གསུམ་བརྗོད་པ་ནི་དྲག་པོའི་སྦྱང་བ་སྟེ། འདི་ལ་དྲག་པོའི་སྦྱང་བ་ཞེས་བྱ་སྟེ། རྫས་ཡུངས་ཀར་དང་གུ་གུལ་གཉིས་ཆ་དྲག་པོའི་རྫས་ཡིན་ཞིང་། སྔགས་ཀྱང་དྲག་སྔགས་ཡིན་པས་སོ། ། ཡུངས་ཀར་དྲག་པོའི་རྫས་ཡིན་པའི་རྒྱུ་མཚན་ནི། བགེགས་སྐྲོད་པའི་རྫས་སུ་བྱེད་པའི་ཡུངས་ཀར་ལ་ལག་ལེན་རྒྱས་པར་བྱེད་ན། དང་པོ་འདེབས་པའི་ཚེ་ས་བོན་འདེབས་པ་དང་ཆུ་འགྲེམས་པ་སོགས་ཀྱི་ཚེ་ཡུམ་བཞིའི་རྩ་སྔགས་བཟླ་བཞིན་ཐོད་པའི་ནང་དུ་བཏབ་པས་འབྲས་བུ་སྨིན་པའི་དུས་སུ་ཡུངས་འབྲུ་ལ་ཁྲོ་བོའི་ཞལ་གྱི་རྣམ་པ་དང་གཉེར་མ་སོགས་དོད་པ་འབྱུང་བར་བཤད་ལ།
དེ་ལྟར་མ་གྲུབ་ན་ཁྲོ་བོའི་སྔགས་མང་དུ་བཟླས་ནས་ཡུངས་འབྲུ་ལ་འདེབས་དགོས་པར་གསུངས་པ་བཞིན་ཕྱག་ལེན་བྱས་པའི་ཡུངས་ཀར་བགེགས་ལ་བཏབ་པས། བགེགས་ཀྱི་མིག་ལམ་དུ་ཁྲོ་བོའི་ཞལ་དང་། མཚོན་ཆ་དང་། ལྕགས་ཀྱི་ཐོ་ལུམ་མེ་འབར་བར་མཐོང་བར་བཤད་པ་དང་། གུ་གུལ་ལ་ཡང་བསྲུང་འཁོར་བསྒོམས་པའི་དུས་སོགས་དང་པོ་ནས་ཁྲོ་བོའི་སྔགས་མང་དུ་བཟླས་ནས་བཏབ་དགོས་པས་ན། དེ་ལྟར་བཏབ་པའི་གུ་གུལ་བསྲེགས་པའི་དུད་པ་ཡང་བགེགས་བསྐྲོད་པ་ལ་ནུས་པ་ཆེ་བར་འབྱུང་བས་ན་དྲག་སྔགས་སུ་བཤད་པ་ཡིན་ལ། འོ་ན་གཏོར་མ་དང་ཏིང་ལོ་བྱིན་པའི་སྒོ་ནས་སྦྱང་བ་བྱས་པ་རྒྱུད་སྡེ་དང་མཐུན་པའི་སྦྱང་བ་ཡིན་པའི་རྒྱུ་མཚན་གང་ཞེ་ན། དེའི་རྒྱུ་མཚན་ནི་རྒྱུད་སྡེ་རྣམས་ལས་ཞི་དྲག་གི་ལས་གང་ལ་ཡང་བགེགས་ལ་གཏོར་མ་སྦྱིན་དགོས་པར་གསུངས་ཤིང་། ཏིང་ལོ་ནི་བགེགས་འགའ་ཞིག་ཉིན་མོར་འགྲོ་བའི་ཚེ་མིག་ལྡོངས་ནས་ལམ་མི་གསལ་བ་འབྱུང་བས་དེ་གསལ་བའི་རྟེན་འབྲེལ་ཡིན་པར་བཤད་པ་ཡིན། གཉིས་པ་སྡིག་པ་སྦྱང་བ་ནི།
གཞུང་འདི་ཉིད་ལས། གཉིས་པ་སྡིག་པ་སྦྱང་བ་ནི། མཆོད་གཡོག་པའི་མདུན་དུ་ཏིལ། ཞེས་པ་ནས། བདག་དང་ཡོན་བདག་གིས་གཙོ་བྱས་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག ཅེས་བརྗོད་ཅིང་བསམ་ཞེས་པའི་བར་ཏེ། དེ་ཡང་ཇི་ལྟར་བྱ་བའི་ཕྱག་ལེན་དང་བསྒོམ་དོན་ཕལ་ཆེར་ནི་དཀྱུས་ནས་འབྱུང་བ་བཞིན་དང་། དགོས་པ་ནི་བཟོ་བོ་དང་ཡོན་མཆོད་གཉིས་ཀྱི་དོན་ཡིན་གྱི་རྟེན་གྱི་ཆེད་དུ་ནི་མ་ཡིན་ཏེ། དོན་གསལ་ལས། སྡིག་པ་སྦྱང་བ་ནི་སློབ་དཔོན་དང་ཡོན་མཆོད་གཉིས་ཀའི་དོན་ཡིན།
ཞེས་གསུངས་པའོ། ། དེ་ལྟར་ན་འདིའི་སྔགས། ཨོཾ་སརྦ་པ་པཾ་ཞེས་སོགས་ཀྱི་དོན་ཡང་། ཨོཾ་གཞན་དང་འདྲ་ལ། སརྦ་པཱ་པཾ་ནི་སྡིག་པ་ཐམས་ཅད། ད་ཧ་ན་ནི་བསྲེགས། བྷསྨིཾ་ཀུ་རུ་སྭཱཧཱ། ནི་ཐལ་བར་མཛོད་ཅེས་པ་སྟེ། རྣལ་འབྱོར་པ་བདག་དང་ཡོན་བདག ལྷ་བཟོ་བ་རྣམས་ཀྱི་སྡིག་པ་གཙོ་བོར་སྦྱོང་ཞིང་།
ཞར་ལ་སེམས་ཅན་ཐམས་ཅད་ཀྱི་སྡིག་པ་སྦྱངས་པར་བསམ་པ་ཡིན་ནོ།། །། སྤྱི་དོན་ལྔ་པ་བཀྲུ་ཞིང་ཕྱི་བ་ནི། གཞུང་འདི་ཉིད་ལས་རྟེན་གསར་པ་ལ་ཁྲུས་བྱ་བའི་སྔོན་དུ། ཁྲུས་སྟེགས་ཀྱི་སྟེང་གི་རྟེན་སོགས་དང་། ཞེས་པ་ནས། དེ་ནས་བུམ་པ། ཁྲུས་ལོང་། སྐུ་ཕྱིས། རྡོར་དྲིལ་སོགས་བཞག་གོ ། ཁྲུས་བུམ་གཅིག་ལས་མེད་ན་རྟེན་གསར་པ་མན་བཀྲུ་བ་སོགས་ཐམས་ཅད་དེ་ཉིད་ཀྱིས་བྱ་བ་ཡིན་ནོ། །
ཞེས་པའི་བར་ཏེ། འདི་ལ་ཡང་གཉིས་ཏེ། རྟེན་རྙིང་པ་བཀྲུ་ཞིང་ཕྱི་བ་དང་། རྟེན་གསར་པ་རྣམས་བཀྲུ་ཞིང་ཕྱི་བའོ། ། དང་པོ་ནི། ལས་ཀྱི་རྡོ་རྗེས་ཁྲུས་སྟེགས་ཀྱི་རྟེན་ནམ་རྡོ་རྗེའམ་རིང་བསྲེལ་གང་ཡིན་པ་དེ་དག་ལས་བུམ་གྱི་ཆུས་བཀྲུ་ཞིང་། ཚོགས་པ་དཔོན་སློབ་རྣམས་ཀྱིས་དྲིལ་སིལ་དང་བཅས་པས། ཇི་ལྟར་བལྟམས་པ་སོགས་ཀྱི་ཚིགས་བཅད་གསུམ་པོ་སྔགས་བཅས་བརྗོད་པ་སྟེ་ཚིགས་བཅད་དང་པོ་འདི་ནི་འཇམ་དཔལ་རྩ་རྒྱུད་ནས་འབྱུང་ཞིང་། ཚིག་དོན་ནི་ཁྲུས་གསོལ་ཞེས་པ་གཞིར་བྱས་ནས། གང་ལ་ཁྲུས་གསོལ་ན།
ཁྲུས་སྟེགས་ཀྱི་སྟེང་ན་ཡོད་པའི་རྟེན་སོགས་མཚོན་བྱེད་དུ་བྱས་ནས་རྫོགས་པའི་སངས་རྒྱས་སྲས་བཅས་སོགས་དང་། དེ་རྣམས་ཀྱི་སྐུའི་རྟེན་སོགས་ལའོ། ། གང་གིས་གསོལ་ན་གཙང་ཞིང་དྲི་མ་མེད་པ་ལྷའི་ཆུ་དང་ཚུལ་མཚུངས་པ་དྲི་མ་ཐམས་ཅད་དག་པར་བྱེད་པའི་རྫས་ཚུལ་བཞིན་དུ་བསྒྲུབས་ཤིང་ཁྲུས་སོགས་ལས་ཐམས་ཅད་བྱེད་པའི་བུམ་པའི་ཆུ་འདི་ཡིས་སོ། ། ཚུལ་ཇི་ལྟར་དུ་ཁྲུས་གསོལ་ན། སྔོན་འོ་སྐོལ་གྱི་སྟོན་པ་འདི་སྐུ་བལྟམས་པ་ཙམ་གྱི་དུས་ན་ཡང་ལྷ་རྣམས་ཀྱི་བདག་པོ་ཚངས་པ་དང་། བརྒྱ་བྱིན་གཉིས་ཀྱིས་སྐུ་ཁྲུས་གསོལ་བ་ལྟར་དུའོ། ། གང་ཟག་གང་གིས་གསོལ་ན་རྣལ་འབྱོར་པ་བདག་ལ་སོགས་པའོ་ཞེས་པའི་དོན་ཡིན་ལ། ཚིགས་བཅད་གཉིས་པ། འདི་ནི་ཁྲུས་མཆོག་ཅེས་སོགས་ནི་རྒྱ་གཞུང་མང་པོ་ནས་འབྱུང་བར་བཤད་ཅིང་། ཁྱད་པར་ཀྱཻ་རྡོར་གྱི་རྒྱ་གཞུང་རིན་ཆེན་འབར་བར་བཤད་ལ།
ཚིག་དོན་ནི་འདི་ལྟ་བུའི་བུམ་ཆུ་འདི་ནི་དྲི་མ་འཁྲུད་པར་བྱེད་པའི་ཁྲུས་རྣམས་ཀྱི་ནང་ནས་མཆོག་གི་དཔལ་དང་ལྡན་པ་ཡིན་ཏེ། དེ་བཞིན་གཤེགས་པའི་ཐུགས་རྗེ་ཆེན་པོའི་ཆུ་བླ་ན་མེད་པ་དེ་དང་ཆོས་མཚུངས་པར་བྱིན་གྱིས་བརླབས་པས་ན་མ་རིག་པ་འཁྲུད་པར་བྱེད་པའི་རིག་པ་ཡེ་ཤེས་ཀྱི་ཆུ་ཡིན་ཞིང་། དྲི་མ་སེལ་བ་ཙམ་དུ་མ་ཟད་མཆོག་དང་ཐུན་མོང་གི་དངོས་གྲུབ་སོགས་ཅི་འདོད་པའི་དངོས་གྲུབ་ཀྱང་འདིས་སྩོལ་བར་མཛད་པས་སོ་ཞེས་པའི་དོན་ཡིན་ཞིང་། ཚིགས་བཅད་གསུམ་པ། དེ་བཞིན་གཤེགས་པ་རྣམས་དང་དེ་སྲས་ལ། ། ཞེས་པའི་ཚིགས་བཅད་འདི་ནི་སྤྱོད་འཇུག་ནས་འབྱུང་ལ། ཚིག་དོན་ནི། དེ་བཞིན་གཤེགས་པ་སངས་རྒྱས་དང་། དེའི་སྲས་བྱང་ཆུབ་སེམས་དཔའ་རྣམས་དང་བཅས་པ་ལ། རྒྱུ་རིན་ཆེན་ལས་གྲུབ་པའི་བུམ་པ་མང་པོ་ལྷའི་སྤོས་ཆུ་སོགས་ངོ་བོ་གཙང་ཞིང་།
རྣམ་པ་ཡིད་དུ་འོང་བའི་རྫས་ཀྱིས་ལེགས་པར་བཀང་བའི་ནང་གི་ཆུ་དང་ནི། རོལ་མོ་རྒྱ་ཆེན་པོ་སོགས་མཆོད་པ་དུ་མ་དང་བཅས་པས་སྐུ་ཁྲུས་གསོལ་ཞེས་པའི་དོན་ནོ། ། ཚིགས་བཅད་གསུམ་ཆར་གྱི་མཇུག་ཏུ་སྦྱར་བའི་སྔགས་ཀྱི་དོན་ནི། ཨོཾ་གཞན་དང་འདྲ་ཞིང་། སརྦ་ཏ་ཐཱ་ག་ཏ་ནི་དེ་བཞིན་གཤེགས་པ་ཐམས་ཅད། ཨ་བྷི་ཥེ་ཀ་ཏ་ནི་དབང་བསྐུར་བ། ས་མ་ཡ་ནི་དམ་ཚིག ཤྲཱི་ཧཱུྂ་ནི་དཔལ་དུ་གྱུར་ཅེས་པའོ། ། དེ་ནས་སྐུ་ཕྱིས་ཀྱིས་སྐུ་ཕྱི་པའི་ཚུལ་བྱ་ཞིང་། དཔོན་སློབ་རྣམས་ཀྱིས།
དེ་དག་སྐུ་ལ་ཞེས་སོགས་སྔགས་བཅས་བརྗོད་པ་སྟེ། དོན་ཡང་ཁྲུས་ཀྱིས་ལེགས་པར་བཀྲུས་པའི་སྐུ་དེ་དག་ལ་ཆབ་ཀྱིས་བརླན་ཡོད་པ་རྣམས་ཀྱང་འཇིག་རྟེན་ན་མཚུངས་པ་མེད་པའི་གོས་གཙང་ལ་སྐུའི་དྲི་རྣམས་འདག་བྱེད་ཀྱི་དྲི་བཟང་པོ་རབ་ཏུ་བགོས་པ་སྟེ་དེ་དང་ལྡན་པ་འདིས་ལེགས་པར་ཕྱིའོ་ཞེས་པ་དང་། སྔགས་དོན་ནི། ཨོཾ་ནི་རྣམ་སྣང་གི་ས་བོན། ཧཱུྂ་ནི་མི་བསྐྱོད་པའི་ས་བོན། ཏྲཾ་རིན་འབྱུང་གི་ས་བོན། ཧྲི་འོད་དཔག་མེད་ཀྱི་ས་བོན། ཨཱ་དོན་ཡོད་གྲུབ་པའི་ས་བོན། ཀཱ་ཡ་ནི་སྐུ། བི་ཤྭ་དྷ་ན་ཧཱུྂ་ནི་རྣམ་པར་དག་པའམ།
རྣམ་པར་སྦྱོང་ཞེས་པ་སྟེ། དེ་བཞིན་གཤེགས་པ་རིགས་ལྔའི་རང་བཞིན་གྱི་སྐུ་ཕྱིས་འདིས་སྐུའི་དྲི་མ་རྣམ་པར་དག་པར་ཕྱིས་པའམ་སྦྱོང་ཞེས་པའོ། ། དེ་ནས་ཁྲུས་སྟེགས་ཀྱི་རྟེན་སོགས་ཇི་ལྟར་རིགས་པར་བཞུགས་སུ་གསོལ་ཏེ། རྟེན་གསར་པ་ལ་ཁྲུས་གསོལ་བྱ་བ་ལ་བུམ་པའི་ཆུ་ནུས་ལྡན་དུ་བྱ་བའི་ཕྱིར་རྟེན་བྱིན་རླབས་ཅན་ལ་ཁྲུས་གསོལ་བའི་ཆུ་དེ་སླར་ཡང་ཁྲུས་བུམ་བརྒྱད་དུ་བླུག་པར་བྱའོ། ། དེ་ལྟར་རྟེན་རྙིང་པ་བཀྲུས་ཤིང་ཕྱིས་ནས། དེ་ནས་གཉིས་པ་རྟེན་གསར་པ་བཀྲུ་ཞིང་ཕྱི་བ་ནི། རྟེན་དེ་ཉིད་སྤྱན་དྲང་དུ་བཏུབ་ཅིང་ཆུས་སྐྱོན་མི་ནུས་པ་རྣམས་ཁྲུས་སྟེགས་ཀྱི་སྟེང་དུ་སྤྱན་དྲངས་ནས་དངོས་སུ་བཀྲུ་བར་གསུངས་ཀྱང་། ཕྱག་ལེན་བདེ་བའི་ཕྱིར་མེ་ལོང་ལ་གཟུགས་བརྙན་ཤར་བ་བཀྲུ་བ་སོགས་གཞུང་འདི་ཉིད་ནས་ཇི་ལྟར་འབྱུང་བ་ལྟར་ཕྱག་ལེན་དུ་མཛད་ཅིང་། དེ་ཡང་ཐོག་མར་དཔོན་སློབ་རྣམས་ཀྱིས་རྒྱལ་བའི་སྐུ་ལ་ཞེས་སོགས་ཚིགས་བཅད་གཅིག་བརྗོད་པ་དང་མཉམ་དུ་ལས་ཀྱི་རྡོ་རྗེས་སྐུ་མཉེ་བྱ་བའི་ཚུལ་སོགས་གཞུང་འདི་ཉིད་ནས་གསལ་བར་འབྱུང་བ་བཞིན་ལས། ཚིགས་བཅད་ཀྱི་དོན་ནི།
རྒྱལ་བ་རྫོགས་པའི་སངས་རྒྱས་ནི་སྒྲིབ་གཉིས་བག་ཆགས་དང་བཅས་པ་སྤངས་པ་ཡིན་པས་ན། དེའི་སྐུ་ལ་ཉོན་མོངས་པའི་དྲི་མས་གོས་པ་མི་མངའ་ན་ཡང་། འགྲོ་བ་སེམས་ཅན་རྣམས་ཀྱི་ལུས་ཀྱི་སྡུག་བསྔལ་དང་། སེམས་ཀྱི་སྒྲིབ་པ་བསལ་བའི་སླད་དུ་ལྷའི་ཆུ་གཙང་མ་དང་། འགྲོ་བའི་ལུས་སེམས་ཀྱི་ནད་སེལ་བའི་སྨན་དང་། དྲི་ཞིམ་པོའི་སྤོས་རྣམས་ལེགས་པར་སྦྱར་བའི་འདག་ཆལ་འདིས་བཀྲུ་བས་ན། དེ་ལྟར་བཀྲུས་པ་ལ་བརྟེན་ནས་བདག་ཅག་དཔོན་སློབ་ཀྱིས་གཙོ་བྱས་སེམས་ཅན་ཐམས་ཅད་ཀྱིས་དམ་པ་རྫོགས་པའི་སངས་རྒྱས་ཀྱི་སྐུའི་མཆོག་ཆོས་སྐུ་ཐོབ་པར་ཤོག ཅེས་པའི་དོན་ཡིན་ལ། སྔགས་ཀཱ་ཡ་སོགས་ཀྱི་དོན་ནི་གོང་ལྟར་རོ། ། དེ་ནས་དྲིའི་བུམ་པའི་ཆུས་འདི་ནི་ཁྲུས་མཆོག་སོགས།
སྔགས་གནྡྷ་སོགས་སྦྱར་བ་དང་བཅས་པས་བཀྲུ་བ་དང་། སྐུ་ཕྱི་བ་གོང་ལྟར་བྱས་པའི་རྗེས་སུ། རྒྱལ་བའི་སྐུ་ལ་ཞེས་སོགས་ཀྱི་ཚིགས་བཅད་མ་བརྗོད་པར་སྔགས་ལན་གསུམ་བརྗོད་ནས་རྫས་གསུམ་བྱུག་པ་སོགས་དང་། དེ་ནས་མངར་གསུམ་གྱི་བུམ་པ་ནས་རིན་པོ་ཆེའི་བུམ་པའི་བར་བདུན་ལ། ཇི་ལྟར་བལྟམས་པ་སོགས་དང་། ཕར་ཕྱིན་དྲུག་གི་ཚིགས་བཅད་དྲུག་པོ་རིམ་པ་བཞིན་རེ་རེ་དང་། སོ་སོའི་མཇུག་ཏུ། ཏྲི་མ་དུ་སོགས་བུམ་པ་སོ་སོའི་སྔགས་སོ་སོར་སྦྱར་ཏེ་བཀྲུ་བ་དང་། སྐུ་ཕྱི་བ་སོགས་ཆོ་གའི་ཆིངས་ཐམས་ཅད་དྲིའི་བུམ་པ་ལྟར་བྱ་བ་སོགས་ལག་ལེན་ཐམས་ཅད་གཞུང་འདི་ཉིད་ནས་ཇི་ལྟར་འབྱུང་བ་བཞིན་བྱ་བ་ཡིན་པས་གོ་སླ་ལ། ཚིགས་བཅད་རྣམས་ཀྱི་དང་པོ་གཉིས་ཀྱི་དོན་གོང་དུ་བསྟན་ཟིན་པས།
ཕར་ཕྱིན་དྲུག་གི་ཚིགས་བཅད་རྣམས་ཀྱི་དོན་ཅུང་ཟད་བཤད་ན། དེ་ཡང་ཕར་ཕྱིན་དྲུག་གི་ཚིགས་བཅད་དང་། ཆུ་བོ་དྲུག་གིས་ཁྲུས་བྱས་པས། ། ཞེས་སོགས་ཚིགས་བཅད་གསུམ་ནི། བླ་མའི་ཡོན་ཏན་ཡོངས་སུ་བཟུང་བའི་རྒྱུད་དང་། སློབ་དཔོན་ཛེ་ཏ་རི་དགྲ་ལས་རྣམ་རྒྱལ་གྱི་མི་འཁྲུགས་པའི་དཀྱིལ་ཆོག་ནས་འབྱུང་བར་བཤད་ལ། དེའི་དང་པོ། འདི་ནི་སྦྱིན་པའི་རང་བཞིན་ཆུ། ། ཞེས་སོགས་ཚིགས་བཅད་གཅིག་གི་དོན་ནི། འདི་ལྟར་ཁྲུས་འབུལ་བའི་ཆུ་འདི་ནི་ཐ་མལ་པའི་ཆུ་ལས་ཆེས་ཁྱད་པར་དུ་འཕགས་པ་ཞིག་ཡིན་པས་འདིས་སྐུ་གཟུགས་ལ་ཁྲུས་གསོལ་བར་བྱ་སྟེ།
འདི་ནི་སྦྱིན་པའི་ཕ་རོལ་ཏུ་ཕྱིན་པའི་རང་བཞིན་ནམ་ངོ་བོར་གྱུར་པའི་ཡེ་ཤེས་ཀྱི་ཆུ་ཉོན་མོངས་པ་སེར་སྣའི་དྲི་མ་སྦྱོང་བར་བྱེད་ཅིང་། གཏོང་བའམ་སྦྱིན་པའི་ཕར་ཕྱིན་གྱི་དྲི་མ་ཡིས་ལེགས་པར་བགོས་པ་སྟེ་སྦྱིན་པའི་ཕར་ཕྱིན་དང་ལྡན་པ་ཡིན་པས་ན་ཆུ་འདིས་སྐུ་གཟུགས་ལ་ཁྲུས་ལེགས་པར་མཛད་པའི་སླད་དུ་བདག་གིས་ཀྱང་ཁྲུས་འབུལ་བར་བགྱིའོ། ། དེ་བཞིན་དུ་ཆུ་འདི་ནི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་རང་བཞིན་ནམ། དེའི་ངོ་བོར་གྱུར་པའི་ཡེ་ཤེས་ཀྱི་ཆུ་ཡིན་པས་ན་འདིས་ཀྱང་རྫོགས་པའི་སངས་རྒྱས་ཀྱི་སྐུ་གཟུགས་སོགས་ལ་ཁྲུས་གསོལ་བྱ་བ་སྟེ། འདིས་ནི་ཚུལ་ཁྲིམས་འཆལ་བའི་དྲི་མ་ཉེས་ལྟུང་རྣམས་ལེགས་པར་སྦྱོང་བར་མཛད་ཅིང་། ཚུལ་ཁྲིམས་རྣམ་པར་དག་པའི་དྲི་མ་ཡིས་བགོས་པ་སྟེ། དེ་དང་ལྡན་པར་བྱེད་པའི་ཆུ་ཡིན་པས་འདིས་སྐུ་གཟུགས་འདི་དག་ལ་ཁྲུས་ལེགས་པར་མཛད་པའི་སོགས་སྔ་མ་བཞིན་ནོ། ། དེ་བཞིན་དུ་ཆུ་འདི་ནི་བཟོད་པའི་ཕར་ཕྱིན་གྱི་རང་བཞིན་དེའི་ངོ་བོར་གྱུར་པའི་ཆུ་ཡིན་པས་འདིས་སྒོ་ནས་ཀྱང་སྐུ་གཟུགས་ལ་ཁྲུས་གསོལ་བ་སྟེ། འདིས་ནི་ཁོང་ཁྲོའི་དྲི་མ་བག་ཆགས་དང་བཅས་པ་སྦྱོང་བ་སྟེ་དག་པར་བྱེད་ཅིང་། བཟོད་པའི་ཕར་ཕྱིན་གྱི་དྲི་མས་ལེགས་པར་བགོས་པ་སྟེ་དེ་དང་ལྡན་པར་བྱེད་པའི་ཆུ་ཡིན་པས་ན་འདིའི་སྒོ་ནས་སྐུ་གཟུགས་ལ་ཁྲུས་གསོལ་བར་བྱ་སྟེ།
འདིས་ནི་ལེ་ལོའི་དྲི་མ་མཐའ་དག་སྦྱོང་བར་མཛད་ནས་དག་པར་འགྱུར་ཞིང་། བརྩོན་འགྲུས་ཀྱི་དྲི་བཟང་པོ་ཡིས་བགོས་པར་འགྱུར་བ་སྟེ་དེ་དང་ལྡན་པར་བྱེད་པའི་ཆུ་ཡིན་པས་ན་འདིས་སྐུ་གཟུགས་ལ་ཁྲུས་ལེགས་པར་མཛད་པའི་སོགས་སྔར་བཞིན། དེ་བཞིན་དུ་ཆུ་འདི་ནི་བསམ་གཏན་གྱི་ཕར་ཕྱིན་གྱི་རང་བཞིན་ནམ་ངོ་བོར་གྱུར་པའི་ཆུ་ཡིན་པས་འདིའི་སྒོ་ནས་ཀྱང་སྐུ་གཟུགས་ལ་ཁྲུས་གསོལ་བར་བྱ་སྟེ། འདིས་ནི་རྣམ་གཡེང་གི་དྲི་མ་མ་ལུས་པ་སྦྱོང་ཞིང་དག་པར་མཛད་པ་དང་། བསམ་གཏན་གྱི་ཕར་ཕྱིན་གྱི་དྲིས་བགོས་པ་སྟེ་དེ་དང་ལྡན་པར་བྱེད་པའི་ཆུ་ཡིན་པས་ན་སྐུ་གཟུགས་ལ་ཆུ་འདིས་ཁྲུས་ལེགས་པར་མཛད་པའི་སོགས་སྔ་མ་བཞིན་ནོ། ། དེ་བཞིན་དུ་ཆུ་འདི་ནི་ཤེས་རབ་ཀྱི་རང་བཞིན་དེའི་ངོ་བོར་གྱུར་པའི་ཆུ་ཡིན་པས་ན་འདིའི་སྒོ་ནས་ཀྱང་སྐུ་གཟུགས་ལ་ཁྲུས་གསོལ་བར་བྱ་སྟེ། འདིས་ནི་ཤེས་རབ་འཆལ་པའམ་ཕྱིན་ཅི་ལོག་གི་ཤེས་རབ་ཀྱི་དྲི་མ་ཐམས་ཅད་སྦྱོང་བ་དང་སེལ་བར་མཛད་པའམ་དག་པར་མཛད་ཅིང་། ཤེས་རབ་ཀྱི་དྲི་མ་རྣམ་པར་དག་པ་ཤེས་རབ་བཟང་པོ་དང་ལྡན་པར་བྱེད་པས་འདིར་སྐུ་གཟུགས་ལ་འདི་ཉིད་ཀྱིས་ཁྲུས་ལེགས་པར་མཛད་པའི་སོགས་སྔ་མ་བཞིན། དེ་དག་ནི་ཕར་ཕྱིན་དྲུག་གི་ཚིགས་བཅད་ཀྱི་སྒོ་ནས་ཁྲུས་བྱ་བ་སྟེ་སོ་སོའི་དོན་ནོ། ། དེའི་རྗེས་སུ་ཆུ་བོ་དྲུག་གིས་ཁྲུས་བྱས་པས། །
ཞེས་སོགས་ནི་ཕར་ཕྱིན་དྲུག་པོ་སྤྱིས་བཀྲུ་བ་སྟེ། འདི་དག་གི་དོན་ཡང་བཤད་མ་ཐག་པའི་སྦྱིན་པའི་ཕ་རོལ་ཏུ་ཕྱིན་པ་ལ་སོགས་པ་ཕར་ཕྱིན་དྲུག་གི་ངོ་བོར་གྱུར་པའི་དག་བྱེད་ཆུ་བོ་དྲུག་པོ་དེ་དག་གིས་སྐུ་གཟུགས་ལ་ཁྲུས་གསོལ་བྱས་པས་བདག་སོགས་སེམས་ཅན་ཐམས་ཅད་ཀྱི་ཉོན་མོངས་པ་སེར་སྣ་ལ་སོགས་པ་དྲུག་པོ་དེ་དག་གི་བག་ཆགས་དྲུག་ཀྱང་སྦྱངས་ཤིང་དག་ནས་ནི། གང་ཞིག་སྒྲིབ་གཉིས་སྤངས་པས་ཉེས་པ་གཏན་ནས་མི་མངའ་བའི་སངས་རྒྱས་སུ་འགྱུར་བར་མཛད་ཅིང་། དེ་ནས་ཀྱང་གདུལ་བྱའི་དོན་དུ་སྐུ་ཁྲུས་ལེགས་པར་མཛད་པ་དེ་ལ་ཕྱག་ཀྱང་འཚལ་ཞེས་པ་དང་། དེར་མ་ཟད་སྦྱིན་པའི་ཕར་ཕྱིན་སོགས་དྲུག་གི་ངོ་བོར་གྱུར་པའི་དྲིའི་ཆུ་དྲུག་པོ་དེ་དག་གིས་རྫོགས་པའི་སངས་རྒྱས་སོགས་ཀྱི་རྟེན་ལ་ཁྲུས་གསོལ་བ་བྱས་པས། འགྲོ་བའི་རྒྱུད་ཀྱི་ཕར་ཕྱིན་དྲུག་གི་ལྡོག་ཕྱོགས་ཀྱི་དྲི་མ་རྣམ་པ་དྲུག་པོ་དེ་དག་སྦྱོང་བར་མཛད་པ་དང་། ཤིན་ཏུ་རྒྱ་ཆེ་བའི་ཡོན་ཏན་སེར་སྣ་མེད་པ་སོགས་དྲུག་དང་ལྡན་པའི་སངས་རྒྱས་ཀྱང་ཁྲུས་སོགས་ལེགས་པར་མཛད་པ་ལས་འབྱུང་བས་ན་རྒྱལ་བའི་སྐུ་གཟུགས་སོགས་ལ་ཁྲུས་ཕུལ་བས་སངས་རྒྱས་ལ་ཉེས་པ་མི་མངའ་ཡང་རང་རྒྱུད་ལ་ཚོགས་རྫོགས་པར་འགྱུར་ཞིང་ཕན་ཡོན་དང་ལྡན་པ་ཡིན་ལ། རྒྱུ་མཚན་དེས་ན་དྲི་མ་རྣམ་པ་དྲུག་དག་པ་ཡི་ཡོན་ཏན་དྲུག་ལ་སོགས་པ་སྤངས་རྟོགས་ཀྱི་ཡོན་ཏན་ཐམས་ཅད་དང་ལྡན་པ་རྫོགས་པའི་སངས་རྒྱས་ཐམས་ཅད་ཁྲུས་ཀྱི་མཆོད་པའི་དོན་དུ། བདག་ཅག་རྣམས་ཀྱིས་སངས་རྒྱས་ལ་དད་པའི་སྒོ་ནས་སྐུ་གཟུགས་འདི་དག་ལ་ཁྲུས་བགྱིའོ་ཞེས་པའི་དོན་ནོ། ། དེ་ནས་ལས་ཀྱི་རྡོ་རྗེས་རྟེན་རྣམས་ལ་བུམ་ཆུ་འཐོར་ཞིང་།
དཔོན་སློབ་རྣམས་ཀྱིས་གང་ལ་སེར་སྣ་སོགས་བཀྲ་ཤིས་ཀྱི་ཚིགས་བཅད་བརྗོད་པར་བྱ་བ་ཡིན་ལ། གལ་ཏེ་འདིར་ཁྲུས་གསོལ་བྱ་བར་རིགས་ཀྱི་ཚིགས་བཅད་བརྗོད་པ་ལ་དགོས་པ་ཅི་ཡོད་སྙམ་ན། སྤྱིར་ཁྲུས་དང་བཀྲ་ཤིས་ཀྱི་ཚིགས་བཅད་འབྲེལ་པ་ཅན་དུ་འབྱུང་བ་ཡིན་ཏེ། དཔེར་ན་རྒྱལ་པོ་རྒྱལ་སར་འདོན་པའི་ཚེ་ཡང་། ཐོག་མར་ཁྲུས་གསོལ་ཏེ། དེའི་རྗེས་སུ་བཀྲ་ཤིས་ཀྱི་ཚིགས་བཅད་བརྗོད་པ་བཞིན་དུ་འདིར་ཡང་ཁྲུས་ཀྱི་རྗེས་སུ་བཀྲ་ཤིས་བརྗོད་པ་ཤིན་ཏུ་འབྲེལ་ཆགས་ཤིང་ལེགས་པ་ཡིན་བཤད་ཅིང་། དེར་མ་ཟད་བཀྲ་ཤིས་བརྗོད་མེ་ཏོག་གཏོར་བས་སེམས་ལ་དགའ་བ་སྐྱེ་ཞིང་དེ་ལས་སྡིག་པ་འདག་པ་དང་། སེམས་ལ་མི་དགའ་བ་སྐྱེས་ན་སྡིག་པ་བསོག་ལ། དེས་ན་བཀྲ་ཤིས་ཉིད་སྡིག་པ་དག་བྱེད་ཡིན་ཞིང་ཁྲུས་ཀྱི་དོན་ཚང་བས་བཀྲ་ཤིས་བརྗོད་པའི་སྒོ་ནས་དྲི་མ་བཀྲུ་བར་རིགས་ཏེ། དོན་གསལ་ལས།
གཞན་ཡང་ཇི་ལྟར་ཤེས་པའི་བཀྲ་ཤིས་ཀྱི་ཚིགས་སུ་བཅད་པ་བརྗོད་ཅིང་བཀྲུའོ་ཞེས་གསུངས་པས་སོ། ། དེ་ལྟར་བརྗོད་པའི་བཀྲ་ཤིས་ཀྱི་ཚིགས་བཅད་ཀྱང་། བུ་སྟོན་རིན་པོ་ཆེའི་རབ་གནས་ཀྱི་ཡིག་ཆར། སྟོང་ཆེན་རབ་འཇོམས་དང་། རྨ་བྱ་ཆེན་མོ་གཉིས་ལས་འབྱུང་བའི། འཇིག་རྟེན་འདི་དང་གཞན་དང་མཐོ་རིས་ན། ། རིན་ཆེན་རྨད་བྱུང་རྒྱ་ཆེ་མཆོག་ཡོད་པ། ། ཞེས་སོགས་རྒྱས་པར་གསུངས་པ་དེ་ཉིད་འདྲེན་པར་མཛད་ནས་ཕྱག་ལེན་མཛད་པ་ཞིག་ཡོད་འདུག་ཅིང་། དེ་ལྟར་བྱས་པས་མི་རུང་བ་མ་ཡིན་ཡང་། རང་ལུགས་རྗེ་བཙུན་རིན་པོ་ཆེའི་དོན་གསལ་དུ་འབྱུང་བ་ལྟར་ཡངས་པ་ཅན་གྱི་གྲོང་ཁྱེར་དུ་འཇུག་པའི་མདོ་ནས་བཤད་པའི་བཀྲ་ཤིས་ཀྱི་ཚིགས་བཅད།
གང་ལ་སེར་སྣ་རྣམ་ཆགས་པ། ། ཞེས་སོགས་ཚིགས་བཅད་བཅོ་ལྔ་པོ་འདི་དག་མཛད་པས། དེ་དག་གི་དོན་ཡང་སྟོན་པ་སངས་རྒྱས་གང་གི་ཐུགས་རྒྱུད་ལ་སེར་སྣ་སོགས་ཀྱི་དྲི་མ་མེད་པར་མཛད་པ་ཡིན་ཏེ། སེར་སྣ་དང་རྣམ་པར་ཞེ་འགྲས་པ་དང་ཆགས་པ་རྣམས་བཅོམ་པའི་ཕྱིར་རོ། ། དེས་ན་ཉོན་མོངས་ཀྱི་གནོད་པ་མི་མངའ་སྟེ། ཐུགས་རྒྱུད་ཉེ་བར་ཞི་བའི་ཕྱིར། དེ་ལྟར་སྤངས་པའི་ཡོན་ཏན་དང་ལྡན་པའི་སངས་རྒྱས་དེས་སྦྱིན་བདག་སོགས་བསྒྲུབ་བྱ་ཁྱེད་གནས་སྐབས་སུ་བདེ་བ་དང་། མཐར་ཐུག་ལེགས་པའི་མཆོག་མཛད་པར་འགྱུར་རོ་ཞེས་སྤྲོ་བ་བསྐྱེད་པའོ། ། དེར་མ་ཟད་འདྲེན་པ་སངས་རྒྱས་གང་ཞིག་རིགས་དྲུག་གིས་བསྡུས་པའི་སེམས་ཅན་རྣམས་ཐར་པ་མྱང་འདས་ཐོབ་པར་བྱ་བའི་ཕྱིར་དུ་ལམ་ལ་འཇུག་པར་མཛད་ཅིང་། དེ་རྟོགས་པའི་ཕྱིར་ལུང་གི་དམ་པའི་ཆོས་ཐམས་ཅད་སྟོན་པར་མཛད་པ་དེས་བསྒྲུབ་བྱ་ཁྱེད་རྣམས་གནས་སྐབས་སུ་བདེ་བ་དང་།
མཐར་ཐུག་ལེགས་པའི་མཆོག་མཛད་པར་འགྱུར་རོ་ཞེས་སྤྲོ་བ་བསྐྱེད་པ་དང་། གཞན་ཡང་རྒྱུད་བསླབ་པ་གསུམ་ལྡན་དུ་འཆོས་པར་མཛད་པའི་སྟོན་པ་སངས་རྒྱས་ནི། འགྲོ་བ་རིགས་དྲུག་གི་སེམས་ཅན་རྣམས་ཀྱི་རྟེན་དུ་གྱུར་པ་ཡིན་ཏེ། རིགས་དྲུག་གིས་བསྡུས་པའི་སེམས་ཅན་ཐམས་ཅད་ཀྱི་དོན་མཛད་པའི་ཕྱིར། བདེ་བ་གང་གི་ཟག་མེད་ཀྱི་བདེ་བ་ལ་མངའ་མཛད་པ་དེས་སྦྱིན་བདག་སོགས་བསྒྲུབ་བྱ་ཁྱེད་ལ་སོགས་གོང་ལྟར། དེ་ཉིད་དུ་མ་ཟད་སྲིད་ཞིའི་རྒུད་པ་ལས་སྐྱོབ་པར་མཛད་པའི་སངས་རྒྱས་གང་ཞིག་སེམས་ཅན་ཐམས་ཅད་བདེ་བར་འདོད་པའི་བྱམས་པ་དང་། དམིགས་མེད་ཀྱི་ཐུགས་རྗེས་འགྲོ་བ་རིགས་དྲུག་འདི་དག་ཀུན་ལ་བུ་གཅིག་པ་བཞིན་དུ་རྟག་པར་བསྐྱངས་པའི་བྱམས་བརྩེའི་ཡོན་ཏན་དང་ལྡན་པའི་སངས་རྒྱས་དེས་སྦྱིན་བདག་སོགས་བསྒྲུབ་བྱ་ཁྱེད་རྣམས་ལ་གོང་ལྟར། གཞན་ཡང་སྟོན་པ་སངས་རྒྱས་གང་ཞིག་ནི་རང་དབང་མེད་པར་ལས་ཉོན་གྱི་དབང་གིས་འཁོར་བར་འགྲོ་བའི་སེམས་ཅན་ཀུན་གྱི་རྟེན་ནམ་གནས་སུ་གྱུར་པ་ཡིན་ཏེ། གླིང་མེད་པ་རྣམས་ཀྱི་གླིང་དང་། དཔུང་མེད་པ་རྣམས་ཀྱི་དཔུང་དང་།
གཉེན་མེད་པ་རྣམས་ཀྱི་གཉེན་དུ་གྱུར་པ་ཡིན་པའི་ཕྱིར་རོ། ། དེ་ལྟར་སྐྱོབ་པའི་མཐུ་དང་ལྡན་པའི་སངས་རྒྱས་དེས་སྦྱིན་བདག་སོགས་བསྒྲུབ་བྱ་ཁྱེད་ལ་སྔར་ལྟར། དེར་མ་ཟད་སྟོན་པ་སངས་རྒྱས་གང་ཞིག་ལམ་ལྔ་ལ་སོགས་པའི་ཆོས་ཀུན་མངོན་དུ་གྱུར་ཅིང་། ལམ་དེས་ཐོབ་པའི་སྤངས་པའི་ཆོས་ཀྱང་མངོན་དུ་གྱུར་ལ། དེས་ན་སྟོན་པ་སངས་རྒྱས་དེ་གཙང་བ་ཡིན་ཏེ། དུག་གསུམ་བག་ཆགས་དང་བཅས་པ་སྤངས་པའི་སྒོ་ནས་གཙང་པ་ཡིན་པའི་ཕྱིར་རོ། ། གཞན་ཡང་ཉེས་པ་བཀྲུ་བ་མི་མངའ་བ་ཡིན་ཏེ། ཉེས་པས་གཙང་བར་མཛད་པའི་ཕྱིར་རོ། ། དེ་ལྟར་སྤངས་རྟོགས་ཀྱི་ཡོན་ཏན་དང་ལྡན་པའི་སངས་རྒྱས་དེས་སྦྱིན་བདག་སོགས་བསྒྲུབ་བྱ་ཁྱེད་ལ་གོང་ལྟར། དེ་བཞིན་དུ་སྒྲིབ་པའི་གཡུལ་ལས་རྒྱལ་བའི་དཔའ་བོ་སངས་རྒྱས་ཤཱཀྱ་སེངྒེ་གང་དོན་ལ་དགྱེས་པའི་རང་དོན་ཕུན་ཚོགས་ཆོས་སྐུའི་འབྱོར་པ་དང་ལྡན་པར་གྱུར་ཅིང་།
གཞན་གྱི་དོན་སྒྲུབ་པར་བྱེད་པའི་གཞན་དོན་ཕུན་ཚོགས་གཟུགས་སྐུའི་ཚོགས་ཀྱང་གྲུབ་པའི་སངས་རྒྱས་སྐུ་གཉིས་དང་ལྡན་པ་དེས་སྦྱིན་བདག་སོགས་བསྒྲུབ་བྱ་ཁྱེད་ལ་གོང་ལྟར། དེ་ལྟ་བུའི་གཟུགས་སྐུས་གཞན་དོན་མཛད་ཚུལ་ཡང་ཕྱེ་ནས་སྟོན་པ་ལ། ཟས་གཙང་སྲས་པོ་གང་ཞིག་ལུམ་བིའི་ཆེད་དུ་བྱས་པའི་ཚུལ་དུ་སྐྱེས་པའི་ཚེ་ས་རྣམས་ནི་ནགས་ཚལ་དང་བཅས་པ་རབ་ཏུ་གཡོས་པར་གྱུར་ཅིང་། སེམས་ཅན་ཐམས་ཅད་ཀྱི་ཡིད་རབ་ཏུ་དགའ་བར་བྱེད་པའི་སངས་རྒྱས་དེས་སྦྱིན་བདག་སོགས་བསྒྲུབ་བྱ་ཁྱེད་ལ་གོང་ལྟར། དེ་བཞིན་དུ་སྟོན་པ་འདི་ཉིད་བྱང་ཆུབ་ཀྱི་སྙིང་པོར་རྡོ་རྗེ་གདན་དུ་གཤེགས་པ་ན། སྟོང་གསུམ་གྱི་ས་འདི་དག་རྣམ་པ་དྲུག་ཏུ་གཡོས་པ་སྟེ། ཀུན་ཏུ་གཡོས། ཀུན་ཏུ་རབ་ཏུ་གཡོས། ཀུན་ཏུ་རབ་ཆེར་གཡོས་སོགས་རྣམ་པ་དྲུག་ཏུ་གཡོས་པར་གྱུར་ཅིང་། བདུད་སྡིག་ཅན་འདོད་ཁམས་འདི་སྟོང་པར་གྱུར་ཏོ་སྙམ་དུ་ཡིད་མི་བདེ་བར་གྱུར་པའི་མཐུ་དང་ལྡན་པའི་སངས་རྒྱས་དེས་སྦྱིན་བདག་སོགས་བསྒྲུབ་བྱ་ཁྱེད་ལ་གོང་ལྟར།
གཞན་ཡང་ཝ་ར་ན་སི་སྟེ་འཁོར་མོ་འཇིག་སོགས་ཀྱི་ཡུལ་དུ་ཆོས་ཀྱི་འཁོར་ལོ་བསྐོར་བའི་ཐོག་མར། བདེན་པ་བཞི་རྣམས་སྤྱི་དང་སོ་སོར་གསུངས་ཤིང་། དེ་ལས་ཀུན་ཤེས་ཀོའུ་དི་ན་ཡ་ཀར་མཐོང་ལམ་སྐྱེས་པ་སོགས་ཐུབ་པའི་དབང་པོའི་སྙན་པ་དང་གྲགས་པས་དུས་གསུམ་གང་བར་བྱུང་པ་དེས་སྦྱིན་བདག་སོགས་བསྒྲུབ་བྱ་ཁྱེད་ལ་གོང་ལྟར། གདུལ་བྱ་ལྷ་མི་ཀུན་གྱི་ཡིད་འཕྲོག་པར་མཛད་པའི་སངས་རྒྱས་གང་ཞིག བདག་ཏུ་ལྟ་བའི་མུ་སྟེགས་བྱེད་ཐམས་ཅད་བདག་མེད་པའི་ཆོས་ཀྱིས་ཕམ་པར་མཛད་ཅིང་། གདུལ་བྱའི་ཚོགས་ཀུན་རང་དབང་དུ་མཛད་པའི་སངས་རྒྱས་དེས་སྦྱིན་བདག་སོགས་བསྒྲུབ་བྱ་ཁྱེད་གནས་སྐབས་སུ་བདེ་བ་དང་། མཐར་ཐུག་ལེགས་པའི་མཆོག་མཛད་པར་འགྱུར་རོ། ། ཞེས་སྤྲོ་བ་བསྐྱེད་པའོ། ། རྐང་གཉིས་རྣམས་ཀྱི་མཆོག་སངས་རྒྱས་ཀྱིས་སྦྱིན་བདག་སོགས་བསྒྲུབ་བྱ་ཁྱེད་ལ་གནས་སྐབས་སུ་བདེ་བ་དང་། མཐར་ཐུག་ལེགས་པའི་མཆོག་མཛད་པར་འགྱུར་རོ། །
སྦྱིན་སྲེག་གི་མཆོག་སྦྱིན་བརྒྱ་ལས་བྱུང་བའི་བརྒྱ་བྱིན་དང་ཚངས་པ་ལ་སོགས་པའི་ལྷ་རྣམས་དང་། ས་གསུམ་གྱི་འབྱུང་པོ་ཀུན་གྱི་དགེ་ལེགས་ནི་སྦྱིན་བདག་སོགས་བསྒྲུབ་བྱ་ཁྱེད་ལ་དུས་རྟག་ཏུ་སྦྱིན་པར་གྱུར་ཅིག སངས་རྒྱས་ཀྱི་བསོད་ནམས་དང་ཡེ་ཤེས་ཀྱི་ཚོགས་རྫོགས་པའི་མཐུ་དག་དང་། དཀར་ཕྱོགས་ལ་དགའ་བའི་ལྷ་རྣམས་ཀུན་གྱི་དགེ་བའི་བསམ་པ་ཡིས་སྦྱིན་བདག་སོགས་བསྒྲུབ་བྱ་ཁྱེད་ཀྱི་ཡིད་ལ་འདོད་པའི་དོན་གང་ཡིན་པའི་དོན་དེ་དུས་དེ་རིང་འགྲུབ་པར་གྱུར་ཅིག བསྒྲུབ་བྱ་རྐང་གཉིས་ཁྱེད་ཅག་བདེ་ལེགས་ཤོག རྐང་བཞི་པ་ཁྱེད་ཅག་བདེ་ལེགས་ཤོག རྐང་གཉིས་དང་རྐང་བཞི་པ་ཁྱེད་ཅག་ལམ་ལ་ཕར་འགྲོ་བ་ཡང་བདེ་ལེགས་ཤོག རང་གནས་སུ་ཕྱིར་འོངས་པ་དག་ཀྱང་བདེ་ལེགས་ཤོག ཀྱང་སྒྲས་རང་གནས་སུ་གནས་པ་དག་ཀྱང་བདེ་ལེགས་ཤོག བསྒྲུབ་བྱ་ཁྱེད་ཅག་རྣམས་ཉིན་མོའི་གུང་ན་བདེ་ལེགས་ཐོབ་པ་དང་།
མཚན་གྱི་གུང་གི་དུས་སུ་བདེ་ལེགས་ཤིང་། ཉི་མའི་གུང་སྟེ་ཕྱེད་དང་མཚན་ཕྱེད་ཀྱི་དུས་ལའང་བདེ་ལེགས་ཏེ་མདོར་ན་དུས་ཀུན་ཏུ་བདེ་ལེགས་སུ་གྱུར་ནས་ཡུལ་ཀུན་ཏུ་སྡིག་པས་གོས་པར་མ་གྱུར་ཅིག ཅེས་པའི་དོན་ཡིན་ལ། དེ་ནས་རྟེན་གསར་རྙིང་ཐམས་ཅད་ཐུན་མོང་དུ་ཁྲུས་བྱ་བ་ནི། ལས་ཀྱི་རྡོ་རྗེས་ཐམས་ཅད་ལ་ཁྲུས་གསོལ་བའི་ཚུལ་བྱ་ཞིང་། ཚོགས་པ་རྣམས་ཀྱིས་ཇི་ལྟར་བལྟམས་པ་ཙམ་གྱིས་ནི། ། ཞེས་སོགས་དང་། དེ་བཞིན་གཤེགས་པ་རྣམས་དང་དེ་སྲས་ལ། ། ཞེས་སོགས་ཚིགས་བཅད་གཅིག་དང་། དེ་དག་སྐུ་ལ་སོགས་རྐང་པ་གཉིས་སྔགས་བཅས་བརྗོད་པ་སྟེ།
ཇི་ལྟར་བྱ་ཚུལ་དཀྱུས་ནས་འབྱུང་བ་ལྟར་ཚིག་དོན་རྣམས་གོང་དུ་བསྟན་པ་བཞིན་ནོ། ། འོ་ན་རྟེན་རྙིང་པ་ལ་ཁྲུས་བྱ་བར་རིགས་ཀྱི། གསར་པ་ལ་ཁྲུས་ཀྱང་བྱ་མི་དགོས་ཤིང་། ཁྱད་པར་རྫས་གསུམ་གྱིས་བྱུག་པ་སོགས་བྱས་པ་ལ་དགོས་པ་མེད་དོ་སྙམ་ན། རྟེན་གསར་པ་ལ་སྤྱིར་ཁྲུས་གསོལ་ཡང་བྱ་དགོས་ཏེ། སྐུ་གཟུགས་ལྟ་བུ་ལ་ལྷ་བཟོ་བ་སོགས་ཀྱི་སྡིག་དང་འདྲེས་པའི་རྒྱུ་དང་མི་གཙང་བ་ལས་བྱས་པ་དང་། ཁ་རླངས་ལ་སོགས་པས་འབགས་པ་དང་། གསུང་རབ་ལ་ཡང་ཡིག་མཁན་སོགས་ཀྱིས་འབགས་པ་དང་། ཤོག་སྣག་སོགས་མི་གཙང་བ་ལས་བྱས་པའི་དྲི་མ་མང་དུ་འབྱུང་སྲིད་པས་དེ་དག་སེལ་དགོས་པས་སོ། ། དེ་ལྟར་ཡང་དོན་གསལ་ལས།
དེ་ནས་ལྔ་པ་ཁྲུས་བྱ་བ་ནི། བཟོ་བོ་ལ་སོགས་པས་མི་གཙང་བ་དང་། མ་དག་པའི་དྲི་མ་སྦྱང་དགོས་པ་ཡོད་པ་ཡིན་ཏེ། ཞེས་གསུངས་པ་ཡིན་ནོ། ། རྫས་གསུམ་གྱིས་བྱུག་པ་སོགས་ཀྱི་དགོས་པ་ནི། རྟེན་ལི་མ་ལྟ་བུ་རྙིང་པ་དྲི་མ་ཆེན་པོ་ཆགས་པ་དག་ལ་དྲི་མ་དེ་སྦགས་པའི་ཕྱིར་དུ་མར་ནག་བླུག མར་ནག་གི་དྲི་མི་ཞིམ་པ་དེ་སེལ་བའི་ཕྱིར་དུ་དྲི་བཟང་གི་ཕྱེ་མ་བསྲེས། བང་པའི་དྲི་མ་དེ་དག་པའི་ཕྱིར་དུ་ནྱ་གྲོ་ཏ་ལ་སོགས་པའི་ཁྲུས་ཆབ་ཀྱིས་བྱུགས། དེ་ནས་དེ་དག་ལོང་ཕྱིར་དུ་པིར་སོགས་ཀྱིས་དྲུད་པར་བྱེད་པ་ཞིག་ཡོད་ལ། དེ་ཉིད་འདིར་རྟེན་གསར་པ་ལ་དེ་ལྟ་བུའི་དྲི་ཆེན་པོ་མེད་ཀྱང་ཁྲུས་ཀྱི་ཆོ་ག་ཁ་ཚང་བའི་ཕྱིར་སྦྱར་བ་ཡིན་པར་གསུངས་ཤིང་།
པིར་དུར་བས་བྱེད་པ་ནི་བཀྲ་ཤིས་པའི་རྫས་ཡིན་པའི་རྒྱུ་མཚན་གྱིས་ལེགས་པར་དགོངས་པ་བཤད་པ་ཡིན་ནོ། ། སྤྱི་དོན་དྲུག་པ་རྟེན་བསྐྱེད་པ་ནི། གཞུང་འདི་ཉིད་ལས། རྟེན་རྣམས་ཨ་མྲྀ་ཏས་བསང་། ཤུ་ནྱ་ཏས་རྟེན་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་བླ་མའི་སྐུ་གཙོ་བོ་ཡིན་ན། ཞེས་པ་ནས། དེ་ལྟར་ལྷ་རྣམས་བསྐྱེད་ཚར་བ་དང་། ལྷ་དེ་ཐམས་ཅད་ཀྱི་དཔྲལ་བར་ཟླ་བའི་སྟེང་དུ་ཨོཾ་དཀར་པོ། མགྲིན་པར་པདྨའི་སྟེང་དུ་ཨཱཿདམར་པོ།
ཐུགས་ཁར་ཉི་མའི་སྟེང་དུ་ཧཱུྃ་སྔོན་པོ། ཞེས་བརྗོད་ཅིང་བསམ་ལ་བྱིན་གྱིས་བརླབས་སོ་ཞེས་པའི་བར་ཏེ། དེ་ཡང་ཐོག་མར་རྟེན་རྣམས་ལ་རྒྱུ་སོགས་ལ་ཆགས་པའི་བགེགས་ཀྱི་རིགས་ཡོད་སྲིད་པས་དེ་རྣམས་ཨ་མྲྀ་ཏས་བསྐྲད་ཅིང་བསང་སྟེ། ཨོཾ་ཤུ་ནྱ་ཏ་སོགས་ཀྱིས་རྟེན་རྣམས་མི་དམིགས་པར་སྦྱངས་ནས། རྟེན་སོགས་མི་དམིགས་པ་སྟོང་པ་ཉིད་དེ་ཉིད་ཀྱི་ངང་ལས་རྟེན་རྣམས་ལྷར་བསྐྱེད་པ་སྟེ། སྔགས་གཉིས་པོ་དེའི་སྔགས་དོན་ནི། རྡོ་རྗེ་བདུད་རྩི་འཁྱིལ་པ་སྣུན་སྣུན་ཞེས་པ་དང་པོའི་དོན་དང་། ཕྱི་མའི་ཤུ་ནྱ་ཏ་ནི་སྟོང་པ་ཉིད། ཛྙཱ་ན་ནི་ཡེ་ཤེས། བཛྲ་ནི་རྡོ་རྗེ།
སྭ་བྷ་ཝ་ནི་རང་བཞིན། ཨཏྨ་ཀོ྅་ཧཾ་ནི་བདག་ཉིད་ངའོ་ཞེས་པ་སྟེ། སྟོང་ཉིད་ཡེ་ཤེས་རྡོ་རྗེའི་རང་བཞིན་ངའོ་ཞེས་པའི་དོན་ནོ། ། དེ་ལྟར་སྟོང་པར་སྦྱངས་ནས་རྟེན་དེ་ཉིད་བླ་མའི་སྐུ་གཟུགས་ཡིན་ན། གདན་ཐུན་མོང་པ་པདྨ་དང་ཉི་མ། ཀྱཻ་རྡོར་གྱི་ཐུན་མོང་མ་ཡིན་པའི་གདན་བདུད་བཞི་བརྩེགས་པའི་སྟེང་དུ་ཡི་གེ་འབྲུ་གསུམ་ལས་རྡོ་རྗེ་འབྲུ་གསུམ་གྱིས་མཚན་པ་དེ་ཡོངས་སུ་གྱུར་པ་ལས་རྡོ་རྗེ་འཆང་ཀྱཻ་རྡོ་རྗེ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་ཡུམ་དང་བཅས་པ་སོགས་གཞུང་འདི་ཉིད་ནས་འབྱུང་བ་བཞིན་བསྐྱེད། དེ་ཡང་བླ་མའི་སྐུ་མང་དུ་ཡོད་ན་དེའི་གྲངས་དང་མཉམ་པའི་རྡོ་རྗེ་འཆང་ཀྱཻ་རྡོ་རྗེ་ཞེས་སོགས་བསྐྱེད་དགོས་ལ། ཡང་མཆོད་རྟེན་ཡིན་ན། པད་ཉིའི་གདན་གྱི་སྟེང་དུ་རྣམ་སྣང་གི་ས་བོན་བྷྲུཾ་ལས་དེའི་ཕྱག་མཚན་འཁོར་ལོ་ས་བོན་དེ་ཉིད་ཀྱིས་མཚན་པ། དེ་ཡོངས་སུ་གྱུར་པ་ལས་རྣམ་པར་སྣང་མཛད་ཀྱཻ་རྡོ་རྗེ་ཡབ་ཡུམ་བཅས་དཀྱུས་ནས་འབྱུང་བ་བཞིན་བསྐྱེད།
དེ་ཉིད་འོད་དུ་ཞུ་བ་ལས་རིན་པོ་ཆེའི་མཆོད་རྟེན་བདེ་གཤེགས་མཆོད་རྟེན་བརྒྱད་པོ་སོ་སོའི་དབྱིབས་དང་ཚད་སོགས་རྒྱས་པར་བརྗོད་པའམ། བསྡུས་པ་ཚད་དང་མཚན་ཉིད་རྒྱན་ལ་སོགས་པ་ཡོངས་སུ་རྫོགས་པར་གྱུར་ཅེས་བརྗོད་ཀྱང་རུང་ཞིང་དེ་ལྟ་བུའི་མཆོད་རྟེན་གྱི་བུམ་པའི་ནང་དུ་པད་ཉིའི་གདན་ལྔའི་སྟེང་དུ་སོ་སོའི་དབུས་སུ་རྣམ་སྣང་སོགས། སོ་སོའི་ས་བོན་དང་ཕྱག་མཚན་ལས་རིགས་ལྔ་སོ་སོ་ཡབ་ཡུམ་དང་བཅས་པ་སོགས་དཀྱུས་ནས་འབྱུང་བ་ལྟར་བསྐྱེད་པ་ཡིན་ལ། འདི་ལ་རྗེ་རྡོ་རྗེ་འཆང་ཀུན་དགའ་བཟང་པོའི་གསུང་རྒྱུན་ཟིན་བྲིས་འགའ་ལས་རྒྱུད་སྡེ་བཞི་པོ་གང་གི་སྒོ་ནས་རབ་གནས་བྱེད་ཀྱང་། མཆོད་རྟེན་དང་གཙུག་ལག་ཁང་། ཁང་བཟང་རྣམས་ལ་དང་པོ་ཡོ་ག་ནས་ཀྱི་རྣམ་སྣང་དུ་བསྐྱེད། ཕྱིས་བུམ་པ་སོགས་ཀྱི་ནང་དུའང་ཡོ་ག་ནས་བཤད་པའི་རིགས་ལྔ་དེ་ཉིད་བསྐྱེད་དགོས་ལ་ཞེས་ཀྱང་འབྱུང་ལ། ཆོས་ཀྱི་པོ་ཏི་སོགས་ནི་རྨ་བྱས་བཏེགས་པའི་ཁྲི་སྟེང་དུ་པད་ཉིའི་གདན་ལ་འོད་དཔག་མེད་ཀྱི་ས་བོན་ཡི་གེ་ཛྲིཾ་དང་ཕྱག་མཚན་པདྨ་ཡི་གེ་དེས་མཚན་པ་ལས་འོད་དཔག་མེད་ཀྱཻ་རྡོ་རྗེར་བསྐྱེད་ཅིང་། ཡང་རྒྱུད་འོག་མ་ལ་བརྟེན་པ་ཡིན་ན་ཧྲཱིཿལས་པདྨ་འདབ་མ་བཅུ་དྲུག་པ་ཧྲིཿས་མཚན་པ་ལས་འོད་དཔག་མེད་ཕྱག་མཉམ་བཞག་སྟེང་ན་པདྨ་འདབ་མ་བཅུ་དྲུག་པ་འཛིན་པའི་སྐུ་ཅན་དུ་བསྐྱེད་པར་ཡང་བཤད་དོ། ། ལྷ་ཁང་དང་གཙུག་ལག་ཁང་སོགས་གོང་ལྟར་རྣམ་སྣང་བསྐྱེད་པ་ཞུ་བ་ལས་ལྷ་ཁང་སོགས་སུ་གྱུར་པའི་ནང་དུ་གདན་ལྔའི་སྟེང་དུ་རིགས་ལྔ་མཆོད་རྟེན་བསྐྱེད་དེ།
དེ་ནས་དགེ་འདུན་གྱི་སྡེ་སོགས་འཕེལ་བའི་ཕྱིར་གཙུག་ལག་ཁང་དེའི་བྱང་ཤར་དུ་རྡོ་རྗེ་ནག་པོ་ཆེན་པོ་སོགས་ཆོས་སྐྱོང་རྣམས་དང་། ཤར་ལྷོར་རྣམ་ཐོས་སྲས། ཛམྦྷ་ལ། ནོར་རྒྱུན་མ། དབྱུག་གུ་མ་མཆེད་གསུམ་སོགས་ནོར་ལྷ་རྣམས་བསྐྱེད་པར་ཡང་བཤད་པ་ཡིན་ཞིང་། རྡོ་རྗེ་སོགས་ཕྱག་མཚན་རྣམས་མི་བསྐྱོད་པའི་ས་བོན་ཡི་གེ་ཧཱུྃ་ལས་མི་བསྐྱོད་པའི་ཕྱག་མཚན་རྡོ་རྗེ་ཧཱུྃ་གིས་མཚན་པ་ལས་མི་བསྐྱོད་པ་ཀྱཻ་རྡོ་རྗེར་བསྐྱེད་ཅིང་། ཁང་བཟང་དང་། རྟ་བབས་དང་། ལྗོན་ཤིང་དང་། རྡོ་རིང་དང་།
ཆུ་མིག་དང་། ཁྲོན་པ་ལ་སོགས་པ་རྣམས་ནི་རྣམ་སྣང་ཀྱཻ་རྡོ་རྗེར་བསྐྱེད་པ་ཡིན་ལ། རྟ་བབས་དང་ཆུ་མིག་ལ་སོགས་པ་འདི་དག་ཀྱང་གཙུག་ལག་ཁང་གི་མཐའ་བསྐོར་དུ་མཛེས་བྱེད་དུ་བཀོད་པའི་རྟ་བབས་ལ་སོགས་པ་ཡིན་གྱི། རྒྱལ་པོའི་སྡུམ་རར་འབྱུང་བའི་ཆུ་མིག་དང་ཁྲོན་པ་ལ་སོགས་པ་ལ་ནི་རབ་གནས་ཀྱི་ཆོ་ག་འདི་དག་བྱ་མི་དགོས་ལ། ཀྲི་ཡ་སམ་ཀྲ་ཧ་ནས་བཤད་པའི་རབ་གནས་ཀྱི་ཆོ་ག་ཆུང་ངུ་ཞིག་བཤད་པ། བུ་སྟོན་རིན་པོ་ཆེས་རབ་གནས་ཀྱི་ཡི་གེར་བཀོད་སྣང་བ་དེས་ཆོག་པར་བཤད་ལ། ཐུབ་པའི་སྐུ་གཟུགས་ནི། སེང་གེའི་ཁྲི་པད་ཟླའི་གདན་ལ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ཡོངས་སུ་གྱུར་པ་ལས་བསྐྱེད་ཚུལ་དཀྱུས་ནས་འབྱུང་བ་བཞིན་ཏེ། སྒྲུབ་ཐབས་རྒྱ་མཚོའི་ཐུབ་པ་རྡོ་རྗེ་གདན་གྱི་སྒྲུབ་ཐབས་ལས་ཧཱུྃ་དང་རྡོ་རྗེ་ལས་བསྐྱེད་པར་བཤད་པ་ལྟར་ཡིན་ནོ། ། རྡོ་རྗེ་འཆང་གི་སྐུ་གཟུགས་དང་རྡོ་རྗེ་སེམས་དཔའ་ཡང་དཀྱུས་ནས་འབྱུང་བ་བཞིན་ཏེ།
དེས་ན་ལྷའི་རྣལ་འབྱོར་གང་ལ་བརྟེན་ནས་རབ་གནས་བྱེད་ཀྱང་། ཐུབ་པའི་སྐུ་དང་། རྡོ་རྗེ་འཆང་། རྡོ་རྗེ་སེམས་དཔའ་གསུམ་ལ་དེ་དང་དེར་བསྐྱེད་པས་ཆོག་གི་རིགས་ལྔ་སོགས་སུ་བསྐྱེད་ཆོག་བསྒྱུར་མི་དགོས་པར་བཤད་ཅིང་། གནས་བརྟན་བཅུ་དྲུག་ཀྱང་བླ་མའི་ཁོངས་སུ་འདུ་བས་ན་དེ་དག་དང་གྲུབ་ཆེན་བརྒྱད་ཅུ་སོགས་བརྒྱུད་པའི་བླ་མ་རྣམས་ཀྱི་སྐུ་གཟུགས་ནི་དེ་དག་ཏུ་བསྐྱེད་པས་མི་ཆོག་གི་གོང་ལྟར་རྡོ་རྗེ་འཆང་ཀྱཻ་རྡོ་རྗེའམ་རྡོ་རྗེ་སེམས་དཔར་བསྐྱེད་ཅིང་། དེ་དག་ཀྱང་སོ་སོའི་གྲངས་དང་མཉམ་པར་བསྐྱེད་དགོས་པར་གསུངས་སོ། ། གཞན་བྲིས་སྐུའི་རིགས་ལ་ཡི་དམ་གྱི་བྲིས་སྐུ་རྣམས་གཙོ་འཁོར་སོ་སོའི་ཕྱག་མཚན་དང་ས་བོན་ལས་སོ་སོའི་རྣམ་པ་ཅན་དུ་བསྐྱེད་པའམ། གཙོ་བོར་ཐམས་ཅད་རྡོ་རྗེ་འཆང་དང་ཀྱཻ་རྡོ་རྗེར་བསྐྱེད་པ་གང་བདེ་དང་། ཐུན་མོང་མ་ཡིན་པའི་ཆོས་སྐྱོང་རྒྱུད་སྡེ་ནས་གསུངས་པ་རྣམས་གཏོར་ཆོག་ནས་འབྱུང་བའི་བསྐྱེད་ཆོག་ལྟར་དང་། ཐུན་མོང་བ་རྣམས་མི་བསྐྱོད་པ་ཀྱཻ་རྡོ་རྗེ་ཡབ་ཡུམ་དུ་བསྐྱེད་དགོས་པ་སོགས་དཀྱུས་བཞིན་ལས་རྒྱུད་སྡེ་འོག་མ་ལ་བརྟེན་པའི་ཚེ་ཡུམ་ཡོད་མེད་ཀྱི་འདོར་ལེན་གཅེས་སོ། །
དཀྱིལ་འཁོར་ལ་སྲུང་འཁོར་དང་། དུད་ཁྲོད་སོགས་ཡོད་མེད་ཀྱི་ཁྱད་པར་ཕྱེ་བའི་སྒོ་ནས་བསྐྱེད་པའི་ཚུལ་དཀྱུས་ལྟར་ཡིན་ཞིང་། འཇིག་རྟེན་པའི་ལྷ་གཞི་བདག་སོགས་བྲིས་པ་དང་། གོ་ཁྲབ་སོགས་ལྷར་བསྐྱེད་མི་དགོས་པའི་རིགས་ཀྱང་དཀྱུས་ནས་འབྱུང་བ་བཞིན་ངེས་པ་གལ་ཆེའོ། ། བསྲུང་བ་འཁོར་ལོ་སྔགས་ཅན་དང་། སྐུ་བྲིས་པ་རྣམས་རྣམ་སྣང་དུ་བསྐྱེད་པ་ཞུ་བ་ལས་འཁོར་ལོར་གྱུར་པའི་ནང་དུ་ཡིག་འབྲུ་རྣམས་ཛྲིཾ་ལས་པདྨ་ཛྲིཾ་གིས་མཚན་པ་ལས་འོད་དཔག་མེད་དང་། སྐུ་རྣམས་འབྲུ་གསུམ་ལས་རྡོ་རྗེ་འབྲུ་གསུམ་གྱིས་མཚན་པ་ལས་རྡོ་རྗེ་འཆང་ཀྱཻ་རྡོ་རྗེར་བསྐྱེད་པ་སོགས་དཀྱུས་བཞིན་ཏེ། འདི་དག་ནི་ཀྱཻ་རྡོ་རྗེ་ལ་བརྟེན་པའི་དབང་དུ་བྱས་པ་ཡིན་ལ། གཞན་རྒྱུད་སྡེ་གང་གི་ལྷའི་རྣལ་འབྱོར་ལ་བརྟེན་པའི་ཚེ་དེ་དང་དེའི་གཙོ་བོ་དང་མཐུན་པར་རྟེན་གྱི་གཙོ་བོ་བསྐྱེད་ཚུལ་རིགས་འགྲེ་སྐབས་ཐོབ་དང་བསྟུན་ནས་རྣམ་དཔྱོད་ཀྱིས་དཔྱད་དེ་རྟེན་རྣམས་ལྷར་བསྐྱེད་ཚུལ་ཤེས་པར་བྱའོ། ། དེ་ལྟར་བསྐྱེད་ནས་ལྷ་བསྐྱེད་ཆོག་བྱས་པ་དེ་ཐམས་ཅད་ཀྱི་དཔྲལ་བའི་གནས་སུ་ཟླ་བའི་གདན་དང་།
དེའི་སྟེང་དུ་སངས་རྒྱས་ཐམས་ཅད་ཀྱི་སྐུའི་ངོ་བོ་ཨོཾ་ཡིག་ཁ་དོག་དཀར་པོ། མགྲིན་པའི་གནས་སུ་གདན་པདྨ། དེའི་སྟེང་དུ་སངས་རྒྱས་ཐམས་ཅད་ཀྱི་གསུང་གི་ངོ་བོ་ཨཱཿཡིག་ཁ་དོག་དམར་པོ། ཐུགས་ཁའི་གནས་སུ་གདན་ཉི་མ། དེའི་སྟེང་དུ་སངས་རྒྱས་ཐམས་ཅད་ཀྱི་ཐུགས་ཀྱི་ངོ་བོ་ཧཱུྃ་ཡིག་ཁ་དོག་སྔོན་པོ་ཞེས་དཀྱུས་ནས་འབྱུང་བ་བཞིན་ངག་ཏུ་བརྗོད་ཅིང་ཡིད་ལ་བསམ་ནས་བྱིན་གྱིས་བརླབས་སོ།། །། སྤྱི་དོན་བདུན་པ་ཡེ་ཤེས་པ་སྤྱན་དྲངས་ཤིང་དགུག་གཞུག་བྱ་བ་ལ་གསུམ་སྟེ། སྤྱན་དྲངས་པ་དངོས། བགེགས་བསྐྲད་ཅིང་མཆོད་པ། དགུག་གཞུག་བྱ་བའོ། ། དང་པོ་ནི།
གཞུང་འདི་ཉིད་ལས། དཔོན་སློབ་རྣམས་ཀྱིས་རྡོར་དྲིལ་དང་། སློབ་དཔོན་གྱིས་སྤོས་བཟུང་ལ་ཞེས་པ་ནས། ཨོཾ་བྷ་ག་ཝན་མཧཱ་ཀ་རུ་ཎི་ཀ་ཏྲི་ཤྱ་ཧོཿས་མ་ཡ་སཏྭཾ། ཞེས་བརྗོད་ལ་སྤྱན་དྲངས་ནས་སྤོས་བཞག་ཅེས་པའི་བར་ཏེ། དེ་ཡང་རང་ཉིད་ཡི་དམ་གྱི་ལྷར་གསལ་བའི་སྙིང་ཁ་ནས་འོད་ཟེར་ལྕགས་ཀྱུ་ལྟ་བུ་དཔག་ཏུ་མེད་པར་འཕྲོས། འོག་མིན་ནས་ཡེ་ཤེས་སེམས་དཔའི་དཀྱིལ་འཁོར་གྱི་ལྷ་ཚོགས་ལ་སངས་རྒྱས་དང་བྱང་ཆུབ་སེམས་དཔའི་ཚོགས་བསམ་གྱིས་མི་ཁྱབ་པས་བསྐོར་བ་སྤྱན་དྲངས་པར་བསམ་ལ་ངག་ཏུ། ཨོཾ་བཛྲ་ས་ཡ་ཛཿཞེས་བརྗོད་ཅིང་རྡོ་རྗེ་བསྡུ་བའི་ཕྱག་རྒྱ་དང་བཅས་སྤྱན་དྲངས། དེ་ནས་དཔོན་སློབ་ཀུན་གྱིས་རྡོ་དྲིལ་དང་། སློབ་དཔོན་གྱིས་རྡོ་རྗེ་དང་བཅས་སྤོས་བཟུང་ལ།
མ་ལུས་སེམས་ཅན་ཀུན་གྱི་མགོན་གྱུར་ཅིང་། ། ཞེས་སོགས་ཚིགས་བཅད་རྣམས་དྲིལ་བུ་བཅད་གཏུབས་སུ་དཀྲོལ་ཞིང་བརྗོད་པ་སྟེ། དེ་ཡང་ཚིགས་བཅད་བསྡུས་པ། འབྲིང་དང་། རྒྱས་པའི་སྤྱན་དྲངས་པ་གསུམ་ལས། དང་པོ་ནི། མ་ག་ཏ་བཟང་མོའི་རྟོགས་བརྗོད་ནས་འབྱུང་བ་སློབ་དཔོན་སངས་རྒྱས་གསང་བས་རྣམ་འཇོམས་ཀྱི་དཀྱིལ་ཆོག་དང་། སློབ་དཔོན་དཔའ་བོ་རྡོ་རྗེའི་དཀྱིལ་ཆོག་རིན་ཆེན་འབར་བ་རྣམས་སུ་སྦྱར་ནས་གསུངས་པ་ལྟར་གྱི། མ་ལུས་ཞེས་སོགས་ཀྱི་ཚིགས་བཅད་གཅིག་སྟེ། དེའི་དོན་ཡང་སྙིང་རྗེའི་སྒོ་ནས་རིགས་དྲུག་གི་སེམས་ཅན་མ་ལུས་པའི་མགོན་དུ་གྱུར་ཅིང་།
ཤེས་རབ་ཀྱི་སྒོ་ནས་ལྷའི་བུའི་བདུད་སོགས་བདུད་སྡེའི་དཔུང་དང་བཅས་པ་མི་ཟད་པ་འཇོམས་པ་མཛད་པའི་ལྷ། ཡེ་ཤེས་ཀྱི་སྒོ་ནས་དངོས་པོ་རྣམས་ཀྱི་གནས་ལུགས་ཇི་ལྟ་བ་དང་སྣང་ཚུལ་ཇི་སྙེད་པ་ཀུན་མ་ལུས་པ་ཇི་ལྟ་བ་བཞིན་མཁྱེན་པར་གྱུར་པའི་སངས་རྒྱས་བཅོམ་ལྡན་འདས་འཁོར་བྱང་ཆུབ་སེམས་དཔའི་ཚོགས་དང་བཅས་པ་སྤྱན་འདྲེན་གྱི་གནས་འདིར་གཤེགས་སུ་གསོལ་ཞེས་པ་ཡིན་ལ། གཉིས་པ་འབྲིང་པོ་ནི། དེའི་སྟེང་དུ་བཅོམ་ལྡན་ཞེས་སོགས་ཚིགས་བཅད་གཉིས་བྱ་སྟེ།

དེ་ཡང་སངས་རྒྱས་བཅོམ་ལྡན་འདས་ནི། དུས་ཀྱི་ཁྱད་པར་བསྐལ་པ་བགྲང་བ་ལས་འདས་པའི་གྲངས་མེད་པ་དུ་མའམ། གྲངས་ཀྱི་གནས་གཞན་དྲུག་ཅུར་ཕྱིན་པའི་ཐ་མ་གྲངས་མེད་པ་དུ་མ་རུ། ཀུན་སློང་གི་ཁྱད་པར་འགྲོ་བ་རྣམས་ལ་ཐུགས་བརྩེ་བའི་ཕྱིར། དམིགས་མེད་ཀྱི་ཐུགས་རྗེས་རྣམ་པར་སྦྱོང་ཞིང་། སྔོན་སློབ་པའི་གནས་སྐབས་སུ་སྨོན་ལམ་རྒྱ་ཆེན་པོ་བཏབ་པའི་འབྲས་བུ་སྐུ་གསུམ་ཐོབ་འདོད་ཀྱི་དགོངས་པ་ཡོངས་སུ་རྫོགས་པ་བཅོམ་ལྡན་འདས་ཁྱེད་ཀྱི་ཐུགས་བཞེད་འགྲོ་བའི་དོན་མཛད་པའི་དུས་འདི་ལགས་ན་རྒྱུ་མཚན་དེའི་ཕྱིར་ཆོས་དབྱིངས་རང་བཞིན་གྱིས་ལྷུན་གྲུབ་ཕོ་བྲང་འོག་མིན་ནས། སྐུ་རྫུ་འཕྲུལ་གྱི་ཆོ་འཕྲུལ། གསུང་བརྗོད་པའི་ཆོ་འཕྲུལ། ཐུགས་ཀུན་ཆུབ་པའི་ཆོ་འཕྲུལ་ཏེ་ཆོ་འཕྲུལ་གསུམ་གྱིས་བསྡུས་པའི་ཆོ་འཕྲུལ་གྱི་བྱིན་གྱིས་བརླབས་པ་སྣ་ཚོགས་སྟོན་པར་མཛད་ཅིང་། རིགས་དྲུག་གིས་བསྡུས་པའི་མཐའ་ཡས་པའི་སེམས་ཅན་གྱི་ཚོགས་རྣམས་སྡུག་བསྔལ་གྱི་རྒྱ་མཚོ་ལས་བསྒྲལ་བའི་ཕྱིར། སྒྲིབ་གཉིས་ཡོངས་སུ་དག་པའི་སངས་རྒྱས་འཁོར་དང་བཅས་ཏེ་གཤེགས་སུ་གསོལ་ཞེས་པའོ། །
གསུམ་པ་ནི། དེ་དག་གི་སྟེང་དུ་རབ་གནས་ཀྱི་རྒྱུད་ནས་འབྱུང་བའི། ཆོས་རྣམས་ཀུན་གྱི་དབང་ཕྱུག་གཙོ། ། ཞེས་སོགས་ཚིགས་བཅད་བཞི་སྟེ། ཚིག་དོན་ནི། ཕྱི་ནང་གིས་བསྡུས་པའི་ཆོས་ཀུན་ལ་དབང་བསྒྱུར་བའི་དབང་ཕྱུག་གི་གཙོ་བོ་སྐུ་མདོག་བཙོ་མའི་གསེར་གྱི་མདོག་ལྟར་དྲི་མ་མེད་ཅིང་། ཉི་མ་སྟོང་ལས་ལྷག་པའི་འོད་འབར་བའི་གཟི་བརྗིད་ཆེ་བ་དེ་ལ་སྒྲུབ་པ་པོ་དད་པའི་སྒོ་ནས་སྤྱན་ནི་དྲང་བར་བགྱིའོ། ། གཟུང་འཛིན་གྱི་སྤྲོས་པ་ཐམས་ཅད་ཉེ་བར་ཞི་ཞིང་། དམིགས་མེད་ཀྱི་ཐུགས་རྗེ་ཆེན་པོ་དང་ལྡན་པའི་ལུས་ངག་དུལ་ཞིང་ཡིད་བསམ་གཏན་གྱི་ས་ལ་བཞུགས་པ། འདག་བྱ་ཆོས་དང་དག་བྱེད་ཡེ་ཤེས་གཉིས་ཆར་ལ་ཆགས་པ་དང་བྲལ་བ།
ཡུལ་དུས་ཀུན་ཏུ་མི་ཟད་པའི་ནུས་མཐུ་དང་ལྡན་པ་ཁྱེད་ནི་ཚུར་སྤྱོན་ཚུར་སྤྱོན། སུ་ཞིག་སྤྱོན་ན་སྒྲིབ་པ་གཉིས་ཞི་བའི་བདག་ཉིད་ཀྱི་ལྷའོ། ། སྒོ་གསུམ་གྱི་མི་མཐུན་ཕྱོགས་ཐུབ་པའི་སྐྱེས་བུ་མཆོག་ཡིན་པས་ན་སྐྱེས་མཆོག ཤེས་བྱ་ཐམས་ཅད་མཁྱེན་པས་ན་ཐམས་ཅད་མཁྱེན་པ་རྣམས་སོ། ། བྱོན་ནས་ཇི་ལྟར་བྱ་ན། རྒྱུད་ལས་གསུངས་པའི་བསྐྱེད་ཚུལ་ཇི་ལྟ་བ་བཞིན་དུ་ཤིན་ཏུ་ལེགས་པར་བྱས་པའི་ལྷའི་གཟུགས་བརྙན་དེ། ཡེ་ཤེས་པ་ཞུགས་ནས་དབྱེར་མེད་དུ་གྱུར་པ་འདི་མཆོད་པའི་འོས་སུ་བཟང་བ་དམ་ཚིག་པ་བྱིན་བརླབ་པའི་ཕྱིར་ནི་གཤེགས་སུ་གསོལ་བ། སྤྱན་དྲངས་པའི་གནས་འདིར་ནི་དམ་ཚིག་པའི་གཟུགས་བརྙན་དང་ལྷན་ཅིག་ཏུ་འགྲོ་བ་སེམས་ཅན་གྱི་དོན་དུ་བཞུགས་ནས་ཀྱང་གནས་སྐབས་སུ་ནད་མེད་པ་དང་། ཚེ་རིང་བ་དང་། དབང་ཕྱུག་ཕུན་སུམ་ཚོགས་པ་དང་།
མཐར་ཐུག་ལེགས་པའི་མཆོག་སངས་རྒྱས་ཀྱི་གོ་འཕང་རྣམས་ལེགས་པར་བསྩལ་དུ་གསོལ། ཞེས་པའོ། ། དེ་ནས་སྔགས་ཀྱིས་སྤྱན་དྲངས་པ་ནི། ཛཿཧཱུྃ་བཾ་ཧོཿཞེས་སོགས་ཏེ་སྔགས་དོན་ནི། ཛཿཧཱུྃ་བཾ་ཧོཿཞེས་པ་གཉིས་སུ་མེད་པ། བྷ་ག་ཝན་ནི་བཅོམ་ལྡན་འདས། མཧཱ་ཀ་རུ་ཎི་ཀ་ཐུགས་རྗེ་ཆེན་པོ་ཅན། ཏྲི་ཤྱ་ཧོ་ནི་གཟིགས་ཤིག་གམ། རྒྱས་པར་ཚུར་སྤྱོན་ཞེས་པའོ། ། ས་མ་ཡ་སཏྭཾ་ནི་དམ་ཚིག་པ་ཁྱེད་ཅེས་པའི་དོན་ནོ། །
གཉིས་པ་བགེགས་བསྐྲད་ཅིང་མཆོད་པ་ལ་བགེགས་བསྐྲད་པ་དང་མཆོད་པ་གཉིས། དང་པོ་ནི། གཞུང་འདི་ཉིད་ལས། ངག་ཏུ་ཡེ་ཤེས་སེམས་དཔའི་ཕྱི་བཞིན་དུ་འབྲངས་ནས་ཞེས་པ་ནས། གུ་གུལ་གྱིས་བདུག་ཅིང་། དྲིལ་སིལ་རོལ་མོ་དྲག་ཏུ་བྱ། ཞེས་པའི་བར་ཏེ། དེ་ལ་ཐོག་མར་བསྐྲོད་རྒྱུའི་བགེགས་ནི། སྤྱན་དྲངས་པའི་ཡེ་ཤེས་སེམས་དཔའི་ཚོགས་ནམ་མཁར་བཞུགས་པ་རྣམས་ཀྱི་ཕྱི་བཞིན་དུ་འབྲངས་ནས་བདེ་བར་གཤེགས་པའི་རྟེན་རབ་ཏུ་གནས་པར་བྱེད་པ་ལ་བར་དུ་གཅོད་པར་བྱེད་པའི་གདོན་བགེགས་ཀྱི་ཚོགས་གང་ཡིན་པ་རྣམས་ཏེ། འདི་དག་མ་བསྐྲད་ན་གོང་དུ་བགེགས་སྦྱངས་ཟིན་པས་སྔར་ཡོད་པའི་བགེགས་ཀྱི་བར་ཆད་མི་འབྱུང་ཡང་།
གསར་དུ་ལྷགས་པ་དག་གིས་བར་ཆད་རྩོམ་པར་འགྱུར་བ་སྲིད་པས་སོ། ། ཚུལ་ཇི་ལྟར་དུ་བསྐྲོད་ན། ཕྱིས་འབྲངས་ཀྱི་བགེགས་ཁྱེད་རྣམས་ས་ཕྱོགས་འདིར་མ་གནས་པར་གཞན་དུ་སོང་ཞིག་ཅེས་པ་དང་། དཀྱིལ་འཁོར་སྒྲུབ་མཆོད་དང་རབ་གནས་ཀྱི་ཚེ་བགེགས་བསང་བ་སོགས་ལས་ཐམས་ཅད་བྱེད་པ་ཁྲོ་བོ་བདུད་རྩི་འཁྱིལ་པའི་སྔགས་ཨ་མྲྀ་ཏ་ངག་ཏུ་བཟླ་ཞིང་། བགེགས་འཇོམས་པའི་རྫས་ཡུངས་ཀར་གྱིས་རྟེན་ལ་བྲབ། གུ་གུལ་གྱི་དུད་པས་བདུག་ཅིང་། དྲིལ་སིལ་སོགས་རོལ་མོ་དྲག་ཏུ་བྱས་ཏེ། ཡིད་ཀྱིས་བགེགས་རྣམས་གཞན་དུ་བྲོས་པར་བསམ་པ་སྟེ་སྔགས་རྫས་ཏིང་ངེ་འཛིན་སོགས་ཀྱི་སྒོ་ནས་བསྐྲད་པར་བྱ་བའོ། ། བགེགས་བསྐྲད་པ་འདི་དོན་གསལ་ལས་སྟ་གོན་གྱི་དུས་སུ་མ་གསུངས་ཀྱང་། རྗེ་བཙུན་རྩེ་མོའི་རབ་གནས་བཟང་དྲུག་དང་།
རྗེ་བཙུན་ཀུན་དགའ་བཟང་པོའི་གསང་བ་འདུས་པའི་རབ་གནས་བཀྲ་ཤིས་རྒྱ་མཚོར་སྟ་གོན་གྱི་ཚེ་ཡང་བཤད་ཅིང་། ཀུན་མཁྱེན་ཆེན་པོས་ཀྱཻ་རྡོ་རྗེའི་རབ་གནས་དགེ་ལེགས་རྒྱ་མཚོ་སོགས་ལས་དངོས་གཞིའི་ཚེ་བཤད་པ་བཞིན་འདི་ཉིད་དུ་ཡང་མཛད་པ་ནི་ཤིན་ཏུ་ལེགས་པའི་ཕྱག་ལེན་ཡིན་ནོ། ། གཉིས་པ་མཆོད་པ་ལ། མཆོད་ཡོན་འབུལ་བ། ཁྲུས་གསོལ་བ། གདན་འབུལ་བ། མཆོད་པ་དངོས་དང་བཞི་ལས། དང་པོ་ནི། གཞུང་འདི་ཉིད་ལས། དེ་ནས་མཆོད་པ་ནི་ཞེས་པ་ནས།
ཞེས་པས་མཆོད་ཡོན་དང་ཞེས་པའི་བར་ཏེ། དེ་ཡང་དེ་ལྟར་སྤྱན་དྲངས་ནས་ནམ་མཁར་བཞུགས་པའི་ཡེ་ཤེས་པ་སངས་རྒྱས་བཅོམ་ལྡན་འདས་ཁྱེད་རྣམས་ས་ཕྱོགས་འདིར་བྱོན་པ་ནི་བདག་སོགས་ཡོན་བདག་དང་བཅས་པའི་འགྲོ་བ་ཐམས་ཅད་ལ་ཤིན་ཏུ་ལེགས་ཤིང་བཀའ་དྲིན་མཆོག་ཏུ་ཆེ་བར་སྣང་སྟེ། ཁྱེད་རྣམས་འདིར་བྱོན་པ་ལ་བདག་ཅག་བསོད་ནམས་ཀྱི་ཚོགས་བསོག་པའི་སྐལ་བ་དང་ལྡན་པར་གྱུར་པས་སོ། ། དེ་བས་ན་བདག་སོགས་འགྲོ་བ་རྣམས་ལ་བརྩེ་བས་དགོངས་ནས་བདག་གིས་ཕུལ་བའི་མཆོད་ཡོན་གཙང་མ་དགེས་པས་བཞེས་ནས་ཀྱང་ཐུགས་ལ་དགོངས་ཤིང་པ་སྟེ་མཁྱེན་པར་མཛོད་ལ་མཆོག་དང་ཐུན་མོང་གི་དངོས་གྲུབ་སོགས་གནང་སྟེ་སྩོལ་བར་མཛོད་ཅིག བཅོམ་ལྡན་འདས་ཁྱེད་ནི་ལམ་བདེ་བ་ནས་འབྲས་བུ་བདེ་བར་གཤེགས་པའི་གོ་འཕང་བརྙེས་པ་དེའི་ཕྱིར་གཤེགས་བཞུགས་ཀྱི་སྤྲོས་པ་མི་མངའ་ཡང་གདུལ་བྱའི་སྣང་ངོར་འགྲོ་བའི་དོན་ལ་ཚུར་གཤེགས་ནས་སྤྱན་དྲངས་པའི་ཕྱོགས་འདིར་ནི་བཞུགས་སུ་གསོལ། བཞུགས་ནས་ཀྱང་བདག་སོགས་ལ་ཐུགས་རྗེ་ཆེན་པོས་དགོངས་ནས་མཆོད་ཡོན་ཕུལ་བ་འདི་བཞེས་ཤིང་། དེ་ནས་ཀྱང་གནས་འདི་ཉིད་དུ་བཞུགས་སུ་གསོལ་ཞེས་པའི་དོན་ཏེ། མཆོད་ཡོན་འབུལ་བའི་སྔགས་ནི། ཨོཾ་བཛྲ་ག་ག་ན་ས་མ་ཡ་ཧཱུྃ། ཞེས་པ་སྟེ།
དེ་ཡང་ག་ག་ནི་ནམ་མཁའ། ས་མ་ཡ་ནི་མཉམ་པ་སྟེ་ནམ་མཁའ་དང་མཉམ་པའི་མཆོད་ཡོན་ཞེས་པའི་དོན་ནོ། ། གཉིས་པ་ཁྲུས་གསོལ་བ་ནི། གཞུང་འདི་ཉིད་ལས། ཇི་ལྟར་བལྟམས་པ་སོགས་ནས་ཞེས་པས་ཁྲུས་གསོལ། ཞེས་པའི་བར་ཏེ་ཚིག་དོན་ནི་གོང་བཀྲུ་བའི་སྐབས་སུ་བཤད་པ་ལྟར་ཡིན་ལ། གསུམ་པ་གདན་འབུལ་བ་ནི། བདག་དང་ཞེས་སོགས་ནས། ཞེས་པས་གདན་ཕུལ། ཞེས་པའི་བར་ཏེ།
དེ་ཡང་སངས་རྒྱས་བཅོམ་ལྡན་འདས་ནི། བདག་དང་འགྲོ་བ་སེམས་ཅན་རྣམས་ལ་ཐུགས་རྗེ་ཆེན་པོས་རྒྱུན་དུ་གཟིགས་པའི་ཕྱིར་དང་། དེར་མ་ཟད་ཁྱེད་ཉིད་ལ་རྫུ་འཕྲུལ་བསམ་གྱིས་མི་ཁྱབ་པ་མངའ་བས་ན་དེའི་མཐུ་ཡིས་ནི། བདག་ཇི་སྲིད་མཆོད་པ་འབུལ་བ་བྱེད་ན། དུས་དེ་སྲིད་དུ་བཅོམ་ལྡན་འདས་ཁྱེད་རྣམས་ཀྱང་མཆོད་པའི་ཡུལ་ཕྱོགས་འདིར་བཞུགས་སུ་གསོལ་ཞེས་གདན་འབུལ་བའི་སྔགས། ཨོཾ་པདྨ་ཀ་མ་ལ་ཡ་སཏྭཾ་ཞེས་པ་བརྗོད་ཅིང་། འབུལ་སྔགས་ཀྱི་དོན་ནི་གོང་དུ་བཤད་ཟིན་ཏོ། ། བཞི་པ་མཆོད་པ་དངོས་ནི། གཞུང་འདི་ཉིད་ལས། ལྷ་ལ་སོགས་པ་དྲི་ཡི་རྫས། །
ཞེས་པ་ནས། བླ་མེད་རྡོ་རྗེ་ཐེག་པ་སྟེ་རོལ་མོའི་ཚིགས་བཅད་འདི་དོན་གསལ་བཞིན་ནོ། ། ཞེས་པའི་བར་ཏེ། དེ་ཡང་། ལྷ་དང་ལ་སོགས་པ་མི་དང་གཞན་ཡང་འགྲོ་བ་མང་པོ་དག་གིས་འཐུངས་ན་ཡིད་ཚིམ་པར་བྱེད་ཅིང་། མཐོང་བ་ན་ཁ་དོག་ཡིད་དུ་འོང་བ་དང་ལྡན་པའི་དྲི་བཟང་གི་རྫས་སམ་ཡོན་ཆབ་ཡུལ་ཕྱོགས་འདི་དང་། གཞན་ཡང་ཕྱོགས་དང་ཕྱོགས་བྲལ་རྣམས་ཀྱི་ས་ཀུན་ན་གང་ཇི་སྙེད་ཅིག་ཡོད་པ་རྣམས་ཐུབ་པའི་དབང་པོ་སྟེ། སངས་རྒྱས་དང་སྲས་བྱང་ཆུབ་སེམས་དཔའི་ཚོགས་དང་བཅས་པ་རྣམས་ལ་འབུལ་བས་བཞེས་སུ་གསོལ་ཞེས་པའི་དོན་ཏོ། ། དྲི་ཆབ་འབུལ་པའི་སྔགས་ནི། ཨོཾ་བཛྲ་གནྡྷེ་ཨཱཿཧཱུྃ་སྟེ།
བཛྲ་ནི་རྡོ་རྗེ། གནྡྷེ་ནི་དྲི་ཆབ། ཨོཾ་ཨཱཿཧཱུྃ་ནི་སྐུ་གསུང་ཐུགས་གསུམ་སྟེ་དེ་གསུམ་མཆོད་ཅེས་པའི་དོན་ཏོ། ། གཞན་ཡང་ཞིང་ཁམས་འདི་ཉིད་དམ་འདི་བས་ཀྱང་རྒྱ་ཆེ་བའི་ཞིང་ཁམས་གཞན་དག་ན་ཡོད་པའི་ལྷ་རྫས་ལས་གྲུབ་པའི་མེ་ཏོག་ཡིད་དུ་འོང་བ་དག་དང་། གཞན་ཡང་ཆུ་ལས་སྐྱེས་པ་པདྨོ་ལ་སོགས་པ་དང་། ཐང་སྐམ་ལས་སྐྱེས་པའི་མེ་ཏོག་རྣམ་པ་མང་པོ་དག་དང་། དེ་དག་ལས་གཞན་པའི་མེ་ཏོག་ཡིད་ཀྱི་སྤྲུལ་པ་ལས་བྱུང་བ་འདི་དག་ཐུབ་པའི་དབང་པོ་འཁོར་བྱང་ཆུབ་སེམས་དཔའ་ལ་སོགས་པ་དང་བཅས་པ་ལ་འབུལ་ལོ་ཞེས་པ་སྟེ་འབུལ་སྔགས་ནི། ཨོཾ་བཛྲ་པུཥྤེ་ཨཱཿཧཱུྃ་གི་སྔགས་དོན་ནི། བཛྲ་རྡོ་རྗེ། པུཥྤེ་མེ་ཏོག
ཨཱཿཧཱུྃ་སོགས་ནི་གོང་བཞིན་ནོ། ། བདུག་སྤོས་འབུལ་བ་ནི། ཡུལ་ཕྱོགས་བཅུ་ལ་སོགས་པ་ཀུན་ནས་དངོས་སམ་ཡིད་ཀྱིས་སྤྲུལ་པའི་བདུག་སྤོས་འདི་དང་། གཞན་ཡང་ལྷ་རྫས་ཀྱི་སྤོས་ཀྱི་ཤིང་ལ་སོགས་པ། དྲི་ཞིམ་པ་ཡིད་དུ་འོངས་པ་གང་ཡོད་པ་རྣམས་ཀྱང་མ་ལུས་པ་ཡིད་ཀྱིས་སྤྲུལ་ཏེ། ཐུབ་དབང་སྲས་བྱང་ཆུབ་སེམས་དཔའི་ཚོགས་དང་བཅས་པ་ལ་འབུལ་ཞེས་པ་དང་། སྔགས་ནི། ཨོཾ་བཛྲ་དྷུ་པེ་ཨཱཿཧཱུྃ་སྟེ་སྔགས་དོན་གཞན་རྣམས་གོང་ལྟར་ལ་དྷུ་པེ་བདུག་སྤོས་སོ། ། ཞལ་ཟས་ནི། འཇིག་རྟེན་གྱི་ཁམས་འདི་ཉིད་དམ་ཕྱོགས་བཅུའི་འཇིག་རྟེན་གྱི་ཁམས་རྣམས་ན་ལྷ་དང་མི་དང་སོགས་པ་དེ་གཉིས་ལས་གཞན་པའི་འགྲོ་བ་རྣམས་ཀྱི་ཟས་རང་རང་གི་ཡོན་ཏན་ཀུན་ཚང་ཞིང་ལྡན་པ་བཟའ་བ་སོགས་མཆོག་དམན་གྱི་ཞལ་ཟས་གང་ཡིན་པ་ཐམས་ཅད་ཀྱང་ཐུབ་དབང་སྲས་བྱང་སེམས་དང་བཅས་པ་ལ་འབུལ་ཞེས་པ་དང་།
སྔགས་ནི། ཨོཾ་བཛྲ་ནཻ་ཝི་དྱེ་ཨཱཿཧཱུྃ་སྟེ། ནཻ་ཝི་དྱེ་ཞལ་ཟས་སོ། ། སྣང་གསལ་ནི། འཇིག་རྟེན་གྱི་ཁམས་འདིའམ་ཕྱོགས་བཅུ་ཡི་འཇིག་རྟེན་གྱི་ཁམས་ན་ཡོད་པའི་རིན་པོ་ཆེའི་མར་མེ་འབར་བ་དང་། ཉི་ཟླ་ལ་སོགས་པ་སྣང་གསལ་གྱི་རིགས་ཁྱད་པར་ཅན་གང་ཇི་སྙེད་ཡོད་པ་དེ་དག་ཀྱང་ཐུབ་པའི་དབང་པོ་སྲས་བྱང་ཆུབ་སེམས་དཔའི་ཚོགས་དང་བཅས་པ་ལ་གུས་པས་དབུལ་བར་བགྱིའོ་ཞེས་པ་དང་། སྔགས་ནི། ཨོཾ་བཛྲ་ཨཱ་ལོ་ཀེ་ཨཱཿཧཱུྃ་སྟེ། ཨ་ལོ་ཀེ་ནི་མར་མེའམ་སྣང་གསལ་ལོ། ། དེ་ནས་རོལ་མོ་ནི།
གང་གིས་ཀྱང་གཞོམ་པར་མི་ནུས་པའི་ལམ་ནི་རྡོ་རྗེ་ཡིན་ལ། འདིས་འགྲོ་བའི་ཕྱིར་ཐེག་པ་སྟེ། དེའི་དོན་བླ་ན་མེད་པ་ནི་སྟོང་པ་ཉིད་དང་སྙིང་རྗེ་ཟུང་དུ་འཇུག་པ་སྟེ། དེ་གདུལ་བྱ་མཆོག་རྣམས་ལ་གསལ་བར་སྟོན་ཅིང་། ཤེས་རབ་མཆོག་སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས་ཀྱི་རྗེས་སུ་འགྲོ་བ་སྟེ་རྗེས་སུ་མཐུན་པའི་རོལ་མོའི་སྒྲ་སྟོང་ཉིད་སྟོན་པས་ན་དེའི་སྒྲ་གཞོམ་མེད་འདི་རྣམ་པར་རྟོག་པའི་བདུད་ཀྱི་འཁོར་ལོ་གཞོམ་པའི་ཕྱིར་དབུལ་བར་བགྱི་བས་ན། དོན་དམ་པའི་ཆོས་ཀྱི་དབྱིངས་ལ་མངའ་བསྙེས་པའམ་མངའ་བསྒྱུར་བ་རྒྱལ་བ་སྲས་དང་བཅས་པས་བཞེས་སུ་གསོལ་བ་སྟེ་བདག་གིར་མཛད་དུ་གསོལ་ཅེས་པ་སྟེ། འབུལ་སྔགས་ནི། ཨོཾ་བཛྲ་ཤཔྟ་ཨཱཿཧཱུྃ་སྟེ་སྔགས་དོན་གཞན་རྣམས་འདྲ་ལ། ཤཔྟ་ནི་རོལ་མོ་སྟེ། དེ་ལྟར་སྔགས་བརྗོད་ཅིང་རོལ་མོ་བྱ་བ་རྣམས་ནི་མཆོད་པའོ། །
མཆོད་པ་འདིའི་གོ་རིམ་ལ། དོན་གསལ་ལས། མེ་ཏོག་ལ་སོགས་པ་ཅི་འབྱོར་པས་མཆོད་པར་བྱའོ། ། ཞེས་མེ་ཏོག་ཐོག་མར་འབུལ་བའི་གོ་རིམ་མཛད་ཀྱང་། བླ་མ་སྔ་མ་དག་གི་ཕྱག་ལེན་ཀུན་རིག་བཞིན་ཆ་བདེ་བ་ལ་དགོངས་ནས་དེ་ལྟར་དུ་མཛད་པ་ལྟར་གཞུང་འདི་ཉིད་དུ་ཡང་འགོད་པར་མཛད་པ་ཡིན་ལ། ཡང་མཆོད་པ་ལྔ་པོའི་ཚིགས་བཅད་འདི་དག་རྒྱུད་ཚིག་ཡིན་པས་རྒྱུད་ལས་ཇི་ལྟར་འབྱུང་བ་བཞིན་གྱི་གོ་རིམ་བསྒྱུར་བ་མ་མཛད་པ་ཡིན་པར་ཡང་གསུང་རབ་ཁ་ཅིག་ལས་བཤད་དོ། ། བླ་མེད་རྡོ་རྗེ་ཐེག་པའི་ཞེས་སོགས་ཀྱི་ཚིགས་བཅད་འདི་དགེ་ལེགས་རྒྱ་མཚོ་སོགས་རབ་གནས་ཀྱི་ཆོ་ག་ཕལ་ཆེར་ལས་མི་འབྱུང་ཡང་། གཞུང་འདིར་ནི་དོན་གསལ་ལས་བཤད་པའི་གོ་རིམ་ལྟར་ཡིན་ཏེ། དོན་གསལ་ལས། མེ་ཏོག་ལ་སོགས་པ་ཅི་འབྱོར་པས་མཆོད་པར་བྱའོ་ཞེས་གསུངས་པས་མེ་ཏོག་གི་མཆོད་པ་སྔོན་དུ་བྱེད་པར་གྲུབ་ཅིང་།
དེ་ནས་རོལ་མོ་སོགས་ཅི་འབྱོར་པས་མཆོད་པར་གསུངས་པས་ན་རོལ་མོ་ཡང་འབུལ་བ་སྐབས་སུ་བབ་ཅིང་། འབུལ་བའི་ཚིག་ཀྱང་། བླ་མེད་རྡོ་རྗེ་ཐེག་པའི་ཞེས་སོགས་ཀྱིས་འབུལ་བ་ལེགས་པར་དགོངས་ནས་གཞུང་འདིར་དེ་བཞིན་དུ་མཛད་པ་ཡིན་པར་སེམས་སོ། ། གསུམ་པ་དགུག་གཞུག་བྱ་བ་ལ། རང་འདྲའི་ཡེ་ཤེས་པ་དགུག་པ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་དགུག་པ་གཉིས་ལས། དང་པོ་ནི། གཞུང་འདི་ཉིད་ལས། ཕྱག་རྒྱ་དང་བཅས་པས་ཞེས་པ་ནས། ཞེས་ཡང་ཡང་བརྗོད་ཅིང་བསྟིམ་མོ་ཞེས་པའི་བར་ཏེ།
དེ་ཡང་གཽ་རིའི་སྔགས་རྒྱས་ནམ་མཁར་བྱོན་པའི་ཡེ་ཤེས་པའི་ཚོགས་དམ་ཚིག་པ་དང་ཉེ་བའི་ཕྱོགས་སུ་སྤྱན་དྲངས་ཏེ་བྱོན་པར་བསམ་ཞིང་། ཙཽ་རིའི་སྔགས་རྒྱས་དམ་ཚིག་པ་ལ་ཡེ་ཤེས་པའི་ཚོགས་གཞུག་སྟེ་ཐིམ་པར་བསམ། བཻཏྟ་ལིའི་སྔགས་རྒྱས་དམ་ཚིག་པ་དང་ཡེ་ཤེས་པ་རོ་གཅིག་ཏུ་འདྲེས་པར་བསམ། གྷསྨ་རིའི་སྔགས་རྒྱས་དམ་ཚིག་པ་རྣམས་ཡེ་ཤེས་པའི་ངོ་བོར་གྱུར་པར་བསམ་པ་སྟེ། དམ་ཚིག་པ་རེ་རེའི་སྟེང་ན་ཡང་ཡེ་ཤེས་པ་བསམ་གྱིས་མི་ཁྱབ་པ་དམིགས་ལ་དམ་ཚིག་པ་ལ་སིབ་སིབ་ཐིམ་སྟེ་རྟེན་གྱི་ནང་ཐམས་ཅད་ཏིལ་གྱི་གང་བུ་བཞིན་དུ་སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་གང་བའི་ཡེ་ཤེས་པའི་ཚོགས་ཀྱིས་གོ་མཚམས་མེད་པར་གང་བ་བསམ་སྟེ། ཛཿཧཱུྃ་བཾ་ཧོཿཞེས་པ་མང་དུ་བརྗོད་པ་ཡིན་ལ། དེ་ལྟར་ཡེ་ཤེས་པ་བསྟིམ་པ་ལ་གཽ་རི་ལ་སོགས་པའི་སྔགས་རྒྱ་རྒྱས་པའམ། བསྡུས་པ། ཛཿཧཱུྃ་བཾ་ཧོཿས་བསྟིམ་པ་གཉིས་ཀ་ལ་དམིགས་པ་བསྒོམ་ཚུལ་ནི། སྔགས་རྒྱ་དང་པོ་གཽ་རི་ཨ་ཀར་སོགས་བརྗོད་པ་རྒྱས་པའམ།
བསྡུས་པ་ཛཿཞེས་བརྗོད་པའི་ཚེ། རང་གི་སྙིང་ཁ་ནས་གཽ་རི་ནག་མོ་ལྕགས་ཀྱུ་ཐོགས་པ་གྲངས་མེད་སྤྲོས། ཡེ་ཤེས་པའི་ལྷ་ཐམས་ཅད་ཀྱི་ཐུགས་ཁར་ལྕགས་ཀྱུ་རེག་པས་ཉེ་བར་སྤྱན་དྲངས། སྔགས་གཉིས་པ་ཙཽ་རི་པྲ་པེ་ཤ་སོགས་སམ། ཧཱུྃ་ཞེས་བརྗོད་པའི་ཚེ། རང་གི་ཐུགས་ཁ་ནས་ཙཽ་རི་དམར་མོ་ཞགས་པ་ཐོགས་པ་དཔག་ཏུ་མེད་པ་སྤྲོས། ཡེ་ཤེས་པ་རྣམས་ཀྱི་ཐུགས་ཁར་ཞགས་པ་རེག་པས་དམ་ཚིག་པའི་ལྷ་རྣམས་ཀྱི་སྨིན་མཚམས་ནས་ཐིམ་པར་བསམ། སྔགས་གསུམ་པ་བེ་ཏ་བེ་ཏ་སོགས་སམ། བཾ་ཞེས་བརྗོད་པའི་ཚེ་རང་གི་ཐུགས་ཁ་ནས་བཻ་ཏ་ལི་སེར་མོ་ལྕགས་སྒྲོག་ཐོགས་པ་གྲངས་མེད་སྤྲོས། ཡེ་ཤེས་པ་དང་དམ་ཚིག་པ་འདྲེས་པའི་ཞབས་ལ་ལྕགས་སྒྲོག་རེག་པས་ཡེ་ཤེས་པ་དང་དམ་ཚིག་པ་དབྱེར་མེད་གཅིག་ཏུ་འདྲེས།
སྔགས་བཞི་པ་གྷསྨ་རི་ཝ་ཤཾ་སོགས་སམ། ཧོཿཞེས་བརྗོད་པའི་ཚེ་རང་གི་ཐུགས་ཁ་ནས་གྷསྨ་རི་ལྗང་ཁུ་དྲིལ་བུ་ཐོགས་པ་དཔག་ཏུ་མེད་པ་སྤྲོས། དྲིལ་བུའི་སྒྲ་ཕྱོགས་ཀུན་ཏུ་དཀྲོལ་བས་ཡེ་ཤེས་པ་ཐམས་ཅད་དམ་ཚིག་པ་ལ་དགེས་ཏེ་རྟེན་མ་ཞིག་གི་བར་དུ་དབྱེར་མེད་དུ་གྱུར་ནས་བཞུགས་པར་བསམ་པ་ཡིན་ནོ། ། གཉིས་པ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་དགུག་པ་ནི། གཞུང་འདི་ཉིད་ལས། སླར་ཡང་རང་གི་སྙིང་ཁའི་ས་བོན་ལས་འོད་འཕྲོས་པས། ཞེས་པ་ནས། གོང་བཞིན་དགུག་གཞུག་བྱའོ། ། ཞེས་པའི་བར་ཏེ། དེ་ཡང་བཤད་མ་ཐག་པའི་རང་འདྲའི་ཡེ་ཤེས་པ་སྤྱན་དྲངས་ཤིང་བསྟིམས་ནས།
སླར་ཡང་ཡེ་ཤེས་པ་སྤྱན་དྲང་བའི་ཕྱིར་རང་ཉིད་ཀྱཻ་རྡོ་རྗེར་གསལ་བའི་ཐུགས་ཁའི་ས་བོན་ཧཱུྃ་ཡིག་ལས་འོད་ཟེར་ལྕགས་ཀྱུ་ལྟ་བུ་དཔག་ཏུ་མེད་པ་ཕྱོགས་བཅུར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ལ་སོགས་པ་ཡེ་ཤེས་པའི་ཚོགས་བསམ་གྱིས་མི་ཁྱབ་པ་མདུན་གྱི་ནམ་མཁའ་གང་བར་སྔགས་དོན་གོང་ལྟར་དྲན་པས་སྔགས་དང་ཕྱག་རྒྱས་སྤྱན་དྲངས། དེ་ནས་དཔོན་སློབ་རྣམས་ཀྱིས་སྤོས་དང་། རྡོར་དྲིལ་སོགས་གོང་བཞིན་བྱས་ཏེ་ཚིགས་སུ་བཅད་པའི་སྒོ་ནས་སྤྱན་དྲང་བར་བྱ་བ་ལས། ཚིགས་བཅད་ནི། ཇི་ལྟར་སངས་རྒྱས་ཐམས་ཅད་ནི། ། ཞེས་སོགས་ཤླཽ་ཀ་ཕྱེད་དང་བཞི་སྟེ། དོན་ནི། དཔེ་ཇི་ལྟར་ན་རྫོགས་པའི་སངས་རྒྱས་ཐམས་ཅད་འཛམ་བུའི་གླིང་དུ་སྤྲུལ་པའི་སྐུའི་རྣམ་པས་མཛད་པ་བཅུ་གཉིས་ལ་སོགས་པའི་ཚུལ་སྟོན་པའི་སྔོན་དུ་ནི་སུམ་ཅུ་རྩ་གསུམ་པའི་ལྷ་རྣམས་ཀྱི་གནས་དགའ་ལྡན་དུ་ནི་བཞུགས་པའམ་གནས་པ་ན། འགྲོ་བའི་དོན་དུ་སངས་རྒྱས་རྣམས་ཀྱིས་མངོན་པར་རྫོགས་པར་སངས་རྒྱས་པའི་ཚུལ་སྟོན་པར་བསྐུལ་བ་ན། གནས་དེ་ནས་འཕོས་ཏེ་ཡུམ་ལྷ་མོ་སྒྱུ་འཕྲུལ་གྱི་ལྷུམས་སུ་ཞུགས་པ་ལྟར་དེ་བཞིན་དུ་གཟུགས་བརྙན་ཏེ་སྐུ་གསུང་ཐུགས་ཀྱི་རྟེན་དམ་ཚིག་པ་འདི་དག་དང་ལྷན་ཅིག་པ་སྟེ་དབྱེར་མེད་དུ་གྱུར་ནས་གནས་འདི་རུ་མགོན་པོ་སངས་རྒྱས་ཡེ་ཤེས་པ་རྣམས་ཇི་སྲིད་ཀྱི་བར་རྟག་པར་བཞུགས་སུ་གསོལ་ཞིང་།
དེ་ལྟར་བཞུགས་ནས་བདག་ཅག་རྣམས་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་དོན་དང་། སྦྱིན་པའི་བདག་པོ་སོགས་སེམས་ཅན་ཐམས་ཅད་ཀྱི་ཚོགས་གཉིས་རྫོགས་པའི་དོན་འགྲུབ་པའི་སླད་དུ་བདག་སོགས་རྣམས་ཀྱི་ལུས་ལོངས་སྤྱོད་ཀྱི་འབྱོར་པ་དང་མཐུན་པ་ཉིད་ཀྱིས་ནི་ཅི་འབྱོར་པར་དངོས་སུ་བཤམས་པའི་མེ་ཏོག་དང་། བདུག་སྤོས། སྣང་གསལ། དྲི་མཆོག ཞལ་ཟས། རོལ་མོ་ལ་སོགས་པ་འདི་དག་དང་། གཞན་ཡང་ཡིད་ཀྱིས་སྤྲུལ་པའི་འཇིག་རྟེན་དང་འཇིག་རྟེན་ལས་འདས་པའི་མཆོད་པས་བསྡུས་པ་ཇི་སྙེད་མཆིས་པ་རྣམས་ལེགས་པར་བཞེས་ཤིང་བདག་གིར་མཛད་ནས། བདག་ཅག་སློབ་མ་དང་བཅས་པའི་སེམས་ཅན་ཐམས་ཅད་ལ་ཐུགས་རྗེ་ཆེན་པོས་རྗེས་སུ་བརྩེ་བར་དགོངས་ཏེ་གཟུང་དུ་གསོལ། དེར་མ་ཟད་སངས་རྒྱས་ཁྱེད་རྣམས་ཀུན་གྱིས་རྟེན་འདི་དག་ལ་བྱིན་གྱིས་བརླབས་ཤིང་།
རྟེན་འདི་དག་ཉིད་ལ་དབྱེར་མེད་དུ་བཞུགས་པར་རིགས་པས་ན་བཞུགས་སུ་གསོལ་ཞེས་པའི་དོན་དང་ལྡན་པའི་ཚིགས་བཅད་འདི་དག་ལན་གསུམ་བརྗོད་པ་དང་། དེ་ནས་སླར་ཡང་གོང་ལྟར་དགུག་གཞུག་བྱ་བ་ཡིན་ནོ། ། ཚིགས་འདི་དག་རཏྣ་རཀྵི་ཏས་སྡོམ་འབྱུང་འགྲེལ་པར། རྟེན་དམ་ཚིག་པ་ལ་ཡེ་ཤེས་པ་བསྟིམ་ནས་བརྟན་བྱེད་དུ་བཤད་ཅིང་། རབ་གནས་ཀྱི་རྒྱུད་དུ་རྟེན་ལ་ཡེ་ཤེས་པ་རྣམས་བཞུགས་པར་གསོལ་བ་བཏབ་པའི་ཚིག་ཏུ་བཤད་ལ། དེ་བཞིན་དུ་བླ་མ་ཆོས་ཀྱི་རྒྱལ་པོ་འཕགས་པའི་གསུང་དང་ཕྱག་ལེན་བཞིན་འཇག་ཆེན་རྒྱལ་མཚན་འབུམ་གྱིས་འབྲི་བར་མཛད་པའི་རབ་གནས་དོན་གསལ་ལ་མཆན་བུ་མཛད་པ་ལས། བླ་མ་ཆོས་རྒྱལ་བ་ཡེ་ཤེས་སྤྱན་དྲངས་པ་མཆོད་པ་བགེགས་བསྐྲད་ནས་དམ་ཚིག་པ་ལ་ཡེ་ཤེས་པ་བཞུགས་པར་གསོལ་བ་གདབ་པའི་ཕྱིར། ཇི་ལྟར་སངས་རྒྱས་ཐམས་ཅད་ནི། ། ཞེས་ལན་གསུམ་བརྗོད་ནས་ཡེ་ཤེས་པ་དུས་ལ་གཞུག་གསུངས་སོ། ། ཞེས་གསུངས་པས་འཕགས་པ་རིན་པོ་ཆེའི་ཕྱག་ལེན་ལ་རང་འདྲའི་ཡེ་ཤེས་པ་སྤྱན་དྲངས་པའི་ཚེ་མི་བསྟིམ་པར་སླར་སངས་རྒྱས་དང་བྱང་སེམས་ནམ་མཁའ་གང་བ་རང་གི་སྙིང་ཁའི་འོད་ཟེར་གྱིས་སྤྱན་དྲངས་པའི་རྗེས་སུ།
ཇི་ལྟར་སངས་རྒྱས་ཐམས་ཅད་ནི། ། ཞེས་སོགས་ཀྱིས་རྟེན་ལ་ཡེ་ཤེས་པ་བཞུགས་པར་གསོལ་བ་བཏབ། དེ་ནས་ཡེ་ཤེས་པ་སྤྱན་དྲངས་པ་སྔ་ཕྱི་གཉིས་ཆར་ལྷན་ཅིག་ཏུ་དགུག་གཞུག་མཛད་ནས་དགུག་གཞུག་ལན་གཅིག་གིས་ཆོག་པ་ཞིག་ཡོད་པར་སྣང་ལ། དེ་ཡང་། དེ་བཞིན་གཟུགས་བརྙན་ལྷན་ཅིག་ཏུ། ། འདི་རུ་མགོན་པོ་རྟག་བཞུགས་ནས། ། ཞེས་པ་དང་། འདི་ཉིད་དུ་ནི་བཞུགས་པར་རིགས། ། ཞེས་གསུངས་པའི་དོན་ལ་བརྟགས་པས་རྟེན་དམ་ཚིག་པ་ལ་ཡེ་ཤེས་པ་བཞུགས་པར་གསོལ་བ་འདེབས་པ་ཡིན་པར་ནི་ཤིན་ཏུ་འཐད་དེ། གོང་དུ་སྤྱན་དྲངས་ནས་བསྟིམ་པ་དེ་ལ་བཞུགས་པར་གསོལ་བ་བས་ཡུན་རིང་དུ་བཞུགས་པའི་རྟེན་འབྲེལ་དུ་འགྱུར་བས་རིམ་པ་ཡང་འགྲིག་ཅིང་།
ཇི་ལྟར་ཞེས་སོགས་ཀྱི་དོན་དང་ཡང་འབྱོར་པས་སོ། ། འོན་ཀྱང་སླར་ཚིགས་བཅད་འདིའི་རྗེས་སུ་སླར་ཡང་གཽ་རི་སོགས་ཀྱི་སྔགས་རྒྱས་དགུག་གཞུག་བྱས་པ་ལ་སྐྱོན་མེད་ཅིང་ལེགས་པ་ཡིན་ཏེ། གོང་དུ་རང་འདྲའི་ཡེ་ཤེས་པ་སྤྱན་དྲངས། དགུག་གཞུག་ཀྱང་ཟིན་པ་ཡིན་ཡང་སླར་ཕྱོགས་བཅུའི་སངས་རྒྱས་བྱང་སེམས། གཞན་ཡང་རང་བཞིན་གྱི་གནས་ནས་སྤྱན་དྲངས་པ་དེ་བསྟིམ་དགོས་ཤིང་། དེ་ཉིད། ཇི་ལྟར་སངས་རྒྱས་ཐམས་ཅད་ནི། ། ཞེས་སོགས་ཀྱིས་རྟེན་ལ་བཞུགས་པར་གསོལ་བ་བཏབ་རྗེས་བསྟིམ་པ་ལ་འགལ་བ་མེད་ཅིང་། སྤྱིར་ཡང་ཡེ་ཤེས་པ་དགུག་གཞུག་བྱ་བ་མང་གིས་ལེགས་པར་འགྱུར་བས་སོ། ། རྒྱུ་མཚན་དེའི་ཕྱིར་ན་དོན་གསལ་ལས།
ཡེ་ཤེས་པ་དགུག་གཞུག་ལན་གཉིས་བྱེད་པར་གསུངས་ཤིང་། གཞུང་འདི་ཉིད་ལས་ཀྱང་དེ་ལྟར་དུ་མཛད་པ་ཡིན་པས་ཤིན་ཏུ་ལེགས་སོ། ། ཡང་ཕྱིས་ཀྱི་ངོར་པའི་རབ་གནས་ཀྱི་ཆོ་ག་དག་ལས། ཇི་ལྟར་སངས་རྒྱས་ཐམས་ཅད་ནི། ། ཞེས་སོགས་ཀྱི་ཚིགས་བཅད་ཚར་རེ་རྫོགས་པའི་རྗེས་སུ་ཡང་དགུག་གཞུག་རེ་རེ་བྱེད་པར་བཤད་མོད། དེ་ལྟར་བྱས་པ་ལ་འགལ་བ་ཆེན་པོ་མེད་ནའང་། རྗེ་བཙུན་ཆེན་པོའི་དོན་གསལ་དང་། ངོར་ཆེན་གྱི་བཀྲ་ཤིས་རྒྱ་མཚོ། ཀུན་མཁྱེན་ཆེན་པོའི་དགེ་ལེགས་རྒྱ་མཚོ་རྣམས་སུ་ཚིགས་བཅད་དེ་དག་ལན་གསུམ་བརྗོད་པའི་རྗེས་སུ་དགུག་གཞུག་སྔར་ལྟར་བྱེད་པ་གསུངས་ཀྱི་ཚིགས་བཅད་ཚར་རེའི་རྗེས་སུ་དགུག་གཞུག་ཚར་རེ་བྱེད་པར་མ་བཤད་པས་མི་དགོས་སོ། ། སྟ་གོན་གྱི་སྐབས་འདིར་སློབ་དཔོན་ཨ་བྷ་ཡས་ཡེ་ཤེས་པ་སྤྱན་དྲངས་ནམ་མཁར་བཞུགས་པ་རྟེན་ལ་མི་བསྟིམ་པ་ཞིག་བཤད་ཡོད་འདུག་ཀྱང་།
རབ་གནས་ཀྱི་རྒྱུད་ཀྱི་རྗེས་འབྲངས་རང་ལུགས་འདི་ལ་སློབ་དཔོན་རབ་འབྱོར་རྐྱང་གིས་བསྟིམ་པར་བཤད་པ་ལྟར་མཛད་དོ།། །། སྤྱི་དོན་བརྒྱད་པ་རྒྱས་གདབ་པ་ནི། གཞུང་འདི་ཉིད་ལས། ལྷ་ཐམས་ཅད་ཀྱི་དཔྲལ་བར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ་ཞེས་པ་ནས། ཞེས་བརྗོད་ཅིང་བསམ་ཞེས་པའི་བར་ཏེ། དེ་ཡང་སྤྱིར་རྒྱས་གདབ་ཅེས་བྱ་བ་ཡེ་ཤེས་པ་དང་དམ་ཚིག་པ་མི་འབྲལ་ཞིང་བརྟན་པར་བྱ་བའི་ཕྱིར་ན་དེ་སྐད་དུ་བྱ་སྟེ། དོན་གསལ་ལས། རྒྱས་བཏབ་པ་ནི་རྟེན་ལ་ཡེ་ཤེས་པ་བརྟན་པར་བྱ་བ་སྟེ་ཞེས་གསུངས་པས་སོ། ། རྒྱས་འདེབས་བྱ་ཚུལ་ལ། བྱ་བ་དང་སྤྱོད་པའི་རྒྱུད་ལ་བརྟེན་ནས་རབ་གནས་ཀྱི་ཚེ།
རིགས་གསུམ་སྤྱིའི་སྔགས་རྒྱས་གདབ་པར་བྱ་སྟེ། རབ་ཏུ་གནས་བྱའི་རྟེན་དེ་མི་བསྐྱོད་པ་ལ་སོགས་པ་རྡོ་རྗེའི་རིགས་སུ་བསྐྱེད་པ་ཡིན་ན། རྡོ་རྗེ་རིགས་ཀྱི་དམ་ཚིག་གི་ཕྱག་རྒྱ་རྡོ་རྗེ་རྩེ་ལྔ་པའི་ཕྱག་རྒྱ་དང་། ས་མ་ཡ་སཏྭཾ། ས་མ་ཡ་ཧོཿཞེས་པའི་སྔགས་བརྗོད། རྟེན་གྱི་ཐུགས་ཁར་འཁོར་ལོ་བསྒོམས་ཏེ་རྒྱས་འདེབས། གསུང་རབ་ལྟ་བུ་འོད་དཔག་མེད་ལ་སོགས་པ་པདྨའི་རིགས་སུ་བསྐྱེད་པ་ཡིན་ན། པདྨའི་རིགས་ཀྱི་དམ་རྒྱ་པདྨའི་ཕྱག་རྒྱ་དང་སྔགས་དེ་ཉིད་བརྗོད་ཅིང་ཐུགས་ཁར་པདྨ་བསྒོམས་ཏེ་རྒྱས་འདེབས། རྣམ་སྣང་ལ་སོགས་པ་དེ་བཞིན་གཤེགས་པའི་རིགས་སུ་བསྐྱེད་པ་ཡིན་ན། དེ་བཞིན་གཤེགས་པའི་རིགས་ཀྱི་དམ་རྒྱ་གཙུག་ཏོར་གྱི་ཕྱག་རྒྱ་དང་།
སྔགས་དེ་ཉིད་བརྗོད་ཅིང་ཐུགས་ཁར་འཁོར་ལོ་བསྒོམས་ནས་རྒྱས་འདེབས་བྱ་བ་ཡིན་ཏེ། དོན་གསལ་ལས། བྱ་བ་དང་སྤྱོད་པའི་རྒྱུད་ཡིན་ན་རིགས་གསུམ་སྤྱིའི་དམ་ཚིག་གི་ཕྱག་རྒྱས་གདབ་སྟེ་ཞེས་གསུངས་པས་སོ། ། རིགས་གསུམ་སྤྱིའི་ཕྱག་རྒྱ་ཡང་། དེ་ཉིད་ལས། དེ་ལ་རྡོ་རྗེ་རིགས་ཀྱི་དམ་ཚིག་གི་ཕྱག་རྒྱ་ནི་ཞེས་པ་ནས། ས་མ་ཡ་སཏྭཾ། ས་མ་ཡ་ཧཾ་ཞེས་བརྗོད་ལ་ཐུགས་ཁར་འཁོར་ལོ་བསྒོམ། ཞེས་པའི་བར་གྱིས་རིགས་གསུམ་སོ་སོ་ལ་རྒྱས་གདབ་བྱ་ཚུལ་དང་བཅས་གསལ་བར་བསྟན་པ་ལྟར་ཡིན་ནོ། ། འོ་ན་རྒྱུད་འདི་གཉིས་ལ་ཡང་རིགས་ལྔ་ཆར་བསྐྱེད་པ་ཡོད་པས་རྒྱས་གདབ་ཀྱང་རིགས་གསུམ་གྱིས་མི་ཆོག་གམ་སྙམ་ན།
དེ་ལྟར་བསྐྱེད་པ་ཡོད་ཀྱང་བསྡུ་ན་སྐུ་གསུམ་གྱི་རིགས་གསུམ་དུ་འདུས་པས་རྒྱས་གདབ་ལ་དེ་གསུམ་གྱི་དམ་རྒྱས་རྒྱས་བཏབ་པས་ཆོག་པར་བཤད་པ་ཡིན་ནོ། ། དེ་དག་ནི་རྒྱས་གདབ་རྒྱས་པའི་དབང་དུ་བྱས་པ་ཡིན་ལ། བསྡུས་པ་ལྟར་ན། ཨོཾ་ཨཱཿཧཱུྃ་གསུམ་བརྗོད་པས་ཆོག་སྟེ། དོན་གསལ་ལ་དེ་ཉིད་ལས། ཡང་ན་ཡིག་འབྲུ་གསུམ་བརྗོད་པས་ཀྱང་ཆོག་གསུངས་ཞེས་གསུངས་པས་སོ། ། དོན་གསལ་ལས་འདི་ལྟར་དུ་བཤད་པ་འདི་ཡང་བྱ་སྤྱོད་རང་རྐང་གི་དབང་དུ་བྱས་པ་ཡིན་ལ། གྲུབ་ཆེན་ཛེ་ཏ་རིས་ བཀྲལ་བའི་ཚེ་དཔག་མེད་ལྷ་དགུ་ལྟ་བུ་རྣལ་འབྱོར་ཆེན་པོའི་རྒྱས་སྐབས་པའི་བྱ་རྒྱུད་ཀྱི་རྣལ་འབྱོར་ལ་བརྟེན་པའི་རབ་གནས་ཡིན་ན། རབ་ཏུ་གནས་བྱའི་ལྷ་ཐམས་ཅད་ཀྱི་དཔྲལ་བར་འཁོར་ལོ། མགྲིན་པར་པདྨ།
ཐུགས་ཁར་རྡོ་རྗེ་བསྒོམ་ལ་ལྷ་རེ་ལའང་ཕྱག་རྒྱ་གསུམ་ཀ་བསྟན་ནས་རྒྱས་གདབ་བྱ་དགོས་ཏེ། དེ་ལྟ་བུ་ནི་རྣལ་འབྱོར་ཆེན་པོ་ལྟར་ན་སྐུ་གསུང་ཐུགས་བྱིན་གྱིས་བརླབས་པའི་དོད་ཡིན་པར་བཤད་པས་སོ། ། ཡང་ཡོ་ག་ལ་བརྟེན་པ་ཡིན་ན། ལྷ་གང་དུ་བསྐྱེད་པ་དེའི་ཕྱག་རྒྱ་བཞིའི་རྒྱས་གདབ་བྱ་བ་ཡིན་ཏེ། དེ་ཡང་རྟེན་དེ་བླ་མའི་སྐུ་བརྙན་ཡིན་ན་རྡོ་རྗེ་སེམས་དཔའི་ཕྱག་རྒྱ་བཞིའི་རྒྱས་གདབ། གསུང་རབ་ཡིན་ན་འོད་དཔག་མེད་ཀྱི་ཕྱག་རྒྱ་བཞིའི་རྒྱས་གདབ། མཆོད་རྟེན་དང་། གཙུག་ལག་ཁང་དང་། ཁང་བཟང་རྣམས་རིགས་ལྔའི་ཕྱག་རྒྱ་བཞིའི་རྒྱས་འདེབས་དང་། ཕྱག་མཚན་དང་རྟ་བབས་ལ་སོགས་པ་མི་བསྐྱོད་པ་དང་།
རྣམ་སྣང་གི་ཕྱག་རྒྱ་བཞིའི་རྒྱས་གདབ། ཀྱཻ་རྡོར་དང་བདེ་མཆོག་སོགས་བླ་མེད་རྣམས་ལ་དཀྱིལ་འཁོར་དེ་ཉིད་བསྐྱེད་པ་ཡིན་ན། གྲུབ་ཆེན་ཀུན་སྙིང་གི་ལུགས་ཀྱི་ཕྱག་རྒྱ་བཞིའི་རྒྱས་གདབ་བྱ་བའམ། རྡོ་རྗེ་སེམས་དཔའི་ཕྱག་རྒྱ་བཞིའི་རྒྱས་གདབ། ཡོ་གའི་དཀྱིལ་འཁོར་ཚེ་དཔག་མེད་འཆི་བདག་འཇོམས་པ་ལྟ་བུ་ཡིན་ན་ཡང་། སྦྱོང་རྒྱུད་པའི་ལུགས་ཀྱི་ཕྱག་རྒྱ་བཞིའི་རྒྱས་གདབ། རྟེན་ངོ་མི་ཤེས་པའམ། མང་པོ་ཡོད་པ་རྣམས་རྟེན་བསྐྱེད་ཀྱི་ཚེ་རྡོ་རྗེ་སེམས་དཔར་བསྐྱེད་པ་བཞིན་རྡོ་རྗེ་སེམས་དཔའི་ཕྱག་རྒྱ་བཞིའི་རྒྱས་འདེབས་བྱ་བ་ཡིན་ཏེ། དོན་གསལ་ལས། ཡོ་ག་ཡིན་ན་ཕྱག་རྒྱ་བཞིའི་རྒྱས་གདབ་ཅེས་གསུངས་སོ། །
བླ་མེད་གཤིན་རྗེ་གཤེད་སྐོར་ལྟ་བུ་ལ་བརྟེན་པའི་རབ་གནས་ཡིན་ན། ལྷ་ཐམས་ཅད་ཀྱི་མིག་ཏུ་ཀྵིཾ་ཀྵིཾ་ལས་ཞེས་སོགས་སྐྱེ་མཆེད་སྐུ་གསུང་ཐུགས་སོགས་དང་། ཀྱཻ་རྡོར་ལ་ལྷ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ་སོགས་ཀྱི་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པར་གསུངས་ཤིང་། བསྡུ་ན། ལྷ་ཐམས་ཅད་ཀྱི་དཔྲལ་བར་ཨོཾ་ལས་འཁོར་ལོ་ཨོཾ་གྱིས་མཚན་པ་སོགས་ཀྱི་རྒྱས་འདེབས་པར་བཤད་ཅིང་། ཡོ་གའི་ཚེ་ཡང་འདི་ཉིད་ཀྱིས་ཆོག་པ་ཡིན་ཏེ། དོན་གསལ་ལས། རྣལ་འབྱོར་ཆེན་པོ་ཡིན་ན་དཔྲལ་བར་ཨོཾ་ལས་འཁོར་ལོ་ཨོཾ་གྱིས་མཚན་པ། མགྲིན་པར་ཨཱཿལས་པདྨ་ཨཱཿས་མཚན་པ། སྙིང་ཁར་ཧཱུྃ་ལས་རྡོ་རྗེ་ཧཱུྃ་གིས་མཚན་པ་བསམ་པར་བྱའོ། །
ཞེས་པ་དང་། ཡོ་གའི་ལུགས་ཡིན་ཞིང་ཕྱག་རྒྱ་བཞི་མི་ཤེས་ནའང་འདིས་བཏུབ་བོ། ། ཞེས་གསུངས་པས་སོ། ། དེས་ན་འདིར་ནི་བླ་མེད་ལྟར་གྱི་རྒྱས་གདབ་བསྡུས་པ་གནས་གསུམ་དུ་ཨོཾ་སོགས་ཡི་གེ་གསུམ་ལས་འཁོར་ལོ་པདྨ་རྡོ་རྗེ་གསུམ་བསྒོམས་ནས་རྒྱས་འདེབས་པ་སྟེ་དཀྱུས་ནས་འབྱུང་བ་བཞིན་བརྗོད་ཅིང་བསམ་ནས་རྒྱས་འདེབས་པ་ཡིན་ནོ། ། དེ་ནས་སྟ་གོན་གྱི་སྐབས་འདིར་དབང་བསྡུས་པ་སྟེ་བསྐུར་བར་མཛད་པས། དེ་ལ་ཐོག་མར་རང་ལྷར་གསལ་བའི་ཐུགས་ཁའི་ས་བོན་ཧཱུྃ་གི་འོད་ཟེར་དང་རྡོ་རྗེ་བསྡུ་བའི་སྔགས་རྒྱས་དབང་ལྷ་རིགས་ལྔ་སྤྱན་དྲངས། ཨརྒྷཾ་སོགས་སྔགས་ཙམ་གྱིས་མཆོད། རྟེན་ལ་དབང་བསྐུར་བར་གསོལ་བ་བཏབ་པས། དབང་ལྷ་རྣམས་ཀྱིས་ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་ཆུས་དབང་བསྐུར་བས།
རྟེན་གྱི་སྐུའི་ནང་དབང་གི་ཆུ་རྒྱུན་གྱིས་གང་། དྲི་མ་དག ལྷའི་སྐུ་ལུས་གང་བའི་ཆུ་ལྷག་མ་ཡར་ལུད་པས། རྒྱས་པར་ན་རྟེན་ངོ་ཤེས་པ་རྣམས་ལ་རང་གི་རིགས་བདག་གི་རྒྱས་འདེབས་བྱའམ། བསྡུ་ན་རྟེན་ཐམས་ཅད་ལ་རྡོ་རྗེ་སེམས་དཔས་དབུ་བརྒྱན་ཅེས་བརྗོད་ནས་རྡོར་སེམས་ཀྱི་རྒྱས་གདབ་བྱས་པས་ཆོག་ལ། གོང་གི་དབང་ལྷ་སྤྱན་འདྲེན་པའི་སྔགས་དོན་ནི། པཉྩ་ལྔ། ཀུ་ལ་དབང་གི་ལྷ། ས་པ་རི་ཝ་རི་འཁོར་དང་བཅས་པ། བཛྲ་རྡོ་རྗེ།
ས་མཱ་ཛ་དམ་ཚིག་གིས་བྱོན་ཅེས་པ་སྟེ། དབང་གི་ལྷ་རིགས་ལྔ་འཁོར་དང་བཅས་པ་རྡོ་རྗེ་དམ་ཚིག་དགོངས་ལ་བྱོན་ཅེས་པའོ། ། དབང་བསྐུར་བའི་སྔགས་ཀྱི་དོན་ནི། བཛྲི་བྷ་ཝ་རྡོ་རྗེའི་རང་བཞིན། ཨ་བྷི་ཥིཉྩ་ཧཱུྃ་དབང་བསྐུར་ཞེས་པ་སྟེ་རྡོ་རྗེའི་རང་བཞིན་གྱི་དབང་བསྐུར་ཞེས་པའོ། ། འདིའི་སྐབས་སུ་རྗེ་རྡོ་རྗེ་འཆང་ཀུན་དགའ་བཟང་པོའི་གསུང་ལ་རྗེ་དེ་ཉིད་ཀྱི་དངོས་སློབ་ཆོས་ཀྱི་རྗེ་ཤེས་རབ་རྒྱ་མཚོས་ཟིན་བྲིས་མཛད་པ་མཐོང་བ་རྣམ་གྲོལ་བྱ་བ་ལས། འདིར་སྟ་གོན་གྱི་སྐབས་ཡིན་པས་ཆོ་ག་རྫོགས་པར་མི་བྱེད་པའི་ཕྱིར། དབང་བསྐུར་རྒྱས་འདེབས་བྱེད་པ་མ་དག་མོད། གསང་འདུས་རབ་གནས་སུ་བྱས་པ་ནི་འཕགས་པ་མན་གྱི་ཕྱག་ལེན་པ་ཐམས་ཅད་བྱེད་པའི་དབང་དུ་བྱས་གསུངས་ཞེས་གསུངས་ཤིང་། ཡང་ངོར་ཆེན་གྱི་དངོས་སློབ་དཔལ་གྱི་ཡེ་ཤེས་ཀྱིས་ངོར་ཆེན་གྱི་གསུང་ལ་ཟིན་བྲིས་མཛད་པ་རབ་གནས་དོན་གསལ་གྱི་བཤད་པའི་ཟིན་བྲིས་མིག་ཐུར་གསལ་བྱེད་སྒྲོན་མེ་བྱ་བ་ལས།
འདིར་རིན་པོ་ཆེ་པའི་ཡོ་གའི་རབ་གནས་སུ་དབང་ལྷ་སྤྱན་དྲངས་ཏེ་དབང་བསྐུར་རིགས་བདག་གི་རྒྱས་འདེབས་མཛད་ཅིང་། ལག་ལེན་པ་ཕྱི་མ་རྣམས་ཀྱིས་དེ་ལྟར་དུ་མཛད་ཀྱིན་འདུག་པས། དབང་བསྐུར་ཞིང་རྒྱས་གདབ་པ་བྱས་ཀྱང་རུང་། ཐོབ་ཐང་ལ་ནི་མེད་དེ། རྒྱས་བཏབ་ཅེས་པའི་དོན་ནི། ཕྱག་རྒྱ་བཞིའི་རྒྱས་འདེབས་པ་ལ་སོགས་པ་སློབ་དཔོན་རབ་འབྱོར་བསྐྱང་གིས་བཤད་ཅིང་། རྣལ་འབྱོར་བླ་མེད་ཀྱི་རྒྱུད་ལ་བརྟེན་པའི་རབ་གནས་བཟང་དྲུག་སོགས་སུ། སྟ་གོན་གྱི་སྐབས་སུ་ཡན་ལག་བཞི་རྫོགས་སུ་བྱས་པ་ཡོད་ཀྱང་། ཡོ་གའི་སྐབས་སུ་སྟ་གོན་དང་དངོས་གཞི་གཉིས་ལས། སྟ་གོན་གྱི་སྐབས་སུ་དབང་བསྐུར་བ་དང་།
རིགས་བདག་གི་རྒྱས་གདབ་པ། སློབ་དཔོན་རབ་འབྱོར་བསྐྱང་དང་། གྲུབ་ཆེན་ཀུན་སྙིང་གི་གཞུང་གཉིས་ཆར་དུ་མ་བཤད་པའི་ཕྱིར་རོ། ། ཞེས་གསུངས་ལ། དེ་ལ་དོན་གསལ་གྱི་སྟ་གོན་གྱི་སྐབས་སུ་དབང་བསྐུར་བ་མ་གསུངས་པས་དབང་རྒྱས་པ་ནི་མ་བྱས་པ་ཉིད་ལེགས་ཤིང་། བསྡུས་པ་ནི་བླ་མེད་ཀྱི་སྐབས་སུ་བྱེད་པ་ཉིད་ལེགས་ཏེ། དོན་གསལ་ལས་སྟ་གོན་གྱི་སྐབས་སུ་མ་གསུངས་ཀྱང་། དོན་གསལ་ལས་བཤད་པའི་སྟ་གོན་གྱི་སྐབས་འདི་ནི་ཡོ་ག་ལ་བརྟེན་ནས་རབ་གནས་བྱ་ཚུལ་འཆད་པའི་སྐབས་ཡིན་པས། ཡོ་གའི་སྐབས་སུ་སློབ་དཔོན་རབ་འབྱོར་རྐྱང་དང་། གྲུབ་ཆེན་ཀུན་སྙིང་གཉིས་ཀས་མ་བཤད་པས་སྟ་གོན་གྱི་སྐབས་སུ་དབང་བསྐུར་རྒྱས་གདབ་བྱེད་པ་ཅུང་ཟད་མི་ལེགས་ཀྱང་།
རྗེ་བཙུན་སྐུ་མཆེད་གཉིས་ཆར་གྱི་ཀྱཻ་རྡོར་གྱི་རབ་གནས་བཟང་དྲུག་ཏུ་སྟ་གོན་གྱི་སྐབས་སུ་ཡང་། དམ་ཚིག་པ་བསྐྱེད་པ། ཡེ་ཤེས་པ་དགུག་པ། བྱིན་གྱིས་བརླབས་པ། དབང་བསྐུར་བ་སྟེ་ཡན་ལག་བཞི་རྫོགས་བྱ་བ་བཤད་ཅིང་། ཁྱད་པར་བཟང་དྲུག་གི་ཡན་ལག་བཞི་པའི་ཚེ། དེ་ནས་བཞི་པ་དབང་བསྐུར་ཏེ་དབུ་བརྒྱན་གྱི་བར་དུ་ཡན་ལག་བཞི་རྫོགས་ཡོངས་སུ་རྫོགས་པར་བྱའོ། ། ཞེས་གསུངས་པས་ན་བླ་མེད་ལ་བརྟེན་པའི་རབ་གནས་ལ་སྟ་གོན་གྱི་ཚེ་ཡང་དབང་བསྐུར་རྒྱས་འདེབས་བྱེད་པ་ཤིན་ཏུ་ལེགས་ལ། དེས་ན་ཤེས་རབ་རྒྱ་མཚོའི་ཟིན་བྲིས་ལས། ངོར་ཆེན་གྱི་བཀྲ་ཤིས་རྒྱ་མཚོར་སྟ་གོན་གྱི་སྐབས་སུ་དབང་བསྐུར་རྒྱས་འདེབས་བཤད་པ་འཕགས་པ་མན་གྱི་ཕྱག་ལེན་དང་བསྟུན་པ་ཡིན་གྱི།
དོན་ལ་མ་དག་ཚུལ་ངོར་ཆེན་གསུངས་ཞེས་པ་བཀོད་འདུག་པ་ནི། ངོར་ཆེན་གྱི་གསུང་རྒྱུན་ཅུང་ཟད་མ་ཟིན་པའི་སྐྱོན་དུ་སྣང་སྟེ། རྗེ་བཙུན་སྐུ་མཆེད་ཀྱི་བཟང་དྲུག་ཏུ་བཤད་པས་འཕགས་པའི་གོང་དུ་ཡང་ཕྱག་ལེན་དེ་ཉིད་བྱུང་བར་གྲུབ་པས་སོ། ། དེས་ནས་དཔལ་ཡེ་བའི་ཟིན་བྲིས་ལྟར་ཡོ་ག་ལ་བརྟེན་པའི་ཚེ་སྟ་གོན་གྱི་སྐབས་སུ་དབང་བསྐུར་རྒྱས་གདབ་མི་དགོས་པ་དང་། བླ་མེད་ལ་བརྟེན་པའི་ཚེ་ངེས་པར་དགོས་པ་དང་། ཡང་རྟེན་གཞི་རབ་གནས་ཀྱི་རྒྱུད་ལ་བརྟེན་ཞིང་། ལྷ་བླ་མེད་ལ་བརྟེན་པའི་ཚེ་སྟ་གོན་གྱི་ཚེ་དབང་བསྐུར་རྒྱས་འདེབས་མ་བྱས་ཀྱང་ཆད་པའི་སྐྱོན་དུ་མི་འགྱུར་བ་ཞིག་ཡིན་པའི་ཁྱད་པར་འབྱེད་དགོས་སམ་སྙམ་སྟེ། ཀྱཻ་རྡོར་གྱི་རྒྱུད་ལ་བརྟེན་པའི་རབ་གནས་བཟང་དྲུག་ཏུ་དེ་ཉིད་བཤད་པ་དང་། རབ་འབྱོར་རྐྱང་སོགས་ཡོ་གའི་རབ་གནས་ཀྱི་གཞུང་ལས་མ་བཤད་པ་དང་། དོན་གསལ་གྱི་དངོས་བསྟན་ལ་ཡང་མ་བྱུང་བ་དང་།
ཡང་འཕགས་པ་རིན་པོ་ཆེའི་མན་གྱི་ཕྱག་ལེན་ལ་རབ་གནས་བླ་མེད་དང་ཡོ་ག་གང་ལ་བརྟེན་ཀྱང་དེ་ཉིད་མཛད་པའི་ཕྱག་སྲོལ་བྱུང་པ་དང་། ངོར་ཆེན་གྱི་གསང་འདུས་ཀྱི་རབ་གནས་བཀྲ་ཤིས་རྒྱ་མཚོར་ཡང་བཤད་པ་རྣམས་ལ་སོ་སོར་བརྟགས་པས་དེ་ལྟར་དུ་གསལ་བས་སོ་སྙམ་དུ་སེམས་སོ། ། དེས་ན་གཞུང་འདིར་ཀྱཻ་རྡོ་རྗེའི་རྣལ་འབྱོར་ལ་བརྟེན་པའི་སྐབས་ཡིན་པས་དབང་བསྐུར་རྒྱས་གདབ་བཤད་ཅིང་ཕྱག་ལེན་ལ་མཛད་པ་འདི་ནི་རྗེ་བཙུན་སྐུ་མཆེད་སོགས་གོང་མའི་དགོངས་པ་བླ་ན་མེད་པའོ།། །། སྤྱི་དོན་དགུ་པ་མཆོད་བསྟོད་བྱ་ཞིང་གཏོར་མ་བཏང་བ་ལ། མཆོད་པ་བྱ་བ། བསྟོད་པ་བྱ་བ། གཏོར་མ་བཏང་བ་དང་གསུམ་ལས། དང་པོ་མཆོད་པ་བྱ་བ་ནི། གཞུང་འདི་ཉིད་ལས། མཆོད་སྟེགས་ཀྱི་མར་མེ་རྣམས་སྦར།
མཆོད་པ་རྣམས་བསང་སྦྱངས་ཞེས་པ་ནས། གཎྜེ་ར་ཎི་སོགས་དབང་ཆུ་མཛེས་རྒྱན་བཞིན་གདངས་དང་བཅས་པ་དང་། ཞེས་པའི་བར་ཏེ། དེ་ཡང་ཐོག་མར་སྟ་གོན་གྱི་མཆོད་པ་སྟེགས་ལ་བཤམས་པ་རྣམས་ཨ་མྲྀ་ཏས་བསངས། སྭ་བྷ་ཝས་སྦྱངས། སྟོང་པའི་ངང་ལས་མཆོད་པ་རྣམས་བྱིན་གྱིས་བརླབས་ནས་འབུལ་བ་སྟེ། ཨ་མྲྀ་ཏའི་སྔགས་དོན་རྟེན་བསྐྱེད་ཀྱི་སྐབས་སུ་བཤད་པ་བཞིན་དང་། མཆོད་པ་བྱིན་གྱིས་བརླབས་ཚུལ་གོང་དུ་གནས་ཡོ་བྱིན་བརླབས་ཀྱི་ཚེ་བསྟན་པ་ལྟར་རོ། ། འབུལ་བ་ནི། དཀུ་གཡོན་པར་ཁུ་ཚུར་གཉིས་སྟེང་འོག་ཏུ་ཁ་སྦྱར་ཏེ།
དྲི་མེད་ཡིད་དུ་འོང་བ་ཡི། ། ཞེས་སོགས་སྔགས་བཅས་ཀྱིས་འབུལ་བ་སྟེ། དོན་ནི་མི་གཙང་བ་ལ་སོགས་པའི་དྲི་མ་མེད་པས་ངོ་བོ་གཙང་བ་དང་། ཁ་དོག་ཡིད་དུ་འོང་བ་ཡི་ཡོན་ཏན་དང་ལྡན་ཞིང་། རྒྱུ་ལྷ་རྫས་དམ་པ་སྟེ། མཆོག་གམ་རབ་ཏུ་གྱུར་པའི་ཞབས་བསིལ་བྱེད་ཀྱི་ཆབ་བམ་མཆོད་ཡོན་འདི་ཉིད་སངས་རྒྱས་བཅོམ་ལྡན་འདས་འཁོར་བྱང་ཆུབ་སེམས་དཔའ་ལ་སོགས་པ་མང་པོ་དང་བཅས་པ་ལ་གུས་པ་ཆེན་པོས་ཀུན་ནས་བསླངས་ཏེ་འབུལ་བས་ན། ཁྱེད་རྣམས་ཀྱིས་ཐུགས་དགེས་པ་ཆེན་པོས་བཞེས་ནས་བདག་གིར་མཛད་དེ་བདག་ཅག་ལ་སོགས་པའི་འགྲོ་བ་ཐམས་ཅད་ལ་བྱིན་གྱིས་བརླབ་ཏུ་གསོལ་ཅེས་པ་སྟེ། དེ་བཞིན་དུ་ཆུ་འོག་མ་གསུམ་ལ་ཡང་སྦྱར་ཏེ། ཞལ་བསིལ་བྱེད་ཀྱི་ཆབ་བམ་མཆོད་ཡོན་འདི་ཞེས་པ་དང་། འཐོར་བའི་འཐུང་བྱེད་དེ་ཆབ་བམ་མཆོད་ཡོན་འདི་ཞེས་པ་དང་།
མཆོད་ཡོན་འདི་ཞེས་སྦྱར་ནས་སྔགས་ཕྱག་རྒྱ་དང་བཅས་པས་འབུལ། སྔགས་དོན་ནི། ཨོཾ་མགོ་འདྲེན་པ། བྷ་ག་ཝན་ནི་བཅོམ་ལྡན་འདས། མཧཱ་ཀ་རུ་ཎི་ཀ་ནི་སྙིང་རྗེ་ཆེན་པོ། ཧེ་ནི་དགྱེས་པའམ་ཀྱཻ། བཛྲ་ནི་རྡོ་རྗེ། ས་པ་རི་ཝ་རི་ནི་འཁོར་དང་བཅས་པ། ཨོཾ་འདྲ། ནི་རི་ནི་ཞབས་བསིལ།
ཧཱུྃ་གཟུང་འཛིན་གཉིས་སུ་མེད་པ། ཁཾ་ནམ་མཁའ། སྭཱཧཱ་ནི་གཞི་ཚུགས་ཞེས་པ་སྟེ་འོག་མ་གསུམ་ལ་གཞན་འདྲ་བ་ལ། ནི་ཝི་ཏེ་ནི་ཞལ་བསིལ། སརྦ་སཾ་ཤོ་དྷ་ནི་ཐམས་ཅད་ཡང་དག་པར་སྦྱོང་བ། ཛཿཧཱུྃ་བཾ་ཧོཿནི་གཉིས་སུ་མེད་པ། ཁྃ་གོང་བཞིན། རྃ་ཡེ་ཤེས་ཀྱི་མེ། མཧཱ་ནི་ཆེན་པོ། ཨརྒྷཾ་ནི་མཆོད་ཡོན།
པྲ་ཏིཙྪ་ནི་སོ་སོར། སྭཱཧཱ་ནི་གཞི་ཚུགས་ཞེས་པའི་དོན་ནོ། ། འདི་བཞི་ཆར་མཆོད་ཡོན་གྱི་ཡན་ལག་ཡིན་པས་ཀུན་ལ་མཆོད་ཡོན་འདི་ཞེས་སྦྱར་བ་ལ་སྐྱོན་མེད་དེ། དཀྱིལ་ཆོག་བཟང་པོ་ཡོངས་བཟུང་ལས། ཞབས་བསིལ་ཞལ་བསིལ་བསང་གཏོར་སོགས། ། རིམ་པ་བཞིན་དུ་དབུལ་བར་བྱ། ། འདི་ཀུན་མཆོད་ཡོན་ཡན་ལག་ཕྱིར། ། མཆོད་ཡོན་སྒྲ་རུ་བཤད་པ་ཡིན། ། ཞེས་པ་དང་། ཆོས་རྗེ་ས་པཎ་གྱི་ཚོགས་འཁོར་ལས།
དགྱེས་རྡོར་བ་ཆུ་གསུམ་མམ་བཞི། བདེ་མཆོག་པ་མཆོད་ཡོན་ཞབས་བསིལ་གཉིས་སུ་བསྡུས་ནས་མཛད། ཆུ་དེ་རྣམས་མཆོད་ཡོན་གྱི་ཡན་ལག་ཡིན་པས་མཆོད་ཡོན་གྱི་མིང་དུ་བཏགས་པ་ཡང་ཡོད། ཅེས་གསུངས་པས་སོ། ། དེ་ནས་མེ་ཏོག་གི་མཆོད་པ་ནི། གང་དབུལ་བར་བྱ་བའི་མེ་ཏོག་འདི་ནི་ངོ་བོ་བཟང་ཞིང་སངས་རྒྱས་སོགས་འདིས་མཆོད་ན་འབྲས་བུ་རྣམ་པར་དག་པ་འབྱུང་བས་དགེ་བའམ། ཤིས་པ་ཞིག་ཡིན་ཏེ། ཅིའི་ཕྱིར་ན་ཤིན་ཏུ་གཙང་ཞིང་དག་པའི་སྐྱེ་གནས་ལས་དག་པར་སྐྱེས་པས་སོ། ། དེས་ན་དངོས་སུ་བཤམས་ཤིང་ཡིད་ཀྱིས་སྤྲུལ་པ་ལས་བྱུང་བའི་མེ་ཏོག་གི་མཆོད་པ་རྣམས་བདག་གིས་དད་པ་ཆེན་པོས་མཆོད་ཡུལ་ཁྱེད་རྣམས་ལ་འབུལ་ལགས་ཀྱི། ཐུགས་དགེས་པ་ཆེན་པོས་བཞེས་ནས་བདག་གིར་མཛོད་ལ་བདག་སོགས་ལ་བྱིན་གྱིས་བརླབ་ཏུ་གསོལ་ཞེས་པའི་དོན་ནོ། །
བདུག་སྤོས་ནི། དྲི་ཞིམ་པོའི་ནགས་ཚལ་དག་རོ་ནི་ཞིམ་ཞིང་ནུས་པ་ཆེ་བས་ལུས་སེམས་ལ་ཕན་པ་དང་། གཞན་ཡང་མཆོད་པ་གང་ཞིག་དྲིའི་རྫས་དང་བདུག་སྤོས་མཆོག་ཏུ་གྱུར་པ་འདི་དག་བདག་གིར་སོགས་འདྲ། དྷུ་པཾ་ནི་བདུག་སྤོས་སོ། ། སྣང་གསལ་ནི་ལེགས་པར་སྦར་ན་སྲིན་པོ་སྟེ་གྲིབ་ནོན་གྱི་གདོན་རྣམས་འཇོམས་ནུས་ཤིང་མ་རིག་པའི་མུན་པ་སེལ་བའམ་དག་པར་བྱེད་པ་ངོ་བོ་དགེ་ཞིང་མུན་པ་རྣམ་པར་སེལ་བར་བྱེད་པའི་སྣང་གསལ་གྱི་མཆོད་པ་འདི་དག་བདག་གི་སོགས། དི་པཾ་ནི་སྣང་གསལ་ལམ་མར་མེ། དྲི་ཆབ་ནི་སྣང་གསལ་ཕུལ་བའི་རྗེས་སུ་འབུལ་རྒྱུའི་མཆོད་པ་འདི་ནི་དྲི་བཟང་པོ་དང་ལྡན་ཞིང་དགེ་ཞིང་ཤིས་པ་ཞིག་སྟེ། སྐྱེ་བའི་ས་ཕྱོགས་སམ་གནས་དག་པ་སོགས་རྒྱུ་བཟང་པོ་ལས་འབྲས་བུ་རང་གི་ངོ་བོ་ཡང་དྲི་མ་དག་བྱེད་དུ་སྐྱེས་པས་སོ། ། དེས་ན་དེ་ལྟ་བུའི་དྲི་ཆབ་འདི་བདག་གི་སོགས། གནྡྷཾ་ནི་དྲི་ཆབ་བོ། །
ཞལ་ཟས་ནི། ས་གཞི་ལས་སྐྱེས་པའི་སྨན་རྣམས་ཀྱི་བཅུད་གཙང་མ་སྐྱེ་བོ་ཀུན་གྱི་ཡིད་ཁར་འོང་བར་སྔགས་ཀྱིས་བྱིན་གྱིས་བརླབས་པའི་ཞལ་གྱི་ཟས་སུ་མཆོད་པར་འོས་པའི་རོ་བཅུད་ཕུན་སུམ་ཚོགས་པ་དང་ལྡན་པའི་བཤོས་འདི་དག་བདག་གི་སོགས། ནི་པཾ་ནི་ཞལ་ཟས་སོ། ། རོལ་མོ་ནི་དྲི་མེད་སོགས་རོལ་མོར་འདོན་ཆ་བསྒྱུར་བ་མ་གཏོགས་གོང་ཆུ་བཞིའི་སྐབས་དང་འདྲ་ལ། ཤཔྟ་ནི་རོལ་མོའོ། ། འདིར་མཆོད་པ་ལ། གཙང་ཞིང་གཙང་མར་སྦྱར་བ་ཡིས། ། ཞེས་སོགས་རབ་གནས་ཀྱི་རྒྱུད་ནས་འབྱུང་བ་མཛད་པ་གཞན་གྱི་ཕྱག་ལེན་ལ་ཡོད་ཀྱང་། རང་ལུགས་ཀྱཻ་རྡོར་གྱི་རྣལ་འབྱོར་གྱི་སྒོ་ནས་རབ་གནས་བྱེད་པའི་ཚེ་འདི་བཞིན་མཛད་པ་ནི་ཤིན་ཏུ་འབྲེལ་མཚུངས་ཏེ། དཔེར་ན་ཡོ་ག་ལ་བརྟེན་པའི་ཚེ་ཡོ་ག་རང་གི་རྒྱུད་ནས་བཤད་པའི་མཆོད་པའམ།
ཡང་ན་སྤྱི་འགྲོ་ཞིག་བྱེད་པ་སྐབས་སུ་བབ་ཅིང་། གསང་འདུས་ལ་བརྟེན་པའི་ཚེ་དེ་ནས་བཤད་པའི་མཆོད་པ་བྱ་བ་སྐབས་སུ་བབ་པ་བཞིན་ནོ། ། དེ་ལྟར་ཡང་རྗེ་བཙུན་ཆེན་པོའི་དོན་གསལ་ལས། དགུ་པ་མཆོད་བསྟོད་བྱ་ཞིང་གཏོར་མ་བཏང་བ་ནི། རང་རང་གི་ཆོ་ག་བཞིན་མཆོད་པ་བསང་ཞིང་བྱིན་གྱིས་བརླབས་ནས། ཞེས་མཆོད་པ་བྱིན་རླབས་རང་རང་གི་ཆོ་ག་བཞིན་བྱ་བ་བཤད་པའི་རིགས་ལས་མཆོད་པ་འབུལ་བ་ཡང་རང་རང་གི་ཆོ་གས་འབུལ་བ་ཉིད་ལེགས་པར་གྲུབ་ལ། དོན་གསལ་ཉིད་དུ་བྱིན་རླབས་རང་རང་གི་ཆོ་གས་བྱ་བར་གསུངས་ནས་མཆོད་པ་འབུལ་བའི་ཆོ་ག ཆུ་དང་ཐང་ལས་སྐྱེས་པ་ཡིས། ། ཞེས་སོགས་ཡོ་ག་ནས་འབྱུང་བ་ལྟར་མཛད་པ་ཡང་། ཡོ་ག་ལ་བརྟེན་པའི་ཚེ་དེ་ཉིད་ཀྱི་མཆོད་པས་མཆོད་པ་ཉིད་ལེགས་པའི་རྒྱུ་མཚན་དུ་སོང་སྟེ།
དོན་གསལ་གྱི་ནུབ་གསུམ་མ་རྒྱས་པའི་ཕྱག་ལེན་འདི་ཡོ་ག་ལ་བརྟེན་ནས་མཛད་པས་སོ། ། དེས་ན་རྗེ་རྡོ་རྗེ་འཆང་གི་གསང་འདུས་ཀྱི་རབ་གནས་བཀྲ་ཤིས་རྒྱ་མཚོར། དག་ཅིང་དྲི་མེད་ཡིད་འོང་བའི། ། ཞེས་སོགས་གསུངས་ཤིང་། ཕྱིས་སུ་ངོར་པ་དཀོན་མཆོག་དཔལ་ལྡན་པའི་རབ་གནས་ཀྱི་ཡི་གེར་ཀྱཻ་རྡོར་ལ་བརྟེན་པའི་ཚེ་ཡང་མཆོད་པ་འདི་བཞིན་དུ་མཛད་འདུག་ཀྱང་། སྔགས་འཆང་ཆོས་ཀྱི་རྒྱལ་པོའི་དངོས་གྲུབ་འབྱུང་བ་འདིར་ཀྱཻ་རྡོར་ལ་བརྟེན་པའི་ཚེ་མཆོད་པ། དྲི་མེད་ཡིད་དུ་འོང་བ་ཡིས། ། ཞེས་སོགས་ཀྱཻ་རྡོར་རང་ནས་འབྱུང་བ་ལྟར་མཛད་པ་ནི་དོན་གསལ་གྱི་དགོངས་པ་ཕྱིན་ཅི་མ་ལོག་པའོ། ། འོན་ཀྱང་ཡོ་ག་ལྟར་གསང་འདུས་སོགས་ཀྱི་ཚེ་མི་རུང་བ་ནི་མ་ཡིན་ཏེ། བཀྲ་ཤིས་རྒྱ་མཚོར་དེ་ལྟར་དུ་བཤད་སྣང་བས་སོ། །
གཉིས་པ་བསྟོད་པ་བྱ་བ་ནི། གཞུང་འདི་ཉིད་ལས། དེ་ནས་དྲིལ་སིལ་གདངས་དང་བཅས་པས་ཞེས་པ་ནས་ཕྱག་བྱར་འོས་པ་ཐམས་ཅད་པ་ལ། ཤླཽ་ཀ་གདངས་དང་བཅས་པས་བསྟོད་ལ། ཞེས་པའི་བར་ཏེ། དེ་ཡང་སྤྱིར་རབ་གནས་ཀྱི་སྐབས་འདིར་བསྟོད་པ་ལ། རབ་ཏུ་གནས་བྱའི་རྟེན་དེ་ཉིད་བླ་མའི་སྐུ་བརྙན་ཡིན་ན། བླ་མའི་སྐུ་བསྟོད་དང་། སྟོན་པའི་སྐུ་བརྙན་ཡིན་ན་ཐུབ་པའི་དབང་པོ་ཉིད་ཀྱི་བསྟོད་པ་དང་། དེ་བཞིན་དུ་གསུང་རབ་ཡིན་ན་ཆོས་ཀྱི་བསྟོད་པ་དང་།
མཆོད་རྟེན་ཡིན་ན་དེ་ཉིད་ཀྱི་བསྟོད་པ་སོགས་རྟེན་རང་རང་གི་སྒོས་བསྟོད་དང་། རྟེན་སྤྱིའི་བསྟོད་པ་སོགས་རྒྱས་པར་བྱ་བ་སོགས་མང་དུ་ཡོད་ཀྱང་། སྟ་གོན་གྱི་སྐབས་འདིར་སྒོས་བསྟོད་མི་མཛད་པར་སྤྱི་བསྟོད་མཛད་པའི་ཕྱག་ལེན་མང་ཞིང་། དེ་ལ་ཡང་རྒྱས་བསྡུས་འགའ་རེ་སྣང་ཡང་འདིར་ནི་དེ་ཉིད་ལྔ་པ་གསང་འདུས་ཀྱི་རྒྱུད་ནས་འབྱུང་བ་དེ་ཉིད་ཅུང་ཟད་འདོན་པ་བསྒྱུར་བ་དང་། སྣང་སྟོང་མ་དང་། མདོ་ཕལ་པོ་ཆེ་ནས་འབྱུང་བར་བཤད་པའི་འགྲོ་བ་རྒྱུད་ལྔ་མ་དང་གསུམ་མཛད་ལ། དེའི་དང་པོ་གཉིས་ནི་རིགས་ལྔའི་བསྟོད་པ་སྟེ། སྔ་མའི་ཚིག་དོན་ནི། ཕྱག་འཚལ་ལོ་ཞེས་པ་གཞིར་བྱས། གང་ལ་ན་ཉོན་མོངས་པའི་ཚོགས་ཐམས་ཅད་ཀྱིས་མི་གཡོ་བས་ན་མི་བསྐྱོད་རྡོ་རྗེ་སྟེ་ཐུགས་རྡོ་རྗེའི་རྡོ་རྗེ་རིགས་ཀྱི་མཁའ་འགྲོ་མ་ལའོ། །
དེའི་ཁྱད་ཆོས་ནི་སྟོང་པ་ཉིད་ཀྱི་བདག་ཉིད་ཡིན་པས་ན་ཡེ་ཤེས་ཆེན་པོ། རྡོ་རྗེ་ནི་མི་བསྐྱོད་པ་དང་མི་ཕྱེད་པ་ལ་སོགས་པ་སྟེ། དེ་དག་འཛིན་པས་ན་དབྱིངས་སོ། ། བདེན་པ་གཉིས་ཀྱི་ཚུལ་ཤེས་པས་ན་མཁས་པ་ཆེན་པོ། སྐུ་རྡོ་རྗེ་ལ་སོགས་པ་གསུམ་གྱི་ནང་ནས་གཙོ་བོ་ཡིན་པས་ན་མཆོག དོན་དམ་པ་དང་། སྐུ་དང་། ཕྱུང་བའི་དཀྱིལ་འཁོར་གསུམ་གྱི་ངོ་བོ་སྟེ། དེ་ལྟ་བུའི་ཡོན་ཏན་དང་ལྡན་པའོ་ཞེས་པའི་དོན་ནོ། ། རྣམ་སྣང་དང་མེ་ལོང་ཡེ་ཤེས་ཀྱི་སྒོ་ནས་བསྟོད་པ་ནི།
འོད་གསལ་བའི་མེ་འབར་བར་གྱུར་པས་ན་རྣམ་པར་སྣང་མཛད་དེ་སྐུ་རྡོ་རྗེ། དེའི་ཁྱད་ཆོས་སམ་ཡོན་ཏན་ནི། འོད་གསལ་གྱི་སྦྱངས་པས་ན་དག་པ་ཆེན་པོ། རྡོ་རྗེ་ནི་དེ་བཞིན་གཤེགས་པ་ལྔ་སྟེ། དེ་རྣམས་ཐིམ་པའི་གཞིར་གྱུར་པའི་དྲུག་པའི་ངོ་བོ་ཡིན་པས་ན་ཞི་བ། མཆོག་ཏུ་དགའ་བའི་བདག་ཉིད་ཅན་ཡིན་པས་ན་དགའ་བ་ཆེན་པོ། ངོ་བོ་ཉིད་ཀྱིས་དག་པས་ན་རང་བཞིན་གྱི་འོད་གསལ་བའི་མཆོག་སྟེ། དེ་ལྟ་བུའི་མཚན་ཉིད་ཅན་ནམ་ཁྱད་ཆོས་ཅན་གྱི་སངས་རྒྱས་མཁའ་འགྲོའི་རིགས་དེ་ལ་ཕྱག་འཚལ་ལོ་ཞེས་པའོ། ། རིན་འབྱུང་དང་མཉམ་ཉིད་ཡེ་ཤེས་ཀྱི་སྒོ་ནས་བསྟོད་པ་ནི། རིན་པོ་ཆེའི་རིགས་དང་ལྡན་པ་རྣམ་པར་དག་ཅིང་གསལ་བར་མཛད་པས་ན་རིན་ཆེན་རྒྱལ་པོ་སྟེ་རིན་ཆེན་འབྱུང་ལྡན་ནམ་སྐུ་རྡོ་རྗེ།
དེའི་ཁྱད་ཆོས་ནི། མཉམ་ཉིད་ཡེ་ཤེས་ཀྱི་བདག་ཉིད་ཡིན་པས་ན་རབ་ཏུ་ཟབ་པའོ། ། དེ་ཉིད་ཀྱི་ཕྱིར་ནམ་མཁའ་དྲི་མ་མེད་པའོ། ། གཟོད་མ་ནས་དག་པས་ན་ཉེས་པས་རང་བཞིན་དག་ཅིང་གོས་པ་མེད་པའོ། ། དེ་ལྟ་བུའི་མཚན་ཉིད་ཅན་གྱི་རིན་པོ་ཆེའི་རིགས་ཀྱི་མཁའ་འགྲོ་ལ་ཕྱག་འཚལ་ལོ་ཅེས་པའོ། ། འོད་དཔག་མེད་དང་སོ་སོར་རྟོག་པའི་ཡེ་ཤེས་ཀྱི་སྒོ་ནས་བསྟོད་པ་ནི། པདྨའི་རིགས་དང་ལྡན་པ་རྣམས་ཀྱི་བདག་པོར་གྱུར་པས་ན་རྡོ་རྗེ་དཔག་མེད་རྒྱལ་པོ་ཆེ་སྟེ་འོད་དཔག་མེད་དམ་གསུང་རྡོ་རྗེ། དེའི་ཁྱད་ཆོས་ནི་སོ་སོར་རྟོག་པའི་ཡེ་ཤེས་ཀྱི་བདག་ཉིད་ཡིན་པས་ན་མི་རྟོག་པའོ། ། དེ་ཉིད་ཀྱི་ཕྱིར་ན་རྡོ་རྗེ་ནམ་མཁའ་འཛིན་ཞེས་བྱ་ཞིང་། འཁོར་བ་ལ་ཞེན་པའི་མཚན་ཉིད་ཅན་གྱི་འདོད་ཆགས་ཀྱི་ཕ་རོལ་ཏུ་ཕྱིན་པའི་ཤེས་རབ་བརྙེས་པའི་མཚན་ཉིད་ཅན་པདྨའི་རིགས་ཀྱི་མཁའ་འགྲོ་ལ་ཕྱག་འཚལ་ལོ་ཞེས་པའོ། །
དོན་ཡོད་གྲུབ་པ་དང་བྱ་བ་གྲུབ་པའི་ཡེ་ཤེས་ཀྱི་སྒོ་ནས་བསྟོད་པ་ནི། དོན་ཡོད་པའི་རིགས་ཀྱི་རྫོགས་པའི་སངས་རྒྱས་མངོན་དུ་བྱས་པས་ན་དོན་ཡོད་རྒྱལ་པོ་རྫོགས་སངས་རྒྱས། ཞི་བ་ལ་སོགས་པའི་ལས་རྣམས་ཀྱི་སྒྲུབ་པ་པོས་འགྲོ་བ་རྣམས་ཀྱིས་མངོན་པར་འདོད་པའི་དོན་ཐམས་ཅད་རྫོགས་པར་མཛད་པས་ན་བསམ་པ་ཐམས་ཅད་རྫོགས་མཛད་པ། དངོས་པོ་ཐམས་ཅད་དག་པའི་ངོ་བོ་ཉིད་ནི་འོད་གསལ་བས་ཏེ། དེ་ལས་བྱུང་བས་དོན་གྲུབ་པའི་ངོ་བོའམ་སྣ་ཚོགས་རྡོ་རྗེའི་རིགས་ཀྱི་མཁའ་འགྲོ་ལ་ཕྱག་འཚལ་ལོ་ཞེས་པའི་དོན་ནོ། ། བསྟོད་ཚན་གཉིས་པའི་དོན་ནི། ཕྱག་འཚལ་ཞེས་པ་གཞིར་བཟུང་ནས། གང་ལ་ན་རྣམ་པར་སྣང་མཛད་ལའོ། ། དེའི་ཡོན་ཏན་གང་ཞེ་ན། ཀུན་རྫོབ་ཏུ་སྣ་ཚོགས་སུ་སྣང་བའི་སྣང་བ་དང་།
དེ་དག་རང་གི་ངོ་བོས་སྟོང་པའི་སྟོང་པ་ཟུང་དུ་ཆུག་པའི་རྡོ་རྗེ་སྦྱང་གཞི་ལྟར་ན་ནམ་མཁའི་ཁམས་དག་པའི་དབྱིངས་རང་བཞིན་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོར་གྱུར་པ་རྡོ་རྗེའི་སྐུ་སྟེ། སྐུ་རྡོ་རྗེའི་ངོ་བོ་རྣམ་པ་གདུལ་བྱ་རྣམས་ལ་བྱང་ཆུབ་ཆེན་པོ་མཆོག་བརྙེས་པའི་ཕྱག་རྒྱ་མཛད་པ་ཅན་ནོ་ཞེས་པའི་དོན་ལ། དེ་ནི་རྣམ་སྣང་དང་ཆོས་དབྱིངས་ཡེ་ཤེས་ཀྱི་སྒོ་ནས་བསྟོད་པ་ཡིན་ལ། མི་བསྐྱོད་པ་དང་མེ་ལོང་ཡེ་ཤེས་ཀྱི་སྒོ་ནས་བསྟོད་པ་ནི། ཕྱག་འཚལ་ལོ། ། གང་ལ་ན་མི་བསྐྱོད་རྡོ་རྗེ་ལའོ། ། སྦྱང་གཞི་ལྟར་ན་གཟུང་བ་ཕྱི་རོལ་གྱི་དོན་དང་། དེ་དག་འཛིན་པའི་ནང་སེམས་ལ་སོགས་པས་བསྡུས་པའི་ཆོས་རྣམས་བརྟན་པར་བྱེད་པའི་སའི་ཁམས་དག་པའི་རང་བཞིན། འབྲས་བུ་ལྟར་ན་ཡེ་ཤེས་ལྔའི་ནང་ནས་མེ་ལོང་ལྟ་བུའི་ཡེ་ཤེས་ཀྱི་བདག་ཉིད་ཐུགས་རྡོ་རྗེའི་སྐུ། གདུལ་བྱའི་སྣང་ངོར་གཟུགས་སྐུ་བདུད་འདུལ་བའི་ཕྱག་རྒྱ་མཛད་པ་ཅན་ཞེས་པའོ། །
རིན་ཆེན་འབྱུང་ལྡན་དང་མཉམ་ཉིད་ཡེ་ཤེས་ཀྱི་སྒོ་ནས་བསྟོད་པ་ནི། ཕྱག་འཚལ་ལོ། ། གང་ལ་ན་རིན་ཆེན་འབྱུང་ལྡན་ལའོ། ། དེ་ཉིད་ཁྱད་པར་གྱི་ཆོས་གང་དང་ལྡན་སྙམ་ན། སྦྱང་གཞི་ལྟར་ན་རིན་ཆེན་རྡོ་རྗེ་སྟེ་རིན་འབྱུང་འདི་ནི་སྦྱང་གཞི་འབྱུང་བ་བཞིའི་ནང་ནས་འབར་བར་སྣང་བ་མེའི་ཁམས་དག་པའི་རང་བཞིན། འབྲས་བུ་ལྟར་ན་ཡེ་ཤེས་ལྔའི་ནང་ནས་མཉམ་པ་ཉིད་ཀྱི་ཡེ་ཤེས་ཀྱི་ངོ་བོར་གྱུར་པའི་སངས་རྒྱས་ཀྱི་ཡོན་ཏན་གྱི་ངོ་བོར་གྱུར་པའི་རྡོ་རྗེའི་སྐུ། རྣམ་པ་གདུལ་བྱ་ལ་མཆོག་སྦྱིན་པའི་ཕྱག་རྒྱ་མཛད་པ་ཅན་ཞེས་པའོ། ། འོད་དཔག་མེད་དང་སོ་སོར་རྟོགས་པའི་ཡེ་ཤེས་ཀྱི་སྒོ་ནས་བསྟོད་པ་ནི། ཕྱག་འཚལ་ལོ། ། གང་ལ་ན་སྐུ་ལས་འོད་ཟེར་དཔག་ཏུ་མེད་པ་འཕྲོས་པའི་སྣང་བ་མཐའ་ཡས་སམ་མུ་མཐའ་མེད་པ་དེ་ལའོ། །
དེ་ཡང་ཁྱད་པར་གང་དང་ལྡན་ན། འདོད་ཆགས་དག་པའི་ངོ་བོ་ཡིན་པས་ན་འདོད་ཆགས་རྡོ་རྗེའམ་འོད་དཔག་མེད། འདི་ནི་སྦྱང་གཞི་ལྟར་ན་དྲི་མ་དག་བྱེད་ཆོས་ཀྱི་ཆུའི་རང་བཞིན། འབྲས་བུ་ལྟར་ན་ཡེ་ཤེས་ལྔའི་ནང་ནས་ཀུན་ཏུ་བཟང་སོ་སོར་རྣམ་པར་རྟོག་པའི་ཡེ་ཤེས་ཀྱི་ངོ་བོ་རྫོགས་པའི་སངས་རྒྱས་ཀྱི་གསུང་རྡོ་རྗེའི་སྐུ། རྣམ་པ་ཏིང་ངེ་འཛིན་ལ་མཉམ་པར་གཞག་པའི་ཕྱག་རྒྱ་ཅན་ཞེས་པའོ། ། དོན་ཡོད་གྲུབ་པ་དང་བྱ་གྲུབ་ཡེ་ཤེས་ཀྱི་སྒོ་ནས་བསྟོད་པ་ནི། ཕྱག་འཚལ་ལོ། ། གང་ལ་ན་དོན་ཡོད་གྲུབ་པ་ལའོ། ། དེ་ཉིད་ཁྱད་པར་གྱི་ཆོས་གང་དང་ལྡན་ན། ཉོན་མོངས་པ་ལྔའི་ནང་ནས་ཕྲག་དོག་དག་པ་ལས་བྱུང་བས་ནས་ཕྲག་དོག་རྡོ་རྗེའམ་དོན་གྲུབ་འདི་ནི།
སྦྱང་གཞི་ལྟར་ན་དངོས་པོ་གཞན་སྐྱོད་པར་བྱེད་པ་རླུང་གི་ཁམས་དག་པའི་རང་བཞིན་ཏེ། འབྲས་བུ་ལྟར་ན་ཡེ་ཤེས་ལྔའི་ནང་ནས་བྱ་བ་གྲུབ་པའི་ཡེ་ཤེས་སངས་རྒྱས་རྣམས་ཀྱི་འཕྲིན་ལས་ཀྱི་ངོ་བོར་གྱུར་པའི་རྡོ་རྗེའི་སྐུ་སྟེ་རྣམ་པ་འགྲོ་བ་རྣམས་ལ་མི་འཇིགས་པ་སྐྱབས་ཀྱི་སྦྱིན་པ་མཚོན་བྱེད་ཀྱི་ཕྱག་རྒྱ་ཅན་ནོ་ཞེས་པ་སྟེ་རིགས་ལྔའི་བསྟོད་པ་གཉིས་པའི་ཚིག་དོན་མདོར་བསྡུས་པའོ། ། བསྟོད་ཚན་གསུམ་པ་འདི་ནི་མདོ་སྡེ་ཕལ་ཆེན་ནས་འབྱུང་བ་བཞིན་སློབ་དཔོན་ཞི་བ་སྙིང་པོའི་མཆོད་རྟེན་བསྒྲུབ་པའི་ཆོ་གར་ཡང་བཤད་ལ། ཚིག་དོན་ནི། འགྲོ་བ་རིགས་དྲུག་དང་ལམ་རྒྱུད་ལྔ་སྐྱེ་གནས་རྣམ་པ་བཞི་ལ་སོགས་པས་བསྡུས་པའི་སེམས་ཅན་རྣམས་ཀུན་གཞིའི་ལྟེ་བ་རབ་ཏུ་བརྟན་པ་དང་། མ་རིག་པ་ལ་སོགས་པའི་རྟེན་འབྲེལ་ཡན་ལག་བཅུ་གཉིས་ཀྱི་རྩིབས་དང་ལྡན་ཞིང་། སྡུག་བསྔལ་གྱི་མུ་ཁྱུད་ཀྱིས་བསྐོར་བའི་སྲིད་པའི་འཁོར་ལོ་རྒྱུན་དུ་འཁོར་བའི་དཀྱིལ་འཁོར་གྱི་ནང་དུ་སྡུག་བསྔལ་གྱི་སྡུག་བསྔལ་དང་། འགྱུར་བའི་སྡུག་བསྔལ་དང་། འདུ་བྱེད་ཀྱི་སྡུག་བསྔལ་སོགས་སྡུག་བསྔལ་གྱི་རྣམ་པ་མང་པོའི་འཕྲུལ་འཁོར་དྲག་ཏུ་འཁོར་བས་ཡུན་དུ་མནར་ཞིང་གཟིར་བའི་འགྲོ་བ་དག་ཐུགས་རྗེ་ཆེན་པོའི་སྤྱན་གྱིས་གཟིགས་ནས། ཐུགས་རྗེ་ཆེན་པོ་དེས་འགྲོ་བ་རྣམས་ཀྱི་སྡུག་བསྔལ་གྱི་འཕྲུལ་འཁོར་དེ་ཉིད་འཇོམས་པའི་ཕྱིར་དུ་ཆོས་ཀྱི་ཕུང་པོ་བརྒྱད་ཁྲི་ལ་སོགས་པ་གསུངས་ཏེ་ཡང་དག་པའི་ལམ་ལ་འགོད་པར་མཛད་པའི་སངས་རྒྱས་ཐུགས་རྗེ་ཆེན་པོའི་བདག་ཉིད་ཁྱོད་ལ་རྡོ་རྗེ་སློབ་དཔོན་བདག་འཁོར་དང་བཅས་པ་སྒོ་གསུམ་གྱིས་ཕྱག་འཚལ་ལོ་ཞེས་པ་ལ་འགྲོ་བ་རྒྱུད་ལྔ་ཞེས་སོགས་ཚིགས་བཅད་དང་པོ་དང་།
གཞན་ཡང་སངས་རྒྱས་ཁྱོད་ནི་འདོད་ཆགས་ལ་སོགས་པ་ཉོན་མོངས་པ་མ་ལུས་པ་དག་པའམ་སྤངས་པའི་བདག་ཉིད་ཅན་ཡིན་ཏེ། ཁྱོད་ནི་སེམས་ཅན་གྱི་གནས་ཁམས་གསུམ་ལ་སོགས་པ་དག་ན་སྤྲུལ་པ་དུ་མའི་གཟུགས་ཀྱིས་བཞུགས་ཤིང་འདོད་པའི་ཡོན་ཏན་ལྔ་ལ་སོགས་པ་ལ་ལོངས་སྤྱོད་པ་ལྟར་གྱུར་ཀྱང་། འདོད་ཡོན་ལ་སྲེད་པའི་སྒོ་ནས་མ་ཡིན་གྱི། གདུལ་བྱ་སེམས་ཅན་རྣམས་འཁོར་དུ་མ་བསྡུས་པ་བསྡུས་པ་ཡིན། སྨིན་པ་གྲོལ་བར་བྱ་བའི་ཕྱིར་ཁོ་ན་ཡིན་པས་སོ། ། དེ་ཡང་ཡིན་ཏེ་ཁྱོད་ནི་པདྨ་འདམ་ལས་སྐྱེས་ཤིང་། འདམ་ལྡན་གྱི་མཚོ་ནང་ན་གནས་ཀྱང་པདྨ་རང་གི་ངོ་བོ་འདམ་གྱིས་ཅུང་ཟད་ཀྱང་མ་གོས་པ་ལྟར། སངས་རྒྱས་ཁྱེད་ཀྱང་གདུལ་བྱའི་དོན་དུ་སྲིད་པར་སྤྲུལ་ཞིང་འགྲོ་མཛད་པར་གནས་ཀྱང་རང་རྒྱུད་ལ་ཆགས་པ་ཕྲ་མོ་ཙམ་གྱིས་ཀྱང་མ་གོས་པར་དག་པ་ཉིད་ཡིན་པས་སོ། ། རྒྱུ་མཚན་དེས་ན་ཁྱེད་ལ་བདག་ཅག་གུས་པ་ཆེན་པོས་འདུད་དོ་ཞེས་པའི་དོན་ལ་སེམས་ཅན་སྨིན་ཅིང་ཞེས་སོགས་ཚིགས་བཅད་གཉིས་པ་དང་། གཞན་ཡང་སངས་རྒྱས་བཅོམ་ལྡན་འདས་ཁྱེད་ནི་གདུལ་བྱའི་མ་རིག་པའི་མུན་པ་སེལ་བའི་ཡེ་ཤེས་ཀྱི་སྒྲོན་མེ་ཆེན་པོ་ཡིན་ཏེ།
སེམས་ཅན་ཐར་པའི་ལོངས་སྤྱོད་ཀྱིས་བཀྲེན་པ་ཆོས་ཀྱིས་དབུལ་ཞིང་འཕོངས་པར་གྱུར་པ་དག ཆོས་ཀྱིས་འཕོངས་པའི་དབང་གིས་གནས་ལུགས་ཀྱི་དོན་སྒྲིབ་བྱེད་མ་རིག་པའི་མུན་པ་འཐིབ་པོའི་ནང་དུ་སོང་ཞིང་གནས་པ་རྣམས་དད་པ་དང་གཏོང་བ་ལ་སོགས་པའི་འཕགས་པའི་ནོར་བདུན་སྩལ་བའི་སྒོ་ནས་ཡིད་ཚིམ་པར་མཛད་དང་། དེ་དག་གི་བློའི་མུན་པ་བསལ་བའི་སྒོ་ནས་ཡེ་ཤེས་ཀྱི་སྣང་བ་སྤྲོ་བར་མཛད་པ་ཡིན་པས་སོ། ། དེས་ན་མཁྱེན་པའི་ཡེ་ཤེས་ཐོགས་པ་མེད་པ་མངའ་བའི་སངས་རྒྱས་བཅོམ་ལྡན་འདས་སྲས་དང་བཅས་པ་ལ་ཕྱག་འཚལ་ལོ་ཞེས་པ་ལ། སེམས་ཅན་བཀྲེན་པ་ཞེས་སོགས་ཚིགས་བཅད་གསུམ་པ་དང་། གཞན་ཡང་རྒྱལ་བ་སྲས་དང་བཅས་པ་ཁྱེད་དག་ནི་སེམས་ཅན་འཁོར་བའི་རྒྱ་མཚོ་ལས་སྒྲོལ་བ་ལ་དེད་དཔོན་མཆོག་དང་ཆོས་མཚུངས་པ་ཡིན་ཏེ། སེམས་ཅན་གྱི་ཚོགས་མང་པོ་དག་འཁོར་བ་གཏིང་མཐའ་མེད་པའི་རྒྱ་མཚོ་ཆེན་པོར་ནུབ་པ་ལ་ཐུགས་རྗེ་ཆེན་པོའི་ཐབས་བྱང་ཆུབ་ཀྱི་སེམས་དང་། ཤེས་རབ་བདག་མེད་རྟོགས་པའི་བློ་གཉིས་ཟུང་དུ་འཇུག་པའི་ལམ་ཁྱད་པར་ཅན་གྱི་གྲུར་བཞག་ནས། སྡུག་བསྔལ་ཐམས་ཅད་ཉེ་བར་ཞི་བའི་གནས་རྫོགས་པའི་སངས་རྒྱས་ཡིད་བཞིན་གྱི་ནོར་བུ་རིན་པོ་ཆེ་མཆོག་དམ་པ་བཞུགས་པའི་ཐར་པ་ཆེན་པོའི་གླིང་དུ་བདེ་བར་སྐྱེལ་བར་མཛད་པ་པོ་ཡིན་པས་སོ། ། དེས་ན་ཡིད་བཞིན་གྱི་ནོར་བུ་རྫོགས་པའི་སངས་རྒྱས་ལེན་པར་འདོད་པའི་དོན་མཐུན་གྱི་སྐལ་ལྡན་ཀུན་སྲིད་པའི་རྒྱ་མཚོ་ཆེན་པོ་ལས་ལེགས་པར་སྒྲོལ་བའི་དེད་དཔོན་སངས་རྒྱས་སྲས་དང་བཅས་པ་ཁྱེད་ལ་སྒོ་གསུམ་ཀུན་ནས་འདུད་ཅེས་པ་ལ།
སེམས་ཅན་འཁོར་བའི་རྒྱ་མཚོར་ཞེས་སོགས་ཚིགས་བཅད་བཞི་པ་དང་། གཞན་ཡང་སངས་རྒྱས་ཁྱེད་ནི་འགྲོ་བ་རྣམས་ལས་ཀྱི་ཆུ་བོ་ལས་སྒྲོལ་བ་ལ་ཟམ་པ་དང་ཡང་ཆོས་མཚུངས་པ་ཡིན་ཏེ། སེམས་ཅན་གྱི་ཚོགས་ཉོན་མོངས་པ་དང་ལས་ཀྱི་ཆུ་བོའི་དམྱལ་བ་ལ་སོགས་པར་འཁྱེར་བ་ལས་སྐྱོབས་པའི་ཕྱིར་ཆོས་ཀྱི་གྲུར་ཞུགས་པ་ངན་སོང་གསུམ་ལ་སོགས་པའི་གནས་སུ་འཁྱེར་བའི་ལས་ཉོན་གྱི་ཆུ་བོར་ཆོས་ཀྱི་གྲུ་ནུབ་པ་རྣམས་སངས་རྒྱས་ཁྱེད་ཀྱི་དམ་པའི་ཆོས་ཀྱི་བདུད་རྩིས་ཟམ་པ་ཆེན་པོ་བཙུགས་ནས་ལས་ཉོན་གྱི་ཆུ་བོ་ལས་སྒྲོལ་བར་མཛད་ཅིང་། ལས་ཉོན་གྱི་ཆུ་བོའི་ངོགས་སམ་དེ་སྤངས་པའི་སྐམ་ས་ཆེན་པོ་ལྟ་བུ་ཡང་དག་པའི་ལྟ་བ་དང་། ཡང་དག་པའི་རྟོགས་པ་དང་། ཡང་དག་པའི་ངག་དང་། ཡང་དག་པའི་ལས་ཀྱི་མཐའ་དང་། ཡང་དག་པའི་འཚོ་བ་དང་། ཡང་དག་པའི་རྩོལ་བ་དང་། ཡང་དག་པའི་དྲན་པ་དང་།
ཡང་དག་པའི་ཏིང་ངེ་འཛིན་ཏེ་འཕགས་པའི་ལམ་ཡན་ལག་བརྒྱད་དང་ལྡན་པའི་ས་ལ་སྦྱོར་བར་མཛད་པས་སོ། ། དེས་ན་རྫོགས་པའི་སངས་རྒྱས་དམ་པའི་ཆོས་གསུངས་པ་ལ་ཐོགས་པ་མེད་པས་ན་དེ་གསུངས་པའི་མངའ་བདག་ཁྱོད་ལ་ཕྱག་འཚལ་ལོ་ཞེས་པ་ལ། སེམས་ཅན་ལས་ཀྱི་ཆུ་བོར་གྲུ་ནུབ་རྣམས། ། ཞེས་སོགས་ཚིགས་བཅད་ལྔ་པས་བསྟོད་ལ། དེའི་རྗེས་སུ། ཕྱག་བྱར་འོས་པ་ཐམས་ཅད་ལ། ། ཞེས་པའི་ཚིགས་བཅད་འདི་ནི་ཕྱག་འོས་ཐམས་ཅད་ལ་དོན་བསྡུའི་ཚུལ་དུ་སྦྱོར་བར་མཛད་པ་སྟེ། དོན་ཡང་དེ་ལྟར་གཙོ་བོ་རྫོགས་པའི་སངས་རྒྱས་ལ་བསྟོད་ཅིང་ཕྱག་འཚལ་བར་མ་ཟད། མདོར་ན་ཕྱག་བྱ་བ་དང་མཆོད་པ་འོས་པའི་ཡོན་གནས་ཐམས་ཅད་ལ་བདག་སོགས་རྣམས་ཀྱི་ལུས་འདི་ཕྱོགས་བཅུའི་ཞིང་ཁམས་དག་ན་སའི་རྡུལ་ཇི་སྙེད་ཡོད་པ་དེ་དག་ཀུན་གྱི་གྲངས་དེ་སྙེད་དང་མཉམ་པའི་ལུས་ཀྱི་གྲངས་དཔག་ཏུ་མེད་པར་བློས་སྤྲུལ་ཞིང་གུས་པ་ཆེན་པོས་བཏུད་པ་ཡིས། དུས་དང་གནས་སྐབས་ཀྱི་རྣམ་པ་ཀུན་ཏུ་ཡུལ་ཁྱེད་རྣམས་ལ་མཆོག་ཏུའམ་རབ་ཏུ་དད་པ་ཆེན་པོའི་སྒོ་ནས་ཕྱག་འཚལ་ལོ་ཞེས་པའི་དོན་ནོ། །
དེ་ལྟ་བུའི་བསྟོད་པ་དེ་དག་གདངས་དང་བཅས་པས་བསྟོད་རྗེས། དེ་ནས་གསུམ་པ་གཏོར་མ་གཏོང་བ་ནི། གཞུང་འདི་ཉིད་ལས། གཏོར་མ་གཏོང་བ་ནི་གཏོར་མ་རྣམས་བསང་སྦྱངས་ཞེས་པ་ནས། ཐུན་གཏོར་འབུལ་དགོས་ནའང་ཕུལ་ལ་ཞེས་པའི་བར་ཏེ། དེ་ཡང་སྐབས་འདིར་འབུལ་རྒྱུའི་གཏོར་མ་འདི་ཉིད་ཨ་མྲྀ་ཏས་གཏོར་མ་ལ་བདག་ཏུ་བཟུང་ནས་གཏོར་མ་འབུལ་བ་ལ་བར་ཆད་བྱེད་པའི་བགེགས་རྣམས་བསང་། སྭ་བྷཱ་ཝས་སྟོང་པར་སྦྱངས་ཏེ། སྟོང་པ་ཉིད་དེའི་ངང་ལས། ཡཾ་ལས་རླུང་གི་དཀྱིལ་འཁོར་གཞུ་གདུང་པ་སྟེ་བཀུག་པ་ལྟ་བུ་གཡོ་བའི་ཕྱིར་བ་དན་གྱིས་མཚན་པ་ཞིག་བསམ། དེའི་སྟེང་དུ་ས་བོན་རྃ་ལས་མེའི་དཀྱིལ་འཁོར་དབྱིབས་གྲུ་གསུམ།
ཁ་དོག་དམར་པོ་འབར་བས་མཚན་པ་བསྒོམ། དེའི་སྟེང་དུ་ཨ་ལས་གཏོར་སྣོད་ཐོད་པ་ཁ་དོག་དཀར་པོ་དུམ་བུ་གསུམ་པ་དེའི་དཔྲལ་བའི་ཕྱོགས་རང་ལ་བསྟན་པ། དེ་ལྟ་བུའི་ཐོད་པའི་སྟེང་ནང་དུ་ཨ་ལས་ཟླ་བའི་དཀྱིལ་འཁོར་སྐྱ་འཁྱིལ་བ་ཞིག་བསམ། དེའི་སྟེང་དུ་གོ་ཀུ་ད་ཧ་ན་རྣམས་ལས་ཤ་ལྔ། དེ་དག་གི་སྟེང་དུ་བྷྲུཾ་ཨཾ་ཛྲིཾ་ཁཾ་ཧཱུྃ་རྣམས་ལས་བདུད་རྩི་ལྔ། དེ་དག་གི་ངོ་བོ་ཡང་བྷྲུཾ་ལ་སོགས་པའི་ཡིག་འབྲུ་ལྔ་པོ་དེ་ཡེ་ཤེས་ལྔར་བསམ། ཟླ་དཀྱིལ་དེའི་མཐར་གཡོན་བསྐོར་དུ་ཨ་ལི་དང་། གཡས་བསྐོར་དུ་ཀ་ལི་བསམ། དེ་རྣམས་ཀྱི་སྟེང་གི་ནམ་མཁའ་ལ་ཨོཾ་ཁ་དོག་དཀར་པོ་མགོ་ཐུར་དུ་བསྟན་པ། དེའི་སྟེང་དུ་རཾ་ལས་ཉི་མའི་དཀྱིལ་འཁོར།
དེའི་སྟེང་དུ་ཧཱུྃ་ལས་རྡོ་རྗེ་ཁ་དོག་དཀར་པོ་རྩེ་ལྔ་པ་ལྟེ་བ་ལ་ཡི་གེ་ཧཱུྃ་གིས་མཚན་པ་ཞིག་བསྒོམ། རྡོ་རྗེ་དེའི་ལྟེ་བའི་ཧཱུྃ་ལས་འོད་ཟེར་འོག་ཏུ་འཕྲོས་པ་རླུང་གི་བ་དན་ལ་ཕོག་པས་རླུང་ཆེར་གཡོས། དེས་མེའི་དཀྱིལ་འཁོར་གྲུ་གསུམ་པ་དེ་སྦར་བའི་རྐྱེན་གྱིས་ཐོད་ནང་གི་རྫས་རྣམས་ཞུ་ཞིང་ཁོལ་བའི་རླངས་པ་གྱེན་དུ་སོང་བ་སྟེང་གི་ཨོཾ་སོགས་ལ་ཕོག་པས་རྡོ་རྗེའི་ལྟེ་བའི་ཧཱུྃ་ཡིག་ལས་བདུད་རྩིའི་རྒྱུན་ཐུར་དུ་འཛག་པར་བསམ། སླར་ཡང་རྡོ་རྗེའི་ལྟེ་བའི་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས། དེ་དག་ན་བཞུགས་པའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་རྣམས་རྣམ་པ་ཧེ་རུ་ཀ་ཞལ་གཅིག་ཕྱག་གཉིས་པའི་རྣམ་པར་བྱུང་སྟེ་རྡོ་རྗེའི་ལྟེ་བའི་ཧཱུྃ་ལ་ཕོག་པས་རྡོ་རྗེ་དེ་ཉིད་བརྗིད་ཆེན་པོ་དང་ལྡན་པར་གྱུར། དེའི་རྐྱེན་གྱིས་རྡོ་རྗེ་སོགས་འོག་གི་ཐོད་ནང་དུ་ལྷུང་བ་འོད་དུ་ཞུ་སྟེ་ཐོད་ནང་ན་སྔར་ཡོད་པའི་བདུད་རྩི་རྣམས་དང་གཉིས་སུ་མེད་པར་གྱུར་ནས་ཁ་དོག་ཕུན་སུམ་ཚོགས་པ་མཐོང་བ་ཙམ་གྱིས་ཡིད་འཕྲོག་པ། རོ་ཕུན་སུམ་ཚོགས་པ་མྱོང་བ་ཙམ་གྱིས་ཡིད་ཚིམ་ཞིང་ལུས་སེམས་བདེ་བ་སྐྱེད་པར་བྱེད་པ། ནུས་པ་ཕུན་སུམ་ཚོགས་པ་མཐར་ཐུག་ཟག་མེད་ཀྱི་བདེ་བ་བསྐྱེད་ནུས་པའི་བདུད་རྩི། དེ་ཡང་ཉུང་ངུ་མ་ཡིན་པར་མི་ཟད་པའི་རྒྱ་མཚོ་ཆེན་པོར་གྱུར་པར་བསམ་ཞིང་། ཨོཾ་ཨཱཿཧཱུྃ་ཧ་ཧོཿཧྲཱིཿཞེས་པའི་སྔགས་དང་།
ལག་པ་གཡོན་གཏོར་མ་ལ་བསྟན་ནས་ཨོཾ་ཞེས་བརྗོད། ཨཱཿབརྗོད་པའི་ཚེ་ལག་པ་གཡས་བསྟན། ཧཱུྃ་ཞེས་བརྗོད་པའི་ཚེ་གཉིས་ཀ་བསྟན། དེ་ནས་བྱ་ཁྱུང་གི་ཕྱག་རྒྱ་བསྟན་ཏེ་ཧོཿཞེས་དང་། ཨོཾ་ཨཱཿཧཱུྃ་ཧ་ཧོཿཧྲིཿཞེས་ལན་གསུམ་གྱིས་གཏོར་མ་བྱིན་རླབས་ཀྱཻ་རྡོར་སྒྲུབ་ཐབས་ནས་འབྱུང་བའི་བདུད་རྩི་བྱིན་རླབས་བཞིན་བྱ་བ་ཡིན་ལ། དེ་ནས་གཏོར་མགྲོན་བསྐྱེད་པ་ནི། མདུན་བསྐྱེད་ཀྱི་དཀྱིལ་འཁོར་རྡུལ་ཚོན་དང་། རས་བྲིས་གང་ཡིན་པ་དེའི་ཕྱི་རོལ་གྱི་དུར་ཁྲོད་བརྒྱད་དུ་ཧཱུྃ་བརྒྱད་བསམ། དེ་དག་ཡོངས་སུ་གྱུར་པ་ལས་ཤར་ཕྱོགས་ཀྱི་དུར་ཁྲོད་དུ་བརྒྱ་བྱིན། ལྷོའི་དུར་ཁྲོད་དུ་གཤིན་རྗེ།
ནུབ་ཀྱི་དུར་ཁྲོད་དུ་ཆུ་ལྷ། བྱང་གི་དུར་ཁྲོད་དུ་གནོད་སྦྱིན། ཤར་ལྷོའི་དུར་ཁྲོད་དུ་མེ་ལྷ། ལྷོ་ནུབ་ཀྱི་དུར་ཁྲོད་དུ་སྲིན་པོ། ནུབ་བྱང་གི་དུར་ཁྲོད་དུ་རླུང་ལྷ། བྱང་ཤར་གྱི་དུར་ཁྲོད་དུ་དབང་ལྡན་ཏེ་ཕྱོགས་སྐྱོང་བརྒྱད་སྐུ་མདོག་སྔོན་པོ་རང་འདྲ་བའི་རིག་མ་ལ་འཁྱུད་པ་བསྒོམ། དེ་ནས་དཀྱིལ་འཁོར་གྱི་བྱང་ཤར་དབང་ལྡན་ཕྱོགས་ན་ཡོད་པའི་དུར་ཁྲོད་ཀྱི་སྟེང་གི་ཆ་ལ་ཆོས་འབྱུང་ལ་གནས་པའི་པདྨ་འདབ་བརྒྱད་ཀྱི་ལྟེ་བ་དང་། འདབ་མ་རྣམས་ལ་ཨོཾ་དགུ་ཡོངས་སུ་གྱུར་པ་ལས་དབུས་སུ་སྐུ་རྡོ་རྗེ་དང་། འདབ་མ་བརྒྱད་ལ་ཤར་དུ་དབང་ཕྱུག་ཆེན་པོ་ལ་སོགས་པའི་ལྷ་ཆེན་བརྒྱད་སྐུ་མདོག་དཀར་པོ་ཞལ་གཅིག་ཕྱག་གཉིས་རྡོར་དྲིལ་འཛིན་པས་རང་འདྲའི་རིག་མ་ལ་འཁྱུད་པ་རྣམས་དང་། དེ་བཞིན་དུ་མདུན་བསྐྱེད་ཀྱི་སྲིན་པོ་སྟེ་ལྷོ་ནུབ་ཀྱི་དུར་ཁྲོད་ཀྱི་འོག་གི་ཆར་ཆོས་འབྱུང་དང་པདྨ་འདབ་མ་བརྒྱད་སྔར་ལྟར་གྱི་ལྟེ་བ་དང་།
འདབ་མ་བརྒྱད་ལ་ཨ་དགུ་དང་དེ་དག་ལས་དབུས་སུ་གསུང་རྡོ་རྗེ། འདབ་མ་རྣམས་ལ་ཀླུ་ཆེན་བརྒྱད་སྐུ་མདོག་དམར་པོ་ཞལ་ཕྱག་སོགས་འདྲ་བ་དང་། ཐམས་ཅད་ཀྱང་གདན་པད་ཉི་ཞབས་གཡས་བསྐུམས། གཡོན་བརྐྱངས་པའི་སྟབས། རྒྱན་རུས་རྒྱན་རྣམས་འདྲ་བར་བསྒོམ་པ་ཡིན་ལ། དེ་ནས་རང་གི་སྙིང་ཁའི་ཧཱུྃ་གི་འོད་ཟེར་གྱིས་ས་སྟེང་། ས་བླ། ས་འོག་གི་སེམས་ཅན་ཐམས་ཅད་བཀུག་ནས་འབྱུང་པོ་བརྒྱད་གསུམ་པོ་རིམ་པ་བཞིན་བསྟིམ། ཐམས་ཅད་ལྷར་གསལ་བའི་མིག་ཏུ་གཏི་མུག་རྡོ་རྗེ་མ་སོགས་ཀྱི་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས། རང་གི་ཧཱུྃ་གིས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་འབྱུང་པོ་བརྒྱད་གསུམ་ཉི་ཤུ་རྩ་བཞིའི་རྣམ་པར་ཡེ་ཤེས་པའི་འཁོར་ལོ་དགུག་གཞུག་བྱ།
སླར་ཡང་རང་གི་སྙིང་ཁའི་འོད་ཟེར་གྱིས་དབང་ལྷ་སྤྱན་དྲངས་ནས་མཆོད་ཅིང་གསོལ་བ་གདབ་པ་དང་། དབང་བསྐུར་རིགས་ཀྱི་བདག་པོས་རྒྱས་གདབ་པའི་ཚེ་སྐུ་རྡོ་རྗེ་ལྷ་ཆེན་བརྒྱད་དང་བཅས་པ་ལ་རྣམ་སྣང་། ཕྱོགས་སྐྱོང་བརྒྱད་ལ་མི་བསྐྱོད་པ། གསུང་རྡོ་རྗེ་ཀླུ་ཆེན་བརྒྱད་དང་བཅས་པ་ལ་འོད་དཔག་མེད་ཀྱི་རྒྱས་གདབ། དེ་ནས་ཨོཾ་བྷ་ག་ཝ་ན་ཞེས་སོགས་མཚན་སྔགས་སྔོན་འགྲོའི་ཆུ་བཞི་དང་། ཨིཎྜ་སོགས་ཀྱིས་གཏོར་མ་ཕུལ། དེ་ནས་ཨོཾ་བཛྲ་པུཥྤེ་སོགས་ཀྱིས་ཕྱི་མཆོད། ཧཱུྃ་ཁྃ་སོགས་ཀྱིས་ནང་མཆོད། དཀར་མོ་རི་དྭགས་སོགས་ཀྱིས་ཡིད་འབྱུང་གི་མཆོད་པ། ཁྱོད་ནི་རྣལ་འབྱོར་མ་སོགས་ཀྱིས་དང་།
མི་བསྐྱོད་རྡོ་རྗེ་སོགས་ཀྱིས་བསྟོད། ལྷའི་ཚོགས་རྣམས་ཞེས་སོགས་འཕྲིན་ལས་བཅོལ་བ་རྣམས་འདོན་ཆ་གཏོར་ཆོག་ནས་འབྱུང་བ་ལྟར་བྱས་ནས་གཏོར་མ་འབུལ་བ་འདི་ནི་མདུན་བསྐྱེད་དང་འབྲེལ་བའི་གཏོར་མ་འབུལ་ཚུལ་ཏེ། ལྷ་སྟ་གོན་གྱི་ཚེ་ཡང་གཏོར་མ་འབུལ་ཚུལ་འདི་ལྟར་དུ་བྱ་དགོས་ལ། སྤྱིར་ཀྱཻ་རྡོ་རྗེའི་གཏོར་མ་ལ་ལྷ་དང་འབྱུང་པོ་ཐ་དད་པའི་གཏོར་མ་དང་། དེ་གཉིས་ཐ་མི་དད་པའི་གཏོར་མ་གཉིས། དང་པོ་ལ་འཇིག་རྟེན་ལས་འདས་པའི་གཏོར་མ་དང་། འཇིག་རྟེན་པའི་གཏོར་མ་གཉིས། དང་པོ་ལ་མདུན་བསྐྱེད་དང་འབྲེལ་བ་དང་། མ་འབྲེལ་བ་གཉིས་ལས། དང་པོ་ནི་བྱིན་གྱིས་བརླབས་པའི་གཏོར་མ་མདུན་བསྐྱེད་ཀྱི་ཡི་དམ་གྱི་ལྷ་རྣམས་ལ།
ཨོཾ་བྷ་ག་ཝན་མཧཱ་ཀ་རུ་ཎི་ཀ་ཧེ་བཛྲ་ས་པ་རི་ཝ་རི་ཨི་དམ་བ་ལིཾ་བྷུཉྫ་ཛི་ཀ་སོགས་ལྔའམ་བདུན་ལ་སོགས་པས་ཕུལ་ལ། མེ་ཏོག་ལ་སོགས་པས་མཆོད། ཁྱོད་ནི་རྣལ་འབྱོར་མ་སོགས་དང་། མི་བསྐྱོད་རྡོ་རྗེ་སོགས་ཀྱིས་བསྟོད་ལ་འདོད་པའི་དངོས་གྲུབ་ཞུ་བར་བྱ་བ་དེ་ཉིད་ཡིན་ལ། གཉིས་པ་ནི་མདུན་དུ་པྃ་ལས་པདྨ་རྃ་ལས་ཉི་མའི་དཀྱིལ་འཁོར་དགུའི་སྟེང་དུ་ཧཱུྃ་ཨྃ་སོགས་ས་བོན་ལས་ལྷ་དགུ་བསྐྱེད། ཡན་ལག་ལྷག་མ་གསུམ་བྱས་ནས་གཏོར་མ་ཕུལ་བ་མན་ཆད་གོང་དང་འདྲ་བར་རྗེ་བཙུན་རྩེ་མོས་བཤད་ཅིང་། རྗེ་ས་སྐྱ་པ་ཆེན་པོས་ཀྱང་། མཁའ་དབྱིངས་པྃ་རྃ་པད་ཉིའི་སྟེང་། ། ཧཱུྃ་ལས་དཔལ་ལྡན་ལྷག་པའི་ལྷ། ། དམིགས་ཏེ་ཡེ་ཤེས་གཞུག་པ་དང་། །
དབང་བསྐུར་བ་ཡང་ཇི་བཞིན་བྱ། ། ལྕེ་ཧཱུྃ་རྡོ་རྗེ་ལས་འོད་ཟེར། ། ལྡན་པས་མཉེས་བྱ་སྔགས་གསུམ་བརྗོད། ། དེ་ནས་མཆོད་དང་བདུད་རྩི་མྱང་། ། བསྟོད་པ་གསོལ་བཏབ་གཤེགས་སུ་གསོལ། ། ཞེས་གསུངས་པ་ལྟར་རོ། ། གཉིས་པ་འཇིག་རྟེན་པའི་གཏོར་མ་ལ། དཀྱིལ་འཁོར་དང་འབྲེལ་བ་དང་། མ་འབྲེལ་བའི་འཇིག་རྟེན་པའི་གཏོར་མ་གཉིས་ལས། དང་པོ་འདི་ལ་དཀྱིལ་འཁོར་སྒྲུབ་པའི་ཐོག་མར་བྱ་བ་དང་།
བར་དུ་བྱ་བ་དང་། དཀྱིལ་འཁོར་གྱི་ཆོ་གའི་ཐ་མར་བྱ་བའི་གཏོར་མ་དང་གསུམ་ལས། དང་པོ་ནི་དཀྱིལ་འཁོར་ཆེན་པོ་བསྒྲུབ་པའི་སྔོན་འགྲོའི་གཏོར་མ་ཡིན་ལ། གཉིས་པ་བར་དུ་བྱ་བ་ནི་ཕྱི་རོལ་པའི་གཏོར་མ་སྟེ། འདི་ལ་ཕྱི་རོལ་པའི་གཏོར་མ་ཞེས་པའི་རྒྱུ་མཚན་དཀྱིལ་འཁོར་གྱི་ཁང་པའི་ཕྱི་རོལ་ཏུ་གཏོང་བས་ན་ཕྱི་རོལ་པ་ཞེས་བྱ་སྟེ། རྗེ་བཙུན་རྩེ་མོས། ཕྱི་རོལ་ཏུ་འབྱུང་པོའི་ཚོགས་གཏོར་མས་ཚིམ་པར་བྱ་སྟེ་ཞེས་གསུངས་པས་སོ། ། གསུམ་པ་དཀྱིལ་འཁོར་གྱི་ཆོ་གའི་ཐ་མར་བྱ་བའི་གཏོར་མ་ནི། དཀྱིལ་འཁོར་གྱི་ཆོ་ག་རྣམས་གྲུབ་ནས་འབྱུང་པོ་ཐམས་ཅད་པའི་གཏོར་མ་བཏང་ནས་གཏོར་མགྲོན་རྣམས་རང་རང་གི་གནས་སུ་གཤེགས་སུ་གསོལ་བའོ། ། གཉིས་པ་དཀྱིལ་འཁོར་དང་མ་འབྲེལ་བའི་འཇིག་རྟེན་པའི་གཏོར་མ་ནི།
འཇིག་རྟེན་ལས་འདས་པའི་གཏོར་མ་དཀྱིལ་འཁོར་དང་མ་འབྲེལ་བར་བྱ་བའི་ཚུལ་ལྟར་ཕུལ་བའི་རྗེས་སུ་འཇིག་རྟེན་པའི་གཏོར་མ་ཕྱི་རོལ་པ་ལྟར་ལས་འཕྲིན་ལས་འཆོལ་བ་ཡན་ཆད་བྱ་བ་ཡིན་ཞིང་། གཉིས་པ་ལྷ་དང་འབྱུང་པོ་ཐ་མི་དད་ཀྱི་གཏོར་མ་ལ་ཡང་། དཀྱིལ་འཁོར་དང་འབྲེལ་བ་དང་། དཀྱིལ་འཁོར་དང་མ་འབྲེལ་བར་འབུལ་བའི་གཏོར་མ་གཉིས་ལས། དང་པོ་ནི། སྐབས་འདིར་བྱ་བའི་གཏོར་མ་མགྲོན་བསྐྱེད་པ་སོགས་གོང་དུ་བསྟན་པ་ལྟར་མཛད་པ་འདི་ལ་སོགས་པ་ཡིན་ནོ། ། གཉིས་པ་ནི། མར་མེ་མཛད་ཀྱིས། ཤར་ལྷོའི་དུར་ཁྲོད་ནམ་མཁའ་ལ། ། ཆོས་འབྱུང་གསུམ་བརྩེགས་སྟེང་འོག་རིམ། །
ཞེས་པ་ལྟར་རམ། སློབ་དཔོན་ཀྃ་པ་ལས། ཤར་གྱི་དུར་ཁྲོད་ནམ་མཁའ་ལ། ། ཆོས་འབྱུང་གསུམ་བརྩེགས་བར་མ་ནི། ། ཞེས་གསུངས་པ་ལྟར་བདག་བསྐྱེད་མ་བསྡུས་ན་ཤར་གྱི་དུར་ཁྲོད་ཀྱི་ནམ་མཁའ་ལ་ཨེ་ལས་ཆོས་འབྱུང་གསུམ་བརྩེགས་ཀྱི་སྟེང་དུ་པྃ་ལས་པདྨ་འདབ་མ་བརྒྱད་པ་རེ་རེ་བསམ། བསྡུ་ན་རང་གི་ཤར་གྱི་མདུན་དུ་ཨེ་ལས་ཆོས་འབྱུང་གསུམ་བརྩེགས་ཀྱི་ནང་དུ་པདྨ་འདབ་བརྒྱད་གསུམ་བརྩེགས་ཀྱི་གདན་ལ་ཀྱཻ་རྡོ་རྗེ་ལྷ་དགུ་སྐུ་གསུང་ཐུགས་རྡོ་རྗེས་འབྱུང་པོ་བརྒྱད་གསུམ་ཉི་ཤུ་རྩ་བཞི་བསྐྱེད་པ་ལ་ཡེ་ཤེས་པ་དགུག་གཞུག་དབང་བསྐུར་བ་སོགས་གཏོར་ཆོག་ནས་འབྱུང་བ་བཞིན་བྱས་པ་ལ། ཨོཾ་བྷ་ག་ཝན་མཧཱ་ཀ་རུ་ཎི་ཀ་ཧེ་བཛྲ་ས་པ་རི་ཝ་ར་ཨེནྡྲ་ཛ་མ་སོགས་ནས་ཨཥྠ་སཔྤ་སྭཱཧཱའི་བར་བརྗོད་ནས་གཏོར་མ་འབུལ་བ་ལྟ་བུ་ཡིན་ནོ། ། འོ་ན་ལྷ་དང་འབྱུང་པོ་ཐ་དད་དང་ཐ་མི་དད་ཀྱི་ཁྱད་པར་གཏོར་མགྲོན་རྣམས་འབྱུང་པོ་རང་རྒྱུད་པ་ཁོ་ནར་བྱས་ནས་འབུལ་བ་དང་། འབྱུང་པོ་རྣམས་ལྷར་བསྐྱེད་པའི་མགྲོན་ལ་འབུལ་བའི་སྒོ་ནས་འཇོག་གམ་སྙམ་ན། ལྷ་དང་འབྱུང་པོ་ཐ་དད་དང་ཐ་མི་དད་ཀྱི་གཏོར་མ་ཞེས་པའི་ཐ་སྙད་འདི་ཀྱཻ་རྡོ་རྗེ་བའི་ལུགས་རྣལ་འབྱོར་དབང་ཕྱུག་གི་མན་ངག་ལས་བྱུང་བར་བཤད་པ་ཡིན་ལ།
འདི་གཉིས་ཀྱི་ཁྱད་པར་གཏོར་མགྲོན་ལྷར་བསྐྱེད་མི་བསྐྱེད་ཀྱི་སྒོ་ནས་འབྱེད་པ་ནི་མ་ཡིན་ཏེ། དཀྱིལ་འཁོར་སྒྲུབ་མཆོད་ཀྱི་སྐབས་སུ་ཕྱི་རོལ་གཏོར་མ་འདི་ལྷ་དང་འབྱུང་པོ་ཐ་དད་པའི་གཏོར་མ་ཡིན་ཡང་། དེའི་ཚེ་འབྱུང་པོ་ཉེར་བཞི་པོ་ཐམས་ཅད་སྐུ་གསུང་ཐུགས་རྡོ་རྗེའི་ལྷ་ཚོགས་སུ་བསྐྱེད། ཡེ་ཤེས་པ་གཞུག དབང་བསྐུར་རྒྱས་གདབ་སོགས་མདུན་བསྐྱེད་དང་འབྲེལ་བའི་ལྷ་དང་འབྱུང་པོ་ཐ་མི་དད་ཀྱི་གཏོར་མའི་སྐབས་བཞིན་མཛད་པས་སོ། ། དེས་ན་དེ་གཉིས་ཀྱི་ཁྱད་པར་ནི། དཀྱིལ་འཁོར་སྒྲུབ་མཆོད་ཀྱི་སྔོན་འགྲོ་གཏོར་མ་དང་ཕྱི་རོལ་གཏོར་མའི་ཚེ་ཀྱཻ་རྡོར་ལྷ་དགུ་སོགས་ཡི་དམ་གཏོར་མགྲོན་དུ་མ་བསྐྱེད་པར་འབྱུང་པོ་བརྒྱད་གསུམ་ཉེར་བཞི་པོའི་དབང་ཕྱུག་ཆེན་པོ་སོགས་ལྷ་དང་བརྒྱུད་པ་རྣམས་སྐུ་རྡོ་རྗེ་སོགས་སུ་བསྐྱེད་ནས་གཏོར་མ་འབུལ་སྔགས་ལ་ཡི་དམ་གྱི་མཚན་སྔགས་མེད་པར་ཨོཾ་ཨིནྡྲ་སོགས་ཀྱིས་འབུལ་བ་དང་། མདུན་བསྐྱེད་ཀྱི་ དཀྱིལ་འཁོར་རམ། མདུན་བསྐྱེད་ཀྱི་དཀྱིལ་འཁོར་མེད་ཀྱང་མདུན་དུ་ཀྱཻ་རྡོར་ལྷ་དགུ་ལ་མཚན་སྔགས་ཀྱི་རྗེས་སུ་ཨི་དམ་སོགས་སྦྱར་ནས་འབུལ་བའི་གཏོར་མ་གཉིས་སོགས་ལ་ལྷ་དང་འབྱུང་པོ་ཐ་དད་པའི་གཏོར་མ་ཞེས་བྱ། མདུན་བསྐྱེད་དང་འབྲེལ་བའི་གཏོར་མ་ལྟ་བུའི་ཚེ་ཀྱཻ་རྡོར་ལྷ་དགུ་བསྐྱེད་པ་དང་།
འབྱུང་པོ་ལྷར་བསྐྱེད་པ་གཉིས་ཀ་གཏོར་མགྲོན་དུ་བྱས་ནས་མཚན་སྔགས་ཀྱི་རྗེས་སུ་ཨིནྡ་སོགས་ཀྱང་སྦྱར་ནས་གཏོར་མ་ལྷ་དང་འབྱུང་པོ་ལྷན་ཅིག་ཏུ་ཕུལ། འཕྲིན་ལས་འཆོལ་བ་ཡང་ལྷན་ཅིག་ཏུ་བྱེད་པའི་ཕྱིར་ཕྱི་མ་འདི་ལྟ་བུ་ལ་ལྷ་དང་འབྱུང་པོ་ཐ་མི་དད་ཀྱི་གཏོར་མ་ཞེས་འཇོག་དགོས་ཏེ། ངོར་ཆེན་ཀུན་དགའ་བཟང་པོའི་ཀྱཻ་རྡོར་གཏོར་མའི་རྣམ་བཤད་ལས་དེ་ལྟར་དུ་གསལ་བར་གསུངས་པས་སོ། ། དེས་ན་ཕྱི་རོལ་གཏོར་མ་འདི་ལ་འབྱུང་པོ་ཐམས་ཅད་པའི་གཏོར་མའི་ཐ་སྙད་ཀྱང་འཇུག་གམ་སྙམ་སྟེ། དེ་ཐམས་ཅད་ལ་གཏོར་སྔགས་ལ་འབྱུང་པོ་བརྒྱད་གསུམ་གྱི་མཚན་སྔགས་ལས་མེད་ཀྱང་། གཏོར་མགྲོན་དགུག་པའི་ཚེ་ས་འོག ས་བླ། ས་སྟེང་གི་སེམས་ཅན་ཐམས་ཅད་བཀུག་ནས་འབྱུང་པོ་བརྒྱད་གསུམ་པོ་སྐུ་གསུང་ཐུགས་རྡོ་རྗེ་གསུམ་གྱི་ལྷ་ཚོགས་སུ་བསྐྱེད་པ་ལ་བསྟིམ་དགོས་ཤིང་། འབུལ་བའི་ཚེ་ཡང་དེ་ཐམས་ཅད་བསྡུས་པའི་འབྱུང་པོ་བརྒྱད་གསུམ་པོ་ལ་ཕུལ་ཏེ་འཕྲིན་ལས་འཆོལ་དགོས་པས་སོ། ། འོ་ན་གཏོར་མགྲོན་དེ་དག་འབྱུང་པོ་རང་རྒྱུད་པ་ཡིན་ན་ནི་འཇིག་རྟེན་པ་རང་རྒྱུད་པ་ལ་རྡོ་རྗེ་ཐེག་པའི་ཉམས་ལེན་གྱི་བར་ཆད་ཞི་བའི་འཕྲིན་ལས་འཆོལ་བ་མི་རུང་ལ།
ཡེ་ཤེས་པ་ཡིན་ན་ནི་སེམས་ཅན་བསྡུས་པ་དང་འགལ་ལོ་སྙམ་ན། འདི་ལ་བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་ཀྱཻ་རྡོར་དབང་གི་དྲི་བའི་གཏོར་མའི་རང་ལན་གྱི་སྐབས་སུ། འདི་དག་གི་ནང་ན་སྤྲུལ་པས་སེམས་ཅན་གྱི་དོན་མཛད་པའི་ཡེ་ཤེས་པ་ཡང་སྲིད་མོད། ཕལ་ཆེར་ནི་སྔོན་སྟོན་པ་སངས་རྒྱས་ཀྱི་སྤྱན་སྔར་བྱང་ཆུབ་ཀྱི་མཆོག་ཏུ་སེམས་བསྐྱེད་དེ་དཀར་ཕྱོགས་སྐྱོང་བར་ཁས་བླངས་པའི་འབྱུང་པོ་རང་རྒྱུད་པ་ཡིན་ཏེ། བླ་མ་ས་སྐྱ་པ་ཆེན་པོའི་མངོན་རྟོགས་དཀའ་འགྲེལ་ལས། འབྱུང་པོ་བརྒྱད་གསུམ་ཉི་ཤུ་རྩ་བཞི་ནི་བསྟན་པ་ལ་ཞུགས་པའི་བྱང་ཆུབ་སེམས་དཔའི་དགེ་འདུན་ཡིན་པས་ཞེས་གསུངས་པའི་ཕྱིར། དེས་ན་འདི་དག་ནི་སྟོན་པའི་སྤྱན་སྔར་དཀར་ཕྱོགས་བསྲུང་བར་ཁས་བླངས་དམ་བཅས་པའི་གཟའ་རྒྱུ་སྐར། རྒྱལ་ཆེན་སྡེ་བཞི་སོགས་དང་འདྲ་བར་སྟོན་པའི་བཀའ་ལས་མི་འདའ་བའི་དམ་ཚིག་ཅན་ཡིན་ཞིང་། སྔགས་ལ་ཞུགས་པ་དང་མ་ཞུགས་པ་ནི་ཅི་རིགས་པར་ཡོད་པར་སེམས་ཏེ། སྔགས་ཀྱིས་འདུལ་བར་འོས་པའི་དཀར་ཕྱོགས་པ་དམ་ཚིག་ཅན་མང་དུ་ཡོད་པའི་ཕྱིར།
དེ་དག་ནི་དཀར་ཕྱོགས་པ་ཡིན་ཡང་གསང་སྤྱོད་ལྟ་བར་མི་དབང་བ་ཡིན་ནོ། ། སྐབས་འདིའི་ལྷ་ཆེན་བརྒྱད་ལ་སོགས་པ་འདི་དག་འཇིག་རྟེན་རང་རྒྱུད་པ་ཡིན་པར་མ་ཟད་རྣམ་པ་ཡང་ལྷ་དང་ཕྱོགས་སྐྱོང་ལ་སོགས་པ་རང་རང་གི་རྣམ་པར་ཡོད་ལ། གཏོར་མགྲོན་བསྐྱེད་པའི་ཚེ་ལྷ་ཆེན་བརྒྱད་སྐུ་རྡོ་རྗེ་དང་། ཕྱོགས་སྐྱོང་རྣམས་ཐུགས་རྡོ་རྗེ་དང་། ཀླུ་ཆེན་རྣམས་གསུང་རྡོ་རྗེའི་རྣམ་པར་བསྐྱེད་ནས་དེ་དག་ལ་ས་འོག་ས་སྟེང་ས་བླའི་སེམས་ཅན་ཀུན་བསྡུས་ཏེ་སོ་སོར་བསྟིམ་པ་ཡིན་པས་ལྷ་ཆེན་སོགས་གཏོར་མགྲོན་གྱི་གཙོ་བོ་ཡིན་པ་གཞིར་བཞག་ཡོད། ས་བླ་སོགས་ཀྱི་སེམས་ཅན་ཀུན་ཀྱང་སྐབས་འདིའི་གཏོར་མགྲོན་ཡིན་ཏེ་ཞེས་གསུངས། ཀུན་མཁྱེན་ཆེན་པོའི་དབང་ཆུ་ཆེན་པོའི་རྣམ་བཤད་བདེ་ཆེན་རྒྱ་མཚོ་ལས། ཕྱི་རོལ་གཏོར་མའི་སྐབས་སུ་གང་ལ་འབུལ་བའི་ཡུལ། རྡོ་རྗེ་གུར་ལེའུ་བཞི་པའི་ལུང་། ནམ་མཁའི་ཁམས་ཀྱི་དབུས་གནས་པར། །
པདྨ་འདབ་བརྒྱད་བསྒོམ་པར་བྱ། ། ཞེས་པ་ནས། ལྷ་མི་དམྱལ་བ་སེམས་ཅན་རྣམས། ། ཆོས་ཀྱི་འབྱུང་གནས་འོག་ཏུ་འོ། ། ཞེས་པའི་བར་དྲངས་ནས། ཞེས་གསུངས་པའི་འབྱུང་པོ་བརྒྱད་གསུམ་ཉི་ཤུ་རྩ་བཞི་ལའོ། ། འདི་དག་ཀྱང་རྡོ་རྗེ་འཆང་གི་ཐུགས་ཡེ་ཤེས་ཀྱི་རྣམ་འཕྲུལ་འཇིག་རྟེན་པའི་ཚུལ་བཟུང་ནས་རྒྱུད་ཀྱི་སྲུང་མར་བསྐོས་པ་ཡིན་གྱི། འཇིག་རྟེན་པ་རང་རྒྱུད་པ་ལ་རྡོ་རྗེ་ཐེག་པའི་ཉམས་ལེན་གྱི་བར་ཆད་སེལ་པའི་འཕྲིན་ལས་འཆོལ་བའི་ལུགས་ནི་མེད་དོ། །

འཇིག་རྟེན་པའི་ཚུལ་བཟུང་བ་ལ་ཡང་མིང་གི་ཐ་སྙད་འཇིག་རྟེན་པའི་ཚུལ་བཟུང་བ་དང་། རྣམ་པ་འཇིག་རྟེན་པའི་ཚུལ་བཟུང་བ་གཉིས་ལས། འདིར་ནི་དང་པོའི་དབང་དུ་བྱས་པ་སྟེ། རྣམ་པ་སྐུ་གསུང་ཐུགས་རྡོ་རྗེ་གསུམ་དང་ཁྱད་པར་མེད་དོ། ། ཞེས་གསུངས་པས་འདིར། ཀུན་མཁྱེན་ཆེན་པོས་འཇིག་རྟེན་པའི་ཚུལ་བཟུང་བ་མ་གཏོགས་དོན་ལ་རྡོ་རྗེ་འཆང་གི་ཐུགས་ཀྱི་སྤྲུལ་པ་ཡིན་པ་དང་། འཇིག་རྟེན་པའི་ཚུལ་བཟུང་བ་ཡང་མིང་འཇིག་རྟེན་པའི་ཚུལ་བཟུང་བ་ཡིན་གྱི། རྣམ་པ་ལྷའི་རྣམ་པ་ཡིན་པར་གསུངས་པ་འདི་དང་། བདག་གི་བླ་མ་མཁན་ཆེན་ཐམས་ཅད་མཁྱེན་པའི་བཞེད་པ་གོང་དུ་བཀོད་པ་དེ་ཅུང་ཟད་མི་མཐུན་པ་ལྟར་སྣང་མོད། རང་གི་བསམ་ཚོད་ལྟར་ན་དཀྱིལ་འཁོར་ཆེན་པོ་བསྒྲུབ་པའི་ཕྱི་རོལ་གཏོར་མ་ལྟ་བུའི་ཚེ་འབྱུང་པོ་བརྒྱད་གསུམ་ཉེར་བཞི་པོ་སྐུ་གསུང་ཐུགས་རྡོ་རྗེ་གསུམ་དང་རྣམ་པ་མཚུངས་པར་བསྐྱེད་པ་ལ་མགྲོན་དགུག་པའི་ཚེ། ས་འོག་ས་སྟེང་ས་བླའི་སེམས་ཅན་ཐམས་ཅད་བཀུག་ནས་བསྟིམ་པ་ཡིན་པས།
དེའི་ཚེ་གཏོར་མགྲོན་དུ་འབྱུང་པོ་རང་རྒྱུད་པ་དཔག་ཏུ་མེད་པ་ཞིག་ཡོད་པ་ནི་གཞིར་བཅས་ལ། འབྱུང་པོའི་གཙོ་བོ་ཉེར་བཞི་པོ་འདི་དག་སྟོན་པ་ཉིད་ཀྱིས་དཀྱིལ་འཁོར་ཆེན་པོར་བཅུག་ནས་དབང་བསྐུར་ཏེ་བསྟན་པ་བསྲུང་བར་ཁས་བླངས་པ་ཤ་སྟག་ཡིན་པས་འབྱུང་པོ་ཕལ་པ་ནི་ག་ལ་ཡིན་ཏེ། བླ་མ་ས་སྐྱ་པ་ཆེན་པོའི་མངོན་རྟོགས་དཀའ་འགྲེལ་གྱི་ལུང་མཁན་ཆེན་ཐམས་ཅད་མཁྱེན་པས་འདྲེན་པར་མཛད་པ་དང་། ངོར་ཆེན་རྡོ་རྗེ་འཆང་གི་ཀྱཻ་རྡོར་གཏོར་མའི་ཆོ་གའི་རྣམ་བཤད་ལས། འདི་ལ་འབུལ་བའི་ཡུལ་ནི། ཁ་ཅིག་དཀྱིལ་འཁོར་བལྟ་བར་མི་དབང་པའི་འབྱུང་པོ་ཕྱི་རོལ་པའོ། ། ཞེས་པ་ནི་མ་ཡིན་ཏེ། སྔོན་རྡོ་རྗེ་འཆང་གིས་རྒྱུད་གསུངས་པའི་ཚེ་དཀྱིལ་འཁོར་དུ་བཅུག་སྟེ་དབང་བསྐུར་ནས་བསྟན་པ་བསྲུང་བར་ཁས་བླངས་པའི་ཕྱིར་རོ་ཞེས་གསུངས་པས་སོ། ། ཡང་ཡེ་ཤེས་པ་ཁོ་ན་རང་དུའང་མ་ངེས་སམ་སྙམ་སྟེ། ས་ཆེན་གྱིས་འབྱུང་པོ་བརྒྱད་གསུམ་ཉི་ཤུ་རྩ་བཞི་ནི་བསྟན་པ་ལ་ཞུགས་པའི་བྱང་ཆུབ་སེམས་དཔའི་དགེ་འདུན་ཡིན་པས་ཞེས་བྱང་སེམས་སུ་བཤད་ཀྱི།
སངས་རྒྱས་ཀྱི་ཡེ་ཤེས་ཀྱི་རྣམ་འཕྲུལ་དུ་མ་བཤད་པའི་ཕྱིར་དང་། གཞན་ཡང་སློབ་དཔོན་རིན་པོ་ཆེ་བསོད་ནམས་རྩེ་མོའི་སམྦུ་ཊིའི་འགྲེལ་པ་གནད་ཀྱི་གསལ་བྱེད་ལས། དེ་ལ་ཞིང་སྐྱོང་བའི་གཙོ་བོ་བརྒྱད་དང་མཁའ་འགྲོ་སུམ་ཅུ་སོ་གཉིས་དང་བཅས་པའི་གཙོ་བོ་བརྒྱད་ནི་ནག་པོ་ཞེས་བྱ་བ་ལ་སོགས་པ་སྨོས་ཏེ། དེ་ལ་འདི་རྣམས་ཀྱི་སྐུ་མདོག་ཕྱག་མཚན་བརྒྱ་བྱིན་ལ་སོགས་པ་དང་འདྲ་སྟེ། བརྒྱ་བྱིན་ལ་སོགས་པ་འདུལ་བར་བྱེད་པའམ། དེ་རྣམས་ཉིད་བཏུལ་བའི་རང་བཞིན་ཞིང་སྐྱོང་བ་ཡིན་གྱི། འདི་རྣམས་ནི་འཇིག་རྟེན་པ་ཉིད་ཁོ་ནར་ལྟ་བར་མི་བྱའོ། ། དེ་བས་ན་འདི་རྣམས་མཆོད་པས་སྐྱོན་དུ་ག་ལ་འགྱུར་ཞེས་འཇིག་རྟེན་པ་ཉིད་ཁོ་ནར་ལྟ་བར་མི་བྱའོ། ། ཞེས་པའི་ཁོ་ནའི་ནུས་པས་ཞིང་སྐྱོང་གི་གཙོ་བོ་བརྒྱད་སོགས་ཕལ་ཆེར་འཇིག་རྟེན་ལས་འདས་པ་ཡིན་ཡང་། འཇིག་རྟེན་པ་ཡང་ཡོད་པ་ཞིག་བསྟན་པ་འདི་དང་མཚུངས་པར།
འདིར་འབྱུང་པོ་བརྒྱད་གསུམ་ཉེར་བཞི་པོ་ལ་ཡང་འཇིག་རྟེན་པ་དང་། འཇིག་རྟེན་ལས་འདས་པ་གཉིས་སུ་ཡོད་པར་བྱས་ནས་བཤད་ན་ལེགས་བསམ་སྙམ་མོ། ། འོ་ན་གཏོར་མགྲོན་ལ་འབྱུང་པོ་ཡོད་ན། རང་ལྷའི་རྣལ་འབྱོར་ལ་གནས་བཞིན་པས་འབྱུང་པོ་ཐ་མལ་པ་ལ་མཆོད་པ་བྱས་པར་སོང་བས། སློབ་དཔོན་དཔལ་དབྱངས་ཀྱིས། རང་ཉིད་རྡོ་རྗེ་སེམས་དཔར་ཁས་འཆེ་ལ། ། འཇིག་རྟེན་ལྷ་ཀླུ་དག་ལ་ཕལ་མཆོད་ན། ། རྐྱེན་དུ་མི་འཚམས་རྣལ་འབྱོར་ཞིང་དང་འགལ། ། རྒྱལ་པོས་དམངས་ཀྱི་སྤྱོད་པ་བྱེད་པ་བཞིན། ། ཞེས་པ་དང་འགལ་ལོ་སྙམ་ན།
འདི་ལ་བདག་གི་བླ་མ་མཁན་ཆེན་འཇམ་པའི་དབྱངས་ཀྱི་གསུང་ལས། མདོར་ན་ཨིནྡ་ཛ་མ་ཞེས་སོགས་ཀྱི་མཐར། ཨི་དམ་བ་ལིཾ་བྷུཉྩ་སོགས་ཀྱི་ཚེ་ས་འོག་ས་སྟེང་ས་བླའི་འབྱུང་པོ་ཀུན་ལ་གཏོར་མ་བསྔོ་བར་བསམ། དེ་ཡང་སྐུ་གསུང་ཐུགས་རྡོ་རྗེ་གསུམ་གྱི་རྣམ་པར་བསམ་ནས་བྱས་ན་ཚོགས་རྫོགས་ཕུལ་ཆེ་ཞིང་། དེ་ལ་མཆོད་བསྟོད་ཀྱང་བྱ་རུང་བ་ཡིན་ཏེ། ངོ་བོ་སེམས་ཅན་ཡིན་ཡང་རྣམ་པ་ལྷར་བསྐྱེད་པ་ལ་གཏོར་མ་འབུལ་བ་སོགས་བྱས་ན་ཕན་ཡོན་ཆེ་བ་ཡིན་ནོ་ཞེས་པ་དང་། དེ་ལྟར་གཏོར་མགྲོན་དམ་ཚིག་པ་ཀུན་ལྷའི་རྣམ་པར་གསལ་བ་དེ་ལ་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྐུ་གསུང་ཐུགས་རྡོ་རྗེའི་རྣམ་པར་སྤྱན་དྲངས་ནས་བསྟིམས་པས་ཡེ་ཤེས་པའི་ངོ་བོར་གྱུར་པར་བསམ་པ་སོགས་ཀྱང་གསང་སྔགས་པ་ཐབས་ལ་མཁས་པའི་ཁྱད་པར་ཡིན་པས་ཕན་ཡོན་ཆེ་སྟེ། དེ་ལྟར་ཡན་ལག་བཞི་རྫོགས་པ་དེ་ལ་མཆོད་གཏོར་འབུལ་ཞིང་། ཁྱད་པར་མི་བསྐྱོད་རྡོ་རྗེ་ཡེ་ཤེས་ཆེ། ། སོགས་ཀྱི་བསྟོད་པ་བྱེད་པ་ཡང་སྐབས་སུ་བབ་ཅིང་འབྲེལ་ཆགས།
མཇུག་ཏུ་འཕྲིན་འཆོལ་གྱི་ཚེ་དེ་ནས་ཀྱང་བདག་ཅག་རྣལ་འབྱོར་པ་འཁོར་བཅས་བྱང་ཆུབ་མ་ཐོབ་ཀྱི་བར་དུ་བསྲུང་བ་དང་སྡོང་གྲོགས་མཛོད་ཅིག་ཅེས་པ་ཡང་སྐབས་སུ་བབས་ཅིང་ལེགས་པ་ཡིན་ཏེ། གཏོར་མགྲོན་གྱི་འབྱུང་པོ་རྣམས་རང་རྒྱུད་པ་ཡིན་ཡང་། དེ་དག་ལྷའི་རྣམ་པར་གསལ་བ་ལ་ཡེ་ཤེས་པ་སྤྱན་དྲངས་ནས་བསྟིམས་ཚར་བས་ཡེ་ཤེས་པ་རྣམས་ཀྱིས་བྱང་ཆུབ་མ་ཐོབ་ཀྱི་བར་དུ་སྲུང་སྐྱོབ་ནུས་པས་སོ། ། ཞེས་གསུངས་པ་འདི་ཉིད་ཤིན་ཏུ་འཐད་པ་ཡིན་ཏེ། རྗེ་ཀུན་དགའ་བཟང་པོས། དེ་དག་ཡེ་ཤེས་པར་མི་བསྒྱུར་བར་འབྱུང་པོ་ཕལ་པར་འདོད་པ་ནི་རྡོ་རྗེ་ཐེག་པའི་གཞུང་ལུགས་ལ་འདྲིས་ཆུང་བ་ཡིན་ཏེ། རྣལ་འབྱོར་ཆེན་པོའི་ལུགས་ཀྱི་ཅི་དང་ཅི་སྣང་བ་ཐམས་ཅད་ལྷའི་རོལ་པར་ཤེས་པར་བྱའི། ཐ་མལ་པའི་སྤྱོད་པ་ནམ་ཡང་བཀག་པ་ཡིན་ལ་ཞེས་གསུངས་པ་དང་། ཆོས་རྗེ་ས་སྐྱ་པཎྜི་ཏས་ཚོགས་འཁོར་རྩོད་སྤོང་ལས། གཏོར་མས་འབྱུང་པོ་སངས་རྒྱས་སུ་བསྒོམས་ལ་མཆོད།
དེ་ལྟར་མ་ཡིན་ན་རྒྱལ་པོས་དམངས་ལ་གུས་པ་བྱས་པའམ། དགེ་སློང་གིས་ཁྱིམ་པ་ལ་གུས་པ་བྱས་པ་ལྟར་ལྟུང་བ་འབྱུང་བར་བཤད། དེ་ལྟར་བྱས་པས་སངས་རྒྱས་ཀྱང་མཉེས། འབྱུང་པོའང་ཚིམ་པའི་རྟེན་འབྲེལ་ཡོད་གསུངས་ཞེས་གསུངས་པ་རྣམས་ཀྱི་དགོངས་པར་སྣང་བས་སོ་སྙམ་དུ་སེམས་ཏེ་ལེགས་པར་དཔྱོད་ཅིག དེ་ལྟ་བུའི་འབྱུང་པོ་སྤྱི་གཏོར་གྱི་འབུལ་སྔགས་ནི་རྩ་རྒྱུད་བརྟག་གཉིས་ནས་འབྱུང་བའི་ཨོཾ་ཨིནྡ་སོགས་ཏེ། འདི་ནི་འགའ་ཞིག་གིས་སཾ་སྐྲྀ་ཏའི་སྐད་དུ་འཁྲུལ་པ་ཡོད་ཀྱང་། ཀྲ་ཀྲི་ཏའི་སྐད་ཡིན་པར་བཤད་ཅིང་། སྔགས་དོན་ནི། ཨོཾ་ནི་བཀྲ་ཤིས་པའི་ཕྱིར་སྔགས་ཀྱི་མགོ་འདྲེན་པ། ཨིནྡ་དབང་པོ།
ཛ་མ་གཤིན་རྗེ། ཛ་ལ་ཆུ་ལྷ། ཛཀྵ་གནོད་སྦྱིན། བྷུ་ཏ་འབྱུང་པོ། བ་ཧེན་མེ་ལྷ། བཱ་ཨུ་རླུང་ལྷ། རཀྵ་སྲིན་པོ་སྟེ་ཕྱོགས་སྐྱོང་བརྒྱད་དོ། ། ཙནྡ་ཟླ་བ། སུ་ཛ་ཉི་མ། གཟའ་རྣམས་ལྷའི་ཁོངས་སུ་འདུ་བར་བཤད།
མ་ད་སའི་ལྷ་མོ། བཱཔྤ་ཚངས་པ། འདིས་མཚོན་ནས་ལྷ་ཆེན་པོ་བརྒྱད་དོ། ། ཏ་ལ་པ་ཏ་ལ་རྐང་འོག་ན་གནས་པ། ཨཥྛ་བརྒྱད། སཔྤ་སྦྲུལ་ཏེ་འདིས་མཚོན་ནས་ཀླུ་བརྒྱད་དོ། ། སྭཱཧཱ་གཞི་ཚུགས་ཤིག་པའམ། ཤནྟི་པས་ཞི་བའི་དོན་དུ་བཤད་དོ། ། སྔགས་དེ་དག་བརྗོད་ཅིང་པད་ཀོར་བྱ་བའི། པད་ཀོར་གྱིས་ནི་གཏོར་མའི་མགྲོན་རྣམས་གསལ་གདབ་པར་བྱ་བ་ཡིན་ནོ། །
དེ་ནས་རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨི་དཾ་ནི་འདི། བ་ལིཾ་གཏོར་མ། བྷུ་ཛ་ཟོ། ཛི་གྷ་སྣོམས་ཤིག་པ་སྟེ། གང་བསྣོམ་ན་ཕུ་ལ་མེ་ཏོག དྷུ་པ་སྤོས། མྃ་ས་ཤ་ཆེན། པིཾ་ག་ཉ་ཤ་སྟེ་རྫས་དེ་དག་ནི་བཞེས་པར་ཞུའོ། ། བཞེས་ནས་ཅི་མཛད་ན།
ཨམྦྷ་བདག་གི སཔྤ་ཐམས་ཅད། ཀཙ་ཛ་ས་ཏ་དོན་སྒྲུབས་ཤིག ཁནྟི་ཁུ་ནི་བཟོད་པར་གསོལ་ཅིག ཕེ་ཊ་ག་ཏ་གནོད་པ་སོལ་ཅིག་སྟེ། དེ་ནི་འདོད་པའི་དོན་ཞུ་བའོ། ། དེ་ནས། ཨོཾ་ཀཱ་རོ་མུའི་སྔགས་དོན་ནི། ཨོཾ་སྔར་དང་འདྲ། ཨ་ནི་གདོད་མ་ནས་མ་སྐྱེས་པ།
ཀཱ་རོ་ནི་བྱ་བའམ་བྱེད་པ། མུ་ཁྃ་ནི་སྒོ། སརྦ་ཐམས་ཅད། དྷརྨཱ་ནི་ཆོས་ཏེ། ཨ་ཞེས་པ་ནི་གདོད་མ་ནས་མ་སྐྱེས་པའི་ཕྱིར་ཆོས་ཐམས་ཅད་ཀྱི་སྒོའོ་ཞེས་པའོ། ། ཨཱ་དྱཱ་ནུཏྤན་ན་ཏྭད་ཅེས་པ་ནི་གདོད་མ་ནས་མ་སྐྱེས་པའི་དེ་ཁོ་ན་ཉིད་དོ་ཞེས་པའོ། ། ཨོཾ་ཨཱཿཧཱུྃ་ནི་དེ་ཁོ་ན་ཉིད་ཀྱི་ངོ་བོར་རྣལ་འབྱོར་པ་དང་མགྲོན་གྱི་ལུས་ངག་ཡིད་གསུམ་དེ་བཞིན་གཤེགས་པའི་སྐུ་གསུང་ཐུགས་སུ་མཉམ་པའོ། ། ཕཊ྄་དག་པ་སྭཱཧཱ་གཞི་ཚུགས་ཤིག་པ་སྟེ། འདི་ནི་གཏོར་མ་དང་། རྣལ་འབྱོར་པ་དང་།
མགྲོན་གསུམ་ཀ་དེ་བཞིན་ཉིད་དུ་བྱིན་གྱིས་བརླབས་པའོ། ། དེ་ལྟར་ཀྱཻ་རྡོར་གྱི་གཏོར་མ་ཕུལ་ཟིན་ནས། བདེ་མཆོག་སོགས་ཡི་དམ་གཞན་དང་། གུར་ཞལ་སོགས་ཆོས་སྐྱོང་གི་གཏོར་མ་ཡང་འབུལ་བཞིན་པ་རྣམས་ད་ལྟ་ཕྱག་ལེན་ལ་ཡོད་པ་བཞིན་ཐམས་ཅད་དང་། དེ་ནས་ཆོས་སྐྱོང་གི་བསྐང་གསོ་བྱེད་སྤྲོ་ཞིང་ཤེས་ན། བསྐང་རྫས་བྱིན་རླབས་ནས་བཟུང་བསྐང་བ་རྒྱས་བསྡུས་སྐབས་ཐོབ་དང་སྦྱར་ནས་བྱ་ཞིང་། དེ་ནས་ཆོས་སྐྱོང་གི་བསྟོད་པ། རྡོ་རྗེའི་གླུ་སོགས་དང་། བསྐང་གསོའི་ཐུན་གཏོར་འབུལ་བ་སོགས་ཐམས་ཅད་ཕྱག་ལེན་བཞིན་བྱ་བ་ནི་གཏོར་མ་བཏང་ཞེས་པའི་དོན་ཡིན་ནོ།། །། སྤྱི་དོན་བཅུ་པ་སྙན་གསན་དབབ་ཅིང་མཆོད་བསྟོད་བྱ་བ་ལ།
སྙན་གསན་དབབ་པ། མཆོད་པ་འབུལ་བ། བསྟོད་པ་བྱ་བ་དང་གསུམ་ལས། དང་པོ་ནི། གཞུང་འདི་ཉིད་ལས། རབ་ཏུ་གནས་བྱའི་རྟེན་ལ་བཅུག་པའི་ཡེ་ཤེས་པ་རྣམས་ཞེས་པ་ནས། རྣམ་པར་སྣང་མཛད་བཅོམ་ལྡན་འདས། ། ཞེས་རབ་གནས་ཀྱི་རྟེན་གྱི་གཙོ་བོ་གང་ཡིན་དེས་མཚོན་ནས་བརྗོད་པའོ། ། ཞེས་པའི་བར་ཏེ། དེ་ཡང་སྙན་གསན་དབབ་རྒྱུ་ནི།
རབ་ཏུ་གནས་བྱའི་རྟེན་དམ་ཚིག་པ་རྣམས་ལ་སྔར་སྤྱན་དྲངས་ནས་བཅུག་པའི་ཡེ་ཤེས་པ་རྣམས། རབ་གནས་དངོས་གཞིའི་ཡེ་ཤེས་པ་སྤྱན་འདྲེན་གྱི་བར་ནམ་མཁར་བཏེགས་ནས་སྤྱན་དྲངས་པའི་ཚེ། རྟེན་བྱིན་གྱིས་བརླབ་པའི་ཕྱིར་འབྱོན་པར་ཞུའོ། ། ཞེས་སྙན་གསན་འབེབས་པ་སྟེ། དཔེར་ན་འཇིག་རྟེན་ན་བླ་མ་དགེ་བའི་བཤེས་གཉེན་སོགས་ཐོག་མར་རང་གི་བར་ཆད་སོགས་སེལ་བའི་ཕྱིར་སྤྱན་དྲངས་པ་ལ་ཡོན་ཅུང་ཟད་ཕུལ་ནས། སླར་དུས་ཆེ་གེ་མོ་ཞིག་གི་ཚེ་ཁྱེད་དག་སྤྱན་དྲངས་ནས་མཆོད་པར་བྱེད་པས་དེ་དུས་བརྩེ་བས་འབྱོན་པར་མཛད་དགོས་ཞེས་སྤྱན་འདྲེན་པའི་སྔོན་དུ་སྙན་གསན་གསོལ་བ་དང་འདྲའོ། ། ཇི་ལྟར་བྱ་བའི་ཚུལ་ནི། དཔོན་སློབ་མང་པོ་ཡོད་ཚེ་ཀུན་གྱིས་རྡོར་དྲིལ་དང་། སློབ་དཔོན་གྱིས་སྤོས་དང་བཅས་པས་གདངས་ཡོད་མེད་གང་རུང་གི་སྒོ་ནས། འདི་ཞེས་བྱ་བའི་བཅོམ་ལྡན་འདས་ཞེས་སོགས་ཚིག་རྐང་བཅུ་གཅིག་པོ་བརྗོད་པ་ཡིན་ལ།
དེའི་དོན་ཡང་འདི་ཞེས་པ་སྤྱིའི་ཚིག་སྟེ། རབ་ཏུ་གནས་བྱའི་རྟེན་དེ་ཉིད་སངས་རྒྱས་ཀྱི་སྐུ་བརྙན་ཡིན་ན། ཤཱཀྱའི་རྒྱལ་པོ་བཅོམ་ལྡན་འདས། ། ཞེས་པ་དང་། བདེ་དགེས་གསང་གསུམ་སོ་སོའི་སྐུ་བརྙན་ལ། འཁོར་ལོ་བདེ་མཆོག་བཅོམ་ལྡན་འདས། ། ཞེས་པ་དང་། དགེས་པ་རྡོ་རྗེ་བཅོམ་ལྡན་འདས། ། ཞེས་པ་དང་། གསང་བ་འདུས་པ་བཅོམ་ལྡན་འདས། །
ཞེས་རིམ་པ་བཞིན་སྦྱར་ཞིང་། མཆོད་རྟེན་ཡིན་ན། རྣམ་པར་སྣང་མཛད་བཅོམ་ལྡན་འདས། ། ཞེས་སྦྱར་བའམ། ཡང་མཆོད་རྟེན་དང་། གཙུག་ལག་ཁང་དང་། ཁང་བཟང་རྣམས་ལ། བདེ་གཤེགས་རིགས་ལྔ་བཅོམ་ལྡན་འདས། ། ཞེས་སྦྱར་བ་ཡང་བཤད་ལ། གསུང་རབ་ཡིན་ན།
འོད་དཔག་མེད་མགོན་བཅོམ་ལྡན་འདས། ། ཞེས་སྦྱར། རིགས་ལྔ་རེ་རེ་བ་ཡིན་ན། རྣམ་པར་སྣང་མཛད་བཅོམ་ལྡན་འདས། ། ཞེས་པ་དང་། མི་བསྐྱོད་རྡོ་རྗེ་བཅོམ་ལྡན་འདས། ། དང་། རིན་ཆེན་འབྱུང་ལྡན་བཅོམ་ལྡན་འདས། ། དང་། འོད་དཔག་མེད་མགོན་བཅོམ་ལྡན་འདས། །
དང་། དོན་ཡོད་གྲུབ་པ་བཅོམ་ལྡན་འདས། ། ཞེས་རིགས་ལྔ་སོ་སོའི་སྐུ་བརྙན་གང་ཡིན་དང་བསྟུན་པའི་འདོན་ཆ་བསྒྱུར་དགོས་པར་བཤད་ལ། ཡང་ཚིག་བརྗོད་པའི་ཚེ་ཡིད་ཀྱིས་ལྷ་གང་ཡིན་དེར་མོས་པའི་སྒོ་ནས་བདེ་དགེས་སོགས་ལ། ཧེ་རུ་ཀ་དཔལ་བཅོམ་ལྡན་འདས། ། ཞེས་པ་ལས་དེ་དང་དེར་འདོན་པ་མ་བསྒྱུར་ཡང་འགལ་བ་མེད་དོ། ། དེ་ལྟར་འདོན་པ་བསྒྱུར་བའམ། མ་བསྒྱུར་ཡང་རུང་། དེ་ལྟ་བུའི་སངས་རྒྱས་བཅོམ་ལྡན་འདས་རིགས་སྔགས་རྒྱལ་པོ་ཁྱེད་ལ་ཕྱག་འཚལ་ལོ་ཞེས་པ་སྟེ། ཕྱག་བཙལ་ནས་ཅི་བྱེད་ན།
ཡེ་ཤེས་པ་ཁྱེད་རྣམས་ཐུགས་རྗེའི་བདག་ཉིད་ཅན་གྱིས་འགྲོ་བ་སེམས་ཅན་རྣམས་ལ་སྤྱན་ལེགས་པར་དབྱེ་བའམ། ཕྱེ་ནས་གཟིགས་པའི་སྒོ་ནས་བྱིན་གྱིས་བརླབ་པའི་ཕྱིར་དུ་རིག་པ་འཛིན་པའམ། གསང་སྔགས་འཆང་བ་རྡོ་རྗེ་སློབ་དཔོན་ག་གེ་མོ་བདག་གིས་རང་ཅག་གི་སློབ་མ་ཡོན་བདག་དང་བཅས་པ་རྣམས་ལ་སེམས་བརྩེ་བས་དེ་དག་ལ་ཕན་པའི་ཕྱིར་དང་། རྫོགས་པའི་སངས་རྒྱས་ཁྱེད་རྣམས་ལ་ཡང་རང་རྒྱུད་ལ་བསོད་ནམས་ཀྱི་ཚོགས་རྫོགས་པའི་ཆེད་དུ་མཆོད་པ་རྒྱ་ཆེན་པོ་འབུལ་བའི་ཕྱིར། ཡོ་བྱད་ཀྱི་དངོས་པོ་རྒྱ་ཆེན་པོའམ། འོན་ཀྱང་རྒྱ་ཆུང་ཡང་རུང་ཅི་དང་ཅི་འབྱོར་པ་དག་ལེགས་པར་བཤམས་པ་དང་བཅས་པ་དག་གི་སྒོ་ནས་རྟེན་ལ་རབ་ཏུ་གནས་པའི་དངོས་གཞི་ནངས་པར་བགྱིད་པར་འཚལ་བས་ན། བདག་གི་ལྷག་པའི་བསམ་པ་དགོངས་པར་མཛོད་ལ། སངས་རྒྱས་དང་བྱང་ཆུབ་སེམས་དཔའ་ཆེན་པོ་ལ་སོགས་པའི་ཡེ་ཤེས་པའི་ཚོགས་པ་ཐམས་ཅད་མ་ཚང་བ་མེད་པར་ནམ་མཁར་རབ་ཏུ་གནས་པའམ། རབ་ཏུ་བཞུགས་པར་འགྱུར་བ་ཁྱེད་རྣམས་ཀུན་གྱིས་རྟེན་ལ་བྱིན་གྱིས་བརླབ་ཏུ་གསོལ་ཞེས་པའི་དོན་ཏེ། དེ་ལྟ་བུའི་ཚིག་རྣམས་ལན་གསུམ་བརྗོད་པ་ཡིན་ལ།
ཚིགས་བཅད་དེ་དག་གི་བར་ལ་དྲིལ་བུ་བཅད་གཏུབས་སུ་དཀྲོལ་ཞིང་། དེ་ནས་སློབ་དཔོན་གྱིས་སྤོས་བཞག ཀུན་གྱིས་དྲིལ་བུ་རྒྱུན་དཀྲོལ་དང་། དཔལ་ལྡན་བླ་མ་དམ་པ་རྣམས་ཀྱི་ཞེས་སོགས་བརྗོད་པ་སྟེ་ཚིག་དོན་གོ་སླའོ། ། དེ་དག་གིས་ནི་དོན་གསལ་ལས། དེ་ལ་འདི་ཞེས་བྱ་བ་ནི་སྤྱིའི་ཚིག་སྟེ། རྣམ་པར་སྣང་མཛད་བཅོམ་ལྡན་འདས། ། ཞེས་བྱ་བ་རང་རང་གི་ལྷའི་མཚན་གཞུག་པར་བྱའོ་ཞེས་གསུངས་པའི་དོན་ཡང་ལེགས་པར་བཤད་པ་ཡིན་ནོ། ། གཉིས་པ་མཆོད་པ་འབུལ་བ་ནི། གཞུང་འདི་ཉིད་ལས།
དེ་ནས་མར་མེ་དང་། ཞལ་ཟས་སོགས་གསར་པ་ཇི་ལྟར་རིགས་པ་ཕུལ་ཞིང་ཞེས་པ་ནས། ཤཔྟའི་བར་གྱི་སྔགས་མཆོད་སྣ་ཚོགས་རོལ་མོ་དང་བཅས་པས་ཕུལ་ཅེས་པའི་བར་ཏེ་གོ་སླ། མཆོད་པའི་སྔགས་དོན་ནི་འོག་སྔགས་དབུལ་གྱི་སྐབས་སུ་འབྱུང་ངོ་། ། འདིའི་སྐབས་སུ་མཆོད་པ་ལ་བླ་མ་འཕགས་པའི་གསུང་བཞིན་འཇག་ཆེན་གྱི་དོན་གསལ་ལ་མཆན་མཛད་པར། མཆོད་ཡོན་ཕལ་ཆེན་མཆོད་ཡོན་བླ་བྲེ་དང་། ། ཞེས་སོགས་དཀོན་མཆོག་ཏ་ལའི་མདོ་ནས་འབྱུང་བ་འདི་ཉིད་མཛད་པར་བཤད་ཀྱང་། དོན་གསལ་ལས། དེ་ནས་མཆོད་བསྟོད་བསྡུས་པ་ཞིག་བྱའོ། ། ཞེས་གསུངས་པས་བསྡུས་པ་སྔགས་ཙམ་གྱི་མཆོད་པ་ཉིད་ལེགས་སོ། །
གསུམ་པ་བསྟོད་པ་བྱ་བ་ནི། གཞུང་འདི་ཉིད་ལས། དེ་ནས་དྲིལ་སིལ་གདངས་དང་བཅས་པས། མི་བསྐྱོད་རྡོ་རྗེ་སོགས་དེ་ཉིད་ལྔ་པ་དང་། ཕྱག་བྱར་འོས་པ་སོགས་ཤླཽ་ཀ་གཅིག་གིས་བསྟོད་ཅེས་པ་སྟེ་བསྟོད་པའི་ཚིག་དོན་རྣམས་ནི་གོང་དུ་བསྟན་པ་ལྟར་རོ།། །། སྤྱི་དོན་བཅུ་གཅིག་པ་བཟོད་པར་གསོལ་ཞིང་གཤེགས་སུ་གསོལ་བ་ནི། ནོངས་པ་བཟོད་གསོལ་དང་། ཡེ་ཤེས་པ་གཤེགས་གསོལ་གཉིས་ལས། དང་པོ་ནི། གཞུང་འདི་ཉིད་ལས།
ཡི་གེ་བརྒྱ་པ་ལན་གསུམ་གྱི་མཐར། མ་འབྱོར་བ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་མཛོད། ། ཅེས་དང་ཞེས་པ་སྟེ། ཡིག་བརྒྱའི་སྔགས་དོན་ནི་བསྐྱེད་རིམ་གནད་ཀྱི་ཟླ་ཟེར་དང་། མན་ངག་རྣམ་བཤད་སོགས་ནས་འབྱུང་བ་ལྟར་ཁོ་བོ་ཅག་གི་ཀྱཻ་རྡོར་སྒྲུབ་ཐབས་ཀྱི་རྣམ་བཤད་དུ་བཤད་ཡོད་པས་དེར་བལྟའོ། ། ཚིགས་བཅད་ཀྱི་དོན་ནི། འདིར་བདག་ཅག་རྣམས་ཀྱི་མཆོད་པའི་ཡོ་བྱད་རྒྱ་ཆེན་པོ་མ་འབྱོར་བ་དང་།
འབྱོར་པ་དག་ཀྱང་འབགས་པ་སོགས་ཀྱིས་མཆོད་པ་བཟང་པོ་ངན་པར་ཉམས་པ་རྣམས་ཀྱིས་ཁྱེད་རྣམས་མཆོད་པར་བྱས་པ་ལས་བྱུང་བའི་ཉེས་པ་དང་། ཉེས་པ་གང་ཡང་བདག་ཅག་ལས་འབྲས་ལ་རྨོངས་པ་སོགས་བློ་མ་རིག་པ་ཡིས་ནི་ཀུན་ནས་བསླངས་ཏེ་བདག་ཉིད་ཀྱི་ལུས་ངག་ཡིད་གསུམ་གྱི་སྒོ་ནས་བགྱིས་པ་དང་། གང་ཟག་གཞན་ལ་བགྱིད་དུ་སྩལ་པ་སྟེ་བྱེད་དུ་བཅུག་པ་སོགས་དངོས་བརྒྱུད་ཀྱི་སྒོ་ནས་རང་གཞན་གྱི་ཉེས་པ་ཐོག་མ་མེད་པ་ནས་བསགས་པ་དེ་དག་ཀུན་སེམས་ཅན་ཐམས་ཅད་ཀྱི་མགོན་དང་སྐྱབས་མཛད་པ་པོ་རྫོགས་པའི་སངས་རྒྱས་ཀྱིས་བཟོད་པར་བཞེས་ལ་བདག་སོགས་ཉེས་པས་མ་གོས་པར་མཛོད་ཅེས་པའོ། ། གཉིས་པ་གཤེགས་སུ་གསོལ་བ་ནི། གཞུང་འདི་ཉིད་ལས། ཁུ་ཚུར་གཉིས་ཀྱི་མཐེའུ་ཆུང་སྦྲེལ་ཞེས་པ་ནས། སྙིགས་དུས་ཀྱི་རྒྱལ་བ་གཉིས་པ་ཀུན་དགའ་བཟང་པོའི་གསུང་རབ་རབ་གནས་བཀྲ་ཤིས་རྒྱ་མཚོར་གསུངས་སོ་ཞེས་པའི་བར་ཏེ། དེ་ཡང་ཁུ་ཚུར་གཉིས་ཀྱི་མཐེའུ་ཆུང་སྦྲེལ། མཛུབ་མོ་གཉིས་བརྐྱངས་ཏེ་རྩེ་སྤྲད་པ་འདི་ལ་གཙུག་ཏོར་གྱི་ཕྱག་རྒྱ་ཞེས་བྱ་ཞིང་། དེ་ཉིད་སྤྱི་བོར་ལྡོག་སྟེ་འཇོག་པ་ནི་རྡོ་རྗེ་ཤུགས་ཀྱི་ཕྱག་རྒྱ་ཡིན་ལ་ཕྱག་རྒྱ་དེ་ཉིད་བཅས་ཏེ།
ཧཱུྃ་བཛྲ་ཨུ་ཏིཥྛ་ཞེས་པའི་སྔགས་བརྗོད་ནས་སྔར་རྟེན་ལ་བསྟིམས་པའི་ཡེ་ཤེས་པ་རྣམས་ནམ་མཁར་བཏེགས། དེ་ལྟར་བཏེགས་པ་ལ་རྟེན་གྱི་ཡེ་ཤེས་པ་ཐམས་ཅད་ཅེས་སོགས་ཀྱིས་གསོལ་བ་བཏབ། གོང་ལྟར་སྔགས་མཆོད་ཙམ་དང་བསྟོད་པ་བྱ་བ་ནི་ཡེ་ཤེས་པ་གཤེགས་སུ་གསོལ་བའོ། ། སྤྱིར་ཡེ་ཤེས་པ་གཤེགས་གསོལ་ལ། རང་བཞིན་གྱི་གནས་སུ་གཤེགས་སུ་གསོལ་བ་དང་། ནམ་མཁར་གཤེགས་སུ་གསོལ་བ་གཉིས་ལས། འདིར་ནི་ཕྱི་མ་སྟེ། རྟེན་གྱི་ཐད་ཀྱི་ནམ་མཁར་འདེགས་པའོ། ། ཁ་ཅིག་འདིར་ཡེ་ཤེས་པ་ནམ་མཁར་མི་འདེགས་པར་བརྟན་བཞུགས་བྱེད་པ་མན་ངག་ཡིན་ཟེར་བ་ཡོད་ཀྱང་། རྟེན་རྙིང་པ་ལ་རབ་གནས་བསྐྱར་ནས་བྱེད་པ་ལྟ་བུ་ཡིན་ན་སྟ་གོན་གྱི་ཚེ་ཡང་ནམ་མཁར་མི་འདེགས་པར་བརྟན་བཞུགས་བྱེད་པ་ཡིན་ཡང་།
གསར་པའི་རབ་གནས་ཀྱི་ཚེ་སྟ་གོན་གྱི་དུས་སུ་བརྟན་བཞུགས་བྱེད་པ་ནི་སྙན་གསན་དབབ་པའི་དགོས་པ་དང་གོ་དོན་མ་ཤེས་པ་ཡིན་ཏེ། སྙན་གསན་དབབ་པའི་དོན་གོང་དུ་བཤད་པ་ལྟར་ཡེ་ཤེས་པ་རྣམས་སླར་རྟེན་ལ་སྤྱན་དྲངས་པའི་ཚེ་འབྱོན་པའི་ཆེད་ཡིན་ལ། བརྟན་བཞུགས་བྱས་པའི་ཚེ་རྟེན་ལ་བཞུགས་བཞིན་པ་ཡིན་པ་སླར་འབྱོན་པར་གསོལ་པ་འདེབས་མི་དགོས་པའི་ཕྱིར། དེས་ན་ངོར་ཆེན་གྱི་བཀྲ་ཤིས་རྒྱ་མཚོར་སྙན་གསན་དབབ་པའི་དགོས་པ་མ་ཤེས་པར་ཟད་དོ་ཞེས་གསུངས་པའི་དོན་ཡང་དེ་ཉིད་ཡིན་ནོ། ། ཡང་སློབ་དཔོན་ཨ་བྷ་ཡས་སྟ་གོན་གྱི་ཚེ་དམ་ཚིག་པ་མི་བསྐྱེད་པར་ཡེ་ཤེས་པ་རང་བཞིན་གྱི་གནས་ནས་སྤྱན་དྲངས་པ་ལ་མཆོད་བསྟོད་བྱས་སྙན་གསན་ཕབ་སྟེ་གཤེགས་གསོལ་བྱེད་པར་བཤད་འདུག་ཀྱང་། དོན་གསལ་དུ་དམ་ཚིག་པ་བསྐྱེད་ཡེ་ཤེས་པ་བསྟིམ་པར་བཤད་པ་བཞིན་འདིར་ཡང་མཛད་པ་ནི་སློབ་དཔོན་རབ་འབྱོར་བསྐྱངས་ཀྱིས་དེ་ལྟར་དུ་བཤད་པ་དང་མཐུན་པ་ཡིན་ནོ།། །། སྤྱི་དོན་བཅུ་གཉིས་པ་རྟེན་དགབ་པ་ནི། གཞུང་འདི་ཉིད་ལས་དར་ལ་སོགས་པ་ན་བཟའ་སེར་པོས་རྟེན་རྣམས་མི་མངོན་པར་དགབ་ཅེས་པ་ནས། ཞེས་དོན་གསལ་ལས་གསུངས་ཞེས་པའི་བར་ཏེ། རྟེན་ཆེ་བ་དག་ལ་དར་སེར་པོ་ལ་སོགས་པ་བཀབ་སྟེ།
ཨོཾ་བཛྲ་ཝསཏྭ་ཡ་ཨཱཿཧཱུྃ་སྭཱཧཱ། ཞེས་བརྗོད་དེ་ཕུལ། ཨ་མྲྀ་ཏ་ལན་གསུམ་བརྗོད་པས་བསྲུང་བར་བྱ་སྟེ། འདི་ལྟར་དགབ་པའི་དགོས་པ་ནི། རྒྱལ་པོ་རྒྱལ་སར་མ་འཐོན་པ་རྒྱལ་སྲིད་ལ་མི་དབང་བ་ལྟར་རབ་གནས་མ་ཟིན་པའི་རྟེན་དེ་མཆོད་པའི་འོས་སམ་ཡུལ་བཟང་བ་མ་ཡིན་ནོ། ། ཞེས་བསྟན་པའི་ཆེད་ཡིན་ཏེ། དེ་ལྟར་དུ་དོན་གསལ་ལས་བཤད་པས་སོ། ། ཨ་མྲྀ་ཏ་བརྗོད་པ་རྟེན་བསྲུང་བའི་ཆེད་ཡིན་མོད། ན་བཟའ་སེར་པོ་སོགས་དགབ་པས་ཀྱང་བསྲུང་བར་འགྱུར་ཏེ། གོས་དམར་ཅན་དག་མཐོང་བ་ན། །
ཀླ་ཀློ་ལ་སོགས་འབྲོས་པར་འགྱུར། ། ཞེས་གསུངས་པས་སོ།། །། སྤྱི་དོན་བཅུ་གསུམ་པ་བདག་བསྲུང་བ་ནི། གཞུང་འདི་ཉིད་ལས། དེ་ལྟར་རབ་གནས་ཀྱི་སྟ་གོན་ཟིན་པ་དང་། ཞེས་པ་ནས། སྤྱོད་ལམ་དང་ཉལ་བའི་རྣལ་འབྱོར་སོགས་བྱའོ། ། དེ་དག་གིས་ནི་རབ་གནས་ཀྱི་སྟ་གོན་གྱི་ཆོ་ག་ཡོངས་སུ་རྫོགས་པ་བསྟན་ཟིན་ཏོ། ། ཞེས་པའི་བར་ཏེ། དེ་ཡང་རབ་གནས་ཀྱི་སྟ་གོན་ཡོངས་སུ་རྫོགས་ནས་དཀྱིལ་འཁོར་གྱི་མཇུག་གི་ཆོ་ག་རྣམས་བྱ་བ་ཡིན་ལ།
འདི་ལ་མཆོད་པ་འབུལ་བ། བསྟོད་པ་བྱ་བ། ནོངས་པ་བཟོད་གསོལ། དཀྱིལ་འཁོར་གྱི་ཡེ་ཤེས་པ་བརྟན་བཞུགས། རྟེན་མེད་ཀྱི་གཏོར་མགྲོན་གཤེགས་གསོལ། བདག་བསྲུང་བ་དངོས། བསྔོ་བ་སྨོན་ལམ་བྱ་བ། རྣལ་འབྱོར་ལྷག་མ་གཞན་བྱ་ཚུལ། རབ་གནས་ཀྱི་སྟ་གོན་རྫོགས་ཚུལ་སྨོས་པ་དང་དོན་ཚན་དགུ་སྟེ་རིམ་པ་བཞིན་མཆོད་པ་རྣམས་ཁ་གསོས་ལ། ཞེས་སོགས་དང་།
བསྟོད་པ་རྣམས་བྱའོ་ཞེས་པ་དང་། ཡིག་བརྒྱ་ལན་གསུམ་ཞེས་པ་དང་། རང་ཀྱཻ་རྡོ་རྗེ་ཞེས་སོགས་དང་། དགེ་བ་འདི་ཡིས་ཞེས་སོགས་དང་། སྤྱོད་ལམ་དང་ཉལ་བའི་རྣལ་འབྱོར་སོགས་བྱའོ་ཞེས་པ་དང་། དེ་དག་གིས་ནི་ཞེས་སོགས་ཀྱིས་བསྟན་པ་ཡིན་ཏེ་གོ་སླའོ། ། དེ་རྣམས་ཀྱི་སྒོ་ནས་ནུབ་གཉིས་པ་དཀྱིལ་འཁོར་སྒྲུབ་མཆོད་ཀྱི་དངོས་གཞི་དང་པོའི་ཆོ་གའི་དོན་དང་། རབ་གནས་ཀྱི་སྟ་གོན་གྱི་ཆོ་གའི་དོན་རྣམས་ལེགས་པར་བསྟན་ཟིན་ཏོ། ། ད་ནི་ནུབ་གསུམ་པ་དཀྱིལ་འཁོར་གྱི་དངོས་གཞི་གཉིས་པ་རབ་གནས་ཀྱི་དངོས་གཞིའི་ཆོ་གའི་དོན་རྣམས་བཤད་པར་བྱ་སྟེ། འདི་ལ་ཡང་ཡོ་བྱད་བཤམ་པའི་ཚུལ་དང་།
ཆོ་ག་དངོས་བཤད་པ་གཉིས་ལས། དང་པོ་ནི། གཞུང་འདི་ཉིད་ལས། ནུབ་གསུམ་པ་ནི་དཀྱིལ་འཁོར་གྱི་དངོས་གཞི་གཉིས་པ་རབ་གནས་ཀྱི་དངོས་གཞི་ལ། དཀྱིལ་འཁོར་གྱི་མཆོད་པ་གཏོར་མ་སོགས་སྒྲུབ་མཆོད་ལྟར་སོ་སོའི་ཕྱག་ལེན་བཞིན་མ་ཚང་པ་མེད་པར་བཤམ་ཞེས་པ་ནས། ཙ་རུའི་བཟའ་བ་ཕྱག་ལེན་བཞིན་བཤམ་པའོ་ཞེས་པའི་བར་ཏེ། དཀྱུས་ནས་ཇི་སྐད་བཤད་པ་ལྟར་ཡོ་བྱད་རྣམས་གྱ་ནོམ་པར་བཤམ་པར་བྱ་བ་ཡིན་ནོ། ། གཉིས་པ་ཆོ་ག་དངོས་ནི། གཞུང་འདི་ཉིད་ལས། དངོས་གཞིའི་ཆོ་ག་ལ་སྡོམ་ནི།
ཐོ་རངས་བདག་བསྐྱེད་མདུན་བསྐྱེད་མཆོད། ། རྟེན་སྦྱང་བཀྲུ་ཞིང་ཕྱི་བ་དང་། ། རིང་བསྲེལ་གཞུག་ཅིང་གསོལ་བ་གདབ། ། རྟེན་བསྐྱེད་སྤྱན་དྲངས་དགུག་རྒྱས་གདབ། ། དབང་བསྐུར་མཆོད་བསྟོད་སྤྱན་དབྱེ་བྱ། ། གསོལ་གདབ་མངའ་དབུལ་རྒྱས་པར་བྱ། ། དེ་ཡང་མཆོད་བསྟོད་བྱེ་བྲག་དང་། ། སྦྱིན་སྲེག་སྔགས་ཏེ་དངོས་གཞིའོ། ། ཞེས་པ་ལྟར་དོན་བཅུ་གསུམ་གྱི་ཞེས་གསུངས་པ་ལྟར། བདག་བསྐྱེད་ཅིང་མདུན་བསྐྱེད་བསྒྲུབས་ཏེ་དེ་ཉིད་མཆོད་པའི་ཚུལ་སོགས་བཤད་པ།
རྟེན་སྦྱངས་པའི་ཚུལ་བཤད་པ། བཀྲུ་ཞིང་ཕྱི་བའི་ཚུལ་བཤད་པ། རིང་བསྲེལ་གཞུག་པའི་ཚུལ་བཤད་པ། གསོལ་བ་གདབ་པའི་ཚུལ་བཤད་པ། རྟེན་བསྐྱེད་པའི་ཚུལ་བཤད་པ། ཡེ་ཤེས་པ་སྤྱན་དྲངས་ནས་བགེགས་བསྐྲད་ཅིང་མཆོད་པའི་ཚུལ་སོགས་བཤད་པ། རྒྱས་གདབ་པའི་ཚུལ་བཤད་པ། དབང་བསྐུར་བའི་ཚུལ་བཤད་པ། མཆོད་བསྟོད་བྱ་བའི་ཚུལ་བཤད་པ། སྤྱན་དབྱེ་བའི་ཚུལ་བཤད་པ།
བརྟན་པར་བཞུགས་པར་གསོལ་བ་གདབ་ཚུལ་བཤད་པ། མངའ་དབུལ་རྒྱས་པར་བྱ་བའི་ཚུལ་བཤད་པ་དང་དོན་ཚན་བཅུ་གསུམ་ལས། དང་པོ་ནི། གཞུང་འདི་ཉིད་ལས། སང་ཐོ་རངས་ལྡང་བའི་རྣལ་འབྱོར་གྱིས་ལངས་ལ། གོས་སེར་པོ་ལ་སོགས་པ་གོན་ཞེས་པ་ནས། དེ་ནས་བདག་ཉིད་འཇུག་ཅིང་དབང་རྫོགས་པར་བླངས་སོ། ། ཞེས་པའི་བར་ཏེ། དེ་ཡང་མདང་ནུབ་ཀྱཻ་རྡོར་རང་ལུགས་ཀྱི་ཉལ་བའི་རྣལ་འབྱོར་གཉིས་པོ་གང་གི་སྒོ་ནས་ཉལ་བ་དང་མཐུན་པའི་ལྡང་བའི་རྣལ་འབྱོར་གྱིས་ལངས་ལ། རྒྱས་པའི་ལས་འགྲུབ་པའི་ཆེད་ཡིན་པས་གོས་ཁ་དོག་སེར་པོ་ཅན་གྱོན་སྟན་བདེ་བ་ལ་འདུག་སྟེ།
སྔོན་འགྲོ་གཏོར་མ་ནས། ཕྱི་རོལ་གཏོར་མའི་རྗེས་སུ་དཀྱིལ་འཁོར་ཁང་པའི་ནང་དུ་ལྷག་ཆད་ཁ་བསྐངས་པའི་བར་ཆོ་ག་ཡོངས་སུ་རྫོགས་པ་དཀྱིལ་འཁོར་སྒྲུབ་མཆོད་ལྟར་བྱས་ཏེ། རྣམ་རྒྱལ་དང་ལས་བུམ་དྲི་བཟང་གི་ཁ་གསོ་ཕྱག་ལེན་བཞིན་དང་། བུམ་བསྐྱེད་སྔར་ལྟར་མཛད་ཅིང་། ཁྲུས་བུམ་གཅིག་ལས་མེད་ན་གཟུངས་ཐག་སྐོར་ལུགས་སོགས་དཀྱུས་བཞིན་བྱས་རྗེས་བདག་འཇུག་རྫོགས་པར་བླང་བར་བྱ་བ་ཡིན་ལ། བདག་འཇུག་གི་བཤད་པ་ནི་དབང་ཆུ་བདེ་ཆེན་རྒྱ་མཚོ་སོགས་སུ་བལྟའོ།། །། སྤྱི་དོན་གཉིས་པ་དང་གསུམ་པ་ནི། གཞུང་འདི་ཉིད་ལས། སྤྱི་དོན་གཉིས་པ་རྟེན་སྦྱང་བ་དང་། སྤྱི་དོན་གསུམ་པ་བཀྲུ་ཞིང་ཕྱི་བ་ནི།
སྟ་གོན་གྱི་སྐབས་བཞིན་བྱའོ་ཞེས་ཏེ་ཆོ་ག་ཡང་སྟ་གོན་གྱི་སྐབས་བཞིན་བྱ་ཞིང་ཚིག་དོན་ཡང་གོང་ལྟར་རྟོགས་པར་བྱའོ།། །། སྤྱི་དོན་བཞི་པ་རིང་བསྲེལ་གཞུག་ཚུལ་བཤད་པ་ནི། གཞུང་འདི་ཉིད་ལས། སངས་རྒྱས་ཀྱི་རིང་བསྲེལ་ལམ། རིག་སྔགས་ཆེན་མོ་དང་། རྟེན་འབྲེལ་སྙིང་པོ་དང་ཞེས་པ་ནས། ཞེས་ལན་གཅིག་བརྗོད་པའོ་ཞེས་པའི་བར་ཏེ། དེ་ཡང་སྤྱིར་རིང་བསྲེལ་དེ་བཞིན་གཤེགས་པའི་སྐུ་གདུང་ཡུངས་འབྲུ་ལྟ་བུའི་རིང་བསྲེལ་དང་། དེ་བཞིན་གཤེགས་པའི་ཆོས་སྐུའི་རིང་བསྲེལ་གཉིས་ལས། དང་པོ་ནི།
འཕགས་པ་གསུམ་གྱི་རིང་བསྲེལ་ནི། ། ཡོན་ཏན་སྟོབས་ཀྱིས་འབྱུང་བ་ཡིན། ། ཞེས་པ་དང་། མི་འགྲིབ་འཕེལ་བའི་རིང་བསྲེལ་ཡིན། ། ཞེས་གསུངས་པ་ལྟར་ཡོན་ཏན་གྱི་སྟོབས་ལས་བྱུང་བ་རྒྱུན་མི་ཆད་ཅིང་འཕེལ་བར་འགྱུར་བ་རྫོགས་པའི་སངས་རྒྱས་ཀྱི་སྐུ་གདུང་གི་ཆ་ཤས་སུ་གྱུར་པ། ད་ལྟ་རིང་བསྲེལ་དུ་ཡོངས་སུ་གྲགས་པ་རྣམས་སོ། ། གཉིས་པ་ནི། ཨོཾ་ཡེ་དྷརྨཱ་ཧེ་ཏུ་པྲ་བྷ་ཝ་ཞེས་སོགས་རྟེན་འབྲེལ་སྙིང་པོ་དང་། ཨོཾ་སརྦ་བིརྻ་སྭཱཧཱ། ཞེས་པ་དང་།
ཨོཾ་བཛྲ་ཨ་ཡུ་ཥེ་སྭཱཧཱ། ཞེས་པ་དང་། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ་ཞེས་པ་ལ་སོགས་པའི་གཟུངས་དང་། བཟོད་པ་དཀའ་ཐུབ་དམ་པ་བཟོད་པ་ཡི། ། མྱ་ངན་འདས་པ་མཆོག་ཅེས་སངས་རྒྱས་གསུངས། ། རབ་ཏུ་བྱུང་བ་གཞན་ལ་གནོད་པ་དང་། ། གཞན་ལ་འཚེ་བ་དགེ་སྦྱོང་མ་ཡིན་ནོ། ། ཞེས་སངས་རྒྱས་རྣམ་གཟིགས་ཀྱིས་གསུངས་པའི་སོ་ཐར་གྱི་མདོ་ཚིག་གི་གསོ་སྦྱོང་གི་ཚིགས་བཅད། མིག་ལྡན་འགྲོ་བ་ཡོད་པ་ཡིས། ། ཉམ་ང་བ་དག་ཇི་བཞིན་དུ། །
མཁས་པ་འཚོ་བའི་འཇིག་རྟེན་འདིར། ། སྡིག་པ་དག་ནི་ཡོངས་སུ་སྤངས། ། སྐུར་པ་མི་གདབ་གནོད་མི་བྱ། ། སོ་སོར་ཐར་པའང་བསྡམ་པར་བྱ། ། ཟས་ཀྱི་ཚོད་ཀྱང་རིག་པར་བྱ། ། རབ་མཐའི་གནས་སུ་གནས་པར་བྱ། ། ལྷག་པའི་སེམས་ལ་ཡང་དག་སྦྱོར། ། འདི་ནི་སངས་རྒྱས་བསྟན་པ་འོ། ། ཞེས་སངས་རྒྱས་གཙུག་ཏོར་ཅན་གྱི་གསོ་སྦྱོང་གི་ཚིགས་བཅད། ཇི་ལྟར་བུང་བ་མེ་ཏོག་ལས། །
ཁ་དོག་དྲི་ལ་མི་གནོད་པར། ། ཁུ་བ་གཞིབས་ནས་འཕུར་བ་ལྟར། ། དེ་བཞིན་ཐུབ་པ་གྲོང་དུ་རྒྱུ། ། ཞེས་སངས་རྒྱས་ཐམས་ཅད་སྐྱོབས་ཀྱི་གསོ་སྦྱོང་གི་ཚིགས་བཅད། བདག་གིས་རིགས་དང་མི་རིགས་ལ། ། བརྟག་པར་བྱ་སྟེ་གཞན་རྣམས་ཀྱིས། ། མི་མཐུན་པ་དང་གཞན་དག་གིས། ། བྱས་དང་མ་བྱས་རྣམས་ལ་མིན། ། ཞེས་སངས་རྒྱས་འཁོར་བ་འཇིག་གི་གསོ་སྦྱོང་གི་ཚིགས་བཅད། ལྷག་པའི་སེམས་ལ་བདག་བྱ་སྟེ། །
ཐུབ་པའི་ཐུབ་གཞི་རྣམས་ལ་བསླབ། ། ཉེར་ཞི་རྟག་ཏུ་དྲན་ལྡན་པའི། ། སྐྱོབས་པ་མྱ་ངན་མེད་པ་ཡིན། ། ཞེས་སངས་རྒྱས་གསེར་ཐུབ་ཀྱི་གསོ་སྦྱོང་གི་ཚིགས་བཅད། སྦྱིན་པས་བསོད་ནམས་རབ་ཏུ་འཕེལ། ། ལེགས་བསྡམས་དགྲ་སོགས་མི་འགྱུར་རོ། ། དགེ་དང་ལྡན་པས་སྡིག་པ་སྤོང་། ། ཉོན་མོངས་ཟད་པས་མྱ་ངན་འདའ། ། ཞེས་སངས་རྒྱས་འོད་སྲུང་གི་གསོ་སྦྱོང་གི་ཚིགས་བཅད། སྡིག་པ་ཅི་ཡང་མི་བྱ་སྟེ། །
དགེ་བ་ཕུན་སུམ་ཚོགས་པ་སྤྱད། ། རང་གི་སེམས་ནི་ཡོངས་སུ་འདུལ། ། འདི་ནི་སངས་རྒྱས་བསྟན་པ་ཡིན། ། ལུས་ཀྱི་སྡོམ་པ་ལེགས་པ་སྟེ། ། ངག་གི་སྡོམ་པ་ལེགས་པ་ཡིན། ། ཡིད་ཀྱི་སྡོམ་པ་ལེགས་པ་སྟེ། ། ཐམས་ཅད་དུ་ནི་སྡོམ་པ་ལེགས། ། ཀུན་ཏུ་བསྡམས་པའི་དགེ་སློང་ནི། ། སྡུག་བསྔལ་ཀུན་ལས་རབ་ཏུ་གྲོལ། ། ངག་རྣམས་སྲུང་ཞིང་ཡིད་ཀྱིས་རབ་བསྡམས་ཏེ། །
ལུས་ཀྱིས་མི་དགེ་བ་དག་མི་བྱེད་ཅིང་། ། ལས་ལམ་གསུམ་པོ་འདི་ལ་རབ་སྦྱངས་ན། ། དྲང་སྲོང་གསུངས་པའི་ལམ་ནི་འཐོབ་པར་འགྱུར། ། ཞེས་འོ་སྐོལ་གྱི་སྟོན་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་འདི་ཉིད་ཀྱིས་གསུངས་པའི་སོ་ཐར་གྱི་མདོ་ཚིག་གམ་གསོ་སྦྱོང་གི་ཚིགས་བཅད་ལ་སོགས་པ་ཡིན་ལ། རིང་བསྲེལ་དེ་དག་གཞུག་ཚུལ་ནི་ཡུངས་འབྲུའི་རིང་བསྲེལ་ནི་གོས་དར་ལ་སོགས་པའི་ནང་དུ་དྲི་བཟང་དང་བཅས་པ་བསྟུམས་ནས་སྐུ་གཟུགས་ལ་སོགས་པའི་དབུའི་ཐད་དུ་གཞུག་ཅིང་། གཟུངས་ལ་སོགས་པའི་ཆོས་སྐུའི་རིང་བསྲེལ་རྣམས་ནི་ཚར་མང་དུ་བཟླས་ནས་གྲོ་གའམ་ཤོག་བུ་ལ་སོགས་པ་ལ་གུར་གུམ་དང་གྷི་ཝང་བསྲེས་པའི་ཁུ་བའམ་སོ་སོ་བའི་ཁུ་བ་ལ་སོགས་པས་བྲིས་ལ་སྐུ་གཟུགས་འབུར་རྣམས་ཀྱི་དབུའི་རྒྱབ་ཕྱོགས་དང་། མཆོད་རྟེན་གྱི་བྲེའི་ཐད་ཀྱི་རྒྱབ་ཕྱོགས་ནས་འཇུག་ཅིང་། བྲིས་སྐུ་ལ་རྒྱབ་ཏུ་འབྲི་ལ། གསུང་རབ་ལ་མགོ་མཇུག་ཏུ་འབྲི་བ་ཡིན་ཞིང་། སྐུ་གཟུགས་དང་མཆོད་རྟེན་སོགས་ལ་གཞུག་པའི་བུག་པ་མེད་ན་དབུའི་བྲེ་ལ་འདོགས་པར་ཡང་བཤད་མོད།
དེ་ཡང་འཕགས་ཡུལ་ན་རྟེན་འབུར་སྐུ་རྣམས་ལ་བཞེངས་པའི་ཚེ་དབུའམ་ཐུགས་ཁའི་ཐད་དུ་བུག་པ་བཞག་སྟེ། རབ་གནས་ཀྱི་དུས་སུ་སློབ་དཔོན་གྱིས་སྔགས་བཟླ་ཞིང་། ལྷ་བཟོ་བས་རིང་བསྲེལ་རྣམས་གཞུག་སྟེ་བུག་པ་སྡོམ་པར་བྱེད་པ་ཞིག་ཡོད་པ་དེ་དང་སྒོ་མཚུངས་པར་བྱེད་ན་གོང་ལྟར་བྱ་བ་ཡིན་ཡང་། བོད་འདིར་རྟེན་བཞེངས་ནས་ཐོག་མར་རིང་བསྲེལ་སོགས་ནང་རྫོངས་རྣམས་ལེགས་པར་གྲུབ་པར་བྱས་ཏེ་རྟེན་གྱི་བྱ་བའི་སྐབས་སུ་བསྡུས་ནས། དེ་ནས་རབ་གནས་མཛད་པ་ཉིད་ཤས་ཆེ་བས་དེང་སང་ཕྱག་ལེན་ལ། ཨོཾ་སརྦ་བིདྱ་སོགས་དཔོན་སློབ་ཐམས་ཅད་ཀྱིས་བསྒྲིགས་འདོན་མཛད་ལ། དེ་ཡང་རིང་བསྲེལ་དང་གསོ་སྦྱོང་གི་ཚིགས་བཅད་ལ་སོགས་པས་རྟེན་གྱི་དབུ་ནས་གདན་གྱི་བར་ཐམས་ཅད་གོ་མཚམས་མེད་པར་གང་བར་བསམ་སྟེ། སྔགས་དང་ཚིགས་བཅད་བཟླ་བ་ཡིན་ཞིང་། དེ་ཡང་དཔེར་ན་སྒྲུབ་པ་པོའི་ལུས་ལ་སེམས་བརྟེན་ཏེ་ཡུན་རིང་དུ་གནས་དགོས་པ་ལྟར། སརྦ་བིདྱ་ནི་དེ་བཞིན་གཤེགས་པ་ཐམས་ཅད་ཀྱི་སྐད་དོད་ཡིན་ལ།
བཛྲ་ཨ་ཡུ་ཥེ་ནི་ཚེ་བརྟན་པ་ཞེས་པ་ཡིན་པས་དེ་ནི་སྐུའི་དོད་སྐུ་དེ་ལ་ཐུགས་བརྟེན་ཏེ་ཡུན་རིང་དུ་གནས་པའི་རྟེན་འབྲེལ་ནི་སུ་པྲ་ཏིཥྛ་བཛྲ་ཞེས་པ་སྟེ། འདི་དག་གཟུགས་རྫོངས་སུ་གཞུག་པའི་རྒྱུ་མཚན་དེ་ལྟར་ཡིན་ལ། ཡེ་དྷརྨ་སོགས་ཀྱི་སྔགས་དོན་ནི། ཆོས་རྣམས་ཐམས་ཅད་རྒྱུ་ལས་བྱུང་། ། དེ་རྒྱུ་དེ་བཞིན་གཤེགས་པས་གསུངས། ། རྒྱུ་ལ་འགོག་པ་གང་ཡིན་པ། ། དགེ་སྦྱོང་ཆེན་པོས་འདི་སྐད་གསུངས། ། ཞེས་པའོ། ། དེའི་རྗེས་སུ། སྡིག་པ་ཅི་ཡང་མི་བྱ་སྟེ། །
ཞེས་སོགས་ཀྱི་གསོ་སྦྱོང་གི་ཚིགས་བཅད་ཀྱི་དོན་ནི། འདི་སྐད་གསུངས་ཞེས་པ་ལས་འཕྲོས་ནས། གང་གསུངས་ན་ཐར་འདོད་ཀྱི་གདུལ་བྱ་རྣམས་ཀྱིས་སྡིག་པ་ཆུང་ངུ་ལ་སོགས་པ་ཅི་ཡང་མི་བྱ་སྟེ། དེ་ལྟར་བྱས་པའི་ཉེས་དམིགས་ལ་བརྟེན་ནས་ངན་སོང་གསུམ་ལ་སོགས་པར་སྐྱེ་བར་འགྱུར་བས་ན། སྡིག་པ་བྱེད་པ་ནི་སངས་རྒྱས་ཀྱི་བསྟན་པ་དང་མི་མཐུན་པས་སོ། ། དགེ་བ་ནི་ཕུན་སུམ་ཚོགས་པ་སྟེ་རྒྱ་ཆེན་པོ་ལྟ་ཅི་སྨོས་ཆུང་ངུ་ཙམ་ནས་སྤྱད་ཅིང་བསག་པར་བྱ་སྟེ། དེ་ལྟར་བསགས་པའི་སྒོ་ནས་སྒྲིབ་པ་སྦྱོང་བ་ནི་རང་སེམས་འདུལ་བའི་ཐབས་ཡིན་ཞིང་། དེ་ལྟ་བུ་ནི་སངས་རྒྱས་ཀྱི་བསྟན་པའི་དོན་དང་མཐུན་པ་ཡིན་པས་སོ། ། དེ་ལྟར་ཡང་བྱ་བའི་ཚུལ་ནི། སྲོག་གཅོད་པ་དང་།
མ་བྱིན་པ་ལེན་པ་དང་། འཁྲིག་པའི་ལས་ཏེ་ལུས་ཀྱི་མི་དགེ་བ་གསུམ་སྤངས་ཏེ་བསྲུང་བ་ནི་ལུས་ཀྱི་སྡོམ་པའི་ལེགས་པར་སྤྱད་པ་ཡིན་ལ། རྫུན་དང་། ཕྲ་མ་དང་། ཚིག་རྩུབ། ངག་འཁྱལ་ཏེ་ངག་གི་མི་དགེ་བ་བཞི་སྤངས་ཏེ་བསྲུང་བ་ནི་ངག་གི་སྡོམ་པའི་ལེགས་པར་སྤྱད་པ་ཡིན་ཞིང་། བརྣབ་སེམས་དང་གནོད་སེམས་དང་། ལོག་པར་བལྟ་བ་སྟེ་ཡིད་ཀྱི་མི་དགེ་བ་གསུམ་སྤངས་ཏེ་བསྲུང་བ་ནི་ཡིད་ཀྱི་སྡོམ་པའི་ལེགས་པར་སྤྱད་པ་ཡིན་པས། དེ་ལྟར་མི་དགེ་བ་བཅུ་སྤངས་ཏེ་དུས་དང་གནས་སྐབས་ཐམས་ཅད་དུ་ནི་ལུས་ངག་ཡིད་གསུམ་སྤང་བྱ་ལས་སྡོམ་པའི་སྡོམ་པ་ལེགས་པ་དང་ལྡན་པ་ཡིན་པས་དེ་ལྟར་བྱའོ་ཞེས་པའི་དོན་ཏེ། སྔགས་ཚན་གཉིས་དང་ཚིགས་བཅད་གཉིས་པོ་འདི་ལན་གཅིག་བརྗོད་པ་ནི་རིང་བསྲེལ་གཞུག་པའི་ཆོ་གའོ།། །།
སྤྱི་དོན་ལྔ་པ་གསོལ་བ་གདབ་པའི་ཚུལ་བཤད་པ་ནི། གཞུང་འདི་ཉིད་ལས། དཔོན་སློབ་རྣམས་སྣམ་སྦྱར་ལ་སོགས་པ་གྱོན་ནས་ལངས་ཏེ་ཞེས་པ་ནས། ཞེས་དཔོན་སློབ་རྣམས་ཀྱིས་མགྲིན་གཅིག་ཏུ་བརྗོད་ཅིང་། ལག་ན་ཡོད་པའི་ནས་རྣམས་གཏོར། སྣམ་སྦྱར་སོགས་བཞག་ནས་གྲལ་ལ་འདུག་གོ ། ཞེས་པའི་བར་ཏེ། དེ་ཡང་གང་འདི་ཞེས་སོགས་སྡེ་ཚན་བཞི་པོ་འདི་དག་ལ་སེམས་བསྐྱེད་ཀྱི་ཚིག་ཏུ་ཡང་བཤད། རྗེས་དྲན་དུ་ཡང་བཤད་ཅིང་། གསོལ་གདབ་ཀྱི་ཚིག་ཏུ་ཡང་བཤད་མོད།
དེ་དག་འགལ་བ་མ་ཡིན་པས་སྡེ་ཚན་བཞི་པོ་འདི་དེ་གསུམ་ཆ་ཡིན་ལ། སེམས་བསྐྱེད་ཀྱི་ཚིག་ཡིན་ཏེ་འདི་རྣམས་བརྗོད་པའི་ཐོག་མར་ཡིད་ཀྱིས་རྟེན་ལ་བྱིན་གྱིས་རློབ་བྱེད་ཀྱི་སངས་རྒྱས་བཅོམ་ལྡན་འདས་བསམ་གྱིས་མི་ཁྱབ་པ་ནམ་མཁར་བྱོན་པར་བསམ། དེ་དག་གི་སྤྱན་སྔར་སེམས་བསྐྱེད་ཉི་ཤུ་རྩ་གཉིས་ཀྱི་སྒོ་ནས་སེམས་ཅན་གྱི་དོན་དུ་རབ་ཏུ་གནས་པར་བྱེད་པར་དམ་བཅས་ཤིང་། དེ་ལྟར་དུ་སེམས་བསྐྱེད་པ་ཡིན་པས་སོ། ། རྗེས་དྲན་ཡང་ཡིན་ཏེ། སངས་རྒྱས་ཀྱི་ཡོན་ཏན་རྗེས་སུ་དྲན་པའི་སྒོ་ནས་རབ་གནས་བྱེད་པར་དམ་བཅས་པ་ཡིན་པའི་ཕྱིར། གསོལ་འདེབས་ཀྱང་ཡིན་ཏེ། སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པ་ནམ་མཁར་བཞུགས་པ་རྣམས་ལ་རྟེན་ལ་རབ་གནས་མཛད་པར་གསོལ་བ་བཏབ་པའི་སྒོ་ནས་རབ་གནས་བྱ་བར་དམ་བཅས་པ་ཡིན་པས་སོ། ། དེས་ན་དེ་དག་གི་ཚིག་དོན་ནི། གང་འདི་ཞེས་པ་སྤྱི་སྒྲ་ཡིན་ཡང་།
འོག་གི་བཅོམ་ལྡན་འདས་ཏེ་ཞེས་པ་དང་འབྲེལ་བས་སངས་རྒྱས་བཅོམ་ལྡན་འདས་ཏེ། དེའི་མཚན་གྱི་རྣམ་གྲངས་ནི། བདུད་བཞི་བཅོམ་ཞིང་དབང་ཕྱུག་གི་ཡོན་ཏན་དྲུག་དང་ལྡན་པས་ན་བཅོམ་ལྡན། འདས་ཞེས་པ་ནི་བཅོམ་ལྡན་འདས་ཀྱི་སྐད་དོད་བྷ་ག་ཝན་ལ་མེད་ཀྱང་། ལོ་ཙཱ་བ་རྣམས་ཀྱིས་བསྣན་པ་ཡིན་པར་བཤད་ལ། རང་ཉིད་ཀྱི་བརྙེས་པའི་བྱང་ཆུབ་ཆེན་པོ་ནི་སྡུག་བསྔལ་བག་ཆགས་དང་བཅས་པ་དང་བྲལ་ཞིང་ཟག་མེད་ཀྱི་བདེ་བའི་དཔལ་འབྱོར་ཁོ་ན་དང་ལྡན་པ་དེ་བཞིན་དུ་གཟིགས་པ་དེར་གཤེགས་སམ། དེ་བཞིན་ཉིད་དག་པ་གཉིས་ལྡན་དུ་གཤེགས་པས་ན་དེ་དེ་བཞིན་གཤེགསཔ། ཉོན་མོངས་པའི་དགྲའམ་མི་མཐུན་པའི་ཕྱོགས་བཅོམ་པས་ན་དགྲ་བཅོམ་པ། སྡུག་བསྔལ་གྱི་རྟེན་མི་བྱེད་པར་སྤང་བྱ་རྣམས་ཡང་དག་པར་སྤངས་ཤིང་མ་ལུས་པར་རྫོགས་པར་སྤངས་པ་དང་། རྟོགས་པ་ཡང་ཇི་ལྟ་བ་དང་ཇི་སྙེད་པས་བསྡུས་པའི་རྟོགས་བྱ་ཐམས་ཅད་རྟོགས་པ་མཐར་ཐུག་པས་རྟོགས་པ་རྫོགས་པ་སྟེ།
ཚུལ་དེའི་སྒོ་ནས་སངས་རྒྱས་པས་ན་ཡང་དག་པར་རྫོགས་པའི་སངས་རྒྱས། ཆོས་དང་དོན་དང་ངེས་པའི་ཚིག་དང་སྤོབས་པ་སོ་སོར་ཡང་དག་པར་རིག་པ་དང་། རྫུ་འཕྲུལ་ཞབས་སུ་ལྡན་པས་ན་རིག་པ་དང་ཞབས་སུ་ལྡན་པ། ལམ་བདེ་བ་ནས་འབྲས་བུ་བདེ་བར་གཤེགས་པས་ན་བདེ་བར་གཤེགས་པ། འཇིག་རྟེན་ལ་ཉིན་མཚན་དུ་ལན་དྲུག་དྲུག་གཟིགས་པས་འཇིག་རྟེན་ཀུན་དར་རྒུད་ཀྱི་རྒྱུ་འབྲས་སོགས་ཇི་ལྟ་བ་བཞིན་མཁྱེན་ཅིང་གཟིགས་པས་འཇིག་རྟེན་མཁྱེན་པ། སྐྱེས་བུ་སེམས་ཅན་རྣམས་ཀྱི་ཤེས་རྒྱུད་ཀྱི་སྒྲིབ་གཉིས་ཀྱིས་བསྡུས་པའི་ཉོན་མོངས་པ་ཀུན་ཐབས་སྣ་ཚོགས་པ་བསྟན་པའི་སྒོ་ནས་འདུལ་བར་བྱེད་པའི་ཁ་ལོ་པ་ཡིན་པས་ན་སྐྱེས་བུ་འདུལ་བའི་ཁ་ལོ་བསྒྱུར་བ། རང་གི་གོང་རོལ་ལམ་བླ་ན་འམ་སྟེང་ན་རང་ལས་ལྷག་པ་གཞན་མེད་པས་ན་བླ་ན་མེད་པ། ལྷ་དང་མིར་བཅས་པའི་འགྲོ་བ་མ་ལུས་པ་རྣམས་ལ་ཐར་པའི་ལམ་སྟོན་པ་པོ་མཚུངས་མེད་ཡིན་པས་ན་ལྷ་དང་མི་རྣམས་ཀྱི་སྟོན་པ། མ་རིག་པའི་བག་ཆགས་དང་བཅས་པའི་གཉིད་ལས་སངས་ཤིང་། ཤེས་བྱ་ལ་བློ་གྲོས་པདྨ་རྒྱས་པ་ལྟར་གྱུར་པས་ན་སངས་རྒྱས།
ལྷའི་བུའི་བདུད། ཉོན་མོངས་པའི་བདུད། འཆི་བདག་གི་བདུད། ཕུང་པོའི་བདུད་དེ་བདུད་བཞི་བཅོམ་ཞིང་། དབང་ཕྱུག་གི་ཡོན་ཏན་དྲུག་དང་ལྡན་པས་ན་བཅོམ་ལྡན་འདས་ཏེ། དེ་ལྟར་མཚན་གྱི་རྣམ་གྲངས་མཆོག་ཏུ་གྱུར་པ་མང་པོ་དང་ལྡན་པ་དེ་ནི་སངས་རྒྱས་ཉིད་ཡིན་ཏེ། དེ་ནི་རྒྱུ་དུས་སུ་ཐབས་བྱང་ཆུབ་ཀྱི་སེམས་དང་། ཤེས་རབ་སྤྲོས་བྲལ་རྟོགས་པའི་བློ་ལ་ཡུན་རིང་དུ་གོམས་པར་མཛད་པས་འབྲས་དུས་སུ་ཤེས་བྱ་ཐམས་ཅད་མངོན་སུམ་དུ་མཁྱེན་པ་མཐར་ཐུག་པ་བརྙེས་པས་ན་རྒྱུའི་དགོས་པ་ཕུན་སུམ་ཚོགས་པ་རང་དོན་དུ་འབྲས་བུ་ཕུན་སུམ་ཚོགས་པ་དེ་ལྟ་བུ་བརྙེས་པས། རང་ཉིད་ཀྱིས་ཇི་ལྟར་གཟིགས་པའི་ལམ་གཞན་ལ་ཕྱིན་ཅི་མ་ལོག་པར་སྟོན་ནུས་ཤིང་སྟོན་པར་ཡང་མཛད་པ་ལས་གདུལ་བྱས་ཀྱང་གོ་འཕངས་དེ་ལྟ་བུ་ཐོབ་པར་འགྱུར་བས་ན་འབྲས་བུའི་དགོས་པ་ཕུན་སུམ་ཚོགས་པ་དང་ལྡན་པ་དང་། ཤེས་བྱའི་ཆོས་ཐམས་ཅད་ཐུགས་སུ་ཚུད་ཅིང་མཁྱེན་པ་ཡིན་པས་སོ། །
དེས་ན་དེ་ལྟ་བུའི་མཚན་དང་ཡོན་ཏན་དང་ལྡན་པའི་སངས་རྒྱས་བཅོམ་ལྡན་འདས་ནམ་མཁར་མངོན་སུམ་ལྟ་བུར་བཞུགས་པ་འདི་དག་གམ་འདི་རྣམས་ཀྱི་རྟེན་འདི་ལ་བྱིན་གྱིས་བརླབ་ཏུ་གསོལ། ཚུལ་དེ་བཞིན་དུ་རྡོ་རྗེ་སློབ་དཔོན་བདག་གིས་ཀྱང་རབ་ཏུ་གནས་པར་བགྱིའོ་ཞེས་པའི་དོན་ཏེ། དེ་ལྟ་བུའི་དོན་དང་ལྡན་པའི་རྗེས་དྲན་གྱི་ཚིག་འདི་དག་བརྗོད་པའི་རྗེས་སུ་རོལ་མོའི་སྒྲ་རྒྱ་ཆེར་བྱ་ཞིང་། རྟེན་ལ་མེ་ཏོག་གི་ཆར་དབབ་སྤོས་ཀྱིས་བདུག་པ་དང་། རོལ་མོའི་རིང་ལ་འོག་ནས་འབྱུང་བའི་སྔགས། ཨོཾ་ན་མོ་བྷ་ག་ཝ་ཏེ་ཤཱཀྱ་མུ་ནེ་ཡེ། ཏ་ཐཱ་ག་ཏ་ཡ། ཨརྷ་ཏེ་སམྱཀ་སཾ་བུདྡྷ་ཡེ། ཏདྱ་ཐཱ། ཨོཾ་མུ་ནྱ་མུ་ནྱ་མཧཱ་མུ་ནྱ་ཡེ་སྭཱཧཱ།
ཞེས་པ་དང་། གཞན་ཡང་རྟེན་ངོ་ཤེས་པ་རྣམས་ཀྱི་སྔགས་དང་། རང་གི་ཡི་དམ་གྱི་སྔགས་ཀྱང་བརྗོད་པར་བྱ་ཞིང་། རྗེས་དྲན་འདི་དག་གི་ཚེ་རྟེན་གྱི་ཐད་ཀྱི་སྟེང་གི་ནམ་མཁའ་ལ་ཕྱོགས་བཅུའི་ཞིང་ཁམས་ཐམས་ཅད་ནས་འོད་ཟེར་གྱི་དྲ་བ་དཔག་ཏུ་མེད་པ་འཕྲོས་ཏེ་འོད་ཟེར་གྱི་དྲ་བས་ཁྱབ་པར་བྱས་པའི་སྟེང་དུ་སངས་རྒྱས་དང་བྱང་སེམས་བསམ་གྱིས་མི་ཁྱབ་པར་བཞུགས་པར་བསྒོམ་ཞིང་། དེ་རྣམས་ཀྱིས་རྟེན་རྣམས་ལ་བྱིན་གྱིས་རློབ་པའི་སྒོ་ནས་རབ་གནས་མཛད་པར་བསམ་པ་དང་། དེ་བཞིན་དུ་རང་ཉིད་ཀྱིས་ཀྱང་རབ་གནས་བྱས་པར་བསྒོམ་དགོས་པ་ཡིན་ལ། དེའི་ཕྱིར་ན་འདི་དག་ལ་གསོལ་བཏབ་དང་། རྗེས་དྲན། སེམས་བསྐྱེད་རྣམས་གང་ལྟར་བྱས་ཀྱང་འགལ་བ་མེད་པར་འགྲུབ་པ་ཡིན་ནོ། ། རྗེས་དྲན་ནམ་གསོལ་བཏབ་བྱ་བའི་དོན་ནི།
གོང་གི་རྗེས་དྲན་དེ་ཉིད་ཀྱིས་རྫོགས་པའི་སངས་རྒྱས་ཀྱི་མཚན་གྱི་རྣམ་གྲངས་རྒྱས་པར་བསྟན། ཡོན་ཏན་གྱི་ཁྱད་པར་མདོར་བསྟན་ནས། རྗེས་དྲན་ཕྱི་མ་གསུམ་གྱིས་མཚན་གྱི་རྣམ་གྲངས་མཚོན་པ་ཙམ་ཞིག་ལས་མ་བསྟན་པར་ཡོན་ཏན་གྱི་ཁྱད་པར་རྣམས་རྒྱས་པར་བསྟན་པ་ཡིན་ཏེ། དེ་ཡང་སངས་རྒྱས་དེ་ལ་ཡོན་ཏན་ཇི་ལྟར་མངའ་ཞེ་ན། བཅོམ་ལྡན་འདས་གང་ཞིག་འདི་ནི་ཡོན་ཏན་གྱི་ཁྱད་པར་བསམ་གྱིས་མི་ཁྱབ་པ་དང་ལྡན་ཏེ། དྲན་པ་ཉེར་བཞག་བཞི། ཡང་དག་སྤོང་བ་བཞི། རྫུ་འཕྲུལ་གྱི་རྐང་པ་བཞི། དབང་པོ་ལྔ། སྟོབས་ལྔ།
བྱང་ཆུབ་ཀྱི་ཡན་ལག་བདུན། འཕགས་ལམ་ཡན་ལག་བརྒྱད་དེ་ཉན་ཐོས་དང་ཐུན་མོང་བའི་ཡོན་ཏན་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་། སངས་རྒྱས་ཀྱི་ཐུན་མོང་གི་ཐུན་མོང་མ་ཡིན་པའི་མཁྱེན་པའི་ཡོན་ཏན་སྟོབས་བཅུ་དང་། མི་འཇིགས་པ་བཞི་དང་། མ་འདྲེས་པའི་དྲན་པ་ཉེ་བར་བཞག་པ་གསུམ་དང་། ཐུགས་རྗེ་ཆེན་པོ་དང་། ལ་སོགས་པ་སྟེ་སོགས་ཁོང་ནས་སངས་རྒྱས་ཀྱི་ཡོན་ཏན་གཞན་ཡང་བསྲུང་བ་མེད་པ་གསུམ་དང་བསྙེལ་བ་མི་མངའ་བ་དང་། བག་ཆགས་ཡང་དག་པར་སྤངས་པ་དང་། ཉོན་མོངས་མེད་པ་དང་། སྨོན་གནས་ཤེས་པ་དང་།
མངོན་ཤེས་དྲུག་དང་། སོ་སོ་ཡང་དག་པར་རིག་པ་བཞི་དང་། ཡོངས་སུ་དག་པ་བཞི་དང་། དབང་བཅུ་དང་། སྤྱོད་པ་མ་འདྲེས་པ་དྲུག རྟོགས་པ་མ་འདྲེས་པ་དྲུག འཕྲིན་ལས་མ་འདྲེས་པ་གསུམ། ཡེ་ཤེས་མ་འདྲེས་པ་གསུམ་སྟེ་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་དང་། སངས་རྒྱས་ཀྱི་འཕྲིན་ལས་རྣམས་དང་། མདོར་ན་ཉན་ཐོས་སོགས་ཐེག་དམན་གྱི་གང་ཟག་སློབ་པ་དང་མི་སློབ་པ།
ཉན་རང་དགྲ་བཅོམ་པ་རྣམས་སུ་བྱེད་པའི་བྱེད་ཆོས་ཀྱི་རིགས་ཀུན་དང་། མི་སློབ་པའི་མཆོག་སངས་རྒྱས་སུ་བྱེད་པའི་བྱེད་ཆོས་རྣམས་དང་ཡང་དག་པར་ལྡན་པ་དང་། སློབ་མི་སློབ་དེ་དག་ཐོབ་པ་ལ་བགེགས་བྱེད་ཀྱི་སྐྱོན་གྱི་ངོ་བོ་ཉེས་པ་སྒྲིབ་གཉིས་བག་ཆགས་དང་བཅས་པ་ཐམས་ཅད་དང་བྲལ་ཞིང་། བདེ་བར་གཤེགས་པའི་སྐུ་གསུང་ཐུགས་ཀྱི་ཡོན་ཏན་གྱི་ཆོས་ཚད་མེད་པ་དང་ལྡན་པ་ཡིན་པས་སོ། ། དེས་ན་དེ་ལྟ་བུའི་ཡོན་ཏན་དང་ལྡན་པའི་སངས་རྒྱས་བཅོམ་ལྡན་འདས་སོགས་གོང་དང་འདྲའོ། ། འོ་ན་དྲན་པ་ཉེར་བཞག་སོགས་འཕགས་པ་འོག་མ་དང་ཐུན་མོང་བའི་ཆོས་བྱང་ཕྱོགས་སོ་བདུན་པོ་ཇི་ལྟ་བུ། སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་སྟོབས་བཅུ་ལ་སོགས་པ་གང་ཞེ་ན། དྲན་པ་ཉེར་བཞག་བཞི་ནི། མཛོད་ལས། ཞི་གནས་འགྲུབ་པར་གྱུར་པ་ཡི། །
དྲན་པ་ཉེར་བཞག་བསྒོམ་པར་བྱ། ། ལུས་ཚོར་སེམས་དང་ཆོས་རྣམས་ལ། ། མཚན་ཉིད་གཉིས་སུ་ཡོངས་བརྟགས་ཏེ། ། ཞེས་གསུངས་པ་ལྟར། དམིགས་པ་ལུས་ལ་དམིགས་ནས་རྣམ་པ་རང་སྤྱིའི་མཚན་ཉིད་གཉིས་སུ་བརྟགས་ཏེ། དཔྱོད་པར་བྱེད་པའི་དྲན་པ་ལྟ་བུ་ལུས་དྲན་པ་ཉེར་བཞག་དང་། དམིགས་པ་ཚོར་བ་ལ་དམིགས་ནས་རྣམ་པ་ཚོར་བའི་མཚན་ཉིད་གཉིས་སུ་ཡོངས་སུ་བརྟགས་ཏེ་དཔྱོད་པར་བྱེད་པའི་དྲན་པ་ལྟ་བུ་ཚོར་བ་དྲན་པ་ཉེར་བཞག་དང་། དམིགས་པ་སེམས་ལ་དམིགས་ནས་རྣམ་པ་སེམས་དེའི་མཚན་ཉིད་ཡོངས་སུ་བརྟགས་ཏེ་དཔྱོད་པར་བྱེད་པའི་དྲན་པ་ལྟ་བུ་སེམས་དྲན་པ་ཉེར་བཞག་དང་། དམིགས་པ་ཆོས་ལ་དམིགས་ནས་རྣམ་པ་ཆོས་དེའི་མཚན་ཉིད་གཉིས་སུ་ཡོངས་སུ་བརྟགས་ནས་དཔྱོད་པར་བྱེད་པའི་དྲན་པ་ལྟ་བུ་ཆོས་དྲན་པ་ཉེར་བཞག་དང་བཞིའོ། ། དེ་ལ་ལུས་ལ་སོགས་པ་དེ་བཞིའི་རང་གི་མཚན་ཉིད་ནི་རིམ་པ་བཞིན་མི་གཙང་བ་དང་།
སྡུག་བསྔལ་བ་དང་། མི་རྟག་པ་དང་། བདག་མེད་པ་རྣམས་ཡིན་ལ། (Aསྤྱི)འི་མཚན་ཉིད་ནི་(Bརང་བཞིན་གྱིས་མ་གྲུབ་པ་)ཡིན་ཏེ། ཆོས་རྒྱལ་འཕགས་པས། ཧོར་གྱི་རྒྱལ་བུ་མངྒ་ལཾ་ལ་གདམས་པ་བཀྲ་ཤིས་ཀྱི་ཕྲེང་བ་ཞེས་བྱ་བ་ལས། ལུས་དང་ཚོར་བ་ཆོས་དང་སེམས་རྣམས་ལ། ། མི་གཙང་སྡུག་བསྔལ་བདག་མེད་མི་རྟག་དང་། ། རང་བཞིན་མེད་པར་ཤེས་ནས་དྲན་པར་མཛོད། ། ཅེས་གསུངས་པས་སོ། །
(Dཡང་དག་སྤོང་བ་བཞི་)ནི། (Eདགེ་བ་མ་སྐྱེས་པ་ཡང་དག་པར་བསྐྱེད་པའི་བརྩོན་འགྲུས་དང་། སྐྱེས་པ་བསྲུང་ཞིང་སྤེལ་བ་དང་། མི་དགེ་བ་མི་བསྐྱེད་པ་དང་། སྐྱེས་པ་སྤོང་བའི་བརྩོན་འགྲུས་)དང་བཞི་པོ་སྟེ། བླ་མ་འཕགས་པས། དགེ་བ་བསྐྱེད་དང་བསྲུང་དང་དེ་བཞིན་དུ། ། མི་དགེ་མི་བསྐྱེད་པ་དང་སྤོང་བ་སྟེ། ། བརྩོན་འགྲུས་རྟོགས་པ་ཡང་དག་རྟོགས་པ་བཞིས། ། ཚོགས་ལམ་འབྲིང་པོ་མཐར་ཕྱིན་མཛད་དུ་གསོལ། །
ཞེས་གསུངས་པ་ལྟར་རོ། ། རྫུ་འཕྲུལ་གྱི་རྐང་པ་བཞི་ནི། འདུན་པའི་རྫུ་འཕྲུལ་གྱི་རྐང་པ། བརྩོན་འགྲུས་ཀྱི་རྫུ་འཕྲུལ་གྱི་རྐང་པ། སྤྱོད་པའི་རྫུ་འཕྲུལ་གྱི་རྐང་པ། སེམས་ཀྱི་རྫུ་འཕྲུལ་གྱི་རྐང་པའི་ཏིང་ངེ་འཛིན་དང་བཞི་སྟེ། བླ་མ་འཕགས་པས། འདུན་དང་བརྩོན་འགྲུས་སྤྱོད་པ་དང་ནི་སེམས། ། ཏིང་འཛིན་རྟོགས་པ་རྫུ་འཕྲུལ་རྐང་པ་བཞིས། ། ཚོགས་ལམ་ཆེན་པོའི་འཇུག་ངོགས་བགྲོད་པར་གྱིས། །
ཞེས་པ་ལྟར་རོ། ། (Dདབང་པོ་ལྔ་)ནི་(Eསྦྱོར་ལམ་དྲོད་ཡན་ཆད་ཀྱིས་བསྡུས་པའི་དད་པའི་དབང་པོ་དང་། བརྩོན་འགྲུས་ཀྱི་དབང་པོ་དང་། དྲན་པའི་དབང་པོ་དང་། ཏིང་ངེ་འཛིན་གྱི་དབང་པོ་དང་། ཤེས་རབ་ཀྱི་དབང་པོ་)དང་ལྔ་པོ་སྟེ། འཕགས་པས། དད་དང་བརྩོན་འགྲུས་དྲན་དང་ཏིང་འཛིན་དང་། ། ཤེས་རབ་དབང་པོ་ལྔ་སྟེ་འདི་དག་གིས། ། དགེ་བའི་ཆོས་རྣམས་ཀུན་ལ་དབང་བསྒྱུར་ཞིང་། །
དྲོད་དང་རྩེ་མོ་མཐར་ཕྱིན་བགྱིད་པ་ལགས། ། ཞེས་པ་ལྟར་རོ། ། སྟོབས་ལྔ་ནི་སྦྱོར་ལམ་བཟོད་མཆོག་ཡན་ཆད་ཀྱིས་བསྡུས་པའི་དད་པའི་སྟོབས་སོགས་ལྔ་སྟེ། འཕགས་པས། དེ་དག་སྟོབས་སུ་གྱུར་པ་སྟོབས་ལྔ་སྟེ། ། ལམ་གྱི་མི་མཐུན་ཕྱོགས་རྣམས་འཇོམས་བྱེད་པ། ། བཟོད་དང་ཆོས་མཆོག་དག་སྟེ་དེ་རྣམས་ཀྱིས། ། སྦྱོར་བའི་ལམ་རྣམས་བགྲོད་པར་མཛད་དུ་གསོལ། ། ཞེས་པ་ལྟར་རོ། ། (Dབྱང་ཆུབ་ཀྱི་ཡན་ལག་བདུན་)ནི།
(Eམཐོང་ལམ་ཡན་ཆད་ཀྱིས་བསྡུས་པ་དྲན་པ་ཡང་དག་བྱང་ཆུབ་ཀྱི་ཡན་ལག ཆོས་རབ་ཏུ་འབྱེད་པ་བྱང་ཆུབ་ཀྱི་ཡན་ལག བརྩོན་འགྲུས་ཡང་དག་བྱང་ཆུབ་ཀྱི་ཡན་ལག དགའ་བ་ཡང་དག་བྱང་ཆུབ་ཀྱི་ཡན་ལག ཤིན་ཏུ་སྦྱང་བ་ཡང་དག་བྱང་ཆུབ་ཀྱི་ཡན་ལག ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག བཏང་སྙོམས་ཡང་དག་བྱང་ཆུབ་ཀྱི་ཡན་ལག་)བདུན་ཏེ། འཕགས་པས། དྲན་དང་ཆོས་རབ་འབྱེད་དང་བརྩོན་འགྲུས་དང་། ། དགའ་དང་ཡོངས་སྦྱངས་ཏིང་འཛིན་བཏང་སྙོམས་ཏེ། །
བྱང་ཆུབ་ཡན་ལག་བདུན་གྱིས་མཐོང་བའི་ལམ། ། ཀུན་ཏུ་གཟིགས་ནས་རྣམ་གྲོལ་བརྙེས་པར་མཛོད། ། ཅེས་པ་ལྟར་རོ། ། (Dའཕགས་ལམ་ཡན་ལག་བརྒྱད་)ནི། (Eསྒོམ་ལམ་དང་མི་སློབ་ཀྱིས་བསྡུས་པའི་ཡང་དག་པའི་ལྟ་བ་དང་། ཡང་དག་པའི་རྟོགས་པ་དང་། ཡང་དག་པའི་འཚོ་བ་དང་། ཡང་དག་པའི་རྩོལ་བ་དང་། ཡང་དག་པའི་དྲན་པ་དང་། ཡང་དག་པའི་ཏིང་ངེ་འཛིན་དང་།
ཡང་དག་པའི་ངག་དང་། ཡང་དག་པའི་ལས་ཀྱི་མཐའ་)དང་བརྒྱད་པོ་རྣམས་ཏེ། འཕགས་པས། ཡང་དག་ལྟ་དང་འཚོ་དང་རྩོལ་བ་དང་། ། དྲན་པ་ཏིང་འཛིན་ངག་དང་ལས་ཀྱི་མཐའ། ། རྟོགས་པ་དང་ནི་འཕགས་པའི་ལམ་བརྒྱད་ཀྱིས། ། སྒོམ་པའི་ལམ་ནི་མཐར་ཕྱིན་བགྱིད་པ་ལགས། ། ཞེས་པ་ལྟར་རོ། ། སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་(Dསྟོབས་བཅུ་)ནི། (Eགནས་དང་གནས་མ་ཡིན་པ་མཁྱེན་པའི་སྟོབས།
ལས་ཀྱི་རྣམ་པར་སྨིན་པ་མཁྱེན་པའི་སྟོབས། མོས་པ་སྣ་ཚོགས་པ་མཁྱེན་པའི། འཇིག་རྟེན་གྱི་ཁམས་དུ་མ་མཁྱེན་པའི། དབང་པོ་མཆོག་དང་མཆོག་མ་ཡིན་པ་མཁྱེན་པའི། ཐམས་ཅད་དུ་འགྲོ་བའི་ལམ་མཁྱེན་པའི། ཀུན་ནས་ཉོན་མོངས་པ་དང་རྣམ་པར་བྱང་བ་མཁྱེན་པའི། སྔོན་གྱི་གནས་རྗེས་སུ་དྲན་པའི། འཆི་འཕོ་བ་དང་སྐྱེ་བ་མཁྱེན་པའི། ཟག་པ་ཟད་པ་མཁྱེན་པའི་སྟོབས་)དང་བཅུ་པོ་སྟེ། འཕགས་པས།
གནས་ལས་ཁམས་མོས་དབང་པོ་ཀུན་འགྲོའི་ལམ། ། ཀུན་ནས་ཉོན་མོངས་རྣམ་བྱང་དགོད་པ་དང་། ། སྔོན་གནས་རྗེས་དྲན་འཆི་འཕོ་སྐྱེ་བ་དང་། ། ཟག་པ་ཟད་མཁྱེན་འདི་དག་སྟོབས་བཅུ་ལགས། ། ཞེས་པ་ལྟར་རོ། ། (Dམི་འཇིགས་པ་བཞི་)ནི། (Eགཞན་དོན་རྟོགས་པ་ཕུན་ཚོགས་བརྙེས་པར་དམ་བཅས་པ་ལ་མི་འཇིགས་པ། རང་དོན་སྤངས་པ་ཕུན་ཚོགས་སུ་དམ་བཅས་པ་ལ་མི་འཇིགས་པ། ཉོན་མོངས་པ་སོགས་སྤང་བྱར་དམ་བཅས་པ་ལ་མི་འཇིགས་པ། ངེས་འབྱུང་གི་ལམ་དམ་བཅས་པ་ལ་མི་འཇིགས་པ་)དང་བཞི་སྟེ།
འཕགས་པས། ཡེ་ཤེས་བརྙེས་དང་སྤང་བྱ་སྤངས་པ་དང་། ། ངེས་འབྱུང་ལམ་དང་དེ་ཡི་གེགས་སྟོན་ལ། ། ཀུན་ནས་ཀུན་ཏུ་འཇིགས་པ་མི་མངའ་བ། ། མི་འཇིགས་པ་ནི་རྣམ་པ་བཞི་ཞེས་བྱ། ། ཞེས་པ་ལྟར་རོ། ། མ་འདྲེས་པའི་(Dདྲན་པ་ཉེ་བར་བཞག་པ་གསུམ་)ནི། (Eགདུལ་བྱ་ལ་ཆོས་གསུངས་པ་ན། གདུལ་བྱ་འགའ་ཞིག་ཆོས་ལ་འདུན་པ་དང་། ཁ་ཅིག་ཆོས་ལ་མི་འདུན་པར་བསྒྲུབ་པ་དང་།
ལ་ལ་དག་བར་མར་སེམས་པ་དག་ལ་རིམ་པ་བཞིན་ཆགས་པ་དང་། སྡང་བ་དང་། བར་མར་འཛིན་པའི་སྒོ་ནས་ཐུགས་ཉོན་མོངས་པར་མི་འགྱུར་བ་)གསུམ་སྟེ། འཕགས་པས། འདུན་དང་མི་འདུན་བར་མ་གསུམ་གྱི་ཐུགས། ། ཉོན་མོངས་མི་འགྱུར་དྲན་པ་ཉེར་བཞག་གསུམ། ། ཞེས་པ་ལྟར་རོ། ། ཐུགས་རྗེ་ཆེན་པོ་ནི། ལྷག་པར་སེམས་ཅན་ཀུན་ལ་ཕན་པར་དགོངས་པའི་སྒོ་ནས་གཞན་དོན་བྱེད་པའི་མཁྱེན་པ་མཐར་ཐུག་པ་སྟེ། འཕགས་པས།
ཀུན་ལ་ཕན་དགོངས་ཐུགས་རྗེ་ཆེན་པོ་དང་། ། ཞེས་པ་ལྟར་རོ། ། བསྲུང་བ་མེད་པ་གསུམ་ནི་སྐུ་གསུང་ཐུགས་ཀྱི་སྤྱོད་པ་རྣམ་པར་དག་པས་ལ་ལས་སྐྱོན་འདོགས་སུ་འོངས་སྙམ་པའི་བཅས་པ་མེད་པ་སྟེ། འཕགས་པས། སྐུ་གསུང་ཐུགས་ཀྱི་སྤྱོད་པ་ཡོངས་དག་ལས། ། བཅའ་བ་མི་མངའ་བསྲུང་མེད་རྣམ་གསུམ་དང་། ། ཞེས་པ་ལྟར་རོ། ། བསྙེལ་བ་མི་མངའ་ནི་ཡུལ་དུས་རྣམ་པ་ཐམས་ཅད་དུ་སེམས་ཅན་གྱི་དོན་དུས་ལས་མི་འདའ་བར་མཛད་པ་སྟེ། འཕགས་པས། གཞན་གྱི་དོན་ལ་བསྙེལ་བ་མི་མངའ་དང་། །
ཞེས་པ་ལྟར་རོ། ། བག་ཆགས་ཡོངས་སུ་སྤངས་པ་ནི་སྒྲིབ་གཉིས་ཀྱི་བག་ཆགས་མ་ལུས་པ་སྤངས་པས་གཤེགས་བཞུགས་ཐམས་ཅད་དུ་ཀུན་མཁྱེན་མ་ཡིན་པའི་སྤྱོད་པ་མི་མངའ་བ་སྟེ། འཕགས་པས། བག་ཆགས་བཅས་པའི་སྒྲིབ་པ་སྤངས་པ་དང་། ། ཞེས་གསུངས་པ་ལྟར་རོ། ། ཉོན་མོངས་མེད་པ་ནི། བདག་ཉིད་ལ་ཉོན་མོངས་པ་མི་མངའ་བས། གཞན་གྱི་ཉོན་མོངས་པ་འདུལ་བའམ་འཇོམས་པར་མཛད་ཅིང་། ཉོན་མོངས་པ་ཅན་གྱི་སྐྱེ་བོ་འདུལ་བར་མཛད་པའི་མཁྱེན་པ་སྟེ། འཕགས་པས།
བདག་ཉིད་ཉོན་མོངས་མེད་པས་གཞན་དག་གི ། ཉོན་མོངས་འཇོམས་བགྱིད་ཉོན་མོངས་མེད་པ་དང་། ། ཞེས་གསུངས་པ་ལྟར་རོ། ། སྨོན་གནས་མཁྱེན་པ་ནི། ཤེས་བྱའི་ཆོས་ཀུན་ལྷུན་གྲུབ་ཏུ་ཆགས་ཐོགས་མེད་པར་མཁྱེན་པས་འདྲི་བ་ཐམས་ཅད་ཀྱི་ཐེ་ཚོམ་གཅོད་པའི་མཁྱེན་པ་སྟེ། འཕགས་པས། སྨོན་པས་ཤེས་བྱའི་ཆོས་ཀུན་ལྷུན་གྲུབ་ཏུ། ། མཁྱེན་ནས་ཐེ་ཚོམ་ཀུན་གཅོད་སྨོན་མཁྱེན་དང་། ཞེས་གསུངས་པ་ལྟར་རོ། ། (Dམངོན་ཤེས་དྲུག་)ནི་(Eརྫུ་འཕྲུལ་གྱི་མངོན་ཤེས།
ལྷའི་མིག་གི་མངོན་ཤེས། ལྷའི་རྣ་བའི་མངོན་ཤེས། གཞན་སེམས་ཤེས་པའི་མངོན་ཤེས། སྔོན་གྱི་གནས་རྗེས་སུ་དྲན་པའི་མངོན་ཤེས། ཟག་པ་ཟད་པ་མཁྱེན་པའི་མངོན་ཤེས་)དང་དྲུག་པོ་སྟེ། འཕགས་པས། རྫུ་འཕྲུལ་ལྷ་ཡི་མིག་དང་རྣ་བ་དང་། ། ཕ་རོལ་སེམས་དང་སྔོན་གྱི་གནས་དང་ནི། ། ཟག་པ་ཟད་པ་མཁྱེན་པ་ཞེས་བགྱི་བའི། ། མངོན་པར་ཤེས་པ་རྣམ་པ་དྲུག་དང་ནི། །
ཞེས་གསུངས་པ་ལྟར་རོ། ། སོ་སོ་ཡང་དག་པར་རིག་པ་བཞི་ནི། ཆོས་སོ་སོ་ཡང་དག་པར་རིག་པ། དོན་སོ་སོ་ཡང་དག་པར་རིག་པ། ངེས་པའི་ཚིག་སོ་སོ་ཡང་དག་པར་རིག་པ། སྤོབས་པ་སོ་སོ་ཡང་དག་པར་རིག་པ་དང་བཞི་པོ་སྟེ། འཕགས་པས། བཤད་བྱ་ཆོས་དང་དོན་དང་འཆད་བྱེད་ནི། ། ངེས་པའི་ཚིག་དང་སྤོབས་པ་ཞེས་བགྱི་བ། ། སོ་སོ་ཡང་དག་རིག་པ་རྣམ་བཞི་དང་། །
ཞེས་གསུངས་པ་ལྟར་རོ། ། (Dཡོངས་སུ་དག་པ་བཞི་)ནི། (Eསྐུ་ལུས་གང་འདོད་དུ་སྐྱེ་བ་ལེན་པ་ལ་དབང་བ་དང་། དེར་སྐུ་ཚེ་གང་འདོད་དུ་གནས་པ་དང་། ནམ་གཏོང་འདོད་པའི་ཚེ་གཏོང་བ་ལ་དབང་བ་སྟེ་རྟེན་ཡོངས་སུ་དག་པ་དང་། མེད་པ་སྤྲུལ་པ་དང་། ཡོད་པ་བསྒྱུར་བ་ལ་དབང་འབྱོར་བ་སྟེ་དམིགས་པ་ཡོངས་སུ་དག་པ་དང་། རྣམ་པ་ཐམས་ཅད་དུ་ཏིང་ངེ་འཛིན་ལ་དབང་བ་ལྟ་བུ་ཐུགས་ཡོངས་སུ་དག་པ་དང་། ཤེས་བྱ་ཐམས་ཅད་ལ་ཡེ་ཤེས་སྒྲིབ་པ་མེད་པ་ལ་དབང་བ་ལྟ་བུ་ཤེས་རབ་ཡོངས་སུ་དག་པ་)དང་བཞི་པོ་སྟེ། འཕགས་པས།
རྟེན་དང་དམིགས་པ་ཐུགས་དང་ཡེ་ཤེས་ཏེ། ། ཡོངས་སུ་དག་པ་བཞི་དང་དེ་བཞིན་དུ། ། ཞེས་གསུངས་པ་ལྟར་རོ། ། (Dདབང་བཅུ་)ནི། (Eསྐུ་ཚེ་བཞེད་ཚད་བཞུགས་པས་ཚེ་ལ་དབང་བ་དང་། ཇི་ལྟར་འདོད་པ་བཞིན་སེམས་ལ་འཇུག་པ་ལས་སུ་རུང་བས་སེམས་ལ་དབང་བ་དང་། ཇི་ལྟར་བསམ་པ་བཞིན་གྱི་ཡོ་བྱད་འབྱོར་པས་ཡོ་བྱད་ལ་དབང་བ་དང་། སྒོ་གསུམ་གྱི་ལས་ཇི་ལྟར་འདོད་པ་བཞིན་བསྒྲུབ་ནུས་པ་ལས་ལ་དབང་བ་དང་། གང་འདོད་པར་ལུས་ལེན་པ་འགྲུབ་པ་སྐྱེ་བ་ལ་དབང་བ་དང་། ས་ཡང་གསེར་དུ་བསྒྱུར་བ་སོགས་གང་དང་ཅིར་མོས་པ་དེར་བསྒྱུར་ནུས་པ་མོས་པ་ལ་དབང་བ་དང་།
ཇི་ལྟར་སྨོན་པའི་དོན་འགྲུབ་པ་སྨོན་ལམ་ལ་དབང་བ་དང་། སྐུ་གསུང་ཐུགས་ཀྱི་རྫུ་འཕྲུལ་གང་ཇི་སྙེད་པ་དེ་སྙེད་སྟོན་ནུས་པ་རྫུ་འཕྲུལ་ལ་དབང་བ་དང་། ཇི་ལྟ་བ་དང་ཇི་སྙེད་པའི་ཡེ་ཤེས་ཀྱི་ཆོས་ཀུན་ཐོགས་མེད་དུ་མཁྱེན་པ་ཡེ་ཤེས་ལ་དབང་བ་དང་། མདོ་ལ་སོགས་པའི་ཆོས་འདོད་པ་ཇི་ལྟར་སྨོན་པ་ཆོས་ལ་དབང་བ་)དང་བཅུ་པོ་སྟེ། འཕགས་པས། ཚེ་དང་སེམས་དང་ཡོ་བྱད་ལས་དང་ནི། ། སྐྱེ་བ་མོས་པ་སྨོན་ལམ་རྫུ་འཕྲུལ་དང་། ། ཡེ་ཤེས་ཆོས་ལ་དབང་བ་ཞེས་བགྱི་བ། ། དབང་བཅུ་དག་ཏུ་གསུངས་པ་དེ་དག་དང་། ། ཞེས་གསུངས་པ་ལྟར་རོ། །
སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་(Dསྤྱོད་པ་མ་འདྲེས་པ་དྲུག་)ནི། (Eསྐུ་ལ་འཁྲུལ་བ་མི་མངའ་བ་དང་། གསུང་ལ་ཅ་ཅོ་མི་མངའ་བ་དང་། ཐུགས་ལ་མཉམ་པར་མ་བཞག་པ་མི་མངའ་བ། དྲན་པ་ཉམས་པའམ་བསྙེལ་བ་མི་མངའ་བ་དང་། འཁོར་འདས་བཟང་ངན་ཐ་དད་པའི་ཐུགས་མི་མངའ་བ་དང་། སོ་སོར་མ་བརྟགས་པའི་བཏང་སྙོམས་མི་མངའ་བ་)དང་དྲུག་སྟེ། འཕགས་པས། འཁྲུལ་དང་ཅ་ཅོ་མཉམ་པར་མ་བཞག་དང་། ། དྲན་པ་ཉམས་དང་ཐ་དད་འདུ་ཤེས་དང་། །
མ་བརྟགས་པ་ཡི་བཏང་སྙོམས་མི་མངའ་བ། ། སྤྱོད་པས་བསྡུས་པ་རྣམ་པ་དྲུག་དང་ནི། ། ཞེས་པ་ལྟར་རོ། ། (Dརྟོགས་པ་མ་འདྲེས་པ་དྲུག་)ནི། (Eའདུན་པ་ཉམས་པ་མི་སྲིད་པ་དང་། དེ་བཞིན་དུ་བརྩོན་འགྲུས་དང་། དྲན་པ་དང་། ཏིང་ངེ་འཛིན་དང་། ཤེས་རབ་དང་། རྣམ་པར་གྲོལ་བ་ཉམས་པ་མི་མངའ་བ་)རྣམས་ཏེ།
འཕགས་པས། འདུན་དང་བརྩོན་འགྲུས་དྲན་དང་ཏིང་འཛིན་དང་། ། ཤེས་རབ་རྣམ་གྲོལ་ཡེ་ཤེས་མི་ཉམས་པ། ། རྟོགས་པས་བསྡུས་པ་དྲུག་དང་ཞེས་པ་ལྟར་རོ། ། ཡེ་ཤེས་མ་འདྲེས་པ་དྲུག་ནི། འདས་པའི་དུས་ལ་མ་ཆགས་པ་ཐོགས་མེད་དུ་འཇུག་པ། ད་ལྟ་བའི་དུས་ལ་མ་ཆགས་ཐོགས་མེད་དུ་འཇུག་པའི་ཡེ་ཤེས། མ་འོངས་པའི་དུས་ལ་མ་ཆགས་ཐོགས་མེད་དུ་འཇུག་པའི་ཡེ་ཤེས་དང་གསུམ་པོ་སྟེ། འཕགས་པས། དུས་གསུམ་ལ། །
ཐོགས་མེད་ཡེ་ཤེས་ཀྱིས་བསྡུས་རྣམ་གསུམ་དང་། ། ཞེས་པ་ལྟར་རོ། ། (Dའཕྲིན་ལས་མ་འདྲེས་པ་གསུམ་)ནི། (Eསྐུའི་འཕྲིན་ལས་ཡེ་ཤེས་ཀྱི་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲངས་པ་དང་། གསུང་གི་འཕྲིན་ལས་ཡེ་ཤེས་ཀྱི་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲངས་པ་དང་། ཐུགས་ཀྱི་འཕྲིན་ལས་ཡེ་ཤེས་ཀྱི་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲངས་པ་)དང་གསུམ་སྟེ། འཕགས་པས། སྐུ་གསུང་ཐུགས་ཀྱི་ལས་རྣམས་ཡེ་ཤེས་ཀྱི། ། རྗེས་སུ་འབྲངས་པ་ཡེ་ཤེས་ཀྱིས་བསྡུས་པ། ། འདི་དག་མ་འདྲེས་པ་ཡི་ཆོས་བཅོ་བརྒྱད། །
དེ་བཞིན་གཤེགས་པ་ཉིད་ལ་མངའ་བ་ལགས། ། ཞེས་པ་ལྟར་རོ། ། རྒྱལ་བའི་འཕྲིན་ལས་ནི། སློབ་པའི་གནས་སྐབས་ཀྱི་ལས་གནས་གྱུར་པ་སྟེ། འདི་ལ་གདུལ་བྱ་རྣམས་མངོན་མཐོའི་ལམ་ལ་འགོད་པའི་འཕྲིན་ལས་དང་། ཉན་ཐོས་ཀྱི་ལམ་ལ་འགོད་པའི་འཕྲིན་ལས། རང་སངས་རྒྱས་ཀྱི་ལམ་ལ་འགོད་པའི་འཕྲིན་ལས། བྱང་སེམས་ཀྱི་ལམ་ལ་འགོད་པའི་འཕྲིན་ལས་ཏེ་ངེས་ལེགས་ཀྱི་ལམ་ལ་འགོད་པ་གསུམ། མཐར་ཐུག་སངས་རྒྱས་ཀྱི་ས་ལ་འགོད་པའི་འཕྲིན་ལས་དང་འཕྲིན་ལས་ལྔ། འདི་དག་ཏུ་འཕྲིན་ལས་ཉི་ཤུ་རྩ་བདུན་དུ་གསུངས་པ་ལ་སོགས་པ་རྣམས་ཀྱང་འདུ་བར་གསུངས་པ་རྣམས་ཏེ།
འཕགས་པས། ལས་གནས་གྱུར་པ་རྒྱལ་བའི་འཕྲིན་ལས་ཏེ། ། གདུལ་བྱ་མངོན་མཐོའི་དཔལ་ལ་འགོད་པ་དང་། ། ཐེག་པ་གསུམ་གྱི་ལམ་གྱིས་ཉེར་དྲངས་ནས། ། མཐར་ཐུག་སངས་རྒྱས་ཐོབ་མཛད་འཕྲིན་ལས་ལྔ། ། འཕྲིན་ལས་ཉི་ཤུ་རྩ་བདུན་གང་ལགས་པ། ། ཐམས་ཅད་འདི་ཡི་ནང་དུ་འདུས་མཁྱེན་མཛོད། ། ཅེས་གསུངས་པ་ལྟར་རོ། ། རྗེས་དྲན་གསུམ་པའི་དོན་ནི། གོང་མ་དང་འདྲ་བར་སངས་རྒྱས་བཅོམ་ལྡན་འདས་གང་ཞིག་འདི་ནི་ཡོན་ཏན་གྱི་ཁྱད་པར་གཞན་ཡང་བླ་ན་མེད་པའམ།
གོང་ན་མེད་པའི་ཚུལ་ཁྲིམས་ཀྱི་ཕུང་པོ་དང་། ལ་སོགས་པ་སྟེ། ཏིང་ངེ་འཛིན་གྱི་ཕུང་པོ་དང་། ཤེས་རབ་ཀྱི་ཕུང་པོ་དང་། རྣམ་པར་གྲོལ་བའི་ཕུང་པོ་དང་། རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོ་ལྔ་དང་ཡང་ཡང་དག་པར་ལྡན་པ་དང་། (Eསྐུ་རྫུ་འཕྲུལ་གྱི་ཆོ་འཕྲུལ། གསུང་རྗེས་སུ་བསྟན་པའི་ཆོ་འཕྲུལ། ཐུགས་ཀུན་བརྗོད་པ)འི་(Dཆོ་འཕྲུལ་རྣམ་པ་གསུམ་)དང་། (Eརྣམ་པར་ཐར་པའི་སྒོ་སྟོང་པ་ཉིད་དང་།
མཚན་མ་མེད་པ་དང་། སྨོན་པ་མེད་པ་)སྟེ་(Dཏིང་ངེ་འཛིན་རྣམ་པ་གསུམ་)དང་། (Eཚུལ་ཁྲིམས་ཀྱི་བསླབ་པ། ཤེས་རབ་ཀྱི་བསླབ་པ། ཏིང་ངེ་འཛིན་གྱི་བསླབ་པ་)སྟེ་(Dབསླབ་པ་རིན་པོ་ཆེ་རྣམ་པ་གསུམ་)དང་། (Eབྱམས་པ་ཚད་མེད་པ། སྙིང་རྗེ་ཚད་མེད་པ། དགའ་བ་ཚད་མེད་པ། བཏང་སྙོམས་ཚད་མེད་པ་)སྟེ་(Dཚད་མེད་པའམ་ཚངས་པའི་གནས་བཞི་)དང་། ཟག་པ་མེད་པའི་བསམ་གཏན་དང་པོ་དང་།
གཉིས་པ་དང་། གསུམ་པ་དང་། བཞི་པའི་ཏིང་ངེ་འཛིན་བཞི་དང་། འདི་བཞིས་མཚོན་ནས་བྱང་ཆུབ་སེམས་དཔའ་དང་ཐུན་མོང་བའི་ཡོན་ཏན། རྣམ་པར་ཐར་པ་བརྒྱད་དང་། སྙོམས་པར་འཇུག་པ་དགུ་དང་། ཟད་པར་བཅུ་དང་། ཟིལ་གནོན་བརྒྱད་དང་། འཕགས་པའི་བདེན་པ་བཞིའི་རྣམ་པ་དང་ཡང་དག་པར་ལྡན་པས། སངས་རྒྱས་དེས་ཡུལ་བདེན་པ་བཞི་ཡང་དག་པར་ཕྱིན་ཅི་མ་ལོག་པར་མཁྱེན་པའི་ཡེ་ཤེས་ཏེ་ཤེས་པར་བྱེད་པ་ཡུན་དང་།
ཤེས་པར་བྱ་བའི་ཡུལ་བདག་མེད་གཉིས་ཀྱིས་བསྡུས་པའི་ཆོས་ཐམས་ཅད་ལ་མངའ་བརྙེས་པའམ་མངའ་བསྒྱུར་བས་ན། ཉོན་མོངས་པ་དང་། ཤེས་བྱའི་སྒྲིབ་པ་ལ་སོགས་པ་སྒྲིབ་པ་མ་ལུས་པ་རྣམས་སྤངས་པ་སྟེ་སྤངས་པའི་ཡོན་ཏན་མང་པོ་དང་། (Eཉོན་མོངས་པའི་བདུད་དང་། ལྷའི་བུའི་བདུད་དང་། འཆི་བདག་གི་བདུད་དང་། ཕུང་པོའི་བདུད་)དང་(Dབདུད་བཞི)འི་གནས་ངན་ལས་དང་བཅས་པ་བཅོམ་པས་ན་དེ་དག་ལས་རབ་ཏུ་རྒྱལ་བ་སོགས་སྤངས་རྟོགས་ཀྱི་ཡོན་ཏན་བསམ་གྱིས་མི་ཁྱབ་པ་དང་ལྡན་པས་སོ། ། དེས་ན་དེ་ལྟ་བུའི་ཡོན་ཏན་དང་ལྡན་པའི་སངས་རྒྱས་བཅོམ་ལྡན་འདས་འདི་དག་གི་སོགས་གོང་བཞིན་ནོ། ། དེ་ལྟ་བུའི་ཟག་མེད་ཀྱི་ཕུང་པོ་ལྔའི་ཚུལ་ཁྲིམས་ཀྱི་ཕུང་པོ་ནི། སྤང་བྱ་མི་མཐུན་པའི་ཕྱོགས་ལེགས་པར་སྡོམ་པ་སྟེ་འདི་ལ་མང་དུ་ཡོད་དོ། །
ཏིང་ངེ་འཛིན་གྱི་ཕུང་པོ་ནི། དམིགས་པ་ལ་རྩེ་གཅིག་པའི་སེམས་སེམས་བྱུང་རྣམས། ཤེས་རབ་ཀྱི་ཕུང་པོ་ནི། ཆོས་རབ་ཏུ་རྣམ་འབྱེད་ཀྱི་བློ་རྣམས་སོ། ། རྣམ་པར་གྲོལ་བའི་ཕུང་པོ་ནི། སྒྲིབ་པ་ལས་གྲོལ་བའི་ཡེ་ཤེས་སོ། ། རྣམ་པར་གྲོལ་བའི་ཡེ་ཤེས་གཟིགས་པའི་ཕུང་པོ་ནི། དེ་ཁོ་ན་ཉིད་གཟིགས་པའི་ཡེ་ཤེས་སོ། ། སྐུ་རྫུ་འཕྲུལ་གྱི་ཆོ་འཕྲུལ་ནི། རྫུ་འཕྲུལ་གྱི་མངོན་ཤེས་ཀྱིས་གདུལ་བྱ་གང་ན་གནས་པ་དེར་གཤེགས་པའོ། །
གསུང་རྗེས་སུ་བསྟན་པའི་ཆོ་འཕྲུལ་ནི། ལྷའི་རྣ་བས་ཀུན་གྱི་སྐད་མཁྱེན་པའོ། ། ཐུགས་ཀུན་བརྗོད་པའི་ཆོ་འཕྲུལ་ནི། གཞན་གྱི་སེམས་འདོད་ཆགས་དང་བཅས་མ་བཅས་སོགས་ཇི་ལྟ་བ་བཞིན་དུ་མཁྱེན་པའོ། ། ཏིང་ངེ་འཛིན་གསུམ་གྱི་རྣམ་པར་ཐར་པའི་སྒོ་དང་པོ་ནི་ཆོས་ཐམས་ཅད་སྟོང་པ་དང་བདག་མེད་པར་རྟོགས་པའོ། ། གཉིས་པ་ནི་མྱ་ངན་ལས་འདས་པ་ཞི་བར་རྟོགས་པའོ། ། གསུམ་པ་ནི་འདུས་བྱས་མི་རྟག་པ་དང་ཟག་བཅས་སྡུག་བསྔལ་དུ་རྟོགས་པའོ། ། བསླབ་པ་གསུམ་གྱི་ཚུལ་ཁྲིམས་ཀྱི་བསླབ་པ་ནི། སོ་སོར་ཐར་པ་རིགས་བརྒྱད་དང་བྱང་སེམས་ཀྱི་སྡོམ་པ་སྨོན་འཇུག་གཉིས་ཀྱིས་བསྡུས་པའི་ཉེས་སྤྱོད་སྤོང་བའི་ཚུལ་ཁྲིམས། དགེ་བ་ཆོས་བསྡུས་ཀྱི་ཚུལ་ཁྲིམས།
སེམས་ཅན་དོན་བྱེད་ཀྱི་ཚུལ་ཁྲིམས་གསུམ་དང་། སྔགས་ཀྱི་སྡོམ་པ་རྒྱུད་སྡེ་ནས་འབྱུང་པའི་སྨིན་གྲོལ་གཉིས་ཀྱིས་བསྡུས་པ་ཐུན་མོང་དང་ཐུན་མོང་མ་ཡིན་པ་མང་དུ་བཤད་པ་རྣམས་ཏེ། སོ་ཐར་ནི་མཛོད་ལས། སོ་སོར་ཐར་ཞེས་བྱ་རྣམ་བརྒྱད། ། རྫས་སུ་རྣམ་པ་བཞི་ཡིན་ནོ། ། ཞེས་པ་ལྟར་རོ། ། བྱང་སེམས་ཀྱི་སྡོམ་པ་ནི། སྤྱོད་འཇུག་ལས། བྱང་ཆུབ་སེམས་ནི་མདོར་བསྡུས་ན། ། རྣམ་པ་གཉིས་སུ་ཤེས་བྱ་སྟེ། །
བྱང་ཆུབ་སྨོན་པའི་སེམས་དང་ནི། ། བྱང་ཆུབ་འཇུག་པ་ཉིད་ཡིན་ནོ། ། ཞེས་ངོ་བོའི་སྒོ་ནས་སྨོན་འཇུག་གཉིས་སོ། ། ཆོ་གའི་སྒོ་ནས། སྡོམ་གསུམ་རབ་དབྱེ་ལས། ཐེག་པ་ཆེན་པོའི་སེམས་བསྐྱེད་ལ། ། དབུ་མ་སེམས་ཙམ་རྣམ་པ་གཉིས། ། ཞེས་གསུངས་པ་ལྟར་གཉིས་སམ། གསང་སྔགས་ཀྱི་རྒྱུད་སྡེ་ནས་བཤད་པའི་ཆོ་ག་ལས་ཐོབ་པ་དང་གསུམ་དུ་ཡོད་དོ། ། དགེ་བ་ཆོས་བསྡུས་ནི།
དེ་དག་ལས་ངོ་བོ་ལོགས་སུ་མེད་མོད་ལྡོག་པ་མི་འདྲ་བ་ཙམ་ནི། དགེ་བའི་ཆོས་བསྒྲུབ་པའི་ཕྱིར་མི་དགེ་བ་རྒྱུ་དང་བཅས་པ་སྤོང་བའི་དོན་དམ་སེམས་བསྐྱེད་ལ་སོགས་པ་རྣམས་སོ། ། སེམས་ཅན་དོན་བྱེད་ཀྱང་སྔ་མ་དེ་དག་ལས་ལོགས་སུ་མེད་ཀྱང་ལྡོག་པའི་སྒོ་ནས་གཞན་དོན་བསྒྲུབ་པའི་ཕྱིར་དེ་དང་འགལ་བ་གཞིར་བཅས་སྤོང་བའི་སེམས་པ་མཚུངས་ལྡན་རྒྱུན་ཆགས་པ་རྣམས་སོ། ། སྔགས་ཀྱི་སྡོམ་པ་ནི། མཚན་རྟོག་ལས་སྐྱོབས་པའི་ཐབས་ཁྱད་པར་ཅན་མི་མཐུན་ཕྱོགས་སྤོང་བའི་སེམས་པ་མཚུངས་ལྡན་རྒྱུན་ཆགས་པ་སྟེ་རྒྱུད་སྡེ་བཞིའི་དབྱེ་བས་བཞིར་ཡོད་ལ། ཤེས་རབ་ཀྱི་བསླབ་པ་ནི། བདག་མེད་གཉིས་ཡོད་པའི་སྟོབས་ཀྱིས་ཡུལ་ཅན་གྱི་བློ་ཡང་བདག་མེད་རྟོགས་པའི་ཤེས་རབ་གཉིས་སུ་ཡོད་པ་རྣམས་སོ། ། ཏིང་ངེ་འཛིན་གྱི་བསླབ་པ་ནི། ཞི་གནས་དང་ལྷག་མཐོང་གིས་བསྡུས་པའི་ཏིང་ངེ་འཛིན་མང་དུ་ཡོད་པ་རྣམས་སོ། ། ཚད་མེད་བཞིའི་བྱམས་པ་ཚད་མེད་པ་ནི།
སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་གཉིས་ཆར་དང་བྲལ་བར་འདོད་པའི་སྒོ་ནས་ཕན་འདོགས་པའི་རྣམ་པ་ཅན་ཏེ། འཇུག་པ་ལས། འགྲོ་ལ་ཕན་པ་ཉེར་བསྒྲུབ་པ། ། བྱམས་པ་ཆེན་པོ་ཞེས་བྱ་འོ། ། ཞེས་པ་ལྟར་རོ། ། སྙིང་རྗེ་ཚད་མེད་པ་ནི། འགྲོ་བ་རྣམས་སྡུག་བསྔལ་ལས་སྐྱོབས་པའི་རྣམ་པ་ཅན་དང་། དགའ་བ་ཚད་མེད་པ་ནི། སེམས་ཅན་བདེ་བ་དང་བདེ་བའི་རྒྱུ་དང་ལྡན་པ་ལ་དགའ་བ་བསྒོམ་པ་དང་། བཏང་སྙོམས་ཚད་མེད་པ་ནི།
སེམས་ཅན་རྣམས་ལ་ཆགས་སྡང་མེད་པའི་བཏང་སྙོམས་པའི་རྣམ་པ་ཅན་ཏེ། འཇུག་པ་ལས། སྡུག་བསྔལ་ཅན་རྣམས་ཡོངས་སྐྱོབས་པ། ། ཐུགས་རྗེ་ཆེན་པོའོ་དགའ་བ་ནི། ། རབ་དགའི་མཚན་ཉིད་བཏང་སྙོམས་ནི། ། མ་འདྲེས་མཚན་ཉིད་ཅན་ཞེས་བྱ། ། ཞེས་གསུངས་པ་ལྟར་རོ། ། ཟག་མེད་ཀྱི་བསམ་གཏན་དང་པོའི་ཏིང་ངེ་འཛིན་ནི། དེ་ཉིད་ཀྱི་ཉེར་བསྡོགས་དང་། དངོས་གཞིའི་ཏིང་ངེ་འཛིན་ནོ། །
གཉིས་པ་དང་། གསུམ་པ་དང་། བཞི་པ་རྣམས་ཀྱང་དེ་དང་དེའི་ཉེར་བསྡོགས་དང་དངོས་གཞིའི་ཏིང་ངེ་འཛིན་ནི་སྙོམས་འཇུག་རྣམས་སོ། ། (Dརྣམ་ཐར་བརྒྱད་)ནི། (Eགཟུགས་ཅན་གཟུགས་ལ་ལྟ་བའི་རྣམ་ཐར། གཟུགས་མེད་གཟུགས་ལ་ལྟ་བའི་རྣམ་ཐར། སྡུག་པའི་རྣམ་ཐར། ནམ་མཁའ་མཐའ་ཡས་སྐྱེ་མཆེད་ཀྱི་རྣམ་ཐར། རྣམ་ཤེས་མཐའ་ཡས་སྐྱེ་མཆེད་ཀྱི་རྣམ་ཐར། འདུ་ཤེས་མེད་པའི་སྐྱེ་མཆེད་ཀྱི་རྣམ་ཐར།
འདུ་ཤེས་མེད་མིན་ཡོད་མིན་གྱི་སྐྱེ་མཆེད་ཀྱི་རྣམ་ཐར། འགོག་པའི་རྣམ་ཐར་)དང་བརྒྱད་པོ་སྟེ། འཕགས་པ་རིན་པོ་ཆེས། གཟུགས་ཅན་གཟུགས་མེད་གཟུགས་ལ་བལྟ་བ་དང་། ། སྡུག་པ་སྔོན་བྱས་མཁའ་དང་རྣམ་ཤེས་དང་། ། ཅི་ཡང་མེད་དང་ཡོད་མིན་མེད་མིན་དང་། ། འགོག་པ་ཞེས་བགྱི་རྣམ་ཐར་བརྒྱད་པོ་དང་། ། ཞེས་གསུངས་པ་ལྟར་རོ། ། (Dམཐར་གནས་ཀྱི་སྙོམས་འཇུག་དགུ་)ནི། (Eབསམ་གཏན་དང་པོ་དང་།
གཉིས་པ་དང་། གསུམ་པ་དང་། བཞི་པའི་དངོས་གཞིའི་སྙོམས་འཇུག ནམ་མཁའ་མཐའ་ཡས། རྣམ་ཤེས་མཐའ་ཡས། ཅི་ཡང་མེད་པའི་སྐྱེ་མཆེད། མེད་མིན་ཡོད་མིན་གྱི་སྐྱེ་མཆེད་དེ་གཟུགས་མེད་སྐྱེ་མཆེད་མུ་བཞིའི་སྙོམས་འཇུག འགོག་པའི་སྙོམས་འཇུག་)དང་དགུ་པོ་སྟེ། འཕགས་པས། ནམ་མཁའ་མཐའ་ཡས་རྣམ་ཤེས་མཐའ་ཡས་དང་། །
ཅི་ཡང་མེད་དང་མེད་མིན་ཡོད་མིན་ཏེ། ། གཟུགས་མེད་རྟོགས་པའི་སྐྱེ་མཆེད་མུ་བཞི་དང་། ། འགོག་པ་དང་ནི་སྙོམས་འཇུག་རྣམ་དགུ་དང་། ། ཞེས་གསུངས་པ་ལྟར་རོ། ། (Dཟད་པར་བཅུ་)ནི། (Eཟད་པར་ས་དང་། ཆུ་དང་། མེ་དང་། རླུང་སྟེ་དབྱིབས་ཀྱི་བཞི་དང་། སྔོན་པོ་དང་།
སེར་པོ་དང་། དམར་པོ་དང་། དཀར་པོ་སྟེ་ཁ་དོག་གི་བཞི། ནམ་མཁའ་དང་། རྣམ་ཤེས་སུ་བསྒོམ་པ་གཉིས་ཏེ་ཟད་པར་གྱི་ཏིང་ངེ་འཛིན་)བཅུ་པོ་སྟེ། འཕགས་པས། ཏིང་འཛིན་ཕུལ་དུ་ཕྱིན་པ་ཟད་པར་ནི། ། ས་ཆུ་མེ་རླུང་སྔོན་པོ་སེར་པོ་དང་། ། དམར་པོ་དཀར་པོ་མཁའ་དང་རྣམ་ཤེས་སུ། ། བསྒོམ་པ་ཞེས་བགྱི་ཟད་པར་བཅུ་དང་ནི། །
ཞེས་གསུངས་པ་ལྟར་རོ། ། (Dཟིལ་གནོན་བརྒྱད་)ནི། (Eགཟུགས་ཅན་གཟུགས་ཆུང་ངུ་ལ་ལྟ་བའི་ཟིལ་གནོན། གཟུགས་ཅན་གཟུགས་ཆེན་པོ་ལ་ལྟ་བའི་ཟིལ་གནོན། གཟུགས་མེད་གཟུགས་ཆུང་ངུ་ལ་ལྟ་བའི་ཟིལ་གནོན། གཟུགས་མེད་གཟུགས་ཆེན་པོ་ལ་ལྟ་བའི་ཟིལ་གནོན། གཟུགས་མེད་གཟུགས་སྔོན་པོ་ལ་ལྟ་བའི་ཟིལ་གནོན། གཟུགས་མེད་གཟུགས་སེར་པོ་དང་། དམར་པོ་དང་། དཀར་པོ་ལ་ལྟ་བའི་ཟིལ་གནོན་)རྣམས་ཏེ།
འཕགས་པས། གཟུགས་སུ་འདུ་ཤེས་ལྡན་པས་ཕྱི་ཡི་གཟུགས། ། ཕྲ་དང་རགས་དང་གཟུགས་མེད་འདུ་ཤེས་པས། ། ཆུང་དང་ཆེན་པོའི་གཟུགས་དང་དེ་བཞིན་དུ། ། སྔོན་པོ་སེར་པོ་དམར་པོ་དཀར་པོ་ལ། ། བལྟ་ཞིང་ཟིལ་གནོན་ཟིལ་གནོན་བརྒྱད་རྣམས་ལ། ། མཉམ་བཞག་རྣལ་འབྱོར་བསྒོམས་པས་སོ་སོ་ཡི། ། སྤང་བྱའི་ཉེས་དམིགས་ཚང་ཚིང་རབ་བསྲེགས་ནས། ། ཏིང་འཛིན་སྣང་བ་དམ་པ་ཐོབ་པར་མཛོད། ། ཅེས་གསུངས་པ་ལྟར་རོ། །
རྗེས་དྲན་གསུམ་པའི་དོན་ནི། སངས་རྒྱས་བཅོམ་ལྡན་འདས་གང་ཞིག་འདི་ནི་ཡོན་ཏན་གྱི་ཁྱད་པར་གཞན་ཡང་(Eསྦྱིན་པའི་ཕ་རོལ་ཏུ་ཕྱིན་པ་དང་། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དང་། དེ་བཞིན་དུ་བཟོད་པ་དང་། བརྩོན་འགྲུས་དང་། བསམ་གཏན་དང་། ཤེས་རབ་ཀྱི་ཕ་རོལ་ཏུ་ཕྱིན་པ་)སྟེ་སྲིད་ཞིའི་(Dཕ་རོལ་ཏུ་ཕྱིན་པ་དྲུག་)དང་། བསོད་ནམས་ཀྱི་ཚོགས་དང་ཡེ་ཤེས་ཀྱི་ཚོགས་གཉིས་སློབ་པའི་གནས་སྐབས་སུ་ཡང་དག་པར་བསགས་པས་ད་ལྟ་ཡོངས་སུ་རྫོགས་པ་དང་། སྐུའི་ཡོན་ཏན་སྐྱེས་བུ་ཆེན་པོར་མཚོན་བྱེད་མཚན་བཟང་པོ་སུམ་ཅུ་རྩ་གཉིས་ཀྱིས་སྐུ་ལ་ཡང་དག་པར་བརྒྱན་པ་དང་། སྐུ་མཛེས་བྱེད་དཔེ་བྱད་བཟང་པོ་བརྒྱད་ཅུས་ཡང་དག་པར་མཛེས་པ་དང་།
སྐྱེས་བུ་ཆེན་པོ་སངས་རྒྱས་ཀྱི་གཟུགས་ཀྱི་སྐུ་བལྟ་བས་ཆོག་མི་ཤེས་པ་དང་། སེམས་ཅན་སུ་ཞིག་གིས་མཐོང་ན་མི་མཐུན་པའམ་མི་ལེགས་པ་མེད་པ་མཐོང་བ་ཙམ་ལ་ཡང་དོན་དང་ལྡན་པ་སྟེ། མདོར་ན་སངས་རྒྱས་དེའི་གཟུགས་སྐུའི་འབྱོར་པའམ་ཡོན་ཏན་མ་ལུས་པ་མཐར་ཐུག་པ་སྟེ་རྫོགས་པར་མངའ་བས་ན། འགྲོ་བ་མ་ལུས་པའི་རྩ་ལག་སྟེ་གཉེན་དུ་གྱུར་པ་ཡིན་པས་སོ། ། དེས་ན་དེ་ལྟ་བུའི་སངས་རྒྱས་བཅོམ་ལྡན་འདས་སོགས་གོང་བཞིན་ནོ། ། དེ་ལྟ་བུའི་(Dམཚན་བཟང་པོ་སུམ་ཅུ་རྩ་གཉིས་)ནི། (Eཕྱག་དང་ཞབས་ཀྱི་མཐིལ་འཁོར་ལོས་མཚན་པ་དང་། ཞབས་རུས་སྦལ་ལྟར་ཤིན་ཏུ་གནས་པ། ཕྱག་དང་ཞབས་ཀྱི་སོར་མོ་དྲ་བས་འབྲེལ་པ། ཕྱག་དང་ཞབས་ཀྱི་མཐིལ་འཇམ་ཞིང་གཞོན་ཤ་ཆགས་པ་དང་།
སྐུའི་མདུན་མཐོ་བ་དང་། སོར་མོ་རིང་བ་དང་། རྟིང་པ་ཡངས་པ་དང་། སྐུ་ཆེ་ཞིང་དྲང་བ་དང་། ཞབས་ཀྱི་ལོང་བུའི་ཚིགས་ཀྱི་འབུར་མི་མངོན་པ་དང་། སྐུའི་བ་སྤུ་གྱེན་དུ་ཕྱོགས་པ་དང་། བྱིན་པ་རི་དྭགས་ཨེ་ན་ཡ་འདྲ་བ་དང་། ཕྱག་ཤིན་ཏུ་རིང་བས་པུས་མོར་སླེབ་པ། འདོམས་ཀྱི་སྦ་བ་སྦུབས་སུ་ནུབ་པ་དང་། ལྤགས་པ་སྲབ་ཅིང་གསེར་གྱི་མདོག་ལྟར་སེར་བ་དང་།
སྤུ་རྣམས་རེ་རེ་ནས་སྐྱེས་ཤིང་གཡས་སུ་འཁྱིལ་བ་དང་། ཞལ་གྱི་དཀྱིལ་འཁོར་ལ་མཛོད་སྤུས་བརྒྱན་པ་དང་། སྐུའི་རོ་སྟོད་སེང་གེ་དང་འདྲ་བ་དང་། ཕྱག་དཔུང་མགོ་ཤིན་ཏུ་ཟླུམ་པ་དང་། ཐལ་གོང་རྒྱས་པ་དང་། རོ་མི་ཞིམ་པའང་རོ་མཆོག་ཏུ་སྣང་བ་དང་། སྐུ་ཤིང་ནེ་གྲོ་ཏ་ལྟར་ཆུ་ཞེང་གབ་པ་དང་། དབུ་གཙུག་ཏོར་དང་ལྡན་པ་དང་། དབུ་སྐྲ་གཡས་སུ་འཁྱིལ་བ་དང་། དཔྲལ་བའི་དབྱེས་མཉམ་པ་དང་།
ལྗགས་རིང་ཞིང་སྲབ་པ་དང་། གསུང་ཚངས་པའི་དབྱངས་དང་ལྡན་པ་དང་། ཞལ་འགྲམ་སེང་གེ་དང་འདྲ་པ་དང་། ཚེམས་ཤིན་ཏུ་དཀར་བ་དང་། ཚད་མཉམ་པ་དང་། ཐགས་བཟང་བ་དང་། གྲངས་བཞི་བཅུ་ཐམ་པ་ཚང་བ་དང་། སྤྱན་འཐོན་མཐིང་ལ་སྤྱན་རྫི་བ་མཆོག་གི་རྫི་མ་འདྲ་བ་)རྣམས་ཏེ། འཕགས་པ་རིན་པོ་ཆེས། མངོན་རྟོགས་རྒྱན་གྱི་ཚིག་ཇི་ལྟ་བ་བཞིན་ལ་ཚིག་ཟུར་ཅུང་ཟད་མི་འདྲ་བ།
ལུས་གནས་གྱུར་པ་འགྱུར་མེད་རྡོ་རྗེའི་སྐུ། ། ཕྱག་ཞབས་འཁོར་ལོས་མཚན་དང་རུས་སྦལ་ཞབས། ། ཕྱག་དང་ཞབས་སོར་དྲ་བས་འབྲེལ་པ་དང་། ། ཕྱག་ནི་ཞབས་བཅས་འཇམ་ཞིང་གཞོན་ཤ་ཆགས། ། ཐུབ་པའི་སྐུ་ནི་མདུན་དག་མཐོ་བ་དང་། ། སོར་མོ་རིང་ཞིང་རྟིང་ཡངས་སྐུ་ཆེ་དྲང་། ། ཞབས་འབུར་མི་མངོན་སྤུ་ནི་གྱེན་དུ་ཕྱོགས། ། བྱིན་པ་ཨེ་ན་ཡ་འདྲ་ཕྱག་རིང་མཛེས། ། འདོམས་ཀྱི་སྦ་བ་སྦུབས་སུ་ནུབ་པའི་མཆོག ། ལྤགས་པ་གསེར་མདོག་འདྲ་དང་ལྤགས་པ་སྲབ། །
སྤུ་ནི་རེ་རེ་ནས་གཡས་ལེགས་འཁྲུངས་དང་། ། ཞལ་མཛོད་སྤུས་བརྒྱན་རོ་སྟོད་སེང་གེ་འདྲ། ། ཕྱག་གི་དཔུང་པའི་མགོ་ཟླུམ་ཐལ་གོང་རྒྱས། ། རོ་མི་ཞིམ་པའང་རོ་མཆོག་ཉིད་དུ་སྣང་། ། སྐུ་ནི་ནྱ་གྲོ་ཏ་ལྟར་ཆུ་ཞེང་གབ། ། གཙུག་ཏོར་འབུར་ལྡན་ལྗགས་རིང་མཛེས་པ་དང་། ། ཚངས་དབྱངས་འགྲམ་པ་སེང་གེ་འདྲ་དང་ཚེམས། ། ཤིན་ཏུ་དཀར་དང་ཚད་མཉམ་ཐགས་བཟང་དང་། ། གྲངས་ནི་བཞི་བཅུ་ཐམ་པ་ཚང་བ་དང་། ། སྤྱན་ནི་མཐོན་མཐིང་སྤྱན་རྫི་བ་མཆོག་གིས། །
འདྲ་བའི་མཚན་མཆོག་སུམ་ཅུ་གཉིས་ཀྱིས་མཚན། ། ཞེས་གསུངས་པ་ལྟར་རོ། ། སངས་རྒྱས་ཀྱི་གཟུགས་སྐུ་མཛེས་པར་བྱེད་པ་(Dདཔེ་བྱད་བཟང་པོ་བརྒྱད་ཅུ་)ལ། (Eསེན་མོའི་དབང་དུ་བྱས་དང་། སོར་མོའི་དབང་དུ་བྱས་པ་དང་། རྩའི་དབང་དུ་བྱས་པ་དང་། ཞབས་ཀྱི་དབང་དུ་བྱས་པ་དང་། གཤེགས་ཚུལ་གྱི་དབང་དུ་བྱས་པ་དང་། སྐུའི་དཀྱིལ་འཁོར་གྱི་དབང་དུ་བྱས་པ་དང་། ཕྱག་གི་དབང་དུ་བྱས་པ་དང་།
ཞལ་འཁོར་བཅས་ཀྱི་དབང་དུ་བྱས་པ་དང་། དབུ་དབུ་སྐྲ་དང་བཅས་པའི་དབང་དུ་བྱས་པ་སྟེ་སྡེ་ཚན་དགུ་ལས། དང་པོ་ནི། སེན་མོ་ཟངས་མདོག་ལྟར་དམར་བ་དང་། སེར་མོ་སྣུམ་པ་དང་། སེན་མོ་མཐོ་བ་རྣམས་སོ། ། གཉིས་པ་ནི་སོར་མོ་ཟླུམ་པ་དང་། སོར་མོ་རྣམས་རྒྱས་པ་དང་། སོར་མོ་རྣམས་བྱིན་གྱིས་ཕྲ་བ་དང་གསུམ་མོ། ། གསུམ་པ་ནི་རྩ་མི་མངོན་པ་དང་།
རྩ་མདུད་མེད་པ་དང་གཉིས་སོ། ། བཞི་པ་ནི། ལོང་བུ་མི་མངོན་པ་དང་། ཞབས་མི་མཉམ་པ་མེད་པ་གཉིས་སོ། ། ལྔ་པ་ནི་སེང་གེའི་སྟབས་སུ་གཤེགས་པ་དང་། གླང་པོ་ཆེའི་སྟབས་སུ་གཤེགས་པ་དང་། ངང་པའི་སྟབས་སུ་གཤེགས་པ་དང་། ཁྱུ་མཆོག་གི་སྟབས་སུ་གཤེགས་པ་དང་། གཡས་ཕྱོགས་སུ་ལྡོག་ཅིང་གཤེགས་པ་དང་། མཛེས་པར་གཤེགས་པ་དང་།
མི་གཡོ་བར་གཤེགས་པ་དང་བདུན་ནོ། ། དྲུག་པ་ནི་སྐུ་འཁྲིལ་བག་ཆགས་པ། སྐུ་བྱི་དོར་བྱས་པ་ལྟ་བུ། སྐུ་རིམ་པར་འཚམས་པ། སྐུ་གཙང་བ། སྐུ་འཇམ་པ། སྐུ་རྣམ་པར་དག་པ། མཚན་རྫོགས་པ། སྐུ་ཁོང་ལག་ཡངས་ཤིང་བཟང་པ། བསྒོམ་པ་མཉམ་པ།
སྐུ་ཤིན་ཏུ་གཞོན་ཤ་ཅན། སྐུ་ཞུམ་པ་མེད་པ། སྐུ་རྒྱས་པ། སྐུ་ཤིན་ཏུ་གྲིམས་པ། ཡན་ལག་དང་ཉིང་ལག་ཤིན་ཏུ་རྣམ་པར་འབྱེད་པ། གཟིགས་པ་རབ་རིབ་མེད་ཅིང་རྣམ་པར་དག་པ། དཀུ་ཟླུམ་པ། དཀུ་སྐབས་ཕྱིན་པ། དཀུ་མ་རྙོང་པ། ཕྱལ་འཕྱང་ངེ་བ།
ལྟེ་བ་ཟབ་པ། ལྟེ་བ་གཡས་ཕྱོགས་སུ་འཁྱིལ་བ། ཀུན་ནས་མཛེས་པ། ཀུན་སྤྱོད་གཙང་བ། སྐུ་ལ་སྨེ་བ་དང་། ནག་བབས་མེད་པ་དང་ཉེར་ལྔའོ། ། བདུན་པ་ནི། ཕྱག་ཤིང་བལ་ལྟར་ཤིན་ཏུ་འཇམ་པ། ཕྱག་གི་རི་མོ་སྣུམ་པ། ཕྱག་གི་རི་མོ་ཟབ་པ།
ཕྱག་གི་རི་མོ་རིང་བ་དང་བཞིའོ། ། བརྒྱད་པ་ལ་ཞལ་མཆུ་དང་བཅས་པའི་དབང་དུ་བྱས་པ། ལྗགས་གསུང་དང་བཅས་པའི་དབང་དུ་བྱས་པ། མཆེ་བའི་དབང་དུ་བྱས་པ། ཤངས་ཀྱི་དབང་དུ་བྱས་པ། སྤྱན་འཁོར་དང་བཅས་པའི་དབང་དུ་བྱས་པ། སྙན་གྱི་དབང་དུ་བྱས་པ། དཔྲལ་བའི་དབང་དུ་བྱས་པ་སྟེ་བདུན་ལས། དང་པོ་ནི། ཞལ་ཧ་ཅང་མི་རིང་བ་དང་།
ཞལ་ལ་གཟུགས་ཀྱི་གཟུགས་བརྙན་སྣང་བ་གཉིས་སོ། ། གཉིས་པ་ནི། ལྗགས་འཇམ་ཞིང་མཉེན་པ། ལྗགས་སྟབས་པ། ལྗགས་དམར་བ། ལྗགས་གླང་པོ་ཆེའི་ང་རོ་དང་འབྲུག་གི་སྒྲ་དང་ལྡན་པ། གསུང་སྙན་ཞིང་མཉམ་ལ་འཇམ་པ་དང་ལྔའོ། ། གསུམ་པ་ནི་མཆེ་བ་ཟླུམ་པ། མཆེ་བ་རྣོ་བ། མཆེ་བ་དཀར་བ།
མཆེ་བ་མཉམ་པ། མཆེ་བ་བྱིན་གྱིས་ཕྲ་བ་དང་ལྔའོ། །

བཞི་པ་ནི། ཤངས་མཐོ་བ་དང་། ཤངས་གཙང་བ་གཉིས་སོ། ། ལྔ་པ་ནི་སྤྱན་རྣམ་དག་པ། སྤྱན་ཡངས་པ། རྫི་མ་སྡུག་པ། སྤྱན་དཀར་ནག་འབྱེས་ཤིང་པདྨའི་འདབ་མ་རང་པ་ལྟ་བུ། སྨིན་ཚུགས་རིང་བ། སྨིན་མ་འཇམ་པ། སྨིན་མ་སྤུ་མཉམ་པ། སྨིན་མ་སྣུམ་པ་དང་བདུན་ནོ། །
དྲུག་པ་ནི་སྙན་ཤལ་སྟུག་ཅིང་རིང་བ། སྙན་མཉམ་པ། སྙན་གྱི་དབང་པོ་མ་ཉམས་པ་དང་གསུམ་མོ། ། བདུན་པ་ནི། དཔྲལ་བ་ལེགས་པར་དབྱེས་པ། དཔྲལ་བ་དབྱེས་ཆེ་བ་དང་གཉིས་སོ། ། རྩ་བའི་དགུ་པ་ནི། དབུ་ཤིན་ཏུ་རྒྱས་པ། དབུ་སྐྲ་བུང་བ་ལྟར་གནག་པ། དབུ་སྐྲ་སྡུག་པ།
དབུ་སྐྲ་འཇམ་པ། དབུ་སྐྲ་མ་འཛིངས་པ། དབུ་སྐྲ་མི་བཤོར་བ། དབུ་སྐྲ་དྲི་ཞིམ་པ། ཕྱག་དང་ཞབས་ཀྱི་མཐིལ་དཔལ་བེའུ་དང་གཡུང་དྲུང་འཁྱིལ་བས་བརྒྱན་པ་)སྟེ་བརྒྱད་དང་བཅས་པས་དཔེ་བྱད་བརྒྱད་ཅུ་སྟེ། འཕགས་པ་རིན་པོ་ཆེས། སེན་མོ་ཟངས་མདོག་སྣུམ་ཞིང་དབྱིབས་མཐོ་ཟླུམ། ། སོར་མོ་རབ་ཏུ་རྒྱས་ཤིང་བྱིན་གྱིས་ཕྲ། ། རྩ་མི་མངོན་དང་རྩ་མདུད་མེད་པ་དང་། ། ལོང་བུ་མི་མངོན་ཞབས་མཐིལ་ཀུན་ནས་མཉམ། །
སེང་གེ་གླང་ཆེན་ངང་པའི་རྒྱལ་པོ་དང་། ། ཁྱུ་མཆོག་སྟབས་དང་གཡས་ཀྱི་ཕྱོགས་ནས་གཤེགས། ། མཛེས་གཤེགས་དྲང་གཤེགས་འཁྲིལ་བག་ཆགས་པའི་སྐུ། ། བྱི་དོར་བྱས་འདྲ་རབ་མཛེས་རིམ་པར་འཚམས། ། གཙང་འཇམ་རྣམ་དག་མཚན་རྣམས་ཡོངས་སུ་རྫོགས། ། སྐུ་ཡི་ཁོང་ལག་ཡངས་ཤིང་རབ་ཏུ་བཟང་། ། གོས་སྙོམས་སྤྱན་ནི་རྣམ་དག་གཞོན་ཤ་ཆགས། ། མ་ཞུམ་རབ་རྒྱས་ཤིན་ཏུ་གྲིམ་པའི་སྐུ། ། ཡན་ལག་རྣམས་འབྱེད་གཟིགས་པ་རབ་རིབ་མེད། ། དཀུ་ཟླུམ་སྐབས་བྱིན་མ་རྙོངས་པ་ཡི་དཀུ །
ཕྱལ་ནི་འཕྱང་ངེ་བ་དང་ལྟེ་བ་ཟབ། ། གཡས་སུ་འཁྱིལ་དང་ཀུན་ནས་རབ་ཏུ་མཛེས། ། ཀུན་སྤྱོད་རབ་གཙང་སྐུ་ལ་སྨེ་བ་མེད། ། ཕྱག་ནི་ཤིང་བལ་ལྟ་བུར་རབ་ཏུ་འཇམ། ། ཕྱག་གི་རི་མོ་མདངས་གསལ་ཟབ་ཅིང་རིང་། ། ཞལ་ནི་ཧ་ཅང་མི་རིང་འཚམས་པ་དང་། ། ཞལ་སྒྲོས་བིམ་པ་ལྟར་དམར་ལྗགས་མཉེན་སྲབ། ། ཟངས་མདོག་ལྟར་དམར་འབྲུག་གི་སྒྲ་དང་ནི། ། གསུང་སྙན་མཆེ་བ་ཟླུམ་རྣོ་རབ་དཀར་མཉམ། ། བྱིན་གྱིས་ཕྲ་དང་ཤངས་མཐོ་རྣམ་པར་དག །
སྤྱན་ཡངས་རྫི་མ་རབ་སྡུག་དཀར་ནག་འབྱེད། ། སྨིན་ཚུགས་རིང་འཇམ་སྣུམ་ཞིང་སྤུ་ནི་མཉམ། ། ཕྱག་རྒྱས་སྙན་མཉམ་མ་ཉམས་དཔྲལ་བ་འབྱེད། ། དབྱེས་ཆེ་དབུ་རྒྱས་དབུ་སྐྲ་བུང་བའི་མདོག ། སྡུག་འཇམ་མ་འཛིངས་མི་བཤོར་དྲི་ཞིམ་དང་། ། ཕྱག་ཞབས་གཡུང་དྲུང་དཔལ་གྱི་བེའུས་མཚན། ། འདི་དག་དཔེ་བྱད་བཟང་པོ་བརྒྱད་ཅུ་སྟེ། ། དེ་འདྲས་མགོན་དེའི་སྐུ་མདོག་མཛེས་པ་ལགས། ། ཞེས་གསུངས་པ་ལྟར་རོ། ། དེ་ལྟར་ན་རྗེས་དྲན་དང་པོས་རྫོགས་པའི་སངས་རྒྱས་ཀྱི་མཚན་གྱི་རྣམ་གྲངས་ཅུང་ཟད་རྒྱས་པར་བཤད་ནས།
རྗེས་དྲན་ཕྱི་མ་གསུམ་གྱིས་རྫོགས་པའི་སངས་རྒྱས་ཀྱི་ཡོན་ཏན་གྱི་ཁྱད་པར་རྒྱས་པར་བསྟན་པ་སྟེ། སངས་རྒྱས་ཀྱི་ཡོན་ཏན་ལ་ཡང་ཐུགས་ཀྱིས་བསྡུས་པའི་ཡོན་ཏན་དང་། སྐུས་བསྡུས་པའི་ཡོན་ཏན་དང་། གསུང་གིས་བསྡུས་པའི་ཡོན་ཏན་དང་གསུམ་ལས། དང་པོ་ལ་ཡང་སེམས་ཅན་དང་ཐུན་མོང་བའི་ཡོན་ཏན་དང་། སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་གཉིས་ཀྱི། དང་པོ་ལ་ཡང་ཐེག་དམན་དང་ཐུན་མོང་བའི་ཡོན་ཏན་དང་། བྱང་སེམས་དང་ཐུན་མོང་བའི་ཡོན་ཏན་གསུམ་ལས། དང་པོ་དང་གཉིས་པ་ནི་བྱང་ཕྱོགས་སོ་བདུན་སོགས་ཏེ་རྗེས་དྲན་གཉིས་པས་གཙོ་བོར་བསྟན། གསུམ་པ་ནི་རྣམ་ཐར་བརྒྱད་ལ་སོགས་པ་སྟེ་བསམ་གཏན་བཞིས་མཚོན་ནས་རྗེས་དྲན་གསུམ་པས་བསྟན།
སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་ནི། སྟོབས་བཅུ་ལ་སོགས་པ་སྟེ་རྗེས་དྲན་ཕྱི་མ་གསུམ་གྱིས་ཅི་རིགས་པར་བསྟན། སྐུས་བསྡུས་པའི་ཡོན་ཏན་ནི་རྗེས་དྲན་ཕྱི་མས་བསྟན་ཅིང་། གསུང་གིས་བསྡུས་པའི་ཡོན་ཏན་ནི་གསུང་རབ་ཡན་ལག་བཅུ་གཉིས་ལ་སོགས་པ་ཡིན་ཞིང་། འདི་དག་གི་རྗེས་དྲན་བཞི་པོའི་དངོས་བསྟན་ལ་མ་བྱུང་ཡང་། སྐུས་བསྡུས་པའི་ཡོན་ཏན་གྱི་ནང་ཚན་དཔེ་བྱད་བཟང་པོ་བརྒྱད་ཅུའི་སྡེ་ཚན་བརྒྱད་པའི་ལྗགས་གསུང་དང་བཅས་པ་ཞེས་པའི་ནང་ཚན་ནམ་སྡེ་ཚན་ལྗགས་གླང་པོ་ཆེའི་ང་རོ་དང་འབྲུག་གི་སྒྲ་ལྟ་བུ་དང་། གསུང་སྙན་ཞིང་མཉམ་པ་གཉིས་ཀྱིས་མཚོན་ནས་གསུང་དབྱངས་དྲུག་ཅུ་རྩ་གཉིས་པོ་ཐམས་ཅད་བསྟན་པར་འཆད་དགོས་པས་ན། སངས་རྒྱས་ཀྱི་གསུང་གི་ཡོན་ཏན་ནི་རྗེས་དྲན་བཞི་པས་བསྟན་ཅིང་། མདོར་ན་རྗེས་དྲན་བཞི་པོ་འདིས་རྫོགས་པའི་སངས་རྒྱས་ཀྱི་ཡོན་ཏན་སྐུ་གསུང་ཐུགས་ཀྱིས་བསྡུས་པ་ཐམས་ཅད་བསྟན་པ་ཡིན་ནོ། ། དེ་ལ་(Dགསུང་དབྱངས་ཡན་ལག་དྲུག་ཅུ་རྩ་གཉིས་)ནི།
(Eགསུང་སྙན་པ། གསུང་འཇམ་པ། གསུང་ཡིད་དུ་འོང་བ། ཡིད་དུ་འཐད་པ། དག་པ། དྲི་མ་མེད་པ། གསུང་གསལ་བ། སྙན་ཅིང་མཛེས་པ། སྙན་པར་འོས་པ། མི་ཚུགས་པ།
སྙན་པ། དུལ་བ། མི་རྩུབ་པ། མི་བརླངས་པ། ཤིན་ཏུ་དུལ་བ། རྣ་བར་སྙན་པ། ལུས་སིམ་པར་བྱེད་པ། སེམས་ཚིམ་པར་བྱེད་པ། སྙིང་དགའ་བར་བྱེད་པ། དགའ་བ་དང་བདེ་བ་བསྐྱེད་པ།
ཡོངས་སུ་གདུང་བ་མེད་པ། ཀུན་ཏུ་ཤེས་པར་བྱ་བ། རྣམ་པར་གསལ་བ། དགའ་བར་བྱེད་པ། མངོན་པར་དགའ་བར་བྱེད་པ། ཀུན་ཤེས་པར་བྱེད་པ། རྣམ་པར་རིག་པར་བྱེད་པ། རིག་པ། འབྲེལ་བ་ཟློས་པའི་སྐྱོན་མེད་པ། སེང་གེའི་སྒྲའི་ཤུགས།
གླང་པོ་ཆེའི་སྒྲ་སྐད། འབྲུག་གི་སྒྲ་དབྱངས། ཀླུའི་དབང་པོའི་སྒྲ་དབྱངས། དྲི་ཟའི་སྒྲ་དབྱངས། བྱ་ཀ་ལ་པིང་ཀའི་སྒྲ་དབྱངས། ཚངས་པའི་སྒྲ་དབྱངས་ལྟར་བསྒྲགས་པ། ཤང་ཤང་ཏེའུའི་སྒྲ་དབྱངས་ལྟར་གྲག་པ། ལྷའི་དབང་པོའི་དབྱངས་ལྟར་སྙན་པ། རྔ་བོ་ཆེའི་སྒྲ་དང་འདྲ་བ། མ་ཁེངས་པ།
མི་དམའ་བ། སྒྲ་ཐམས་ཅད་ཀྱི་རྗེས་སུ་ཞུགས་པ། ཚིག་ཟུར་ཆག་མེད་པ། མ་ཚང་བ་མེད་པ། མ་ཞུམ་པ། མི་ཞན་པ། རབ་ཏུ་གནས་པ། ཁྱབ་པ། ཆུབ་པ། རྒྱུན་ཆགས་པ།
འབྲེལ་བ། སྒྲ་ཐམས་ཅད་རྫོགས་པར་བྱེད་པ། དབང་པོ་ཐམས་ཅད་ཚིམ་པར་བྱེད་པ། མ་སྨད་པ། མི་འགྱུར་བ། མ་སྟབས་པ། ཉེ་འཁོར་ཀུན་ཏུ་གྲགས་པ། རྣམ་པ་ཐམས་ཅད་ཀྱི་མཆོག་དང་ལྡན་པ་)རྣམས་ཏེ། འཕགས་པ་རིན་པོ་ཆེས། ངག་གནས་གྱུར་པ་འགག་པ་མེད་པའི་གསུང་། །
དབྱངས་ཀྱི་ཡན་ལག་དྲུག་ཅུས་བརྒྱན་པ་སྟེ། ། མཉེན་དང་འཇམ་དང་ཡིད་འོང་ཡིད་དུ་འཐད། ། དག་དང་དྲི་མེད་གསལ་དང་འཇེབས་པ་དང་། ། མཉན་འོས་མི་ཚུགས་སྙན་དང་དུལ་བ་དང་། ། མི་རྩུབ་མི་བརླངས་རབ་དུལ་རྣ་བར་འབབ། ། ལུས་ཚིམ་ཡིད་ཚིམ་ཡིད་དགའ་བྱེད་པ་དང་། ། དགའ་བདེ་བསྐྱེད་དང་གདུང་སེལ་ཀུན་ཤེས་བྱེད། ། རྣམ་པར་རིག་བྱ་རྣམ་གསལ་དགའ་བ་བསྐྱེད། ། མངོན་པར་དགའ་དང་ཀུན་ཤེས་རྣམ་རིག་བྱེད། ། རིགས་པ་དང་ནི་འབྲེལ་དང་ཟློས་སྐྱོན་བྲལ། །
སེང་གེ་གླང་ཆེན་འབྲུག་གི་སྒྲ་དབྱངས་དང་། ། ཀླུ་དབང་དྲི་ཟ་ཀ་ལ་པིང་ཀ་དང་། ། ཚངས་དབྱངས་ཤང་ཤང་ཏེའུའི་སྒྲ་ལྟར་སྙན། ། ལྷ་དབང་དབྱངས་དང་རྔ་སྒྲ་ལྟ་བུར་བརྗིད། ། མ་ཁེངས་མི་མངའ་སྒྲ་ཀུན་རྗེས་ཞུགས་ནས། ། ཚིག་ཟུར་མ་ཆག་མ་ཚང་མེད་པ་དང་། ། མ་ཞུམ་མི་ཞན་རབ་ཏུ་དགའ་བ་དང་། ། ཁྱབ་དང་ཐ་བར་བཅས་པའི་ཆེད་དང་ནི། ། རྒྱུན་ཆགས་འབྲེལ་དང་སྒྲ་ཀུན་རྫོགས་བྱེད་དང་། ། དབང་པོ་ཚིམ་བྱེད་མ་སྨད་མི་འགྱུར་དང་། །
མ་སྟབས་པ་དང་ཉེ་འཁོར་ཀུན་ཏུ་གྲགས། ། རྣམ་པ་ཀུན་གྱི་མཆོག་དང་ལྡན་པ་ཡི། ། ཟབ་དང་རྒྱ་ཆེའི་ཆོས་ཚུལ་སྟོན་པར་མཛད། ། ཅེས་གསུངས་པ་ལྟར་རོ། ། དེ་ལྟར་རྫོགས་པའི་སངས་རྒྱས་ཀྱི་སྐུ་གསུང་ཐུགས་ཀྱི་ཡོན་ཏན་རགས་རིམ་དུ་བཀོད་པ་འདི་དག་ནི། བླ་མ་ཆོས་ཀྱི་རྒྱལ་པོ་འཕགས་པ་རིན་པོ་ཆེས་ཧོར་གྱི་རྒྱལ་བུ་མངྒ་ལཾ་ལ་གདམས་པའི་ཚིགས་བཅད་བཀྲ་ཤིས་ཀྱི་ཕྲེང་བ་ཞེས་པ་སངས་རྒྱས་ཀྱི་ཡོན་ཏན་རྣམས་སྡོམ་གྱི་ཚུལ་དུ་མཛད་པ་དེ་ཉིད་ཚིག་ཉུང་ལ་དོན་འདུས་ཆེ་བ་ཞིག་སྣང་བས། མདོ་དང་བསྟན་བཅོས་ཀྱི་ཚིག་མང་པོ་དག་བཏང་སྙོམས་སུ་བྱས་ནས་རྗེས་དྲན་བཞིས་སངས་རྒྱས་ཀྱི་ཡོན་ཏན་བསྟན་ཚུལ་རྣམས་ཀུན་གྱིས་རྟོགས་སླ་བའི་ཕྱིར་འཕགས་པའི་གསུང་དེ་ཉིད་དང་སྦྱར་ཏེ་བཀོད་པ་ཡིན་ལ། གཞན་སངས་རྒྱས་ཀྱི་ཡོན་ཏན་རྒྱས་པར་ནི། གཟུངས་ཀྱི་དབང་ཕྱུག་རྒྱལ་པོའི་མདོ་དང་། མདོ་སྡེ་དཀོན་མཆོག་སྤྲིན་དང་།
ས་བཅུ་པ་དང་། དགོངས་འགྲེལ་དང་། གསང་བ་བསམ་གྱིས་མི་ཁྱབ་པའི་མདོ་དང་། བུ་མོ་རིན་ཆེན་གྱིས་ཞུས་པའི་མདོ་རྣམས་ལས་རྒྱས་པར་འབྱུང་བའི་དོན། མགོན་པོ་བྱམས་པས་མངོན་རྟོགས་རྒྱན་དང་། མདོ་སྡེ་རྒྱན་དང་། རྒྱུད་བླ་སོགས་སུ་ཅི་རིགས་པར་གསུངས་ཤིང་། སློབ་དཔོན་དབྱིག་གཉེན་གྱི་མངོན་པ་མཛོད་དང་། ཟླ་བ་གྲགས་པའི་དབུ་མ་འཇུག་པ་སོགས་སུ་ཡང་མདོར་བསྡུས་པ་འབྱུང་ལ། ཁྱད་པར་བདག་ཉིད་ཆེན་པོ་ས་སྐྱ་པཎྜི་ཏས་ཐུབ་པ་དགོངས་གསལ་དུ་མདོ་སྡེ་རྒྱན་ལས།
སེམས་ཅན་རྣམས་ལ་བརྩེ་བ་ཅན། ། ཞེས་སོགས་ཚིགས་བཅད་བཅུ་བདུན་གྱིས་རྫོགས་པའི་སངས་རྒྱས་ཀྱི་ཡོན་ཏན་བརྗོད་པའི་སྒོ་ནས་བསྟོད་པར་མཛད་པའི་དོན་རྣམས་དང་། དེའི་ཁ་སྐོང་ཆོས་རྗེ་ཉིད་ཀྱིས་ཐོབ་བྱའི་ཡོན་ཏན་ཀུན་བརྙེས་ལ། ། ཞེས་སོགས་ཚིགས་བཅད་བཅུ་བཞི་དང་བཅས་པ་མཛད་པའི་དོན་རྣམས་ཞིབ་ཏུ་བཤད་པའི་སྒོ་ནས་རྫོགས་པའི་སངས་རྒྱས་ཀྱི་ཡོན་ཏན་རྒྱས་པར་བསྟན་པ་ལྟར་ངེས་པར་བྱས་ནས་འཆད་པའི་ཚེ་ཡང་རྒྱས་པར་སྤྲོ་བར་བྱ་ཞིང་། རབ་གནས་ཀྱི་ཚེ་དེ་ལྟ་བུའི་ཡོན་ཏན་རྣམས་ཡིད་ཡུལ་དུ་གསལ་བར་དྲན་པའི་སྒོ་ནས་དད་གུས་དང་བཅས་པས་རྟེན་ལ་རབ་གནས་མཛད་པར་གསོལ་བ་བཏབ་པས། མཛད་པར་བསམ་ཞིང་རང་ཉིད་ཀྱིས་ཀྱང་བྱེད་པ་ཡིན་ཏེ། རྗེས་དྲན་གྱི་དོན་དེ་ལྟ་བུ་ཡིན་པས་སོ། ། རབ་གནས་ཀྱི་ཆོ་ག་རྣམ་པར་དག་པ་ཞིག་བྱུང་ན་ནམ་མཁར་གནས་པའི་སངས་རྒྱས་བཅོམ་ལྡན་འདས་རྣམས་ཀྱིས་དེ་ལྟར་དུ་བྱིན་གྱིས་བརླབས་པ་རྟེན་འབྲེལ་གྱི་ཆོས་ཉིད་ཡིན་ཏེ། ཆོས་རྗེ་ས་སྐྱ་པཎྜི་ཏས་རྗེ་བཙུན་ཆེན་པོའི་ནང་རྟེན་འཇམ་དབྱངས་གཟི་འོད་འབར་བ་ལ་རབ་གནས་མཛད་པའི་ཚེ་བླ་མ་གསལ་ཆེན་པས་དེ་ལྟར་མཐོང་བའི་ལོ་རྒྱུས་དང་། ཆོས་རྗེ་བླ་མ་དམ་པས་བོ་དོང་གི་གཙུག་ལག་ཁང་གསར་མ་ལ་རབ་གནས་མཛད་པའི་ཚེ་ཆོས་རྗེ་བླ་མ་ཉིད་ཀྱིས་གཟིགས་པ་དང་།
ཁྲོ་ཕུ་ལོ་ཙཱ་བས་བྱམས་ཆེན་ལ་རབ་གནས་མཛད་པའི་ཚེ་ལོ་ཙཱ་བ་རང་གིས་གཟིགས་པའི་ལོ་རྒྱུས་བཞིན་ནོ། ། དེ་ལྟ་བུའི་རྗེས་དྲན་བཞི་ཆར་གྱི་མཇུག་ཏུ་རོལ་མོ་དང་བཅས་མེ་ཏོག་གི་ཆར་དབབ། སྤོས་ཀྱིས་བདུག ཨོཾ་ན་མོ་ཞེས་སོགས་དཀྱུས་ནས་འབྱུང་བ་བཞིན་དང་། རབ་ཏུ་གནས་བྱའི་རྟེན་གང་ཡིན་པ་ངོ་ཤེས་པ་རྣམས་ཀྱི་སྔགས་དང་། རབ་གནས་བྱེད་པ་པོ་རང་གི་ཡི་དམ་གྱི་སྔགས་ཀྱང་ཅུང་ཟད་རེ་བཟླ་ཞིང་། ཚུལ་དེ་ལྟར་དུ་རྗེས་དྲན་བཞི་པོ་འདི་ལན་གསུམ་བྱ་བ་ཡིན་ཞིང་། རྒྱུ་མཚན་ནི་འདི་དག་གོང་དུ་བཤད་པ་ལྟར་སེམས་བསྐྱེད་ཀྱི་གཞུང་ཚིག་ཡིན་ཞིང་། སེམས་བསྐྱེད་ཀྱི་ཚིག་རྣམས་ལན་གསུམ་རེ་བྱ་བར་སེམས་བསྐྱེད་ཀྱི་ཆོ་གའི་གཞུང་མང་པོ་ནས་འབྱུང་བས་སོ། ། གོང་གི་སྔགས་དོན་ནི།
ཨོཾ་སྔགས་ཀྱི་མགོ་འདྲེན་པ། ན་མོ་ནི་ཕྱག་འཚལ་བ། བྷ་ག་ཝ་ཏེ་ནི་བཅོམ་ལྡན་འདས། ཤཱཀྱ་མུ་ནི་ནི་ཤཱཀྱ་ཐུབ་པ་ལ། ཏ་ཐཱ་ག་ཏ་ཡ་ནི་དེ་བཞིན་གཤེགས་པ། ཨརྻ་ཧ་ཏེ་སམྱཀ་སཾ་བུདྡྷ་ནི་དགྲ་བཅོམ་པ་ཡང་དག་པ་རྫོགས་པའི་སངས་རྒྱས་ལ། ཏདྱ་ཐ་ནི་འདི་ལྟ་སྟེ། ཨོཾ་གོང་དང་འདྲ། མུ་ནི་མུ་ནི་ནི་ཐུབ་པ་ཐུབ་པ། མཧཱ་མུ་ནི་ནི་ཐུབ་པ་ཆེན་པོ།
སྭཱཧཱ་ནི་གཞི་ཚུགས་ཞེས་པའོ། ། དེ་ནས་དཔོན་སློབ་ཐམས་ཅད་སྟན་ལ་ཙོག་པུར་འདུག་སྟེ། ལག་པའི་མཐིལ་གཉིས་བསྡམས་པའི་བར་དུ་ནས་ཅུང་ཟད་རེ་བཟུང་ལ། བྱམས་པ་དང་སྙིང་རྗེ་ཀུན་རྫོབ་བྱང་ཆུབ་ཀྱི་སེམས་དུང་པ་ཡུན་ཅུང་ཟད་བསྒོམས་ཏེ། སེམས་བསྐྱེད་ཉེར་གཉིས་བསྐྱེད་པའི་ཚིག་ངོ་མཚར་ཆེན་པོ་ཞེས་སོགས་བརྗོད་པ་བྱ་སྟེ། དེ་ཡང་གོང་དུ་བསྟན་པའི་ཡོན་ཏན་གྱི་ཁྱད་པར་དེ་དག་ལ་སོགས་པ་ཤིན་ཏུ་ངོ་མཚར་བའི་ཡོན་ཏན་ཆེན་པོ་གཅིག་དང་གཉིས་ལ་སོགས་པའི་གྲངས་དང་ལྡན་པའི་སྒོ་ནས་བགྲང་དུ་མེད་ཅིང་། སེམས་ཅན་གྱི་བློས་ཇི་ལྟ་བ་བཞིན་བསམ་དུ་མེད་པས་ན་བསམ་གྱིས་མི་ཁྱབ་པ་དང་ལྡན་པའི་སངས་རྒྱས་བཅོམ་ལྡན་འདས་ཐམས་ཅད་ལ་ཕྱག་འཚལ་ཞིང་སྐྱབས་སུ་མཆིའོ། ། དེ་ལྟར་ཕྱག་དང་སྐྱབས་འགྲོ་བྱས་ནས་ཅི་བྱ་ན། སངས་རྒྱས་བཅོམ་ལྡན་འདས་དེ་དག་བདག་ལ་དགོངས་ཤིང་རྗེས་སུ་གཟུང་དུ་གསོལ་ཏེ། བདག་གིས་སེམས་ཅན་ཐམས་ཅད་ལ་གནས་སྐབས་སུ་བདེ་སྐྱིད་དང་།
མཐར་ཐུག་སངས་རྒྱས་ཀྱི་བྱིན་རླབས་མ་ལུས་པ་འཇུག་པའི་ཕྱིར་དཀོན་མཆོག་གསུམ་གྱི་རྟེན་ལ་ཡེ་ཤེས་པ་རབ་ཏུ་གནས་པའི་ཐབས་ཆོ་ག་རྣམ་པར་དག་པ་བགྱི་བ་འདིའི་མཐུ་དང་ནུས་པ་ལ་བརྟེན་ནས། བདག་གིས་སེམས་ཅན་ཐམས་ཅད་ཀྱི་དབུགས་མ་ཕྱིན་པ་རྣམས་དབུགས་དབྱུང་ངོ་། ། འཁོར་བའི་གཅོང་རོང་ངམ་གཡང་ས་ཆེན་པོ་ལ་མི་ལྷུང་བའི་ཐབས་བསྟན་ཏེ་བསྒྲལ་བར་བགྱིའོ། ། སངས་རྒྱས་ཀྱི་བསྟན་པ་ལས་ཕ་རོལ་ལམ། ཕྱི་རོལ་གྱི་རྒོལ་བ་པོ་བདུད་སྡིག་ཅན་དང་ལོག་འདྲེན་ཏེ་རྣམ་པ་ཐམས་ཅད་དུ་གནོད་པ་འབའ་ཞིག་སེམས་ཤིང་བྱེད་པ་ཐམས་ཅད་ཡིད་ཕམ་པར་བགྱིའོ། ། སེམས་ཅན་འཁོར་བ་མ་སྤངས་པ་ཐམས་ཅད་ཉོན་མོངས་པ་སོགས་ཀྱི་བག་ཆགས་ཀྱི་དབང་གིས་སྲིད་པར་ཉིང་མཚམས་སྦྱོར་བའི་རྒྱུར་གྱུར་པ་ཉོན་མོངས་པ་དང་། དེ་དང་མཚུངས་ལྡན་དུ་གྱུར་པའི་རྟོག་པ་ཐམས་ཅད་བསལ་བ་སྟེ་མེད་པར་བགྱིའོ། ། སེམས་ཅན་ང་རྒྱལ་ཅན་རྣམས་ཀྱི་རྒྱུད་ཀྱི་མཐོ་ཞིང་བརྟན་པའི་རི་བོ་དང་འདྲ་བའི་ཉོན་མོངས་པ་རགས་ཤིང་དྲག་པ་གཉེན་པོས་གཞོམ་དཀའ་བའི་ང་རྒྱལ་རྣམས་རི་བྲག་དག་ཕ་ལམ་རྡོ་རྗེས་བཤིག་ཅིང་བསྙིལ་བ་ལྟར་གཉེན་པོ་ལམ་བསྟན་པའི་སྒོ་ནས་གཞོམ་པར་བགྱིའོ། ། གཞན་ཡང་སེམས་ཅན་འཁོར་བ་པ་རྣམས་འཁོར་བར་རང་དབང་མེད་པར་སྐྱེ་བའི་ལྗོན་ཤིང་སྡུག་བསྔལ་གྱི་ཡལ་ག་ལོ་འདབ་དང་ལྡན་ཞིང་། སླར་ཡང་སྲིད་པའི་ས་བོན་བྱེད་པའི་འབྲས་བུ་དང་ལྡན་པའི་འཁོར་བའི་ལྗོན་ཤིང་རྩད་ནས་སམ་རྩ་བ་ནས་གཅད་དོ་སྟེ་གཅད་པར་བགྱིའོ། །
ལུས་ཅན་རྣམས་ཀྱི་སྲོག་གི་ཤིང་སྲེག་པར་བྱེད་པའི་འཆི་བདག་གི་ཉི་མའི་དཀྱིལ་འཁོར་ཕྱེ་བ་དང་འདྲ་བར་བརླག་གོ་སྟེ་བརླག་པར་བགྱིའོ། ། འགྲོ་བའི་བློས་ཤེས་བྱ་མཐོང་བ་ལ་སྒྲིབ་པར་བྱེད་པའི་མ་རིག་པའི་མུན་པ་ཆེན་པོ་རིག་པ་ཡེ་ཤེས་ཀྱི་སྣང་བས་གསལ་བར་བགྱིའོ། ། མུ་སྟེགས་བྱེད་ལ་སོགས་པའི་རྫོགས་པའི་སངས་རྒྱས་ལ་མ་དད་པ་དང་། སངས་རྒྱས་ཀྱི་བསྟན་པ་ལས་ཕྱིར་རྒོལ་བ་དག་དང་། ལས་རྒྱུ་འབྲས་མེད་པར་ལྟ་བ་ལ་སོགས་པ་ལྟ་བ་ཕྱིན་ཅི་ལོག་པ་རྣམས་ལྟ་བ་དེ་སྤངས་ཏེ་ལས་རྒྱུ་འབྲས་ལ་བླང་དོར་བྱེད་པ་ལ་སོགས་པའི་འཇིག་རྟེན་པའི་ཡང་དག་པའི་ལྟ་བ་ལ་གཟུད་ཅིང་སངས་རྒྱས་སོགས་ལ་དད་པ་དང་ལྡན་པར་བློ་བསྒྱུར་ཏེ་བསྒྱུར་བར་བགྱིའོ། ། སེམས་ཅན་རྣམས་འཁོར་བའི་རྒྱ་མཚོར་ལྷུང་བར་བྱེད་པའི་ཟག་བཅས་ཀྱི་ལས་ཀྱི་ཆུ་བོ་ལྡོག་སྟེ་མེད་པར་བགྱིའོ། ། སྡུག་བསྔལ་གྱི་གཏིང་ཟབ་ཅིང་རྒྱ་ཆེ་བའི་སྲིད་པའི་རྒྱ་མཚོ་ཆེན་པོ་སྐེམ་པར་བགྱིའོ། ། འགྲོ་བ་རྣམས་ཀྱི་བློ་མུན་སེལ་བའི་དམ་པའི་ཆོས་ཀྱི་སྒྲོན་མེ་སྦར་བར་བགྱིའོ། ། འགྲོ་བ་རྣམས་བྱང་ཆུབ་ཏུ་འགྲོ་བའི་ལམ་བྱང་ཆུབ་ཀྱི་སེམས་ལ་སོགས་པ་བསྟན་པར་བགྱིའོ། ། ཡུལ་མཆོག་མ་ཡིན་པས་ཡུལ་མཆོག་ལ་གནོད་པ་བྱེད་པ་དག
བཟོད་པ་དང་དེས་པ་སྟེ་སེམས་དུལ་བ་ལ་གཟུད་དོ་སྟེ་དེ་ལྟར་དུ་འཇུག་པར་བགྱིའོ། ། བསམ་གཏན་བཞི་པའི་དགའ་བ་མེ་ལྟ་བུ་བརྩེར་སྩལ་ཏོ་སྟེ་ཚུལ་དེ་ལ་འགོད་པར་བགྱིའོ། ། འདོད་པའི་ཡོན་ཏན་ལ་ཆགས་པ་མེད་པའི་ཡོན་ཏན་གྱི་བུད་ཤིང་བསྲེག་པའི་ཆགས་པའི་མེའི་ཕུང་པོ་གཞིལ་བར་བགྱིའོ། ། རང་གཞན་གྱི་དགེ་རྩ་གཅོད་པར་བྱེད་པའི་ཞེ་སྡང་གི་མཚོན་གྱི་རྩེ་རྣོན་པོ་གཞོམ་པར་བགྱིའོ། ། གཞན་ཡང་བདེན་པ་མཐོང་བའི་ལམ་ལ་གཟུད་དོ་སྟེ་འཇུག་པར་བགྱིའོ། ། རང་གི་ཡོན་ཏན་གྱི་ཕུར་མ་ཁྱེར་བའི་ཕྲག་དོག་གི་འཚུབ་མ་སྟེ་རླུང་ཆེན་པོ་ཞི་བར་བགྱིའོ། ། གཞན་ལ་གཏོང་མི་ཕོད་པར་སྲེད་པའི་ཀུན་སློང་གིས་དམ་དུ་བཅིངས་པའི་སེར་སྣའི་མདུད་པ་བཀྲོལ་བར་བགྱིའོ། ། མདོར་ན་རྒྱུ་ལས་དང་ཉོན་མོངས་པ་ཐམས་ཅད་བསལ་བའི་སྒོ་ནས་འབྲས་བུ་སྡུག་བསྔལ་ཐམས་ཅད་ཞི་བར་བགྱིའོ། ། དེ་ལྟར་ཞི་ནས་ལས་ཉོན་གྱི་འཇིགས་པ་མ་མཆིས་པ་དང་། སྡུག་བསྔལ་མེད་པའི་བདེ་བ་ཆེན་པོ་དང་ལྡན་པའི་ཐར་པ་བླ་ན་མེད་པའི་གྲོང་ཁྱེར་དུ་འཇུག་པར་བྱ་ཞིང་གནས་པར་བགྱིའོ། །
བདག་གི་ལྷག་པའི་བསམ་པ་དེ་ལྟ་བུ་དང་ལྡན་པས་ན། སངས་རྒྱས་བཅོམ་ལྡན་འདས་ཁྱེད་རྣམས་ཀྱིས་ཚུལ་དེ་དགོངས་ཤིང་མཁྱེན་པར་མཛད་དེ་བདག་ཅག་སློབ་མ་དང་བཅས་པའི་སེམས་ཅན་ཐམས་ཅད་ལ་ཁྱེད་རྣམས་ཀྱིས་ལས་ཀྱི་དངོས་གྲུབ་ཀྱི་མཆོག་སྟེ། རྒྱས་པའི་ལས་བསྒྲུབ་པ་ལ་ནུས་པ་དང་ལྡན་པའི་བྱིན་རླབས་བསྩལ་ཞིང་གནང་བར་མཛད་དུ་གསོལ་ཞེས་པའི་དོན་ཏེ། འདོན་ཆ་དཀྱུས་ནས་འབྱུང་བ་བཞིན་དཔོན་སློབ་ཐམས་ཅད་ཀྱིས་མགྲིན་གཅིག་ཏུ་བརྗོད་ཅིང་ལག་གི་ནས་རྣམས་རྟེན་ལ་གཏོར། སྣམ་སྦྱར་སོགས་བཞག་ནས་གྲལ་ལ་འདུག་གོ ། འདི་ལ་སེམས་བསྐྱེད་ཉེར་གཉིས་ཀྱི་ཚིག་ཅེས་ཀུན་ལས་འབྱུང་བས་སེམས་བསྐྱེད་ཀྱི་དམ་བཅའི་ཚིག་ཙམ་ཡིན་གྱི། སེམས་བསྐྱེད་འབོག་པའི་ཆོ་ག་ལྟ་བུ་ནི་མ་ཡིན་ལ། ཉེར་གཉིས་བརྗོད་པའི་ཚིག་ཡིན་པ་ནི། གཞུང་འདིར། བདག་གིས་སེམས་ཅན་ཐམས་ཅད་ཀྱི་དབུགས་དབྱུང་ངོ་ཞེས་པ་ནས།
བདེ་བ་ཆེན་པོའི་གྲོང་ཁྱེར་དུ་འཇུག་པར་བགྱིའོ་ཞེས་པའི་བར་ཚིག་རྣམས་བསྔོས་པས་གསལ་ལོ།། །། སྤྱི་དོན་དྲུག་པ་རྟེན་བསྐྱེད་པ་དང་། སྤྱི་དོན་བདུན་པ་ཡེ་ཤེས་པ་སྤྱན་དྲངས་ནས་བགེགས་བསྐྲད་ཅིང་མཆོད་པ་དགུག་གཞུག་བྱ་བ། སྤྱི་དོན་བརྒྱད་པ་རྒྱས་བཏབ་པ་རྣམས་སྟ་གོན་བཞིན་ནོ་ཞེས་གཞུང་འདི་ཉིད་ནས་གསུངས་པ་ལྟར་ཚིག་དོན་རྣམས་ཀྱང་སྟ་གོན་གྱི་སྐབས་སུ་བསྟན་པ་ལྟར་རོ། ། སྤྱི་དོན་དགུ་པ་དབང་བསྐུར་བ་ནི། གཞུང་འདི་ཉིད་ལས། རང་གི་སྙིང་ཁ་ནས་འོད་ཟེར་འཕྲོས་པས་དབང་གི་ལྷ་དེ་བཞིན་གཤེགས་པ་རིགས་ལྔ་ཡབ་ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་པ་ཨོཾ་བཛྲ་ས་མཱ་ཛཿཞེས་པ་ནས།
དེ་ལྟར་ན་དབང་བཞི་བསྐུར་བས་དྲི་མ་ཐམས་ཅད་དག ཆུ་ལྷག་མ་ཡར་ལུད་པ་ལས་རིགས་བདག་གིས་དབུ་བརྒྱན་པ་སྟ་གོན་བཞིན་ནོ། ། ཞེས་པའི་བར་ཏེ། དེ་ཡང་སྤྱིར་དབང་བསྐུར་ལ་རྒྱས་བསྡུས་གསུམ་ལས་འདིར་ནི་འབྲིང་པོ་བསྐུར་བ་སྟེ། ཐོག་མར་སྙིང་ཁའི་འོད་ཟེར་གྱིས་གདན་གསུམ་ཚང་བའི་དབང་ལྷ་སྤྱན་དྲངས་ཏེ་རྟེན་བཞུགས་པའི་ཕྱོགས་དེར་གཞལ་ཡས་ཁང་གྲུ་བཞི་སྒོ་བཞི་པ་རྟ་བབས་དང་བཅས་པའི་ནང་དུ་བཞུགས་པར་བསམ། དཀར་མོ་རི་དྭགས་སོགས་ཀྱིས་མཆོད། ཞེ་སྡང་རྡོ་རྗེ་སོགས་ཀྱིས་བསྟོད། བྱང་ཆུབ་རྡོ་རྗེ་སོགས་ཀྱིས་གསོལ་བ་བཏབ། རང་གི་མདུན་དུ་སྟེགས་ཀྱི་སྟེང་དུ་རྣམ་རྒྱལ་བུམ་པ། དབུ་རྒྱན།
རྡོ་རྗེ་དྲིལ་བུ་ལ་སོགས་པའི་དབང་རྫས་རྣམས་གཞུང་འདི་ནས་འབྱུང་བ་བཞིན་ཡན་ལག་བཞི་རྫོགས་སུ་བསྐྱེད་ནས། ཞུ་བ་ལས་བྱུང་བའི་དབང་རྫས་དེ་དང་དེར་གྱུར་པར་བསམ་ཞིང་། ནམ་མཁར་བཞུགས་པའི་གདན་གསུམ་ཚང་བའི་དཀྱིལ་འཁོར་གྱིས་རྟེན་ལ་དབང་བསྐུར་བསམ་ལ། རིག་པའི་དབང་ལྔ། རྡོ་རྗེ་བརྟུལ་ཞུགས། རྡོ་རྗེ་སློབ་དཔོན་གྱི་དབང་རྣམས་མཎྜལ་དང་། རྟོགས་བསྐྱེད་མེད་པར་གཞན་སློབ་མ་ལ་ཇི་ལྟར་བསྐུར་བ་ལྟར་བྱ་སྟེ། དེའི་ཚེ་བུམ་ཆུ་རྟེན་ལ་དངོས་སུ་གཏོར་བའོ། ། མེ་ལོང་གི་ནང་དུ་རྟེན་གྱི་གཟུགས་བརྙན་ཤར་བ་ལ་ཆུ་དབང་བསྐུར་བ་གང་བདེ་བྱ་བར་བཤད་པ་བཞིན་ད་ལྟ་ཕྱག་ལེན་ལ་བུམ་ཆུ་ཏིང་ལ་སོགས་པའི་སྣོད་དུ་བླུག་མཆོད་གཡོག་པས་རྟེན་གྱི་དྲུང་དུ་འཇོག་པ་མཛད་དོ། ། དེ་བཞིན་དུ་དབུ་རྒྱན་དབུ་ལ་དངོས་སུ་བཅིངས་ཀྱང་རུང་མོད།
ཕྱག་ལེན་འཆིང་པའི་ཚུལ་བྱས་ཏེ་རྟེན་གྱི་དྲུང་དུ་མཆོད་གཡོག་པས་འཇོག རྡོ་རྗེ་དང་དྲིལ་བུ་ཡང་ཕྱག་ཏུ་གཏད་པའི་ཚུལ་བྱ་ཞིང་རྟེན་གྱི་དྲུང་དུ་འཇོག་པ་འདྲ། དེ་ནས་ནམ་མཁའི་དཀྱིལ་འཁོར་གྱི་གཙོ་བོས་བྱང་ཆུབ་ཀྱི་སེམས་རྟེན་གྱི་ལྗགས་ལ་བཞག་པ་དང་། ཡེ་ཤེས་ཀྱི་ཕྱག་རྒྱ་གཏད་པས་ཟུང་འཇུག་གི་ཡེ་ཤེས་སྐྱེས་པར་བསམ་ལ། གསང་དབང་དང་། ཤེས་རབ་ཀྱི་དབང་དང་། དབང་བཞི་པ་རྣམས་ཀྱང་ལམ་དུས་ཀྱི་དབང་འབྲིང་པོའི་སྐབས་ལྟར་བྱ་བ་ཡིན་ནོ། ། དེ་ལྟར་དབང་བསྐུར་ནས་ཆུ་ལྷག་མ་ཡར་ལུད་པ་ལས་རྟེན་ངོ་ཤེས་པ་རྣམས་ལ་རང་གི་རིགས་བདག་དང་། ངོ་མི་ཤེས་པ་རྣམས་ལ་རྡོ་རྗེ་སེམས་དཔས་རྒྱས་བཏབ་ཚུལ་སྟ་གོན་གྱི་སྐབས་བཞིན་ནོ། ། འདིར་ངོར་ཆེན་གྱི་ཟིན་བྲིས་འགའ་ཞིག་ལས།
རིག་པའི་དབང་ལྔའི་སྐབས་སུ་ཡང་ཆུ་དབང་རེ་རེ་བསྐུར་བ་སོགས་བྱས་ཀྱང་། ལུགས་འདི་ལ་དེའི་ཕྱག་ལེན་མེད་མོད། དབང་གི་གོང་དུ་ཡང་བྱུར་བསལ་བའི་ཆོ་ག་བྱེད་སྲོལ་མེད་ཅིང་། སློབ་མ་དབང་བསྐུར་ལ་རིག་པའི་དབང་ལྔའི་དུས་སུ་དབང་རྫས་ལྷར་བསྐྱེད་པ་དང་། སློབ་མ་ཡང་དེ་བཞིན་གཤེགས་པ་རིགས་ལྔ་དེ་དང་དེར་བསྐྱེད་པ་སོགས་ཡོད་ཀྱང་། རྟེན་ལ་དབང་བསྐུར་བའི་དུས་སུ་རྟེན་དེ་དང་པོ་གང་དུ་བསྐྱེད་པ་དེ་ལ་དབང་བསྐུར་བ་མ་གཏོགས། དབང་དེ་དང་དེའི་སྐབས་སུ་ལྷར་བསྒྱུར་བ་དང་། དབང་རྫས་ལྷར་བསྐྱེད་པའི་ཕྱག་ལེན་མེད་མོད། རྟེན་དེ་ཀྱཻ་རྡོ་རྗེ་སོགས་མ་གཏོགས་རབ་ཏུ་བྱུང་བའི་ཆ་བྱད་ཅན་རྣམས་ལ་དབང་གོང་མ་གསུམ་ཡང་བསྐུར་མི་དགོས་སོ་ཞེས་གསུངས་ཤིང་། དེ་བཞིན་དུ་ཁ་ཅིག་ལས།
དེས་ན་འདིའི་ལུགས་ལ་ལམ་དུས་ཀྱི་འབྲིང་པོ་བཞིན་དུ་དབང་བཞི་ཀ་བསྐུར་ལ། འོན་ཀྱང་དབང་རྫས་དང་། སློབ་མའི་བསྐྱེད་ཆོག་དང་། མཎྜལ་གསོལ་བཏབ་སོགས་མི་བྱེད་པས། ཞེས་པ་དང་། གལ་ཏེ་རྣལ་འབྱོར་རྒྱུད་མན་ཆད་ཀྱི་ལྷའམ་བླ་མ་རབ་བྱུང་ལྟ་བུའི་རྟེན་ཡིན་ན་རྡོ་རྗེ་འཆང་གི་ངོ་བོར་བྱེད་ཀྱང་། དེ་ལ་དབང་གོང་མ་གསུམ་མི་བསྐུར་ཞེས་འབྱུང་མོད། དེ་ལ་ཟིན་བྲིས་དང་པོ་དེར་རིག་པའི་དབང་ལྔ་ལ་ཆུ་དབང་རེ་རེ་བཞིན་མི་བསྐུར་གསུངས་པ་དེ་ཆུ་དབང་རྒྱས་པ་གསུང་རྒྱུ་ཡིན་ནམ་བསྡུས་པ་ཡིན། དང་པོ་ལྟར་ན་སློབ་མ་ལ་དབང་བསྐུར་བ་དང་། རང་ཉིད་དབང་ལེན་པ་སོགས་ཀྱི་ཚེ་རིག་པའི་དབང་ཕྱི་མ་རྣམས་ལ་ཆུ་དབང་རྒྱས་པ་མི་བསྐུར་བཞིན་དུ་རབ་གནས་ཀྱི་རྟེན་ལ་དབང་བསྐུར་བའི་དུས་སུ་དེ་ལྟར་དགོས་པའི་དོགས་པ་ཙམ་ཡང་གང་ལ་འབྱུང་།
ཕྱི་མ་ལྟར་ན་རྗེ་བཙུན་ཀུན་དགའ་བཟང་པོའི་གསང་བ་འདུས་པའི་རབ་གནས་བཀྲ་ཤིས་རྒྱ་མཚོར། རིག་པའི་དབང་དྲུག རྡོ་རྗེ་སློབ་དཔོན་གྱི་དབང་ཆེ་ཆུང་གཉིས་དང་བཅས་པ་དཀྱིལ་ཆོག་བཞིན་རྒྱས་པར་བསྐུར་ཞེས་གསུངས་ལ། དཀྱིལ་ཆོག་ཡེ་ཤེས་རྒྱ་མཚོར། རིག་དབང་ལྔ་ལ་ཆུ་དབང་རེ་རེ་བཞིན་བསྐུར་བར་གསུངས་ཤིང་། དེ་དང་འདྲ་བར་རབ་གནས་ཀྱི་དངོས་གཞིའི་སྐབས་འདིར་བྱ་བར་གསུངས་པ་དང་འགལ་ལ། དེར་མ་ཟད་ཀུན་མཁྱེན་ཆེན་པོའི་ཀྱཻ་རྡོར་གྱི་རབ་གནས་དགེ་ལེགས་རྒྱ་མཚོར་ཡང་། རིག་པའི་དབང་ལྔ། རྡོ་རྗེ་བརྟུལ་ཞུགས། རྡོ་རྗེ་སློབ་དཔོན་གྱི་དབང་རྣམས་སློབ་མ་ལ་ཇི་ལྟར་བསྐུར་བ་ལྟར་ཏེ།
ཞེས་གསུངས་པས་རིག་དབང་རེ་རེ་ལ་ཆུ་དབང་རེ་བསྐུར་བ་འདི་ཉིད་འཐད་པ་ཡིན་ནོ། ། དེ་བཞིན་དུ་དབང་རྫས་དང་། རྟེན་རྣམས་རིག་པའི་དབང་ལྔ་པོ་རེ་རེ་ལ་བསྐྱེད་ཆོག་བྱེད་པར་ཡང་། ངོར་ཆེན་དང་ཀུན་མཁྱེན་གྱི་གསུང་དེ་དག་གིས་འགྲུབ་བོ། ། རྟེན་རབ་བྱུང་ཡིན་ན་དབང་གོང་མ་གསུམ་མི་བསྐུར་བར་གསུངས་པ་ལ་ཡང་རྣམ་དཔྱད་མ་བྱུང་སྟེ། རབ་བྱུང་གི་རྟེན་དུ་སོང་བ་ནས་ཕྱག་རྒྱ་གཏད་པ་མི་དགོས་ཤིང་ཕྱག་རྒྱ་གཏད་པ་མི་རུང་ངོ་དགོངས་ན། དངོས་ཀྱི་ཕྱག་རྒྱ་ནི་སློབ་མ་དབང་བསྐུར་གྱི་ཚེ་ཡང་ཕྱག་ལེན་ལ་མི་མཛད་པས། དེ་ནི་གཏོད་དགོས་མི་དགོས་དང་རུང་མི་རུང་གི་དོགས་པ་མེད་ལ། ཡེ་ཤེས་ཀྱི་ཕྱག་རྒྱ་གཏད་པ་རྟེན་རབ་བྱུང་གི་ཆ་བྱད་ཅན་ལ་མི་རུང་ཞིང་མི་དགོས་གསུང་རྒྱུ་ཡིན་ན་ནི། སློབ་མ་ལ་དབང་བསྐུར་གྱི་ཚེ་ཡང་རབ་ཏུ་བྱུང་བ་དག་ལ་དབང་གོང་མ་གསུམ་བསྐུར་མི་དགོས་པར་མཚུངས་པས་ཧ་ཅང་ཐལ་ཞིང་དོན་གསལ་ལས།
རྣལ་འབྱོར་ཆེན་པོའི་ལུགས་ཡིན་ན་དབང་བཞི་ཆར་བསྐུར་བར་བྱའོ་ཞེས་ཀྱང་གསུངས་སོ་ཞེས་པ་དང་། བཀྲ་ཤིས་རྒྱ་མཚོ་དང་། དགེ་ལེགས་རྒྱ་མཚོ་གཉིས་ཆར་དུ། དེ་ནས་ནམ་མཁའི་དཀྱིལ་འཁོར་གྱི་གཙོ་བོས་བྱང་ཆུབ་ཀྱི་རྟེན་གྱི་ལྕེ་ལ་བཞག་པ་དང་། ཡེ་ཤེས་ཀྱི་ཕྱག་རྒྱ་གཏད་པས་ཟུང་འཇུག་གི་ཡེ་ཤེས་སྐྱེས་པར་བསམ་ལ་གསང་དབང་དང་། ཤེས་རབ་ཡེ་ཤེས་ཀྱི་དབང་དང་། དབང་བཞི་པ་རྣམས་དཀྱིལ་ཆོག་བཞིན་དང་། ལམ་དུས་ཀྱི་དབང་འབྲིང་པོ་ལྟར་བསྐུར་བར་གསུངས་པ་དང་འགལ་ལོ། ། གལ་ཏེ་དེ་གསུམ་ཆར་རབ་བྱུང་གི་ཆ་བྱད་ཅན་གྱི་རྟེན་ལ་རབ་གནས་ཀྱི་སྐབས་ཀྱི་དབང་བསྐུར་གྱི་དབང་དུ་མཛད་པ་མིན་གསུངས་ན་ནི། རབ་གནས་ཀྱི་ཚེ་དེ་དག་ལས་གཞན་པའི་རྟེན་རབ་བྱུང་གི་ཆ་བྱད་ཅན་ལ་དབང་བསྐུར་ཚུལ་ལོགས་སུ་གསུངས་དགོས་པ་ལས་དེ་འདྲ་ཡིག་ཆ་དེ་གསུམ་ལས་མི་སྣང་བའི་ཕྱིར་རོ། །
དེས་ན་ཟིན་བྲིས་གཉིས་པོ་དེར་དེ་ལྟར་བཤད་པ་ནི་ཅུང་ཟད་གསུང་རྒྱུན་མ་ཟིན་ནམ་སྙམས་ཤིང་། སྔགས་འཆང་ཆོས་ཀྱི་རྒྱལ་པོའི་རབ་གནས་དངོས་གྲུབ་འབྱུང་བ་འདིར་ཀྱཻ་རྡོར་ལ་བརྟེན་པའི་ཚེ་དབང་གོང་མ་གསུམ་ཡང་ལམ་དུས་ཀྱི་དབང་འབྲིང་པོའི་སྐབས་ལྟར་བསྐུར་བར་མཛད་པ་འདི་ནི་རྗེ་བཙུན་ཆེན་པོའི་དོན་གསལ་དང་། ངོར་ཆེན་གྱི་བཀྲ་ཤིས་རྒྱ་མཚོ་དང་། ཀུན་མཁྱེན་གྱི་དགེ་ལེགས་རྒྱ་མཚོ་གསུམ་ཆར་གྱི་དགོངས་པ་འཁྲུལ་པ་མེད་པ་ཡིན་ལ། གཞུང་འདི་ནས་འབྱུང་བའི་དབང་བསྐུར་གྱི་ཚིག་དོན་ཞིབ་པར་ནི་བདེ་ཆེན་རྒྱ་མཚོ་སོགས་སུ་བལྟའོ།། །། སྤྱི་དོན་བཅུ་པ་མཆོད་བསྟོད་བྱ་བའི་ཚུལ་བཤད་པ་ནི། གཞུང་འདི་ཉིད་ལས། མཆོད་པའི་མར་མེ་མ་སྦར་བ་རྣམས་སྦར། ཞལ་ཟས་དང་མར་མེ་གསར་པ་ཡོད་ནའང་ཕུལ་ཞིང་། ཞེས་པ་ནས།
ཞེས་རྒྱལ་བ་གཉིས་པ་ཀུན་དགའ་བཟང་པོས་གསུངས་ཞེས་པའི་བར་ཏེ། མཆོད་བསྟོད་ཇི་ལྟར་བྱ་བའི་ཆོ་ག་དང་། ཆོ་གའི་ཚིག་དོན་རྣམས་གོང་སྟ་གོན་གྱི་སྐབས་བཤད་པ་ལྟར་རོ། ། སྐབས་འདིར་མཆོད་པ་ལ་ཁ་ཅིག འཕགས་པ་རིན་པོ་ཆེའི་རབ་གནས་ཉིན་གང་མར་སྤྱན་དབྱེ་མ་བྱས་པར་མཆོད་པ་མི་འབུལ་བར་བཤད་པ་དང་། སྤྱན་དབྱེ་མ་བྱས་པར་མཆོད་པ་དང་བསྟོད་པའི་ཡུལ་དུ་མི་འོས་པས་ན། ཐོག་མར་སྤྱན་དབྱེ་བྱས། དེ་ནས་མཆོད་བསྟོད་བྱ་བ་ཡིན་ཞིང་། སྡོམ་ཚིག་ཀྱང་། དབང་བསྐུར་སྤྱན་དབྱེ་མཆོད་བསྟོད་བྱ། །
ཞེས་བསྒྱུར་དགོས་ཟེར་བ་ལ། གཞན་དག་འཕགས་པ་རིན་པོ་ཆེས་མཛད་པའི་རབ་གནས་ཉིན་གང་མ་དེ་ནི་དོན་གསལ་གྱི་རབ་གནས་བསྡུས་པ་དེ་གཞིར་བཞག་ཡིན་པས། བསྡུས་པའི་ཚེ་དབང་བསྐུར་དང་སྤྱན་དབྱེ་བའི་བར་དུ་མཆོད་བསྟོད་མི་དགོས་ཤིང་། དོན་གསལ་དུ་ཡང་མ་བཤད་གསུངས་པ་བྱུང་ཡང་། དོན་གསལ་གྱི་རབ་གནས་བསྡུས་པའི་སྐབས་སུ། དབང་བསྐུར་གྱི་རྗེས་སུ་མཆོད་བསྟོད་བྱེད་པ་གསུངས་ཤིང་། སྤྱན་དབྱེ་བྱ་བའི་གསལ་ཁ་མ་བྱུང་ཡང་སྤྱན་དབྱེ་བྱ་དགོས་པ་གཞིར་བཅས་ལ། མཆོད་བསྟོད་བྱ་བ་ནི་དངོས་སུ་བསྟན་ཏེ། དེ་ཉིད་ལས། དབང་བསྐུར་ཞིང་རིགས་ཀྱི་བདག་པོའི་རྒྱས་གདབ་པ་སྔར་བཞིན་བྱ།
མཆོད་པ་ཅི་འབྱོར་པ་དང་། བསྟོད་པ་གང་ཡང་རུང་བས་བསྟོད་ཅེས་གསུངས་པས་སོ། ། དེས་ན་རྗེ་རྡོ་རྗེ་འཆང་ཀུན་དགའ་བཟང་པོའི་གསང་འདུས་ཀྱི་རབ་གནས་བཀྲ་ཤིས་རྒྱ་མཚོར་གསུངས། དེ་ཉིད་གཞུང་འདིར་འདྲེན་པར་མཛད་པའི་དོན་བཞིན་རབ་གནས་ཀྱི་མཆོད་བསྟོད་ཀྱི་ཡུལ་དུ་འོས་པ་ལ་སྤྱན་དབྱེ་ངེས་པར་སྔོན་དུ་འགྲོ་དགོས་ན་སྟ་གོན་གྱི་སྐབས་སུ་སྤྱན་དབྱེ་མི་བྱེད་པ་ནི་ཀུན་མཐུན་ཞིང་ཚད་ལྡན་གྱི་གཞུང་ལས་ཀྱང་མ་བཤད། མཆོད་བསྟོད་བྱེད་པ་ནི་ཚད་ལྡན་གྱི་བཤད་པས་སྟ་གོན་གྱི་སྐབས་སུ་མཆོད་བསྟོད་བྱས་པ་ལ་དགོས་པ་མེད་པར་འགྱུར་རོ།། །། སྤྱི་དོན་བཅུ་གཅིག་པ་སྤྱན་དབྱེ་བྱ་བའི་ཚུལ་བཤད་པ་ནི། གཞུང་འདི་ཉིད་ལས། གསེར་དྲུག་རྣམ་ལས་མི་ཆུང་བའི་ཐུར་མས། དངུལ་གྱི་ཀོང་བུར་བཞག་པའི་མར་དང་། སྦྲང་རྩི་བླངས་པའམ།
དཀྱིལ་འཁོར་གྱི་རྡུལ་ཚོན་ཕྲ་མོ་ཞིག་བླངས་ལ་ཞེས་པ་ནས། ཅེས་པ་ལན་གསུམ་བརྗོད་ཅེས་པའི་བར་ཏེ། དེ་ཡང་གསེར་དངུལ་གྱི་སྣོད་དུ་སྦྲང་རྩི་དང་། མར་དང་། མིག་སྨན་ཨརྗ་ན་དང་སྦྱར་བ་གསེར་གྱི་ཐུར་མས་བླངས་པའམ། མ་འབྱོར་ན་སངས་རྒྱས་སྤྱན་གྱི་དམ་ཚིག་ཕྱག་རྒྱས་རྡོ་རྗེ་བཟུང་ནས། རྡོ་རྗེའི་རྩེས་རྡུལ་ཚོན་ཕྲ་མོ་ཞིག་བླངས་ནས་རྟེན་གྱི་སྤྱན་ལ་བྱུག་པར་གསུངས་ཀྱང་། ཕྱག་ལེན་དེ་ལྟར་དུ་བསམ་ཞིང་མོས་ནས་གསེར་གྱི་ཐུར་མའམ་ཐལ་མོ་སྦྱར་བའི་བར་དུ་རྡོ་རྗེ་བཟུང་ནས། ཀུན་མཁྱེན་ཡེ་ཤེས་སྤྱན་ལྡན་སྐྱོན་བྲལ་ཡང་། ། ཞེས་སོགས་བརྗོད་ཅིང་རྟེན་སོ་སོའི་སྤྱན་གྱི་ཐད་ཁར་བྱུག་པའི་ཚུལ་བྱ་བ་ཡིན་ལ།
ཚིགས་བཅད་འདིའི་དོན་ཡང་། ཀུན་མཁྱེན་རྫོགས་པའི་སངས་རྒྱས་རྣམས་ནི་ཡེ་ཤེས་ཀྱི་སྤྱན་དང་ལྡན་པས་སྒྲིབ་བྱེད་ཀྱི་སྐྱོན་ཀུན་དང་བྲལ་བ་ཡིན་ཡང་། བདག་ཅག་རྣམས་གུས་པ་ཆེན་པོའི་དབང་གིས་འཕགས་པ་སངས་རྒྱས་བཅོམ་ལྡན་འདས་ཀྱི་སྐུ་གཟུགས་ཀྱི་སྤྱན་དབྱེ་བར་བགྱིས་པ་འདི་ལ་བརྟེན་ནས། ནམ་མཁའི་མཐར་ཐུག་གྱུར་པ་ཇི་ཙམ་པ། ། སེམས་ཅན་མ་ལུས་མཐའ་ཡང་དེ་བཞིན་ཏེ། ། ཞེས་གསུངས་པ་ལྟར་ནམ་མཁའ་ལ་མཐའ་མེད་པ་ལྟར་སེམས་ཅན་གྱི་གྲངས་ལ་ཡང་མཐའ་དང་ཚད་མེད་པས་ན་ནམ་མཁའི་མཐར་ཐུག་པ་དང་མཉམ་པར་གྱུར་པའི་སེམས་ཅན་རྣམས་ཀྱིས་རྫོགས་པའི་སངས་རྒྱས་ཀྱི་ཡེ་ཤེས་ཀྱི་སྤྱན་ནི་ཐོབ་པར་ཤོག་ཅེས་པའི་དོན་ཏེ། སྔགས་དོན་ནི། ཨོཾ་འདྲ། ཙཀྵུ་ཙཀྵུ་ནི་མིག་མིག་ཅེས་པ་དང་། ས་མནྟ་ནི་དག་པ།
ཙཀྵུ་བི་ཤྭ་དྷ་ནི་རྣམ་པར་སྦྱངས་པའི་མིག་ཅེས་པ་དང་། སྭཱཧཱ་ནི་གཞི་ཚུགས་ཞེས་པའོ། ། དེ་ཡང་དཔེར་ན་འཇིག་རྟེན་ན་སྐྱེས་བུ་མིག་ལོང་བ་རྣམས་ཀྱིས་གཟུགས་མི་མཐོང་ཞིང་། གྲོང་ཁྱེར་ལ་སོགས་པར་རང་སྟོབས་ཀྱིས་འཇུག་མི་ནུས་པ་དེ་མིག་དབྱེ་མཁན་གྱིས་ཕྱེ་བ་ན་ཕྱིས་གཟུགས་མཐོང་ཞིང་། གྲོང་ཁྱེར་ལ་སོགས་པར་རང་སྟོབས་ཀྱིས་འཇུག་ནུས་པ་ལྟར། སྐུ་གཟུགས་ཀྱི་རྟེན་འདི་དག་ཀྱང་སྦྱིན་པའི་བདག་པོ་ལ་སོགས་པ་ལ་བཀྲ་ཤིས་དང་ཞི་བ་དང་དགེ་ལེགས་སུ་བྱེད་པ་སོགས་སེམས་ཅན་གྱི་དོན་ལ་འཇུག་པའི་མཐུ་དང་ནུས་པ་ཕུན་སུམ་ཚོགས་པ་དང་ལྡན་པར་གྱུར་ཅིག་ཅེས་པ་སྟེ། དེ་ལྟ་བུའི་དོན་ཅན་གྱི་ཚིགས་བཅད་རྣམས་ལན་གསུམ་བརྗོད་པ་ནི་སྤྱན་དབྱེ་བའི་ཚུལ་ལོ། ། གྲུབ་ན་འདི་དག་རྟེན་གྱི་སྤྱན་རེ་རེ་ལ་གསུམ་མམ། གཉིས་ལ་སོགས་པ་བྱ་བར་བཤད་ཅིང་། ལེགས་པ་ཡང་ཡིན་ཏེ།
འདི་རབ་གནས་ཀྱི་དངོས་གཞིའི་གཙོ་བོ་གཅིག་ཡིན་པས་སོ། ། དེ་ལྟར་ཡང་སློབ་དཔོན་རབ་འབྱོར་བསྐྱངས་ཀྱིས་མཛད་པའི་རབ་གནས་ཀྱི་ཆོ་ག་ལ་སྤྱན་དབྱེ་བའི་ཆོ་ག་ཞེས་མཚན་འདོགས་པའི་དགོངས་བཞེད་སྤྱན་དབྱེ་རབ་གནས་ཀྱི་གཙོ་བོ་གཅིག་ཡིན་པའི་རྒྱུ་མཚན་ལ་དགོངས་པས་ཀྱང་གསལ་བར་གྲུབ་པ་ཡིན་ནོ།། །། སྤྱི་དོན་བཅུ་གཉིས་པ་གསོལ་བ་འདེབས་པའི་ཚུལ་བཤད་པ་ནི། གཞུང་འདི་ཉིད་ལས། ཆུ་གཉིས་སྔོན་འགྲོའི་ཉེར་སྤྱོད་ལྔ་གོང་བཞིན་གྱི་སྔགས་མཆོད། དེ་ཉིད་ལྔ་པས་བསྟོད་དོ། ། ཞེས་པ་ནས། ཡི་དམ། སངས་རྒྱས། ཆོས་སྲུང་གི་སྐུ་སོགས་སོ་སོའི་མངོན་རྟོགས་བཞིན་བསྐྱེད་པ་རྣམས་ནི་ཞལ་བསྒྱུར་མི་དགོས་སོ་ཞེས་པའི་བར་ཏེ།
འདི་ལ་གསོལ་བ་གདབ་པ་དང་། ཞལ་བསྒྱུར་བ་གཉིས་ལས། དང་པོ་ནི། གསོལ་གདབ་ཀྱི་སྔོན་དུ་ཨོཾ་སརྦ་ཏ་ཐཱ་ག་ཏ་སོགས་སྔོན་འགྲོའི་ཉེར་སྤྱོད་ལྔ་སྔགས་ཙམ་གྱི་མཆོད་པ་དང་། བསྟོད་པ་དེ་ཉིད་ལྔ་པའམ། ཕྱག་ལེན་ལ་སྣང་སྟོང་མ་དང་། འགྲོ་བ་རྒྱུད་ལྔ་མ་གཉིས་མཛད་ཅིང་། དེ་ནས་དཔོན་སློབ་ཐམས་ཅད་བཞེངས་ཏེ། མགྲིན་གཅིག་ཏུ་ཡེ་དྷརྨ་ལན་གསུམ་བརྗོད་པའི་བྱིན་གྱིས་བརླབས་པའི་མེ་ཏོག་བཟུང་སྟེ། ཕྱོགས་བཅུ་ན་བཞུགས་པའི་ཞེས་སོགས་བརྟན་པར་བཞུགས་པར་གསོལ་བ་འདེབས་པ་ཡིན་ཏེ།
དེ་ཡང་གང་ལ་གསོལ་བ་འདེབས་པའི་ཡུལ་ནི། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཅེས་པས་བསྟན། བདག་ལ་དགོངས་སུ་གསོལ་ཞེས་པ་ནི་ཐུགས་གཏོད་པར་ཞུ་བ་ཡིན་ལ། གསོལ་འདེབས་དངོས་ལ་སྤྱིར་རྒྱལ་བ་རྣམས་སེམས་ཅན་གྱི་དོན་ལ་མྱ་ངན་ལས་མི་འདའ་བར་བཞུགས་པར་གསོལ་བ་འདེབས་པ་ནི། ཇི་སྲིད་ཅེས་སོགས་དང་། བྱེ་བྲག་ཏུ་རབ་གནས་བྱས་པའི་རྟེན་རྣམས་ལ་སྤྱན་དྲངས་ནས་བསྟིམས་པའི་ཡེ་ཤེས་པ་རྣམས་དུས་ཀྱི་ཁྱད་པར་རྟེན་ལ་འབྱུང་བ་བཞིའི་གནོད་པས་མ་ཞིག་གི་བར་བརྟན་པར་བཞུགས་པར་གསོལ་བ་འདེབས་པ་ནི་བྱེ་བྲག་ཏུ་ཞེས་སོགས་ཀྱིས་བསྟན། དེ་ལྟར་གཙོ་བོར་རྟེན་ལ་བརྟན་པར་བཞུགས་པར་གསོལ་བ་བཏབ་ནས། ཞར་བྱུང་རང་གཞན་ལ་གནས་སྐབས་དང་མཐར་ཐུག་གི་དངོས་གྲུབ་སྩོལ་བར་གསོལ་བ་འདེབས་པ་ནི། བརྟན་པར་བཞུགས་ནས་ཞེས་སོགས་ཀྱིས་བསྟན་ཏོ། ། དེ་ལྟ་བུའི་གསོལ་འདེབས་ཀྱི་ཚིག་བརྗོད་པའི་རྗེས་སུ་རོལ་མོ་དང་བཅས་རྟེན་ལ་མེ་ཏོག་འཐོར་བ་སྟེ།
དེ་ལྟར་འཐོར་བར་བྱ་རྒྱུའི་མེ་ཏོག་ནི་བཀའ་གདམས་པའི་བླ་མ་བརྒྱུད་པ་རྣམས་ཀྱིས་ཕྱག་ལེན་ལ་ཚུལ་བཞིན་དུ་བསྒྲུབ་པར་མཛད་དེ། བསྒྲུབ་ཚུལ་ནི། གྲུབ་ན་སྟ་གོན་དང་། མ་གྲུབ་ན་དངོས་གཞིའི་ནུབ་མོ་ནས་དགེ་སློང་གཙང་མ་འགའ་བསགས། རས་ལ་སོགས་པའི་སྟེང་དུ་རྟེན་ལ་འཐོར་རྒྱུའི་ནས་དཀར་མོའི་ཕུང་པོ་སྤུངས་པའི་སྟེང་དུ་བུམ་པ་མགུལ་བཅིངས་དང་བཅས་པ། ཆུས་སུམ་གཉིས་གང་བ། བུམ་རྫས་ཉེར་ལྔ་པ་བླུགས་པ་ཀུ་ཤས་ཁ་བརྒྱན་པ། དེའི་སྟེང་དུ་མེ་ལོང་ལ་གྷི་ཝང་ངམ། གུར་གུམ་གྱིས་ཡེ་དྷརྨ་བྲིས་ལ། ཁ་རྒྱན་ལ་བསྟན་ནས་ཡིག་མགོ་སྟེང་དུ་བསྟན་པ་བཤམ།
དེ་ནས་དགེ་སློང་རྣམས་ཀྱིས་ནས་ཕུང་གི་མཐའ་བསྐོར་ཏེ། རྒྱུད་སྡེ་བཞི་པོ་གང་ལ་བརྟེན་ནས་བྱེད་པའི་ཀྱཻ་རྡོ་རྗེ་ལྟ་བུ་ཡིན་ན། དེའི་བདག་བསྐྱེད་བཟླས་པ་དཀྱིལ་འཁོར་བསྡུས་པའི་བར་སྔོན་དུ་སོང་ནས། དེ་ནས་བུམ་པ་ལ་ཨ་མྲྀ་ཏས་བསང་། སྭ་བྷཱ་ཝས་སྦྱང་། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བྷྲུཾ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ། ཞབས་ཞུམ་པ། ལྟོ་བ་ལྡིར་བ། མགྲིན་པ་ཕྲ་བ།
ཁ་གཡེལ་བ། མཆུ་འཕྱང་བ། ལྷའི་གོས་ཀྱིས་མགུལ་པ་བཅིངས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའོ། ། དམིགས་པ་མེ་ལོང་ལ་བྲིས་པའི་ཡིག་འབྲུ་རྣམས་གསེར་གྱི་ཡི་གེ་འོད་འབར་བ་དང་བཅས་པར་བསྒོམ། དེ་ལས་འོད་ཟེར་འཕྲོས་པས། སངས་རྒྱས་བྱང་སེམས་ཐམས་ཅད་ཀྱི་ཐུགས་ཁ་ནས་རྟེན་བྱིན་རླབས་ཅན་དུ་བྱེད་པའི་ནུས་པ་ཅན་གྱི་ཡེ་ཤེས་ཀྱི་བདུད་རྩི་དཔག་མེད་སྤྱན་དྲངས་ཡིག་འབྲུ་རྣམས་ལ་ཐིམ་པས་ཡིག་འབྲུ་རྣམས་ལས་ཀྱང་དེ་འདྲ་བའི་བདུད་རྩི་བབས་ནས་བུམ་པའི་ནང་གང་བར་བསམ་ཞིང་། ཡེ་དྷརྨ་མང་དུ་བཟླས། དེ་ནས་ཀྱང་རྟེན་ལ་འཐོར་མ་རན་གྱི་བར་དུ་ཐུན་བྱས་ཏེ་བར་མ་ཆད་པར་བཟླས་སོ། །
མཇུག་སྔར་བཞིན་ཡིག་འབྲུ་རྣམས་ལས་འོད་ཟེར་འཕྲོས། བདུད་རྩི་སྤྱན་དྲངས་ཡིག་འབྲུ་རྣམས་ལ་ཐིམ་པས། ཡིག་འབྲུ་རྣམས་ཀྱང་རྟེན་བྱིན་རླབས་ཅན་དུ་བྱེད་པའི་ནུས་པ་ཅན་གྱི་བདུད་རྩིར་གྱུར་ནས་བུམ་ནང་གི་བདུད་རྩི་ལ་ཐིམ། དེ་ཡང་མེ་ཏོག་གི་ཕུང་པོ་ལ་ཐིམ་པས་ནས་འབྲུ་རེ་རེ་བཞིན་ཡེ་དྷརྨཱའི་ཡིག་འབྲུ་གསེར་འོད་འབར་བར་བསམ་ཞིང་། ནས་ལ་བུམ་ཆུ་ཅུང་ཟད་བསྲེས་པ་དེ་ཉིད་རྟེན་ལ་འཐོར་བ་ཡིན་ལ། དེ་ལྟར་མ་གྲུབ་ན་ཡེ་དྷརྨཱ་ཚར་ཁ་ཡར་འདོན་ཅིང་། ནས་འབྲུ་རེ་རེ་ཡེ་དྷརྨཱའི་ཡིག་འབྲུ་རེ་རེར་གྱུར་པར་བསམ་ནས་རྟེན་ལ་འཐོར་ཞིང་། སུ་པྲ་ཏིཥྛ་སོགས་ཀྱི་སྔགས་བརྗོད་པ་དང་བཅས་ལན་གསུམ་བྱ་བ་ནི་གསོལ་འདེབས་དངོས་སོ། ། རྟེན་འབྲེལ་སྙིང་པོའི་སྔགས་དོན་གོང་བཞིན་དང་། སུ་པྲའི་སྔགས་དོན་ནི་ཤིན་ཏུ་རབ་གནས་རྡོ་རྗེ་ཞེས་པའོ། །
དེ་ནས་བླ་མའི་སྐུ་བརྙན་སོགས་སྔར་རྟེན་བསྐྱེད་ཀྱི་སྐབས་སུ་རྡོ་རྗེ་འཆང་ཀྱཻ་རྡོ་རྗེར་བསྐྱེད་པ་རྣམས་འོད་དུ་ཞུ་ནས་བླ་མའི་སྐུའི་རྣམ་པར་བསྒྱུར་བ་སོགས་རྟེན་རྣམས་རིགས་ལྔ་སོགས་དེ་དང་དེར་བསྐྱེད་པ་རྣམས་སངས་རྒྱས་བྱང་སེམས་སོགས་ཀྱི་རྟེན་དེ་དང་དེའི་རྣམ་པར་གྱུར་པར་བསམ་པ་སོགས་ཞལ་བསྒྱུར་བ་སྟེ་ཕལ་ཆེར་གཞུང་འདི་ཉིད་ཀྱི་དཀྱུས་ནས་འབྱུང་བ་ལྟར་བྱ་ཞིང་བསྒོམ་པ་ཡིན་པས་གོ་སླའོ། ། ཞལ་བསྒྱུར་མི་དགོས་པའི་རིགས་ཀྱང་དཀྱུས་ནས་འབྱུང་བ་ལྟར་ཡི་དམ་སངས་རྒྱས་ཆོས་སྲུང་རྣམས་རང་རང་གི་མངོན་རྟོགས་བཞིན་བསྐྱེད་པ་དག་ལ་ཞལ་བསྒྱུར་མི་དགོས་ཤིང་མཆོད་རྟེན་རྣམས་ལ་ཡང་དེ་དང་འདྲ་ལ། གཞན་ཞལ་བསྒྱུར་དགོས་པའི་བྲིས་འབུར་གྱི་རིགས་དཀྱུས་ན་མི་གསལ་བ་རྣམས་གོང་གི་རྟེན་བསྐྱེད་དང་བསྟུན་པའི་རིགས་འགྲེ་ཤེས་དགོས་པ་ཡིན་ནོ། ། གསོལ་འདེབས་དང་ཞལ་བསྒྱུར་གཉིས་ཀྱི་གོ་རིམ་ལ། རྗེ་རྡོ་རྗེ་འཆང་ཀུན་དགའ་བཟང་པོའི་གསང་བ་འདུས་པའི་རབ་གནས་བཀྲ་ཤིས་རྒྱ་མཚོར། ཐོག་མར་ཞལ་བསྒྱུར་དང་། དེ་ནས་གསོལ་འདེབས་འབྱུང་ཞིང་། དེ་བཞིན་དུ་ངོར་པའི་ཕྱག་ལེན་ཕྱི་མ་ཐམས་ཅད་ལ་ད་ལྟའི་བར་དུ་ཡང་གོ་རིམ་དེ་ཉིད་ཡོད་སྣང་ཡང་། སྔགས་འཆང་ཆོས་ཀྱི་རྒྱལ་པོའི་དངོས་གྲུབ་འབྱུང་བ་འདིར་ཐོག་མར་གསོལ་འདེབས་དང་། དེ་ནས་ཞལ་བསྒྱུར་མཛད་པ་འདི་ནི་རྗེ་བཙུན་ཆེན་པོའི་དོན་གསལ་གྱི་དགོངས་པ་ཕྱིན་ཅི་མ་ལོག་པ་ཡིན་ཏེ།
དོན་གསལ་ལས། བཅུ་གཉིས་པ་བརྟན་པར་བཞུགས་སུ་གསོལ་བ་ནི། འདི་སྐད་བརྗོད་པར་བྱ་སྟེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཅེས་པ་ནས་བརྟན་པར་བཞུགས་སུ་གསོལ་བར་བསམ་ལ། ཞེས་པའི་བར་གྱི་གསོལ་འདེབས་མཛད་པའི་རྗེས་སུ། རྟེན་དེ་དག་མཆོད་རྟེན་དང་། སྐུ་གཟུགས་དང་། གླེགས་བམ་དང་། ཕྱག་མཚན་དང་། ལྷ་ཁང་ལ་སོགས་པ་ཉིད་དུ་གྱུར་པར་བསམ་མོ། །
ཞེས་ཞལ་བསྒྱུར་བའི་ཚུལ་གསུངས་ཤིང་། དེ་བཞིན་དུ་ཀུན་མཁྱེན་ཆེན་པོའི་དགེ་ལེགས་རྒྱ་མཚོར། སྔོན་དུ་ངོར་པའི་ཕྱག་ལེན་དཀྱུས་བཞིན་འདྲི་བར་མཛད་ནས་འདི་ནི་ཕྱག་ལེན་ལྟར་བྲིས་པ་ཡིན་ལ། རབ་གནས་དོན་གསལ་གྱི་དཔེ་ཀུན་ལས། ཐོག་མར་བརྟན་བཞུགས་བྱས་ནས། དེ་ནས་ཞལ་བསྒྱུར་བ་འབྱུང་སྟེ། བརྟན་བཞུགས་འདི་རབ་གནས་ཀྱི་དངོས་གཞི་ཡིན་པས་འདི་མ་ཚར་བར་དུ་བསྒྱུར་དུ་མི་རུང་བ་ལ་དགོངས་སམ་སྙམ་མོ། ། དེས་ན་བརྟན་བཞུགས་ཀྱི་དམ་ཚིག་པ་བསྐྱེད་པ་ལ་ཡེ་ཤེས་པ་སྤྱན་དྲངས་པ་བརྟན་པར་བྱས་ནས་མངའ་དབུལ་གྱི་གོང་དུ་རང་རང་གི་རྣམ་པར་བསྒྱུར་བ་འདི་དགོངས་པ་ཡིན་པ་འདྲའོ་ཞེས་གསུངས་པས་སོ།། །། སྤྱི་དོན་བཅུ་གསུམ་པ་མངའ་དབུལ་རྒྱས་པར་བྱ་བའི་ཚུལ་ལ། དེ་ཡང་མཆོད་བསྟོད་བྱེ་བྲག་དང་།
སྦྱིན་སྲེག་སྔགས་ཏེ་ཞེས་གསུངས་པ་ལྟར། མཆོད་པའི་མངའ་དབུལ། བསྟོད་པའི་མངའ་དབུལ། བྱེ་བྲག་གི་མངའ་དབུལ། སྦྱིན་སྲེག་གི་མངའ་འབུལ། སྔགས་ཀྱི་མངའ་དབུལ་དང་ལྔ་ལས། དང་པོ་ནི། གཞུང་འདི་ཉིད་ལས། རྟེན་གསར་པའི་མདུན་དུ་མར་མེ། ཞལ་ཟས་ལ་སོགས་པའི་མཆོད་པ་ཅི་འབྱོར་པ་དང་།
མཆོད་པ་རྙིང་པ་རྣམས་ཁ་གསོས་ལ། ཨ་མྲྀ་ཏས་བསང་ཞེས་པ་ནས། དེ་རྣམས་ཕྱག་རྒྱ་དང་བཅས་པས་དབུལ་ཞེས་པའི་བར་ཏེ། ཐོག་མར་མཆོད་པ་བྱིན་གྱིས་བརླབས་པའི་ཚུལ་ནི་གོང་གནས་ཡོ་བྱིན་གྱིས་རླབས་པའི་སྐབས་ལྟར་གྱི་དོན་བསམ་ཞིང་། ངག་འདོན་ནི་དཀྱུས་ནས་འབྱུང་བ་ལྟར་རོ། ། དེ་ནས་མཆོད་པ་དངོས་ལ། ཉེར་སྤྱོད་རོལ་མོ་སོགས་ཀྱི་མཆོད་པ། རྒྱལ་སྲིད་སྣ་བདུན་གྱི་མཆོད་པ། འདོད་ཡོན་ལྔའི་མཆོད་པ་དང་གསུམ་ལས། དང་པོ་ནི།
སྟོང་གསུམ་འདིའམ་ཞེས་སོགས་ཏེ། དོན་ཡང་སྟོང་གསུམ་གྱི་སྟོང་ཆེན་པོའི་འཇིག་རྟེན་ཁམས་འདིའམ། འདི་ཉིད་ལས་གཞན་པའི་ཞིང་ཁམས་དག་ན། རང་གི་ངོ་བོ་མི་སོགས་འགྲོ་བ་གཞན་གྱི་ལོངས་སྤྱོད་ཀྱི་དངོས་པོའམ་རྫས་ལས་ཆེས་ཁྱད་པར་དུ་འཕགས་པ་ལྷའི་རྫས་སམ་དངོས་པོར་གྱུར་པ་མཆོད་ཡོན་ནམ་མཆོད་པའི་ཆབ་ཇི་སྙེད་དེ་མང་དུ་ཡོད་པ་རྣམས་དང་། གཞན་ཡང་དངོས་སུ་འབྱོར་པ་དང་ཡིད་ཀྱིས་མང་དུ་སྤྲུལ་ཏེ་མཆོད་ཡོན་གྱི་རིགས་མ་ལུས་པ་ཀུན། ཡུལ་ཁྱད་པར་ཅན་རྩ་བརྒྱུད་ཀྱི་བླ་མ། ཕྱོགས་བཅུའི་རྒྱལ་བ་རྫོགས་པའི་སངས་རྒྱས་སྲས་བྱང་ཆུབ་སེམས་དཔའ་ལ་སོགས་པའི་འཁོར་ཚོགས་དུ་མ་དང་བཅས་པ་རྣམས་ལ་གུས་པ་ཆེན་པོའི་སྒོ་ནས་འབུལ་བས་ན། ཁྱེད་རྣམས་ཀྱི་ཐུགས་རྗེ་ཆེན་པོས་བདག་སོགས་འགྲོ་བ་རྣམས་ཚོགས་གཉིས་རྫོགས་པའི་དོན་གྱི་ཕྱིར་དགེས་པ་ཆེན་པོས་བཞེས་ལ་བདག་གིར་མཛད་དུ་གསོལ་ཞེས་པའི་དོན་དང་ལྡན་པའི་ཚིགས་བཅད་བརྗོད་ཅིང་། པད་ཀོར་སྔོན་དུ་འགྲོ་བའི་མཆོད་ཡོན་གྱི་ཕྱག་རྒྱ་དང་བཅས་པས། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏིཙྪ་པུ་ཛ་མེ་གྷ་ས་མུ་ཌ་སྥ་ར་ཎ་ས་མ་ཡ་ཤྲཱི་ཡེ་ཧཱུྃ།
ཞེས་པའི་སྔགས་ཀྱི་མཆོད་ཡོན་འབུལ་བར་བྱ་ཞིང་། སྔགས་དོན། ཨོཾ་ནི་གཞན་དང་འདྲ། སརྦ་ཏ་ཐཱ་ག་ཏ་ནི་དེ་བཞིན་གཤེགས་པ་ཐམས་ཅད། ཨརྒྷཾ་ནི་མཆོད་ཡོན། པྲ་ཏིཙྪ་ནི་སོ་སོ་བཞེས། པུ་ཛ་ནི་མཆོད་པ། ས་མུ་ཌ་ནི་རྒྱ་མཚོ། སྥ་ར་ཎ་ནི་འཕྲོ་བ། ས་མ་ཡེ་ནི་དམ་ཚིག་ཅེས་པའོ། །
དེ་བཞིན་མེ་ཏོག་སོགས་འོག་མ་ཀུན་ལ་དེ་ལྟར་དུ་སྦྱར་ལ་རོལ་མོའི་བར་དུ་འབུལ་བ་སྟེ་ཚིག་དོན་རྣམས་ནི་རིགས་འགྲེའོ། ། གཉིས་པ་རྒྱལ་སྲིད་སྣ་བདུན་གྱི་མཆོད་པ་ནི། ཐོག་མར་ཨོཾ་ལས་རིན་པོ་ཆེ་སྣ་བདུན་ཡིད་ཀྱིས་སྤྲུལ་ཏེ། དེ་ཡང་ཨོཾ་ནི་གཞན་དང་འདྲ། སརྦ་བིད་ནི་ཐམས་ཅད་རིག་པ། པུ་ར་པུ་ར་ནི་མདུན་དུ་མདུན་དུ། སུ་ར་སུ་ར་ནི་མཛེས་ཤིང་མཛེས་པ། ཨ་ཝརྟ་ཡ་ཨ་ཝརྟ་ཡ་ནི་འཕེལ་བ་འཕེལ་བ་ཞེས་པ་སྟེ། དེ་ལྟ་བུའི་དོན་དང་ལྡན་པའི་སྔགས་བརྗོད། དེ་ནས།
བདེ་བར་གཤེགས་པ་ཐམས་ཅད་ལ། ། ཞེས་སོགས་ཀྱིས་འབུལ་བ་སྟེ་ཚིགས་བཅད་ཀྱི་དོན་ཡང་། ལམ་བདེ་བ་ནས་འབྲས་བུ་བདེ་བར་གཤེགས་པའི་སངས་རྒྱས་ཐམས་ཅད་ལ་ཡིད་ཀྱིས་སྤྲུལ་པའམ། དངོས་སུ་བཤམས་པའི་འཁོར་ལོ་རིན་པོ་ཆེ་འདི་ཉིད་ལེགས་པར་འབུལ་བས་ན། དགེས་པ་ཆེན་པོས་བདག་གིར་མཛད་ནས། མ་རིག་པའི་རྟེན་འབྲེལ་སོགས་ཡན་ལག་བཅུ་གཉིས་ཀྱི་རྩིབས་དང་ལྡན་པའི་སྲིད་པའི་འཁོར་ལོར་འགྲོ་བ་རྣམས་ཡང་ནས་ཡང་དུ་འཁོར་བ་འདིའི་རྒྱུན་བཅད་ནས་དམ་པའི་ཆོས་ཀྱི་འཁོར་ལོ་རྒྱུན་མི་ཆད་པར་བསྐོར་བ་ཤོག་ཅེས་པའི་དོན་དང་། འཁོར་ལོ་འབུལ་བའི་སྔགས་དོན་ནི། ཨོཾ་འདྲ། སརྦ་ཏ་ཐཱ་ག་ཏ་ནི་དེ་བཞིན་གཤེགས་པ་ཐམས་ཅད། ཙཀྲ་རཏྣ་ནི་འཁོར་ལོ་རིན་པོ་ཆེ་སྟེ།
པུ་ཙི་ཏེ་མཆོད། ཧཱུྃ་ཐུགས་ཀྱི་ས་བོན་ཏེ་དེ་ཉིད་སྦྱར་ནས་འཁོར་ལོ་རིན་པོ་ཆེ་འབུལ་བའོ། ། དེ་བཞིན་དུ་མཆོད་ཡུལ་དེ་དག་ལ་ནོར་བུ་རིན་པོ་ཆེ་ཡིད་ཀྱིས་སྤྲུལ་པར་དེ་ཉིད་འབུལ་བས། དགེས་པས་བཞེས་ནས་འགྲོ་བ་རྣམས་བཀྲེན་ཅིང་འཕོངས་པ་དང་དབུལ་བའི་སྡུག་བསྔལ་གྱིས་ཉེན་པ་རྒྱུན་བཅད་ནས། ཟག་མེད་ཀྱི་འབྱོར་པ་ཕུན་སུམ་ཚོགས་པ་དང་ལྡན་པར་ཤོག་ཅེས་པ་དང་། སྔགས་དོན་ནི་གཞན་རྣམས་གོང་དང་འདྲ་བ་ལ། མ་ཎི་རཏྣ་ནི་ནོར་བུ་རིན་ཆེན་ནོ། ། གཞན་ཡང་ཡུལ་དེ་དག་ལ་བཙུན་མོ་རིན་པོ་ཆེ་འདི་ཉིད་འབུལ་བས་དགེས་པ་ཆེན་པོས་བཞེས་ཏེ། བདག་ཅག་འགྲོ་བ་རྣམས་ཀྱི་རྒྱུད་ལ་ཡོད་པའི་དེ་ཁོ་ན་ཉིད་ལ་རྨོངས་པའི་མ་རིག་པ་དང་། ལས་འབྲས་ལ་རྨོངས་པའི་མ་རིག་པ་གཉིས་ཀྱིས་བསྡུས་པའི་མ་རིག་པ་མུན་པ་དང་ཆོས་མཚུངས་པ་དག་རྒྱུན་བཅད་ནས།
བདག་མེད་རྟོགས་པའི་ཤེས་རབ་བམ་རིག་པ་ཡེ་ཤེས་ཀྱི་དེ་ཁོ་ན་ཉིད་དམ། ཆོས་ཀྱི་དབྱིངས་ཀྱི་དོན་ཕྱིན་ཅི་མ་ལོག་པ་རྟོགས་ཏེ། ཐབས་བྱང་ཆུབ་ཀྱི་སེམས་དང་། ཤེས་རབ་སྟོང་ཉིད་རྟོགས་པའི་བློ་གཉིས་དབྱེར་མེད་དུ་འདྲེ་བའམ། ཟུང་དུ་ཆུག་པར་ཤོག་ཅེས་པ་དང་། སྔགས་དོན་གཞན་འདྲ་བ་ལ། ཝསྟི་རཏྣ་བཙུན་མོ་རིན་ཆེན་ནོ། ། དེ་བཞིན་དུ་ཡིད་ཀྱིས་སྤྲུལ་པའི་བློན་པོ་རིན་ཆེན་འདི་ཉིད་འབུལ་བས་བདག་ཅག་རྣམས། ཕྱི་མཚན་ཉིད་ཀྱི་ཐེག་པ། ནང་བྱ་སྤྱོད་ཀྱི་ཐེག་པ།
གསང་བ་བླ་མེད་ཀྱི་ཐེག་པ་སྟེ་ཐེག་པ་གསུམ་དང་ལྡན་པའི་རྫོགས་པའི་སངས་རྒྱས་ཀྱི་བསྟན་པ། སོ་སོ་སྐྱེ་བོ་རྣམས་ཀྱི་བློས་ཇི་ལྟ་བ་བཞིན་བསམ་ཡས་པ་སྟེ་བསམ་དུ་མེད་ཅིང་ཚིག་གིས་བརྗོད་དུ་མེད་པའི་ལུང་རྟོགས་ཀྱིས་བསྡུས་པ་དག་རབ་ཏུ་འཛིན་ཅིང་། ཐུན་མོང་དང་ཐུན་མོང་མ་ཡིན་པའི་ཡོན་ཏན་གྱི་ཚོགས་ཐམས་ཅད་དང་ལྡན་པར་ཤོག་ཅེས་པ་དང་། གཞན་ཡང་གླང་པོ་རིན་པོ་ཆེ་ཡིད་ཀྱིས་སྤྲུལ་པ་འདི་དག་ཀྱང་འབུལ་བས། ལས་རྒྱུ་འབྲས་དང་སྐྱེ་བ་སྔ་ཕྱི་མེད་པར་ལྟ་བ་ལ་སོགས་པ་ཕྱི་རོལ་པའི་ལྟ་བ་ངན་པ་དྲུག་ཅུ་རྩ་གཉིས་ལ་སོགས་པ་རྣམས་ནི་རབ་ཏུ་བསལ་བ་སྟེ་མེད་པར་བྱས་ཤིང་། བླ་ན་མེད་པའི་ཐེག་པ་མཚོན་པའི་གླང་པོ་ཆེའི་བཞོན་པ་ལ་བརྟེན་ཏེ། ཐམས་ཅད་མཁྱེན་པའི་གྲོང་ཁྱེར་སངས་རྒྱས་ཀྱི་སར་བགྲོད་པར་ཤོག་ཅེས་པ་དང་། ཧསྟི་ནི་གླང་པོ་ཆེའོ། ། དེ་བཞིན་དུ་རྟ་མཆོག་རིན་པོ་ཆེ་འདི་ཡང་འབུལ་བས་ན། དེའི་མཐུས་འགྲོ་བ་རྣམས་སྲིད་པའི་གཟེབ་སྟེ་འཁོར་བའི་གནས་ལས་ངེས་པར་གྲོལ་ཞིང་།
རྫུ་འཕྲུལ་མཆོག་གི་སྟོབས་ཤུགས་ཐོབ་ནས་མྱུར་བར་འགྲོ་བ་ཀུན་རྫོགས་པའི་སངས་རྒྱས་ཀྱི་སའམ་ཞིང་ཀུན་བགྲོད་ནས་དེ་དག་ཏུ་སྐྱེ་བར་ཤོག་ཅེས་པ་དང་། ཏུ་རམ་ག་ནི་རྟ་མཆོག་གོ ། གཞན་ཡང་ཁྱིམ་བདག་དམག་དཔོན་རིན་པོ་ཆེ་འདི་ཡང་འབུལ་བས་ན། དེའི་མཐུས་འགྲོ་བ་རྣམས་ཐར་པ་ཐོབ་པ་ལ་གནོད་ཅིང་གེགས་བྱེད་པའི་ཉོན་མོངས་པའི་དགྲ་ཚོགས་བཅོམ་སྟེ་དེ་དག་ལས་རྒྱལ་བར་གྱུར་ཅིང་། ཕྱི་རོལ་མུ་སྟེགས་བྱེད་ལ་སོགས་པ་རྫོགས་པའི་སངས་རྒྱས་ཀྱི་བསྟན་པ་ལ་ཕ་རོལ་ཏུ་གྱུར་པའི་རྒོལ་བ་ངན་པ་དག་ཚར་བཅད་ནས། སྙེམ་པ་སྟེ་ང་རྒྱལ་དང་བྲལ་བའི་འབྲས་བུ་མཆོག་སངས་རྒྱས་ཀྱི་གོ་འཕང་ནི་ཐོབ་པར་ཤོག་ཅེས་པ་དང་། ཁངྒ་ནི་དམག་དཔོན་ནམ་ཁྱིམ་བདག་གོ ། དེ་དག་གི་རྗེས་སུ་འདོད་ཡོན་ལྔའི་མཆོད་པ་ནི། ཁ་དོག་ཅེས་སོགས་ཏེ། དེ་ཡང་ཁ་དོག་མཛེས་ཤིང་སྣ་ཚོགས་པ་དང་ལྡན་པ་དབྱིབས་ཤིན་ཏུ་ལེགས་པ་ཡིད་དུ་འོང་བ་རྒྱན་གྱི་ཕྲེང་བ་དང་ལྡན་པ།
ཡུལ་ཕྱོགས་འདིར་མ་ཟད་ཕྱོགས་ཐམས་ཅད་དང་། དུས་འདིར་མ་ཟད་ཇི་སྲིད་འཁོར་བ་མ་སྟོང་གི་བར་རམ། ཡང་ན་འདས་མ་འོངས་ད་ལྟར་གྱིས་བསྡུས་པའི་དུས་ཀུན་གྱི་ཚེ་བློས་སྤྲུལ་པའམ་དངོས་སུ་ཡོད་པའི་འདོད་ཡོན་གཟུགས་ཀྱི་མཆོག་དང་མཆོག་མ་ཡིན་པ་ལ་སོགས་ཏེ་ཅི་མཆིས་པ་རྣམས་ཡུལ་ཁྱད་པར་ཅན་ལ་གུས་ཤིང་མོས་པའི་བློས་རབ་ཏུ་གནས་པར་བྱས་པའི་ཡེ་ཤེས་པ་དང་དམ་ཚིག་པ་དབྱེར་མེད་པའི་ལྷ་ཚོགས་ལ་བདག་སོགས་དད་པས་འབུལ་གྱི། ཁྱེད་རྣམས་ཀྱིས་བདག་གིར་བཞེས་ཤིག བཞེས་ནས་ཀྱང་བདག་སོགས་ལ་བླ་ན་མེད་པའི་གྲུབ་མཆོག་སྟེ་མཆོག་གི་དངོས་གྲུབ་བསྩལ་དུ་གསོལ་ཞེས་པ་དང་། སྔགས་དོན་ནི་གཞན་རྣམས་གོང་རིན་ཆེན་སྣ་བདུན་དང་འདྲ། རུ་པ་ནི་གཟུགས། ཀ་མ་ནི་འདོད་པ། གུ་ན་ནི་ཡོན་ཏན་ནོ། ། དེ་བཞིན་དུ་ཡུལ་ཕྱོགས་དང་དུས་ཀུན་ནས་ལེགས་པར་བཤམས་པའི་ཡིད་ཀྱིས་སྤྲུལ་པའི་འདོད་པའི་ཡོན་ཏན་སྒྲའི་ཚོགས་ཟིན་པ་སྐྱེས་བུ་དང་འབྲེལ་བ་དུང་དང་རོལ་མོ་ལ་སོགས་པའི་སྒྲ་དང་།
མ་ཟིན་པ་འབྲུག་དང་ཆུ་ལ་སོགས་པའི་སྒྲ་འདོད་པའི་ཡོན་ཏན་ཚིག་གི་མཆོག་གམ་སྒྲ་སྙན་པ་ཅི་མཆིས་པ་རྣམས་ཡུལ་ཁྱད་པར་ཅན་ལ་མོས་པའི་བློས་སོགས་གོང་ལྟར་རོ། ། ཤཔྟ་ནི་སྒྲའོ། ། གཞན་ཡང་ཕྱོགས་དང་དུས་ཀུན་ཏུ་དངོས་སམ་ཡིད་ཀྱིས་སྤྲུལ་ཏེ། ཙནྡན་སྦྲུལ་གྱི་སྙིང་པོ་ཅན་དང་། ཨ་ཀ་རུ་དང་། ན་གི་ལ་སོགས་པ་སྣའི་དབང་པོ་ཚིམ་པར་བྱེད་པའི་འདོད་ཡོན་དྲིའི་ཚོགས་ཅི་མཆིས་པ་རྣམས་ཡུལ་ཁྱད་པར་ཅན་ལ་མོས་བློས་སོགས་དང་། གནྡྷཾ་ནི་དྲིའོ། ། དེ་བཞིན་དུ་ཡུལ་ཕྱོགས་ཀུན་ནས་དུས་ཀུན་ཏུ་དངོས་སམ་ཡིད་ཀྱིས་སྤྲུལ་པའི་རོ་ཞིམ་ཞིང་བཅུད་ཆེན་པོ་དང་ལྡན་པའི་འདོད་པའི་ཡོན་ཏན་རོལ་བ་ཙམ་གྱིས་ལུས་སེམས་བརྟས་པ་སྟེ། རྒྱས་པར་བྱེད་པའི་རོ་མཆོག་ཏུ་གྱུར་པ་ཅི་མཆིས་པ་རྣམས། ཡུལ་ཁྱད་པར་ཅན་ལ་མོས་བློས་སོགས་དང་།
ར་ས་ནི་རོའོ། ། དེ་བཞིན་དུ་ཕྱོགས་དུས་ཀུན་ནས་དངོས་སམ་ཡིད་ཀྱིས་སྤྲུལ་པའི་འདོད་པའི་ཡོན་ཏན་ཤིན་ཏུ་འཇམ་ཞིང་མཉེན་པ་ལུས་ལ་འཁྲིལ་ཆགས་པའི་རེག་བྱའི་ཁྱད་པར་རམ་ཡོན་ཏན་ལུས་དང་སེམས་ཚིམ་པར་བྱེད་པ་རྣམས། ཡུལ་ཁྱད་པར་ཅན་ལ་མོས་བློས་སོགས་དང་། པརྵེ་ནི་རེག་བྱའོ། ། དེ་རྣམས་ཕྱག་རྒྱ་དང་བཅས་འབུལ་བ་ནི་མཆོད་པའི་མངའ་དབུལ་བའོ། ། གཉིས་པ་བསྟོད་པས་མངའ་དབུལ་བ་ནི། གཞུང་འདི་ཉིད་ལས། དེ་ནས་དྲིལ་སིལ་གདངས་དང་བཅས་པས། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཛིན་པའི་ངོ་བོ་ཉིད། །
དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ལ་ཕྱག་འཚལ་ལོ། ། ཞེས་པ་ནས། འདི་ནི་སངས་རྒྱས་ཐམས་ཅད་ཀྱི། ། ཡང་དག་ཡོན་ཏན་རྒྱ་ཆེན་ཏེ། ། ལན་གཅིག་ཙམ་ཞིག་བརྗོད་པས་ཀྱང་། ། སངས་རྒྱས་ཐམས་ཅད་འགྲུབ་པར་འགྱུར། ། ཞེས་པས་བསྟོད་དོ། ། ཞེས་པའི་བར་ཏེ། འདི་ལ་ཡང་རྟེན་སོ་སོའི་སྒོས་ཀྱི་བསྟོད་པ་དང་།
སྤྱིའམ་ཐུན་མོང་དུ་བསྟོད་པ་གཉིས་ལས། དང་པོ་ནི། རྟེན་དེ་ཉིད་བླ་མའི་སྐུ་བརྙན་ཡིན་ན། བླ་མ་ལ་བསྟོད་པ། སངས་རྒྱས་ཐམས་ཅད་འདུས་པའི་སྐུ། ། ཞེས་སོགས་བྱ་བར་གསུངས་པའི་ཚིག་དོན་ནི། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པ་ཐམས་ཅད་གཅིག་ཏུ་བསྡུས་པའི་ངོ་བོར་གྱུར་པའི་སྐུ། རྡོ་རྗེ་འཛིན་པའམ། རྡོ་རྗེ་འཆང་གི་ངོ་བོ་ཉིད་དུ་གྱུར་པ་སྐྱབས་གནས་དཀོན་མཆོག་གསུམ་པོ་འགྲུབ་པ་ཡང་བླ་མ་ལ་རག་ལས་པས་ན། དེ་གསུམ་གྱི་རྩ་བར་གྱུར་པ་སྟེ།
དེ་བས་ན་བླ་མ་རྣམས་ལ་ཕྱག་འཚལ་ལོ་ཞེས་པ་སྟེ་ཚིགས་བཅད་དང་པོས་བླ་མ་ལ་མདོར་བསྟན་པའི་ཚུལ་གྱིས་བསྟོད་ནས། ཅུང་ཟད་རྒྱས་བཤད་ཀྱི་ཚུལ་དུ་བསྟོད་པ་ནི། བླ་མའི་སྐུ་ནི་ཞེས་སོགས་ཏེ། དེ་ཡང་བླ་མ་ལ་ཕྱག་འཚལ་ན་ཡོན་ཏན་ཇི་ལྟ་བུ་དང་ལྡན་པའི་རྒྱུ་མཚན་གྱིས་ཕྱག་འཚལ་བ་ཡིན་ཞེ་ན། དེ་ལྟ་བུའི་བླ་མའི་སྐུ་ནི། དོན་དམ་པར་རང་གི་ངོ་བོ་ཆོས་སྐུའི་རང་བཞིན་ལས་མ་གཡོས་པས་ན་གང་གིས་ཀྱང་གཞོམ་ཞིག་དང་བྲལ་བ་རྡོ་རྗེའི་སྐུ་ཡིན་ཞིང་། གདུལ་བྱའི་སྣང་ངོར་ཤིན་ཏུ་མཛེས་ཤིང་བལྟ་བས་ཆོག་མི་ཤེས་པས་མཚན་དང་དཔེ་བྱད་ལ་སོགས་པ་བསམ་གྱིས་མི་ཁྱབ་པའི་ཡོན་ཏན་དང་ལྡན་པས་ན་བླ་མའི་སྐུ་ལ་ཡང་ཕྱག་འཚལ་ཞིང་། དེར་མ་ཟད་བླ་མ་དེ་དག་གི་གསུང་ནི་རྫོགས་པའི་སངས་རྒྱས་ཀྱི་ཚངས་པའི་དབྱངས་དང་ཁྱད་པར་མེད་ཅིང་། ནམ་དུ་ཡང་འགག་པ་མེད་པ་སྟེ་རྒྱུན་ཆད་པ་མེད་པས་སེང་གེའི་ང་རོ་དང་འདྲ་སྟེ་རི་དྭགས་ངན་པ་ལྟ་བུའི་ཕྱི་རོལ་མུ་སྟེགས་བྱེད་ཀྱི་ལྟ་ངན་དྲུག་ཅུ་རྩ་གཉིས་ལ་སོགས་པ་ལོག་པར་ལྟ་བ་མཐའ་དག་འཇོམས་པར་མཛད་པ་ཅན་ཡིན་པས་སོ། ། དེས་ན་བླ་མའི་གསུང་ལ་ཡང་ཕྱག་འཚལ་ལོ། །
གཞན་ཡང་བླ་མ་དག་གི་ཐུགས་གཉིས་སུ་མེད་པའི་ཡེ་ཤེས་ནི་རང་བཞིན་གྱིས་འགག་པ་མེད་ཅིང་། གཟུགས་སུ་མེད་ཀྱང་དེའི་བྱིན་རླབས་གདུལ་བྱ་དག་པ་ཐམས་ཅད་ཀྱི་སེམས་རྒྱུད་ལ་མཐའ་མེད་དུ་འཇུག་ཅིང་ཁྱབ་པས་ན་ནམ་མཁའ་དང་འདྲ་སྟེ། བདེ་བ་དང་གསལ་བའི་ངོ་བོར་ཡོད་ཀྱང་དེ་ལྟར་དུ་མི་རྟོགས་པའི་ངང་ཚུལ་ཅན་ཡིན་ཞིང་། རྣམ་པར་ཐར་པའི་སྒོ་གསུམ་གྱི་རང་བཞིན་དུ་ལེགས་པར་གནས་པ་ཅན་ཡིན་པས་སོ། ། དེས་ན་བླ་མའི་ཐུགས་ལ་ཡང་ཕྱག་འཚལ་ལོ། ། གཞན་ཡང་བླ་མ་ནི་སངས་རྒྱས་དཀོན་མཆོག་དང་། ཆོས་དཀོན་མཆོག་དང་། དགེ་འདུན་དཀོན་མཆོག་སྟེ་སྐྱབས་གནས་དཀོན་མཆོག་གསུམ་གྱི་བྱེད་པོའམ། སྤྲུལ་པ་པོ་ཡིན་ཏེ། བླ་མའི་སྐུ་ནི་སངས་རྒྱས་དཀོན་མཆོག
གསུང་ནི་ཆོས་དཀོན་མཆོག སྐུ་ནི་དགེ་འདུན་དཀོན་མཆོག་གམ་ངོ་བོ་ཉིད་ཡིན་པས་སོ། ། དེས་ན་བླ་མ་རྣམས་ལ་ཕྱག་འཚལ་ལོ་ཞེས་པའི་དོན་ནོ། ། དེ་ནས་རབ་ཏུ་གནས་ཀྱི་རྟེན་དེར་བླ་མའི་སྐུ་བརྙན་ཆེད་དུ་གཏད་པ་ཡོད་ན་བླ་མ་དེའི་སྐུ་བསྟོད་བྱ་བ་སོགས་བླ་མ་སྤྱི་དང་བྱེ་བྲག་གི་བསྟོད་པ་སྐབས་ཐོབ་དང་བསྟུན་ནས་བྱེད་ཅིང་། གཞན་ཡང་ཡི་དམ་ལྷ་སོ་སོའི་རྟེན་གང་ཡོད་པ་རྣམས་ཀྱི་སྒོས་བསྟོད་ཤེས་ཤིང་བྱེད་པར་སྤྲོ་ན་བྱ་ཞིང་། མི་ཤེས་པའམ་བསྡུ་ན་ཡི་དམ་སྤྱི་ལ། ཆོས་སྐུ་ནམ་མཁའ་བཞིན་དུ་ཞེས་སོགས་ཚིགས་བཅད་གཅིག་དང་། ཆོས་པུ་ཏི་སོགས་ལ། དག་པའི་འདོད་ཆགས་བྲལ་བའི་རྒྱུ། ། ཞེས་སོགས་ཚིགས་བཅད་གཅིག
ཆོས་སྐུའི་རྟེན་མཆོད་རྟེན་ལ། སྣ་ཚོགས་པདྨ་ཞེས་སོགས་ཚིགས་བཅད་གཉིས་སོགས་ཀྱིས་བསྟོད་པར་གསུངས་པའི་ཚིགས་བཅད་དང་པོའི་དོན་ནི། རྒྱལ་བ་རྣམས་ཀྱི་ཆོས་ཀྱི་སྐུ་ནི་ནམ་མཁའ་བཞིན་དུ་ཐམས་ཅད་ལ་ཁྱབ་པས་རང་གི་ངོ་བོའི་སྒོ་ནས་གཟུགས་སྐུ་དང་དབྱེར་མེད་ཀྱང་། གདུལ་བྱའི་ལས་སྣང་དང་། རྒྱལ་བ་ཉིད་ཀྱི་སྔོན་གྱི་སྨོན་ལམ་སོགས་རྒྱུ་རྐྱེན་སྣ་ཚོགས་པའི་མཐུ་ལས་རྒྱལ་བའི་གཟུགས་ཀྱི་སྐུ་གཉིས་ནི་འཇའ་ཚོན་བཞིན་དུ་རྣམ་འཕྲུལ་སྣ་ཚོགས་པ་གདུལ་བྱ་སོ་སོའི་སྐལ་བ་དང་འཚམས་པར་དེ་དང་དེའི་དུས་དང་གནས་སྐབས་སུ་གསལ་བར་སྤྲུལ་ནས་ཇི་ལྟ་བ་བཞིན་འདུལ་བའི་ཐབས་ཐུགས་རྗེ་ཆེན་པོ་དང་། ཇི་ལྟར་བཞེད་པ་བཞིན་འདུལ་ནུས་པའི་གཉིས་སུ་མེད་པའི་ཤེས་རབ་མཆོག་ལ་མངའ་བརྙེས་པའམ། མངའ་བསྒྱུར་བ་རྫོགས་པའི་སངས་རྒྱས་རིགས་ལྔའི་བདེ་བར་གཤེགས་པ་རྣམས་ལ་ཕྱག་འཚལ་ལོ་ཞེས་པའི་དོན་ནོ། ། གཉིས་པ་ཆོས་ལ་བསྟོད་པའི་དོན་ནི། རང་གི་ངོ་བོ་དག་པ་གཉིས་ལྡན་ཡིན་པས་ན། གཞན་གྱི་འདོད་ཆགས་སོགས་སྒྲིབ་པ་ཀུན་བྲལ་བ་སྟེ་སྤོང་བའི་རྒྱུ་བྱེད་ཅིང་།
རྣམ་པ་དཀར་བའི་དགེ་བའི་རང་བཞིན་ཡིན་པས་ན་ཉམས་སུ་ལེན་པ་པོའི་གང་ཟག་ངན་སོང་དུ་སྐྱེ་བའི་ལས་ལས་གྲོལ་བར་འགྱུར་ཞིང་། གཅིག་ཏུ་དོན་དམ་པའི་བདེན་པ་ཆོས་ཐམས་ཅད་ཀྱི་མཆོག་ཏུ་གྱུར་པ་རྒྱུ་ཀུན་འབྱུང་དང་། འབྲས་བུ་སྡུག་བསྔལ་གྱིས་བསྡུས་པའི་སྤང་བྱ་མཐའ་དག་དང་བྲལ་བའམ། དེ་དག་ཞི་བར་གྱུར་པ་འགོག་ལམ་གཉིས་ཀྱིས་བསྡུས་པའི་ལུང་རྟོགས་ཀྱི་དམ་པའི་ཆོས་ལ་ཕྱག་འཚལ་ལོ་ཞེས་པའོ། ། གསུམ་པ་མཆོད་རྟེན་ལ་བསྟོད་པའི་དོན་ནི། ཁ་དོག་དང་དབྱིབས་མི་འདྲ་བ་སྣ་ཚོགས་པ་དང་ལྡན་པའི་པདྨ་དང་། ཟླ་བའི་དཀྱིལ་འཁོར་ཉ་གང་བའི་གདན་གྱི་སྟེང་དུ་རྒྱུ་སྣ་ཚོགས་པ་རིན་པོ་ཆེའི་ཁམས་ལས་གྲུབ་པའི། རྫོགས་པའི་སངས་རྒྱས་ཀྱི་ཆོས་ཀྱི་སྐུའི་རྟེན་གཞན་གྱི་མཆོད་པའི་རྟེན་དུ་སྩལ་པ་ལྟ་བུ་རིན་པོ་ཆེ་ལ་སོགས་པའི་རྒྱན་སྣ་ཚོགས་པས་མཛེས་པར་བརྒྱན་ཅིང་ངོ་བོ་སངས་རྒྱས་ཀྱི་སྐུ་གསུམ་གྱི་ནང་ནས་ཆོས་སྐུའི་རང་བཞིན་ཅན་མཆོད་རྟེན་དུ་གྲགས་པ་ལ་ཕྱག་འཚལ་ལོ་ཞེས་པ་དང་། ཚིགས་བཅད་གཉིས་པའི་དོན་ནི། དེ་ལྟ་བུའི་མཆོད་རྟེན་ལ་ཡང་རྣམ་པ་མང་དུ་ཡོད་པའི་རང་རང་གི་སྟེང་དང་།
འོག་དང་། དེ་གཉིས་ཀྱི་བར་མཚམས་དག་དང་། ཕྱོགས་བཞི་དང་ཕྱོགས་མཚམས་བཞི་ལ་སོགས་པ་རྣམས་ཅི་རིགས་པར་སངས་རྒྱས་ཀྱི་གཟུགས་སྐུའི་རྟེན་ཡོད་པ་དང་གཟུགས་སྐུའི་རྟེན་གཏན་ནས་བཀོད་པ་མེད་པ་ཡང་རུང་སྟེ། རྣམ་པ་མི་འདྲ་བ་མང་པོ་ཡི་མཆོད་རྟེན་རྣམས་ལ་ཕྱག་འཚལ་ལོ་ཞེས་པའི་དོན་ནོ། ། དེ་ལྟར་རྟེན་སོ་སོའི་སྒོས་བསྟོད་ཟིན་ནས། རྟེན་ཐམས་ཅད་ལ་ཐུན་མོང་དུ། སྣང་སྟོང་མ་དང་། འགྲོ་བ་རྒྱུད་ལྔ་མ་དང་། མཉམ་ཉིད་མ་སོགས་ཀྱིས་བསྟོད་པར་བྱ་བ་ལས། སྔ་མ་གཉིས་ཀྱིས་ནི་སྟ་གོན་གྱི་སྐབས་ལྟར་བྱ་ཞིང་ཚིག་དོན་ཡང་གོང་དུ་བཀོད་པ་ལྟར་ཡིན་ཞིང་།
མཉམ་ཉིད་མ་འདི་འཕགས་པ་སངས་རྒྱས་མཉམ་པར་སྦྱོར་བའི་རྒྱུད་དང་། རྡོ་རྗེ་སྙིང་པོ་རྒྱན་གྱི་རྒྱུད་གཉིས་ནས་འབྱུང་བར་བཤད་པ་ཡིན་ལ། བསྟོད་པ་འདིས་རྫོགས་པའི་སངས་རྒྱས་ཀྱི་ཡོན་ཏན་རྒྱས་པར་བསྟན་པ་ཡིན་ཏེ། དེ་ཡང་རྫོགས་པའི་སངས་རྒྱས་རྣམས་ནི་ཆོས་ཐམས་ཅད་ཀྱི་དབྱིངས་སུ་མཉམ་པ་ཉིད་ཐུགས་སུ་ཚུད་ཅིང་མི་གཡོ་བས་ན་མཉམ་ཉིད་མཆོག་གི་ཆོས་ཉིད་དམ་ཆོས་ཀྱི་དབྱིངས་དྲི་མ་མེད་པ་ཆོས་སྐུ་ཅན་ཡིན་ཡང་། དེའི་ངང་ལས་མ་གཡོས་བཞིན་དུ་གདུལ་བྱ་ལ་ཐུགས་རྗེ་ཆེན་པོའི་བདག་ཉིད་དུ་གྱུར་པས་ན་འགྲོ་བ་རྣམས་ཀྱི་སྡུག་བསྔལ་སེལ་བར་མཛད་པ་ཡིན་ཏེ། རྒྱལ་བ་དེ་དག་ལ་ཐུན་མོང་དང་ཐུན་མོང་མ་ཡིན་པའི་ཡོན་ཏན་མཐའ་ཡས་པ་མངའ་བའི་སྟོབས་ཀྱིས་འགྲོ་བ་རྣམས་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྦྱིན་པར་མཛད་ཅིང་། སྒྲིབ་པའི་དྲི་མ་མེད་པར་སྤངས་ཤིང་སླར་ཡང་མི་གཡོ་བ་སྟེ་མི་ལྡོག་པ་རང་སྣང་ལ་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པའི་ངོ་བོར་མཉམ་པ་ཉིད་དམ་པའི་མཆོག་གམ། དམ་པ་ཆོས་ཉིད་ཀྱི་སྐུ་དང་ལྡན་པ་ཅན་ཡིན་པས་སོ། ། དེ་ལྟ་བུའི་རྒྱལ་བ་དག་གི་ཡོན་ཏན་ནི་ཤིན་ཏུ་ཕྲ་བ་སྟེ་ཆུང་ངུ་ཡིན་ལ། ཡང་ཚད་འདི་ལྟར་ཞེས་གཞག་ཏུ་མེད་དེ།
དེའི་དཔེ་ནི་རྒྱ་ཚད་ནམ་མཁའ་དང་ཡང་འདྲའོ་ཞེས་བརྗོད་པ་དང་བསྐྲུན་དུ་ཡོད་པ་མ་ཡིན་པས་སོ། ། དེ་ལྟ་བུའི་དངོས་གྲུབ་སྟེ་ཡོན་ཏན་མཐའ་ཡས་ཤིང་དཔག་ཏུ་མེད་པ་དཔེ་ཟླ་བྲལ་བ་རང་གིས་བརྙེས་པ་བཞིན། སེམས་ཅན་གྱི་ཁམས་སྣ་ཚོགས་པ་དག་དངོས་གྲུབ་མཆོག་དང་མཆོག་མ་ཡིན་པ་རྣམས་ངེས་པར་སྩོལ་བར་མཛད་པ་ཡིན་ལ། དེ་ཡང་ལན་གཅིག་དང་གཉིས་ལ་སོགས་པ་མ་ཡིན་པར་དུས་རྟག་ཏུ་སྩོལ་བར་མཛད་པ་ཡིན་ཏེ། དྲི་མ་མེད་པའི་ཐུགས་རྗེའི་ཤུགས་ལས་དེ་ལྟར་འབྱུང་བ་དང་། སྔོན་གྱི་སྨོན་ལམ་གྱི་འབྲས་བུ་ཡོངས་སུ་རྫོགས་པར་གྲུབ་པ། སྐྱེ་བ་དང་འགག་པ་མེད་པའི་དྲི་མེད་ཀྱི་ཆོས་ཉིད་མངའ་བ་ཅན་ཡིན་པས་སོ། ། འོ་ན་འགྲོ་བའི་དོན་བསྒྲུབ་པ་ལ་རབ་ཏུ་བརྩོན་པ་མཐའ་ཡས་པ་མཛད་པ་མ་ཡིན་ནམ་སྙམ་ན། རྒྱལ་བ་རྣམས་ཀྱི་རང་སྣང་ལ་ཆོས་ཐམས་ཅད་ཆོས་ཉིད་དུ་རོ་གཅིག་པའམ་མཉམ་པ་ཉིད་ཡིན་ཡང་། དེ་དང་འགྲོ་བའི་དོན་ལ་བརྩོན་པ་མཛད་པ་ལྟར་སྣང་བ་མི་འགལ་ཏེ།
གདུལ་བྱའི་ལས་སྣང་ལ་རྫོགས་པའི་སངས་རྒྱས་རྣམས་ཀྱིས་འགྲོ་བ་སེམས་ཅན་གྱི་དོན་བསྒྲུབ་པའི་ཕྱིར་རབ་ཏུ་བརྩོན་པ་མཐའ་ཡས་པ་མཛད་པ་དང་། འགྲོ་བ་ལ་ཐུགས་རྗེ་ཆེན་པོའི་བདག་ཉིད་ཅན་དུ་རྟག་ཏུ་རྣམ་པར་སྣང་བ་ཡིན་པས་སོ། ། དེས་ན་རྒྱལ་བ་རྣམས་ནི་ཡོན་ཏན་གྱི་ཚོགས་ཚད་མེད་ཅིང་ཚད་དང་བྲལ་བ་ཤིན་ཏུ་སྟེ། ཡང་དག་པར་རྫོགས་པའི་སངས་རྒྱས་བདེ་བར་གཤེགས་པའི་གོ་འཕང་བླ་ན་མེད་པའི་བྱང་ཆུབ་དམ་པ་བརྙེས་པར་གྱུར་ཀྱང་། ཁམས་གསུམ་གྱི་སེམས་ཅན་རྣམས་ལ་དངོས་གྲུབ་ཀྱི་མཆོག་རྫོགས་པའི་སངས་རྒྱས་ཀྱི་ཡོན་ཏན་རྣམས་སྩོལ་བར་མཛད་པའི་ཐུགས་རྗེ་ཆེན་པོའི་སྤྱོད་པ་རྐྱེན་གཞན་གྱིས་སེམས་ཅན་གྱི་དོན་མཛད་པ་ལས་གཞན་དུ་མི་གཡོ་ཞིང་འགག་པ་སྟེ་རྒྱུན་ཆད་པར་ཡང་ཡོངས་སུ་མི་འགྱུར་བར་འཁོར་བ་ཇི་སྲིད་ཀྱི་བར་འབྱུང་བ་ཡིན་ལ། རྒྱུ་མཚན་དེ་དག་གི་ཕྱིར་ན། ཨེ་མ་ཧོཿཞེས་པ་ངོ་མཚར་བའི་ཚིག་སྟེ། ངོ་མཚར་ཆེན་པོ་དང་ལྡན་པའི་རྒྱལ་བ་རྣམས་ནི་ཤིན་ཏུ་བཟང་པོའི་ཆོས་ཉིད་མཆོག་སྟེ་རང་དོན་ཆོས་སྐུ་མངོན་དུ་མཛད་པ་དང་ལྡན་པས། གཞན་ལ་མཆོག་སྦྱིན་པ་པོ་རྣམས་ཀྱི་ནང་ནས་མཆོག་ཏུ་གྱུར་པའི་གོ་འཕང་མཆོག་བླ་ན་མེད་པའི་བྱང་ཆུབ་བརྙེས་པ་དང་། དེའི་དབང་གིས་ཁམས་གསུམ་གྱི་སེམས་ཅན་ཀུན་ལ་རྟག་ཏུ་དངོས་གྲུབ་རྣམ་པ་གཉིས་སྩོལ་བར་མཛད་པས་ན་སེམས་ཅན་ཀུན་གྱི་མགོན་པོར་གྱུར་པ་དུས་གསུམ་སྒྲིབ་པ་མེད་ཅིང་ཆགས་ཐོགས་མེད་པར་མངོན་སུམ་དུ་རབ་ཏུ་སྟེ་མཁྱེན་པ་མཐར་ཐུག་པ་མངའ་བ་ཁྱེད་རྣམས་ཀྱི་སྐུ་གསུང་ཐུགས་ཀྱི་དམ་ཚིག་གི་མཆོག་ཏུ་གྱུར་པ་གསུམ་དང་དངོས་གྲུབ་དམ་པ་སྟེ།
ཕྱག་རྒྱ་ཆེན་པོ་མཆོག་གི་དངོས་གྲུབ་བདག་སོགས་ལ་སྩོལ་བར་མཛད་དུ་གསོལ་ཞེས་པ་སྟེ་བསྟོད་པ་དངོས་ཀྱི་དོན་ནོ། ། ཚིགས་བཅད་ཕྱི་མ་འདི་ནི་བསྟོད་པ་འདི་ཉིད་ཀྱི་ཕན་ཡོན་སྟོན་པ་སྟེ། དེ་ཡང་། དེ་སྐད་དུ་བསྟོད་པའི་ཚིགས་བཅད་འདི་ནི་སངས་རྒྱས་ཐམས་ཅད་ཀྱི་ཡང་དག་པའི་ཡོན་ཏན་རྒྱ་ཆེན་པོ་དག་བརྗོད་པའི་སྒོ་ནས་སངས་རྒྱས་ཐམས་ཅད་ལ་བསྟོད་པ་ཡིན་པས་ཕན་ཡོན་དཔག་ཏུ་མེད་དེ། འདི་ཉིད་ལན་མང་དུ་བརྗོད་པའི་སྒོ་ནས་སངས་རྒྱས་རྣམས་ལ་བསྟོད་ན་ལྟ་སྨོས་ཀྱང་ཅི་དགོས་སངས་རྒྱས་ཀྱི་ཡོན་ཏན་རྣམས་ཡིད་ལ་དྲན་བཞིན་པས་ལན་གཅིག་ཙམ་ཞིག་བརྗོད་པས་ཀྱང་། དེའི་འབྲས་བུ་ལས་སངས་རྒྱས་ཐམས་ཅད་ཀྱི་གོ་འཕང་རྣམ་པ་ཐམས་ཅད་མཁྱེན་པ་ཉིད་འགྲུབ་པར་འགྱུར་བས་སོ་ཞེས་པའི་དོན་ཏེ། དེ་དག་ནི་བསྟོད་པའི་མངའ་དབུལ་བའོ། ། གཉིས་པ་བྱེ་བྲག་ཏུ་ཉེ་བར་མཁོ་བས་མངའ་དབུལ་ལ། རྟེན་ཐམས་ཅད་ལ་སྤྱིར་མངའ་དབུལ་བ་དང་། བྱེ་བྲག་སོ་སོ་ལ་མངའ་དབུལ་བ་གཉིས་ལས།
དང་པོ་ནི། དཀྱིལ་འཁོར་ཁྲུས་དང་ན་བཟའ་རྒྱན། ། རྣམ་ལྔ་རིན་ཆེན་བདུན་དང་བཅུད། ། གདུགས་སོགས་དག་ནི་སྤྱི་ཡི་འོ། ། ཞེས་པ་ལྟར། དཀྱིལ་འཁོར་གྱི་མངའ་དབུལ་བ། ཁྲུས་ཀྱི་མངའ་དབུལ་བ། ན་བཟའི་མངའ་དབུལ། རྒྱན་གྱི་མངའ་དབུལ། འདོད་ཡོན་ལྔའི་མངའ་དབུལ།
རིན་ཆེན་བདུན་གྱི་མངའ་དབུལ། བཅུད་ཀྱི་མངའ་དབུལ། གདུགས་སོགས་ཀྱི་མངའ་དབུལ་བ་དང་བདུན་ལས། དང་པོ་ནི། གཞུང་འདི་ཉིད་ལས། དང་པོ་དཀྱིལ་འཁོར་ནི་གླིང་བཞི་གླིང་ཕྲན་བརྒྱད་རི་རབ་དང་བཅས་པའི་དཀྱིལ་འཁོར་བྲིས་པ་དེ་རྟེན་རྣམས་ལ་དངོས་སུ་ཕུལ་བར་བསམ་ལ་ཞེས་པ་ནས། རིམ་པ་བཞིན་བཀོད་པ་མཛེས་པར་གཅལ་དུ་བཀྲམ་པར་བྱའོ། ། ཞེས་པའི་བར་ཏེ། དེ་ཡང་གང་འབུལ་བའི་དཀྱིལ་འཁོར་ནི། གླིང་བརྒྱད་རི་རབ་དང་བཅས་པ་བྲིས་པའི་དཀྱིལ་འཁོར་ཏེ།
དེ་ཉིད་ཀྱི་ཙ་ཀ་ལི་འབུལ་བ་ཡིན་ཞིང་། འབུལ་བའི་ཚེ་སློབ་དཔོན་གྱི་ཙ་ཀ་ལིའི་རྒྱབ་ཡིག་བཀླགས་ཏེ་འབུལ་བའི་སྟངས་ཀ་རེ་བྱས་ནས་མཆོད་གཡོག་པ་ལ་གཏད་ལ། དེས་ཀྱང་གོང་བཤོམས་ཀྱི་སྐབས་སུ་གསུངས་པ་ལྟར་མངའ་འབུལ་སྟེགས་ཀྱི་སྟེང་རིན་པོ་ཆེའི་སྣོད་འབྲུས་བཀང་པའི་མཐར་རིམ་པ་བཞིན་བཀོད་པ་མཛེས་པར་བྱས་ཏེ་གཅལ་དུ་བཀྲམ་པར་བྱ་བ་སོགས་ལག་ལེན་ཇི་ལྟར་བྱ་བའི་ཚུལ་དཀྱུས་ནས་འབྱུང་བ་ལྟར་བྱ་ཞིང་འོག་མ་རྣམས་ལའང་རིགས་འགྲེའོ། ། འབུལ་བའི་ཚིགས་བཅད་ཀྱི་དོན་ནི། འཇིག་རྟེན་གྱི་ཁམས་ཀྱི་ས་གཞི་འདི་སྤོས་ཀྱིས་ལེགས་པར་ཁྱབ་པར་བྱུགས་ཤིང་། ཤིན་ཏུ་མཛེས་པའི་མེ་ཏོག་གི་ཚོགས་མང་དུ་བཀྲམ་པའི་སྟེང་དུ་རི་རབ་ལྷུན་པོ་དང་། དེའི་མཐར་གླིང་བཞི་གླིང་ཕྲན་བཞི་སྟེ་བརྒྱད་ཉི་ཟླ་གཉིས་དང་བཅས་པས་མཛེས་པར་བརྒྱན་པ་འདི་ཉིད་དམིགས་ཡུལ་བདག་སོགས་འགྲོ་བ་རྣམས་ཀྱིས་སངས་རྒྱས་ཀྱི་ཞིང་བཟང་པོ་ཐོབ་པར་བྱ་བར་དམིགས་ནས་འབུལ་བས་ན། དེ་ལྟར་ཕུལ་བ་ཡི་མཐུས་འགྲོ་བ་ཀུན་ལས་ངན་པ་རྣམ་པར་དག་པ་ལས་བྱུང་བའི་ཞིང་མཆོག་རྣམས་སུ་སྐྱེ་ཞིང་གནས་ནས་རྒྱུན་མ་ཆད་པར་ཞིང་དེ་ལ་ལོངས་སྤྱོད་པར་ཤོག་ཅེས་པ་དང་། སྔགས་དོན་ནི། བཛྲ་རྡོ་རྗེ།
སུ་རེ་ཁེ་ས་གཞི་ཡིན་པས་རྡོ་རྗེའི་ས་གཞིའི་མཆོད་པ་ཞེས་པའི་དོན་ཡིན་ལ། མཆོད་པ་རྣམས་ལ་མགོར་ཨོཾ་དང་། མཇུག་ཏུ་ཨཱཿཧཱུྃ་སྦྱར་བ་ནི། བླ་མེད་པ་རྣམས། རྡོ་རྗེ་གསུམ་ལྡན་བྱིན་རླབས་བདག ། རང་མིང་ས་བོན་ལྡན་པར་བྱ། ། ཞེས་པ་ལྟར་སྐུ་གསུང་ཐུགས་རྡོ་རྗེ་གསུམ་གྱི་ས་བོན་གྱི་བར་དུ་མཆོད་པ་རང་རང་གི་མིང་བཅུག་པས་དེ་གསུམ་གྱི་མཆོད་པའི་སྔགས་སུ་འགྱུར་བའི་དོན་ཡིན་ཞིང་། སྭཱཧཱ་ནི་གཞི་ཚུགས་པའོ། ། གཉིས་པ་ཁྲུས་ཀྱི་མངའ་དབུལ་བ་ནི། གཞུང་འདི་ཉིད་ལས།
ཁྲུས་བུམ་བྲིས་པ་དངོས་སུ་ཕུལ་བར་བསམ་ལ་ཞེས་པ་ནས། ཞེས་བརྗོད་ཅིང་གོང་བཞིན་གཏད་ཅེས་པའི་བར་ཏེ། དེ་ཡང་ཁྲུས་ཀྱི་བུམ་པ་དངོས་སུ་འབུལ་བའམ་རས་གཞི་སོགས་ལ་བྲིས་པ་གང་བདེ་འབུལ་བར་གསུངས་པ་ལྟར་ཕྱག་ལེན་ལ་ཙ་ཀ་ལི་འབུལ་བ་མཛད་པས་ཇི་ལྟར་བྱ་བའི་ཚུལ་ནི་དཀྱུས་ནས་འབྱུང་བ་གོང་མ་ལྟར་འོག་མ་ཀུན་ལ་བྱ་བ་ལས། ཚིགས་བཅད་ཀྱི་དོན་ནི། འཇིག་རྟེན་གྱི་ཁམས་འདིར་མ་ཟད་སྟོང་གསུམ་གྱི་སྟོང་གསུམ་ཆེན་པོའི་འཇིག་རྟེན་གྱི་ཁམས་ཀུན་ཏུ་དྲི་མཆོག་འབྱུང་བར་འགྱུར་བའི་སྤོས་ཀྱི་མཆོག་དག་སྦྱར་བའི་ཆུས་ཡོངས་སུ་གང་བའི་བུམ་པ་འདིའི་ཆུས། ཐུབ་པའི་དབང་པོ་རྣམས་ཀྱི་སྐུ་གསེར་སྦྱངས་པ་བྱས་པའི་བཙོ་མ་དག་བྱི་དོར་བྱས་པ་ལྟར་ཤིན་ཏུ་དྭངས་ཤིང་དྲི་མ་མེད་པ་འོད་འབར་ཞིང་ཆགས་པ་དང་ལྡན་པ་དེ་དག་བཀྲུ་ཞིང་བྱུག་པར་བགྱིའོ་ཞེས་པ་དང་། སྔགས་དོན་ནི། བཛྲ་རྡོ་རྗེ། གནྡྷེ་ནི་དྲི་དང་། ཨོཾ་དང་།
ཨཱཿཧཱུྃ་དང་། སྭཱཧཱ་ནི་གོང་ལྟར་རོ། ། གསུམ་པ་ན་བཟའི་མངའ་དབུལ་ལ། སངས་རྒྱས་ལོངས་སྐུའི་ཆ་བྱད་ཅན་སོགས་ལ་ན་བཟའ་འབུལ་བ་དང་། སྤྲུལ་སྐུའི་ཆ་བྱད་ཅན་སོགས་ལ་ན་བཟའ་འབུལ་བ་གཉིས་ལས། དང་པོ་ནི། གཞུང་འདི་ཉིད་ལས། སངས་རྒྱས་ལོངས་སྤྱོད་རྫོགས་པའི་སྐུ་དང་ཞེས་པ་ནས། ཞེས་བརྗོད་ཅིང་གཏད་ཅེས་པའི་བར་ཏེ། དེ་ཡང་ལོངས་སྐུ་དང་།
བྱང་སེམས་ཀྱི་ཁྱིམ་པའི་ཆ་ལུགས་ཅན་དང་། མཆོད་རྟེན་སོགས་ལ་སྟོད་གཡོགས་སྨད་གཡོགས་སྦུབ་ཅན་ལ་སོགས་པ་ཁ་དོག་སྣ་ཚོགས་པའི་ན་བཟའམ། དེ་ལྟར་བྲིས་པ་འབུལ་བ་སྟེ། འབུལ་ཚིག་གི་དོན་ནི། ཁ་དོག་ཤིན་ཏུ་མཛེས་ཤིང་བཟང་བ་དྲི་ཞིམ་པ་རེག་ན་བདེ་བ་བསྐྱེད་པ། དབྱིབས་སྲབ་པ་འཇམ་པ་ཡང་བ་གྱོན་ན་མཛེས་པ་ལ་སོགས་པ་ཡོན་ཏན་དུ་མ་དང་ལྡན་པ། རྒྱུ་ལྷ་རྫས་ཀྱི་དངོས་པོ་ལས་བྱུང་བ་ཡི་ན་བཟའ་མཆོག་ཏུ་གྱུར་པ་འདི་དག་རྫོགས་པའི་སངས་རྒྱས་ཀྱི་རྡོ་རྗེའི་སྐུ་ལ་གུས་པས་འབུལ་གྱི། བདག་སོགས་རྣམས་ཀྱིས་བགྲེས་པ་སྟེ་རྒས་པ་མེད་པ་དང་། གཞན་ཡང་སྐྱེ་བ་དང་ན་བ་དང་འཆི་བ་མེད་པའི་རྡོ་རྗེའི་སྐུ་ཐོབ་པར་ཤོག་ཅེས་པ་དང་། སྔགས་དོན་གཞན་འདྲ།
བཛྲ་ཝསཏྲ་སྱ་ནི་རྡོ་རྗེ་ན་བཟའ་ཞེས་པའོ། ། གཉིས་པ་སྤྲུལ་སྐུའི་ཆ་བྱད་ཅན་སོགས་ལ་ན་བཟའ་འབུལ་བ་ནི། གཞུང་འདི་ཉིད་ལས། སངས་རྒྱས་སྤྲུལ་པའི་སྐུ་དང་ཞེས་པ་ནས། ཞེས་བརྗོད་ཅིང་གཏད་ཅེས་པའི་བར་ཏེ། དེ་ཡང་སྤྲུལ་སྐུ་དང་རབ་བྱུང་གི་ཆ་ལུགས་ཅན་གྱི་རྟེན་རྣམས་ལ་སྣམ་སྦྱར་ལ་སོགས་པ་ངུར་སྨྲིག་གི་རྒྱལ་མཚན་དངོས་སུའམ་བྲིས་པ་འབུལ་བ་ཡིན་པས། འབུལ་ཚིག་གི་དོན་ཡང་། རྒྱལ་བའི་དྲི་མ་མེད་པའི་མཚན་བཟང་པོ་སུམ་ཅུ་རྩ་གཉིས་སོགས་ལ་སྒྲིབ་བྱེད་ཀྱིས་སྒྲིབ་པ་དང་གསལ་བྱེད་ཀྱིས་གསལ་བར་འགྱུར་བ་མི་མངའ་ཡང་། བདག་ཅག་རྣམས་རྒྱལ་བ་ཁྱེད་ལ་དད་པ་ཆེན་པོས་ན་བཟའ་ངུར་སྨྲིག་གི་རྒྱལ་མཚན་འབུལ་བར་བགྱིས་པས། དེ་ལྟར་ཕུལ་བ་ཡི་དགེ་བའི་མཐུས།
ནམ་མཁའ་ལ་མཐའ་མེད་པས་ན་སེམས་ཅན་གྱི་གྲངས་ལ་ཡང་མཐའ་མེད་ལ། དེས་ན་ནམ་མཁའི་མཐའ་དང་མཉམ་པ་སྟེ་ཚད་མེད་པའི་སེམས་ཅན་རྣམས་རྫོགས་པའི་སངས་རྒྱས་ཀྱི་རྟགས་སྤྱོད་ལམ་བརྟུལ་ཞུགས་མཆོག་ལ་སྤྱོད་ཅིང་གནས་པར་ཤོག་ཅེས་པ་དང་། སྔགས་དོན་ནི་སྔ་མ་དང་འདྲའོ། ། བཞི་པ་རྒྱན་གྱི་མངའ་དབུལ་བ་ནི། གཞུང་འདི་ཉིད་ལས། རིན་པོ་ཆེའི་པྲོག་ཞུ་ལ་སོགས་པ་ཞེས་པ་ནས་ཞེས་བརྗོད་ཅིང་གཏད་ཅེས་པའི་བར་ཏེ། དེ་ཡང་རིན་པོ་ཆེའི་པྲོག་ཞུ་དང་ཕྲེང་བ་སོགས་དངོས་སུའམ་བྲིས་པ་འབུལ་བ་ཡིན་པས། ཚིགས་བཅད་སོགས་ཀྱི་དོན་ནི། རྒྱལ་བ་རྫོགས་པའི་སངས་རྒྱས་རྣམས་ནི་མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་མ་བཅོས་པར་རང་བཞིན་གྱི་རྒྱན་དང་ལྡན་པའི་ཕྱིར་ན། རྒྱན་གཞན་བཅོས་མས་བརྒྱན་པར་མི་འཚལ་བ་སྟེ་མི་བྱ་ཡང་།
བདག་ཅག་རྣམས་དད་པའི་དབང་གིས་རིན་པོ་ཆེ་ལས་གྲུབ་པའི་རྒྱན་མཆོག་གམ་བཟང་པོ་འདི་དག་འབུལ་གྱི། དེ་ལྟར་ཕུལ་བ་ལས་བྱུང་བའི་དགེ་བས་འགྲོ་བ་ཀུན་གྱིས་རྒྱལ་བ་རྫོགས་པའི་སངས་རྒྱས་ལྟར་མཚན་དང་དཔེ་བྱད་ཀྱིས་བརྒྱན་པའི་སྐུ་ལུས་གཟུགས་སྐུ་ཐོབ་པར་ཤོག་ཅེས་པ་དང་། སྔགས་དོན་གཞན་འདྲ། བཛྲ་ཨ་ལང་ཀཱ་ར་ཝ་བྷུ་ཁ་ཎི་ནི་རྡོ་རྗེའི་རྒྱན་གྱིས་བརྒྱན་ཅེས་པའོ། ། ལྔ་པ་འདོད་ཡོན་ལྔའི་མངའ་དབུལ་ནི། གཞུང་འདི་ཉིད་ལས། འདོད་ཡོན་ལྔའི་གཟུགས་བྲིས་པ་དངོས་སུ་ཕུལ་བར་བསམ་ཞིང་ཞེས་པ་ནས། ཞེས་བརྗོད་ཅིང་གཏད་ཅེས་པའི་བར་ཏེ། དེ་ཡང་གཟུགས་སྒྲ་དྲི་རོ་རེག་བྱ་སྟེ་འདོད་པའི་ཡོན་ཏན་ལྔ་དངོས་སུའམ། དེ་དག་མཚོན་བྱེད་བྲིས་པ་འབུལ་བ་ཡིན་པས།
འབུལ་བའི་ཚིགས་བཅད་ཀྱི་དོན་ནི། རྒྱལ་བ་རྫོགས་པའི་སངས་རྒྱས་ནི་ཟག་པ་མེད་པའི་དཔལ་འབྱོར་ལ་མངའ་བསྒྱུར་བས་འདོད་ཡོན་ལྔ་སོགས་འབུལ་བར་བྱ་མི་དགོས་ཀྱང་། བདག་སོགས་འགྲོ་བ་རྣམས་ཚོགས་རྫོགས་པའི་དོན་དུ་འདོད་པའི་ཡོན་ཏན་རྣམ་པ་ལྔ་པོ་ཡིས་མཆོད་པ་འབུལ་བས་ན། དེའི་རྒྱུས་ནམ་མཁའ་ལ་མཐའ་མེད་པ་དང་མཉམ་པའམ་འདྲ་བའི་སེམས་ཅན་རྣམས་ཀྱིས་བསོད་ནམས་དང་ཡེ་ཤེས་ཀྱི་ཚོགས་ཡོངས་སུ་རྫོགས་པ་མི་ཟད་པའི་གཏེར་སངས་རྒྱས་ཀྱི་ས་ལ་ལོངས་སྤྱོད་པར་ཤོག་ཅེས་པ་དང་། སྔགས་དོན་གཞན་འདྲ་བ་ལས། བཛྲ་ས་མནྟ་བྷ་དྲ་པཱུ་ཛ་མེ་གྷ་ནི་རྡོ་རྗེ་ཀུན་ཏུ་བཟང་པོའི་མཆོད་སྤྲིན་ཞེས་པའོ། ། དྲུག་པ་རིན་ཆེན་སྣ་བདུན་གྱི་མངའ་དབུལ་ནི། གཞུང་འདི་ཉིད་ལས། རྒྱལ་སྲིད་སྣ་བདུན་བྲིས་པ་དངོས་སུ་ཕུལ་བར་བསམ་ཞིང་ཞེས་པ་ནས། ཞེས་བརྗོད་ཅིང་གཏད་ཅེས་པའི་བར་ཏེ།
དེ་ཡང་རྒྱལ་སྲིད་སྣ་བདུན་གྱི་གཟུགས་བྲིས་པ་དངོས་སུ་འབུལ་ཞིང་ཡིད་ཀྱིས་དེ་དག་དངོས་ཕུལ་བར་བསམ་ལ། འབུལ་བའི་ཚིག་ལ་གོང་མཆོད་བསྟོད་ཀྱི་མངའ་དབུལ་སྐབས་ལྟར་ཚིགས་བཅད་རྒྱས་པས་འབུལ་བ་ཡང་འགའ་ཞིག་གིས་མཛད་པས་དེ་ལྟར་བྱས་ཀྱང་མི་འགལ་ཞིང་། དེང་སང་ཚིགས་བཅད་གཅིག་པོ་འདི་ཉིད་ཀྱིས་འབུལ་བ་ཕྱག་ལེན་ལ་མཛད་དེ། དོན་ཡང་མི་དབང་སྟེ་རྒྱལ་པོའི་ལོངས་སྤྱོད་དུ་འོས་པ་རིན་པོ་ཆེ་སྣ་བདུན་བྲིས་པ་འདི་དག་ནི་རིན་པོ་ཆེ་སྣ་བདུན་དངོས་སུ་བཤམས་ཤིང་ཡིད་ཀྱིས་མང་པོར་སྤྲུལ་ཏེ། རྫོགས་པའི་སངས་རྒྱས་སྲས་བྱང་ཆུབ་སེམས་དཔའ་དང་བཅས་པའི་ཡོན་གནས་མ་ལུས་པ་རྣམས་ལ་འབུལ་གྱི། དེ་ལྟར་ཕུལ་བ་ཡི་མཐུས་བདག་སོགས་འགྲོ་བ་ཀུན་རིན་པོ་ཆེ་མི་ཟད་པའི་གཏེར་ཆེན་པོ་ལ་ལོངས་སྤྱོད་པར་ཤོག ཅེས་པ་དང་། སྔགས་དོན་གཞན་འདྲ་བ་ལ། བཛྲ་སསྟ་རཏྣ་པཱུ་ཛ་མེ་གྷ་ནི་རྡོ་རྗེ་རིན་པོ་ཆེ་སྣ་བདུན་གྱི་མཆོད་པའི་སྤྲིན་སྤུངས་ཞེས་པའོ། ། བདུན་པ་བདུད་རྩི་མངའ་དབུལ་ནི།
གཞུང་འདི་ཉིད་ལས། རིན་པོ་ཆེའི་སྣོད་ལྔར་སྨན་ལྔ། འབྲུ་ལྔ། དྲི་ལྔ། རིན་པོ་ཆེ་ལྔ། སྙིང་པོ་ལྔ་རྣམས་ཞེས་སོགས་ཏེ། དེ་ཡང་འདི་དག་སྣོད་ཅིག་ཏུ་ཐམས་ཅད་བླུགས་ནས་སམ། སྣོད་རེ་རེར་ལྔ་ཚན་རེ་སོ་སོར་བླུགས་ཏེ་བཅུད་དངོས་སུ་འབུལ་བའམ། དེ་དག་བྲིས་པ་འབུལ་བ་ཡང་རུང་སྟེ། འབུལ་ཚིག་གི་དོན་ནི།
ཉོན་མོངས་པའི་བདུད་སོགས་ལས་རྒྱལ་བས་རྒྱལ་བ། འགྲོ་བ་རྣམས་ཀྱི་མགོན་དུ་གྱུར་པས་ན་མགོན་པོ་སྟེ་ཁྱེད་ནི་ཟག་མེད་ཀྱི་དཔལ་འབྱོར་གྱི་དབུས་ན་ལྷམ་མེར་བཞུགས་ཤིང་། བསོད་ནམས་དང་ཡེ་ཤེས་ཀྱི་ཚོགས་འབྲས་བུ་ཡེ་ཤེས་ལྔའི་ངོ་བོ་སྐུ་ལྔ་བརྙེས་པ་ལ། ཀནྡྷ་ཀ་རི། དབང་ལག སླེ་ཏྲེ། ཤུ་ཐག་དཀར་པོ། རྒྱ་མཚོ་ལྦུ་བ་སྟེ་སྨན་ལྔ། གུར་གུམ། ཙནྡན་དཀར་དམར་གཉིས།
ག་པུར། ཛ་ཏི་སྟེ་དྲི་ལྔ། གསེར་དངུལ། བྱུ་རུ། དུང་། མུ་ཏིག་སྟེ་རིན་པོ་ཆེ་ལྔ། ནས། གྲོ སྲན་མ། འབྲས་ཀྱི་སོ་བ། ཏིལ་དཀར་པོ་སྟེ་འབྲུ་ལྔ།
ཆུའི་སྙིང་པོ་ལཉྪ། རྩི་ཐོག་གི་སྙིང་པོ་མར་དང་འོ་མ། ཤིང་ཐོག་གི་སྙིང་པོ་བུ་རམ། མེ་ཏོག་གི་སྙིང་པོ་སྦྲང་རྩི་སྟེ་ལྔའམ། ཡང་ན་སའི་སྙིང་པོ་ཏིལ་དང་སྙིང་པོ་ལྔ་སྟེ་ལྔ་ཕྲག་ལྔ་ལྡན་གྱི་སྙིང་པོ་དམ་པའམ། བཅུད་མཆོག་འདི་འབུལ་གྱི། དེའི་མཐུ་ལས་འགྲོ་བ་རྣམས་ཀྱིས་འབྲས་བུ་བདེ་གཤེགས་སྙིང་པོ་ཐོབ་པར་ཤོག་ཅེས་པ་དང་། སྔགས་དོན་གཞན་ལྔ། བཛྲ་པཉྩ་པཉྩ་བི་མ་ལ་པཱུ་ཛ་མེ་གྷ་ནི། རྡོ་རྗེ་ལྔ་ཕྲག་ལྔ་དྲི་མ་དང་བྲལ་བའི་མཆོད་སྤྲིན་ཞེས་པའོ། །
བརྒྱད་པ་གདུགས་སོགས་ཀྱིས་མངའ་དབུལ་བ་ནི།

གཞུང་འདི་ཉིད་ལས། གདུགས་དང་རྒྱལ་མཚན་བ་དན་དང་བླ་བྲེ་དང་རོལ་མོ་ལ་སོགས་པའི་གཟུགས་བྲིས་པ་དངོས་སུ་ཕུལ་བར་བསམ་ཞིང་ཞེས་སོགས་ཏེ། དེ་ཡང་གདུགས་དང་རྒྱལ་མཚན་སོགས་མཆོད་ཡུལ་ཆེན་པོའི་རིགས་ལ་འོས་པའི་ཡོ་བྱད་དག་དངོས་སུ་འམ་བྲིས་པ་འབུལ་བ་སྟེ། འབུལ་ཚིག་གི་དོན་ཡང་སེམས་ཅན་ལ་ཐུགས་བརྩེ་བ་མཚོན་བྱེད་ཁོར་ཡུག་སྟེ་གདུགས་དང་། སྙན་པའི་གྲགས་པ་ཆེན་པོ་མཚོན་བྱེད་བ་དན་དང་། སེམས་རྩེ་གཅིག་པའི་ཏིང་ངེ་འཛིན་མཚོན་བྱེད་བླ་བྲེ་ལ་སོགས་པ་སྤོབས་པའི་ཡོན་ཏན་ཤིན་ཏུ་ཆེ་བས་འོད་གསལ་བ། གང་ཟག་མཆོག་རྣམས་ཀྱི་འཕྲལ་རྐྱེན་གྱི་ཡོ་བྱད་དུ་འོས་པའི་ཉེ་བར་མཁོ་བའི་རྫས་འདི་དག་འབུལ་གྱི། དེའི་འབྲས་བུ་ལས་བདག་སོ་སོ་སྐྱེ་བོ་རྣམས་ཀྱིས་དྲི་མས་རྣམ་པར་དག་པའི་མེ་ལོང་ཡེ་ཤེས་ལ་སོགས་པ་ཐོབ་པར་ཤོག་ཅེས་པ་དང་། སྔགས་དོན་གཞན་གོང་བཞིན་ལ། བཛྲ་མཧཱ་པཱུ་ཛ་མེ་གྷ་ནི་རྡོ་རྗེ་ཆེན་པོའི་མཆོད་པའི་སྤྲིན་ཞེས་པའོ། ། དེ་དག་གིས་ནི་སྐུ་གསུང་ཐུགས་ཀྱི་རྟེན་སྤྱི་ལ་མངའ་དབུལ་བ་ཡིན་ལ།
གཉིས་པ་བྱེ་བྲག་རྟེན་སོ་སོ་ལ་མངའ་དབུལ་བ་ལ་ཡང་། སྐུ་གཟུགས་ལ་བྱེ་བྲག་ཏུ་མངའ་དབུལ། མཆོད་རྟེན་ལ་བྱེ་བྲག་ཏུ་མངའ་དབུལ། གླེགས་བམ་ལ་བྱེ་བྲག་ཏུ་མངའ་དབུལ་བ་དང་གསུམ་ལས། དང་པོ་ལ་སྡོམ་ནི། སྤུ་གྲི་འབྲེག་གཅོད་སོ་མང་དང་། ། རྨང་གཟེར་ཚེམས་ཤིང་སྤབ་བཞར་རོ། ། ཞེས་པ་ལྟར། སྤུ་གྲི འབྲེག་གཅོད། སོ་མང་།
ཚེམས་ཤིང་། རྨང་གཟེར། སྤབ་བཞར་གྱི་མངའ་དབུལ་དང་དྲུག་ལས། དང་པོ་ནི། གཞུང་འདི་ཉིད་ལས། རབ་ཏུ་བྱུང་བའི་ཆ་ལུགས་ཅན་རྣམས་ལ་སྤུ་གྲི་བྲིས་པ་དངོས་སུ་ཕུལ་བར་བསམ་ཞིང་ཞེས་སོགས་ཏེ། དེ་ཡང་འབྲེག་གཅོད་ལ་དབུ་སྐྲ་དང་། སེན་མོའི་འབྲེག་གཅོད་གཉིས་ལས། དང་པོ་ནི་རྟེན་རབ་བྱུང་གི་ཆ་ལུགས་ཅན་རྣམས་ལ་གསེར་གྱི་སྤུ་གྲི་དངོས་སུ་བྲིས་པ་འབུལ་བ་ཡིན་པས། འབུལ་ཚིག་གི་དོན་ནི།
རྒྱལ་བ་རྫོགས་པའི་སངས་རྒྱས་ཀྱི་དབུ་སྐྲ་ནི་མཐོན་མཐིང་ལྟར་གནག་ཅིང་སྐྱོན་ཐམས་ཅད་དང་བྲལ་བས་འབྲེག་གཅོད་སོགས་བྱ་མི་དགོས་ཀྱང་། རབ་བྱུང་གི་ཆ་ལུགས་ཀྱིས་འདུལ་འོས་པའི་གདུལ་བྱ་གཞན་གྱི་དོན་བསྒྲུབ་པའི་ཕྱིར་དང་། ཁྱིམ་པའི་ཆ་ལུགས་དང་། མུ་སྟེགས་ཀྱི་རྟགས་ཆ་ལུགས་སྤངས་ནས་དེ་དག་ལས་རབ་བྱུང་གི་ཆ་ལུགས་ཁྱད་པར་དུ་བྱ་བའི་ཕྱིར་དུ་སངས་རྒྱས་རབ་བྱུང་གི་ཆ་ལུགས་མཛད་པ་ལ་དད་པ་ཆེན་པོས་མ་འོངས་པ་ན་བདག་སོགས་ཀྱང་དེ་ལྟར་དུ་འགྱུར་བའི་ཕྱིར་རིན་པོ་ཆེ་གསེར་གྱི་དབུ་སྐྲ་འབྲེག་གཅོད་འབུལ་བས་ན། དེ་ལྟར་ཕུལ་བ་ཡི་དགེ་བས་བདག་སོགས་འགྲོ་བ་ཀུན་འཁོར་བའི་སྡུག་བསྔལ་ཀུན་ལས་གྲོལ་བར་ཤོག་ཅེས་པ་དང་། སྔགས་དོན་གཞན་སྔར་ལྟར་ལ། ཀ་ཙ་མུ་ལེ་ནི་རྡོ་རྗེ་འབྲེག་གཅོད་ཅེས་པའོ། ། ཡང་རྩྭ་དུལ་བ་ཞེས་པ་ཡང་བཤད་དོ། ། གཉིས་པ་འབྲེག་གཅོད་ཀྱི་མངའ་དབུལ་ནི། གཞུང་འདི་ཉིད་ལས།
གསེར་གྱི་འབྲེག་གཅོད་བྲིས་པས་དངོས་སུ་ཕུལ་བར་བསམ་ཞིང་ཞེས་སོགས་ཏེ། དེ་ཡང་རབ་བྱུང་དང་ཁྱིམ་པའི་ཆ་ལུགས་ཅན་གཉིས་ཀ་ལ་ཐུན་མོང་དུ་སེན་མོའི་འབྲེག་གཅོད་དངོས་སམ་བྲིས་པ་འབུལ་བ་ཡིན་ལ། ཚིགས་བཅད་ཀྱི་དོན་ནི། སངས་རྒྱས་རྣམས་ཀྱི་ཕྱག་ཞབས་ཀྱི་སེན་མོ་དག་ནི་ཟངས་མདོག་ལྟར་དམར་ཞིང་མཛེས་ལ་ཡིད་དུ་འོང་བ་སྐྱོན་ཐམས་ཅད་དང་བྲལ་བ་ཡིན་ཡང་། བདག་ཅག་རྣམས་རྒྱལ་བ་ཁྱེད་རྣམས་ལ་དད་པ་ཆེན་པོས་ཀུན་ནས་བསླངས་ཏེ། ཁྱེད་ཀྱི་ཕྱག་དང་ཞབས་ཀྱི་སེན་མོ་རྣམས་འབྲེག་གཅོད་འབུལ་བར་བགྱི་བས་ན། དེ་ལྟར་ཕུལ་བ་ལས་འགྲོ་བ་ཀུན་གྱིས་སེན་མོ་ཟངས་མདོག་ལྟར་དམར་བ་སོགས་རྫོགས་པའི་སངས་རྒྱས་ཀྱི་སྐུ། མཛེས་བྱེད་དཔེ་བྱད་བཟང་པོ་བརྒྱད་ཅུ་དག་ཐོབ་པར་ཤོག་ཅེས་པ་དང་། སྔགས་དོན་གཞན་འདྲ་བ་ལ། བཛྲ་ན་ག་ཚེ་ད་ཛི་ན་ནི་རྡོ་རྗེ་སེན་མོ་གཅོད་པ་ཞེས་པའོ། །
གསུམ་པ་སོ་མང་གི་མངའ་དབུལ་ནི། གཞུང་འདི་ཉིད་ལས། རྟེན་སངས་རྒྱས་ལོངས་སྐུའི་ཆ་ལུགས་ཅན་རྣམས་དང་ཞེས་སོགས་ཏེ། དེ་ཡང་ལོངས་སྐུ་དང་། བྱང་ཆུབ་སེམས་དཔའ་ཁྱིམ་པའི་ཆ་ལུགས་ཅན་རྣམས་ལ་དབུ་སྐྲ་བཤད་པའི་གསེར་གྱི་སོ་མང་དངོས་སམ་བྲིས་པ་འབུལ་བ་ཡིན་པས་ཚིགས་བཅད་ཀྱི་དོན་ཡང་། སངས་རྒྱས་སྲས་དང་བཅས་པ་རྣམས་ཀྱི་དབུ་སྐྲ་རིན་པོ་ཆེའི་ལྕང་ལོ་ལྟ་བུ་མ་དཀྲུགས་ཤིང་། ཤིན་ཏུ་མཛེས་ཤིང་བལྟ་བས་མི་ངོམས་པ་སོགས་སྐྱོན་ཀུན་དང་བྲལ་བས་དབུ་སྐྲ་ཤད་པའི་ཚུལ་བྱ་མི་དགོས་ཀྱང་བདག་སོགས་རྣམས་ཀྱི་བློའི་སྒྲིབ་པ་སྦྱང་པའི་ཕྱིར་དུ་དབུ་སྐྲ་ཤད་པའི་རྐྱེན་དང་འཚམས་པ་འདི་འབུལ་བས་ན། དེ་ལྟར་ཕུལ་བ་ཡི་མཐུས་འགྲོ་བ་ཀུན་ཉོན་མོངས་པ་དུག་གསུམ་དང་བྲལ་བར་ཤོག་ཅེས་པ་དང་། སྔགས་གཞན་སྔར་བཞིན་ལས། བཛྲ་བ་ལ་ཤྭ་དྷ་ཡེ་ནི་རྡོ་རྗེའི་སྐུ་སྦྱོང་ཞེས་པའོ། །
ཡང་བཱ་ལ་སྟོབས། ཤྭ་དྷ་ཡ་སྦྱོང་སྟེ་སྟོབས་སྦྱོང་བ་ཞེས་བྱ། དེ་ཡང་སྐྲ་རྣམས་ནང་ཁམས་ཀྱི་སྟོབས་ལས་འབྱུང་བས་དེ་སྦྱོང་བ་ཞེས་ཀྱང་བཤད་དོ། ། བཞི་པ་རྨང་གཟེར་གྱི་མངའ་དབུལ་ནི། གཞུང་འདི་ཉིད་ལས། གསེར་གྱི་སྨར་འཇབ་བྲིས་པ་དངོས་སུ་ཕུལ་བར་བསམ་ལ་ཞེས་སོགས་ཏེ། དེ་ཡང་རྨང་གཟེར་ཏེ། སྨ་ར་སོགས་འཛིན་པའི་འཇབ་ཚེ་འབུལ་བ་ཡིན་ལ། འབུལ་ཚིག་གི་དོན་ནི། དྲི་འཛིན་པའི་དབང་པོ་ཉེས་པ་རྣམ་པར་དག་པའི་ཚུལ་ཁྲིམས་ལས་འཁྲུངས་པའི་རྫོགས་པའི་སངས་རྒྱས་ཀྱི་ཤངས་ཀྱི་དབང་པོ་ནི་མི་བདེ་བ་སོགས་ཀྱི་སྐྱོན་ལས་ངེས་པར་གྲོལ་བས་ཤངས་ནང་གི་བ་སྤུ་འཛིན་བྱེད་སོགས་དབུལ་བར་བྱ་མི་དགོས་ཀྱང་།
བདག་སོགས་རྣམས་སངས་རྒྱས་ཁྱེད་ལ་མོས་པའི་དབང་གིས་བ་སྤུ་འཛིན་བྱེད་གསེར་ལས་གྲུབ་པའི་དམ་པའམ་བཟང་པོ་འདི་ཕུལ་བས་ན། བདག་སོགས་ཀྱི་རྒྱུད་ལ་དགེ་བ་རྒྱ་ཆེན་པོ་བསྒྲུབ་པའི་ཕྱིར་སངས་རྒྱས་ཁྱེད་ཀྱིས་བདག་གིར་མཛད་དེ། དེ་ལྟར་ཕུལ་བ་ཡི་མཐུས་བདག་སོགས་འགྲོ་བ་མ་ལུས་པས་བླ་ན་མེད་པའི་བྱང་ཆུབ་སངས་རྒྱས་ཀྱི་ས་ཐོབ་པར་ཤོག་ཅེས་པ་དང་། སྔགས་དོན་གཞན་འདྲ་ལ། བཛྲ་རོ་མ་དྷ་ར་ནི་རྡོ་རྗེ་བ་སྤུ་འཛིན་པ་ཞེས་པའོ། ། ལྔ་པ་ཚེམས་ཤིང་གི་མངའ་དབུལ་བ་ནི། གཞུང་འདི་ཉིད་ལས། གསེར་དངུལ་ལས་བྱས་པའི་ཚེམས་ཤིང་དངོས་སུ་ཕུལ་བར་བསམ་ལ་ཞེས་སོགས་ཏེ། དེ་ཡང་རྒྱུ་གསེར་དངུལ་སོགས་ལས་བྱས་པའི་ཚེམས་ཤིང་སྟེ་ཚེམས་ཀྱི་སྲུབ་འགགས་པ་འབྲུ་བྱེད་དངོས་སམ་བྲིས་པ་འབུལ་བ་ཡིན་པས། འབུལ་ཚིག་གི་དོན་ནི།
ཁ་དོག་ཤིན་ཏུ་དཀར་ལ་ཐགས་བཟང་ཞིང་གྲངས་བཞི་བཅུ་ཚང་བའི་རྫོགས་པའི་སངས་རྒྱས་ཀྱི་ཚེམས་རྣམས་ནི། ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་པ་ལ་མངའ་བསྒྱུར་ཞིང་ཐོགས་པ་མེད་པས་ཚེམས་ཀྱི་སྲུབ་འབྲུ་པ་སོགས་ཀྱི་སྤྲོས་པ་མི་མངའ་ཡང་། བདག་ཅག་རྣམས་ཚོགས་གཉིས་རྫོགས་པའི་ཕྱིར་དད་པ་ཆེན་པོས་སངས་རྒྱས་ཁྱེད་ལ་ཚེམས་ཤིང་དབུལ་བ་ལགས་ཀྱི། དེའི་མཐུ་ལས་བདག་སོགས་འགྲོ་བ་མ་ལུས་པས་རྫོགས་པའི་སངས་རྒྱས་ཀྱི་གསུང་ཚངས་པའི་དབྱངས་དང་ལྡན་པ་ཐོབ་པར་ཤོག་ཅེས་པ་དང་། བཛྲ་དནྟ་ཤྭ་དྷ་ཡའི་སྔགས་དོན། བཛྲ་རྡོ་རྗེ། དནྟ་སོ། ཤྭ་དྷ་ཡ་སྦྱོང་བ་སྟེ་རྡོ་རྗེ་ཚེམས་སྦྱོང་ཞེས་པའོ། ། དྲུག་པ་སྤབ་བཞར་གྱི་མངའ་དབུལ་བ་ནི། གཞུང་འདི་ཉིད་ལས།
སྙན་འབྲུ་བའི་ཐུར་མ་བྲིས་པའམ་དངོས་སུ་ཕུལ་བར་བསམ་ལ་ཞེས་སོགས་ཏེ། དེ་ཡང་གསེར་སོགས་ལས་གྲུབ་པའི་སྙན་འབྲུ་བྱེད་དངོས་སམ་བྲིས་པ་འབུལ་བ་ཡིན་པས། འབུལ་ཚིག་གི་དོན་ཡང་། ཐུབ་པའི་དབང་པོ་རྣམས་ཀྱི་སྒྲ་འཛིན་ཏེ་སྙན་ནི་བསྲིངས་པ་སྟེ་འོན་པ་མི་མངའ་བས་ཉེ་རིང་ཀུན་ཏུ་སྒྲ་གསལ་པོར་ཐོས་པ་དང་ལྡན་ཞིང་རང་གི་ངོ་བོ་ཉིད་ཀྱི་སྒོ་ནས་དག་པས་ན་བཅོས་མའི་དག་བྱེད་མི་དགོས་ཀྱང་། བདག་ཅག་སྒྲིབ་པ་སྦྱང་བའི་ཕྱིར་སངས་རྒྱས་ཀྱི་སྙན་གྱི་དབང་པོའི་སྤབ་བཞར་བྱེད་དམ། དག་བྱེད་འདི་ནི་བདག་གིས་ཕུལ་བ་ལགས་ཀྱི། དེའི་མཐུ་ལས་བདག་ཅག་སྐྱེ་བོ་མ་ལུས་པས་དུས་རྟག་ཏུ་དམ་པའི་ཆོས་ཀྱི་སྒྲ་ཐོས་པར་ཤོག་ཅེས་པ་དང་། སྔགས་དོན་གཞན་འདྲ། ཀརྞ་རྣ་བ་དང་། ཤྭ་དྷ་སྦྱོང་བ་ཡིན་པས་ན་རྡོ་རྗེ་སྙན་སྦྱོང་ཞེས་པའོ། །
དེས་ན་གཟུགས་སྐུ་ལ་བྱེ་བྲག་ཏུ་མངའ་དབུལ་བ་འདི་དག་གི་གཞན་རྣམས་ལོངས་སྤྲུལ་གཉིས་ཆར་ལ་འབུལ་ཡང་། ལོངས་སྐུ་ལ་སྤུ་གྲི་མི་འབུལ་བ་དང་། སྤྲུལ་སྐུ་ལ་སོ་མང་མི་འབུལ་བའི་ཁྱད་པར་ཤེས་དགོས་ཤིང་། འདི་དག་ལ་དོན་གསལ་ལས། དེ་དག་ནི་སྐུ་གཟུགས་ལ་མངའ་དབུལ་བ་ཡིན་ནོ་ཞེས་གསུངས་པ་དང་། འདིར་དྲུག་ཏུ་མཛད་པ་ནི། དོན་གསལ་དུ་སྤུ་གྲི་དང་སེན་མོ་འབྲེག་གཅོད་གཉིས་ཀ་འབྲེག་གཅོད་ཅེས་གཅིག་ཏུ་བསྡུས་ནས་ལྔ་དང་། འདིར་དེ་གཉིས་སོ་སོར་བྱས་ནས་དྲུག་ཏུ་ཕྱེ་བ་ཙམ་མ་གཏོགས་དོན་གཅིག་ཡིན་པ་ལ་དགོངས་སོ། ། གཉིས་པ་མཆོད་རྟེན་ལ་བྱེ་བྲག་ཏུ་མངའ་དབུལ་བ་ལ་སྡོམ་ནི། སྲོག་ཤིང་འཁོར་ལོ་ཅོད་པན་འཕན། །
རྒྱལ་མཚན་གདུགས་དང་ཕྲེང་བ་གདན། ། ཞེས་པ་ལྟར། སྲོག་ཤིང་གི་མངའ་དབུལ། འཁོར་ལོ། ཅོད་པན། འཕན། རྒྱལ་མཚན། གདུགས། ཕྲེང་བ། གདན་གྱི་མངའ་དབུལ་དང་བརྒྱད་ལས།
དང་པོ་ནི། གཞུང་འདི་ཉིད་ལས། སྲོག་ཤིང་བྲིས་པ་དངོས་སུ་ཕུལ་བར་བསམ་ཞིང་ཞེས་སོགས་ཏེ། དེ་ཡང་མཆོད་རྟེན་གྱི་སྲོག་ཤིང་དངོས་སུ་འབུལ་བའམ། དངོས་སུ་ཕུལ་བར་བསམས་ཏེ་སྲོག་ཤིང་གི་གཟུགས་བྲིས་པ་འབུལ་བ་ཡིན་པས། འབུལ་བའི་སྔགས་དོན་ནི། ཨོཾ་མགོ་འདྲེན་པ། བཛྲ་རྡོ་རྗེ། ཨ་ཡུ་ཥེ་སྲོག་ཤིང་། སྭཱཧཱ་གཞི་ཚུགས་ཞེས་པའོ། །
སྨོན་ལམ་གྱི་དོན་ནི། དེ་ལྟར་ཕུལ་བ་ལ་བརྟེན་ནས་སེམས་ཅན་ཐམས་ཅད་ཤེས་པ་བཅུ་དང་ལྡན་པ་དང་། བསྟན་པ་ཡུན་རིང་དུ་གནས་པ་དང་། སེམས་ཅན་རྣམས་བྱང་ཆུབ་སེམས་དཔའ་ཀུན་ཏུ་བཟང་པོའི་སྨོན་ལམ་ལ་འཇུག་པར་སྨོན་པ་སྟེ། དེའི་(Dཤེས་པ་བཅུ་)ནི། (Eཀུན་རྫོབ་ཤེས་པ། ཆོས་ཤེས་པ། རྗེས་ཤེས་པ་དང་གསུམ་དང་། དེ་དག་གི་སྟེང་དུ་དེ་དག་ལས་ཕྱེ་བའི་ཕ་རོལ་སེམས་ཤེས། སྡུག་བསྔལ་ཤེས་པ།
ཀུན་འབྱུང་ཤེས་པ། འགོག་པ་ཤེས་པ། ལམ་ཤེས་པ། ཟད་པ་ཤེས་པ། མི་སྐྱེ་བ་ཤེས་པ་)སྟེ་བཅུ་པོ་རྣམས་སོ། ། ཀུན་ཏུ་བཟང་པོའི་སྨོན་ལམ་ནི་བཟང་སྤྱོད་ནས་འབྱུང་བ་ལྟར་གྱི་སྨོན་ལམ་མོ། ། གཉིས་པ་འཁོར་ལོའི་མངའ་དབུལ་བ་ནི། གཞུང་འདི་ཉིད་ལས། གདུགས་རིམ་པ་བཅུ་གསུམ་ཆར་ཁེབ་ཏོག་དང་བཅས་པ་བྲིས་པ་དངོས་སུ་ཕུལ་བར་བསམ་ཞིང་ཞེས་སོགས་ཏེ། དེ་ཡང་གདུགས་རིམ་པ་བཅུ་གསུམ་ཆར་ཁེབ་ཏོག་དང་བཅས་པ་གོས་ཆེན་སོགས་ལ་གཟུགས་བརྙན་བཅོས་པ་དངོས་སུའམ།
དངོས་སུ་ཕུལ་བར་བསམ་ནས་བྲིས་པ་འབུལ་བ་ཡིན་ལ། སྔགས་དོན་གཞན་གོང་མ་དང་འདྲ་བ་ལ། པྲ་མརྡྷ་ན་ཡ་ནི་རབ་ཏུ་ཉེ་བར་མཛོད་ཅེས་པ་ཡིན་ལ། སྨོན་ལམ་ནི་དེ་ལྟར་ཕུལ་བ་ལ་བརྟེན་ནས་སེམས་ཅན་ཐམས་ཅད་ཀྱིས་སྟོབས་བཅུ་སོགས་ཐོབ་པར་སྨོན་པ་སྟེ། སྟོབས་བཅུ་དང་། མ་འདྲེས་པའི་དྲན་པ་ཉེར་བཞག་གསུམ་དང་། རྣམ་ཐར་བརྒྱད་ནི་གོང་རྗེས་དྲན་གྱི་སྐབས་སུ་བཤད་པ་ལྟར་དང་། (Dཡེ་ཤེས་ལྔ་)ནི། (Eམེ་ལོང་ལྟ་བུའི་ཡེ་ཤེས། མཉམ་པ་ཉིད་ཀྱི་ཡེ་ཤེས།
བྱ་བ་གྲུབ་པའི་ཡེ་ཤེས། སོ་སོར་རྟོགས་པའི་ཡེ་ཤེས། ཆོས་དབྱིངས་ཡེ་ཤེས་)དང་ལྔའོ། ། གསུམ་པ་ཅོད་པན་གྱི་མངའ་དབུལ་བ་ནི། གཞུང་འདི་ཉིད་ལས། དར་གྱི་ཅོད་པན་བྲིས་པ་དངོས་སུ་ཕུལ་བར་བསམ་ཞིང་ཞེས་སོགས་ཏེ། དེ་ཡང་དར་གྱི་ཅོད་པན་དངོས་སུ་འབུལ་བའམ་ཕུལ་བར་བསམ་ནས་བྲིས་པ་འབུལ་བ་ཡིན་པས། འབུལ་སྔགས་ཀྱི་དོན་ནི། གཞན་འདྲ་བ་ལས། པ་ཏཾ་ཀ་ལཾ་པ་ཡ་ནི་ཅོད་པན་དར་དཔྱངས་པར་མཛོད་ཅེས་པ་དང་།
སྨོན་ལམ་ནི་སེམས་ཅན་ཐམས་ཅད་དུ་སོགས་དཀྱུས་ནས་འབྱུང་བ་ལྟར་སྨོན་ལམ་འདེབས་པའོ། ། བཞི་པ་འཕན་གྱི་མངའ་དབུལ་ནི། གཞུང་འདི་ཉིད་ལས། དར་འཕན་སྣ་ཚོགས་བྲིས་པ་དངོས་སུ་ཕུལ་བར་བསམ་ཞིང་ཞེས་སོགས་ཏེ། དེ་ཡང་དར་གྱི་འཕན་རྩེ་གསུམ་པ་དངོས་སུའམ་ཕུལ་བར་བསམས་ནས་བྲིས་པ་འབུལ་བ་ཡིན་པས། སྔགས་དོན་ནི་གཞན་འདྲ་ལ། པ་ཏཾ་ཀེ་ནི་བ་དན་ཞེས་པ་དང་། སྨོན་ལམ་ནི། དེ་ལྟར་ཕུལ་བ་ལ་བརྟེན་ནས་སེམས་ཅན་ཐམས་ཅད་ཀྱིས་ཆོས་ཀྱི་སྙན་གྲགས་ཐོབ་པར་སྨོན་པའོ། ། ལྔ་པ་རྒྱལ་མཚན་གྱི་མངའ་དབུལ་ནི།
གཞུང་འདི་ཉིད་ལས། ཆུ་སྲིན་གྱི་རྒྱལ་མཚན་བྲིས་པ་དངོས་སུ་ཕུལ་བར་བསམ་ཞིང་ཞེས་སོགས་ཏེ། དེ་ཡང་རྒྱལ་མཚན་ལ་རིན་པོ་ཆེའི་རྒྱལ་མཚན་དང་། གོས་དར་གྱི་རྒྱལ་མཚན། སྲོག་ཆགས་ཀྱི་རྒྱལ་མཚན་རྣམས་ལས། དང་པོ་ནི་རྒྱུ་རིན་པོ་ཆེ་ལས་གྲུབ་པ། གཉིས་པ་ནོར་བུའི་ཏོག་དང་། གཞན་གོས་དར་ལས་བྱས་པའོ། ། གསུམ་པ་ལ་ཆུ་སྲིན་གྱི་རྒྱལ་མཚན་དང་། བྱའི་རྒྱལ་མཚན་གཉིས་ལས།
སྔ་མ་ནི་གཞན་གོས་དར་དང་འདྲ་བ་ལ་ཏོག་ཆུ་སྲིན་གྱིས་བྱས་པ་དང་། ཕྱི་མ་ནི་ཏོག་བྱའི་མགོ་བོས་བྱས་པའོ། ། དེས་ན་དེ་དག་དངོས་སུ་འབུལ་བའམ་ཕུལ་བར་བསམ་ཞིང་། ཆུ་སྲིན་རྒྱལ་མཚན་གྱི་གཟུགས་བྲིས་པ་འབུལ་བ་ཡིན་པས། འབུལ་སྔགས་ཀྱི་དོན་ནི་གཞན་སྔར་ལྟར་ལ། ཆུ་སྲིན་རྒྱལ་མཚན་ཞེས་པ་དང་། སྨོན་ལམ་ནི། སེམས་ཅན་ཐམས་ཅད་ཐ་སྙད་དུ་འཁོར་བ་མི་འཛིན། དོན་དམ་པར་མི་གཏོང་བས་ན་ལྷའི་བུའི་བདུད། ཉོན་མོངས་པའི་བདུད།
འཆི་བདག་གི་བདུད། ཕུང་པོའི་བདུད་བཞི་ལས་རྒྱལ་ཞིང་དམ་པའི་ཆོས་མི་ནུབ་པར་བསྒྲེངས་པའི་རྒྱལ་མཚན་ལྟ་བུར་གྱུར་ཅིག་ཅེས་པའོ། ། དྲུག་པ་གདུགས་ཀྱི་མངའ་དབུལ་ནི། གཞུང་འདི་ཉིད་ལས། གདུགས་བྲིས་པ་དངོས་སུ་ཕུལ་བར་བསམ་ཞིང་ཞེས་སོགས་ཏེ། དེ་ཡང་གདུགས་ནི་ད་ལྟ་མཆོད་རྟེན་གྱི་ཆར་ཁེབ་ཏུ་གྲགས་པ་དེ་ཉིད་འབུལ་བ་ཡིན་པས། འབུལ་བའི་སྔགས་ཀྱི་དོན་ནི་གཞན་འདྲ་བ་ལ། བྷྲ་མ་ན་ཡ་ནི་སྐྱོབས་པ་ཞེས་པ་དང་། སྨོན་ལམ་ནི། མཆོད་རྟེན་ལ་ཆར་སོགས་ཀྱི་སྐྱབས་གདུགས་ཕུལ་བ་ལ་བརྟེན་ནས་སེམས་ཅན་ཐམས་ཅད་བླ་ན་མེད་པའི་སྐྱབས་དཀོན་མཆོག་གསུམ་དང་ལྡན་ཞིང་མཐར་ཐུག་ཆོས་ཀྱི་རྒྱལ་པོ་ཆེན་པོ་རྫོགས་པའི་སངས་རྒྱས་སུ་གྱུར་ཅིག་ཅེས་པའོ། །
བདུན་པ་ཕྲེང་བའི་མངའ་དབུལ་ནི། གཞུང་འདི་ཉིད་ལས། མེ་ཏོག་སྣ་ཚོགས་བྲིས་པའི་ཕྲེང་བ་དངོས་སུ་ཕུལ་བར་བསམ་ཞིང་ཞེས་སོགས་ཏེ། དེ་ཡང་མེ་ཏོག་སྣ་ཚོགས་པའི་ཕྲེང་བ་དངོས་སུ་ཕུལ་བའམ། ཕུལ་བར་བསམ་ནས་ཕྲེང་བ་བྲིས་པ་ཕུལ་བ་ཡིན་པས། འབུལ་སྔགས་ཀྱི་དོན་ནི། ཨོཾ་འདྲ། རཏྣ་མཱ་ལ་ཏྲཾ་ནི་རིན་ཆེན་ཕྲེང་བ། ན་མཿནི་ཕྱག་འཚལ་བ། ཏཻ་ཡེ་དྷ་ནི་དུས་གསུམ་དུ།
ཨ་ནུ་ག་ཏ་ནི་རྒྱུན་དུ་ཞུགས་ཤིང་། པྲ་ཏིཥྛི་ཏ་ནི་རབ་ཏུ་གནས་པ། པུཥྚེ་ཀེ་ཏུ་ར་ཛཱ་ནི་མེ་ཏོག་གི་རྒྱལ་པོ། ཏ་ཐཱ་ག་ཏ་ཡ་ནི་དེ་བཞིན་གཤེགས་པ། ཨ་ར་ཧ་ཏེ་ནི་དགྲ་བཅོམ་པ། སམྱཀྶཾ་བུདྡྷ་ཡ་ནི་ཡང་དག་པར་རྫོགས་པའི་སངས་རྒྱས། ཏདྱ་ཐཱ་ནི་འདི་ལྟ་སྟེ། ཨོཾ་བཛྲ་པུཥྤེ་ཨཱཿཧཱུྃ་སྭཱཧཱ་ནི་གཞན་གོང་དུ་བཤད་པ་ལྟར་ལ། བཛྲ་པཥྤེ་ནི་རྡོ་རྗེ་མེ་ཏོག་ཅེས་པའོ། ། སྨོན་ལམ་ནི་དེ་ལྟར་ཕུལ་བ་ལ་བརྟེན་ནས་སེམས་ཅན་ཐམས་ཅད་མཚན་བཟང་པོ་སུམ་ཅུ་རྩ་གཉིས་དང་།
དཔེ་བྱད་བཟང་པོ་བརྒྱད་ཅུ་དང་ལྡན་པའི་རྫོགས་པའི་སངས་རྒྱས་ཀྱི་གཟུགས་ཀྱི་སྐུ་བལྟ་བས་ཆོག་མི་ཤེས་པ་ཐོབ་པར་ཤོག་ཅེས་པའོ། ། བརྒྱད་པ་གདན་གྱི་མངའ་དབུལ་ནི། གཞུང་འདི་ཉིད་ལས། རིན་པོ་ཆེ་ལ་སོགས་པ་འོག་གི་ཚིག་གི་རིགས་དང་མཐུན་པའི་གདན་བྲིས་པ་དངོས་སུ་ཕུལ་བར་བསམ་ཞིང་ཞེས་སོགས་ཏེ། དེ་ཡང་འོག་གི་སྨོན་ལམ་གྱིས་བསྟན་པའི་གདན་རྣམས་དངོས་སུ་ཕུལ་བར་བསམས་ནས་དེ་དག་གི་གཟུགས་བྲིས་པ་འབུལ་བ་ཡིན་པས། འབུལ་བའི་སྔགས་དོན་གཞན་འདྲ་བ་ལ། པུཎྱཻ་དྷ་རི་ཛ་ཡེ་ནི་བསོད་ནམས་འཛིན་པའི་རྒྱལ་པོ་ཞེས་པ་དང་། སྨོན་ལམ་ནི་སྟོབས་བཅུ་དང་ལྡན་པ་མཚོན་བྱེད་གླང་པོ་ཆེའི་གདན། མི་འཇིགས་པ་བཞི་དང་ལྡན་པ་མཚོན་བྱེད་སེང་གེའི་གདན་དང་། རྫུ་འཕྲུལ་གྱི་རྐང་པ་བཞི་དང་ལྡན་པ་མཚོན་བྱེད་རྟའི་གདན་དང་།
དབང་བཅུ་དང་ལྡན་པ་མཚོན་བྱེད་རྨ་བྱའི་གདན་དང་། ཐམས་ཅད་དུ་ཐོགས་པ་མེད་པ་སྟོབས་ཀྱི་ཤུགས་དང་ལྡན་པ་མཚོན་བྱེད་ནམ་མཁའ་ལྡིང་གི་གདན་དང་། འགྲོ་བའི་རེ་འདོད་ཡིད་བཞིན་དུ་སྐོང་བ་མཚོན་བྱེད་ནོར་བུ་རིན་པོ་ཆེའི་གདན་དང་། ཆགས་པའི་རྐྱེན་ཐམས་ཅད་སྤངས་པ་མཚོན་བྱེད་པདྨའི་གདན་དང་། རང་བཞིན་གྱིས་འོད་གསལ་བ་མཚོན་བྱེད་ཉི་ཟླའི་གདན་ཐོབ་པར་གྱུར་ཅིག་ཅེས་པའོ། ། གསུམ་པ་གསུང་རབ་ལ་བྱེ་བྲག་ཏུ་མངའ་དབུལ་བ་ལ། སྡོམ་ནི། བཞུགས་ཁྲི་དང་ནི་ན་བཟའ་དང་། ། གླེགས་ཤིང་དང་ནི་གླེགས་ཐག་གོ ། ཞེས་པ་ལྟར་རོ། །
བཞུགས་ཁྲིའི་མངའ་དབུལ། ན་བཟའི། གླེགས་ཤིང་གི གླེགས་ཐག་གི་མངའ་དབུལ་དང་བཞི་ལས། དང་པོ་ནི། གཞུང་འདི་ཉིད་ལས། ཆོས་ཀྱི་ཁྲི་སེང་གེས་བཏེགས་པ་དར་ཟབ་བཀབ་པ་བྲིས་པ་དངོས་སུ་ཕུལ་བ་བསམ་ཞིང་ཞེས་སོགས་ཏེ། དེ་ཡང་གླེགས་བམ་བཞུགས་པའི་རྒྱུ་རིན་པོ་ཆེ་དང་། སེང་ལྡིང་ལ་སོགས་པ་ལས་གྲུབ་པའི་དར་ཟབ་སོགས་མཛེས་པར་བཀབ་པ་དངོས་སུ་འབུལ་བའམ། ཕུལ་བར་བསམས་ནས་དེའི་གཟུགས་བྲིས་པ་འབུལ་བ་ཡིན་པས།
འབུལ་བའི་ཚིགས་བཅད་ཀྱི་དོན་ནི། རྒྱུ་རིན་པོ་ཆེ་དུ་མ་ལས་གྲུབ་པའི་སོ་སོའི་ཁྲི་ཀུན་གྱི་ཡིད་དུ་འོང་བའི་དར་ལ་སོགས་པ་ཁ་དོག་སྣ་ཚོགས་པ་དང་ལྡན་པའི་གོས་ཀྱིས་བཀབ་སྟེ་བརྒྱན་པ་འདི། རང་གི་ངོ་བོ་སྤྲོས་པ་དང་བྲལ་བ་རྫོགས་པའི་སངས་རྒྱས་ཀྱི་གསུང་རབ་ཀྱི་གླེགས་བམ་མཆོག་རྣམས་ལ་འབུལ་ལགས་ཀྱི། དེ་ལྟར་ཕུལ་བ་ཡི་དགེ་བས་འགྲོ་བ་ཀུན་གཞོམ་འཇིག་མེད་པ་རྡོ་རྗེ་ལྟ་བུའི་གདན་ལ་བཞུགས་པར་ཤོག་ཅེས་པ་དང་། སྔགས་དོན་གཞན་རྣམས་སྔར་ལྟར་ལ། བཛྲ་ཨཱ་ས་ན་ནི་རྡོ་རྗེའི་གདན་ཞེས་པའོ། ། གཉིས་པ་ན་བཟའི་མངའ་དབུལ་ནི། གཞུང་འདི་ཉིད་ལས། རྟེན་ཁེབ་བྲིས་པ་དངོས་སུ་ཕུལ་བར་བསམ་ཞིང་ཞེས་སོགས་ཏེ། དེ་ཡང་རྟེན་ཁེབ་དངོས་སུ་འབུལ་བའམ།
ཕུལ་བར་བསམ་སྟེ་བྲིས་པ་འབུལ་བ་ཡིན་པས། འབུལ་ཚིག་གི་དོན་ནི། ཁ་དོག་སྣ་ཚོགས་པ་དང་ལྡན་པས་དབང་པོའི་གཞུ་སྟེ་འཇའ་ཚོན་སྣ་ལྔའི་ཁ་དོག་ལྟར་རབ་ཏུ་བཀྲ་ཡང་། དེ་དག་གང་ལ་རེག་ཀྱང་ལུས་སེམས་ལ་རེག་པའི་བདེ་བ་བསྐྱེད་པའི་རྒྱུར་གྱུར་པའི་གོས་བཟང་པོ་རིན་པོ་ཆེ་ལས་གྲུབ་པ་འདི་དག་བདག་སོགས་འགྲོ་བ་རྣམས་ཀྱི་བློའི་སྒྲིབ་པ་སྦྱང་བའི་ཕྱིར་འབུལ་ལགས་ཀྱི། དེའི་མཐུ་ལས་བདག་སོགས་རྣམས་བཟོད་པའི་ཕར་ཕྱིན་དམ་པའི་གོས་ཀྱིས་བརྒྱན་པར་ཤོག་ཅེས་པ་དང་། སྔགས་དོན་གཞན་འདྲ་བ་ལ། བཛྲ་ཝསྟ་ཡེ་ནི་རྡོ་རྗེ་ན་བཟའ་ཞེས་པའོ། ། གསུམ་པ་གླེགས་ཤིང་གི་མངའ་དབུལ་ནི། གཞུང་འདི་ཉིད་ལས། གླེགས་ཤིང་བྲིས་པ་དངོས་སུ་ཕུལ་བར་བསམ་ཞིང་ཞེས་སོགས་ཏེ།
དེ་ཡང་སེང་ལྡིང་སོགས་ལས་གྲུབ་པའི་གླེགས་ཤིང་ཡིད་དུ་འོང་བ་དངོས་སུ་འབུལ་བའམ། ཕུལ་བར་བསམ་སྟེ་བྲིས་པ་འབུལ་བ་ཡིན་པས། འབུལ་ཚིག་གི་དོན་ནི། རང་གི་ངོ་བོ་གསལ་སྟོང་ཟུང་འཇུག་གི་དམ་པའི་ཆོས་ནི་འཛིན་པ་ཀུན་དང་བྲལ་བས་འཛིན་བྱེད་གླེགས་ཤིང་སོགས་མི་དགོས་ཀྱང་། ཐབས་སྙིང་རྗེ་ཆེན་པོ་དང་ཤེས་རབ་སྟོང་པ་ཉིད་རྟོགས་པའི་བློ་གཉིས་ཟུང་དུ་ཆུག་པ་དང་། རྗེས་སུ་འབྲེལ་བར་གྱུར་པ་མཚོན་བྱེད་ཉི་མ་དང་ཟླ་བ་ལྟ་བུ་གླེགས་བམ་གྱི་ཐབས་རྟེན་འབྲེལ་གྱི་ཆོས་གསུང་རབ་ཀྱི་ཆ་ཤས་མང་པོ་གཅིག་ཏུ་དགབ་པར་བྱ་བའི་རྫས་ཡོ་བྱད་འབུལ་ལགས་ཀྱི། དེ་ལྟར་ཕུལ་བས་སྐྱེ་བོ་མ་ལུས་པས་ཐབས་ཤེས་ཟུང་འཇུག་གམ་གསལ་སྟོང་ཟུང་འཇུག་ཆོས་ཀྱི་དབྱིངས་མངོན་སུམ་དུ་རྟོགས་པར་ཤོག་ཅེས་པ་དང་། སྔགས་དོན་གཞན་འདྲ་བ་ལས། བཛྲ་པྲཉྩ་ཨུ་པ་ཡ་ཨ་ད་ཡ་ནི། རྡོ་རྗེའི་ཐབས་དང་ཤེས་རབ་གཉིས་སུ་མེད་ཅེས་པའོ། །
བཞི་པ་གླེགས་ཐག་གི་མངའ་དབུལ་ནི། གཞུང་འདི་ཉིད་ལས། ཆོས་ཀྱི་སྐུ་རགས་པོད་ལོང་དང་བཅས་བྲིས་པ་དངོས་སུ་ཕུལ་བར་བསམ་ཞིང་ཞེས་སོགས་ཏེ། སེ་ཐའུ་ལ་སོགས་པ་དངོས་སུ་འབུལ་བའམ། ཕུལ་བར་བསམ་སྟེ་དེའི་གཟུགས་བྲིས་པ་ཕུལ་བ་ཡིན་པས། འབུལ་ཚིག་གི་དོན་ནི་རྫོགས་པའི་སངས་རྒྱས་རྣམས་གདུལ་བྱའི་སྣང་ངོར་ལོངས་སྐུ་དང་། སྤྲུལ་སྐུ་མཆོག་དང་མཆོག་མ་ཡིན་པ་ལ་སོགས་པའི་སྤྲུལ་པའི་སྤྲོས་པ་དུ་མ་རབ་ཏུ་རྒྱས་པ་སྣང་བར་གྱུར་ཀྱང་། རང་སྣང་ལ་ཡེ་ཤེས་ཆེན་པོ་གཅིག་གི་ངོ་བོར་རོ་གཅིག་ཏུ་གྱུར་པ་ལྟར། ཤོག་བུའི་གྲངས་ཆ་ཤས་སུ་ཕྱེ་ན་མང་དུ་སྣང་ཡང་ཐམས་ཅད་གཅིག་ཏུ་བསྡོམས་ནས་གླེགས་བམ་ཞེས་གཅིག་ཏུ་གྱུར་པར་བྱེད་པའི་ཡོ་བྱད་གླེགས་ཐག་འདི་དག་འབུལ་ལགས་ཀྱི། དེ་ལྟར་ཕུལ་བ་ཡི་དགེ་བ་ལ་བརྟེན་ནས་བདག་སོགས་འགྲོ་བ་མ་ལུས་པས་ཡེ་ཤེས་ཆེན་པོ་སངས་རྒྱས་ཀྱི་ཡེ་ཤེས་རྟོགས་པར་ཤོག་ཅེས་པ་དང་།
སྔགས་དོན་གཞན་འདྲ་བ་ལ། བཛྲ་པུསྟ་ཀ་བནྡྷ་ནི་རྡོ་རྗེའི་གླེགས་བམ་འཆིང་བ་ཞེས་པའི་དོན་ཏེ། དེ་དག་ནི་བྱེ་བྲག་གི་མངའ་དབུལ་ལོ། ། སྤྱི་དོན་གསུམ་པ་སྦྱིན་སྲེག་གི་མངའ་དབུལ་ནི། གཞུང་འདི་ཉིད་ལས་སྦྱིན་སྲེག་གམ་ཙ་རུའི་བཟའ་བས་མངའ་དབུལ་བ་ནི། སྦྱིན་སྲེག་བྱེད་ན་ཀྱཻ་རྡོ་རྗེའི་ལས་བཞིའི་སྦྱིན་སྲེག་ནས་བཤད་པའི་རྒྱས་པའི་སྦྱིན་སྲེག་བཞིན་སོ་སོའི་ཕྱག་ལེན་ལྟར་ཞེས་པ་ནས་འབྲང་རྒྱས་ཤིང་ངམ་ཐུར་མས་གཏུབས་པ་མ་གཏོགས་གྲིས་མི་གཏུབས་སོ་ཞེས་པའི་བར་ཏེ། དེ་ཡང་རྒྱས་པའི་སྦྱིན་སྲེག་བྱ་ཐུབ་ན་ལེགས་ཀྱང་། མ་བྱས་ཀྱང་འགལ་བ་མེད་པའི་རྒྱུ་མཚན་གྱིས་དོན་གསལ་ལས་ཀྱང་འདམ་ཁ་ཅན་དུ་གསུངས་པ་བཞིན་ད་ལྟ་ཕྱག་ལེན་ལ་ཙ་རུའི་བཟའ་བ་ཁོ་ན་མཛད་པས། སྦྱིན་སྲེག་བྱ་བའི་ཚེ་དེའི་ཚུལ་དང་། མི་བྱ་ཙ་རྩ་རུའི་བཟའ་བ་བཤམས་པའི་ཚུལ་སོགས་ནི་དཀྱུས་ནས་འབྱུང་བ་བཞིན་གྱི་ལག་ལེན་དང་གོ་དོན་ཐམས་ཅད་རྟོགས་པར་སླ་ལ།
ཙ་རུའི་བཟའ་བ་བྱིན་གྱིས་བརླབས་པའི་སྔགས་དོན་ནི། ན་མཿཕྱག་འཚལ་བ། སརྦ་ཏ་ཐཱ་ག་ཏ་བྷྱཿནི་དེ་བཞིན་གཤེགས་པ་ཐམས་ཅད་ལ། བི་ཤྭ་མུ་ཁེ་བྷྱཿནི་གདོང་སྣ་ཚོགས་པ་རྣམས་ལ། སརྦ་ཐཱ་ཁཾ་ཨུཏྒ་ཏེ་ནི་ཐམས་ཅད་དུ་ནམ་མཁར་འཕགས་ཤིང་ཁྱབ་པ། སྥ་ར་ཎ་ནི་གོ་སྐབས་མེད་པ། ཨི་མཾ་ག་ག་ན་ཁཾ་ནི་འདིས་གང་བ་ཞེས་པ་དང་། ཚིགས་བཅད་ཀྱི་དོན་ནི། ཞལ་ཟས་རོ་བརྒྱ་དང་ལྡན་པའི་ཁ་དོག་ཀྱང་མཐོང་བ་ཙམ་གྱིས་ཡིད་འཕྲོག་ནུས་པ་ཤིན་ཏུ་རྒྱ་ཆེ་བར་ལེགས་པར་སྦྱར་བ་འདི་ནི་རྒྱལ་བ་སྲས་དང་བཅས་པ་ལ་བདག་ཅག་དད་པ་ཆེན་པོས་འབུལ་གྱི། དེ་ལྟར་ཕུལ་བ་ལས་བྱུང་བའི་དགེ་བའི་མཐུས་འགྲོ་བ་སེམས་ཅན་འདི་དག་ཀུན་ཟག་མེད་ཀྱི་འབྱོར་པ་དང་ལྡན་པ་ཏིང་ངེ་འཛིན་གྱི་ཟས་ལ་ལོངས་སྤྱོད་པར་ཤོག་ཅེས་པ་དང་།
འབུལ་སྔགས་ཀྱི་དོན་ནི། ལྷའི་ཞལ་ཟས་ཏིང་ངེ་འཛིན་དང་བསམ་གཏན་གྱི་དགའ་བ་ཞེས་པ་དང་། ཨོཾ་དང་སྭཱཧཱའི་དོན་སྔར་ལྟར་རོ། ། དེ་ནས་ཕུད་འབུལ་ཚུལ་སོགས་ནི་གཞུང་ནས་འབྱུང་བ་བཞིན་ནོ། ། སྤྱི་དོན་བཞི་པ་བཀྲ་ཤིས་དང་སྔགས་ཀྱི་མངའ་དབུལ་ནི། གཞུང་འདི་ཉིད་ལས། རྟེན་གྱི་གཙོ་བོ་ལ་གཟུངས་ཐག་བཏགས་པ་དཔོན་སློབ་ཀུན་གྱིས་བཟུང་ལ། རྟེན་ལ་ནས་གཏོར་ལ། ཞེས་པ་ནས་སྣང་སྟོང་རྡོ་རྗེ་སོགས་ཀྱིས་བསྟོད་པར་བྱའོ་ཞེས་པའི་བར་ཏེ། འདི་ལ་སྔགས་ཀྱི་མངའ་དབུལ་དང་།
བཀྲ་ཤིས་ཀྱི་ཚིགས་བཅད་བརྗོད་པའི་མངའ་དབུལ་གཉིས་ལས། དང་པོ་སྔགས་ཀྱི་མངའ་དབུལ་གྱི་སུ་པྲ་ཏིཥྛའི་སྔགས་དོན་ནི་གོང་དུ་བཤད་པ་ལྟར་དང་། ཨོཾ་ཧཱུྃ་ཧྲི་སོགས་ཀྱི་དོན་ནི་རྡོ་རྗེ་རྟེན་དུ་མཛོད་ལ་བརྟན་པར་བཞུགས་ཤིག་ཅེས་པ་སྟེ། དེ་ལྟ་བུའི་སྔགས་ཉེར་གཅིག་ལ་སོགས་པ་བཟླས་ནས་མེ་ཏོག་འཐོར་བ་ནི་སྔགས་ཀྱི་མངའ་དབུལ་ཏེ། ཇི་ལྟར་བྱ་བའི་ཚུལ་དཀྱུས་ནས་འབྱུང་བ་ལྟར་རོ། ། བཀྲ་ཤིས་ཀྱི་མངའ་དབུལ་ལ་རྡོ་རྗེ་དབྱིངས་ཀྱི་དཀྱིལ་ཆོག་ནས་འབྱུང་བའི་མཛད་པ་བཅུ་གཉིས་ཀྱི་ཚིགས་བཅད་དང་། རྒྱལ་བ་རིགས་ལྔའི་བཀྲ་ཤིས་ཀྱི་ཚིགས་བཅད་ལ་སོགས་པ་སངས་རྒྱས་རབ་བདུན་གྱི་བཀྲ་ཤིས་ཀྱི་ཚིགས་བཅད་དང་། སློབ་དཔོན་འཕགས་པ་ཀླུ་སྒྲུབ་ཀྱིས་མཛད་པའི་བཀྲ་ཤིས་ཀྱི་ཚིགས་བཅད་དང་། མཚན་མང་སོགས་ཀྱི་བཀྲ་ཤིས་ཀྱི་ཚིགས་བཅད་ལ་སོགས་པ་རྒྱས་པར་བརྗོད་པ་འགའ་ཞིག་གི་ཕྱག་ལེན་ལ་བྱུང་བར་སྣང་ཡང་། ད་ལྟ་རང་ལུགས་ཀྱི་ཕྱག་ལེན་ལ་རྒྱལ་མཚན་རྩེ་མོ་སོགས་བླ་མ།
ཡི་དམ། ཆོས་སྲུང་ནོར་ལྷ་སོགས་ཀྱི་བཀྲ་ཤིས་རྒྱས་བསྡུས་རང་རང་གི་བློ་དང་བསྟུན་ནས་བྱ་ཚུལ་དཀྱུས་ནས་འབྱུང་བ་བཞིན་དང་། རོལ་མོ་དང་བཅས་མེ་ཏོག་གི་ཆར་དབབ་བོ། ། འདིར་ཕྱག་ལེན་ལ་བཀྲ་ཤིས་ཀྱི་ཚིགས་བཅད་མང་དུ་མཛད་ཀྱང་། ཐོག་མར་བྱ་བའི་རྒྱལ་མཚན་རྩེ་མོ་ཞེས་སོགས་ཚིགས་བཅད་གཅིག་པོ་འདིའི་དོན་ཙམ་ཞིག་རྟེན་འབྲེལ་ལེགས་པའི་ཕྱིར་བྲིས་ན། རྒྱལ་མཚན་གྱི་རྩེ་མོ་རིན་པོ་ཆེ་དབང་གི་རྒྱལ་པོའི་ཏོག་གིས་མཛེས་པ་ལྟར། གསང་སྔགས་ཀྱི་རྣལ་འབྱོར་པ་རྣམས་ཀྱིས་རང་ཉིད་ལྷག་པའི་ལྷ་ཡི་དམ་དུ་གསལ་བ་ཡི་སྤྱི་གཙུག་གི་རྒྱན་དུ་གྱུར་པའི་རིགས་ཀྱི་བདག་པོ་སྒྲུབ་པ་པོ་ལ་དངོས་གྲུབ་མཆོག་ཡི་དམ་དེ་ཉིད་ཀྱི་གོ་འཕང་སྩོལ་བར་མཛད་པ་པོ་བླ་མ་ལས་ལྷག་སངས་རྒྱས་ཀྱང་མེད་པའི་ཕྱིར་ན་མཉམ་པ་མེད་པ་བླ་མ་མཆོག་སྟེ། དབང་བསྐུར་བའི་བླ་མ་རྣམས་ཀྱི་བྱིན་རླབས་འཇུག་པའི་བཀྲ་ཤིས་ཡུལ་དུས་གནས་སྐབས་ཀུན་ཏུ་འབྱུང་བ་ཤོག་ཅེས་པའི་དོན་ཡིན་ལ། ཚིགས་བཅད་འདི་ལ་ཡང་ངག་འདོན་མི་གཅིག་པ་མང་དུ་སྣང་སྟེ། ཕལ་ཆེར་ནི་རྟོག་དཔྱོད་གང་ཡང་མི་བྱེད་པར་གང་ཐོན་དེ་ཁ་འདོན་ཞིང་།
རྟོག་དཔྱོད་ཅུང་ཟད་བྱས་པའི་ངག་རྒྱུན་འགའ་ཞིག་ལས། རྒྱལ་མཚན་རྩེ་མོའི་དབང་གི་རྒྱལ་པོ་ལྟར། ། ཞེས་འདོན་པ་ཡང་སྣང་བས་དེ་ལྟར་བཏོན་ཀྱང་འགལ་བ་ཆེར་མི་སྣང་མོད། འོན་ཀྱང་འདིའི་དོན་གོང་དུ་བཀོད་པ་ལྟར་བྱས་ནས་དངོས་གྲུབ་འབྱུང་བའི་དཔེ་འདི་ཉིད་ནས་འབྱུང་བ་ལྟར། རྒྱལ་མཚན་རྩེ་མོ་དབང་གི་རྒྱལ་པོ་ཞེས་པ་ལྟར་ལས་འདོན་པ་བསྒྱུར་མི་དགོས་ལ། གང་ལྟར་བཀྲ་ཤིས་ཀྱི་མངའ་དབུལ་གྱི་རྗེས་སུ་མཆོད་བསྟོད་བསྡུས་པ་བྱ་ཚུལ་ཡང་གཞུང་ནས་འབྱུང་པ་ལྟར་བྱའོ། ། དེ་རྣམས་ཀྱིས་རབ་གནས་རྒྱས་པའི་དངོས་གཞིའི་དོན་རྣམས་མ་ལུས་པ་བསྟན་ཟིན་ཏོ། ། སྤྱི་དོན་གསུམ་པ་རྗེས་སམ་མཇུག་གི་ཆོ་ག་ལ། གཞུང་འདི་ཉིད་ལས། དེ་ནས་མཇུག་གི་ཆོ་ག་ལ་སྡོམ་ནི།
གཏོར་མ་སྦྱིན་དང་ཆོས་སྐྱོང་བསྒོ། ། དཀྱིལ་འཁོར་མཆོད་དེ་དངོས་གྲུབ་བླངས། ། བཟོད་པར་གསོལ་ཞིང་གཤེགས་སུ་གསོལ། ། ཡོན་བདག་བསྒོ་ཞིང་ཤིས་པ་བརྗོད། ། རྟེན་མཆོད་བསོད་ནམས་ཡོངས་སུ་བསྔོ། ། སློབ་དཔོན་མཆོད་དེ་དགའ་སྟོན་བྱ། ། སླར་ཡང་ཤིས་པ་རྒྱས་པར་བརྗོད། ། རྗེས་བསྡུ་སྦྱིན་སྲེག་མཇུག་དོན་ནོ། ། ཞེས་པ་ལྟར་དོན་བཅུ་གསུམ་ལས། ཞེས་གསུངས་པ་ལྟར།
གཏོར་མ་སྦྱིན་པ། ཆོས་སྐྱོང་བསྒོ་བ། དཀྱིལ་འཁོར་མཆོད་དེ་དངོས་གྲུབ་བླངས་པ། བཟོད་པར་གསོལ་ཞིང་གཤེགས་སུ་གསོལ་བ། ཡོན་བདག་བསྒོ་བ། དེ་ལ་ཤིས་པ་བརྗོད་པ། རྟེན་མཆོད་པ། བསོད་ནམས་བསྔོ་བ། སློབ་དཔོན་མཆོད་པ། དགའ་སྟོན་བྱ་བ།
སླར་ཡང་ཤིས་པ་རྒྱས་པར་བརྗོད་པ། ལས་ཀྱི་རྗེས་བསྡུ་བ། སྦྱིན་སྲེག་ལྷག་ཆད་ཁ་བསྐང་བ་དང་དོན་ཚན་བཅུ་གསུམ་ལས། དང་པོ་གཏོར་མ་སྦྱིན་པ་ནི། གཞུང་འདི་ཉིད་ལས། ཡི་དམ་ཆོས་སྲུང་སོགས་ལ་རབ་གནས་ཀྱི་སྟ་གོན་གྱི་སྐབས་ལྟར་རྡོ་རྗེའི་གླུ། བཀྲ་ཤིས། བསྔོ་བ་སྨོན་ལམ་གྱི་བར་དུ་བྱས་ལ་ཞེས་གསུངས་པ་བཞིན་གོང་སྟ་གོན་གྱི་སྐབས་སུ་བཤད་པ་ལྟར་གྱི་ཡི་དམ་ཆོས་སྐྱོང་སོགས་ལ་གཏོར་མ་འབུལ་བ་ཡིན་ལ། གཉིས་པ་ཆོས་སྐྱོང་བསྒོ་བ་ནི། གཞུང་འདི་ཉིད་ལས།
རབ་ཏུ་གནས་པའི་རྟེན་སོགས་ཆོས་སྐྱོང་གང་ལ་གཏད་པར་འདོད་པ་དེ་ལ་གཏོར་མ་སྦྱིན་ནས་བཀའ་བསྒོ་བ་ཡིན་པས། ཞེས་པ་ནས། ཆོས་སྐྱོང་བསྒོ་བ་རྗེ་བཙུན་རིན་པོ་ཆེས་ནག་པོ་ཆེན་པོ་ལ་ཞེས་གསུངས་པས་ས་སྐྱ་པ་རྣམས་གུར་ཞལ་གང་རིགས་ལ་མཛད་དགོས་སོ་ཞེས་པའི་བར་ཏེ། དེ་ཡང་ཆོས་སྐྱོང་བསྒོ་བ་ཞེས་པ་རབ་གནས་ཟིན་པའི་རྟེན་དེ་ཉིད་ལ་གཞན་གྱི་གནོད་པ་བསྲུང་བ་དང་། མཆོད་པ་སོགས་འབྱུང་བའི་ཕྱིར་གཏད་ཅིང་བཅོལ་བ་ཡིན་ལ། དེ་ལྟར་འཆོལ་བ་ལ་ཐོག་མར་གཏོར་མ་འབུལ་དགོས་པས། དེའི་གཏོར་མ་ནི་ཡོ་བྱད་བཤམ་པའི་སྐབས་སུ་བཤད་པ་ལྟར་བཤམ་པ་དེ་ཉིད་བྱིན་གྱིས་བརླབས་པ་ཡང་ཡི་དམ་ཆོས་སྐྱོང་གི་གཏོར་བསྔོའི་བྱིན་རླབས་ཀྱི་ཚེ་རྒྱས་པ་གྲུབ་པ་བཞིན་འདིར་ཡང་སྔགས་དང་ཕྱག་རྒྱ་བསྡུས་པས་བྱིན་རླབས་དྲན་པར་བྱས་ཏེ། དེ་ནས་གཏོར་མགྲོན་དུ་གུར་ཞལ་གང་རིགས་གསུངས་ཀྱང་། ད་ལྟ་ཕྱག་ལེན་ལ་གུར་ལྷ་བརྒྱད་ཞལ་བཞི་པ་དང་བཅས་པ་མདུན་གྱི་ནམ་མཁར་བསྐྱེད་དེ་སྤྱན་དྲངས་པ་ལ་གཏོར་མ་ཕུལ་ནས་འཕྲིན་ལས་འཆོལ་བ་སོགས་གཏོར་བསྔོ་འབྲིང་པོ་ལྟར་མཛད་ལ། དེ་ནས་ཆེད་དུ་གཏད་པའི་འཕྲིན་ལས་འཆོལ་བ་ནི།
བདག་གིས་རབ་ཏུ་གནས་པ་ཞེས་སོགས་ལྟར་བསྒོ་བ་སྟེ་གོ་སླ་ཞིང་། དེ་ནས་ཆོས་སྐྱོང་དེ་ནུས་པ་བསྐྱེད་པའི་ཕྱིར་རྡོ་རྗེ་གོ་ཆའི་ཕྱག་རྒྱ་རྡོ་རྗེ་ཐལ་མོ་ཁ་ཕྱེ་བ་རང་གི་མདུན་ལ་བསྟན། མཐེ་བོང་གཉིས་བསྒྲེངས། མཐེའུ་ཆུང་གཉིས་རྩེ་སྤྲད་འོག་ཏུ་བསྟན་པ་བཅས་ནས་དམ་ལ་བཞག་སྟེ་འཕྲིན་ལས་འཆོལ་བ་སོགས་དཀྱུས་ནས་འབྱུང་བ་ལྟར་ལག་ལེན་བྱ་ཞིང་། རྡོ་རྗེའི་གོ་ཆའི་སྔགས་དོན་ནི། རྡོ་རྗེས་བསྲུང་ཞེས་པ་དང་། དམ་བཞག་གི་ཚིགས་བཅད་ཀྱི་དོན་ནི། ལག་ན་ཐོགས་པའི་རྡོ་རྗེ་འདི་ནི་རྫས་ཀྱི་རྡོ་རྗེ་བཅོས་མ་ཙམ་མ་ཡིན་པའི་སངས་རྒྱས་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་རྡོ་རྗེ་ཆེན་པོར་སངས་རྒྱས་ཀུན་གྱིས་བྱིན་གྱིས་བརླབས་པ་ཡིན་པས། སྲུང་མ་ཁྱེད་རྣམས་བདག་གི་བསྒོ་བ་ལས་འགལ་ན། སྔོན་ཚེ་རྡོ་རྗེ་འཆང་གི་སྤྱན་སྔ་རུ། །
ཆོས་བཞིན་སྒྲུབ་པར་བྱེད་པའི་གང་ཟག་ལ། ། བར་ཆད་བསྲུང་ཞིང་སྐྱོང་བར་ཞལ་བཞེས་པའི། ། ཆོས་སྐྱོང་སྲུང་མ་ཞེས་གསུངས་པ་ལྟར། སངས་རྒྱས་རྡོ་རྗེ་འཆང་གི་སྤྱན་སྔར་ཞལ་གྱིས་བཞེས་ཤིང་དམ་བཅས་པ་དང་འགལ་བར་འགྱུར་ལ། དེ་ལས་འདའ་བར་མ་མཛོད་ཅིག གལ་ཏེ་དེ་ལས་འདས་ན་རྡོ་རྗེ་འདིས་ཁྱེད་རྣམས་འཇིག་པར་འགྱུར་བ་འདི་ལ་ཐེ་ཚོམ་མེད་དེ། འཇིག་པར་ངེས་སོ་ཞེས་པའི་དོན་དང་། མཧཱ་ས་མ་ཡ་ཧ་ན་ནི་དམ་ཚིག་གི་ཆེན་པོ་བསྣུན་ཅེས་པའོ། ། འཕྲིན་བཅོལ་གྱི་ཚིག་ནི་གོ་སླ་ལ། དེ་ནས་སྔར་གཏོར་མ་སྦྱིན་པའི་སྐབས་སུ་བསྐང་གསོ་བྱས་ནས་སྦྱིན་བདག་སོགས་ཀྱི་འདོད་པ་དང་བསྟུན་ནས་གཏོར་འབུལ་སྟེང་དུ་བྱེད་ན་འདིའི་མཚམས་སུ་པུ་ཏྲ་བསྐུལ་སོགས་ཕྱག་ལེན་བཞིན་མཛད་དེ།
སླར་འོག་སྒྲུབ་ཁང་གི་ནང་དུ་ཆོ་ག་ལྷག་མ་རྣམས་བྱ་བ་ཡིན་ནོ། ། གསུམ་པ་དཀྱིལ་འཁོར་མཆོད་དེ་དངོས་གྲུབ་བླང་བ་ནི། གཞུང་འདི་ཉིད་ལས། དཀྱིལ་འཁོར་གྱི་མཆོད་པ་རྣམས་ཁ་གསོས་ལ་ཞེས་པ་ནས། འདོད་པའི་དོན་ལ་གསོལ་བ་བཏབ་ལ་དངོས་གྲུབ་བླང་ངོ་ཞེས་པའི་བར་ཏེ། འདི་དག་ཇི་ལྟར་བྱ་བའི་ཚུལ་ནི་དཀྱིལ་འཁོར་སྒྲུབ་མཆོད་ཀྱི་ཉི་མ་ཕྱི་མའི་ཚེ་མཛད་པའི་ཕྱག་ལེན་ཇི་ལྟར་ཡོད་པ་བཞིན་བྱ་བ་སྟེ་དཀྱུས་སུ་ཡང་གསལ་བ་ལྟར་ཡིན་ལ། ། སྤྱི་དོན་བཞི་པ་བཟོད་པར་གསོལ་ཞིང་གཤེགས་སུ་གསོལ་བ་ནི། གཞུང་འདི་ཉིད་ལས། དེ་ནས་ཡིག་བརྒྱ་ལན་གསུམ་དང་། མ་འབྱོར་བ་དང་སོགས་ཀྱིས་བཟོད་པར་གསོལ་ལ་ཞེས་པ་ནས།
འགྲོ་བ་ཐམས་ཅད་ཀྱཻ་རྡོ་རྗེའི་རང་བཞིན་དུ་རྣམ་པར་དག་གོ་ཞེས་བརྗོད། དེ་ནས་གྲལ་ལ་འཁོད་དེ་ཞེས་པའི་བར་ཏེ། འདི་དག་གི་ཚིག་དོན་རྣམས་ནི་དབང་ཆུ་བདེ་ཆེན་རྒྱ་མཚོ་སོགས་སུ་བལྟ་ཞིང་། ལག་ལེན་ཇི་ལྟར་བྱ་བ་ནི་དཀྱུས་ནས་འབྱུང་བ་བཞིན་ནོ། ། ལྔ་པ་སྦྱིན་བདག་བསྒོ་བ་ནི། གཞུང་འདི་ཉིད་ལས། རང་གི་མདུན་ཇི་ལྟར་རིགས་པར་གདན་སེར་པོའི་སྟེང་དུ་ནས་ཅུང་ཟད་བཀྲམ་པ་ལ་ཞེས་པ་ནས་ཞེས་བསྒོའོ་ཞེས་པའི་བར་ཏེ། དེ་ཡང་གང་བསྒོ་ན་རྟེན་ལ་མཆོད་པ་གྱིས་ཤིག་པ་བསྒོ་བ་ཡིན་ལ། གང་ལ་བསྒོ་ན་རྟེན་བཞེངས་ཏེ་རབ་གནས་བགྱིད་པར་གསོལ་བ་པོ་ལ་བསྒོ་ཞིང་། ཚུལ་ཇི་ལྟར་དུ་བསྒོ་ན།
རང་གི་མདུན་དུ་སྟན་སེར་པོ་མེ་ཏོག་གཏོར་བའི་སྟེང་དུ་སྦྱིན་བདག་འདུག་ཏུ་བཅུག་སྟེ། ཚིགས་བཅད་དང་ལྷུག་པ་གཉིས་ཀྱི་རབ་གནས་ཟིན་པའི་ཚུལ་གོ་བར་བརྗོད་ནས་བསྒོ་བའོ། ། དེ་ཡང་ཚིགས་བཅད་ཀྱི་དོན་ནི། སྦྱིན་པའི་བདག་པོ་ཁྱོད་ཀྱིས་རྡོ་རྗེ་སློབ་དཔོན་ང་ལ་རབ་གནས་བྱ་དགོས་སོ་ཞེས་གང་གསོལ་བ་དེ། སྐུ་གཟུགས་ལ་སོགས་པའི་རྟེན་དག་ནི་ཁྱད་པར་དུ་འཕགས་པ་བཞེངས་ནས། གང་དུ་སྐུ་གཟུགས་རྫོགས་པ་དང་། ། བྱིན་མ་བརླབས་པར་རིང་གནས་ན། ། དེ་ལ་བཀྲ་མི་ཤིས་པ་འབྱུང་། ། དེ་སྲིད་མཆོད་པར་དེ་མི་འོས། ། ཞེས་རབ་གནས་མ་བྱས་ན་ཉེས་དམིགས་དང་།
ཆོ་ག་བདག་ཉིད་ནུས་པ་ཡི། ། རྟོག་པ་ལས་གསུངས་ཚུལ་ལེགས་པས། ། དེ་བྱས་བསོད་ནམས་ཆེ་བ་ནི། ། མཐོང་དང་མ་མཐོང་འབྲས་བུ་སྐྱེ། ། སྐུ་གཟུགས་ཀྱི་ནི་བྱིན་རླབས་ཀྱིས། ། དེ་ལ་བྱིན་རླབས་འཇུག་པར་འགྱུར། ། ཞེས་ཕན་ཡོན་མང་དུ་འབྱུང་བས་ན་རབ་གནས་བྱ་དགོས་པ་དང་། ཇི་ལྟར་བྱ་བའི་ཚུལ་ཡང་རབ་གནས་ཀྱི་རྒྱུད་སོགས་ནས་གསུངས་པ་དེ་བཞིན་དུ། རབ་གནས་ཀྱི་ཆོ་ག་གང་དགོས་པ་དེ་དག་ངས་བྱས་ཏེ། དེ་རྣམས་དོན་དང་མཐུན་པར་བསྒྲུབས་ཟིན་གྱི།
ད་ནི་རྟེན་འདི་དག་ཅི་བདེ་བའི་གནས་སུ་སྤྱན་དྲངས་པའམ། འདི་ཉིད་དུའང་རུང་སྟེ་འཕྲལ་དུ་མཆོད་པ་རྒྱ་ཆེན་པོ་དང་། སླར་ཡང་དེ་ནས་བཟུང་རྒྱུན་མི་འཆད་པར་མཆོད་པར་གྱིས་ཞེས་པ་སྟེ་ལྷུག་པའི་དོན་ཡང་དེ་དང་ཁྱད་པར་མེད་ལ། དྲུག་པ་ཡོན་བདག་ལ་ཤིས་པ་བརྗོད་པ་ནི། གཞུང་འདི་ཉིད་ལས། ཡོན་བདག་ལ་ལས་ཐམས་ཅད་པའི་བུམ་པའི་ཆུ་གཏོར། ཨ་མྲྀ་ཏས་བསང་། ཞེས་པ་ནས། ཞེས་བརྗོད་ཅིང་ཡུངས་ཀར་མཆོད་གཡོག་པ་ལ་གཏད། དཔོན་སློབ་དང་ཡོན་བདག་ལ་བསྐོར་རྟེན་གྱི་དྲུང་དུ་བཞག
ཚིགས་བཅད་འདི་རྣམས་ས་ལོ་ཆེན་པོ་ཐམས་ཅད་མཁྱེན་པའི་གསུང་རྒྱུན་ཇི་ལྟ་བ་བཞིན་ཡིན་ཞེས་པའི་བར་ཏེ། དེ་ཡང་བསང་བ་ནི། བགེགས་བསང་བ་དང་། སྦྱང་བ་ནི་ཐམས་ཅད་སྟོང་པར་སྦྱང་བ་ཡིན་ལ། དེའི་ངང་ལས་ཡོན་བདག་ཧེ་རུ་ཀར་མོས་པ་བྱེད་དུ་བཅུག་ནས། མཆོད་གཡོག་གིས་ཡོན་བདག་ལ་མེ་ཏོག་བཀྱེ་ཞིང་། དེ་ནས་ཁྲོ་བོ་སྤྱན་འདྲེན་སོགས་ཆོ་ག་ཐམས་ཅད་དཀྱུས་ནས་འབྱུང་བ་བཞིན་དང་། ཁྲོ་བོ་སྤྱན་འདྲེན་གྱི་ཚིགས་བཅད་དང་ཚིག་ལྷུག་གི་དོན་སོགས་ནི་འདོན་པ་ཅུང་ཟད་བསྒྱུར་བ་མ་གཏོགས་གོང་སྦྱང་བའི་སྐབས་ལྟར་ཤེས་པར་བྱ་ཞིང་། དེ་ནས་བཀྲ་ཤིས་རྫས་བརྒྱད་ལ་བགེགས་བསང་བ་དང་། སྟོང་པར་སྦྱངས་ནས་མྃ་ལས་བཀྲ་ཤིས་རྫས་བརྒྱད་དུ་གྱུར་པར་བསམ་པ་ཚིགས་བཅད་དང་བསྟུན་དཔོན་སློབ་ཡོན་བདག་སོགས་ལ་བསྐོར་རྟེན་གྱི་དྲུང་དུ་བཞག་པའི་ཚུལ་སོགས་ཆོ་གའི་ལག་ལེན་དང་།
མཆོད་གཡོག་གི་བྱ་རྒྱུ་རྣམས་དཀྱུས་ནས་འབྱུང་བ་བཞིན་བྱ་བ་ལས། བཀྲ་ཤིས་རྫས་བརྒྱད་སྦྱིན་པའི་ཚིགས་བཅད་རྣམས་ཀྱི། དང་པོའི་དོན་ནི། བཀྲ་ཤིས་པའི་རྫས་མེ་ལོང་འདི་ནི་ཡང་དག་པར་རྫོགས་པའི་སངས་རྒྱས་ཀྱི་ཐུགས་རྒྱུད་ཀྱི་མེ་ལོང་ལྟ་བུའི་ཡེ་ཤེས་ཡོན་ཏན་གྱི་རྒྱ་མཚོ་ཡི་ངོ་བོར་གྱུར་པ་ཡིན་ཏེ། རྙོག་པ་མེད་པའི་རྒྱ་མཚོ་ཆེན་པོ་ལྟར་རང་གི་ངོ་བོ་སྒྲིབ་གཉིས་ཀྱིས་མཆོག་ཏུ་དག་པར་གྱུར་ཏེ། རང་བཞིན་གྱིས་རྣམ་པར་དག་པའི་ཡུལ་ཆོས་ཀྱི་དབྱིངས་ལ་ཐོགས་པ་མེད་པར་ལོངས་སྤྱོད་པའི་ཡེ་ཤེས་མཚོན་པར་བྱེད་པའི་རྫས་ཡིན་ལ། དེས་ན་དེ་ལྟ་བུའི་བཀྲ་ཤིས་པའི་རྫས་དེ་དང་དེས་མཚོན་པའི་སངས་རྒྱས་ཀྱི་ཡེ་ཤེས་དྲི་མས་རྣམ་པར་དག་པ་དེས་ཡོན་བདག་ལ་ཤིས་པ་བྱས་པ་ལས་ཡོན་བདག་སོགས་ཀྱི་སྒྲིབ་པ་མ་ལུས་པར་དག་ནས་རྟེན་དང་སྦྱིན་བདག་སོགས་སྐྱེ་དགུ་ཐམས་ཅད་བཀྲ་ཤིས་པར་གྱུར་ཅིག ཅེས་པའི་དོན་དང་། སྔོན་བཅོམ་ལྡན་འདས་སོགས་བདེན་ཚིག་བརྗོད་པའི་དོན་ནི་གོ་སླའོ། ། ཚིགས་བཅད་གཉིས་པའི་དོན་ནི།
བཀྲ་ཤིས་པའི་རྫས་གྷི་ཝཾ་འདི་ནི་ཉོན་མོངས་པ་དུག་གསུམ་གྱི་ནད་འཇོམས་པའི་སྨན་སངས་རྒྱས་ཀྱི་ཆོས་ཀྱི་དབྱིངས་མཚོན་པར་བྱེད་དེ། འདི་ནི་སྨན་གྱི་མཆོག་ཆོས་ཉིད་རབ་ཏུ་རྟོགས་པར་གྱུར་ཏེ། ཉོན་མོངས་པའི་འབྲས་བུས་ཟུག་རྔུའི་ནད་མེད་པར་སྤངས་པར་གྱུར་པ་ཡི་ཡེ་ཤེས་མཚོན་པར་བྱེད་པའི་བཀྲ་ཤིས་པའི་རྫས་ཡིན་ལ། དེས་ན་མཚོན་བྱེད་གྷི་ཝཾ་དང་། དེའི་མཚོན་པའི་ཆོས་དབྱིངས་རྟོགས་པའི་ཡེ་ཤེས་ཀྱིས་ཀྱང་ཤིས་བརྗོད་བྱས་པ་ལ་བརྟེན་ནས་ཡོན་བདག་ལ་སོགས་པའི་ཉོན་མོངས་པ་འདོད་ཆགས་ཞེ་སྡང་གཏི་མུག་སྟེ་དུག་གསུམ་པོ་ཞི་བར་གྱུར་ཅིག་ཅེས་པ་དང་། བདེན་ཚིག་གི་དོན་གོ་སླའོ། ། ཚིགས་བཅད་གསུམ་པའི་དོན་ནི། བཀྲ་ཤིས་པའི་རྫས་ཞོ་འདི་ནི་རྩི་ཐོག་ཀུན་གྱི་སྙིང་པོ་ལྟ་བུར་གྱུར་པས་ན་བདེ་གཤེགས་སྙིང་པོ་མཚོན་པར་བྱེད་དེ་ཆོས་ཐམས་ཀྱི་སྙིང་པོ་རང་བཞིན་གྱི་དྲི་མས་རྣམ་པར་དག་པའི་ལྷན་ཅིག་སྐྱེས་པའི་ཡེ་ཤེས་རྣམ་པར་རྟོགས་ནས་ཡོན་ཏན་ཀུན་ལྷུན་གྲུབ་ཀྱི་དབྱིངས་རྣམ་དག་ཏུ་གྱུར་པ་མཚོན་པར་བྱེད་པ་ཡི་བཀྲ་ཤིས་པའི་རྫས་ཡིན་ལ། དེས་ན་མཚོན་བྱེད་ཞོ་དང་མཚོན་བྱ་བདེ་བར་གཤེགས་པའི་སྙིང་པོ་གཉིས་ཀྱི་ཤིས་བརྗོད་འདིས་ཀྱང་ཡོན་བདག་སོགས་ཀྱི་ཉོན་མོངས་པའི་ནད་ཀུན་ཞི་བར་གྱུར་ཅིག་ཅེས་པའི་དོན་དང་བདེན་ཚིག་གི་དོན་གོ་སླའོ། ། ཚིགས་བཅད་བཞི་པའི་དོན།
བཀྲ་ཤིས་པའི་རྫས་དུར་བ་འདིས་ནི་ཚེ་འཕེལ་བར་བྱེད་དེ། འདིས་ནི་རྡོ་རྗེ་སེམས་དཔའི་ཚེ་འཆི་བ་མེད་པའི་གོ་འཕང་ནི་བསྒྲུབས་ནས་ཉོན་མོངས་པ་ལས་བྱུང་བའི་སྐྱེ་བ་དང་ཤི་བ་རྒྱུན་བཅད་པར་གྱུར་པ་མཚོན་པར་བྱེད་པའི་བཀྲ་ཤིས་པའི་རྫས་ཡིན་ལ། དེས་ན་མཚོན་བྱེད་དུར་བ་དང་། མཚོན་བྱ་སྐྱེ་འཆི་མེད་པའི་ཤིས་བརྗོད་དེས་ཀྱང་ཡོན་བདག་སོགས་ཀྱི་ཚེ་ཡང་གོང་དུ་འཕེལ་བར་གྱུར་ཅིག་ཅེས་པའི་དོན་དང་བདེན་ཚིག་གི་དོན་ནི་གོ་སླའོ། ། ཚིགས་བཅད་ལྔ་པའི་དོན་ནི། བཀྲ་ཤིས་རྫས་བིལ་བ་འདི་ནི་འབྲས་བུ་སངས་རྒྱས་བསྒྲུབ་པ་ལ་ཐོག་མར་རྩ་བ་རྒྱུ་ལྟ་བུ། བར་དུ་སྤེལ་བ་རྐྱེན་དང་། མཐར་ལེགས་པར་གྲུབ་པ་འབྲས་བུ་སྟེ་ཐོག་མཐའ་བར་གསུམ་དུ་དགེ་བའི་ཆོས་མཚོན་བྱེད་དེ། འདི་ནི་འཇིག་རྟེན་པ་དང་འཇིག་རྟེན་ལས་འདས་པའི་སྤྱོད་པ་ཉམས་ལེན་ཀུན། མཐར་ཐུག་གི་འབྲས་བུ་བྱང་ཆུབ་ཀྱི་སྙིང་པོ་མཆོག་ཏུ་དག་པར་གྱུར་པའི་ངོ་བོ་མཚོན་པར་བྱེད་པའི་རྫས་ཡིན་ལ།
དེས་ན་མཚོན་བྱེད་བིལ་བ་དང་། མཚོན་བྱ་བྱང་ཆུབ་སྙིང་པོ་གཉིས་ཀྱི་ཤིས་བརྗོད་ཀྱིས་ཀྱང་ཡོན་བདག་ལ་སོགས་པའི་འདི་ཕྱིའི་དོན་ཀུན་འགྲུབ་པར་གྱུར་ཅིག་ཅེས་པའི་དོན་དང་བདེན་ཚིག་གི་དོན་ནི་གོ་སླའོ། ། ཚིགས་བཅད་དྲུག་པའི་དོན་ནི། བཀྲ་ཤིས་པའི་རྫས་དུང་འདི་ནི་དམ་པའི་ཆོས་ཀྱི་སྒྲ་སྒྲོག་པའི་ཚུལ་ཡིན་ཏེ། འདིས་མཚོན་པའི་ཆོས་ཀྱི་སྒྲ་ཐོས་པ་ལ་བརྟེན་ནས་འགྲོ་བའི་རྒྱུད་ཡེ་ཤེས་ཀྱི་རྒྱ་མཚོ་ཉིད་དུ་དག་པར་གྱུར་ཏེ། ཆོས་རྣམས་མ་ནོར་བར་ཏེ་ཕྱིན་ཅི་མ་ལོག་པར་སྟོན་པའི་དམ་པའི་ཆོས་ཀྱི་སྒྲ་མཚོན་བྱེད་ཀྱི་བཀྲ་ཤིས་པའི་རྫས་ཡིན་ལ། དེས་ན་མཚོན་བྱེད་དུང་དང་མཚོན་བྱ་ཆོས་ཀྱི་སྒྲའི་ཤིས་བརྗོད་ཀྱིས་ཀྱང་ཡོན་བདག་སོགས་དམ་པའི་ཆོས་ཀྱི་ཚིག་འཆད་པ་སོགས་ལ་དབང་ཐོབ་པར་ཤོག་ཅེས་པའི་དོན་དང་བདེན་ཚིག་གི་དོན་ནི་གོ་སླའོ། ། ཚིགས་བཅད་བདུན་པའི་དོན་ནི། བཀྲ་ཤིས་པའི་རྫས་ལི་ཁྲི་ཁ་དོག་དམར་པོ་དང་ལྡན་པ་འདི་ནི་ལས་བཞིའི་ནང་ནས་དབང་གི་ལས་མཚོན་པར་བྱེད་པའི་རང་བཞིན་དུ་གྱུར་པ་ཡིན་ཏེ། སྣོད་བཅུད་ཀྱིས་བསྡུས་པའི་ཆོས་རྣམས་མ་ནོར་བར་དབང་དུ་བསྡུས་ནས་ཀྱང་།
ཆོས་ཀྱི་རྒྱལ་སྲིད་རྫོགས་པའི་སངས་རྒྱས་ཀྱི་བསྟན་པ་དམ་ཆོས་རབ་ཏུ་བརྟན་པར་གྱུར་པ་མཚོན་པར་བྱེད་ལ། དེས་ན་མཚོན་བྱེད་ལི་ཁྲི་དང་། མཚོན་བྱ་དབང་གི་ལས་ཀྱི་ཤིས་བརྗོད་ཀྱིས་ཀྱང་ཡོན་བདག་ཁྱེད་སོགས་ཀྱི་སྲིད་ཀྱང་འཕེལ་ཞིང་བརྟན་པར་གྱུར་ཅིག་ཅེས་པའི་དོན། བདེན་ཚིག་གི་དོན་གོ་སླའོ། ། ཚིགས་བཅད་བརྒྱད་པའི་དོན་ནི། བཀྲ་ཤིས་པའི་རྫས་ཡུངས་ཀར་འདི་ནི་བར་ཆད་ཐམས་ཅད་ཞི་བར་བྱེད་པའི་རྡོ་རྗེའི་རིགས་མཚོན་བྱེད་དེ། གནས་སྐབས་ཐམས་ཅད་དུ་གདོན་དང་བགེགས་རྣམས་མ་ལུས་པ་འཇོམས་པར་བྱེད་པའི་མཐུ་སྟོབས་ཀྱི་ཡོན་ཏན་ཕུན་སུམ་ཚོགས་པ་མཚོན་པར་བྱེད་པ་ཡི་བཀྲ་ཤིས་པའི་རྫས་ཡིན་ལ། དེས་ན་མཚོན་བྱེད་ཡུངས་ཀར་དང་། མཚོན་བྱ་མཐུ་སྟོབས་ཀྱི་ཡོན་ཏན་གྱི་ཤིས་བརྗོད་ཀྱིས་ཀྱང་ཡོན་བདག་སོགས་ལ་གནོད་པར་བྱེད་པའི་བགེགས་ཀུན་ཞི་བར་ཤོག་ཅེས་པའི་དོན་དང་། བདེན་ཚིག་གི་དོན་ནི་གོ་སླའོ། །
བཀྲ་ཤིས་རྫས་བརྒྱད་ཀྱི་ཚིགས་བཅད་འདི་དག་ལ་ཚིག་རིགས་མི་འདྲ་བ་འགའ་རེ་དང་། གཏད་པའི་ཚེ་གོ་རིམ་ཡང་ཅི་རིགས་པ་སྣང་ཡང་། དངོས་གྲུབ་འབྱུང་བ་འདིར་བཀོད་པ་མཛད་པ་རྣམས་ས་ལོ་ཆེན་པོའི་གསུང་རྒྱུན་ཅི་ལྟ་བ་བཞིན་ཡིན་པས་གཞན་ནས་འབྱུང་བ་དང་མི་མཐུན་ཡང་རིམ་པ་འདི་ཉིད་གཞན་ལས་གོ་དོན་གྱི་འབྲེལ་ཕུན་སུམ་ཚོགས་པ་ཞིག་ཡིན་ནོ། ། བདུན་པ་རབ་གནས་ཀྱི་རྟེན་ལ་མཆོད་པ་ནི། གཞུང་འདི་ཉིད་ལས། མཆོད་པ་རྣམས་ཁ་གསོས། བྱིན་རླབས་བསྡུས་པ་བྱས་ཞེས་པ་ནས། སུ་པྲ་ཏིཥྛ་སོགས་འདོན་བཞིན་པར་མེ་ཏོག་འཐོར་ཞིང་བསྐོར་བ་བྱས་ལ་ནང་དུ་སླེབས་ནས་གྲལ་ལ་འཁོད་དེ་ཞེས་པའི་བར་ཏེ། དེ་ཡང་འདིར་མཆོད་པ་ལ་རྒྱས་པ་ཚིགས་བཅད་དང་བཅས་པ་དང་བསྡུས་པ་སྔགས་ཙམ་གྱི་མཆོད་པ་གང་བདེ་བྱ་བ་དང་། བསྟོད་པ་ཡང་སྣང་སྟོང་མ་དང་།
འགྲོ་བ་རྒྱུད་ལྔ་མ་སོགས་གང་བདེ་བྱ་ཚུལ་དཀྱུས་ནས་འབྱུང་བ་བཞིན་དང་། དེ་བཞིན་དུ་རྟེན་ལ་སྐོར་བ་དང་ཕྱག་སོགས་སྤྲོ་ན་བྱ་ཚུལ་ཡང་དངོས་གྲུབ་འབྱུང་བའི་གཞུང་ནས་འབྱུང་བ་བཞིན་ནོ། ། བརྒྱད་པ་བསོད་ནམས་བསྔོ་བ་ནི། གཞུང་འདི་ཉིད་ལས། དཔོན་སློབ་ཐམས་ཅད་ཀྱི་ཕྱག་ཏུ་མེ་ཏོག་བཟུང་ལ། གྱུར་ཤོག་གི་སྐབས་སུ་རྟེན་དང་ཡོན་བདག་ལ་མེ་ཏོག་གཏོར། དེ་ལ་ཐོག་མར་ཐམས་ཅད་ཀྱིས་ཇི་སྙེད་སུ་དག་སོགས་ཡན་ལག་བདུན་པ་བརྗོད། དེ་ནས་སློབ་དཔོན་གྱིས་བསྔོ་བ་རྒྱས་པར་ན་དོན་གསལ་བཞིན་དང་། བསྡུ་ན་རང་གི་གང་ཤེས་བསྡུས་ཙམ་བྱ་ཞེས་པ་ནས། སྟོན་པ་འཇིག་རྟེན་ཁམས་སུ་བྱོན་པ་དང་། །
བསྟན་པ་ཉི་འོད་བཞིན་དུ་གསལ་བ་དང་། ། བསྟན་འཛིན་བུ་སློབ་ཆོས་སྤྱོད་འཕེལ་བ་ཡིས། ། བསྟན་པ་ཡུན་རིང་གནས་པའི་བཀྲ་ཤིས་ཤོག ། ཅེས་བརྗོད་པར་བྱའོ། ། གཤིན་པོའི་དོན་དུ་ཡིན་ན། གསོན་བསྔོའི་རྗེས་ལ་རང་གི་བློ་ལ་ཤི་བསྔོ་གང་ཡོད་རྒྱས་བསྡུས་སྐབས་དང་སྦྱར་ལ་བྱ། ཚིགས་བཅད་ཀྱང་ཇི་ལྟར་རིགས་པ་བརྗོད་ཅེས་པའི་བར་ཏེ། དེ་ཡང་སྤྱིར་བསྔོ་བ་ལ། སྡོམ་གསུམ་རབ་དབྱེ་ལས། བསྔོ་བ་དེ་ཡང་མདོར་བསྡུས་ན། །
གནས་དང་གནས་མ་ཡིན་པ་གཉིས། ། ཞེས་གསུངས་པ་ལྟར། གནས་ཀྱི་བསྔོ་བ་དང་། གནས་མིན་གྱི་བསྔོ་བ་གཉིས་སུ་གསུངས་པ་ཡིན་ལ། གང་ལས་གསུངས་ན། དང་པོ་ནི་འཇམ་དཔལ་སངས་རྒྱས་ཀྱི་ཞིང་གི་བཀོད་པའི་མདོ་ལས། ཆོས་རྣམས་ཐམས་ཅད་རྐྱེན་བཞིན་ཏེ། ། འདུན་པའི་རྩ་ལ་རབ་ཏུ་གནས། ། གང་གིས་སྨོན་ལམ་ཅི་བཏབ་པ། ། དེ་འདྲའི་འབྲས་བུ་ཐོབ་པར་འགྱུར། །
ཞེས་པ་འདིས་བསྟན་ཅིང་། ཕྱི་མ་ནི་དྲི་མེད་བྱིན་གྱིས་ཞུས་པའི་མདོ་ལས། རིགས་ཀྱི་བུ་ཆོས་རྣམས་ཀྱི་ཆོས་ཉིད་ནི་སྨོན་ལམ་གྱི་དབང་གིས་བསྒྱུར་བར་མི་ནུས་སོ། ། གལ་ཏེ་ནུས་པར་གྱུར་ན་དེ་བཞིན་གཤེགས་པ་རེ་རེའི་དགོངས་པ་དེ་སྨོན་ལམ་གྱི་དབང་གིས་ཇི་ལྟར་མི་འགྲུབ་སྟེ། འདི་ནི་སྨོན་ལམ་གྱི་དབང་གིས་བསྒྱུར་མི་ནུས་པར་རིག་པར་བྱའོ། ། ཞེས་གསུངས་པ་འདིས་བསྟན་པ་ཡིན་ལ། བསྔོ་བ་དེ་གཉིས་ཀྱི་ཁྱད་པར་ནི། སྡོམ་གསུམ་རབ་དབྱེ་ལས། གནས་ཀྱི་བསྔོ་བ་འགྲུབ་པར་གསུངས། ། གནས་མིན་བསྔོས་ཀྱང་འགྲུབ་མི་འགྱུར། །
ཞེས་གསུངས་པ་ལྟར་ཇི་ལྟར་བསྔོས་པ་བཞིན་གྱི་འབྲས་བུ་འགྲུབ་ཏུ་རུང་བའི་བསྔོ་བ་ལ་གནས་ཀྱི་བསྔོ་བ་དང་། བསྔོས་པ་བཞིན་གྱི་འབྲས་བུ་འགྲུབ་ཏུ་མི་རུང་བའི་བསྔོ་བ་ལ་གནས་མིན་གྱི་བསྔོ་བར་འཇོག་པ་ཡིན་ཞིང་། དེ་གཉིས་ཀྱི་མཚན་གཞི་ཡང་། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཅེས་སོགས་ཀྱིས་བསྟན་པའི་བསྔོ་བ་དང་། དགེ་རྩ་འདི་ལ་བརྟེན་ནས་སངས་རྒྱས་ཀྱི་གོ་འཕང་ཐོབ་པར་གྱུར་ཅིག་ཅེས་པ་དང་། འཁོར་བ་ལས་ཐར་པར་གྱུར་ཅིག་ཅེས་པ་ལྟ་བུ་དང་པོ་དང་། དགེ་བ་འདི་ཡིས་སྐྱེ་བོ་ཀུན། ། ཞེས་སོགས་ཀྱིས་བསྟན་པའི་བསྔོ་བ་དང་། སེམས་ཅན་ཐམས་ཅད་སངས་རྒྱས་པར་གྱུར་ཅིག
འཁོར་བ་སྟོང་པར་གྱུར་ཅིག་ཅེས་པའི་བསྔོ་བ་ལྟ་བུ་ཕྱི་མའི་མཚན་གཞི་ཡིན་ནོ། ། འོ་ན་གནས་ཀྱི་བསྔོ་བས་ཇི་ལྟར་བསྔོས་པ་བཞིན་གྱི་འབྲས་བུ་འགྲུབ་པས་བསྔོ་རྒྱུའི་དགེ་རྩ་ཡང་བསྔོ་ནུས་ལ་དེས་ན་དེ་ཉིད་བྱ་རིགས་ཀྱི་གནས་མིན་གྱི་བསྔོ་བས་འབྲས་བུ་དེ་བཞིན་དུ་མི་འགྲུབ་པས་བསྔོ་རྒྱུའི་དགེ་རྩ་བསྔོ་མི་ནུས་ལ། དེས་ན་དེ་བྱས་པ་ལ་དགོས་པ་མེད་དོ་སྙམ་ན། གནས་མིན་གྱི་བསྔོ་བས་ཇི་ལྟར་བསྔོས་པ་བཞིན་གྱི་འབྲས་བུ་འགྲུབ་ཏུ་མི་ནུས་ཀྱང་། བསྔོ་རྒྱུའི་དགེ་རྩ་བསྔོ་མི་ནུས་པ་མ་ཡིན་པས། འདི་བྱས་པ་ལ་དགོས་པ་ཅིས་ཀྱང་ཡོད་དེ། བསྔོ་བ་བྱས་པའི་དགོས་པ་ནི་དགེ་རྩ་རྫོགས་པའི་སངས་རྒྱས་ཀྱི་རྒྱུར་བསྔོས་ཏེ་ཆུང་ངུ་ཆེན་པོར་བསྒྱུར་བ་དང་། བསྔོ་བའི་སྔོན་དུ་རྗེས་སུ་ཡིད་རངས་བྱེད་པ་ནི་བསྔོ་བ་པོ་རང་དང་། དགེ་བ་བྱེད་པ་པོ་གཞན་གཉིས་དགེ་རྩ་མཉམ་པར་ཐོབ་པ་སོགས་ཡིན་ཞིང་། དེ་ཙམ་གྱི་དགེ་རྩ་བསྔོ་ནུས་པར་འགྱུར་ལ།
དེ་ནི་མི་དམིགས་པའི་རྣམ་པས་ཟིན་པའི་བསྔོ་བ་ཐམས་ཅད་ཀྱི་བྱེད་ལས་ལ་འབྱུང་བས་སོ། ། དེས་ན་ཇི་ལྟར་བསྔོས་པ་བཞིན་གྱི་འབྲས་བུ་དེ་འགྲུབ་ཏུ་རུང་གི་སྒོ་ནས་བསྔོ་བ་དུག་ཅན་དང་དུག་མེད་དུ་མི་འཇོག་ཅིང་། དགེ་རྩ་བསྔོ་ནུས་མི་ནུས་ཀྱང་དེའི་སྒོ་ནས་མ་ཡིན་ཏེ། མི་དམིགས་པའི་རྣམ་པས་ཟིན་མ་ཟིན་གྱི་སྒོ་ནས་བསྔོ་བ་དུག་མེད་དང་དུག་ཅན་དུ་ཤེས་པར་བྱ་ཞིང་། དགེ་རྩ་བསྔོ་ནུས་མི་ནུས་ཀྱང་དེའི་སྒོ་ནས་འཇོག་དགོས་པའི་ཕྱིར། དེ་ལྟར་ཡང་འཕགས་པ་བརྒྱད་སྟོང་པ་ལས། དམིགས་པའི་འདུ་ཤེས་ཅན་ལ་ཡོངས་སུ་བསྔོ་བ་མེད་དོ། ། དེ་ཅིའི་ཕྱིར་ཞེ་ན། དམིགས་པ་ནི་དུག་དང་བཅས་པའོ་ཞེས་པ་དང་། མདོ་སྡུད་པ་ལས།
གལ་ཏེ་མཚན་མར་བྱེད་ན་དེ་ནི་བསྔོ་མ་ཡིན། ། ཅི་སྟེ་མཚན་མ་མེད་ན་བྱང་ཆུབ་བསྔོ་བ་ཡིན། ། ཞེས་པ་དང་། མགོན་པོ་བྱམས་པས། ཡོངས་སུ་བསྔོ་བ་ཁྱད་པར་ཅན། ། དེ་ཡི་བྱེད་པ་མཆོག་ཡིན་ནོ། ། དེ་ནི་དམིགས་མེད་རྣམ་པ་ཅན། ། ཕྱིན་ཅི་མ་ལོག་མཚན་ཉིད་དོ། ། ཞེས་པ་དང་སྡོམ་གསུམ་རབ་དབྱེ་ལས། ཆོས་དབྱིངས་སྤྲོས་དང་བྲལ་བ་ལ། །
དགེ་བར་བྱས་ན་དམིགས་པར་འགྱུར། ། དམིགས་དང་བཅས་པའི་འདུ་ཤེས་ཀྱི། ། བསྔོ་བ་དུག་དང་བཅས་པར་འགྱུར། ། ཞེས་སོགས་རྒྱས་པར་གསུངས་པ་ཡིན་ནོ། ། རྒྱུ་མཚན་དེ་དག་གི་ཕྱིར་ན་གནས་མིན་གྱི་བསྔོ་བས་ཇི་ལྟར་བསྔོས་པ་བཞིན་མི་འགྲུབ་ཀྱང་ཕན་ཡོན་ཤིན་ཏུ་ཆེ་སྟེ། སྡོམ་གསུམ་རབ་དབྱེ་ལས། ཆོས་དབྱིངས་སྤྲོས་བྲལ་ངང་ནས་ནི། ། དགེ་བ་ཇི་སྙེད་བྱས་པ་རྣམས། ། འགྲུབ་བམ་གལ་ཏེ་མི་འགྲུབ་ཀྱང་། ། འགྲོ་བའི་དོན་དུ་བསྔོ་བྱེད་ན། །
བྱང་ཆུབ་སེམས་དཔའི་བློ་སྦྱོང་འགྱུར། ། ཞེས་གསུངས་པས་སོ། ། འགྲུབ་བམ་གལ་ཏེ་མི་འགྲུབ་ཀྱང་ཞེས་པ་གོང་དུ་བཀོད་པ་ལྟར། ཇི་ལྟར་བསྔོས་པ་བཞིན་གྱི་འབྲས་བུ་འགྲུབ་ཏུ་རུང་བའམ་མི་རུང་བ་ཞེས་པའི་དོན་ཡིན་གྱི། སྤྱིར་བསྔོ་བ་བྱས་པའི་འབྲས་བུ་འགྲུབ་པའམ་མི་འགྲུབ་པ་ཞེས་པའི་དོན་དུ་འཁྲུལ་པར་མི་བྱའོ། ། དེ་ལྟ་བུའི་བསྔོ་བ་ལ། བསྔོ་རྒྱུའི་དགེ་རྩ། བསྔོ་བའི་ཡུལ་དཔང་པོ། བསྔོ་བའི་ཕན་ཡོན། མ་བསྔོས་པའི་ཉེས་དམིགས།
བསྔོ་བའི་དམིགས་རྣམ་ལ་བློ་འཇོག་ཚུལ་དང་དོན་ཚན་ལྔ་ལས། དང་པོ་ནི། སྡོམ་གསུམ་རབ་དབྱེ་ལས། དེས་ན་བསྔོ་རྒྱུའི་དགེ་བ་དང་། ། བཤག་པར་བྱ་བའི་སྡིག་པ་ཡང་། ། བྱས་པའི་དགེ་སྡིག་ཡིན་མོད་ཀྱི། ། མ་བྱས་པ་ལ་དགེ་སྡིག་མེད། ། ཅེས་གསུངས་པས་ན་སྤྱིར་རྒྱུ་རྐྱེན་གྱིས་འདུས་བྱས་པ་ཞིག་དགོས་ཏེ། ཆོས་དབྱིངས་འདུས་མ་བྱས་རྣམས་བསྔོ་རྒྱུའི་དགེ་རྩར་མི་རུང་བའི་ཕྱིར། དེའི་ནང་ནས་ཀྱང་རང་གཞན་གྱིས་དུས་གསུམ་དུ་བསགས་པའི་དགེ་བ་རྣམས་བསྔོ་རྒྱུའི་དགེ་བ་ཡིན་ཏེ།
རྡོ་རྗེ་རྒྱལ་མཚན་གྱི་བསྔོ་བའི་མདོ་ལས། འགྲོ་ཀུན་དགེ་བ་ཇི་སྙེད་ཡོད་པ་དང་། ། བྱས་དང་བྱེད་འགྱུར་དེ་བཞིན་བྱེད་པ་རྣམས། ། ཞེས་པ་དང་། ཆོས་རྗེ་ས་པཎ་གྱི་ཆོས་སྤྱོད་བཅུ་པ་ལས། ཕྱག་འཚལ་བ་དང་མཆོད་ཅིང་བཤགས་པ་དང་། ། རྗེས་སུ་ཡིད་རང་བསྐུལ་ཞིང་གསོལ་བ་འདེབས། ། སྐྱབས་སུ་འགྲོ་ཞིང་བྱང་ཆུབ་སེམས་བསྐྱེད་ཀྱིས། ། བདག་དང་གཞན་གྱི་དགེ་བ་ཅི་བསགས་པ། ། ཞེས་སོགས་གསུངས་པ་ལྟར་རོ། །
གཉིས་པ་བསྔོ་བའི་དཔང་པོ་ནི། མདོ་ལས། གང་ལ་མོས་པ་ཡིད་ཆེས་པ། ། དེ་ཡི་མདུན་ན་ཐུབ་པ་བཞུགས། ། ཞེས་གསུངས་པ་དང་། བཟང་སྤྱོད་ལས། རྒྱལ་བ་ཐམས་ཅད་ཡིད་ཀྱི་མངོན་སུམ་དུ། ། ཞེས་གསུངས་པ་ལྟར། བླ་མ་ཡི་དམ་སངས་རྒྱས་བྱང་སེམས་ཆོས་སྐྱོང་སྲུང་མ་ནམ་མཁའི་ཁམས་མུ་མཐའ་མེད་པ་ན་བཞུགས་པ་རྣམས་ཡིན་ཏེ། དེ་ལྟར་བཞུགས་པ་ལ་རང་གི་བློས་ཀྱང་བཞུགས་པར་མོས་པ་བྱས་པས་དོན་ཚང་བ་ཡིན་པས་སོ། །
དེ་ལྟར་ཡང་སྤྱོད་འཇུག་ལས། སངས་རྒྱས་བྱང་ཆུབ་སེམས་དཔའ་དག ། ཀུན་ཏུ་ཐོགས་མེད་གཟིགས་པར་ལྡན། ། དེ་དག་ཀུན་གྱི་སྤྱན་སྔ་ན། ། རྟག་པར་བདག་ནི་གནས་སོ་ཞེས། ། དེ་ལྟར་ཤེས་ནས་ངོ་ཚ་དང་། ། གུས་དད་འཇིགས་ལྡན་དེ་བཞིན་མནོས། ། དེས་ནི་སངས་རྒྱས་རྗེས་དྲན་པའང་། ། དེ་ལ་ཡང་དང་ཡང་དུ་འབྱུང་། ། ཞེས་གསུངས་པ་ཡིན་ནོ། །
གསུམ་པ་བསྔོས་པའི་ཕན་ཡོན་ནི། བསྔོ་བ་རྣམ་པར་དག་པ་ཞིག་བྱུང་ན། གནས་སྐབས་འཁོར་བའི་བདེ་འབྲས་དང་། ཉན་རང་གི་མྱང་འདས་སུ་མི་ལྷུང་བར་མཐར་ཐུག་བླ་ན་མེད་པའི་བྱང་ཆུབ་ཐོབ་པའི་རྒྱུར་འགྱུར་ཞིང་། དེ་མ་ཐོབ་ཀྱི་བར་དུ་དགེ་རྩ་དེས་མི་འཛད་པའི་ཕན་ཡོན་དང་ལྡན་པ་ཡིན་ཏེ། བློ་གྲོས་རྒྱ་མཚོས་ཞུས་པའི་མདོ་ལས། ཇི་ལྟར་ཆུ་ཐིགས་རྒྱ་མཚོ་ཆེ་ནང་ལྷུང་། ། རྒྱ་མཚོ་མ་ཟད་བར་དུ་དེ་མི་འཛད། ། དེ་བཞིན་བྱང་ཆུབ་ཡོངས་བསྔོའི་དགེ་རྩ་ཡང་། ། བྱང་ཆུབ་མ་ཐོབ་བར་དུ་དེ་མི་འཛད། །
ཅེས་པ་དང་། སློབ་དཔོན་ཕྱོགས་གླང་གི་བཟང་སྤྱོད་ཀྱི་འགྲེལ་པ་ལས། དགེ་བའི་རྩ་བ་ཆུང་ངུ་ཡང་བླ་ན་མེད་པའི་བྱང་ཆུབ་ཆེན་པོར་བསྔོས་པས་ཟད་མི་ཤེས་པར་བྱེད། བྱང་ཆུབ་ཆེན་པོ་ཐོབ་པར་བྱེད་པའོ་ཞེས་གསུངས་པ་ཡིན་ཞིང་། མི་འཛད་པར་མ་ཟད་དཔག་བསམ་གྱི་ཤིང་ལྟར་སླར་ཡང་འཕེལ་བའི་ཡོན་ཏན་དང་ལྡན་པ་ཡིན་ཏེ། སྤྱོད་འཇུག་ལས། དགེ་བ་གཞན་ཀུན་ཆུ་ཤིང་བཞིན་དུ་ནི། ། འབྲས་བུ་བསྐྱེད་ནས་ཟད་པར་འགྱུར་བ་ཉིད། ། བྱང་ཆུབ་སེམས་ཀྱི་ལྗོན་ཤིང་རྟག་པར་ཡང་། ། འབྲས་བུ་འབྱིན་པས་མི་ཟད་འཕེལ་བར་འགྱུར། །
ཞེས་གསུངས་པས་སོ། ། བཞི་པ་མ་བསྔོས་པའི་ཉེས་དམིགས་ནི། སྦྱིན་པ་ལ་སོགས་པའི་དགེ་བ་སྟོབས་ཆེན་བྱས་ཀྱང་རྫོགས་པའི་བྱང་ཆུབ་ཀྱི་རྒྱུར་བསྔོ་མ་ཐུབ་ན། ཡུལ་ཁྱད་པར་ཅན་ལ་ཁོང་ཁྲོ་སྐད་ཅིག་མ་གཅིག་གི་ཡུན་ཙམ་སྐྱེས་པས་འཇོམས་པར་འགྱུར་བ་ཡིན་ཏེ། མདོ་སྡེ་དཀོན་མཆོག་བརྩེགས་པ་ལས། ཁོང་ཁྲོ་བ་གང་ཞེ་ན་བསྐལ་པ་སྟོང་དུ་བསགས་པའི་དགེ་བའི་རྩ་བ་བསྲེག་པའི་ངང་ཚུལ་ཅན་ནོ། ། ཞེས་པ་དང་། དེའི་དགོངས་པ་བཞིན། སྤྱོད་འཇུག་ལས། བསྐལ་པ་སྟོང་དུ་བསགས་པ་ཡི། །
སྦྱིན་དང་བདེ་གཤེགས་མཆོད་ལ་སོགས། ། ལེགས་བྱས་གང་ཡིན་དེ་ཀུན་ཀྱང་། ། ཁོང་ཁྲོ་གཅིག་གིས་འཇོམས་པར་བྱེད། ། ཅེས་གསུངས་པ་དང་། གཞན་ཡང་། འཇམ་དཔལ་རྣམ་པར་རོལ་པའི་མདོ་ལས། འཇམ་དཔལ་ཁོང་ཁྲོ་ཁོང་ཁྲོ་བ་ཞེས་བྱ་བ་ནི་བསྐལ་པ་བརྒྱར་བསགས་པའི་དགེ་བ་འཇོམས་པར་བྱེད་པ་དེའི་ཕྱིར་ཁོང་ཁྲོ་བ་ཞེས་བྱའོ་ཞེས་པ་དང་། དེའི་དགོངས་པ་བཞིན་དབུ་མ་འཇུག་པ་ལས། གང་ཕྱིར་རྒྱལ་སྲས་རྣམས་ལ་ཁྲོས་པ་ཡིས། ། སྦྱིན་དང་ཁྲིམས་བྱུང་དགེ་བ་བསྐལ་པ་བརྒྱར། །
བསགས་པ་སྐད་ཅིག་གིས་འཇོམས་དེ་ཡི་ཕྱིར། ། མི་བཟོད་ལས་གཞན་སྡིག་པ་ཡོད་མ་ཡིན། ། ཞེས་གསུངས་པ་ལྟར་ཁོང་ཁྲོས་འཇོམས་པར་འགྱུར་བའི་དགེ་རྩ་ཡང་བསྔོ་བའི་རྩིས་མ་ཟིན་པའི་དགེ་རྩ་ལ་དགོངས་ནས་གསུངས་པ་ཡིན་ནོ། ། ལྔ་པ་བསྔོ་བའི་དམིགས་རྣམ་ལ་བློ་འཇོག་ཚུལ་ལམ། ཇི་ལྟར་བསྔོ་བའི་ཚུལ་ནི། སྦྱིན་པ་ལྟ་བུ་ལ་མཚོན་ན་སྦྱིན་བདག་དད་པ་དང་སྙིང་རྗེར་ལྡན་པས་གཏོང་བ་པོ་དམ་པ་ཚུལ་ཁྲིམས་རྣམ་དག་དང་ལྡན་པས་དགེ་འདུན་ལྟ་བུ་ལེན་པ་པོའམ་ཞིང་དམ་པ། ཕྲོགས་པ་ལ་སོགས་པ་མ་ཡིན་པས་ལོངས་སྤྱད་དུ་རུང་བའི་ཡོ་བྱད་ནི་སྦྱིན་བྱའི་དངོས་པོ་དམ་པ་སྟེ་དམ་པ་གསུམ་ལྡན་གྱི་སྒོ་ནས་བསགས་པའི་སྐབས་དོན་གྱི་དགེ་རྩ་དེ་ཉིད་མཚོན་བྱེད་དུ་བྱས་ནས་རང་གཞན་གྱིས་དུས་གསུམ་དུ་བསགས་པའི་དགེ་རྩ་ཐམས་ཅད་བློས་ཕྱོགས་གཅིག་ཏུ་བསྡུས་གཞལ་བསྡོམས་ཏེ། གཞན་གྱི་དགེ་བ་ལ་ཡང་ཕྲག་དོག་མེད་ཅིང་རྗེས་སུ་ཡིད་རངས་པའི་སྒོ་ནས་ཆེད་དུ་བྱ་བ་སེམས་ཅན་གྱི་དོན་དུ་ཡིན་པ་ལ། རྣམ་པ་གང་བསྔོ་རྒྱུའི་དགེ་རྩ་ཇི་སྙེད་པ་དང་། གང་དུ་བསྔོ་ཡུལ་གྱི་བྱང་ཆུབ་དང་།
གང་གིས་བསྔོ་བར་བྱེད་པ་པོ་ལ་སོགས་པ་ཐམས་ཅད་དོན་དམ་དུ་མི་དམིགས་པའི་སྟོང་ཉིད་ནམ་མཁའ་ལྟ་བུའི་ངང་དུ་བཞག་སྟེ། དམིགས་པ་དང་བྲལ་བ་ལ་ཀུན་རྫོབ་ཏུ་དགེ་རྩ་རྣམས་སྒྱུ་མ་ལྟ་བུའི་སྣང་ཆ་རྒྱ་ཆེན་པོ་དང་བཅས་ཏེ། སྒྱུ་མ་ལྟ་བུའི་སེམས་ཅན་གྱི་དོན་དུ་སྒྱུ་མ་ལྟ་བུའི་སངས་རྒྱས་ཐོབ་པར་བྱ་བའི་ཕྱིར་བསྔོ་བ་ཡིན་ནོ། ། དེས་ན་འདིར་ཡང་བསྔོ་རྒྱུའི་དགེ་རྩ་ནི། རང་ངམ་ཡོན་བདག་གིས་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་རིན་པོ་ཆེ་ལས་གྲུབ་པའམ། འཇིམ་པ་དང་ཤིང་སོགས་ལས་གྲུབ་པ་དག་ཀྱང་རུང་སྟེ་མདོར་ན་བྲིས་འབུར་གྱི་ཅི་རིགས་པ་དག་ལེགས་པར་བཞེངས་ནས་རབ་ཏུ་གནས་པ་ཚུལ་བཞིན་དུ་བྱས་པའི་དགེ་བའི་རྩ་བ་དེ་མཚོན་བྱེད་དུ་བྱས། རྗེས་སུ་ཡིད་རང་གི་བསམ་པ་དང་ལྡན་པའི་སྒོ་ནས་རང་གཞན་གྱི་འདས་མ་འོངས་ད་ལྟར་གྱི་དུས་གསུམ་གྱིས་བསྡུས་པའི་དགེ་རྩ་ཐམས་ཅད་བསྔོ་བའི་དམིགས་རྣམ་གོང་ལྟར་བློ་ཡུལ་དུ་དྲན་བཞིན་པས་བསྔོ་བ་བྱེད་པ་ནི། བསོད་ནམས་ཡོངས་སུ་བསྔོ། ཞེས་པའི་དོན་ཏེ་བསྔོ་བའི་ཚིགས་རྣམས་ནི་དཀྱུས་ནས་འབྱུང་བ་ལྟར་རམ། དེ་ལས་རྒྱས་པ་དང་བསྡུས་པ་གང་བདེ་བྱའོ། །
མཇུག་གི་དོན་ཚན་དགུ་པ་སློབ་དཔོན་མཆོད་པ་ནི། གཞུང་འདི་ཉིད་ལས། སྦྱིན་བདག་གིས་སློབ་དཔོན་དང་དགེ་འདུན་ལ་བསྙེན་བཀུར་དང་། ཅི་འབྱོར་པའི་ཡོན་སྐབས་འདིར་དབུལ་བར་བྱའོ། ། ཞེས་པ་ལྟར་ཏེ་གོ་སླའོ། ། མཇུག་གི་དོན་ཚན་བཅུ་པ་དགའ་སྟོན་བྱ་བ་ནི། གཞུང་འདི་ཉིད་ལས། རབ་གནས་རྒྱས་པར་བྱ་བའི་དོན་དུ་དཔོན་སློབ་རྣམས་ལ་དགའ་སྟོན་གྱི་བསྙེན་བཀུར་རྒྱས་པར་བྱ་ཞིང་། ཞེས་པ་ནས། རྟེན་འབྲེལ་གྱི་ཆེ་བ་ཡིན་པའི་ཕྱིར་རོ་ཞེས་པའི་བར་ཏེ།
དེ་ཡང་དགའ་སྟོན་བྱས་པའི་དགོས་པ་ནི་ཕྱི་ནང་གི་རྟེན་འབྲེལ་ལེགས་ཚོགས་གོང་འཕེལ་དུ་འགྱུར་བའི་ཆེད་དུ་ཡིན་ཞིང་། དེ་ལས་རབ་ཏུ་གནས་པ་བྱས་པའི་ཕན་ཡོན་གྱི་འབྲས་བུ་རྣམས་མི་ཉམས་ཤིང་རྒྱས་པར་འགྱུར་བ་ཡིན་ཏེ། འཇིག་རྟེན་ན་མིའི་འགྲོ་བ་པ་རྣམས་གནས་སྐབས་ཀྱི་བདེ་བ་ནི་ལོངས་སྤྱོད་མེད་པ་ལ་མི་འབྱུང་བས་ན། དེ་ལ་ཡང་ཟང་ཟིང་གི་ལོངས་སྤྱོད་དགོས་ལ། དེའི་རྒྱུ་མཚན་གྱིས་ཐུབ་པའི་དབང་པོས་མདོ་སྡེ་རྣམས་ལས་སྦྱིན་པའི་གཏམ་དང་པོར་མཛད་པ་ཡིན་པས་སོ། ། དེ་ལྟར་ཡང་སློབ་དཔོན་ཟླ་བས་དབུ་མ་འཇུག་པ་ལས། སྐྱེ་བོ་འདི་ཀུན་བདེ་བ་མངོན་འདོད་ཅིང་། ། མི་རྣམས་བདེ་བའང་ལོངས་སྤྱོད་མེད་མིན་ལ། ། ལོངས་སྤྱོད་ཀྱང་ནི་སྦྱིན་ལས་འབྱུང་མཁྱེན་ནས། ། ཐུབ་པས་དང་པོར་སྦྱིན་པའི་གཏམ་མཛད་དོ། །
ཞེས་གསུངས་པ་ཡིན་ལ། དེ་བཞིན་དུ་རྒྱལ་པོའི་སྲས་བཙས་པའི་ཚེ་བཙས་སྟོན་རྒྱ་ཆེན་པོ་བྱེད་པ་ཡང་རྒྱལ་བུ་དེ་ལ་ཕྱིས་སུ་རྒྱལ་སྲིད་རྒྱས་པའི་རྟེན་འབྲེལ་སྒྲིག་པའི་ཕྱིར་དུ་བྱ་བ་ཡིན་པ་དང་འདི་ཚུལ་མཚུངས་ཤིང་། གཞན་ཡང་དགའ་སྟོན་གྱི་ཚེ་གླུ་གར་ལ་སོགས་པ་བཀྲ་ཤིས་པའི་ཡན་ལག་བྱ་བ་དག་ཀྱང་ཤིན་ཏུ་འཐད་ཅིང་ལེགས་པ་ཡིན་ཏེ། དེ་ལྟར་བྱས་པས་ཚུལ་དེ་དག་ཕ་རོལ་པོ་གཞན་དག་གིས་ཀྱང་མཐོང་ཞིང་ཐོས་པ་ན། གནས་དེར་མྱ་ངན་མེད་པར་དགའ་བདེའི་ཚུལ་ཡོད་པར་རྟོགས་པར་འགྱུར་ཞིང་། དེ་ལ་བརྟེན་ནས་དེ་དག་ལ་ཡང་དགའ་སྤྲོ་དང་། དང་འདོད་འབྱུང་བས་རྟེན་འབྲེལ་བརྒྱུད་མར་རྒྱས་པར་འགྱུར་བས་སོ། ། དེ་ལྟར་ཡང་ཆོས་རྗེ་ས་པཎ་གྱི་རོལ་མོའི་བསྟན་བཅོས་ལས། གང་ན་ཐོད་དང་སྐྲ་གསར་དང་། ། གར་དང་རོལ་མོའི་སྒྲ་ཡོད་པ། །
དེས་ན་མྱ་ངན་ཡོད་མིན་པས། ། དེས་ན་རོལ་མོ་བསྔགས་པ་ཡིན། ། ཞེས་གསུངས་པ་ཡིན་ཞིང་། སྐབས་འདིའི་བརྩམ་པར་བྱ་རྒྱུའི་རོལ་མོ་ཡང་ལྷན་ཅིག་སྐྱེས་པའི་རོལ་མོ་གླུ་དབྱངས་སོགས་ལ་ངོས་འཛིན་པ་ཡིན་ལ། ཐ་ན་ལོ་རེ་གསར་དུ་ཚེས་པའི་ཚེ་དགའ་སྟོན་བྱ་བ་འདི་ཡང་ལོ་ཕྱི་མ་ནམ་ཚེས་ཀྱི་བར་ལ་ལེགས་ཚོགས་ཀྱི་རྟེན་འབྲེལ་ཕྱིས་སུ་ཡང་འབྱུང་བའི་ཕྱིར་ཡིན་པ་བཞིན་དུ་རབ་གནས་ནི་རྟེན་དེ་ལ་ས་ཆུ་མེ་རླུང་གི་གནོད་པ་མ་བྱུང་གི་བར་དུ་སེམས་ཅན་ཐམས་ཅད་ལ་དགེ་ལེགས་འབྱུང་བའི་རྟེན་འབྲེལ་སྒྲིག་པའི་ཐབས་མཆོག་ཏུ་གྱུར་པ་ཡིན་པས་ན། དེ་ལྟ་བུའི་རྟེན་འབྲེལ་དེ་སླར་ཡང་ཡུན་རིང་དུ་གནས་པའི་ཕྱིར་རབ་གནས་ཟིན་ནས་དགའ་སྟོན་བྱ་བ་ནི་རྟེན་འབྲེལ་གྱི་ཆེ་བ་ཤིན་ཏུ་གལ་ཆེ་བ་ཡིན་ནོ། ། དགའ་སྟོན་ཚེ་ཙ་རུའི་བཟའ་བ་ལྷ་ལ་ཕུལ་བའི་ལྷག་མ་མཆོད་གཡོག་པས་དཔོན་སློབ་རྣམས་ལ་ཚིགས་བཅད་འདོན་བཞིན་པས་འབུལ་ཚུལ་ཕལ་ཆེར་དཀྱུས་བཞིན་ལ། སློབ་དཔོན་ལ་འབུལ་བའི་དུས། བདེ་བར་གཤེགས་པས་གསོལ་བ་ཡི། ། ལྷག་མ་སྡིག་པ་འཇོམས་པས་བཞེས། །
ཞེས་མི་ཆེ་བ་ལ་ཞེ་ས་བྱ་བའི་ཚུལ་འདི་ཙམ་ཞིག དོན་གསལ་དང་། བཀྲ་ཤིས་རྒྱ་མཚོ། དགེ་ལེགས་རྒྱ་མཚོ་སོགས་དང་། གཞུང་འདི་ཉིད་ཀྱི་དཀྱུས་ལས་མི་འབྱུང་ཡང་། ལག་ལེན་པ་དག་གིས་བྱེད་པར་ངོར་ཆེན་རྡོ་རྗེ་འཆང་ཀུན་དགའ་བཟང་པོའི་གསུང་རྒྱུན་ཟིན་བྲིས་དག་ལས་འབྱུང་བས་ལག་ལེན་པ་རྣམས་ཀྱི་དེ་བཞིན་དུ་བྱས་པ་ལ་འགལ་བ་མེད་ཅིང་ལེགས་པ་ཡིན་ནོ། ། མཇུག་གི་དོན་ཚན་བཅུ་གཅིག་པ་སླར་ཡང་ཤིས་པ་རྒྱས་པར་བརྗོད་པ་ནི། གཞུང་འདི་ཉིད་ལས། དཀྱིལ་འཁོར་གྱི་མཇུག་དང་འབྲེལ་བ་ཡིན་པས། དགེ་བ་འདི་ཡིས་ནམ་མཁའི་མཐའ་ཀླས་པ། །
སོགས་སྨོན་ལམ་དང་། ཞེས་པ་ནས། ཡོན་མཆོད་ཐམས་ཅད་བཀྲ་ཤིས་པར་བྱའོ་ཞེས་པའི་བར་ཏེ། སྨོན་ལམ་དང་བཀྲ་ཤིས་སོགས་ཀྱི་ཚིགས་བཅད་དང་མེ་ཏོག་འཐོར་བའི་ཚུལ་སོགས་དཀྱུས་ནས་འབྱུང་བ་ལྟར་སྒྲུབ་མཆོད་གྲོལ་བའི་སྐབས་ཀྱི་མཇུག་ཆོག་བཞིན་བྱ་བ་ཡིན་ནོ། ། མཇུག་གི་དོན་ཚན་བཅུ་གཉིས་པ་ལས་ཀྱི་རྗེས་བསྡུས་པ་ནི། གཞུང་འདི་ཉིད་ལས། དཔོན་སློབ་རྣམས་ཀྱིས་མངའ་དབུལ་དང་ཁྲུས་སྟེགས་དང་། དཀྱིལ་འཁོར་གྱི་མཆོད་པའི་ཡོ་བྱད་དམན་པ་ལ་སོགས་པ་ཐམས་ཅད་བསྡུ་ཞིང་། ལས་ཀྱི་རྗེས་མི་མངོན་པར་བྱ་ཞེས་པ་ནས། ཁྱི་དང་བྱ་རོག་ལ་ལྷག་པར་དཀོར་དུ་འགྱུར་བར་བཤད་དོ་ཞེས་པའི་བར་ཏེ།
དེ་ཡང་ཡོ་བྱད་རྣམས་བསྡུ་བ་སྟེ་ལས་བྱས་པའི་རྗེས་མི་མངོན་པར་བྱ་བ་ཡིན་པས། དཀྱིལ་འཁོར་གྱི་རྡུལ་ཚོན་ཆུ་བོར་སྤྱན་འདྲེན་ན་དེའི་ཆོ་ག་ལོགས་སུ་འབྱུང་བ་བཞིན་དང་། གཞན་ཡོ་བྱད་དཀོན་མཆོག་གི་མཆོད་རྫས་སུ་འོས་པ་དག་མཆོད་རྫས་སུ་ཕུལ། ལྷག་མ་ཕོངས་པ་གཞན་ལ་སྦྱིན། ཁྱི་བྱ་རོག་སོགས་ལ་མི་སྦྱིན་པར་བཤད་དེ། སྤྱི་རྒྱུད་ལས། ཡང་ན་ཇི་ལྟར་བྱ་བ་ནི། ། གདུགས་དང་རྒྱལ་མཚན་འཕན་ལ་སོགས། ། དེ་བཞིན་གཤེགས་པའི་རྟེན་ལ་དབུལ། ། དེ་ལ་མཆོད་པའི་ཡོ་བྱད་ཀུན། །
ཅི་དགར་འཕོངས་པ་རྣམས་ལ་སྦྱིན། ། ཁྱི་དང་བྱ་རོག་ལ་སོགས་ལ། ། ཅུང་ཟད་ཙམ་ཡང་མི་སྦྱིན་ནོ། ། ཞེས་གསུངས་པ་ལྟར་རོ། ། གཞན་ནི་གོ་སླའོ། ། མཇུག་གི་དོན་ཚན་བཅུ་གསུམ་པ་སྦྱིན་སྲེག་བྱ་བ་ནི། གཞུང་འདི་ཉིད་ལས། ཆོ་གའི་ལྷག་ཆད་ཁ་བསྐང་བའི་ཕྱིར་མཚན་མོ་ཞི་བའི་སྦྱིན་སྲེག་བྱ་ཞིང་། མ་གྲུབ་ན་ཡི་གེ་བརྒྱ་པ་མང་དུ་བཟླ་བར་གསུངས། དེང་སང་ཕྱག་ལེན་ལ་སྦྱིན་སྲེག་མི་མཛད་ཅིང་།
ཡིག་བརྒྱ་གསུངས་པའང་བདག་རྨོངས་པས་མ་ངེས་ཀྱང་། དཔོན་སློབ་ཐམས་ཅད་ཀྱིས་ཡི་གེ་བརྒྱ་པ་ཉི་ཤུ་རྩ་གཅིག་དང་། མ་འབྱོར་བ་དང་ཉམས་པ་སོགས་ལྷག་ཆད་ཁ་བསྐང་བར་བསམ་ལ་བརྗོད་པར་བྱའོ་ཞེས་གསུངས་པ་འདི་དག་སྟེ། དེ་ཡང་གྲུབ་ན་རབ་གནས་ཟིན་པའི་ནུབ་མོ་ཞི་བའི་སྦྱིན་སྲེག་བྱས་པས་ཡོན་བདག་གི་མཆོད་པའི་ཡོ་བྱད་མ་ཚང་བ་སོགས་ཀྱི་ཉེས་པ་དང་། སློབ་དཔོན་གྱིས་ཀྱང་ཆོ་ག་ལྷག་ཆད་སོགས་ལ་བརྟེན་པའི་ཉེས་པ་ཅུང་ཟད་ཡོད་པ་རྣམས་ཀྱང་བྱང་བར་འགྱུར་བས་ན་སྦྱིན་སྲེག་བྱས་པ་ལེགས་ཀྱང་། དེང་སང་ཕྱག་ལེན་ལ་སྦྱིན་སྲེག་མི་མཛད་པར་ཡིག་བརྒྱ་མཛད་པ་མང་བ་ནི་ཕྱག་ལེན་ཟོར་ཡང་པ་ལ་དགོངས་པར་སྣང་ཞིང་། འོན་ཀྱང་འདིར་བསྐང་བཤགས་ཀྱི་ཡིག་བརྒྱ་བྱ་བ་དང་། མ་འབྱོར་བ་དང་སོགས་ཀྱི་ཚིགས་བཅད་མཛད་པ་འདི་ཆོ་ག་རྒྱས་པའི་ཡན་ལག་ཙམ་མ་གཏོགས་མེད་མི་རུང་ལྟ་བུ་ནི་མིན་པར་སེམས་ཏེ། ཡིག་བརྒྱ་སོགས་དེ་དག་ཆོ་ག་ཐམས་ཅད་རྫོགས་པའི་མཇུག་འདིར་བྱས་པའི་དགོས་པ་ནི་ཆོ་ག་ལྷག་ཆད་སོགས་ཀྱི་ཉེས་པ་མི་འབྱུང་བའི་ཕྱིར་ཡིན་ཞིང་། དེ་ནི་སྔར་མཇུག་ཆོག་སྐབས་སུ་ཟིན་པས་སླར་ཡང་ངེས་པར་བྱ་དགོས་པའི་རྒྱུ་མཚན་མེད་ལ།
གཞན་དུ་ན་དཀྱིལ་འཁོར་སྒྲུབ་མཆོད་སོགས་ཐམས་ཅད་ལ་ཆོ་ག་དེ་གྲུབ་ནས་སྦྱིན་སྲེག་གམ་ཡིག་བརྒྱ་གང་རུང་བྱ་དགོས་པར་འགྱུར་རོ། ། འོ་ན་དོན་གསལ་སོགས་ལས་ཡིག་བརྒྱ་བྱ་བར་གསུངས་པ་ཅི་ཞེ་ན། དེ་དག་ནི་ཡིག་བརྒྱ་མང་དུ་བཟླས་ན་ཆོ་ག་རྣམ་པར་དག་པའི་ཡན་ལག་ཏུ་འགྱུར་བས་བྱས་ན་ལེགས་པ་ལ་དགོངས་ཀྱི། ཅིས་ཀྱང་དགོས་པར་གསུངས་པའི་དོན་མ་ཡིན་ནོ་སྙམ་སྟེ། རྒྱུ་མཚན་ཆོ་ག་གཞན་ལ་ཡང་ཡིག་བརྒྱ་བཟླ་དགོས་པར་ཐལ་བ་མཚུངས་པས་སོ། ། དེ་རྣམས་ཀྱི་སྒོ་ནས་རབ་ཏུ་གནས་པའི་ཆོ་ག་རྒྱས་པ་ནུབ་གསུམ་མ་དཀྱིལ་འཁོར་དང་འབྲེལ་བའི་ལུགས་ཀྱི་ཆོ་གའི་དོན་རྣམས་ཡོངས་སུ་རྫོགས་པར་བསྟན་ཟིན་ཏོ། ། གཞུང་འདིར་ཞར་བྱུང་གི་ཚུལ་དུ་དཀྱིལ་འཁོར་དང་འབྲེལ་བའི་ཚེ་རབ་གནས་ཀྱི་སྟ་གོན་དང་དངོས་གཞི་རྣམས་བདག་འཇུག་གི་རྗེས་སུ་བྱེད་པ་དང་། དེའི་གོང་དུ་བྱེད་པའི་ལུགས་གཉིས་གསུངས་ནས་དེ་གཉིས་གང་བྱས་ཀྱང་འགལ་བ་མེད་ནའང་ཕྱག་ལེན་སྔ་མ་བདེ་བའི་ཚུལ་ནི་དཀྱུས་ནས་འབྱུང་བ་ལྟར་ཉམས་སུ་མྱོང་བས་གྲུབ་པ་ཡིན་ལ། གང་ལྟར་དཀྱིལ་འཁོར་གྱི་དངོས་གཞི་དང་རྟིང་གཉིས་དང་། རབ་གནས་ཀྱི་དངོས་སྟ་གཉིས་སྦྱར་ནས་མཛད་པ་བླ་མ་གོང་མའི་ཕྱག་ལེན་ཡིན་པས་དེ་དང་འགལ་བའི་རང་བཟོའི་ལྷད་ནམ་ཡང་མི་བྱ་བར་གསུངས་སོ། །
གོང་གི་གཉིས་པ་ནུབ་གཉིས་མ་དཀྱིལ་འཁོར་དང་མ་འབྲེལ་བའི་ལུགས་ལ། གཞུང་འདི་ཉིད་ལས། གཉིས་པ་དཀྱིལ་འཁོར་དང་མ་འབྲེལ་བ་ནུབ་གཉིས་པའི་ལུགས་བཤད་པར་བྱ་སྟེ། དེ་ལ་སྟ་གོན་དུ་གནས་པ་དང་། དངོས་གཞིར་གནས་པའོ། ། སྤྱི་དོན་དང་པོ་སྟ་གོན་ལ་རྟེན་གྱི་བྱ་བ་ཡོངས་སུ་རྫོགས་པ་ནས། ཆོ་ག་ལ་འཇུག་པའི་བར་གོང་བཞིན་ཤེས་པར་བྱས་ནས་སྟ་གོན་དངོས་ལ་དོན་བཅུ་གསུམ་ལས། ཞེས་གསུངས་པ་ལྟར། སྟ་གོན་གྱི་ཆོ་ག་བཤད་པ། དངོས་གཞིའི་ཆོ་ག་བཤད་པ་གཉིས།
དང་པོ་ལ་ལེགས་པར་བཤམ་པ་ནས། བདག་བསྲུང་བའི་བར་གོང་ནུབ་གསུམ་མའི་སྟ་གོན་གྱི་སྐབས་ལྟར་དོན་ཚན་བཅུ་གསུམ་ཡོད་པ་ལས། དང་པོ་ལེགས་པར་བཤམ་པ་ནི། གཞུང་འདི་ཉིད་ལས། དང་པོ་ལེགས་བཤམ་ནི། གནས་ཁང་གཙང་ཞིང་ཡིད་དུ་འོང་བར་ཕྱག་དར་བྱ་བ་སོགས་ནས། མཆོད་གཏོར་རང་རང་གི་ཕྱག་ལེན་བཞིན་བཤམ་པའི་བར་གོང་བཞིན་ཞེས་པ་ནས། དེ་ནས་སང་ལྡང་བའི་རྣལ་འབྱོར་གྱིས་ལངས་ལ་ཞེས་པའི་བར་ཏེ། ཇི་ལྟར་བཤམ་པའི་ཚུལ་ཕལ་ཆེར་གོང་ནུབ་གསུམ་མའི་སྐབས་ལྟར་དང་། ཅུང་ཟད་མི་འདྲ་བའི་ཁྱད་པར་རྣམས་སྐབས་འདི་རང་གི་དཀྱུས་ནས་འབྱུང་བ་ལྟར་བྱའོ། །
སྤྱི་དོན་གཉིས་པ་བདག་བསྐྱེད་ནི། གཞུང་འདི་ཉིད་ལས། གནས་ཡོ་བྱིན་རླབས་གོང་བཞིན་བྱས་ལ་ཞེས་པ་ནས། བདག་བསྐྱེད་པའོ་ཞེས་པའི་བར་ཏེ། དེ་ཡང་གནས་ཡོ་བྱིན་རླབས་ནས་དཀྱིལ་འཁོར་བསྡུ་བར་བྱས་ཏེ། རང་ཉིད་ཧེ་རུ་ཀ་ཞལ་གཅིག་ཕྱག་གཉིས་པའི་སྐུ་ཅན་དུ་གྱུར་ཅེས་བརྗོད་ཅིང་། དེའི་ང་རྒྱལ་དུ་གནས་པར་བྱས། དེ་ནས་གཞུང་འདི་ཉིད་ལས། གསུམ་པ་བུམ་པ་སྟ་གོན་ནི་ཞེས་པ་ནས། བཅུ་གཉིས་པ་རྟེན་དགབ་པའི་བར་ཆོ་ག་ཚིག་རིགས་ཐམས་ཅད་གོང་བཞིན་ནོ། །
ཞེས་པའི་བར་གསུངས་པ་ལྟར། སྤྱི་དོན་གསུམ་པ་བུམ་པ་བཟླས་པ་ནས། བཅུ་གཉིས་པ་རྟེན་དགབ་པའི་བར་དོན་ཚན་བཅུའོ། ། རང་ཉིད་ཧེ་རུ་ཀ་ཞལ་གཅིག་ཕྱག་གཉིས་པའི་ང་རྒྱལ་གྱིས་བྱེད་པ་ཡིན་པས། བཅུ་པོ་དེའི་ངག་འདོན་གོང་ནུབ་གསུམ་མའི་སྟ་གོན་བཞིན་བྱ་བའི་ཚིག་དོན་ཡང་གོང་ལྟར་ཤེས་པར་བྱ་ཞིང་། འོན་ཀྱང་དཀྱུས་ཀྱི་ཁ་འཕངས་སྒྲ་ཟིན་ལྟར་ན། གཏོར་མ་བཏང་བའི་སྐབས་སུ་མདུན་བསྐྱེད་དང་འབྲེལ་བའི་གཏོར་མ་བྱ་དགོས་པ་ཐོན་ཡང་། འདིའི་སྟ་གོན་གྱི་སྐབས་སུ་མདུན་བསྐྱེད་གང་ཡང་མེད་པས་གཏོར་མགྲོན་བསྐྱེད་པའི་ཚེ་གཏོར་མའི་སྟེང་གི་ནམ་མཁའ་ལ་ཞེས་སྟ་གོན་གཏོར་མགྲོན་བསྐྱེད་པ་ལ་གཏོར་མ་འབུལ་བ་ཡིན་པས་འདི་ཙམ་གོང་ནུབ་གསུམ་མ་དང་མི་འདྲ་བའི་ཁྱད་པར་རོ། ། ཡང་ནུབ་གཉིས་མ་འདིའི་དངོས་གཞིའི་སྐབས་ཀྱི་གཏོར་མ་ལ་ནི་མདུན་བསྐྱེད་ཡོད་པས་མདུན་བསྐྱེད་ཀྱི་དུར་ཁྲོད་བརྒྱད་དུ་ཞེས་སྟ་གོན་ནས་གཏོར་མགྲོན་བསྐྱེད་དེ་མདུན་བསྐྱེད་དང་འབྲེལ་བའི་གཏོར་མ་བྱ་བ་ཡིན་ནོ། ། སྟ་གོན་གྱི་དོན་ཚན་བཅུ་གསུམ་པ་བདག་བསྲུང་པ་ནི།
གཞུང་འདི་ཉིད་ལས། དེ་ལྟར་རབ་གནས་ཀྱི་སྟ་གོན་ཟིན་པ་དང་ཞེས་པ་ནས། སྤྱོད་ལམ་དང་ཉལ་བའི་རྣལ་འབྱོར་སོགས་བྱ་བ་སྟེ་ནུབ་དང་པོ་སྟ་གོན་གྱི་བྱ་བ་བསྟན་ཟིན་ཏོ་ཞེས་པའི་བར་ཏེ། དེ་ཡང་གཞན་ཕལ་ཆེར་གོང་ནུབ་གསུམ་མའི་བདག་བསྲུང་བཞིན་ལ། མཆོད་པ་མི་བྱེད་པར་ཡིག་བརྒྱ་སོགས་ཀྱིས་བཟོད་གསོལ་དང་། དཀྱིལ་འཁོར་མེད་པས་དཀྱིལ་འཁོར་གྱི་བརྟན་བཞུགས་མི་བྱེད་པར་གཏོར་མགྲོན་གྱི་རྟེན་ཡོད་པ་ལ་བརྟན་བཞུགས་སོགས་བྱ་བ་ཡིན་ནོ། ། སྤྱི་དོན་གཉིས་པ་དངོས་གཞིའི་ཆོ་ག་བཤད་པ་ལ། གཞུང་འདི་ཉིད་ལས། སྤྱི་དོན་གཉིས་པ་དངོས་གཞི་ལ་མཆོད་གཏོར་བཤམ་པ་སོགས་གོང་བཞིན་ཞེས་པ་ནས། དངོས་གཞིའི་ཆོ་ག་ལ་དོན་བཅུ་གསུམ་གྱི་དང་པོ་བདག་བསྐྱེད་པ་ནི་ཞེས་པའི་བར་གསུངས་པ་ལྟར།
མཆོད་གཏོར་བཤམ་པ་གོང་བཞིན་ལ། འདི་ལ་མི་འདྲ་བ་མཎྜལ་ལ་ཀྱཻ་རྡོར་ལྷ་དགུའི་ཚོམ་བུ་བཀོད་དགོས་པ་སོགས་དཀྱུས་བཞིན་བྱས་ནས། དེ་ནས་ཆོ་ག་དངོས་ལ། བདག་བསྐྱེད་པ་ནས། མངའ་དབུལ་རྒྱས་པར་བྱ་བའི་བར་དོན་ཚན་བཅུ་གསུམ་ལས། དང་པོ་བདག་བསྐྱེད་པ་ནི། གཞུང་འདི་ཉིད་ལས། བདག་བསྐྱེད་པ་ནི་ཐོ་རངས་སྔ་བར་ལྡང་བའི་རྣལ་འབྱོར་གྱིས་ལངས་ལ་ཞེས་པ་ནས། མདུན་བསྐྱེད་བསྒྲུབས་ཏེ་མཆོད་བསྟོད་བྱ་བའོ་ཞེས་པའི་བར་ཏེ། དེ་ཡང་བདག་བསྐྱེད་ལ་གནས་ཡོ་བྱིན་རླབས་ནས།
ཧེ་རུ་ཀའི་ང་རྒྱལ་ལ་གནས་པའི་བར་སྟ་གོན་བཞིན་བྱ་བ་སྟེ། དེ་ནས་མདུན་བསྐྱེད་ལ་ནུབ་གསུམ་མ་དང་མི་འདྲ་བའི་ཁྱད་པར། ལྷ་དགུའི་ཚོམ་བུ་ལ་བགེགས་བསངས། སྟོང་པར་སྦྱངས། སྟོང་པའི་ངང་ལས། སྲུང་འཁོར་བསྡུས་པ་བསྒོམས་པའི་ནང་དུ་ཆོས་འབྱུང་དང་གཞལ་ཡས་ཁང་སྒོམ་ཚུལ་ཀྱཻ་རྡོ་རྗེ་སྒྲུབ་ཐབས་བཞིན་བརྗོད་ནས། དུར་ཁྲོད་བརྒྱད་བསྡུས་པ་ལྟར་བརྗོད་ཅིང་བསྒོམས་པའི་གཞལ་ཡས་ཁང་བསྐྱེད་པ་སྒྲུབ་ཐབས་བཞིན་དང་། དེ་ནས་ཚོམ་བུའི་འགོད་སྔགས་དང་བཅས་ཀྱཻ་རྡོར་ལྷ་དགུ་ཞལ་ཕྱག་སོགས་དཀྱིལ་འཁོར་སྒྲུབ་མཆོད་ཀྱི་ལྷ་སྟ་གོན་གྱི་སྐབས་བཞིན་འདོན་ཞིང་། བསྒོམ་དོན་ནི། ཚོམ་བུ་དགུ་པོ་ཀྱཻ་རྡོར་ལྷ་དགུར་བསྒོམ་པ་ལ་མཆོད་པ་འབུལ་བ་ནས།
བསྟོད་པའི་བར་ཐམས་ཅད་གོང་ནུབ་གསུམ་མ་དང་འདྲ་བར་བྱ་བ་ཡིན་ལ། དེ་ནས་ལྷ་བུམ་གཉིས་སྟ་གོན་གྱི་སྐབས་སུ་བསྒྲུབས་ཟིན་པས་མི་དགོས་ལ། ཁྲུས་བུམ་སྟ་གོན་ལྟར་བསྒྲུབ་བོ། ། དེ་ནས་སྤྱི་དོན་གཉིས་པ་རྟེན་སྦྱང་བ་ནས། གསུམ་པ་བཀྲུ་ཞིང་ཕྱི་བ་ཞེས་པ་ནས། དངོས་གཞིའི་ཆོ་ག་ཐམས་ཅད་གོང་དུ་བཤད་པའི་དངོས་གཞིའི་སྐབས་ལྟར་མ་ཆད་པར་བྱའོ་ཞེས་པའི་བར་གསུངས་པ་བཞིན། རྟེན་སྦྱངས་ནས་མངའ་དབུལ་གྱི་བར་དོན་ཚན་བཅུ་གཉིས་པ་ནུབ་གསུམ་མའི་དངོས་གཞིའི་སྐབས་བཞིན་ལྷག་ཆད་མེད་པར་བྱ་བ་ཡིན་ཞིང་ཚིག་དོན་ཡང་སྐབས་དེར་བཤད་པ་ལྟར་རོ། ། དེ་དག་ནི་ཉིན་གཉིས་མའི་དངོས་གཞིའི་ཆོ་གའི་དོན་ནོ། ། དེ་ནས་གསུམ་པ་མཇུག་གི་ཆོ་ག་ལ། གཞུང་འདི་ཉིད་ལས།
དེ་ནས་མཇུག་གི་ཆོ་ག་ལ་ཡང་དོན་བཅུ་གསུམ་གྱི་ཞེས་གསུངས་པ་ལྟར། གཏོར་མ་སྦྱིན་པ་ནས། ལས་ཀྱི་རྗེས་བསྡུ་བའི་བར་བཅུ་གསུམ་ལས། དང་པོ་དང་གཉིས་པ་ནི། གཞུང་འདི་ཉིད་ལས། དང་པོ་གཏོར་མ་སྦྱིན་པ། གཉིས་པ་ཆོས་སྐྱོང་བསྒོ་བ་གཉིས་གོང་དངོས་གཞི་རྒྱས་པའི་སྐབས་སུ་བཤད་པ་ལྟར་དང་། ཞེས་གསུངས་པ་ལྟར་ཏེ་ཚིག་དོན་ཡང་བཤད་པ་ལྟར་རོ། ། མཇུག་གི་དོན་གསུམ་ལས་དཀྱིལ་འཁོར་མཆོད་དེ་དངོས་གྲུབ་བླངས་པ་ནི། གཞུང་འདི་ཉིད་ལས།
མདུན་བསྐྱེད་ཀྱི་མཆོད་པ་ཁ་གསོས་ཞེས་པ་ནས། འགྲོ་བ་ཐམས་ཅད་ཀྱཻ་རྡོ་རྗེའི་རང་བཞིན་དུ་རྣམ་པར་དག་གོ་ཞེས་བརྗོད་ཅེས་པའི་བར་ཏེ། དེ་ཡང་ནུབ་གསུམ་མའི་སྐབས་སུ་མཆོད་པ་སོགས་ཀྱི་ཆོས་འདི་དག་རས་བྲིས་ཡིན་ན་བཞུགས་ནས་མཛད་ཅིང་། རྡུལ་ཚོན་ཡིན་ན་བཞེངས་ནས་མཛད་པའི་ཁྱད་པར་གཉིས་ཡོད་ཀྱང་། འདིའི་སྐབས་སུ་བཞུགས་ནས་མཛད་པ་ཁོ་ན་ཡིན་ཞིང་། མཆོད་པ་འབུལ་ཡུལ་ནུབ་གསུམ་མའི་ཚེ་རས་བྲིས་སམ་རྡུལ་ཚོན་གྱི་དཀྱིལ་འཁོར་ལ་འབུལ་ཞིང་། དངོས་གྲུབ་ཀྱང་དེ་གཉིས་ཀྱི་དཀྱིལ་འཁོར་ལས་ལེན། འདིར་ཚོམ་བུའི་དཀྱིལ་འཁོར་གྱི་ལྷ་ལ་མཆོད་པ་འབུལ་བ་དང་། དངོས་གྲུབ་ཀྱང་དེ་ལས་ལེན་པའི་ཁྱད་པར་ཙམ་མ་གཏོགས་ཆོ་གའི་ཚིག་རིགས་ལ་ཁྱད་པར་མེད་དོ། ། མཇུག་དོན་བཞི་པ་བཟོད་པར་གསོལ་བ་ནི།
གཞུང་འདི་ཉིད་ལས། ཡིག་བརྒྱ་ལན་གསུམ་ཞེས་པ་ནས། འགྲོ་བ་ཐམས་ཅད་ཀྱཻ་རྡོ་རྗེའི་རང་བཞིན་དུ་རྣམ་པར་དག་གོ་ཞེས་བརྗོད་ཅེས་པའི་བར་ཏེ། ནུབ་གསུམ་མའི་ཚེ་རས་བྲིས་ལ་བརྟན་བཞུགས་དང་། རྡུལ་ཚོན་ལ་གཤེགས་གསོལ་བྱེད་པ་དང་། འདིར་ཚོམ་བུའི་ཡེ་ཤེས་པ་གཤེགས་གསོལ་བྱེད་པ་ཙམ་མ་གཏོགས་གཞན་གོང་དང་འདྲའོ། ། མཇུག་དོན་ལྔ་པ་ཡོན་བདག་བསྒོ་བ་སོགས་ནི། གཞུང་འདི་ཉིད་ལས། ལྔ་པ་ཡོན་བདག་བསྒོ་བ་ཞེས་པ་ནས། བཅུ་གསུམ་པ་སྦྱིན་སྲེག་བྱ་བ་སྟེ་ཆོ་ག་ཐམས་ཅད་གོང་དངོས་གཞི་རྒྱས་པའི་སྐབས་ལྟར་མ་འཁྲུལ་བར་བྱའོ། །
དེ་ལྟར་ནུབ་གཉིས་མའི་ཆོ་ག་ཡོངས་སུ་རྫོགས་པར་བསྟན་ཟིན་ཏོ་ཞེས་པའི་བར་ཏེ། སྦྱིན་བདག་བསྒོ་བ་སོགས་དོན་ཚན་དགུ་པོ་དེ་དག་ནུབ་གསུམ་མའི་རྗེས་ཆོག་གི་སྐབས་ལྟར་བྱ་ཞིང་། སོ་སོའི་ཚིག་དོན་ཡང་གོང་དུ་བཀོད་པ་ལྟར་རོ། ། དེ་ནས་གཞུང་འདི་ཉིད་ལས། དེང་སང་ནུབ་གཉིས་མའི་ཕྱག་ལེན་འདི་ཅུང་མི་དར་མི་འདུག་པས་མ་གོ་བའི་གཏམ་མ་སྨྲ་ཞིག དོན་གསལ་ལ་ཞིབ་ཏུ་གཟིགས་ན་བཀྲ་ཤིས་པའི་ཡན་ལག་ཏུ་འགྱུར་ཞིང་། ཕྱག་ལེན་བདེ་བས་ཐམས་ཅད་དགེས་པར་འགྱུར་རོ། ། རབ་གནས་ནུབ་གཉིས་མ་འདི་ནུབ་གསུམ་མའི་ཆོ་ག་དང་བསྲེས་ནས་གསུངས་ཤིང་། གོང་མའི་གསུང་རྡོ་རྗེའི་ཚིག་ཡིན་པས་རང་གི་དད་པ་དང་། བླ་མའི་བྱིན་རླབས་ཀྱིས་གོ་བ་མ་གཏོགས།
ཀུན་གྱིས་གོ་བར་མ་ངེས་སོ་ཞེས་གསུངས་ལ། འདི་ཉིད་ནི་ནུབ་གཉིས་མའི་ཕྱག་ལེན་འདི་དེང་སང་མི་དར་བ་རྒྱུ་མཚན་དུ་བྱས། དོན་གསལ་སོགས་གོང་མའི་གསུང་རབ་ཀྱི་དོན་ཆ་ཙམ་རྟོགས་ཀྱང་ཕྱིན་ཅི་མ་ལོག་པར་མ་རྟོགས་པ་དག་གི་དོགས་པ་ལྡོག་པའི་གསུངས་པ་ཡིན་ཏེ།

དེ་ཡང་ཇི་ལྟར་ལུགས་བསྟན་པ་ལྟར། ཆོས་རྗེ་ངོར་པ་དཀོན་མཆོག་དཔལ་ལྡན་གྱི་ཀྱཻ་རྡོར་སྒྲུབ་ཐབས་ཀྱི་རྣམ་བཤད་དུ། མཆོད་པ་དང་གཏོར་མ་བྱ་བར་སྒྲུབ་ཐབས་མཚོ་སྐྱེས་ལས་གསུངས་པ་ལྟར། རྗེ་བཙུན་ས་སྐྱ་པ་ཡབ་སྲས་དང་། དེའི་བརྒྱུད་པ་འཛིན་པ་རྣམས་མཎྜལ་མཆོད་ཆོག་རྒྱས་པར་མཛད་པ་ལ་མཎྜལ་སྒྲུབ་མཆོད་ཅེས་ཀྱང་བྱ། ཐུན་མཚམས་ཀྱི་བྱ་བ་ཞེས་ཀྱང་བྱ། མཆོད་གཏོར་གྱི་རྣལ་འབྱོར་ཞེས་ཀྱང་བྱ། ཕྱི་རོལ་ཚོགས་བསོག་གི་རྣལ་འབྱོར་ཞེས་ཀྱང་བྱའོ། ། ཆེ་བཙུན་ཁ་ཅིག་ཆོ་ག་འདི་ལ་བརྟེན་པའི་རྟེན་ལ་རབ་གནས་རྒྱས་འབྲིང་གཉིས་བྱེད་པའི་ཕྱག་ལེན་དང་གྲུབ་མཐའ་གསར་པ་འདུག་ནའང་། རྗེ་གོང་མ་རྣམས་མི་མཛད་ཅིང་མ་གསུངས་པས་རྟོག་དཔྱོད་ལྡན་པ་རྣམས་ཀྱིས་ཞིབ་ལེན་མཛད་འཚལ་ཞེས་བྲིས་སོ། ། འདི་སྔགས་འཆང་ཆོས་ཀྱི་རྒྱལ་པོས་མཛད་པའི་རབ་གནས་དངོས་གྲུབ་འབྱུང་བར་བཤད་པའི་ནུབ་གཉིས་མའི་ཕྱག་ལེན་འདི་ལ་ཟུར་ཟ་བ་ཡིན་ན།
གསུང་རབ་འདི་ལས་ནི་ནུབ་གཉིས་མའི་ཆོ་ག་འདི་རབ་གནས་རྒྱས་པའི་ཆོ་གར་བཤད་ཀྱི་འབྲིང་པོར་བཤད་པ་མི་སྣང་བས། རྟེན་ལ་རབ་གནས་རྒྱས་འབྲིང་གཉིས་བྱེད་པའི་ཕྱག་ལེན་དང་གྲུབ་མཐའ་གསར་པ་འདུག་ནའང་ཞེས་མ་བརྟགས་པའི་དཔྱད་པར་སྣང་ལ། ཅི་སྟེ་ནུབ་གཉིས་མའི་ཕྱག་ལེན་འདི་རབ་གནས་ཀྱི་ཆོ་ག་རྒྱས་པར་ལྟ་ཞོག ཆོ་ག་འདི་གཏན་ནས་བྱེད་པ་མི་འཐད་གསུང་རྒྱུ་ཡིན་ན། དེ་ལྟ་བུའི་ལོག་རྟོག་གི་དྲི་མ་བསལ་ནས་དཔྱོད་ལྡན་གཞན་དག་ཡིད་ཆེས་བསྐྱེད་པའི་ཕྱིར། འདིར་ནུབ་གཉིས་མའི་ཕྱག་ལེན་འདི་རྣམ་པར་དག་པ་ཡིན་པའི་འཐད་པ་ཅུང་ཟད་བྲི་བར་བྱ་སྟེ། དེ་ཡང་ལུགས་འདི་ལ་གནོད་བྱེད་ཚད་ལྡན་མེད་པར་བསྟན་པ་དང་། སྒྲུབ་བྱེད་རྣམ་དག་ཡོད་པར་བསྟན་པ་གཉིས་ཀྱི་སྒོ་ནས་ངེས་པར་བྱ་བ་ལས། དང་པོ་ལ་གཉིས་ཏེ། ཚད་ལྡན་ལུང་གི་གནོད་བྱེད་མེད་པར་བསྟན་པ་དང་།
ཡང་དག་རིག་པའི་གནོད་བྱེད་མེད་པར་བསྟན་པའོ། ། དང་པོ་ནི། ཁྱེད་ཀྱི་གསུང་ལས་རྟོག་དཔྱོད་ལྡན་པ་དག་གིས་ཞིབ་ལེན་མཛད་འཚལ་ཞེས་བཀོད་པ་དེ། དངོས་གྲུབ་འབྱུང་བའི་ནུབ་གཉིས་མའི་ཕྱག་ལེན་འདི་རྩིང་སྤྱོད་ཡིན་གསུང་རྒྱུར་སྣང་བ། དེ་སྐད་གསུངས་པ་ཙམ་གྱིས་ཕྱག་ལེན་འདི་མ་དག་པར་མི་འགྲུབ་སྟེ། འདི་མ་དག་ན་ཚད་ལྡན་གྱི་ལུང་འདི་འདྲ་བ་དག་དང་འགལ་ཞེས་རྫོགས་པའི་སངས་རྒྱས་ཀྱི་རྒྱུད་སྡེའམ། འཕགས་ཡུལ་གྱི་གྲུབ་པའི་སློབ་དཔོན་དག་གི་གསུང་དང་། ཡང་ན་རྗེ་བཙུན་གོང་མ་ལྔའི་གསུང་ཅི་རིགས་པ་འགོད་པའམ། དེ་ལྟར་མིན་ནའང་རྗེ་བཙུན་ཀུན་དགའ་བཟང་པོ་ལྟ་བུ་གོང་མའི་རྗེས་འཇུག་ཚད་ལྡན་གྱི་ལུང་རྒྱས་བསྡུས་ཅི་རིགས་པ་འདྲེན་པ་ལས། དེ་འདྲ་གང་ཡང་འདྲེན་རྒྱུ་མེད་པའི་ཕྱིར་རོ། །
དེས་ན་ཚད་ལྡན་གྱི་ལུང་གི་དོན་དང་འགལ་བའི་ཚུལ་བརྗོད་རྒྱུ་མེད་པར་གཞན་ལ་ཀླན་ཀའི་གསུང་དཔངས་མཐོ་ཡང་བརྗོད་དོན་རྣམ་དག་མི་སྟོན་པས་སྙིང་པོ་མེད་དོ། ། གཉིས་པ་ཡང་དག་རིགས་པའི་གནོད་བྱེད་མེད་པར་བསྟན་པ་ནི། ཁྱེད་ཀྱི་དངོས་གྲུབ་འབྱུང་བའི་ནུབ་གཉིས་མའི་ཕྱག་ལེན་འདི་ཕྱག་ལེན་རྣམ་དག་མ་ཡིན་པར་འདོད་པ་ལ་ཤེས་བྱེད་ཀྱི་ལུང་ཚད་ལྡན་མེད་པར་མ་ཟད། འདི་ལ་དངོས་སྟོབས་ཀྱི་རིགས་པ་ཡང་དག་ཀྱང་མེད་དེ། དེ་ཡོད་ན་གོང་མ་རྣམས་མི་མཛད་ཅིང་ཞེས་པ་ཙམ་མ་ཡིན་པའི་རིགས་པ་འཐད་ལྡན་ཞིག་འགོད་དགོས་རྒྱུ་ལ་དེ་འདྲ་ཁྱེད་ལ་འགོད་རྒྱུ་མ་བྱུང་འདུག་པས་སོ། ། གཉིས་པ་སྒྲུབ་བྱེད་རྣམ་དག་ཡོད་པར་བསྟན་པ་ལ། འདི་ལྟ་བུའི་མདུན་བསྐྱེད་དང་སྦྲེལ་ནས་ཞི་རྒྱས་དབང་དྲག་གི་ལས་གཞན་བསྒྲུབ་ཏུ་རུང་བ་བཞིན་རབ་གནས་ཀྱང་རུང་བར་བསྟན་པ། བཀའི་དགོངས་པ་རང་དབང་དུ་འགྲེལ་ནུས་པའི་གྲུབ་པའི་སྐྱེས་བུ་ལ་གང་ཟག་སོ་སྐྱེར་བཟུང་བ་དམ་པའི་སྤྱོད་པ་མ་ཡིན་པར་བསྟན་པ། ཡི་དམ་གྱི་ལྷས་ཞལ་གཟིགས་ནས་བརྩམས་པའི་ཆོས་དང་སྙན་བརྒྱུད་ཀྱི་མན་ངག་རྣམས་ཀྱང་ཐེ་ཚོམ་ཅན་དུ་འབྱུང་བ། དེས་ན་ཕྱག་ལེན་འདི་ལུང་རིགས་གཉིས་ཀྱི་སྒོ་ནས་འཐད་ལྡན་དུ་བསྟན་པ་དང་དོན་ཚན་ལྔ་ལས།
དང་པོ་ནི། སྤྱིར་ཀྱཻ་རྡོ་རྗེའི་རྣལ་འབྱོར་ལ་བརྟེན་ནས་ལས་བཞི་ཆར་བསྒྲུབ་ཏུ་རུང་ཞིང་། བྱེ་བྲག་མངོན་སྤྱོད་ཀྱི་ལས་ནི་ཀྱཻ་རྡོ་རྗེའི་མཎྜལ་སྒྲུབ་མཆོད་དང་སྦྲེལ་ནས་བསྒྲུབ་པའི་ཕྱག་ལེན་རྗེ་ས་ཆེན་ནས་བཟུང་ད་ལྟའི་བར་དུ་རྒྱུན་མ་ཆད་པའི་གདན་ས་ཆེན་པོའི་དུས་མདོས་ཀྱི་ཚེ་ལོ་ལྟར་གྱིས་མཛད་ཅིང་དར་རྒྱས་སུ་བཞུགས་པ་ཡིན་ལ། དེ་ལྟ་བུའི་མཎྜལ་སྒྲུབ་མཆོད་ལ་ཐུན་མཚམས་ཀྱི་བྱ་བ་དང་། མཆོད་གཏོར་གྱི་རྣལ་འབྱོར་དང་། ཕྱི་རོལ་ཚོགས་བསག་གི་རྣལ་འབྱོར་སོགས་སུ་ཅིས་ཀྱང་བཤད་མོད། དེ་དག་ཡིན་པ་ཙམ་གྱིས་རབ་གནས་ཀྱི་ཚེ་མི་རུང་ན་རབ་གནས་རྒྱས་པའི་ཆོ་ག་དཀྱིལ་འཁོར་དང་འབྲེལ་བ་མཛད་པའི་ཚེ། དཀྱིལ་འཁོར་བསྒྲུབས་ནས་དེ་ལ་མཆོད་གཏོར་འབུལ་བ་ཡང་མི་འཐད་པར་འགྱུར་ལ། བདག་བསྐྱེད་མེད་པར་མདུན་བསྐྱེད་དེ་ཙམ་ལ་བརྟེན་ནས་རབ་གནས་བྱེད་པ་མི་རུང་གསུང་རྒྱུ་ཡིན་ན་ནི། དངོས་གྲུབ་འབྱུང་བ་ལས་བདག་བསྐྱེད་ཀྱཻ་རྡོར་གྱི་ལམ་དུས་རྒྱས་པར་བྱས་རྗེས་མདུན་བསྐྱེད་བསྒྲུབས་ཏེ་མཆོད་ནས།
རབ་གནས་ཀྱི་ཆོ་ག་གཞན་རྣམས་བྱེད་པར་བཤད་པས་ཁྱེད་ཀྱི་གསུང་དེ་གྱ་ཚོམ་དུ་བཀོད་པར་སོང་བས་ནུས་པ་གང་ཡང་མ་བྱུང་ངོ་། ། དེ་གཉིས་ལས་གཞན་པའི་ཁྱེད་ཀྱི་ཆོ་ག་འདི་ལ་བརྟེན་ནས་རྟེན་ལ་རབ་གནས་རྒྱས་འབྲིང་གཉིས་མི་རུང་བར་བཤད་པ་ལ་རྒྱུ་མཚན་འགོད་རྒྱུ་མི་སྣང་ལ། གལ་ཏེ་བདག་བསྐྱེད་ཀྱཻ་རྡོར་གྱི་ལམ་དུས་རྒྱས་པ་ལྟ་བུ་བྱས་ནས་དཀྱིལ་འཁོར་དང་འབྲེལ་ན་མ་གཏོགས་མདུན་བསྐྱེད་བྱེད་པ་གཏན་མི་འཐད་པ་ཡིན་ནོ་སྙམ་ན། འོ་ན་ཚོགས་འཁོར་དང་སྦྱིན་སྲེག་སོགས་ལ་ཡང་བདག་བསྐྱེད་དེ་ལྟར་བྱས་ནས་མདུན་བསྐྱེད་དཀྱིལ་འཁོར་ལས་གཞན་བྱར་མི་རུང་བར་འགྱུར་ཏེ། རབ་གནས་དེ་ལྟར་མི་རུང་བ་གང་ཞིག རབ་གནས་དང་ཚོགས་འཁོར་སྦྱིན་སྲེག་སོགས་མཆོག་དང་ཐུན་མོང་གི་དངོས་གྲུབ་བསྒྲུབ་པའི་མངོན་པར་རྟོགས་པ་བཅུ་གཅིག་གི་ནང་ནས་ཐུན་མོང་གི་དངོས་གྲུབ་གཙོ་བོར་བསྒྲུབ་པའི་མངོན་རྟོགས་སུ་མཚུངས་པས་དེ་ལྟར་རུང་མི་རུང་མཚུངས་དགོས་པས་སོ། ། དེས་ན་འོག་ཏུ་འཆད་པ་ལྟར་ལས་བཞི་གཞན་མདུན་བསྐྱེད་འདི་དང་སྦྲེལ་ནས་རུང་བ་ལྟར་རབ་གནས་ཀྱང་རུང་བ་ལ་ཡིད་གཉིས་མི་དགོས་སོ། ། གསུམ་པ་ནི། ཁྱེད་ཀྱིས་དེ་ལྟར་དུ་གསུངས་པ་དེ་ནི་སྐྱེས་བུ་དམ་པའི་མཛད་པར་མ་སོང་སྟེ། ཅིའི་ཕྱིར་ཞེ་ན།
སྔགས་འཆང་བསྟན་པའི་ཉི་མ་དེ་ཉིད་ནི་གདུལ་བྱའི་སྣང་ངོར་སོ་སོ་སྐྱེ་བོའི་ཚུལ་བཟུང་བ་ཙམ་མ་གཏོགས་དོན་ལ་རྫོགས་པའི་སངས་རྒྱས་ཀྱི་བཀའི་དགོངས་པ་རང་དབང་དུ་འགྲེལ་ནུས་པའི་གྲུབ་པའི་ས་ལ་གནས་པའི་སྐྱེས་བུ་འཁྲུལ་པ་ཟད་པ་ཞིག་ཡིན་པར་དྲི་མ་མེད་པའི་ལུང་དང་རིགས་པ་དུ་མས་གྲུབ་པའི་ཕྱིར་ན། དེས་མཛད་པའི་རབ་གནས་ཀྱི་ཆོ་ག་འདི་ཡང་། ཚངས་སྤྱོད་ཡོན་ཏན་བཞི་ལྡན་གྱི་རྒྱལ་བའི་བཀའ་དང་ཁྱད་པར་ཅུང་ཟད་ཀྱང་མེད་པས་ན་རྩིང་སྤྱོད་དུ་སོང་བ་སོགས་ཀྱི་ཕྱག་ལེན་འཁྲུལ་པ་མི་མངའ་ཡང་། དེ་ལྟར་བསམ་ནས་དམ་པ་འདི་ཉིད་སོ་སྐྱེར་མཐོང་བ་ནི་རང་ཉིད་ལས་སྣང་སྣ་ཚོགས་པར་འཆར་བའི་སོ་སྐྱེར་མཚོན་བྱེད་དུ་སྣང་བས་སོ། ། བཞི་པ་ནི་དངོས་གྲུབ་འབྱུང་བར། རང་གི་དད་པ་དང་། བླ་མའི་བྱིན་རླབས་ཀྱིས་གོ་བ་མ་གཏོགས་ཀུན་གྱིས་གོ་བར་མ་ངེས་སོ་ཞེས་གསུངས་པས་ན། རབ་གནས་ནུབ་གཉིས་མ་མཎྜལ་སྒྲུབ་མཆོད་དང་འབྲེལ་བའི་ཕྱག་ལེན་འདི་བཞིན་ཕྱིས་ཀྱི་ཡིག་ཆ་རྣམས་ལས་གསལ་བར་མི་འབྱུང་ཞིང་། ཕྱག་ལེན་དར་པོ་མེད་ཀྱང་། ས་ལོ་ཐམས་ཅད་མཁྱེན་པ་ཡན་ཆད་སྙན་བརྒྱུད་དུ་བཞུགས་པ་སྔགས་འཆང་ཆོས་ཀྱི་རྒྱལ་པོ་ཉིད་ཀྱིས་ཡི་གེར་འགོད་པ་མཛད་པ་ཡིན་པ་ལྟ་བུར་སྣང་བས་ན།
འདི་ལྟ་བུ་དག་མ་དག་གི་ཐེ་ཚོམ་བྱ་མི་རིགས་ལ། ཅི་སྟེ་དེ་གོང་ཡི་གེ་མེད་པས་གོང་མས་མ་བཤད་པར་འགྱུར་ན། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོ་འདི་བླ་མ་ས་སྐྱ་པ་ཆེན་པོ་ཡན་ཆད་སྙན་བརྒྱུད་འབའ་ཞིག་ཏུ་བཞུགས་པ་བླ་ཆེན་དེས་ཡི་གེར་འབྲི་བར་མཛད་པ་ལས། དེ་ཡན་ཆད་རྡོ་རྗེའི་ཚིག་རྐང་མ་གཏོགས་ཡི་གེ་མེད་པར་ཡོངས་ལ་གྲགས་པས། བླ་ཆེན་གྱིས་ཡི་གེར་བཀོད་པ་དེ་ཡང་ཐེ་ཚོམ་ཅན་དུ་འགྱུར་ཞིང་། གཞན་ཡང་སྤྱིར་བཏང་ལ་བླ་མེད་ཀྱི་དབང་གི་སློབ་མ་ཉི་ཤུ་རྩ་ལྔ་ལས་བྱ་མི་རུང་ཡང་། སློབ་དཔོན་ཨ་བྷ་ཡ་ལ་ཡི་དམ་གྱི་གནང་བ་ཐོབ་ནས་སློབ་མ་གྲངས་མེད་ལ་དབང་བསྐུར་བའི་ཕྱག་ལེན་དང་གྲུབ་མཐའ་གསར་པ་བྱུང་བ་དེ་ཡང་མི་འཐད་པར་འགྱུར་ཏེ། སློབ་དཔོན་དེའི་གོང་གི་བླ་མ་དག་གིས་དེ་ལྟར་བྱ་བར་མི་མཛད་ཅིང་མ་གསུངས་པས་སོ། ། གཞན་ཡང་ཇོ་བོ་རྗེ་དཔལ་ལྡན་ཨ་ཏི་ཤས་བོད་ཀྱི་ཆོས་རྒྱལ་གྱི་རིགས་ལྷ་བཙུན་བྱང་ཆུབ་འོད་ལ་ཁོང་རང་གི་མོས་པ་དང་མཐུན་པར། ཇོ་བོ་ཉིད་ལ་ཡི་དམ་སྒྲོལ་མ་སོགས་ཀྱི་ཞལ་གཟིགས་གནང་བ་ཐོབ་ནས།
གསང་འདུས་འཇམ་རྡོར་ལྷ་བཅུ་དགུའི་ཆོ་གའི་ཁྲིགས་སྦྱར་ནས་གཙོ་བོ་འཇམ་པའི་རྡོ་རྗེའི་དོད་དུ་སྤྱན་གཟིགས་བྱས་པའི་གསང་བ་འདུས་པ་སྤྱན་རས་གཟིགས་ལྷ་བཅུ་དགུའི་དབང་དང་། སྒྲུབ་ཐབས་སོགས་ཀྱི་ཕྱག་ལེན་དང་གྲུབ་མཐའ་གསར་པ་བྱུང་བ་དེ་ཡང་མི་འཐད་པར་འགྱུར་ཏེ། ཇོ་བོའི་གོང་གི་བླ་མ་རྣམས་དེ་ལྟ་བུ་མི་མཛད་ཅིང་མ་གསུངས་པས་སོ། ། དེ་བཞིན་དུ་ཕྱིས་སུ་མ་ཕམ་གཡག་པ་ལ་ཆོས་རྗེ་ས་པཎ་གྱི་ཞལ་དངོས་སུ་གཟིགས་ནས་འཇམ་དབྱངས་དང་ས་པཎ་གཉིས་སྦྲགས་སྒྲུབ་ཀྱི་བྱིན་རླབས་ཀྱི་ཕྱག་ལེན་དང་། གདམས་པ་དེ་ད་ལྟ་ཡང་དར་རྒྱས་སུ་བཞུགས་པའི་གྲུབ་མཐའ་གསར་པ་དེ་ཡང་མི་འཐད་པར་འགྱུར་བ་སོགས་མཐའ་ཡས་སོ། ། ལྔ་པ་ནི། དེས་ན་འདི་ལྟ་བུའི་ཕྱག་ལེན་རྣམ་པར་དག་པ་འདི་ནི་ལུང་ཚད་མས་ལེགས་པར་གྲུབ་སྟེ། ལོ་ཆེན་རིན་ཆེན་བཟང་པོའི་སྡོམ་ཚིག་ལས། ཐོ་རངས་བདག་བསྐྱེད་མདུན་བསྐྱེད་མཆོད། ། ཅེས་མདུན་བསྐྱེད་མཆོད་པར་གསུངས་པ་འདིས།
རྡུལ་ཚོན་ནམ་རས་བྲིས་ཀྱི་དཀྱིལ་འཁོར་བསྒྲུབས་ཏེ་མཆོད་པ་དང་། གཏོར་མ་སོགས་འབུལ་བ་ལྟ་བུ་མདུན་བསྐྱེད་སྒྲུབ་མཆོད་རྒྱས་པ་དང་། མཎྜལ་གྱི་ཚོམ་བུ་ལྷ་དགུར་བསྐྱེད་དེ་མཆོད་པ་དང་གཏོར་མ་སོགས་འབུལ་བ་ལྟ་བུ་མདུན་བསྐྱེད་སྒྲུབ་མཆོད། བསྡུས་པ་གཉིས་ཀ་བསྟན་པའི་ཕྱིར་དང་། དོན་གསལ་ལས་ཀྱང་། དེ་ནས་སྤྱིར་བསྒྲུབ་པའི་དཀྱིལ་འཁོར་ཡོད་པ་དང་མེད་པའི་ལུགས་གཉིས་མཛད་དེ། བསྒྲུབ་པའི་དཀྱིལ་འཁོར་ཡོད་པའི་ལུགས་སུ་བྱེད་ན་ནུབ་གཉིས་པའི་ལུགས་སུ་བྱ་དགོས་ཏེ་ཞེས་སོགས་གསུངས་པ་འདི་དག་གིས་དཀྱིལ་འཁོར་བསྒྲུབ་པ་དང་འབྲེལ་བ་དངོས་གཞི་ནུབ་གཉིས་མ་དངོས་སུ་བསྟན་ནས། དེའི་ཁོང་ནས་མདུན་བསྐྱེད་དཀྱིལ་འཁོར་མ་ཡིན་པ་དང་འབྲེལ་བ་ཞིག་བསྟན་ཏེ། དཀྱིལ་འཁོར་མ་ཡིན་པའི་མདུན་བསྐྱེད་དང་འབྲེལ་བའི་ཚེ་དངོས་གཞི་ནུབ་གཅིག་གིས་ཆོག་པར་བསྟན་འདུག་པ་རྣམ་དཔྱོད་ཀྱི་མིག་གིས་བལྟས་ན་གསལ་བས་སོ། ། དེར་མ་ཟད་མཎྜལ་གྱི་ཚོམ་བུ་ལ་མདུན་བསྐྱེད་འདི་དང་འབྲེལ་ནས་མངོན་སྤྱོད་ཀྱི་ལས་བྱ་རུང་བར་རྗེ་རྡོ་རྗེ་འཆང་ཀུན་དགའ་བཟང་པོས་མགོན་པོའི་མན་ངག་གཡུལ་ལས་རྣམ་རྒྱལ་དང་།
གཏོར་ཆོག་དགྲ་ལས་རྣམ་རྒྱལ་གཉིས་དང་། ཀུན་མཁྱེན་ཆེན་པོའི་ཀྱཻ་རྡོར་མཆོད་གཏོར་གྱི་རྣལ་འབྱོར་བྱ་ཚུལ་གྱི་ཡི་གེར་དགུ་གཏོར་གྱི་སྐབས་སུ་མཆོད་གཏོར་བྱ་ཚུལ་གྱི་ཕྱག་ལེན་གསུངས་པ་དེ་སྡོམ་པས་གསལ་བར་ཐོན་ཅིང་། གདན་ས་ཆེན་པོའི་དུས་མདོས་ཚེ་ཕྱག་ལེན་དེ་ལྟ་བུ་ད་ལྟ་ཡང་མཛད་བཞིན་པ་ཡིན་པས། མངོན་སྤྱོད་ཀྱི་ལས་མདུན་བསྐྱེད་དེ་དང་འབྲེལ་ནས་བྱ་རུང་བར་གསུངས་པའི་ལུང་རྣམས་ཀྱིས་ཐུན་མོང་གི་དངོས་གྲུབ་བསྒྲུབ་པའི་ལས་ཞི་རྒྱས་དབང་དྲག་བཞི་ཆ་མདུན་བསྐྱེད་དེ་དང་འབྲེལ་ནས་བྱ་རུང་བར་འགྲུབ་པའི་ཕྱིར། ཡང་འདི་ལྟ་བུའི་ཕྱག་ལེན་འདི་ཉིད་དངོས་སྟོབས་ཀྱི་རིགས་པས་ཀྱང་གྲུབ་པ་ཡིན་ཏེ། མཎྜལ་སྒྲུབ་མཆོད་འདི་ཉིད་དགེས་པ་རྡོ་རྗེའི་རྣལ་འབྱོར་བཅུའི་ནང་ནས་མཆོད་གཏོར་གྱི་རྣལ་འབྱོར་ཡིན་ཞིང་། དེ་ལ་ཡང་རྒྱས་པ་དཀྱིལ་འཁོར་དང་འབྲེལ་ནས་འབུལ་བ་དང་། བསྡུས་པ་མཎྜལ་གྱི་ཚོམ་བུ་ལྷར་བསྐྱེད་པ་ལ་འབུལ་བ་གཉིས་སུ་ཡོད་པས། ཕྱི་མ་དབང་བསྐུར་དང་རབ་གནས་སོགས་མི་བྱེད་པའི་ཚེ་བྱ་རུང་ཞིང་བྱེད་པའི་ཕྱིར་ན། རབ་གནས་ཀྱི་ཆོ་གའི་སྔོན་དུ་འདི་བྱས་པས་ཕན་ཡོན་ལྷག་པོར་མཆོད་གཏོར་གྱི་རྣལ་འབྱོར་བྱས་པའི་ཕན་ཡོན་འབྱུང་ཞིང་།
བདག་བསྐྱེད་ཟིན་ནས་མདུན་བསྐྱེད་མེད་པར་རབ་གནས་བྱས་པའི་ཚེ་རབ་གནས་བྱས་པའི་ཕན་ཡོན་ལས་མཆོད་གཏོར་ཕུལ་བའི་ཕན་ཡོན་མི་འབྱུང་བས་ན། ཕན་ཡོན་གྱི་འབྲས་བུ་ཆེ་ཆུང་ཡོད་པར་བསྟན་པའི་རིགས་པའི་སྒོ་ནས་ཀྱང་ཕྱག་ལེན་འདི་རྣམ་དག་ཏུ་འགྲུབ་པའི་ཕྱིར་དང་། གཞན་ཡང་ལས་བཞིའི་འཕྲིན་ལས་བསྒྲུབ་པའི་ནང་ནས་མངོན་སྤྱོད་ཀྱི་ལས། མདུན་བསྐྱེད་འདི་དང་སྦྲེལ་ནས་བྱར་རུང་བའི་རིགས་པས་ཀྱང་འདི་འགྲུབ་སྟེ། རབ་གནས་འདི་རྒྱས་པའི་ལས་ཡིན་ཞིང་། མངོན་སྤྱོད་ཀྱི་ལས་མདུན་བསྐྱེད་འདི་དང་སྦྲེལ་ནས་བྱར་རུང་བཞིན་དུ། རྒྱས་པའི་ལས་སོགས་ཀྱང་འདི་དང་སྦྲེལ་ནས་རུང་བར་མཚུངས་དགོས་པས་སོ། ། རྒྱུ་མཚན་དེ་དག་གི་ཕྱིར་ན་སྔགས་འཆང་ཆོས་ཀྱི་རྒྱལ་པོའི་དངོས་གྲུབ་འབྱུང་བར་གསུངས་པའི་རབ་གནས་རྒྱས་པ་ནུབ་གཉིས་མའི་ཕྱག་ལེན་འདི་ལ་ལུང་རིགས་ཀྱི་གནོད་བྱེད་ཚད་ལྡན་མེད་པར་མ་ཟད་ལུང་དང་རིགས་པ་གཉིས་ཀྱི་སྒོ་ནས་འདི་ཕྱག་ལེན་རྣམ་པར་དག་པ་རྗེ་བཙུན་གོང་མའི་དགོངས་པ་བླ་ན་མེད་པ་ཡིན་པར་གྲུབ་པས་དཔྱོད་ལྡན་སྐལ་བཟང་དག་གིས་ཡིད་ཆེས་པར་གྱིས་ཤིག དེས་ན་ཕྱག་ལེན་འདི་མི་རུང་བར་སེམས་ནས་དེ་ལྟར་དུ་སྨྲ་བ་པོས་ནི་ཀྱཻ་རྡོ་རྗེའི་རྣལ་འབྱོར་བཅུའི་ཉམས་ལེན་གྱི་ཚུལ་དང་། ལས་བཞིའི་དངོས་གྲུབ་བསྒྲུབ་ཚུལ་སོགས་ཀྱི་བབ་ལ་ཞིབ་ཏུ་མ་གཟིགས་པར་རབ་གནས་དོན་གསལ་དང་།
བཀྲ་ཤིས་རྒྱ་མཚོ། དགེ་ལེགས་རྒྱ་མཚོ་རྣམས་ཀྱི་ཚིག་ཟིན་ལ་གསལ་བ་ཞིག་མ་བྱུང་བ་དང་། ད་ལྟ་ཕྱག་ལེན་དེ་དར་རྒྱས་ཆུང་བ་ཙམ་རྒྱུ་མཚན་དུ་བྱས་ནས་རང་དགར་སྨྲས་པ་མ་གཏོགས། ལུང་རིགས་མན་ངག་དང་མཐུན་པ་སྨྲ་རྒྱུ་མེད་དོ། ། དེ་མེད་པ་ཙམ་དུ་མ་ཟད་གོང་དུ་འདི་འཐད་པའི་ལུང་རིགས་བཀོད་པ་རྣམས་ཀྱིས་ཁྱེད་ཀྱི་བཞེད་པ་དེ་ལ་གནོད་ཅིང་། གཞན་ཡང་ཁྱེད་ཀྱིས་ཆེ་བཙུན་ཁ་ཅིག་ཆོ་ག་འདི་ལ་བརྟེན་ནས་ཞེས་པ་ལ་ཡང་རྣམ་དཔྱད་མ་བྱུང་སྟེ། མདུན་བསྐྱེད་ཀྱི་དཀྱིལ་འཁོར་དང་འབྲེལ་མ་འབྲེལ་གྱི་རབ་གནས་དང་། ཚོམ་བུའི་མདུན་བསྐྱེད་དང་འབྲེལ་བའི་རབ་གནས་དང་། དེ་དང་མ་འབྲེལ་བའི་རབ་གནས་ཞེས་པ་བཤད་ཀྱི། དཀྱིལ་འཁོར་ལ་བརྟེན་པ་དང་མ་བརྟེན་པའི་རབ་གནས་ཞེས་པའི་ཐ་སྙད་ཚད་ལྡན་སུས་ཀྱང་མ་བཤད་པའི་ཕྱིར།
འབྲེལ་མ་འབྲེལ་གྱི་དོན་ཡང་། བདག་བསྐྱེད་མ་བྱས་པར་རབ་གནས་མཚན་ཉིད་པ་ནི་རྒྱས་འབྲིང་གང་ཡང་མི་རུང་ལ། འབྲིང་པོ་ལ་བདག་བསྐྱེད་ཟིན་ནས་བུམ་པ་བསྒྲུབ། དེ་ནས་རབ་གནས་ཀྱི་ཆོ་ག་དངོས་ལ་འཇུག་ཀྱང་། རྒྱས་པའི་ཚེ་བདག་བསྐྱེད་དང་རབ་གནས་དངོས་ཀྱི་ཆོ་གའི་བར་དེར་བུམ་བསྒྲུབ་ཏུ་མ་ཟད། མདུན་བསྐྱེད་བསྒྲུབ་ཅིང་མཆོད་གཏོར་འབུལ་བ་སོགས་བྱེད་དགོས་ཤིང་། དེ་ལྟ་བུའི་མདུན་བསྐྱེད་བསྒྲུབ་པའི་ཆོ་ག་དང་འབྲེལ་ཆགས་སུ་རབ་གནས་དངོས་ཀྱི་ཆོ་ག་ལ་འཇུག་པས་ན་མདུན་བསྐྱེད་འབྲེལ་བ་ཞེས་བྱ། རབ་གནས་འབྲིང་པོ་སོགས་ལ་མདུན་བསྐྱེད་དང་མ་འབྲེལ་བ་ཞེས་སུ་འཇོག་པ་ཡིན་ཞིང་། རབ་གནས་རྒྱས་འབྲིང་གི་ཁྱད་པར་གྱི་གཙོ་བོ་ཡང་མདུན་བསྐྱེད་ལ་ལྟོས་པའི་སྦྱོར་དངོས་རྗེས་གསུམ་གྱི་ཆོ་ག་ཡོད་མེད་ཀྱི་སྒོ་ནས་འབྱེད་དགོས་པ་ཡིན་ལ། འདི་དག་ནི་སྔར་ཁོ་བོས་རྟེན་བསྐྱེད་ཀྱི་ཡི་གེ་མ་རིག་མུན་སེལ་བྱ་བ་ཞིག་ལོགས་སུ་ཡོད་པ་དེའི་མཇུག་ཏུ་ས་བཅད་ཙམ་ཞིག་བཀོད་པ་དེ་ཉིད་ཀྱི་རྒྱས་བཤད་ཀྱི་ཚུལ་དུ་ཅུང་ཟད་འཕྲོས་དོན་དུ་བྲིས་པ་ཡིན་ནོ། །
དེ་རྣམས་ཀྱི་སྒོ་ནས་རབ་གནས་ཀྱི་ཆོ་ག་རྒྱས་པ་ནུབ་གཉིས་མའི་ཆོ་ག་འཕྲོས་དོན་དང་བཅས་པ་ལེགས་པར་བཤད་ཟིན་ཏོ། ། རྩ་བའི་དོན་ཚན་གཉིས་པ་ཆོ་ག་འབྲིང་པོའི་རྣམ་གཞག་ལ་ཐུན་མོང་དང་ཐུན་མོང་མ་ཡིན་པ་གཉིས་ལས། དང་པོ་ནི། གཞུང་འདི་ཉིད་ལས། གཉིས་པ་ཆོ་ག་འབྲིང་དུ་བྱ་བ་ནི། སློབ་དཔོན་གྱི་མཚན་ཉིད་ལ་སོགས་པ་ལྔ་ནི་གོང་དུ་བཤད་པ་ལྟར་རོ། ། ཆོ་ག་དངོས་ལ་ཐོག་མར་ལེགས་བཤམ་ནི་ཞེས་པ་ནས། འབྲིང་པོའི་ཆོ་ག་ཡོངས་སུ་རྫོགས་པར་བསྟན་ཟིན་ཏོ། ། མཇུག་གི་ས་བཅད། དཀྱིལ་འཁོར་མཆོད་དེ་དངོས་གྲུབ་བླངས་ཞེས་པའི་ཚིག་རྐང་གཅིག་པོ་དོར་བས་ས་བཅད་གཅིག་གི་ཁྱད་པར་མ་གཏོགས།
གཞན་དངོས་གཞི་རྒྱས་པའི་ཆོ་ག་དང་ཁྱད་པར་ཆེར་མེད་དོ་ཞེས་པའི་བར་ཏེ། དེ་ཡང་རབ་གནས་འབྲིང་པོ་འདི་ལ་སྡོམ་ནི། ལེགས་བཤམ་བདག་བསྐྱེད་བུམ་པ་བཟླས། ། རྟེན་སྦྱང་བཀྲུ་ཞིང་ཕྱི་བ་དང་། ། རིང་བསྲེལ་གཞུག་ཅིང་གསོལ་བ་བཏབ། ། རྟེན་བསྐྱེད་སྤྱན་དྲངས་དགུག་རྒྱས་གདབ། ། དབང་བསྐུར་མཆོད་བསྟོད་སྤྱན་དབྱེ་དང་། ། གསོལ་བཏབ་མངའ་དབུལ་རྒྱས་པར་བྱ། ། དེ་ཡང་མཆོད་བསྟོད་བྱེ་བྲག་དང་། ། སྦྱིན་སྲེག་སྔགས་ཏེ་དངོས་གཞིའོ། །
ཞེས་གསུངས་པ་ལྟར་དོན་ཚན་བཅོ་ལྔ་གསུངས་པ་ཡིན་པས། འདི་དག་གི་ཕྱག་ལེན་སོགས་ཆོ་གའི་རྣམ་གཞག་ལག་ཏུ་བླང་བའི་རིམ་པ་རྣམས་ནི་ཁོ་བོ་ཅག་གི་ཀྱཻ་རྡོར་ལ་བརྟེན་པའི་རབ་གནས་འབྲིང་པོའི་ཆོ་ག་དོན་གཉིས་ལྷུན་གྲུབ་བློ་གསལ་དགའ་སྟོན་ཞེས་བྱ་བ་དངོས་གྲུབ་འབྱུང་བའི་དགོངས་པ་བཞིན་ལོགས་སུ་བཀོད་ཡོད་པ་དེ་ལྟར་དུ་བྱ་ཞིང་། ཚིག་དོན་རྣམ་བཤད་ནི་གོང་རྒྱས་པའི་སྐབས་སུ་བཤད་པ་ལྟར་རྟོགས་པར་བྱའོ། ། མཇུག་ཆོག་ལ་སྡོམ་ནི། གཏོར་མ་སྦྱིན་དང་ཆོས་སྐྱོང་བསྒོ། ། བཟོད་པར་གསོལ་ཞིང་གཤེགས་སུ་གསོལ། ། ཡོན་བདག་བསྒོ་ཞིང་ཤིས་པ་བརྗོད། ། རྟེན་མཆོད་བསོད་ནམས་ཡོངས་སུ་བསྔོ། ། སློབ་དཔོན་མཆོད་དང་དགའ་སྟོན་བྱ། ། སླར་ཡང་ཤིས་པ་རྒྱས་པར་བརྗོད། །
རྗེས་བསྡུ་སྦྱིན་སྲེག་མཇུག་དོན་ནོ། ། ཞེས་པ་ལྟར་གྱི་དོན་ཚན་དང་པོ་གཉིས་གོང་རྒྱས་པའི་སྐབས་ལྟར་བྱ་བར་གསུངས་ཀྱང་། སྐབས་དེར་མདུན་བསྐྱེད་ཡོད་པས་མདུན་བསྐྱེད་དང་འབྲེལ་བའི་གཏོར་མ་བྱ་བ་ཡིན་ལ། འདིར་མདུན་བསྐྱེད་མེད་པས། གཏོར་མགྲོན་བསྐྱེད་པ་གཏོར་ཆོག་ནས་འབྱུང་བ་ལྟར་བྱ་ཞིང་། དོན་ཚན་གསུམ་པ་ནི་དཀྱུས་ནས་འབྱུང་བ་བཞིན་དང་། གཞན་དོན་ཚན་ཕྱི་མ་ཡོན་བདག་བསྒོ་བ་སོགས་བཅུ་གཉིས་པོ་རྣམས་གོང་རྒྱས་པའི་སྐབས་བཞིན་བྱ་བར་གསུངས་པ་རྣམས་ཁོ་བོའི་རབ་གནས་ཀྱི་ཆོ་ག་ལྟར་བྱས་ནས། ཚིག་དོན་ནི་ཐམས་ཅད་གོང་རྒྱས་པའི་སྐབས་སུ་བཤད་པ་ལྟར་དང་། ཕྱག་ལེན་ཕྲ་མོ་དངོས་གྲུབ་འབྱུང་བར་མི་གསལ་བ་འགའ་ཞིག་ཁོ་བོས་རབ་གནས་ཀྱི་ཡི་གེའི་མཆན་དུ་བཀོད་པ་རྣམས་ཀྱང་ངེས་པར་བྱའོ། ། དེ་དག་གིས་ནི་རབ་གནས་འབྲིང་པོ་ཐུན་མོང་བའི་དོན་བཤད་ཟིན་ཏོ། །
གཉིས་པ་འབྲིང་པོ་ཐུན་མོང་མ་ཡིན་པའི་དོན་བཤད་པ་ནི། དངོས་གྲུབ་འབྱུང་བ་འདིར། རབ་གནས་བསྡུས་པའི་ཁ་འཕངས་དང་། རབ་གནས་ཀྱི་ཕན་ཡོན་དང་། གཟུངས་གཞུག་འབུལ་ཚུལ་གསུངས་པའི་རྗེས་སུ་ཆོ་ག་འབྲིང་པོ་ཐུན་མོང་མ་ཡིན་པ་བྱ་ཚུལ་གསུངས་ཀྱང་། འདིར་བཤད་སླ་བའི་ཕྱིར་འོག་གི་ཐུན་མོང་མ་ཡིན་པ་དེ་ཡར་བླངས་ཏེ་འདིར་བཤད་ན། འདི་ལ་ཡང་རྟེན་གྱི་བྱ་བ་སོགས་ཆོ་གའི་སྔོན་དུ་འགྲོ་དགོས་པའི་ཆོས་ལྔ་ནི། གཞུང་འདི་ཉིད་ལས། ཡང་མགོན་ཁང་ལྟ་བུ་མགོན་པོ་ལྷ་བརྒྱད་ཀྱི་སྐུ་དང་། ཞལ་གྱི་སྐུ་ཡོངས་རྫོགས་སམ།
བྲམ་གཟུགས་གཙོ་འཁོར་སོགས་ཀྱི་བྲིས་སྐུ། འབུར་སྐུ། ལོགས་བྲིས་སོགས་གུར་ཞལ་གཙོ་བོར་གྱུར་པའི་རབ་གནས་ཐུན་མོང་མ་ཡིན་པ་བྱ་ཚུལ་ནི། རྟེན་གྱི་བྱ་བ་ཡོངས་སུ་རྫོགས་པ་སོགས་དོན་ཚན་ལྔ་ནི་གོང་དུ་བཤད་པ་ལྟར་རོ། ། ཞེས་གསུངས་པ་ལྟར་གོང་དུ་བཀོད་པ་བཞིན་འདིར་ཡང་ངེས་པར་བྱས་ནས། ཆོ་ག་དངོས་ལ་སྦྱོར་དངོས་རྗེས་གསུམ་གྱི་སྦྱོར་བ་ལེགས་པར་བཤམ་པ་ནི། གཞན་ཐམས་ཅད་གོང་རབ་གནས་ཐུན་མོང་བ་ལྟར་ལ། འདི་རང་གི་ཁྱད་ཆོས་སུ་དགོས་པ་རྣམས་ཀྱང་དཀྱུས་ནས་འབྱུང་བ་ལྟར་དང་། དངོས་གཞིའི་དོན་ཚན་དང་པོ་བདག་བསྐྱེད་པ་ནས་དོན་ཚན་ལྔ་པ་གསོལ་བ་བཏབ་པའི་བར་དོན་ཚན་བཞིའམ། བུམ་པ་བསྒྲུབ་པ་གཅིག་ཏུ་བྱས་ན་ལྔ་འབྱུང་པ་རྣམས་གོང་རྒྱས་འབྲིང་གཉིས་ཀྱི་སྐབས་ལྟར་ཆོ་ག་ཡང་བྱ་ཞིང་།
ཚིག་དོན་ཡང་གོང་ལྟར་རོ། ། དོན་ཚན་དྲུག་པ་རྟེན་བསྐྱེད་པ་ནི། གཞུང་འདི་ཉིད་ལས། གུར་ཞལ་སོགས་སྐུ་གང་ཡོད་རྣམས་ཨ་མྲྀ་ཏས་བསང་ཞེས་པ་ནས། ཞེས་བརྗོད་ཅིང་བསམ་ལ་བྱིན་གྱིས་བརླབ་ཅེས་པའི་བར་ཏེ། དེ་ཡང་རྟེན་བསྐྱེད་ཚུལ་གཞན་རྣམས་ནི་གོང་རྒྱས་པའི་སྐབས་སུ་ཞིབ་པར་བཀོད་པ་ལྟར་ཡིན་ཞིང་། འདི་རང་གི་རྟེན་བསྐྱེད་ཐུན་མོང་མ་ཡིན་པ་ཡང་གཏོར་ཆོག་ནས་འབྱུང་བ་ལྟར་བྱ་ཚུལ་དཀྱུས་ནས་འབྱུང་བ་བཞིན་གྱི་ཚིག་དོན་ནི་གོ་སླའོ། ། བདུན་པ་ཡེ་ཤེས་པ་སྤྱན་དྲང་ཞིང་དགུག་གཞུག་བྱ་བ་ལ། སྤྱན་དྲང་བ་དངོས། བགེགས་བསྐྲད་ཅིང་མཆོད་པ།
དགུག་གཞུག་བྱ་བ་དང་གསུམ་ལས། དང་པོ་ནི། གཞུང་འདི་ཉིད་ལས། སྤྱན་དྲང་བ་ནི། སློབ་དཔོན་གྱིས་དྲིལ་སིལ། གཞན་རྣམས་ཀྱིས་དཀྱུས་རྔ་ཆ་ལང་། མཆོད་གཡོག་པ་གཉིས་ཀྱིས་རྐང་གླིང་གཡབ་དར་ཞེས་པ་ནས། མཆོག་རྣམས་ལེགས་པར་སྩལ་དུ་གསོལ། ། ཞེས་སྔགས་དང་བཅས་པའི་བར་དང་། ཞེས་པའི་བར་ཏེ།
འདི་ལ་ཡང་ཚིག་ལྷུག་པའི་སྒོ་ནས་སྤྱན་དྲང་བ་དང་། ཚིགས་བཅད་ཀྱི་སྒོ་ནས་སྤྱན་དྲང་བ་གཉིས་ལས། དང་པོ་ནི། རང་གི་སྙིང་ཁ་དང་ཞེས་སོགས་སྔགས་དང་བཅས་པ་བརྗོད་པ་སྟེ། སྤྱན་འདྲེན་པའི་ཚེ་རང་ལྷར་གསལ་པའི་ཐུགས་ཁ་དང་། མདུན་བསྐྱེད་ཀྱི་ཆོས་སྐྱོང་འཁོར་བཅས་ཀྱི་ཐུགས་ཁ་ནས་འོད་ཟེར་འཕྲོ་བ་དང་། གནས་རང་བཞིན་གྱི་གནས་དང་། འོག་མིན་སོགས་བཞུགས་པའི་གནས་གཉིས་ཆར་དང་། ཡུལ་ནི་རྩ་བརྒྱུད་ཀྱི་བླ་མ་དང་། ཡི་དམ་དཀྱིལ་འཁོར་གྱི་ལྷ་ཚོགས།
ཆོས་སྐྱོང་སྲུང་མ་དང་བཅས་པ་ལ་སངས་རྒྱས་བྱང་སེམས་ཀྱིས་བསྐོར་བ་སྤྱན་འདྲེན་པ་ནི་འདིའི་ཁྱད་པར་རོ། ། གཉིས་པ་ཚིགས་བཅད་ཀྱི་སྒོ་ནས་སྤྱན་འདྲེན་པ་ལ་ཐུན་མོང་མ་ཡིན་པ་དང་། ཐུན་མོང་བ་གཉིས་ལས། དང་པོ་ནི། གཞུང་འདི་ཉིད་ལས། ཧཱུྃ་རྡོ་རྗེ་འཆང་ཆེན་མཁའ་འགྲོ་རྡོ་རྗེ་གུར། ། ཞེས་སོགས་ཏེ། དེ་ཡང་ཧཱུྃ་ཞེས་པ་ནི་ཐུགས་བསྐུལ་ཞིང་བོད་པ་སྟེ། གང་ན་སྐུ་གསུང་ཐུགས་རྡོ་རྗེ་གསུམ་གྱི་ཡོན་ཏན་དང་ལྡན་པས་ན་རྡོ་རྗེ་འཆང་སྟེ། བརྒྱུད་པ་ཐམས་ཅད་ཀྱི་རྩ་བ་སངས་རྒྱས་རྡོ་རྗེ་འཆང་དང་།
དེ་ལས་ཆོས་སྐྱོང་གི་གདམས་པ་སོགས་དངོས་སུ་གསན་པ་མཁའ་འགྲོ་མ་རྡོ་རྗེ་གུར། དེའི་ཞལ་གྱི་བདུད་རྩི་དངོས་སུ་གསོལ་བའི་སློབ་དཔོན་ཆེན་པོ། བྲམ་ཟེའི་རིགས་སུ་འཁྲུངས་པས་ན་བྲམ་ཟེ། ཡང་དག་པའི་གདམས་ངག་མཆོག་འདོད་ཅིང་སྲེད་པས་ན་མཆོག་སྲེད་དེ་བྲམ་ཟེ་མཆོག་སྲེད་དང་། དེའི་དངོས་ཀྱི་སློབ་མ་ནོར་བུ་གླིང་པ་བདེ་བའི་རྡོ་རྗེ་ཞེས་བྱ་བ་ཚུལ་ཁྲིམས་རྣམ་པར་དག་པ་དང་ལྡན་པས་ཚུལ་ཁྲིམས་ཀྱི་དྲི་བསུང་གཞུ་འདོམ་ལྔ་བརྒྱ་ཙམ་གྱི་ས་ཕྱོགས་སུ་ཁྱབ་ནུས་པའི་སྟོབས་ཀྱིས་ཆོས་སྐྱོང་ཡང་རང་འཁོར་དུ་འབྱུང་བ་དེ་ཉིད་དང་། ཤདྡྷ་ཀ་ར་ཝརྨ་སྟེ་དད་བྱེད་གོ་ཆར་གྲགས་པ་དང་། དེ་ཉིད་ལས་ཆོས་སྐྱོང་གི་གདམས་པ་སོགས་མང་དུ་ནོས་ཤིང་ཁ་བ་ཅན་ལ་བཀའ་དྲིན་མཆོག་ཏུ་ཆེ་བའི་སྐད་གཉིས་སྨྲ་བའི་ལོ་ཙཱ་བ་ཆེན་པོ་རིན་ཆེན་བཟང་པོ། དེའི་ཐུགས་སྲས་གུ་རུབ་རིན་ཆེན་བསོད་ནམས་སམ། བྲག་སྟེང་པ་ཡོན་ཏན་ཚུལ་ཁྲིམས་དང་སོགས་པ་སྟེ་མགོན་པོའི་ཆོས་སྐོར་གཞན་གྱི་བརྒྱུད་པ་རྣམས་གཤེགས་སུ་གསོལ་ལོ་ཞེས་པ་དང་། གཞན་ཡང་བྲག་སྟེང་པའི་དངོས་སློབ་བླ་མ་མལ་ལོ་ཙཱ་བ་དང་།
དེའི་ཐུགས་ཀྱི་སྲས་མཆོག་བླ་མ་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོ། དེའི་སྲས་སློབ་དཔོན་རིན་པོ་ཆེ་བསོད་ནམས་རྩེ་མོ། དེའི་གཅུང་རྗེ་བཙུན་རིན་པོ་ཆེ་གྲགས་པ་རྒྱལ་མཚན། དེའི་ཐུགས་སྲས་ཆོས་རྗེ་ས་སྐྱ་པཎྜི་ཏ། དེའི་དབོན་ཆོས་རྒྱལ་འཕགས་པ་ལ་སོགས་པ་སྟེ་ཞང་དཀོན་མཆོག་དཔལ་བ་དང་། དགའ་ལྡན་པ་ཀུན་དགའ་བསོད་ནམས་བརྒྱུད་པའི་བླ་མ་གཞན་རྣམས་དང་བཅས་གཤེགས་སུ་གསོལ་ཞེས་པ་དང་། བླ་མ་འཕགས་པ་ལས་ཆོས་སྐྱོང་གི་ཆོས་སྐོར་ཡོངས་སུ་ནོས་ཤིང་མགོན་པོ་དངོས་དང་ཁྱད་པར་མེད་པ་སྒ་ཨ་གཉན་དམ་པའམ། དམ་པ་སྤྲེ་བོར་ཡང་གྲགས་ཤིང་། མཚན་དངོས་དམ་པ་ཀུན་དགའ་གྲགས་པ་དང་། དེ་ལ་ཆོས་སྐྱོང་གི་གདམས་པ་རྣམས་བུམ་པ་གང་བྱོའི་ཚུལ་དུ་གསན་ཅིང་།
ས་སྐྱ་པའི་བསྟན་པའི་སྲོག་རྩ་ལྟ་བུར་གྱུར་པ་བླ་མ་བདག་ཉིད་ཆེན་པོ་བཟང་པོ་དཔལ་དང་། དེའི་སྲས་ཀྱི་ཐུ་བོ་དཔལ་ལྡན་བླ་མ་དམ་པ་ཐམས་ཅད་མཁྱེན་པ་བསོད་ནམས་རྒྱལ་མཚན། དེའི་དབོན་བླ་མ་ཆེན་པོ་ཀུན་དགའ་རྒྱལ་མཚན། དེའི་སྲས་མཁྱེན་རབ་འཇམ་དབྱངས་དང་དབྱེར་མེད་པ་འཇམ་དབྱངས་ནམ་མཁའ་རྒྱལ་མཚན། དེའི་སྲས་ཆེ་བ་གྲུབ་པའི་དབང་ཕྱུག་རྒྱ་དཀར་ཤེས་རབ་བཟང་པོ། དེའི་ཐུགས་སྲས་ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་དང་། ལ་སོགས་ཏེ་བདག་ཆེན་རྒྱ་དཀར་བ་དང་། ས་ལོ་ཆེན་པོ་ནས་གཞན་ལ་བརྒྱུད་པའི་བླ་མ་རྣམས་ཀྱང་གཤེགས་སུ་གསོལ་ཞེས་པའི་དོན་ཡིན་ཞིང་། ས་ལོ་ཐམས་ཅད་མཁྱེན་པ་ནས་ད་ལྟའི་བར་གྱི་མགོན་པོའི་ཆོས་སྐོར་གྱི་བརྒྱུད་པ་རྣམས་དང་། བླ་མ་དམ་པ་ནས་ཡར་ལུང་པ་སོགས་ལ་བརྒྱུད་པའི་སྲོལ་ཆེན་པོ་ཞིག་ཀྱང་སྣང་བས་དེའི་བླ་མ་བརྒྱུད་པ་རྣམས་སྤྱན་འདྲེན་པའི་ཚིགས་བཅད་ཁོ་བོའི་བཤད་པའི་ཆོས་ཀྱི་རྒྱལ་པོའི་མགོན་ཁང་གི་རབ་གནས་ཀྱི་ཡེ་ཤེས་པ་སྤྱན་འདྲེན་གྱི་ཚིགས་བཅད་ཀྱི་ཁ་སྐོང་དུ་སྦྱར་བའི་ཚིགས་བཅད་འདི་དག་ཀྱང་མགོན་ཁང་གི་རབ་གནས་ཀྱི་ཚེ་བྱ་ཞིང་།
འདི་དག་གི་དོན་ཡང་བླ་མ་དམ་པའི་དངོས་ཀྱི་སློབ་མ་མང་དུ་ཡོད་པའི་ནང་ནས་རྒྱལ་ཚབ་ཆེན་པོ་གཉིས་ཀྱི་ནང་ཚན་ཡར་ལུང་པ་སེང་གེ་རྒྱལ་མཚན། དེའི་སྲས་མཁན་ཆེན་རྒྱལ་བ་མཆོག་དབྱངས་པ། ཡང་དེ་ལས་ཀྱང་མགོན་པོའི་ཆོས་སྐོར་གསན་པ་འཇམ་དབྱངས་ཆེན་པོ་ནམ་མཁའ་རྒྱལ་མཚན། དེའི་སྲས་ཆུང་བ་བདག་ཆེན་རྡོ་རྗེ་འཆང་ཆེན་པོ་བློ་གྲོས་རྒྱལ་མཚན། ཡང་ཞང་གི་སློབ་མ་ན་བཟའ་བྲག་ཕུག་པ་དང་། བླ་མ་དམ་པ་ལས་བརྒྱུད་པ་ཕྱོགས་གཅིག་བླ་མ་དཔལ་ལྡན་ཚུལ་ཁྲིམས། གྲུབ་ཆེན་བུདྡྷ་ཤྲཱི། སྙིགས་དུས་ཀྱི་རྡོ་རྗེ་འཆང་ཆེན་པོ་ངོར་ཆེན་ཀུན་དགའ་བཟང་པོ། དེའི་ཐུགས་སྲས་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་དང་། ལ་སོགས་པ་སྟེ་སེམས་དཔའ་ཆེན་པོ་ལ་མགོན་པོའི་ཆོས་སྐོར་གསན་པའི་ཞ་ལུ་བ་སངས་རྒྱས་དཔལ་བཟང་སོགས་བླ་མ་གཞན་རྣམས་ཀྱང་གཤེགས་སུ་གསོལ་ཞེས་པ་དང་།
གཞན་ཡང་ངོར་ཆེན་དང་མུས་ཆེན་གཉིས་ཀའི་སློབ་མ་རྒྱལ་ཚབ་དམ་པ་ཀུན་དགའ་དབང་ཕྱུག་དང་། དེ་གསུམ་ཀའི་དངོས་ཀྱི་གདམས་པ་ནོས་པ་ཀུན་མཁྱེན་བསོད་ནམས་སེང་གེ དེའི་ཐུགས་སྲས་འདྲེན་མཆོག་དཀོན་མཆོག་འཕེལ། འཇམ་དབྱངས་སངས་རྒྱས་རིན་ཆེན། མངའ་རིས་པ་དཔལ་ལྡན་རྒྱལ་པོ། སེམས་དཔའ་ཆེན་པོའི་སྤྱན་ཚབ་པ་ཚུལ་ཁྲིམས་བཟང་པོ། མཁས་པའི་དབང་པོ་དཀོན་མཆོག་ལྷུན་གྲུབ། འཕགས་ཆེན་དཔལ་ལྡན་བཀྲ་ཤིས་དང་། འཇམ་པའི་དབྱངས་མུས་ཆེན་དཀོན་མཆོག་རྒྱ་མཚོ་ལ་སོགས་པ་སྟེ་དམ་པ་དེ་དག་ལ་ཆོས་སྐྱོང་གི་ཆོས་སྐོར་གསན་པའི་བླ་མ་གཞན་ཡང་གཤེགས་སུ་གསོལ་ཞེས་པ་དང་། གཞན་ཡང་བདག་ཆེན་རྡོ་རྗེ་འཆང་ནས་ཆོས་སྐྱོང་གི་ལམ་སྲོལ་ཆེན་པོ་གཅིག་ནི་རྡོ་རིང་པ་ལས་བརྒྱུད་ནས་དར་བ་ཡིན་པས་ན།
རྡོ་རིང་ཞེས་པའི་ཡུལ་དུ་སྐུ་འཁྲུངས་པ་འཇིག་རྟེན་གྱི་བྱ་བ་ཀུན་སྤངས་ཏེ་བསྟན་པ་རིན་པོ་ཆེར་ཞུགས་པའི་གྲུབ་མཆོག་ཆོས་ཀྱི་ཉི་མ། དེའི་ཐུགས་ཀྱི་སྲས་མཆོག་མཐུ་སྟོབས་ཀྱི་མངའ་བདག་ཚར་ཆེན་ཆོས་ཀྱི་རྒྱལ་པོ་བློ་གསལ་རྒྱ་མཚོ། དམ་པ་དེ་ལ་སློབ་མའི་མཆོག་བསམ་གྱིས་མི་ཁྱབ་པ་ཞིག་བྱོན་པའི་ནང་ནས་ཆོས་སྐྱོང་གི་ཆོས་བརྒྱུད་འཛིན་པ་རྗེ་བོད་མཁར་བ་དོན་གྲུབ་རྒྱལ་མཚན། མཁྱེན་བརྩེའི་དབང་ཕྱུག་ཏ་ར་བ་བསོད་ནམས་ཆོས་འཕེལ། དེ་གསུམ་དང་། བོད་མཁར་བའི་སློབ་མ་སྤྱན་སྔ་ཆོས་རྒྱ་མཚོ། མཁྱེན་བརྩེ་བའི་སློབ་མ་ཐུབ་བསྟན་མཁན་ཆེན་བྱམས་པ་རབ་བརྟན། དེའི་སློབ་མ་སྙིང་རྗེ་བཟང་པོ། མཁྱེན་བརྩེ་བ་དང་། བ་ར་བ་གཉིས་ཀའི་སློབ་མ་ཁོ་བོ་ཅག་གི་ཡོངས་འཛིན་དབང་ཕྱུག་རབ་བརྟན་ཏེ་ཚར་ཆེན་དངོས་སློབ།
ཡང་སློབ་དང་བཅས་པ་རྣམས་དང་། གཞན་ཡང་ས་ལོ་ཐམས་ཅད་མཁྱེན་པ་ལ་ཆོས་སྐྱོང་གི་གདམས་པ་མ་ལུས་པ་ཐུགས་སུ་ཆུད་པ་སྙིགས་དུས་ཀྱི་བསྟན་པའི་ཉི་མ་ཆེན་པོ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན། དེའི་སྲས་གྲུབ་པའི་དབང་ཕྱུག་བསོད་ནམས་དབང་པོ་དང་། རྒྱལ་སྲས་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས་གཉིས་ལ་སོགས་པ་སྟེ། གཞན་ཡང་དམ་པ་དེ་དག་ལས་ཆོས་སྐྱོང་གི་གདམས་པ་གསན་པའི་བླ་མ་གཞན་ཡང་གཤེགས་སུ་གསོལ་ཞེས་པ་དང་། ཁྱད་པར་དུ་ཡང་གདུག་པ་ཅན་ཞི་བས་འདུལ་བར་མི་ནུས་པ་དག་འཇིགས་སུ་རུང་བ་དྲག་པོའི་ཆ་ལུགས་ཅན་གཎྜེ་འཛིན་པ་སྟེ་གུར་གྱི་མགོན་པོ་དང་དབྱེར་མེད་པ་རྒྱལ་བ་མུས་པ་ཆེན་པོ་འབྲེལ་ཚད་དོན་དང་ལྡན་པ་སངས་རྒྱས་རྒྱལ་མཚན་དང་། རིག་པའི་གནས་ལྔ་སོགས་ལ་མཁས་པའི་དབང་པོ་ངག་དབང་ཆོས་གྲགས་དང་། སྤྱན་སྔ་རིན་པོ་ཆེ་ཀུན་དགའ་དོན་གྲུབ་དང་། སོགས་ཁོང་ནས་བླ་མ་དེ་དག་ལས་མགོན་པོའི་ཆོས་སྐོར་གསན་པ་རྣམས་ཀྱང་གཤེགས་སུ་གསོལ་ཞེས་པ་སྟེ། དེ་དག་ནི་ཆོས་སྐྱོང་གི་བླ་མ་བརྒྱུད་པ་རྣམས་སོ་སོའི་མཚན་བརྗོད་པའི་སྒོ་ནས་སྤྱན་དྲངས་པ་ཡིན་ལ།
དེ་ནས་རྩ་བརྒྱུད་བླ་མའི་ཚོགས་རྣམས་ཀུན་འདུས་ཤིང་། ཡི་དམ་གྱི་ལྷ་ཞི་བ་དང་ཁྲོ་བོ་ལ་སོགས་པའི་ལྷ་ཚོགས་ཐམས་ཅད་ཀྱི་ངོ་བོ་ཉིད་དུ་གྱུར་པ་དང་། ཆོས་སྐྱོང་བའི་སྲུང་མ་ཀུན་གྱི་འཕྲིན་ལས་ཀྱི་དངོས་གྲུབ་ཀྱང་རྣལ་འབྱོར་པ་ལ་བསྒྲུབ་པའི་སྩོལ་བར་མཛད་པའི་གང་ཟག་དེ་འདྲ་བ་གང་ཡིན་ན་རྩ་བའི་བླ་མ་ཉིད་ཡིན་པས་རྩ་བའི་བླ་མ་ཁྱེད་གཤེགས་སུ་གསོལ་ཞེས་པ་ནི་སྐྱབས་གནས་ཀུན་འདུས་ཀྱི་བླ་མ་བྱེ་བྲག་ཏུ་སྤྱན་དྲངས་པའོ། ། དེ་ནས་ཁྱད་པར་དུ་ཡང་ཆོས་སྐུ་ནམ་མཁའ་བཞིན་དུ་རང་བཞིན་ལྷུན་གྲུབ་ཀྱི་སྒོ་ནས་སེམས་ཅན་ཐམས་ཅད་ལ་ཁྱབ་ཅིང་སྤྲོས་པ་དང་བྲལ་བའི་ཕོ་བྲང་སྟེ་ལྷུན་གྲུབ་དེའི་ངང་ནས་མ་གཡོས་བཞིན་དུ་གདུལ་བྱ་འདུལ་བའི་ཐབས་ལ་མཁས་པ་དང་། སེམས་ཅན་ལ་སྙིང་བརྩེ་བའི་ཐུགས་རྗེའི་དབང་ལས་དྲག་པོས་འདུལ་འོས་པ་ལ་རྣམ་འཕྲུལ་དྲག་པོ་ལ་སོགས་པ་གང་ལ་གང་འདུལ་གྱི་སྐུར་སྟོན་ཅིང་། གདུལ་བྱ་སྐལ་བ་བཟང་པོ་ལ་རྨད་དུ་བྱུང་བའི་དཀྱིལ་འཁོར་མཆོག་གུར་གྱི་མགོན་པོ་ལྷ་མོ་དང་བཅས་པའི་གཙོ་འཁོར་ཡོངས་སུ་རྫོགས་པའི་དཀྱིལ་འཁོར་གྱི་ལྷ་ཚོགས་ཀུན་གནས་གཤེགས་ལ་གདན་ལ་བཞུགས་སུ་གསོལ་ཞེས་པ་དང་། ད་ལྟ་སེམས་ཅན་དང་། ཆོས་དང་། ལྟ་བ་དང་། ཚེ་དང་།
དུས་སྙིགས་མ་སྟེ་སྙིགས་མ་ལྔ་བདོ་བའི་དུས་ཚོད་འདིར་ཁྱེད་རྣམས་གཤེགས་ཤིང་བཞུགས་པའི་གནས་ནི་ཤིན་ཏུ་ངན་པས་སྤྱན་འདྲེན་པར་མི་འོས་ན་ཡང་། བཅོམ་ལྡན་འདས་ཤཱཀྱའི་རྒྱལ་པོའི་བསྟན་པ་ལ་གནོད་བྱེད་བསྲུང་བ་དང་། རྣལ་འབྱོར་པ་བདག་ཅག་འཁོར་དང་བཅས་པ་སོགས་སེམས་ཅན་ཐམས་ཅད་ལ་ཕན་གདགས་པའི་ཕྱིར་གནས་འདི་ཉིད་དུ་བདག་གི་ལྷག་བསམ་བཟང་པོར་དགོངས་ཏེ་གཤེགས་ནས་ཀྱང་མཆོག་གི་དངོས་གྲུབ་དང་། དེའི་རྐྱེན་དུ་ཐུན་མོང་གི་དངོས་གྲུབ་མ་ལུས་པ་ཡང་སྩོལ་བར་མཛོད་ཅེས་པའི་དོན་ཏེ། ཚིགས་བཅད་ཀྱི་སྒོ་ནས་ཡེ་ཤེས་པ་སྤྱན་འདྲེན་ཐུན་མོང་མ་ཡིན་པའོ། ། དེ་ནས་ན་མོ་གུ་རུ་ཞེས་སོགས་ནི་སྔགས་ཀྱི་སྒོ་ནས་ཡེ་ཤེས་པ་སྤྱན་འདྲེན་ཐུན་མོང་མ་ཡིན་པ་སྟེ། སྔགས་དོན་ནི། ན་མོ་གུ་རུ་ས་པ་རི་ཝ་རེ་བྷྱཿནི་བླ་མ་འཁོར་དང་བཅས་པ་ལ་ཕྱག་འཚལ་ལོ། ། ས་མཱ་ཛཿནི་འདུས་པ་ཡང་ས་མ་ཛཿཞེས་པ་ལྟར་ན་དམ་ཚིག་གིས་དགོངས་ནས་བྱོན་ཅེས་པའོ། ། པདྨ་ཀ་མ་ལ་ཡ་སཏྭཾ་ནི་པདྨ་དཀར་པོ་རྒྱས་པ་ཁྱོད་ཅེས་པ་སྟེ།
བླ་མ་རྣམས་ལ་གདན་དེ་འབུལ་བའོ། ། ཛཿཧཱུྃ་བཾ་ཧོཿནི་གཉིས་སུ་མེད་པར་བསྟིམ་པ་སྟེ་གོང་དུ་བཤད་པ་ལྟར་རོ། ། ཨོཾ་བཛྲ་ཤྲཱི་ཞེས་སོགས་ནི། རྡོ་རྗེ་དཔལ་ཧེ་རུ་ཀ་ཀྱཻ་རྡོ་རྗེ་འཁོར་དང་བཅས་པ་རྡོ་རྗེ་དམ་ཚིག་དགོངས་ལ་བྱོན་ཅེས་པ་དང་། པདྨ་ཀ་མ་ལ་ཡ་ནི་དེ་དག་ལ་པདྨའི་གདན་ཕུལ་བ་དང་། ཛཿཧཱུྃ་བཾ་ཧོཿནི་གཉིས་མེད་དུ་བསྟིམ་པའོ། ། ཨོཾ་ཤྲཱི་མཧཱ་ཀཱ་ལ་ཡ་ནི་དཔལ་ནག་པོ་ཆེན་པོ། མཧཱ་ཀཱ་ལི་དེ་ཝི་ནི་ལྷ་མོ་ནག་མོ་ཆེན་མོ། ཙ་ཏུརྨུ་ཁ་ནི་ཞལ་བཞི་པ། བཛྲ་ཀཱ་ལ་ཡཀྵ་ནི་རྡོ་རྗེ་གནོད་སྦྱིན་ནག་པོ།
ཀཱ་ལི་ཡཀྵི་ནི་ནི་ནག་མོ་གནོད་སྦྱིན། ཀཱ་ལ་པུ་ཊ་ནི་ནག་པོ་པུ་ཊ། རུ་ཊ་བྷ་ཊ་ནི་སྲིན་པོ་བྷ་ཊ། རུ་ལུ་རཀྵ་སི་ནི་སྲིང་མོ། ས་པ་རི་ཝ་རེ་ནི་འཁོར་དང་བཅས་པ། བཛྲ་ས་མཱ་ཛ་སོགས་སྔགས་ཚན་གསུམ་ནི་སྔར་དང་འདྲའོ། ། སྔགས་འདི་དག་འདྲེན་པའི་རིང་ལ་རོལ་མོ་ཆེམས་བརྡུངས་བྱ་ཚུལ་སོགས་དང་། ཡེ་ཤེས་པ་བསྟིམ་པའི་དམིགས་པ་རྣམས་ནི་དཀྱུས་ནས་འབྱུང་བ་ལྟར་རོ། ། གཉིས་པ་ཚིགས་བཅད་ཀྱི་སྤྱན་འདྲེན་ཐུན་མོང་བ་དང་། བགེགས་བསྐྲད་ཅིང་མཆོད་པ།
དགུག་གཞུག་བྱ་བ་དང་། བརྒྱད་པ་རྒྱས་བཏབ་པ་རྣམས་རྒྱས་པའི་སྟ་གོན་བཞིན་དང་། དགུ་པ་དབང་བསྐུར་བ། བཅུ་པ་མཆོད་ཅིང་བསྟོད་པ། བཅུ་གཅིག་པ་སྤྱན་དབྱེ་བ། བཅུ་གཉིས་པ་བརྟན་པར་བཞུགས་སུ་གསོལ་བ་གདབ་ཅིང་ཞལ་བསྒྱུར་བ། བཅུ་གསུམ་པ་མངའ་དབུལ་རྒྱས་པར་བྱ་བ་རྣམས་རྒྱས་པའི་དངོས་གཞི་ལྟར་བྱས་པའི་སྟེང་དུ། མི་འདྲ་བའི་ཁྱད་པར་ཅུང་ཟད་ཡོད་པ་བྱ་ཚུལ་དང་། མངའ་དབུལ་གྱི་ཚེ་མཆོད་པའི་མངའ་དབུལ་ལ་ལྷག་པོར་བདུད་རྩི་ལྔ་མཆོད་དང་། བསྟོད་པ་སྲིན་གཟུགས་མ་སོགས་ཆོས་སྐྱོང་གི་བསྟོད་པ་མཛད་ཚུལ་རྣམས་དཀྱུས་ནས་འབྱུང་བ་བཞིན་བྱའོ། །
དེ་ནས་མཇུག་གི་ཆོ་ག་རྣམས་ནི་གོང་དུ་བཤད་པའི་རབ་གནས་འབྲིང་པོ་བཞིན་ལ། གཏོར་མ་སྦྱིན་པའི་དོན་ཚན་ལ་མངའ་གསོལ་གྱི་ཆས་བཤམ་ཚུལ་དང་། སྤྱན་འདྲེན་བཞེངས་ནས་མཛད་རྗེས་བསྐང་གསོ་དང་མངའ་གསོལ། བསྟོད་པ་སོགས་མཛད་ཚུལ་དང་། སླར་བཞེངས་ཏེ་པུ་ཏྲ་བསྐུལ་དང་། སྤྱི་བཏབ་ཀྱི་གཏོར་འབུལ། སྲིད་ཞི་དཔལ་འབྱོར་མ་སོགས་ཕྱག་ལེན་བཞིན་བྱ་བའི་ཚུལ་རྣམས་དཀྱུས་སུ་ཞིབ་པར་འབྱུང་བ་ལྟར་བྱ་ཞིང་། བདུད་རྩི་ལྔ་མཆོད་དང་། ཆོས་སྐྱོང་གི་བསྟོད་པ་སོ་སོ། བསྐང་བ་མངའ་གསོལ་རྣམས་ཀྱི་ཚིག་དོན་རྣམས་ནི་མང་བས་འཇིགས་ནས་མ་བྲིས་སོ། །
དེ་ནས་མཇུག་གི་ཆོ་གའི་ཆོས་སྐྱོང་བསྒོ་བ་མན་ནི་གོང་འབྲིང་པོ་ཐུན་མོང་བའི་སྐབས་ལྟར་རོ། ། དེ་རྣམས་ཀྱི་སྒོ་ནས་རབ་གནས་ཐུན་མོང་མ་ཡིན་པ་འབྲིང་པོའི་ཕྱག་ལེན་དང་སྦྱར་ནས་གསུངས་པའི་དོན་རྣམས་བསྟན་ཟིན་ཏོ། ། ཐུན་མོང་མ་ཡིན་པ་འདི་རྒྱས་པ་མདུན་བསྐྱེད་དང་འབྲེལ་བ་གཉིས་ཀྱི་ཕྱག་ལེན་དང་སྦྱར་ནས་བྱ་ཚུལ་ཡང་སྔར་གྱི་དེ་དག་གིས་རྟོགས་ནུས་སོ། ། འདིར་རབ་གནས་གྲུབ་རྗེས་ཆོས་སྐྱོང་གི་སྐུ་དེ་སྣོད་མིན་ལ་མི་སྟོན་པ་དང་། མཆོད་གཏོར་རྒྱུན་མ་ཆད་པར་བྱ་ཚུལ་གྱི་ཞལ་གདམས་མཛད་པ་ཡང་དཔྱོད་ལྡན་དག་གིས་ངེས་དགོས་སོ། ། གོང་གི་སྤྱི་དོན་གསུམ་པ་རབ་གནས་ཀྱི་ཆོ་ག་བསྡུས་པའི་རྣམ་གཞག་ནི། གཞུང་འདི་ཉིད་ལས། གཞན་དུ་ཁ་འཕངས་མཛད་ནས་ཞིབ་ཏུ་མ་གསུངས་ཀྱང་། ལེགས་པར་བཤམ་པ་ལ་མཆོད་པ་གཏོར་མ་ཕལ་ཆེར་འབྲིང་པོ་བཞིན་བཤམ། མངའ་དབུལ་ཆས་དང་།
ཁྲུས་སྟེགས་བཤམ་མི་དགོས་ཤིང་། རྟེན་བཤམ་ཚུལ་ཡང་འབྲིང་པོ་བཞིན་དང་། ལྷ་བུམ་གཉིས་དང་། ཁྲུས་བུམ་གཅིག་བྱེད་པའམ། མ་འབྱོར་ན་ལས་བུམ་དུ་ཁྲུས་རྫས་རྣམས་བླུགས་ནས་བྱ་ཞིང་། བདག་བསྐྱེད་པ་འབྲིང་པོ་བཞིན་དང་། བུམ་བཟླས་ལ་ལྷ་བུམ་བཟླས་པ་འབྲིང་པོ་བཞིན་ལ། ཁྲུས་བུམ་ལས་བུམ་དང་གཅིག་བྱས་པ་ཡིན་ན་ལས་བུམ་གྱི་ལྷ་ཞུ་བའི་ཆོ་ག་ཟིན་ནས་ཁྲུས་བུམ་གྱི་སྔགས་རྣམས་བཟླ་བ་ཡིན་ལ། དེ་ནས་རྟེན་སྦྱང་བ་དང་། བཀྲུ་བ་དང་།
ཕྱི་བ་རྣམས་འབྲིང་པོ་བཞིན་དང་། གསོལ་བ་གདབ་པ་མི་དགོས་ལ། དེ་ནས་རྟེན་བསྐྱེད་པ། ཡེ་ཤེས་པ་སྤྱན་དྲངས་ཏེ་གཞུག་པ། རྒྱས་བཏབ་པ་རྣམས་རྒྱས་པ་བཞིན་ལ། དབང་བསྐུར་བ་བསྡུས་པ་ཞིག་བྱས་ཀྱང་རུང་ལ། དེ་ནས་སྤྱན་དབྱེ་དང་། བརྟན་བཞུགས་གསོལ་བཏབ་འབྲིང་པོ་བཞིན་བྱ་བ་སྟེ་དངོས་གཞིའི་ཆོ་གའོ། ། དེ་ནས་མངའ་དབུལ་ལ་མཆོད་བསྟོད་རྒྱས་པས་མངའ་དབུལ་དང་། ཙ་རུའི་བཟའ་བས་མངའ་དབུལ་བ།
སྔགས་སམ་བཀྲ་ཤིས་ཀྱི་མངའ་དབུལ་རྣམས་བྱས་ལ། བྱེ་བྲག་གི་མངའ་དབུལ་མི་དགོས་ཤིང་། འོན་ཀྱང་བླ་མ་འཕགས་པས་རབ་གནས་ཀྱི་ཆོ་ག་སཾ་གྷ་མར། བྱེ་བྲག་གི་མངའ་དབུལ་གྱི་ནང་ནས་རྟེན་སྤྱི་ལ་མངའ་དབུལ་བ་མཛད་པས་འདི་ཙམ་བྱས་ན་ཤིན་ཏུ་ལེགས་སོ། ། མཇུག་གི་ཆོ་ག་རྣམས་ནི་འབྲིང་པོ་ལྟར་བྱ་བ་ཡིན་ཞིང་། ཚིག་དོན་རྣམས་ནི་གོང་རྒྱས་པའི་སྐབས་སུ་བཤད་པ་དག་གི་ཇི་ལྟ་བ་བཞིན་ཤེས་པར་འགྱུར་རོ། ། དེ་རྣམས་ཀྱི་སྒོ་ནས་རབ་གནས་བསྡུས་པའི་དོན་རྣམས་བསྟན་ཟིན་ཏོ། ། བསྡུས་པ་འདི་དང་། ཉེ་མཁོ་བསྡུས་པ་གཉིས་འཁྲུལ་པར་མི་བྱ་སྟེ། འདི་ལ་ནི་བདག་བསྐྱེད་ངེས་པར་སྔོན་དུ་འགྲོ་དགོས་ལ།
ཉེ་མཁོའི་བསྡུས་པ་འདི་ཐུན་མཚམས་ཀྱི་ལྷ་གང་ཡང་རུང་བའི་ང་རྒྱལ་གྱིས་རུང་བ་ཡིན་པས་སྔ་མ་དང་ཁྱད་པར་ཤིན་ཏུ་ཆེའོ། ། དེས་ན་སྔ་མ་ནི་དོན་གསལ་གྱི་དངོས་བསྟན་ལ་ཡོད་པའི་བསྡུས་པ་དེ་ཡིན་ལ། ཕྱི་མ་ནི་དོན་གསལ་གྱི་ཤུགས་བསྟན་ལྟ་བུ་བླ་མ་རྣམས་ཀྱི་ཕྱག་ལེན་བདེ་བའི་ཕྱིར་མན་ངག་ཡིན་པར་ཤེས་པར་བྱའོ། ། དེ་ནས་དངོས་གྲུབ་འབྱུང་བ་འདིར་རབ་གནས་བསྡུས་པ་ཁ་འཕངས་མཛད་པའི་རྗེས་སུ། རབ་གནས་བྱས་པའི་དགོས་པ་དང་། རྟེན་ལ་གཟུངས་འབུལ་ཚུལ་གསུངས་པའི་རབ་གནས་བྱས་པའི་དགོས་པ་ནི་འོག་ཏུ་འཆད་ཅིང་། གཟུངས་གཞུག་འབུལ་བའི་ཚུལ་ལ། གཞུང་འདི་ཉིད་ལས། ཐོག་མར་ཞལ་གདམས་ཀྱི་ཚུལ་དུ། རབ་གནས་ཀྱི་ཕན་ཡོན་དོན་གསལ་ལས་འབྱུང་ཚུལ་བཀོད་པའི་རྗེས་སུ།
ཇི་ལྟར་གསུངས་པ་བཞིན་རྟེན་ལ་གཟུངས་གཞུག་དང་། རབ་གནས་གཙོ་ཆེ་བ་ཡིན་ཀྱང་། དེང་སང་དབུས་གཙང་ཁམས་གསུམ་ན་ཡོན་བདག་དད་པ་དང་འབྱོར་པ་ཆེ་ཞིང་། སྐུ་གསུང་ཐུགས་ཀྱི་རྟེན་ཤི་གསོན་ཐམས་ཅད་ཀྱི་དོན་དུ་བཞེངས་པ་ཞིག་འདུག་པ་རྗེས་སུ་ཡིད་རང་སྟེ། ངེད་རང་མཆོད་གནས་རྣམས་གལ་ཆུང་ཆོས་ཀྱི་བྱ་བ་ལ་མཛད་པའི་སྟོབས་ཀྱིས། གཟུངས་གཞུག་དང་། རབ་གནས་ཀྱི་རྣམ་གཞག་སངས་རྒྱས་དང་བླ་མ་གོང་མས་གསུངས་པ་དང་མི་མཐུན་ཞིང་ཞེས་པ་ནས། སྦྱིན་བདག་གི་བློ་དང་མཐུན་པར་བཟོ་རིག་པ་ལ་སྐུའི་རྣམ་གཞག་རྣམས་ཕྱག་ཚད་མ་འཆུགས་པའི་ཞལ་བཀོད་དང་ཞེས་པའི་བར་གསུངས་ནས། དེ་ནས་གཟུངས་གཞུག་འབུལ་ཚུལ་རྒྱས་བསྡུས་འཚམས་པ་ཞིག་འབྱུང་བས། ཕལ་ཆེར་ནི་དཀྱུས་ནས་འབྱུང་བ་བཞིན་གྱིས་ཆོག་མོད།
འོན་ཀྱང་རྒྱས་པ་ལ་དགའ་བ་དག་གི་དོན་དང་། བློ་དམན་པ་རྣམས་ཀྱིས་རྟོགས་སླ་བའི་ཕྱིར་དུ་ཅུང་ཟད་ཕྱེ་བའི་སྒོ་ནས་དཀྱུས་སུ་མི་གསལ་བ་རྣམས་གསལ་བར་བརྗོད་ན། ཐོག་མར་གཟུངས་གཞུག་ལེགས་པར་འབུལ་དགོས་པའི་རྒྱུ་མཚན་ནི། དཔུང་བཟང་གིས་ཞུས་པའི་མདོ་ལས། གཙང་ཞིང་དབེན་པའི་ས་ཡི་ཕྱོགས་སུ་ནི། ། འཇིམ་པའམ་ནི་བྱེ་མ་ལས་བྱས་པའི། ། བདེ་གཤེགས་མཆོད་རྟེན་རྟེན་འབྲེལ་སྙིང་པོ་ཅན། ། སྡིག་པ་སྦྱང་བའི་ཕྱིར་ནི་རྟག་ཏུ་གདབ། ། རིང་བསྲེལ་ཅན་གྱི་གཟུགས་སམ་མཆོད་རྟེན་ལ། ། བསྟོད་ཅིང་ཕྲེང་བ་དྲི་དང་མར་མེ་དབུལ། །
གདུགས་དང་རྒྱལ་མཚན་བ་དན་རོལ་མོ་དང་། ། མཆོག་ཏུ་དད་པ་ཡིས་ནི་མཆོད་པར་བྱ། ། ཞེས་གསུངས་པ་འདི་ཉིད་ཀྱིས་བསྟན་པ་ཡིན་ཏེ། དེ་ཡང་རྟེན་འབྲེལ་སྙིང་པོ་ནི་ཡེ་དྷརྨཱ། གཟུགས་སམ་ཞེས་པ་ལུགས་མ་སོགས་སྐུ་གཟུགས་དང་། རིང་བསྲེལ་ཞེས་པ་ནི། བྱང་ཆུབ་སྙིང་པོ་གནས་ཀྱི་ཆོ་ག་ཞིབ་མོ་ལས། ཆོས་ཀྱི་སྐུའི་རིང་བསྲེལ་དང་། དེ་བཞིན་གཤེགས་པའི་སྐུ་གདུང་གི་རིང་བསྲེལ་དང་། སྐུ་བལ་གྱི་རིང་བསྲེལ་དང་།
ཆོས་ཀྱི་རིང་བསྲེལ་དང་། ཡུངས་འབྲུ་ཙམ་གྱི་རིང་བསྲེལ་ཞེས་གསུངས་པ་ལྟར་ཏེ། དེ་དག་ནང་རྫོངས་སུ་བྱས་པའི་སྐུ་གཟུགས་དང་མཆོད་རྟེན་དག་མཆོད་པར་བྱ་ཞེས་ནང་བཞུགས་ཀྱི་དབང་གིས་རྟེན་དེ་མཆོད་ཡུལ་ཁྱད་པར་ཅན་དུ་འགྱུར་བའི་དོན་ཡིན་ལ། གཞན་ཡང་སློབ་དཔོན་ཨ་བྷྱ་ཀ་ར་གུཔྟས་དཀྱིལ་ཆོག་རྡོ་རྗེ་ཕྲེང་བ་ལས། གང་གི་ཚེ་དེ་བཞིན་གཤེགས་པའི་སྐུ་གདུང་ལ་བཀུར་སྟིའི་ཁྱད་པར་འདོད་ན། དེའི་ཚེ་བསྒྲུབ་པའི་དུས་ཉིད་དུ་སྐུ་གཟུགས་ཀྱི་དབུའམ། རྒྱབ་དང་མཆོད་རྟེན་གྱི་དབུ་སྟོང་པར་བྱའོ། ། གྲུབ་པ་ན་གྲོ་ག་ལ་གུར་གུམ་དང་། གྷི་ཝཾ་དག་གིས། ན་མོ་བྷ་ག་ཝ་ཏེ་ཤཱཀྱ་མུ་ནེ་ཞེས་སོགས་དང་།
ཡེ་དྷརྨཱ་དང་། གཟུངས་ཀྱི་ཁྱད་པར་ཡང་བྲིས་ནས། དེས་ཁྲུས་བྱས་པའི་གདུང་ལ་དཀྲིས་ཏེ། ཨོཾ་མནྟྲ་དྷ་རུ་གརྦྷ་ཡ་སྭཱཧཱ། ཞེས་བརྗོད་ཅིང་སྟོང་པར་བཞུགས་སོ། ། དེ་ནས་ཨོཾ་དྷརྨཱ་དྷ་ཏུ་གརྦྷ་ཡ་སྭཱཧཱ། ཞེས་བརྗོད་ཅིང་། རྡོ་རྗེ་འདག་པས་སྟོང་པའི་སྒོ་བཀག་ནས་སྔ་མ་བཞིན་དུ་དེ་རབ་ཏུ་གནས་པར་བྱའོ་ཞེས་གསུངས་པ་ཡིན་ཞིང་། དེ་ལྟར་གཟུངས་གཞུག་དགོས་པ་ལུང་གིས་ཀྱང་གྲུབ་ཅིང་། གཞན་ཡང་བོད་ཀྱི་བླ་མ་རྣམས་ཀྱི་སྐུ་གཟུགས་ལ་མདོ་རྒྱུད་ཀྱི་གཟུངས་སྔགས་མང་པོ་དང་།
གླེགས་བམ་སོགས་ངེས་པར་བསྒྲིགས་ཆགས་སུ་བཞུགས་པ་འདི་བོད་འདིར་རྟེན་ལུགས་མ་རྣམས་ཀྱང་སྲབ་མོར་བསྒྲུབ་པ་དང་། བརྡུངས་མ་རྣམས་ཁོག་ཡངས་པར་བྱུང་བ་སྟོང་པར་བཞུགས་པ་བས་གཟུངས་ཀྱིས་ཁེངས་པར་བྱས་ན་ཕན་ཡོན་ཆེ་བར་དགོངས་ནས་ཕྱག་ལེན་ལ་རྩོལ་བ་ཆེན་པོ་མཛད་ཅིང་། ལོ་ཆེན་རིན་ཆེན་བཟང་པོའི་རབ་གནས་ཀྱི་སྡོམ་ཚིག་ལས་ཀྱང་། རིང་བསྲེལ་གཞུག་ཅིང་གསོལ་བ་གདབ། ། ཅེས་རིང་བསྲེལ་བཞུགས་པར་གསུངས་ཤིང་། དེ་ལྟར་འཇུག་རྒྱུའི་རིང་བསྲེལ་ལ་ཡང་། གོང་དུ་བཤད་པ་ལྟར་ལྔའམ། ཆོས་སྐུའི་རིང་བསྲེལ་དང་། ཆོས་ཀྱི་རིང་བསྲེལ་གཉིས་གཅིག་ཏུ་བྱས་ནས་བཞིར་ཡོད་པའི། དེ་བཞིན་གཤེགས་པའི་སྐུ་གདུང་གི་རིང་བསྲེལ་ནི་དེ་བཞིན་གཤེགས་པ་ཉིད་ཀྱི་སྐུ་གདུང་གི་ཆ་ཤས་ཐམས་ཅད་དང་།
ཆོས་སྐུའི་རིང་བསྲེལ་ནི་གཟུངས་སྔགས་རྣམས་དང་། སྐུ་བལ་གྱི་རིང་བསྲེལ་ནི། སངས་རྒྱས་བྱང་སེམས་དང་། བླ་མ་རྣམས་ཀྱི་དབུ་སྐྲ་དང་ཕྱག་སེན་སོགས་དང་། སྐུ་གདུང་ཡུངས་འབྲུ་ལྟ་བུའི་རིང་བསྲེལ་ནི་ཡོངས་སུ་གྲགས་པའི་འཕགས་པ་གསུམ་གྱི་རིང་བསྲེལ་རྣམས་དང་། ཆོས་ཀྱི་རིང་བསྲེལ་ནི་གཟུངས་སྔགས་དང་། དམ་པའི་ཆོས་བཀའ་དང་བསྟན་བཅོས་ཀྱི་གླེགས་བམ་ཇི་སྙེད་པ་རྣམས་ཡིན་པར་བཤད་ཅིང་དེ་དག་བཞུགས་པ་ཙམ་གྱིས་རྟེན་དེ་ཁྱད་པར་བར་འགྱུར་བས་ན། སྐུ་གཟུགས་ལ་གཟུངས་འབུལ་བའི་རྒྱུ་མཚན་དེ་ལྟར་ཡིན་ལ། དེས་གང་འབུལ་བའི་ཡོ་བྱད་རྣམས་ཐོག་མར་ལེགས་པར་བསགས་དགོས་པས། དེའི་ཚུལ་ནི།
སྤྱིར་རྟེན་ལ་སྲོག་ཤིང་འཇུག་པ་དང་། མི་འཇུག་པའི་ཕྱག་ལེན་གཉིས་སྣང་བས། དང་པོ་ནི། ངེས་པར་བྱ་དགོས་པའི་བཤད་ཚོད་མེད་ཀྱང་བླ་མ་ལ་ལས་ཕྱག་ལེན་ལ་ངེས་པར་མཛད་བྱུང་ཞིང་། ཕྱི་མ་ནི་སྔོན་གྱི་རབ་གནས་མཁན་པོ་ཚད་ལྡན་རྣམས་དང་། ཁྱད་པར་དོན་གསལ་ལས། སརྦ་བིརྻ་ཀྱི་སྔགས་མཆོད་རྟེན་གྱི་སྲོག་ཤིང་ལ་འབྲི། སྐུ་གཟུགས་འབུར་མ་ཡིན་ན་དབུ་ལ་བཞུགས་ཞེས་པ་དང་། བཛྲ་ཨཱ་ཡུ་ཥེའི་སྔགས་ཀྱང་མཆོད་རྟེན་གྱི་སྲོག་ཤིང་དང་། སྐུ་གཟུགས་ཀྱི་ཐུགས་ཁར་བཞུགས་ཞེས་པ་དང་།
མཆོད་རྟེན་ལ་སྲོག་ཤིང་གི་མངའ་དབུལ་གསུངས། སྐུ་གཟུགས་ལ་མ་གསུངས་པས་ཀྱང་རྟོགས་ནུས་པའི་ཕྱིར་ན། ངེས་པར་མེད་མི་རུང་མ་ཡིན་ཞིང་། སྐུ་གཟུགས་ཆུང་ངུ་ལ་ནི་འཇུག་པ་ཡང་དཀའ་ལ། འོན་ཀྱང་ལྡེ་བཟོའི་རུས་ཤིང་འཇོག་པའི་ཚད་ལ་རུས་ཤིང་དང་སྲོག་ཤིང་གཅིག་ཏུ་བསྒྲུབས་ན་ལེགས་ཤིང་། བརྡུངས་མ་སྐུ་ཚད་ཆེ་བའི་རིགས་ལའང་སྐུའི་ཆོ་འཛིན་ལ་འགལ་བ་མེད་པར་གསུངས་ལ། འཕགས་པ་རིན་པོ་ཆེ་སོགས་ཀྱིས་ཆོས་སྐྱོང་གི་སྐུ་ལ་སྲོག་ཤིང་མཛད་པ་ནི་མག་ངག་དམིགས་བསལ་དུ་གྱུར་པ་ཡིན་པས་དེ་དང་སྐུ་གཟུགས་གཞན་མི་མཚུངས་སོ། ། ཡང་འགའ་ཞིག་སྲོག་ཤིང་རྩ་དབུ་མ། གཡས་གཡོན་དུ་དུར་བ་དང་ཀུ་ཤས་བཀུག་ནས་རོ་རྐྱང་གི་ཚུལ་ཡིན་ཟེར་ཞིང་ལག་ལེན་ཡང་བྱེད་པ་དག་བྱུང་མོད་ཀྱང་བཤད་ཁུངས་མི་སྣང་ངོ་། ། དེས་ན་སྲོག་ཤིང་ནི་ངེས་པར་དགོས་པའི་མེད་མི་རུང་ཡང་མ་ཡིན།
བྱས་ཀྱང་ཉེས་པ་ཡོད་པའི་རིགས་ཀྱང་མ་ཡིན་པས་སྐབས་སུ་གང་བབས་བྱ་བ་ལས། བྱེད་པའི་ཚེ་ཙནྡན་དཀར་པོའམ། ཤུག་པ་ལྟ་བུ་ལ་ཐིག་ཤིང་ལྟར་ཤིན་ཏུ་འདྲོངས་པར་བྱས། སྟོད་ཕྱོགས་ཅུང་ཕྲ་བའི་རྩེ་མོར་རྣམ་རྒྱལ་མཆོད་རྟེན་དང་། རྩ་བར་རྡོ་རྗེ་ཕྱེད་པ་བརྐོས་ལ། རྟེན་གྱི་དབུ་གཙུག་ནས། ལུགས་སྐུ་ཡིན་ན་རྡོ་རྗེ་སྐྱིལ་ཀྲུང་ཡན་ཆད་ལ་འཐུས་པ་བྱ། ལ་ལ་ལྟེ་བ་ཡན་ལ་བྱེད་པའང་སྣང་ལ། གང་ལྟར་དེ་ཉིད་ཁ་ཆེ་སོགས་ཀྱི་ཁ་དོག་སེར་པོར་བྱུག་པའི་དབུའི་དབྱིངས་ཐད་ཙམ་དུ་ཡོད་པའི་སྲོག་ཤིང་གི་ཕྱོགས་བཞིར་ཨོཾ་སརྦ་བིརྻས་སྭཱཧཱ་ཞེས་པ་དང་། མཆོད་རྟེན་ཡིན་ན་བྲིར་གཞུག
རྟེན་གྱི་ཐུགས་ཁའི་ཐད་མཉམ་ཙམ་ཡོད་པའི་སྲོག་ཤིང་གི་ཕྱོགས་བཞིར། ཨོཾ་བཛྲ་ཨཱ་ཡུ་ཥེ་སྭཱཧཱ་ཞེས་པ་དང་། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་པ་གསེར་རམ་མཚལ་སོགས་ཀྱིས་འབྲི། གཞན་ཡང་རྟེན་ཆེ་བར་ཡོད་ན། རྟེན་བཞེངས་པ་པོ་རང་གིའམ། ནང་རྟེན་ལྟ་བུ་ཡིན་ན་གཤེགས་པ་དེ་ཉིད་རང་གི་རྩ་བའི་ཡི་དམ་གང་ཡིན་གྱི་གསེར་སྐུའམ། ལྡེར་སྐུ་ཤིང་སོགས་ལས། མུ་ཏིག་དང་གསེར་ལ་སོགས་པས་ཕྲེང་བས་བརྒྱན། དྲི་བཟང་པོ་དང་ལྷན་ཅིག་ཏུ་སྐུ་མདོག་དང་མཐུན་པའི་དར་གྱིས་དྲིལ།
དེའི་ཕྱི་ལ་ཤོག་བུ་སོགས་ལ་བཅོམ་ལྡན་འདས་ཆེ་གེ་མོ་ཞེས་བགྱི་བས། སྦྱིན་པའི་བདག་པོ་ཆེ་གེ་མོ་ཞེས་བགྱི་བ་ལ་བྱིན་གྱིས་བརླབ་ཏུ་གསོལ། ཚེ་རིང་བ་དང་། ལོངས་སྤྱོད་རྒྱས་པར་མཛད་དུ་གསོལ་སོགས་འདི་ཕྱི་གཉིས་ཀ་ལ་དམིགས་པའི་འདོད་དོན་གང་ཡོད། གཤེགས་དོན་ཡིན་ན། སྒྲིབ་གཉིས་བྱང་བ་སོགས་འདོན་པ་བསྒྱུར་ཏེ་བྲིས་ལ་དཀྲིས། བླ་མའི་ཡིན་ན་ཐུགས་དགོངས་རྫོགས་པའི་སྨོན་ལམ་སོགས་བྱ། དེ་གོས་དར་མང་པོས་དྲིལ་ལ་ཐུགས་ཁར་འཇུག་རྒྱུ་དང་། གཞན་ཡང་བླ་མའི་སྐུ་བརྙན་དང་། མཆོད་རྟེན་དང་།
གདུང་ཚ་དང་། ན་བཟའ། དབུ་ལོ་སོགས་བཞུགས་འོས་པ་དག་བསགས། གཟུངས་ཀྱི་རིགས་ལ་སྡོམ་པ་གསུམ་གྱི་བརྒྱུད་པ་དང་། དབང་བཀའ། ཉམས་ཁྲིད། བཤད་བཀའ། མན་ངག་གི་བརྒྱུད་པ་རྣམས་གང་ཚང་རྡོ་རྗེ་འཆང་ནས། རྩ་བའི་བླ་མའི་བར་གྱི་བླ་མ་སོ་སོའི་མཚན་རྣམས་གྲུབ་ན་ལེགས་སྦྱར་གྱི་སྐད་དང་། མིན་ན་བོད་སྐད་དུ་ཕྱག་འཚལ་བའི་ཚིག་སྔོན་དུ་འགྲོ་བ་ཡི་གེ་གསུམ་དང་སྤེལ་བའམ།
ཡང་ན་ཕྱག་འཚལ་སྐྱབས་འགྲོ་དང་སྤེལ་བ་གང་བདེ་བྲིས་པ་དང་། ལྷག་པར་རྟེན་ཚེ་དཔག་མེད་ལྟ་བུ་ཡིན་ན་རྟེན་གང་ཡིན་དེ་རང་གི་བླ་མ་བརྒྱུད་པ་ཚང་བ་རེ་མེད་མི་རུང་དང་། དེ་དག་རེ་རེའམ་ཐམས་ཅད་ཀྱི་མཇུག་ཏུ་འཕྲིན་ལས་དང་དངོས་གྲུབ་གང་འདོད་ཀྱི་སྤེལ་ཚིག་ཆུག་པ་བྲི་ཞིང་། བླ་མ་བརྒྱུད་པའི་མཚན་ཡིག་ལེགས་སྦྱར་དང་བོད་སྐད་གཉིས་ཆར་གཞུང་འདི་ཉིད་ནས་རྡོ་རྗེ་འཆང་དང་། ས་ལོ་ཆེན་པོ་གཉིས་ལ་སྦྱར་ནས་གསུངས་པ་ལྟར་གཞན་ལ་ཡང་སྦྱར་བར་བྱ་བ་ཡིན་པ་ལས། སྤྱིར་བརྒྱུད་པའི་རིམ་པ་ལ། རྒྱུད་སྡེ་ལ་བརྟེན་པའི་ཕྱོགས་དང་། མདོ་སྡེ་ལ་བརྟེན་པའི་ཕྱོགས་གཉིས་ལས། དང་པོ་ལ་ཡང་རྒྱུད་སྡེ་བཞིར་ཡོད་པའི་རྣལ་འབྱོར་ཆེན་པོའི་ཕྱོགས་ལ་ཕ་རྒྱུད། མ་རྒྱུད།
གཉིས་མེད་རྒྱུད་ལ་བརྟེན་པའི་ཕྱོགས་གསུམ་ལས། དང་པོ་ཕ་རྒྱུད་གསང་བ་འདུས་པ་ལ་བརྟེན་པའི་ཕྱོགས་ལ་དབང་བསྐུར། བཤད་བཀའ། མན་ངག་གི་བརྒྱུད་པ་དང་གསུམ། དང་པོ་ལ་མི་བསྐྱོད་པའི་དབང་བརྒྱུད། འཇམ་པའི་རྡོ་རྗེ། གསང་བ་འདུས་པ་སྤྱན་རས་གཟིགས་ཀྱི་དབང་བརྒྱུད་དང་གསུམ། མ་རྒྱུད་འཁོར་ལོ་བདེ་མཆོག་ལ་བརྟེན་པའི་ཕྱོགས་ལ་ཡང་དབང་བཤད་མན་ངག་གི་བརྒྱུད་པ་གསུམ། ཀྱཻ་རྡོ་རྗེའི་ཕྱོགས་ལ་ཡང་དབང་བཀའ་སོགས་གསུམ། དང་པོ་གཉིས་ལ་ས་ལུགས་དང་།
རྔོག་ལུགས་ཀྱི་བརྒྱུད་པ་གཉིས་གཉིས་སུ་ཡོད་ཅིང་། ས་ལུགས་ཀྱི་དབང་བརྒྱུད་ལ་ཀྱཻ་རྡོར་བཀའ་བབ་རྣམ་པ་བཞིའི་བརྒྱུད་པ་དང་། བཤད་བཀའ་ལ་འགྲེལ་པ་ལུགས་དང་། མན་ངག་ལུགས་ཀྱི་བརྒྱུད་པ་གཉིས་དང་། དབང་བཤད་མན་ངག་གསུམ་ཀ་ལ་ཉེ་བརྒྱུད་རིང་བརྒྱུད་གཉིས་གཉིས་སུ་ཡོད་ལ། ཡང་མ་རྒྱུད་སྤྱི་ཙམ་པ་ལ་སྒྱུ་ཐོད་གདན་གསུམ་དུ་གྲགས་པའི་རྡོ་རྗེ་གདན་བཞི་ལ་ཡང་དབང་བཤད་རྒྱུད་གསུམ་གྱི་བརྒྱུད་པ་དང་། སྒྱུ་མ་བདེ་མཆོག་ལ་ཡང་དེ་བཞིན་དུ་གསུམ་མོ། ། ཕ་མ་གཉིས་མེད་ཀྱི་རྒྱུད་དུས་ཀྱི་འཁོར་ལོ་ལ་ཡང་། དབང་བཀའ། བཤད་བཀའ།
མན་ངག་གི་བརྒྱུད་པ་གསུམ་དུ་ཡོད་ཅིང་། རྣལ་འབྱོར་ལ་ཐམས་ཅད་ཀྱི་རྩ་བ་དཔལ་དེ་ཁོ་ན་ཉིད་འདུས་པའི་དཀྱིལ་འཁོར་གྱི་གཙོ་བོ་རྡོ་རྗེ་དབྱིངས་ཀྱི་དབང་དང་། བཤད་བཀའི་བརྒྱུད་པ་གཉིས། སྤྱོད་རྒྱུད་ལ་རྣམ་སྣང་མངོན་བྱང་གི་དབང་དང་བཤད་ལུང་གི་བརྒྱུད་པ་གཉིས། བྱ་བའི་རྒྱུད་ལ་བརྟེན་པའི་ཕྱོགས་ལ་ཡང་དབང་དང་། རྒྱུད་ལུང་གི་བརྒྱུད་པ་དང་གཉིས། དང་པོ་ལ་རིགས་གསུམ་སོ་སོའི་དབང་གི་བརྒྱུད་པ་དང་། རིགས་གསུམ་སྤྱིའི་དབང་གི་བརྒྱུད་པ་གཉིས། གཉིས་པ་མདོ་སྡེ་ལ་བརྟེན་པའི་ཕྱོགས་ལ། སྡོམ་བརྒྱུད།
བཤད་བརྒྱུད། མན་ངག་གི་བརྒྱུད་པ་དང་གསུམ། དང་པོ་ལ་སོ་ཐར་སྡོམ་བརྒྱུད་དང་། བྱང་སེམས་སྡོམ་བརྒྱུད་གཉིས་རྣམས་སོ། ། ཕྱི་མ་ལ་དབུ་མ་ལུགས་དང་། སེམས་ཙམ་ལུགས་ཀྱི་བྱང་སྡོམ་གྱི་རིམ་གཉིས། བཤད་པའི་བརྒྱུད་རིམ་ལ། འདུལ་བའི་སྡེ་སྣོད་ཀྱི་བཤད་བརྒྱུད། མངོན་པའི་སྡེ་སྣོད་ཀྱི་བཤད་བརྒྱུད། མདོ་སྡེའི་སྡེ་སྣོད་ཀྱི་བཤད་བརྒྱུད་དང་གསུམ།
མན་ངག་བརྒྱུད་རིམ་ལ། བཀའ་གདམས་ཀྱི་མན་ངག་རྣམས་ཀྱི་བརྒྱུད་པ། ཞི་བྱེད་ཀྱི་བརྒྱུད་པ། གཅོད་ཁྲིད་ཀྱི་བརྒྱུད་པ་སྟེ་གསུམ་དང་། གཞན་ཡང་ཞེན་པ་བཞི་བྲལ་གྱི་གདམས་པའི་བརྒྱུད་པ། དབུ་མའི་ལྟ་ཁྲིད་ཀྱི་བརྒྱུད་པ་སོགས་གདམས་པ་མང་དུ་ཡོད་པ་དག་གི་བླ་མ་བརྒྱུད་པ་རྣམས་ཀྱི་མཚན་སྔགས་རྣམས་དང་། ཡི་དམ་གྱི་སྔགས་ལ། ཀྱཻ་རྡོར་བཀའ་བབ་བཞིའི་ལྷ་ཚོགས་ཀྱི་སྔགས། བདག་མེད་ལྷ་མོ་བཅོ་ལྔའི་སྔགས། གུར་སཾ་གཉིས་ཀྱི་སྔགས།
ཨ་བྷི་དྷ་ནར་གསུངས་པའི་ཡི་གེ་བརྒྱ་པ། དུས་ཀྱི་འཁོར་ལོ་དང་། བདེ་མཆོག་ལཱུ་ནག་དྲིལ་གསུམ་གྱི་སྔགས། འཁོར་ལོ་བསྒྱུར་དྲུག་གི་སྔགས། སངས་རྒྱས་ཐོད་པ། མཧཱ་མ་ཡ། མཁའ་འགྲོ་རྒྱ་མཚོ། ལ་བ་པ་བཅུ་གསུམ། སེང་གེ་ཅན། སྒྲོལ་མ་བླ་མེད་སོགས་མ་རྒྱུད་ཀྱི་ཕྱོགས་གཏོགས་ཀྱི་སྔགས།
ཕུར་པ་རྩ་དུམ་གྱི་སྔགས། གསང་འདུས་རིགས་གསུམ་གྱི་སྔགས། གཤིན་རྗེ་དགྲ་གདོང་། དམར་འཇིགས། རྣམ་སྣང་སྒྱུ་དྲ། ཕྱག་རྡོར་འཁོར་ཆེན། ཕྱག་རྡོར་གཏུམ་པོ་རྣམས་ཀྱི་སྔགས། ཡོ་ག་རྡོར་དབྱིངས། ཀུན་རིག་རྩ་དཀྱིལ། སྦྱོང་དཀྱིལ་ཕྱི་མ་བཅུ་གཅིག་རྣམས་ཀྱི་སྔགས།
ཆོས་དབྱིངས་གསུང་དབང་། ཁམས་གསུམ་རྣམ་རྒྱལ། དཔལ་མཆོག གཙུག་ཏོར་གདུགས་དཀར། རྣམ་སྣང་མངོན་བྱང་། ཨ་ར་པ་ཙ་ན་ལྷ་ལྔ། དཔའ་བོ་གཅིག་གྲུབ། བཅུ་གཅིག་ཞལ་གྱི་གཟུངས་རིང་། སེང་གེ་སྒྲ ས་བཅུ་པའི་གཟུངས། བྱང་སེམས་གཟི་བརྗིད་ཆེན་པོའི་གཟུངས།
འོད་ཟེར་ཅན་མ། སྨན་ལྷ། མི་བསྐྱོད་པ། སྟོབས་པོ་ཆེ། ཕྱག་རྡོར། མི་གཡོ་བ། རྣམ་འཇོམས་རྣམས་ཀྱི་གཟུངས། རྡོ་རྗེ་དབྱིངས་ཀྱི་སྙིང་པོ། ཆོས་དབྱིངས་སྙིང་པོ། སྔགས་དབྱིངས་སྙིང་པོ།
བསྐལ་པ་བཟང་པོའི་སངས་རྒྱས་སྟོང་སོགས་ཀྱི་སྙིང་པོ། མཛོད་སྤུ་ནོར་བུའི་སྔགས། དེ་བཞིན་གཤེགས་པའི་ཡི་གེ་བརྒྱ་པ། མཚམས་མེད་པའི་སྒྲིབ་པ་སྦྱོང་བའི་གཟུངས། དོན་ཡོད་གྲུབ་པའི་གཟུངས། ཤེས་རབ་ཀྱི་ཕ་རོལ་ཏུ་ཕྱིན་པའི་སྙིང་པོ། ནམ་མཁའ་མཛོད་ཀྱི་སྔགས་ལ་སོགས་པ་དང་། གཞན་ཡང་དེ་དག་ཏུ་མ་འདུས་པའི་རྒྱུད་སྡེ་མང་པོ་ནས་ཡི་དམ་གྱི་ལྷ་ཚོགས་བསམ་གྱིས་མི་ཁྱབ་པ་ཞིག་འབྱུང་བ་རྣམས་དང་། དབྱངས་གསལ་གཉིས། སྐྱེ་མཆེད་བྱིན་རླབས་ཀྱི་སྔགས་དང་།
གཞན་ཡང་མདོ་སྡེ་མང་པོ་ནས་ཀྱང་གཟུངས་སྔགས་ཁྱད་པར་ཅན་དུ་མ་འབྱུང་བས། དེ་དག་གི་ནང་ནས་ཀྱང་ཅི་རིགས་པ་དག་འབྲི་བའམ། བླ་མ་གོང་མའི་གཟུངས་འབུལ་ཕྱོགས་གཅིག་ཏུ་བསྒྲིགས་པར་མཛད་པ་དག་ནས་འབྱུང་བ་བཞིན་ཏེ། མདོར་ན་གཟུངས་ཀྱི་རིགས་ཁུངས་མ་རྣམས་མང་བར་བྱུང་ན་ལེགས་པར་བཤད་པ་ཡིན་པས་ན་ཅི་འགྲུབ་དང་། རིག་པ་ཕུག་རོན་གྱི་གཟུངས་འདི་འགའ་ཞིག་གིས་ཁུངས་མ་ཡིན་མིན་ཐེ་ཚོམ་ཅན་དུ་མཛད་ཀྱང་། རང་རེའི་ཕྱག་ལེན་ལ་གཟུངས་འཁྲུགས་པ་སེལ་བྱེད་དུ་བྲིས་ནས་འཇུག་པར་མཛད་པས་དེ་ཡང་བྲི། དེ་ལྟར་གོང་དུ་བསྟན་པའི་ཡི་དམ་གྱི་སྔགས་རྣམས་ཀྱི་མཇུག་ཏུ་ལས་དང་དངོས་གྲུབ་ཞུ་བའི་གང་འདོད་བྲི། གཞན་ཡང་གཟུངས་ཀྱི་རིགས་ཚེ་དཔག་མེད་ཀྱི་གཟུངས་དང་། ཁྱད་པར་དུ་གཙུག་ཏོར་རྣམ་རྒྱལ། དྲི་མེད།
གསང་བ་རིང་བསྲེལ། བྱང་ཆུབ་རྒྱན་འབུམ། རྟེན་འབྲེལ་སྙིང་པོ་རྣམས་ལ་གཟུངས་ཆེན་སྡེ་ལྔར་གྲགས་པ་བཞིན་སོ་སོའི་མཇུག་ཏུ་ཨཱ་ཡུ་པུཥྚིཾ་ཀུ་རུ་ཨོཾ་ཞེས་བྲིས་པ་དང་། པད་གཟུངས་གུར་ལྕམ་དྲལ་འཁོར་བཅས། ཞལ་བཞི་པ་སོགས་ཆོས་སྐྱོང་སྲུང་མའི་སྔགས་རིང་ཐུང་དང་། ནོར་ལྷ་རྣམ་ཐོས་སྲས་རྟ་བདག་བརྒྱད་དང་། གནོད་སྦྱིན་ཕོ་དགུ་མོ་དགུ ཕྱོགས་སྐྱོང་། གཟའ་དང་། རྒྱུ་སྐར། རྒྱལ་ཆེན་བཞི་སོགས་དཔལ་མགོན་བདུན་བཅུ་རྩ་ལྔའི་གཟུངས་སྔགས་མཛད་བཅུ།
དཀོན་མཆོག་གསུམ་སོགས་བཀྲ་ཤིས་ཀྱི་ཚིགས་བཅད་རྣམས་ཏེ་ཐམས་ཅད་གསེར་དངུལ་མཚལ་སྣག་སོགས་ཅི་འབྱོར་གྱིས་འབྲི་བའམ། སྤར་དུ་འདེབས་པ་གང་བདེ་བྱ། བླ་གཟུངས་སོགས་གྷི་ཝཾ་དང་ཁ་ཆེ་སོགས་ཀྱིས་བྲིས་ན་ལེགས་པར་བཤད་ཅིང་། དཔེ་ཆ་འབྲི་བ་ལྟར་ཡིག་ཕྲེང་གོང་འོག་ཏུ་མི་བྱ་གཅིག་རྗེས་གཅིག་སྟེ་ཕྲེང་གཅིག་ཏུ་བྲི། དེ་ལྟར་མིན་ན་ལུས་བཏུབ་ཀྱི་ཉེས་པར་འགྱུར་བར་གསུངས་ལ། གཞུང་འདིར་ལོ་བཏུབ་ཀྱི་སྐྱོན་འབྱུང་ཞེས་པ་ནི་པར་མ་དག་པས་ལུས་བཏུབ་དག་པ་ཡིན་ནོ། ། དེ་རྣམས་ལ་སྔགས་དག་མ་དག་གི་ཞུ་ཆེན་ཡང་རུང་བ་དང་། ཤོག་མཐུད་སོགས་མ་ནོར་བར་བྱས་དྲི་བཟང་ལེགས་པར་བྱུགས། མ་དྲིལ་གོང་དུ་ཡང་བགེགས་བསྐྲོད་པ་སོགས་བྱ་ཞིང་། དེ་ནས་སྒྲིལ་བའི་ཚེ།
བུ་སྟོན་ཐམས་ཅད་མཁྱེན་པས་དབུ་ནས་ཀློག་པའི་ཚུལ་ལ་དགོངས་ཞབས་ནས་ཡར་བསྒྲིལ་བར་བཞེད་ཀྱང་། རྗེ་རྡོ་རྗེ་འཆང་ཀུན་དགའ་བཟང་པོས། རྩ་བའི་རིག་པ་སྦྲུལ་འཁྱིལ་པ་ལྟ་བུ་ཞེས་སྤྱོད་རྒྱུད་ནས་འབྱུང་བའི་རིགས་པས། ཨོཾ་དབུས་སུ་བྱས་མཇུག་རྣམས་ཀྱིས་མཐའ་བསྐོར་བ་རྟེན་འབྲེལ་ཤིས་པ་སོགས་ལ་དགོངས། དབུ་ཨོཾ་ནས་སྒྲིལ་བར་བཞེད་པ་བཞིན་གཟུངས་རྣམས་སྒྲིལ་ལ། ན་བཟའ་སེར་པོ་སོགས་ཀྱིས་དྲིལ། དར་རམ་རས་ཀྱི་སྐུད་པ་སེར་པོ་གང་འབྱོར་གྱིས་དཀྲིས། བླ་མའི་ན་བཟའ་སྐུ་ཆོས་བེར་སོགས་ཀྱི་རིགས་ཡོད་ན། གཟུངས་ཀྱི་ཕྱི་གཡོགས་ན་བཟའི་ཚུལ་དུ་དཀྲིས། ན་བཟའ་སྐྱི་ཆགས་ཀྱི་རིགས་དང་ཞབས་ལྷམ་སོགས་འཇུག་པ་ཅུང་མི་ལེགས་པར་བྱེད།
གཟུངས་རྣམས་ཀྱི་དབུ་ཞབས་མ་ལོག་པ། རྒྱུད་སྡེ་གོང་འོག མདོ་གཟུངས་སོགས་ཕན་ཚུན་མ་འདྲེས་པ་ཁ་བྱང་བཏབ་ལ་བཞག དཔའ་བོ་གཅིག་གྲུབ་ནས་གསུངས་པའི་གནོད་སྦྱིན་འཁོར་ལོ་འབྲི་ཚུལ་གོང་དུ་བཤད་པ་ལྟར་བྲིས་ནས་ཚུལ་བཞིན་དུ་བསྒྲུབ་པའང་བསགས། གཞན་ཡང་དྲི་བཟང་གི་ཕྱེ་མ་དང་། ཤུག་པའི་ཕྱེ་མ་དག་གམ། ཟི་ཆུང་སོགས་བར་མཚམས་འགེངས་པའི་ཆས་དང་། མཚམས་དར་གྱི་རྒྱུ་དང་རས་སེར་པོ་སོགས་ཁྲོལ་ཡོད་པར་ཡོ་བྱད་ཐམས་ཅད་ཚང་པར་བསགས་ཤིང་། གསེར་སྐུ་ལྟ་བུ་ལ་བུག་པ་དང་། བསྒྲིགས་མཚམས་ལ་ཆུ་འགྲོ་བ་སོགས་ཡོད་ན།
མ་འོངས་པ་ན་སྐུ་རྟེན་ལ་ཁྲུས་ཆབ་གསོལ་ཚེ་རླན་གྱིས་གཟུངས་རུལ་འགྲོ་བས་རྩིས་བསྒྲིགས་དམ་པ་དང་། འབེར་སོགས་བྱུགས། ཐ་མ་སྤྲ་ཆུས་ཀྱང་སྲུབ་མེད་པར་བྱས། ནང་གི་རྫབ་རོ་སོགས་མ་ལུས་པར་བཏོན། ཕྱིའི་གསེར་མདོག་སོགས་ལ་ནི་མ་གནོད་པ་བྱས་ཏེ་ཆུས་བཀྲུས་ལ་སྐམ་པ་ལ་ཙནྡན་དཀར་དམར། ཨ་ཀར་ཛ་ཏི་ལི་ཤི་སོགས་དྲི་བཟང་པོ་རྣམས་གཙང་སྦྲ་ཆེ་བར་བྱས་ཏེ་ཕྱེ་མར་བཏགས། དུག་མེད་པའི་སྦྲང་གི་འབྱར་རྩི་དང་བཅས་ཆུ་གཙང་མ་ལ་སྦྱར་བའི་སྐྱོ་མ་གར་སླ་ཞོ་ཙམ་པ་ལན་མང་དུ་བྱུགས། ལོང་ཡོད་ན་དྲི་མི་ཡལ་བའི་ཕྱིར་གྲིབ་སྐམ་བྱ། གཞན་ཡང་རྟེན་ཆེན་པོ་ལ་རྒྱུད་སྡེ་དང་། སྡེ་སྣོད་ཀྱི་གླེགས་བམ་ཆེན་པོ་དང་།
མདོ་ཕྲན་སོགས་གླེགས་ཤིང་མེད་པར་དབུ་ཤོག་ཡར་བསྟན། ཞབས་ཤོག་མར་བསྟན། སྔ་ལོགས་ཀྱི་གུག་སྐྱེད་སྐུའི་རྒྱབ་ཕྱོགས་དང་། ཞབས་ཀྱུ་མདུན་ཕྱོགས་ལ་བསྟན་པ་དྲི་བཟང་གི་ཕྱེ་མ་དང་ལྷན་ཅིག་ཏུ་དར་ཟབ་དང་། རྟེན་ཁེབ་སོགས་ན་བཟའ་བཟང་པོས་དྲིལ་ཏེ་བཞག གཞན་ཡང་འབྲས། སོ་བ། མོན་སྲན། བྲའུ། ནས།
གྲོ ཏིལ་རྣམས་ཏེ་འབྲུ་ལྔ་དང་། འབྲས་སོ་བ་མ་རྙེད་ན་འབྲས་གཞུང་མ་དང་། མོན་སྲན་མ་འབྱོར་ནའང་བོད་སྲན་ཉིད་དང་། གཞན་ཡང་སྤགས་ཀ་མ་གཏོགས་པའི་འབྲུ་སྣ་གང་འཛོམས། ཀནྡྷ་ཀཱ་རི། སླེ་ཏྲེས། གེ་སར་གསུམ་པ། ཤུ་དག་དཀར་པོ། རྒྱ་མཚོའི་ལྦུ་བ་སྟེ་སྨན་ལྔ། འདི་རྣམས་ལ་ཡང་ངོས་འཛིན་དང་མིང་མི་འདྲ་བ་མང་དུ་སྣང་ཡང་།
སྐབས་འདིར་ཅི་ལྟར་འབྱོར་པས་འཐུས་པ་དང་། གཞན་ཡང་འབྲས་བུ་གསུམ། གྷི་ཝཾ་སོགས་དུག་རིགས་དང་ཤའི་རིགས་མིན་པའི་སྨན་ཅི་འབྱོར། བུ་རམ་སྦྲང་འོ་མ་མར་ཚྭ་སྟེ་བཅུད་ལྔར་གྲགས་པ་དང་། གཞན་ཡང་ཀ་ར། ཤིང་ཐོག་བཟང་པོ་གང་རྙེད་དང་། གསེར་དངུལ། བྱུ་རུ། མུ་ཏིག མུ་མེན་ཏེ་རིན་པོ་ཆེའི་ལྔ་དང་།
བཻ་ཌཱུརྻ། ཨིནྟྲ་ནི་ལ། མརྒད། པདྨ་རཱ་ག གཡུ། སྤོས་ཤེལ། ཟངས། ལྕགས། དུང་ལ་སོགས་པ་ཇི་ཙམ་འབྱོར་པ་དང་། གཞན་ཡང་རིན་པོ་ཆེའི་རིགས་མི་འདྲ་བ་མང་དུ་འབྱུང་བ་རིན་ཆེན་བརྟག་ཐབས་ལས་འབྱུང་བ་བཞིན་དང་།
བླ་མ་མཆོག་རྣམས་ཀྱི་ཕྱག་ནས་ས་མེད་པ་དང་། ཇ་དང་གོས་དར་གྱི་ཐུམ་བུ་སྣ་ཚང་བ་དྲི་མས་མ་གོས་པ་དང་། ཤའི་རིགས་མ་གཏོགས་པའི་ཟས་སྣ་ཚང་པའམ་ཅི་འབྱོར་པ། དྲི་བཟང་ཕྱེ་མ་སྦྱར་ཆུ་རྣམས་བསགས། དེ་དག་ཀྱང་ཁྲོལ་བུར་བླུགས་ན་མི་ལེགས་པས་རེ་རེ་བཞིན་ལ་དར་རས་ཅི་འབྱོར་པས་ཐུམ་བུ་བྱས་ཏེ་དམ་དུ་བཀྱིགས་པའམ་བཙེམས་ཀྱང་ལེགས་ཤིང་། རྣལ་མའི་རིགས་ལ་སྲིན་བུ་སྐྱེ་སྲིད་པས་མི་གཞུག གཞན་ཡང་ནང་བཞུགས་ལ་འབུལ་རྒྱུའི་བྱིན་རླབས་རྟེན་དམ་རྫས་རིལ་བུ་སོགས་ཐེ་ཚོམ་གྱི་རིགས་མེད་པ་རྣམས་ཀྱང་བསག་གོ ། གོང་དུ་བསྟན་པའི་རིན་པོ་ཆེ་སྣ་ལྔའི་གསེར་ནི། ལུགས་ཀྱི་བསྟན་བཅོས་ཀྱི་རིན་པོ་ཆེ་བརྟག་ཐབས་དག་ལས། ས་ལས་བྱུང་བ་རིན་ཆེན་གསེར་ཡིན་ཏེ། །
མཆོག་ཏུ་གྱུར་པ་འཛམ་བུ་ཆུ་བོའི་གསེར། ། རྒྱ་མཚོའི་འགྲམ་གྱི་གསེར་ཐིག་ཚེ་རིང་བྱས། ། ཟོས་པའི་བྲུན་ཉིད་གསེར་དུ་གྱུར་པ་ལས། ། བཙོ་མ་དང་འདྲ་ཇི་གེར་བཙོ་གསེར་ཟེར། ། མཐའ་ཡི་རྒྱལ་པོས་རྒྱ་ནག་རྒྱལ་པོ་ལ། ། ཕུལ་བའི་གསེར་མཆོག་དམར་ངམ་ཡོད་པ་ཉིད། ། གར་ལོག་གསེར་ཞེས་ཐ་སྙད་བྱས་པ་ཡོད། ། ཕལ་པའི་གསེར་ལ་ས་ལེ་སྦྲམ་དང་ནི། ། སིལ་མ་ལ་སོགས་རྟོགས་པར་སླ་བར་སྣང་། ། ཞེས་གསེར་མཆོག་དང་།
ཕལ་པའི་གསེར་གཉིས་དང་། ཡང་གསེར་ལ་འཇང་གི་གསེར་དང་ངམ་ནག་མཉེན། ། སྔོ་ཞིང་མཉེན་པ་སྟོད་ཀྱི་གུ་ལ་གསེར། ། བོད་གསེར་ཁ་དོག་གང་དུའང་ངེས་པ་མེད། ། ཅུང་ཟད་གོང་མ་རྣམས་ལས་གྱོང་ཉམས་ཆེ། ། ར་གན་འཇང་གསེར་གསེར་གསུམ་བསྲེས་པ་ལ། ། གསུམ་གསེར་ཞེས་སུ་མིང་དུ་ཆགས་པ་སྟེ། ། ཅུང་ཟད་གསེར་ངམ་ཆེ་བ་ཞིག་ཏུ་འོང་། ། སྔོ་ཉམས་ཡོད་པ་ལྗང་གསེར་མིང་དུ་ཆགས། ། སྐྱ་ཉམས་ཡོད་སྙམ་མོ་རག་གསེར་ཞེས་ཟེར། །
དེ་བས་སྐྱ་གོང་ཕོ་རག་ཅེས་སུ་འདོགས། ། ཞེས་པ་ལྟར་ཐོར་བུའི་གསེར་ལ་སོགས་པ་མང་དུ་ཡོད་པ་རྣམས་སོ། ། དངུལ་ནི་ནོར་གྱི་རིན་པོ་ཆེ་ཡིན་ཞིང་། དེ་ལ་ཡང་རྣམ་གྲངས་མང་སྟེ། དངུལ་ནི་ཆུ་དྲོན་དག་གིས་བཤལ་བ་ལ། ། དཀར་དང་ཆེ་བ་ལྷད་མེད་བཟང་བ་ཡིན། ། སེར་ན་ར་གན་དམར་ན་ཟངས་བསྲེས་ཡོད། ། མདོག་ནག་ཚ་བརྡུངས་དགོས་ན་ལི་བསྲེས་ཡོད། ། གསུམ་དངུལ་ཞེས་པ་ལི་དང་ར་གན་དངུལ། ། གསུམ་བསྲེས་མདོག་སྲེ་གྱོང་ཉམས་ཆེ་བ་ཡིན། །
འཁར་དངུལ་འཁར་བ་དང་ནི་འདྲེས་པ་སྟེ། ། ཁམས་ཉམས་གྱོང་ཤས་ཆེ་བ་ཞིག་ལ་ཟེར། ། གུ་ལང་དངུལ་ནི་ངང་དཀར་འོ་མའི་མདོག ། འདི་དང་བོད་དངུལ་འགའ་ཞིག་མཚུངས་པར་སྣང་། ། ལྗང་དངུལ་སྔོ་སྐྱ་ཤིང་ཀུན་དངུལ་གྱི་མདོག ། ཤིང་ཀུན་དཀར་བ་དག་ལ་འདོད་པ་ཡིན། ། ཁམས་ན་གར་ལོག་དངུལ་དུ་མཁས་པས་དཔྱད། ། ཅེས་པ་ལྟར་མང་དུ་ཡོད་དོ། ། བྱུ་རུ་ནི། འགའ་ཞིག་ཤིང་དུ་འདོད་ཅིང་།
ཁ་ཅིག་ནི་བྱི་བའི་རྭ་བྱ་བ་ཡིན་ཟེར་བ་སོགས་མི་འདྲ་བར་ཡོད་ཀྱང་། གྲུ་གུའི་ཡུལ་གྱི་བས་མཐའ་བྱེ་མའི་ཐང་། ། སེབ་ཏུ་རྡོ་བའི་དབྱིབས་ཤིག་སྡོད་པའི་དབྱིབས། ། ཆགས་པ་ཁ་དོག་དཀར་དམར་གཉིས་སུ་སྲིད། ། དུང་གི་འཁོར་དང་བྱུ་རུ་དཀར་པོ་ལ། ། སུལ་རིག་ནོར་པ་ཡོད་པས་ཡང་ལྕི་བརྟག ། བྱི་རུ་ཡང་ལ་དུང་ནི་ལྕི་བ་ཡིན། ། ཞེས་པ་ལྟར་ཏེ་དཀར་དམར་གཉིས་སོ། ། མུ་ཏིག་ནི། མུ་ཏིག་མཆོག་དང་ཕལ་པ་གཉིས་སུ་དབྱེ། །
མཆོག་ཏུ་གྱུར་པ་མཁའ་ལས་བབས་པའི་ཆར། ། རྒྱ་མཚོའི་ནང་གི་ཉ་ཡིས་འཐུངས་པ་ཡི། ། ལྟོ་བར་མུ་ཏིག་དག་ཏུ་ཆགས་པ་སྟེ། ། དམར་དང་དཀར་བ་སྔོ་དམར་ཅན་གསུམ་ཡོད། ། དམར་པོ་མཆོག་གི་མཆོག་ཏུ་བཤད་པ་ཡིན། ། ཕལ་པ་ཆ་གཡང་རྩེ་ལས་བྱུང་བ་དང་། ། ཆུ་ཡི་ལྦུ་བ་ལྟ་བུར་ཆགས་པ་གཉིས། ། ཆ་གཡང་རྩེ་ནི་ཉ་ལྕིབ་ཅེས་འོག་དེ། ། དེ་དག་ཁ་སྦྱར་ནང་ནས་བྱུང་བ་ནི། ། ཅུང་ཟད་འཇའ་ཚོན་མདངས་ལྡན་ཤུན་རིམ་མེད། །
ཆུ་ཡི་ལྦུ་བ་ལྟ་བུར་ཆགས་པ་ནི། ། ཞིབ་ཅིང་སོབ་པ་ཤུན་རིམ་ཅན་དག་སྟེ། ། དེ་དག་དཀར་ལ་སྔོ་རྣམ་ཡོད་པ་སྲིད། ། ཅེས་མུ་ཏིག་མཆོག་དང་། ཕལ་པ་གཉིས། མཆོག་ལ་ཡང་མཆོག་གི་མཆོག་འབྲིང་དམན་གསུམ། ཕལ་པ་ལ་ཡང་ཆ་གཡང་རྩེ་ལས་བྱུང་བ་དང་། ཆུའི་ལྦུ་བ་ལྟ་བུར་ཆགས་པ་གཉིས་སུ་ཡོད་པ་རྣམས་སོ། ། མུ་མེན་ནི། མུ་མེན་ལ་ནི་མཐིང་ཁ་གཞིར་བཞག་ལ། །
གསེར་ངམ་ཡོད་ན་གསེར་གྱི་མུ་མེན་ཟེར། ། སྔོ་བའི་ཕྲ་ཆགས་གཡུ་ཡི་མུ་མེན་ཡིན། ། སྔ་མ་མཉེན་ལ་ཕྱི་མ་ཅུང་ཟད་བསུད། ། ཅེས་པ་ལྟར་ཏེ། དེ་དག་ལ་རིན་པོ་ཆེ་སྣ་ལྔ་ཞེས་གྲགས་ཤིང་། ཡང་བརྟག་ཐབས་འགའ་ཞིག་ཏུ་དང་པོ་བཞི་དང་དུང་དང་ལྔ་ལ་རིན་པོ་ཆེ་སྣ་ལྔར་བྱས་པ་ཡང་འབྱུང་བས་གང་བདེའོ། ། དེ་དག་ལས་གཞན་པའི་རིན་པོ་ཆེ་ཡང་མང་སྟེ། རིན་པོ་ཆེ་བརྟག་པའི་ཡི་གེ་དག་ལས། རིན་པོ་ཆེ་ལ་རིན་ཆེན་ཉིད་དང་ནི། ། འཆིང་བུ་བཅོས་བུ་གསུམ་དུ་དབྱེ་བར་འདོད། །
ཅེས་པ་ལྟར། རིན་པོ་ཆེ་ཉིད་དང་། འཆིང་བུ་དང་། བཅོས་བུའི་རིན་པོ་ཆེ་དང་གསུམ་ལས། དང་པོ་ནི། རིན་ཆེན་ཉིད་ནི་ཤེལ་རིགས་ལས་བྱུང་སྟེ། ། གཙོ་བོ་བྲན་གྱི་དབྱེ་བ་རྣམ་པ་གཉིས། ། ཞེས་པ་ལྟར། གཙོ་བོ་དང་། བྲན་གྱི་རིན་ཆེན་གཉིས་ལས།
སྔ་མ་ནི། གཙོ་བོ་ཡིད་བཞིན་དབང་གི་རྒྱལ་པོ་ཉིད། ། བཻ་ཌཱུརྻ་ཡི་མཆོག་ཏུ་གྱུར་པ་ཡིན། ། ཁ་དོག་སྔོ་སྐྱ་ཟུར་བརྒྱད་ཟུར་དྲུག་པ། ། གསོལ་བ་བཏབ་ན་དགོས་འདོད་མ་ལུས་སྟེར། ། འདི་དག་བསོད་ནམས་དབང་ལས་བྱུང་བའི་ཕྱིར། ། སྐྱེ་བོ་ཕལ་པ་རྣམས་ཀྱིས་རྙེད་པ་དཀའ། ། བོད་ཡུལ་དག་ཏུ་བྱུང་བར་མི་སྣང་ངོ་། ། ཞེས་པ་ལྟར་ཡིན་པས་བོད་འདིར་རྟེན་གྱི་ནང་བཞུགས་ཀྱི་རྫས་སུ་བསགས་པར་མི་ནུས་ལ། དེས་ན་བོད་འདིར་རྟེན་གྱི་ནང་རྫོངས་ལ་འོས་པའི་རིན་ཆེན་ནི་བྲན་དུ་གྱུར་པའི་རིན་པོ་ཆེ་རྣམས་ཏེ།
དེ་ཡང་བཻ་ཌཱུརྻ་ནི། བྲན་དུ་གྱུར་པའི་རིན་ཆེན་བཻ་ཌཱུརྻ། ། ཁ་དོག་སྔོ་སྐྱ་ཤིན་ཏུ་དྭངས་པ་ཡིན། ། བར་སྣང་ཁྱེར་ན་མིག་ལམ་མི་མངོན་པ། ། གཞི་གདན་མདོག་གིས་ཁ་དོག་བསྒྱུར་ནུས་པ། ། སྒོང་གཟུགས་དབྱིབས་སུ་ཡོད་པ་མང་བ་ཡིན། ། ཞེས་པ་ལྟར་དང་། ཨིནྟྲ་ནི་ལ་ནི། དེ་ལས་ཅུང་ནག་ཨིནྟྲ་ནཱི་ལ་སྟེ། ། སྔོ་སེར་འདུག་ན་མཐོན་ཀ་ཞེས་སུ་འབོད། །
དེ་བས་སྔོ་ཤས་ཆེ་བ་མཐོན་ཀ་ཆེ། ། ཞེས་པ་ལྟར་བཻ་ཌཱུརྻ་ལས་ཅུང་ཟད་ནག་པའི་རིན་པོ་ཆེ་ཞིག་ཡིན་ཞིང་། གཞན་ཡང་པདྨ་རཱ་ག་དང་། ནལ་དང་། པུ་ག་དང་། ཀརྐེ་ཏ་དང་། མརྒད་དང་། ཁྱུང་སྐྱུགས་སོགས་ཤིན་ཏུ་མང་སྟེ། དམར་དྭངས་པདྨ་རཱ་ག་ཞེས་སུ་གྲགས། ། མཆིན་ཁ་སྤོས་ཤེལ་སྨུག་ན་ནལ་ཞེས་ཟེར། །
དཀར་གྲོ་པུག་སྟེ་དཀར་དྭངས་ཀརྐོ་ཏ། ། ལྗང་ཁུ་མརྒད་སེར་སྐྱ་བྱི་ལ་མིག ། ཁྱུང་སྐྱུགས་ཞེས་བྱ་རྒྱ་མཚོ་ཆེན་པོ་ནས། ། ཁྱུང་གིས་ནོར་བུ་མིད་དེ་སྐྱུགས་པ་སྟེ། ། འདི་ལ་རིགས་ལྔ་གཞི་གདན་ལྗང་སྐྱ་སྟེ། ། དཀར་པོ་དམར་པོ་སེར་པོ་ལྗང་ཁུ་སྔོ། ། ཁྲ་རིགས་དབྱེ་བས་ཕྱེ་ལ་རྣམ་པ་ལྔ། ། གཞི་གདན་དཀར་ལ་ཁྲ་ཡོད་དཀར་ཁྲ་མེན། ། དཀར་དམར་སེར་ལྗང་སྔོ་བའི་ཁྲ་ཡོད་ལྔ། ། མན་ཤེལ་ཞེས་པ་གསེར་མདོག་ནག་པ་སྟེ། །
གསེར་ལེན་བྱི་ལ་མིག་གཉིས་གཅིག་པ་ཡིན། ། ཤེལ་རིགས་འདི་དག་དྭངས་པ་ཁྱད་པར་ཆོས། ། གཞན་དག་ནོར་བུའི་རིགས་ནི་མང་མོད་ཀྱི། ། ཁ་བ་ཅན་དུ་མཁོ་བ་དེ་ཉིད་ཙམ། ། ཞེས་པ་ལྟར་བསམ་གྱིས་མི་ཁྱབ་པར་ཡོད་པར་ཤེས་པར་བྱས་ནས་སྣ་གང་འཛོམས་བསག་པར་བྱའོ། ། དེ་དག་ལས་གཞན་པའི་ནོར་བུའི་རིགས་སུ་གཏོགས་པ་ནི། སྲོག་ཆགས་ལས་བྱུང་གླ་བ་དབང་རིལ་ཡིན། ། རྩོད་མེད་མདོག་དྭངས་དཀར་གྲོ་སྒོང་གཟུགས་ཅན། ། གཞི་གདན་ནམ་མཁའི་ཁ་དོག་ལེན་པ་ཡིན། ། དེ་བས་ཞེལ་བ་ཤུན་རིམ་ཅན་ཞིག་ཡོང་། །
སྦྲུལ་གྱི་དབང་རིལ་ཡོང་ཡང་དཀོན་པར་སྣང་། ། སྟག་གི་རྭ་ཅོ་སོར་གཅིག་ཙམ་ཡོད་པ། ། བྱུ་རུའི་མདོག་ཅན་ནོར་བུར་འདོད་པ་ཡིན། ། ཞེས་པ་ལྟར་སྲོག་ཆགས་ལས་བྱུང་བའི་རིན་པོ་ཆེའི་རིགས་ཀྱང་མང་དུ་འབྱུང་ཞིང་། ཡང་གོང་དུ་བསྟན་པའི་མཆིང་བུའི། རིན་པོ་ཆེ་ཤེལ་རིགས་དེ་དག་ཀྱང་རྡོ་ལས་གྲུབ་པས་དྭངས་ཆ་ཆུང་ཞིང་། སྤྱིར་ཤེལ་གྱི་རིགས་དྭངས་པ་དང་། རྡོའི་རིགས་རྣམས་ལྕི་ཞིང་མི་དྭངས་པ་ཞིག་འབྱུང་བ་ཡིན་ཏེ། འཆིང་བུ་ཤེལ་རིགས་གོང་དུ་སྨོས་པ་རྣམས། ། རྡོ་ལས་གྲུབ་པས་དྭངས་ཆ་ཆུང་བ་ཡིན། །
ཤེལ་རིགས་ཡང་ལ་རྡོ་རིགས་ལྕི་བ་ཡིན། ། ཞེས་པ་ལྟར་རོ། ། ཡང་འཆིང་བུའི་རིགས་གཡུ་ནི། རྡོ་རིགས་འབའ་ཞིག་གཡུ་རྙིང་ཡིན་པ་སྟེ། ། དྲུག་དཀར་དྲུག་དམར་གཡུ་སྤྱང་གསུམ་དུ་འདོད། ། དཀར་ཤས་ཆེ་བ་དྲུག་དཀར་ཆིག་པ་མང་། ། དམར་ངམ་སྣུམ་པ་དྲུག་དམར་ཉིད་དུ་བཤད། ། གང་དང་བསྒྲིགས་ཀྱང་མི་འདྲེ་མདོག་བཀྲག་པས། ། གཉིས་ཀ་ཟིལ་གནོན་གཡུ་སྤྱང་མཆོག་ཏུ་གྲགས། ། ཞེས་དྲུག་དཀར་དྲུག་དམར་གཡུ་སྤྱང་སྟེ་གཡུའི་མཆོག་གསུམ་དུ་བཤད་ལ།
དེ་ལྟ་བུའི་རིན་པོ་ཆེ་རྣམས་ནི་ཕལ་ཆེར་རྒྱ་ནག་དང་རྒྱ་གར་ནས་འབྱུང་བ་མང་ཞིང་། དེ་གཉིས་རྩིས་ཀྱང་ཆེ་བར་བྱེད་དེ། རིན་པོ་ཆེ་རྣམས་རྒྱ་གར་རྒྱ་ནག་ལས། ། འབྱུང་ཞིང་རྩིས་ཀྱང་མཆོག་ཏུ་ཆེ་བར་གྲགས། ། ཞེས་པས་སོ། ། བཅོས་བུའི་རིན་པོ་ཆེ་ནི། བཅོས་བུ་ལུགས་དང་ཚོན་གྱིས་བསྒྱུར་བ་སྟེ། ། ཞེས་པ་ལྟར་ཡིན་ཞིང་། ཧོར་ལས་བྱུང་བའི་རིན་པོ་ཆེ་ཡང་འགའ་ཞིག་སྣང་བ་རྣམས་ནི། ཧོར་ལས་བྱུང་བའི་རིན་པོ་ཆེ་རིགས་ལ། །
དངུལ་ཟངས་ལྕགས་དང་ར་གན་གཤའ་དཀར་དང་། ། ཞ་ཉེ་ལ་སོགས་རྟོགས་པར་སླ་བ་ཉིད། ། ཅེས་པ་ལྟར་རོ། ། ཡང་ཐོར་བུའི་རིན་པོ་ཆེ་ནི། རིན་པོ་ཆེ་ལ་ཕ་ལམ་ཞེས་བྱ་བ། ། དཀར་གྲོ་གང་ཡང་གཅོད་པར་བྱེད་པ་སྟེ། ། འདི་ཉིད་གང་གིས་གཅོད་པར་མི་ནུས་པ། ། ཟུར་བརྒྱད་རྣམ་པ་ལྟ་བུ་ཡོད་ལ་ཟེར། ། ཡིན་མིན་བརྟག་པ་རྡོ་བ་ལ་གྲུད་པས། ། ཐོགས་མེད་རི་མོ་སྐྱོང་མོར་བྱུང་བ་བཟང་། །
ཅུང་ཟད་ཐོགས་སྲིད་ངན་པར་ཤེས་པར་བྱ། ། རི་མོ་མི་དོད་ཕ་ལམ་མིན་པར་ངེས། ། ཞེས་པ་ལྟར་རྡོ་རྗེ་ཕ་ལམ་པར་གྲགས་པ་དང་། མ་ན་ཧོ་ནི་རྟ་ཀླད་ཅེས་སུ་འབྱུང་། ། དམར་པོ་དཀར་སྔོའི་རི་མོ་ཅན་ལ་ཟེར། ། ཞེས་པ་ལྟར། མ་ན་ཧོ་དང་། གཡང་སྤྲེའུ་ལུག་གི་ཀླད་པར་འབྱུང་། ། དཀར་སྔོའི་མདངས་དང་ལྡན་པ་ཞིག་གི་མིང་། ། ཞེས་པ་ལྟར་གཡང་སྤྲེའུ་སྟེ་ཁྱད་པར་ཅན་གསུམ་དང་།
གཞན་ཡང་། གཟི་ནི་དཀར་ནག་སྤེལ་དང་སྨུག་ནག་སྤེལ། ། སྨུག་ནག་སྤེལ་བའི་ཁྲ་མོ་རྣམ་གསུམ་དང་། ། དཀར་པོ་འབའ་ཞིག་གཟི་དཀར་ཞེས་སུ་འབོད། ། དམར་དང་སྨུག་པ་འབའ་ཞིག་མཆོང་ཞེས་ཟེར། ། འདི་རྣམས་རྡོ་རིགས་འབའ་ཞིག་ཡིན་པར་འདོད། ། ཅེས་པ་ལྟར་གཟི་མཆོང་སོགས་འགའ་ཞིག་འབྱུང་བ་རྣམས་ནི་རྡོ་རིགས་འབའ་ཞིག་ཡིན་པར་བཤད་པ་ཡིན་ནོ། ། དེ་ལྟར་རིན་པོ་ཆེ་ལ་རིགས་མང་དུ་ཡོད་པ་དེ་དག་ཐམས་ཅད་ཚང་བའམ། ཕལ་ཆེར་གྱི་སྣ་ཚང་བའི་བར་དུ་བསག་པར་བྱ། དེ་ལྟ་བུའི་རིན་པོ་ཆེ་རྣམས་ཀྱང་དཀར་ཡོལ་ཁྱད་པར་ཅན་དག་ལ་ཕལ་ཆེར་ཚང་ཞིང་སྔོན་གྱི་རྟེན་ཆེན་པོ་རྣམས་ཀྱི་ནང་དུ་ཧོར་དཀར་སོགས་དཀར་ཡོལ་ཁྱད་པར་ཅན་བཞུགས་པ་ཡང་འབྱུང་བ་ཡིན་ཏེ།
གདན་ས་ཆེན་པོའི་ལྷ་ཁང་ཆེན་མོའི་ཏི་ཤཱི་གྲགས་པ་འོད་ཟེར་གྱི་ནང་རྟེན་ཐུབ་ཆེན་གྱི་གཟུངས་གཞུག་ལ་ཏི་ཤཱི་དེ་ཉིད་ཀྱི་ཞལ་དཀར་གྲགས་འོད་མ་གཅིག་དང་། དང་ཆུང་ཨུཏྤ་མ་གཅིག་སོགས་བཞུགས་པར་ལོ་རྒྱུས་ལས་འབྱུང་ཞིང་། ཕྱིས་སུ་ཚར་ཆེན་ཆོས་རྗེའི་སྐུ་གདུང་ཧྲིལ་པོ་བཞུགས་པའི་གསེར་གདུང་གི་ནང་རྫོངས་ལ་ཡང་རྗེ་དེ་ཉིད་ཀྱི་ཞལ་དཀར་ཀརྨ་གན་དཀར་གཅིག་བཞུགས་པར་བཤད་པས། འབྱོར་ན་དཀར་ཡོལ་གྱི་རིགས་མཆོག་དག་ཀྱང་གཞུག་པར་བྱ་སྟེ། དེ་ཡང་སྤྱིར་དཀར་ཡོལ་ལ། སྒྲ་བཤད་དང་། ཇི་ལྟར་བྱུང་བའི་ཚུལ། དབྱེ་བ་དང་གསུམ་དུ་དཀར་ཡོལ་བརྟག་པའི་ཡི་གེ་རྙིང་མ་དག་ལས་འབྱུང་བས་ན། དཀར་ཡོལ་ཁྱད་པར་ཅན་རྟེན་གྱི་ནང་རྫོངས་ལ་བཞུགས་འོས་པ་ངོས་ཟིན་པར་བྱ་བའི་ཕྱིར་ཅུང་ཟད་ཕྱེ་སྟེ་ཡི་གེ་རྙིང་མ་དག་ལས་འབྱུང་ཚུལ་བཀོད་ན། སྒྲ་བཤད་ལ།
ཁ་དོག་དཀར་པོའི་སྣོད་དུ་ཇ་ཆང་ལ་སོགས་པ་ཉིན་མཚན་ཡོལ་བ་མེད་པར་འཐུང་བས་དཀར་ཡོལ་ཞེས་པད་དཀར་ཆུན་པོ་སོགས་དཀར་ཡོལ་བརྟག་པའི་ཡི་གེ་མང་པོ་ལས་འབྱུང་ཡང་། ཡི་གེ་འགའ་ཞིག་ལས། དཀར་ཡོལ་ལ་ནི་སྒྲ་བཤད་བྱུང་ཚུལ་དབྱེ། ། སྒྲ་བཤད་ཁ་ཅིག་ཁ་དོག་དཀར་བ་ལ། ། ཇ་ཆང་ཡོལ་བ་མེད་པར་འཐུང་ཞེས་གྲགས། ། དེ་ཉིད་ཡོལ་གོ་སྣོད་ཀྱི་མཚན་ཉིད་དུ། ། མ་རྟོགས་ཡོལ་གྱི་འབྲུ་བསྣོན་བྱས་པར་སྣང་། ། དེ་ཉིད་ཐོག་མར་བྱུང་བའི་ཁ་དོག་དཀར། ། ཡོལ་གོ་ཡིན་པས་དཀར་ཡོལ་ཉིད་དུ་འབོད། ། ཡང་ན་འདོད་རྒྱལ་ཐོག་མའི་སྒྲ་ཡིན་པས། །
སྒྲ་བཤད་མེད་པར་བྱས་ཀྱང་འགལ་བ་མེད། ། ཅེས་བྲིས་ནས་ཐོག་མར་བྱུང་བའི་ཁ་དོག་དཀར་པོའི་ཡོལ་གོ་སྟེ་སྣོད་ཡིན་པས་ན་དཀར་ཡོལ་ཞེས་བྱ་བའི་སྒྲ་བཤད་བྱས་པ་འབྱུང་ལ། འདི་ནི་འཐད་པར་སེམས་ཏེ། ཡོལ་གོ་སྣོད་ཀྱི་བརྡའམ་མིང་རྙིང་པ་ཡིན་པར་བརྡ་གསར་རྙིང་ཤན་འབྱེད་ཀྱི་ཡི་གེ་དག་ལས་བཤད་པས་སོ། ། སྒྲ་བཤད་དེ་ལྡན་གྱི་དཀར་ཡོལ་ཐོག་མར་བྱུང་བའི་ཚུལ་ནི། དབང་ཕྱུག་གིས་བཞེངས་གངས་ཅན་མཚོ་རྒྱལ་སྐུ། ། ལཉྪའི་རྒྱ་མཚོར་བཞུགས་པའི་སྤྱན་སྔ་ན། ། ལྷ་ཡི་ནོར་བུའི་རིགས་གྱུར་དཀར་ཡོལ་ནི། ། གའུ་ཁ་སྦྱར་མཚོ་ནང་ཡོད་ཅེས་ཟེར། ། དེ་ཉིད་རྟགས་དང་མིང་དུ་ཆགས་པའི་སླད། །
ནམ་མཁའ་ལྡིང་གིས་ལྷ་ཡི་གནས་སུ་ཁྱེར། ། ཕྱི་ཡི་ཁྱུང་སོ་སྡེར་མོའི་རྗེས་སུ་གྲགས། ། དེ་ལས་ལྷུང་པ་འབྲུག་གི་རྒྱབ་ཏུ་ཆགས། ། དེ་ཕྱིར་འབྲུག་རྒྱབ་ཅེས་སུ་འབོད་པ་ཡིན། ། དེ་ནས་རྣམ་པར་རྒྱལ་བའི་ཁང་བཟང་དུ། ། རྟེན་འབྲེལ་དབང་གིས་ལྷ་མོ་མཛངས་མ་དང་། ། ལྷ་ཡི་དཔའ་བོ་བདུད་རྒྱལ་དབང་ཕྱུག་དང་། ། སྤྲུལ་པའི་ཉ་མོ་གླང་པོའི་དབང་པོ་དང་། །

གྱ་ལིང་རྟ་མཆོག་རྣམས་ནི་འཛོམས་པ་ལས། ། བརྒྱ་བྱིན་དབང་པོས་ཁ་ཕྱེ་བདུད་རྩི་བླངས། ། ཐོན་པས་ཐམས་ཅད་ཡ་མཚན་གནས་སུ་གྱུར། ། རེ་རེས་དངོས་གྲུབ་སྦྱིན་པའི་རྟགས་རེ་བཞག ། མཁའ་ལྡིང་དབང་པོའི་སྡེར་མོའི་རྗེས་ཉིད་དེས། ། དེ་ཡི་གདུག་པའི་གདོན་ཀུན་ཟིལ་གྱིས་གནོན། ། གླང་ཆེན་མཁལ་མའི་རྗེས་བཞག་ཟས་མཆོག་སྟེར། ། རྟ་རྨིག་རྗེས་བཞག་གླིང་བཞི་མགྱོགས་འགྲོ་འགྲུབ། ། ཉ་ཡི་གཤོག་རྗེས་བཏུང་བའི་མཆོག་སྦྱིན་བྱེད། ། དཔའ་བོས་མཁའ་ལ་རལ་གྲི་གཡུགས་རྗེས་ལས། ། དགྲ་ལས་རྒྱལ་བའི་དངོས་གྲུབ་འབྲས་བུ་སྟེར། །
མཛངས་མས་མེ་ལོང་རྗེས་བཞག་སྣང་སྲིད་རྣམས། ། གསལ་བར་མཐོང་བའི་སྣང་གསལ་མིག་མཆོག་སྦྱིན། ། ནོར་བུར་བྱིན་རླབས་ཁ་སྦྱར་བྱིན་ཡང་ནི། ། གངས་ཅན་མཚོ་རྒྱལ་མཆོད་པའི་རྟེན་དུ་ཕུལ། ། འདི་ཉིད་དཔག་ཚད་དུ་མའི་ཁྱོན་ལྡན་པས། ། ཆེ་ཆུང་ཚད་ཀྱང་གཞལ་བར་དཀའ་ཞེས་ཐོས། ། རྒྱུ་ནི་ཤེལ་རིགས་ལྷ་ཡི་ནོར་བུ་ཡིན། ། འདི་ལ་དཔེ་བྱས་ཕོ་ཚོན་དྲུག་ཅུ་པ། ། བཀྲག་མདངས་འོད་དང་ལྡན་ཏེ་ཀླུ་ཡིས་བསྒྲུབས། ། དེ་ཡང་ཕོ་ཚོན་རེ་བར་ཁྱུང་སོ་རེ། །
ཁྱུང་སོ་ཞེས་བྱ་སྡེར་མོས་བྲད་འདྲ་ཡིན། ། མཁལ་མའི་རྗེས་ནི་སྒོར་འཇོང་རི་མོ་ཅན། ། གཉིས་སུ་སྦྲེལ་བ་དག་ལ་བྱས་པ་ཡིན། ། རྟ་རྨིག་རྗེས་ནི་མཐིལ་གྱི་མཐའ་ཕྱོགས་བཞིར། ། རྟ་ཡི་རྨིག་རྗེས་ལྟ་བུའི་རི་མོ་ཡོད། ། ཉ་ཡི་གཤོག་རྗེས་ཆུ་རིས་གསད་འདྲ་སྟེ། ། དཔའ་བོས་རལ་གྲི་གཡུགས་པའི་རྗེས་ཞེས་པ། ། ཁ་ཡི་རྒྱུན་ལ་རྩི་མེད་ཉིད་ལ་གྲགས། ། མཛངས་མའི་མེ་ལོང་བཞག་པའི་ཐ་སྙད་ནི། ། མཐིལ་དུ་ཅུང་ཟད་དམའ་བའི་སྒོར་མོ་ཉིད། །
རྟགས་དྲུག་ནོར་བུའི་དཔྱད་ལྡན་ཀླུ་ཡི་རྫས། ། ཐུབ་ཆེན་ཕྱག་ཏུ་དད་པས་ཕུལ་བར་གྲགས། ། དེ་ནས་འཕགས་ཡུལ་དབུས་ཀྱི་ཚོང་པ་ནི། ། ཚོང་དཔོན་དང་བཅས་རྒྱ་མཚོ་ཆེན་པོར་ནི། ། ནོར་བུ་ལེན་ཕྱིར་གཟིངས་ཆེན་བསྐྱོད་པའི་ཚེ། ། གངས་ཅན་མཚོ་རྒྱལ་དྲུང་སླེབས་དཀར་ཡོལ་ནི། ། ཁ་སྦྱར་རྐྱང་པ་འོད་ལྡན་མཐོང་བའི་ཚེ། ། ཚོང་པ་དག་གིས་ནོར་བུའི་རིགས་སུ་ཤེས། ། ཆེ་བ་མ་འདྲོངས་ཆུང་བ་ནོར་བུ་ཁྱེར། ། ཡ་མཚན་ཆེ་བས་རྡོ་རྗེ་གདན་དུ་ནི། །
བྱང་ཆུབ་ཆེན་པོའི་མཆོད་པའི་རྫས་སུ་ཕུལ། ། ཁ་ཅིག་སེར་སྐྱའི་གནས་སུ་ཡོད་ཅེས་གྲགས། ། རྡོ་རྗེ་གདན་ནས་མཐའ་དམག་གིས་ཁྱེར་བ། ། དེ་ལས་ཁ་ཤས་ཆད་ཅིང་བྱུང་བར་གྲགས། ། འོན་ཀྱང་ཚད་ལྡན་གཏམ་དུ་ངེས་པར་དཀའ། ། ཞེས་པ་ལྟར་ཏེ། ཆོས་འབྱུང་སོགས་ལོ་རྒྱུས་ཁུངས་མ་དག་ལས་དེ་འདྲའི་གསལ་ཁ་མ་འབྱུང་བས་ཚད་མར་འཛིན་དཀའ་ཡང་། སྔོན་གྱི་གཏམ་རྒྱུད་ལ་དེ་ལྟར་དུ་གྲགས་པས་དེ་ཉིད་ལྟར་ན་དཀར་ཡོལ་གྱི་ཐོག་མའི་བྱུང་ཚུལ་དེ་ལྟར་ཡིན་ལ། དཀར་ཡོལ་གྱི་དབྱེ་བ་ལ། དབྱེ་བ་རྒྱུ་རྩི་ཡུལ་གྱི་དབྱེ་བ་གསུམ། །
ཞེས་པ་ལྟར། རྒྱུའི་སྒོ་ནས་དབྱེ་བ། རྩིའི་སྒོ་ནས་དབྱེ་བ། ཡུལ་གྱི་སྒོ་ནས་དབྱེ་བ་དང་གསུམ་ལས། དང་པོ་ནི། རྒྱུ་ལ་ས་རྡོ་ས་ཡོལ་རྣམ་པ་གསུམ། ། ཞེས་པ་ལྟར། ཤེལ་ཡོལ། རྡོ་ཡོལ། ས་ཡོལ་གསུམ་ནི་རིམ་པ་བཞིན།
ཤེལ་ཡོལ་ཤེལ་དཀར་བསྲེས་ཟླ་ཅུང་ཟད་ཡོད། ། འབྲས་ཤེལ་རྣམས་དང་ཤེལ་རྩེ་རྣམས་ལ་འབྱུང་། ། རྡོ་ཡོལ་རྡོ་རིགས་དག་ལས་གྲུབ་པ་སྟེ། ། ཧོར་དཀར་ཕལ་མོ་ཆེ་ལ་ཡོང་བར་སྣང་། ། ས་ཡོལ་ས་ལས་གྲུབ་པའི་བེའུ་ཅན། ། རྒྱ་ནག་དཀར་ཡོལ་བོད་དཀར་རྙིང་མ་སོགས། ། ཤས་ཆེ་དག་ལ་དེ་འདྲ་འབྱུང་བ་མང་། ། ཞེས་པ་ལྟར་ཡིན་ཞིང་། གཉིས་པ་རྩིའི་སྒོ་ནས་དབྱེ་བ་ནི། རྩི་ནི་ཚ་རྩི་གྲང་རྩི་རྣམ་པ་གཉིས། །
ཚ་རྩི་བེའུ་རྩེ་གཉིས་བསྲེགས་པས་བྱུགས། ། བུ་གུ་ཅན་རྣམས་མཁྲེགས་པར་བྱུང་བ་སྟེ། ། ཧོར་དཀར་བོད་དཀར་རྙིང་མ་འགའ་ལ་འབྱུང་། ། གྲང་རྩི་རྩི་སྐོལ་ངད་ཡལ་ཙམ་ལ་བྱུགས། ། བུ་ག་མེད་པའམ་སོབ་པ་དག་ལ་ཟེར། ། བོད་དཀར་རྙིང་མ་འགའ་ལ་འབྱུང་བ་ཡིན། ། ཞེས་པ་ལྟར་རོ། ། གསུམ་པ་ཡུལ་གྱི་སྒོ་ནས་དབྱེ་བ་ནི། ཡུལ་གྱི་དབྱེ་བ་རྒྱ་གར་ཧོར་དང་བོད། ། རྒྱ་ནག་རྣམ་པ་བཞི་རུ་ཡོད་པ་ལས། །
ཞེས་པ་ལྟར། རྒྱ་གར་གྱི་དཀར་ཡོལ། ཧོར་གྱི་དཀར་ཡོལ། བོད་ཀྱི་དཀར་ཡོལ། རྒྱ་ནག་གི་དཀར་ཡོལ་དང་བཞི་ལས། དང་པོ་ནི། རྒྱ་གར་གོང་དུ་བཤད་དང་ད་ལྟ་ཡང་། ། ཕོར་བཟོ་ཁྲ་བོ་འགའ་ཞིག་ཡོང་བ་ཐོས། ། གཞན་པའི་དཀར་ཡོལ་དབྱེ་བ་མང་མ་མཐོང་། ། ཞེས་པ་ལྟར་གོང་དུ་བཀོད་པའི་ལྷ་དང་ཀླུའི་ནོར་བུ་རིན་པོ་ཆེ་ལས་གྲུབ་པ་རྣམ་པ་གཉིས་པོ་དེ་དག་དང་།
དེང་སང་ཡང་ཕོར་པའི་བཟོ་བྱས་པ་འགའ་རེ་འབྱུང་བ་རྣམས་སོ། ། གཉིས་པ་བོད་ཀྱི་དཀར་ཡོལ་ནི། ། བོད་ཀྱི་ཡུལ་དུ་འགྲོ་སྙན་ལྡེ་རུའི་དུས། ། ཨ་ཙ་ར་ཡི་འབྲུག་ཆེན་གསུམ་ཙམ་ཁྱོང་། ། དེ་དང་འདྲ་བ་སུམ་ཅུ་རྩ་གཅིག་བཟོས། ། དེ་རྗེས་རྒྱ་ཡི་བཟོ་བོ་བོས་ནས་ནི། ། གྲངས་མང་དག་ཀྱང་བཟོས་ཞེས་གྲགས་པར་སྣང་། ། རྟགས་དྲུག་ཚང་བ་འབྲུག་ཆེན་ཞེས་བྱ་སྟེ། ། རྟགས་བཞི་རྟགས་གཉིས་ལྡན་པ་འབྲུག་ཆུང་ཡིན། ། གཉིས་ཀ་ཆེ་ཆུང་ཚད་ནི་སྣ་ཚོགས་ཡོང་། །
འབྲུག་ཆེན་ལེགས་ལ་འབྲུག་ཆུང་ཞེར་བ་ཡིན། ། དེ་དག་གང་ཡང་རྒྱུ་ནི་ས་ཤས་ཆེ། ། གྲང་རྩིས་བྱུགས་པས་འབོལ་ཞིང་ཡང་བ་ལ། ། ཁ་དོག་དྭངས་སེར་དག་ཏུ་འབྱུང་བ་ཡིན། ། འབྲུག་ཆེན་འབྲུག་ཆུང་རྣམས་ནི་འབོལ་ཞིང་ཡང་། ། ཁྱུང་སོ་མང་ལ་མདོག་ནི་ངང་ཆགས་པ། ། ཁ་ནི་ཅུང་མཐུག་ཡོ་འཁྱོག་མེད་པ་བཟང་། ། དེ་ལས་ལྡོག་པ་ངན་པར་ཤེས་པར་བྱ། ། ཞེས་པ་ལྟར་འབྲུག་ཆེན་འབྲུག་ཆུང་གཉིས་ཏེ་རྒྱ་གར་གྱི་དཀར་ཡོལ་དཔེར་བྱས་པ་འབྲུག་རྒྱ་མ་དང་། བྱང་སྐྱ་ཡུ་ཐུང་ཁ་སྦུབ་ཅུང་ཟད་ཡོད། །
རྡོ་ཡོལ་ཚ་རྩི་བྱུགས་པ་མཁྲེགས་ཉམས་ཡོད། ། རྩི་ནི་སྔོ་དཀར་སྦུ་གུ་ཅན་གྱི་ཉམས། ། ཁ་ཀྲི་ཕྱི་ལ་འཕྱང་ཞིང་ཤང་གཟུགས་སྲིད། ། རི་མོའི་སྒོ་ནས་དབྱེ་བར་བྱེད་པ་ལ། ། བྱ་དང་ཤ་ཕོ་ཉ་དང་མེ་ཏོག་དང་། ། ཤིང་ལོ་ལ་སོགས་རི་མོ་སྐྱོང་ལ་ཡོད། ། བྱ་དང་ཤ་བ་ཤིང་ཁྱེར་ལ་སོགས་པ། ། རི་མོ་གཉིས་པ་སྲབ་དང་བཟང་བ་ཡིན། ། ཁ་སྦུབ་ལ་ཡང་ཁ་ཀྲིའི་མིང་དུ་འདོགས། ། སྲོང་བཙན་སྒམ་པོའི་དུས་སུ་བྱུང་བར་གྲགས། །
རྒྱ་ཡི་བཟོ་བོ་བོས་ནས་མང་དུ་བཅོས། ། ཞེས་པ་ལྟར་ཆོས་རྒྱལ་སྲོང་བཙན་སྒམ་པོའི་དུས་སུ་བྱུང་བའི་བྱང་སྐྱ་དང་། འོད་མའི་རྒྱུ་རྩི་འབྲུག་རྒྱབ་ཇི་བཞིན་ལ། ། སེར་ཞིང་ཡང་ལ་རི་མོ་མེ་ཏོག་ཤིང་། ། ཁྱུང་སོ་ཉ་ཡི་གཤོག་རྗེས་ཡོད་པའང་སྲིད། ། འདི་དབྱིབས་རྩ་བ་ཐུང་བར་འདྲ་བ་ལ། ། རྩ་ནས་སོགས་དཀར་ཐེབ་པ་ཤང་གཟུགས་མ། ། དཀྱིལ་དུ་སྒོ་མོ་མཐིལ་སྙོམས་ལྟེ་མིག་མ། ། ལྟེ་མིག་མེད་པར་ཁ་ཐེབ་རི་མོ་མེད། ། མདོག་སེར་ཕལ་པའི་འོད་མར་གྲགས་པ་ཡིན། །
ཞེས་པ་ལྟར་འོད་མ་དང་། དར་རྩེ་དུས་དང་རྒྱུ་རྩི་བཟོ་བོ་སོགས། ། བྱང་སྐྱ་དང་མཚུངས་རྩི་ནི་ཅུང་ཟད་སྔོ། ། ཡུ་ཐུང་བྱང་སྐྱ་ལས་ནི་ཅུང་ཟད་བཙོང་། ། ལྡིག་ཅིང་ཤིང་ལོ་མེ་ཏོག་པ་ཏྲ་སོགས། ། སྐྱོང་མོར་བྲིས་པ་ཅུང་ཟད་རྩིང་བ་ཡོད། ། ཞབས་ཀྱི་ཁ་ལ་རྩི་འཁྱིལ་མཐུག་པར་ཆགས། ། སྔོ་ཉམས་ཆེ་བ་དར་རྩེའི་ཡུ་རྙིང་ཟེར། ། ཞེས་པ་ལྟར་དར་རྩེ་དང་བཞི་པོ་ལ་བོད་ཀྱི་དཀར་ཆེན་བཞིའམ། བོད་ཀྱི་དཀར་ཡོལ་རྙིང་མ་རིགས་བཞི་ཞེས་གྲགས་པ་སྟེ།
དེ་དག་བོད་ཀྱི་དཀར་ཆེན་བཞི་ཞེས་པའམ་རྙིང་མ་རིགས་བཞི་ཞེས་སུ་གྲགས་པ་ཡིན། ཞེས་སོ། ། དེ་དག་གི་རྗེས་སུ་བོད་དཀར་རྙིང་མ་རྩེ་བདུན་ནམ་ལྔར་གྲགས་པ་རྣམས་བྱུང་སྟེ། དེ་ཡང་རྩེ་བདུན་ནི། དེ་ཡི་རྗེས་སུ་རྩེ་བདུན་བྱུང་བ་སྟེ། ། ཐེག་རྩེ་ཤེལ་རྩེ་སྐྱ་རྩེ་ས་རྩེ་དང་། ། རྡོ་རྩེ་ཤིང་རྩེ་འོན་རྩེ་རྣམ་པ་བདུན། ། ཞེས་པ་ལྟར། ཐེག་རྩེ་སོགས་བདུན་ནམ། ལྔ་ནི།
ཁ་ཅིག་རྡོ་རྩེ་ཤིང་རྩེ་མེད་པ་ཡི། ། རྩེ་ལྔ་དག་ཏུ་འདོད་པའང་མང་ཞིག་འབྱུང་། ། ཞེས་པ་ལྟར་རྡོ་རྩེ་ཤིང་རྩེ་གཉིས་དོར་བས་ལྔའོ། ། དང་པོ་ཐེག་རྩེ་ནི། ཐེག་རྩེ་རྒྱུ་རྩི་འབྲུག་རྒྱབ་ཇི་བཞིན་ལ། ། ཡུ་བ་འབྲུག་རྒྱབ་དག་ལས་ཅུང་ཟད་མཐོ། ། ཞབས་ནང་སྟོང་པ་མདོག་དྭངས་སྣུམ་ཞིང་འཚེར། ། འབྲུག་རྒྱབ་དག་པས་ཞབས་མཚམས་བཅུམ་པ་སྟེ། ། འབྲུག་རྒྱབ་ཁྱུང་སོ་བྱང་སྐྱའི་ཁ་ཀྲི་དང་། ། མདོ་ལའི་ལྟེ་མིག་དར་རྩེའི་སྔོ་རྐང་ཡོད། །
འདི་ལ་ང་ལ་ཡོད་བཞི་མར་གྲགས་པས། ། འབྲུག་རྒྱབ་ཀྱིས་ཀྱང་གྲལ་མགོར་བཞག་ཅེས་ཐོས། ། དེ་ཕྱིར་བོད་དཀར་རྣམས་ཀྱི་མཆོག་ཏུ་བཤད། ། རྩེ་བདུན་ནང་ནས་ཐེག་རྩེ་བཟང་བར་གྲགས། ། ཞེས་པ་ལྟར་དང་། ཤེལ་རྩེ་ནི། ཤེལ་རྩེ་རྒྱུ་ནི་ཤེལ་དཀར་རྡོ་བསྲེས་དང་། ། སྲབ་ཅིང་ཚ་རྩི་སྔོན་པོ་སྦུ་གུ་ཅན། ། ཆུ་རིས་མེ་ཏོག་ཟླུམ་བརྩེགས་སྐྱོང་མར་བྲིས། ། མཐིལ་རྒྱ་རན་ཅིང་ཁ་ནི་ཅུང་ཟད་གཡེལ། །
ཡུ་བ་ཅུང་རིང་ཡིད་ཁར་འོང་པ་སྟེ། ། ཧོར་གྱི་བཟོ་བོས་བོད་དུ་བཟོས་པར་འདོད། ། ཅེས་པ་ལྟར་དང་། སྐྱ་རྩེ་ནི། སྐྱ་རྩེ་ས་ཡོལ་གྲང་རྩེ་ཤིན་ཏུ་སོབ། ། ཡུ་བ་ཅུང་ཐུང་མཐིལ་ཆེ་ངོ་བོ་དྲང་། ། ཁ་ཉིད་ཅུང་གཡེལ་རི་མོ་མེད་པ་མང་། ། ཡུ་བ་ངོ་བོ་གཟེར་གྱིས་བསྡམས་པ་རྣམས། ། ནང་གི་མཐིལ་དུ་བྱུང་བའི་གཟེར་མགོ་ནི། ། གསུམ་པ་བཞི་པ་ལྔ་པ་ཡོང་བ་སྟེ། །
གཟེར་ལྔ་མ་ནི་མཆོག་ཏུ་བཟང་བར་འདོད། ། ཡང་རྩེ་མ་ནི་འབྲུག་རྒྱབ་ཞབས་འདྲ་སྟེ། ། ཞེས་པ་ལྟར་དང་། ས་རྩེ་ནི། ས་རྩེ་ས་ཡོལ་ཚ་རྩི་སྔོ་བས་བྱུགས། ། ཤེལ་རྩེའི་དབྱིབས་འདྲ་ཅུང་ཟད་ཆུང་བ་སྟེ། ། མེ་ཏོག་ཤིང་ལོ་ལ་སོགས་ནང་ལ་སྤྲས། ། དབུས་སུ་ས་ཡོད་ས་མེད་གཉིས་སུ་ཡོང་། ། ས་ཡོད་གཟབ་མའི་ཡི་གེ་གསལ་བ་སྟེ། ། ས་མེད་རྡོ་རྗེ་རྒྱ་གྲམ་ཡོད་པ་མང་། །
ཞེས་པ་ལྟར་དང་། རྡོ་རྩེ་ནི། རྡོ་རྩེ་རྡོ་ཡོལ་ཚ་རྩི་ངང་དཀར་བྱུགས། ། ཡུ་བ་ཅུང་ཐུང་ངོ་བོ་སྦུག་ལ་མཐུག ། ལྡིག་ཅིང་ལྕི་བ་རི་མོ་མེད་པ་སྟེ། ། ཞེས་པ་ལྟར་དང་། ཤིང་རྩེ་ནི། ཤིང་རྩེ་ཞེས་པ་ངོ་བོ་དེ་འདྲ་ལ། ། དེ་ལས་ཅུང་ཆེ་ཁ་གཡེལ་ཤིང་ལོ་ཡིས། ། ནང་ལ་ལྷག་པར་བརྒྱན་པ་ཞིག་ལ་ཟེར། །
ཞེས་པ་ལྟར་དང་། འོན་རྩེ་ནི། འོན་རྩེ་གྱོག་ཅེས་བྱ་བའི་ཡུལ་གྲུར་ནི། ། ས་ཡོལ་ཅུང་ཟད་དམར་ངམ་ཡོད་པ་ལ། ། ཡངས་ཤིང་གྲང་རྩི་སྔོན་པོས་གཡོགས་པའི་འབོལ། ། དབྱིབས་ནི་ཕོར་གཟུགས་བཟོ་ཁ་ཅུང་ཟད་གཡེལ། ། པདྨ་མེ་ཏོག་ཤིང་དང་པ་ཏྲས་སྤྲས། ། ཁ་ལ་རྩི་མེད་ཁབ་ཙམ་སྒོར་མར་ཡོད། ། གཤམ་ནི་ཕོར་པའི་གཤམ་ལྟར་ཐུང་བ་ཡིན། ། ཚ་རྩི་དཀར་པོ་བྱུགས་པའང་རེ་རེ་སྲིད། །
མི་ཤེས་པ་རྣམས་རྒྱལ་མོ་གན་དཀར་ཟེར། ། ཁ་ཅིག་ལ་གོ་གན་དཀར་ཡིན་པར་འདོད། ། ཁ་ཅིག་ཕོར་གཟུགས་ཐམས་ཅད་འོན་རྩེ་ཟེར། ། ཞེས་འབྱུང་བ་ལྟར་ཡིན་ཞིང་། གཞན་ཡང་བོད་དཀར་རྙིང་མ་ནི། ཀ་པད་རྒྱུ་རྩི་ས་རྩེའི་རིགས་དང་མཐུན། ། རྩི་དྭངས་དཀར་ཞིང་ས་རྩེ་དག་ལས་ཆེ། ། ཡུ་བ་ཅུང་ཐུང་ནང་གི་རི་མོ་ལ། ། མེ་ཏོག་ཤུན་ཀ་པཱ་ལ་འདྲ་བ་ཡི། ། སྟེང་ན་པདྨ་ཡོད་པ་སྙུག་གུས་བྲིས། །
ཡང་ཞིང་ཆེ་སྣུམ་གྲོག་ཏུ་བཟོས་པ་ཡིན། ། དེ་དག་ཕལ་ཆེར་ཧོར་གྱི་བཟོ་བོས་བསྒྲུབས། ། ཞེས་ཀ་པད་བྱ་བའི་དཀར་ཡོལ་ཡང་འབྱུང་ལ། དེ་དག་ལས་གཞན་པའི་པུག་དཀར་དང་། གནམ་དཀར་དང་། ཚལ་མིང་དཀར་ཡོལ་ལ་སོགས་པ་མང་དུ་འབྱུང་བ་རྣམས་ནི་བོད་ཀྱི་དཀར་གསར་ཡིན་ནོ། ། གསུམ་པ་ཧོར་གྱི་དཀར་ཡོལ་ལ་ནི་རིགས་ཤིན་ཏུ་མང་སྟེ། འབྲུག་རྒྱབ་མ་ནི། འབྲུག་རྒྱབ་བོད་ཀྱི་འབྲུག་རྒྱབ་དབྱིབས་འདྲ་ལ། ། ཅུང་མཐུག་ཁ་སྦུག་རྒྱུ་ནི་རྡོ་ཡོལ་ལ། །
ཚ་རྩི་སྔོན་པོ་སྦུ་གུ་ཅན་དུ་ཡོད། ། ཆེ་ཆུང་འབྲིང་པོ་ཁྱུང་སོ་ཉ་གཤོག་རྗེས། ། སྐྱོང་མོར་ཡོད་པ་དག་ནི་མང་བ་ཡིན། ། ཁྱུང་སོ་ཉ་གཤོག་རྗེས་མེད་དབྱིབས་ཆེ་བ། ། ཁ་གཡེལ་རྩི་ནི་དམར་པོ་བྱས་པའང་སྲིད། ། ཅེས་པ་ལྟར་ཧོར་དཀར་འབྲུག་རྒྱབ་མ་དང་། ཐེག་རྩེ་མོ་གོར་རྒྱལ་སར་ཡོད་པའི་དུས། ། ས་ཡོལ་ཚ་རྩི་དཀར་པོས་བྱུགས་པ་ལ། ། གཟུགས་ནི་བྱང་སྐྱ་དག་ལས་ཐོབ་པ་སྟེ། ། སྲབ་ཅིང་རི་མོ་འབུར་དུ་དོད་པ་ལེགས། །
ཡང་ཞིང་རྒྱབ་ལ་ཁྱུང་སོ་ཡོད་པ་ཡིན། ། ཞེས་པ་ལྟར་ཧོར་དཀར་ཐེག་རྩེ་དང་། མོ་གོར་གན་དཀར་ཞེས་པའི་དཀར་ཡོལ་ནི། ། ས་ཡོལ་ཚ་རྩི་ངང་དཀར་བྱུགས་པ་ལ། ། འབྲས་ཤེལ་རྩ་སྦབ་དབྱིབས་ཅན་རྩ་བ་ཕྲ། ། ཁ་ཡོལ་ཕྱི་ལ་རི་མོ་འབུར་དོད་ཡོད། ། ཅེས་པ་ལྟར་ནོར་དཀར་མོ་གོར་གན་དཀར་ཏེ། འདི་དག་འབྲི་ཁུང་ཆོས་རྗེའི་དུས་སུ་ཧོར་ཡུལ་དུ་བྱུང་བས་འབྲི་ཁུང་འབྲས་ཤེལ་དུ་འབོད་ཅིང་། སོག་པོ་འབྲས་ཤེལ་ཞེས་ཀྱང་གྲགས་ལ། ཆོས་ཀྱི་རྒྱལ་པོ་འཕགས་པའི་གསོལ་དཀར་དུ་སེ་ཆེན་རྒྱལ་པོས་ཕུལ་བའི་ཆོས་རྒྱལ་འཕགས་པའི་གན་དཀར་ལ།
སེ་ཆེན་རྒྱལ་པོ་རྒྱལ་སར་བཞུགས་པའི་དུས། ། ཆོས་རྒྱལ་འཕགས་པའི་གསོལ་དཀར་དུ་ཕུལ་བའི། ། འབྲས་ཤེལ་ལ་ནི་དུང་སྐྲད་གཤམ་ཆུང་བ། ། རྩ་སྦབ་ལ་བཟོ་མ་དང་བཞི་རུ་བྱུང་། ། ཞེས་པ་ལྟར་རམ། ཡང་ན། འགྲོ་མགོན་འཕགས་པའི་གན་དཀར་ཞེས་བྱ་བ། ། འབྲས་ཤེལ་ལ་ནི་རྣམ་པ་གསུམ་ཡིན་ཏེ། ། ཡུ་ཐུང་རྩ་བ་ཆེ་དང་རྩ་སྦོམ་གསུམ། ། རྩི་ནི་མ་ན་ཧོ་དང་གཡང་ཀྲེའུ། །
བཞུས་ནས་བླུགས་པས་གཞན་ལས་ཁྱད་པར་འཕགས། ། བཟང་ངན་ནང་ཚན་རི་མོས་འབྱེད་པ་སྟེ། ། ཤིན་ཏུ་དྭངས་ཤིང་རི་མོ་ཉིས་འབྲུག་ཅན། ། པདྨའི་ནང་ན་བཀྲ་ཤིས་རྟགས་བརྒྱད་ལྡན། ། རྒྱ་ནག་པ་ཏྲ་ཁ་ལ་འཁོར་བ་དང་། ། རྡོ་རྗེ་སེང་ལམ་པད་འབྲུས་བརྒྱན་པ་དང་། ། ཁ་ཅིག་ནང་གི་ཁ་ལ་ཟླུམ་བརྩེགས་ཡོད། ། ཡུ་བའི་ནང་ལ་གན་རྩི་རབ་ཏུ་བཟང་། ། ཕྱི་ནང་ཡུ་བ་དག་དང་བཅས་པ་ལ། ། འབྲུག་ཆེན་གཅིག་གིས་ཁྱབ་པར་བྱས་པ་དང་། །
གཞན་ཡང་འབྲུག་ཆུང་གཉིས་གཉིས་ཁ་སྤྲོད་ཡོད། ། ཡུ་ཐུང་འདི་ལ་དུང་སྤྲད་མ་ཞེས་བྱ། ། གཙང་མ་བྲིས་མེད་ངན་པ་གཅིག་ཀྱང་ཡོད། ། ཅེས་པ་ལྟར་དང་། བརྟག་ཐབས་ཁ་ཅིག་ལས། དུང་སྤྲད་ཤེལ་རྡོ་འདྲེས་པའི་བེའུ་ལ། ། ཚ་རྩི་སྔོ་དཀར་བྱུགས་པས་གཉིས་སུ་ཡོད། ། མཐིལ་རྒྱ་ཆེ་ཞིང་བཟོ་ཁ་ཅུང་ཟད་དམའ། ། ཡུ་བ་ཐུང་ཞིང་ཁ་འཚམས་ཕྱི་ལ་འཕྱང་། ། དཀར་པོ་དུང་གི་སྤྲད་སྐོར་འདྲ་བ་ཡོད། །
ཡུ་བའི་ནང་ལ་གན་རྩི་འབྱིག་མོར་ཡོད། ། སྲབ་ཅིང་དྭངས་ལ་ཁ་ཡོན་ཡོད་པ་མང་། ། རི་མོ་མེད་ཅིང་སྲུབ་རིས་འདྲ་བ་ཡོད། ། ཅེས་འབྱུང་བ་ལྟར་ཡིན་ཞིང་། ཡང་འབྲས་ཤེལ་ཤམ་ཆུང་མ་ནི། གཤམ་ཆུང་མ་ནི་རྒྱུ་རྩི་གོང་དང་འདྲ། ། མཐིལ་རྒྱ་ཆུང་ཞིང་ཅུང་ཟད་བཙོང་བ་དང་། ། ཆེ་ཆུང་རན་ཞིང་ཁ་ནི་ཅུང་ཟད་གཡེལ། ། གཤམ་ནི་རིང་ལ་ཕྲ་བར་མངོན་པ་དང་། ། དེ་དག་འབྲེལ་མཚམས་ཅུང་ཟད་ཕྲ་བ་ཡོང་། །
གཤམ་གྱི་ཁ་ལ་བཅད་ཁ་གཙང་བར་ཡོད། ། ནང་ལ་རི་མོ་འབུར་དོད་མཆོག་ཏུ་གཙང་། ། རི་མོ་མེད་པའི་གཙང་མ་དག་ཀྱང་སྲིད། ། ཅེས་པ་ལྟར་འབྱུང་ཞིང་། འབྲས་ཤེལ་རྩ་སྦབ་ནི། རྩ་སྦབ་རྒྱུ་རྩི་གོང་དང་འདྲ་བ་ལ། ། མཐིལ་རྒྱ་འབྲིང་པོ་བཟོ་ཁ་གཤམ་ཆུང་ལས། ། ཅུང་མཐོ་རྩ་བ་རིང་ཞིང་སེགས་ཁ་ཡོད། ། སྔ་མ་གཉིས་པས་ལྷག་པར་སྣོམ་པ་ཡིན། ། རི་མོ་དག་ནི་གཤམ་ཆུང་མ་དང་མཚུངས། །
ཆེ་ཆུང་ལ་སོགས་རྣམ་གྲངས་དུ་མ་མང་། ། ཞེས་པ་ལྟར་དང་། འབྲས་ཤེལ་རྩ་བོ་ཆེའམ། ལ་བཟོ་མ་ནི། དེ་བས་འོད་དང་ལ་བཟོ་མ་ཞེས་བྱ། ། ཞེས་པ་དང་། བརྟག་ཐབས་འགའ་ཞིག་ལས། རྩ་བོ་ཆེ་ནི་ལ་ཕུག་ཕྱེད་གཏུབས་བཞིན། ། ཅུང་ཟད་སྦུག་ལ་ཁ་ནི་ཕྱིར་ཆལ་ཞིང་། ། རི་མོ་རྣམ་གྲངས་མེ་ཏོག་པདྨ་དང་། །
ཕ་གུ་པ་ཏྲ་དག་གིས་བརྒྱན་པ་དང་། ། ཁ་ཅིག་མེ་ཏོག་ནང་གི་ཁ་ལ་ནི། ། པ་ཏྲ་ཕྱི་ལ་ཟླུམ་བརྩེགས་འབུར་ཡོད་དང་། ། མི་ཆུང་མེ་ཏོག་ཁྱེར་བའང་ཡོད་པ་ཡིན། ། རི་མོའི་དབྱེ་བ་ཤིན་ཏུ་མང་བ་སྟེ། ། ཞེས་པ་ལྟར་ཡིན་ཞིང་། དེ་ལྟ་བུའི་འབྲས་ཤེལ་དེ་དག་ཐམས་ཅད་ཀྱང་ཤེལ་ཡོལ་ཁོ་ན་ཡིན་པས་ཤིན་ཏུ་དྭངས་པ་སོགས་ཁྱད་ཆོས་མང་པོ་དང་ལྡན་པ་ཡིན་ཏེ། ཇི་སྐད་དུ། གང་ལའང་ཤེལ་ཡོལ་ལས་གྲུབ་ལྷག་པར་དྭངས། ། འོད་ཆེ་མཚན་མོ་གསལ་བ་མཆོག་ཏུ་གྲགས། །
ཞེས་པ་དང་། འགའ་ཞིག་ལས། མདོར་ན་འབྲས་ཤེལ་གསུམ་ཀའི་མཚན་ཉིད་ནི། ། དཀར་ལ་དྭངས་ཤིང་རི་མོའི་རྣམ་གྲངས་ཕྱུག ། དེ་དག་བཟང་ཞིང་ཕྱི་རྟགས་མཚན་ཉིད་ཡིན། ། རིགས་ལྔའི་རྟགས་ཚང་རྒྱ་ཧོར་ཡི་གེ་སོགས། ། ནང་ལ་གསེར་གྱིས་བྲིས་པའང་ཡོད་པ་ཡིན། ། དཔལ་ལྡན་ས་སྐྱར་བཞི་བཅུ་རྩ་བཞི་སླེབས། ། ཞེས་པ་ལྟར་ཏེ། འབྲས་ཤེལ་གྲངས་དེ་ཙམ་ཞིག་སྔོན་གདན་ས་ཆེན་པོར་འདིར་འབྱོར་ནས་ཕྱོགས་མཐར་ཁྱབ་པ་ཡིན་ནོ། །
དེ་དག་ནི་བླ་མ་འཕགས་པའི་གསོལ་དཀར་དུ་སེ་ཆེན་རྒྱལ་པོས་ཕུལ་བའི་རྒྱུ་མཚན་གྱིས་ཆོས་རྒྱལ་འཕགས་པའི་གན་དཀར་དུ་གྲགས་པ་ཡིན་ལ། རྒྱལ་པོ་ཉིད་ཀྱི་གསོལ་དཀར་སེ་ཆེན་གན་དཀར་དུ་གྲགས་པ་ནི། སེ་ཆེན་གན་དཀར་ཞེས་པ་རྒྱལ་པོས་ཏེ། ། རྒྱུ་ནི་རྡོ་ཡོལ་ཚ་རྩི་མཆིན་ཁས་བྱུགས། ། མཐིལ་རྒྱ་ཆེ་ཞིང་བཟོ་ཁ་མཐོ་དམན་སྙོམས། ། ཁ་ནི་ཅུང་གཡེལ་ཕྱི་ནང་རི་མོ་རྣམས། ། འབུར་དོད་ཡུ་བ་རིང་ཐུང་རན་པ་ལ། ། རྩ་རྩེ་ཆུང་ཞིང་གཤམ་ཁ་ཕྱི་ལ་འཕྱང་། ། མཆོག་ཏུ་ཡིད་ཁར་འོང་བ་དག་ལ་ཟེར། ། ལེགས་ཤོས་རི་མོ་གསེར་གྱིས་བྱུགས་པ་སྟེ། །
དཀར་དམར་དག་ཀྱང་ཡོད་པ་སྲིད་པ་ཡིན། ། ཞེས་པ་ལྟར་དང་། ཡང་བརྟག་ཐབས་ཁ་ཅིག་ལས། སེ་ཆེན་གན་དཀར་ཞེས་པའི་དཀར་ཡོལ་ནི། ། གཟུགས་ནི་འབྲས་ཤེལ་ཡུ་ཐུང་དབྱིབས་འདྲ་ལ། ། ཕྱི་མ་རིམ་པ་ལྔ་ལྡན་དེ་དབུས་ན། ། གསེར་གྱི་རིགས་ལྔའི་ཕྱག་མཚན་བྲིས་པ་དང་། ། ནང་ལ་སེང་ལམ་རི་མོས་མཚན་པ་ཡོད། ། ཞན་པ་བྲིས་མེད་གཙང་མ་གཅིག་ཀྱང་ཡོང་། ། ཡ་མཚན་ཅན་གྱི་དཀར་ཡོལ་ཆེན་པོ་འདི། །
འགྲོ་བའི་མགོན་པོ་ཆོས་རྒྱལ་འཕགས་པ་ལ། ། སེ་ཆེན་རྒྱལ་པོས་འབུལ་བའི་ཐོག་མར་ཕུལ། ། དེ་འདྲའི་དཀར་ཡོལ་དཔལ་ལྡན་ས་སྐྱ་རུ། ། བཅུ་ཕྲག་གསུམ་དུ་གསུམ་གྱིས་ཆད་པ་བྱུང་། ། ཞེས་ཀྱང་འབྱུང་བ་ཡིན་ལ། གཞན་ཡང་ཧོར་དཀར་གྱི་རིགས་ལ། མདོ་ལ་རྡོ་ཡོལ་ཚ་རྩི་བྱུགས་པ་ལ། ། དཀར་སྔོ་དུད་ཁ་ལ་སོགས་ཅི་རིགས་འབྱུང་། ། བཟོ་རིགས་དབྱེ་བ་བོད་དང་མཚུངས་པ་ལ། ། རི་མོ་གང་ཡོད་མིང་གིས་སོ་སོར་འདོགས། །
མཁྲེགས་ཤིང་དྭངས་པ་དག་ལ་ཟེར་བ་ཡིན། ། ཞེས་པ་ལྟར་ཧོར་དཀར་མདོ་ལ་དང་། ཏི་ཤྲཱི་གྲགས་པ་འོད་ཟེར་གྱིས་ཁྱེར་ཡང་། གྲགས་འོད་མ་ཞེས་བྱ་བའི་དཀར་ཡོལ་ནི། ། རྡོ་ཡོལ་ཚ་རྩི་སྔོན་པོ་སྦུ་གུ་ཅན། ། མཐིལ་ཆེ་བཟོ་ཁ་དམའ་ཞིང་ཁ་གཡེལ་བ། ། ནང་ལ་པདྨ་ཕྱི་ལ་འབྲུག་ཁ་སྤྲོད། ། འབུར་དུ་དོད་པ་ཤིན་ཏུ་ལེགས་པ་ཡོད། ། ཡུ་བ་རིང་ཐུང་སྦོམ་ཕྲ་སྙོམས་པ་ལ། ། རྩ་རྩེ་སྙོམས་ཤིང་གཤམ་ཁ་ཕྱིར་མི་འཕྱང་། །
ཕྱི་ཡི་ཁ་མཚམས་ཡུ་བའི་མ་མཐའ་ལ། ། སྒོ་རིས་དག་གིས་སྤྲས་པའང་ཡོད་པ་ཡིན། ། ཞེས་པ་ལྟར་ཏི་ཤྲཱི་གྲགས་པ་འོད་ཟེར་གྱི་དུས་སུ་བྱུང་བའི་གྲགས་འོད་མ་དང་། དེ་ཡི་རྗེས་སུ་བྱུང་བའི་དང་ཆུང་ནི། ། རྡོ་ཡོལ་ཚ་རྩི་སྔོན་པོ་སྦུ་གུ་ཅན། ། ཅུང་ཟད་མཐིལ་ཆུང་ཁ་གཡེལ་གྲགས་འོད་ལས། ། རྩ་བ་ཅུང་ཕྲ་ཆུང་ལ་དྭངས་པས་ན། ། དྭངས་ཆུང་ཞེས་སུ་མིང་འདོགས་བྱུང་བ་ཡིན། ། ནང་ལ་ཨུཏྤལ་བདུན་བརྩེགས་ལྔ་དང་བཞི། ། གསུམ་བརྩེགས་འབྲུག་དང་སྤྲིན་པ་མེ་ཏོག་མ། །
ཕ་གུ་སྒོ་རིས་ལ་སོགས་དུ་མ་ཡོད། ། རི་མོ་མེད་པའི་གཙང་མའང་ཡོང་བར་སྣང་། ། ཞེས་པ་ལྟར་ཧོར་དཀར་དང་ཆུང་དང་། ཀུན་བློ་མ་ཞེས་བྱ་བའི་དཀར་ཡོལ་ནི། ས་ཡོལ་ཚ་རྩི་དཀར་པོས་བྱུགས་པ་ལ། ། གྲགས་འོད་མ་ལས་མཐིལ་ཆུང་ཁ་གཡེལ་བ། ། རྩ་བ་ཅུང་ཟད་རིང་ལ་འབྲུག་ཁ་སྤྲོད། ། ཕྱི་ལ་ཡོད་པ་དག་ལ་ཟེར་བར་སྣང་། ། ཞེས་པ་ལྟར་ཏེ། འདི་ལ་ཆེ་ཆུང་གཉིས་ཡོད་པ་ནི་ཏི་ཤྲཱི་ཀུན་དགའ་བློ་གྲོས་ཀྱི་གན་དཀར་དང་གན་གཡོག་ཡིན་ཏེ།
བརྟག་ཐབས་ཁ་ཅིག་ལས། ཀུན་བློ་མ་ཞེས་བྱ་བའི་དཀར་ཡོལ་ནི། ། ངོ་བོ་དང་ཆུང་ཡིན་མོད་ཕྱི་ནང་ལ། ། འབྲུག་ཆུང་གཉིས་གཉིས་ཁ་སྤྲད་མེ་ཏོག་གི ། ཟླུམ་བརྩེགས་ཁོར་མ་ཡུ་བར་གན་རྩི་ཅན། ། ཆུ་བའི་ནང་ལ་གན་རྩི་མེད་པའང་ཡོད། ། ཆེ་ཆུང་གཉིས་ཡིན་ཆེ་བ་བཟང་པོ་འོ། ། ཏི་ཤྲཱི་ཀུན་བློའི་གན་དཀར་གན་གཡོག་ཡིན། ། ཞེས་ཀྱང་འབྱུང་བ་དང་། དེ་དག་ལས་གཞན་པའི་དཀར་ཡོལ་ཡང་།
ཆོས་རྗེ་གན་དཀར་ཞེས་སུ་གྲགས་པ་ནི། ། ཏི་ཤྲཱི་སངས་རྒྱས་དཔལ་བས་ཁྱོང་པ་ལས། ། དཔལ་ལྡན་བླ་མའི་གསོལ་དཀར་ཉིད་དུ་ཕུལ། ། བསམ་ཡས་ཆོས་འཁོར་དུས་སུ་འགྱེད་པར་མཛད། ། དེ་ལ་ཆོས་རྗེ་གན་དཀར་ཞེས་སུ་གྲགས། ། རྡོ་ཡོལ་ཚ་རྩི་དཀར་པོས་བྱུགས་པ་ལ། ། ཅུང་ཟད་བཙོང་ཞིང་ཅུང་ཟད་ཁ་གཡེལ་བ། ། ཡུ་བ་ཕྲ་རིང་ཕྱི་ལ་འབྲུག་ཁ་སྤྲོད། ། འབུར་དུ་དོད་པ་དག་ལ་འདོད་པ་ཡིན། ། ཞེས་པ་ལྟར་བླ་མ་དམ་པ་ལ་ཏི་ཤྲཱི་སངས་རྒྱས་དཔལ་བས་ཕུལ་བའི་ཆོས་རྗེ་གན་དཀར་དུ་གྲགས་པ་དང་།
དེ་བཞིན་དུ་ཀུན་རྒྱལ་མ་དང་། འཇམ་དབྱངས་གན་དཀར་དང་། ནམ་རྒྱལ་མ་དང་། སངས་རྒྱས་དཔལ་མོར་གྲགས་པ་ཏི་ཤྲཱི་སངས་རྒྱས་དཔལ་བའི་གསོལ་དཀར་ལ་སོགས་པ་ས་སྐྱ་པའི་གདུང་རྒྱུད་རིན་པོ་ཆེ་དུ་མ་དང་། དེ་དག་གི་བུ་སློབ་རྒྱ་ནག་གི་རྒྱལ་པོའི་ཏི་ཤྲཱིར་གྱུར་པ་རྣམས་ཀྱི་སྐུ་ངོ་ལ་བྱུང་བའི་དཀར་ཡོལ་ཁྱད་པར་ཅན་མང་དུ་བྱུང་བ་རྣམས་དང་། གཞན་ཡང་། དབང་རད་ཅེས་པ་རྡོ་ཡོལ་ཚ་རྩི་དཀར། ། གྲགས་འོད་མ་ལས་མཐིལ་དང་ངོ་བོ་ཆུང་། ། དྭངས་ཤིང་རྩ་བ་རིང་བ་དག་ལ་ཟེར། ། ཕྱི་ལ་འབྲུག་རིས་ཡོད་པ་ཤས་ཆེ་སྟེ། །
ཕྱི་ཡི་གཤམ་དུ་པད་འདབ་བྱས་པ་མང་། ། བློ་ཁ་བྱས་པ་དག་ཀྱང་འོང་བར་སྣང་། ། འདི་ལ་ཆེ་ཆུང་རྣམ་པ་གཉིས་ཙམ་སྲིད། ། ཅེས་པ་ལྟར་ཧོར་དཀར་དབང་རད་མར་གྲགས་པ་དང་། རྩོད་རུ་ཀུན་བློ་མ་དང་དབྱིབས་འདྲ་ལ། ། དེ་བས་མཐུག་ཅིང་ཆེ་བ་ལྕི་ཉམས་ཡོད། ། རྩ་བར་སྒེར་ཆང་ལྟ་བུའི་འཐེབ་གཉེར་ཡོད། ། དེ་ཉིད་སྲན་ཆུང་རྩོད་ཆུང་ཞེས་སུ་གྲགས། ། རྒྱལ་བུ་རྩོད་ཆུང་དེ་དང་འདྲ་བ་ལ། ། སྲབ་དང་ཡུ་བ་རིང་ཞིང་འཐེབ་གཉེར་མེད། །
ཅེས་པ་ལྟར་རྩོད་ཆེན་རྩོད་ཆུང་སོགས་ཧོར་དཀར་གྱི་རིགས་ནི་ཤིན་ཏུ་མང་ཞིང་། ཡང་བརྟག་ཐབས་འགའ་ཞིག་ལས། གྲགས་འོད་མ་ལ་ཡང་ཆེ་ཆུང་གཉིས་སུ་བྱས་ཆེ་བ་ཤོ་མིག་མ་དང་། གྲགས་ཡོན་ཆེ་ཆུང་གཉིས་ཏེ་གསུམ་དང་། གྲགས་འོད་ཆུང་བ་ནི་དབང་རད་མ་ལ་ངོས་བཟུང་ཞིང་། དྭངས་ཆུང་ལ་ཡང་ཨུཏྤལ་མ་དང་། ཕ་གུ་མ་དང་། ལྕགས་སྒྲོག་མ་དང་། རྒྱ་བྱ་མ་དང་། པད་བྱུང་མ་དང་།
གན་དམ་མ་དང་དྲུག་ཏུ་བཤད་པ་ཡང་འབྱུང་ངོ་། ། བཞི་པ་རྒྱ་ནག་གི་དཀར་ཡོལ་ལ། རྒྱ་ནག་ལ་ནི་སྔ་དར་ཕྱི་དར་དབྱེ། ། ཞེས་པ་ལྟར་རྒྱ་ནག་སྔ་དར་གྱི་དུས་ཀྱི་དཀར་ཡོལ་དང་། ཕྱི་དར་གྱི་དུས་ཀྱི་དཀར་ཡོལ་གཉིས་ལས། དང་པོ་ནི། སྔ་དར་འབྲུག་རྒྱབ་རྡོ་ཡོལ་ཚ་རྩི་དཀར། ། སྔོ་བའང་སྲིད་ཅིང་མཁྲེགས་ལ་ཅུང་ཟད་སྲབ། ། གཞན་དག་ཧོར་གྱི་འབྲུག་རྒྱབ་ཇི་བཞིན་ནོ། ། ཤིང་ལོ་མེ་ཏོག་དག་གིས་སྤྲས་པའང་སྲིད། །
ཅེས་པ་ལྟར་རྒྱ་ནག་གི་འབྲུག་རྒྱབ་མ་དང་། རྒྱ་ནག་རྒྱལ་མོ་འུ་ཟི་དན་གྱི་དུས། ། ཐགས་སུ་བཏགས་པའི་དཀར་ཡོལ་ཡོད་པར་གྲགས། ། དེ་དུས་ས་ཡོལ་ཚ་རྩི་ངང་དཀར་བྱུགས། ། ཅུང་ཟད་སོབ་ཅིང་མཐིལ་ཆེ་ཁ་གཡེལ་བ། ། གྲགས་འོད་མ་ལས་ཆེ་ཞིང་གཤམ་བཟོ་ཐེབ། ། ཅུང་ཟད་མི་ལེགས་ཁ་མཚམས་མེ་ཏོག་དང་། ། འབྲུག་དང་སྤྲིན་སོགས་མེ་ཏོག་པ་ཏྲ་དང་། ། ཨུཏྤལ་ལ་སོགས་རི་མོ་སྣ་ཚོགས་པས། ། ཕྱི་ནང་སྤྲས་ཤིང་འབུར་དོད་ལེགས་པ་ཡོད། །
འདི་ལ་གན་དཀར་མེ་ཏོག་མར་གྲགས་སོ། ། ཞེས་པ་ལྟར་དང་། གཞན་ཡང་དེ་དག་གི་རྗེས་སུ་བྱུང་བའི་རྒྱལ་མོ་གན་དཀར་བྱ་བ་དང་། རྒྱ་ནག་དྭངས་ཆུང་དུ་གྲགས་པ་དང་། འབྲུག་འཁོར་མར་གྲགས་པ་སོགས་ཧོར་དཀར་དང་ཁྱད་པར་ཆེར་མེད་པ་མང་དུ་བྱུང་བ་ཡིན་ཞིང་། དེ་དག་ཧོར་དཀར་དང་མི་འདྲ་བའི་ཁྱད་པར་ནི། མདོར་ན་རྒྱ་ནག་རྙིང་མ་ཧོར་ཁྱད་པར། ། ཧོར་དཀར་གཤམ་གྱི་ནང་དུ་གན་རྩི་ནི། ། ཞོ་ཁའི་རྣམ་པ་ཡོད་དམ་གན་རྩི་ནི། ། ངོ་བོ་ཞབས་མཚམས་རྩུབ་འཁྱིལ་འདྲ་བའང་། །
ཤས་ཆེར་དག་ལ་ཡོད་པ་མང་ཞེས་གྲགས། ། མེད་པའི་ཧོར་དཀར་དག་ཀྱང་སྲིད་པ་ཡིན། ། རྒྱ་ནག་རྙིང་མ་དེ་དག་མེད་པར་ངེས། ། ཞེས་པ་ལྟར་རྟོགས་པར་བྱའོ། ། རྒྱ་ནག་ཕྱི་དར་གྱི་དཀར་ཡོལ་ནི། རྒྱ་ནག་ཕྱི་དར་དུས་ཀྱི་དཀར་ཡོལ་ནི། ། རྒྱ་ཡི་རྒྱལ་པོ་གོང་མ་ཡེ་དབང་གི ། དུས་ནས་དར་བ་རྣམས་ལ་ཟེར་བ་ཡིན། ། དེ་ཡང་ཀརྨ་པ་ཡི་སྤྲུལ་པའི་སྐུ། ། ལྔ་པར་གྱུར་པ་དེ་བཞིན་གཤེགས་པ་དང་། །
ཡ་མཚན་སླད་དུ་གོང་མ་ཡེ་དབང་གིས། ། ཚེ་རིང་བྱ་ཡི་བྲུན་ལས་བྱུང་བའི་གསེར། ། ལས་གྲུབ་དཀར་ཡོལ་གཟུགས་ཆུང་ཡུ་བ་ནི། ། འཛམ་བུ་ཆུ་བོའི་གསེར་ལས་བྱས་པ་ཞིག ། གསོལ་ཇ་བཞེས་པའི་ཡོ་གོར་ཕུལ་བར་སྣང་། ། ཞེས་པ་ལྟར་རྒྱ་ནག་རྒྱལ་པོ་ཡེ་དབང་བྱ་བས་ཀརྨ་པ་དེ་བཞིན་གཤེགས་པ་ལ་ཐོག་མར་གསེར་གྱི་དཀར་གཟུགས་དེ་བཞིན་ཕུལ། དེ་ནས། དཀར་ཡོལ་ཐོག་མར་མེ་ཏོག་གན་དཀར་ནི། ། ཤེལ་ཡོལ་ཚ་རྩི་དཀར་པོ་བྱུགས་པ་ལ། ། མཐིལ་ཆུང་ཟ་ཁོ་མཐོ་ཞིང་ཁ་གཡེལ་བ། །
ཡུ་བ་རན་ཞིང་ཕྱི་ནང་རྩི་གཡོགས་སྲབ། ། ཤིན་ཏུ་སྲབ་པ་ཤོག་བུ་ཙམ་དུ་བཟོས། ། རི་མོ་ཕྲ་ཞིང་འབྲུག་དང་སེང་གེ་དང་། ། བཀྲ་ཤིས་རྟགས་བརྒྱད་མེ་ཏོག་ཟླུམ་རྩིགས་དང་། ། གྱི་ལིང་པ་སོགས་ཅི་རིགས་ཡོད་པ་ཡིན། ། མཆོག་ཏུ་གྱུར་པ་ཁ་ཡར་བཟོས་ཞེས་གྲགས། ། དེ་རྗེས་དམར་སེར་སྔོ་ལྗང་དག་ཀྱང་ཕུལ། ། ཧ་ཅང་སྲབ་པ་གསོལ་ཇ་བས་ཕྱིས་པས། ། དུམ་བུར་སོང་བས་ཀརྨ་གན་དཀར་ཞེས། ། ས་ཡོལ་རྩི་སོགས་གོང་དང་འདྲ་བ་ལ། །
ཅུང་ཟད་འཐུག་པ་ཁ་དོག་ལྔ་པ་ཕུལ། ། ཞེས་པ་ལྟར་གྱི་དཀར་ཡོལ་ཕུལ་ཞིང་། གཞན་ཡང་། དེ་ལས་སྲབ་པ་ར་ཞིང་སོགས་ཀྱི་ཁྱོང་། ། བོད་ཀྱི་ཡུལ་དུ་དར་བར་བྱས་པར་སྣང་། ། དེ་ཡི་མི་འགྱུར་རྟགས་སུ་ནི་གི་དབུས། ། སྒོར་མོའི་ནང་དུ་རྒྱ་ཡིག་བཞི་ཡིས་མཚན། ། དེ་དང་དུས་མཚུངས་རྒྱལ་པོའི་གསོལ་དཀར་དུ། ། ཡེ་དབང་གན་དཀར་ཞེས་པ་ནམ་འདེགས་མ། ། རྒྱུ་རྩི་ལ་སོགས་གོང་དང་མཚུངས་པ་ལ། །
རྩི་མདོག་དཀར་པོ་གང་ནི་ཅུང་ཟད་རིང་། ། ཁྱད་པར་སྒོར་མོ་ཡི་གེ་བཞིས་མཚན་པ། ། དཀར་ཡོལ་ནང་གི་ལོགས་ལ་འབྱུང་བ་ཡིན། ། གཉིས་ཀར་རི་མོ་གསེར་གྱིས་བྲིས་པའང་སྲིད། ། ཀརྨ་འོན་རྩེར་གྲགས་པ་ཆེ་ཆུང་གཉིས། ། ཆེ་བ་ཡངས་ཤིང་གོང་ལས་ཅུང་ཟད་འཐུག ། ཕོར་ཞབས་ལྟ་བུའི་ཞབས་ཡོད་མཐིལ་ཡངས་ཤིང་། ། ཁ་ཡེལ་རི་མོ་སྐོང་མར་བྲིས་པ་སྟེ། ། འདི་ལ་ཁྲ་བོ་དག་ཀྱང་ཡོད་པར་སྣང་། ། ཆུང་བ་དེ་བས་ཅུང་ཐུང་རི་མོ་འབུར། །
དེ་བས་ཆུང་བ་ཀརྨ་གན་ཕྲུག་ཟེར། ། གན་ཕྲུག་ཕལ་པ་དེ་བས་འཐུག་པ་ཡིན། ། ཞེས་པ་ལྟར། མེ་ཏོག་གན་དཀར་དང་། ཡེ་དབང་གན་དཀར་སོགས་ཀརྨ་པ་སྤྲུལ་སྐུ་རབས་བདུན་གྱི་ནང་ཚན་ལྔ་པ་དེ་བཞིན་གཤེགས་པའི་དུས་སུ་བྱུང་པ་རྣམས་དང་། ཐེག་ཆེན་ཆོས་རྗེ་ལ་ཕུལ་དཀར་ཡོལ་ནི། ། ཐེག་ཆེན་གན་དཀར་ཞེས་སུ་གྲགས་པ་སྟེ། ། རྒྱུ་རྩི་ས་ཡོལ་ཚ་རྩི་དཀར་པོ་ལ། ། དབྱིབས་ནི་པདྨ་གན་དཀར་དག་དང་མཚུངས། ། དེ་བས་ཆེ་བ་འཐུག་ཀྱང་ཅུང་ཟད་འཐུག །
རི་མོ་ལ་སོགས་ཕལ་ཆེར་འདྲ་བ་མང་། ། ཉིན་མོ་བདེ་ལེགས་ཡི་གེ་འབུར་མོ་དང་། ། གཤམ་དུ་པད་འདབ་བར་དུ་སྐེད་ཉག་ཅན། ། དེ་འདྲ་བའང་འགའ་ཞིག་འབྱུང་བར་སྣང་། ། དེ་བས་ཅུང་ཆུང་སྔོ་ཁྲ་དག་ཀྱང་ཡོང་། ། ཐེག་ཆེན་གན་རྩེ་ཞེས་པ་དེ་བས་འཐུག ། རྒྱུ་རྩི་འདྲ་ལ་ཅུང་ཆུང་མཐིལ་རྒྱ་ཆེ། ། ཟོ་ཁ་ཅུང་ཟད་རི་མོ་འབུར་ལ་གསལ། ། སེར་ཏའི་ཐེག་ཆེན་རྩེ་རུ་ཕུལ་བར་སྣང་། ། ཞེས་ཐེག་ཆེན་གན་དཀར་དུ་གྲགས་པ་ཐེག་ཆེན་རིན་པོ་ཆེ་ཀུན་དགའ་བཀྲ་ཤིས་ལ་རྒྱ་ནག་ཏས་མིང་རྒྱལ་པོས་ཕུལ་བ་རྣམས་དང་།
གཞན་ཡང་བཙུན་མོ་གན་དཀར་ལ་སོགས་ཏེ་རྒྱ་ནག་གསར་མའམ། ཕྱི་དར་གྱི་དཀར་ཡོལ་ཡང་མང་དུ་བྱུང་བ་ཡིན་ལ། དེ་ལྟར་དཀར་ཡོལ་ལ་རྣམ་གྲངས་མང་དུ་བཤད་པ་དེ་དག་ནི་རྒྱུ་རྩི་སོགས་ཁྱད་པར་ཅན་འབའ་ཞིག་ལས་གྲུབ་པས་དཀར་ཡོལ་མཆོག་ཁོ་ན་ཡིན་ལ། དཀར་ཡོལ་ཕལ་པའི་རིགས་ནི་བསམ་གྱིས་མི་ཁྱབ་པས་དཀར་དཔྱད་དུ་ཡང་མཆོག་རྣམས་ཀྱི་བརྟག་པ་བཤད་ཀྱི་ཕལ་པ་ནི་མི་འབྱུང་ལ། དེས་ན་རྟེན་གྱི་ནང་རྫོངས་སུ་བཞུགས་འོས་པའི་དཀར་ཡོལ་ཡང་གོང་དུ་བཤད་པ་དེ་དག་ཡིན་པར་ཤེས་པར་བྱས་ནས་ཅི་འབྱོར་པ་བསག་པར་བྱའོ། ། དེ་དག་ནི་རྟེན་ལ་ནང་བཞུགས་འབུལ་རྒྱུ་ཡོ་བྱད་ཇི་ལྟར་བསག་པའི་ཚུལ་ཏེ། དེ་ལྟར་གཟུངས་འབུལ་བའི་སྔོན་དུ་དགོས་ཆ་རྣམས་བཤོམ་པར་ལྷག་ཆིལ་ཏེ་ཡོད་པ་ཤིན་ཏུ་གལ་ཆེ་བས། དེ་གྲུབ་ནས་ལག་ལེན་དངོས་ནི། འགའ་ཞིག་གི་ཕྱག་ལེན་ལ་རབ་གནས་དངོས་གཞིའི་ཉིན་གཟུངས་གཞུག་འབུལ་བ་མཛད་པ་ནི། སྟོན་གྱི་དུས་ལྟ་བུ་སོགས་སྔོན་ནས་གཟུངས་ཕུལ་ན་ཁྲུས་གསོལ་གྱི་ཚེ་གཟུངས་ཆུད་འཛའ་བའི་ཉེས་པ་བྱུང་དོགས་པ་ཡིན་ཡང་།
ད་ལྟ་ཕྱག་ལེན་ལ་མེ་ལོང་ལ་རྟེན་གྱི་གཟུགས་ཤར་བ་ལ་ཁྲུས་འབུལ་བས་དེ་ལྟ་བུའི་དོགས་པ་མི་དགོས་ལ། དེས་ན་སྟ་གོན་གྱི་ཉིན་ནམ། དེའི་སྔ་རོལ་ཏུ་ཡང་རུང་སྟེ། གཟའ་སྐར་དུས་སྦྱོར་སོགས་བཟང་བ་ལ་རྟེན་ལ་སྦྱང་བ་གསུམ་སྔོན་དུ་འགྲོ་བའི་བགེགས་བསྐྲད། གུ་གུལ་གྱི་དུད་པས་བདུག རྟེན་གྱི་ཕྱི་དར་སོགས་ཆས་བཟང་པོས་དྲིལ། དེ་ནས་རྡོ་རྗེ་སློབ་དཔོན་ལྷག་པའི་ལྷའི་ང་རྒྱལ་དང་ལྡན་ཞིང་། གཞན་ཡང་གྲོགས་དགེ་སློང་། དགེ་ཚུལ། དགེ་བསྙེན།
ཁྱིམ་པ་རྡོ་རྗེ་འཛིན་པ་སོགས་སྡོམ་བརྩོན་དམ་ཚིག་དང་ལྡན་པ་གཙང་སྦྲ་ལ་གནས་བཞིན་པས། རྟེན་གྱི་ཞབས་སྟེང་དུ་ཕྱོགས་པར་བྱས་ནས། ཨོཾ་མནྡྷུ་གརྦྷ་ཡ་སྭཱཧཱ། ཞེས་དྲི་མེད་འོད་ཀྱི་སྲོག་ཤིང་འབུལ་བའི་སྔགས་བཟླ་བཞིན་པས་དང་པོར་གཙུག་ཏོར་གྱི་གཟུངས་དང་སྲོག་ཤིང་འབུལ་ཞིང་། སྐྱེ་མཆེད་བྱིན་རླབས་འཇུག་ཚེ་དེ་རྣམས་སོ་སོའི་ཐད་དུ་སྦྱར་བའམ། དྲིལ་ཏེ་འཇུག་པ་རྟེན་ཆེ་ཆུང་དང་བསྟུན་པ། རྟེན་ཆེན་པོ་ལ་དབུ་དང་ཕྱག་སོར་གྱི་གཟུངས་ཁྲིགས་ཁའི་གོང་དུ་བཞུགས་པ་སྟེ། དེ་ནས་བཀྲ་ཤིས་ཀྱི་ཚིགས་བཅད་འདོན་བཞིན་དུ་ལས་བྱེད་རྣམས་ཇ་བུར། མར་ཐུད། ཞོ་འབྲས་སོགས་དཀར་གསུམ་གྱིས་ཚིམ་པར་བྱེད་པ་དང་།
ཁར་བུ་རམ་སོགས་ཅུང་ཟད་བཅུག་ལ་ཁ་སྟོང་པར་མི་བྱེད་པ་རྟེན་འབྲེལ་ལེགས་པར་དགོངས་པ་བཞིན་ཕྱག་ལེན་མཛད། དེ་ནས་བྱིན་རླབས་རྟེན་གསུམ་ལྡན་གྱི་བླ་མ་དམ་པ་གང་ཟག་མཆོག་གི་སྐུ་གདུང་རིང་བསྲེལ། དབུ་ལོ། ན་བཟའ། སངས་རྒྱས་ཀྱི་འཕེལ་གདུང་སོགས་རྟེན་གཙུག་ཏོར་ཅན་ཡིན་ན། དབུའི་གཙུག་ཏོར་དང་། གཙུག་ཏོར་གྱི་ནང་དུ་གཞུག གཙུག་ཏོར་མེད་ན་དབུ་གཙུག་གི་ཐད་དུ་གཞུག་པ་དང་། བླ་གཟུངས་རྣམས་དབུ་ནང་དང་། མཆོད་རྟེན་གྱི་བྲེ་ཡན་ལ་གཞུག
མགྲིན་པའི་ཐད་དུ་དབྱངས་གསལ་མང་དུ་འབུལ་བ་ལ་ཁུངས་མེད་ཀྱང་། དབྱངས་གསལ་གསང་སྔགས་ཐམས་ཅད་ཀྱི་གཞི་ཡིན་པས་གཞུག་ཀྱང་འགལ་བ་མེད་པས་འཇུག་པའམ། མེད་ན་ཐུགས་ཁའི་སྟོད་ཡན་ལ་བླ་གཟུངས་ཡངས་དོག་དང་བསྟུན་ནས་འབུལ། དེ་ནས་རྒྱུད་སྡེ་བཞིའི་གཟུངས་བླ་མེད་རྣམས་སྐུའི་སྟོད་ལ་བཞུགས། དེ་དག་རྣམས་ཀྱི་གཟུངས་སོ་སོར་འཕྲལ་ཐུབ་ན། གཡས་སུ་ཕ་རྒྱུད། གཡོན་དུ་མ་རྒྱུད། དབུས་སུ་གཉིས་མེད་རྒྱུད། ཐུགས་ཁའི་དབྱིངས་སུ་ཡི་དམ་གྱི་སྐུ་བཞུགས། ས་ཚ་དང་སྐུ་གཟུགས་བྱིན་རླབས་ཅན་གཞུག་པར་འདོད་ཀྱང་རིགས་མི་མཐུན་མི་འགྱུར་བར་ན་བཟས་བཀླུབས།
རྟེན་དེ་ཉིད་ཀྱི་ཞལ་ཕྱོགས་དང་མཐུན་པར་བཞུགས། དེ་ནས་རྣལ་འབྱོར་རྒྱུད། སྤྱོད་རྒྱུད། བྱ་རྒྱུད་དང་། མདོ་གཟུངས་རྣམས་ཀ་ཐོ་ཁ་བྱང་གི་རིམ་པ་མ་འཁྲུགས་པའི་དབུ་རྣམས་ཡར་བསྟན། གཟུངས་ཞེང་ཆེ་བ་རྣམས་དབུ་གཡས་སུ་བསྟན་པའི་འཕྲད་གཟུངས་བྱས། སྐྱིལ་ཀྲུང་ཡན་གྱི་སྐུའི་ཆ་ལ་རྫོགས་པར་བཞུགས་ཤིང་། གཟུངས་འཁྲུགས་པ་སོགས་ཀྱི་ཉེས་པ་སེལ་བའི་རིག་པ་ཕུག་རོན་གྱི་གཟུངས་དང་། གཟུངས་ཆེན་ལྔ་ནི་སྐུ་གཟུགས་ཀྱི་པད་གདན་དང་ཁྲི། མཆོད་རྟེན་གྱི་སེང་ཁྲི་མ་གཏོགས་སྟོད་སྨད་ཐམས་ཅད་ལ་ཁྱབ་པར་བཅུག
ཡང་རྟེན་ཆེ་བ་རྣམས་ལ་ལྟེ་བ་ཡན་ལ་གཟུངས་རྣམས་དང་། ལྟེ་བ་ནས་སྐྱིལ་ཀྲུང་ཡན་ལ་གོང་དུ་བཤད་པའི་གླེགས་བམ་དག་འཇུག མཚམས་ཀྱིས་བཅད་ཀྱང་རུང་། ཕྱག་ལ་གཟུངས་འཇུག་པ་དང་མི་འཇུག་པའི་ལུགས་གཉིས་སྣང་བས་གང་བདེ་དང་། སྐྱིལ་ཀྲུང་ཡན་ཁྲིག་གིས་གང་བའི་མཚམས་སུ་གཟུངས་སྟོད་སྨད་ཀྱི་བར་མཚམས་གཅོད་ཕྱིར་དར་སེར་པོ་སོགས་ཀྱིས་བཅད་པའི་ཁར་རིན་པོ་ཆེ་ལྔ་ལ་སོགས་གོང་དུ་བཤད་པའི་རིན་པོ་ཆེའི་རིགས་རྣམས་ཁོད་སྙོམས་པ་ཞིག་བཀྲམ་ནས། དེ་ནས་སྐུའི་པདྨའི་མཆོད་རྟེན་གྱི་སེང་ཁྲིའི་དབུས་སུ་གནོད་སྦྱིན་འཁོར་ལོ་སྟེང་འོག་ཕྱོགས་མ་ནོར་བར་ཤར་རྟེན་གྱི་མདུན་ཕྱོགས་ལ་འོང་བར་བྱས་བཅུག་པའི་མཐའ་སྐོར་དུ་ནོར་ལྷའི་གཟུངས་དང་བཀྲ་ཤིས་ཀྱི་ཚིགས་བཅད། པད་ཁྲི་དང་སེང་ཁྲིའི་གཡོན་དུ་ཆོས་སྐྱོང་དང་། དཔལ་མགོན་བདུད་ཅུ་རྩ་ལྔའི་གཟུངས་རྣམས་འཇུག་པའམ། ཡང་པད་གཟུངས་ཀྱི་འོག་ཏུ་མཚམས་དར་གྱིས་བཅད་པའི་ཁར་ཟས་འབྲུ་སོགས་དང་མཉམ་དུ་གནོད་སྦྱིན་འཁོར་ལོ་བཞུགས་ཀྱང་རུང་ལ། ཟས་སྣའི་རིགས་སྟོབས་ཆེས་ན་རྫུས་ཏེ་སྐྱེ་བའི་སེམས་ཅན་སྲིད་པས་སྣ་ཚང་ཙམ།
དེའི་ཁར་སྐྱེ་མཆེད་བྱིན་རླབས་སུ་ཡོད་པའི་གདན་བྱིན་རླབས་ཀྱི་སྔགས་བཞུགས་པའི་སྟེང་དུ་འབྲུ་སྨན། གོས་དར་ཟས་སྣ་ཚོགས་སོགས་གོང་དུ་སྟ་གོན་བྱས་པའི་ཐུམ་བུ་རྣམས་དམ་དུ་གཅེར། སྟོད་སྨད་བྱིན་གྱི་བར་བར་དུ་སྤོས་ཀྱི་ཐུམ་བུ་ཆུང་ངུས་ཀྱང་ཞིབ་ཏུ་གཅེར་ནས་ཅུང་ཟད་ཀྱང་མི་ཁྲོལ་བའི་ཚགས་དམ་དུ་བྱེད་པ་ནི་ཤིན་ཏུ་གལ་ཆེ་ཞིང་། དེའི་ཁར་འོག་གཞི་བྱིན་རླབས་ཀྱི་སྔགས་གཞུག་པ་ཡང་འགའ་ཞིག་གིས་མཛད། དེ་ནས་མཚམས་དར་ཁ་དོག་བཟང་པོས་གཡོགས་ཏེ། ཨོཾ་དྷ་ཏུ་གརྦྷ་ཡ་སྭཱཧཱ། ཞེས་པ་བརྗོད་བཞིན་པས་སྡོམ་ར་བསྒྲིག་པར་བྱའོ། ། ཡང་སྐུ་ཚད་ཕྲ་མོ་ལ་གཟུངས་ཐམས་ཅད་མ་ཆུག་ན་མདོར་བསྡུས་པའི་ལག་ལེན་འདི་ལྟར་བྱ་སྟེ། སྲོག་ཤིང་ལ་ཁོང་སེང་མི་ཐུབ་པས་གྲུ་བཞིར་བྱས་པའི་རྩེར་རྣམ་རྒྱལ་གྱི་སྙིང་པོ་ཨོཾ་བྷྲུྃ་སྭཱཧཱ། ཨ་མྲྀ་ཏཱ་ཨ་ཡུརྡ་ཏེ་སྭཱཧཱ།
ཞེས་པ་ཙམ་དང་། དབུས་སུ་ཨོཾ་སརྦ་བིདྱ་སྭཱཧཱ་དང་། རྩ་བར་ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་པ་ཤོག་བུའམ། སྲོག་ཤིང་ཉིད་ལ་ཡི་གེ་ཕྲ་མོར་བྲིས་ཀྱང་རུང་། སྐྱེ་མཆེད་བྱིན་རླབས་ཀྱང་བྱེད་ཚེ་རྣམ་གྲངས་གང་ཡང་རུང་བ་རེ་རེ་སྲོག་ཤིང་ལ་དཀྲིས་པ་ཞལ་རས་ཀྱི་ཐད་དུ་ཡོང་བ་བྱ། བྱིན་རླབས་རྟེན་ཀྱང་གཙོ་ཆེ་བ་རེ་རེ་ཙམ་མམ་སྣ་འདུས་པ་ཉུང་ངུ་རེ་གཞུག་ཅིང་། བླ་མའི་སྐུ་ཡིན་ན་དེ་རང་གི་ཐུགས་དམ་གྱི་གཙོ་བོ་གང་ཡིན་གྱི་བརྒྱུད་པའི་གཙོ་བོའི་མཚན་སྔགས་ཡི་དམ་ཆོས་སྐྱོང་། རྟེན་འབྲེལ་སྙིང་པོ་རྣམས་ནས་སྣ་རེ་གཞུག གང་ལ་དམིགས་པ་དེ་ཉིད་ཀྱི་སྨོན་ལམ་དང་ཤིས་བརྗོད་ཀྱིས་བརྒྱན་པ་བྱ།
གནོད་སྦྱིན་འཁོར་ལོ་ཡང་མ་ཤོང་ན། ཇོ་བོ་རྗེའི་དབུ་ཞྭའི་ནང་ནས་རྙེད་པའི་འཁོར་ལོ་ཛྃ་དགུ་དང་། བྃ་དགུ་བྲིས་པ་སྣང་བར་བཤད་པས་བསྡུས་པ་དེ་ཙམ་གྱིས་ཀྱང་རུང་ཞིང་། ཆོས་སྐྱོང་ནོར་ལྷའི་གཟུངས་དང་བཀྲ་ཤིས་ཀྱི་ཚིགས་བཅད་བཅུག་པས་ཀྱང་རུང་བ་ཡིན་ལ། འབྲུ་སྣ་སོགས་ཀྱང་སྣ་ཐེམ་ཙམ་དང་བཅས་དམ་དུ་གཅེར། མཚམས་དར་དང་སྡོམ་ར་སྔར་བཞིན་ནོ། ། ཡང་ཡི་དམ་གྱི་སྐུ་ལ་སྲོག་ཤིང་སྔར་བཞིན་ལ། སྐྱེ་མཆེད་བྱིན་རླབས་ཀྱི་སྔགས་ཀྱང་འཇུག་ཚེ་རྒྱུད་སྡེ་གང་ཡིན་དང་མཐུན་པ་བྱེད། ཡི་དམ་དེ་རང་གི་དབང་བཤད་བཀའི་བརྒྱུད་པ་དང་མཐུན་པའི་བླ་མའི་མཚན་སྔགས་དང་། ཡི་དམ་དེ་རང་གི་སྙིང་པོ་སོགས་སྔགས་རྒྱས་བསྡུས་པ་ཅི་རིགས་པ་དང་།
གནོད་སྦྱིན་འཁོར་ལོ་སྔར་བཞིན་ཡང་ཐུབ་པའི་སྐུ་ཡིན་ན་སྲོག་ཤིང་སྔགས་བཅས་དང་། སྐྱེ་མཆེད་བྱིན་རླབས་སྔར་བཞིན་ལ། ཤཱཀྱ་ཐུབ་པ་ཉིད་ཀྱི་མཚན་བརྒྱ། སྟོང་ཕྲག་བརྒྱ་པ་བཟུང་བར་འགྱུར་བ། བརྒྱད་སྟོང་པ་བཟུང་པར་འགྱུར་བ་སོགས་ནས་ཅི་ལྟར་འཚམས་པ་གཞུག་ཅིང་། བཟོད་པ་དཀའ་ཐུབ་དམ་པ་སོགས་རྣམ་གཟིགས་ཀྱི་གསོ་སྦྱོང་ཤླཽ་ཀ་གཅིག སྡིག་པ་ཅི་ཡང་མི་བྱ་ཞིང་སོགས་ཐུབ་པ་ཉིད་ཀྱི་གསོ་སྦྱོང་ཤླཽ་ཀ་གཅིག ཡེ་དྷརྨཱ་གནོད་སྦྱིན་འཁོར་ལོ་དང་བཅས་པ་སྔར་བཞིན་དང་། དེ་བཞིན་དུ་ཆོས་སྐྱོང་གི་སྐུ་ཡིན་ན་སྲོག་ཤིང་སྔགས་བཅས་ཀྱི་ཁར། ཆོས་སྐྱོང་དེ་རང་ལ་མངའ་བསྒྱུར་བའི་བླ་མའི་མཚན་སྔགས།
ཆོས་སྐྱོང་རང་གི་རིགས་བདག་གང་ཡིན་གྱི་ཡི་དམ་གྱི་སྙིང་པོ། ཆོས་སྐྱོང་ཉིད་ཀྱི་སྙིང་པོ། ཆོས་སྐྱོང་སྤྱིའི་སྔགས་རྡོ་རྗེ་གུར་གྱི་རྒྱུད་ནས་གསུངས་པའི་ཆོས་སྐྱོང་གི་དམ་བརྡར་བའི་སྔགས་སུའང་གྲགས་པ་ཤཱ་ས་ན་སྤེལ་ཚིག་ཇི་ལྟར་འདོད་པ། གནོད་སྦྱིན་འཁོར་ལོ། འབྲུ་ཟས་རིན་པོ་ཆེ་སོགས་ཇི་ལྟར་འཚམས་པ་སྔར་བཞིན་བཞུགས། ཡང་ནོར་ལྷའི་རིགས་ལའང་སྲོག་ཤིང་སྔགས་བཅས། ནོར་ལྷ་དེ་རང་དང་འབྲེལ་བའི་བརྒྱུད་པའི་མཚན་སྔགས། ཡི་དམ་གྱི་སྙིང་པོ། ནོར་ལྷ་དེ་རང་གི་སྙིང་པོ་ཚར་མང་བ། གནོད་སྦྱིན་འཁོར་ལོ་སོགས་སྔར་བཞིན་བྱ་ཞིང་།
སྐུ་བརྙན་ཤིན་ཏུ་ཆུང་བ་ལ་ནི་བླ་གཟུངས་ཀྱཻ་རྡོར་མན་ངག་ལུགས་ལྟ་བུ་ཞིག་དང་། ཨཥྚ་ལྟ་བུ་ཀྱཻ་རྡོར་ལྷ་དགུའི་སྔགས་ཙམ་གྱིས་ཀྱང་ཆོག་པར་དཀྱུས་ནས་འབྱུང་བ་ལྟར་ཡིན་ཞིང་། རྟེན་འབྲིང་རྣམས་ལ་ནི་གོང་གི་རིགས་པས་རྗེས་སུ་དཔག་སྟེ་ཤེས་པར་བྱའོ། ། ཡང་མཆོད་རྟེན་ལ་ནི་སྲོག་ཤིང་གི་བསྒྲུབ་ཚུལ་སྔགས་དང་བཅས་པ་སྔར་དང་འདྲ་བ་ལས། སྲོག་ཤིང་གི་དཀྱུས་ནི་མཆོད་རྟེན་དང་མཉམ་པར་བྱེད་པར་བཤད་མོད། འོན་ཀྱང་མཆོད་རྟེན་དངོས་ནི། རྨང་དགེ་བ་ནས་བྲེ་ཕྱིན་ཡིན་པས་གཟུངས་ཀྱང་དེའི་ཁོངས་སུ་ཆུག་དགོས་ཤིང་། འདི་ནི་གཙོ་བོར་སྲོག་ཤིང་གི་སྔགས་རྣམས་རྒྱས་པ་དང་། གཞན་ཡང་གསང་བ་རིང་བསྲེལ། བྱང་ཆུབ་རྒྱན་འབུམ།
གཙུག་ཏོར་དྲི་མེད། རྟེན་འབྲེལ་སྙིང་པོ་རྣམས་རྒྱས་པར་བྱེད་ཀྱི། མཚན་སྔགས། རྒྱུད་སྡེ་བཞི། ཆོས་སྐྱོང་སྐོར། གནོད་སྦྱིན་འཁོར་ལོ་དང་བཅས་པ་གོ་རིམ་སྔར་བཞིན་བཞུགས་ཀྱང་ལེགས་ཏེ། ཆེ་ཆུང་ལ་ཇི་ལྟར་འོས་པ་དང་། རང་རང་གི་བཞེད་པ་དང་བསྟུན་པས་ཉེས་པར་འགྱུར་བ་འགའ་ཡང་མེད་པར་བཤད་དོ། ། ཞར་བྱུང་བྲིས་སྐུའི་རྒྱབ་གཟུངས་ཀྱང་། དེ་ལ་གླེགས་བམ་དང་བྲིས་སྐུ་ལ་ནི།
དེ་ཉིད་ཀྱི་མཐའ་མར་རོ་ཞེས་གསུངས་པ་ལྟར། ཇོ་བོ་རྗེའི་ཐུགས་དམ་མ་མི་འཁྲུགས་པའི་ཐང་ཀ་ལ། དེའི་མཐའ་མར་མི་འཁྲུགས་པའི་གཟུངས་བྲིས་པ་སྣང་བར་གྲགས་ན་ཡང་། ད་ལྟར་གྱི་རྣམས་ལ་ནི་དེ་ལྟར་བྱེད་པ་མི་བདེ་བས་སྐུ་གཟུགས་ཀྱི་རྒྱབ་ཀྱི་དཔྲལ་བ། མགྲིན་པ། ཐུགས་ཁ་རྣམས་སུ་ཨོཾ་ཨཱཿཧཱུྃ་དང་། ལྷ་གང་ཡིན་དེའི་མཚན་སྔགས། སརྦ་བིདྱ། བཛྲ་ཨ་ཡུ་ཥེ། ཡེ་དྷརྨཱ།
བཟོད་པ་དཀའ་ཐུབ་ཀྱི་ཚིགས་སུ་བཅད་པ་རྣམས་སྐུ་ལ་འབྲི་བ་དང་། སྨོན་ལམ་ཤིས་བརྗོད་དང་བཅས་པས་ཆོག་མོད། རྒྱས་པར་ན་མཆོད་རྟེན་དང་། གཟུངས་མང་དུ་བྲི་བའང་སྣང་བས་བཤད་ཁུང་མི་སྣང་ཡང་འགལ་བ་མེད་པར་གསུངས་སོ། ། དེ་ལྟར་རྟེན་ལ་གཟུངས་གཞུག་ཕུལ་ན་ལེགས་པ་ཙམ་ཞིག་གོང་དུ་དྲངས་པའི་ལུང་རྣམས་ཀྱིས་གྲུབ་མོད། ངེས་པར་དགོང་པ་མ་ཡིན་ཏེ། རྒྱ་གར་གྱི་ལི་མ་རྣམས་ལ་གཟུངས་བཞུགས་མེད་པ་ཤས་ཆེ་བས་སོ་སྙམ་ན། ལི་མ་ཕལ་ཆེར་ལ་དེ་ལྟར་འབྱུང་བ་བདེན་མོད་ཀྱང་། ལི་མ་འགའི་གཟུངས་ལ་ནི་ནང་བཞུགས་སྡོམ་ར་དང་བཅས་པ་རྒྱ་གར་གྱི་བཟོ་མ་འཆུགས་པ་འབྱུང་བ་དང་། ཁ་ཆེའི་ལི་མ་ལ་སོགས་པ་ལའང་།
ནང་བཞུགས་རྣམས་སྐུའི་རྒྱབ་ནས་ཕུལ་ནས་པད་གདན་བཏང་སྙོམས་སུ་བྱས་པ་འབྱུང་ལ། ལ་ལ་ཡུན་རིང་པས་ཆུད་ཟོས་པ་དང་། ཁ་ཅིག་ནི་གར་ལུགས་བྱས་པས་སྐུ་ལ་ཁོང་སེང་མེད་པ་དང་། ཕལ་ཆེར་ནི། དེ་བཞིན་གཤེགས་པའི་སྐུ་བརྙན་ནི། ཆེ་ཆུང་དང་། རྒྱུ་ཅི་ལས་བགྱིས་ཀྱང་རུང་སྟེ། ཕྱག་ཚད་དང་ལྡན་པ་ཞིག་ཡིན་གཞིར་བཞག་ལ། ཡེ་ཤེས་པ་གཞུག་པར་འོས་པ་ནི། ནང་བཞུགས་ཀྱི་རིམ་པ་ལ་མ་ལྟོས་པ་ཉིད་ཀྱི་དབང་དུ་མཛད་ཀྱིས།
ངེས་པར་བཞུགས་མི་དགོས་པ་ལ་དགོངས་པ་མ་ཡིན་ལ། དེང་སང་ནི་ནང་བཞུགས་ཀྱི་རིམ་པ་མེད་མི་རུང་ཡིན་ཏེ། བོད་ཀྱི་འབུར་སྐུ་ཕལ་ཆེར་ལ་ནང་ཤིན་ཏུ་ཡངས་པར་ཡོད་པས། ནང་དུ་རྟེན་གྱི་རིམ་པ་ཇི་ལྟར་བཞུགས་པ་དེ་ལྟར་དུ་རྟེན་དེ་བྱིན་རླབས་ཆེ་ལ། གོང་དུ་དྲངས་པའི་དཔུང་བཟང་གི་ལུང་དེས་ནང་བཞུགས་ཁོ་ནས་ཀྱང་རྟེན་དེ་མཆོད་ཡུལ་ཁྱད་པར་ཅན་དུ་འགྱུར་བར་བསྟན་པས་སོ། ། ཡང་འོ་ན་སྲོག་ཤིང་འབུལ་བ་འདི་མཆོད་རྟེན་ལས་གཞན་པའི་སྐུ་གཟུགས་ལ་མི་དགོས་སོ་སྙམ་ན། འདི་ལ་འགའ་ཞིག་ནི་སྲོག་ཤིང་གཙོ་ཆེར་མཆོད་རྟེན་ལ་གསུངས་ཀྱང་། མཆོད་རྟེན་ལ་སྲོག་ཤིང་ཕུལ་བ་ལ་ཕན་ཡོན་ཇི་སྙེད་པ་དེ་སྙེད་སྐུ་གཟུགས་གཞན་ལ་སྲོག་ཤིང་ཕུལ་བ་ལ་ཡང་འབྱུང་བར་མཚུངས་པས་སྐུ་གཟུགས་ལ་ཡང་སྲོག་ཤིང་ངེས་པར་བྱེད་པ་ཉིད་མཁས་པའི་ཕྱག་ལེན་ཡིན་གསུངས་ལ། ལ་ལ་ནི་བྱས་ན་ཡང་ལེགས་ཤིང་། ཐམས་ཅད་ལ་ངེས་པར་དགོས་པ་ཡང་མ་ཡིན་ཞིང་།
སྐུ་གཟུགས་ཆུང་ངུ་དག་ལ་ནི་སྲོག་ཤིང་བྱ་བ་ལག་ལེན་མི་བདེ་བས་སོ། ། ཞེས་སྲོག་ཤིང་མཛད་པ་དང་། ངེས་པར་དགོས་པ་མ་ཡིན་པས་མ་བྱས་ཀྱང་ཆོག་པའི་ལུགས་གཉིས་སུ་སྣང་བ་ལས། གོང་དུ་བཀོད་པའི་སྲོག་ཤིང་བཅས་གཟུངས་འབུལ་ཚུལ་རྣམས་ནི་བྱེད་པའི་དབང་དུ་བྱས་ནས་བྲིས་པ་ཡིན་ནོ། ། ཡང་གོང་དུ་བསྟན་པའི་རིང་བསྲེལ་རྣམ་པ་ལྔ་པོ་དེ་ཡང་། དེ་བཞིན་གཤེགས་པའི་རིང་བསྲེལ་ལྔ་ཞེས་པ་ཡིན་པས། སྐུ་བལ་གྱི་རིང་བསྲེལ་ཡང་སངས་རྒྱས་ཀྱི་དབུ་སྐྲ་དང་། ཕྱག་སེན་སོགས་དང་། དེ་དག་དང་མཚུངས་པའི་བླ་མ་མཆོག་གི་དབུ་སྐྲ་སོགས་ལ་དགོངས་པས་དེ་དག་རྟེན་གྱི་ནང་རྫོངས་སུ་བཞུགས་འོས་ཀྱི། དེ་ལས་གཞན་པ་དག་མི་རིགས་ཏེ།
འདི་ལ་དགོངས་ནས་སྔོན་གྱི་བླ་མ་རྣམས་ཀྱི་ས་མ་ཐོབ་པའི་གང་ཟག་གི་རུས་པ། ས་ཚ་ཆོ་ག་བཞིན་བཏབ་ནས་འཇུག དེ་ལྟར་མིན་ན་གང་ཟག་དེ་ལའང་གནོད་པར་གསུངས་པ་དང་། བཀའ་གདམས་ཀྱི་ཡི་གེ་རྙིང་མ་ཇོ་བོ་རྗེའི་གསུང་བྲིས་པ་དག་ལས། གང་ཟག་མཆོག་མ་ཡིན་པའི་རུས་པ་སྐུའི་སྟོད་དུ་བཅུག་ན་དུར་ཁྲོད་ལྟ་བུར་འགྱུར་བས་སྐུ་སྨད་དུ་འཇུག་ཅེས་འབྱུང་བས་སོ། ། ཡང་བླ་མ་དངོས་གྲུབ་མཆོག་བརྙེས་པའི་གདུང་། དབུ་ལོ། ཕྱག་སེན་སོགས་ཁྲུས་གསོལ་ལེགས་པར་བྱས་ནས་བརྒྱུད་རིམ་མམ། སྔ་རིམ་གྱིས་བཞུགས་ཤིང་། དམ་ཚིག་གི་སེལ་དང་།
ཐུགས་མི་མཐུན་པར་ལྷད་སྣང་བའི་རིགས་རྣམས་ལྷན་ཅིག་ཏུ་མི་བཞུགས་ལ། མཆིལ་ལམ་དང་ན་བཟའ་དྲི་མ་ཅན་དང་། གསང་ཆབ་རིལ་བུའི་རིགས་སོགས་ཀྱང་མ་བཅུག་པ་ལེགས་པར་བཤད་དོ། ། འོ་ན་གང་ཟག་མཆོག་མ་ཡིན་པ་དང་། རང་གི་ཕ་སོགས་ཀྱི་རུས་བུ་སྐུའི་སྨད་སོགས་སུ་གཞུག་ཀྱང་མི་འགལ་ལམ་སྙམ་ན། དེ་དག་རང་དགར་བཅུག་ན་མི་ལེགས་ཤིང་། སྦྱོང་རྒྱུད་ནས་འབྱུང་བའི་རུས་ཆོག་ཚུལ་བཞིན་དུ་བྱས། ས་ཚ་བཏབ། རབ་ཏུ་གནས་པ་བྱས་ཏེ་གཞུག་པ་ནི་ལེགས་པར་འགྱུར་ཏེ། རུས་བུ་ལ་ས་ཚ་བཏབ་རབ་གནས་ལེགས་པར་བྱས་པས་ན་དེའི་ཡེ་ཤེས་པ་དེ་འབྱུང་བ་སོགས་ཀྱི་གནོད་པས་མ་ཞིག་གི་བར་དུ་གནས་ལ།
ཡེ་ཤེས་པ་དེ་ཇི་སྲིད་བཞུགས་པ་དེ་སྲིད་དུ་མཆོད་པའི་ཡུལ་མཆོག་ཏུ་གྱུར་པ་ཡིན་པས་སོ། ། དེ་ལྟ་མ་ཡིན་ན་ནི་རབ་གནས་བྱས་པའི་དགོས་པ་ཡང་མེད་ཅིང་། ཡེ་ཤེས་སེམས་དཔའ་ཉིད་ཀྱང་མཆོད་པའི་ཡུལ་མ་ཡིན་པར་འགྱུར་རོ། ། ཡང་བླ་མ་ལ་སོགས་པའི་མཚན་སྔགས་སྦྱོར་ཚུལ་ལ། ཡི་གེ་གསུམ་དང་སྤེལ་བར་མ་ཟད་ཕྱག་འཚལ་ལམ་སྐྱབས་སུ་མཆིའོ་ཞེས་པའང་སྦྱོར་བ་ཡོད། རྣམ་དབྱེ་གཉིས་པ་དང་བཞི་པའི་སྒྲ་མི་སྦྱོར་བར་ངོ་བོ་ཙམ་དང་། རྡོ་རྗེ་གསུམ་སྤེལ་བ་རྒྱུད་སྡེའི་དགོངས་པར་འཆད་པ་ཡང་ཡོད་པ་ལས་སྔ་མ་ལྟར་ལེགས་ཏེ་དོན་གསལ་ལས་དེ་ལྟར་དུ་འབྱུང་བས་སོ། ། ཡང་སངས་རྒྱས་ཀྱི་གསུངས་ལ་བཟང་ངན་མེད་པས་གཟུངས་ལ་གོང་འོག་གི་ཁྱད་འབྱེད་མི་དགོས་སོ་སྙམ་ན། རྒྱལ་བ་ཉིད་ཀྱིས་རྒྱུད་སྡེ་མཆོག་དམན་གྱི་རིམ་པ་གསུངས་པས་ན། གཟུངས་ཀྱང་རྒྱུད་སྡེའི་གོ་རིམ་བཞིན་མ་འཁྲུགས་པར་བྱ་བ་ཉིད་ལེགས་ལ།
ཡང་གཞུང་འདིར་བླ་མ་ཞལ་བཞུགས་པའི་བྱིན་རླབས་རྟེན་དང་། གཞན་ཞབས་ལྷམ་གྱི་རིགས་གཞུག་ཏུ་མི་རུང་བར་བྱེད་ཅེས་གསུངས་ནས་དོགས་པའི་གནས་ལྟ་བུར་མཛད་ཅིང་ཕྱིས་ཀྱི་ཡིག་ཆ་འགའ་ཞིག་ལས། བླ་མ་ཞལ་བཞུགས་པའི་དབུ་སྐྲ་སོགས་རྟེན་གྱི་ནང་དུ་བཞུགས་སུ་མི་རུང་བའི་ཚུལ་ཞིག་བཤད་འདུག་ཀྱང་། དེ་ཡང་གཏན་ནས་མི་རུང་བ་ནི་མ་ཡིན་པར་སེམས་ཏེ། ཆོས་རྗེ་ས་པཎ་གྱི་སྐུ་བརྙན་ཆོས་རྗེ་ཉིད་ཀྱི་སྡོམ་ཕྲུག་བགྲེས་པ་བཅུ་གཉིས་ཀྱི་ནང་ཚན་སྐྱོབས་པ་དཔལ་བཟང་པོས་བཞེངས་པའི་ནང་བཞུགས་ལ་ཆོས་རྗེ་ཉིད་ཀྱི་དབུ་ལོ་བུབ་བཞུགས་པ་ལ་བདག་ཉིད་ཆེན་པོ་དེ་ཉིད་ཀྱིས་ཕྱག་ནས་མཛད་པར་སྐུ་བརྙན་དེ་ཉིད་ཀྱི་ཞབས་པད་ཀྱི་འོག་གི་ཡི་གེ་རྙིང་མ་ལས་འབྱུང་བ་དང་། བརྒྱུད་པའི་བླ་མ་ཚད་ལྡན་དག་གི་ཕྱག་ལེན་ལ་ཡང་དབུ་སྐྲ་སོགས་ལ་སྦྱང་ཁྲུས་སྔོན་དུ་འགྲོ་བས་གཞུག་པར་མཛད་པ་སྣང་བས་སོ། ། དེ་དག་ནི་རྟེན་ལ་གཟུངས་འབུལ་ཚུལ་གྱི་ཡི་གེ་བླ་མ་གོང་མ་རྣམས་ཀྱི་མང་དུ་འབྱུང་བ་དག་ལས་འཐད་པའི་ཆ་རྣམས་བླངས་ཤིང་། ཐེ་ཚོམ་གྱི་གནས་རྣམས་བཏང་སྙོམས་སུ་བྱས། རང་ལུགས་དོན་གསལ་གྱི་དགོངས་པ་གཞིར་བཞག་ནས་དོགས་པའི་མཐའ་རྣམས་ཀྱང་དཔྱད་དེ། དངོས་གྲུབ་འབྱུང་བའི་གཟུངས་གཞུག་འབུལ་ཚུལ་གྱི་གསལ་བྱེད་དུ་བཀོད་པ་ཡིན་ལ།
ད་ནི་ཞར་བྱུང་ཀུན་རིག་ལ་བརྟེན་པའི་རབ་གནས་ཉིན་གང་མའི་ཆོ་གའི་དོན་བཤད་པར་བྱ་སྟེ། དེ་ཡང་གཞུང་འདི་ཉིད་ལས། དེང་སང་གཤིན་པོའི་དོན་དུ་རུས་པ་བསྲེག་སྦྱོང་བྱས། ཚ་ཚ་བཏབ་ནས་ཀུན་རིག་ལ་བརྟེན་པའི་རབ་གནས་ཉིན་གང་མ་མཛད་པའི་ཕྱག་སྲོལ་བཟང་པོ་ཞིག་འདུག་ནའང་། ལེགས་པར་བརྟགས་ན་ཆོ་ག་རྒྱས་འབྲིང་བསྡུས་གསུམ་གྱི་རྣམ་གཞག་གང་དང་ཡང་མི་མཐུན་པ་ཞིག་འདུག་པ་ནས། རང་ཉིད་ཀྱིས་མི་ཤེས་རུང་། གཞན་ལ་ཕན་པ་ཞིག་བྱུང་ན་ཅི་མ་རུང་སྙམ། རྗེ་བཙུན་གོང་མ་རྣམས་དང་། ས་ལོ་ཐམས་ཅད་མཁྱེན་པ་ལ་གསོལ་བ་བཏབ་ནས་བྲི་བར་བྱའོ། ། ཞེས་ཆོ་ག་འདི་མཛད་པའི་རྒྱུ་མཚན་མདོར་བསྡུས་བསྟན་ནས།
དེ་ནས་དོན་དངོས་ལ། དེ་ལ་རྟེན་གྱི་བྱ་བ་ཡོངས་སུ་རྫོགས་པ་སོགས་ནི་གོང་དུ་བསྟན་པ་བཞིན་དང་། ཆོ་ག་དངོས་ལ་སྡོམ་ནི། ལེགས་བཤམ་བདག་བསྐྱེད་བུམ་པ་བཟླས། ། རྟེན་སྦྱངས་བཀྲུ་ཞིང་ཕྱི་བ་དང་། ། རིང་བསྲེལ་གཞུག་ཅིང་གསོལ་བ་བཏབ། ། རྟེན་བསྐྱེད་སྤྱན་དྲངས་དགུག་རྒྱས་གདབ། ། དབང་བསྐུར་མཆོད་བསྟོད་སྤྱན་དབྱེ་བྱ། ། གསོལ་བཏབ་མངའ་དབུལ་རྒྱས་པ་བྱ། ། དེ་ཡང་མཆོད་བསྟོད་བྱེ་བྲག་དང་། །
སྦྱིན་སྲེག་སྔགས་ཏེ་དངོས་གཞི་འོ། ། ཞེས་ཚིག་རྐང་དང་པོ་འདོན་པ་ཅུང་ཟད་བསྒྱུར་ཏེ། དོན་བཅོ་ལྔ་ལས་ཞེས་གསུངས་པ་ལྟར་རབ་གནས་ཐམས་ཅད་ལ་སྔོན་དུ་འགྲོ་དགོས་པའི་དོན་ཚན་ལྔ་གོང་ལྟར་ཤེས་པར་བྱས་ནས། ཆོ་ག་དངོས་ལ། ལེགས་པར་བཤམ་པ། བདག་བསྐྱེད་པ། བུམ་པ་བཟླས་པ། རྟེན་སྦྱང་བ། ཁྲུས་བྱ་བ། རིང་བསྲེལ་གཞུག་པ།
གསོལ་བ་བཏབ་པ། རྟེན་བསྐྱེད་པ། སྤྱན་དྲང་ཞིང་དགུག་གཞུག་བྱ་བ། རྒྱས་གདབ་པ། དབང་བསྐུར་བ། མཆོད་བསྟོད་བྱ་བ། སྤྱན་དབྱེ་བྱ་བ། བརྟན་པར་བཞུགས་སུ་གསོལ་བ་བཏབ་པ། མངའ་དབུལ་རྒྱས་པར་བྱ་བ་དང་དོན་ཚན་བཅོ་ལྔ་ལས། དང་པོ་ནི།
གཞུང་འདི་ཉིད་ལས། ལེགས་པར་བཤམ་པ་ནི་ཚ་ཚ་ལ་སོགས་པ་རྟེན་གསར་པ་སྟེགས་མཐོ་བར་བཞུགས་པའི་མདུན་དུ་ཞེས་པ་ནས། དེ་བས་སྟེགས་ཅུང་དམའ་བ་ལ་ཆ་གསུམ་གཏོར་མ་རྣམས་བཤམ་པའོ། ། ཞེས་པའི་བར་ཏེ་ཇི་སྐད་གསུངས་པ་བཞིན་བཤམ་མོ།། ༈ །།སྤྱི་དོན་གཉིས་པ་བདག་བསྐྱེད་པ་ལ། སྔོན་དུ་འགྲོ་བའི་ཆོས། སྲུང་འཁོར་བསྒོམ་པ། བདག་བསྐྱེད་དངོས་དང་གསུམ་ལས། དང་པོ་ལ་ཡང་གཉིས་ཏེ། མཆོད་པ་བྱིན་གྱིས་བརླབ་པ་དང་།
སྐྱབས་འགྲོ་སེམས་བསྐྱེད་བྱའོ། ། དང་པོ་ནི། གཞུང་འདི་ཉིད་ལས། ཐོག་མར་མཆོད་པ་བྱིན་གྱིས་བརླབ་པ་ནི། ཨོཾ་བཛྲ་ཡཀྵ་ཧཱུྃ། ཞེས་ཕྱག་རྒྱ་དང་བཅས་པས་བགེགས་བསལ། ཞེས་པ་ནས། དྷརྨཱ་ར་ཎི་སོགས་བརྗོད་ཅིང་རོལ་ཆེན་བྱས་ཏེ་མཆོད་པ་བྱིན་གྱིས་རླབས་སོ་ཞེས་པའི་བར་གྱིས་བསྟན་ལ། གཉིས་པ་སྐྱབས་འགྲོ་སེམས་བསྐྱེད་བྱ་བ་ལ། སྐྱབས་སུ་འགྲོ་བ་དང་།
སེམས་བསྐྱེད་པ་གཉིས་ལས། དང་པོ་ནི། དེ་ནས་བདག་དང་འགྲོ་བ་ཞེས་པ་ནས། སྐྱབས་འགྲོ་ཉི་ཤུ་རྩ་གཅིག་ལ་སོགས་པ་བྱས་ནས་ཞེས་པའི་བར་གྱིས་བསྟན་ཅིང་། གཉིས་པ་སེམས་བསྐྱེད་པ་ནི། དོན་དམ་སེམས་བསྐྱེད་བསྒོམ་པ་དང་། ཀུན་རྫོབ་སེམས་བསྐྱེད་བསྒོམ་པ་གཉིས་ལས། དང་པོ་ནི། ཆོས་ཐམས་ཅད་སྟོང་ཞིང་བདག་མེད་པ་ཡིན་པ་ལ་ཞེས་པ་དང་། གཉིས་པ་ལ།
དེ་མ་རྟོགས་པའི་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་ཏེ་སངས་རྒྱས་ཀྱི་ས་ལ་འགོད་པར་བྱ། དེའི་ཆེད་དུ་བཅོམ་ལྡན་འདས་རྡོ་རྗེ་སེམས་དཔའི་སྒོམ་བཟླས་ཉམས་སུ་བླང་བར་བྱའམ་བགྱིའོ་ཞེས་ལན་གསུམ་གྱིས་སེམས་བསྐྱེད་ཅེས་པས་བསྟན་ཏོ། ། གཉིས་པ་སྲུང་འཁོར་བསྒོམ་པ་ལ། སྒོ་གསུམ་བྱིན་གྱིས་བརླབ་པ། སྲུང་འཁོར་དངོས། བརྟན་པར་བྱ་བ་དང་གསུམ་ལས། དང་པོ་ནི། ཨོཾ་སྭ་བྷ་ཝ་སོགས་ཀྱིས་སྟོང་པར་བསྒོམ་ཞེས་པས་ཡིད་བྱིན་རླབས། སྟོང་པའི་ངང་ལས་ཞེས་པ་ནས། ཞེས་བརྗོད་པས་ལྕེ་རྡོ་རྗེ་བྱིན་གྱིས་བརླབས་ཞེས་པའི་བར་གྱི་ངག་བྱིན་རླབས།
ལག་པ་གཉིས་ཀྱི་མཐིལ་དུ་ཨ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ཧཱུྃ་ལས་རྡོ་རྗེ་རྩེ་ལྔ་པ་རེ་རེ། དེ་ཞུ་བ་ལག་པ་ལ་ཐིམ་པས་ལག་པ་གཉིས་རྡོ་རྗེའི་རང་བཞིན་དང་། སོར་མོ་རྣམས་རྡོ་རྗེ་རྩེ་གཅིག་པར་གྱུར་ཅེས་པས་ལུས་བྱིན་རླབས་བསྟན་པའོ། ། གཉིས་པ་སྲུང་འཁོར་བསྒོམ་པ་ལ་ཡང་། བདག་བསྲུང་བ། གནས་བསྲུང་བ། ཁྲོ་བོའི་ལས་ཁ་ཚར་བའི་བསྲུང་བ་དང་གསུམ། དང་པོ་རིགས་ཀྱི་ཁྲོ་བོ་བསྐྱེད་པ། དེ་ལ་དམ་ཚིག་གསུམ་འཛིན་པ། ཁྲོ་བོའི་དབང་བསྐུར་བ།
གོ་བསྒོ་བ་དང་བཞིའི་སྒོ་ནས་བྱ་བའི་ཚུལ་ནི། ཧཱུྃ་ལས་བདག་ཉིད་ཁྲོ་བོ་མེ་ལྟར་འབར་བ་ཞེས་པ་ནས། བདག་ཉིད་རིགས་ཀྱི་ཁྲོ་བོར་བསྐྱེད་པའོ་ཞེས་པའི་བར་གྱིས་བསྟན། གཉིས་པ་གནས་བསྲུང་བ་ལ། སྔར་ཡོད་ཀྱི་བགེགས་ཚར་བཅད་པ་དང་། ཕྱིན་ཆད་མི་འཇུག་པར་བྱ་བའི་ཕྱིར་སྲུང་འཁོར་བསྒོམ་པ་དང་གཉིས་ལས། དང་པོ་ནི། དེ་ནས་སྲུང་འཁོར་བསྒོམ་པའི་ཕྱིར་ཨོཾ་བཛྲ་ཞེས་པ་ནས། སྔར་ཡོད་ཀྱི་བགེགས་བསལ་བའི་ཆོ་གའོ་ཞེས་པའི་བར་གྱིས་བསྟན་ཅིང་། གཉིས་པ་ལ་འོག་བཅིངས་པ།
ཕྱོགས་བཅིངས་པ། དཀྱིལ་འཁོར་བཅིངས་པ་དང་གསུམ་ལས། དང་པོ་ནི། དེ་ནས་ཨོཾ་བཛྲ་ཌི་ཌྷོ་མེ་བྷ་ཝ་ཞེས་སོགས་ཀྱིས་བསྟན་ལ། གཉིས་པ་ནི། ཨོཾ་ཧུ་ལུ་ཧུ་ལུ་ཧཱུྃ་ཕཊ྄་ཀྱིས་སྟེང་བཅིངས་ཞེས་པ་ནས། ཨོཾ་བཛྲ་ཤི་ཥ་རེ་རུ་ཊ་ཕཊ྄་ཀྱིས་ལྷོ་བཅིངས་ཞེས་པའི་བར་གྱིས་བསྟན་ཅིང་། གསུམ་པ་དཀྱིལ་བཅིངས་པ་ནི། ཨོཾ་བཛྲ་ཀརྨས་དཀྱིལ་བཅིངས་ཞེས་སོགས་ཀྱིས་བསྟན་ཏོ། ། གསུམ་པ་ཁྲོ་བོ་ལས་ཁ་ཚར་བའི་བསྲུང་བ་ལ།
ཁྲོ་བོ་སྤྱན་དྲངས་ཏེ་མཆོད་བསྟོད་བྱ་བ། ཧཱུྃ་བཞི་པའི་བསྲུང་བ། སླར་ཡང་སེམས་དཔའ་བཞིའི་བསྲུང་བ་དང་བཞི་ལས། དང་པོ་ནི། རང་གི་སྙིང་ཁ་ནས་འོད་ཟེར་འཕྲོས་པས་ཞེས་སོགས་དང་། གཉིས་པ་ནི་རྡོ་རྗེ་ཧཱུྃ་མཛད་ཀྱི་ཕྱག་རྒྱ་སྙིང་ཁར་རེག་ཅིང་ཞེས་སོགས་དང་། གསུམ་པ་ནི་རྡོ་རྗེ་ལས་ཀྱི་ཕྱག་རྒྱ་དང་ཞེས་སོགས་ཀྱིས་བསྟན་ཏོ། ། གསུམ་པ་བརྟན་པར་བྱ་བ་ནི། དྲིལ་བུ་གསིལ། རྡོ་རྗེ་གསོར་ཞིང་།
རྡོ་རྗེ་སེམས་དཔའི་ཡི་གེ་བརྒྱ་བ་ལན་གསུམ་བརྗོད་ཅིང་བརྟན་པར་བྱའོ་ཞེས་པས་བསྟན་ཏོ། ། གསུམ་པ་བདག་བསྐྱེད་དངོས་ལ། ལྷ་འགྲུབ་པའི་རྒྱུ་བསྒོམ་པ། འབྲས་བུ་ལྷ་བསྐྱེད་པ་དངོས། ཆེད་དུ་གཏད་པའི་བཟླས་པ་བྱ་བ་དང་གསུམ་ལས། དང་པོ་ནི། རང་གི་ལག་མཐིལ་གཉིས་སུ་ཨ་ཨ་ལས་ཟླ་བའི་དཀྱིལ་འཁོར་རེ་རེ་ཞེས་པ་ནས། ཡེ་ཤེས་པ་རྣམས་བརྟན་པར་བསམ་མོ་ཞེས་པའི་བར་གྱིས་བསྟན་ཏོ། ། གཞུང་འདིར། གཞན་ཕན་འོད་ཟེར་གྱི་སྒྲུབ་ཐབས་ལྟར་སྲུང་འཁོར་བསྡུས་པ་ཉིད་ཤིན་ཏུ་ལེགས་ཤིང་སྐབས་སུ་བབས་པས་མཁྱེན་པ་རྣམས་ཀྱིས་དེ་ལྟར་བྱའོ་ཞེས་གསུངས་པ་ནི་རབ་གནས་ཀྱི་སྐབས་འདིར་བདག་བསྐྱེད་ལ་སྲུང་འཁོར་བསྡུས་པ་སྐབས་སུ་བབས་ཀྱང་།
ཀུན་རིག་ལ་བརྟེན་པའི་རབ་གནས་མཛད་པ་པོ་རྣམས་སྲུང་འཁོར་རྒྱས་པ་ལ་བྱང་ཆུབ་པས་འཇུག་པ་བདེ་བ་ལ་དགོངས་པར་མངོན་ནོ། ། གཉིས་པ་འབྲས་བུ་ལྷ་བསྐྱེད་པ་དངོས་ནི། སྭ་བྷཱ་ཝ་སོགས་བརྗོད་ཅིང་སྟོང་པར་བསམ་ཞེས་པ་ནས། སངས་རྒྱས་ཀུན་པས་སྔར་སངས་རྒྱས། ། ཞེས་སོགས་འོག་ནས་འབྱུང་བ་ལྟར་བརྗོད་པས་བསྟོད་པར་བསམ་མོ་ཞེས་པའི་བར་གྱིས་བསྟན་ཏོ། ། གསུམ་པ་ཆེད་དུ་གཏད་པའི་བཟླས་པ་ནི། དེ་ནས་གསུམ་པ་ཆེད་དུ་གཏད་པའི་བཟླས་པ་རང་གི་སྙིང་ཁར་ཞེས་པ་ནས། ཞེས་པས་བསྟོད་དེ་བདག་བསྐྱེད་པའོ་ཞེས་པའི་བར་གྱིས་བསྟན་ཏོ། ། འདི་དག་གི་ཚིག་དོན་རྣམས་ནི་ཀུན་རིག་གི་རྣམ་བཤད་རྣམས་ལས་འབྱུང་བ་ལྟར་ཤེས་པར་བྱའོ།། ༈ །།སྤྱི་དོན་གསུམ་པ་བུམ་པ་བཟླས་པ་ལ།
རྣམ་རྒྱལ་དང་ལས་བུམ་བཟླས་ཚུལ། ཁྲུས་བུམ་བསྒྲུབ་ཚུལ་གཉིས་ལས། དང་པོ་ནི། རྣམ་རྒྱལ་བུམ་པའི་སྟེང་དུ་དུང་ཆོས་དྲི་བཟང་གི་ཆུས་གང་བ་དང་ཞེས་པ་ནས། དམ་ཚིག་པ་འོད་དུ་ཞུ་བ་ལས་བྱུང་བའི་བུམ་པའི་ཆུ་ནུས་པ་དང་ལྡན་པར་གྱུར་ཅེས་བརྗོད་ཅེས་པའི་བར་ཏེ། རྟེན་བུམ་པ་བསྐྱེད་པ་ནི། ཨ་མྲྀ་ཏས་བགེགས་བསངས། སྭ་བྷཱ་ཝས་སྟོང་པར་སྦྱངས་ནས། སྟོང་པའི་ངང་ལས་ཞེས་སོགས་བུམ་པ་གཉིས་བསྐྱེད་ཚུལ་གོང་རྒྱས་པའི་སྐབས་དང་འདྲ་ལ། བརྟེན་པ་ལྷ་བསྐྱེད་པ་ནི།
རྣམ་རྒྱལ་བུམ་པའི་ཆུའི་དབུས་སུ་ཞེས་སོགས་རྡོ་རྗེ་སེམས་དཔའ་དཀྱུས་ནས་འབྱུང་བ་བཞིན་དང་། ལས་བུམ་དུ་རྡོ་རྗེ་གནོད་སྦྱིན་དཀྱུས་བཞིན་བསྐྱེད། ཡེ་ཤེས་པ་སྤྱན་དྲངས་པ་ལ་གདན་ཕུལ་ཞིང་མཆོད་པ་བསྡུས་པས་མཆོད། ཨོཾ་བཛྲ་ཨཾ་གུ་ཤ་ཛ་ཞེས་སོགས་ཕྱག་རྒྱ་དང་བཅས་པས་དམ་ཡེ་དབྱེར་མེད་དུ་བསྲེས། འདི་དག་གི་སྔགས་དོན་འོག་རབ་གནས་ཀྱི་ཡེ་ཤེས་པ་བསྟིམ་པའི་སྐབས་སུ་འཆད་དོ། ། དེ་ནས་ཨོཾ་བྷྲིན་སོགས་ཕྱག་རྒྱ་དང་བཅས་པ་ནི་གནས་གསུམ་བྱིན་གྱིས་བརླབ་པ་སྟེ། དེ་ཡང་བྷྲི་ཏ་སོགས་ཀྱི་སྔགས་རྒྱའི་ཚེ་བུམ་ནང་གི་ལྷ་རྣམས་ཀྱི་ལུས་དེ་བཞིན་གཤེགས་པའི་སྐུ་མཚན་དང་དཔེ་བྱད་འབར་བ་དང་དབྱེར་མེད་དུ་གྱུར་པར་བསམ། ཏྲ་ཊ་སོགས་ཀྱི་ཚེ་བུམ་ནང་གི་ལྷ་རྣམས་ཀྱི་ངག་དེ་བཞིན་གཤེགས་པ་ཐམས་ཅད་ཀྱི་གསུང་དབྱངས་ཡན་ལག་དྲུག་ཅུ་དང་ལྡན་པ་དང་དབྱེར་མེད་དུ་གྱུར་པར་བསམ། ཚིནྡྷ་སོགས་ཀྱི་ཚེ་བུམ་ནང་གི་ལྷ་རྣམས་ཀྱི་ཡིད་དེ་བཞིན་གཤེགས་པ་ཐམས་ཅད་ཀྱི་ཐུགས་ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པའི་བདག་ཉིད་དང་དབྱེར་མེད་དུ་གྱུར་པར་བསམ་ཞིང་། སྔགས་དོན་ནི།
ཨོཾ་གཞན་དང་འདྲ། བྷྲི་ཏ་བྷྲི་ཏ་ནི་ཆོད་ཆོད། གང་ཆོད་ན། སརྦ་ཨ་ཝ་ར་ཎ་ནི་སྒྲིབ་པ་ཐམས་ཅད། ཏྲ་ཊ་ཏྲ་ཊ་ནི་གྲོལ་གྲོལ། གང་ན་སརྦ་ཨ་ཝ་སོགས་འདྲ། ཚིནྡྷ་ཚིནྡྷ་ནི་གཏུབས་གཏུབས། གང་ན་གོང་བཞིན་ནོ། ། དེ་ལྟར་གནས་གསུམ་བྱིན་གྱིས་བརླབས་ནས། དེ་ནས་ཨོཾ་བཛྲ་ཨ་བྷི་ཥིཉྩ་སོགས་ཀྱི་དབང་བསྐུར་བ་སྟེ།
སྔགས་དོན་ནི། ཨོཾ་གཞན་དང་འདྲ། བཛྲ་རྡོ་རྗེ། ཨ་བྷི་མངོན་པར་རྟོགས་པ། ཥིཉྩ་དབང་། བུདྡྷ་སངས་རྒྱས། རཏྣ་རིན་ཆེན། པདྨ་ནི་པདྨ། ཀརྨ་ལས་ཏེ། རྡོ་རྗེའི་མངོན་པར་དབང་བསྐུར་བ།
སངས་རྒྱས་ཀྱི་རིགས་ཀྱི་མངོན་པར་དབང་བསྐུར་བ། རིན་ཆེན་རིགས་ཀྱི་མངོན་པར་དབང་བསྐུར་བ། པདྨའི་རིགས་ཀྱི་མངོན་པར་དབང་བསྐུར་བ། རིན་པོ་ཆེའི་རིགས་ཀྱི་མངོན་པར་དབང་བསྐུར་བ། ལས་ཀྱི་རིགས་ཀྱི་མངོན་པར་དབང་བསྐུར་བ་ཞེས་པའི་དོན་ནོ། ། དེ་ནས་ཨོཾ་སརྦ་སོགས་ཀྱི་མཆོད་པའི་སྔགས་དོན་ནི་གོང་རྒྱས་པ་ཀྱཻ་རྡོར་ལ་བརྟེན་པའི་མཆོད་བསྟོད་ཀྱི་མངའ་དབུལ་གྱི་སྐབས་ལྟར་རོ། ། བསྟོད་པ་ནི་ཀུན་རིག་བསྟོད་ཆེན་གྱི་ནང་གི་རྡོ་རྗེ་སེམས་དཔའ་དང་། རྡོ་རྗེ་གནོད་སྦྱིན་གྱི་བསྟོད་པ་ཤླཽ་ཀ་རེ་རེ་པོ་དེ་འདིར་མཛད་དེ། དོན་ནི་བཛྲ་སཏྭ་ཞེས་པ་འདིའི་སྙིང་པོ་ཡིན་པས་སྙིང་པོའི་སྒོ་ནས་མཚན་རྡོ་རྗེ་སེམས་དཔའ་སྟེ། དེ་ཡང་རྡོ་རྗེ་ནི་སྟོང་པ་ཉིད་དེ་དེ་བཞིན་ཉིད་དོ། །
དེ་ལ་ཡང་རྒྱུ་དུས་ཀྱི་དེ་བཞིན་ཉིད་དང་། འབྲས་དུས་ཀྱི་དེ་བཞིན་ཉིད་གཉིས་ལས། དྲང་དོན་དུ་ཕྱི་མ་དེ་ཡིད་ལ་བྱེད་པའམ། ཐོབ་པར་འདུན་པས་ན་སེམས་དཔའ། དེ་ཉིད་མ་ཐོབ་པར་འདུན་པ་ཆེན་པོ་མཛད་པས་ན་སེམས་དཔའ་ཆེན་པོ། ངེས་དོན་དུ་མི་འགྱུར་བ་ལྷའི་ངོ་བོར་བཞུགས་པས་ན་རྡོ་རྗེ། སངས་རྒྱས་ཐམས་ཅད་འདུས་པའི་བདག་ཉིད་དམ། དེ་དག་བསྐྱེད་པར་བྱེད་པས་ན་དེ་བཞིན་གཤེགས་པ་ཀུན་ནོ། ། སེམས་དཔའ་བཅུ་དྲུག་གི་རྡོ་རྗེ་རྒྱལ་པོ་ལ་སོགས་པ་ལས་ཐོག་མ་ཁོ་ནར་གྲུབ་པས་ན་རྡོ་རྗེ་དང་པོའོ། ། དངོས་མིང་གི་སྒོ་ནས་མཚན་དུ་བརྗོད་པ་ཀུན་ཏུ་བཟང་པོའོ། །
ཕྱག་ན་རྡོ་རྗེས་མཚན་པས་ན་གསང་བའི་མཚན་ཕྱག་ན་རྡོ་རྗེ་ཞེས་མིང་གི་སྒོ་ནས་དབང་བསྐུར་བ་བརྙེས་པས་ན་ཕྱག་ན་རྡོ་རྗེ་སྟེ་མཚན་བདུན་གྱི་སྒོ་ནས་བསྟོད་པའོ། ། རྡོ་རྗེ་གནོད་སྦྱིན་གྱི་བསྟོད་པའི་དོན་ནི། བཛྲ་ཡཀྵ་ཞེས་པ་འདིའི་སྙིང་པོ་ཡིན་པས་སྙིང་པོའི་སྒོ་ནས་མཚན་དུ་གྱུར་པ་རྡོ་རྗེ་གནོད་སྦྱིན། འཁོར་གསུམ་དང་བྲལ་བའི་རྟོགས་པའི་ཐབས་ཀྱིས་བདུད་མི་དམིགས་པར་རྟོགས་པས་ཐབས་ཆེན་པོ། ཕྱག་མཚན་གྱི་སྒོ་ནས་རྡོ་རྗེ་མཆེ་བ། ནམ་མཁའ་ཁྱབ་པའི་ཕྱག་མཚན་དེ་ཉིད་ཀྱིས་བདུད་རྣམས་སྐྲག་པར་བྱེད་པས་འཇིགས་པ་ཆེན་པོ། དངོས་ཀྱི་མཚན་བདུད་འཇོམས། རྡོ་རྗེ་མཆེ་བའི་ཕྱག་རྒྱ་མང་པོ་སྤྲུལ་ནས་དོན་བྱེད་པས་རྡོ་རྗེ་མི་ཟད་པའོ། ། མིང་དབང་བསྐུར་བའི་དུས་གསང་མཚན་དུ་རྡོ་རྗེ་དྲག་པོ་ཞེས་བརྗོད་པ་སྟེ་མཚན་བདུན་གྱི་སྒོ་ནས་བསྟོད་པའོ། ། དེ་ནས་པད་སྐོར་དང་བཅས་གཟུངས་ཐག་བླངས་ཏེ།
དམིགས་པ་དཀྱུས་ནས་འབྱུང་བ་བཞིན་བུམ་བཟླས་བྱེད་ལ། བཟླ་རྒྱུའི་སྔགས་དོན་ནི། ཨོཾ་གཞན་དང་འདྲ་བའམ། ཡང་ན་སྐུ་བསྐུལ་བ། བཛྲ་སཏྭ་ནི་རྡོ་རྗེ་སེམས་དཔའ་སྟེ་སྙིང་པོ། ཧཱུྃ་ནི་ཐུགས་ཀྱི་ངོ་བོ་སྟེ་དེ་ཉིད་བསྐུལ་བ། ཡང་ཨོཾ་དང་ཧཱུྃ་སྔར་ལྟར་ལ། བཛྲ་ཡཀྵ་རྡོ་རྗེ་གནོད་སྦྱིན་ནོ། ། ཨ་བྷི་ཥེ་ཀ་ཏ་སོགས་ཀྱི་སྔགས་དོན་གོང་དུ་བཤད་པ་ལྟར་རོ། ། དེ་ནས་སླར་ཡང་མཆོད་བསྟོད་སྔར་བཞིན་དང་།
རྡོ་རྗེ་སེམས་དཔའི་ཡིག་བརྒྱ། མ་འབྱོར་བ་སོགས་དང་། མཆོད་ཡོན་ཕུལ་བའི་རྐྱེན་གྱིས་བུམ་ནང་གི་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་ཞུ་སྟེ་བུམ་ཆུ་ནུས་པ་ཅན་དུ་གྱུར་པར་བསམ་པ་སོགས་དཀྱུས་ནས་འབྱུང་བ་བཞིན་བྱ་བ་ནི་རྣམ་རྒྱལ་དང་ལས་བུམ་བསྒྲུབ་པའོ། ། གཉིས་པ་ཁྲུས་བུམ་བསྒྲུབ་ཚུལ་དང་། སྤྱི་དོན་བཞི་པ་རྟེན་སྦྱང་བ། ལྔ་པ་ཁྲུས་བྱ་བ་རྣམས་ནི། གཞུང་འདི་ཉིད་ལས། དེ་ནས་རྡོ་རྗེ་མེ་ཏོག་དང་བཅས་པ་ཁྲུས་བུམ་གྱི་སྟེང་དུ་བཞག་ཅེས་པ་ནས། གོང་གི་ནུབ་གསུམ་མའི་སྟ་གོན་གྱི་སྐབས་སུ་བཤད་པ་ལྟར་བྱའོ་ཞེས་པའི་བར་ཏེ།
ཁྲུས་བུམ་ཕྱིའི་བཟླས་པའི་སྐབས་སུ། ཨོཾ་བཛྲ་ཡཀྵ་ཧཱུྃ། ཞེས་བཟླ་བ་དང་། རྟེན་སྦྱང་བའི་བདེན་བརྡར་གྱི་སྐབས་སུ་བཅོམ་ལྡན་འདས་སྙིང་པོ་ཀྱཻ་རྡོ་རྗེ་ཞེས་སོགས་ཀྱི་དོད་དུ། བཅོམ་ལྡན་འདས་ངན་སོང་ཐམས་ཅད་ཡོངས་སུ་སྦྱོང་བ་གཟི་བརྗིད་ཀྱི་རྒྱལ་པོ་ཀུན་རིག་རྣམ་པར་སྣང་མཛད་ལྷ་ཚོགས་འཁོར་དང་བཅས་པའི་བཀའ་བདེན་པ་ཞེས་པའམ། བཅོམ་ལྡན་འདས་རྡོ་རྗེ་སེམས་དཔའི་ལྷ་ཚོགས་ཞེས་སོགས་གང་བདེ་བྱ་བ་དང་། དེ་བཞིན་དུ་རོལ་མོ་དང་བསྟུན་ཨཥྚ་བཟླ་བའི་ཚབ་ཏུ། བཛྲ་སཏྭ་དང་། བཛྲ་ཡཀྵ་བཟླ་བ་མ་གཏོགས་གཞན་ཁྲུས་བུམ་བསྒྲུབ་པ་སོགས་དོན་ཚན་གསུམ་པོ་དེ་གོང་རྒྱས་པའི་སྟ་གོན་གྱི་སྐབས་ལྟར་བྱ་བ་ཡིན་པས། ཚིག་དོན་ཡང་དེར་བཤད་པ་ལྟར་ཡིན་ནོ།།
༈ །།སྤྱི་དོན་དྲུག་པ་རིང་བསྲེལ་གཞུག་པ་དང་། སྤྱི་དོན་བདུན་པ་གསོལ་བ་གདབ་པ་གཉིས་ནི། གཞུང་འདི་ཉིད་ལས། དངོས་གཞི་རྒྱས་པའི་སྐབས་ལྟར་བྱ་ཞེས་གསུངས་པ་ལྟར་སྐབས་དེར་བཀོད་པ་ལྟར་ཤེས་པར་བྱའོ།། ༈ །།སྤྱི་དོན་བརྒྱད་པ་རྟེན་བསྐྱེད་པ་ནི། གཞུང་འདི་ཉིད་ལས། ཡཀྵས་བསང་། སྭ་བྷཱ་ཝ་སོགས་ཀྱིས་རྟེན་རྣམས་མི་དམིགས་ཏེ་སྟོང་པར་གྱུར་ཅེས་པ་ནས། ཁང་བཟང་རྟ་བབས་སོགས་རྒྱས་པའི་སྐབས་སུ་བསྟན་པ་ཐམས་ཅད་ལ་སྐུའི་བསྐྱེད་ཆོག་ཐུན་མོང་བའི་བསྐྱེད་ལྟར་གོང་ལྟར་བྱ་ཞིང་། རྒྱུད་སྡེ་གོང་འོག་གི་རྣམ་དབྱེ་ཤེས་པར་བྱའོ་ཞེས་པའི་བར་ཏེ་ཚ་ཚ་ལྟ་བུ་མཆོད་རྟེན་གྱི་བསྐྱེད་ལུགས་སོགས་དཀྱུས་བཞིན་དང་།
གཞན་ཐུན་མོང་དང་ཐུན་མོང་མ་ཡིན་པའི་རྟེན་བསྐྱེད་ཚུལ་དང་། རྒྱུད་སྡེ་གོང་འོག་གི་བསྐྱེད་ལུགས་མི་འདྲ་བ་ཇི་ལྟར་བྱ་བ་རྣམས་གོང་རྒྱས་པའི་རྟེན་བསྐྱེད་ཀྱི་སྐབས་སུ་ཞིབ་པར་བཀོད་པ་ལྟར་རྟོགས་པར་བྱའོ།། ༈ །།སྤྱི་དོན་དགུ་པ་སྤྱན་དྲང་ཞིང་དགུག་གཞུག་བྱ་བ་དང་། སྤྱི་དོན་བཅུ་པ་རྒྱས་བཏབ་པ་གཉིས་ནི། གཞུང་འདི་ཉིད་ལས། རྒྱས་པའི་སྟ་གོན་བཞིན་ལ། དགུག་གཞུག་གཉིས་ཀྱི་དུས་ཞེས་པ་ནས། རྗེ་བཙུན་དཀོན་མཆོག་ལྷུན་གྲུབ་ཀྱིས་མཛད་པའི་ཀུན་རིག་གི་སྦྱིན་སྲེག རོ་སྲེག ཚ་ཚ་གདམས་པའི་ཚ་ཚའི་རབ་གནས་སྐབས་སྐབས་ཀྱང་གསུངས་སོ་ཞེས་པའི་བར་ཏེ།
དེ་ཡང་དོན་ཚན་གཉིས་པོ་འདི་ཕལ་ཆེར་རྒྱས་པའི་སྟ་གོན་གྱི་སྐབས་བཞིན་ལ། དགུག་གཞུག་གི་ཚེ་གཽ་རི་སོགས་ཀྱི་སྔགས་རྒྱའི་དོད་དུ། འདིར་སྒོ་བ་བཞིའི་དགུག་གཞུག་བྱེད་པ་ཡིན་ལ། འདི་དག་གི་སྔགས་དོན་ནི། ཨོཾ་འདྲ། བཛྲ་ཨཾ་གུ་ནི་རྡོ་རྗེ་ལྕགས་ཀྱུ་ཞེས་པ་དང་། བཛྲ་པཱ་ཤ་ཧོ་ནི་རྡོ་རྗེ་ཞགས་པ། བཛྲ་སྥོ་ཊ་ནི་རྡོ་རྗེ་ལྕགས་སྒྲོག བཛྲ་ཨ་ཝེ་ཤ་ཨཱཿནི་རྡོ་རྗེ་འབེབས་པ། ཛ་དང་ཧཱུྃ་བཾ་ཨཱ་རྣམས་ནི་གཉིས་སུ་མེད་པའི་དོན་ཏོ། །
སྔགས་དེ་དག་དང་ཕྱག་རྒྱ་ནི་སྦྱོང་རྒྱུད་ལས། གསང་བའི་བཅིངས་བས་བཅིངས་ནས་ནི། ། མཛུབ་གཉིས་ལྕགས་ཀྱུའི་ཚུལ་དུ་བྱ། ། ཞགས་པ་བཞིན་དུ་སྦྱར་ནས་ཀྱང་། ། དེ་ཉིད་ལྕགས་སྒྲོག་ཚུལ་དུ་བྱ། ། མཐེ་གཉིས་ནང་དུ་བཀུག་ནས་ཀྱང་། ། བསྐྱོད་པར་གྱུར་ན་དབང་དུ་འགྱུར། ། ཞེས་གསུངས་པ་ལྟར་བྱ་བ་ཡིན་ཞིང་། རྒྱས་གདབ་ལ་རྒྱས་བསྡུས་གཉིས་ལས། དང་པོ་ནི།
རབ་གནས་ཀྱི་ལྷའི་ཐུགས་ཁར་རྡོ་རྗེ་སྔོན་པོ་རྩེ་ལྔ་པ་སོར་བརྒྱད་རེ་བསམ་ལ། རྡོ་རྗེ་བསྡམས་པའི་གུང་མོ་གཉིས་གཤིབས་ཏེ་བསྒྲེངས་ལ། ཨོཾ་བཛྲ་དྷ་ཏུ་བཛྲ་དྷ་ཏུ་བཛྲ་དྷུ་རུ་ཏྲི་ཤ་ཛཿཧཱུྃ་བཾ་ཧོཿ ས་མ་ཡ་སཏྭཾ་ས་མ་ཡ་སཏྭཾ་ཨ་ཧཾ་ཞེས་ཀུན་ལ་སྦྱར། ཨོཾ་སརྦ་ཏ་ཐཱ་ག་ཏ་མཧཱ་ཡོ་གི་ཤྭ་ར་ཧཱུྃ། དེ་ཉིད་ཀྱི་ཚིགས་དང་པོ་གཉིས་ནང་དུ་བཀུགས་ལ། ཨོཾ་བཛྲ་སཏྭ་ཧཱུྃ། དེ་ཉིད་རིན་པོ་ཆེ་འདྲ་བ་དང་། ཨོཾ་བཛྲ་རཏྣ་ཏྲྃ། དེ་ཉིད་པདྨ་འདྲ་བ་དང་།
ཨོཾ་བཛྲ་དྷརྨཱ་ཧྲི། དེ་ཉིད་ལས་མཛུབ་མོ་གཉིས་གཤིབས་ཏེ་བརྐྱངས་པས་རལ་གྲི་འདྲ་བར་བྱས་ལ། ཨོཾ་བཛྲ་ཀརྨ་ཀྃ་ཞེས་པ་དམ་ཚིག་གི་འོ། ། ལྷའི་ལྗགས་པདྨ་འདབ་བཞི་འདྲ་བར་རྡོ་རྗེ་ནས་འབྲས་ཙམ་ལ་ལྷ་གང་ཡིན་གྱི་སྙིང་པོས་བསྐོར་བར་བསམ་ལ། ཨོཾ་བཛྲ་ཛྙཱ་ན་ཞེས་པ་ཆོས་ཀྱི་ཕྱག་རྒྱའོ། ། ལྷའི་དཔྲལ་བར་སྣ་ཚོགས་རྡོ་རྗེ་བསམ་ལ་པད་སྐོར་བྱ་ཞིང་། ཨོཾ་བཛྲ་ས་ཏྭ་སུ་སྃ་གྲ་ཧ། བཛྲ་རཏྣ་མ་ནུ་ཏ་རྃ། བཛྲ་དྷརྨཱ་ཀ་ཡ་ནི། བཛྲ་ཀརྨ་ཀ་རོ་ད་བྷ་བཻ་ཞེས་པ་ཀུན་ལ་སྦྱར་ལ།
བྱང་ཆུབ་མཆོག ས་གནོན། མཆོག་སྦྱིན། ཏིང་ངེ་འཛིན། སྐྱབས་སྦྱིན་དང་ལྔ་རིམ་བཞིན། ཨོཾ་བཛྲ་བཻ་རོ་ཙ་ན། ཨོཾ་བཛྲ་ཨ་ཀྵོ་བྷྱ། ཨོཾ་བཛྲ་རཏྣ་སྃ་བྷ་ཝ། ཨོཾ་བཛྲ་ཨ་མྲྀ་ཏ་ཝེ། ཨོཾ་བཛྲ་ཨ་མོ་གྷ་སིདྡྷི་ཞེས་པ་ལས་ཀྱི་ཕྱག་རྒྱའོ། །
ལྷ་སྐུ་མེ་ལོང་གི་གཟུགས་བརྙན་ལྟར་གསལ་བར་བསམ་ལ། ཨོཾ་བཛྲ་སཏྭ་སུའི་སྔགས་དང་གར་མི་བྱེད་པར་རིགས་ལྔ་སོ་སོའི་ཕྱག་རྒྱ་དང་། སྔགས་སྔར་བཞིན་བརྗོད་པ་ནི་ཕྱག་རྒྱ་ཆེན་པོ་སྟེ་ཚུལ་འདི་བཞིན་གྱི་རྒྱས་འདེབས་བྱ་བར་བླ་མ་ཆོས་ཀྱི་རྒྱལ་པོ་འཕགས་པའི་གསུང་བཞིན་འཇག་ཆེན་རྒྱན་འབུམ་གྱི་རབ་གནས་དོན་གསལ་ལ་མཆན་བུ་མཛད་པ་ལས་འབྱུང་བ་ཡིན་ལ། དེ་ལྟར་རིགས་ལྔ་ཆར་གྱི་ཕྱག་རྒྱ་བཞིའི་རྒྱས་འདེབས་བྱ་བའམ། ཡང་གོང་རྒྱས་པའི་སྐབས་སུ་བཤད་པ་ལྟར། རྟེན་དེ་རིགས་གང་ཡིན་གྱི་ལྷ་དེའི་ཕྱག་རྒྱ་བཞིའི་རྒྱས་འདེབས་དང་། རིགས་གང་ཡིན་ཡང་རྡོ་རྗེ་སེམས་དཔའི་རྒྱས་འདེབས་ཀྱང་རུང་བ་ཡིན་ཞིང་། རྒྱས་འདེབས་བསྡུས་པ་ལྟར་ན་ཡོ་ག་ལ་བརྟེན་པའི་རབ་གནས་ཀྱི་ཚེ་ཡང་འབྲུ་གསུམ་གྱི་རྒྱས་འདེབས་བྱ་རུང་སྟེ། དོན་གསལ་ལས། ཡོ་གའི་ལུགས་ཡིན་ཞིང་ཕྱག་རྒྱ་བཞི་མི་ཤེས་ནའང་འདིས་བཏུབ་བོ་ཞེས་གསུངས་པ་དང་།
མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་ཚ་ཚའི་རབ་གནས་ཀྱི་སྐབས་སུ་ཡང་འབྲུ་གསུམ་གྱི་རྒྱས་འདེབས་གསུངས་པས་སོ། ། དེས་ན་འདིར་འབྲུ་གསུམ་གྱི་རྒྱས་འདེབས་བྱ་བ་ཡིན་ནོ།། ༈ །།སྤྱི་དོན་བཅུ་གཅིག་པ་དབང་བསྐུར་བ་ནི། གཞུང་འདི་ཉིད་ལས། དོན་གསལ་ལས་བྱ་སྤྱོད་ཀྱི་ལུགས་དང་མཐུན་པར་བྱེད་ན། ཆུ་དང་། ཅོད་པན་དང་། ཕྱག་མཚན་གྱི་དབང་བསྐུར་ལ་རིགས་ཀྱི་བདག་པོས་རྒྱས་གདབ། འདི་ནི་རྣལ་འབྱོར་རྒྱུད་གཙོ་བོར་བྱས་པ་ཡིན་པས། རིག་པའི་དབང་ལྔ་དང་།
རྡོ་རྗེ་སློབ་དཔོན་གྱི་དབང་བསྐུར་ལ་རིགས་ཀྱི་བདག་པོའི་རྒྱས་གདབ། རྣལ་འབྱོར་ཆེན་པོའི་ལུགས་ཡིན་ན་དབང་བཞི་ཀ་བསྐུར་བར་བྱའོ་ཞེས་གསུངས་པས། འདིར་རིག་པའི་དབང་ལྔ་དང་། རྡོ་རྗེ་སློབ་དཔོན་གྱི་དབང་བསྐུར་བ་ཙམ་བརྗོད་པར་བྱའོ་ཞེས་པ་ནས། རིགས་བདག་གི་དབུ་བརྒྱན་ནུབ་གསུམ་མའི་སྟ་གོན་བཞིན་ནོ། ། སྔགས་ཀྱི་དབང་བསྐུར་བ་ནི་མི་དགོས་ཏེ། རིགས་ལྔའི་དབང་གི་ནང་དུ་མི་གཏོགས་པའི་ཕྱིར་རོ། ། ཡང་ངེས་པར་བསྐུར་དགོས་ན། མཐའ་རྟེན་རྒྱལ་སྲིད་སྣ་བདུན་དང་། བཀའི་དབང་བསྐུར་སོགས་ཐམས་ཅད་བསྐུར་དགོས་པར་འགྱུར་བས་ཧ་ཅང་ཐལ་ཆེས་སོ་ཞེས་པའི་བར་ཏེ།
དེ་ཡང་བླ་མེད་ཀྱི་མི་བསྐྱོད་པ་ཆུ་དབང་སོགས་རིག་པའི་དབང་ལྔ་དངོས་ནི་མ་ཡིན་ལ། ཡོ་ག་རང་གི་ཆུས་དབང་བླ་མེད་ཀྱི་མི་བསྐྱོད་པ་ཆུ་དབང་གི་དོད་ལྟ་བུ་ཞིག་བྱ་བ་ཡིན་ཞིང་། རྡོ་རྗེ་སློབ་དཔོན་གྱི་དབང་ཡང་ཡོ་ག་རང་ལུགས་ཀྱི་རྡོ་རྗེ་སློབ་དཔོན་གྱི་དབང་བསྡུས་པ། བླ་མེད་ཀྱི་དམ་ཚིག་གསུམ་སྦྱིན་གྱི་དབང་གི་དོད་རེ་བསྐུར་བ་ཡིན་ཞིང་། གཞན་སྔགས་ཀྱི་དབང་སོགས་མི་དགོས་ཏེ། དོན་གསལ་ལས། རིགས་པའི་དབང་ལྔ་དང་། རྡོ་རྗེ་སློབ་དཔོན་གྱི་དབང་བསྐུར་ལ་རིགས་ཀྱི་བདག་པོའི་རྒྱས་གདབ་ཅེས་གསུངས་ཀྱི་སྔགས་ཀྱི་དབང་སོགས་བསྐུར་བར་མ་གསུངས་ཤིང་། དེ་དག་རིགས་པའི་དབང་ལྔ་དང་། རྡོ་རྗེ་སློབ་དཔོན་གྱི་དབང་གང་དུ་ཡང་མི་གཏོགས་པའི་ཕྱིར་རོ། །
འདི་དག་གི་སྔགས་དོན་སོགས་ཚིག་དོན་ཞིབ་པར་ནི་ཀུན་རིག་གི་རྣམ་བཤད་དག་ཏུ་ཤེས་པར་བྱའོ།། ༈ །།སྤྱི་དོན་བཅུ་གཉིས་པ་མཆོད་བསྟོད་བྱ་བ་ནི། གཞུང་འདི་ཉིད་ལས། མཆོད་པའི་མར་མེ་རྣམས་སྦར་ཞེས་པ་ནས། སྣང་སྟོང་རྡོ་རྗེ་སོགས་ཀྱིས་བསྟོད་དོ་ཞེས་པའི་བར་ཏེ་མཆོད་པ་ནི། འཇིག་རྟེན་ཁམས་འདི་དཔག་མེད་ན། ། ཞེས་སོགས་བདག་བསྐྱེད་ཀྱི་སྐབས་ལྟར་ཏེ་གོ་སླ་ཞིང་། བསྟོད་པ་ནི། སྣང་སྟོང་མ་དང་། འགྲོ་བ་རྒྱུད་ལྔ་མ་གཉིས་བྱ་བ་སྟེ་ཚིག་དོན་གོང་རྒྱས་པའི་སྐབས་སུ་བཤད་ཟིན་ཏོ།།
༈ །།སྤྱི་དོན་བཅུ་གསུམ་པ་སྤྱན་དབྱེ་བ་དང་། སྤྱི་དོན་བཅུ་བཞི་པ་བརྟན་པར་བཞུགས་སུ་གསོལ་ཞིང་ཞལ་བསྒྱུར་བ་ནི། གཞུང་འདི་ཉིད་ལས། ཕལ་ཆེར་རྒྱས་པ་བཞིན་ལ། མི་འདྲ་བའི་ཁྱད་པར་ནི། མཆོད་པའི་སྐབས་སུ་མཆོད་ཡོན་སྔོན་འགྲོའི་ཉེར་སྤྱོད་ལྔ་དང་། བསྟོད་པའི་སྐབས་སུ་སྣང་སྟོང་རྡོ་རྗེ་བརྗོད་པ་ཙམ་མོ་ཞེས་ཏེ། གོང་རྒྱས་པའི་སྐབས་སུ་བཤད་པ་ལྟར་ཡིན་ཞིང་། མི་འདྲ་བའི་ཁྱད་པར་ནི་དཀྱུས་ནས་འབྱུང་བ་ལྟར་རོ།། ༈ །།སྤྱི་དོན་བཅོ་ལྔ་པ་མངའ་དབུལ་རྒྱས་པར་བྱ་བ་ནི།
གཞུང་འདི་ཉིད་ལས། བཅོ་ལྔ་པ་མངའ་དབུལ་རྒྱས་པར་བྱ་བ་བཞི་ཡང་ཆོ་ག་རྒྱས་པའི་དངོས་གཞིའི་སྐབས་སུ་བཤད་པ་ལྟར་བྱའོ། ། འོན་ཀྱང་མི་འདྲ་བའི་ཁྱད་པར་ཞེས་པ་ནས། སྔགས་ཀྱི་མངའ་དབུལ་ཞིང་བཀྲ་ཤིས་ཀྱི་རྗེས་ཀྱི་མཆོད་པ་ལ་མཆོད་ཡོན་སྔོན་འགྲོའི་ཉེར་སྤྱོད་ལྔ་རོལ་མོ་དང་བཅས་པ་སྟེ། ཆུ་གཉིས་སྔོན་འགྲོ་མི་མཛད་པ་ཙམ་ཁྱད་པར་རོ། ། ས་བཅད་ནི་ལེགས་བཤམ་དང་། བུམ་བསྐྱེད་གཉིས་བསྣན་པས་བཅོ་ལྔར་སོང་བ་མ་གཏོགས་ཆོ་ག་ལ་ཁྱད་པར་མེད་དོ་ཞེས་པའི་བར་ཏེ། དེ་ཡང་ཇི་ལྟར་གསུངས་པ་ལྟར་ཕལ་ཆེར་རྒྱས་པའི་དངོས་གཞིའི་སྐབས་ལྟར་ལག་ལེན་ཡང་བྱེད་ཅིང་ཚིག་དོན་ཡང་གོང་བཞིན་ངེས་པར་བྱས་ནས། མི་འདྲ་བའི་ཁྱད་པར་མཆོད་པ་བྱིན་རླབས་ཀུན་རིག་རང་གི་བདག་བསྐྱེད་ཀྱི་སྐབས་བཞིན་དང་། བྱིན་དབབ་ཀྱི་སྔགས་ཀྱང་དྷརྨཱ་ར་ཎི་སོགས་བྱེད་པ་དང་།
མཆོད་པ་དངོས་ལ། རབ་འབྱམས་རྒྱ་མཚོ་མ་མཛད་པ་སོགས་ཏེ་དཀྱུས་ནས་འབྱུང་བ་ལྟར་ཡིན་ལ། རབ་འབྱམས་རྒྱ་མཚོ་མ་འདི་དང་། བདག་བསྐྱེད་ཀྱི་སྐབས་ཀྱི་མཆོད་པ་འཇིག་རྟེན་ཁམས་འདི་མ་གཉིས་ཆར་ལ་ཡོ་ག་རང་གི་ལུགས་ཀྱི་མཆོད་པ་ལྔ་ཆར་ཚང་བས་སྐབས་འདིར་མཆོད་པ་དེ་གཉིས་གང་བྱས་ཀྱང་ཁྱད་པར་ཆེན་པོ་མེད་ཀྱང་། ཕྱག་ལེན་ལ་རབ་འབྱམས་རྒྱ་མཚོ་མ་འདིར་མཛད་པ་ནི་ཚིག་རྒྱས་པས་ན་རྒྱས་པ་མཛད་པའི་དབང་དུ་བྱས་སོ། ། མཆོད་པ་ལྔ་ནི། རྩེ་མོའི་རྒྱུད་ལས། མཆོད་པ་ཇི་ལྟར་ཡིན་ཞེ་ན། ། རིགས་སྔགས་མངོན་པར་བཟླས་བརྗོད་དང་། ། ཕྱག་རྒྱ་བཅིངས་པ་ལྷུར་ལེན་དང་། །
རྣལ་འབྱོར་བསྒོམ་པའི་མཆོད་པ་དང་། ། བསྒྲུབ་པ་དག་གི་མཆོད་པ་འོ། ། ཞེས་གསུངས་པ་ལྟར། ཕྱིའི་མཆོད་པ། རིགས་སྔགས་བཟླས་པའི་མཆོད་པ། ཕྱག་རྒྱའི་མཆོད་པ། རྣལ་འབྱོར་བསྒོམ་པའི་མཆོད་པ། བསྒྲུབ་པའི་མཆོད་པ་དང་ལྔ་ཡིན་ལ། དེ་ཡང་གཅིག་ལ་དཔེར་མཚོན་ན། མཆོད་ཡོན་ནི་ཕྱིའི་མཆོད་པ།
དེ་འབུལ་བའི་སྔགས་ནི་རིགས་སྔགས་བཟླས་པའི་མཆོད་པ། མཆོད་ཡོན་གྱི་ཕྱག་རྒྱ་འཆིང་བ་ནི་ཕྱག་རྒྱའི་མཆོད་པ། རང་མཆོད་པའི་ལྷ་མོར་བསྒོམ་པའམ། སྙིང་ཁ་ནས་མཆོད་པའི་ལྷ་མོ་སྤྲོ་བ་ནི་རྣལ་འབྱོར་བསྒོམ་པའི་མཆོད་པ། རང་གཞན་གྱི་དོན་གྲུབ་པར་བསམ་པ་སྒྲུབ་པའི་མཆོད་པའོ། ། དེ་བཞིན་དུ་ཞབས་བསིལ་དང་མེ་ཏོག་སོགས་གཞན་རྣམས་ལའང་འགྲེ་ཞིང་། མཆོད་པ་འདི་དག་གང་ལ་འབུལ་ན། མཆོད་ཡོན་ནི་སྐུ་ཁྲུས་ཀྱི་དོན་དུ་སྐུ་ལ་འབུལ། ཞབས་བསིལ་ཞབས་ལ། མེ་ཏོག་དབུ་ལ།
བདུག་སྤོས་ཤངས་ལ། མར་མེ་སྤྱན་ལ། དྲི་མཆོག་ཐུགས་ཁར། ཞལ་ཟས་ཞལ་ལ། རོལ་མོ་སྙན་ལ་འབུལ་བ་ཡིན་ནོ། ། རབ་འབྱམས་རྒྱ་མཚོ་མའི་ཚིག་དོན་ནི་གོ་སླ་ལ། འབུལ་བའི་སྔགས་དོན་ནི་གོང་རྒྱས་པའི་སྐབས་ཀྱི་མཆོད་པ་རྒྱས་པའི་མངའ་དབུལ་གྱི་ཚེ་བཤད་པ་དེས་རྟོགས་ནུས་སོ། ། ཀུན་རིག་ལ་བརྟེན་པའི་རབ་གནས་ཀྱི་ཆོ་ག་འདི་ལ་དངོས་གཞིའི་ཆོ་ག་ཕལ་ཆེར་རྒྱས་པའི་སྐབས་བཞིན་བྱེད་པས་དངོས་གཞིའི་ཆོ་གའི་གཙོ་བོ་རྣམས་ལ་གོང་དང་ཁྱད་པར་ཆེར་མེད་ཀྱང་། དོན་ཚན་འདི་ལ་བཅོ་ལྔ་དང་། རྒྱས་པ་ལ་བཅུ་གསུམ་ལས་མི་འབྱུང་བའི་ཁྱད་པར་ནི།
འདི་ལ་ལེགས་པར་བཤམ་པ་དང་། བུམ་བསྐྱེད་ཀྱི་དོན་ཚན་རེ་རེ་བཟུང་བས་ཡིན་ཚུལ་ཡང་དཀྱུས་ནས་བཤད་པ་ལྟར་ངེས་པ་གལ་ཆེའོ། ། དེ་རྣམས་ཀྱིས་ཀུན་རིག་ལ་བརྟེན་པའི་རབ་གནས་འབྲིང་པོའི་དངོས་གཞིའི་ཆོ་གའི་དོན་རྣམས་བསྟན་ཟིན་ཏོ། ། དེ་ནས་མཇུག་གི་ཆོ་ག་ནི། གཞུང་འདི་ཉིད་ལས། མཇུག་གི་ཆོ་ག་ལ་སྡོམ་ནི། གཏོར་མ་སྦྱིན་དང་ཆོས་སྐྱོང་བསྒོ། ། བཟོད་པར་གསོལ་ཞིང་གཤེགས་སུ་གསོལ། ། ཡོན་བདག་བསྒོ་ཞིང་ཤིས་པར་བརྗོད། ། རྟེན་མཆོད་བསོད་ནམས་ཡོངས་སུ་བསྔོ། །
སློབ་དཔོན་མཆོད་དེ་དགའ་སྟོན་བྱ། ། སླར་ཡང་ཤིས་པ་རྒྱས་པར་བརྗོད། ། རྗེས་བསྡུ་སྦྱིན་སྲེག་མཇུག་དོན་ནོ། ། ཞེས་པ་ལྟར་དོན་ཚན་བཅུ་གཉིས་ལས་ཞེས་གསུངས་པ་ལྟར། གཏོར་མ་སྦྱིན་པ་ནས། སྦྱིན་སྲེག་གི་བར་དོན་ཚན་བཅུ་གཉིས་ལས། དང་པོ་ནི། གཞུང་འདི་ཉིད་ལས། གཏོར་མ་སྦྱིན་པ་ནི་ཆ་གསུམ་གཏོར་མ་རྡོ་རྗེ་འཆང་གིས་མཛད་པའི་དེང་སང་ཡོངས་གྲགས་ཀྱི་ཆོ་ག་ལྟར་བཏང་བའོ་ཞེས་པ་ལྟར་རོ། ། གཉིས་པ་ཆོས་སྐྱོང་བསྒོ་བ་ནི།
གཞུང་འདི་ཉིད་ལས། ཆོས་སྐྱོང་བསྒོ་བ་ནི། ཆང་གིས་སྦྱངས་ལ་གཏོར་ཆོག་ལྟར་བྱིན་གྱིས་བརླབ། གཞན་གོང་རྒྱས་པའི་སྐབས་ལྟར་རོ་ཞེས་པ་སྟེ།

ཇི་སྐད་གསུངས་པ་བཞིན་ཀྱཻ་རྡོར་སོགས་ལ་བརྟེན་པའི་རབ་གནས་ཀྱི་སྐབས་ཡི་དམ་ཆོས་སྐྱོང་སོགས་ལ་གཏོར་བསྔོ་རྒྱས་པ་བྱེད་པའི་ཚེ་གཏོར་མ་བྱིན་རླབས་ཀྱི་དུས་སུ་ཆོས་སྐྱོང་བསྒོ་བའི་གཏོར་མ་ཡང་བྱིན་རླབས་བྱས་ནས། སླར་ཆོས་སྐྱོང་བསྒོ་བའི་ཚེ་གཏོར་མ་བྱིན་རླབས་བསྡུས་པས་གོང་དུ་བྱིན་རླབས་རྒྱས་པ་དྲན་པར་བྱས་ནས་གཏོར་མ་ཕུལ་ཏེ་ཆོས་སྐྱོང་བསྒོ་བའི་གཏོར་མ་བྱིན་གྱིས་བརླབ། དེ་ནས་འབུལ་བ་དང་ཆོས་སྐྱོང་བསྒོ་བ་དངོས་ནི་གོང་དུ་བཤད་པ་ལྟར་བྱ་བ་ཡིན་ནོ། ། གསུམ་པ་བཟོད་པར་གསོལ་ཞིང་གཤེགས་སུ་གསོལ་བ་ནི། གཞུང་འདི་ཉིད་ལས། ཨོཾ་བཛྲ་ཨ་བྷི་ཥིཉྩ་ཧཱུྃ། སོགས་སྔགས་དང་ཕྱག་རྒྱས་གོང་བདག་བསྐྱེད་བཞིན་རིགས་ལྔས་དབུ་བརྒྱན་ཞེས་པ་ནས། ཆ་གསུམ་གྱི་གཏོར་མགྲོན་ནི་སོ་སོར་གཤེགས་ཟིན་པས་མི་དགོས་སོ་ཞེས་པའི་བར་ཏེ། དེ་ཡང་བཟོད་པར་གསོལ་བའི་སྔོན་དུ་རིགས་ལྔས་དབང་བསྐུར་བ་དང་། རིགས་གསུམ་སྤྱིའི་སྔགས་རྒྱས་སྐུ་གསུང་ཐུགས་བྱིན་གྱིས་བརླབ། ཁམས་གསུམ་རྣམ་རྒྱལ་གྱི་སྔགས་རྒྱས་བདག་དང་།
གནས་དང་། རྣལ་འབྱོར་བསྲུང་བ་བྱ་སྟེ། རིགས་ལྔའི་དབང་གི་སྔགས་དང་། ཨོཾ་བྷྲི་ཏ་སོགས་ཀྱི་སྔགས་དོན་དང་བསྒོམ་དོན་ནི་གོང་བུམ་བསྐྱེད་ཀྱི་སྐབས་སུ་བཤད་པ་དེ་ཉིད་འདིར་རང་ཉིད་ལ་གོ་བསྒྱུར་ཏེ་བསམ་པ་ཡིན་ལ། ཨོཾ་བཛྲ་ཀྲོ་དྷ་སོགས་ཀྱི་སྔགས་ནི། ཨོཾ་དམ་བཅའ་བ་སོགས་མང་པོ་ལ་འཇུག་པ་སོགས་གོང་རྒྱས་ཀྱི་སྐབས་སུ་བཤད་པ་བཞིན་དང་། བཛྲ་སཏྭ་ནི་རྡོ་རྗེ་སེམས་དཔའ། ཀྲོ་དྷ་ཁྲོ་བོ། ཨ་ན་མེ། ལརྒ་ཉི་མ།
མཧཱ་ཆེན་པོ། བཛྲ་ཀྲོ་དྷ་ནི་རྡོ་རྗེ་ཁྲོ་བོ། དྲ་བ་དྲ་བ་ནི་འཇོམས་འཇོམས། བི་དྲ་བ་ནི་བི་དྲ་བ་ནི་རྣམ་པར་འཇོམས་རྣམ་པར་འཇོམས། སརྦ་ཨ་པ་ཡ་སྒྲིབ་པ་ཐམས་ཅད། ནཱ་ཤ་ཡ་ནཱ་ཤ་ཡ་ནི་ཉམས་ཉམས། ཧ་ར་ཧ་ར་ནི་ཆོད་ཆོད། པྲ་ནན་ནི་སྲོག་མེད་པར་གྱིས། ཧཱུྃ་ནི་ཐུགས་ཀྱི་ས་བོན། ཕཊ྄་ནི་བདེ་བ་འགུགས་པ་དང་།
གདུག་པ་དང་སྡུག་བསྔལ་ལ་སོགས་པ་འཇོམས་པར་བྱེད་པའི་སོགས་དོན་དུ་མ་ལ་འཇུག་སྟེ། རྩེ་མོར། ཡི་གེ་ཕཊ྄་ནི་ཅི་ཡིན་བརྗོད། ། ཉོན་མོངས་གདུག་པ་ལྟུང་བྱེད་ཅིང་། ། བདེ་བ་འགུག་པ་ཡིན་པར་བཤད། ། ཕཊ྄་ཅེས་བྱ་བ་ལྟུང་བའི་སྒྲ། ། ངན་འགྲོའི་འགྲོ་བ་ལྟུང་བ་འོ། ། ཞེས་གསུངས་པས་སོ། ། དེ་ལྟ་བུའི་སྔགས་ལན་གསུམ་དང་། ཁྲོ་བོ་ཁམས་གསུམ་རྣམ་རྒྱལ་ལམ།
ཧཱུྃ་མཛད་ཀྱི་ཕྱག་རྒྱ་ལན་གསུམ་བྱ་བ་ནི་བདག་གནས་རྣལ་འབྱོར་གསུམ་བསྲུང་བ་སྟེ། དེ་ཡང་ཕྱག་རྒྱ་འདི་རང་གི་སྙིང་ཁའི་ཐད་དུ་ལན་གསུམ་ཆར་འཆའ་བ་ཕྱག་ལེན་ལ་ཡོད་ཀྱང་། བསྒོམ་དོན་ལ་ཕྱི་ནང་བར་གསུམ་དུ་བཅས་པར་བསམ་སྟེ། བདག་དང་། གནས་དང་། རྣལ་འབྱོར་ཏེ་ཏིང་ངེ་འཛིན་གྱི་བར་དུ་གཅོད་པ་བསྲུང་བ་ཡིན་ནོ། ། དེ་ནས་རྡོ་རྗེ་སེམས་དཔའི་ཡིག་བརྒྱ་ལན་གསུམ་དང་། མ་འབྱོར་བ་སོགས་ཀྱིས་བཟོད་པར་གསོལ་བ་ཡང་དཀྱུས་བཞིན་ནོ། ། གཤེགས་གསོལ་ལ་ཆ་གསུམ་གཏོར་མགྲོན་སྐབས་འདིར་གཤེགས་མི་དགོས་པ་དཀྱུས་ནས་ཇི་ལྟར་གསུངས་པ་བཞིན་ཡིན་ཡང་། གཞན་གསལ་ཁ་མ་གསུངས་པས།
ཆོས་སྐྱོང་བསྒོ་བའི་རྟེན་ཡོད་ན་བརྟན་བཞུགས་དང་། མེད་ན་ཡེ་ཤེས་པ་གཤེགས་གསོལ་བྱ་དགོས་སམ་སྙམ་མོ། ། བཞི་པ་ཡོན་བདག་བསྒོ་བ་ནས། བཅུ་གཉིས་པ་སྦྱིན་སྲེག་བྱ་བའི་བར་དོན་ཚན་དགུ་པོ་ནི། གཞུང་འདི་ཉིད་ལས། བཞི་པ་ཡོན་བདག་བསྒོ་བ་ཞེས་པ་ནས། སྦྱིན་སྲེག་གི་དོད་ཡིག་བརྒྱ་ལ་རྡོ་རྗེ་སེམས་དཔའི་ཡི་གེ་བརྒྱ་པ་ཉི་ཤུ་རྩ་གཅིག་བརྗོད་པ་ཙམ་མོ་ཞེས་པའི་བར་ཏེ། དེ་ཡང་དོན་ཚན་དགུ་པོ་འདི་དག་ཕལ་ཆེར་གོང་རྒྱས་པའི་སྐབས་བཞིན་ལ། མི་འདྲ་བའི་ཁྱད་པར་ཡང་ཆུ་གཉིས་སྔོན་འགྲོ་མི་མཛད་པ་སོགས་ནི་དཀྱུས་ནས་འབྱུང་བ་ལྟར་ཡིན་ཞིང་། དཀྱུས་སུ་མི་གསལ་བ་ལ།
སྦྱིན་བདག་ཤིས་པ་བརྗོད་པའི་ཚེ། སྦྱིན་བདག་ལ་བགེགས་བསང་བ་རྡོ་རྗེ་གནོད་སྦྱིན་གྱི་སྔགས་རྒྱས་བྱེད་པ་དང་སྦྱིན་བདག་རྡོ་རྗེ་སེམས་དཔར་བསྒོམ་དུ་བཅུག བདེན་བརྡར་གྱི་ཚེ་འདི་རང་གི་གོང་སྦྱང་བའི་སྐབས་སུ་བཤད་པ་ལྟར་བྱ་བ་རྣམས་གོང་རྒྱས་པའི་སྐབས་དང་མི་འདྲ་བའི་ཁྱད་པར་དུ་ཤེས་པར་བྱའོ། ། དེ་རྣམས་ཀྱི་སྒོ་ནས་ཀུན་རིག་ལ་བརྟེན་པའི་རབ་གནས་འབྲིང་པོའི་ཆོ་གའི་དོན་རྣམས་བཤད་ཟིན་ཏོ། ། ཀུན་རིག་ལ་བརྟེན་ནས་རབ་གནས་རྒྱས་བསྡུས་གཉིས་བྱ་བའི་ཚུལ་ནི། དོན་གསལ་ལས་ཇི་སྐད་བཤད་པ་བཞིན་ཡིན་པས་དེ་གཉིས་ཀྱི་ཆོ་ག་ནི་དོན་གསལ་ལྟར་དང་། ཚིག་དོན་གྱི་གོང་རྒྱས་པའི་སྐབས་དང་། འདིར་བཤད་པའི་འབྲིང་པོ་ཀུན་རིག་དང་སྦྱར་བའི་ཆོ་གའི་ཚིག་དོན་རྣམས་ཀྱིས་རྟོགས་པར་འགྱུར་རོ། ། སྐབས་འདིར་དངོས་གྲུབ་འབྱུང་བ་ལས། ཀུན་རིག་ལ་བརྟེན་པའི་རབ་གནས་ཀྱི་ཕྱག་ལེན་འཁྲུལ་པ་འགའ་ཞིག་ཡོད་ཚུལ་དང་།
དེ་དག་དོན་གསལ་དང་འགལ་བས་སྤོང་དགོས་ཚུལ་དང་། རབ་གནས་འབྲིང་པོའི་ཚེ་བུམ་པ་གསུམ་ངེས་པར་དགོས་ཚུལ་གྱི་ཞལ་གདམས་དང་བཅས་གསུངས་པ་འདི་ཡང་དཔྱོད་ལྡན་བདག་གཞན་བདེ་ལེགས་སུ་འདོད་པ་དག་གིས་སྙིང་གི་དཀྱིལ་དུ་བཅང་བར་བྱའོ། ། དེ་ནས་སྐབས་འདིར་རྟེན་གྱི་གཟུངས་གཞུག་དང་། ཚ་ཚ་དང་། སྐུ་གཟུགས་ཕྲན་ཚེགས་ལམ་ལྟ་བུ་གློ་བུར་དུ་རབ་གནས་ཤར་ཚེ་ཐུན་མཚམས་ཀྱི་ལྷའི་ང་རྒྱལ་དང་ལྡན་པ་སོགས་ཀྱི་སྒོ་ནས་བྱ་བའི་རབ་གནས་ཀྱི་ཆོ་ག་ཉེར་མཁོ་བྱེད་ཚུལ་གསུངས་པའི་དོན་ནི། གོང་དུ་རྒྱས་འབྲིང་བསྡུས་གསུམ་གྱི་ཆོ་གའི་དོན་ཞིབ་ཏུ་བཤད་པ་དག་གིས་བདེ་བླག་ཏུ་རྟོགས་ནུས་པས་མ་བྲིས་སོ། ། སྤྱི་དོན་བདུན་པ་རབ་ཏུ་གནས་པ་བྱས་པའི་དགོས་པ་ནི། དངོས་གྲུབ་འབྱུང་བ་འདི་གོང་རབ་གནས་བསྡུས་པ་ཁ་འཕངས་མཛད་པའི་རྗེས་སུ་གསུངས་ཀྱང་། འདིར་བླངས་ཏེ་བཤད་ན། གཞུང་འདི་ཉིད་ལས།
རྩ་བའི་ས་བཅད་བདུན་པ་རབ་ཏུ་གནས་པར་བྱས་པའི་དགོས་པ་ནི། མ་བྱས་པའི་ཉེས་དམིགས་དང་། བྱས་པའི་ཕན་ཡོན་ནོ་ཞེས་སོགས། རབ་གནས་མ་བྱས་པའི་ཉེས་དམིགས་མི་འབྱུང་བ་དང་། ལེགས་པར་བྱས་པ་ལ་ཕན་ཡོན་ཇི་ལྟར་འབྱུང་བའི་ཚུལ་གཉིས་ཀྱི་སྒོ་ནས་རབ་གནས་བྱས་པའི་དགོས་པ་མདོར་བསྡུས་གསུངས་པའི་དོན་ནི། འོ་ན་རྟེན་བཞེངས་ལ་ཕན་ཡོན་མང་དུ་བཤད་པས་རྟེན་གསུམ་བཞེངས་པ་ཙམ་གྱིས་ཆོག་གི རབ་གནས་བྱ་མི་དགོས་སོ་སྙམ་ན། དོན་དམ་པར་བྱ་བྱེད་ལས་གྲོལ་བས་རྟེན་གསུམ་བཞེངས་པ་དང་། རབ་གནས་ལ་སོགས་པའང་མ་གྲུབ་པས་བྱ་མི་དགོས་མོད། ཐ་སྙད་ཀུན་རྫོབ་ཏུ་བསམ་པ་དག་པས་རྟེན་བཞེངས་ནས་དེ་ལ་རབ་གནས་ཚུལ་བཞིན་བྱས་ནས།
འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་འགྲུབ་པར་གསུངས་ཏེ། རབ་གནས་ཀྱི་རྒྱུད་ལས། བྱང་ཆུབ་སེམས་དཔའ་རྣམས་ཀྱིས་གསོལ་པ། བཅོམ་ལྡན་འདས་ཆོས་ཐམས་ཅད་རབ་ཏུ་མི་གནས་པ་ལ། ཇི་ལྟར་ན་རྒྱལ་བ་རྣམས་ཀྱི་རབ་ཏུ་གནས་པ་ལགས། བཅོམ་ལྡན་འདས་ཀྱིས་བཀའ་སྩལ་པ། སངས་རྒྱས་ཀུན་ནས་རབ་ཏུ་ཞུགས། ། རབ་ཏུ་གནས་པ་གང་ཡང་མེད། ། ཀུན་ཏུ་མཁའ་ལྟར་གནས་པ་ལ། ། ཅིག་ཤོས་ཀྱིས་ནི་རབ་ཏུ་བརྟག །
འཇིག་རྟེན་ཀུན་རྫོབ་ལ་བརྟེན་ནས། ། རབ་ཏུ་གནས་པ་རབ་ཏུ་བརྟགས། ། དམ་པའི་དོན་དུ་དཔྱད་པ་ན། ། གང་ཞིག་གང་གིས་རབ་ཏུ་གནས། ། གདོད་མ་ནས་ཞི་སྐྱེ་མེད་ལ། ། ཅི་འདྲས་ཇི་ལྟར་རབ་ཏུ་གནས། ། དང་པོའི་ལས་ཅན་སེམས་ཅན་རྣམས། ། རྟོགས་པའི་རྒྱུ་རུ་གསུངས་པར་ཟད། ། ཅེས་གསུངས་པ་ལྟར་དང་། སྐུ་གཟུངས་སོགས་རྟེན་བཞེངས་པའི་ཕན་ཡོན་ནི།
གོང་དུ་བཤད་པ་ལྟར་ཡིན་པས་སོ། ། དེ་ཡང་རབ་གནས་ལེགས་པར་བྱས་པ་ལས་འབྱུང་གི རབ་གནས་མ་བྱས་པའི་སྐུ་གཟུགས་བཞེངས་པ་དང་། དེ་ལ་མཆོད་པ་བྱས་པ་སོགས་ལ་ཕན་ཡོན་མི་འབྱུང་བའི་ཁར་ཉེས་དམིགས་འབྱུང་བས་ན། ཉེས་དམིགས་མི་འབྱུང་ཞིང་ཕན་ཡོན་མང་དུ་འབྱུང་བའི་ཕྱིར་རྟེན་བཞེངས་པ་ལ་རབ་གནས་བྱེད་པ་ནི་དགོས་པ་མཆོག་དང་ལྡན་པ་ཡིན་ལ། འོ་ན་རབ་གནས་མ་བྱས་ན་ཉེས་པ་ཇི་ལྟར་འབྱུང་ལ། བྱས་ན་ཕན་ཡོན་གང་འབྱུང་སྙམ་ན། འདི་ལ་མ་བྱས་པའི་ཉེས་དམིགས་དང་། བྱས་པའི་ཕན་ཡོན་གཉིས་ལས། དང་པོ་ནི།
གཞུང་འདི་ཉིད་ལས། རབ་གནས་ཀྱི་རྒྱུད་ལས། གང་དུ་སྐུ་གཟུགས་རྫོགས་པ་དང་། བྱིན་མ་བརླབས་པར་རིང་གནས་ན། ། དེ་ལ་བཀྲ་མི་ཤིས་པ་འབྱུང་། ། དེ་སྲིད་མཆོད་པར་དེ་མི་འོས། ། དཔེར་ན་སྐྱེས་བུ་ལ་ལ་ཞིག ། རིག་པའི་མཚན་མ་སྤངས་པ་ན། ། འཇིག་རྟེན་ཀུན་གྱིས་མཆོད་མི་བྱེད། ། དེ་དེ་བཞིན་དུ་གཟུགས་བརྙན་དེ། །
རབ་གནས་མ་བྱས་གཟུགས་བརྙན་ལ། ། གང་ཞིག་མཆོད་ཅིང་ཕྱག་བྱེད་པ། ། དམ་ཚིག་བྲལ་ཞིང་སྔགས་དམན་པས། ། སྦྱིན་སྲེག་ཐལ་བ་འབྲས་མེད་མཚུངས། ། ཞེས་བྱ་བ་དང་། ཆོ་ག་དང་ཡོ་བྱད་དམན་པ་ལ་ཉེས་པ་ཡོད་དེ། ཆོ་ག་དམན་པས་མི་བྱ་སྟེ། རབ་གནས་རྟག་ཏུ་བཀྲ་མི་ཤིས། ། འཇིག་རྟེན་འདིར་ཡང་སྡུག་བསྔལ་ལ། ། འཇིག་རྟེན་ཕ་རོལ་འཇིགས་པ་ཆེ། །
དེ་བས་འབད་པ་ཐམས་ཅད་ཀྱིས། ། དངོས་གྲུབ་འདོད་པས་ནན་ཏན་བྱ། ། ཞེས་གསུངས་སོ། ། ཅི་སྟེ། ལུང་དང་པོའི་དོན་ནི། ས་ཕྱོགས་གང་དུ་དད་པ་ཆེན་པོས་ཀུན་ནས་བསླངས་ཏེ་སྐུ་གཟུགས་ལ་སོགས་པ་བཞེངས་ནས་དེའི་བྱ་བ་ཡོངས་སུ་རྫོགས་པ་ན། རབ་གནས་ཀྱི་ཆོ་གའི་སྒོ་ནས་གཟུགས་སོགས་རྟེན་དེ་ལ་བྱིན་གྱིས་མ་རླབས་པ་སྟེ་ཡེ་ཤེས་པ་འཇུག་པར་མ་བྱས་པར་ཡུན་རིང་དུ་གནས་ན། རྟེན་དེ་ལ་འབྱུང་པོ་སྟོབས་ཆེན་གནས་ནས་ཡུལ་ཁམས་སུ་བཀྲ་མི་ཤིས་པ་འབྱུང་ལ། དེ་ལ་གནས་པའི་འབྱུང་པོ་དེ་བསྐྲད་ནས་རབ་གནས་མ་བྱས་ན། རྟེན་དེ་རྒྱུ་རིན་པོ་ཆེ་ཁོ་ན་ལས་གྲུབ་པ་ལྟ་བུ་རྒྱུའི་སྒོ་ནས་ཤིན་ཏུ་བཟང་ཞིང་།
ལྷ་བཟོ་མཁས་པས་ཕྱག་ཚད་དང་མཐུན་པར་བཞེངས་ཏེ་མཆོག་ཏུ་བྱོན་གཙང་བ་ཡིན་ན་ཡང་། ཇི་སྲིད་རབ་ཏུ་གནས་པ་མ་བྱས་པ་དེ་སྲིད་དུ་དད་པ་ཅན་དག་གི་མཆོད་པར་བྱེད་པའི་ཡུལ་དུ་རྟེན་དེ་མི་འོས་ཏེ། དཔེར་ན་ཆོས་ཀྱི་རྒྱལ་པོ་ཆེན་པོའི་རིགས་སུ་སྐྱེས་པའི་སྐྱེས་བུ་ལ་ལ་ཞིག རང་གི་རིགས་དང་མཐུན་པར་ཆོས་ལྡན་གྱི་བྱ་བའི་སྒོ་ནས་ཆབ་འབངས་སྐྱོང་བ་སོགས་ཆོས་རྒྱལ་རང་གི་མཚན་ཉིད་བྱ་འོས་པ་ལ། དེ་སྤངས་ཏེ་གང་ཟག་དམན་པའི་རིགས་དང་མཐུན་པའི་སྤྱོད་པ་བྱེད་པ་ན། རིགས་ཆེན་པོ་ཡིན་ཡང་རང་གི་བསམ་སྦྱོར་དམན་པས་ན། འཇིག་རྟེན་པའི་འགྲོ་བ་ཀུན་གྱིས་ཀྱང་དེ་ལ་མཆོད་པ་མི་བྱེད་པར་ཡལ་བར་འདོར་བ་དེ་བཞིན་ནོ། ། དེས་ན་སྐྱེས་བུ་དེ་ཅི་སྟེ་མཆོད་ཡུལ་དུ་བྱས་ན་ཡང་འབྲས་བུ་རྣམ་དག་མི་འབྱུང་བ་བཞིན་དུ། སངས་རྒྱས་ཀྱི་སྐུའི་གཟུགས་བརྙན་དེ་རབ་གནས་མ་བྱས་ན་གཟུགས་བརྙན་བཟང་པོ་ཡིན་ཡང་དེ་ལ་མཆོད་པ་བྱེད་ཅིང་ཕྱག་འཚལ་བ་སོགས་བྱེད་པ་ནི། དམ་ཚིག་དང་བྲལ་ཞིང་སྔགས་མ་དག་པ་སོགས་དམན་པ་བཟླས་པའི་སྒོ་ནས་ལྷའི་སྦྱིན་སྲེག་བྱས་པ་ལས་མ་ཚང་བ་ཁ་སྐོང་ནུས་པ་སོགས་ཀྱི་འབྲས་བུ་རྣམ་དག་འགྲུབ་པ་མེད་པ་དང་མཚུངས་ལ།
དེས་ན་ཉེས་པ་དེ་དག་མི་འབྱུང་བའི་ཕྱིར་རབ་གནས་བྱ་དགོས་ཞེས་པའི་དོན་དང་། ལུང་གཉིས་པའི་དོན་ནི་ཆོ་ག་མ་དག་པ་དང་ཡོ་བྱད་དམན་པའི་སྒོ་ནས་རབ་གནས་བྱས་པ་ལ་ཡང་། དགེ་ལེགས་མི་འབྱུང་བའི་ཁར་བཀྲ་མི་ཤིས་པ་འབྱུང་བ་དང་། བྱེད་པ་པོ་ལ་སྐྱེ་བ་འདི་ཕྱིར་ཉེས་པ་ཆེན་པོ་འབྱུང་བས་ཆོ་ག་དག་པ་དང་། ཡོ་བྱད་བཟང་པོ་ལ་ནན་ཏན་བྱ་དགོས་སོ་ཞེས་པའི་དོན་ནོ། ། གཉིས་པ་ལེགས་པར་བྱས་པའི་ཕན་ཡོན་ནི། གཞུང་འདི་ཉིད་ལས། གཉིས་པ་ལེགས་པར་བྱས་པའི་ཕན་ཡོན་ནི། ཆོ་ག་བདག་ཉིད་ནུས་པ་ཡིས། ། རྟོག་པ་ལས་གསུངས་ཚུལ་ལེགས་པས། །
དེ་བྱས་བསོད་ནམས་ཆེ་བ་ནི། ། མཐོང་དང་མ་མཐོང་འབྲས་བུ་སྐྱེ། ། དེ་ལ་བྱིན་རླབས་འཇུག་པར་འགྱུར། ། ཞེས་དང་། དེ་བཞིན་དུ་ཡང་སྔགས་གནས་པས། ། མཆོད་ལྡན་མཆོད་པ་བྱེད་པ་དང་། ། དེ་ཡི་ལས་ཀྱི་རྣམ་སྨིན་གྱིས། ། སྐྱེ་བ་རུ་ནི་མཆོད་པར་འགྱུར། ། ཞེས་གསུངས་སོ་ཞེས་ཏེ་ལུང་དེའི་དོན་ཡང་། སློབ་དཔོན་རང་ཉིད་རབ་གནས་ཀྱི་ཆོ་ག་ལ་མཁས་པའི་བདག་ཉིད་དུ་གྱུར་པ།
རྟེན་ལ་ཡེ་ཤེས་པ་འཇུག་ནུས་པ་ཡིས། རྟོག་པ་སྟེ་རྒྱུད་ལས་ཇི་ལྟར་གསུངས་པའི་ཚུལ་ལེགས་པར་ཤེས་པའི་སྒོ་ནས་རབ་གནས་ཀྱི་ཆོ་ག་དེ་བྱས་ན། དེ་ལས་ནི་བསོད་ནམས་ཆེན་པོ་ཐོབ་སྟེ། མཐོང་ཆོས་ཚེ་འདིར་བགེགས་ཞི་བ་དང་། ཚེ་རྒྱས་པ་དང་། གཞན་དབང་དུ་འདུ་བ་དང་། གཞན་གྱི་གནོད་པ་བཟློག་པ་སོགས་འབྲས་བུ་མང་དུ་འབྱུང་ཞིང་། མ་མཐོང་བ་ཚེ་ཕྱི་མར་བསོད་ནམས་དང་ཡེ་ཤེས་ཀྱི་ཚོགས་ཡོངས་སུ་རྫོགས་ནས་མཐར་ཐུག་རྡོ་རྗེ་འཆང་གི་གོ་འཕང་ཐོབ་པ་ལ་སོགས་པའི་འབྲས་བུ་སྐྱེ་བར་འགྱུར་བས་སོ། ། ཞེས་པ་དང་། ཡང་འགའ་ཞིག་ལས།
ཆོ་ག་མཁས་ཤིང་ནུས་པ་ཡི། ། བརྟག་པ་ལས་གསུངས་ཤིང་འབྱུང་བ་ལྟར་ན། རབ་གནས་ཀྱི་ཆོ་ག་ལ་མཁས་ཤིང་ཞེས་པ་དང་། བརྟག་པ་སྟེ་རྒྱུད་ལས་ཞེས་པ་སྟེ་དོན་ཁྱད་པར་མེད་དོ། ། ལུང་གཉིས་པའི་དོན་ནི། རབ་གནས་བྱས་པ་ལ་ཕན་ཡོན་ཡོད་པ་དེ་བཞིན་དུ་གསང་སྔགས་ཀྱི་རྣལ་འབྱོར་ལ་གནས་པས། མཆོད་པའི་ཡུལ་གྱི་ཡོན་ཏན་དང་ལྡན་པ་རབ་གནས་ཅན་གྱི་རྟེན་ལ་མཆོད་པ་རྒྱ་ཆེན་པོ་འབུལ་བར་བྱེད་པ་དང་། རབ་གནས་བྱས་པ་དེ་ཡི་ལས་ཀྱི་རྣམ་སྨིན་གྱི་མཐུས། རབ་གནས་བྱས་ནས་མཆོད་པ་པོ་དེ་སྐྱེ་བ་ནས་སྐྱེ་བ་རུ་ཡུལ་ཁྱད་པར་ཅན་ལ་མཆོད་པ་བྱེད་པ་པོ་དང་། རང་ཉིད་ལ་ཡང་གཞན་གྱིས་མཆོད་པར་འགྱུར་ཞེས་པའི་དོན་ཡིན་ལ།
དེ་ནས། དེས་ན་རབ་གནས་ལེགས་པར་བྱས་པས་འཇིག་རྟེན་འདི་དང་། ཕ་རོལ་དང་། སངས་རྒྱས་ཀྱི་འབྲས་བུའི་བར་དུ་ཇི་ལྟར་སྨོན་ལམ་བཏབ་པ་ལྟར་འགྲུབ་པ་ཡིན་ནོ། ། རབ་ཏུ་གནས་པའི་ཕན་ཡོན་བསྟན་ཟིན་ཏོ། ། ཞེས་པ་དོན་གསལ་ལས་གསུངས་པ་ལྟར་བཀོད་པ་ཞེས་གསུངས་པ་ནི་རྗེ་བཙུན་རིན་པོ་ཆེའི་དོན་གསལ་ལས་གསུངས་པ་དེ་བཀོད་པ་ཡིན་པས་ཡིད་ཆེས་པས་གྱིས་ཤིག་ཅེས་པའི་དོན་ཏེ། དེ་དག་གིས་དོན་གསལ་ལས་རབ་གནས་ཀྱི་ཕན་ཡོན་མདོར་བསྡུས་གསུངས་པ་དེ་དངོས་གྲུབ་འབྱུང་བ་འདིར་འགོད་པར་མཛད་པའི་དོན་བཤད་པ་ཡིན་ལ། གཞན་ཡང་རབ་གནས་ཀྱི་རྒྱུད་ནས་གསུངས་པ་བཞིན་གྱི་ཆོ་གའི་ཡན་ལག་ཕྲ་མོ་ཚུན་ཆད་མ་ཚང་བ་མེད་པར་ཀུན་བྱས་ན། དེ་ལྟ་བུ་བྱས་པའི་རྟེན་དེ་ཡེ་ཤེས་པ་གནས་པའི་རྟེན་མཆོག་ཏུ་འགྱུར་བ་དང་། རབ་གནས་བྱེད་པ་པོས་འཁོར་ལོའི་བསྒྱུར་བའི་རྒྱལ་སྲིད་ཐོབ་པ་དང་།
ནག་ཕྱོགས་ལ་དགའ་བའི་གཟའ་དང་རྒྱུ་སྐར་གྱི་གནོད་པ་མེད་པ་དང་། བགེགས་དང་ལོག་འདྲེན་གྱི་བར་ཆད་ཀྱང་མེད་པར་འགྱུར་ཞིང་། དཀར་ཕྱོགས་ལ་དགའ་བའི་གཟའ་སྐར་སོགས་རང་གང་དུ་གནས་པ་དེར་སེམས་ཞི་བས་གནས་ནས་སྐུ་གཟུགས་དང་མཆོད་རྟེན་གྱི་དངོས་གྲུབ་དག་ཀྱང་སྟེར་བར་མཛད་ཅིང་། ཡིད་ལ་འདོད་པ་དེ་ཅུང་ཟད་ཙམ་རེ་བསམས་པས་ཀྱང་བསམ་པའི་དོན་དེ་སྐྱེ་བ་འདི་དང་སྐྱེ་བ་གཞན་དུ་ཡང་འགྲུབ་པར་འགྱུར་བ་སོགས་ཀྱི་ཕན་ཡོན་དང་ལྡན་པ་ཡིན་ཏེ། རྒྱུད་དེ་ཉིད་ལས། ཇི་ལྟར་གསུངས་བཞིན་ཀུན་བྱས་ན། ། རབ་ཏུ་གནས་པ་མཆོག་ཏུ་འགྱུར། ། འཁོར་ལོས་བསྒྱུར་རྒྱལ་དབང་ཕྱུག་ནི། ། ཐོབ་འགྱུར་འདི་ལ་ཐེ་ཚོམ་མེད། ། གཟའ་དང་རྒྱུ་སྐར་གནོད་པ་མེད། །
བགེགས་དང་ལོག་འདྲེན་བར་ཆད་མེད། ། གཟའ་རྣམས་ཐམས་ཅད་རྗེས་མཐུན་ཞིང་། ། བགེགས་དང་རྒྱུ་སྐར་ལྷ་རྣམས་ཀུན། ། དེ་རུ་ཞི་བས་ཀུན་གནས་ལ། ། སྐུ་གཟུགས་མཆོད་རྟེན་ལ་སོགས་ཀྱི། ། དངོས་གྲུབ་དག་ནི་སྟེར་བར་མཛད། ། ཡིད་ཀྱིས་ཅུང་ཟད་གང་བསམས་པ། ། སྐྱེ་དང་སྐྱེ་བར་འགྲུབ་པར་འགྱུར། ། ཞེས་གསུངས་པས་སོ། ། གཞན་ཡང་རབ་གནས་ཚུལ་བཞིན་བྱས་པའི་རྟེན་རྣམས་ལ་ཕྱག་དང་།
བསྐོར་བ་དང་། མཆོད་པ་ལ་སོགས་པ་ལེགས་པར་བྱས་ན། ཕྱོགས་བཅུའི་རྒྱལ་བ་སྲས་དང་བཅས་པ་ལ་མཆོད་པར་འགྱུར་བའི་རྟེན་འབྲེལ་ལེགས་པར་བསྒྲིགས་པ་ཡིན་པས་བསོད་ནམས་ཚད་མེད་ད་ེ། གསལ་རྒྱལ་གྱིས་ཞུས་པའི་མདོ་ལས། ཐུབ་དབང་མཆོད་རྟེན་རྡོ་ཐལ་བྱུང་བ་ཡིས། ། ལྷ་མིའི་འཇིག་རྟེན་དག་ན་ཚེ་རིང་ཞིང་། ། ལུས་སེམས་ནད་དང་མྱ་ངན་མེད་པ་དང་། ། རྟག་ཏུ་སྐྱིད་ཅིང་ནོར་གྱིས་ཕྱུག་པར་འགྱུར། ། ཐུབ་དབང་མཆོད་རྟེན་བྱི་དོར་བྱས་པ་ཡིས། ། ཤིན་ཏུ་བལྟ་ན་སྡུག་ཅིང་མིག་ཏུ་མཛེས། །
བྱད་བཞིན་བཟང་ལ་པདྨའི་འོད་དང་ལྡན། ། སྲིད་པའི་སྐྱོན་རྣམས་ཀུན་དང་བྲལ་བར་འགྱུར། ། སུ་དག་ལ་ལས་སངས་རྒྱས་མཆོད་རྟེན་ལ། ། དད་པའི་སེམས་ཀྱིས་བླ་བྲེ་འབུལ་བྱེད་པ། ། དེ་དག་ས་སྟེང་རྒྱ་མཚོའི་མཐའ་ཀླས་པ། ། མ་ལུས་གནོད་མེད་རྒྱལ་ཅིང་དབང་བྱེད་འགྱུར། ། རྒྱལ་བའི་མཆོད་རྟེན་མེ་ཏོག་རྙིང་བསལ་བས། ། འདོད་ཆགས་ཆགས་མེད་ཞེ་སྡང་སྡང་མི་འགྱུར། ། གཏི་མུག་རྨོངས་མེད་ལྟ་ངན་ཆགས་མི་འགྱུར། ། མི་རྣམས་རབ་ཏུ་དགའ་ཞིང་སྐྱིད་པར་འགྱུར། །
རྒྱལ་པོ་དགེ་བའི་ལས་རྣམས་ཐམས་ཅད་བྱེད། ། འཁོར་བའི་བདེ་བ་སྣ་ཚོགས་མྱངས་གྱུར་ནས། ། སངས་རྒྱས་ཀྱི་ནི་བྱང་ཆུབ་དམ་པ་ཡི། ། འབྲས་བུ་བདེ་བླག་ཁོ་ནར་འགྲུབ་པར་འགྱུར། ། ཞེས་སོགས་དང་། སྤྱན་རས་གཟིགས་ཀྱི་མདོ་ལས། འཇིག་རྟེན་མགོན་གྱི་མཆོད་རྟེན་ལ། ། མི་གང་སྐོར་བ་བྱེད་པ་ཡི། ། བསྔགས་པ་བསྐལ་པ་བྱེ་བར་ཡང་། ། བརྗོད་པ་ཟད་པ་མ་ཡིན་ཏེ། །
ཞེས་སོགས་གསུངས་ཤིང་། དེ་བཞིན་ཕྱག་འཚལ་བ་དང་། ཕྲེང་བ་དང་། ཡོན་ཆབ་དང་། དར་གྱི་ཅོད་པན་དང་། ན་བཟའ་དང་། དྲི་ཞིམ་པོའི་བྱུག་པ་དང་། བ་དན་དང་། མར་མེ་དང་། གདུགས་དང་།
རོལ་མོའི་སྒྲ་དང་། སྤོས་ཕུལ་བའི་ཕན་ཡོན་དང་། ཕྱག་དར་དང་། བ་རྒྱ་བསལ་བ་དང་། མེ་ཏོག་རྙིང་པ་ཕྱགས་པའི་ཕན་ཡོན་ལ་སོགས་པ་རྒྱ་ཆེར་གསུངས་སོ། ། གཞན་ཡང་སྙིང་རྗེ་པདྨ་དཀར་པོ་དང་། དད་པའི་སྟོབས་བསྐྱེད་པ་ཕྱག་རྒྱའི་མདོ་དང་། ཀླུའི་རྒྱལ་པོ་རྒྱ་མཚོས་ཞུས་པ་ཆེ་བ་དང་། བྱང་ཆུབ་སེམས་དཔའི་སྡེ་སྣོད་དང་། དཀོན་མཆོག་སྤྲིན་དང་།
རིན་ཆེན་ཕུང་པོའི་མདོ་ལ་སོགས་པ་ནས་རྟེན་ལ་མཆོད་པ་སོགས་བྱས་པའི་ཕན་ཡོན་རྒྱས་པར་གསུངས་ཤིང་། རྒྱུད་སྡེ་དག་ལས་ཀྱང་གསུངས་མོད། འདིར་ཡི་གེས་འཇིགས་ནས་མཚོན་པ་ཙམ་བཀོད་པ་ཡིན་ལ་ཞིབ་ཏུ་སྐལ་བཟང་རྣམ་དཔྱོད་ཅན་དག་གིས་མདོ་རྒྱུད་མང་པོ་ལ་བལྟས་ན་རང་གཞན་ཐམས་ཅད་དད་པ་འཕེལ་བའི་ཕྱིར་སྐྱེ་བོ་དུ་མ་འདུས་པའི་སར་བསྒྲགས་པ་དང་། ཡི་གེར་འབྲི་བ་ལ་སོགས་པ་བྱས་ཏེ། མ་དད་པ་རྣམས་དད་པ་དང་། དད་པ་རྣམས་གོང་ནས་གོང་དུ་འཕེལ་བར་བྱའོ། ། དེ་ལྟར་རྟེན་མཆོད་པ་ལ་སོགས་པ་ལ་ཕན་ཡོན་བཤད་པ་དེ་དག་ཀྱང་རྟེན་རབ་གནས་ཅན་གྱི་དབང་དུ་མཛད་གྱིས། རབ་གནས་མ་བྱས་པའི་རྟེན་ལ་མཆོད་པ་སོགས་བྱས་ཀྱང་དེ་ལྟ་བུའི་ཕན་ཡོན་རྒྱས་པར་བཤད་པ་རྣམས་མི་འབྱུང་བས། ཡང་དག་པར་ན་རྟེན་ལ་མཆོད་པ་སོགས་ཀྱི་ཕན་ཡོན་མང་དུ་བཤད་པ་དེ་དག་ཀྱང་རབ་ཏུ་གནས་པ་ཚུལ་བཞིན་དུ་བྱས་པའི་ཕན་ཡོན་དུ་ཤེས་པར་བྱས་ནས་འཇིག་རྟེན་འདི་དང་འཇིག་རྟེན་ཕ་རོལ་དང་། སངས་རྒྱས་ཀྱི་བར་གྱི་བདེ་ལེགས་འདོད་པ་རྣམས་ཀྱིས་རྟེན་གསུམ་བཞེངས་ཏེ་རབ་ཏུ་གནས་པ་ཚུལ་བཞིན་དུ་བྱེད་པའི་ཆོ་ག་ལ་འབད་པར་བྱའོ། །
དེ་དག་གིས་ནི་རབ་ཏུ་གནས་པ་བྱས་པའི་དགོས་པ་ལེགས་པར་བཤད་པ་སྟེ། དེ་རྣམས་ཀྱི་སྒོ་ནས་རབ་གནས་དངོས་གྲུབ་འབྱུང་བའི་བརྩམ་པར་བྱ་བ་གཞུང་དོན་དངོས་ལེགས་པར་བཤད་ཟིན་ཏོ། ། རྩ་བའི་ས་བཅད་གསུམ་པ་རྩོམ་པ་མཐར་ཕྱིན་པ་མཇུག་གི་དོན་ལ། བརྩམས་པའི་དགེ་བ་བསྔོ་བ། ལྷན་ཅིག་བྱེད་པའི་རྐྱེན་དང་བདག་རྐྱེན་གྱི་སྒོ་ནས་བརྩམས་པའི་ཚུལ་བསྟན་བཅོས་བརྩམས་པའི་དངོས་ཀྱི་དགོས་པ་དང་བརྒྱུད་པའི་དགོས་པ་བསྟན་པ། བསྟན་བཅོས་བརྩམས་པའི་དུས་དང་གནས་བསྟན་པའི་སྒོ་ནས་མཛད་བྱང་སྨོས་པ། བསྟན་བཅོས་བརྩམས་པ་ལ་བརྟེན་པའི་ཉེས་ཚོགས་བཤགས་ཤིང་། སླར་ཡང་དགེ་ཚོགས་གཞན་དོན་དུ་བསྔོ་བ་སོགས་དང་དོན་ཚན་ལྔ་ལས། དང་པོ་ནི། གཞུང་འདི་ཉིད་ལས།
རབ་འབྱམས་གཞུང་ལུགས་ཇི་སྙེད་མ་རྟོགས་ཀྱང་། ། ཞེས་སོགས་ཚིགས་བཅད་གསུམ་སྟེ། དེ་ཡང་འདི་ལྟར་རྩོམ་པ་པོས་རྒྱལ་བ་སྲས་དང་བཅས་པ་སོགས་ཀྱིས་རབ་འབྱམས་ཏེ་བསམ་གྱིས་མི་ཁྱབ་པའི་གཞུང་ལུགས་མཛད་པའི་ནང་ནས་ཇི་སྙེད་དེ་མང་པོའི་བརྗོད་དོན་མ་རྟོགས་ཀྱང་བསྟན་འགྲོ་ལ་ཕན་པའི་རབ་ཏུ་དཀར་བའི་ལྷག་པའི་བསམ་པ་མཆོག་ཏུ་དག་པས་ཀུན་ནས་བསླངས་ཏེ། བསྟན་འགྲོའི་དོན་བཤད་སྒྲུབ་ཀྱི་བར་ཆད་ཞི་ཞིང་མཐུན་རྐྱེན་འགྲུབ་པ་དང་། འགྲོ་བའི་དོན་མངོན་མཐོ་དང་ངེས་ལེགས་ཀྱིས་བསྡུས་པའི་དགེ་ལེགས་བསྒྲུབ་པའི་ཐབས་མཆོག་ཏུ་གྱུར་པ། རྟེན་ལ་རབ་ཏུ་གནས་པ་ཇི་ལྟར་བྱ་བའི་ཆོ་ག་དོན་གསལ་སོགས་ཀྱི་དགོངས་པ་ཇི་ལྟ་བ་བཞིན་འཆད་བྱེད་ཀྱི་བསྟན་བཅོས་དངོས་གྲུབ་འབྱུང་བ་བཤད་པའི་མཐུ་ལ་བརྟེན་ནས་ཤེས་རྒྱུད་རབ་ཏུ་གཏུམ་པས་ཆོས་བྱེད་ལ་ཡུན་དུ་བར་ཆད་བྱེད་པའི་བདུད་ཀྱི་ཚོགས་ཀྱི་བར་ཆད་ཞི་བར་ཤོག་ཅེས་ཆོས་བསྒྲུབ་པ་ལ་འགལ་རྐྱེན་ཞི་བའི་སྨོན་ལམ་མོ། ། འོ་ན་བསྟན་བཅོས་འདི་དོན་གསལ་བཞིན་བཤད་པ་ལས་བདུད་ཀྱི་བར་ཆད་ཞི་བར་སྨོན་ན། དོན་གསལ་གྱི་དགོངས་པ་ཇི་ལྟ་བ་བཞིན་རྟོགས་སམ་ཞེ་ན། རྩོམ་པ་པོ་སྔགས་འཆང་བདག་གིས་རབ་གནས་ཀྱི་རྒྱུད་སོགས་ཀྱི་དོན་གསལ་བར་བྱེད་པའི་བསྟན་བཅོས་ཀྱི་མཆོག་རྗེ་བཙུན་ཆེན་པོས་མཛད་པ་འདིའི་བརྗོད་དོན་མ་ལུས་པར་རྟོགས་སམ་སྙམ་པའི་གདེང་དང་ཡང་ལྡན་པ་ཡིན་ཏེ། བླ་མའི་དུས་ཐབས་བསྟན་པ་དང་། །
བདག་གི་བསོད་ནམས་ལས་ཤེས་བྱ། ། ཞེས་པ་དང་། འཕགས་པ་ཀླུ་སྒྲུབ་ཀྱིས། རི་དབང་རྩེ་ནས་འགའ་ཞིག་ལྷུང་གྱུར་ན། ། ལྷུང་བར་མི་འགྱུར་སྙམ་ཡང་ལྷུང་བར་འགྱུར། ། བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འགྱུར་སྙམ་ཡང་གྲོལ་བར་འགྱུར། ། ཞེས་གསུངས་པ་ལྟར་བླ་མའི་བྱིན་གྱི་རླབས་ཀྱི་དབང་གིས་མཚོན་བྱེད་དཔེ་དང་། མཚོན་བྱ་དོན་གྱི་ཡེ་ཤེས་ཀྱང་སྐྱེ་བར་གསུངས་པས་ན་ཁོ་བོས་ཀྱང་བླ་མའི་ཐུགས་རྗེ་དང་བྱིན་རླབས་ཀྱི་སྟོབས་ཀྱིས་ཆོས་ཉིད་མངོན་སུམ་དུ་རྟོགས་པས་སོ། ། དེས་ན་བླ་མའི་ཐུགས་རྗེ་ལ་བརྟེན་རང་གིས་དོན་གསལ་གྱི་དོན་རྟོགས་ཤིང་།
འཇམ་པའི་དབྱངས་ཀྱི་ངོ་བོ་ས་ལོ་ཆེན་པོའི་ལག་ལེན་རྣམ་པར་དག་པ་དང་། གསུམ་རྒྱུན་དྲི་མ་མེད་པ་རྣམས་ཀྱིས་བརྒྱན་ནས། བསྟན་པ་བསྟན་འཛིན་དང་བཅས་པ་ཡོངས་དང་། ཁྱད་པར་ས་ལོ་ཆེན་པོ་ལ་མི་ཕྱེད་པའི་དད་པ་ཆེན་པོའི་སྒོ་ནས་བསྟན་བཅོས་འདི་སྦྱར་བ་ཡིན་པས། འདི་ལ་བརྟེན་ནས་སྨོན་པ་བཞིན་འགྲུབ་ངེས་པས་ཕན་བདེའི་རྩ་བ་བདེ་བར་གཤེགས་པའི་བསྟན་པ་དར་བར་ཤོག ཅེས་ཕན་བདེའི་མཐུན་རྐྱེན་འགྲུབ་པའི་སྨོན་ལམ་མོ། ། དེས་ན་བསྟན་འགྲོ་ལ་ཕན་པའི་ལྷག་བསམ་དང་། དོན་གསལ་གྱི་དགོངས་དོན་ཕྱིན་ཅི་མ་ལོག་པ་རྟོགས་པའི་མཁྱེན་རབ་སྟེ་མཁྱེན་བརྩེའི་ཡོན་ཏན་ཁྱད་པར་ཅན་གཉིས་ཀྱི་སྒོ་ནས་ལེགས་པར་སྦྱར་བའི་བསྟན་བཅོས་འདི་བྲིས་པ་ལས་བྱུང་བའི་རྣམ་པར་དཀར་བའི་དགེ་བའི་ལས་དེའི་རྣམ་པར་སྨིན་པའི་འབྲས་བུ་ལ་བརྟེན་ནས། རྩོམ་པ་པོ་རང་ཉིད་ཀྱི་ཤེས་རྒྱུད་ཀྱི་སྒྲིབ་གཉིས་བག་ཆགས་དང་བཅས་པ་སྦྱངས་ཏེ་མཐར་ཐུག་གི་འབྲས་བུ་སངས་རྒྱས་ཀྱི་ས་ཐོབ་པ་དང་། དེ་ནས་ཀྱང་ཕ་མར་གྱུར་པའི་འགྲོ་བ་རིགས་དྲུག་གི་སྡུག་བསྔལ་པའི་སེམས་ཅན་ཇི་སྙེད་མཆིས་པ་ཐམས་ཅད་ཀྱང་།
སྲིད་པ་འཁོར་བའི་རྒྱ་མཚོ་ཆེན་པོ་ལས་སྒྲོལ་བ་དང་སངས་རྒྱས་ཀྱི་ས་ལ་འགོད་པར་ཤོག ཅེས་མཐར་ཐུག་གི་འབྲས་བུ་འགྲུབ་པའི་སྨོན་ལམ་མོ། ། གཉིས་པ་ལྷན་ཅིག་བྱེད་པའི་རྐྱེན་དང་བདག་རྐྱེན་གཉིས་ཀྱི་སྒོ་ནས་ཇི་ལྟར་བརྩམས་པའི་ཚུལ་ནི། རྩོམ་པ་པོ་ཉིད་ཀྱི་ཐུགས་རྒྱུད་ལ་བསྟན་འགྲོའི་དོན་དུ་བསྟན་བཅོས་འདི་ལྟ་བུ་ཞིག་མཛད་དགོས་དགོངས་པ་ཐོག་མ་ནས་ཡོད་པ་དེ་ཉིད་ཀྱིས་བདག་རྐྱེན་གྱི་རྒྱུ་བྱས། མཁན་ཆེན་སྐུ་མཆེད་སོགས་སྐུལ་བ་པོ་རྣམས་ཀྱི་ལྷན་ཅིག་བྱེད་པའི་རྐྱེན་མྱུར་བའི་གྲོགས་བྱས་ནས་བརྩམས་པ་ཡིན་ཞེས་པ་ནི། དེ་ལྟར་ཞེས་པ་ནས། གོང་གི་སྐུལ་བ་པོ་རྣམས་ཀྱིས་རྐྱེན་བྱས་ཞེས་པའི་བར་གྱིས་བསྟན་ལ། གསུམ་པ་བསྟན་བཅོས་བརྩམས་པའི་དངོས་ཀྱི་དགོས་པ་དང་བརྒྱུད་པའི་དགོས་པ་བསྟན་པ་ནི། དངོས་ཀྱི་དགོས་པ་བདག་གི་བླ་མ་འཇམ་དབྱངས་སྐུ་མཆེད་སོགས་དངོས་ཀྱི་ཞལ་སློབ་མང་པོ་ལ་ཕན་པར་འགྱུར་བ་དང་། བརྒྱུད་པའི་དགོས་པ་བསྟན་འགྲོའི་དོན་འགྲུབ་པར་འགྱུར་བ་ནི་རིགས་ཀྱི་བུ་ངག་དབང་བསོད་ནམས་དབང་པོ་ཞེས་པ་ནས།
ཅི་མ་རུང་སྙམ་མི་ཤེས་བཞིན་དུ་སྤྱི་བརྟོལ་བསྐྱེད་དེ་ཞེས་པའི་བར་རོ། ། བཞི་པ་བསྟན་བཅོས་བརྩམས་པའི་དུས་དང་གནས་བསྟན་པའི་སྒོ་ནས་མཛད་བྱང་སྨོས་པ་ནི། དམིགས་པ་མེད་པའི་ཐུགས་རྗེ་དང་ཞེས་པ་ནས། དཔལ་ས་སྐྱའི་ཆོས་གྲྭ་ཆེན་པོར་སྦྱར་བ་འདི་ཡོངས་སུ་རྫོགས་ཞེས་པའི་བར་རོ། ། ལྔ་པ་བསྟན་བཅོས་བརྩམས་པ་ལ་བརྟེན་པའི་ཉེས་ཚོགས་བཤགས་ཤིང་སླར་ཡང་དགེ་ཚོགས་གཞན་དོན་དུ་བསྔོ་བ་ནི། ཉེས་པ་རྣམས་ས་ལོ་ཆེན་པོ་ལ་བཟོད་པར་གསོལ་ཞིང་ཞེས་སོགས་སོ། ། དེ་ལྟར་དེ་དག་གིས་ནི་རབ་གནས་དོན་གསལ་གྱི་གསལ་བྱེད་དངོས་གྲུབ་འབྱུང་བའི་བསྟན་བཅོས་ཆེན་པོའི་དགོངས་དོན་རྣམ་པར་བཤད་པ་རབ་གནས་བསྟན་པ་རྒྱས་པའི་ཉིན་བྱེད་ཅེས་བྱ་བའི་བསྟན་བཅོས་ཆེན་པོ་མ་ཚང་བ་མེད་པར་བསྟན་ཟིན་ཏོ། ། འདིར་སྨྲས་པ། གཞན་ལས་ཆེས་ཟབ་རྡོ་རྗེ་ཐེག་པ་ཡི། ། ལམ་གྱི་གཙོ་བོ་མངོན་རྟོགས་བཅུ་གཅིག་ལས། །
བསྟན་པ་གནས་ཤིང་འགྲོ་ལ་བདེ་སྐྱིད་ཀུན། ། འབྱུང་བའི་ཐབས་མཆོག་རབ་གནས་ཆོ་ག་ཡིན། ། དུས་ངན་བསྟན་པ་འཇིག་ལ་ཉེ་བའི་ཚེ། ། དུས་གསུམ་རྒྱལ་བའི་རྣམ་སྤྲུལ་སྔགས་འཆང་རྗེ། ། དུས་ཀུན་བསྟན་འགྲོའི་དོན་ལ་གཅིག་གཞོལ་བའི། ། དུས་གསུམ་མཁྱེན་པ་དེ་ཡི་གསུང་རབ་ཚོགས། ། ཚིག་ཉུང་དོན་མང་འཇུག་པ་བདེ་བའི་ཚུལ། ། མཁས་རྨོངས་ཀུན་ལ་འདོད་པ་འཇོ་བའི་གནས། ། ངོ་མཚར་རྨད་བྱུང་བསམ་ཡས་བསྐྲུན་པ་ལས། ། གཞན་ལས་ཕུལ་བྱུང་དངོས་གྲུབ་འབྱུང་བ་ཡིན། །
རབ་གནས་ཆོ་ག་རབ་གནས་རྒྱུད་རྒྱལ་གྱི། ། དོན་གསལ་གསུང་རབ་དོན་གསལ་མཛེས་པའི་རྒྱན། ། དངོས་གྲུབ་གཏེར་ཆེན་དངོས་གྲུབ་འབྱུང་བ་ཡི། ། རྣམ་བཤད་མཆོག་འདི་རྣམ་བཤད་ཀུན་གྱི་རྒྱན། ། འདི་ནི་སྔགས་འཆང་གསུང་རབ་རབ་གནས་ཀྱི། ། ཚིག་དོན་རྣམ་པར་ཕྱེ་བའི་རྒྱས་འགྲེལ་ཏེ། ། ལེགས་པར་བརྟགས་ན་ཤེས་བྱའི་གནས་མང་པོའི། ། རྣམ་དབྱེ་གསལ་བར་སྟོན་པའི་གླེགས་བམ་ཡིན། ། འདི་ལ་སློབ་མ་འདི་དོན་འདི་ཡིན་ཞེས། ། མཁས་མང་དབུས་སུ་མཁས་པས་མཁས་ཉམས་ཀྱིས། །
ལེགས་བཤད་གཏམ་གྱིས་ལེགས་པར་ལེགས་སྤེལ་ན། ། གསུང་རབ་མང་པོའི་གསུང་དོན་གསུང་བཞིན་རྟོགས། ། སྔོན་ཚེ་རྔོག་ལོ་ཆེན་པོས་རྒྱལ་ཡུམ་གྱི། ། འདྲེས་རྐང་ཕྲ་མོ་ཙམ་ཞིག་མ་ཚང་བ། ། དེ་ཉིད་ཁོ་ན་གསལ་ཕྱིར་དཀའ་སྤྱད་ཚོགས། ། དང་དུ་བཞེས་ནས་བལ་ཡུལ་གཤེགས་ཞེས་གྲགས། ། དེ་སོགས་བསྟན་ལ་གཅིག་ཏུ་དགོངས་པ་ཡི། ། སྐྱེས་ཆེན་རྣམས་ཀྱིས་བཀའ་དང་བསྟན་བཅོས་ཀྱི། ། ཚིག་དོན་འགའ་ཙམ་འཚོལ་ལའང་དཀའ་བའི་ཁུར། ། བརྒྱ་ཕྲག་བཟོད་པའི་རྣམ་ཐར་བསམ་ལས་འདས། །
དེང་སང་ཟབ་མོའི་ཆོས་ཚུལ་ཕལ་ཆེ་བའི། ། ཚིག་དོན་ཐམས་ཅད་ན་བུན་བཞིན་ཡལ་ཡང་། ། ཇི་སྙམ་མི་སེམས་ཚེ་འདིའི་ལྟོ་ཆོས་ཀྱང་། ། ཕྱག་ལེན་ཕྲ་མོ་ཙམ་ལའང་རྨོངས་འདི་སྐྱོ། ། ས་སྐྱའི་འཇམ་དབྱངས་པཎ་ཆེན་གསུང་རབ་ལ། ། མཁས་པའི་ཉན་བཤད་གང་ན་ཡོད་པའི་ས། ། དེ་ན་སངས་རྒྱས་བསྟན་པ་དར་བ་ཡིན། ། འཆད་ཉན་མེད་ན་པོ་ཏི་མང་བཞུགས་ཀྱང་། ། བསྟན་པ་ཞིག་པ་ཡིན་ཞེས་གསལ་བར་གསུངས། ། ཉན་བཤད་མེད་ན་མཁས་པ་རྒྱུན་འཆད་ཅིང་། །
གཞུང་ལུགས་སྦྱངས་པའི་བཤེས་གཉེན་མཁས་པའི་ཚོགས། ། མེད་ན་བསྟན་པ་རྣལ་མ་སུ་ཡིས་འཛིན། ། འདི་ལ་སོམས་ལ་སྐལ་བཟང་བློ་གསལ་རྣམས། ། དོན་མེད་ཚེ་འདིའི་བྱ་བས་དུས་འདའ་བའི། ། རྙེད་དཀའི་དལ་འབྱོར་སྟོང་ལོག་མ་བྱེད་པར། ། མཁས་པ་སྟེན་ལ་ཤེས་བྱའི་གནས་ཀུན་སྦྱོངས། ། བླང་དོར་ཤེས་པའི་བློ་གྲོས་མིག་ཐོབ་ནས། ། གཅིག་ཏུ་བསྟན་པ་སྤེལ་བའི་ཐབས་ལ་འབད། ། དེ་ལྟར་བགྱིས་ན་བསྟན་དང་རང་གཞན་ལ། ། ཕན་དང་བདེ་བའི་འབྲས་བུ་ཅི་ཡང་འབྱུང་། །
རབ་གནས་ཆོ་གའི་དོན་འགྲེལ་བཤད་པ་ལས། ། ལས་དཀར་བསགས་པ་གང་དེས་བདག་གཞན་ཀུན། ། ཀུན་གྱིས་དུས་གསུམ་བསགས་པའི་སྡིག་སྒྲིབ་ཚོགས། ། ཚོགས་རྣམས་མ་ལུས་བྱང་ཞིང་དག་གྱུར་ཅིག ། འདིར་འབད་ལ་སོགས་རྣམ་པར་དཀར་བའི་ལས། ། མ་ལུས་སྡོམ་པ་ཀུན་བཟང་མཆོད་སྤྲིན་ལྟར། ། གྱུར་ནས་འཁོར་བ་ཇི་སྲིད་གནས་ཀྱི་བར། ། མཆོད་ཡུལ་རྣམས་ལ་འབུལ་གྱི་དགེས་གྱུར་ཅིག ། བསོད་ནམས་འདི་ཡིས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། །
ཕྱི་མ་བདེ་བ་ཅན་དུ་སངས་རྒྱས་ཀྱི། ། ཞལ་མཐོང་གསུང་གི་བདུད་རྩི་ཐོབ་གྱུར་ཅིག ། གནས་དེར་རང་དོན་ཆོས་སྐུ་མངོན་གྱུར་ནས། ། གང་འདུལ་སྤྲུལ་པས་བསྟན་པ་རྒྱས་བྱེད་ཅིང་། ། འགྲོ་ཀུན་བདེ་སྐྱིད་དཔལ་ལ་སྤྱོད་པ་དང་། ། ཀུན་ཀྱང་དག་པའི་ཞིང་དེར་འདྲེན་གྱུར་ཅིག ། ཅེས་རབ་གནས་དོན་གསལ་གྱི་གསལ་བྱེད་དངོས་གྲུབ་འབྱུང་བའི་བསྟན་བཅོས་ཆེན་པོའི་དགོངས་དོན་རྣམ་པར་བཤད་པ་རབ་གནས་བསྟན་པ་རྒྱས་པའི་ཉིན་བྱེད་ཅེས་བྱ་བ་འདི་ཡང་སྙིགས་དུས་ཀྱི་བསྟན་པའི་གསལ་བྱེད་ཆེན་པོ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་ཐུགས་སྲས་རྒྱལ་ཚབ་དམ་པ་རིགས་ལྡན་ཆོས་ཀྱི་རྗེ་གྲུབ་པའི་སློབ་དཔོན་འཇམ་དཔལ་དབང་པོའི་མཚན་ཅན་དང་། ཡབ་རྗེ་སྦས་པའི་སངས་རྒྱས་གྲགས་པའི་འོད་དཀར་ཕྱོགས་བཅུར་འཕྲོ་བ་འཛམ་གླིང་མཛེས་པའི་རྒྱན་མཆོག་སྟེ་སྤྲུལ་པའི་སྐྱེས་མཆོག་སྐུ་མཆེད་ཞལ་རྣམ་པ་གཉིས་དང་། རིགས་ཐམས་ཅད་དང་དཀྱིལ་འཁོར་མ་ལུས་པའི་ཁྱབ་བདག་དྲུག་པ་རྡོ་རྗེ་སེམས་དཔའ་ཉིད་གཞན་ངོར་ངུར་སྨྲིག་གི་བླ་གོས་འཆང་བ་རྗེ་བཙུན་མུས་པ་ཆེན་པོ་སངས་རྒྱས་བསྟན་པའི་རྒྱལ་མཚན། འགྲོ་ཀུན་དགའ་མཛད་དོན་གཉིས་ལྷུན་གྲུབ་ལོ་ནས་སྤྱན་སྔ་རིན་པོ་ཆེ།
སྦྱིན་པ་ལ་སོགས་ཕྱིན་དྲུག་མཐར་ཕྱིན་མཚན་གྱི་གྲགས་པ་སྲིད་པ་གསུམ་ན་གསལ་བ་རྗེ་ནགས་དགོན་པ་ཆེན་པོ། གྲུབ་པའི་དབང་ཕྱུག་ཉམས་དང་རྟོགས་པ་རབ་ཏུ་བརྟན་པའི་སྐྱེས་བུ་རྗེ་བཙུན་སྙན་བརྒྱུད་གདམས་པའི་རྒྱ་མཚོ། ངག་དབང་འཇམ་པའི་རྡོ་རྗེ་གཟུགས་གཞན་ཟློས་པའི་གར་གྱིས་ཆོས་ཀུན་མ་ལུས་ཐམས་ཅད་གཟིགས་པའི་སྙན་པ་ལྷའི་རྔ་བོ་ཆེ་ས་གསུམ་ན་ཡོངས་སུ་གྲགས་པ་སྙིགས་མའི་དུས་ཀྱི་ཐམས་ཅད་མཁྱེན་པ་གཉིས་པ་དེ་ཉིད་ལ་སོགས་ཏེ། ཡོངས་འཛིན་བསླུ་མེད་དམ་པ་དུ་མས་རྗེས་སུ་བཟུང་ཞིང་། ཞབས་ཀྱི་པདྨའི་ཕྲེང་བ་རྟག་པར་ཅོད་པན་དུ་འཛིན་པའི་དཔལ་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་་་་་་མཁས་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། སྙིགས་དུས་ཀྱི་རྒྱལ་བ་གཉིས་པ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་གསུང་རབ་ངོ་མཚར་ཅན་རབ་གནས་ཀྱི་བསྟན་བཅོས་དངོས་གྲུབ་འབྱུང་བའི་ཞབས་འདེགས་སུ་འགྱུར་བའི་རྣམ་བཤད་ཅིག་བྱུང་ན་ཅི་མ་རུང་སྙམ་པའི་ལྷག་བསམ་བཟང་པོ་ཞིག་སྔ་མོའི་དུས་ནས་ཡོད་མོད་ཀྱང་། ལེ་ལོའི་དབང་གིས་ཡུན་རིང་དུ་འགྱངས་པ་ལ། དུས་ཕྱིས་ཐུབ་བསྟན་ལྷ་ཁང་ཆེན་མོའི་མཁན་རབས་བཅུ་གཅིག་པ་མདོ་སྔགས་རིག་གནས་ཀྱིས་བསྡུས་པའི་གཞུང་ལུགས་མཐའ་དག་ལ་མི་འཇིགས་པའི་སྤོབས་པ་དགེ་བ་ཅན་རིགས་ལམ་སྨྲ་བ་ཀུན་གྱི་གཙུག་གི་རྒྱན་མཆོག་དམ་པ་བསྟན་པ་རིན་པོ་ཆེའི་ཁུར་གྱིས་མི་ངལ་བའི་ཡོངས་ཀྱི་དགེ་བའི་བཤེས་གཉེན་མཁན་ཆེན་རིན་པོ་ཆེ་བྱམས་པ་བསམ་གཏན་རྒྱ་མཚོ་བའི་བཀས་ཡང་ཡང་དུ་བསྐུལ་ཞིང་། གསུང་རབ་ཚད་ལྡན་རྣམས་ནས་ལེགས་བཤད་ཀྱི་ཆ་ལེན་པའི་གྲོགས་དན་གྱི་རིམ་པ་ཡང་འབད་རྩོལ་གྱིས་བགྱིས་པ་སོགས་ཀྱིས་རྐྱེན་བྱས། སྐུལ་བ་པོ་ཉིད་དང་།
རིགས་ཀྱི་བུ་ངག་དབང་བསོད་ནམས་དབང་ཕྱུག་ལ་སོགས་ཏེ་རང་དང་སྐལ་བ་མཉམ་པའི་སློབ་མའི་ཚོགས་རྣམས་ལ་ཕན་པའི་བསམ་པས་ཀུན་ནས་བསླངས་ཏེ། རྗེ་བཙུན་ཆེན་པོའི་གསུང་རབ་དོན་གསལ་རྗེ་འབྲངས་དང་བཅས་པའི་རབ་གནས་ཀྱི་ཆོ་ག རྣམ་བཤད་དེ་ལས་འཕྲོས་པའི་ཡིག་ཆ་ཕྲན་དུ་མ་སོགས་མདོར་ན་རྗེ་བཙུན་གོང་མ་རྗེས་འབྲངས་དང་བཅས་པའི་རབ་གནས་སྐོར་གྱི་གསུང་རབ་མཐའ་ཡས་པ་ཞིག་ལ་ཡུན་རིང་མོ་ནས་འདྲིས་པར་བྱས་ནས། མི་ཤེས་བཞིན་དུ་སྤྱི་བརྟོལ་བསྐྱེད་དེ་འཕགས་པའི་ཡུལ་ན་ཏ་ར་ཎཿསྟེ་ཉི་སྒྲོལ་བྱེད་ཅེས་གྲགས་ཤིང་། རྒྱ་ནག་ལུགས་ལ་ཤིང་ཕོ་སྤྲེའུའི་ལོ་ཐ་སྐར་གྱི་ཟླ་བའི་དཀར་པོའི་ཕྱོགས་ཀྱི་རྫོགས་པ་གཉིས་པའི་ཚེས་ལ་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་ཡང་རྩེ་ངོ་མཚར་འཆི་མེད་རྡོ་རྗེའི་ཕོ་བྲང་ཨེ་ཝཾ་བྱང་ཆུབ་འབྱུང་བའི་གནས་སུ་ལེགས་པར་སྦྱར་བའི་ཚེ། དེའི་ཉིན་ཁོ་ན་ལ་ཐུབ་བསྟན་རིན་ཆེན་གླིང་ནས་དགེ་སློང་ཀུན་དགའ་རབ་བརྟན་གྱིས། རབ་གནས་ཀྱི་མངའ་དབུལ་གྱི་ཙ་ཀ་ལི་ཆ་ཚང་རྒྱལ་སྲིད་སྣ་བདུན་དང་བཅས་པ་ཞིག ངེད་རང་གི་ལག་ཏུ་རྩོལ་མེད་དུ་བྱུང་བ་སོགས་རྟེན་འབྲེལ་ཕུན་སུམ་ཚོགས་པ་འགྲིགས་པའི་ཉིན་གྲུབ་པར་བགྱིས་པའི་ཡི་གེ་པ་ནི། ཨཱ་ཀྵ་རའི་བྱ་བ་ལ་ཤིན་ཏུ་མཁས་པའི་ཕུལ་དུ་ཕྱིན་ཞིང་། དཔལ་དུས་ཀྱི་འཁོར་ལོའི་རྩིས་གཞུང་ལ་ལེགས་པར་སྦྱངས་པའི་བློ་གྲོས་ཅན་ཤབ་སྟོད་པ་བཀྲ་ཤིས་དོན་གྲུབ་ཀྱི་སོར་མོའི་འཕྲུལ་གྱིས་མགྱོགས་པར་བསྐྲུན་པའོ། །
འདིས་ཀྱང་བདག་ཅག་དཔོན་སློབ་ཀྱི་བསམ་པ་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག དགེ་ལེགས་རྩ་བ་རབ་གནས་རྣམ་བཤད་འདི། ། བྲི་དང་ཀློག་དང་ཐོས་བསམ་བྱེད་པ་སོགས། ། དེ་དག་རྣམས་ལ་བསྲུང་ཞིང་སྐྱོང་བ་དང་། ། ཆོས་འདི་སྤེལ་བ་འཕྲིན་ལས་མགོན་པོས་་་་་་པུ་ཏྲ་ཆེན་པོ། མཛོད། ། སརྦ་སིདྡྷི་མྨེ་པྲ་ཡཙྪནྟུ།་་་་་ དངོས་གྲུབ་ཐམས་ཅད་བདག་ལ་སྩལ་དུ་གསོལ། དྷརྨེ་ཨུ་ད་ཡ་མསྟུ།་་་་་ ཆོས་འདི་དར་བར་གྱུར་ཅིག
ཀརྨ་བིསྟ་ར་བྷ་ཝ་ཏུ།་་་་་ འཕྲིན་ལས་རྒྱས་པར་གྱུར་ཅིག སརྦ་མངྒ་ལཾ།་་་་་ ཐམས་ཅད་བཀྲ་ཤིས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 316 ཨ་མྱེས་ཞབས། རབ་གནས་བསྟན་པ་རྒྱས་པའི་ཉིན་བྱེད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
