གསུང་འབུམ། དྲི་མེད་འོད་ཟེར། （དཔལ་བརྩེགས། མེས་པོའི་ཤུལ་བཞག）
པོད ༢༣
The Text
རོ། ། དེའང་སངས་རྒྱས་ཀྱི་གསུང་ནི་གདུལ་བྱ་གང་ཡོད་དུ་ཉེ་རིང་མེད་པར་མོས་པ་དང་མཐུན་པར་ཐོས་པ་སྟེ། འཁོར་གྱི་ཁྱམས་དང་གངྒཱའི་ཀླུང་གི་བྱེ་མ་སྙེད་འདས་པའི་ཕ་རོལ་ལ་ཁྱད་མེད་པ་སྟེ་ནུབ་ཕྱོགས་འོད་ཟེར་ཅན་གྱི་འཇིག་རྟེན་དུ་མཽ་གལ་གྱི་བུས་ཕྱིན་ནས་ཤཱཀྱ་ཐུབ་པའི་ཆོས་སྔོན་བཞིན་ཐོས་པ་དང༌། སྐལ་བ་མེད་ན་འཁོར་གྱི་ནང་ན་འཁོད་ཀྱང་མི་ཐོས་ཏེ་ཟ་མ་ཏོག་གསུངས་པ་ན་ཛེ་ཏཱའི་ཚལ་དུ་ཉན་ཐོས་ཀུན་གྱིས་མ་ཐོས་པ་བྱང་ཆུབ་སེམས་དཔས་ཐོས་པ་བཞིན་ ནོ། ། གསུམ་པ་རྒྱན་དང་གོས་ཀྱི་ཕྱག་རྒྱ་ལའང་གཉིས་ལས། ཏིང་ངེ་འཛིན་ནི་ཏྲཱྃ་ལས་དབུ་རྒྱན་ལ་སོགས་པའི་རྒྱན་རྣམས་རིན་པོ་ཆེར་གསལ་ཞིང༌། ཨ་ལས་གོས་རྣམས་ལྷའི་གོས་དང་ཞི་ཁྲོའི་ཆ་ལུགས་སུ་བྱིན་གྱིས་བརླབས་ཏེ། རིན་པོ་ཆེ་དང་རུས་པ་ལ་སོགས་པའི་རྒྱན༵་དང༵་སྟོད་གཡོགས་སྨད་དཀྲིས་ལ་སོགས་པའི་བགོ༵་བ་རྣམས་གྱོན་ནས་ལྷ་ལ་མཆོད་པའི༵་ཕྱག༵་རྒྱ༵་ཡིས༵་ལོངས་སྤྱོད་དོ། ། ཕན་ཡོན་ནི་གནས་སྐབས་སུ་འོད་དང་གཟི་བརྗིད་སྲེད་མེད་ཀྱི་བུས་ཀྱང་མི་ཤིགས་པའི་གོ་ཆ་སྲ་བའི་གོས་སུ་འགྱུར་ཞིང་མཐར་ཐུག་མཚན་དང་དཔེ་བྱད་ཀྱིས་འབར༵་བ༵་འཁོར་ལོས་སྒྱུར་བ་དང་བྱང་ཆུབ་སེམས་དཔའ་ཡིན་ལ། དེའི༵་རྒྱལ༵་པོ༵་སངས་རྒྱས་ཀྱི་སྐུ་སྟེ་བདུད་དང་ཕྱིར་རྒོལ་བ་གང་གིས་ཀྱང་ཐུབ༵་པ་མེད༵་པའི་སྟོབས་བཅུས་གནོན་པ་འགྲུབ༵་བོ། །
དེའང་འཛམ་བུ་གླིང་པའི་མི་བདུན་ལས་གྱད་གཅིག་སྟོབས་ཆེའོ། ། དེ་བཞིན་དུ་གྱད་བདུན་ལས་ཤཱཀྱའི་གཞོན་ནུ་གཅིག་གོ ། དེ་བདུན་ལས་ལྷ་མ་ཡིན་དང༌། ལྷ་དང༌། གནོད་སྦྱིན་དང༌། སྲེད་མེད་ཀྱི་བུ་དང༌། ཉན་ཐོས་དང༌། རང་སངས་རྒྱས་དང༌། ས་ཐོབ་པའི་བྱང་ཆུབ་སེམས་དཔའ་སྟོབས་དང་སྒྱུ་རྩལ་བདུན་འགྱུར་གྱི་བར་དུ་འཕགས་ཤིང༌། དེ་ཐམས་ཅད་ཀྱིས་ནམ་མཁའི་དབྱིངས་བཀང་བའི་སྟོབས་ལས་སངས་རྒྱས་འཕགས་པར་དཀོན་ཅོག་བརྩེགས་པ་ལས་གསུངས་པའི་ཚུལ་གྱིས་སྟོབས་བཅུའི་རྩལ་མངའ་བ་ཡིན་ནོ། །
བཞི་པ་བཟའ་བཏུང་གི་ཕྱག་རྒྱ་ལའང་གཉིས་ལས། ཏིང་ངེ་འཛིན་ནི། ཁྃ་ལས་བཟའ་བཏུང་བདུད་རྩིར་བྱིན་གྱིས་བརླབས་ཏེ། ཉ་དང་ཤ་ལ་སོགས་པའི་བཟ༵འ་བ་དང༵་ཇ་དང་ཆང་ལ་སོགས་པའི་བཏུང༵་བའི༵་ཕྱག༵་རྒྱ༵་ཡིས༵་ཕྱི་ནང་གི་ལྷ་མཆོད་དོ། ། ཕན་ཡོན་ནི། རང་གི་ལུས་འདོད་དགུར་བསྒྱུར་བ་ཡིད༵་བཞིན༵་གྱི་ནོར་བུ་ལྟ་བུའི་སྐུ༵་དང༵་གསུང་རོ་བྲོ་བའི་མཆོག་གང་ལ་ལོངས་སྤྱད་པ་དེ་དག་རོ་བརྒྱ་དང་ལྡན་པའི་བདུད༵་རྩིར༵་འགྲུབ༵་བོ། ། ལྔ་པ་སྦྱོར་སྒྲོལ་གྱི་ཕྱག་རྒྱའི་ཏིང་ངེ་འཛིན་ནི་ཡབ་ཡུམ་ལྷར་གསལ་བའི་མཁའ་གསང་དུ་དཀྱིལ་འཁོར་སྤྱན་དྲངས་ཏེ། ཨཱ༵ཿལི་བདེ་བ་ཆེན་པོས་མཆོད་པ་དང༌། ཞིང་དང་ཞིང་ཕྲན་གྱི་ཤ་ཁྲག་བདུད་རྩིར་གྱུར་པས་མཆོད་པ་ཀཱ༵་ལི༵་སྒྲོལ་བའི་ཕྱག༵་རྒྱ༵་ཡིས༵་མཉེས་པར་བྱའོ། ། ཕན་ཡོན་ནི།
སྦྱོར་བས་ཟག་པ་མེད་པའི་ཏིང་ངེ་འཛིན་ལ་སོགས་པ་མཆོག་དང་ཐུན་མོང་གི་དངོས་གྲུབ་ཐམ༵ས་ཅད༵་དང་སྒྲོལ་བས་གདུག་པ་ཅན་ཚར་བཅད་དེ། རང་གཞན་གྱི་གནོད་པ་ཞི་བ་དང་ཕ་རོལ་ཐར་པ་ལ་སོགས་པའི་འཕྲིན་ལས་རླབས་པོ་ཆེ་ཐམ༵ས་ཅད༵་འགྲུབ༵་པར༵་འགྱུར༵་རོ། ། གཉིས་པ་ཚོགས་སྒྲུབ་པའི་འབྲས་བུ་བྱེ་བྲག་ཏུ་བཤད་པ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གཉིས་ཏེ། ངེས་ཚིག་དང༌། དབྱེ་བའོ། ། དང་པོ་ནི། བིདྱཱ་དྷཱ་ར་ཞེས་པས།
བིདྱཱ་ནི་རིག་པ་སྟེ་ཤེས་རབ་དང་ཡེ་ཤེས་དང་སངས་རྒྱས་ཀྱི་གདུང་ངོ༌། ། དྷཱ་ར་ནི་འཛིན་ཅིང་འཆང་བ་སྟེ་དོན་ལ་སློབ་པའམ་ལྡན་པ་ཡིན་ནོ། ། གཉིས་པ་ལ་གཉིས་ཏེ། དབྱེ་བ་སྤྱིར་བསྟན་པ་དང༌། རང་བཞིན་བྱེ་བྲག་ཏུ་བཤད་པའོ། ། དང་པོ་ནི། ན་རཀ་སྐོང་བཤགས་ལས། རྣམ་སྨིན་ཚེ་དབང་ཕྱག་རྒྱ་ལྷུན་གྱིས་གྲུབ། ། ཅེས་པས། རྣམ་པར་སྨིན་པའི་རིག་འཛིན།
ཚེ་ལ་དབང་བའི་རིག་འཛིན། ཕྱག་རྒྱ་ཆེན་པོའི་རིག་འཛིན། ལྷུན་གྱིས་གྲུབ་པའི་རིག་འཛིན་ནོ། ། དང་པོ་ནི། མཚན་ཉིད་གསུམ་ལྡན་ཏེ། ཡི་དམ་ལྷའི་རྣལ་འབྱོར་དུ་སྨིན་པ། ལུས་རྣམ་སྨིན་གྱི་གཟུགས་ལས་གནས་མ་གྱུར་པ། ལུས་རྒྱ་དང་བྲལ་ནས་ཕྱག་རྒྱ་ཆེན་པོའི་སྐུ་འཐོབ་པ་སྟེ། རྔམ་གློག་ལས། ཡིད་ཀྱི་ལྷ་ཡི་གཟུགས་བཟུང་ཞིང༌། །
ལུས་ཀྱི་རྒྱ་མདུད་གྲོལ་གྱུར་ནས། ། ཕྱག་རྒྱའི་སྐུ་ཉིད་གསལ་གྱུར་པ། ། རྣམ་པར་སྨིན་ཞེས་དེ་ལ་བརྗོད༌། ། ཅེས་སོ། ། གཉིས་པ་ནི། རྣམ་སྨིན་གྱི་ལུས་རྡོ་རྗེའི་ལུས་སུ་གནས་འགྱུར་ཞིང་དེ་ཉིད་མ་སྤངས་པར་སངས་རྒྱས་ཀྱི་ས་ལ་སྦྱོར་བས་ཕུང་པོ་ཟག་པ་མེད་ཅིང་ཡེ་ཤེས་ཀྱི་བློ་སྐྱེས་པ་སྟེ། ལུས་དང་ཕུང་པོར་བཅས་པ་ཡིས། ། གནས་པར་དབང་བའི་རིག་གྲུབ་ཅིང༌། ། ལྷག་རྟོག་འབྱུང་ལས་ལུས་བཅས་འདས། ། ཟག་ཀུན་ཟད་པའི་རིགས་ཆེན་དེ། །
ཇི་ལྟར་སྤྱོད་ཀྱང་བཟློག་པ་མེད། ། རང་དབང་ཐོབ་པས་དབུགས་དབྱུང་ཕྱིར། ། སྐབས་འདིར་བདེན་པ་བར་མ་མཐོང༌། ། ཞེས་སོ། ། གསུམ་པ་ནི། རང་གི་ལུས་གང་བསྒོམ་པའི་ཆ་བྱད་དུ་གནས་གྱུར་པ་སྟེ། ཞུས་ལན་ལས། རང་ལས་རྒྱལ་བའི་ཕྱག་རྒྱ་ཆེ། ། བསྒོམས་པས་མངོན་དུ་གྱུར་པའི་ལྷ། ། མཚན་དང་དཔེ་བྱད་མངོན་ཤེས་ལྡན། །
ཕྱག་རྒྱ་ཆེན་པོའི་རིག་འཛིན་གྲགས། ། ཞེས་སོ། ། འོ་ན་སངས་རྒྱས་དངོས་སུ་འགྱུར་མོད་སྙམ་ན། ད་དུང་སྒྲིབ་པ་མཐའ་དག་མ་བྲལ་བས་བསྒྲུབ་དགོས་ཏེ། འདི་ལྟར་མངོན་རྟོགས་རྒྱན་ལས། སངས་རྒྱས་ཉིད་ནི་ཐོབ་པ་དང༌། ། ཞེས་ས་དང་པོར་སངས་རྒྱས་ཐོབ་པར་བཤད་ཀྱང༌། ས་ལྷག་མའི་དྲི་མ་སྦྱོང་དགོས་པར་གསུངས་པ་བཞིན་དུ་འདིར་ཡང་ཤེས་པར་བྱ་སྟེ། རྡོ་རྗེ་ལས། བྱང་ཆུབ་ཕྱག་རྒྱའི་ཆ་ལུགས་སྐུ། །
མཚན་དང་དཔེ་བྱད་ལ་སོགས་པས། ། ཆ་ལུགས་མངོན་དུ་བྱུང་ན་ཡང༌། ། ཞི་བ་དེ་ཉིད་མཐོང་བ་མིན། ། ཞེས་སོ། ། བཞི་པ་ནི། སྤངས་པ་དང་རྟོགས་པ་མཐར་ཕྱིན་པའི་སངས་རྒྱས་ཏེ། རྡོ་རྗེ་ལས། སྔ་མའི་རིགས་ལས་མཐུ་རྫོགས་པས། ། བཤད་པ་བཞིན་དུ་དྲི་མ་སྦྱོངས། ། སངས་རྒྱས་ས་ཡི་ཤེས་རབ་གསུམ། །
ལྷུན་གྱིས་གྲུབ་པའི་རིག་འཛིན་ནོ། ། ཞེས་སོ། ། གཉིས་པ་རང་བཞིན་བྱེ་བྲག་ཏུ་བཤད་པ་ལ་བཞི་སྟེ། རྣམ་པར་འཕྲུལ་པའི་སྐྱེ་བ། ཟག་པ་མེད་པའི་བསྡུས་ཚུལ། ཕ་རོལ་ཏུ་ཕྱིན་པའི་རྫོགས་ཚུལ། མཐར་ཐུག་སའི་ཐོབ་ཚུལ་ལོ། ། དང་པོ་ནི། རིག་འཛིན་དེ་དག་གིས་འགྲོ་བའི་དོན་དུ་མིའི་གཙོ་བོ་འཁོར་ལོས་སྒྱུར་བའི་རྒྱལ་པོ་དང༌། ལྷའི་གཙོ་བོ་ཚངས་པ་དང་བརྒྱ་བྱིན་ལ་སོགས་པ་དང༌།
ཚངས་པ་ཆེན་པོའི་སྐྱེ་བར་སྤྲུལ་ནས་གང་ལ་གང་འདུལ་གྱིས་དོན་བྱེད་དོ། ། ཁ་ཅིག་རྣམ་སྨིན་གྱིས་མི། ཚེ་དབང་གིས་ལྷ། ཕྱག་རྒྱ་ཆེན་པོས་ཚངས་པ། ལྷུན་གྲུབ་ཀྱིས་ཀུན་གྱི་རོལ་པར་བཞེད་དེ་འགལ་བ་མེད་དོ། ། གཉིས་པ་ནི། རྣམ་སྨིན་ཚོགས་སྦྱོར་མཐར་ཐུག་གི་ས་དང༌། ཚེ་དབང་མཐོང་ལམ་ཡན་ཆད་སློབ་པའི་ས་དང༌། ཕྱག་རྒྱ་ཆེན་པོ་འཕགས་པའི་ཡེ་ཤེས་མཐོང་སྒོམ་གྱི་རྟོགས་པ་ཁྱད་པར་ཅན་གྱི་ས་དང༌། ལྷུན་གྲུབ་སངས་རྒྱས་ཀྱི་སས་བསྡུས་ཀྱང་དེ་ཐམས་ཅད་ཕྱོགས་གཅིག་ཏུ་ཁྱད་པར་གྱི་ས་བཅུ་གསུམ་པས་བསྡུས་ཏེ།
དེར་ངེས་པར་མངོན་དུ་བྱེད་པ་སྟེ། དཔེར་ན་ལྕགས་ཀྱུས་ཟིན་པའི་ཉ་ཆུ་ནང་ན་ཡོད་ཀྱང་སྐམ་སར་བཏོན་པ་དང་འདྲའོ། ། དེའང་འཕགས་པའི་ཡེ་ཤེས་ཀྱི་ཆ་ནས་ཕྱག་རྒྱ་ཆེན་པོ་དང༌། སྐྱེ་ཤི་མེད་པའི་ཆ་ནས་ཚེ་དབང་དུ་བཏགས་པའོ། ། གཞན་ཡང་སར་ཆུད་པ། ས་ལ་གནས་པ། སར་སྨིན་པ་སྡེ་གསུམ་དུ་འང་བཤད་དོ། ། ཁ་ཅིག་ཚེ་དབང་ས་དང་པོ། ཕྱག་རྒྱ་བརྒྱད་པ། ལྷུན་གྲུབ་བཅུ་པར་འདོད་ནི་སྒྱུ་འཕྲུལ་གྱི་དགོངས་པ་མ་དགོངས་ཏེ།
དེ་ཚེ་བཅུ་དྲུག་ཚུན་ཆད་ཀྱི། ། སྐུ་ལྔ་ལྷུན་གྱིས་རྫོགས་པ་ནི། ། ཞེས་པ་དང༌། ལུས་མ་བོར་བར་སངས་རྒྱས་ས། ། ཞེས་ལྷུན་གྲུབ་སངས་རྒྱས་སུ་བཤད་པ་དང་ཡང་འགལ་ཞིང༌། ཚེ་དབང་དང་ཕྱག་རྒྱའི་མཚན་ཉིད་མ་ཕྱེད་པར་སྣང་ངོ༌། ། གསུམ་པ་ནི། རིམ་གྱིས་པས་ཕ་རོལ་ཏུ་ཕྱིན་པ་བཅུ་རིམ་གྱིས་སྦྱོང་ཞིང་ས་བཅུ་འཕར་བར་སྟོན་ལ། ཅིག་ཅར་བས་མྱུར་དུ་རྫོགས་པ་སྟེ། དེའང་ཆོས་ཐམས་ཅད་ལ་ཡོངས་སུ་འཛིན་པ་མེད་པས།
སྦྱིན་པའི་ཕ་རོལ་ཏུ་ཕྱིན་པ་འབྲས་བུ་དང་བཅས་པ་བཙལ་བ་མེད་པར་ལྷུན་གྱིས་རྫོགས་པར་བསྟན་ཏོ། ། དེ་བཞིན་དུ་མཉམ་པ་ཉིད་དུ་རིག་པས་གོས་པ་མེད་པ་དང་བླང་དོར་མེད་པ་ནི་ཚུལ་ཁྲིམས་སོ། ། འཁྲུགས་པ་མེད་པ་དང་ཡེ་ཤེས་ཀྱི་མཚན་ཉིད་ཡོངས་སུ་རྫོགས་པ་ནི་བཟོད་པའོ། ། ཉམས་པ་མེད་པ་དང་བྱེད་སྤྱོད་ཚོགས་སུ་གྱུར་པ་ནི་བརྩོན་འགྲུས་སོ། ། དབང་པོ་ཡུལ་ལ་འཇུག་ཀྱང་མཉམ་པ་ཉིད་ལས་མི་གཡོ་ཞིང་ཆོས་ཐམས་ཅད་ཀྱི་རང་བཞིན་ལ་གནས་པ་ནི་བསམ་གཏན་ནོ། ། རང་བཞིན་ཕྱིན་ཅི་མ་ལོག་པར་རྟོགས་པས་དངོས་པོ་དང་མཚན་མར་འཛིན་པ་ལས་འདས་པ་ནི་ཤེས་རབ་བོ། ། བདག་ཀྱང་གཞན་གྱི་དོན་དུ་འགྱུར་བ་ནི་ཐབས་སོ། ། ཞིང་དང་སྤྱོད་ཡུལ་ཡོངས་སུ་དག་པར་འགྱུར་བ་ནི་སྨོན་ལམ་མོ། ། མི་མཐུན་པའི་ཕྱོགས་ཀྱིས་ཡོངས་སུ་མི་བརྫི་བ་ནི་སྟོབས་སོ། ། དོན་ཇི་ལྟ་བ་བཞིན་རྟོགས་པ་ནི་ཡེ་ཤེས་ཏེ།
ཕ་རོལ་ཏུ་ཕྱིན་པ་བཅུ་ལྷུན་གྱིས་རྫོགས་པས་ས་བཅུའང་དུས་ཡིན་རིང་མོ་ཞིག་ཏུ་སྦྱངས་མི་དགོས་པར་མྱུར་དུ་རྫོགས་པར་འགྱུར་རོ། ། ས་རྣམས་ཀྱི་ངེས་ཚིག་དང་ཡོན་ཏན་ཡང༌། མདོ་སྡེ་རྒྱན་ལས། བྱང་ཆུབ་ལ་ཡང་ཉེ་བ་དང༌། ། སེམས་ཅན་དོན་གྲུབ་མཐོང་བ་ལ། ། རབ་ཏུ་དགའ་བ་སྐྱེ་འགྱུར་ཏེ། ། དེ་ཕྱིར་རབ་དགའ་ཞེས་བརྗོད་དོ། ། འཆལ་ཚུལ་རྩོལ་བའི་དྲི་བྲལ་ཕྱིར། ། དྲི་མ་མེད་པའི་ས་ཞེས་བྱ། ། ཆོས་ཀྱི་སྣང་བ་ཆེན་པོ་ ནི། །
བྱེད་པའི་ཕྱིར་ན་འོད་བྱེད་དང༌། ། འདི་ལྟར་བྱང་ཆུབ་མི་མཐུན་ཕྱོགས། ། གཉིས་པོ་བསྲེགས་པས་འོད་འཕྲོ་ཅན། ། སེམས་ཅན་རྣམས་ཡོངས་སྨིན་བྱེད་ ཅིང༌། ། རང་གི་སེམས་ཀྱང་བསྲུང་བའི་ཕྱིར། ། བློ་ལྡན་རྣམས་ཀྱིས་སྦྱང་དཀའ་བ། ། དེ་ཕྱིར་སྦྱང་དཀའ་ཞེས་བརྗོད་དོ། ། ཤེས་རབ་ཕ་རོལ་ཕྱིན་བརྟེན་ནས། ། འཁོར་བ་དང་ནི་མྱ་ངན་འདས། ། གཉིས་འདྀར་མངོན་དུ་གྱུར་པས་ན། །
མངོན་དུ་གྱུར་པའི་ས་ཞེས་བྱ། ། བགྲོད་གཅིག་ལམ་དང་འབྲེལ་བའི་ཕྱིར། ། རིང་དུ་གྱུར་པའི་ས་ཞེས་བྱ། ། འདུ་ཤེས་གཉིས་ཀྱིས་མི་གཡོའི་ཕྱིར། ། མི་གཡོ་བ་ཡི་སར་འདོད་དོ། ། སོ་སོ་ཡང་དག་རིག་བློ་བཟང༌། ། ས་དེ་ལེགས་པའི་བློ་གྲོས་ཡིན། ། སྤྲིན་བཞིན་གཉིས་ཀྱིས་ནམ་མཁའི་ཆོས། ། ཁྱབ་པའི་ཕྱིར་ན་ཆོས་ཀྱི་སྤྲིན། ། ཞེས་སོ། །
ཡོན་ཏན་ནི་ས་དང་པོར་སྐད་ཅིག་སྔ་ཕྱི་མེད་བཞིན་དུ་སངས་རྒྱས་བརྒྱའི་ཞལ་བལྟ་བ་ལ་སོགས་པ་བརྒྱ་ཕྲག་བཅུ་གཉིས་མངོན་དུ་བྱེད་དེ། ཕལ་པོ་ཆེ་ལས། ཏིང་འཛིན་བརྒྱ་དང་སངས་རྒྱས་བརྒྱ་རྣམས་མཐོང་བྱེད་ཅིང༌། ། ཞིང་བརྒྱ་བསྐྱོད་ཅིང་རབ་ཏུ་སྣང་བྱེད་ཀུན་ཏུ་འགྲོ། ། སེམས་ཅན་བརྒྱ་སྦྱོང་ཆོས་ཀྱི་སྒོ་ལ་འགོད་པར་བྱེད། ། བསྐལ་པ་བརྒྱར་འཇུག་ལུས་བརྒྱ་རབ་ཏུ་སྟོན་པར་བྱེད། ། རྒྱལ་བའི་སྲས་ཀྱང་བརྒྱ་ཡི་གྲངས་ཚད་རབ་ཏུ་སྟོན། ། དེ་ཡི་གོང་ན་སྨོན་མཆོག་སྟོབས་ལྡན་ཚད་ཀྱང་མེད། ། ཅེས་ སོ། ། དེ་བཞིན་དུ་ས་གཉིས་པར་སྟོང་ཕྲག་བཅུ་གཉིས།
གསུམ་པར་འབུམ་ཕྲག་བཅུ་གཉིས། བཞི་པར་བྱེ་བ་བརྒྱ་ཕྲག་བཅུ་གཉིས། ལྔ་པར་བྱེ་བ་སྟོང་ཕྲག་བཅུ་གཉིས། དྲུག་པར་བྱེ་བ་ཁྲག་ཁྲིག་ཕྲག་བཅུ་གཉིས། བདུན་པར་བྱེ་བ་ཁྲག་ཁྲིག་འབུམ་ཕྲག་བཅུ་གཉིས། བརྒྱད་པར་སྟོང་ཆེན་འབུམ་ཕྲག་གཅིག་གི་རྡུལ་གྱི་གྲངས་དང་མཉམ་པ། དགུ་པར་འབུམ་ཕྲག་བཅུའི་རྡུལ་དང་མཉམ་པ། བཅུ་པར་བརྗོད་དུ་མེད་པའི་གྲངས་དང་མཉམ་པའི་སངས་རྒྱས་ཀྱི་ཞལ་བལྟ་བ་དང༌། ཆོས་ཉན་པ་དང༌། ཞིང་གཡོ་བར་བྱེད་པ་དང༌།
འོད་ཀྱིས་གསལ་བར་བྱེད་པ་དང༌། ཞིང་དེ་དག་དུ་འགྲོ་བ་དང༌། སེམས་ཅན་སྨིན་པར་བྱེད་པ་དང༌། ཆོས་ཀྱི་སྒོ་འབྱེད་པ་དང༌། ཏིང་ངེ་འཛིན་ལ་མཉམ་པར་འཇོག་པ་དང༌། དུས་སྐད་ཅིག་མ་གཅིག་བསྐལ་པ་དུ་མར་སྟོན་ཞིང༌། བསྐལ་པ་དུ་མ་སྐད་ཅིག་མ་གཅིག་ཏུ་སྟོན་པ་དང༌། སྔོན་དང་ཕྱི་མའི་མཐའ་དེ་སྙེད་ལ་གཟིགས་པ་འཇུག་པ་དང༌། རང་གི་ལུས་སངས་རྒྱས་ཀྱི་སྐུ་དུ་མར་སྤྲུལ་བ་དང༌། དེ་རེ་རེའང་འཁོར་དུ་མས་བསྐོར་བར་སྟོན་པ་རྣམས་སྐད་ཅིག་སྔ་ཕྱི་མེད་པར་འབྱུང་བའོ། །
བཞི་པ་མཐར་ཐུག་སའི་ཐོབ་ཚུལ་ནི། དེ་ལྟར་ས་བཅུ་རྫོགས་ནས་འོད་ཟེར་མང་པོ་བཀྱེ་ནས་སེམས་ཅན་གྱི་དོན་མཛད་པ་བཅུ་གཅིག་ཀུན་ཏུ་འོད་ཀྱི་ས་དང༌། ཡེ་ཤེས་ཀྱི་སྣང་བ་དང་ཐུགས་རྗེ་ཆེན་པོས་ཆགས་པ་མེད་པས་བཅུ་གཉིས་མ་ཆགས་པདྨ་ཅན་གྱི་ས་དང༌། ཆོས་ཐམས་ཅད་ཀྱི་དབང་མཐར་ཐུག་པ་ལྷུན་གྱིས་རྫོགས་པས་བཅུ་གསུམ་རྡོ་རྗེ་འཛིན་པའམ། ཡི་གེ་འཁོར་ལོ་ཚོགས་ཆེན་ནམ། ཁྱད་པར་ཆེན་པོའམ། རིག་པ་འཛིན་པའི་ས་ཞེས་བྱ་བ་ལྷུན་གྲུབ་ཏུ་རྫོགས་པའོ། ། དེའང་ས་བཅུ་གསུམ་པ་ཉིད་ཆོས་སྐུ་སྤྲོས་དང་བྲལ་བའི་ཆ་ནས་ཁྱད་པར་ཆེན་པོའོ། ། དེའི་ངང་ལས་ལོངས་སྐུའི་འཆར་གཞི་བྱེད་པས་ཡི་གེ་ཚོགས་ཆེན། དེ་ཉིད་ཀུན་གྱི་བླ་མ་ཡིན་པས་རྡོ་རྗེ་འཛིན་པ།
ཡེ་ཤེས་མཐར་ཐུག་གི་ངོ་བོ་ཡིན་པས་རིག་པ་འཛིན་པ་ཞེས་ཡོན་ཏན་གྱི་ཆ་ནས་དེ་སྐད་དུ་གྲགས་སོ། ། ས་འདི་དག་ལ་སྐས་ཀྱི་གདང་བུ་ལྟར་མཐོ་དམན་ཡོད་པ་མ་ཡིན་ཏེ། སངས་རྒྱས་གཅིག་གི་ངོ་བོ་ལ་སྐུ་གསུམ་གྱི་ཆ་ནས་དེ་སྐད་བརྗོད་དོ། ། ཡོན་ཏན་གྱིས་ཕྱེ་བས་དེ་དང་དེ་ལས་མང་བར་ཡང་གསུངས་ཏེ། བདེ་བ་ཚད་མེད་པས་བཅུ་བཞི་པ་བདེ་བ་ཆེན་པོ། བཅོ་ལྔ་པ་ཏིང་ངེ་འཛིན། བཅུ་དྲུག་པ་ཡེ་ཤེས་བླ་མ་ཞེས་གྲགས་ཤིང༌། དོན་གྱི་ངོ་བོ་ལ་གྲུབ་བསལ་མེད་པས་ས་གཅིག་ཏུའང་བཤད་དེ། ཀུན་ཏུ་བཟང་པོ་དབྱེ་བ་མེད་པ་རྫོགས་པ་ཆེན་པོར་གཅིག་པ་སྟེ། ཀུན་བྱེད་ལས།
གཅིག་ནི་ཀུན་བྱེད་བྱང་ཆུབ་སེམས་ཀྱི་ས། ། ཞེས་སོ། ། སྤྱི་དོན་བཤད་ཟིན་ཏོ། ། གཉིས་པ་གཞུང་གི་དོན་ལ་གསུམ་སྟེ། རིག་འཛིན་འགྲུབ་པའི་རྒྱུ། དེས་གྲུབ་པ་གནས་སྐབས་ཀྱི་འབྲས་བུ། དེ་མཐར་ཕྱིན་པ་མཐར་ཐུག་གི་འབྲས་བུའོ། ། དང་པོ་ལ་གཉིས་ལས། རྒྱུ་དངོས་ནི་ཆོས་ཐམས་ཅད་རྟོགས་པ་བཞིའི་ཚུལ་གྱིས་ཡེ་ནས་སངས་རྒྱས་པར་ཤེས་པའི་མཚན་ཉིད་ཀྱི་ལྟ་བ་ཕུན་སུམ་ཚོགས་པའི་གནས་ལུགས་རྒྱུད་ལ་འབྱོར་བའི་གཟུང་ནི་འབྲས་བུ་རིག་འཛིན་བཞིར་སྨིན་པར་བྱེད་པའི་རྒྱུ་ཡིན་ཞིང་ཤེས༵་ནས༵་སྒྲུབ་པ་ལ་འཇུག ༵ ་པའི་མཚན༵་ཉིད༵་བསྐྱེད་རྫོགས་ཟུང་འབྲེལ་དུ་འབྱོར༵་བའི༵་གཟུང༵ས་ནི།
འབྲས༵་བུ་རིག༵་འཛིན་བཞིར་སྨིན༵་པར་བྱེད༵་པའི་རྐྱེན༵་ཡི༵ན་ཏེ༵། མཚན་ཉིད་ཤེས་ནས་བསྒྲུབས་པའི་ཆོས་ཀྱི་འབྲས་བུ་ཐོབ་ པའོ། ། དེ་ལྟ་བུའི་རྒྱུ་རྐྱེན་ལ་གོམས་ཤིང་འདྲིས་པར་བྱས་པས་ནུས༵་མཐུ༵་ཁྱད་པར་ཅན༵་དུ༵་གང༵་གྱུར༵་པ༵་དེ་ནི། རྒྱུ་ས་བོན་གྲུང་པོ། རྐྱེན་ཆུ་ལུད་ཀྱིས་བྲན་པས། འབྲས་བུ་མྱུ་གུ་ནས་སྟོན་ཐོག་གི་བར་དུ་འབྱུང་བ་བཞིན་དུ། རྣམ་པར་སྨིན་པ་ནས་ལྷུན་གྱིས་གྲུབ་པའི་རིག་འཛིན་གྱི་བར་དུ་འབྱུང་ངོ༌། ། གཉིས་པ་དེའི་གྲུབ་པའི་ཚུལ་ནི་དེ་ལྟ་བུའི་རིག༵་འཛིན༵་རྣམས་ནི་རྒྱལ༵་བ་བསྐྱེད་པར་བྱེད་པའི༵་ཞིང༵་ཡང་ཡིན་ལ། ཕྱོགས་བཅུའི་སངས་རྒྱས་ཀྱི་ཞིང་དུ༵་གྲག༵ས་ཤིང་ལུང་བསྟན་པ་ཐོབ་སྟེ། འདི་ལྟར་འཇིག་རྟེན་གྱི་ཁམས་ག་གེ་མོ་ཞིག་ན།
རིག་འཛིན་ཆེ་གེ་མོ་ཞིག་གནས་ཏེ། དུས་འདི་ཞེས་བྱ་བ་ལ་སངས་རྒྱས་ཀྱི་མཛད་པ་བསྒྲུབ་བོ་ཞེས་པའོ། ། གཉིས་པ་དེས་གྲུབ་པ་གནས་སྐབས་ཀྱི་འབྲས་བུ་ལ་གཉིས་ལས།
འགྲོ་བ་གང་གིས་བསྒྲུབ་པ་ནི། རིག་འཛིན་དེ་དག་ལས་ཁ་ཅིག་གླིང་བཞིའི་མི༵་དང༵་འདོད་པའི་ལྷ༵་དང༵་གཟུགས་ཀྱི་ཚང༵ས་པ༵་ལ་སོགས་པ་ཡི༵་གནས་སུ། དེ་དག་གི་རྣམ་པར་སྐྱེ་བ༵་རྣམ༵་པར་དག༵་པ་སྐྱོན་མེད་ཅིང་ཡོན་ཏན་ཕུན་སུམ་ཚོགས་པ་ཉིད་འཛི༵ན་མོ༵ད་ཀྱི༵་གནས་རིག་དེ་དག་གི་འགྲོ་བ་རྣམས་དང་ཡོན་ཏན་གྱི་ཆོས་མཚུངས་པའམ་སྐལ་བ་མཉམ་པ་མ་ཡིན་ནོ། ། དཔེར་ན་སངས་རྒྱས་དང་བྱང་ཆུབ་སེམས་དཔའ་རྣམས་འགྲོ་བའི་གནས་རིགས་སོ་སོའི་ལུས་སུ་སྣང་ཡང་སྐལ་བ་དང་ཡོན་ཏན་མི་མཚུངས་པ་བཞིན་ནོ། ། དེའང་སྐྱེ་བ་འཛིན་ཚུལ་བཞི་སྟེ། མདོ་སྡེ་རྒྱན་ལས། བློ་ལྡན་རྣམས་ཀྱི་ལས་དང་ནི། །
གཞན་དོན་སྨོན་ལམ་དབང་དག་དང༌། ། ཏིང་ངེ་འཛིན་དང་དབང་འབྱོར་པའི། ། དབང་གིས་སྐྱེ་བར་འདོད་པ་ཡིན། ། ཞེས་སོ། ། དེ་ལས་སོ་སོའི་སྐྱེ་བོའི་སར་ལས་བཟང་ངན་གྱིས་མཐོ་རིས་དང་ངན་སོང་དུ་སྐྱེའོ། ། ས་དང་པོ་ནས་བདུན་པའི་བར་དུ་སྨོན་ལམ་དང་ཐབས་ལ་མཁས་པའི་སྤྲུལ་པས་སྐྱེ་བར་འདོད་དོ། ། དག་པ་ས་གསུམ་དུ་ཏིང་ངེ་འཛིན་དང་དབང་འབྱོར་བས་གང་ལ་གང་འདུལ་དུ་སྐྱེ་བར་སྣང་ངོ༌། ། སངས་རྒྱས་ཀྱི་སར་ལྷུན་གྱིས་གྲུབ་པའི་སྤྲུལ་པས་དབང་འབྱོར་བ་ཆེན་པོའི་རོལ་པ་མཛད་པ་བཅུ་གཉིས་ལ་སོགས་པར་སྣང་ངོ༌། ། འཕགས་པ་རྣམས་ལ་སྐྱེ་བ་མཚན་ཉིད་པ་མེད་དེ། སྐྱེ་རྒ་ན་འཆིའི་ཆུ་བོ་ལས་བརྒལ་བའི་ཕྱིར།
འོན་ཀྱང་ཐུགས་རྗེས་སྤྲུལ་པ་སྟེ། རྒྱུད་བླ་མ་ལས། འཕགས་པས་འཆི་དང་ན་བ་དང༌། ། རྒ་བའི་སྡུག་བསྔལ་རྩད་ནས་སྤངས། ། ལས་དང་ཉོན་མོངས་དབང་གིས་སྐྱེ། ། དེ་ལ་དེ་མེད་ཕྱིར་དེ་མེད། ། ཇི་བཞིན་ཡང་དག་མཐོང་བའི་ཕྱིར། ། སྐྱེ་སོགས་རྣམས་ལས་འདས་གྱུར་ཅིང༌། ། སྙྀང་རྗེའི་བདག་ཉིད་སྐྱེ་བ་དང༌། ། འཆི་དང་རྒ་དང་ན་བར་སྟོན། །
ཞེས་པ་དང༌། སྡུད་པ་ལས། རྒ་དང་ན་དང་འཆི་བ་མེད་ཀྱང་འཆི་འཕོ་སྟོན། ། ཞེས་སོ། ། དེ་ལ་རྣམ་པར་སྨིན་པའི་རིག་འཛིན་ནི་ལས་ཀྱི་སྐྱེ་བ་ཟད་དེ་ལུས་བོར་མ་ཐག་ཏུ་འཕགས་པའི་ས་ཐོབ་པས་སྦྱོར་ལམ་མཐར་ཐུག་དང་གཅིག་པའི་ཕྱིར་རོ། ། དེའང་སྦྱོར་ལམ་དྲོད་ནས་ཀྱང་ངན་འགྲོ་མེད་པར་མངོན་རྟོག་རྒྱན་གྱི་དྲོད་ཀྱི་སྐབས་སུ། ཐེ་ཚོམ་མི་དལ་ཟད་པ་དང༌། ། ཞེས་པའོ། ། དེས་ན་སྨོན་ལམ་གྱིས་དག་པའི་ཞིང་ལ་སོགས་པར་འགྲོ་བའི་དོན་དུ་སྐྱེའོ། ། ཚེ་དབང་དང་ཕྱག་རྒྱ་ནི་ཏེང་ངེ་འཛིན་གྱི་སྐྱེ་བས་དོན་བྱེད་ཀྱི།
སྐྱེ་བ་རང་མཚན་པ་མེད་དེ། ལུས་དེ་ཉིད་རྡོ་རྗེའི་སྐུར་གནས་གྱུར་པས་འཇིག་འབྲལ་མེད་པའི་ཕྱིར་རོ། ། ལྷུན་གྲུབ་ནི་དབང་འབྱོར་བའི་སྐྱེ་བ་གང་ལ་གང་འདུལ་དེར་སྣང་བས་སྤྲུལ་པ་འགྱེད་པ་ཡིན་ནོ། ། གཉིས་པ་ས་གང་གིས་བསྡུས་པ་ནི། རིག་འཛིན་དང་པོ་གསུམ་རྒྱུའི་སས་བསྡུས་ཤིང༌། ཕྱི་མ་འབྲས་བུའི་སས་བསྡུས་ལ། དེ་ཐམས་ཅད་ཕྱིར་མི་ལྡོག་པས་ཁྱད་པར་གྱི་སས་བསྡུས་པ་ཡིན་པའི་ཕྱིར། ཁྱད་པར་ས་ལ་གནས་འགྱུར་ཡིན། ། ཕ་རོལ་ཕྱིན་པ་ཀུན་ཏུ༵་རྫོགས། ། ཞེས་སོ། །
རྒྱུའི་སས་བསྡུས་ཚུལ་དུ་བཤད་ན། རིག་འཛིན་དང་པོ་གསུམ་པོ་དེ་མི་དང་ལྷ་དང་ཚངས་པ་ཡི་སྐྱེ་བ་འཛིན་མོད་ཀྱི། ཁྱད༵་པ༵ར་དུ་ས༵་བཅུ་ལ༵་གན༵ས་པ༵ར་འགྱུར༵་བ་ཡི༵ན་ཏེ། ས་བཅུའི་ངོ་བོ་ཕ༵་རོལ༵་ཏུ་ཕྱིན༵་པ༵་བཅུ་པོ་ཀུན༵་ཏུ༵་རྫོག༵ས་པར་རྒྱུད་ལ་ཐོབ་པའི་ཕྱིར་རོ། ། འབྲས་བུའི་སས་བསྡུས་ཚུལ་དུ་བཤད་ན། ལྷུན་གྲུབ་དེ་ཁྱད༵་པར༵་གྱི་ས༵་བཅུ་གསུམ་རྡོ་རྗེ་འཛིན་པ་ལ༵་གན༵ས་པར་འགྱུར༵་པ་ཡི༵ན་ཏེ། འབྲས་བུ་མཐར་ཐུག་གི་སྒྲུབ་བྱེད་རྒྱུའི་ཕ༵་རོ༵ལ་ཏུ་ཕྱིན༵་པ༵་བཅུ་པོ་ཀུན༵་ཏུ་༵རྫོ༵གས་པའི་ཕྱིར་ཞེས་སོ། ། ཕྱིར་མི་ལྡོག་པ་ཁྱད་པར་གྱི་སས་བསྡུས་ཚུལ་བཤད་ན་རིག་འཛིན་བཞི་པོ་ཐམས་ཅད་འབྲས་བུའི་རིག་འཛིན་ལ་གནས་པར་ངེས་པས་ཁྱད༵་པར༵་གྱི་ས༵་ལ༵་གན༵ས་པར་གྱུར༵་པ་ཡིན༵་ཏེ། ས་དེ་ཉིད་གྲུབ་པའི་ངོ་བོ་རྒྱུ་དང་འབྲས་བུའི་ཕ༵་རོལ༵་ཏུ་ཕྱིན༵་པ་ཀུན༵་ཏུ༵་རྫོ༵གས་པར་བསྒྲུབ་པའི་རིམ་པ་དཔེར་ན་ལྕགས་ཀྱུས་ཟིན་པའི་ཉ་སྐམ་སར་བཏོན་པ་བཞིན་ཞེས་པའོ། ། གསུམ་པ་མཐར་ཐུག་གི་འབྲས་བུ་ནི་བཅུ་གཅིག་ཀུན་ཏུ་འོད་ཀྱི་ས་ནི་ཐབ༵ས་མཐར་ཕྱིན་པ་རྣམ་པར་འཕྲུལ་པའི་སྤྲུལ་པ་དང༵་འཕྲིན་ལས་ཀྱིས་འགྲོ་བ་འདུལ་བའི་ས་ཡིན་ཏེ།
མདོ་ལས། འོད་ཟེར་བཀྱེ་བའི་གདུལ་བྱ་སྣོད་དུ་རུང་བར་བྱེད་པའི་ཕྱིར་ཀུན་ཏུ་འོད་ཀྱི་སའོ། ། ཞེས་སོ། ། ཤེ༵ས་རབ༵་དང་ཐབས༵་ཀྱི༵་མཆོ༵ག་ཟུང་དུ་འབྲེལ་བ་མཐར་ཐུག་པ་བཅུ་གཉིས་མ་ཆགས་པ་པདྨ་ཅན་ལྷུན་སྟུག་པོ་བཀོད་པའི་ཞིང་ཁམས་ རྩོལ་མེད་དུ་རང་སྣང་བའི་ས ་སྟེ། ཀུན་གསལ་ལས། པདྨ་ཅན་ལ་ལོངས་སྤྱོད་རྫོགས། ། ལྷུན་གྲུབ་ཡེ་ཤེས་རང་སྣང་བའོ། ། ཞེས་སོ། ། ཤེ༵ས་ར༵བ་མཆོ༵ག་གིས༵་ལོངས་ སྤྲུལ་གཉིས་ཆོས་སྐུའི་གཞི་ལ་མྱ་ངན་ལས་འདའ་བ་དེའི་དབྱིངས་སུ་ཐིམ་པའི་གཞིར་གྱུར་པས་མཆོ༵ག་ཏུ་གྱུར༵་པ༵་ལྷུན་གྲུབ་རིན་པོ་ཆེའི་སྦུབས་ཆོས་ཀྱི་སྐུ་སྤྲོས་པ་ཐམས་ཅད་དང་བྲལ་བའི་ཞིང་ཁམས་གདོད་མའི་ཀུན་ཏུ་བཟང་པོ་སྟེ། གཅིག་དང་དུ་མ་བྲལ་བ་ཡི། །
མཐའ་དང་དབུས་མེད་དེ་བཞིན་ཉིད། ། སངས་རྒྱས་ཉིད་ཀྱང་མི་གཟིགས་ཏེ། ། རང་བྱུང་ཡེ་ཤེས་གནས་མེད་སྣང༌། ། ཞེས་སོ། ། དེ་ལྟར་གནས་སྐབས་དང་མཐར་ཐུག་གི་ས༵་ཡི༵་ཁྱད༵་པར༵་རབ་ཏུ་དགའ་བ་ལ་སོགས་པ་བཅུ༵་དང༵་ཀུན་ཏུ་འོད་ལ་སོགས་པ་གསུམ༵་ནི་རྒྱུ༵་དང་འབྲ༵ས་བུའི་ཁྱ༵ད་པ༵ར་གྱིས་ཕྱེ་བ་སྟེ། བཙལ་བ་མེད་པར་རང་བཞིན་ལྷུན༵་གྱིས༵་རྫོག༵ས་པ་ནི་མཐར་ཐུག་གི་ཐོབ་བྱའོ། ། རྨ ད གསུམ་པ་ཚོགས་ཀྱི་རྟེན་དཀྱིལ་འཁོར་ཀུན་འདུས་པ་ཆེན་པོས་དོན་བསྡུ་བ་ལ་གསུམ་སྟེ། ཀུན་ཏུ་བཟང་པོའི་བསྐྱེད་རྫོགས་བསྟན་པ། ཚུལ་དེས་དཀྱིལ་འཁོར་ཀུན་འགྲུབ་པ། ཕྲ་མོའི་ཉེས་པས་མི་གོས་པའོ། །
དང་པོ་ལ་གཉིས་ལས། བསྒོམ་ཚུལ་དངོས་ནི། ཏིང་ངེ་འཛིན་གསུམ་སྔོན་དུ་སོང་བས་ནམ་མཁའི༵་དཀྱིལ༵་འཁོར་རབ་ཏུ་དྭང༵ས་པའི༵་དབྱིང༵ས་ཡེ་ཤེས་ཀྱི་གཞལ་ཡས་ཁང་འོད་དང་བཅས་པའི་ནང་ན་ཉི༵་ཟླ༵་པདྨའི་གདན་ལ། ཡེ༵་ཤེ༵ས་རྒྱལ་པོ་ཀུན་ཏུ་བཟང་པོ་སྟང༵ས་དཔྱལ༵་གཉིས་ཟུང་དུ་སྦྱོར་བས་རྡོ་རྗེའི་སྐྱིལ་ཀྲུང་མཉམ་བཞག་དང་བཅས་པའི་སྐུ་ལས་འོད་ཟེར་དུ་མ་འཕྲོ་བར་བསྒོ༵མ་མོ། ། དེའང་ཐུན་མོང་གི་ཐེག་པས་སངས་རྒྱས་རྣམས་ལ་རྒྱུ་ཐ་དད་ཞིང་ཐ་དད་དུས་ཐ་དད་ཚུལ་ཐ་དད་པར་འདོད་པ་ལས་ཁྱད་པར་དུ་བསྟན་ཏེ། དེའང་དེ་ལྟར་སྣང་བའི་སྤྲུལ་པའི་སྐུ་རྣམས་ཀྱང་གདུལ་བྱའི་སྣང་ངོར་ཡིན་གྱི། ཐུན་མོང་མ་ཡིན་པའི་ཐེག་པས་གཞན་ལ་ཆོས་སྐུ་སྐྱེ་བ་མེད་པ་དང༌། ལོངས་སྐུ་འགག་པ་མེད་པ་འོག་མིན་ན་བཞུགས་པ་དག་གིས་བསྡུས་པས་དེའི་ཕྱིར་རང་གཞན་གྱི་སྐུ་གང་མོས་ཤིག་བསྒོམས་པས་ཐམས་ཅད་འགྲུབ་ཅིང༌། ཁྱད་པར་དུ་སངས་རྒྱས་ཐམས་ཅད་ཀྱི་རང་བཞིན་ནམ་བྱེད་པོ་ཀུན་ཏུ་བཟང་པོ་ཡབ་ཡུམ་ཟུང་ཅིག་བསྒོམས་པས་རྒྱལ༵་བ༵འི་དཀྱིལ༵་འཁོ༵ར་ཐམ༵ས་ཅ༵ད་ཀྱང༵་མ༵་ལུས༵་པ༵ར་ནི༵་བསྒོ༵མ་པ༵ར་འགྱུར༵་ཏེ། ལྷའི་དཀྱིལ་འཁོར་ཐམས་ཅད་ཀྱང་སྐུ་གསུང་ཐུགས་དང་དབྱིངས་རང་བཞིན་གྱིས་དག་པ་གཅིག་ཏུ་འདུ་བའི་ཕྱིར་རོ། །
དེའི་འཐད་པ་དགོད་པ་ནི། དེ་ལྟར་བསྒོམ་པའི་ལྷ་དེ་རང་གི་སེམས་ཡིན་པས་ཇི་ལྟར་འགྲུབ་སྙམ་པ་དང༌། ཡང་ལྷའི་རང་བཞིན་གཞན་ཞིག་ནས་འོང་བས་དངོས་གྲུབ་སྟེར་བ་ཡིན་ནམ་སྙམ་པའི་ཐེ་ཚོམ་སྤང་བའི་ཕྱིར། འདས་པ་ལ་སོགས་པའི་དུས༵་བཞི༵་དང་ཤར་ལ་སོགས་པའི་ཕྱོག༵ས་བ༵ཅུ་པོ་གང༵་ནས༵་ཀྱ༵ང་རྫོ༵གས་པ༵འི་སང༵ས་རྒྱས༵་སེམས་ལས་ལོགས་སུ་གྱུར་པའི་རང་མཚན་པ་ཞིག་སྒྲུབ་རྒྱུའམ། འབྱོན་འབྱོན་པོར་རྙེད༵་པར་མི༵་འགྱུར༵་ཏེ། སེམ༵ས་ཀྱི་རང་བཞིན་ཇི་ལྟར་གནས་པ་དེ་ཉིད༵་རྫོག༵ས་པ༵འི་སང༵ས་རྒྱས༵་ཡི༵ན་གྱི། ཕྱོགས་གཞན་ནས་སངས་རྒྱས་འདི་ལྟ་བུ་ཞིག་ཅེའམ། སེམས་འདི་ཉིད་ད་ལྟ་སངས་རྒྱས་ཀྱི་ས་བོན་ནམ་རྒྱུ་ཡིན་པ་སྦྱངས་པས་ནམ་ཞིག་ན་སངས་རྒྱས་སུ་འགྱུར་གྱི་ད་ལྟ་སངས་རྒྱས་མ་ཡིན་ནོ་སྙམ་པ་སྟེ་ཡུལ་དུས་གཞན་དུ་ཕྱེ་བ་རྣམས་ཀྱིས་སངས་རྒྱས་རྙེད་པར་མི་འགྱུར་བས། དེའི་ཕྱིར་སང༵ས་རྒྱ༵ས་སེམས་ལས་གཞ༵ན་དུ༵་མ༵་འཚོ༵ལ་ཞིག༵་ཅེས་གདམས་སོ། ། དེ་སྐད་དུའང་བརྒྱད་སྟོང་པ་ལས།
བྱང་ཆུབ་སེམས་དཔའ་རྟག་ཏུ་ངུའི་མདུན་དུ་སངས་རྒྱས་ཀྱི་སྐུ་ཞིག་བཞུགས་པ་དེས་ལུང་བསྟན་ནས་མི་སྣང་བར་གྱུར་པ་དེའི་ཚེ། རྟག་ཏུ་ངུ་འདི་སྙམ་དུ་སེམས་ཏེ། དེ་བཞིན་གཤེགས་པ་དེ་ནི་གང་ནས་བྱོན། གང་དུ་བཞུད་སྙམ་མོ། ཞེས་པ་ནས། ཆོས་འཕགས་ཀྱིས་སྨྲས་པ། རིགས་ཀྱི་བུ་དེ་བཞིན་གཤེགས་པ་དེ་ནི་གང་ནས་བྱོན་པའང་མེད་ཅིང་གང་དུ་བཞུད་པའང་མེད་དོ། ། དེ་ཅིའི་ཕྱིར་ཞེ་ན། འདི་ལྟ་སྟེ། དཔེར་ན་ལ་ལ་ཞིག་གི་རྨི་ལམ་དུ་དེ་བཞིན་གཤེགས་པ་བྱོན་ནས་མི་སྣང་བར་གྱུར་ན།
དེ་གང་ནས་བྱོན་པའམ་བཞུད་པ་ཡོད་དམ། རྟག་ཏུ་ངུས་སྨྲས་པ། དེ་ནི་མ་མཆིས་ཏེ་གཉིད་ཀྱིས་ལོག་པ་ལས་གཞན་མེད་དོ། ། ཆོས་འཕགས་ཀྱིས་སྨྲས་པ། དེ་བཞིན་དུ་སེམས་ལས་གུད་ན་མེད་དེ་ཆོས་ཐམས་ཅད་རང་བཞིན་གྱིས་རྣམ་པར་དག་པའི་ཕྱིར་རོ། ། ཞེས་པ་དང༌། སེམས་རྟོགས་ན་སངས་རྒྱས་ཡིན་པས། སངས་རྒྱས་གཞན་དུ་མི་འཚོལ་བའི་འདུ་ཤེས་རབ་ཏུ་བསྐྱེད་པར་བྱའོ། ། ཞེས་གསུངས་པ་ལྟར་རོ། ། གཉིས་པ་ཚུལ་དེས་དཀྱིལ་འཁོར་ཀུན་འགྲུབ་པ་ནི།
དཀྱིལ༵་འཁོ༵ར་ཀུན༵་ཏུ༵་བཟང་པོ་གཅིག་གི་བསྐྱེད་རྫོགས་ལ་ར༵བ་ཏུ་སྦྱོར༵་ཞིང་བསྒོམ་པར་བྱས་པ༵ས་དེ་ལས་འཕྲོས་པའི་དཀྱི༵ལ་འཁོ༵ར་མ༵་ལུས༵་པ་ཐམས་ཅད་འགྲུབ༵་པར༵་འགྱུ༵ར་ཏེ། ཉི་ཟླ་གྲུབ་པ་ན་དེའི་འོད་ཟེར་མ་ལུས་པ་ཐམས་ཅད་འགྲུབ་པ་བཞིན་ནོ། ། གསུམ་པ་ཉེས་པ་ཕྲ་མོས་མི་གོས་པ་ནི་ཐམས་ཅད་སེམས་ཀྱི་རང་བཞིན་དུ་ཤེས་པས་སྤང་བླང་གཉིས་སུ་མེད་པ་དེ་ལྟ་བུ་དོན་རྟོགས་ནས་རྫོགས་རིམ་ལ་དབང་འབྱོར་བས་བསྐྱེད་རིམ་གྱི་ཆོ༵་ག༵་ཕྲ་མོ་རྣམས་ལ་ལྷག༵་གམ༵་མ༵་ཚང༵་ན༵འང༌། ཆོ་གའི་ཡན་ལག་ཉམས་པའི་སྐྱོན༵་ཉིད༵་ད༵ག་སྟེ༵་དེའི་ཉེས༵་པ༵་མེ༵ད་པ་དངོས་གྲུབ་ལ་སྒྲིབ་པར་མི་འགྱུར་ཏེ། རྡོ་རྗེ་ལས། ཆོས་ཉིད་དག་པས་རྣལ་འབྱོར་བས། ། བསྐྱེད་པའི་ཆོ་ག་ལས་རབ་དག། ལྷག་དང་མ་ཚངས་ཉེས་བྲལ་ཅིང༌། ། དངོས་གྲུབ་ཡ་མཚན་ཆེན་པོ་འགྲུབ། ། ཅེས་སོ། །
དེའང་མཚན་བཅས་བསྐྱེད་པ་དང་མཚན་མེད་རྫོགས་པའི་རིམ་པར་སྤྱི་ལ་གྲགས་ཀྱང༌། རྣལ་འབྱོར་བའི་བློ་དངོས་པོ་དང་མཚན་མར་འཛིན་པ་དེའི་ཚེ་གང་བསྒོམ་ཀྱང་མཚན་བཅས་ལས་མི་འདའ་ཞིང༌། བློ་མཚན་འཛིན་མེད་པའི་ཚེ་ཅི་བསྒོམས་ཀྱང་མཚན་མེད་ཡིན་ཏེ། རྔམ་གློག་ལས། དེས་ན་རྣལ་འབྱོར་སྐྱེས་བུ་ཡིས། ། མཚན་མེད་ངང་ལ་གནས་བཅས་ནས། ། མཚན་མའི་རྣལ་འབྱོར་བསྒོམ་པར་བྱ། ། མཚན་མ་མེད་དང་མཚན་མ་ཡང༌། ། ཐ་དད་མིན་པར་ཤེས་པར་བྱ། ། དེ་ལྟར་རིག་པའི་རྣལ་འབྱོར་བ། །
དེ་ཉིད་ང་ཡི་ས་ཐོབ་ཡིན། ། སངས་རྒྱས་ཞེས་ཀྱང་དེ་ལ་བྱ། ། ཞེས་པ་དང༌། ཡང༌། ཇི་སྲིད་མཚན་མར་འཛིན་ཡོད་པ། ། དེ་སྲིད་མཚན་བཅས་འཇིག་རྟེན་པ། ། ནམ་ཞིག་དངོས་པོ་མཚན་མ་མེད། ། དེ་ཚེ་རབ་ནི་འཇིག་རྟེན་འདས། ། སྤྱོད་ཡུལ་ཀུན་ཏུ་བཟང་པོའི་ཞིང༌། ། ཉོན་མོངས་ཡེ་ཤེས་གཉིས་སུ་མེད། །
ཅེས་སོ། ། གསུམ་པ་སྐབས་ཀྱི་དོན་བསྡུ་བ་ནི་དེ་སྐད་ཅེས་རང་སྣང་དག་པའི་འཁོར་ལ་ཆེད༵་དུ༵་བརྗོ༵ད་པ༵ས། ཏིང་ངེ་འཛིན་གྱི་རོལ༵་མོ༵འི་སྤྲིན༵་བཀོད་པའི་མཆོད་པ་ཕྱོགས་བཅུར་མི་སྒྲིབ་པར་གསལ་བའི་རྒྱན་ཕུན་སུམ་ཚོགས་པ་རང་སྣང་བ་ཉིད་ཀྱིས༵་དེ་བཞིན་གཤེགས་པ་ཐམས་ཅད་མཉེས༵་པར༵་གྱུར༵་ཏོ༵། ། ཐབས་ཀྱི་རོལ་པ་མཆོག་ཏུ་གསང༵་བ༵འི་སྙིང༵་པོ༵་སྣང་བཅས་ཚོགས་ཀྱི་དེ༵་ཁོ༵་ན༵་ཉིད༵་ངེ༵ས་པ༵་ལས༵། ལམ་བསོད་ནམས་དང་ཡེ་ཤེས་ཀྱི་ཚོག༵ས་བསྒྲུབ༵་པའི༵་ལེའུ༵་སྟེ༵་བཅུ༵་གཉི༵ས་པའི་རྣམ་པར་བཤད་པ༵འོ༵། ། ། ། ༈ དོན་གཉིས་པ་སྙིང་པོའི་དོན་ལ་འཇུག་པ་རྫོགས་པའི་རིམ་པ་ལ་གསུམ་སྟེ། དོན་གྱི་འབྲེལ་དགོད། ཚིག་གི་དོན་བཤད། སྐབས་ཀྱི་དོན་བསྡུ་བའོ། ། དང་པོ་ནི།
ལམ་བསྐྱེད་པའི་རིམ་པ་བསྟན་པ་དེ༵་ནས༵་རྫོགས་པའི་རིམ་པ་བསྟན་པའི་ཕྱིར་ཕྱོག༵ས་བཅུ༵་དུས༵་བཞིའི༵་དེ༵་བཞིན༵་གཤེ༵གས་པ༵་ཐམས་ཅད་ཀྱི་སྐུ༵་དང་གསུང༵་དང༵་ཐུག༵ས་རྡོ༵་རྗེ༵འི་དཀྱིལ༵་འཁོ༵ར་ཐམ༵ས་ཅ༵ད་གཅི༵ག་ཏུ༵་འདུ༵ས་ནས༵་གནས་པའི་སྟོན་པ་ཀུན་ཏུ་བཟང་པོ་ཡེ་ཤེས་བླ་ན་མེད་པའི་དགྱེས༵་པ༵་ཆེ༵ན་པོས༵་རོལ་ཏེ། སྣང་སྲིད་འཁོར་འདས་ཀྱིས་བསྡུས་པའི་ཆོ༵ས་ཐ༵མས་ཅ༵ད་ཡེ༵་ན༵ས་རྫོ༵གས་པ༵་ཆེ༵ན་པོར༵་ལྷུན༵་གྱིས༵་གྲུབ༵་པ༵འི་དམ༵་ཚི༵ག་ནི་སྣོད་དུ་མ་གྱུར་པ་རྣམས་ལ་ཤིན༵་ཏུ༵་གས༵ང་བ༵འི་རང་བཞིན་དེ་ཁོ་ན་ཉིད་ཀྱི་སྙིང༵་པོ༵འི་སྤྲིན༵་སྐལ་བ་མཆོག་དང་ལྡན་པ་རྣམས་ལ་བཀོ༵ད་པ༵འི་ཏི༵ང་ངེ༵་འཛི༵ན་ལ་༵སྙོམ༵ས་པ༵ར་ཞུག༵ས་ན༵ས་མན་ངག་དམ་པའི་ཆེ༵ད་དུ༵་བརྗོད༵་པ༵་འདི༵་དག་བརྗོ༵ད་པར་མཛད་དོ༵་ཞེས་སོ། ། གཉིས་པ་ལ་གཉིས་ཏེ། དོན་གསང་བ་རྡོ་རྗེའི་སློབ་དཔོན་གྱི་ཐུགས་ལ་གནས་ཚུལ་སྤྱིར་བསྟན་པ་དང༌། རང་བཞིན་རྫོགས་པ་ཆེན་པོའི་དོན་བྱེ་བྲག་ཏུ་བཤད་པའོ། ། དང་པོ་ལ་གསུམ་ལས། དོན་ངོས་བཟུང་བ་ནི་སྤྱིར་ཐེག་པ་སོ་སོའི་དོན་མཐར་ཐུག་རང་རང་གི་སྟོན་བྱེད་སློབ་དཔོན་ལ་རག་ལུས་ཤིང༌། ཁྱད་པར་དུ་རང་བཞིན་རྫོགས་པ་ཆེན་པོའི་དོན་མཐར་ཐུག་པ་རྒྱུད་ལུང་གི་གཞུང་ཚིག་ལ་གབ་ཅིང་སྦས་པ་རྣམས་བླ་མའི་ཐུགས་ལ་གནས་པས་གདམས་ངག་འདོད་པས་བླ་མ་མཉེས་པར་བྱ་བ་ལ་ཐུག་གོ ། དེའང་ཐེག་པ་བསམ་གྱིས་མི་ཁྱབ་ཅིང་བརྗོད་ལས་འདས་པ་སངས་རྒྱས་ཀྱི་ཞིང་དང་སེམས་ཅན་གྱི་གནས་རིས་གྲངས་མེད་པ་ན་ཡོད་པས་མ་ངེས་མོད་ཀྱི། ད་ལྟའི་བསྐལ་པ་བཟང་པོ་འདི་དང་མི་མཇེད་ཀྱི་འཇིག་རྟེན་འདྀར་སངས་རྒྱས་ཀྱི་སྒྲོན་མ་བཀོད་ཅིང༌།
དམན་པ་དང་མཆོག་དང་ཕྱིན་ཅི་ལོག་གི་ཐེག་པ་དང་གཞུང་ལུགས་ཀྱི་ཚུལ་རྣམས་རེ་ཞིག་བསྡུས་ན་བརྒྱད་ལས། དང་པོ་ཡང་དག་པའི་དོན་མ༵་རྟོག༵ས་པ༵་ནི་གྲུབ་པའི་མཐའ་ལ་མ་ཞུགས་པའི་སྐྱེ་བོ་ཕལ་བ་སྟེ། ལེགས་པ་ཙམ་ཞིག་དོན་དུ་གཉེར་བས་བདེ་འགྲོ་བསྒྲུབ་པ་སོར་བཞག་ལྷ་དང་མིའི་ཐེག་པའོ། ། དེའི་དོན་དགེ་བ་བཅུས་འདོད་པའི་ལྷ་དང་མིར་འཕེན་ཅིང༌། བསམ་གཏན་གཟུགས་མེད་ཀྱི་ཁམས་གོང་མ་བསྒྲུབ་པ་སྟེ། དབུ་མ་ལས། འཇིག་རྟེན་པ་ཡི་ཡང་དག་ལྟ་ཞེས་པ་ལ་སོགས་པ་གསུངས་སོ། ། འདི་ལ་ཁ་ཅིག་ཕྱལ་བ་དང་རྒྱང་འཕེན་པ་གཉིས་ལ་འདོད་པས་ནི་སྔ་ཕྱིའི་འབྲེལ་མ་འགྲིག་ཅིང་ཐེག་པའི་རྣམ་དབྱེ་མ་ཕྱེད་པར་ཟད་དོ། ། དེའང་སྔར་ཐེག་པ་ལྔའི་སྐབས་སུ་ལྷ་མའི་ཐེག་པ་གསུངས་པ་དང༌། ཐེག་པ་སྲིད་དོ་ཅོག་གི་དོན་འདིར་བསྡུས་པས་སོར་བཞག་གི་ཐེག་པ་ལ་བརྗོད་དོ། །
ཕྱལ་བ་དང་རྒྱང་འཕེན་ནི་ཕྱིན་ཅི་ལོག་ཏུ་རྟོག་པའི་མུ་སྟེགས་ཀྱི་ནང་ཚན་ཡིན་པས་འདིར་མ་འབྲེལ་ལོ། ། ཡང་དག་པའི་དོན་ལས་ཕྱིན་ཅི་ལོག༵་པར༵་རྟོག༵་པ་ནི་མུ་སྟེགས་བྱེད་དེ། ལྟ་བ་ལོག་པའི་གྲངས་ཀྱིས་དེའི་དབྱེ་བ་བསམ་གྱིས་མི་ཁྱབ་ཀྱང་བསྡུ་ན་རྟག་པར་ལྟ་བ་སྡེ་བཞི་ཆད་པར་ལྟ་བ་དང་བཅས་པས་ཏིར་ཏི་ཀ་སྡེ་ལྔར་གྲགས་སོ། ། རྟག་པ་བཞི་ནི། དབང་ཕྱུག་རྟག་པར་སྨྲ་བའི་རིག་པ་ཅན་དང༌། ཁྱབ་འཇུག་རྟག་པར་སྨྲ་ཁྱབ་འཇུག་པ་དང༌། གཙོ་བོ་རྟག་པར་སྨྲ་བ་གྲངས་ཅན་པ་དང༌། རྡུལ་ཕྲན་རྟག་པར་སྨྲ་བ་བྱེ་བྲག་པའོ། ། དེ་དག་ཀྱང་དྲང་སྲོང་སེར་སྐྱ་དང༌། གཟེག་གཟན་དང༌།
རྐང་མིག་པ་དང༌། འུག་ཕྲུག་པའི་རྗེས་སུ་འབྲང་བའོ། ། ཆད་པར་ལྟ་བ་ནི་རྒྱང་འཕེན་པའམ།
ཚུ་རོལ་མཛེས་པར་སྨྲ་བའམ། ནམ་མཁའི་གོས་ཅན་པ་ཞེས་བྱ་སྟེ། ཕུར་བུ་ལྷར་འཛིན་པའོ། ། དེ་ཐམས་ཅད་ཀྱང་བདག་ཏུ་སྨྲ་བ་སྟེ། རྟག་པར་ལྟ་བ་རྣམས་ནི་བདག་གམ་གཙོ་བོ་རྟག་པ་གཅིག་པུ་རང་དབང་ཅན་ཡིན་ཞིང༌། འབྱུང་བ་རྣམས་ལ་དབང་བྱེད་པ་ཁྱབ་པའི་རང་བཞིན་སེམས་ཅན་ཀུན་གྱི་སྙིང་ལ་གནས་པར་འདོད་ཅིང༌། དབང་ཕྱུག་ཁྱབ་འཇུག་ལ་སོགས་པའི་ལྷ་རྟག་པས་མཐོ་རིས་སམ་ངན་སོང་དུ་འཕེན་པར་འདོད་ལ།
ཆད་པ་པས་མའི་མངལ་དུ་བདག་གློ་བུར་དུ་བྱུང་ནས་གནས་ལ། ཤི་བས་ཚེ་བདག་རྒྱུན་ཆད་པས་ན་སྔ་ཕྱིའི་མུར་ཐུག་སྟེ་ཚེ་སྔ་ཕྱི་དང༌། ཐར་བ་དང་ཐམས་ཅད་མཁྱེན་པ་མེད་པར་འདོད་པས་མུར་ཐུག་པའམ་རྒྱང་འཕེན་པ་ཞེས་བྱའོ། ། བསྡུ་ན་རྟག་ཆད་གཉིས་སུ་འདུའོ། ། ཡང་དག་པའི་དོན་གྱི་ཕྱོག༵ས་ཙམ་རྟོག༵ས་པ་ནི་ཉན་ཐོས་དང་རང་སངས་རྒྱས་གཉིས་ཏེ། བདག་མེད་གཅིག་དང་ཕྱེད་དང་གཉིས་རྟོགས་ཤྀང་འཁོར་བ་ལས་གྲོལ་བའི་ཕྱིར་རོ། ། ཉན་ཐོས་ལ་དབྱེ་ན་རྩ་བའི་སྡེ་བཞི་གྱེས་པ་བཅོ་བརྒྱད་དོ། ། དེའང་གཞི་ཐམས་ཅད་ཡོད་པར་སྨྲ་བའི་སྡེ་ལས་ཕྱེ་བ་བདུན་ཏེ༑ འོད་སྲུང་བའི་སྡེ། ས་སྟོན་པའི་སྡེ།
ཆོས་སྲུང་བའི་སྡེ། མང་དུ་ཐོས་པའི་སྡེ། གོས་དམར་ཅན་གྱི་སྡེ། རྣམ་པར་ཕྱེ་སྟེ་སྨྲ་བའི་སྡེ། རྩ་བའི་གྱེས་གཞི་དང་བདུན་པོ་འདི་དག་ནི་རྒྱལ་རིགས་སྒྲ་གཅན་འཛིན་རབ་ཏུ་བཟང་པོ་བཅོམ་ལྡན་འདས་ཀྱི་སྲས་སུ་གྱུར་པ་དེའི་སློབ་བརྒྱུད། སྃསྐྲྀ་ཏའི་སྐད་དུ་སྨྲ་ཞིང་སྣམ་སྦྱར་གྱི་སྣམ་ཕྲན་དགུ་ཡན་ཆད་ཉི་ཤུ་རྩ་ལྔ་མན་ཆད་དེ། རྟགས་སུ་ཨུཏྤལ་དང་པད་མ་དང་རིན་པོ་ཆེ་འབྱུང་བའོ། ། ཕལ་ཆེན་བའི་སྡེ་ལས་ཕྱེ་བ། ཤར་གྱི་རི་བོའི་སྡེ། གངས་ཀྱི་རི་བོའི་སྡེ།
རྟག་པར་སྨྲ་བའི་སྡེ། འཇིག་རྟེན་ལས་འདས་པར་སྨྲ་བའི་སྡེ། གྱེས་གཞི་དང་ལྔའོ། ། འདི་དག་ནི་བྲམ་ཟེའི་རིགས་གནས་བརྟན་འོད་སྲུངས་ཆེན་པོའི་སློབ་བརྒྱུད། པྲ་ཀྲྀ་ཏའི་སྐད་དུ་སྨྲ་བ༌། སྣམ་སྦྱར་གྱི་སྣམ་ཕྲན་དགུ་ཡན་ཆད་ཉི་ཤུ་རྩ་གསུམ་མན་ཆད་དེ་རྟགས་སུ་གཡུང་དྲུང་འཁྱིལ་བ་དང་དཔལ་བེའུ་འབྱུང་བའོ། ། གནས་བརྟན་པའི་སྡེ་ལ་གསུམ་སྟེ། རྒྱལ་བྱེད་ཚལ་ན་གནས་པའི་སྡེ། འཇིགས་མེད་རི་ལ་གནས་པའི་སྡེ། གཙུག་ལག་ཁང་ན་གནས་པའི་སྡེའོ། །
འདི་དག་ནི་སྨྱུག་མ་མཁན་གྱི་རིགས་ལས་རབ་ཏུ་བྱུང་བ་འཕགས་པ་ཀཱ་ཏྱ་ཡཱ་ན་ཆེན་པོའི་སློབ་བརྒྱུད། ཨ་ཝ་བྷྲྃ་ཤའི་སྐད་དུ་སྨྲ་བ། སྣམ་ཕྲན་དགུ་ཡན་ཆད་ཉི་ཤུ་རྩ་གཅིག་མན་ཆད་ལ་རྟགས་སུ་དུང་བྲིས་པའོ། ། མང་པོས་བཀུར་བ་ལ་གསུམ་སྟེ། ས་སྒྲོག་རིགས་ཀྱི་སྡེ། བསྲུང་བ་པའི་སྡེ། གནས་མ་བུའི་སྡེ། འདི་དག་འདྲེགས་མཁན་གྱི་རིགས་ལས་རབ་ཏུ་བྱུང་བ་འཕགས་པ་ཉེ་བ་འཁོར་གྱི་སླཽབ་བརྒྱུད། བི་ཤ་ཙིའི་སྐད་དུ་སྨྲ་བ། སྣམ་ཕྲན་ནི་གནས་བརྟན་པ་དང་མཐུན་པའོ། །
དེ་དག་གིས་གང་ཟག་གི་བདག་དང་ང་དང་ང་ཡིར་འཛིན་པ་ཕུང་པོ་དང༌། དེ་ལས་གཞན་ནའང་མེད་པར་རྟོགས་པས་འབྲས་བུ་མངོན་དུ་བྱེད་ པའོ། ། རང་སངས་རྒྱས་ལ་དབྱེ་ན། ཚོགས་སྤྱོད་ཆེ་བ། ཆུང་བ། བསེ་རུ་ལྟ་བུ་གསུམ་མོ། ། ལྟ་བ་ནི་གང་ཟག་གི་བདག་མེད་དང༌། ཕྱི་གཟུང་བ་རང་བཞིན་མེད་པར་རྟོགས་པས་ཕྱེད་དང་གཉིས་དང༌། སྲིད་པ་ཐ་མས་དུས་སུ་རང་གི་བྱང་ཆུབ་འགྲུབ་པ་བླ་མ་ལ་དངོས་སུ་མི་ལྟོས་པར་རྟེན་འབྲེལ་གྱི་ཆོས་ཉིད་རང་ཤར་དུ་རྟོགས་ནས་གྲོལ་ཏེ། བརྡའི་ཆོས་སྟོན་གྱི་ངག་གིས་མི་སྨྲ་བ་ཡིན་ནོ། །
གནས་ལུགས་ཀྱི་དོན་ཡང༵་དག༵་པ་ཉིད༵་ལྷག་མ་མ་ལུས་པར་མ༵་རྟོག༵ས་པ་ནི་རྒྱུ་མཚན་ཉིད་ཀྱི་ཐེག་པ་སྟེ། རྒྱུ་སེམས་ཅན་གྱིས་ཚོགས་གཉིས་བསྒྲུབས་པས་འབྲས་བུ་བསྐལ་པ་གྲངས་མེད་པ་དུ་མ་ནས་སངས་རྒྱས་གདོད་འགྲུབ་པར་འདོད་པ་སྟེ། དབྱེ་ན། དབུ་མ་དང༌། སེམས་ཙམ་གཉིས་སོ། ། དེ་ལ་ཕྱི་སྣོད་དུ་སྣང་བ་སེམས་སུ་ཁས་བླངས་ནས། སེམས་དེ་ཡང་རང་རིག་པ་གཟུང་འཛིན་གཉིས་སུ་མེད་པའི་ཡེ་ཤེས་དོན་དམ་པར་བདེན་པ་དང་བརྫུན་པར་འདོད་པས་རྣམ་བདེན་བརྫུན་གཉིས་ཏེ། དབུ་མ་སྤྱན་རས་གཟིགས་ཀྱི་བརྟུལ་ཞུགས་ལས། གང་དག་དངོས་པོ་སྣ་ཚོགས་སུ་སྣང་བ་རང་གི་སེམས་སུ་ཁས་བླངས་ནས། སེམས་དེ་ཡང་དོན་དམ་པར་སོ་སོ་རང་གི་རིག་པའི་ཡེ་ཤེས་གཟུང་བ་དང་འཛིན་པ་གཉིས་མེད་པ་བདེན་པའམ་བརྫུན་པར་སྨྲ་བའི་རང་བཞིན་གྱིས་ཕྱོགས་གཉིས་པོ་དགག་པར་བྱ་སྟེ་ཞེས་ སོ། །
དབུ་མ་ལའང་གཉིས་ལས། རང་རྒྱུད་པ་ནི་སྣ་ཚོགས་སུ་སྣང་བ་འདི་དག་ཀུན་རྫོབ་སྒྱུ་མ་ལྟར་གྲུབ་ཅིང༌། དོན་དམ་པར་དེ་ཡང་གྲུབ་པ་མེད་པའི་རང་བཞིན་ནམ་མཁའ་ལྟར་འདོད་པའོ། ། དབུ་མ་ཐལ་འགྱུར་པ་ནི་དུས་ཐམས་ཅད་དུ་རང་བཞིན་མེད་པས་སྒྱུ་མའི་དཔེ་བརྒྱད་དང་འདྲ་བར་སྣང་བ་དེ་ཉིད་སྤྲོས་པའི་མཐའ་ཐམས་ཅད་དང་བྲལ་བས་གང་དུ་འང་གྲུབ་པ་མེད་ཅིང་མཐའ་བཞིའི་དྲི་མ་ལས་འདས་པར་འདོད་དོ། ། དེ་ཐམས་ཅད་ཀྱང་ལྟ་བ་བདག་གཉིས་ཀྱིས་སྟོང་པའི་ཆོས་ཉིད་དུ་ཐག་བཅད་ནས་ལམ་མི་དགེ་བ་འདོར་ཞིང་དགེ་བ་བསྒྲུབ་ལ་འབྲས་བུ་ཕྱིས་འགྲུབ་པར་ཁས་ལེན་ཏེ། ཐེག་པ་གོང་མས་གཞལ་དུས་དེ་དག་ཆོས་ཐམས་ཅད་བདག་མེད་ཅིང་མཉམ་པ་ཉིད་དུ་རྟོགས་པར་འདོད་ཀྱང༌། ཆོས་ཐམས་ཅད་ཡེ་ནས་སངས་རྒྱས་པར་མཉམ་པའི་དོན་མ་མཐོང་བ་དང༌། ལས་ཉོན་མོངས་པ་ཉིད་ཡེ་ཤེས་སུ་ཤར་བས་སྤང་བླང་མེད་པའི་རང་བཞིན་མ་རྟོགས་པ་དང་ཐབས་ཉུང་ཞིང་དཀའ་ཚེག་དང་བཅས་པས་དུས་རིང་མོ་ཞིག་ན་འབྲས་བུ་འགྲུབ་པར་འདོད་པའི་ཕྱིར་ཡང་དག་ཉིད་མ་རྟོགས་པ་ཞེས་བྱའོ། ། ཁ་ཅིག་ཤེས་རབ་ཁྱད་མེད་ཀྱང་ཐབས་ཀྱིས་འཕགས་སོ་ཞེས་འདོད་པའང་འདྲེས་པ་ཡིན་ཏེ། ཐབས་ཁྱད་ཞུགས་ཤིང་གོང་དུ་འཕགས་པས་ཐབས་དེས་བཞག་པའི་ཤེས་རབ་ཀྱང་ཁྱད་འཕགས་ཤིང༌།
ཆོས་ཐམས་ཅད་དཀྱིལ་འཁོར་དུ་གནས་པ་དང༌། ད་ལྟའི་སེམས་འདི་ཉིད་སྤུ་མ་བརྗེས་པ་ནས་སངས་རྒྱས་སུ་གྲུབ་པར་འདོད་པའི་ཤེས་རབ་ཕ་རོལ་ཏུ་ཕྱིན་པའི་ཐེག་པ་ལ་ག་ལ་ཡོད། དེས་ན་ཐབས་དང་ཤེས་རབ་གཉིས་ཀས་འཕགས་ཏེ། ཚུལ་གསུམ་གྱི་སྒྲོན་མ་ལས། དོན་གཅིག་ན་ཡང་མ་རྨོངས་དང༌། ། ཐབས་མང་དཀའ་བ་མེད་པ་དང༌། ། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་སོ། ། དེའི་ཕྱིར་ཕ་རོལ་ཏུ་ཕྱིན་པའི་ཚུལ་ལ་རྨོངས་པའི་སྒྲིབ་པ་ཕྱོགས་གཅིག་ཡོད་པར་བཤད་དོ། །
གཞན་ཡང་ཐེག་པ་གསུམ་རྣམ་པར་བཞག་པ་ལས་ཀྱང༌། དམིགས་པ་རྣམ་པར་དག་པ་དང༌། ། གྲོགས་ཀྱི་མཐུ་དང་སྤྱོད་པ་ཡིས། ། བློ་ལྡན་རྣམས་ཀྱི་ཐེག་པ་ནི། ། ཆེན་པོའི་ཆེན་པོར་ཡོངས་སུ་བསྒྲགས། ། ཞེས་པ་དང༌། ཐབས་ཞགས་ལས་ཀྱང༌། གསང་སྔགས་ཚུལ་ཆེན་ཤིན་ཏུ་རྨད་བྱུང་ནི། ། ལམ་གྱི་ནང་ནས་ཉེ་ལམ་ཆེན་པོ་སྟེ། ། ཐབས་ཀྱི་ནང་ནས་མ་ནོར་དམ་པ་ཉིད། །
ཤེས་རབ་ནང་ནས་ཤེས་རབ་ཁྱད་པར་ཅན། ། ཞེས་སོ། ། གཙང་སྦྲ་དང་དཀའ་ཐུབ་གཙོ་བོར་བྱེད་པས་སྒོ་གསུམ་གྱི་ཉེས་སྤྱོད་འདུལ༵་བ༵་ནི་བྱ་སྤྱོད་ཀྱི་རྒྱུད་དེ། དབྱེ་ན་སེམས་བསྐྱེད་ཙམ་ལ་བརྟེན་ནས་ལྷ་བསྒྲུབ་པ་དང༌། དཀའ་ཐུབ་དང་སྨྱུང་གནས་ཙམ་ལ་བརྟེན་ནས་ལྷ་བསྒྲུབ་པ་དང༌། རིག་གཏད་རྗེས་གནང་ཙམ་ལ་བརྟེན་ནས་ལྷ་བསྒྲུབ་པ་སྟེ་གསུམ་དུ་ཡོད་དོ། ། དེའང་གཟའ་སྐར་དང་དུས་ཚིགས་བཟང་པོ་ལ་སྒྲུབ་པའི་མགོ་བརྩམ་ཞིང་འཇུག་པ་དག་གྲོལ་ཏུ་བྱེད་དོ། ། དགོ༵ངས་པ༵་ནི་རྣལ་འབྱོར་གྱི་རྒྱུད་དེ། ཨ་པཱི་པྲ་ཡི་སྒྲ་ལས་སེམས་ཀྱི་དགོངས་པ་ལ་འཇུག་ཅིང༌། སེམས་རྩེ་གཅིག་པའི་ཏིང་ངེ་འཛིན་གཙོ་བས་ལྷ་བསྒྲུབ་བོ། །
དེའང་དབང་མ་ཐོབ་པར་ལྷ་བསྒྲུབ་པའི་ལུགས་མེད་དོ། ། སྐུ་གསུང་ཐུགས་ཀྱི་གསང༵་བ༵་གསལ་བོར་སྟོན་པ་ནི་རྣལ་འབྱོར་ཆེན་པོའི་རྒྱུད་དེ། དངོས་པོ་ལ་མངོན་པར་ཞེན་པའི་བློ་ཅན་ཐེག་པ་འོག་མ་རྣམས་ལ་བསྟན་པར་བྱ་བ་མ་ཡིན་པས་གསང་བའོ། ། དབྱེ་ན་བསྐྱེད་རིམ་གཙོ་བོར་སྟོན་པ་ཕའི་རྒྱུད་དང༌། རྫོགས་རིམ་གཙོ་བོར་སྟོན་པ་མའི་རྒྱུད་དང༌། ཟུང་འཇུག་གཙོ་བོར་སྟོན་པ་གཉིས་སུ་མེད་པའི་རྒྱུད་དོ། ། ཡེ་ནས་ལྷུན་གྱིས་གྲུབ་པའི་རང༵་བཞིན༵་གས༵ང་བ༵འི་དོན༵་རྨད་དུ་བྱུང་བ་ནི་རྫོགས་པ་ཆེན་པོའི་སེམས་དང་ཡེ་ཤེས་རང་སྣང་བར་སྟོན་པ་སྒྱུ་འཕྲུལ་ཆེན་པོ་སྟེ། ཀུན་གྱི་སྤྱོད་ཡུལ་མ་ཡིན་པ་ངོ་བོ་ཉིད་དང་རང་བཞིན་དང་ཐབས་ཁྱད་པར་གྱིས་གསང་བ་སྟེ། དབྱེ་ན་སེམས་དང་ཡེ་ཤེས་གཉིས་མེད་དུ་སྟོན་པ་བསྐྱེད་རྫོགས་ཟུང་འཇུག་གི་རྫོགས་པ་ཆེན་པོ། སེམས་གཙོ་བོར་སྟོན་པ་སེམས་ཀློང་ཡེ་གྲོལ་གྱི་རྫོགས་པ་ཆེན་པོ།
ཡེ་ཤེས་གཙོ་བོར་སྟོན་པ་འོད་གསལ་ཆོས་ཉིད་ཀྱི་རྫོགས་པ་ཆེན་པོའོ། ། དེ་ལྟར་ཐེག་པ་སོ་སོའི་ཚུལ་རྣམ༵ས་ནི༵་རྟོགས་པར་བྱ་བའི་དོན་ཡིན་ནོ། ། གཉིས་པ་དོན་དེ་གང་གི་དབྱིངས་ན་གནས་ཚུལ་བསྟན་པ་ནི་ཐེག་པ་དེ་དག་གི་དོན་རྣམས་རྗོད་བྱེད་ཀྱི་གཞུང་ལ་གནས་ཤིང༌། གཞུང་ཡང་ཡི༵་གེ༵་སིལ་བུའི་ཁོང་ན་གནས་ཏེ། དབྱངས་དང་གསལ་བྱེད་ཀྱི་སྒྲ༵་ཐ་སྙད་བཏ༵གས་པ་ཨ་དང་མ་འདུས་པ་ལས་རང་གི་མར་མཚོན་པ་ལྟ་བུའི་མིང་འབྱུང་ཞིང༌། མིང་དུ་མ་ཚོག༵ས་པའི་སྤྱི་ལ༵་ཚིག་རྣམས་བརྟེན༵་པ༵འི་ཚི༵ག་གི༵ས་ཤློ་ཀ་དང་རབ་ཏུ་བྱེད་པ་དང༌། བསྟན་བཅོས་སམ་རྒྱུད་སྡེ་སོ་སོའི་ལུས་གྲུབ་ཅིང༌། སོ་སོའི་གཞུང་དེས་རང་རང་གི་བརྗོད་བྱའི་དོན་རབ༵་ཏུ་མཚོན༵་ཏེ༵་གནས་སོ། ། གསུམ་པ་དོན་དེ་མ་ནོར་བར་གང་གིས་སྟོན་པ་ནི་དེ་ལྟ་བུའི་གཞུང་ཚིག་སོ་སོའི་ཁོང་ན་རང་རང་གི་བརྗོད་བྱའི་དོན་གནས་ཤིང༌། ཁྱད་པར་དུ་རང་བཞིན་གསང་བའི་སྙིང་པོ་འདི་རྒྱུད་ཚིག་སོ་སོའི་ཁོང༵་ན༵་ཆོས་ཐམས་ཅད་ཡེ་ནས་སངས་རྒྱས་པ་ལ་སོགས་པ་རང་བཞིན་གྱིས་རྟོགས་པར་དཀའ་བའི་དོན་རྣམས་ག༵བ་ཅིང༌།
ཐ་མལ་པའི་སྤྱོད་ཡུལ་དུ་བསྒྲག་ཏུ་མི་རུང་བའི་གསང་བ་ཟབ་མོ་རྣམས་སྐལ་མེད་རྣམས་ཀྱིས་མི་གོ་བར་བྱ་བའི་ཕྱིར་བརྡ་ལ་སོགས་པས་སྦས༵་པའི་རང་བཞིན། ཨཱ་ལི་ཀཱ་ལིའི་ཕྱག་རྒྱ་ ཡིས། ། ཞེས་པ་ལྟ་བུའི་དོན༵་རྣམས་མངོན་སུམ་དུ་འབྱིན༵་པ༵་ནི་རྒྱུད་ཀྱི་དོན་ཕྱིན་ཅི་མ་ལོག་པར་སྟོན༵་པ༵་རྡོ༵་རྗེ༵འི་སློབ་དཔོན་གྱི་ཐུག༵ས་ལ༵་གནས༵་པས་དེ་ལ་ཕུག་ཅིག་པའོ། ། ཁ་ཅིག་འོག་མིན་དུ་སྟོན་པ་ཀུན་ཏུ་བཟང་པོས་འབྱིན་ལ། ཐ་མལ་པ་རྣམས་ལ་རྡོ་རྗེ་སློབ་དཔོན་གྱིས་འབྱིན་ཟེར་བ་ནི་འགྲིག་འགྲིག་འདྲ་ཡང་མ་འབྲེལ་ཏེ། རྒྱུད་འདིའི་ཁོང་ནས་དོན་འབྱིན་པ་རྒྱུད་གསུང་བ་པོ་ལས་གཞན་ཞིག་བསྟན་པ་ཡིན་གྱི། ཀུན་ཏུ་བཟང་པོ་ཉིད་ཀྱིས་འཆད་ཉན་བྱེད་ཅིང་དོན་འབྱིན་པ་ག་ལ་རིགས་དེ་བས་དོན་མ་གོ་བར་ཟད་དོ། ། གཉིས་པ་རང་བཞིན་རྫོགས་པ་ཆེན་པོའི་དོན་བྱེ་བྲག་ཏུ་བཤད་པ་ལ་གསུམ་སྟེ། སྙིང་པོའི་ཟབ་དོན་དངོས་བསྟན་པ། དེ་གཞན་ལས་ཁྱད་པར་དུ་འཕགས་ཚུལ།
གང་ལ་གདམས་པའི་སྣོད་བསྟན་ པའོ། ། དང་པོ་ལ་གསུམ་སྟེ། མདོར་བསྟན་པ། རྒྱས་པར་བཤད། དོན་བསྡུ་བའོ། ། དང་པོ་ལ་གསུམ་ལས། ཐབས་བསྐྱེད་པའི་རིམ་པ་ནི་ཕུང་པོ་ཁམས་དང་སྐྱེ་མཆེད་ཀྱིས་བསྡུས་པ་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ཡེ་ནས་སྐུ་གསུང་ཐུགས་ཀྱི་དཀྱིལ་འཁོར་དུ་སངས་རྒྱས་ཏེ་རང་བཞིན་གྱིས་རྣམ་པར་དག་པ་ལས། ཕྱིས་ལམ་གྱིས་སྔར་སངས་རྒྱས་མ་ཡིན་པ་སངས་རྒྱས་སུ་བསྒྲུབ་པ་ལྟ་བུ་མ་ཡིན་ཏེ། འགྲོ་བ་ཀུན་ལ་ཡེ་ནས་དེ་ལྟར་གནས་པ་ནི་གཞི་ལྷུན་གྱིས་གྲུབ་པའི་དཀྱིལ༵་འཁོ༵ར་རང་ཆས་སུ་ལྡན༵་པའི་རང་བཞིན་ཏེ། དེ་ལྟར་རྟོགས་ནས་ཏིང་ངེ་འཛིན་གྱི་དཀྱིལ༵་འཁོ༵ར་གྱིས༵་ཡེ་ནས་ཡིན་པའི་དཀྱིལ༵་འཁོ༵ར་ལ༵་ནི༵་ཡིན་པར་ཤེས་པའི་དཀྱིལ༵་འཁོ༵ར་དུ་གསལ་འདེབས་ཤིང་བསྒོ༵མ་པར་བྱའོ། །
དེ་ལྟར་ཆོས་ཐམས་ཅད་ཀྱི་རང་བཞིན་དེ་ལྟ་བུ་ཡིན་ཡང་ཡིན་པ་ཙམ་གྱིས་ཕན་མི་ཐོགས་པས། གཞི་དེ་ལྟར་ཡིན་ཀྱང་ལམ་གྱིས་བསྒྲུབ་དགོས་ཏེ། གསེར་དང་དངུལ་གྱི་རྡོའི་ཁམས་ལ་གསེར་དངུལ་དུ་ཡོད་ཀྱང༌། བཞུ་བཏུལ་མ་བྱས་ན་མི་སྣང་བ་དང༌། དུང་དཀར་པོར་གནས་ཀྱང་བད་ཀན་མ་སྦྱངས་ཀྱི་བར་སེར་བོར་སྣང་བས་བད་ཀན་སྦྱོང་དགོས་པ་བཞིན་ནོ། ། གཉིས་པ་ཤེས་རབ་རྫོགས་པའི་རིམ་པ་ནི་བདེ་གསལ་རྣམ་པར་མི་རྟོག་པའི་དཀྱིལ༵་འཁོར༵། རྟོག་ཚོགས་ཉོན་མོངས་སུ་སྣང་བ་ཐབས་ཀྱིས་ཟིན་པའི་དཀྱི༵ལ་འཁོ༵ར་ལས༵་བྱུང༵་བ༵་སྟེ། དེ་ཉིད་མ་སྤངས་རང་སར་དག་པའི་རང་བཞིན་ཡིན་པས་ཐུག༵ས་ཀྱི༵་དཀྱིལ༵་འཁོ༵ར་ཞེས་བྱ་སྟེ་དཀྱི༵ལ་འཁོ༵ར་ཐམས་ཅད་ཀྱི་ནང་ནས་མཆོ༵ག་ཏུ་གྱུར་བའོ། ། གསུམ་པ་གཉིས་མེད་འོད་གསལ་གྱི་རིམ་པ་ནི། སྙིང་ག་ཆོས་ཀྱི་འཁོར་ལོ་ལ་སོགས་པ་ན་ཡེ་ནས་ལྷུན་གྱིས་གྲུབ་པ་སྐུ་དང་ཡེ་ཤེས་ཀྱི་རང་བཞིན་དུ་གནས་པ་ནི་གས༵ང་བ༵འི་ཐི༵ག་ལེ༵་རྨད་དུ་བྱུང་བ་སྟེ།
རྐྱེན་བླ་མའི་མན་ངག་གིས་ཉམས་སུ་བླངས་ན་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་དཀྱིལ༵་འཁོར༵་ཐམས་ཅད་འབྱུང་བའི་དབྱི༵ངས་ཡིན་ནོ། ། ཚུལ་འདི་ནི་རྒྱུད་འདིར་ཤིན་ཏུ་གབ་ཅིང་སྦས་པས་སྔོན་གྱི་སྒྱུ་འཕྲུལ་མཁན་པོ་ཕལ་གྱིས་མ་རྟོགས་པར་སྣང་ངོ༌། ། གཉིས་པ་རྒྱས་པར་བཤད་པ་ལ་གསུམ་སྟེ། ཕྱི་བསྐྱེད་པའི་རིམ་པ། ནང་རྫོགས་པའི་རིམ་པ་གསང་བ་འོད་གསལ་གྱི་རིམ་པའོ། ། དང་པོ་ལ་གཉིས་ལས། ལྟ་བས་ཐག་བཅད་པ་ནི་ཕྱི་འབྱུང༵་བ༵་ལྔར་སྣང་བའི་གཟུགས་བརྙན་ནི་མེད་བཞིན་སྣང་བའི་ཆོས་ཉིད་རང་བཞིན་གྱིས་རྣམ་པར་དག་པའི་གནས་ལུགས་ཤེས༵་རབ༵་ཀྱི་ཕ་རོལ་ཏུ་ཕྱིན་མ་སྟོང་པ་ཉིད་གཟུགས་སུ་སྣང་བ་སྟེ་གདོད་མ་ནས་ངོ་བོ་ཉིད་མེད་པའི་རིག༵ས་ཆོས་ཉིད་ཀྱི༵་རོལ་བའམ་ཡུམ༵་དུ་གནས་པའོ། ། དེའང་ཆོས་ཅན་སྣང་བ་ལ་ཆོས་ཉིད་སྟོང་པ་དབྱེར་མེད་དུ་གནས་པའི་དོན་ཏེ། ངེས་བརྗོད་བླ་མ་ལས། སྣ་ཚོགས་ཆོས་ཀྱི་རང་བཞིན་གྱིས། །
སྟོང་པ་ཉིད་ནི་གཟུགས་སུ་བརྗོད། ། ཅེས་པ་དང༌། ཤེས་རབ་སྙིང་པོ་ལས། སྟོང་པ་ཉིད་གཟུགས་སོ་ཞེས་སོ། ། ཕུང་པོ་ལྔ་ལ་འབྱུང་བ་ཆེ༵ན་པོ༵འི་སྒྲས་བརྗོད་པ་ནི་རིག༵ས་ཀྱི༵་ཡབ་ལྔའི་དེ༵་བཞི༵ན་ཉིད༵་གཟུགས་སྟོང་པའི་རང་བཞིན་ཏེ་མེ་ལོང་ནང་གི་གཟུགས་བརྙན་བཞིན་ནོ། ། དེའང་འབྱུང་བ་དངོས་ནི་ནང་གི་ཕུང་པོས་བསྡུས་པའི་རང་བཞིན་སྲ་བ་དང་གཤེར་བ་དང་དྲོ་བ་དང་ཡང་ཞིང་གཡོ་བ་དང་གོ་འབྱེད་པ་ཡིན་ལ། ཕྱི་རོལ་གྱི་འདི་དག་ནི་འབྱུང་འགྱུར་རམ་འབྱུང་གཟུགས་ཞེས་བྱ་སྟེ། བཞིན་དང་མེ་ལོང་གི་གཟུགས་བརྙན་ལྟར་ནང་གི་རྣམ་པ་ཕྱི་རོལ་ཏུ་སྣང་བའོ། ། དེ་ལྟར་ཕུང་པོ་ལྔའི་ཆོས་ཅན་རང་གི་ངོ་བོས་སྟོང་པ་ནི་སྣང་ལ་རང་བཞིན་མེད་པའི་ཆོས་ཉིད་དེ། གཟུགས་སྟོང་པའོ་ཞེས་པ་ལ་སོགས་པ་དང༌།
དབུ་མ་ལས། གཟུགས་ཀྱི་རང་བཞིན་གང་ཡིན་པ། ། དེ་ནི་སྟོང་པ་ཉིད་དུ་བརྗོད། ། ཅེས་པ་ལྟར་རོ། ། རིག་པ་བྱང༵་ཆུབ༵་ཀྱི་སེམ༵ས་གཞི་དང་རྩ་བ་མེད་པའི་རང་བཞིན་ཡེ་ནས་རྣམ་པར་རྟོག་པ་ཡུལ་ལ་མི་རྟོག་པ་ནི༵་རྡོ༵་རྗེ༵འི་རང་བཞིན་ཀུན་ཏུ་བཟང་པོ་ཡབ་ཡུམ་གྱི་ཚོག༵ས་སོ། ། དེའང་རིག་པ་གསལ་བ་དང་སྟོང་པ་གཉིས་སུ་མེད་པའི་དབྱིངས་བརྗོད་དུ་མེད་པ་ནི་བགྲང་བ་ལས་འདས་པའི་ཡེ་ཤེས་ཀུན་གྱི་འབྱུང་གནས་ཡིན་པས་ཀུན་ཏུ་བཟང་པོ་ཡབ་ཡུམ་གྱི་ཚོགས་ཞེས་བཏགས་པ་ཡིན་ནོ། ། མིག་ལ་སོགས་པའི་དབ༵ང་པོ༵་དང༌། གཟུགས་ལ་སོགས་པའི་ཡུལ༵་དང༌། འདས་པ་ལ་སོགས་པའི་དུས༵་དང་མིག་གི་རྣམ་པར་ཤེས་པ་ལ་སོགས་པའི་རིག༵་པ༵་རྣམ༵ས་ཀྱང་སེམས་དཔའ་དང་སེམས་མ་དང་སྒོ་བའི་བར་དུ་རྣམ་པར་དག་ལ། དེ་དག་གི་རང་བཞིན་ཡང་སྣང་ལ་ངོ་བོ་མེད་པ་ཀུན༵་ཏུ་༵སྟེ་ཆོས་སྣ་ཚོགས་པའི་ངོ་བོ་སྟོང་པར་རོ་གཅིག་པས་བཟང༵་པོའི༵་ཆོས་ཉིད་གྲུབ་བསལ་མེད་པའི་དཀྱི༵ལ་འཁོར༵་དུ་ཡེ་ནས་གནས་པ་ལ༵་དེ་ལྟར་རྟོགས་པ་ནི་ལྟ་བའོ། །
དེའང་དབུ་མ་ལས། དངོས་གཅིག་དངོས་པོ་ཀུན་གྱི་ངོ་བོ་ཉིད། ། གང་གིས་དངོས་གཅིག་དེ་བཞིན་ཉིད་མཐོང་བ། ། དེ་ཡིས་དངོས་ཀུན་དེ་བཞིན་ཉིད་དུ་མཐོང༌། ། ཞེས་དང༌། ཡུམ་བར་མ་ལས། ཆོས་གཅིག་ཤེས་ན་རྣམ་པ་ཐམས་ཅད་མཁྱེན་པ་ཉིད་ཅེས་བྱ་སྟེ། འདི་ལྟ་སྟེ་ཆོས་ཉིད་ཞི་བའི་རྣམ་པའོ་ཞེས་སོ། ། གཉིས་པ་བསྒོམ་པས་ཉམས་སུ་བླང་བ་ནི་སྣང་སྲིད་ཀྱི་ཆོས་ཐམས་ཅད་སྣང་དུས་ཉིད་ནས་ངོ་བོ་མེད་པ་ཀུན་ཏུ་བཟང་པོའི་དཀྱིལ་འཁོར་དུ་ཤེས་ནས་དེའི་ངང་ལ་བསྒོམ་པ་སྟེ། ལས་དང་པོ་པ་བློ་ཡི་ནུས་པ་ཆུང་བ་རྣམས་ཀྱིས་བསྐྱེད་རིམ་གསལ་བར་བསྒོམས་པ་རིམ་གྱིས་མི་དམིགས་པའི་ངང་དུ་མཉམ་པར་འཇོག་ཅིང༌།
གོམས་པ་ཀློང་དུ་གྱུར་པའམ་བློ་མཆོག་རྣམས་ཀྱིས་སྣང་སེམས་གང་ཤར་གྱི་རང་བཞིན་ཡེ་སྟོང་རྩ་བ་དང་བྲལ་བར་ལྟ་བའམ། བསྐྱེད་རིམ་དེ་ཉིད་རང་བཞིན་མེད་པ་གཟུགས་བརྙན་ལྟ་བུའི་ངང་ལ་མཉམ་པར་འཇོག་པའོ། ། དེའི་ཚེ་དངོས་པོ་དང་མཚན་མར་འཛིན་ཞེན་མེད་པའི་བློ་སྤྲཽས་པ་དང་བྲལ་བའི་ངོ་བོ་དེ་ཉིད་བདག༵་ཉིད༵་ཆེན༵་པོ༵་ཀུན་ཏུ་བཟང་པོ་ཡབ་ཡུམ་གྱི་ལྷག༵་པ༵་ཡི༵་དགོངས་པ་ཟབ་མོ་ཡིན་ཏེ། དེ་ཉིད་ཀྱི་ངང་ལ་མེ་ལོང་ལྟ་བུ་ལ་སོགས་པ་ཐུག༵ས་ཀྱི༵་ཡེ༵་ཤེས༵་ལྔས༵་བལྟ༵་ཞི༵ང་ཚང་བར་ལྡན་པ་ཡིན་ནོ། ། དེའང་ཕྱི་ཡུལ་གྱི་རྣམ་པ་མ་འགགས་པར་སྣང་བ་ནི་མེ་ལོང་ལྟ་བུའི་ཡེ་ཤེས་སོ། ། དེའི་ངོ་བོ་སྟོང་པ་ནི་ཆོས་ཀྱི་དབྱིངས་ཀྱི་ཡེ་ཤེས་ སོ། ། དེར་འཛིན་མེད་པ་ནི་མཉམ་པ་ཉིད་ཀྱི་ཡེ་ཤེས་སོ། ། གཟུགས་སྒྲ་ལ་སོགས་པ་སོ་སོར་སྣང་བ་ནི་སོ་སོར་རྟོག་པའི་ཡེ་ཤེས་སོ། ། དགག་སྒྲུབ་ལ་སོགས་པའི་ཉོན་མོངས་གྲོལ་བ་ནི་བྱ་བ་གྲུབ་པའི་ཡེ་ཤེས་སོ། ། ཡང་དུག་ལྔ་ཤར་དུས་ངོས་ཟིན་པ་ཙམ་གྱིས་མ་སྤངས་གནས་སུ་དག་པ་ནི་ཡེ་ཤེས་ལྔའོ། །
ཡང་སེམས་རྩེ་གཅིག་མཉམ་པར་བཞག་པའི་ཚེ་ངོ་བོ་སྟོང་པ་ཉིད་ནི་ཆོས་དབྱིངས་ཡེ་ཤེས་སོ། ། རིག་པའི་གསལ་དངས་མ་འགགས་པ་མེ་ལོང་ཡེ་ཤེས། གཉིས་འཛིན་མེད་པ་མཉམ་ཉིད་ཡེ་ཤེས། ཡུལ་སྣང་མ་འགགས་པ་སོར་རྟོག་ཡེ་ཤེས། གཟུང་འཛིན་གྲོལ་བ་བྱ་གྲུབ་པའི་ཡེ་ཤེས། དེའང་སྐབས་འདིར་བསྐྱེད་རིམ་དེ་ཉིད་ཀྱི་ཆོས་ཉིད་དེའི་ངང་ལ་བཞག་པར་བསྟན་པ་ཡིན་གྱི། བསྐྱེད་རིམ་སྨོས་པ་མ་ཡིན་ ནོ། ། ཁ་ཅིག་བསྐྱེད་རིམ་ལྷའི་དཀྱིལ་འཁོར་ལ་སྦྱོར་བ་དེ་དག་གིས་ཕྱོགས་ཙམ་མ་མཐོང་ཞིང་འཛོལ་བར་ཟད་དོ། ། གཉིས་པ་ནང་རྫོགས་པའི་རིམ་པ་ལ་གཉིས་ཏེ། སྤྱིའི་དོན་དང༌།
གཞུང་གི་དོན་ནོ། ། དང་པོ་ལ་གཉིས་ཏེ། ཐབས་ལམ་དང༌། གྲོལ་ལམ་མོ། ། དང་པོ་ནི། རྒྱ་མཚོ་ལས། བྱེ་བྲག་རླུང་ལས་གྱུར་པ་ཡི། ། ཡེ་ཤེས་འབྱུང་བའི་སྟེང་འོག་སྒོ། ། དབུག་དང་དགུག་པའི་ཐབས་ཉིད་དེ། ། འཁོར་ལོ་གསུམ་གྱི་སྲོག་ཤིང་གསུམ། །
མེ་རླུང་འགྲོ་བས་ནམ་མཁའི་བ། ། བཞོ་བས་སྟེང་དུ་རྣམ་པར་གྲགས། ། བཀུག་པ་གསུམ་གྱི་སེམས་ལྔའི་རིམ༌། ། སྐྱེས་པས་བཅུ་དྲུག་ས་ཐོབ་པའི། ། རང་བཞིན་ལྷན་ཅིག་སྐྱེས་པའི་ཕྱིར། ། འཆིང་བ་ཉིད་ཀྱིས་ཐར་པའི་ལམ་ཞེས་པས། འདི་ལ་གསུམ་སྟེ། སྟེང་སྒོ་རླུང་ལ་བསླབ་པ། འོག་སྒོ་ཐིག་ལེ་ལ་བསླབ་པ། དེའི་གྲོགས་ཙཎྜ་ལཱིའི་སྒོམ་ཐབས་སོ། །
དང་པོ་ལ་གཉིས་ལས། རང་བཞིན་ཤེས་པར་བྱ་བ་ནི་རྡོ་རྗེའི་ལུས་ལ་རྩའི་གཙོ་བོ་གསུམ་སྟེ། གཡས་རོ་མ་དཀར་བ། གཡོན་རྐྱང་མ་དམར་བ། དབུས་ཀུན་འདུར་མ་མཐིང་ག་སྟེ། སྲོག་ཤིང་གསུམ་པོ་དེས་སྒོ་གསུམ་དང་དུག་གསུམ་གྱི་རྟེན་བྱཻད་པ། ཐབས་ཤེས་ཟུང་འཇུག་གིས་སྦྱངས་པས་སྐུ་གསུམ་གྱི་རྟེན་བྱེད་པའོ། ། དེ་ལས་གྱེས་པའི་འཁོར་ལོ་གསུམ་ནི་སྤྱི་བོ་བདེ་ཆེན། མགྲིན་པ་ལོངས་སྤྱོད། སྙིང་ག་ཆོས་ཀྱི་འཁོར་ལོ་སྟེ་ཡེ་ཤེས་ཀྱི་ཁམས་དང་རླུང་བསྒོམ་པའི་དབང་དུ་བྱས་པའོ། །
དེའི་སྟེང་དུ་ཙནྜ་ལཱི་བསྒོམ་པས་ལྟེ་བ་སྤྲུལ་པའི་འཁོར་ལོ་དང་བཞིར་ཕྱེ་བའོ། ། རྩ་འདབ་ཀྱང་རིམ་པ་བཞིན་སུམ་ཅུ་རྩ་གཉིས་དང༌། བཅུ་དྲུག་དང༌། བརྒྱད་དང༌། དྲུག་ཅུ་རྩ་བཞིའོ། ། དེ་ལས་ཀྱང་ཕྱེ་ན་ཡེ་ཤེས་ཀྱི་རྩ་སྟོང་ཕྲག་བདུན་ཅུ་རྩ་གཉིས་ཏེ། ཀྱེ་རྡོ་རྗེ་ལས། སྟོང་ཕྲག་བདུན་ཅུ་རྩ་གཉིས་ཏེ། ། རྩ་རྣམས་ཀྱིས་ནི་རིགས་བཤད་དོ། ། ཅེས་པ་ལྟར་རོ། །
རྩ་དེ་དག་ཏུ་ཉིན་ཞག་ཕྲུགས་གཅིག་ལ་ཡེ་ཤེས་ཀྱི་རླུང་བག་ལ་ཞ་བའི་ཚུལ་གྱིས་གྲངས་མཐུན་པར་རྒྱུ་ཡང༌། གསལ་པོར་མི་རྒྱུ་བས་ཡོན་ཏན་ཁྱད་པར་ཅན་མངོན་དུ་མ་གྱུར་པ་ཡིན་ཞིང༌། རླུང་བཅིངས་པ་ན་ཉོན་མོངས་པའི་རླུང་ཉིད་ཡེ་ཤེས་ཀྱི་རླུང་དུ་གྱུར་པ་རྒྱུ་བས་རྣལ་འབྱོར་པ་ལ་ཡོན་ཏན་འཆར་རོ། ། སྤྱིར་རགས་པའི་རླུང་ཉི་ཁྲི་ཆིག་སྟོང་དྲུག་བརྒྱ་ཉིན་ཞག་གཅིག་ལ་རྒྱུ་བ་ཡིན་ནོ། ། དེའང་རགས་པར་རྒྱུ་བ་ནི་ལས་སམ་ཉོན་མོངས་པའི་རླུང་ཡིན་ལ། དེ་བཅིངས་པས་གསལ་ལ་མི་རྟོག་པའི་ཡེ་ཤེས་སྐྱེས་པ་ནི་ཡེ་ཤེས་ཀྱི་རླུང་ངོ༌། ། དེ་འང་གྱེན་རྒྱུ། ཐུར་སེལ། མཉམ་གནས་གསུམ་ནི་ལུས་ཀྱི་སྟེང་འོག་བར་གསུམ་ན་རྒྱུ་ཞིང༌། ཕྱིར་འགྲོ་བ།
ནང་དུ་འཇུག་པ། དེ་གཉིས་མཉམ་པར་གནས་པ་གསུམ་ལའང་དེ་སྐད་ཅེས་གྲགས་སོ། ། དེ་དག་ཀྱང་སྣ་བུག་གཡས་ནས་རྒྱུ་བའི་ཕོ་རླུང་དང༌། གཡོན་ནས་རྒྱུ་བའི་མོ་རླུང་དང༌། མཉམ་པར་རྒྱུ་པའི་ཚེ་མ་ནིང་གི་རླུང་ཞེས་བྱའོ། ། (Dརླུང་གི་ཁ་དོག་ལྔ་)ནི། (Eས་རླུང་སེར་པོ། ཆུ་རླུང་དཀར་པོ། མེ་རླུང་དམར་པོ། རླུང་གི་རླུང་ལྗང་གུ།
ཡེ་ཤེས་ཆེན་པོ་ནམ་མཁའི་རླུང་ནི་མཐིང་ག་)སྟེ། སྙིང་གའི་རྩ་འདབ་ཀྱི་ཕྱོགས་བཞི་དབུས་དང་ལྔར་བརྟེན་ཞིང༌། རླུང་དེ་དག་ཀྱང་དབུ་མར་ཚུད་པ་ན་ཡེ་ཤེས་ཀྱི་རླུང་དུ་གྱུར་པས་རླུང་ལྔའི་གདངས་དུ་བ་དང་སྨིག་རྒྱུ་དང་སྟོང་གཟུགས་སྣ་ཚོགས་སུ་འཆར་བ་ཡིན་ནོ། ། གཉིས་པ་ཤེས་ནས་ཉམས་སུ་བླང་པ་ལ་གསུམ་ལས། དང་པོ་བྱ་བའི་རིམ་པ་ནི་རོ་རྐྱང་གི་སྣ་གཉིས་སྨིན་མཚམས་ནས་སྣ་བུག་གཡས་གཡོན་ལ་ཟུག་པ་ནས་རླུང་དལ་བུས་བཏང་བས་སྒྲིབ་པ་སངས་ཤིང་སྣང་བ་ཐམས་ཅད་ཡེ་ཤེས་ཀྱི་དཀྱིལ་འཁོར་དུ་གསལ་བཏབ། ནང་དུ་རྔུབས་པས་ཡེ་ཤེས་ཀྱི་རླུང་དེ་ནས་ཞུགས་པ་མར་སྣ་གཉིས་སྤུ་ན་གུའི་མཚམས་ནས་དབུ་མར་ཆུད་པའི་ནང་དུ་སོང་བས་འཁོར་ལོ་བཞི་དང་རྩ་འདབས་རྣམས་ཡེ་ཤེས་ཀྱིས་ཁྱབ་པར་བསྒོམ་ཞིང་ཐུབ་ཐང་དུ་འཛིན་པའོ། ། དེ་ལ་ཅུང་ཟད་བརྟན་ནས་མན་ངག་དངོས་བསྒོམ་པ་ནི་རིམ་པས་བསླབ་ཅིང་གོམས་ནས་ཅིག་ཆར་དུ་བྱ་བ་ལ་བཞི་སྟེ། ཀུན་ཏུ་བཟང་པོའི་མན་ངག་སྙིང་ལ་བསྒོམ་པ། ཀུན་ཏུ་བཟང་མོའི་མན་ངག་ལྟེ་བ་ལ་བསྒོམ་པ། སྦྱོར་བ་དག་པའི་མན་ངག་མགྲིན་པ་ལ་བསྒོམ་པ།
བརྡལ་ཁྱབ་ཆེན་པོའི་མན་ངག་སྤྱི་བོ་ལ་བསྒོམ་པའོ། ། དང་པོ་ནི། སྙིང་ག་ཆོས་ཀྱི་འཁོར་ལོ་རིན་པོ་ཆེའི་སྒྲོམ་ན་དྭངས་མ་ལྔ་འདུས་ཀྱི་ཐིག་ལེ་ཡུངས་འབྲུ་ཙམ་པ་ལྔའི་ངོ་བོ་ཡབ་ལྔའི་རྒྱུར་སེམས་སྦྱང༌། དེ་བརྟན་ནས་འོད་ཀྱི་གང་བུ་ལྔ་ལ་སེམས་སྦྱང༌། དེ་བརྟན་ནས་རིགས་ལྔའི་སྐུར་སེམས་སྦྱང་ངོ༌། ། དེ་བཞིན་དུ་ལྟེ་བ་མགྲིན་པ་སྤྱི་བོ་རྣམས་སུ་ཤེས་པར་བྱའོ། ། དེ་ལྟར་བསྒོམས་པས་གནས་སྐབས་སུ་མངོན་པར་ཤེས་པ་དང༌། ཏིང་ངེ་འཛིན་དང༌། རྫུ་འཕྲུལ་ལ་སོགས་པ་འགྲུབ་ཅིང་མཐར་ཐུག་སངས་རྒྱས་ཀྱི་ས་མཆོག་ཐོབ་པར་འགྱུར་རོ། ། གཉིས་པ་འོག་སྒོ་ཐིག་ལེ་ལ་བསླབ་པ་ལའང་གཉིས་ལས།
རང་བཞིན་ཤེས་པར་བྱ་བ་ནི་ཟླ་གསང་ལས། འདོད་ཆགས་མེད་ལ་བྱང་ཆུབ་མེད། ། ཅེས་པ་དང༌། རྒྱས་པ་ལས། ཉོན་མོངས་རང་དང་སྤྱི་བསྟན་པ། ། མཚན་ཉིད་མ་ནོར་དོན་རྟོགས་ན། ། རྣམ་པར་བྱང་བའི་ལམ་དུ་འགྱུར། ། སྐུ་གསུང་ཐུགས་ཀྱི་དངོས་གྲུབ་ཀྱང༌། ། འདི་ཉིད་ཡིན་ཏེ་གཞན་དུ་མེད། ། སྒྱུ་མའི་རྩལ་འཛིན་ཐབས་སུ་འགྲོ། །
མཚན་རྣམས་མི་གནས་ཤེས་རབ་སྦྱོར། ། ཞེས་པ་དང༌། སྒྲོན་གསལ་ལས། སྐྱེས་བུ་འདོད་ཆགས་ཅན་དོན་དུ། ། དེ་ཡི་བྱེད་པོ་རྡོ་རྗེ་སེམས། ། ཞེས་པས་འདི་ལ་དབྱེ་བ་དང༌། ས་ལམ་གྱི་རྫོགས་ཚུལ་གཉིས་ལས། དང་པོ་ནི། དགའ་བ་དང༌། མཆོག་དགའ་དང༌།
ལྷན་ཅིག་སྐྱེས་དགའ་དང༌། དགའ་བྲལ་གྱི་དགའ་བ་བཞིའོ། ། དེའང་རེ་རེ་བཞིན་དགའ་བའི་དགའ་བ་ལ་སོགས་པ་བཅུ་དྲུག་གོ ། དེ་དག་ཀྱང་རྣམ་པ་གསུམ་ལས། སྤང་བྱ་ལ་ལྟོས་པའི་དགའ་བ་བཞི་ནི། སྙོམ་འཇུག་གི་ལྷན་ཅིག་སྐྱེས་པའི་ཡེ་ཤེས་ཀྱིས་ཡབ་ཀྱི་རྣམ་རྟོག་རགས་རིམ་སྤོང་བ་དགའ་བ་དང༌། ཐབས་ཅད་སྤོང་བ་མཆོག་དགའ། ཡུམ་གྱི་རགས་རིམ་སྤོང་བ་དགའ་བྲལ། ཐམས་ཅད་སྤང་བ་ལྷན་ཅིག་སྐྱེས་དགའ་འོ། ། (Dགནས་ལ་ལྟོས་པའི་དགའ་བ་བཞི་)ནི་(Eཡབ་ཀྱི་ལུས་ཁོལ་བུར་བདེ་བ་སྐྱེས་པ་དགའ་བ།
ཁྱབ་པར་སྐྱེས་པ་མཆོག་དགའ། ཡུམ་ལ་ཁོལ་བུར་སྐྱེས་པ་དགའ་བྲལ། ཁྱབ་པར་སྐྱེས་པ་ལྷན་ཅིག་སྐྱེས་དགའ་)འོ། ། གོ་རིམ་ལ་ལྟོས་པའི་དགའ་བ་བཞི་ནི་སྤྱི་བོར་དགའ་བ། མགྲིན་པར་མཆོག་དགའ། སྙིང་གར་དགའ་བྲལ། གསང་བར་ལྷན་ཅིག་སྐྱེས་དགའ་འོ། ། གཉིས་པ་ས་ལམ་གྱི་རྫོགས་ཚུལ་ནི་རྡོ་རྗེ་ལས་རིམ་ལས། གནས་ཀྱི་ཡེ་ཤེས་བཅུ་དྲུག་པོ། ། ཚོགས་སྦྱོར་ས་སོགས་དང་པོ་ནས། །
མཐར་ཕྱིན་སངས་རྒྱས་ས་ཉིད་དེ། ། གནས་བཞི་དེ་བཞིན་དབྱེ་བ་ལས། ། གཉིས་པའི་བར་པ་རབ་དགའ་སོགས། ། ཕ་རོལ་ཕྱིན་དང་ས་མཚན་ཉིད། ། མཚུངས་ཕྱིར་རྫོགས་པར་བཤད་པ་ཡིན། ། ཞེས་པས། སྤྱི་བོ་ནས་རྡོ་རྗེའི་བར་དུ་ཡས་བརྟན་གྱི་དགའ་བ་བཞི་ཕྱེ་བས་བཅུ་དྲུག་ལ་རྒྱུའི་ས་རྣམས་རྫོགས་ཏེ། དེའང་དགའ་བའི་དགའ་བ་བཞི་ནི་ཚོགས་ལམ་མོ། ། མཆོག་དགའི་དགའ་བ་ནི་སྦྱོར་ལམ་མོ། ། མཆོག་དགའ་ནི་ས་དང་པོ།
དགའ་བྲལ་ནི་གཉིས་པ། ལྷན་ཅིག་སྐྱེས་དགའ་ནི་འོད་བྱེད་ པའོ། ། དགའ་བྲལ་གྱི་དགའ་བ་ས་བཞི་པ། མཆོག་དགའ་ལྔ་པ། དགའ་བྲལ་དྲུག་པ། ལྷན་ཅིག་སྐྱེས་དགའ་བདུན་པའོ། ། ལྷན་ཅིག་སྐྱེས་དགའི་དགའ་བ་ས་བརྒྱད་པ། མཆོག་དགའ་དགུ་པ། དགའ་བྲལ་བཅུ་པ། ལྷན་ཅིག་སྐྱེས་དགའ་ཀུན་ཏུ་འོད་ཀྱི་ས་སྟེ།
དེའི་ཚེ་སྙིགས་མ་གཉིས་ནང་དུ་ལུས། དྭངས་མ་གཉིས་རྡོ་རྗེའི་རྩེར་ཟིལ་པ་ལྟ་བུར་བྱུང་བ། ཡུམ་ལའང་དགའ་བ་བཅུ་དྲུག་རྫོགས་པས་སྙིགས་མ་གཉིས་ནང་དུ་ལུས། དྭངས་མ་གཉིས་ཕྱིར་པདྨའི་རྩེར་འཐོན་པས་ཡབ་ཡུམ་གྱི་ཐིག་ལེ་དཀར་དམར་བཞི་འདྲེས་པའི་ཚེ་ཡབ་ལ་བདེ་བ་གསལ་བའི་རོ་ཡོད། ཡུམ་ལ་མི་རྟོག་པ་སྟོང་པའི་རོ་ཡོད། དེ་གཉིས་འདྲེས་པས་བདེ་སྟོང་ཟུང་འཇུག་གི་དགོངས་པ་ཤར་བ་ནི་མཐའ་གཉིས་ཀྱིས་མ་བསྒྲིབས་པར་གསལ་བའི་ཕྱིར། ཀུན་ཏུ་འོད་ཀྱི་ས་ཏེ་ཤེས་རབ་ཡེ་ཤེས་ཀྱི་དབང་གི་ངོ་བོའོ། ། དེའི་ཚེ་ཕ་རོལ་ཏུ་ཕྱིན་པ་བཅུ་ཡང་རྫོགས་ཏེ། བྱང་ཆུབ་སེམས་ཀྱིས་རྩ་གནས་ཐམས་ཅད་ཁྱབ་པར་གཏོང་བ་སྦྱིན་པ། མི་འཛག་པར་སྡོམ་པས་ཚུལ་ཁྲིམས།
སྦྱོར་བའི་ཐབས་ལ་མི་སྐྲག་པས་བཟོད་པ། བདེ་བའི་ཐབས་ལ་འབད་པས་བརྩོན་འགྲུས། དེའི་ངང་ལ་སེམས་རྩེ་གཅིག་པ་བསམ་གཏན། རྟོག་ཚོགས་བདེ་བའི་དཀྱིལ་འཁོར་དུ་ཤར་བ་ཤེས་རབ། དེ་ལྟར་སྤྱད་ཀྱང་ཉོན་མོངས་པས་མི་གོས་པ་ཐབས། རྣམ་པར་རྟོག་པ་དུས་གཅིག་འཇོམས་པ་སྟོབས། འབྲས་བུ་ལ་དམིགས་པས་སྨོན་ལམ། ལྷན་ཅིག་སྐྱེས་པའི་ཡེ་ཤེས་མྱོང་བས་ཡེ་ཤེས་ཀྱི་ཕ་རོལ་ཏུ་ཕྱིན་པའོ། ། དེའང་རྒྱས་པ་ལས། ཕ་རོལ་ཕྱིན་བཅུ་རྒྱུ་འབྲས་རྫོགས། །
ཞེས་སོ། ། བདེ་བ་ཆེན་པོ་དོན་གྱི་དབང་ནི། དེ་ལྟར་བདེ་སྟོང་གི་རོ་མྱོང་བའི་ཉི་ཟླ་འདྲེས་པའི་ཐིག་ལེ་རླུང་གིས་གྱེན་དུ་དྲངས་ཏེ་ཆོས་ཉིད་ཀྱི་ངང་དུ་འཇོག་པའོ། ། དེའང་མས་བརྟན་གྱི་དགའ་བཞི་ཕྱེ་བས་བཅུ་དྲུག་པོ་ལྷན་ཅིག་སྐྱེས་དགའ་ནས་བརྩམས་ཏེ། གསང་སྔགས་ཀྱི་ས་ལམ་ལ་སྦྱར་ཏེ། དེའང་ལྷན་ཅིག་སྐྱེས་དགའི་དགའ་བ་བཞི་ནི་ཚོགས་ལམ་མོ། ། དགའ་བྲལ་གྱི་ལྷན་ཅིག་སྐྱེས་དགའ་ནི་སྦྱོར་ལམ་མོ། ། དགའ་བྲལ་ནི་མཐོང་ལམ་ས་དང་པོའོ། ། མཆོག་དགའ་ས་གཉིས་པ། དགའ་བ་ས་གསུམ་པའོ། །
མཆོག་དགའི་ལྷན་ཅིག་སྐྱེས་དགའ་བཞི་པ། དགའ་བྲལ་ལྔ་པ། མཆོག་དགའ་དྲུག་པ། དགའ་བ་བདུན་པའོ། ། དགའ་བའི་ལྷན་ཅིག་སྐྱེས་དགའ་བརྒྱད་པ། དགའ་བྲལ་དགུ་པ། མཆོག་དགའ་བཅུ་པ། དགའ་བ་སངས་རྒྱས་ཀྱི་ས་ཏེ། དེའང་ཐིག་ལེ་རྡོ་རྗེའི་རྩ་བ་ནས་ལྟེ་བའི་བར་དུ་ཀུན་ཏུ་འོད། སྙིང་ག་ནས་མགྲིན་པའི་བར་པདྨ་ཅན།
སྤྱི་བོ་ནས་ལུས་ཐམས་ཅད་ལ་ཁྱབ་པ་རྡོ་རྗེ་འཛིན་པའམ་འཁོར་ལོ་ཚོགས་ཆེན་གྱི་སའོ། ། དེའང་ཐིག་ལེ་རྡོ་རྗེའི་རྩ་བ་ནས་རྩེ་མོར་ཕར་འགྲོ་བ་ན་རྒྱུའི་ས་རྣམས་དང༌། རྩེ་མོ་ནས་ནང་དུ་འོང་བ་ལ་འབྲས་བུས་ས་སྦྱར་ནས་རྫོགས་པར་འདོད་པའི་ལུགས་ཡོད་ཀྱང༌། འདིར་བླ་མའི་མན་ངག་གིས་ཡས་བརྟན་དང་མས་བརྟན་གྱི་རིམ་པ་ལ་སྦྱར་བ་ཡིན་ནོ། ། དེ་བཞིན་དུ་མངོན་ཤེས་དྲུག་དང་མཚན་དཔེ་ཡང་རྫོགས་ཏེ། ཐབས་ཀྱིས་དྲངས་པས་ཐིག་ལེ་རང་གནས་སུ་སླེབས་པ་སྔོན་གྱི་གནས་རྗེས་སུ་དྲན་པའི་མངོན་པར་ཤེས་པ། ཐིག་ལེ་འགྲོ་འོང་བྱེད་པ་རྫུ་འཕྲུལ་གྱི་མངོན་ཤེས། བདེ་སྟོང་བརྗོད་པ་དང་བྲལ་བལྷའི་རྣ་བ། སངས་རྒྱས་ཀྱི་ས་གསུམ་མཐོང་བ་ལྷའི་སྤྱན། བདེ་ལ་དེར་འཛིན་མེད་པས་ཟག་པ་མེད་པ་ལྷའི་ཤངས་ཡབ་ཡུམ་གཅིག་གིས་གཅིག་གི་རོ་མྱོང་ཚུལ་ཤེས་པས་གཞན་གྱི་སེམས་ཤེས་པའི་མངོན་པར་ཤེས་པའོ། །
ཡབ་ཡུམ་གྱི་དགའ་བ་བཅུ་དྲུག་ཉི་ཟླ་ཟུང་དུ་འབྲེལ་བ་ནི་མཚན་སུམ་ཅུ་རྩ་གཉིས༌། ཡབ་ཀྱི་ཟླ་བའི་ཐིག་ལེ་དགའ་བ་བཅུ་དྲུག་པོ་རེ་རེའང་ཡེ་ཤེས་ལྔ་ལྔ་དང་ལྡན་པས་དཔེ་བྱད་བཟང་པོ་བརྒྱད་ཅུའོ་ཡུམ་ལ་མི་ལྡན་དེ་ཆོས་ཉིད་སྟོང་པ་ཡིན་པའི་ཕྱིར་རོ། ། དེ་དག་གི་དོན་ཡང་རྒྱ་མཚོ་ལས། ཐབས་ཀྱིས་ལྡོག་པས་སྔོན་གནས་ཤེས། ། འགྲོ་འོང་རྫུ་འཕྲུལ་དེས་ལུང་གསལ༌། ། བརྗོད་འདྲར་ཐོས་ཤིང་ས་གསུམ་གསལ༌། ། ཕུང་ཁམས་ཡུལ་གྱི་ཟག་པ་མེད༌། ། ཨཱ་ལི་ཀཱ་ལིའི་བདེ་བ་ཉིད། ། ཕན་ཚུན་འདྲེས་ཤིང་གཅིག་པར་ཤེས༌། ། བཅུ་དྲུག་ངོས་གཉིས་མཚན་དང་ལྡན། །
ཕྱོགས་གཅིག་ཡེ་ཤེས་ལྔ་ལྡན་པ། ། བརྒྱད་ཅུ་བཟོད་སོགས་རྒྱུ་ལས་འཕགས་ཐིག་ལེ་གཉིས་མེད་བདེ་ཆེན་ཉིད་ཅེས་སོ། ། དེའང་རྒྱུའི་ཐེག་པས་བཟོད་པ་ལ་སོགས་པ་ཕྱི་རོལ་ཏུ་བསྐྲུན་པའི་དགེ་བས་མངོན་ཤེས་དང་མཚན་དཔེ་ཐོབ་པར་འདོད་པའི་ལུགས་ལས་ཁྱད་པར་དུ་འཕགས་སོ། ། གཉིས་པ་ཤེས་ནས་ཉམས་སུ་བླང་ཚུལ་ནི་རླུང་སེམས་ལས་སུ་རུང་བས་ལས་ཀྱི་ཕྱག་རྒྱ་ལ་རོལ་བའི་བདེ་བས་བསྐུལ་ཏེ། ཡབ་ཡུམ་ལྷར་བསྐྱེད་པ་དང༌། མཁའ་གསང་རྡོ་རྗེ་དང་པདྨར་བྱིན་གྱིས་རློབ་པ་དང༌། ཐིག་ལེ་དབབ་པ་དང༌། རྡོ་རྗེའི་བུམ་པར་བཟུང་བ་དང༌། གྱེན་དུ་ཧཱུྃ་གི་བ་ཐག་བརྒྱུས་པ་ལྟར་དྲང་བ་དང༌། ལུས་ཐམས་ཅད་ལ་ཁྱབ་པར་དགྲམ་པ་དང༌།
དེ་ཐམས་ཅད་གནས་ལུགས་རྫོགས་པ་ཆེན་པོའི་ངང་ལ་རང་བཞིན་གཉིས་སུ་མེད་པར་མཉམ་པར་བཞག་པའོ། ། དེའི་འབྲས་བུ་ནི་མཆོག་དང་ཐུན་མོང་གི་དངོས་གྲུབ་མྱུར་དུ་ཐོབ་པ་སྟེ། ཨཱ་ལི་ཀཱ་ལིའི་ཕྱག་རྒྱ་ཡིས། ། ཐམས་ཅད་ཐམས་ཅད་འགྲུབ་པར་འགྱུར། ། ཞེས་སོ། ། གསུམ་པ་དེའི་གྲོགས་ཙཎྜ་ལཱི་བསྒོམ་པ་ནི་རྒྱ་མཚོ་ལས། ཟག་མེད་བདེ་བའི་མེ་སྦར་ཏེ། བསྲེག་པ་སྟེང་གི་འཇོ་བར་བཤད། ། ཅེས་པས། ལྟེ་འོག་སོ་བཞིའི་ཐད་རྩ་གསུམ་འདུས་པས་མདོར་ཨཱཿཐུང་མེའི་རང་བཞིན་རེག་བྱ་ཤིན་ཏུ་ཚ་བ་ཡུང་འབྲུ་ཙམ་ལ་སེམས་གཟུང་ངོ༌། །
དེ་བརྟན་ནས་མཐེ་བོང་ཙམ་ལ་མེ་འབར་བས་ལུས་ཀྱི་རྩ་གསུམ་པོའི་རྩ་འདབ་དང་བཅས་པའི་ནང་ཁེངས་པས་ལས་དང་སྒྲིབ་པ་བསྲེགས། ཁམས་དྭངས་མ་དཀར་དམར་གྱི་བདུད་རྩིའི་རྒྱུན་སྤྱི་བོའི་ཧཾ་ལས་བས་པས་ལུས་ཀྱི་ནང་ཐམས་ཅད་བདེ་སྟོང་གིས་ཁྱབ་པར་བསྒོམ་མོ། ། དེ་ལྟར་བསྒོམས་པས་དྲོད་སྐྱེ་ཞིང་བདེ་སྟོང་གི་ཡེ་ཤེས་འཆར་བར་བྱེད་པའི་ཐབས་དམ་པའོ། ། གཉིས་པ་གྲོལ་ལམ་ལ་གཉིས་ཏེ། སྣང་བ་ལྷའི་ཏིང་ངེ་འཛིན་བསྒོམ་པ་དང༌། སྟོང་པ་དེ་བཞིན་ཉིད་ཀྱི་ཏིང་ངེ་འཛིན་བསྒོམ་པའོ། ། དང་པོ་ནི། ལྷ་སྐུ་སྒྱུ་མ་ལྟ་བུ་བསྒོམས་པའི་ངང་ལ་བྱུང་ཚོར་གྱི་རྣམ་རྟོག་ཅི་སྐྱེས་བསྐྱེད་རིམ་གྱིས་ཟིན་པར་བྱེད་པའོ། ། དེའི་མཐུས་ཏིང་ངེ་འཛིན་ལ་སོགས་པའི་ཡོན་ཏན་ཐམས་ཅད་འགྲུབ་སྟེ། སེམས་རྩེ་གཅིག་པ་ཉིད་ཏིང་ངེ་འཛིན་གྱི་ངོ་བོ་དང་རྒྱུ་ཡིན་པའི་ཕྱིར་རོ། །
གཉིས་པ་ནི། མཉམ་བཞག་ཏུ་སྣང་བའི་ཡུལ་དང་དེར་འཛིན་གྱི་བློ་གཉིས་སུ་མེད་པར་གང་སྣང་གི་ཐོག་ཏུ་མ་ཡེངས་པར་ཕྱམ་མེ་བཞག་པས་གཉིས་སུ་མེད་པའི་དོན་ལ་ངང་གིས་གནས་ཤིང༌། རྗེས་ཐོབ་ཏུ་སྣང་བ་སྒྱུ་མ། རིག་པ་རང་གྲོལ་ཆོས་ཉིད་རྫོགས་པ་ཆེན་པོར་རྩལ་སྦྱང་བར་བྱའོ། ། དེ་ལྟར་སྦྱངས་པས་སེམས་གནས་པའི་ཞི་གནས་དང༌། རང་བཞིན་མེད་པའི་དོན་རྟོགས་པའི་ལྷག་མཐོང་ཟུང་འབྲེལ་དུ་འཆར་རོ། ། དེ་ལྟར་ཞི་གནས་ཀྱིས་ཟིན་པའི་ལྷག་མཐོང་བསྒོམས་པས་ཉོན་མོངས་པ་མགོ་ནོན་པ་དང་རྩ་བ་དྲུངས་ནས་འབྱིན་པ་ཡིན་ཏེ། ཡེ་ཤེས་རྒྱས་པ་ལས། ཞི་གནས་ཀྱིས་ནི་ཉོན་མོངས་མགོ་ནོན་ཞིང༌། ། ལྷག་མཐོང་དམ་པས་རྩ་བ་རབ་ཏུ་འབྱིན། །
ཞེས་པ་དང༌། སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཇོམས་པར་ཤེས་བྱ་སྟེ། ། ཐོག་མར་ཞི་གནས་བཙལ་བྱ་དེ་ཡང་ ནི། ། འཇིག་རྟེན་ཆགས་པ་མེད་ལ་མངོན་དགས་འགྲུབ། ། ཅེས་པ་ལྟར་རོ། ། དེའང༌། གང་གིས་གླང་ཆེན་མྱོས་འདྲའི་སེམས། ། མཉམ་པར་བཞག་པས་བཏུལ་ནས་ སུ། །
ཞེས་པའང་འདི་ཉིད་ཀྱི་དོན་ལ་ཟེར་རོ། ། ཚུལ་དེའི་འབྲས་བུ་ནི་གནས་སྐབས་དང་མཐར་ཐུག་གི་ཡོན་ཏན་ཕུན་སུམ་ཚོགས་པ་འགྲུབ་པའོ། ། དེའང་གང་ཟག་རྟོག་པ་ཤས་ཆུང་ཞིང་ཉོན་མོངས་པ་རག་པ་རྣམས་ལ་ཐབས་ལམ་སྟེང་འོག་གི་སྒོ་གཉིས་བསྟན་ཞིང༌། རྟོག་པ་ཤས་ཆེ་བ་ལ་ནི་ལྷ་དང་མི་རྟོག་པ་བསྒོམ་པའི་རིམ་པ་བསྟན་པ་ཡིན་ནོ། ། གཉིས་པ་གཞུང་གི་དོན་ལ་གཉིས་ལས། བདེ་སྟོང་གི་དོན་ལ་བསྒོམ་པའི་ཚུལ་ནི་ཡབ་ཡུམ་གྱི་དྭངས་མ་དཀར་དམར་གྱི་སྙིང༵་པོ༵་ཐིག༵་ལེ༵་རྡོ་རྗེ་དང་པདྨའི་རྩེར་ཕན་ཚུན་འདྲེས་ཤིང་མཉམ༵་པར་སྦྱོར༵་བ༵ས་ཐོབ་པའི་བདེ༵་བ་དང་སྟོང་པའི༵་ཡེ༵་ཤེ༵ས་མཆོག་ཏུ་གསང་བའི་རོལ༵་མོ༵་ཡི༵ས་མཁའ་གསང་གི་དཀྱིལ་འཁོར་དུ་སྤྱན་དྲངས་པའི་ལྷ་རྣམས་མཆོད་ཅིང༌། རླུང་གིས་གྱེན་དུ་དྲངས་ཏེ་འཁོར་ལོ་བཞིའི་རྩ་དང་ལུས་ཐམས་ཅད་ན་རང་བཞིན་གྱིས་གནས་པའི་སངས་རྒྱས་ཀྱི་དཀྱིལ་འཁོར་དང་རང་གི་སེམས་ཉིད་བདེ་བ་ཆེན་པོའི་ཡེ༵་ཤེས༵་ཀྱིས་རབ་ཏུ་དགྱེ༵ས་པ་ཆེན་པོར་གྱུར་པ་ལ༵་བདེ་སྟོང་གཉིས་སུ་མེད་པའི་མཆོ༵ད་པ༵་འབུལ༵་བའོ། ། གཉིས་པ་དེའི་འབྲས་བུ་ནི་དེ་ལྟར་ཟ༵ག་པ༵་མེད༵་པའི༵་མཆོད་པ་ཕུལ་བའི་བསོ༵ད་ནམ༵ས་ཀྱིས༵་གནས་སྐབས་རིག་འཛིན་གསུམ་དང་གྲུབ་པ་ཆེན་པོ་བརྒྱད་ཐོབ་ཅིང༌། མཐར་ཐུག་ལྷུན་གྱིས་གྲུབ་པའི་རིག་འཛིན་གྱི་ཞིང་ཡེ༵་ཤེས༵་ཀྱི་སྒྱུ༵་མར༵་སངས་རྒྱས་ཉིད་ལ་རང༵་སྣང༵་བ༵་ལྷུན་སྟུག་པོ་བཀོད་པའི་རང་བཞིན་བཀོད་པ་ཚད་མེད་པའི་རོལ༵་མོ༵་རིགས་ལྔའི་དཀྱིལ༵་འཁོ༵ར་བས༵མ་ཡ༵ས་དང་མཆོག༵་ཆོས་སྐུའི་ཞིང་ཁམས་ཀུན་ཏུ་བཟང་པོའི་གཞི་ལ་མཐར་ཕྱིན་པ་ཉིད་འཐོབ་བོ། ། གསུམ་པ་གསང་བ་འོད་གསལ་གྱི་རིམ་པ་ལ་གཉིས་ཏེ།
སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གཉིས་ཏེ། འོད་གསལ་གྱི་རང་བཞིན་ཤེས་པར་བྱ་བ་དང༌། ཤེས་ནས་ཉམས་སུ་བླང་བའི་རིམ་པའོ། ། དང་པོ་ནི། རྒྱ་མཚོ་ལས། ཡེ་ནས་མངོན་རྫོགས་སངས་རྒྱས་ཆོས། ། ལུས་ཅན་ཀུན་ལ་གནས་པའི་ཕྱིར། ། ལྷུན་གྲུབ་རྒྱལ་པའི་དཀྱིལ་འཁོར་ནི། །
ལུས་ཅན་ཀུན་གྱི་ལུས་ལ་གནས། ། ཞི་དང་ཁྲོ་ཚུལ་དཔག་མེད་འཆང༌། ། ཚེ་འདི་ཉིད་དམ་བར་མ་དོར། ། གོམ་པའི་དབང་གིས་གསལ་བར་བྱེད། ། ཅེས་པས། སེམས་ཅན་ཐམས་ཅད་ཀྱི་སྙིང་ག་ན་རྒྱལ་བ་བཞི་བཅུ་རྩ་གཉིས་དང༌། སྤྱི་བོ་ན་ཁྲག་འཐུང་ལྔ་བཅུ་རྩ་བརྒྱད་ཀྱི་དཀྱིལ་འཁོར་ཆ་ཕྲ་ལ་དྭངས་པ་འོད་ལྔའི་རང་བཞིན་ཀུན་རྫོབ་ཀྱི་ཐིག་ལེའི་དྭངས་མ་ལ་བརྟེན་ནས་རྩ་འདབ་རྣམས་ལ་ཚོམ་བུའི་ཚུལ་དུ་གནས་པ་ནི་གཞི་རྡོ་རྗེ་དབྱིངས་ཀྱི་དཀྱིལ་འཁོར་འོག་མིན་ན་བཞུགས་པ་ཞེས་བྱ་སྟེ། བསྐྱེད་རྫོགས་གོམས་པར་བྱས་པས་དེའི་རང་བཞིན་གསལ་བར་མཐོང་ངོ༌། ། དེའང་རྣམ་སྨིན་གྱི་རྒྱ་ལས་མ་གྲོལ་བར་མི་སྣང་སྟེ། ཤ་ཁྲག་གི་ལུས་རགས་པས་བསྒྲིབས་པའི་ཕྱིར་རོ། །
འདི་ཉིད་བསྐྱེད་རྫོགས་བརྟན་ཞིང་ཡིད་ལྷའི་སྐུ་འཇའ་ཚོན་ལྟ་བུ་ཤིན་ཏུ་གསལ་ཡང་ལུས་རྒྱ་ལས་མ་གྲོལ་ལ། གྲོལ་མ་ཐག་ཏུ་ཕྱག་རྒྱ་ཆེན་པོའི་དོན་མཐོང་བ་རྣམས་ནི་རྣམ་པར་སྨིན་པའི་རིག་འཛིན་ཏེ་བར་དོར་ལྷའི་སྐུར་གྲོལ་ནས་སེམས་ཅན་གྱི་དོན་བྱེད་པའོ། ། དེ་ལྟ་བུའི་བསྐྱེད་པ་དང་རྫོགས་པ་བརྟེན་ནས་ལུས་འདི་ཉིད་སྐྱེ་ཤི་མེད་པར་གྱུར་པ་སྒྲིབ་པ་ཅུང་ཟད་སྦྱོངས་པ་ནི་ཚེ་དབང་དང༌། ཕྱག་རྒྱ་ཆེན་པོས་ལུས་མ་བོར་བར་སངས་རྒྱས་ཐོབ་ཅིང༌། ལྷུན་གྲུབ་ནི་སངས་རྒྱས་ཉིད་དེ་དཀྱིལ་འཁོར་དེ་ཉིད་མངོན་དུ་གྱུར་པའོ། ། དེ་ལྟ་བུའི་འོག་མིན་ཡེ་ནས་རང་ལ་ཡོད་པས་བསྐྱེད་རྫོགས་གསལ་བཏབ་པས་འཚང་རྒྱ་བ་ཡིན་གྱི། སྐུ་དང་ཡེ་ཤེས་ཀྱི་ཞིང་ཁམས་དག་པ་ཕྱོགས་བཅུའི་འཇིག་རྟེན་གཞན་ནས་བཙལ་ཅིང་བསྒྲུབ་ཏུ་མེད་དེ། ཕྱོགས་བཅུ་དུས་བཞི་གང་ནས་ཀྱང༌། ། རྫོགས་པའི་སངས་རྒྱས་རྙེད་མི་འགྱུར། ། སེམས་ཉིད་རྫོགས་པའི་སངས་རྒྱས་པས། །
སངས་རྒྱས་གཞན་དུ་མ་འཚོལ་ཅིག། ཅེས་གསུངས་པ་ཡིན་ནོ། ། གཉིས་པ་ནི། མཚན་མོའི་ཁང་པ་ཡིད་དང་མཐུན་པར་རྣམ་པར་སྣང་མཛད་ཀྱི་ཆོས་བདུན་བཅས་ཏེ་མི་གཡོ་བར་བྱས་ཏེ། ལམ་རིམ་ལས། དེ་ཕྱིར་ལྷག་མ་ཆ་མཉམ་པའི། ། བདེ་ལྡན་བྲོད་པའི་ཆོས་བདུན་ཚུལ། ། ལྡན་བྱས་རྗེ་བཙུན་རྣམ་སྣང་ཚུལ། ། འཛིན་རྩོལ་མེད་པའི་སེམས་ཀྱིས་འདུག། ཅེས་སོ། །
འདིས་མི་གཡོ་བ་གསུམ་བསྟན་པའོ། ། ཆོས་བདུན་ནི་རྐང་པ་སྐྱིལ་ཀྲུང༌། ལག་པ་མཉམ་གཞགསྐེད་པ་དོང་རྩེ་ལྟར་བསྲང་བ། མགྲིན་པ་ཡིད་ཙམ་དགུ་བ། མིག་སྣ་རྩེ་ལ་དབབ་པ། ལྕེ་ཡ་རྐན་ལ་སྦྱར་བ། མཆུ་དང་སོ་ཐ་མལ་པར་གཞག་པའོ། ། ཁྱད་པར་དུ་སྨིན་མཚམས་ནས་སོར་བཅུ་གཉིས་ཀྱི་ནམ་མཁའ་ལ་བལྟ་ཞིང་ངག་མི་སྨྲ་བ་དང༌། སེམས་གང་དུ་མི་བསམ་པར་ནམ་མཁའི་ངང་དུ་གཞག་པའོ། ། དེ་ལྟར་ཞག་གཅིག་དང༌།
གསུམ་པ་དང༌། བདུན་དུ་བྱས་པས་དུ་བ་ལ་སོགས་པའི་མཚན་མ་མཐོང་ངོ༌། ། དེ་བཞིན་དུ་བཅུ་བཞི་དང༌། ཉེར་གཅིག་དང༌། ཟླ་བ་གཅིག་ཏུ་བྱས་པས་དང་པོར་དུ་བ་ལྟ་བུ་དང༌། སྤྲིན་དང༌། མིག་སྒྱུ་དང༌། མེ་ཁྱེར་དང༌། མར་མེ་དང༌། ཉི་མའི་སྣང་བ་འདྲ་བ་མཐོང་སྟེ།
ལམ་རིམ་ལས། སྨིག་རྒྱུ་དུ་བ་སྤྲིན་མེ་ཁྱེར། ། མར་མེ་ཉི་མའི་ཚུལ་དུ་སྦྱར། ། ཞེས་ སོ། ། དེ་དག་གི་ཚེ་ལུས་ངག་ཡིད་གསུམ་གྱི་ཕྱི་ནང་གསང་བའི་བྱ་བ་ཐམས་ཅད་སྤངས་ལ་གནས་བར་བྱ་སྟེ། དེ་ཉིད་ལས། རྒྱུ་འབྲས་མཚམས་སྦྱོར་བར་སྐབས་ཀུན། ། ཆོས་སྤྱོད་དགུ་ཡི་སྤྲོས་པ་དོར། ། རྒྱུད་ལ་ལྡན་ཀྱང་བླང་བྱ་མིན། ། མཚན་མའི་གཡེང་བ་ཡིན་ཕྱིར་རོ། །
ཞེས་སོ། ། དེ་ལྟར་མུན་པའི་རྣལ་འབྱོར་ལ་གོམས་ནས་ཉིན་མོའི་ཚེ་སྔ་མ་བཞིན་དུ་འདུག་ལ་གང་དུའང་དྲན་བསམ་མ་བྲལ་བའི་ངང་དུ་བཞག་སྟེ། དེ་ལས། མི་དམིགས་ཤིན་ཏུ་མི་དམིགས་དང༌། ། རྗེས་སུ་མི་དམིགས་རིམ་པ་ཡིས། ། མི་གནས་མི་རྟོག་རློམ་སེམས་མེད། ། རྟོག་པའི་སྨྲ་བསམ་ཡུལ་ལས་འདས། ། དེ་བཞིན་ཉིད་དབྱིངས་ཡེ་ཤེས་ཏེ། ། དེ་ཉིད་རང་གསལ་མི་གཡོ་བ། ། ཞི་གནས་ལྷག་མཐོང་ཟུང་དུ་འབྲེལ། །
ཅེས་སོ། ། དེའང་ཕྱི་གཟུང་བའི་ཡུལ། ནང་འཛིན་པའི་སེམས། བར་རང་གི་ལུས་ངག་དང་བཅས་པ་ལ་འཛིན་པ་མེད་པས་ཤིན་ཏུ་མི་དམིགས་པ་ལ་སོགས་པའོ། ། དེའི་ཚེ་གང་དུའང་མི་རྟོག་པས་ཞི་གནས་ལ། གསལ་བས་ལྷག་མཐོང་སྟེ་ཟུང་དུ་འབྲེལ་བའོ། ། དེ་ལྟར་ཟླ་བ་དྲུག་དང༌། ལོ་གཅིག་དང༌། ལོ་གཅིག་ཟླ་བ་གཉིས་སམ་བཞིར་བརྩོན་པ་བྱས་ན་སྟེང་གི་རླུང་རྒྱུ་བ་རགས་པ་རྣམས་འགགས་ཏེ། ཡེ་ཤེས་ཀྱི་རླུང་ལ་དབང་ཐོབ་ནས་རྣམ་སྨིན་དང་ཚེ་དབང་ཕྱག་རྒྱ་ཆེན་པོའི་རིག་འཛིན་གསུམ་རིམ་པས་ཐོབ་ཅིང༌།
ལོ་སྟོང་དྲུག་བརྒྱ་ནས་སངས་རྒྱས་ཀྱི་མཛད་པ་བསྒྲུབ་སྟེ། འདི་ལས། ཞག་ནི་སུམ་ཅུ་ཕྲག་ཕྲུག་གམ། ། བཅུ་གཉིས་བཅུ་བཞི་བཅུ་དྲུག་གིས། ། དབང་བསྒྱུར་རིགས་ཀྱི་དམ་པ་འགྲུབ། ། དེ་ཚེ་བཅུ་དྲུག་ཚུན་ཆད་ཀྱིས། ། སྐུ་ལྔ་ལྷུན་གྱིས་རྫོགས་པ་ནི། ། ཞེས་སོ། ། ཚུལ་འདི་འོད་གསལ་གྱིས་ཟག་མེད་འགྲུབ་པའི་དུས་ལ་སྦྱར་བ་ཡིན་ནོ། ། དེའང་རྟགས་ནི་འོད་ལྔའི་སྣང་བ་སྣ་ཚོགས་དང༌།
ཐིག་ལེ་དང༌། རིན་པོ་ཆེ་འབར་བ་འདྲ་བ་དང༌། སྒྲ་གཅན་གྱི་དཀྱིལ་འཁོར་ལྟ་བུ་བཞི་སྣང་ངོ༌། ། འཇམ་དཔལ་ལས། འོད་བཟང་འབར་བ་དཔལ་གྱི་བེའུ༌། ། ལག་ན་འོད་འབར་སྣང་བའོ། ། ཞེས་པ་དང༌། ཡེ་ཤེས་སྣང་བ་ལམ་མེ་བ། ། འགྲོ་བའི་མར་མེ་ཡེ་ཤེས་སྒྲོན། ། གཟི་བརྗིད་ཕྲེང་བ་ལྟ་ན་སྡུག།
ཅེས་པ་དང༌། ཕལ་བོ་ཆེ་ལས། རིན་ཆེན་རྒྱ་མཚོ་འབྲེལ་བ་ཡིས། ། འོད་ཀྱི་དཀྱིལ་འཁོར་རྣམ་པར་བཀྲ། །

ལ་ལ་ནམ་མཁའི་དཀྱིལ་ན་གསལ། ། ཞེས་སོ། ། དཔལ་བེའུ་དང་རིན་ཅེན་ནི་སྙིང་གའོ། ། རྒྱ་མཚོ་ནི་མིག་གོ ། འབྲེལ་བ་ནི་ཤར་བ་སྟེ་སྟོང་གཟུགས་ནམ་མཁར་སྣང་བའོ། ། དེ་ལྟར་སྣང་བ་ནི་ཆོས་ཉིད་མངོན་སུམ་གྱི་སྣང་བའོ། ། དེའི་ཚེ་ཚེའི་དུས་བྱས་ན་ཕྱི་མ་ལ་སངས་རྒྱས་ཀྱི་ཞིང་དག་པར་སྐྱེ་སྟེ་ཚེ་དབང་ཐོབ་ནས་འཚང་རྒྱའོ། ། དེའི་ཡོན་ཏན་ནི་གསང་བའི་ཐིག་ལེ་ཞེས་པ་ལ་སོགས་པའོ། ། དེ་ནས་གོམས་པས་འབྱུང་བ་ལྔའི་རླུང་རྒྱུ་བ་ཡེ་ཤེས་སུ་ནུབ་སྟེ། ཡེ་ཤེས་ལྔའི་རང་བཞིན་སྣང་བས་ཁྱབ་པ་ནི་ཉམས་གོང་འཕེལ་གྱི་སྣང་བའོ། ། དེ་ནས་གོམས་པ་ལས་སངས་རྒྱས་ཀྱི་ཞིང་ཁམས་རིག་ལྔ་མཐོང་བ་ནི་རིག་པ་ཚད་ཕེབས་ཀྱི་སྣང་བ་སྟེ།
རྒྱན་དུ་དཀྱིལ་འཁོར་མ་ལུས་ཐོགས་ཞེས་པའོ། ། དེ་ནས་འབྱུང་བ་ལྔའི་རླུང་ཡེ་ཤེས་ལྔར་འཇུག་པའི་འཕེལ་ཟད་པས་སྣང་བ་ཐམས་ཅད་ནམ་མཁའ་སྤྲིན་མེད་པ་བཞིན་གྱུར་པ་ནི་ཆོས་ཉིད་ཟད་པའི་སྣང་བ་སྟེ་ལྷུན་གྲུབ་ཏུ་ཉེ་བའོ། ། དེའང་སྣང་བ་དང་པོ་གཉིས་ནི་རྣམ་སྨིན་གྱི་རྟེན་ལ་མཐོང་ཞིང༌། ཚད་ཕེབས་ནི་ཚེ་དབང༌། ཟད་པ་ནི་ཕྱག་རྒྱའི་རིགས་འཛིན་ཏེ། དེ་དག་རྫོགས་ནས་སངས་རྒྱས་ཀྱི་ས་ལྷུན་གྱིས་གྲུབ་པའི་རིགས་འཛིན་འཐོབ་བོ། ། ཚུལ་འདི་ལ་འཁྲུལ་ནས་ཁ་ཅིག་སྤྲུལ་སྐུ་ལོངས་སྐུ་གཉིས་འཁོར་ལོ་ཚོགས་ཆེན་དུ་འཇུག་པའི་འོག་ན་ཡོད་ཅེས་ཟེར་བ་ནི། ལམ་སྣང་གི་ལོངས་སྐུ་སྤྲུལ་སྐུ་དང༌། མཐར་ཐུག་གི་ལོངས་སྤྲུལ་གཉིས་མ་ཕྱེད་པ་ཡིན་ ནོ། ། དེའང་སྣང་བ་དེ་དག་གི་ཚེ་སྣང་བ་དེར་འཛིན་མེད་པའི་ཡེ་ཤེས་ནང་གི་ཉམས་འཆར་ཏེ།
ལམ་རིམ་ལས། མཐའ་དང་དབུས་ཀྱང་བརྟག་ཏུ་མེད། ། གཟུང་འཛིན་བྲལ་བའི་རང་རིག་ཉིད། ། དམིགས་མེད་ཚུལ་དུ་དེར་སྣང་ངོ༌། ། ཞེས་སོ། ། སྣང་བ་དང་པོའི་ཚེ་སྒོ་གསུམ་ལྷུག་པར་གནས་པས་ལུས་བདེ་ངག་གསལ་སེམས་མི་རྟོག་པའི་དྲོད་གསུམ་དང་དབུགས་ཕྱི་ནང་དུ་རྒྱུ་བ་རགས་པ་ལ་དབང་ཐོབ་སྟེ། དེ་ཉིད་ལས། དེ་ལྟར་བྱ་བྱེད་མེད་བསྲིངས་ན། ། ལུས་ངག་སེམས་ལ་དྲོད་འབྱུང་སྟེ། ། བཟོད་པ་ཕྲ་མོ་ཐོབ་པ་དང༌། །
འགྱུ་བའི་དབུགས་ལ་དབང་ཐོབ་སྟེ། ། དོན་ལ་རྣལ་དུ་ཕེབས་པ་དང༌། ། ངེས་པར་དྲོད་གསུམ་མྱོང་བའོ། ། ཞེས་སོ། ། དེའང་ཕྱི་རྟགས་སུ་འོད་དང་ཐིག་ལེའི་སྣང་བ་ནི་ཟད་པར་ཡི་གེའི་སྐྱེ་མཆེད་ཡིན་པས་མཐོང་བ་དང༌། ནང་རྟགས་སུ་ལུས་ངག་ལ་བཟོད་པ་ཐོབ་པ་དང༌། ཉོན་མོངས་པ་ལྔ་ཤས་ཆུང་ངུ་འགྲོ་བ་དང༌། ཏིང་ངེ་འཛིན་བརྟན་པ་དང་སྣང་བ་མཆེད་པ་སྟེ། དེ་ལས། དེ་ལའང་སྔ་མ་ཕྱི་ནང་སྟེ། །
ཕྱི་རོལ་ཟད་པར་སྐྱེ་མཆེད་དངོས། ། མཐོང་དང་པདྨོའི་འོད་སོགས་མཐོང༌། ། ནང་དུ་བཟོད་ཐོབ་བྱེ་བྲག་དང༌། ཆུ་ལྔ་རྒྱུན་ལམ་བགས་ཀྱིས་བཅད། ། ཅེས་སོ། ། རྨི་ལམ་དགེ་བའང་མཐོང་སྟེ། དེ་ལས། རྣལ་འབྱོར་གནས་པའི་རྨི་ལམ་ཡང༌། ། གཅེར་བུར་ཕྱུང་ཞིང་དྲི་མ་དག། ཅེས་སོ། །
སྣང་བ་གཉིས་པའི་ཚེ་ཆོས་ཐམས་ཅད་སྒྱུ་མ་ལྟ་བུ་ལ་སོགས་པའི་རྣམ་པར་རྟོགས་ཤིང་སྣང་བ་ཆེར་མཆེད་པ་སྟེ། ལམ་རིམ་ལས། གཟུང་འཛིན་བྲལ་བའི་རིག་པ་ ཉིད༌། ། ཡེ་ཤེས་སྒྱུ་མར་མི་གཡོ་གསལ༌། ། ཆུ་དང་ཆུ་ཟླ་ཇི་བཞིན་དུ། ། མཚུངས་པར་གསལ་བའི་ངོ་བོར་བརྗོད། ། རྣམ་རྟོག་མཚན་མ་ཅི་སྐྱེས་ཀྱང༌། ། ཡེ་ཤེས་སྒྱུ་མར་རང་སྣང་ཕྱིར། ། ཆགས་སྡང་རེ་དོགས་མི་འབྱུང་སྟེ། ཡེ་ཤེས་སྒྱུ་མ་གཞན་དུ་མིན། །
ཞེས་སོ། ། དེའི་ཚེ་འགྲོ་བ་ལ་རང་དབང་མེད་པའི་སྙིང་རྗེ་འབྱུང་སྟེ། རྡོ་རྗེ་ལས། དེ་ལྟར་སྒྱུ་མ་ཐོབ་གོམས་པས། ། འཁོར་བའི་ཆོས་ལ་ཚད་མེད་པའི། ། བྱང་ཆུབ་སེམས་ཀྱིས་ཕྲོགས་པར་འགྱུར། ། མ་འཁྲུལ་འཁྲུལ་ལ་ངོ་མཚར་སྐྱེ། ། དོན་མེད་འདུག་ལ་དེ་བཞིན་ཏེ། ། ཚེ་འདི་སྤྱོད་ཡུལ་ཐམས་ཅད་ཀུན། ། རྨི་ལམ་དུའང་སྒྱུ་མར་མཐོང༌། །
ཞེས་སོ། ། དེའི་ཚེ་ཡོན་ཏན་ཚད་མེད་པ་སྐྱེ་སྟེ། དེ་ལས། ཡོན་ཏན་ནམ་མཁའི་མཐའ་དང་མཉམ། ། སྤྱོད་ཡུལ་སངས་རྒྱས་ཉིད་དང་གཅིག། རྒྱུ་སྤྱོད་བསོད་ནམས་ཚོགས་ཆེན་ལྡན། ། དེ་ཉིད་མ་ཆགས་ཡེ་ཤེས་ཆེ། ། རྣལ་འབྱོར་ཕྱི་མ་རྩོལ་བ་མེད། ། ཅེས་སོ། ། ཚེ་དབང་ཐོབ་པར་བྱེད་དོ། །
རྨི་ལམ་ན་ཡང་སྒྱུ་མར་མཐོང་བས་ཆོས་ཐམས་ཅད་ལ་འཛིན་ཞེན་མེད་པའོ། ། དེའི་ཚེ་ལུས་ཤིང་བལ་ལྟར་ཡང་བ་དང༌། དབུགས་ཕྱི་ནང་དུ་རྒྱུ་བ་མི་ཚོར་བ་དང༌། ཕྱི་ནང་གི་སྲིན་བུ་དང་ཤིག་སྲོ་མེད་པ་ལ་སོགས་པའི་རྟགས་དང་ལྡན་པའོ། ། སྣང་བ་གསུམ་པ་ནི་སྣང་བ་ཐམས་ཅད་ལྷའི་དཀྱིལ་འཁོར་དུ་རང་སྣང་བ་སྟེ། ལམ་རིམ་ལས། ཕུང་སོགས་དཀྱིལ་འཁོར་ལྷར་སྣང་བ། ། རྒྱ་མཚོ་དྭངས་པའི་གཟུགས་བརྙན་བཞིན། ། ཀུན་དངོས་རང་རིག་ལྷར་གསལ་བ། ། གཅིག་དང་དུ་མ་ཡོངས་ཀྱི་མེད། །
གསལ་ལ་ཡུལ་མེད་མི་གཡོ་བ། ། རྣལ་འབྱོར་ངོ་བོར་རྒྱལ་བས་གསུངས། ། རང་བཞིན་སྤྲོས་དང་རྣལ་འབྱོར་སྤྲོས། ། དེའང་གདུག་འདུལ་ཞི་ཁྲོར་སྤྲོས། ། འཁོར་ལོ་སྤྲོས་དང་ཕྱག་རྒྱ་སྤྲོས། ། ཚོམ་བུ་སྤྲོས་དང་དཀྱིལ་འཁོར་སྤྲོས། ། ཀུན་ནས་སྤྲོས་ཕྱིར་འབྲས་བུ་སྤྲོས། ། སྤྲོས་པ་ཉམས་གསལ་རྣལ་འབྱོར་སྒྲའོ། ། ཞེས་སོ། ། སྣང་བ་འདི་དག་སངས་རྒྱས་སྟོང་ལ་སོགས་པའི་དཀྱིལ་འཁོར་བསྒོམས་པ་ལས་ཀྱང་སྣང་ཞིང༌།
འོད་གསལ་བལས་དངོས་སུ་སྣང་བའོ། ། དེའི་ཚེ་རྟགས་ཀྱང་ཁྱད་པར་དུ་འཕགས་པ་སའི་བདེན་པ་མཐོང་བ་རྣམས་དང༌། ཁྱད་པར་དུ་དེ་ལས། མངོན་ཤེས་དྲུག་དང་རྩ་ལྔ་རྫོགས། ། རབ་འབྲིང་ཆ་ཡིས་ཡུལ་ཁམས་གླིང༌། ། ཚུན་ཆད་གསལ་ཞིང་འདུལ་བར་བྱེད། ། ཅེས་སོ། ། རྩ་ལྔ་ནི་སྐུ་གསུངས་ཐུགས་ཡོན་ཏན་འཕྲིན་ལས་རེ་རེ་ལ་ལྔ་ལྔར་ཕྱེ་བའི་ཡེ་ཤེས་ཐོབ་པའོ། ། གསལ་བ་ནི་ལྷའི་མིག་གིས་བར་དུ་ཆོད་ཀྱང་མཐོང་བའོ། ། འདི་ནས་རྨི་ལམ་མེད་དོ། །
སྣང་བ་བཞི་པའི་ཚེ་ལུས་དང་སྣང་བའི་རྒྱ་ལས་གྲོལ་ཏེ། རྡོ་རྗེ་ལས། ཡེ་ཤེས་སྐུ་ཡི་ཆ་ལུགས་ཅན། ། འབྱུང་བ་རྡོ་རྗེའི་ལུས་ལས་གྲོལ། ། ཞེས་སོ། ། དེའང་སྔོན་གོམས་པ་ལས་འབད་མེད་ལྷུན་གྱིས་གྲུབ་སྟེ། དེ་ལས། རང་གི་མི་གཡོ་མཐོང་གོམས་ དང༌། ། དོན་དུ་གཉེར་རིམ་བརྩལ་བ་ཡིས། ། ལམ་ཀུན་རྫོགས་པའི་སྟོབས་ཕྱིན་ཅིང༌། །
རྣལ་འབྱོར་ལ་ནས་ལྷུན་གྱིས་གྲུབ། ། ལྷན་ཅིག་གནས་པའི་དྲི་མ་དག། ཅེས་སོ། ། དེའི་ཡོན་ཏན་ཡང་ལམ་རིམ་ལས། མཉམ་པར་བཞག་ལས་མ་གཡོས་ཤིང༌། ། སྟོང་གི་འཇིག་རྟེན་བརྒྱ་སྟོང་ཕྲག། བཅུ་ཡི་རྡུལ་སྙེད་འཇིག་རྟེན་དང༌། ། ཞིང་གྲངས་མེད་པ་བརྒྱ་སྟོང་ཕྲག། བཅུ་ཡི་རྡུལ་སྙེད་ཞིང་ཁམས་སུ། ། རྔོན་དང་སྨད་འཚོང་ལ་སོགས་པ། །
སྤྲུལ་པའི་ལུས་ཀྱིས་འདུལ་བར་བྱེད། ། ཅེས་སོ། ། དེ་ལྟར་སྣང་བ་བཞི་མཐར་ཕྱིན་ནས་འབྲས་བུ་སངས་རྒྱས་ཀྱི་ས་མཆོག་གསུམ་ལྷུན་གྱིས་གྲུབ་བོ། ། དེའི་ཚེ་ཡོན་ཏན་ནི་ཉི་ཤུ་རྩ་ལྔར་གནས་པའི་དང་པོ་སྐུ་ལྔ་ནི། ཆོས་སྐུ་སྤྲོས་པ་དང་བྲལ་བ། ལོངས་སྐུ་འོད་གསལ་ཆེན་པོ། སྤྲུལ་སྐུ་ངེས་མེད་སྣ་ཚོགས། མངོན་བྱང་སྤང་རྟོགས་མཐར་ཕྱིན། རྡོ་རྗེ་མི་འགྱུར་ཆེན་པོ་སྟེ། ལམ་རིམ་ལས།
ཆོས་དང་ལོངས་སྤྱོད་སྣ་ཚོགས་སྤྲུལ། ། མངོན་བྱང་རྡོ་རྗེའི་རང་བཞིན་སྐུ། ། ཞེས་སོ། ། གསུང་ལྔ་ནི། ཆོས་སྐུའི་གསུང་བརྗོད་མེད་ཆེན་པོ་ནི། དེ་ལས། མ་སྐྱེས་དོན་གྱི་གསུང་མཆོག་གིས། ། སྨྲ་བརྗོད་མེད་པར་གོ་བར་ མཛད། ། ཅེས་སོ། ། ལོངས་སྐུའི་གསུང་འགག་མེད་རང་གསལ་ནི་མེ་ལོང་ལྟ་བུ་སྟེ།
དེ་ལས། མེ་ལོང་ལྟ་བུར་ཆོས་བརྒྱད་ཀྱིས། ། མཚོན་པའི་དབང་ཕྱུག་སྐུ་མཐོང་བས། ། བྱང་ཆུབ་སེམས་དཔའ་སེམས་དཔའ་ཆེའི། ། རྒྱུད་ལ་རྡོ་རྗེའི་དོན་སྣང་བྱེད། ། ཅེས་སོ། ། སྤྲུལ་སྐུའི་གསུང་ཡན་ལག་དྲུག་ཅུ་ནི། དེ་ལས། དྲུག་ནི་རྩ་བ་ཡན་ལག་ཚུལ། ། ཚངས་པའི་ངག་ལྟར་ལས་ཅན་ལ། །
སྣང་བ་ཤ་ཡི་རྣ་བས་ ཐོས། ། ཞེས་སོ། ། མངོན་བྱང་གི་གསུང་ཡེ་ཤེས་རང་གསལ་ནི། ཡང་དེ་ལས། རིག་པའི་ཡེ་ཤེས་མིང་ལྔ་ཡང༌། ། ཡི་གེ་ཕྲེང་བའི་བྱིན་རླབས་ཀྱིས། ། རང་བཞིན་གསང་བའི་རྒྱུད་རྣམས་ཀུན། ། ཉི་མ་ལྟ་བུར་གསལ་བར་སྣང༌། ། ཞེས་སོ། ། རྡོ་རྗེའི་གསུང་གྲགས་སྟོང་དབྱེར་མེད་ནི།
དེ་ལས། སྒྲ་ལྟར་གྲགས་དང་དབྱེར་མེད་པར། ། མཐོང་ཐོས་བྱེད་པའང་དེ་ཉིད་མཐུས། ། ཞེས་སོ། ། དེའང་རང་སྣང་ལོངས་སྐུ་ནི་སྐབས་འདིར་ཆོས་ཀྱི་སྐུའི་ཁོངས་སུ་བསྡུས་ཏེ་སངས་རྒྱས་ཉིད་ཀྱི་སྤྱོད་ཡུལ་འབའ་ཞིག་ཡིན་པའི་ཕྱིར་རོ། ། ཐུགས་ལྔའི་དང་པོ་དངོས་པོ་མེད་པར་གསལ་བ་སྟོང་པ་ཉིད་ཀྱི་ཡེ་ཤེས་ནི། རྡོ་རྗེ་ལས། ནམ་མཁའ་ལྟ་བུར་ཡེ་གསལ་སྟོང་ཞེས་སོ། ། རྟོག་པ་མེད་པར་གསལ་བ་མེ་ལོང་ལྟ་བུའི་ཡེ་ཤེས་ནི། ཡུལ་མེད་མེ་ལོང་ལྟར་གསལ་བ། །
ཞེས་སོ། ། བཟང་ངན་མེད་པར་གསལ་བ་མཉམ་པ་ཉིད་ཀྱི་ཡེ་ཤེས་ནི། མི་ཕྱེད་བླང་དོར་མེད་མཉམ་ཞིང༌། ། ཞེས་སོ། ། ཆོས་སྤྱི་དང་མཚན་ཉིད་མ་འདྲེས་པར་གསལ་བ་སོ་སོར་རྟོག་པའི་ཡེ་ཤེས་ནི། ཉིད་ཀྱི་དབྱིངས་ལས་མི་གཞན་ཕྱིར། ། ཤེས་དང་རང་སྤྱི་དབྱེར་མེད་གསལ། ། ཞེས་སོ། ། བདག་གཞན་གྱི་བྱ་བ་རྩོལ་མེད་དུ་བསྒྲུབ་པ་བྱ་བ་ནན་ཏན་གྱི་ཡེ་ཤེས་ནི། དོན་གཉིས་ལྷུན་རྫོགས་བྱ་བ་གྲུབ། །
ཅེས་སོ། ། དེ་དག་ནི་སྐུ་ལྔའི་ཐུགས་སོ། ། ཡོན་ཏན་ལྔ་ནི་རིག་པ་ཞིང་ཁམས་རྣམ་དག་རྒྱ་དང་བྲལ་བའི་རང་བཞིན་ཆོས་ཀྱི་དབྱིངས་ཀུན་ཁྱབ་པར་སྣང་སྟེ། རང་རྒྱུད་མེད་པར་རིག་སྣང་བ། ། སེམས་ཀྱི་ཡིད་བཞིན་སྤྲིན་ཚོགས་ཀྱི། ། ཕྱོགས་བཅུ་མ་ལུས་སངས་རྒྱས་ཞིང༌། ། ཞེས་སོ། ། རིག་པ་གཞལ་ཡས་ཁང་དུ་སྣང་སྟེ། ལྷུན་རྫོགས་རིག་པ་རང་སྣང་བ། ། གཞལ་ཡས་ཁང་དང་གཟུང་དང་འཛིན། །
བྲལ་བའི་རང་བཞིན་རྟེན་པ་དང༌། ། བརྟེན་ཅན་མིན་པ་ཀུན་གྱི་གནས། ། ཞེས་སོ། ། རིག་པ་འོད་ཟེར་དུ་སྣང་སྟེ། ། རང་བཞིན་མ་བསྒྲིབས་གསལ་བའི་ཕྱིར། ། སྣ་ཚོགས་འོད་ཟེར་ཕྱོགས་བཅུར་གསལ། ། ཞེས་སོ། ། རིག་པ་ཉིད་གདན་ཁྲིར་སྣང་སྟེ། ། སྟོབས་སོགས་འབྲས་བུ་ཀུན་རྫོགས་ཕྱིར། ། གདན་ལྔའི་བྱེ་བྲག་སྣང་ བའོ། །
ཞེས་སོ། ། རིག་པ་ཉིད་རྒྱན་དུ་སྣང་སྟེ། མ་སྤངས་ལྷུན་གྱིས་རྫོགས་པའི་ཕྱིར། ། སྣ་ཚོགས་དཀྱིལ་འཁོར་ཆེན་པོའི་རྒྱན། ། ཞེས་སོ། ། དེ་དག་ལྷུན་སྟུག་པོ་བཀོད་པའི་ཞིང་ངོ༌། ། (Dའཕྲིན་ལས་ལྔ་)ནི་མཛད་པ་ལྔ་སྟེ། (Eགདུལ་བྱའི་རྒྱུད་མཉེན་ཞིང་ཞི་བར་མཛད་པ་དང༌། ཆོས་དང་ཟང་ཟིང་གིས་སེམས་ཅན་ཚིམ་ཞིང་རྒྱས་པར་མཛད་པ་དང༌། འགྲོ་བ་དབང་དུ་མཛད་པ་དང༌།
གདུག་པ་ཅན་རྣམས་མངོན་སྤྱོད་དྲག་པོས་ཚར་གཅོད་པ་དང༌། རིགས་ཐམས་ཅད་ཀྱི་བདག་པོས་ཕྱོགས་དང་རིས་ཐམས་ཅད་དུ་ཉེ་རིང་མེད་པར་ལྷུན་གྱིས་གྲུབ་པའི་ཕྲིན་ལས་)ཏེ། གདུལ་བའི་བྱ་བ་ཐ་དད་པས། ཞི་དང་ཁྲོ་དང་མ་མོས་ཉམས། ། ཞི་ཕྱིར་རྣམ་བཞི་རོལ་པ་རྣམས། ། གང་ལ་འཚམ་པར་འདུལ་བར་མཛད། ། དེ་ཉིད་རིགས་བཞིའི་ཆ་འཛིན་པ། ། ལས་ཀྱི་རིགས་ལ་ལྷུན་གྱིས་གྲུབ། ། ཅེས་སོ། ། ཚུལ་འདི་ནི་རྒྱུད་འདི་ཡི་ཤིན་ཏུ་གསང་བ་གབ་ཅིང་སྦས་པའི་བརྗོད་བྱ་སྟེ།
སློབ་དཔོན་ཆེན་པོ་པདྨ་འབྱུང་གནས་ཀྱིས་མཛད་པའི་འོད་གསལ་རིན་པོ་ཆེའི་སྒྲོན་མ་ལས་འབྱུང་བ་ལྟར་བཀོད་པ་ཡིན་ནོ། ། སློབ་དཔོན་ཆེན་པོ་བི་མ་ལ་མི་ཏྲའི་འདའ་ཀ་མའི་གདམས་ངག་དང་སྦྱར་ན། དེ་ལྟར་བསྒོམས་པའི་དབང་པོ་ཐ་མ་རྣམ་སྨིན་གྱི་བར་དོར་གྲོལ་བར་བྱ་བའི་ཕྱིར། འཆི་ཁར་བསྐྱེད་རིམ་ལྷའི་དཀྱིལ་འཁོར་དང༌། རྫོགས་རིམ་སྤྲོས་པ་མེད་པའི་ངང་ལས་མ་ཡེངས་པར་བྱས་པས། བར་དོར་ལྷའི་སྐུར་འཚང་རྒྱ་བར་བྱེད་དོ། ། དབང་པོ་དམན་པ་རྣམ་སྨིན་མ་ཐོབ་པ་རྣམས་ནི། སྙིང་གའི་འོད་གསལ་ལ་སེམས་བཟུང་སྟེ་འོད་ཀྱི་གོང་བུ་དག་པའི་ཞིང་དུ་ཉི་ཟླའི་རླུང་འཕོ་བ་དང་མཉམ་དུ་འཕངས་པས་ཕྱི་མ་དེ་ལ་རྣམ་སྨིན་ནམ་ཚེ་དབང་ཐོབ་ནས་དག་པའི་ཞིང་དུ་འཚང་རྒྱ་བར་བཤད་དོ། ། ཡང་ཁ་ཅིག་བར་དོར་ཞི་ཁྲོའི་དཀྱིལ་འཁོར་ཤར་བ་ལ་རང་ངོ་ཤེས་པས་གྲོལ་བར་ཡོད་པ་ཡང་གསུངས་ཏེ། ཕྱག་རྒྱའི་རིག་འཛིན་ལྷུན་གྲུབ་ཐོབ་ནས་དེ་ཉིད་དུ་གྲོལ་བར་ངེས་སོ། །
དེ་བས་ན་ལེའུ་འདིའི་བརྗོད་བྱའི་དངོས་གཞི་ནི་འོད་གསལ་གྱི་དོན་ལ་འཇུག་པས་ཤིན་ཏུ་ཟབ་ཅིང་རྒྱ་ཆེ་བ་ཡིན་ནོ། ། དེ་དག་གིས་སྤྱིའི་དོན་བཤད་ཟིན་ཏོ། ། གཉིས་པ་གཞུང་གི་དོན་ལ་གསུམ་ལས། དང་པོ་གཞི་འོད་གསལ་གྱི་རང་བཞིན་ངོས་གཟུང་བ་ནི་འཁོར་ལོ་བཞི་དང་ཁྱད་པར་སྙིང་ག་ན་གནས་པ་འོད་གསལ་གས༵ང་བའི༵་ཐིག༵་ལེ༵་སྐུ་དང་ཡེ་ཤེས་ཀྱི་དཀྱིལ་འཁོར་ནི་ལྷུན་གྱིས་གྲུབ་པའི་དེ་བཞིན་ཉིད་ཀྱི་ཆོས་དབྱི༵ངས་འོག་མིན་སྟུག་པོ་བཀོད་པའི་རང་བཞིན་དུ་གནས་པ་དེ༵་ནི༵་ཡེ་ནས་སངས༵་རྒྱས༵་ཀུན༵་གྱི༵་དངོ༵ས་པོར་ལྷུན་གྱིས་གྲུབ་པས་སྐུ་གསུམ་རང་ལ་གནས་པ་ཞེས་བྱའོ། ། དེ་ལས་ལོངས་སྤྲུལ་མངོན་པར་སྣང་བའི་གཞི་བྱེད་པའོ། ། གཉིས་པ་ལམ་ཡེ་ཤེས་ཀྱི་སྣང་བ་ངོས་བཟུང་བ་ནི་དེ་ལྟ་བུའི་དཀྱིལ་འཁོར་བསྒོམས་པས་ཏིང་ངེ་འཛིན་གྱི་སྣང་ཡུལ་འོད་དང་ཐིག་ལེ་ལ་སོགས་པ་རྟགས་བཅུའི་རང་བཞིན་མཐོང་བ་ནི། ཕྱོག༵ས་བཅུ༵་དུས༵་བཞི༵ར་མངོན༵་པར་རྫོག༵ས་པ༵ར་སངས་རྒྱས་པའི་སངས་རྒྱས་ཐམས་ཅད་ཀྱི་སྐུ༵་དང་གསུང༵་དང་ཡོན༵་ཏན༵་དང་འཕྲིན༵་ལ༵ས་དང་ཐུག༵ས་ཀྱི་དཀྱིལ་འཁོར་མ༵་ལུས༵་པའི་བད༵ག་ཉིད༵་ཀྱི་ཞལ༵་མཐོང༵་བ༵་ཡིན༵་ཏེ། རྒྱས་པ་ལས། མཚན་མ་མེད་པའི་དོན་མཐོང་ན། ། སངས་རྒྱས་ཀུན་གྱི་དཀྱིལ་འཁོར་མཐོང༌། །
ཞེས་པ་དང༌། ཆོས་གཅིག་མཐོང་བས་ཀུན་མཐོང་བ་དང༌། སངས་རྒྱས་མཐར་ཐུག་ཆོས་སྐུར་བཤད་པ་དང༌། སྐྱེ་མེད་ཀྱི་དོན་ལ་གོམས་པས་སངས་རྒྱས་ཀྱི་ཞལ་མཐོང་བར་གསུངས་པའི་ཚུལ་གྱིས་སེམས་ཉིད་རང་བཞིན་གྱིས་དག་པའི་སངས་རྒྱས་ལ་ཏིང་ངེ་འཛིན་གྱིས་དབང༵་སྒྱུར༵་བ་དེ་ཉིད་ཆོས་ཐམས་ཅད་ཀྱི་མཆོ༵ག་ཉིད༵་ཀྱི་དམ༵་པ༵་ཡི༵ན་ཏེ། གནས་ལུགས་མཐར་ཐུག་གི་དོན་བསྒོམས་པ་ཡིན་པའི་ཕྱིར་རོ། ། ཡེ་ཤེས་དམ་པ་ལས། ངང་གིས་མི་གཡོ་ཏིང་འཛིན་མཆོག། ཆོས་རྣམས་ཀུན་གྱི་སྙིང་པོའོ། ། ཞེས་སོ། ། དེ་ལྟར་བསྒོམས་པའི་ཚེ་རང་བཞིན་གྱི་དཀྱིལ་འཁོར་དང་ཏིང་ངེ་འཛིན་བསྐྱེད་པའི་དཀྱི༵ལ་འཁོ༵ར་ལ༵་གནས༵་པ་དེས་རང་སྣང་འོད་གསལ་གྱི་དཀྱི༵ལ་འཁོར༵་བསྒོམ་པ་ཉིད༵་ཤེས་རབ་རྫོག༵ས་པའི༵་རིམ་པ་ཡེ་ཤེས་ཆེན་པོའི་དཀྱི༵ལ་འཁོ༵ར་དུ་ལྷུན༵་གྱིས༵་གྲུབ༵་པས་ལམ་གོང་ནས་གོང་གི་ཡོན་ཏན་རྫོགས་པར་མངོན་དུ་བྱེད་དོ། །
ཁྱད་པར་རང་སྣང་རིགས་ལྔའི་ཞིང་དུ་གྱུར་པ་དེའི་ཚེ་ཕྱི་དང་ནང་གི་རྩ་གནས་འཁོར་ལོ་ཐམས་ཅད་ན་ཡེ་ཤེས་ཀྱི་རང་བཞིན་རིག་པའི་རྒྱན༵་དུ༵་ལྷ་སོ་སོའི་དཀྱི༵ལ་འཁོ༵ར་མ༵་ལུས༵་པ་ཐོ༵གས་ཏེ། ཡོན་ཏན་བརྒྱ་ཕྲག་བཅུ་ལ་སོགས་པས་མཛེས་སོ། ། དེ་ནས་དེ་དག་གི་འཛིན་པ་ཐམས་ཅད་ཟད་པ་ན་ས་དང་ལམ་གྱི་རང་བཞིན་ཡེ་ནས་དག་པའི་ཆོས་ཉིད་ཟད་པ་ལ་ཐུག་གོ ། གསུམ་པ། འབྲས་བུ་ནི་ལོངས་སྤྱོད་རྫོ༵གས་པའི༵་དཀྱིལ༵་འཁོ༵ར་ཆོས་སྐུའི་དཀྱིལ་འཁོར་དང་གཉིས་སུ་མེད་པར་མཉ༵མ་པར་སྦྱོར༵་བ༵་ལ༵ས་ཐུག༵ས་རྗེ༵་སྤྲུལ་པའི་དཀྱི༵ལ་འཁོ༵ར་མ་ལུས་པ་ལྷུན་གྲུབ་ཆེན་པོར་ཡོང༵ས་ཀྱིས༵་འབྱུང༵་ཞིང༌། དེའི་མཐུས་ཕྱོག༵ས་བཅུ་དུས༵་བཞིའི་འཇིག་རྟེན་དྲུག་གི་དཀྱི༵ལ་འཁོ༵ར་མ་ལུས་པ་འདུལ༵་བ༵འི་མགོ༵ན་དུ་གྱུར་པ་སྟེ། ཐུབ་པ་དྲུག་ལ་སོགས་པའི་རང་བཞིན་དུ་སྣང་བས་སེམས་ཅན་སྒྱུ༵་མ༵་ལྟ་བུའི༷་དཀྱི༵ལ་འཁོ༵ར་མ་ལུས་པ་ཐམས་ཅད་འཁོར་བའི་རྒྱ་མཚོ་ཆེན་པོ་ལས་སྒྲོལ༵་བའི་འཕྲིན་ལས་ཕུན་སུམ་ཚོགས་པ་མཛད་པ༵་ཡི༵ས་གང་ལ་གང་འདུལ་དུ་སྣང་ཡང༌། སྣང་དུས་ཉིད་ནས་བསྒྲལ་བར་བྱ༵་བའི་སེམས་ཅན་རང་མཚན་པ་དང་སྒྲོལ་བར་བྱེ༵ད་པའི་སྤྲུལ་སྐུ་བདེན་པར་མེད༵་པའི༵་ཚུལ་གྱིས་གདུལ་བྱ་དང་འདུལ་བྱེད་ཀྱི་དཀྱི༵ལ་འཁོ༵ར་གཟུགས་བརྙན་དང་སྤྲུལ་པ་ལྟ་བུར་སྤྱོད༵་པ་འཐོབ་པའོ། ། དེ་སྐད་དུའང་སྒྱུ་འཕྲུལ་དྲྭ་བ་ལས། སེམས་ཅན་སྒྱུ་མ་ལྟ་བུའི་རྣམ་པ་སྟེ། །
བྱང་ཆུབ་ཀྱང་ནི་སྒྱུ་མ་འདྲ། ། དཔེར་ན་སྒྱུ་མའི་མཁན་པོ་འགས། ། གྱོ་མོ་སོགས་ལ་སྔགས་བཟླས་ཏེ། ། ལེགས་པར་བྱས་པའི་གཟུགས་དག་ལ། ། སྦྱོར་བ་གོམས་པ་བསྣུན་ན་ནི། ། རྐང་བཞི་པ་ལ་སོགས་པའི་གཟུགས། ། ཞེན་པའི་སེམས་ལ་སྣང་བར་འགྱུར། ། དེ་བཞིན་བསོད་ནམས་ཡེ་ཤེས་ལས། ། བྱུང་པའི་ཚོགས་ཀྱིས་བགོས་པའི་སེམས། ། སེམས་ཅན་རྣམས་ཀྱིས་བསམ་པ་ལ། །
བླ་མེད་བྱང་ཆུབ་སྣང་བར་བྱེད། ། ཅེས་སོ། ། གསུམ་པ་དོན་བསྡུ་བ་ནི། ཆོས་ཐམས་ཅད་ཡེ་ནས་སྐུ་དང་ཡེ༵་ཤེ༵ས་སུ་རྫོག༵ས་པ༵འི་དཀྱི༵ལ་འཁོ༵ར་དུ་གནས་པ་ལ༵། དེ་ལྟར་ཤེས་པར་བྱེད་པའི་ཐོས༵་པ་དང་དེའི་དོན་སེམས་ཀྱིས་དཔྱོད་པའི་བས༵མ་པ་དང༌། དེ་ཐོག་ཏུ་སྒོམ༵་པར་བྱེད་པའི༵་རང་བཞིན་ཐབས་བསྐྱེད་པ་དང་ཤེས་རབ་རྫོགས་པའི་རིམ་པ་མཉ༵མ་པར་སྦྱོར༵་བའི་དོན་གྱིས༵་བསྒྲུབས་པའི་འབྲས་བུ་རང༵་བྱུང༵་གི་ཡེ་ཤེས་གདུལ་བྱའི་དོན་ལ་ཐུགས་རྗེ་ཆེན་པོས་ཀུན༵་ནས་ངོམ༵་པར་མཛད་པའི་འཕྲིན་ལས་དང་བཅས་པ་ལྷུན༵་གྱིས༵་གྲུབ༵་པར་འཐོབ་པའོ། ། དེ་ལྟ་བུའི་ཚུལ་ཕུན་སུམ་ཚོགས་པ་འདི༵་ནི༵་སང༵ས་རྒྱས༵་ཐམ༵ས་ཅད༵་ཀྱིས༵་བསླུ་བ་མེད་པའི་ཆོས་སུ་ཞལ་གྱིས་བཞེས་ཤིང་ལམ་བསྐྱེད་རྫོགས་གཉིས་སུ་མེད་པར་བསྒོམས་པས་འབྲས་བུ་སངས་རྒྱས་འགྲུབ་པའི་རང་བཞིན་ལས་འདའ༵་བར༵་མི༵་མཛ༵ད་པའི་དམ༵་ཚིག༵་གི་མཆོ༵ག་ཏུ་བསྟན་པ་ཡིན་ནོ། ། གཉིས་པ་དེ་གཞན་ལས་ཁྱད་པར་འཕགས་པའི་ཚུལ་ལ་གསུམ་ལས། སྒྲུབ་པོ་གང་ཟག་གི་ཆེ་བ་ནི། རྣལ་འབྱོར་པ་གང༵་ཞིག༵་ཐེག་པ་འདི༵་ལ༵་མོས༵་པར་གྱུར༵་པ༵་ཙམ་ཡང་ཕྱོགས་བཅུའི་སངས༵་རྒྱས༵་ཐམས་ཅད་ཀྱི་དཀྱི༵ལ་འཁོ༵ར་ཐམ༵ས་ཅ༵ད་ཀྱིས༵་རང་རང་བཞུགས་པའི་ཕྱོག༵ས་དང་དུས༵་མ་ལུས་པ་ཀུན༵་ནས༵་དུས་དང་རྣམ་པ་ཐམ༵ས་ཅ༵ད་དུ༵་གསང་ཆེན་དོན་གྱི་དཀྱི༵ལ་འཁོ༵ར་མ༵་ལུས༵་པ་ཐམས་ཅད་རྒྱུད་ལ་བསྙེ༵ན་པ༵་སྟེ་མྱུར་དུ་ཐོབ་པ་ཡི༵་རང་བཞིན་རྨད་དུ་བྱུང་བའི་གསང་བ་ལ་ཉེ༵་བའི༵་སྲས༵་སུ༵་དགོ༵ངས་བར༵་འགྱུ༵ར་རོ། །
དཔེར་ན་འཁོར་ལོས་སྒྱུར་བའི་རྒྱལ་པོ་ལ་བུ་སྟོང་ཡོད་ཀྱང་མཚན་དང་ལྡན་པ་དེ་བུའི་དམ་པར་འཛིན་པ་བཞིན་དུ་ཉན་རང་དང་རྒྱུ་ལ་གནས་པའི་བྱང་ཆུབ་སེམས་དཔའ་རྣམས་ཉེ་བའི་སྲས་མ་ཡིན་ཏེ། དེ་དག་གིས་སངས་རྒྱས་ཀྱི་དགོངས་པ་རང་བཞིན་གསང་བའི་སྙིང་པོ་ཐོས་པ་ལ་སོགས་པའི་སྤྱོད་ཡུལ་དུ་མ་གྱུར་པའི་ཕྱིར་རོ། ། གཉིས་པ་སྒྲུབ་ཐབས་ལམ་གྱི་ཆེ་བ་ལ་བཞི་ལས། ལམ་ཀུན་གྱི་འབྲས་བུ་ཡིན་པའི་ཆེ་བ་ནི། དུས་ཀྱི་ཡུན་བསྐ༵ལ་པ༵་སངས་རྒྱས་ཀྱི་ཞིང༵་གི༵་རྡུལ༵་ཕྲ་བ་སྙེད༵་དུ༵་རྒྱུའི་ཐེག་པ་སྣ་ཚོགས་ལ་ཤིན༵་ཏུ༵་སྦྱང༵ས་ཏེ་དེ་ལ༵་རབ༵་ཏུ་གན༵ས་པར་བྱས་ཤིང༵་བརྩོན་པ་དང༌། གསང་སྔགས་ཀྱི་ཐེག་པའི་སྒོ་ནས་ཕྱི་ནང་གི་དཀྱི༵ལ་འཁོ༵ར་མ༵་ལུས༵་པ་བསྙེ༵ན་ཅིང་བསྒྲུབ་པ༵་དེ་ཐམས་ཅད་ཀྱི་དོན་དུ་གཉེར་བྱ་ཡི༵་འབྲས༵་བུ༵་གསང༵་ཆེན༵་ཨ་ཏི་ཡོ་གའི་ཐེག་པ་འདི༵་ཡིན༵་ཏེ༵། འཚང་རྒྱ་བ་ལ་ཐམས་ཅད་ལམ་འདི་ལ་རག་ལུས་པའི་ཕྱིར་རོ། ། གཉིས་པ་རྒྱལ་བ་ཀུན་གྱི་གཤེགས་ཤུལ་ཡིན་པར་བསྟན་པ་ནི། སྣྲེལ་གཞི་དང་སྟེང་འོག་ལ་སོགས་པའི་འཇིག༵་རྟེན༵་དྲུག༵་གི་ཕྱོག༵ས་བཅུ༵་ན༵་སྔར་འདས༵་པ་དང༵་ད༵་ལྟར༵་བྱུང༵་ནས་འགྲོ་བའི༵་དོན་མཛད་པ་ཡི༵་རྒྱལ༵་བ༵འི་དཀྱིལ༵་འཁོ༵ར་མ༵་ལུས༵་པ༵་ཐམས་ཅད་ཀྱང་ལམ་འདི་ལ་མངའ་བརྙེས༵་ནས༵་སྐུ༵་ལྔ༵་ལྷུན༵་གྱིས༵་རྫོག༵ས་ཏེ། དུས་གསུམ་གྱི་སངས་རྒྱས་ཐམས་ཅད་བགྲོད་ལམ་གཅིག་པུ་འདི་ལས་གཞན་མེད་པའི་ཕྱིར་རོ། །
དེའང་རྒྱུའི་ཐེག་པས་བགྲོད་ཀྱང་འབྲས་བུའི་ཐེག་པར་འཇུག་དགོས་ཏེ། སངས་རྒྱས་འབྲས་བུའི་ཐེག་པ་ལས་འབྱུང་བའི་ཕྱིར་ཏེ། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་གསུངས་པས་འགྲུབ་བོ། ། གསུམ་པ་རྣལ་འབྱོར་པ་ཀུན་གྱི་ལམ་ཡིན་པར་བསྟན་པ་ནི། སྔར་དང་ད་ལྟར་བྱུང༵་བའི་རྣལ་འབྱོར་པ་ཀུན་དང༵་མ༵་འོང༵ས་པ་ན་འབྱུང་བའི་རིག་འཛིན་གྱི་རྣལ་འབྱོར་པ་ཐམ༵ས་ཅ༵ད་ཀུན༵་ལམ་འདི༵་ཡིས༵་ལྷུན༵་གྱིས༵་གྲུབ༵་པའི་རིག་འཛིན་སངས་རྒྱས་ཀྱི་ས་འགྲུབ༵་པར༵་འགྱུར༵་ཏེ། དུས་གསུམ་གྱི་སངས་རྒྱས་ཐམས་ཅད་ཀྱི་ལམ་ལ་ཐ་དད་མེད་པའི་ཕྱིར་རོ། ། རྣལ་འབྱོར་གྱི་རྒྱུད་ལས་ཀྱང༌། སྐུ་གསུང་ཐུགས་ཀྱི་རྡོ་རྗེ་ཆེ། །
དུས་གསུམ་བཞུགས་པའི་སངས་རྒྱས་རྣམས། ། རྡོ་རྗེ་གསང་སྔགས་མཐུ་ཡིས་ནི། ། ཡེ་ཤེས་མཉམ་མེད་ཡང་དག་བརྙེས། ། ཞེས་སོ། ། བཞི་པ་རྒྱུའི་ཐེག་པ་ལས་ཁྱད་པར་འཕགས་པའི་ཚུལ་ནི། རྫོགས་པ་ཆེན་པོ་ཨ་ཏི་ཡོ་གའི་ཚུལ་འདི༵་ནི༵་ཐེག་པ་འོག་མ་ལ་མ་གྲགས་པའི་གསང༵་ཆེན༵་འབྲས་བུ་མངོན་དུ་བྱེད་ངེས༵་པ༵་ཡི༵་མན་ངག་ཚེ་འདི་ཉིད་ལ་འབྲ༵ས་བུའི༵་ངོ་བོ་ཡེ་ནས་སངས་རྒྱས་པའི་དཀྱིལ་འཁོར་ལམ༵་དུ༵་བྱས་པས་གཞན་ནས་བསྒྲུབ་མ་དགོས་པར་རང་ཆས་སུ་གྲུབ་པའི་སངས་རྒྱས་ཉེ་ལམ་འདིས་མངོན་དུ་གྱུར༵་པ༵་ཡིན༵་ཏེ། རྡོ་རྗེ་རྩེ་མོ་ལས། སོ་སོ་སྐྱེ་བོས་སངས་རྒྱས་ཉིད། ། འགྲུབ་པར་འགྱུར་ཏེ་གཞན་དུ་མིན། ། ཞེས་སོ། །
གསུམ་པ་དེ་ལས་མཆོག་ཏུ་གྱུར་པའི་ལམ་གཞན་མེད་པར་བསྟན་པ་ནི། ཕྱོགས་བཅུ་དུས་བཞིའི་རྒྱལ༵་བ་སྔ་ཕྱིར་གཤེགས་ཤིང་ད་ལྟར་བཞུགས་པའི༵་དཀྱིལ༵་འཁོར༵་སྲས་དང་བཅས་པ་མ༵་ལུས༵་པ་ཐམས་ཅད་ལ༵་ཨ་ཏིའི་ཐེག་པ་ཡེ་གྲོལ་ལྷུན་གྱིས་རྫོགས་པ་འདི༵་ལ༵ས་གཞན་གྱི་ཉེ་ལམ༵་གས༵ང་བ༵འི་ངེས༵་དོན༵་ཅུང་ཟད་ཀྱང་མེད༵་དེ། དེ་བས་བཟང་པའི་ཆོས་གཞན་མེད་པའི་ཕྱིར་རོ། ། གལ་ཏེ་ཡོད་ན་སངས་རྒྱས་ཀྱིས་བཙལ་བས་རྙེད་པར་རིགས་པ་ལ་གཞན་དུ་བཙལ༵་ཀྱང༵་རྒྱལ༵་བ༵ས་དེ་ལས་བཟང་པའི་ཆོས་ནམ་ཡང་མི༵་བརྙེས༵་སོ༵་ཏེ་མི་རྙེད་པའི་དོན་ཏོ། ། འདིར་གསང་སྔགས་འབྲས་བུ་ལམ་དུ་བྱེད་པའི་དོན་ཡང་འགྲོ་བའི་སེམས་དང་དབང་པོ་ལ་སོགས་པ་ཡེ་ནས་སངས་རྒྱས་པ་ཉིད་མཐར་ཐུག་གི་འབྲས་བུ་ཐོབ་དུས་ནའང་དེ་ཐོག་ཏུ་ཕྱིན་པ་ལས་གཞན་མེད་པས་དེ་སྐད་ཅེས་བྱ་སྟེ། རྒྱ་མཚོ་ལས། དཔག་བསམ་ཤིང་དང་རིན་ཅེན་ལྟར། ། དེ་ཀུན་ངོ་བོ་ཉིད་རྒྱུར་གནས༌། ། འཇིག་རྟེན་བརྟན་གཡོ་ལ་སོགས་པ། ། སྣང་བ་ཉིད་ན་ངོ་བོ་མེད། །
དེ་ཉིད་ཆོས་སྐུ་ཆེན་པོ་ཡིན། ། རང་བཞིན་ངང་གིས་དེ་ལྟར་གནས། ། དེ་ལས་གཞན་པའི་ཐོབ་བྱ་མེད། ། ཀུན་ཀྱང་སྨིན་ཟིན་བགྲོད་དུ་མེད། ། དེ་ཉིད་ལམ་གྱི་ངོ་བོ་སྟེ། ། ཞེས་སོ། ། འོ་ན་འབྲས་བུ་ཡིན་ན་གདོད་བསྐྱེད་རྫོགས་ལ་སོགས་པས་ཅི་བྱ་སྙམ་ན། དེ་ལྟར་གནས་པ་དེ་མཐར་ཐུག་གི་བགྲོད་བྱའི་ཆ་ནས་འབྲས་བུར་བཞག་ཅིང༌། དེའི་ངོ་བོ་མ་རིག་པས་བསྒྲིབས་ཏེ་ཡིན་ཡང་ཕྱིན་ཅི་ལོག་ཏུ་སྣང་བ་དུང་སེར་འཛིན་བཞིན་གྱུར་པ་སྦྱོང་དུས་རང་གི་ངོ་བོ་དང་པོའི་གཞི་ཐོག་ཏུ་ཕེབས་ཤིང་འཁྲུལ་སྣང་གློ་བུར་བ་ལྡོག་པ་ལས་འབྲས་བུ་གཞན་ཞིག་སྔར་མེད་གསར་བྱུང་དུ་བསྒྲུབ་པ་མ་ཡིན་ཏེ། ཀུན་འདུས་ལས།
བཙལ་ནས་ཐོབ་པ་མ་ཡིན་ཏེ། ། རྒྱུ་ཉིད་དུས་ན་འབྲས་བུའི་ མཆོག། ཅེས་སོ། ། གསུམ་པ་གང་ལ་གདམས་པའི་སྣོད་བསྟན་པ་ལ་གཉིས་ལས། སྐལ་བཟང་སྦྱྀན་པའི་སྣོད་ནི། སངས་རྒྱས་ཀུན༵་གྱི༵་གསང་བ་ཕྱག༵་རྒྱ༵་ཆེ༵ན་པོ༵་གསང་སྔགས་ནང་པ་གསུམ་ཡིན་ལ། དེ་དག་གི་ནང་ནས་ཀྱང་མཆོག༵་ཏུ་འཕགས་ཤིང་ངོ་མཚར་བའི་མཆོག་རང་བཞིན་གསང་བའི་སྙིང་པོའི་རྒྱུད་ཡིན་པས་གང་ཟག་མང་དུ་ཐོས༵་པས་ཚིག་གི་རིམ་པ་ལ་མཁས་ཤིང་དེའི་དོན་བས༵མས་བྱུང་གི་ཤེས་རབ་ཀྱིས་དཔྱད་པས་དོན་གྱི་གནས་ལུགས་ལ་མཁས་པ་དེས་ཡང་དག་པའི་དོན་དེ་ཉིད་བསྒོམ༵་པ་ལ༵་ཡང་དང་ཡང་དུ་ལེགས་པར་རབ༵་ཏུ་སྦྱང༵ས་པའི༵་ཤེས༵་རབ༵་ཀྱི་མིག༵་དང་ལྡན༵་པ་རྣམ༵ས་ཀྱིས༵་ཟུང༵ས་ཤིག་པའོ། ། དེའི་ནང་ནས་ཀྱང་རང་བཞིན་གསང་བའི་སྙིང་པོའི་སྣོད༵་དང་ལྡན༵་པས་ཟབ་མོའི་དོན་རླབས་པོ་ཆེ་ལ་མི་སྐྲག་ཅིང་མོས་པ་སེམས་ཀྱི་ངང༵་ཚུལ༵་དགེ་ཞིང་བཟ༵ང་བས་སྡིག་པ་སྤོང་ཞིང་རྐྱེན་གྱིས་མི་འགྱུར་ལ༵་དད་པ་བརྟན༵་པ་དེ་ལ་ཆོས་འདི་གཏད་པར་བྱ་ཞིང་རང་གི་ལུས༵་དང༵་ལོངས༵་སྤྱོད༵་ཐམས་ཅད་བླ་མ་དང་ཆོས་ཀྱི་ཕྱོགས་སུ་གཏོང༵་ནུས་པ་ལ༵་ཡོངས་སུ་རྫོགས་པར་སྦྱིན༵་སྟེ། སྡུད་པ་ལས། ཆོས་ཕྱིར་སྲོག་ཀྱང་གཏོང་ལ་ཞུམ་པའི་སེམས་ཀྱང་ མེད། །
རང་གི་ས་ལ་དོགས་མེད་རྟག་ཏུ་རི་རབ་འདྲ། ། ཞེས་པས། ནོར་བཟང་དང་རྟག་ཏུ་ངུ་བ་ལྟ་བུ་ལ་ཚིག་དོན་རྫོགས་པར་སྦྱིན་ནོ། ། གཉིས་པ་ལ་སྐལ་མེད་ལ་མི་སྦྱིན་པར་བསྟན་པ་ནི། སྦྱིན་པར་བྱ་བའི་སྣོད་ལས་གཞ༵ན་དུ༵་བསྟན་ཡང་མི་གོ་བ་དང་གོ་ཡང་ཕྱིན་ཅི་ལོག་ཏུ་སྤྱོད་ཅིང་སྡོམ་པ་དང་དམ་ཚིག་འཆལ་བ་བསྙེན་སྒྲུབ་ཚོགས་གཉིས་ལས་གཡེལ་བའམ་དངངས་ཤིང་སྐྲག་པ་སྐྱེ་བ་རྣམས་ལ་དུས་ནམ༵་ཡང༵་སྦྱིན༵་པར་མི༵་བྱ༵་སྟེ། ཉེས་པ་ཆེན་པོས་གདུང་བར་བྱེད་པའི་ཕྱིར་རོ། ། གང་ཞེ་ན་ཡང་དག་པའི་དོན་ལ་རྨོང༵ས་པ༵་མི་ཤེས་ཤིང་སྐལ་བ་མེད་པ་དང༌། སྒོ་གསུམ་འཕྱ༵ར་བ་མ་བསྡམས་མ་ཞི་བས་སྡིག་པ་བྱེད་ཅིང་གསང་བ་སྒྲོགས་པ་ལ་སོགས་པ་རྣམས་ལ༵་གལ༵་ཏེ་བྱིན༵་ན་མཁའ་འགྲོ་དང་དམ་ཅན་གྱི་ཆད་པས་དུས༵་མི༵ན་པ༵ར་ནི༵་སྲོག༵་ཟ༵ད་ན༵ས་ཚེའི་དུས་བྱེད་ཅིང༌། ཕྱི་མ་ལ་ཚ་དམྱལ་མུན་པ་མི་བཟད་པས་འཁྲིགས་པ་རྣམས་སུ་དམྱལ་བའི་མེས་བསྲེ༵གས་ཤིང༵་གྲང་དམྱལ་གྱི་གངས་དང་བུ་ཡིག་ལ་སོགས་པས་སྦྲེབ༵ས་ནས་སྲོག་གི་ཟུངས་ཙམ་ལུས་ཀྱང་ཉམ་ཐག་པའི་སྡུག་བསྔལ་གྱིས་གདུངས་པར༵་ཡུན༵་རིང༵་གནས༵་ཏེ་བསྐལ་པ་སྟོང་ཕྲག་ཉི་ཤུ་ལ་སོགས་པར་ཐར་བའི་སྐབས་མེད་དོ། ། དེ་སྐད་དུ་ཡང་རྣམ་སྣང་སྒྱུ་འཕྲུལ་དྲྭ་བ་ལས།
མཚོན་དང་མེ་དང་དུག་ནི། ། དེ་བཞིན་གདོན་དང་རིམས་རྣམས་དང༌། ། སྦྲུལ་དང་ཤ་ཟ་དག་གིས་ཀྱང༌། ། བསད་ནས་དམྱལ་བ་ཆེན་པོར་སྐྱེ། ། ཞེས་པ་དང༌། མདོ་ལས། ཆོས་ཀྱི་ཕོངས་པའི་ལས་བསགས་པ་དེ་ནི་སེམས་ཅན་དམྱལ་བ་ཆེན་པོ་ནས་དམྱལ་བ་ཆེན་པོར་འགྲོ་བར་འགྱུར་རོ། ། ཞེས་སོ། ། གསུམ་པ་སྐབས་ཀྱི་དོན་བསྡུ་བ་ནི། དེ་སྐད་ཅེས་དཀྱིལ་འཁོར་གྱི་དབང་ཕྱུག་དེ༵་བཞིན༵་གཤེ༵གས་པ༵་ཀུན་ཏུ་བཟང་པོ་ཉིད༵་ཀྱིས༵་རང་སྣང་དུ་བཀོད་པ་རིགས་ལྔ་ལ་སོགས་པའི་དེ༵་བཞིན༵་གཤེ༵གས་པ༵་ཉིད༵་ལ༵་ཆེ༵ད་དུ༵་བརྗོ༵ད་པར་མཛད་ དོ༵། །
མཆོག་ཏུ་གས༵ང་བ༵འི་སྙིང༵་པོ༵་རྫོགས་པ་ཆེན་པོའི་གདམས་ངག་ཚེ་འདི་ཉིད་དུ་གྲོལ་བར་བྱེད་པའི་དེ༵་ཁོ༵་ན༵་ཉིད༵་ངེ༵ས་པ༵་ལ༵ས། ཚེ་གཅིག་ལ་སངས་རྒྱས་ཐོབ་པར་བྱེད་པའི་དོན་ཐེག་པ་འོག་མ་ལ་ཤིན༵་ཏུ༵་གས༵ང་བ༵འི་མ༵ན་ང༵ག་གི་སྙིང༵་པོ༵འི་ལེ༵འུ༵་སྟེ༵་བཅུ༵་གསུམ༵་པའི་རྣམ་པར་བཤད་པ༵འོ༵། ། ། ། ༈ དོན་གསུམ་པ་འབྲས་བུ་སྐུ་དང་ཡེ་ཤེས་ཀྱི་རང་བཞིན་ལ་བསྟོད་པའི་ཚུལ་ལ་གསུམ་སྟེ། དོན་གྱི་འབྲེལ་དགོད། ཚིག་གི་དོན་བཤད། སྐབས་ཀྱི་དོན་བསྡུ་བའོ། ། དང་པོ་ནི། ལམ་བསྐྱེད་རྫོགས་ཀྱི་དཀྱིལ་འཁོར་བསྟན་པ་དེ༵་ནས༵་འབྲས་བུ་ལྷུན་གྱིས་གྲུབ་པའི་དཀྱིལ་འཁོར་ལ་བསྟོད་པའི་ཕྱིར་དེ༵་བཞི༵ན་གཤེ༵གས་པ༵་ཐམ༵ས་ཅ༵ད་ཀྱི་བདག་པོ་ཀུན་ཏུ་བཟང་པོ་ཕྱོགས་བཅུ་དུས་བཞིའི་སངས་རྒྱས་ཐམས་ཅད་ཀྱི་ངོ་བོ་དེས་སྐུ་དང་ཡེ་ཤེས་ཀྱི༵་དཀྱིལ༵་འཁོ༵ར་རང་སྣང་བ་ལ༵་དགྱེས༵་པ༵་ཆེན༵་པོའི༵་གླུ༵་འདི༵་བླ༵ངས་སོ༵་ཞེས་པའོ། ། གཉིས་པ་ལ་གཉིས་ཏེ། སྐུ་ལྔ་ཡེ་ཤེས་ལྔ་དང་བཅས་པ་ལ་སྤྱིར་བསྟོད་པ་དང༌།
དཀྱིལ་འཁོར་གྱི་དབང་ཕྱུག་ཡབ་ཡུམ་ལ་བྱེ་བྲག་ཏུ་བསྟོད་པའོ། ། དང་པོ་ལ་ལྔ་ལས་དང་པོ་སྐུ་རྡོ་རྗེ་རིགས་ཀྱི་དཀྱིལ་འཁོར་ཆོས་ཀྱི་དབྱིངས་སུ་སྐུ་ལྔ་རྫོགས་པས་ཨོཾ༵་ཞེས་གླུའི་འགོ་འདྲེན་པར་བྱེད་པ་སྟེ། སྐུའི་དཀྱིལ་འཁོར་དེ་ཡང་སྐུ་ལྔ་དང་ཡེ་ཤེས་ལྔའི་རང་བཞིན་དུ་མཚོན་པའི་ཕྱིར་བསྟན་པའོ། ། དེའང་གླུའི་ཡན་ལག་ལྔ་དང་ལྡན་པ་སྟེ། གླུ་ལེན་པ་པོ། གླུའི་དབྱངས། གླུའི་ཚིགགླུའི་རྒྱན། གླུ་བྱིན་གྱིས་རློབ་པར་བྱེད་པ་རྣམས་སོ། ། དེའང་གླུའི་དབྱངས་ནི་འདྲེན་པ་སྟེ། ལྔའིརྗེས་སུ་སྐྱེས་པ།
དྲུག་གི་རྗེས་སུ་སྐྱེས་པ། བར་མའི་རྗེས་སུ་སྐྱེས་པ། དྲི་ཟའི་རྗེས་སུ་སྐྱེས་པ། བློ་གསལ་གྱི་དབྱངས། འཁོར་ཉན་པ་རྣམས་འབྱུང་བ་ན་དབྱངས་ཀྱིས་འདྲེན་ པའོ། ། དེའང་སྐུ་དེ་ཡང་ཕྱོག༵ས་བཅུ༵་དུས༵་བཞི༵འི་སངས་རྒྱས་ཐམས་ཅད་ཀྱི་སྐུ་རྡོ་རྗེ་གཉིས་སུ་མེད་པའི་རང་བཞིན་དུ་མངོན་པར་རྫོག༵ས་པར་སངས་རྒྱས་པ༵འི་རང་བཞིན་ནོ། ། དེའང་རང་སྣང་དག་པའི་ཡེ༵་ཤེ༵ས་མེ་ལོང་ལྟ་བུ་ལ་སོགས་པའི་རང་བཞིན་སྤྲོས་པ་དང་བྲལ་བའི་དཀྱིལ༵་འཁོར༵་ནི། སྐུའི་ཐུགས་རྣམ་པར་དག་པའི་ཐི༵ག་ལེ༵་ཆེ༵ན་པོ་གཉིས་སུ་མེད་པའོ། ། དེ་ལྟ་བུའི་རང་སྣང་དེ་ཡང་བསོད༵་ན༵མས་ཕུན་སུམ་ཚོགས་པའི་རང་བཞིན་སྣང་ལ་རང་བཞིན་མེད་པའི་དཀྱི༵ལ་འཁོ༵ར་ནི། སྐུ༵འི༵་སྐུ་སྟེ་རིགས་ལྔའི་རང་བཞིན་མཐའ་དབུས་མེད་པར་ཁྱབ་པའི་སྐུ་ཡི་ཚོག༵ས་བསམ་གྱིས་མི་ཁྱབ་པའོ། །
དེའི་ངོ་བོ་སྣང༵་སྟོང༵་གཉིས་སུ་མེད་པའི་རང་བཞིན་ནི། སྐུའི་གསུང་བརྗོད་བྲལ་དོན་གྱི་ཐིག༵་ལེ༵་ཆེན་པོ་སྟེ་ཡོན་ཏན་ཕུན་སུམ་ཚོགས་པ་ཀུན༵་ཏུ་རྫོག༵ས་པའོ། ། དེ་ལས་དགྱེས་པས་ཧོ༵་ཞེས་སོ། ། གཉིས་པ་གསུང་པདྨ་རིགས་ཀྱི་དཀྱིལ་འཁོར་དུ་སོ་སོར་རྟོག་པའི་ཡེ་ཤེས་ཀྱི་སྒོ་ནས་བསྟོད་པ་ནི། ཡེ་ནས་རྣམ་པར་དག་པའི་ཕྱིར་གསུང་ལྔ་རྫོགས་ཤིང་ལྷུན་གྱིས་གྲུབ་པས་ཨོཾ༵་ཞེས་སོ། ། གསུང་རྡོ༵་རྗེ༵་འོད་དཔག་མེད་ཀྱི་དཀྱིལ་འཁོར་དེ་ཡང་བསོད༵་ནམ༵ས་དང་ཡེ་ཤེས་ཀྱི་རང་བཞིན་ལྷུན་གྱིས་གྲུབ་པའི་ཐིག༵་ལེ༵་ཆེན༵་པོའོ། ། སྣང་བ་དང་སྟོང་པ་དབྱེར་མེད་པས་རྡོ༵་རྗེས༵་སོ་སོར་རྟོག་པ་ལ་སོགས་པའི་ཡེ༵་ཤེ༵ས་ཀྱི་དཀྱིལ༵་འཁོར༵་ལྡན༵་པ་ནི་གསུང་གི་ཐུགས་སོ། ། ཡང་གཉིས་སུ་མེད་པའི་རྡོ༵་རྗེ༵་ཡེ་ཤེས་ཀྱི་རང་སྒྲ༵་ཆེ༵ན་པོ་མཐ༵འ་ཡ༵ས་པ༵་མངའ་བ་ནི་གསུང་གི་གསུང་ངོ༌། ། དོན་གྱི་རྡོ༵་རྗེ༵་རང་སྣང་བ་ནི་རྒྱལ༵་པོ༵་སྟེ། སྣང་སྟོང་དབྱེར་མེད་པའི་ཐིག༵་ལེ༵་ཆེ༵ན་པོ་གསུང་གི་སྐུ་སྟེ་ངོ་མཚར་ཆེ་ཧོ༵། །
གསུམ་པ་ཐུགས་སངས་རྒྱས་རིགས་ཀྱི་དཀྱིལ་འཁོར་དུ་མེ་ལོང་ལྟ་བུའི་ཡེ་ཤེས་ཀྱི་སྒོ་ནས་བསྟོད་པ་ནི། ཐུགས་ལྔ་རྫོགས་པས་ཨོཾ༵་སངས་རྒྱས་ཐམས་ཅད་ཀྱི་སྐུ༵་གསུང༵་ཐུགས༵་ཀྱི༵་རྫོ༵གས་པ༵་ཆེན༵་པོ་རྣམ་པར་སྣང་མཛད་དོ། ། དེ་ཉིད་ལ་ཡོ༵ན་ཏན༵་དང་ཕྲིན༵་ལ༵ས་མ་ལུས་པ་ཀུན༵་ཏུ༵་རྫོ༵གས་པ་ནི་ཐུགས་ཀྱི་ཐུགས་སོ། ། ཡོན་ཏན་ཕུན་སུམ་ཚོགས་པ་རྣམས་མ་བཙལ་པར་ཡེ༵་ནས༵་ལྷུན༵་རྫོགས༵་སུ་གནས་པརང་བཞིན་ཀུན༵་ཏུ༵་བཟ༵ང་པོའི་ངང་ནི་ཐུགས་ཀྱི་གསུང་ངོ༌། ། དེའི་ཚེ་ཡེ་ཤེས་ཀྱི་དཀྱིལ་འཁོར་རང་སྣང་དུ་འདུས༵་པའི༵་ཚོགས༵་ཆེན༵་པོ་ནི་རང་བཞིན་དག་པས་ཐི༵ག་ལེ༵་ཆེ༵ན་པོ་སྟེ་ཐུགས་ཀྱི་སྐུའོ། ། ལྷུན་གྱིས་གྲུབ་པས་ཧོ༵ཿཞེས་སོ། ། བཞི་པ་ཡོན་ཏན་རིན་པོ་ཆེའི་རིགས་ཀྱི་དཀྱིལ་འཁོར་དུ་མཉམ་ཉིད་ཡེ་ཤེས་ཀྱི་སྒོ་ནས་བསྟོད་པ་ནི། ཡོན་ཏན་ཕུན་སུམ་ཚོགས་པ་ལྔ་ལྷུན་གྱིས་གྲུབ་པས་ཨོཾ༵་ཞིང་ཁམས་ཕུན་སུམ་ཚོགས་པ་ཆོས་ཀྱི་དབྱིངས་མཚན་མ་ཐམས་ཅད་མི༵་དམི༵གས་ཤིང་ཐབས་ཤེས་ཀྱི་སྒྱུ༵་འཕྲུལ༵་ལྷུན་སྟུག་པོ་བཀོད་པའི་རང་སྣང་མཉམ༵་པའི༵་དབྱིང༵ས་ན་གཞལ་ཡས་ཁང་དང༌། ལྷའི་དཀྱིལ་འཁོར་མཐ༵འ་ཡ༵ས་པ་རྒྱན་གྱི་བྱེ་བྲག་ཀུན༵་ཏུ༵་ཀླུབས་ཤིང་འོད་ཟེར་སྣ༵་ཚོ༵གས་པ་ཕྱོགས་བཅུར་འཕྲོ༵་བ་ནི་ཡོན་ཏན་གྱི་སྐུའོ། ། ཡེ་ཤེས་མཐ༵འ་ཡ༵ས་པ་ཀུན༵་ན༵ས་ལྷུན༵་གྱིས༵་གྲུབ་ཅིང་དབྱེར་མེད་མཉམ་པའི་ངང་དུ་ཐི༵མ་པ་ནྀ་བརྡའམ་རང་བཞིན་ཏེ་ཡོན་ཏན་གྱི་གསུང་ངོ༌། །
ཏིང་ངེ་འཛིན་དང་རྫུ་འཕྲུལ་དང་མངོན་པར་ཤེས་པ་ལ་སོགས་པ་སྣ༵་ཚོ༵གས་ཀྱི་གཏེར་ཡིད་བཞིན་གྱི་ནོར་བུ་ལྟར་དགོས་འདོད་འབྱུང་བའི་སྐུ༵་གསུང༵་ཐུག༵ས་ཆེན༵་པོ་མངའ་བ་ནི་ཡོན་ཏན་གྱི་ཐུགས་ཏེ་ངོ་མཚར་ཆེ་ཧོ༵་ཞེས་སོ། ། ལྔ་པ་འཕྲིན་ལས་ལས་ཀྱི་རིགས་ཀྱི་དཀྱིལ་འཁོར་དུ་བྱ་བ་གྲུབ་པའི་ཡེ་ཤེས་ཀྱི་སྒོ་ནས་བསྟོད་པ་ནི། འཕྲིན་ལས་ལྔ་ལྷུན་གྱིས་གྲུབ་པས་ཨོཾ༵་གདུལ་བྱའི་འཇིག་རྟེན་དྲུག་གི་ཕྱོག༵ས་བཅུའི༵་སྣོད་དང་བཅུད་ཀྱི་འཇིག༵་རྟེན༵་ཞིང་གི་རྡུལ༵་ཕྲ་བ་སྙེད༵་དུ༵་འཇུག་པ་ནི་གདུལ་བྱའི་ཞིང་ཁམས་ཕུན་སུམ་ཚོགས་པའོ། ། དེ་དག་ཏུ་རྒྱལ༵་བའི༵་དོན༵་ཕྲིན་ལས་རྣམ་པ་བཞི་པོ་རྣམ༵ས་ཀྱི་གྲངས་ཀྱང་རྡུལ༵་ཕྲན༵་སྙེད༵་སྟོན་པ་ནི་མཛད་པ་རང་གི་ངོ་བོ་ཡིན་ཏེ་འཕྲིན་ལས་ཀྱི་སྐུའོ། ། གང་གིས་སྟོན་ན་གང་ལ་གང་འདུལ་གྱི་སྤྲུལ༵་པ༵་ཡང་རྡུལ༵་ཕྲན༵་གྱི་གྲངས་དང་མཉམ་པ་བས༵མ་ཡ༵ས་ཀྱིས༵་གདུལ་བ་ནི་སྤྲུལ་པ་འཕྲོ་བ་སྟེ་འཕྲིན་ལས་ཀྱི་གསུང་ངོ༌། ། ཇི་ལྟར་འདུལ་ན་སྤྲུལ་བ་དེ་དག་གིས་ཞིང་དེ་དག་ཏུ་སྐད༵་ཅིག༵་ཡུད༵་ཙམ་ལ༵་ཁྱབ་ནས་འབད་རྩོལ་མེད་པར་འགྲོ་བའི་དོན་ལྷུན༵་གྱིས༵་གྲུབ༵་པ་ནི། ཆོས་ཀྱི་སྐུ་ལས་མ་གཡོས་བཞིན་དུ་རྩོལ་མེད་དུ་གྲུབ་པས་འཕྲིན་ལས་ཀྱི་ཐུགས་སོ། ། དེ་ནི་ངོ་མཚར་བས་ཧོ༵་ཞེས་བཞད་པའོ། ། གཉིས་པ་དཀྱིལ་འཁོར་གྱི་དབང་ཕྱུག་ཡབ་ཡུམ་ལ་བྱེ་བྲག་ཏུ་བསྟོད་པ་ནི། སྐུ་དང་ཡེ་ཤེས་ལྷུན་གྱིས་རྫོགས་པས་ཨོཾ༵་ཕྱོགས་བཅུ་དུས་བཞི་དང་རང་སྣང་གི་རིགས་ལྔའི་དཀྱིལ་འཁོར་ཐམ༵ས་ཅ༵ད་མ༵་ལུས༵་པའི་རང་བཞིན་ནི་སྐུ༵་གསུང༵་ཐུག༵ས་མི་ཟད་པ་རྒྱན་གྱི་འཁོར་ལོ་ཡིན་ལ།
དེ་དག་གི་སྐུ༵་གསུང༵་ཐུག༵ས་ཀྱི༵་བྱེད་པ་པོའི་བད༵ག་ཉིད༵་ཆེ༵ན་པོ་ནི་ཀུན་ཏུ་བཟང་པོ་དང༌། སྐུ༵་གསུང༵་ཐུག༵ས་ཀྱི༵་བྱ་བ་མོས་ཡུལ་ཀུན༵་ཏུ༵་ཁྱབ༵་པ་ནི་ཀུན་ཏུ་བཟང་མོ་སྟེ། ཡབ་ཡུམ་གཉིས་སུ་མེད་པའི་རང་བཞིན་དེ་ནི་འཁོར་འདས་ཐམས་ཅད་སྐུ༵་གསུང༵་ཐུག༵ས་ཀྱི་ངོ་བོ་ཡེ་ནས་སངས་རྒྱས་པའི་ཆོས་ཉིད་ཐི༵ག་ལེ༵་ཆེ༵ན་པོའི་དབྱིངས་སུ་བྱང་ཆུབ་པས་དུས་གསུམ་འཕོ་འགྱུར་མེད་པའི་རང་བཞིན་གཞི་ལམ་འབྲས་བུའི་ཀུན་ཏུ་བཟང་པོ་ཡབ་ཡུམ་ནི་སངས་རྒྱས་དང་སེམས་ཅན་ཀུན་གྱི་གདོད་མའི་མགོན་པོར་ལྷུན་གྱིས་གྲུབ་པས་ཧོ༵་ཞེས༵་དགྱེས་པ་ཆེན་པོའི་གླུས་བསྔགས་པའོ། ། གསུམ་པ་སྐབས་ཀྱི་དོན་བསྡུ་བ་ནི། ཚུལ་དེ་སྐད་ཅེས་ལྷུན་སྟུག་པོ་བཀོད་པའི་ཞིང་རང་སྣང་དག་པའི་འཁོར་ལ་ཞུ་བ་པོ་མེད་པར་ཆེད་དུ་བསྒྲག༵ས་སོ༵། ། འབྲས་བུ་གསང༵་བའི༵་སྙིང༵་པོ༵་སྐུ་དང་ཡེ་ཤེས་ཀྱི་དེ༵་ཁོ༵་ན༵་ཉིད༵་ངེ༵ས་པ༵་ལ༵ས་གནས་ལུགས་ཇི་ལྟ་བཞིན་བསྟོད༵་པ༵ས་དཀྱིལ་འཁོར་དང་དཀྱིལ་འཁོར་གྱི་དབང་ཕྱུག་ཆེན་པོ་ཉིད་རང་བཞིན་ལྷུན་གྱིས་མཉེས༵་པ༵འི་ལེ༵འུ་སྟེ༵་བཅུ༵་བཞི༵་པའི་རྣམ་པར་བཤད་པ༵འོ༵། ། ། ། ༈ སྤྱི་དོན་གཉིས་པ་ཁྲོ་བོ་མངོན་པར་འབྱུང་བའི་དཀྱིལ་འཁོར་བཤད་པ་ལ་གསུམ་སྟེ། གཞི་ལྷུན་གྱིས་གྲུབ་པའི་རང་བཞིན་ཁྲོ་བོའི་དཀྱི་འཁོར་སྣང་བའི་ཚུལ་བསྟན་པ། ལམ་ཇི་ལྟར་བསྒྲུབ་པ་ཐབས་ཀྱི་ཡན་ལག་རྒྱ་ཆེར་བཤད་པ། འབྲས་བུ་སྐུ་དང་ཡེ་ཤེས་ལ་བསྟོད་པའི་ཚུལ་བརྗོད་པའོ། །
དང་པོ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་གསུམ་སྟེ། གཞི་ལྷུན་གྱིས་གྲུབ་པའི་ཁྲོ་བོ་སྤྱིར་བསྟན་པ། དེ་ལས་སྤྲུལ་པའི་ཁྲོ་བོ་བྱེ་བྲག་ཏུ་བཤད་པ། སྐབས་ཀྱི་དོན་ངོས་གཟུང་བའོ། ། དང་པོ་ནི། ཀྲོ་དྷའི་སྒྲ་ལས་ཁྲོ་བོ་སྟེ་མི་མཐུན་པའི་ཕྱོགས་ལས་རྣམ་པར་རྒྱལ་ཞིང་འགྲོ་བའི་དོན་རྔམས་པའི་འཕྲིན་ལས་དྲག་པོས་མཛད་པའོ། ། དབྱེ་ན་གསུམ་སྟེ།
གཞི་ཆོས་ཉིད་ཀྱི་ཁྲོ་བོ་དངོས་པོ་དང་མཚན་མར་མེད་པས་ཆོས་སྐུ་སྤྲོས་པའི་མཐའ་དང་བྲལ་བའོ། ། དེའི་ངང་ལས་འོག་མིན་དུ་ཧེ་རུ་ཀའི་དཀྱྀལ་འཁོར་སྣང་བ་ནི་ལོངས་སྤྱོད་རྫོགས་པའི་རང་བཞིན་དོན་གྱི་གནས་ལུགས་སོ། ། དེའི་ཐུགས་རྗེ་ལྷུན་གྱིས་གྲུབ་པས་གང་ལ་གང་འདུལ་གྱི་ཁྲོ་བོར་སྣང་བ་ནི་མཛད་པ་འཕྲིན་ལས་ཀྱི་རང་བཞིན་སྤྲུལ་བའི་སྐུའི་ངོ་བོ་སྟེ། ཐབས་ཞགས་ལས། མཉམ་ཉིད་ངང་གིས་ཁྲོ་ལ་ཕྱག་འཚལ་ལོ། ། ཁྲོ་བས་ལོངས་སྤྱོད་མཛད་ལ་ཕྱག་འཚལ་ལོ། ། རྡོ་རྗེ་འདུ་འཕྲོ་མཛད་ལ་ཕྱག་འཚལ་ལོ། ། ཞེས་སོ། ། ཡང་ཆོས་བཞིའི་སྒོ་ནས་ཀྱང་ཁྲོ་བོར་བསྟན་ཏེ། ཆོས་ཉིད་དང༌།
ཡེ་ཤེས་དང༌། མཛད་པ་དང༌། ཕྲིན་ལས་སོ། ། དང་པོ་ནི། ཆོས་ཉིད་སྤྲོས་པ་དང་བྲལ་བ་ནི་མཚན་མའི་གནས་མེད་པས་ངང་གིས་ཁྲོ་བ་སྟེ། རྡོ་རྗེ་ལས། ཡང་དག་ཤེས་རབ་ཆེན་པོ་ནི། ། མཚན་མ་འཇོམས་ཕྱིར་ཁྲོ་བོའི་མཆོག། ཅེས་སོ། ། གཉིས་པ་ནི།
ཡེ་ཤེས་རྒྱས་པ་ན་མི་ཤེས་པ་དང་ཕྱིན་ཅི་ལོག་གི་གནས་མེད་པས་སྤང་བྱ་ལ་ལྟོས་ནས་ངང་གིས་ཁྲོ་བས་ཏེ། རྒྱས་པ་ལས། རང་རིག་ཡེ་ཤེས་རྒྱལ་པོ་ཡིས། ། ཕྱོགས་བཅུ་ཐམས་ཅད་དབང་བསྡུས་ནས། ། ཀུན་ཀྱང་མི་དམིགས་དབྱིངས་སུ་ཐིམ། ། ཞེས་པ་དང༌། གསུམ་པ་ནི། ཐུགས་རྗེས་འགྲོ་བ་སྐྱོབ་པ་ན་འབད་རྩོལ་མེད་པར་མི་མཐུན་ཕྱོགས་འཇོམས་པས་ཤུགས་ཀྱིས་ཁྲོ་བ་སྟེ། ལྷ་རྒྱུད་ལས། འཛིན་པ་མི་རྟོག་ཐུགས་རྗེ་ཞེན་ཆགས་ཁྲོ། །
ཞེས་སོ། ། བཞི་པ་ནི། གདུལ་བྱའི་དབང་གིས་ཁྲོ་བོར་བཅོས་པ་ལྟར་སྣང་བ་སྟེ། དགོངས་འདུས་ལས། ཤིན་ཏུ་གདུག་ཅིང་གཏུམ་པ་ལ། ། ཞི་བས་ཕན་པར་མི་འགྱུར་ཏེ། ། ཤེས་རབ་ཐབས་ཀྱི་ཕྱག་རྒྱ་ལས། ། ཁྲོ་བོར་དེ་བཞིན་གཤེགས་ཀུན་མཛད། ། ཅེས་སོ། ། དེའང་འགྲོ་བ་ལ་གདུག་པ་ཅན་འབྱུང་བ་དང༌།
ཆགས་སོགས་ཞི་བའི་རིགས་གཉིས་སུ་འབྱུང་བ་ཅི་ཡིན་ཞེ་ན། སྤྱི་བོ་དང་སྙིང་ག་ན་ཁྲོ་བོ་དང་ཞི་བའི་དཀྱིལ་འཁོར་ལྷུན་གྲུབ་ཏུ་ཡོད་པའི་རྩལ་ཆེ་ཆུང་དང༌།
མ་རིག་བདག་ཏུ་འཛིན་པས་འཁོར་བར་འཁྲུལ་དུས་ཞེ་སྡང་དང་དེའི་འཁོར་ང་རྒྱལ་ཕྲག་དོག་གཉིས་དང་མཚུངས་ལྡན་གྱི་ལས་ཀྱིས་ཁྲོ་བོའི་གདངས་མ་རུངས་ཤིང་གཏུམ་བར་སྣང་བས་ཕ་རོལ་ལ་གནོད་པའི་གཞིར་གྱུར་ཅིང༌། འདོད་ཆགས་ཀྱིས་ཞི་བའི་མདངས་འཕེལ་བས་དགའ་ཞིང་ཆགས་པས་དབང་དུ་བྱེད་པ་དང༌། གཏི་མུག་ནི་གཉིས་ཀའི་ངོ་བོར་གནས་པ་སྟེ། ཡེ་ཤེས་རོལ་པའི་རྒྱུད་ལས། གཞི་ལ་གྲུབ་པའི་སངས་རྒྱས་ནི། ། ཞི་དང་ཁྲོ་བོའི་རང་བཞིན་ལས། ། མ་རིག་དུག་གསུམ་རྒྱུ་མཐུན་པས། ། དབང་པོའང་ཞི་དྲག་གཉིས་སུ་སྣང༌། །
ཞེས་སོ། ། དེ་ཉིད་འདུལ་བ་ལ་འདུལ་བྱེད་ཀྱང་ཞི་ཁྲོ་གཉིས་ལྷུན་གྲུབ་ཏུ་འབྱུང་སྟེ། དེ་ལས། དེ་ཉིད་འདུལ་ཕྱིར་དཀྱིལ་འཁོར་གཉིས། ། ཕྱོགས་དུས་ཀུན་ཏུ་ཞི་ཁྲོར་སྣང༌། ། སྐད་ཅིག་ཡུད་ལ་ལྷུན་གྱིས་གྲུབ། ། ཅེས་སོ། ། དེ་དག་ཀྱང་གཞི་ལམ་འབྲས་བུ་གསུམ་དུ་གནས་ཏེ། གཞི་ལ་ཡེ་ནས་དག་པའི་ཁྲོ་བོ་ནི་སེམས་ཅན་ཀུན་དང་སངས་རྒྱས་ཐམས་ཅད་ལ་ཁྲག་འཐུང་གི་དཀྱིལ་འཁོར་ལྷུན་གྲུབ་ཏུ་སྤྱི་བོར་གནས་པ་སྟེ། བྷནྡྷ་སྨུག་ནག་འབར་བའི་གཞལ་ཡས་ན། །
མཐུ་ཆེན་བདུད་ཀྱི་རྒྱལ་པོས་མགོ་ སྒོ་ བཅད ་དེ་ བརྩིགས། ། རྔམས་པའི་ཁྲོ་བོ་རྣམས་ཀྱིས་གཟེར་གྱིས་བཏབ། ། ཅེས་པ་དང༌། ཕྲ་བཀོད་ལས། རང་རང་མགོ་ལ་ཁྲོ་སྐུར་གནས། ། ཞེས་སོ། ། ལམ་མངོན་པར་སྒྲུབ་པའི་ཁྲོ་བོ་ནི་དཀྱིལ་འཁོར་དུ་བསྐྱེད་ཅིང་བསྒོམ་པ་སྟེ། གསང་རྒྱུད་ལས། ལམ་གྱི་ཁྲོ་བོའི་དཀྱིལ་འཁོར་ནི། ། འབར་བའི་ཚོགས་ཆེན་རབ་ཏུ་བསྒོམ། །
ཞེས་སོ། ། འབྲས་བུ་ལྷུན་གྱིས་གྲུབ་པའི་ཁྲོ་བོ་ནི་དྲི་མ་དབྱིངས་སུ་དག་སྟེ་རང་སྣང་ལྷུན་སྟུག་པོ་བཀོད་པར་ཁྲོ་བོའི་དཀྱིལ་འཁོར་དུ་སྣང་བ་སྟེ། དེ་ལས། འབྲས་བུ་དེ་བཞིན་ཉིད་དབྱིངས་ཁྲོ། ། སྐུ་གསུམ་ལྷུན་སྟུག་རང་སྣང་གསལ། ། ཞེས་སོ། ། དེའང་གཞི་ལ་ཁྲོ་བོ་མེད་ན་ལམ་དུ་དེ་བསྒྲུབ་པ་ཡང་བླ་མེད་ཀྱི་ཐེག་པའི་ཚུལ་ལ་མི་རིགས་པ་དང༌། ལུས་གྲུབ་ཀྱི་དཀྱིལ་འཁོར་གསར་རྙིང་ལ་གྲགས་པ་ཕལ་པོ་ཆེ་འདི་དག་དོན་ལ་མི་གནས་པར་འགྱུར་པ་དང༌། བསྒྲུབས་ཀྱང་མི་འགྲུབ་པའི་སྐྱོན་དང༌། སྤྲུལ་པའི་འཕྲོ་གཞི་མེད་པས་དེ་ལས་འཕྲོས་པའི་སྤྲུལ་པ་མི་རིགས་པའི་སྐྱོན་ལ་སོགས་པ་དུ་མ་ཡོད་དོ། །
དེས་གཞི་ལ་ཡོད་པའི་ཁྲོ་བོ་སངས་རྒྱས་ཀྱིས་མངོན་དུ་གྱུར། སེམས་ཅན་གྱིས་མ་གྱུར། ལམ་པས་རྗེས་སུ་སློབ་པར་བྱེད་པ་བསྟན་པའོ། ། གཉིས་པ་དེ་ལས་སྤྲུལ་པའི་ཁྲོ་བོ་བྱེ་བྲག་ཏུ་བཤད་པ་ནི། རྒྱུད་འདིར་བཅོམ་ལྡན་འདས་ཧེ་རུ་ཀས་འཇིག་རྟེན་གྱི་ཁྲོ་བོ་མ་ལུས་པ་རྣམས་བཏུལ་ནས་དཀྱིལ་འཁོར་གྱི་གདན་དང་མུ་རན་ལ་བཀོད་པར་བསྟན་པ་ནི་འདི་ཉིད་དུ་རྒྱས་པར་འཆད་པས་ཤེས་ལ། ཐུགས་རྗེས་སྤྲུལ་པས་རཱུ་ཏྲ་ཇི་ལྟར་བཏུལ་བའི་ཚུལ་དགོངས་འདུས་ལས་འབྱུང་བ་བཞིན་ཏེ། དེ་ནི་བསྐལ་པ་ཆེན་པོ་སྟོང་ཕྲག་བཅུ་གཉིས་དང་དྲུག་གི་སྔོན་རོལ་ཏུ་བསྐལ་པ་ཀུན་བཀོད་ཞེས་བྱ་བ་ལ་ཞིང་ཁམས་མངོན་པར་དགའ་བར་སངས་རྒྱས་མི་བསྐྱོད་པའི་བསྟན་པ་བྱུང་སྟེ། དེའི་ཚེ་གསང་སྔགས་སྤྱོད་པའི་དགེ་སློང་ཐུབ་དཀའ་གཞོན་ནུ་ཞེས་བྱ་བ་བླ་ན་མེད་པའི་ཆོས་ཀྱི་འཁོར་ལོ་བསྐོར་བ་ཞིག་བྱུང་ངོ༌། ། དེའི་ཉེ་འཁོར་དུ་ཁྱིམ་བདག་ཀེའུ་ཀ་ཡ་ཞེས་བྱ་བ་ལ་བུ་ཐར་པ་ནག་པོ་ཞེས་པ་དང༌། དེའི་གཡོག་དན་ཕག་ཅེས་བྱ་བ་ཡོད་དོ། །
དེའི་ཚེ་ཐར་པ་ནག་པོ་གཡོག་དང་བཅས་པ་དགེ་སློང་ཐུབ་དཀའ་གཞོན་ནུའི་དྲུང་དུ་སོང་སྟེ་གསོལ་བ། དགེ་སློང་ཆེན་པོ་དངོས་པོ་ཐམས་ཅད་ལ་ཅི་དགའ་བར་སྤྱད་པས་གྲོལ་བའི་ལམ་ཡོད་ཅེས་ཐོས་ན་དེ་ལྟ་ཉིད་དུ་ངེས་སམ། དགེ་སློང་གིས་སྨྲས་པ་ཡོད་དུ་རུང་ངོ༌། ། དེ་ནས་ཐར་པ་གཡོག་དང་བཅས་ཏེ་རབ་ཏུ་བྱུང་ནས་འདུན་ཏེ་ཐམས་ཅད་ཇི་ལྟ་བུའི་ལམ་གང་ཡིན་ཞེས་དྲིས་པའི་ལན་དུ། ཇི་བཞིན་ཉིད་དེ་མ་བཅོས་ན། ། དངོས་པོ་བཞི་ལ་གནས་སྤྱོད་ཀྱང༌། ། ནམ་མཁའ་ལ་ནི་སྤྲིན་བཞིན་ཏེ། ། འདི་ནི་རྣལ་འབྱོར་དམ་པའི་ལམ། ། ཞེས་སྨྲས་པས། དེ་གཉིས་ཡི་རངས་ཏེ་སོང་བ་ལས།
ཐར་པ་ནི་ཐབས་ལ་མི་མཁས་ཤིང་བློ་གྲོས་རྟུལ་བས་སྒྲ་ཇི་ལྟ་བ་བཞིན་དངོས་པོ་བཞི་ལ་རང་དགར་སྤྱད་པས་ལུས་དམ་པར་འཆོས་ཀྱང་སེམས་ངན་འགྲོའི་ལམ་དུ་ཞུགས་སོ། ། དན་ཕག་ནི་བློ་གྲོས་རྣོ་ཞིང་ཐབས་ལ་མཁས་པས་དོན་ཇི་ལྟ་བ་བཞིན་སྤྱོད་དེ། ལུས་མ་རབས་སུ་བཅུག་སྟེ་བྲན་བྱེད་ཀྱང་སེམས་དམ་པའི་ལམ་དུ་ཞུགས་སོ། ། དེ་ནས་དེ་གཉིས་ལྟ་སྤྱོད་མ་མཐུན་ཏེ་རྩོད་པ་ལས། དགེ་སློང་ལ་དྲིས་པས། དན་ཕག་ལྟར་ངེས་སོ་ཞེས་སྨྲས་པ་ན། ཐར་པ་འཁྲུགས་ཏེ་གཉིས་ཀ་ལྟར་རོ་ཞེས་ཀྱང་མ་མཉམ་པར། བདག་གཅིག་པུ་སུམ་འབྱིན་སྙམ་ནས། གཡོག་དང་དགེ་སློང་གཉིས་ཀ་སྤྱོས་ཤིང་ཐག་རིང་པོར་སྤྱུགས་སོ། ། དེ་ནས་ཐར་པས་སངས་རྒྱས་ཀྱི་གསང་བ་སྒྲ་ཇི་ལྟ་བུར་སྤྱད་ཅིང་ལོག་པར་བསྒྱུར།
ལོག་པའི་བརྟུལ་ཞུགས་བཟུང་ནས་དུར་ཁྲོད་ཀྱི་མི་རོ་ཟོས་ཤིང་གཡང་གཞི་གྱོན་ནས་དུར་ཁྲོད་གྱི་ཅེ་སྤྱང་ནག་པོ་དང༌། འཕར་བ་རྐང་སྡེབས་དང༌། སྲིན་པོ་ལག་སྡེབས་དང༌། བྱ་གཅན་གསོད་བྱེད་དང༌། དུར་བྱ་ཀང་ཀ་དང༌། ཟ་བྱེད་དུར་ཕག་ལ་སོགས་པའི་མ་རུངས་པ་རྣམས་བརྟེན་ཏེ་ཐམས་ཅད་ཀྱི་སྲོག་འཕྲོག་ཅིང༌། སྨད་འཚོང་མའི་ཚོགས་མང་པོ་བསྡུས་ཏེ་ཆགས་པ་ཆེན་པོ་སྤྱོད་པས་གནས་སོ། ། རྒྱུ་དེས་ཤི་བའི་འོག་ཏུ་ངན་འགྲོ་མུ་མཐའ་མེད་པར་བརྒྱུད་དེ་མཐའ་མ་ལ་རཱུ་ཏྲ་ཐར་པ་ནག་པོ་ཞེས་བྱ་བ། གཟུགས་ཀྱི་ཁམས་མན་ཆད་དབང་དུ་བསྡུས་ཤིང་ཤ་དང་ཁྲག་ལ་དད་པས་འགྲོ་བའི་ཚོགས་ལ་གནོད་པའི་བགེགས་སུ་གྱུར་ཏོ། ། དེའི་ཚེ་དཔལ་ཧ་ཡ་གྷྲཱི་ཝ་ལ་སོགས་པའི་སྐུས་ཀྱང་མ་ཐུལ་བར་གསང་བདག་གིས་དཔལ་ཆེན་པོར་བྱས་ཏེ།
ལུས་ཀྱི་ནང་དུ་ཞུགས་ནས་བརྒྱངས་པས་གདོད་བཀའ་ཉན་ཅིང་ལས་ལ་འདུ་བར་གྱུར་ཅིང༌། ཞབས་ཀྱི་འོག་ནས་གདུང་བའི་སྨྲེ་བཤགས་ཆེན་པོ་སྔོན་གྱི་སྡིག་པ་བཤགས་ཏེ་ཆུང་མ་དང་བཅས་པ་འབངས་སུ་ཁས་བླངས་ནས་བཏུལ་བའཽ། ། དེ་ཡང་མངོན་སྤྱོད་ལས་གཞན་གྱིས་མི་ཐུལ་བའི་རིགས་ཅན་བདུད་དང་གཤིན་རྗེ་ལ་སོགས་པ་རྣམས་ལ་དེ་བས་ཀྱང་འཇིགས་པའི་སྐུ་གསུང་ཐུགས་སུ་སྤྲུལ་ནས་ཚར་གཅོད་ཅིང་འདུལ་བར་མཛད་པའོ། ། གསུམ་པ་སྐབས་ཀྱི་དོན་ངོས་བཟུང་ལ་གསུམ་སྟེ། དཀྱིལ་འཁོར་ངོས་གཟུང་བ། རཱུཏྲ་ངོས་གཟུང་བ། དུས་དང་སྟོན་པ་ངོས་གཟུང་བའོ། ། དང་པོ་ལ་གཉིས་ལས། རྩོད་པ་བཀོད་པ་ནི། སྐབས་འདིའི་ཁྲོ་བོའི་དཀྱིལ་འཁོར་རང་བཞིན་ཡིན་ནམ།
སྤྲུལ་པ་ཡིན། དང་པོ་ལྟར་ན་གདུལ་བྱའི་དོན་དུ་དཀྱིལ་འཁོར་སྤྲོས་པར་བཤད་པ་དང་འགལ་ཞིང༌། གཉིས་པ་ལྟར་ན་ཁྲོ་བོའི་རང་བཞིན་གྱི་དཀྱིལ་འཁོར་གྱི་ལེའུ་སྟེ་ཞེས་འོག་མིན་དུ་རང་སྣང་བར་བཤད་པ་དང་འགལ་ཞེས་པའོ།། གཉིས་པ་དེའི་ལན་གསལ་བོར་བཤད་པ་ནི། ཀུན་ཏུ་བཟང་པོ་ཁྲོ་བོའི་དཀྱིལ་འཁོར་དུ་ཡེ་ནས་གནས་པའི་རང་སྣང་ལས་དེ་ལྟར་སྣང་བ་ཡིན་ཏེ། རང་བཞིན་གྱི་དཀྱིལ་འཁོར་གྱི་ཞེས་པས་གྲུབ་པོ། ། སྤྲུལ་པ་ལྟར་བསྟན་པ་ནི་གདུལ་བྱའི་ངོར་དེ་ལྟར་སྣང་བའི་འཆར་གཞི་བྱེད་པ་ཉིད་ཤེས་པར་བྱ་བ་ལ་བཏགས་ནས་ཆ་མཐུན་པར་བཤད་པ་ལས། སྤྲུལ་པ་རང་མཚན་པའི་དཀྱིལ་འཁོར་གྱིས་གདུལ་བྱ་རང་མཚན་པ་བཏུལ་བ་ནི་མེད་དེ། འོན་ཀྱང་དེ་ལྟར་འཕྲུལ་བ་སྒྱུ་མའི་རྩེད་འཇོ་བསྟན་པ་བཞིན་ནོ། ། སྟོན་པའི་འཐད་པ་ཡང་སེམས་ཅན་གྱི་རྒྱུད་ན་དེ་ལྟ་བུའི་རིགས་ཡོད་པ་རྣམས་ཚུལ་དེ་ལྟ་བུས་འདུལ་བའི་དཔེར་མཛད་པ་སྟེ་བཟོ་ལ་སོགས་པའི་སྔོན་དུ་དེའི་དཔེ་འགོད་པ་བཞིན་ནོ། །
དེའང་རང་བཞིན་གྱི་དཀྱིལ་འཁོར་དབྱིངས་ནས་རང་སྣང་བ་དེའི་ཚེ་རང་སྣང་ཡེ་ཤེས་ཀྱི་རོལ་པ་དེ་སྣང་བ་ནི་སྤྱི་བོ་ན་ཁྲག་འཐུང་གི་དཀྱིལ་འཁོར་གནས་པའི་རྩལ་ལས་ལྷུན་གྱིས་གྲུབ་པར་རང་སྣང་བ་ཡིན་ནོ། ། དེ་ལས་གདུལ་བྱའི་འཇིག་རྟེན་དུ་དེ་ལྟར་སྣང་བ་ནི་དབྱིངས་ཀྱི་ཟླ་བ་ལས་ཆུ་སྣོད་དུ་སྣང་བ་བཞིན་ནོ། ། དེའང་ཞི་ཁྲོའི་རང་སྣང་ལས་གཞན་སྣང་ལོངས་སྤྱོད་རྫོགས་པ་དེ་འདྲ་བ་ཆུའི་ཟླ་གཟུགས་བཞིན་སྣང་བ་ནི་སྤྲུལ་པའི་སྐུ་སྟེ། མདོ་སྡེ་རྒྱན་ལས། ཆུ་དང་ནམ་མཁའ་ཟླ་གཟུགས་བཞིན། ། ཞེས་ཆོས་སྐུའི་མཁའ་ལ་ལོངས་སྐུའི་ཟླ་བ་གདུལ་བྱའི་ཆུ་ནང་དུ་སྤྲུལ་སྐུར་སྣང་བའི་དཔེས་བསྟན་པ་བཞིན་ནོ། ། སྔར་ཞི་བའི་རང་བཞིན་ཕྱིས་ཁྲོ་བོར་བསྒྱུར་བ་མ་ཡིན་ཏེ། ཡེ་ནས་དེ་ལྟར་ལྷུན་གྱིས་གྲུབ་ནས་གནས་ཤིང་དུས་ཐ་དད་པའང་མེད་དེ། བརྗོད་བྱའི་དབྱིངས་དེ་ལྟར་གནས་པ་རྗོད་བྱེད་ཀྱི་གཞུང་དགོད་པ་ན་དུས་གཅིག་ཏུ་བསྟན་དུ་མ་བཏུབ་པས་རིམ་གྱིས་གསུངས་ཤིང་སྤྲུལ་པ་སྐད་བརྗོད་པའོ། ། གཉིས་པ་རཱུ་ཏྲ་ངོས་གཟུང་བ་ལ་གཉིས་ལས།
རྩོད་པ་དགོད་པ་ནི། འདིར་གསུངས་པའི་རཱུ་ཏྲ་ནི་ཐ་མལ་པ་ཡིན་ནམ། སྤྲུལ་པ་ཡིན། དང་པོ་ལྟར་ན་ཡི་དྭགས་སྲིན་པོ་ཆེན་པོ་ཞེས་ཟེར་བས། གཟུགས་ཁམས་དབང་དུ་སྡུད་པ་དེ་མི་འཐད་དེ། འདོད་ཁམས་པ་ཡིན་པའི་ཕྱིར་དང༌། བསམ་གཏན་གྱི་ཏིང་ངེ་འཛིན་མ་ཐོབ་པའི་ཕྱིར་དང༌། དཔལ་ཆེན་པོའི་ཞལ་མཐོང་ཞིང་དངོས་ཀྱི་གདུལ་བྱར་གྱུར་པ་ཡང་མི་འཐད་དེ། དཔལ་ཆེན་པོ་དང་སྤྱོད་ཡུལ་གཅིག་ཏུ་མ་སྤྱོད་པའི་ཕྱིར་རོ། ། གཉིས་པ་ལྟར་ན་ངན་སོང་གསུམ་གྱི་སྡུག་བསྔལ་མྱོངས་བ་མི་རིགས་སོ་ཞེས་པའོ། །
གཉིས་པ་ལན་ལ་གཉིས་ལས། ཕྱོགས་དང་པོའི་ལན་ནི་འདོད་ཁམས་པ་ཡིན་ཡང་གཟུགས་ཁམས་དབང་དུ་སྡུད་པ་ཡང་འགལ་བ་མེད་དེ། འདོད་པའི་རྟེན་ལ་འཕགས་ས་ཐོབ་པས་གཟུགས་ཁམས་པ་སྡུད་པ་དང༌། སྔོན་གྱི་ལས་རྨད་དུ་བྱུང་བའི་མཐུ་ནི་བསམ་གྱིས་མི་ཁྱབ་པས་དེས་སྡུད་པའོ། ། འདོད་པའི་ཡི་དྭགས་ཆེན་པོར་སྨོས་པས་ཏིང་ངེ་འཛིན་མ་ཐོབ་པར་མི་འབྱུང་ཏེ། རྟེན་འདོད་པ་ཡིན་ཡང་སེམས་གཟུགས་ཀྱི་ཏིང་ངེ་འཛིན་ཐོབ་པ་མི་འགལ་ཏེ། འདོད་པའི་སོ་སོ་སྐྱེ་བོས་བསམ་གཏན་གཟུགས་མེད་ཀྱི་སེམས་ཐོབ་པར་གསུངས་པ་དང༌། འདོད་པའི་འཕགས་པ་བཞིན་ནོ། ། ཡི་དྭགས་སྲིན་པོ་ཆེན་པོ་ཞེས་པས་ཀྱང་དོན་ལ་ཏིང་ངེ་འཛིན་དང་རྫུ་འཕྲུལ་ཆེ་བར་མཚོན་པའོ། ། དཔལ་ཆེན་པོའི་ཞལ་མཐོང་བ་ལ་སྐལ་བ་གཅིག་པའི་སྤྱོད་ཡུལ་སྤྱད་པ་དགོས་ན་ཡང་ཧ་ཅང་ཐལ་ཏེ།
ཐུབ་པ་དྲུག་མཐོང་བའི་སེམས་ཅན་གྱིས་ཐུབ་པ་དང་སྤྱོད་ཡུལ་གཅིག་ཏུ་སྤྱད་པར་ཐལ་བ་དང༌། ལྷ་མི་དུད་འགྲོ་བེམ་པོ་ལ་སོགས་པ་མཐོང་བའི་ཚེའང་དེ་དག་སྤྱོད་ཡུལ་གཅིག་ཏུ་སྤྱོད་པར་ཐལ་བའི་སྐྱོན་མི་སྤོང་བ་ཡིན་ནོ། ། དེ་བས་ན་འདིར་བསྟན་པའི་རཱུ་ཏྲ་འཁོར་དང་བཅས་པ་ནི་ཐ་མལ་པ་སྣང་ཡང་ཐ་མལ་པ་མ་ཡིན་ཏེ། འཕགས་པས་སེམས་ཅན་སྐྱོ་བ་བསྐྱེད་པའི་ཕྱིར་དམྱལ་བ་དང་ཡི་དྭགས་ཀྱི་འཇིག་རྟེན་སྤྲུལ་པ་བཞིན་དུ། རང་སྣང་གི་སྟོན་པ་ཐུགས་རྗེའི་འཆར་ཚུལ་དང་ཡེ་ནས་གནས་པའི་ཁྲོ་བོ་མངོན་པར་འབྱུང་བའི་ཆོ་འཕྲུལ་འོག་མིན་དུ་བཀོད་པ་ཉིད་ལོངས་སྤྱོད་ཆེན་པོ་ཁྲོ་བོའི་རོལ་པར་དེ་ལྟར་སྣང་བ་ཡིན་མོད། ཡི་དྭགས་ལ་སོགས་པ་ཐ་མལ་པའི་གཟུགས་སུ་སྣང་བས་ཐ་མལ་པ་ཡིན་ནའང་ཧ་ཅང་ཐལ་ཏེ། འགྲོ་བ་འདུལ་བའི་ཐུབ་པ་རྣམས་ཀྱང་ཐ་མལ་པའི་གཟུགས་དང་སྐྱེ་རྒ་ན་འཆི་དང་ནད་དང་གཡུལ་འགྱེད་པ་ལ་སོགས་པར་སྤྲུལ་པ་སྣང་བའང་དོན་ལ་ཐ་མལ་པར་འགྱུར་རོ། ། ཡང་འོག་མིན་ན་ཁྲི་འདེགས་པའི་སེང་གེ་ལ་སོགས་པར་སྣང་བ་དེ་ཡང་ཐ་མལ་པར་འགྱུར་རོ། ། འདོད་ན་ཡོན་ཏན་ལྔའི་རོལ་པ་ཉིད་སྟོབས་སོགས་ཀྱི་ཆར་གནས་པའི་བརྡ་དོན་རང་སྣང་བས་རྒྱལ་བའི་རོལ་པར་བཤད་པས་གསལ་ལོ། ། ཕྱོགས་གཉིས་པའི་ལན་ནི་ངན་སོང་གི་སྡུག་བསྔལ་རང་མཚན་པ་མྱོང་བ་མེད་དེ།
རཱུ་ཏྲ་དེ་ཉིད་རང་སྣང་ཡེ་ཤེས་ཀྱི་སྤྲུལ་བ་བཀོད་པའི་ཕྱིར་རོ། ། དེ་སྔོན་བསྟེན་པའི་སྟོབས་ཀྱིས་ཐམས་ཅད་མཁྱེན་པས་གཟིགས་ནས་ཞེས་པའང་དེ་ལྟར་སྣང་བའི་རཱུ་ཏྲ་ལ་ཡོད་པར་བསྟན་པ་མ་ཡིན་ཏེ། ཕྱིས་འཇིག་རྟེན་དུ་རཱུ་ཏྲ་རང་མཚན་པ་འབྱུང་བ་རྣམས་ལ་རྒྱུ་དེ་ལྟ་བུས་བསྐྱེད་པར་བསྟན་པའོ། ། དེའང་ཐུན་མོང་གི་མདོ་སྡེ་ལས་ཀྱང་མི་ཐུང་སོར་ཕྲེང་ཅན་གྱིས་མི་སྟོང་དུ་གཅིག་གིས་མ་ལོངས་པ་བསད་པའི་སོར་མོའི་ཕྲེང་བ་བསྒྲུབས་པ་ལས། སངས་རྒྱས་ཀྱིས་བཏུལ་ནས་དེའི་ཉེས་པ་མེད་པར་བསྟན་པ་ཡང་དེ་བཞིན་གཤེགས་པའི་སྤྲུལ་པས་སྤྲུལ་པའི་མི་བསད་དེ་ཕྲེང་བར་བྱས་པ་ལས་ཕྱི་རབས་གཉེན་པོ་མཆོག་རྣམས་ཉེས་པས་མི་གོས་པར་བསྟན་པ་ལ་དགོངས་པ་ལྟ་བུའོ། ། ཡང་སྤྲུལ་པའི་ཉན་ཐོས་ཀྱིས་བསླབ་པའི་མཚམས་ལས་འདས་པ་སྔོན་ཡང་དེ་ལྟར་འདས་ཤིང༌། ཕྱིས་ཀྱང་ངན་སོང་དུ་སྐྱེས་པ་འཁོར་གྱིས་མཐོང་བའི་ཆོ་འཕྲུལ་བསྟན་པས་དགེ་སློང་རྣམས་བཏུལ་བའི་ཚེའང་སྤྲུལ་པ་ལ་དེ་ལྟ་བུའི་ལས་བསགས་པ་དང་སྔ་ཕྱི་བརྒྱུད་ནས་སྡུག་བསྔལ་མྱོང་བ་མེད་པ་བཞིན་ནོ། ། ཚུལ་འདི་དེ་བས་ཀྱང་ཆེས་འཕགས་ཏེ་གཞན་གྱི་ངོར་དེ་ལྟར་བསྟན་ནས་སྤྲུལ་པའི་རཱུ་ཏྲ་དང་དཀྱིལ་འཁོར་བསྟན་པ་ཡང་མ་ཡིན་ཏེ། རང་བཞིན་གྱིས་ཁྲོ་བོའི་དཀྱིལ་འཁོར་མངོན་དུ་གྱུར་པ་ན་ཡེ་ཤེས་ཀྱི་རོལ་པ་དེ་ལྟ་བུའི་ཏིང་ངེ་འཛིན་ཡེ་ཤེས་སྒྱུ་མའི་ཆོ་འཕྲུལ་དུ་རང་སྣང་བ་སྟེ། དེ་ལས་གདུལ་བྱའི་འཇིག་རྟེན་དུ་དེ་ལྟར་སྣང་བའི་འཕྲོ་གཞི་བྱེད་པའོ། །
གལ་ཏེ་འཕྲོ་གཞི་ལ་དེ་ལྟར་མེད་ན་འཕྲོ་བའི་རྣམ་འཕྲུལ་ཡང་དེ་ལྟ་བུ་འབྱུང་བར་མི་རིགས་ཏེ། ནམ་མཁའི་ཟླ་བ་དང་ཆུའི་རྫིང་བུའི་གཟིགས་བརྙན་རྣམ་པ་ཐ་མི་དད་པའི་དབྱིབས་སུ་ཇི་ལྟར་རུང་སྟེ། ནམ་མཁར་ཟླ་བ་ཡོད་ཀྱང་རྫིང་བུར་ལྗོན་ཤིང་ལ་སོགས་པ་རྣམ་པ་གཞན་སྣང་བ་ལ་སོགས་པ་མ་ངེས་པའི་སྐྱོན་དུ་འགྱུར་རོ། ། སངས་རྒྱས་རྣམས་ཀྱི་རྣམ་པར་སྤྲུལ་པ་རྒྱ་མཚོ་སྣང་བ་ཡང་ཁ་ཅིག་ཏུ་ནི་གདུལ་བྱའི་དབང་དང་གཞི་ལ་གནས་པའི་དབྱེ་བས་སྐུ་དང་ཡེ་ཤེས་ཀྱི་རོལ་པ་ཐ་དད་པར་སྣང་བ་སྟེ། དོན་གྱི་ངོ་བོ་ལ་འཁོར་འདས་གཉིས་སུ་མེད་པར་རྒྱུ་གཅིག་པ་ལ་སོགས་པའི་ཚུལ་གྱིས་གཞི་འཆར་གཞིའི་ངང་ལས་དེ་དང་དེར་འཆར་བ་ནི་ལྷུན་གྱིས་གྲུབ་པའི་ཡེ་ཤེས་སོ། ། འོ་ན་མ་དག་པ་ཡང་འཆར་གཞི་ཡོད་དམ་གདུལ་བྱ་ལ་དེ་ལྟར་སྣང་བའི་ཕྱིར་ཞེ་ན། མ་དག་པ་ཞེས་པ་གང་ལ་ཟེར། འགྲོ་དྲུག་ཏུ་སྣང་བ་ལ་བྱེད་ན་དེའི་འཆར་གཞི་ཐུགས་རྗེ་རོལ་པ་ལ་འགྲོ་བ་དྲུག་གི་སྤྱོད་ཡུལ་རྒྱ་མཚོར་སྣང་བའི་རོལ་བ་རང་བཞིན་གྱིས་དག་པར་ཡོད་པར་བཤད་དོ། ། རྩ་འཁོར་དྲུག་གི་རང་བཞིན་འགྲོ་བ་དྲུག་གི་འཇིག་རྟེན་སྣང་བ་ཡོད་པའི་ཕྱིར་ཏེ། རྡོ་རྗེ་ལས།
འཁོར་ལོ་དྲུག་གི་རང་བཞིན་གྱིས། ། འཇིག་རྟེན་དྲུག་གི་སྣང་བ་ནི། ། ཡེ་ནས་སྣང་བ་ལྷུན་གྲུབ་པས། ། རླུང་སེམས་བྱེད་པས་དེ་ལྟར་སྣང༌། ། ཞེས་སོ། ། དེའང་འཁོར་བའི་ཚེ་མ་རིག་པས་དེ་ལྟར་བདེ་སྡུག་ལ་སོགས་པར་འཁོར་ཡང༌། འཁོར་བའི་རང་བཞིན་གཟུགས་བརྙན་དང་འདྲ་བར་རྟོགས་པ་མཐར་ཕྱིན་པའི་ཚེ་དེ་དག་གི་འཆར་གཞི་འགྲོ་དྲུག་སོ་སོའི་འཇིག་རྟེན་དུ་ཐུབ་པ་དྲུག་གི་རོལ་པ་སྟོན་པ་ཡང་དེ་ལས་བྱུང་བའོ། ། དེའང་འགྲོ་བ་དྲུག་གི་འཆར་གཞི་སྣང་བས་འགྲོ་དྲུག་རང་མཚན་པའི་འཁོར་བ་ཡོད་པར་མི་འགྱུར་ རོ། ། རྫུ་འཕྲུལ་སྣ་ཚོགས་སུ་འགྱེད་པའི་ཚེ་ལས་དག་པའི་སེམས་དཔའ་ལ་དེ་མེད་པ་དང༌། མེ་ལོང་ཀུན་གྱི་འཆར་གཞིར་གནས་ཀྱང་དེའི་ངོ་བོ་ལ་གོས་པ་མེད་པ་བཞིན་ནོ། །
འདི་ལྟར་སངས་རྒྱས་ཕལ་བོ་ཆེ་ལས་ཀྱང༌། ཞིང་གི་རང་བཞིན་རྒྱ་མཚོ་རྣམས། ། སེམས་ཀྱི་སྤྱོད་ཡུལ་སྣ་ཚོགས་སྣང༌། ། ཇི་ལྟར་དྭངས་བའི་རྒྱ་མཚོ་ལ། ། གཟུགས་བརྙན་རྒྱ་མཚོར་སྣང་བ་བཞིན། ། ས་ཆུ་མེ་རླུང་ནམ་མཁའ་ དང༌། ། སེམས་ཀྱི་རང་བཞིན་རྒྱ་མཚོ་ན། ། ཞིང་ཁམས་རྒྱ་མཚོའི་རྡུལ་སྙེད་ རྣམས། ། སུས་ཀྱང་བཀོད་པ་མེད་པར་གནས། ། ལ་ལ་རང་བཞིན་དག་པ་དང༌། །
ཁ་ཅིག་སྤྱོད་ཡུལ་སྣ་ཚོགས་ལ། ། འགྲོ་བའི་ཁམས་ཀུན་གསལ་བར་སྣང༌། ། བ་སྤུའི་ཁུང་བུ་ཉག་རེ་ལའང༌། ། སངས་རྒྱས་ཞིང་ཁམས་རྒྱ་མཚོ་སྟེ། ། སྣ་ཚོགས་བརྗོད་ཀྱིས་མི་ལང་བའོ། ། ཞེས་སོ། ། དེས་ནས་སངས་རྒྱས་ཀྱི་ཆོས་ནི་བསམ་གྱིས་མི་ཁྱབ་པའི་སྤྱོད་ཡུལ་ཏེ་བློ་ཞན་པ་དག་གིས་ཇི་ལྟར་དཔག་པར་ནུས། གཞན་ཡང་འགྲོ་དྲུག་ཏུ་སྣང་བས་འཁོར་བར་མི་འགྱུར་ཏེ། ཐུབ་པ་དྲུག་དང་སྒྱུ་མ་དང་མིག་འཕྲུལ་གྱི་འགྲོ་བ་བཞིན། དེའང་འཁོར་བའི་སྡུག་བསྔལ་འབྱུང་བའི་རྒྱུ་བདག་ཏུ་འཛིན་པ་ལོག་པ་ན་སྡུག་བསྔལ་སོ་སོ་ལོག་པ་ཡིན་གྱི།
འཆར་གཞི་འཁོར་ལོ་དྲུག་གི་རྩ་འདབ་ཐུགས་རྗེས་འཁོར་བ་ལ་རང་དང་མཐུན་པར་སྣང་བ་སྟོན་པའི་རང་བཞིན་མེ་ལོང་གི་ངོས་ལྟ་བུ་མེད་པར་འགྱུར་བ་ནི་མ་ཡིན་ནོ། ། གལ་ཏེ་འདི་ཉིད་མེད་ན་འགྲོ་དྲུག་གི་སྣང་བའང་གློ་བུར་དུ་གང་གིས་བྱས་པ་དང༌། སངས་རྒྱས་ཀྱི་ལོངས་སྤྱོད་ཆེན་པོའི་སྐུ་ལ་འཁོར་འདས་ཀྱི་འབྱོར་བ་ཐམས་ཅད་མ་ཚང་བར་འགྱུར་བ་དང༌། མ་དག་པ་འཁོར་བ་ལ་སྣང་བའི་སྐུ་དང་ཐུགས་རྗེའི་རོལ་པ་རྒྱུན་ཆད་པར་འགྱུར་ རོ། ། འདི་ལྟར་རྣལ་འབྱོར་སེམས་ཙམ་པས་ཀྱང་ཀུན་གཞི་ལ་ཐོག་མ་མེད་པའི་དུས་ནས་ཡུལ་དང་དོན་དང་ལུས་སུ་སྣང་བའི་ངོ་བོ་གསུམ་ཡོད་པར་བཤད་དེ། དེ་ཉིད་མ་དག་པ་སྦྱངས་པ་ལས་དག་པའི་རང་བཞིན་དུ་གནས་གྱུར་ཡང་དོན་གྱི་ཀུན་གཞི་སྔོན་དང་ཕྱི་མ་ད་ལྟ་གསུམ་དུ་འཕོ་འགྱུར་མེད་པར་ཆོས་ཀྱི་སྐུར་ལྷུན་གྱིས་གྲུབ་པར་འདོད་པས། འཆར་གཞི་འཁོར་འདས་ཀྱི་རོལ་པ་དེ་ཉིད་མེད་པར་མི་འགྱུར་བ་ཇི་ལྟ་བ་བཞིན་ནོ། ། ལན་དངོས་མདོར་བསྡུ་ན། འདི་ཡི་རཱུ་ཏྲ་ནི་ཡེ་ཐོག་དང་པོར་ཀུན་ཏུ་བཟང་པོ་སངས་རྒྱས་པའི་ཚེ་རང་སྣང་གི་རྩ་འདབ་འཁོར་ལོ་ན་སྣང་བའི་བདུད་བཏུལ་བར་རང་སྣང་བ་ཡིན་པས་རང་མཚན་པའང་མ་ཡིན་ཏེ། རང་སྣང་ཡིན་པའི་ཕྱིར་ རོ། །
སྤྲུལ་པའང་མ་ཡིན་ཏེ། སྤྲུལ་པ་ནི་གདུལ་བྱ་གཞན་གྱི་སྣང་ངོ་བོ་ལ་ལྟོས་པ་ཡིན་ལ། འདི་རང་སྣང་ཡིན་པས་གདུལ་བྱ་དང་གདུལ་བྱེད་ཐ་དད་པ་དོན་ལ་མ་གྲུབ་པའི་ཕྱིར་རོ། ། དེས་ན་རང་སྣང་བ་ཡེ་ཐོག་དང་པོར་སྣང་བའོ། ། མདོ་དང་མིང་འདྲ་བ་ལས། དོན་མི་མཚུངས་ཏེ་དུས་ཐ་དད་པ་དང༌། གདུལ་བྱ་དང་འདུལ་ བྱེད་རྒྱུད་ཐ་དད་པ་དང༌། ངོ་བོ་གཅིག་ལ་ཐ་དད་ལྟར་སྣང་བའི་ཁྱད་ཡོད་དོ། ། གསུམ་པ་དུས་དང་སྟོན་པ་ངོས་བཟུང་བ་ལ་གཉིས་ཏེ། དུས་མཚུངས་མི་མཚུངས་དང༌།
འདུལ་བྱེད་ཀྱི་སྟོན་པ་གཅིག་མི་གཅིག་ངོས་བཟུང་པའོ། ། དང་པོ་ལ་གཉིས་ལས། རྩོད་པ་དགོད་པ་ནི། འདིར་ཐོག་མ་མེད་པའི་དུས་སུ་བཏུལ་ཞིང༌། མདོར་བསྟན་པ་འདི་ལ་བཏུལ་བའི་དུས་ཐ་དད་ཅིང༌། མདོར་འཛམ་གླིང་དང༌། འདིར་འོག་མིན་དུ་བཤད་པས་གནས་ཀྱང་ཐ་དད་པས་མི་མཚུངས་པའི་ཕྱིར་རོ་ཞེ་ན། ལན་ནི་འདིར་དུས་བཞི་མཉམ་པ་ཉིད་ཀྱི་དབྱིངས་སུ་བསྟན་པས་ཐོག་མ་མེད་པའི་དུས་ཞེས་བརྗོད་དེ། ལོའམ་བསྐལ་པ་ཀུན་གྱི་སྔོན་རོལ་ལྟ་བུ་འབའ་ཞིག་མ་ཡིན་ལ། བསྟན་པ་འདིའང་བསྐལ་པ་བཟང་པོ་ལྟ་བུ་གཅིག་ཁོ་ནར་ངེས་པའང་མ་ཡིན་ཏེ།
གདུལ་བའི་ཞིང་དང་དུས་སྐད་ཅིག་མ་གཅིག་བསྐལ་པ་སྔ་ཕྱི་དང་འཇིག་རྟེན་དུ་མར་སྟོན་པའི་ཆོ་འཕྲུལ་བསམ་གྱིས་མི་ཁྱབ་པའི་ཕྱིར་རོ། ། དེས་ན་དུས་ཐོག་མ་མེད་པ་ནི་ངོ་བོ་ལ་ལྟོས་ཏེ་མ་ངེས་པའི་དུས་ཡིན་ལ། འགྲོ་བ་ལ་སྣང་བའི་རང་སྣང་དུ་བཀོད་པའི་དུས་ལ་ངེས་གཟུང་བྱས་པ་དང་ཡང་མི་འགལ་བ་དེ་ལྟར་ཡིན་ ནོ། ། འཛམ་གླིང་དང་འོག་མིན་ཡང་སྟོན་པ་དང་འགྲོ་བ་རང་སྣང་སོ་སོར་སྣང་བ་ཙམ་ལས་འོག་མིན་ཕྱོགས་འདི་ཁོ་ན་ན་ཡོད་ཅེས་ངེས་གཟུང་མི་རུང་སྟེ། དག་པའི་སེམས་དཔའ་དང་སངས་རྒྱས་ཀྱི་སྣང་བ་ཡིན་ལ། དེ་ཉིད་གར་ཁྱབ་ན་འོག་མིན་གྱིས་ཁྱབ་པའི་ཕྱིར་རོ། ། གཟུགས་ཀྱི་འོག་མིན་ལྟར་དངོས་པོ་ཐ་དད་པའི་ཞིང་གཞན་ཡོད་པ་མ་ཡིན་ནོ། ། གཉིས་པ་ལའང་གཉིས་ལས། རྩོད་པ་དགོད་པ་ནི། མདོར་བཏུལ་བ་དང༌།
འདིར་བཏུལ་བ་གཉིས་གཅིག་གམ་ཐ་དད། གཅིག་ན་མདོར་གསང་བདག་དང༌། འདིར་ཧེ་རུ་ཀའི་བཏུལ་བར་གསུངས་པས་ཐ་དད་དང༌། གཉིས་པ་ལྟར་ནའང་དེ་སྔོན་བརྟེན་པའི་ཞེས་པ་ལ་སོགས་པས་མདོ་དང་མཐུན་པར་སྣང་བས་སོ་ཞེ་ན། གཉིས་པ་དེའི་ལན་ནི། སྤྱིར་གྱི་གསང་བདག་དང་ཧེ་རུ་ཀའང་ཐ་དད་པ་མ་ཡིན་ཏེ། གདུལ་བྱའི་ངོར་གསང་བདག་ཏུ་སྣང་བ་དེ་ཉིད་རང་སྣང་དག་པའི་ཞིང་དུ་ཧེ་རུ་ཀར་གནས་པས་ཕྱི་ནང་ལྟར་ཡང་ཡིན་མོད། མདོ་དང་རྣམ་པ་མཚུངས་པས་གཅིག་པའང་མ་ངེས་ཏེ། དེ་ཁོ་ན་འདྲ་བའི་རྒྱུད་གཞན་ཡང་ཡོད་པ་དང་ལྷ་སྦྱིན་དང་མཆོད་སྦྱིན་མིང་མཚུངས་ཀྱང་ཐ་དད་པ་བཞིན་ནོ། ། དེས་ན་རང་སྣང་འོག་མིན་དུ་ཏིང་ངེ་འཛིན་གྱི་རོལ་པས་བཏུལ་བ་དེ་བཞིན་དུ་གདུལ་བྱའི་སྣང་ངོར་གསང་བདག་གིས་བཏུལ་བར་སྣང་སྟེ།
དུས་དང་སྟོན་པའང་སངས་རྒྱས་ཀྱི་སྤྱོད་ཡུལ་ཡིན་པས་མཚུངས་པ་མི་འགལ་ཏེ། དེ་ལྟར་བྱིན་གྱིས་རློབ་ནུས་པའི་ཕྱིར་རོ། ། མདོར་བསྡུ་ན་མི་འཇིགས་པ་བཞི་ཡོད་པའི་བརྡར་སེང་གེའི་ཁྲི་སྣང་བ་ལྟར། བདུད་དང་ཕྱིར་རྒོལ་བ་མཐའ་དག་ལས་རྒྱལ་ཞིང་དྲེགས་པ་ཅན་ཟིལ་གྱིས་གནོན་པའི་མངའ་དབང་རྫོགས་པའི་བརྡར་རཱུ་ཏྲ་བཏུལ་བར་སྣང་བ་ཡིན་ནོ། ། དེའང་བྱང་ཆུབ་བརྙེས་པ་དེའི་ཚེ་བདུད་བཏུལ་བར་སྣང་དགོས་པས་རཱུ་ཏྲ་སྟེ་དྲེགས་པ་ཅན་གྱི་བདུད་དཔུང་ཡེ་ཐོག་དང་པོར་བཅོམ་པའི་ཚུལ་བསྟན་པ་ན་རང་སྣང་རྩ་འདབ་ཀྱི་སྣང་བ་ལ་དབང་སྒྱུར་བའོ༌། ། གཉིས་པ་གཞུང་གི་དོན་ལ་གཉིས་ཏེ། ཁྲོ་བོ་མངོན་པར་འབྱུང་བའི་ཚུལ་མདོར་བསྟན་པ་དང༌། དེའི་རང་བཞིན་རྒྱས་པར་བཤད་པའོ། ། དང་པོ་ནི། ཞི་བའི་དཀྱིལ་འཁོར་བསྟན་པ་དེ༵་ན༵ས་ཕྱོགས་བཅུ་དུས་བཞིའི་དེ༵་བཞི༵ན་གཤེ༵གས་པ༵་ཐམ༵ས་ཅ༵ད་ཀྱི༵་བད༵ག་ཉིད་ཆེན་པོ༵་དཔལ་ཀུན་ཏུ་བཟང་པོ་སང༵ས་རྒྱས༵༵་ཐམ༵ས་ཅ༵ད་ཀྱི༵་སྐུ་གསུང་ཐུགས་རྡོ་རྗེའི་ངོ༵་བོ༵་ཉིད༵་ཀྱི༵ས་ཆོས་སྐུ་སྤྲོས་པ་དང་བྲལ་བའི་ངང་ལས་མ་གཡོས་བཞིན་དུ་ལྷུན་སྟུག་པོ་བཀོད་པའི་ཞིང་དུ་རང་སྣང་ཁྲོ༵་བོ༵འི་དཀྱི༵ལ་འཁོ༵ར་དུ་ཡེ་ནས་ལོངས་སྤྱོད་རྫོགས་པའི་སྐུར་མངོན༵་པར༵་འདུ༵་མཛད༵་དེ་སྤྲུལ་པ་སྐུའི་ཁྲོ་བོ་འབྱུང་བའི་འཆར་གཞིར་བཞུགས་སོ། །
གཉིས་པ་ལ་གཉིས་ཏེ། གདུལ་བྱ་ལས་ཀྱི་ཁྲོ་བོའི་བྱུང་ཚུལ་དང༌། འདུལ་བྱེད་ཡེ་ཤེས་ཀྱི་ཁྲོ་བོས་བཏུལ་ཚུལ་ལོ། ། དང་པོ་ལ་གཉིས་ཏེ། དགོས་ཆེད་དྲི་བ་དང༌། དེའི་ལན་བཤད་པའོ། ། དང་པོ་ནི། འཆར་གཞི་ལོངས་སྐུ་དང་དེ་ལས་ཤར་བ་སྤྲུལ་པ་སྐུའི་ཁྲོ་བོའི་དཀྱིལ་འཁོར་བསྟན་པ་དེའི༵་དགོངས་པའམ་རྒྱུ་མཚན་ཅིའི༵་ཕྱིར༵་ཞེ༵་ན༵་ཞེས་སོ། ། གཉིས་པ་ལ་གཉིས་ཏེ། རྒྱུ་གང་གིས་བསྐྱེད་པ་དང༌།
འབྲས་བུ་གང་དུ་སྨིན་པའོ། ། དེའང་སྤྲུལ་སྐུའི་ཁྲོ་བོས་འདུལ་བ་ལ་ལོངས་སྐུའི་ཁྲོ་བོ་དགོས་ལ། ལོངས་སྐུའི་ཁྲོ་བོས་མཛད་པའི་ཆོ་འཕྲུལ་རང་སྣང་དུ་སྟོན་པ་ཅི་འདྲ་བ་སྤྲུལ་སྐུའི་ཁྲོ་བོས་གདུལ་བྱའི་འཇིག་རྟེན་དུ་སྟོན་པས་ཆུ་དང་ཟླ་གཟུགས་བཞིན་འབྲེལ་བ་གྲུབ་པ་དེའི་ཕྱིར་མ་དག་པར་སྣང་བ་ཉིད་འདུལ་བར་སྟོན་པའོ། ། སྐབས་འདིའི་གདུལ་བྱ་དང་འདུལ་བྱེད་བཟང་ངན་གྱིས་བསྐྱེད་པའི་རྒྱུ་འབྲས་དང་བཟང་ངན་དུ་སྣང་ཡང་དོན་ལ་བཟང་ངན་མེད་དེ། ངོ་བོའི་འཆར་ཚུལ་དེ་ལྟར་སྣང་བའི་ཕྱིར་རོ། ། དེས་ན་འདི་དང་མདོ་གཉིས་འཆར་གཞི་དང་འཆར་བྱེད་དུ་འབྲེལ་ལོ། ། རྣམ་པ་དེ་འདྲ་བས་དུས་གཅིག་པའང་མི་དགོས་ཏེ། འཆར་བྱེད་འཆར་གཞི་དང་དུས་གཅིག་ཀྱང༌། འཆར་གཞི་འཆར་བྱེད་དང་གཅིག་པའི་ངེས་པ་མེད་དེ་ཟླ་བ་དང་ཆུ་ཟླའི་དུས་བཞིན་ནོ། ། འོན་ཏེ་གཅིག་པའང་མི་འགལ་བ་རུང་སྟེ།
དེ་ལྟར་བྱིན་གྱིས་རློབ་ནུས་པའི་ཕྱིར་རོ། ། དང་པོ་ནི། ང་དང་ང་ཡིར་འཛིན་པས་གང་ཟག་གི་བད༵ག་ཏུ༵་རང་གི་སེམས་རྨོང༵ས་པའི༵་རྣམ་པར་རྟོག༵་པ༵་ལྷན་ཅིག་སྐྱེས་པའི་མ་རིག་པས་འཛིན་པ་ལ་བདག་ཏུ་ཞེན་པ་དང༵༌། ཆོས་ཐམས་ཅད་གཟུགས་བརྙན་དང་འདྲ་བ་བརྡ་ཙམ་བློས་བརྟག༵ས་ཙམ་ཡིན་པ་ལ༵་དེ་ལྟར་མ་ཤེས་པར་བདེན་བདེན་གྲུབ་གྲུབ་པོར་མངོན༵་པར༵་ཞེ༵ན་པ༵་ཀུན་བརྟགས་པའི་མ་རིག་པས༷་གཟུང་ཡུལ་ལ་བདག་གིར་ཞེན་པས་འཁོར་བར་འཁྱམས་ཤིང་སྲིད་པའི་རྒྱུ་བྱེད་དེ། སྡུག་བསྔལ་གྱིས་འཁོར་མོར་གདུངས་ལ་ཡང༵་དག༵་པའི༵་ལམ༵་འཁོར་བ་ལས་ངེས་པར་འབྱིན་པའི་ཤེས་རབ་ཟབ་མོ་དང༵་བྲལ༵་བ༵་དག༵་ནི་སྲིད་པའི་འདུ་བྱེད་པ་སྤྱིའི་རྒྱུ་ཡིན་ལ། དེའི་སྟེང་དུ་དོན་ཟབ་མོ་རྒྱུད་ལུང་གི་ཁོང་ན་གབ༵་པའི༵་རང་བཞིན་རྟོགས་པར་ཤིན་ཏུ་དཀའ་བ་རང་བཞིན་གྱི་གསང༵་བ༵་མ༵་རྟོག༵ས་པར༵་སྦྱོར་སྒྲོལ་གྱི་ཐབས་ལ་སོགས་པ་སྦས༵་པའི༵་གསང༵་བ༵་སྤྱོད་པ་བརླང་པོ་རང་ག་བ་ལ༵་མངོན༵་པར༵་འཆེལ༵་ནས༵་སྤྱོད་ཅིང༌། རྒྱུ༵་དགེ་སྡིག་དང༵་འབྲས༵་བུ༵་བདེ་སྡུག་གི་འབྲེལ་བ་ལས་འབྲས་བསླུ་བ་མེད་པའི་རྟེན་འབྲེལ་ལ༵་རྨོང༵ས་པས༵་གསང་བ་ཟབ་མོ་རྣམས་ཀྱི་སྒྲ་ཇི་ལྟ་བར་སྤྱོད་ཅིང་ཕྱིན་ཅི་ལོག་གི་ལམ་ལ་ཞུགས་པ་རྣམས་རཱུ་ཏྲ་འབྱུང་བའི་རྒྱུ་སྟེ་ཐར་པ་ནག་པོ་ལྟ་བུའོ། ། དེ་སྐད་དུའང་སངས་རྒྱས་མཉམ་སྦྱོར་ལས། འདས་པའི་དུས་ན་སྔོན་བྱུང་བ། ། བདག་ཉིད་ཆེན་པོ་རྟག་པ་ཡིས། །
དེ་བཞིན་གཤེགས་པའི་གསུང་རབ་ལས། ། འགྲོ་བའི་ཚུལ་ནི་སྔོན་བྱུང་བ། ། དེ་ཚེ་སེམས་ཅན་ཐམས་ཅད་ནི། ། ལོག་པར་ལྟ་ལ་བརྩོན་པར་འགྱུར། ། ལྟ་བ་ཤིན་ཏུ་ལོག་པ་ ཡིས། ། མནར་མེད་དམྱལ་བ་ཆེན་པོར་ལྟུང༌། ། ཞེས་སོ། ། གཉིས་པ་འབྲས་བུ་གང་དུ་སྨིན་པ་ལ་གཉིས་ཏེ། རྣམ་སྨིན་གྱི་འབྲས་བུ་སྡུག་བསྔལ་མྱོང་བ་དང༌། རྒྱུ་མཐུན་གྱི་འབྲས་བུ་གཞན་ལ་འཚེ་བའོ། །
དང་པོ་ལའང་གཉིས་ལས། དམྱལ་བར་སྐྱེས་པའི་ཚུལ་ནི་སྔོན་ཞེ་སྡང་གིས་ཀུན་ནས་བསླང་པའི་ལས་གསོད་པ་ལ་སོགས་པ་དང༌། ང་རྒྱལ་དང་ཕྲག་དོག་གི་ལས་བླ་མ་དང་མཆེད་གྲོགས་ལ་ངན་སེམས་དང་ཚིག་རྩུབ་དང་ལོག་པར་ལྟ་བ་ལ་སོགས་པ་དམ་ཚིག་ཉམས་པའི་ཉེས་པ་ནི་སྲིད༵་པ༵འི་ས༵་བོ༵ན་རྩུབ༵་མོ༵་སྟེ་མི་དགེ་རྔམས་པོ་ཆེ་དེས༷་བར་དོ་མེད་པར་རྡོ་རྗེ་དམྱལ་བར་འཕང༵ས་ནས༵་བར་མཚ༵མས་མེད༵་པའི༵་རབ༵་ཏུ༵་ཚ༵་བའི༵་དམྱ༵ལ་བ་མནར་མེད་པར༵་སྐད་ཅིག་ལ་བརྫུས་ཏེ་སྐྱེས༵་སོ༵། ། དེ་ཉིད་དུ་བསྐལ་ཆེན་དུ་མར་སྡུག་བསྔལ་ལ་སྤྱོད་དོ། ། དམྱལ་བ་པ་དེ༵་དག་རབ༵་ཏུ༵་ཚ༵་བའི༵་སྡུག༵་བསྔལ༵་དྲག༵་པོས༵་གདུང༵ས་བ༵་དང༵་ལས་ཅུང་ཟད་བསྲབས་ཏེ། དེ་ལས་ཐར་དུ་ཉེ་བ་ན་གྲང་དམྱལ་གྱི་གནས་དག་མཐོང་ནས་འདི༵་བས༵་ཤིན༵་ཏུ༵་གྲང༵་བའི་གནས་ཕ་གིར་སྐྱེས་ཤིང་སྡུག་བསྔལ་མྱོང་ཡང༵་ཅི༵་མ༵་རུ༵ང་སྙམ༵་པའི༵་མོད༵་ལ༵་ཡང་དེར་སྐྱེས་ཏེ། གངས་དང་བུ་ཡུག་ལ་སོགས་པས་རབ༵་ཏུ༵་སྦྲེབ༵ས་པ༵་སྟེ་ཤིན་ཏུ་གྲང་བ་དང༵་ལུས་ཀྱང་པདྨ༵་ལྟར༵་བཞི་ཚལ་ལམ་བརྒྱད་ཚལ་ལ་སོགས་པར་གས༵་པ༵འི་སྡུག༵་བསྔ༵ལ་དྲ༵ག་པོ༵་སྟེ། བཟོད་དཀའ་བ་བསྟུད་མར་འབྱུང་བ་དག༵་གི༵ས་རབ༵་ཏུ༵་ཉེན་པ་བསྐལ་པ་དུ་མར་གདུང༵་ངོ༵༌། ། དེ༵་ལྟ༵་བུའི༵་སྡུག༵་བསྔ༵ལ་མི་བཟད་པའི་དམྱལ་བར་ར༵བ་ཏུ༵་ཚ༵་བ༵་དང༌། ལ༵་སོག༵ས་པ་ནི་ཚ་བ་དང༌།
ངུ་འབོད་ཆེན་པོ་དང༌། ངུ་འབོད་དང༌། བསྡུས་འཇོམས་དང༌། ཐིག་ནག་དང༌། ཡང་སོས་ཏེ་བརྒྱད༵་དང༵༌། ཤིན༵་ཏུ༵་གྲང༵་བ༵་པདྨ་ཆེན་པོ་ལྟར་གས་པ་དང༌། ལ༵་སོག༵ས་པ༵་ནི་པདྨ་ལྟར་གས་པ། ཨུཏྤལ་ལྟར་གས་པ། ཀྱི་ཧུད་ཟེར་བ། ཨ་ཆུ་ཟེར་བ།
སོ་ཐམ་པ། ཆུ་བུར་རྡོལ་བ་ཅན། ཆུ་བུར་ཅན་ཏེ་བརྒྱད༵་པོ༵་དག༵་ཏུ༵་ཕན་ཚུན་ཟུང་རེ་རེ་ཞིང་སྐྱེས་རེས་བྱེད་དེ། དྲན་པ་ཉེར་བཞག་གི་མདོ་ལས། གང་དག་བར་མཚམས་མེད་པའི་ལས། ། བསགས་པ་དེ་དག་མནར་མེད་པར། ། སྐྱེས་ནས་དམྱལ་མེས་ཡུན་རིང་བསྲེག། དེ་ནས་པདྨ་ཆེར་སྐྱེས་ཤིང༌། ། དེ་བཞིན་ཡང་སོས་ཆུ་བུར་ཅན། ། ཕན་ཚུན་སྡུག་བསྔལ་རབ་ཏུ་མྱོང༌། །
ཞེས་སོ། ། དེའང་ཐེག་པ་ཐུན་མོང་པ་ལྟར་བསྐལ་པ་གཅིག་ལ་སོགས་པ་ནས་དམྱལ་བའི་གནས་ནས་ཐར་བའི་ལོ་གྲངས་དང་བཅས་པ་ལས་ལྷག་པར་བསྟན་པའི་ཕྱིར། དམྱལ་བའི་གནས་དེ་དག་ཏུ་སྐྱེས་དུས་འཇིག༵་རྟེན༵་གྱི༵་ཁམ༵ས་ལ་ཆགས་འཇིག་འབྱུང་བ་ན་འཇིག་རྟེན་གྱི་ཁམས་གཞན་དུ་བརྒྱུད༵་ཅིང༵་དེར་ཡང་ཆགས་འཇིག་བྱུང་དུས་གཞན་དུ་དམྱལ་བའི་ཚ་གྲང་གི་གནས་ཟུང་བརྒྱད་ཡོད་པར་སྐྱེ་ཞིང༌། དེ་དག་གི་ཚེ་ཚད་ནི་བསྐ༵ལ་པ༵་ཆེ༵ན་པོ༵་སྟོང༵་ཕྲ༵ག་བཅུ༵་གཉིས༵་སུ༵་ཚ་གྲང་གི་སྡུག་བསྔལ་མྱང༵་ངོ༵༌། ། དེའང་བསྐལ་ཆེན་ནི་འཇིག་རྟེན་གྱི་ཁམས་གཅིག་ཆགས་པ། གནས་པ། འཇིག་པ། སྟོངས་པ་བཞི་ལ་བར་བསྐལ་ཉི་ཤུ་ཉི་ཤུ་སྟེ་བརྒྱད་ཅུ་ལ་བསྐལ་པ་ཆེན་པོར་བཤད་པ་ནི། མཛོད་ལས། དེ་ལྟར་འཇིག་རྟེན་ཆགས་པ་འདི། །
བསྐལ་པ་ཉི་ཤུར་གནས་པ་ཡིན། ། ཆགས་པ་དང་ན་འཇིག་པ་དང༌། ། ཞིག་གནས་འདུག་པ་དག་མཉམ་མོ། ། དེ་དག་བརྒྱད་ཅུ་ལ་བསྐལ་ཆེན། ། ཞེས་སོ། ། དེའང་ཉན་ཐོས་པ་ལྟར་ཕྱི་རོལ་གྱི་སྣོད་དང་དམྱལ་གནས་ཀྱི་ཆགས་འཇིག་བདེན་པར་གྲུབ་པ་མེད་ཅིང༌། སེམས་ཅན་དེ་དག་ལས་སྣང་ལ་དེར་སྐྱེ་དུས་འཇིག་རྟེན་ལ་ཆགས་འཇིག་བྱུང་བར་སྣང་ཞིང༌། འཇིག་རྟེན་གཞན་གྱི་དམྱལ་ཁམས་སོ་སོར་སྐྱེས་པར་སྣང་བ་རྨི་ལམ་བཞིན་ཏེ་འཁྲུལ་བའི་བག་ཆགས་མཐུ་བརྟས་པ་ལས་བྱུང་བའོ། ། གཉིས་པ་ཡི་དྭགས་སུ་སྐྱེས་པའི་ཚུལ་ནི། དེ༵་ན༵ས་དམྱལ་བའི་རྣམ༵་པ༵ར་སྨིན༵་པ༵་དེ་དག་ཟད༵་པ༵་ད༵ང་ཡི༵་དྭག༵ས་སུ་སྐྱེས་སོ། །
དེའང་ཟད་པ་ལ་གཉིས་ཏེ། གཉེན་པོས་བཅོམ་ནས་ཟད་པ་ཚ་རེག་དང་གྲང་རེག་ལྟ་བུ་སྟེ་གཉེན་པོ་དགེ་བས་སྤང་བྱ་མི་དགེ་བ་ཟད་པ་དང༌། རང་གི་འབྲས་བུ་རྣམ་སྨིན་གྱིས་ཟད་པ་ས་བོན་ལས་མྱུ་གུ་སྐྱེས་སྟོབས་ཀྱིས་ཟད་པ་ལྟར་དགེ་སྡུག་གི་འབྲས་བུ་མྱོང་བའོ། ། འདི་ནི་ཕྱི་མའོ། ། དེའང་ཡི་དྭགས་སུ་སྐྱེ་བའི་ལས་ཡོད་བཞིན་དུ་དམྱལ་བར་སྐྱེ་བའི་ལས་མ་ཟད་ཀྱི་བར་མི་སྐྱེ་བ་ཅྀ་ཡིན་ཞེ་ན། ལས་གཉིས་ཡོད་ན་ཆེན་པོའི་འབྲས་བུ་སྔོན་ལ་མ་བྱུང་གི་བར་དུ་ཆུང་དུ་འབྱིན་མི་ནུས་ཏེ། ཉི་མའི་འོད་ཡོད་དུས་གཟའ་སྐར་གྱི་འོད་མི་སྣང་བ་བཞིན་ནོ། ། དེས་ན་དགེ་སྡིག་སྟོབས་གང་ཆེའི་ལས་རེ་རེའང་སྟོབས་གང་ཆེ་སྔོན་ལ་སྨིན་པའོ། ། དེའང་མཛོད་ལས། ལས་ཀྱི་འཁོར་བ་ལྕི་གང་དང༌། །
ཉེ་བ་གང་དང་གོམས་པ་གང༌། ། སྔར་བྱས་གང་ཡིན་དེ་དག་ལས། ། སྔ་མ་སྔ་མ་རྣམ་སྨིན་འགྱུར། ། ཞེས་པ་ལས། འདི་ནི་ལྕི་བ་སྔོན་ལ་སྨིན་པའོ། ། དེའང་བཀྲེས་སྐོམ་གྱི་མེས་གདུངས་ཤིང་ཟས་སྐོམ་འབའ་ཞིག་ཡིད་ལ་འདོད་པས་ན་ཡི་དྭགས་ཏེ། རབ་ཏུ་ལྟོག༵ས་པ༵་དང༵་སྐོ༵མ་པའི༵་སྡུག༵་བསྔ༵ལ་གྱི༵ས་རབ་ཏུ་ཉེན༵་པ༵་ནི་སྤྱི་མཐུན་གྱི་སྒྲིབ་པ་ཅན་ནོ། ། ཀུན་གྱི་ཡིད་དུ་འོང་བ་ཉི་མ་དང་ཟླ་བ་ཡང་གདུངས་ཤིང་མི་དགའ་བས་ཕྱི་རོལ་འདོ༵ད་པ༵འི་དངོ༵ས་པོ༵་རྣམ༵ས་ཡིད༵་དུ༵་མི༵་འོ༵ང་བ༵་ཆུ་གཙང་རྣག་ཁྲག་ལ་སོགས་པར་མཐོང་བ་ནི་ཕྱིའི་སྒྲིབ་པ་ཅན་ནོ། ། བཤེས་སྤྲིང་ལས། ཡི་དྭགས་རྣམས་ལ་སོས་ཀའི་དུས་སུ་ནི། །
ཟླ་བའང་ཚ་ཞིང་དགུན་ནི་ཉི་མའང་བསིལ། ། ཞེས་པ་ལྟར་རོ། ། བཟའ་བཏུང་དང་པོར་མི་རྙེད་ཅིང་རྙེད་ཀྱང་མགྲིན་པར་མི་ཆུད་ཆུད་ནའང་ནང་ཁྲོལ་ལ་མེ་འབར་ཏེ། ལུས་ཀྱི་ཕྱི་ནང་ཀུན་ཏུ་མེ་འབར་བའི་ཕྱིར་ན་ལོངས་སྤྱོད་ཀྱི་དངོས་པོ་རྣམས་གདུ༵ག་ཅིང༵་རྩུབ༵་པའི༵་དངོ༵ས་པོ༵་སྣ༵་ཚོག༵ས་སུ༵་སྐད་ཅིག་ལ་འགྱུར༵་བ༵་ནི་མེ་ལྕེའི་འཁོར་ལོ་ཅན་ནོ། ། སྐོམ་པའི་ཚེ་རྒྱ་མཚོ་དང་ཆུ་ཀླུང་ཆེན་པོ་དང༌། བཀྲེས་པའི་ཚེ་བཟའ་བའི་བྱེ་བྲག་དང༌། གནས་དང་ཡོ་བྱད་ཡིད་དུ་འོང་བ་དག་ལ་ལོངས་སྤྱོད་པར་འདོད་ནས་བལྟས་ཤིང་དེའི་དྲུང་དུ་ཕྱིན་པའི་ཚེ། ཡང་ལྷག་རོལ་ལམ་རྗེས་ཙམ་ཡང་མེ༵ད་པ༵ར་འགྱུར༵་ཞི༵ང་སྡུག་བསྔལ་འཕེལ་བ་ནི་ཟས་སྐོམ་གྱི་སྒྲིབ་པ་ཅན་ནོ། ། རུས་གཟེབ་ལ་པགས་པས་གཡོགས་པ་ཙམ་ལས་ཤ་ཁྲག་གི་མདངས་མེད་པར་ཤིན༵་ཏུ༵་རིད༵་ཀྱང༵་སྐམ༵་པ༵་དང༵་ལས༵་དང༵་ཡན༵་ལག༵་མི༵་འཚམ༵་པ༵ར་རི་རབ་དང་འཇག་མ་ཙམ་ལ་དབང་པོ་མ་ཚང་ཞིང་སྐྱོན་ཆགས་པ་མགོ་བོ་རི་རབ་ཙམ་ལ་ཁ་ཁབ་མྀག་ཙམ་པ་ལ་སོགས་པ་རྣམ་པར་མི་འཚམ་པའི་རང་བཞིན་དུ་གྱུར་པ་ནི་བསྐ༵ལ་པ༵་ཆེ༵ན་པོ༵་དྲུག༵་ཏུ༵་ཡི་དྭགས་ཀྱི་འཇིག་རྟེན་དེར་གཅིག་ནས་གཅིག་ཏུ་བརྒྱུད་ཅིང་སྐྱེས༵་སོ༵། ། གཉིས་པ་རྒྱུ་མཐུན་གྱི་འབྲས་བུ་གཞན་ལ་ཇི་ལྟར་འཚེ་བའི་ཚུལ་ནི།
དེ༵་ནས༵་ཡི་དྭགས་སུ་སྐྱེ་བའི་ལ༵ས་ཀྱི༵་སྒྲིབ༵་པ༵་རྒྱུ་རྩུབ༵་མོ༵འི་རྣམ༵་པ༵ར་སྨི༵ན་པ༵་དེ༵་ཡ༵ང་ཁད༵་ཀྱིས༵་བསྲབ༵ས་ཏེ་རགས་པ་དེ་ཟད་པ་དང༵༌། ཕྲ་བའི་རྒྱུ་དང་སྔོན༵་གྱི༵་སྐྱེ་བ་ལ་ཁྲོ་བོ་མགོ་དང་ཕྱག་དུ་མ་ཡོད་པ་བསྒོམས་ཤིང་རང་མཚན་དུ་ཞེན་ནས་ཕྲ་མེན་ལ་སོགས་པའི་འཁོར་ཡིད་ལ་བྱས་ཏེ་དྲག་སྔགས་རྩུབ་མོ་རྣམས་བཟླས་ཤིང་དངོས་པོ་བཞི་ལ་སྤྱད་པ་ལ་སོགས་པའི་ལས་ཀྱི་སྲི༵ད་པ༵ས་རཱུ་ཏྲའི་རྒྱུད་དུ་མཚམ༵ས་སྦྱོར༵་ན༵ས་སྐྱེས་སོ། ། དེ་ཡང་ངོ་བོ་ཡི༵་དྭག༵ས་ཀྱི་འགྲོ་བས་བསྡུས་ཤིང་ཆ་ལུགས་སྲིན༵་པོ༵་ཆེན༵་པོ༵འི་མཚོན་ཆ་དང་མགོ་ཐོད་ཐོགས་པ་སེམས་ར༵བ་ཏུ༵་གདུ༵ག་པ༵་ཅན་ཁྲོ་ཞིང་གཏུམ༵་པོ༵་འཇིགས་སུ་རུང་བ་སྟེ། རྫུ་འཕྲུལ་ནི་ལུས༵་གཅི༵ག་ལ༵འང་མགོ༵་བོ༵་བརྒྱ༵་ཡོད་པ༵་དང་དེ་ཡང་སྟག་དང་སེང་གེ་ལ་སོགས་པའི་མགོ༵་བརྙན་མི་འདྲ་བ་སྣ༵་ཚོག༵ས་པ༵་དང༵༌། ལྷ་དང་ལྷ་མིན་ལ་སོགས་པའི་ལུས༵་བརྒྱ༵་ལ༵་མ་ཧེ་ལྟ་བུའི་མགོ༵་བོ༵་གཅི༵ག་པ༵་དང༵༌། གླང་པོ་ཆེ་དང་ཆུ་སྲིན་ལ་སོགས་པའི་ལུས༵་སྣ༵་ཚོ༵གས་པ༵་ད༵ང༌། ལུས་གཅིག་ལ་ཡན༵་ལ༵ག་རབ་ཏུ་མ༵ང་པོ༵་ད༵ང༌། ཡན༵་ལ༵ག་དེ་དག་ཀྱང་ཁ་དོག་དང་རྣམ་པ་མི་འདྲ་བ་སྣ༵་ཚོག༵ས་པ༵་ད༵ང༌། དེ་དག་གིས་རྡོ་དང་མདུང་ཐུང་ལ་སོགས་པ་གདུ༵ག་པ༵འི་ལ༵ག་ཆ༵་སྣ༵་ཚོ༵གས་ཐོ༵གས་པ༵། མ་མོ་དང་ཤ་ཟ་དང་མཁའ་འགྲོ་ལ་སོགས་པའི་འཁོར་རབ༵་ཏུ༵་མང༵་པོ༵་དང་༵ལྡ༵ན་པ༵།
ཡན་ལག་སྦྲུལ་དུ་བྱུང་ཞིང་ལུས་ལ་གཤོག་པ་ཐོགས་པ་ལ་སོགས་པ་འཇི༵གས་པ༵འི་གཟུ༵གས་སྣ༵་ཚོ༵གས་ད༵ང༌། ར་ལ་ར་ལ། རུ་ལུ་རུ་ལུ་ལ་སོགས་པ་འཇི༵གས་པ༵འི་ང་རོ་སྒྲ༵་སྣ༵་ཚོ༵གས་སྒྲོག༵ས་པ༵འོ། ། དེའི་བྱེད་ལས་ནི་འཇིགས་པའི་གཟུ༵གས་ད༵ང་མི་སྙན་པའི་ང༵་རོ༵་དང༵་མི་ཞིམ་པའི་དྲི༵་དང༵་རིམས་ནད་གཏང་བའི་ཁ༵་རླང༵་གི༵ས་འཚུབ་པས་འགྲོ་བ་ཐ༵མས་ཅ༵ད་སྐྱི༵་བུང༵་ཞེ༵ས་དངངས་པར་བྱེད༵་པ། ཕྱོགས་ཐམས་ཅད་རབ༵་ཏུ༵་འཇི༵གས་པ༵འི་རླུང༵་ན༵ག་གི་མུན་པ་ཁེབས་ཤིང༌། གྲང༵་བ༵་དང༵་ཚ༵་བ༵འི་ཁའི་དབུ༵གས་ཀྱིས༵་སྟེང་འོག་ཕྱོག༵ས་བཅུ༵་ཀུན༵་ཏུ༵་སྟོང་ཁམ༵ས་ཐམས་ཅད་འཁྲུ༵གས་པ༵ར་བྱེ༵ད་པ༵།

རླུང་མཁྲིས་བད་ཀན་འདུས་པ་ལས་གྱུར་པའི་ན༵ད་བཞི༵་བརྒྱ༵་རྩ༵་བཞི༵ས་འགྲོ་བ་ལ་འདེ༵བས་པ༵ར་བྱེད༵་པ༵། སེམས་མྱོས༵་ཤི༵ང་ལུས་དང་དྲན་པ་ཉམ༵ས་པར༵་བྱེ༵ད་པ༵འི་མཐུ༵་སྟོབས་བསམ་གྱིས༷་མི་ཁྱབ་པ་ཡོད་པའོ། ། དེས་མཐུས་དགའ་བོ་དང་འཇོག་པོ་ལ་སོགས་པ་ཀླུའི༵་རི༵ས་དང༵༌། ཐགས་བཟང་རིས་ལ་སོགས་པ་ལྷ༵་མ༵་ཡི༵ན་གྱིས༵་རི༵ས་ད༵ང༌། དབང་པོ་དང་ཁྱབ་བཇུག་ལ་སོགས་པའི་འདོད་པའི་ལྷའི༵་རི༵ས་ད༵ང༌། དེས་མཚོན་པ་གཞན་འཕྲུལ་དབང་བྱེད་མན་ཆད་དོ། ། བསམ་གཏན་དང་པོའི་ཚ༵ངས་པའི༵་རི༵ས་དང༵༌། ཚངས་པ་ཀུན་འཁོར་དང༌། ཚངས་ཆེན་དང༌། གཉིས་པའི་འོད་ཆུང་ཚད་མེད་འོད་འོད༵་གས༵ལ་དང༵༌། གསུམ་པའི་དགེ་ཆུང་ཚད་མེད་དགེ༵་རྒྱས༵་ད༵ང༌།
བཞི་པའི་སྤྲིན་མེད་བསོད་ནམས་སྐྱེས་འབྲ༵ས་བུ༵་ཆེ༵་བ༵་སྟེ༵་གནས་རིས་བཅུ་གཉིས་མ༵ན་ཆ༵ད་དབ༵ང་དུ༵་བསྡུས༵་སོ༵། ། གཉིས་པ་འདུལ་བྱེད་ཡེ་ཤེས་ཀྱི་ཁྲོ་བོས་བཏུལ་ཚུལ་ལ་གཉིས་ལས། དང་པོ་གདུལ་བྱ་གཟིགས་ཚུལ་ནི་རཱུ་ཏྲ་དེ༵་སྔོན༵་ཐེག་པ་ཆེན་པོར་སེམས་བསྐྱེད་ཅིང་དབང་མནོས་ཏེ། དགེ་བའི་བཤེས་གཉེན་བསྟེ༵ན་པའི༵་བསོད་ནམས་ཀྱི་སྟོབ༵ས་ཀྱི༵ས་ཆེ་བཙན་དང་འདུལ་ཞིང་དུ་གྱུར་པ། དཔལ་ཆེན་པོ་ཧེ་རུ་ཀ་ཐམ༵ས་ཅད༵་མཁྱེ༵ན་པས༵་འདུལ་བའི་དུས་ལ་བབས་པར་གཟི༵གས་ན༵ས་རང་བྱུང་གི་ཐུག༵ས་རྗེ༵་དང་ཐབས་ལ་མཁས་པའི་མཛད་པས༷་སྐལ་པ་ཇི་ལྟ་བ་བཞིན་འདུ༵ལ་བའི་ཆོ་འཕྲུལ་སྟོན་པ༵ར་གྱུ༵ར་ཏེ༵་གདུལ་བའི་དུས་ལ་བབ་པོ་སྙམ་དུ་དགོངས་པའོ། ། གཉིས་པ་བཏུལ་བ་དངོས་རྒྱས་པར་བཤད་པ་ལ་གསུམ་སྟེ། ཆོ་འཕྲུལ་བཞིས་དྲེགས་པ་ཅན་ཟིལ་གྱིས་མནན་པ་ཕྲིན་ལས་དྲག་པོས་གདུག་པ་ཅན་ཚར་བཅད་པ། ཐུགས་རྗེས་རྗེས་སུ་བཟུང་ནས་བཀའ་ལ་བཏགས་པའི་ཚུལ་ལོ། ། དང་པོ་ལ་གཉིས་ལས། རྒྱུ་ཏིང་ངེ་འཛིན་ལ་མཉམ་པར་བཞག་པ་ནི་གདུལ་བྱ་ལས་ཀྱི་ཁྲོ་བོ་སྣང་བ་དེ༵་ན༵ས་འདུལ་བྱེད་ཡེ་ཤེས་ཀྱི་ཁྲོ་བོ་བསྟན་པའི་ཕྱིར་དེ༵་བཞི༵ན་གཤེ༵གས་པའི་ཆོས་སྐུ་ནི་ཆེ༵་བ༵འི་རྡོ༵་རྗེ༵་གཉིས་སུ་མེད་པའི་རང་བཞིན་རྒྱ་ཆད་ཕྱོགས་ལྷུང་མེད་པར་བཀོ༵ད་པའི༵་སྒྱུ༵་འཕྲུལ༵་དྲྭ༵་བ༵་སྣང་སྟོང་གཉིས་མེད་ནམ་མཁའ་ལྟ་བུའི་ངང་ལས་རང་སྣང་ཁྲོ་བོའི་ལོངས་སྐུ་འབྱུང་སྟེ།
དགོས་པ་ནི་འཇི༵ག་རྟེན༵་དྲུག༵་གི༵་ཕྱོག༵ས་བཅུའི༵་ཞིང་ན་སྲི༵ད་པ༵་གསུ༵མ་གྱི༵་བད༵ག་པོ༵་དྲེགས་པ་རཱུ་ཏྲ་འདུལ༵་བའི༵་ང༵་རྒྱལ༵་ཆེ༵ན་པོ༵་ཞེ་སྡང་ལ་སོགས་པའི་སྙེམས་པ་ཐམས་ཅད་ཟིལ་གྱིས་གནོན་པའི༷་གཟི༵་བརྗི༵ད་བསྟན༵་པའི༵་ཕྱིར༵། དེ༵་བཞི༵ན་གཤེ༵གས་པ༵་ཐམ༵ས་ཅ༵ད་ཀྱི༵་སྐུ༵་གསུང༵་ཐུག༵ས་རྡོ༵་རྗེ༵འི་བད༵ག་ཉིད་ཆེན་པོ༵་ཀུན་ཏུ་བཟང་པོ་ནི་བཅོ༵མ་ལྡ༵ན་འད༵ས་གདུལ་བྱ་འདུལ་བའི་ཐབས་ལ་དགྱེ༵ས་པ༵་ཆེ༵ན་པོ༵ས་ཏེ། དེས་ཁྲོ༵་བོ༵འི་རྒྱལ༵་པོ༵་ཧེ་རུ་ཀའི༷་དཀྱི༵ལ་འཁོ༵ར་ཀྱི༵་སྤྲིན༵་ཆེན༵་པོ༵་རྣམ༵་པ༵ར་འཕྲོ༵་བའི༵་སྒྱུ༵་འཕྲུལ༵་དྲྭ་བ༵འི་རྒྱལ༵་པོ༵་ཡེ་ཤེས་རང་སྣང་བའི༷་ཏིང༵་ངེ༵་འཛི༵ན་ལ༵་སྙོམ༵ས་པ༵ར་ཞུག༵ས་ན༵ས་སོ། ། གཉིས་པ་དེ་ལས་ཆོ་འཕྲུལ་ཇི་ལྟར་སྤྲོས་པའི་ཚུལ་ལ་བཞི་ལས། དབྱིངས་གང་ལས་སྤྲོས་པ་ནི་ཆོས་ཉིད་དེ༵་བཞི༵ན་ཉིད༵་ཀྱི༵་དབྱིང༵ས་ན༵ས་ཡེ་ཤེས་ཀྱི་ཁྲོ༵་མོ༵་དབ༵ང་ཕྱུག༵་ཆེ༵ན་མོ༵་གདངས་ཀྱི་ཡུལ་བྱ་བ་མོ་ཀུན་ཏུ་བཟང་མོ་རང་སྣང་དུ་མངོ༵ན་དུ༵་བྱུང༵་སྟེ༵། ཧི༵་ཧི༵་ཞེས་ཡབ་ལ་དགྱེས༵་པ༵འི་སྐུའི་གཟི༵་མད༵ངས་ཀྱིས༵་གསང་བའི་པ༵དྨ༵་བདེ་བས་རྒྱས་པར་མཛད་ནས་བསྟན་པས། བྱེད་པ་པོ་ཀུན་ཏུ་བཟང་པོ་ཡང་ཧ་ཧ་ཞེས་རི༵ན་པོ༵་ཆེ༵་རྒྱས༵་པ༵ར་མཛ༵ད་དེ༵་ཡབ་ཡུམ་གཉིས༵་སུ༵་མེད༵་པ༵ར་འཁྲི༵ལ་ཏེ་རོལ་པ༵འི་དགྱེ༵ས་པ༵ས་པདྨར་ནོར་བུ་ཐི༵མ་པར་མཛད་ན༵ས་རོལ་ལོ། ། ཚུལ་ཇི་ལྟར་སྤྲོས་པ་ནི་ཡབ་ཀྱི་བྱ༵ང་ཆུབ༵་ཀྱི༵་སེམ༵ས་ཀྱི༵་སྤྲིན༵་ཡུམ་གྱི་མཁར་བབས་པ་ལ༵ས་བྱུང་བ་ནི་རྒྱུའོ། ། དེའི་ཚེ་ཧཱུ༵ྃ་ཧཱུ༵ྃ་ཧཱུ༵ྃ་བི༵་ཤྭ༵་བཛྲ༵་ཀྲོ༵་དྷ༵་ཛྭ༵་ལ༵་མ༵ཎྜ༵་ལ༵་ཕ༵ཊ་ཕ༵ཊ་ཕ༵ཊ་ཧ༵་ལ༵་ཧ༵་ལ༵་ཧ༵་ལ༵་ཧཱུ༵ྃ་ཞེས་པ་ནི་རྐྱེན་ཏེ། སྐུ་དང་གསུང་དང་ཐུགས་ཀྱི་བདག་ཉིད་སྣ་ཚོགས་རྡོ་རྗེ་ཁྲོ་བོ་འབར་བའི་དཀྱིལ་འཁོར་གྱིས་མ་རུངས་པའི་རྣམ་འགྱུར་གསུམ་དང་ལྡན་པས་གདུག་པ་ཅན་གྱི་ལུས་ངག་ཡིད་གསུམ་དུམ་བུར་གྱིས་ཤིག་པའོ། །
ངོ་བོ་གང་སྤྲོས་པ་ནི་དེ་སྐད་ཅེ༵ས་བརྗོ༵ད་པ༵ས་ནམ་མཁའི་མཐས་ཀླས་པའི་འཇིག༵་རྟེ༵ན་དྲུག༵་གི༵་ཕྱོག༵ས་བཅུ༵་མཐའ༵་ཡས༵་པ༵་ཐམས་ཅད་གོ་མཚམས་མེད་པར་ཁྱབ༵་པར༵་ཀུན་ཏུ་བཟང་མོ་ཡུམ་གྱི་མཁའ་དབྱིངས་ལས་རིགས་ལྔའི་ཁྲོ༵་བོའི༵་དཀྱིལ༵་འཁོ༵ར་གྱི༵་ཚོག༵ས་ཆེ་ཆུང་སྟོང༵་གསུམ༵་གྱི༵་འཇི༵ག་རྟེན༵་ཙམ༵་པ་ལ་གྲངས་ཕྱོག༵ས་བཅུའི༵་འཇིག་རྟེན་གྱི་ཁམས་ཐམས་ཅད་ཀྱི་རྡུལ༵་ཕྲ༵་མོ༵་སྙེད༵་ཙམ་འཐོ༵ན་པ༵ར་གྱུར༵་པ༵ས་གང་ངོ༌། ། སྤྲོས་པའི་ལྟས་ནི་དེ་ལྟར་ཁྲོ་བོའི་སྤྲིན་གྱིས་ནམ་མཁའི་ཁམས་ཀུན་གསལ་བས་འཇིག༵་རྟེན༵་དྲུག༵་གི༵་ཕྱོག༵ས་བཅུ༵་ཐམ༵ས་ཅད༵་ཀྱི་ས་དང་རི་དང་གླིང་ཐམས་ཅད་ཆུང་ངུར་གཡོས༵་འབྲིང་དུ་རབ༵་ཏུ༵་གཡོ༵ས་ཆེན་པོར་ཀུན༵་ཏུ༵་རབ་ཏུ་གཡོ༵ས་སོ༵། ། འབྲུག་ལ་སོགས་པའི་སྒྲ་སྐད་ཆུང་ངུར་འུར༵་འུར༵་འབྲིང་དུ་རབ༵་ཏུ༵་འུར༵་འུར༵་ཆེན་པོར་ཀུན༵་ཏུ༵་རབ་ཏུ་འུར༵་འུར༵་རོ༵། ། ལྷའི་རྔ་བོ་ཆེ་ལ་སོགས་པ་རོལ་མོའི་ཚོགས་རྣམས་མ་བརྡུངས་ཀྱང་རང་སྒྲ་ཆུང་ངུར་ཆེ༵མ་ཆེ༵མ་འབྲིང་དུ་རབ༵་ཏུ༵་ཆེ༵མ་ཆེ༵མ་ཆེན་པོར་ཀུན་ཏུ་རབ་ཏུ་ཆེ༵མ་ཆེ༵མ་མོ༵། ། རི་དང་ས་རྡོ་ལ་སོགས་པ་རགས་པའི་དངོས་པོ་འདུས་པ་རྣམས་མ་གྱེས་ཙམ་དུ་ཆུང་ངུར་ཤིག༵་ཤིག༵་འབྲིང་དུ་རབ༵་ཏུ༵་ཤིག༵་ཤིག༵་ཆེན་པོར་ཀུན༵་ཏུ༵་རབ་ཏུ་ཤིག༵་ཤིག༵་གོ༵ ། རྒྱ་མཚོ་ལ་སོགས་པའི་རྦ་རླབས་ཆུང་ངུར་འཐོ༵ར་འཐོ༵ར་འབྲིང་དུ་རབ༵་ཏུ༵་འཐོ༵ར་འཐོ༵ར་ཆེན་པོ་ཀུན༵་ཏུ༵་རབ་ཏུ་འཐོ༵ར་འཐོ༵ར་རོ༵། ། ཆུང་འབྲིང་ཆེ་གསུམ་ནི་ས་འོག་ས་སྟེང་ས་བླ་གསུམ་དུ་བསྟན་པའོ། ། དེ་ལྟར་ལྔ་པོ་ལ་གསུམ་གསུམ་གྱི་ལྟས་ཆེན་པོ་བཅོ་ལྔ་ཞེས་སོ། ། དེ་ནི་སྣོད་ལྟར་ཕྱི་ལ་སྦྱར་བ་ཡིན་ཞིང་སྣོད་ཟིལ་གྱིས་གནོན་པའོ། ། བཅུད་ལྟར་ནང་དུ་སྦྱར་ན་གཡོ་བ་གསུམ་འགྲོབའི་སེམས་གསུམ་མོ། །
འུར་བ་གསུམ་སྒོ་གསུམ་མོ། ། ཆེམ་པ་གསུམ་གཟུང་བ་དང་འཛིན་པ་དང་གཉིས་བཅས། ཤིག་པ་གསུམ་དུག་གསུམ་མོ། ། འཐོར་བ་གསུམ་སྤང་གཉེན་འཛིན་པ་དང་བཅས་པ་སྟེ་བཅོ་ལྔ་དག་པར་བྱས་པའོ། ། ཡེ་ཤེས་ལྟར་གསང་བར་སྦྱར་ན་རང་སྣང་འོད་ལྔའི་སྣང་བ་གཡོས་པ་གསུམ་མོ། ། ཡེ་ཤེས་ཀྱི་གཞལ་ཡས་ཁང་ཕྱོགས་བཅུར་གསལ་བ་ནི་འུར་བ་གསུམ་མོ། ། བརྟེན་པ་ལྷའི་དཀྱིལ་འཁོར་ནི་ཆེམ་པ་གསུམ་ མོ། ། སྣང་བ་མི་འདྲ་བའི་བཀོད་པ་དུ་མར་སྣང་བ་ནི་ཤིག་པ་གསུམ་མོ། ། དཀྱིལ་འཁོར་གྱི་འཕྲོ་འདུ་དང་རོལ་པནི་འཐོར་བ་གསུམ་མོ། ། ཡང་གསང་བླ་མེད་ལྟར་སྦྱར་ན་སྣང་ཡུལ་བཟང་ངན་བར་མ་གསུམ་ནི་གཡོས་པ་གསུམ་མོ། །
ཤེས་པ་དགག་སྒྲུབ་བར་མ་གསུམ་ནི་འུར་བ་གསུམ་མོ། ། དེ་ཉིད་རང་གྲོལ་ཀུན་ཏུ་བཟང་པོ་ཐབས་ཤེས་ཟུང་འབྲེལ་གསུམ་དུ་ཤར་བས་ཆེམ་པ་གསུམ་མོ། ། དེའི་ཚེ་སྤྲོས་པ་དང་བྲལ་བའི་ཡེ་ཤེས་བདེ་གསལ་མི་རྟོག་པ་གསུམ་དུ་ཤར་བ་ནི་ཤིག་པ་གསུམ་མོ། ། རང་བཞིན་རྟོགས་པས་སྤང་གཉེན་འཛིན་པ་གསུམ་ཞིག་པ་ནི་འཐོར་བ་གསུམ་སྟེ་འཁོར་བ་ཆོས་ཉིད་དུ་གྲོལ་བའི་ལྟས་ཆེན་པོ་བཅོ་ལྔའོ། ། དེ་དག་བསྟན་པས་དེའི་ཚེ་འཇི༵ག་རྟེན༵་དྲུག༵་གི༵་ཕྱོག༵ས་བཅུ༵འི་སྟོང༵་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམ༵ས་ཐམ༵ས་ཅ༵ད་ན༵་གན༵ས་པ༵འི་གཙོ་བོ་རང་རང་གི་གནས་རིས་ན་དབ༵ང་ཆེ༵་བ༵་ད༵ང༌། འོད་དང་གཟི༵་བརྗིད༵་ཆེ༵་བ༵་དང༵་སྟོབས་དང་ནུས་མཐུ༵་ཆེ༵་བའི༵་ལྷ་དབ༵ང་ཕྱུག༵་ཆེ༵ན་པོ༵་དང༌། ཚངས་པ་དང་བརྒྱ་བྱིན་ལ༵་སོ༵གས་པ༵་ཐམ༵ས་ཅ༵ད་ལུས་འགྱེལ་ཅིང་གཟི་བརྗིད་ཆུང་བར་གྱུར་པས་བརྒྱལ༵། ངག་ཅུང་ཟད་སྨྲ་བར་མི་ནུས་པས་རབ༵་ཏུ༵་བརྒྱལ༵། སེམས་སྐྲག་ཅིང་དཔའ་བཀོང་ལ་དྲན་པ་ཉམས་པས་ཀུན༵་ཏུ༵་བརྒྱལ༵་བ༵ར་གྱུར༵་ཏོ༵། ། གཉིས་པ་འཕྲིན་ལས་དྲག་པོས་གདུག་པ་ཅན་ཚར་བཅད་པ་ལ་བཞི་སྟེ།
གཙོ་བོ་ཡེ་ཤེས་ཀྱི་དཀྱིལ་འཁོར་བཀོད་པ། དྲེགས་པ་ཕོ་རྒྱུད་དངོས་སུ་བསྒྲལ་བ། མོ་རྒྱུད་སྦྱོར་བས་དགྱེས་པ། འཁོར་གྱི་དཀྱིལ་འཁོར་སྤྲོས་པའོ། ། དང་པོ་ལ་གཉིས་ལས། གཙོ་བོ་ཆེ་མཆོག་ཏུ་བཞུགས་པའི་ཚུལ་ནི་དེ༵་ན༵ས་བཅོམ༵་ལྡན༵་འད༵ས་དགྱེ༵ས་པ༵་ཆེན༵་པོ༵་ཀུན་ཏུ་བཟང་པོ་ཉིད༵་འཇི༵གས་བྱེད༵་ཆེ༵ན་པོ༵་ཤིན༵་ཏུ༵་རྔམ༵ས་པ༵འི་ཆ་ལུགས་སྐྱི༵་བུང༵་ཞེས༵་བྱེད༵་པ༵འི་རྣམ་པ་ཡེ་ཤེས་ཀྱི་གཟི་མདངས་ཉི་མ་འབུམ་ལས་འབ༵ར་བ༵་ཆེ༵ན་པོ༵འི་འོད་འཕྲོ་བ་ཁྲག༵་འཐུང༵་ཆེ་མཆོག་ཧེ་རུ་ཀ་སྐུ༵་མདོག་སྨུག༵་ན༵ག་ལ་རྣམ་འགྱུར་ཅི༵ར་ཡ༵ང་འགྱུར༵་བ༵། དབུ༵་དང༵་ཕྱག༵་ཞབ༵ས་གྲངས་མཐའ་ཡས་པ་སྟོང༵་ཁམ༵ས་ཀྱི༵་རྡུལ༵་སྙེད༵་མངའ་བའི་ཕྱག་ན་རྡོ་རྗེ་དང་འཁོར་ལོ་ལ་སོགས་པའི་མཚོ༵ན་ཆ༵་སྣ༵་ཚོག༵ས་འཛི༵ན་པ༵་དེ། རྣམ་པར་ཐར་བའི་དབུ༵་གསུ༵མ་དང༌། ཕ་རོལ་ཏུ་ཕྱིན་པའི་ཕྱག༵་དྲུག༵་དང༌། རྫུ་འཕྲུལ་གྱི་རྐང་པའི་ཞབ༵ས་བཞི༵ར་གྱུར༵་ཏེ༵།
འཁོར་བ་མ་སྤངས་གནས་སུ་དག་པའི་དུར༵་ཁྲོད༵་ཆེ༵ན་པོ༵ར་དགྱེ༵ས་ན༵ས། འདོད་ཆགས་གནས་སུ་དག་པའི་ཕྱིར་ཁྲ༵ག་གི༵་རྒྱ༵་མཚོ༵འི་ཀློང་དཀྱི༵ལ་ན༵་ཞེ་སྡང་མ་སྤངས་གནས་སུ་དག་པའི་བརྡར་ཀེ༵ང་རུས༵་ཀྱི༵་ཚོགས་སྤུངས་ཤིང་བརྩེགས་པའི་རི༵་ར༵བ་ཆེ༵ན་པོ༵འི་སྟེང༵་ན་གཏི་མུག་གནས་སུ་དག་པའི་ཕྱིར་ཡེ་ཤེས་ཀྱི་མེ་རི་མེ་དཔུང་འབ༵ར་བ༵་ཆེ༵ན་པོའི༵་ཀློང༵་གི༵་དབུས་འཁོ༵ར་ལོ༵་རྩིབས་བཞི་པའི༷་དཀྱི༵ལ་ན༵། ལྷ་དབ༵ང་ཕྱུག༵་ཆེ༵ན་པོ༵་སྟེ་མ་ཧཱ་དྷེ་བ་ད༵ང་དུར༵་ཁྲོ༵ད་ཀྱི༵་བད༵ག་པོ༵་དྲེག༵ས་པ༵་ཆེ༵ན་མོ༵་ཨུ་མ་དྷེ་བཱི་སྟེ་ཁྱོ༵་ཤུག༵་གི༵་གད༵ན་ལ༵་གཡོན་བརྐྱང༵ས་གཡས་བསྐུམ༵་དུ༵་བཞུག༵ས་སོ༵། ། ཁ་ཅིག་གཡས་བརྐྱངས་གཡོན་བསྐུམ་དུ་འདོད་པ་ནི་ཤེས་རབ་དང་ཐབ་ཀྱི་དག་པ་དང་མི་མཐུན་ནོ། ། གཉིས་པ་འཁོར་རིགས་བཞིར་བཀོད་ཚུལ་ནི། གོང་དུ་སྤྲོས་པའི་ཁྲོ༵་བོ༵འི་དཀྱི༵ལ་འཁོ༵ར་གྱི༵་སྤྲིན༵་ཕུང༵་གི་ཚོགས་དེ༵་ད༵ག་ཀྱ༵ང་རིགས་ལྔའམ་བཞིའི་རང་བཞིན་ལས་མེ་ལོང་ལྟ་བུའི་ཡེ་ཤེས་ཀྱི་རིགས་ལ༵་ལ༵་ནི༵་དཔ༵ལ་ཁྲག༵་འཐུང༵་ཆེ༵ན་པོ༵་བཛྲ་ཧེ་རུ་ཀར༷་གྱུར༵་ཏེ༵་འཁོར་ལོའི་རྩིབས་ཤ༵ར་ཕྱོག༵ས་སུ༵་བཞུག༵ས་སོ༵། ཁ་ཅིག་བུདྡྷ་ཧེ་རུ་ཀར་འདོད་པས་ནི་ཕྱོགས་མ་མཐོང་སྟེ་ཆེ་མཆོག་བུདྡྷ་ཧེ་རུ་ཀར་གསུངས་པའི་ཕྱིར་རོ། ། མཉམ་ཉིད་ཡེ་ཤེས་ཀྱི་རིགས་ལ༵་ལ༵་ནི༵་དཔ༵ལ་ཁྲ༵ག་འཐུང༵་ཆེན་པོ་རི༵ན་པོ༵་ཆེ༵་སྟེ་རཏྣ་ཧེ་རུ་ཀར༷་གྱུར༵་ཏེ༵་འཁོར་ལོའི་རྩིབས་ལྷོ༵་ཕྱོག༵ས་སུ༵་བཞུག༵ས་ སོ༵། ། སོ་སོར་རྟོག་པའི་ཡེ་ཤེས་ཀྱི་རིགས་ལ༵་ལ༵་ནི༵་དཔ༵ལ་ཁྲ༵ག་འཐུ༵ང་ཆེ༵ན་པོ༵་པདྨ༵་མ༵་ཧེ༵་རུ༵་ཀར༷་གྱུར༵་ཏེ༵་རྩིབས་ནུབ༵་ཕྱོག༵ས་སུ༵་བཞུག༵ས་སོ༵། ། བྱ་བ་གྲུབ་པའི་ཡེ་ཤེས་ཀྱི་རིགས་ལ༵་ལ༵་ནི༵་དཔ༵ལ་ཁྲག༵་འཐུ༵ང་ཆེ༵ན་པོ༵་ཀུན༵་ཏུ༵་ལས༵་སུ༵་སྟེ་ཀརྨ་ཧེ་རུ་ཀར་གྱུར༵་ཏེ༵་རྩིབས་བྱ༵ང་ཕྱོག༵ས་སུ༵་བཞུག༵ས་སོ༵། །
ཁྲོ་བོའི་རིགས་བཞི་པོ་དེ༵་དག་༵ཀུན་ཀྱང༵་འཇི༵གས་བྱེད༵་ཆེ༵ན་པོའི༵་ཆ༵་ལུག༵ས་དུར་ཁྲོད་ཀྱི་ཆས་བརྒྱད་དང༵་ཧཱུྃ་དང་ཕཊ་ལ་སོགས་པ་རྔམ༵ས་པ༵འི་ང༵་རོ༵་ད༵ང་ཡེ་ཤེས་ཀྱི་མེ་དཔུང་འབ༵ར་བ༵འི་ཀློང༵་ན༵་དུག་གསུམ་རྩད་ནས་གཅོད་ཅིང་སྐུ་གསུམ་མཚོན་པའི་དབུ༵་གསུ༵མ་དང་རྒྱུད་དྲུག་དབྱིངས་སུ་སྒྲོལ་བའི་ཕྱག༵་དྲུག༵་དང་འཕྲིན་ལས་བཞིས་འགྲོ་བའི་དོན་མཛད་ཅིང་སྐྱེ་གནས་བཞི་གནས་སུ་སྒྲོལ་བའི་ཕྱིར་ཞ༵བས་བཞི༵ས་ཕྱིན་ཅི་ལོག་བཞི་དང་བདུད་བཞི་གནོན་པའི་བརྡར་ཤར་དུ་དྲི༵་ཟ༵་དང༵༌། བྱང་དུ་གནོ༵ད་སྦྱིན༵་དང༵༌། ནུབ་ཏུ་སྲིན༵་པོ༵་དང༵༌། ལྷོར་གཤི༵ན་རྗེ༵་དང་ལ༵་སོག༵ས་པ༵་ནི་མ་རུང་བའི་གདུག་པ་ཅན་གྱི་རིགས་ཇི་སྙེད་པ་བསྡུས་ཏེ། དེ་དག་སོ་སོའི་ཁྱོ༵་ཤུག༵་གི༵་གད༵ན་བྱི་ཆིངས་སུ་བྱས༵་པ༵་ལ༵་སྔ་མ་བཞིན་བརྐྱ༵ངས་བསྐུམ༵ས་སུ་༵བཞུག༵ས་སོ། ། ཧེ་རུ་ཀ་རིགས་ལྔའི་བཙུན༵་མོ༵་ཁྲག༵་འཐུ༵ང་ཆེན༵་མོ༵འི་ཚོག༵ས་བུདྡྷ་ཀྲོ་ཏཱི་ཤྭ་རཱི་མ་ལ་སོགས་པ་རྣམ༵ས་ཀྱ༵ང་ཁྲོ་བོ་སོ༵་སོ༵འི་སྐུ་༵ལ༵་འཁྱུད་ཅིང་འཁྲི༵ལ་བ༵འི་ཚུལ༵་གྱི༵ས་བཞུ༵གས་སོ༵། ། གཉིས་པ་ཕོ་རྒྱུད་དངོས་སུ་བསྒྲལ་བ་ལ་གཉིས་ལས། དྲེགས་པ་ཅན་གྱི་ང་རྒྱལ་གྱིས་གཏུམ་རྔམས་བསྒྲགས་པ་ནི་དེ༵་ན༵ས་གདན་དུ་བསྣོལ་བའི་དྲེག༵ས་པ༵་ཆེ༵ན་པོ༵་རཱུ༵་ཏྲ༵་ལ༵་སོ༵གས་པ༵འི་དབང་ཕྱུག་ཆེན་པོ་ཕོ་རྒྱུད་ཉི་ཤུ་རྩ་བརྒྱད་པོ་རྣམས་ཀྱིས་གདུག་ཅིང་གཏུམ༵་པ༵འི་སེམ༵ས་ཀྱིས༵་ཁྲོས་ཏེ།
ལུས་གདན་དུ་བཏིང་ཡང་གདུག༵་པ༵འི་རྫུ༵་འཕྲུལ༵་ཆེ༵ན་པོ༵་སྣ༵་ཚོ༵གས་བསྟན༵་ན༵ས་ཚིག་མཐུན་པར་མགྲི༵ན་གཅི༵ག་ཏུ༵་གདུག༵་པ༵འི་ང༵་རོ༵་དང་མི་སྙན་པའི༷་བརླང༵་པོ༵འི་གཏུམ༵་ཚི༵ག་དྲག་པོ་སྨྲས༵་པ༵། ངེད་རྣམས་རྐང་པའི་འོག་ནས་ཐོ༵ང་ཐོ༵ང་ཁྱེད་ཅག་སྙིང༵་རྗེ༵འི་བད༵ག་པོ༵་འགྲོ་བ་ལ་ཕན་འདོགས་པའི་གཟུགས་བརྙན་མ་ཡིན་ནམ།
ཅི༵་དེ༵་ལྟར༵་རང་བྱེ༵ད་ད༵མ་ཞེ༵ས་ཟེ༵ར་ཞི༵ང་ཤི༵ན་ཏུ༵་གདུག༵་པ༵འི་སེམ༵ས་ཀྱི༵ས་ཁྲོས༵་ན༵ས་བརྒལ་བའི་ཕྱིར་རྔམ༵་ མོ༵། ། གཉིས་པ་ཐུགས་རྗེའི་མངོན་སྤྱོད་དྲག་པོས་དངོས་སུ་བསྒྲལ་བ་ལ་གཉིས་ལས། དང་པོ་འཇིགས་གཟུགས་རྔམས་པའི་སྤྲིན་སྤྲོས་པ་ནི་དེ༵་ནས༵་བཅོ༵མ་ལྡན༵་འད༵ས་དགྱེས༵་པ༵་ཆེ༵ན་པོ༵་ཆེ་མཆོག་ཉིད་ཕྱིར་ཧེ་རུ་ཀའི་དགུ་ཀློང་རྔམ་པའི་ཞལ་དུ་གསོལ་བ་དང་ནང་དུ་སྙོམས་འཇུག་དགུ་བརྙེས་པའི་རྟགས་སུ་དབུ༵་དགུ༵་དང༌། ཕྱིར་སྒྲོལ་གིང་བཅོ་བརྒྱད་ཀྱིས་གདུག་པ་ཅན་སྒྲོལ་བ་དང་ནང་དུ་སྟོང་པ་ཉིད་བཅོ་བརྒྱད་ཀྱི་བརྡར་ཕྱག༵་བཅོ༵་བརྒྱད༵་དང༌། ཕྱིར་ཚད་མེད་པ་བཞི་དང་འཕྲིན་ལས་བཞིས་སེམས་ཅན་གྱི་དོན་མཛད་ཅིང་ནང་དུ་རྣམ་པར་ཐར་བ་བརྒྱད་བརྙེས་པའི་རྟགས་སུ་ཞབ༵ས་བརྒྱད༵་དུ་༵གན༵ས་པར་སྤྲུལ་ནས༵། གདུག་པ་ཅན་ལ་རྔམ༵་པ༵འི་སྐད༵་ཀྱིས༵་ཐབས་ལ་མཁས་པའི་ཐུག༵ས་རྗེས༵་འདུལ༵་བ༵འི་ཐབ༵ས་ཀྱིས༵་གདུལ་བྱའི་སྣང་ངོར་ཤི༵ན་ཏུ༵་ཁྲོས༵་པར་བསྟན་ནས༵། ཧཱུ༵ྃ་ཧཱུ༵ྃ་ཧཱུ༵ྃ་གསུམ་ནི་ལུས་ངག་ཡིད་སྡུས་ཤིག་པའོ། ། ཧ༵་ཧ༵་ཧ༵་གསུམ་ནི་དགོད་ཅིག་པ་སྟེ་དུག་གསུམ་ཞལ་དུ་གསོལ་བར་རྔམས་པའོ། ། ཁཱ༵་ཧི༵་ཁཱ༵་ཧི༵་ཁཱ༵་ཧི༵་གསུམ་ནི་ཟོ་ཤིག་པ་སྟེ་ཤ་ཁྲག་རུས་པ་གསུམ་ལ་རོལ་པའོ། ། སྔགས་དེ་སྐད་ཅེས༵་བརྗོད༵་པ༵ས་འདར་ཞིང་དངངས་ཏེ་ལས་སུ་རུང་བར་བྱས་པའོ། །
གཉིས་པ་བསྒྲལ་བ་དངོས་ནི་ཁྲོ་བོའི་ཚོགས་དེ་དག་གིས་དབ༵ང་ཕྱུག༵་ཆེ༵ན་པོ༵་ལ༵་སོག༵ས་པ༵་གདུག༵་པ༵་ཆེ༵ན་པོ༵འི་ཚོག༵ས་དེ༵་ད༵ག་གི༵་དོན་སྙིང་༵ཕྱུང་བ་ནི་རྣམ་ཤེས་ཀྱི་ཚོགས་ལ་བདག་ཏུ་འཛིན་པའི་ངོ་བོ་རྩད་ནས་བཅད་པའོ། ། མིག་ལ་སོགས་པའི་དབ༵ང་པོ༵་ཀུན༵་ཕྱུང༵་བ་ནི་ཡུལ་འཛིན་གྱི་སྒོ་བཀག་པའོ། ། རྒྱུ་མ་ལ་སོགས་པའི་ནང༵་ཁྲོལ༵་ཀུན༵་དྲང༵ས་པ་ནི་གཟུང་འཛིན་གྱི་རྟེན་ལུས་སུ་ཞེན་པ་སྤངས་པའོ། ། མགོ་ལ་སོགས་པའི་ཡན༵་ལ༵ག་ཀུན༵་བཅ༵ད་གཏུབ༵ས་ནས༵་ནི་སྲིད་པར་འདུ་བྱེད་བཤིག་ པའོ། ། ཤ༵་ཀུན་ཟོས༵་པས་གཏི་མུག་དག་པར་མཛད་པའོ། ། ཁྲག༵་ཀུན་འཐུང༵ས་པ་ནི་འདོད་ཆགས་དག་པའོ། ། རུས༵་པ༵་ཀུན༵་འཆོ༵ས་པ་ནི་ཞེ་སྡང་དག་པར་བྱས་པ༵འོ༵། ། གསུམ་པ་མོ་རྒྱུད་སྦྱོར་བས་དགྱེས་པ་ལ་གཉིས་ཏེ། འཇིག་རྟེན་བསྡུ་བའི་ཆོ་འཕྲུལ་དང༌། སྦྱོར་བ་ཆེན་པོས་རོལ་པའོ། །
དང་པོ་ལའང་གཉིས་ལས། སྣོད་ཀྱི་འཇིག་རྟེན་བསྡུ་བ་ནི་དེ༵་ན༵ས་འཇིག་རྟེན་གཅིག་ཏུ་བསྡུ་བའི་སྔགས་བརྗོད་པ་ལས། ཧཱུ༵ྃ་ཧཱུ༵ྃ་ཧཱུ༵ྃ་གསུམ་ནི་དཔལ་ཆེན་པོའི་སྐུ་གསུང་ཐུགས་ཀྱིས་སྡུས་ཤིག་པའོ། ། བྷྱོ༵་ནི་མ་མོ་རྣམས་སོ། ། ཨེ༵་ནི་འདིར་རོ། ། ཨ༵་ར༵་ལི༵་ནི་མཁའ་འགྲོ་མའམ་ཕོ་ཉ་མོའོ། ། ཧྲི༵ཾ་ཧྲི༵ཾ་ནི་འདུས་ཤིག་པའོ། ། ཛ༵ཿཛ༵ཿཤོག་ཤོག་གམ་ཁུག་ཅིག་པའོ། ། དེ་སྐད་ཅེས་བརྗོད་པས་ཕྱོག༵ས་བཅུའི༵་འཇི༵ག་རྟེན༵་གྱི༵་ཁམ༵ས་ནམ༵་མཁ༵འ་དབྱིངས་ཀྱི་མཐས་གཏུགས་པ་དང༵་བཅ༵ས་པ༵་ཐམས་ཅད་ཡུང༵ས་འབྲུ༵་ཙ༵མ་དུ༵་ཆུད་༵པ༵ར་བསྡུས༵་སོ༵། ། འདི་ནི་སངས་རྒྱས་ཀྱི་དབང་འབྱོར་བའི་རྫུ་འཕྲུལ་ཏེ་ཕལ་པོ་ཆེ་ལས།
ནམ་མཁའི་དབྱིངས་དང་ཆོས་ཀྱི་དབྱིངས་ཉིད་དང༌། ། འཇིག་རྟེན་དབྱིངས་རྣམས་ཡུངས་འབྲུ་གཅིག་བསྡུས་ཏེ། ། དེ་དག་ཚད་ཀྱང་སྔོན་བཞིན་ཉམས་པ་མེད། ། འདི་ནི་བདེ་གཤེགས་དབྱིངས་ཀྱི་རྣམ་འཕྲུལ་ལོ། ། ཞེས་པ་ལྟར་རོ། ། གཉིས་པ་བཅུད་ཀྱི་སེམས་ཅན་བསྡུ་བ་ནི། དེ༵་ན༵ས་མཐུ་ཆེ་བའི་འབྱུང་པོ་ཕལ་བའི་རིགས་མ༵་ལུས༵་པའི༵་རྒྱལ༵་པོ༵་གནས་འཇོག་དང་སེར་སྐྱ་དང་གནོད་སྦྱིན་ལ་སོགས་པ་ལྷ་དང་ལྷ་མ་ཡིན་གྱི་བློན་པོ་ཆེན་པོ་བཀའ་ཉན་པ་རྣམས་ཡིན་ལ། དེའི་ཡང་རྒྱལ་པོ་ནི་དྲེག༵ས་པ༵་ཆེན༵་པོ༵་དང་ཚངས་པ་ལ་སོ༵གས་པ༵་ཉི་ཤུ་རྩ་བརྒྱད་ཡིན་པས་ན་དེ་དག་སོ་སོའི༷་ཆུང༵་མ༵་ནི་འབྱུང༵་མོ༵་ཕལ་བའི་རིགས་ཐ༵མས་ཅ༵ད་ཀྱི༵་ཡང་རྗེ༵་མོ༵་རྣ་རྙན་ཆེན་མོ་ལ་སོགས་པ་བློན་པོའི་ཐུགས་གཅེས་མ་ཡིན་ལ། དེའི༷་ཡང༵་རྗེ༵་མོ༵་དབང་ཕྱུག་མ་ཉི་ཤུ་རྩ་བརྒྱད་དོ། ། འདི་དག་ཐུན་མོང་གི་ལུགས་ཀྱིས་འཇིག་རྟེན་པར་བྱེད་ཀྱང༌།
ཐུན་མོང་མ་ཡིན་པས་འཇིག་རྟེན་ལས་འདས་པར་བསྟན་ཅིང༌། ཤིན་ཏུ་ཐུན་མོང་མ་ཡིན་པས་རྩ་གནས་འཁོར་ལོའི་ནང་ན་ཡོད་པ་སངས་རྒྱས་པའི་ཚེ་དེ་ལྟར་སྣང་བར་འདོད་པས་ན་དེའི་རྗེས་སུ་འབྲང་བ་ཡིན། འདིར་འཇིག་རྟེན་པའི་གཏམ་རྒྱུད་ལ་སོགས་པའི་དཔེས་བསྙད་ན་གོ་བར་སླ་བས་དེ་དང་མཐུན་པར་བརྗོད་པར་བྱའོ། ། དེའང་ཁྱོའི་མིང་ཆུང་མ་ལ་གྲགས་པར་ཟད་དེ། སྲིན༵་མོ༵་ཆེན༵་པོ་མིའི༵་སྲིན༵་མོ༵་དང༵་ནི་དུར་ཁྲོད་ཀྱྀ་དྲེགས་པ་དབང་ཕྱུག་ཆེན་པོའི་ཆུང་མ་སྟེ། ཚིལ་དང་ཞག་གི་མཆོད་སྦྱིན་གྱིས་མགུ་བར་བྱེད་པའོ། ། ཚ༵ངས་མ༵་དང༵་ནི་ཚངས་པའི་ཆུང་མ་སྟེ། སྔོན་ལྟེ་བ་པདྨའི་གཞལ་ཡས་ནས་སྐྱེས་པ་དེའི་ཚེ་ཡིད་ཀྱི་བུ་མོ་སྤྲུལ་ཏེ་དེ་ལ་བལྟ་བའི་ཕྱིར་ཕྱོགས་བཞིའི་གདོང་བཞི་དང༌། སྟེང་གི་གདོང་སྟེ་ལྔ་ཡོད་པ་ལས། ཁྱབ་འཇུག་གིས་ཕྲག་དོག་བྱས་ཏེ་འཁོར་ལོ་འཕངས་པས་སྟེང་གི་མགོ་ཆད་པའོ། །
འཁྲུག༵་མོ༵་དང༵་ནི་གཞན་འཕྲུལ་དབང་བྱེད་ཀྱི་བདག་པོ་དབང་ཕྱུག་ཆེན་པོའི་ཆུང་མའོ། ། དེའང་ལྷ་དང་ལྷ་མ་ཡིན་འཐབ་པའི་ཚེ་ལུས་རྫོང་དུ་བྱིན་གྱིས་བརླབས་ནས་ལྷའི་དམག་བཙུད་དེ་འཐབ་པས་ལྷ་རྒྱལ་བར་བྱེད་པའོ། ། དབང༵་མོ༵་དང༵་ནི་བརྒྱ་བྱིན་གྱི་ཆུང་མ་སྟེ། སྔོན་དྲང་སྲོང་གི་ཆུང་མ་ལ་ཞུགས་པས། ལན་གཅིག་དྲང་སྲོང་གཞན་ཞིག་གིས་མགྲོན་དུ་བོས་ཏེ་སྟན་གསུམ་བཏིང་ནས་ཁོང་གཉིས་མགྲོན་དུ་བོས་པས། དྲང་སྲོང་དེས་ཅི་བྱེད་དྲིས་པ་ན་དྲང་སྲོང་གཞན་དེས་ཁྱེད་གསུམ་ཡོད་ཅེས་བརྗོད་པས། དེར་བརྒྱ་བྱིན་མོའི་ལྟོ་བར་མིད་པ་དེ་འཐོན་དགོས་པར་བྱུང་དུས་དྲང་སྲོང་ཁྲོས་ཏེ། ཁྱོད་ཀྱི་ལུས་ལ་བུད་མེད་ཀྱི་མཚན་མ་སྟོང་ཤོག་ཅིག་ཅེས་པའི་དམོད་པས་དེ་ལྟར་གྱུར་པ་ལྷ་རྣམས་ཀྱིས་མཐོང་ནས་དྲང་སྲོང་ལ་བཟོད་པར་གསོལ་བས་མིག་སྟོང་དུ་བྱིན་གྱིས་བརླབས་པས་མཚན་སྟོང་དབང་པོ་མིག་སྟོང་ལྡན་ཞེས་གྲགས་སོ། ། འཇུག༵་སྲེད་༵མོ༵་དང༵་ནི་ཁྱབ་འཇུག་གི་ཆུང་མ་སྟེ། ས་སྟེང་ས་བླ་ས་འོག་གསུམ་དུ་ཁྱབ་པར་འཇུག་པའོ། །
གཞོན༵་ནུ༵་མོ༵་དང༵་ནི་གཞོན་ནུ་སྨིན་དྲུག་གི་ཆུང་མའོ། ། ལྷའི་བུ་མོ་ལ་མེ་ལྷའི་ཡིད་ཀྱིས་ཆགས་པ་སྤྱད་པས་གཞོན་ནུ་གདོང་དྲུག་ཡོད་པ་བཙས་ཏེ་ལྷའི་རྒྱལ་པོར་གྱུར་པས་སྨིན་དྲུག་གོ ། དམ༵ར་མོ༵་དང༵་ནི་འཇུག་སྲེད་ཀྱི་ཆུང་མའོ། ། དེའང་ལུས་ཟངས་འདྲ་བས་དེ་སྐད་དུ་གྲགས་སོ། ། བདུད༵་རྩི༵་མོ༵་དང༵་ནི་ཉི་མའི་ཆུང་མའོ། ། དེའང་བསྐལ་པ་རྫོགས་ལྡན་གྱི་དུས་སུ་རྒྱ་མཚོ་བསྲུབས་པ་ལས་ཉི་མ་བྱུང་སྟེ། མཁའ་ལ་སོང་བས་འཇིག་རྟེན་སྣང་བ་ན་འགྲོ་བའི་མིག་གི་བདུད་རྩི་ཞེས་གྲགས་སོ། ། ཞི༵་བ༵་མོ༵་དང༵་ནི་ཟླ་བའི་ཆུང་མ་སྟེ། ཡང་རྒྱ་མཚོ་བསྲུབས་པས་ཟླ་བ་བྱུང་བ་མཁའ་ལ་སོང་བས་ཚ་བའི་གདུང་བ་ཞི་བའི་ཕྱིར་ཞི་བ་དང་བསིལ་ཟེར་ཅན་དུ་གྲགས་སོ། ། བེ༵་ཅོན༵་མོ༵་དང༵་ནི་བེ་ཅོན་གྱི་ཆུང་མ་སྟེ།
སྤེན་པ་ལག་ན་བེ་ཅོན་ཐོགས་འཇོམས་པར་གྲགས་སོ། ། སྲིན༵་མོ༵་དང༵་ནི་སྲིན་པོའི་ཆུང་མ་སྟེ། ལངྐ་པུ་རིའི་གྲོང་ན་ལངྐ་མགྲིན་བཅུ་ཞེས་བྱ་བ་གདོང་བཅུ་ཡོད་པ་ལ་གྲགས་སོ། ། ཟ༵་བ༵་མོ༵་ད༵ང་ནི་ལྷའི་དམག་དཔོན་མ་ཧཱ་ཀཱ་ལའི་ཆུང་མ་སྟེ། ལྷ་མ་ཡིན་དང་དམ་ཚིགས་ཉམས་པ་རྣམས་ཟ་བར་བྱེད་པའི་ཕྱིར་རོ། ། དག༵འ་བ༵་མོ༵་དང༵་ནི་དགའ་བྱེད་དབང་ཕྱུག་གི་ཆུང་མ་སྟེ། ནོར་སྦྱིན་པས་གཞན་དགའ་བར་བྱེད་པ་རྣམ་ཐོས་སྲས་སོ། ། ར༵་རོ༵་ཁྲག༵་འཐུང༵་མྱོས༵་མ༵་དང༵་ནི་ལྷ་སྟོབས་བཟང་གི་ཆུང་མ་སྟེ། དབང་པོའི་མཆོད་སྦྱིན་ལ་རིག་བྱེད་ཀྱི་རྡེའུ་བཏང་བས་ཆང་གི་ར་རོ་ནས་མྱོས་པས་དེ་སྐད་དུ་གྲགས་སོ། ། གཅི༵ག་པུར༵་སྤྱོད༵་མ༵་དང༵་ནི་དྲི་ཟ་ཏམ་བུ་རའི་ཆུང་མའོ། །
དེའང་ལྷའི་རོལ་མོ་མཁན་ཡིན་ཏེ། པི་ཝང་སྒྲེང་བས་མདུན་ན་འགྲོ་བའོ། ། བྷྲིཾ་གི་རི་ཏི་ཞེས་ཀྱང་བྱ་སྟེ་དབང་ཕྱུག་གི་བུ་ཡིན་ཞེས་ཟེར་རོ། ། ཡིད༵་འཕྲོག༵་མ༵་དང༵་ནི་དཔལ་མོ་སྟེ་འདོད་ལྷ་ཀ་མ་དྷེ་བའི་ཆུང་མའོ། ། དེའང་གཟུགས་མཛེས་པས་ཐམས་ཅད་ཀྱིས་མཐོང་ན་དོན་འཆོར་བར་བྱེད་པས་དེ་སྐད་གྲགས་སོ། ། གྲུབ༵་མོ༵་དང༵་ནི་ནོར་སྲུང་གི་ཆུང་མའོ། ། དེའང་ནོར་གྲུབ་ཅིང་བྱད་གཏོང་བའོ། ། རླུང༵་མོ༵་ད༵ང་ནི་རླུང་ལྷའི་ཆུང་མ་སྟེ་རླུང་གི་གཞི་མ་གནས་པའོ། ། གསོ༵ད་བྱེད༵་མ༵་དང༵་ནི་བདུད་གསོད་བྱེད་ཀྱི་ཆུང་མའོ། ། མེ༵་མོ༵་ད༵ང་ནི་མེ་ལྷའི་ཆུང་མའོ། །
ཕ༵ག་མོ༵་ད༵ང་ནི་ས་བདག་ཕག་ཆེན་གྱི་ཆུང་མའོ། ། དེའང་སའི་འོག་ན་ཕག་གི་གཟུགས་ཀྱིས་འཇིག་རྟེན་འདེགས་སོ་ཞེས་གྲགས་སོ། ། རྒན༵་བྱེད༵་མོ༵་དང༵་གཤིན་རྗེའི་ཆུང་མའོ། ། སྔར་མ་ཧཱ་དྷེ་ཝའི་ཆུང་མ་ཡིན་པ་ལ། ཨུ་མ་གཅིག་པུ་ལ་བལྟས་པས་མོ་ཁྲོས་ཏེ། རྒན་མོར་སྤྲུལ་པས་དེ་སྐད་ཅེས་སོ། ། སྣ༵་ཆེ༵ན་མོ༵་དང༵་ནི་ཚོགས་བདག་གི་ཆུང་མའོ། ། དེའང་དབང་ཕྱུག་གི་ཆུང་མ་མེ་ཏོག་མདའ་ཅན་ལ་བུ་བཙས་པ་ན་ཨུ་མས་བུ་ཡོད་དམ་དྲིས་པས་བུ་དང་ཡོད་དེ་མགོ་མེད་ཟེར་བ་དང༌། དེ་ལྟར་གྱུར་ཅིག་ཅེས་དམོད་བོར་བ་བཞིན་གྱུར་པས། བྲེད་དེ་བཟོད་པར་གསོལ་ནས་ཞུས་པ་ན།
མགོ་སོ་མ་གཅིག་སྦྱོར་ཅིག་དེ་ལྟར་འགྱུར་རོ་ཟེར་རོ། ། གླང་པོ་ཆེའི་ཕྲུ་གུའི་མགོ་སྦྱར་བས་གླང་སྣ་ཅན་ཞེས་སོ། ། ཆུ༵་ལྷ༵་མོ༵་ད༵ང་ནི་ཆུ་ལྷའི་ཆུང་མའོ། ། ནག༵་མོ༵་ཆེ༵ན་མོ༵་ད༵ང་ནི་ནག་པོ་རྣམས་འཇིག་ཆེན་པོའི་ཆུང་མའོ། ། དེའང་ཡུལ་ལངྐ་པུ་རར་སྲིན་པོའི་བུ་བཞི་སྟེ། བི་ཤ་ན་རྣམ་འཇིགདྷ་ཤ་གྲཱི་ཝ་མགྲིན་བཅུ། སུམ་པ་ཀ་ར་བུམ་སྣ། ར་མན་ཏ་འབོད་གྲོགས་བཞིའོ། ། ར༵་མགོ༵་དམ༵ར་སེ༵ར་ཆེ༵ན་མོ༵་དང༵་ནི་སྲིན་པོ་དྷ་ཤ་གྲཱི་ཝའི་ཆུང་མའོ། ། བུམ༵་སྣ༵་སྔོ༵་ན༵ག་ཆེ༵ན་མོ་དང་ནི་སྲིན་པོ་བུམ་སྣའི་ཆུང་མའོ། །
གསུ༵ས་འཛི༵ན་སེ༵ར་ན༵ག་ཆེ༵ན་མོ༵་ནི་འབོད་གྲོགས་ཏེ་གསུས་པོ་ཆེའི་ཆུང་མའོ། ། ལ༵་སོག༵ས་པ༵་ནི་དབང་ཆེ་བ་ཇི་སྙེད་པའི་ཆུང་མ་རྣམས་སྡུད་པ་སྟེ། ཕྱིའི་ལས་སྒྲུབ་པའི་བྲན༵་དང༵་དེའི་ཡ༵ང་བྲན༵་ད༵ང་ནང་གི་ལས་སྒྲུབ་པའི་གཡོ༵ག་དང༵་དེའི་ཡ༵ང་གཡོ༵ག་ལ་སོགས་པ་འཇིག་རྟེན་པའི་འཁོ༵ར་ཞིང༵་གི༵་སྡུད༵་སྙེད༵་ཀྱི་གྲངས་ཐམས་ཅད་ཀྱ༵ང་དབང་དུ་བསྡུས༵་སོ༵། ། གཉིས་པ་སྦྱོར་བ་ཆེན་པོའི་རོལ་པ་ལ་གསུམ་ལས། རྒྱུ་ཏིང་ངེ་འཛིན་ལ་མཉམ་པར་བཞག་པ་ནི་དབང་དུ་བསྡུས་པ་དེ༵་ན༵ས་བཅོ༵མ་ལྡན༵་འད༵ས་དགྱེས༵་པ༵་ཆེ༵ན་པོ་འགྲོ་བའི་དཔ༵ལ་ཁྲག༵་འཐུང༵་ཆེ༵ན་པོ༵ས་གདུལ་བྱ་འདུལ་བའི༵་ཐབ༵ས་ཀྱི༵ས་ཡ༵ང་རིག༵ས་ལྔ༵འི་འཇི༵གས་བྱེ༵ད་ཆེ༵ན་པོ༵འི་ཚོགས་འབར་བར༷་སྣང༵་བ༵ར་བྱས༵་ནས༵། ཡབ་ཡུམ་དེ༵་ད༵ག་ཀུན༵་ཀྱང༵་དགྱེས༵་པ༵ས་གཉིས་སུ་མེད་པར་རོ༵ལ་པ༵འི་དཀྱི༵ལ་འཁོ༵ར་གྱི༵་སྤྲིན༵་རང་སྣང་ནམ་མཁའི་དབྱིངས་ཀུན་ཏུ་ཁྱབ་པར་འབྱུང༵་བ༵་ཞེ༵ས་བྱ༵་བ༵འི་ཏིང༵་ངེ༵་འཛི༵ན་ལ༵་སྙོམ༵ས་པ༵ར་ཞུག༵ས་ན༵ས་རྐྱེན་རིག་པ་ཆེན་པོའི་གསང་སྔགས་བསྒྲགས་པ་ནི་སྐུ༵་དང༵་གསུ༵ང་ད༵ང་ཐུག༵ས་རྡོ༵་རྗེ༵་ལས༵་འདི༵་སྐད་ཅེས་ཕྱུང༵་ངོ༵་ཨོ༵ཾ་ཧཱུ༵ྃ་ཨཱཿ༵་ནི་སྐུ་ཐུགས་གསུང་ངོ༌། ། བཛྲ༵་པྲ༵་བྷེ༵་ཤ༵་ཡ༵་ནི་རྡོ་རྗེ་གཞུག་པར་བྱའོ། ། ཨ༵་ལ༵་ལ༵་ཧོ༵་ནི་ཤིན་ཏུ་ངོ་མཚར་ཆེ་བའོ། ། འབྲས་བུ་གཉིས་སུ་མེད་པར་སྦྱར་བ་ནི་དེ་སྐད་ཅེ༵ས་བརྗོ༵ད་པ༵ས་འབྱུང༵་པོ༵འི་རྒྱལ༵་མོ༵་རྣམ༵ས་ཧེ་རུ་ཀའི་ཚོགས་ལ་ཤི༵ན་ཏུ༵་ཆག༵ས་པ༵འི་ཡི༵ད་གཡོ༵ས་ན༵ས་རང་གི་པ༵དྨའི༵་དཀྱི༵ལ་འཁོ༵ར་སྡུད༵་པ་སྟེ་འཛུམ་ཞི༵ང་རྒྱས༵་པ་སྟེ་འབྱེད་པ༵ར་གྱུར༵་ན༵ས་ཧེ་རུ་ཀའི་སྐུ་ལ་སྦྱོར་བ་ནི་དཔེ༵ར་ན༵་རྡོ༵་ཁ༵བ་ལེ༵ན་ལ༵་ལྕག༵ས་འདུ༵་བ༵འི་ཚུལ༵་དུ༵། བཅོ༵མ་ལྡན༵་འད༵ས་དགྱེ༵ས་པ༵་ཆེ༵ན་པོ༵་དཔ༵ལ་ཁྲག༵་འཐུ༵ང་ཆེ༵ན་པོ༵་རྡོ༵་རྗེ༵འི་སྐུ་༵ལ༵་སྲིན༵་མོ༵་ཆེ༵ན་མོ༵་མི༵འི་སྲི༵ན་མོ༵་ད༵ང༌།
དམ༵ར་མོ༵་ད༵ང༌། དག༵འ་བ༵་མོ༵་ད༵ང༌། གསོ༵ད་བྱེ༵ད་མོ༵་དང༌། ནག༵་མོ༵་ཆེ༵ན་མོ༵་ད༵ང༌། དམ༵ར་སེ༵ར་ཆེ༵ན་མོ༵་ད༵ང༌། སྔོ༵་ན༵ག་ཆེ༵ན་མོ༵་ད༵ང༌། སེ༵ར་ན༵ག་ཆེ༵ན་མོ༵་ལ་སོགས་པ་བརྒྱད་པོ་རྣ༵མས་འཁྲི༵ལ་ལོ༵། ། བཅོ༵མ་ལྡན༵་འད༵ས་དཔ༵ལ་ཁྲག༵་འཐུང༵་ཆེ༵ན་པོ༵་ཆེ་མཆོག་འཁོ༵ར་ལོ༵འི་སྐུ༵་ལ༵་ཚང༵ས་མ༵་ད༵ང༌། འཁྲུག༵་མོ༵་དང༵༌། དབ༵ང་མོ༵་ད༵ང༌།
འཇུ༵ག་སྲེ༵ད་མོ༵་ད༵ང༌། གཞོ༵ན་ནུ༵་མོ༵་ལ་སོགས་པ་ཤར་གྱི་ལྔ་རྣམ༵ས་འཁྲི༵ལ་ལོ༵། ། བཅོ༵མ་ལྡན༵་འད༵ས་དཔ༵ལ་ཁྲག༵་འཐུ༵ང་ཆེ༵ན་པོ༵་རི༵ན་པོ༵་ཆེ༵འི་སྐུ༵་ལ༵་བདུད༵་རྩི༵་མོ༵་དང༵༌། ཞི༵་བ༵་མོ༵་དང༵༌། བེ༵་ཅོ༵ན་མོ༵་ད༵ང༌། ཟ༵་བ༵་མོ༵་དང༵༌། སྲིན༵་མོ༵་ལ་སོགས་པ་ལྷོའི་ལྔ་རྣམ༵ས་འཁྲི༵ལ་ལོ༵། ། བཅོ༵མ་ལྡ༵ན་འད༵ས་དཔ༵ལ་ཁྲ༵ག་འཐུང༵་ཆེ༵ན་པོ༵་པ༵དྨའི༵་སྐུ༵་ལ༵་ཁྲག༵་གི༵ས་མྱོས༵་མ༵་ད༵ང༌། གཅི༵ག་པུར༵་སྤྱོད༵་མ༵་ད༵ང༌། ཡིད༵་འཕྲོ༵ག་མོ༵་དང༵༌།
གྲུབ༵་མོ༵་དང༵༌། རླུང༵་མོ༵་ལ་སོགས་པ་ནུབ་ཀྱི་ལྔ་རྣམ༵ས་འཁྲི༵ལ་ལོ༵། ། བཅོ༵མ་ལྡན༵་འད༵ས་དཔ༵ལ་ཁྲག༵་འཐུང༵་ཆེན༵་པོ༵་ཀུན༵་ཏུ༵་ལ༵ས་ཀྱི༵་སྐུ༵་ལ༵་མི༵་མོ༵་ད༵ང༌། ཕ༵ག་མོ༵་དང༵༌། རྒ༵ན་བྱེ༵ད་མོ༵་ད༵ང༌། སྣ༵་ཆེ༵ན་མོ༵་དང༵༌། ཆུ༵་ལྷ༵་མོ༵་ལ་སོགས་པ་བྱང་གི་ལྔ་རྣམ༵ས་འཁྲི༵ལ་ལོ༵། ། བཞི་པ་འཁོར་གྱི་དཀྱིལ་འཁོར་སྤྲོ་བའི་ཚུལ་ལ་ལྔ་ལས། དང་པོ་སྤྲོ་བའི་སྦྱོར་བ་ནི་དེ༵་ན༵ས་བཅོ༵མ་ལྡ༵ན་འད༵ས་དགྱེ༵ས་པ༵་ཆེ༵ན་པོ༵་ཁྲག་འཐུང་རིགས་ལྔའི་ཁྲོ་བོའི་དཀྱིལ་འཁོར་དེ༵་ད༵ག་གིས༵་ཧཱུྃ་༵ཞེ༵ས་བརྗོ༵ད་ཅི༵ང་དབང་མོ་རྣམས་ཀྱིས་པ༵དྨའི༵་དཀྱི༵ལ་འཁོ༵ར་གྱི༵་ཚོག༵ས་དེ་དག་ཁྲག་འཐུང་ལྔའི་རྡོ་རྗེ་ལ་བསྡུས༵་ན༵ས་ཕན་ཚུན་ཕྱག་ཞབས་བསྣོལ་ཞིང་སྟོད་སྨད་ཤིན་ཏུ་བཅུམ༵་པ༵ས་བདེ་བ་རྒྱས་པར༷་གྱུར༵་ཏོ༵། ། གཉིས་པ་མ་མོ་སྤྲོས་པ་ནི་དེ༵་ནས༵་རྒྱས༵་ཏེ༵་ཧ༵་ཞེས༵་བརྗོད༵་པ༵ས་རྒྱུ་ཡབ་ཡུམ་གྱི་བྱ༵ང་ཆུབ་ཀྱི་སེ༵མས་ཀྱི༵་སྤྲིན༵་ལ༵ས།
ཐུགས་རྣམ་པར་དག་པ་ཞི་བའི་ལས་མཛད་པ་དཀ༵ར་མོ༵འི་སྟེ་དབང་མོ་ཉེར་བརྒྱད་རེ་རེ་ལ་རེ་རེ་བྱུང་བས་ཚོག༵ས་དང༵་ཞེས་སོ། ། དེའང་གྲངས་ལྷག་པའི་སྐྱོན་མེད་དེ། གཽ་རཱི་མའི་རིགས་གཅིག་ཏུ་སྡུད་པའོ། ། ལྷག་མ་རྣམས་ཀྱང་དེ་བཞིན་ནོ། ། འདིར་དབང་མོའི་མཁའ་ནས་འཐོན་ཞིང༌། སྒྲུབ་ཐབས་སུ་རིགས་ལྔ་ཡབ་ཡུམ་གྱི་སྦྱོར་བ་ལས་འཐོན་པ་འགལ་ལོ་སྙམ་ན་སྐྱོན་མེད་དེ། སྔོན་བྱུང་དྲེགས་པ་འདུལ་བའི་ཚེ་དགོས་ཆེད་ཀྱིས་དེ་ལྟར་སྣང་ལ། རྗེས་འཇུག་ཉམས་སུ་ལེན་པའི་ཚེ་སྒྲུབ་ཐབས་ལྟར་ཡིན་ནོ། ། ཡོན་ཏན་གྱི་ཚོགས་སྡུད་པས་རྐུན༵་མོ༵འི་ཚོག༵ས་དང༵་སྟེ་དབང་གི་ལས་སོ། ། སྤང་བླང་གཉིས་སུ་མེད་པས་རྨོང༵ས་མོ༵འི་ཚོ༵གས་ད༵ང་སྟེ་སེམས་ཀྱི་དྲན་པ་ཉམས་པར་བྱེད་པའི་དྲག་པོའོ། །
མི་མཐུན་པའི་ཕྱོགས་རྡུལ་དུ་རློག་པས་ཐ༵ལ་བྱེད༵་མོ༵འི་ཚོ༵གས་ད༵ང་སྟེ་དྲག་པོའི་ལས་སོ། ། ཡོན་ཏན་གྱིས་གང་བས་སྤོས༵་མོའི༵་ཚོ༵གས་ད༵ང་སྟེ་རྒྱས་པའོ། ། འཐབ་ཅིང་འཁྲུག་པས་གཏུམ༵་མོ༵འི་ཚོ༵གས་ད༵ང་སྟེ་དྲག་པོའོ། ། གང་ཡང་འགྲུབ་པས་སྨེ༵་ཤ༵་ཅ༵ན་གྱི༵་ཚོ༵གས་དང༵་ཏེ་ལས་ཐམས་ཅད་པའོ། ། ཚེ་དང་ཡོ་བྱད་འཕེལ་བ་མ༵་ཚོ༵གས་མ༵འམ་མ་མོའི༷་ཚོ༵གས་རྣམ༵ས་ཏེ་རྒྱས་པའི་ལས་སོ། ། ཞིང་དབྱུག་དང་མདའ་གཞུ་ལ་སོགས་ར༵ང་རང༵་གི༵་ལ༵ག་ཆ༵་དང༵་ངོ༵་མཚ༵ར་བའི་འོད་ཟེར་དང༵་རྒྱན་དང་བཅ༵ས་ན༵ས་དབང་ཕྱུག་མ་རྣམས་ཀྱི་མཁའ་ལས་ཕྱིར་འཐོ༵ན་པར་གྱུར་ཏོ༵། ། འཐོ༵ན་ན༵ས་ཀྱ༵ང་འབ༵ར་བ༵་ཆེ༵ན་པོ༵འི་འཁོ༵ར་ལོའི༵་རྩི༵བས་མཆ༵ན་གྱི་ཤ༵ར་ལྷོའི་ཕྱོག༵ས་ཀྱི་རྩིབས་མཆན་ནས་གཡས་སྐོར་དུ་འཁོ༵ར་བ༵ར་འཇི༵གས་པ༵འི་གཟུག༵ས་དང་རང༵་རང་གི༵་ལག༵་ཆ་༵དང་༵བཅ༵ས་ནས༵་འཁོ༵ད་དོ༵། ། དེའང་རྩིབས་མཆན་བཞི་དང་གྲུ་ཆད་བཞི་ལའོ། ། གསུམ་པ་ཕྲ་མེན་མ་སྤྲོས་པ་ནི་དེ༵་ན༵ས་ཤི༵ན་ཏུ༵་དགྱེ༵ས་ཏེ༵་ཧེ༵་ཞེ༵ས་བརྗོ༵ད་པ༵ས། ཟིལ་གྱིས་གནོན་པས་སེ༵ང་གདོ༵ང་ཆེ༵ན་མོ༵འི་ཚོག༵ས་ད༵ང་ནི་རྒྱས་པའོ། །
དཔའ་གཏུམ་ཕུན་སུམ་ཚོགས་པ་སྟག༵་གདོ༵ང་ཆེ༵ན་མོ༵འི་ཚོ༵གས་དང༵་ནི་དྲག་པོའོ། ། ཕུང་པོའི་བདུད་འཇོམས་ཤིང་ཐབས་ལ་མཁས་པ་ཝ༵་གདོ༵ང་ཆེ༵ན་མོ༵འི་ཚོ༵གས་ད༵ང་ནི་དྲག་པོའོ། ། བསླུ་བའི་བདུད་འཇོམས་ཤིང་མེལ་ཚེ་མཁས་པ་ཁྱི༵་གདོ༵ང་ཆེ༵ན་མོ༵འི་ཚོག༵ས་ད༵ང་ནི་ལས་ཐམས་ཅད་པའོ། ། མིག་རྣོ་བས་བཞ༵ད་གདོ༵ང་ཆེ༵ན་མོའི༵་ཚོག༵ས་དང༵་སྟེ་ཤེས་བྱ་ཐམས་ཅད་ཐོགས་པ་མེད་པར་རྒྱས་པའོ། ། སྲོག་དང་བྲལ་བའི་རོ་ལ་སྤྱོད་པས་ཀང༵་ཀའི༵་གདོ༵ང་ཅ༵ན་མ༵འི་ཚོ༵གས་ད༵ང་ནི་འཆི་བདག་གི་བདུད་འཇོམས་པ་སྟེ་ཞི་བའོ། ། ཐམས་ཅད་མི་སྤོང་བ་དུར༵་བྱ༵འི་གདོ༵ང་ཅ༵ན་མ༵འི་ཚོ༵གས་ད༵ང་ནི་འཁོར་བ་མི་སྤོང་བར་ཆོས་ཉིད་དུ་སྒྲོལ་བས་དབང་ངོ༌། ། མཚན་མོ་མཐོང་བས་འུག༵་གདོང༵་ཆེ༵ན་མོ༵འི་ཚོག༵ས་ད༵ང་བཅ༵ས་པ༵་འཁོར་བ་སྤྱན་གྱིས་གཟིགས་པ་ཞི་བའི་ལས་མཛད་པའོ། ། དེ་དག་ཀྱང་ཁར་བསྣོལ་བ་དང་རོ་ལ་བལྟ་བ་ལ་སོགས་པ་ར༵ང་རང༵་གི༵་ལ༵ག་ཆ༵་ད༵ང་ངོ༵་མཚ༵ར་དུ༵་ཆ༵ས་ན༵ས་འཐོ༵ན་པ༵ར་གྱུར༵་ཏོ༵། ། འཐོ༵ན་ན༵ས་ཀྱང༵་འབ༵ར་བ༵་ཆེ༵ན་པོ༵འི་འཁོ༵ར་ལོའི༵་ཕྱི༵་རོ༵ལ་ཁྱམས་ནང་མའི་ཕྱོགས་བཞིར་མཆེ་བ་ཅན་བཞི་དང༌། མཚམས་བཞིར་གཤོག་པ་ཅན་བཞིར་ཤ༵ར་ཕྱོག༵ས་ན༵ས་འཁོ༵ར་བ༵ར་རྔམ༵ས་པ༵འི་མད༵ངས་ཀྱི༵ས་འཁོ༵ད་དོ༵། །
བཞི་པ་སྒོ་མ་སྤྲོས་པ་ནི་དེ༵་ན༵ས་ཤིན༵་ཏུ༵་རྒྱས༵་པ༵ས་ཡེ་ཤེས་ཀྱི་སྣང་བ་ཆེན་པོས་ཕྱོག༵ས་བཅུའི༵་ཞི༵ང་མ༵་ལུས༵་པ༵ར་ཁྱབ༵་པར་བྱས་ན༵ས་ཕ༵ཊཿ ཅེ༵ས་བརྗོ༵ད་པ༵ས་ཚད་མེད་པ་བཞིས་འགྲོ་བའི་དོན་མཛད་ཅིང་ཕྱིན་ཅི་ལོག་བཞི་དང་བདུད་བཞི་འཇོམས་པའི་བརྡར་རྡོ༵་རྗེ༵་སྲི༵ང་འགྲོ༵་མ༵་དང༵་སྟེ་རྟ་གདོང་མ་དང༌། རྡོ༵་རྗེ༵་གདོ༵ང་མོ༵་མ་ད༵ང་སྟེ་ཕག་གདོང་མ་དང༌། རྡོ༵་རྗེ༵་འཇི༵ག་རྟེན༵་མ༵་དང༵་སྟེ་དྲེད་གདོང་མ་དང༌། རྡོ༵་རྗེ༵་རོ༵་ལ༵ངས་མ༵་སྟེ་སྤྱང་གདོང་མའི༷་ཚོ༵གས་རྣམ༵ས་ལྕགས་ཀྱུ་ཞགས་པ་ལྕགས་སྒྲོགས་དྲིལ་བུ་སྟེ་ར༵ང་རང༵་གི༵་ལ༵ག་ཆ༵་དང༵་ངོ༵་མཚ༵ར་གྱི་རྒྱན་དང༵་བཅ༵ས་ནས༵་འཐོ༵ན་པ༵ར་གྱུར༵་ཏོ༵། ། འཐོ༵ན་ན༵ས་ཀྱང་༵འབ༵ར་བ༵་ཆེན་མོའི༷་དཀྱི༵ལ་འཁོ༵ར་གྱི་སྒོ༵་བཞིར༷་གདུག་པ་ཅན་ལ་ཤི༵ན་ཏུ༵་རྔ༵མས་པ༵འི་གཟུ༵གས་ཀྱི༵ས་གན༵ས་སོ༵། ། ལྔ་པ་འཁོར་རྣམས་རང་རང་གི་གནས་སུ་བཏང་བ་ནི་དེ༵་ན༵ས་ཡབ་ཡུམ་འཁོར་དང་བཅས་པ་དགྱེ༵ས་པའི་སྤྲིན༵་ལ༵ས་ཕྱོག༵ས་བཅུ༵་མ་ལུས་པར༷་ཕ༵ཊ་ཅེ༵ས་བསྒྲག༵ས་པས༵་སྙིང་རྗེ་རྔམས་ཤིང་ཐམ༵ས་ཅ༵ད་ཁྲོས༵་ན༵ས་སྐུ་ལ་འཁྲིལ་བ་དང་སླས་སུ་བཀོད་པའི་མ༵་མོ༵་ཐམ༵ས་ཅ༵ད་ཀྱང༵་སྔོན་གང་ནས་འོངས་པ་བཞིན་ར༵ང་ར༵ང་གི༵་གན༵ས་ག༵་ལ༵་བ༵་དེ༵ར་ཡུད༵་ཙ༵མ་གྱིས༵་ཕྱིན༵་པ༵ར་རྫུ་འཕྲུལ་གྱིས་ཕྱིར་བཀྱེ༵འོ༵། ། གསུམ་པ་ཐུགས་རྗེས་རྗེས་སུ་བཟུང་ནས་བཀའ་ལ་བཏགས་པའི་ཚུལ་ལ་བཞི་སྟེ། གནས་སྤར་ཏེ་དཀྱིལ་འཁོར་མཐོང་བའི་ཚུལ་བསྟན་པ། སྟོང་ཁམས་ཐམས་ཅད་མཉམ་དུ་བཏུལ་བ།
དྲེགས་པ་ཅན་གྱི་འབངས་སུ་ཁས་བླང་བ། དབང་བསྐུར་ཏེ་བཀའ་བསྒོ་བའོ། ། དང་པོ་ལ་གསུམ་ལས། རྒྱུའི་ཏིང་ངེ་འཛིན་ལ་མཉམ་པར་བཞག་ནས་གསང་སྔགས་བརྗོད་པ་ནི། དེ༵་ན༵ས་བཅོ༵མ་ལྡན༵་འད༵ས་རྗེས་སུ་བཟུང་བའི་ཚུལ་གྱིས་དགྱེ༵ས་པ༵་ཆེ༵ན་པོ༵་འགྲོ་བའི་དཔ༵ལ་ཁྲ༵ག་འཐུ༵ང་ཆེ༵ན་པོ༵་རིགས་ལྔ་པོ་དེ༵་ད༵ག་ཀུན༵་ཀྱང་ཆོས་ཀྱི་དབྱིངས་ལས་རང་བྱུང་གི་ཐུག༵ས་རྗེ༵་ཆེ༵ན་པོ༵་གདུལ་བྱའི་ནད་གསོ་བས་བདུད༵་རྩི༵་འབྱུང༵་བ༵་ཞེ༵ས་བྱ༵་བ༵འི་ཏིང༵་ངེ༵་འཛི༵ན་ལ༵་སྙོམ༵ས་པ༵ར་ཞུགས༵་ན༵ས་དེ་དག་གི་སྐུ་༵དང༵་གསུ༵ང་ད༵ང་ཐུག༵ས་རྡོ༵་རྗེ༵་ལས༵་འདི༵་ད༵ག་ཕྱུང༵་ངོ་༵ཨོཾ༵་བཛྲ༵་མ༵་ཧཱ༵་ཨ༵མྲྀ༵་ཏ༵་ནི་རྡོ་རྗེ་བདུད་རྩི་ཆེན་པོའོ། ། མ༵་ཧཱ༵་ཀྲོ༵་དྷ༵་ནི་ཁྲོ་བོ་ཆེན་པོ། ཨ༵ྃ་ཨ༵ྃ་ཨ༵ྃ་ནི་ལན་གསུམ་དུ་དབང་བསྐུར་བའོ། ། དེ་ལས་སླར་ཡང་དྲེགས་པ་ཅན་ཕྱུང་སྟེ་ཁྲུས་བྱས་པ་ནི། དེ་སྐད་ཅེ༵ས་བརྗོ༵ད་པ༵ས་སྔར་ཤ་ཟོས་ཤིང་ཞལ་དུ་བསྟབས་པའི་དབ༵ང་ཕྱུག༵་ཆེ༵ན་པོ༵་ལ༵་སོག༵ས་པ༵་ཐམ༵ས་ཅ༵ད། བཅོ༵མ་ལྡན༵་འད༵ས་ཁྲོ་བོ༵་ཆེ༵ན་པོ༵་རིགས་ལྔ་པོ་དེ༵་ད༵ག་གི༵་འོག་སྒོའི་སྣམ༵་ཁུང༵་ན༵ས་འཐོ༵ན་ཏེ༵་དྲི་ཆེན་ལ་སོགས་པའི་མི༵་གཙ༵ང་བ༵འི་འད༵མ་གྱི༵་རྒྱ༵་མཚོ༵ར་ཆུད༵་པ༵་ལ༵ས་དེ་དག་པར་བྱ་བའི་ཕྱིར།
ཁྲོ་བོ་སོ་སོའི་སྣ༵མ་ཁུང་ནས༵་ཁྲོ་བོ་ཨུ༵་ཙུ༵ཥྨ༵་ཀྲོ༵་ཏ༵་ཕྱུང༵་ན༵ས་མི་གཙང་བའི་འད༵མ་ཀུན༵་འཐུང༵ས་ཏེ༵་དྲེགས་པ་ཅན་དེ་དག་དྲན༵་པ༵་སླར༵་རྙེད༵་པར་བྱས་ན༵ས་བཞག་གོ ། ཨུ་ཙུཥྨ་ཀྲོ་ཏ་ཁྲོ་བོ་རྨེ་བ་བརྩེགས་པ་སྟེ། འདམ་ཁུང་ནས་འཐོན་པའི་སྟེང་དུ་འདམ་འཐུངས་པས་དེ་སྐད་ཅེས་བྱའོ། ། འབར་བའི་དཀྱིལ་འཁོར་གྱི་ཞལ་བསྟན་པ་ནི། ཁྲོ༵་བོ༵འི་དཀྱི༵ལ་འཁོར༵་གྱི་སྤྲིན་གྱི༵་ཚོ༵གས་རིགས་ལྔ་པོ་ཡུམ་དང་བཅས་པ་དེ༵་ད༵ག་ཐ༵མས་ཅ༵ད་ཀྱ༵ང་ཡེ་ཤེས་ལྔ་དང་ཕྲིན་ལས་བཞིའི་དབྱེ་བས་རེ་རེ་ཞིང་དམ་པ་རིགས་བརྒྱར་མཚོན་པའི་བརྡར༵་དབུ་དགུ༵་བརྒྱ༵་པ་དང༌། ཕྱག༵་སྟོང༵་བརྒྱད༵་བརྒྱ༵་པ་དང༌། ཞབ༵ས་བརྒྱད༵་བརྒྱ༵་པ་དང༌། སྐུ༵་ཡེ་ཤེས་ཀྱི་མེ་དཔུང་འབ༵ར་བ༵་ཆེ༵ན་པོ༵འི་ཀློང་དཀྱི༵ལ་ན༵་བཞུག༵ས་པ༵ར་མཐོ༵ང་ངོ༵༌། ། དེ་ནི་དང་པོ་སངས་རྒྱས་བསམ་ཡས་ལྷུན་གྱིས་གྲུབ་པའི་ཏིང་ངེ་འཛིན་དུ་བདེན་པ་མཐོང་བར་བྱས་པའོ། ། གཉིས་པ་སྟོང་ཁམས་མཉམ་དུ་བཏུལ་བ་ནི།
འོག་མིན་དུ་རང་སྣང་ཡེ་ཤེས་ཀྱི་ཆོ་འཕྲུལ་རང་བཀོད་པ་དེའི༵༵་དུས༵་སུ༵་གདུལ་བྱའི་འཇི༵ག་རྟེན༵་དྲུག་གི་ཕྱོག༵ས་བཅུའི༵་སྲི༵ད་པ༵་གསུམ་པོ་ཀུན༵་ཏུ༵་གནས་པའི་དྲེག༵ས་པ༵འི་དབ༵ང་ཕྱུག༵་ཐམ༵ས་ཅ༵ད་སོ་སོ་གང་ལ་གང་གིས་ཇི་ལྟར་འདུལ༵་བའི༵་ཐབ༵ས་ཀྱི་རོལ་པ་སྣ༵་ཚོག༵ས་སུ་སྣང་བའི་བྱེ་བྲག་བས༵མ་གྱིས་༵མི༵་ཁྱབ༵་པ༵་སྟེང་འོག་གི་འཇིག་རྟེན་སོ༵་སོར༵་སྣང༵་བ༵ས་གདུལ་བྱ་དེ་དག་སྔ་ཕྱི་མེད་པར་དུས༵་གཅི༵ག་ཏུ༵་བཏུ༵ལ་ལོ༵། ། འདིས་ནི་རང་སྣང་ལྷུན་སྟུག་པོ་བཀོད་པར་སྣང་བ་ཅི་འདྲ་བ་གཞན་སྣང་ཕྱོགས་བཅུར་སྣང་བར་བསྟན་ཏོ། ། གསུམ་པ་དྲེགས་པ་ཅན་གྱིས་འབངས་སུ་ཁས་བླངས་པ་ལ་བཞི་ལས། དང་པོ་འབངས་སུ་དམ་བཅས་ཏེ་དཀྱིལ་འཁོར་གྱི་གདན་དུ་ཕུལ་བ་ནི། ཆོ་འཕྲུལ་བཀོད་པ་དེ༵་ན༵ས་དྲེགས་པ་ཅན་དེ༵་དག༵་སྐྲག་ཅིང་ལུས་ཤིན༵་ཏུ༵་འད༵ར་ཞི༵ང་སེམས་བྲེད༵་པ༵ས་ར༵བ་ཏུ༵་དཔའ་ཞུམ༵་པ༵འི་ང་༵རོས༵་བདག་ཅག་གི་ལུས་འབང༵ས་སུ༵་མཆི༵། ངག་འབ༵ངས་སུ༵་མཆི༵། སེམས་འབ༵ངས་སུ༵་ན༵ན་ཏན༵་མ༵་བགྱི༵ས་ན༵་རང་རང་གི་མགོ༵་དང༵་ལུས༵་ནི༵་ཚལ་པ་བརྒྱར་གཤ༵གས་ཤིང༵་སྙིང༵་ཡང༵་ཚལ་པ་བརྒྱ་སྟོང་དུ་འག༵ས་ཤི༵ང་གཏུབ༵་པར་གྱུར༵་ཅི༵གལུས་ཀྱང་རུལ་ཅིང་མྱགས་ལ་དམོད་པའི་མེས་ཚིག༵་ན༵ས་ཚེ་འདིར་བརླ༵ག་པ༵་ད༵ང་ཕྱི་མར་དམྱར༵་བ༵ར་ལྷུང༵་ན༵ས་འོ་དོད་ཆེན་པོ་འབོ༵ད་པ༵ར་ཤོག༵་ཅིག་ཅེ༵ས་འབང༵ས་སུ༵་མཆི༵་བ༵འི་མན༵འ་ཚིག་བོ༵ར་ན༵ས་རང་རང་གི་ལུས་ཁྲོ་བོ་རིགས་ལྔའི་དཀྱི༵ལ་འཁོ༵ར་གྱི༵་གད༵ན་དུ༵་རང་རང་གིས་བཞ༵ག་གོ༵ ། གཉིས་པ་འཁོར་ཕུལ་ཏེ་གུས་པའི་གཙུག་གིས་མཆོད་པ་ནི། དྲེགས་པ་ཅན་ཐམ༵ས་ཅ༵ད་ཀྱི༵ས་མགྲིན༵་གཅི༵ག་ཏུ༵་ཡ༵ང་སྨྲས༵་པ༵་བདག༵་ཅ༵ག་རྣམ༵ས་ཀྱི༵་མཆི༵ས་བྲང༵་ཆུང་མ་དང༌། མ༵་ད༵ང་སྲིང༵་མོ༵་དང་བུ༵་མོ༵་རྣམ༵ས་ཁྲོ་བོའི་ཚོགས་ཀྱིས་ལོངས་སྤྱོད་ཀྱི་དཀྱི༵ལ་འཁོ༵ར་ཆེ༵ན་པོ༵ར་བཞེ༵ས་སུ༵་གསོ༵ལ།
གདུག་པ་ཅན་འཇོམས་པའི་དཔ༵འ་བོ་རྗེས་སུ་འཛིན་པའི་ལྷ༵་སྐྱབས་ཀྱི་དམ་པར་གྱུར་པའི་རྗེས༵་ངེས་པར་བཞེ༵ས་སུ༵་གསོ༵ལ། བད༵ག་ཅ༵ག་སོ༵་སོ༵འི་འཁོ༵ར་དང་བཅ༵ས་པ་ཐམས་ཅད་ཀྱིས༵་ཞལ་མཐོང་བའི་ཁྲོ་བའི་ཚོ༵གས་ཀྱི༵་དཀྱིལ༵་འཁོ༵ར་ཆེ༵ན་པོ༵་འདི༵འི་མི༵ང་ཙ༵མ་འཛིན༵་པར༵་བྱེད༵་པའི༵་འགྲོ་བ་ལ་ཡ༵ང་བདག་ཅག་གི་སྤྱི་གཙུ༵ག་གི༵་ཡིད་བཞིན་གྱི་ནོ༵ར་བུ༵་འོད་འབ༵ར་བ༵་བཀུར་བ་ལྟར༵། ཡིད་གཡོ༵་སྒྱུ༵་མེ༵ད་ཅི༵ང་མཆོག་ཏུ་གུས༵་པ་དང་ལྡན༵་པ༵འི་སེམ༵ས་ཀྱིས༵་མཆོད་གནས་སུ་བློས་བླང༵ས་ཏེ༵་རྟག་ཏུ་སྤྱི༵་བོའི༵་གཙུ༵ག་ཏུ༵་བཞ༵ག་སྟེ༵་བཀུར༵་སྟི་དང་རིམ་གྲོ་ཆེ་བ༵ར་བགྱི༵་ཞིང༌། དཀྱིལ་འཁོར་གྱི་མཚན་འཆང་བ་དེ༵་ཡི༵་དགོ༵ས་པ༵འི་འདོད་དོན་འཕྲིན་ལས་རྣམ་བཞི་ཅི༵་འགྲུབ་ཡང་༵རུང༵་སྟེ་རེ་བ་མ༵་ལུས༵་པ་རྫོག༵ས་པ༵ར་བད༵ག་ཅ༵ག་གིས་བསྒྲུབ༵་པར་བགྱིའོ། ། གསུམ་པ་དམ་བཅས་ཏེ་ལས་ཀྱི་སྟོང་གྲོགས་བྱེད་པ་ནི། གལ༵་ཏེ༵་དཔའ༵་བོ༵འི་སྤྱན༵་སྔ༵་འདི༵ར་བདག་ཅག་རྣམས་ཀྱིས་ཁས་བླངས་དམ་བཅས་པའི་ཚིག་སྨྲས༵་པ༵་བཞི༵ན་དུ༵་བདག་ཅག་གིས་མ༵་བསྒྲུབ༵ས་ན༵་བདག༵་ཅ༵ག་རྣམ༵ས་ཀྱི༵་མགོ༵་དང་ལུས༵་དང་སྙིང༵་རྣམས་ཚལ་བར་འག༵ས་ཤིང་དམོད་པའི་མཚོན་གྱིས་བཏུབ༵ས་ཏེ་དུམ༵་བ༵ར་གྱུར་ནས་རུལ༵་བ༵ར་མཆི༵འོ་ཞེས༵་སྨྲས༵་སོ༵། ། བཞི་པ་དབང་མོ་རྣམས་འབངས་སུ་འོངས་ནས་བཀའ་ཉན་པའི་འཕྲིན་ལས་ཞུ་བ་ནི། དེ༵་ན༵ས་དྲེགས་པ་ཅན་དེ༵་དག༵་གི༵་ཆུང༵་མ༵འི་ཚོག༵ས་ད༵ང་མ༵་དང༵་སྲི༵ང་མོ༵་དང༵་བུ་༵མོ༵འི་ཚོ༵གས་ཐམ༵ས་ཅ༵ད་སྔར་བཀྱེ་བ་ལས། སླར་ཡང་ཁྲོ་བོའི་དཀྱི༵ལ་འཁོ༵ར་དུ༵་སྐད་ཅིག་ཡི༵ད་ཙམ་གྱིས༵་འོང༵ས་ན༵ས་དེ་དག་ཐམ༵ས་ཅ༵ད་ཀྱི༵ས་མགྲི༵ན་གཅི༵ག་ཏུ༵་སྨྲས༵་པ༵། བད༵ག་ཅ༵ག་འཁོ༵ར་གྱི་ཚོ༵གས་དང་བཅས་པ་ཐམ༵ས་ཅ༵ད་ཀུན༵་བགེགས་དཔུང་འཇོམས་པའི་དཔ༵འ་བོ༵་ཆེ༵ན་པོའི༵་འབ༵ངས་སུ༵་མཆི༵་ན༵་དཔ༵འ་བོ༵་ཆེ༵ན་པོ༵ས་བད༵ག་ཅ༵ག་རྣམ༵ས་ལ་ཞི་བ་དང་རྒྱས་པ་དང་དབང་དང་དྲག་པོ་གང་བྱེད་སྔར་རང་རང་གི་ལས་ལ་སྤྱོད་པ་བཞིན་དུ་འདི་ལྟར་གྱིས་ཤིག་པའི་ལས༵་ཀྱི༵་དངོ༵ས་གྲུབ༵་བཀའ་བསྒོ་བ་སྩལ༵་དུ་༵གསོ༵ལ་ཞེ༵ས་སྨྲས༵་སོ༵། །
བཞི་པ་དབང་བསྐུར་ཏེ་བཀའ་བསྒོ་བ་ནི། དེ༵་ན༵ས་བཅོ༵མ་ལྡ༵ན་འད༵ས་ཆེ་མཆོག་འགྲོ་བ་ལ་དགྱེས༵་པ༵་ཆེ༵ན་པོ༵ས་དེ་དག་གི་ལ༵ག་ཏུ༵་རྡོ༵་རྗེ༵་བྱི༵ན་ན༵ས་རྡོ་རྗེ་མིའི་སྲིན་མོ་ཞེས་པ་ལ་སོགས་པ་རང་རང་གི་མི༵ང་གིས༵་དབ༵ང་བསྐུར༵་ཏེ༵། སོ་སོའི་ལས་ལ་བསྒོ་བའི་འབར་བའི་དཀྱིལ༵་འཁོ༵ར་གྱི༵་ཕྱི༵་རོལ༵་ཁྱམས་ཕྱི་མའི་ནང་དུ་༵རིམ་པར་བཀོ༵ད་དོ༵། ། རོལ་པའི་ཡེ་ཤེས་མཆོག་ཏུ་གས༵ང་བ༵འི་སྙིང༵་པོ༵་ལོངས་སྤྱོད་རྫོགས་པ་སྐུའི་དེ༵་ཁོ༵་ན༵་ཉིད༵་ངེ༵ས་པ༵་ལ༵ས། ལྷུན་སྟུག་པོ་བཀོད་པར་ཁྲོ༵་བོ༵་ར༵ང་བཞིན༵་གྱི༵་དཀྱིལ༵་འཁོར༵་རང་སྣང་མཐའ་དབུས་མེད་པར་ཁྱབ་པའི་སྤྲིན༵་ཆེན་པོ་ཡེ་ནས་ལྷུན་གྱིས་གྲུབ་པར་རྣམ༵་པར༵་སྤྲོས་༵པ༵འི་ལེ༵འུ་༵སྟེ༵་བཅོ༵་ལྔ༵་པའི་རྣམ་པར་བཤད་པ༵འོ༵། ། ། ། ༈ སྤྱི་དོན་གཉིས་པ་ལམ་ཇི་ལྟར་བསྒྲུབ་པ་ཐབས་ཀྱི་ཡན་ལག་རྒྱ་ཆེར་བཤད་པ་ལ་ལྔ་སྟེ། ཐུགས་རྒྱུད་བསྐུལ་བ་གསུང་སྔགས་ཀྱི་དཀྱིལ་འཁོར། དམིགས་པའི་རྟེན་གཟུགས་བརྙན་གྱི་དཀྱིལ་འཁོར། དེར་མཆོད་པ་ཇི་ལྟར་བྱ་བའི་ཚུལ། དམ་ཚིག་དང་ལྡན་པས་འགྲུབ་པ་དམ་ཚིག་གི་རིམ་པ།
དམ་ཚིག་ཅན་གྱིས་འཕྲིན་ལས་ཇི་ལྟར་བསྒྲུབ་པའི་ཚུལ་ལོ། ། དང་པོ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། ། དང་པོ་ལ་བཅུ་ལས། དང་པོ་ཏིང་ངེ་འཛིན་གསུམ་བསྒོམ་པ་ནི་ཐོག་མར་སེམས་བསྐྱེད་པར་བྱ་སྟེ། འཛིན་པའི་དབང་གིས་སྡུག་བསྔལ་ཞིང༌། ། གདུག་པ་སྲིད་གསུམ་འདུལ་བ་ཡི། ། ང་རྒྱལ་ཆེན་པོ་བརྟན་པའི་ཕྱིར། ། སྒྱུ་འཕྲུལ་དྲྭ་བའི་ཏིང་འཛིན་བསྒོམ། །
ཞེས་བརྗོད་པས་སྙིང་རྗེས་གདུག་པ་ཅན་རྣམས་འདུལ་བའི་དོན་དུ་སངས་རྒྱས་ཀྱི་མཛད་པ་བསྒྲུབ་སྙམ་དུ་བསམས་ནས་ཏིང་ངེ་འཛིན་གསུམ་བསྒོམ་མོ། ། གཉིས་པ་དཀྱིལ་འཁོར་བསྐྱེད་པ་ནི་ཐོག་མར་གཞལ་ཡས་ཁང་བསྐྱེད་པ་དང༌། ལྷ་བསྐྱེད་པ་གཉིས་ལས། འདིར་སྒྲུབ་ཐབས་དང་བསྟུན་ཏེ་རང་ཉིད་ཆོ་ག་ལྔའི་སྒོ་ནས་དཔལ་ཆེན་པོའི་སྐུར་བསྐྱེད་ལ། བྷྲཱུྃ་བི་ཤྭ་བི་ཤྭདྡྷེ་ཞེས་པ་ཁྲོ་བོའི་གཞལ་ཡས་ཁང་ཆེན་པོའི་ནང་དུ་འཁོར་གྱི་གནས་སུ་འཁོར་བསྐྱེད་པར་བྱ་སྟེ། བདག་གི་སེམས་ཉིད་གདོད་མའི་སངས་རྒྱས་ཡིན་པའི་ཕྱིར་བདག་གི་སྲས་སུ་དེ་བཞིན་གཤེགས་པ་བྱ་སྟེ་གཙོ་བོ་ཡམ་ཡུམ་གྱི་མཁའ་གསང་ལས་དཀྱིལ་འཁོར་གྱི་ལྷ་རྣམས་སྤྲོས་ལ་རང་རང་གི་གནས་སུ་བཞུགས་ཤིང་གསལ་གདབ། རིགས་མི་ནུབ་ཅིང་ལྷུན་གྱིས་གྲུབ་པར་བྱ་བའི་ཕྱིར་དེ་བཞིན་གཤེགས་པའི་སྲས་སུ་བདག་བྱ་བ་ཐུགས་ཀྱི་སེམས་དཔའ་སྤྲོས་པས་དཀྱིལ་འཁོར་ལ་བསྐོར་བ་དང་ཕྱག་ལ་སོགས་པ་བྱས་ཏེ་ཐུགས་ཀར་ཐིམ་པར་བསམ་མོ། ། གསུམ་པ་དཀྱིལ་འཁོར་སྤྱན་དྲངས་པ་ནི། ཕྱོགས་དུས་དཀྱིལ་འཁོར་བདག་ཉིད་ཆེ། ། ལ་སོགས་པའི་མཐར།
རུ་ལུ་རུ་ལུ་ཧཱུྃ་ཨེ་ཧྱེ་ཧི་ཨ་ན་ཡ་ཛཿཧཱུྃ་བྃ་ཧོཿས་སྤྱན་དྲང་ངོ༌། ། བཞི་པ་རིག་པའི་མེ་ཏོག་དོར་བ་ནི་རཾ་ཞེས་བརྗོད་པས་ཉེ་གནས་སུ་བྱོན་པར་བསམ་པ་ནི་འདྲེས་པ་ནན་ཏན་གྱི་ཕྱག་གོ ། ལྔ་པ་བསྟིམ་པ་ནི་ཨོཾ་བཛྲ་ཀྲོ་ཏ་ས་མ་ཡ་ཧཱུྃ། ཨོཾ་ཁྲོ་ལ་ཁྲོས་པས་ཞི་མཛད་པ། ། ཐུགས་རྗེས་ཁྲོ་དཔལ་རྔམས་པའི་ཚོགས། ། འབར་བའི་བྱིན་རླབས་རྨད་པོ་ཆེ། ། དེ་ཉིད་དུ་ནི་བདག་ལ་སྩོལ། ། ཅེས་པས་གཉིས་སུ་མེད་པར་ཐིམ་པར་བསམ་མོ། ། དྲུག་པ་བརྟན་ཅིང་དམ་ཚིག་བསྐུལ་བས་དབང་དུ་བྱ་བ་ནི། ཨོཾ་བཛྲ་ཀྲོ་ཏ་ས་མ་ཡ་སྟྭྃ་གྱིས་བརྟན་པར་བྱའོ། །
ཨོཾ་བཛྲ་ཀྲོ་ཏ་ས་མཱ་ཡ་ཕཊ༔ ཀྱིས་དམ་ཚིག་རྗེས་སུ་བསྐུལ་བར་བྱའོ། ། ཨོཾ་བཛྲ་ཀྲོ་ཏ་ས་མ་ཡ་ཧོས་དབང་དུ་བྱས་ཏེ་མཉེས་པར་བསམ་མོ། ། བདུན་པ་སྔགས་ཀྱི་མཆོད་པས་གསལ་བར་མཆོད་པ་ནི། ཨ་ལི་ཨུ་ལི་ཏཱ་ལི་ཏ་པཱ་ལི། དཾཥྟཱཾ་གོ་ནཱ་རཽ་ཏྲི་ཁ་རཾ་ཡོ་གི་ནཱི་ཁཱ་ཧི་ཧོ་ཞེས་པ་ནི་མཆོད་པའི་གླུའོ། ། བརྒྱད་པ་གསལ་གདབ་པ་ནི་ཧཱུྃ་ཧ་ཧེ་ཕཊཿ སྨུག་ནག་སྔོ་ནག་སེར་ནག་དང༌། ། ཞེས་པ་ལ་སོགས་པས་ལྷའི་དཀྱིལ་འཁོར་གསལ་བཏབ་ལ་གསང་སྔགས་ཅི་འགྲུབ་ཏུ་བཟླས་པས་ཀྱང་མཉེས་པར་བྱའོ། ། དགུ་པ་མཆོད་པ་ནི་ལེའུ་བཅོ་བརྒྱད་པ་ལས་གསུངས་པའི་སྒྲོལ་བ།
སྦྱོར་བ། བདུད་རྩི། ཐུན་མོང་འདོད་ཡོན་ལྔའི་མཆོད་པས་མཆོད་ནས། ཚོགས་ཀྱི་མཆོད་པར་བྱའོ། ། གལ་ཏེ་ལས་འགའ་ཞིག་བསྒྲུབ་ཏུ་ཡོད་ན་ཚོགས་ཀྱི་རྗེས་ལ་ཕྲིན་ལས་བརྩམས་ཏེ་ལྷག་མའི་གཏོར་མ་གཏང་ངོ༌། ། བཅུ་པ་རྗེས་ཀྱི་བྱ་བ་ནི་དེ་ནས་ཉམས་ཆགས་བཤགས་པ་དང༌། སྨོན་ལམ་གདབ་པ་དང༌། བཟོད་པར་གསོལ་བ་དང༌། བསྔོ་བ་དང༌། བཀྲ་ཤིས་བརྗོད་པ་དང༌།
རྟེན་གྱི་དཀྱིལ་འཁོར་ཡོད་ན་བསྡུ་བ་རྣམས་བྱའོ། ། དེའང་བཅོ་ལྔ་པ་ཁྲོ་བོ་རང་བཞིན་གྱི་དཀྱིལ་འཁོར་དང༌། བཅུ་དྲུག་པ་གསང་སྔགས་ཀྱི་དཀྱིལ་འཁོར་དང༌། བཅུ་བདུན་པ་དམིགས་པའི་རྟེན་གཟུགས་བརྙན་གྱི་དཀྱིལ་འཁོར་དང༌། བཅོ་བརྒྱད་པ་དེ་ཉིད་མཆོད་པའི་ཐབས་དང༌། བཅུ་དགུ་པ་དམ་ཚིག་གི་རིམ་པ་དང༌། ཉི་ཤུ་པ་འཕྲིན་ལས་བསྒྲུབ་པ་དང༌། རྩ་གཅིག་པ་ཁྲོ་བོ་དགྱེས་པའི་གླུའི་བསྟོད་དབྱངས་ཏེ། འདི་དག་གིས་དཀྱིལ་འཁོར་གཅིག་གི་ཆ་རྐྱེན་རྫོགས་པར་བསྟན་པ་ཡིན་ནོ། ། དེའང་རིམ་པ་འདི་དག་རྒྱས་པར་སྒྲུབ་ཐབས་སྣང་བ་དམ་པ་རྒྱན་ལས་གསུངས་པ་དེར་བལྟའོ། །
འདི་ཙམ་གྱིས་ནི་མངོན་པར་རྟོགས་པའི་རིམ་པ་འཕྲིན་ལས་དང་བཅས་པ་བདེ་བླག་ཏུ་ཁོང་དུ་ཆུད་པར་བསམས་ནས་སྤྱིའི་དོན་དུ་བཀོད་པ་ཡིན་ནོ། ། གཉིས་པ་གཞུང་གི་དོན་ལ་གསུམ་སྟེ། གསང་སྔགས་འབྱུང་བའི་ཚུལ་མདོར་བསྟན་པ། ཇི་ལྟར་བྱུང་བའི་རང་བཞིན་རྒྱས་པར་བཤད་པ། ལྟས་ཁྱད་པར་ཅན་གྱིས་མཇུག་བསྡུ་བའོ། ། དང་པོ་ནི། རང་བཞིན་གྱི་དཀྱིལ་འཁོར་བཀོད་པ་དེ༵་ན༵ས་བཅོ༵མ་ལྡན༵་འད༵ས་དགྱེ༵ས་པ༵་ཆེ༵ན་པོ༵ས་ཁྲོ་བོའི་དཀྱི༵ལ་འཁོ༵ར་གྱི༵་ཚོག༵ས་ཆེ༵ན་པོ༵་གོང་དུ་བསྟན་པ་འདི༵་དག༵་དམ༵་ཚི༵ག་ཆེན་པོའི་གསུང་གི༵་རང་བཞིན་ཡིན་པས་དེ་ཉིད་རྣལ་འབྱོར་བ་རྣམས་ཀྱིས༷་གྲུབ༵་པར༵་བྱ༵་བ༵འི་ཕྱིར༵། རང་སྣང་བཀོད་པའི་དེ༵་བཞི༵ན་གཤེ༵གས་པ༵འི་ཁྲོ༵་བོ༵་ཞེས་སྨོས་པ་ནི་བྱང་ཆུབ་སེམས་དཔའ་ལ་སོགས་པ་གཞན་གྱི་རྒྱུད་ཀྱིས་བསྡུས་པ་བསལ་ནས། སངས་རྒྱས་ལོངས་སྤྱོད་རྫོགས་པའི་སྐུ་ཞི་བ་རྡོ་རྗེ་དབྱིངས་དང་ཐ་མི་དད་པར་བསྟན་པའོ། ། དེ་ལྟ་བུའི་ཁྲོ་བོ་ཁྲ༵ག་འཐུང༵་ཆེ༵ན་པོ༵་རང་རང་གི་བཙུན༵་མོ༵་ད༵ང་བཅ༵ས་པ༵འི་ཚོག༵ས་དེ༵་དག༵་གི༵ས་རང་རང་གི་སྐུ༵་ད༵ང་གསུ༵ང་དང༵་ཐུག༵ས་རྡོ༵་རྗེ༵འི་བདག་ཉིད་རང་བྱུང་གི་ཡེ༵་ཤེ༵ས་ཆེན་པོ་སྔགས་ཀྱི་རང་སྒྲར་རང་ཤར་བ་འབྲུག་སྟོང་ལྡིར་བ་ཙམ་པའི་ང་རོ་རྔམ༵ས་པ༵་ལ༵ས་གསུང༵་གི༵་དཀྱི༵ལ་འཁོ༵ར་སྔགས་ཀྱི་ཚོགས་འདི༵་དག༵་རང་ཤར་དུ་ཕྱུང༵་ངོ༵༌། །
གཉིས་པ་ལ་ལྔ་སྟེ། ལྷ་བསྐྱེད་པའི། ཡེ་ཤེས་པ་སྤྱན་དྲངས་པའི། དངོས་གྲུབ་ཀྱི་དོན་དུ་གསོལ་བ་གདབ་པའི། རིག་པའི་མེ་ཏོག་དོར་བའི། ཕྲིན་ལས་ཀྱི་དོན་དུ་གཏོར་མ་སྦྱིན་པའི་སྔགས་སོ། ། དང་པོ་ལའང་ལྔ་ལས། གཙོ་བོ་ཡབ་ཡུམ་བསྐྱེད་པ་ལས། ཡབ་ཀྱི་སྔགས་ནི། ཨོཾ་ཞེས་པ་ལ་སོགས་པ་སྟེ།
ཨོ༵ཾ་བཀྲ་ཤིས་པ་དང་སྔགས་བྱིན་གྱིས་རློབ་པའོ། ། ཏ༵་ཐཱ༵་ག༵་ཏ༵་དེ་བཞིན་གཤེགས་པའོ། ། མ༵་ཧཱ༵་ཆེན་པོ། ཤྲཱི༵་ནི་དཔལ། ཧེ༵་རུ་༵ཀ༵་ནི་ཁྲག་འཐུང༌། མ༵་ཧཱ༵་ཙ༵ཎྜ༵་ནི་གཏུམ་པོ་ཆེན་པོ། ས༵རྦ༵་དུ༵ཥྟ༵ན་སྡང་བ་ཐམས་ཅད་དོ། ། ཨ༵ནྟ༵་ཀ༵་མཐར་བྱེད་པའོ། ། དེ་དག་རྩ་བའི་སྔགས་ཏེ་བཅོམ་ལྡན་འདས་ལ་འབོད་པའོ། ། ཧ༵་ན༵་རྒྱོབ་ཅིགད༵་ཧ༵་སྲེགས་ཤིགཔ༵་ཙ༵་ཚོས་ཤིགཧཱུ༵ྃ་ཧཱུ༵ྃ་ཧཱུ༵ྃ་ནི་གདུག་པ་ཅན་གྱི་ལུས་ངག་ཡིད་གསུམ་སྡུད་པའོ། །
ཕ༵ཊཿནི་དུམ་བུར་གཏོང་བའོ། ། དེ་དག་ཕྲིན་ལས་ཀྱི་སྔགས་སོ། ། དེ་བཞིན་དུ་བཛྲ༵་ནི་རྡོ་རྗེ། ར༵ཏྣ༵་རིན་པོ་ཆེ། པ༵དྨ༵་ནི་སྐད་སོར་བཞག་སྟེ་པདྨ། ཀ༵རྨ༵་ལས་ཏེ། གཞན་རྣམས་སྔ་མ་བཞིན་ནོ། ། ཡུམ་གྱི་སྔགས་ནི་ཨོ༵ཾ་ས༵རྦ༵་ཏ༵་ཐཱ༵་ག༵་ཏ༵་མ༵་ཧཱ༵་ཀྲོ༵་དྷཱེ་ཤྭ༵་རི༵་ནི་དེ་བཞིན་གཤེགས་པ་ཁྲོ་མོ་དབང་ཕྱུག་མ། ས༵རྦ༵་དུ༵ཥྟ༵ན༵་ཧཱུ༵ྃ་ཕ༵ཊཿསྡང་བ་ཀུན་བསྡུས་ལ་ཆོམ་ཞིག་པའོ། ། ཨོ༵ཾ་མ༵་ཧཱ༵་བ༵ཛྲ༵་དྷ༵་ར༵་མ༵་ཧཱ༵་ཀྲོ་དྷཱེ་ཤྭ་༵རཱི༵་ཛྭ༵་ལ༵་ནཱི༵་ཧཱུ༵ྃ་ཕ༵ཊཿཞེས་པ།
རྡོ་རྗེའི་གཟུང་མ་ཁྲོ་མོ་དབང་ཕྱུག་འབར་བ་ཆེན་མོ་གདུག་པ་ཅན་བསྡུས་ལ་གཏོར་ཅིག་པའོ། ། ཨོ༵ཾ་མ༵་ཧཱ༵་སཱུ༵རྱ༵་ར༵ཏྣ༵་མ༵་ཧཱ༵་ཀྲོ༵་དྷཱེ་ཤྭ༵་རཱི༵་བི༵་ད༵་མ༵་ནི་རིན་ཅེན་ཉི་མའི་ཁྲོ་མོ་དབང་ཕྱུག་མ་ཆེན་མོ་རྣམ་པར་འཇོམས་མའོ། ། ཨོ༵ཾ་ཧྲི༵་ཤྭ༵་ཏྟ༵་ས༵་མནྟ༵་པ༵དྨ༵་མ༵་ཧཱ༵་ཀྲོ༵་དྷཱེ་ཤྭ༵་རི༵་ཁཱ༵་ཧི༵་ཀུན་ཏུ་དགོད་པའི་ཁྲོ་མོ་དབང་ཕྱུག་ཆེན་མོ་ཟོ་ཞིག་པའོ། ། ཨོ༵ཾ་ས༵རྦ༵་ཨ༵་མོ༵་གྷ༵་མ༵་ཧཱ༵་ཀྲོ༵་དྷཱེ་ཤྭ༵་རི༵་བཱི༵་ཤྭ༵་ནི་ཐམས་ཅད་དོན་ཡོད་པའི་ཁྲོ་མོ་ཆེན་མོ་དབང་ཕྱུག་སྣ་ཚོགས་མའོ། ། གཉིས་པ་མ་མོ་བརྒྱད་ཀྱི་སྔགས་ནི། ཨོཾ༵་བ༵ཛྲ༵་སྔར་བཞིན་ནོ། ། གཽ༵་རཱི༵་ནི་དཀར་མོའོ། ། དེ་སྔོན་གྱི་གཞུང་ཕལ་ཆེ་བར་ཀོའུ་རཱི་ཞེས་བརྗོད་པའང་དེ་ཉིད་དེ། མཛོད་ལྡན་དང༌། མཁས་པ་དང༌།
པདྨ་ལ་དགའ་བ་ལ་སོགས་པ་དུ་མ་ལ་འཇུག་ཀྱང༌། མཛོད་ལྡན་དུ་བསྒྱུར་རོ། ། ཙཽ༵་རཱི༵་ནི་ཆོམ་རྐུན་མའོ། ། པྲ༵་མོ༵་ཧཱ༵་ནི་རབ་ཏུ་རྨོངས་མའོ། ། བཻ༵ཏྟ༵་ལཱི༵་ནི་རོ་ལངས་མའོ། ། ཙ༵ཎྜ༵་ལཱི༵་ནི་གཏུམ་མོའོ། ། པུ༵ཀྐ༵་སཱི༵་ནི་སྤོས་མོའོ། ། གྷ༵སྨ༵་རཱི༵་ནི་སྨེ་ཤ་ཅན་ནོ། ། སྨ༵་ཤ༵་ནི་དུར་ཁྲོད་མའོ། ། ཧ༵་བརྒྱད་ནི་དེ་དག་གི ་
ས་བོན་ནོ། ། དེའང་བཛྲ་གཽ་རཱི་ཛཿ ཞེས་པ་དང་སྦྱར་ན་ཕྲིན་ལས་བསྒྲུབ་པ་སྟེ། ཛཿབསལ་ན་ཉེས་པར་བྱེད་པའོ། ། དེ་བཞིན་དུ་ཤེས་པར་བྱའོ། ། གསུམ་པ་ཕྲ་མེན་མ་བརྒྱད་ཀྱི་སྔགས་ནི་སེང༵་ཧཱ༵་མུ༵་ཁཱ༵་ནི་སེང་གདོང་མའོ། ། བྱཱ༵་གྷྲི༵་མུ༵་ཁ༵་སྟག་གདོང་མའོ། ། སྲི༵་ལ༵་མུ༵་ཁ༵་ཝ་གདོང་མའོ། ། ཤྭ༵་ན༵་སྤྱང་ཀི ཀྲི༵་ཏ༵་བྱ་རྒོད།
ཀ༵ང་ཀ༵་དུར་བྱ། ཁ༵་ཁཱ༵་བྱ་རོགཧུ༵་ལུ༵་མུ༵་ཁཱ༵་འུག་པའི་གདོང་ཅན་མའོ། ། ཧེ༵་བརྒྱད་ནི་ས་བོན་ནོ། ། ཕྲིན་ལས་ཀྱི་སྔགས་ཀྱང་སྔ་མ་བཞིན་ནོ། ། བཞི་པ་སྒོ་མ་བཞིའི་སྔགས་ནི༑ ཨཱ༵རྱ༵་ཏེ༵་ཛ༵་ཏེ༵་ང༵་ནི་འཕགས་པའི་གཟི་བརྗིད་དེ་རྟ་མགོ་ཅན་ནོ། ། ཨ༵་མོ༵་གྷ༵་ནི་དོན་ཡོད་པ་སྟེ་ཕག་གི་གདོང་ཅན་ནོ། ། བ༵ཛྲ་ལོ༵་ཀ༵་རྡོ་རྗེ་འཇིག་རྟེན་སྣང་བྱེད་མ་སྟེ་དྲེད་གདོང་མའོ། ། བྷ༵སྨི༵་པ༵་ལ༵་ཡ༵་བ༵་ཏི༵་ནི་ཐལ་བར་བྱེད་པ་སྟེ་སྤྱང་གདོང་ཅན་ནོ། ། མཐའ་རྟེན་གྱི་ཛ༵ཿཧཱུ༵ྃ་བ༵ྃ་ཧོ༵ཿབཞི་ནི་ས་བོན་ནོ། །
ལྔ་པ་དབང་ཕྱུག་མ་རྣམས་ཀྱི་སྔགས་ནི། བྷྱོ༵་ཉི་ཤུ་རྩ་བརྒྱད་དེ། དེའང་བྷ་གཱི་ནི་སྲིང་མོ། བྷརྱ་ཆུང་མ། དེ་དག་གི་སྒྲ་བསྡུས་ཏེ་བྷྱོ་ཞེས་ས་བོན་དུ་བྱས་པའོ། ། ལས་བསྒྲུབ་པའི་ཚེ་ཨོཾ་མ་ནི་རཀྵ་སི་བྷྱོ་དགྲ་བོ་མཱ་ར་ཡ་ཧཱུྃ་ཕཊཿཅེས་པ་ལ་སོགས་པ་སོ་སོའི་སྔགས་དང་སྦྱར་རོ། ། གཉིས་པ་ཡེ་ཤེས་པ་སྤྱན་དྲངས་པའི་སྔགས་ནི་རུ་ལུ་རུ་ལུ་རུ་ལུ་ཧཱུྃ་ནི་ཁྲོ་བོ་འཆོལ་བའི་དཀྱིལ་འཁོར་འབོད་པའོ། ། དེའང་སྔོན་ལས་ཀྱི་སྲིན་པོའི་དམ་ཚིག་གིས་གདུག་པའི་གླུ་དཔལ་ཆེན་པོས་བྱིན་གྱིས་བརླབས་པའོ། ། ཨེ༵་ཧྱེ༵་ཧི་༵ནི་ཚུར་སྤྱོན་ཚུར་སྤྱོན་ནོ། ། ཨ༵་ན༵་ཡ༵་ཧོ༵ཿགནས་འདིར་རོ། །
ཛ༵ཿཧཱུ༵ྃ་བ༵ྃ་ཧོ༵ཿནི་ཚད་མེད་བཞིས་སེམས་ཅན་གྱི་ལས་ལ་བསྐུལ་བའོ། ། ར༵ྃ་ནི་དམ་ཚིག་པ་དང་ཡེ་ཤེས་པ་སྤྱན་དྲངས་པའི་མེ་རི་འདབ་འབྱོར་ཙམ་དུ་བཞུགས་པའོ། ། བླ་མ་རོང་པ་ནི་རིག་པའི་མེ་ཏོག་དོར་བ་སྟེ་བདག་དང་ལྷ་རང་བཞིན་དབྱེར་མེད་དུ་རྟོགས་ནས་གཉིས་སུ་མེད་པ་ལ་ཕྱོགས་པའོ་ཞེས་འཆད་དོ། ། གསུམ་པ་རིག་པའི་མེ་ཏོག་དོར་བའི་སྔགས་ནི་ཨོ༵ཾ་བ༵ཛྲ༵་ཀྲོ༵་དྷ༵་ས༵་མ༵་ཡ༵་ཧཱུ༵ྃ་ནི་ཁྲོ་བོ་དམ་ཚིག་ལ་འདུས་ཤིག་པའོ། ། བཞི་པ་དངོས་གྲུབ་ཀྱི་དོན་དུ་གསོལ་བ་གདབ་པ་ནི་ཨོ༵ཾ་གདུལ་བྱ་ལས་ཀྱི་ཁྲོ༵་བོ་མ་རུངས་པ་འདུལ་བ་ལ༵་ཡེ་ཤེས་ཀྱི་རང་བཞིན་དེ་བས་ཀྱང་ཁྲོས༵་པར་སྣང་བས༵་གདུལ་བྱའི་རྒྱུད་ཞི༵་བར་མཛ༵ད་པ༵་ཐུག༵ས་རྗེ༵་ངང་གིས་ཁྲོ༵་བོར་སྤྲུལ་པ་ནི་འགྲོ་བའི་དཔ༵ལ་ཆེན་པོ་རབ་ཏུ་རྔམ༵ས་པ༵འི་ཚོ༵གས། སྐུ་གསུང་ཐུགས་ཡེ་ཤེས་ཀྱི་རང་བཞིན་འབ༵ར་བ༵་བྱིན༵་རླབ༵ས་རྨད༵་དུ་བྱུང་བ་ཆེ༵ན་པོ༵་དེ༵་དུས་ད་ལྟ་ཉིད༵་དུ༵་ནི༵་བད༵ག་ལ༵་སྐུ་གསུང་ཐུགས་ཀྱི་དངོས་གྲུབ་མ་ལུས་པ་སྩོལ༵་ཅིག་པའོ། ། ས༵་མ༵་ཡ༵་སྟྭ༵ཾ་དམ་ཚིག་ལ་ནོས་ཤིགས༵་མ༵་ཡ༵་ཕ༵ཊཿདམ་ཚིག་སྤྲོས་ཤིགས༵་མ༵་ཡ༵་ཧོ༵་དམ་ཚིག་ཡིན་ནོ་ཞེས་པའོ། ། ལྔ་པ་ཕྲིན་ལས་ཀྱི་དོན་དུ་གཏོར་མ་སྦྱིན་པའི་སྔགས་ནི་ཨ༵་ལི༵་ཨུ༵་ལི༵་བཟའ་བ་དང་བཏུང་བ༌། ཏཱ་ལི༵་ཏ༵་པ༵་ལི༵་དེ་དག་གི་ཡན་ལག་གོ ། ད༵ཾཥྟ༵ཾ་གཽ༵་ན༵་རཽ༵་ཏྲི༵་མཆེ་བ་ཅན་རྡོ་རྗེ་དྲག་པོའི་ཚོགས།
ཁ༵་ར༵ྃ་ཡོ༵་གི༵་ནི༵་ཁཱ༵་ཧི༵་ཧོ༵་ཞལ་འབར་བ་རྣལ་འབྱོར་མའི་ཚོགས་གསོལ་ཅིག་ པའོ། ། དེ་དག་གང་གི་ཞལ་དུ་གསོལ་སྙམ་ན་ཧཱུ༵ྃ་ཧ༵་ཧེ༵་ཕ༵ཊཿལྷ་སུམ་ཅུའི་དཀྱིལ་འཁོར་རོ། ། དེའང་འདི་ལྟར་རིག་པར་བྱ་སྟེ། གསང་སྔགས་འདི་དག་བོད་སྐད་དུ་མ་བསྒྱུར་བ་ནི་གསུང་པ་པོའི་བདེན་ཚིག་འགྲུབ་པར་བྱ་བའི་ཕྱིར་རོ། ། གལ་ཏེ་བསྒྱུར་ནས་བཟླས་ན་དངོས་གྲུབ་མེད་དེ། བོད་སྐད་དུ་སྔོན་གྱི་གསང་སྔགས་གསུང་བ་པོས་བྱིན་གྱིས་མ་བརླབས་པའི་ཕྱིར་རོ། ། སྐད་སོ་སོར་ཤན་སྦྱོར་མ་ཤེས་ཀྱང་ཉེས་པ་མེད་དེ། དད་པ་དང་མོས་པ་རྩེ་གཅིག་པས་བཟླས་ན་དངོས་གྲུབ་ཆེན་པོ་ཇི་ལྟ་བ་བཞིན་འབྱུང་ངོ༌། ། སྒྲ་སྦྱོར་ཤེས་ནའང་ཕན་ཡོན་ཡོད་དེ། ཚིག་དོན་གོ་བས་དོན་གྱི་གཟུངས་འགྲུབ་པ་དང་ཚིག་ལ་རྨོངས་པ་མེད་པ་ཡིན་ནོ། །
གསུམ་པ་ལྟས་ཁྱད་པར་ཅན་གྱི་མཇུག་བསྡུ་བ་ནི། དེ་སྐད་ཅེས༵་བརྗོ༵ད་པ༵ས་འཇི༵ག་རྟེན༵་དྲུག༵་གི༵་ཕྱོག༵ས་བ༵ཅུ་ཐམ༵ས་ཅ༵ད་ཀྱི་སྣོད་མ་དག་པའི་དངོས་པོ་དང་བཅུད་ཀྱི་སྒྲིབ་པའི་ཚོགས་ལས། ལུས་ཀྱི་མི་དགེ་བ་རྣམས་ཚིག༵ ངག་གི་ར༵བ་ཏུ༵་ཚི༵གསེམས་ཀྱི་ཀུན༵་ཏུ༵་རབ་ཏུ་ཚི༵ག་གོ༵། དེ་ལྟར་ཐ་མལ་གྱི་དངོས་པོ་སྒྲིབ་པ་དང་བཅས་པ་ཚིག་ནས་སྣང་བ་སྣོད་ཀྱི་འཇིག་རྟེན་ཡེ་ཤེས་ཀྱི་སྣང་བར་འབར་ཞིང་གདུལ་བྱའི་སྒོ་གསུམ་ལ་སྐུའི་ཡེ་ཤེས་འབ༵ར། གསུང་གི་ར༵བ་ཏུ༵་འབ༵ར། ཐུགས་ཀྱི་ཀུན༵་ཏུ༵་རབ་ཏུ་འབ༵ར་རོ༵། ། དེའི་ཚེ་སྣང་སྲིད་སྣོད་བཅུད་ནམ་མཁའི་མཐས་གཏུགས་པ་ཐམ༵ས་ཅ༵ད་དུ་༵འབ༵ར་བ༵འི་དཀྱི༵ལ་འཁོ༵ར་གྱི༵་ཚོག༵ས་རིགས་ལྔའི་རང་བཞིན་གྱིས༵་ནམ་མཁའི་དབྱིངས་ཐམས་ཅད་སྐུའི་དཀྱིལ་འཁོར་གྱིས་གང༵་ཞིང་སྐུ་དེ་དག་ལས་གསང་སྔགས་ཀྱི་རང་སྒྲ་འབྲུག་སྟོང་ཙམ་གྱིས་ཁྱབ་པར་ར༵བ་ཏུ༵་གང༵་བ་ཐམས་ཅད་ཀྱང་ཐུགས་རྗེ་ཆེན་པོའི་སྤྲུལ་པ་དང་འོད་དང་གཟི་བརྗིད་ཀྱིས་གསལ་ལ་ཆོས་སྐུས་ཁྱབ་པའི་ཐུགས་ཀྱི་རང་བཞིན་གཉིས་སུ་མེད་པས་ཀུན༵་ཏུ༵་གང༵་བ༵ར་གྱུར༵་ཏོ༵། ། ཞེས་པའོ། ། ཡང་དཀྱིལ་འཁོར་གསུམ་གྱིས་ནམ་མཁའ་དང་ས་གཞི་དང་བར་སྣང་གསུམ་ཏུ་གང་རབ་ཏུ་གང་ཀུན་ཏུ་གང་ངོ༌། ། ཡང་རང་སྣང་ལྷུན་སྟུག་པོ་བཀོད་པར་འོད་དང་གཟི་བརྗིད་དང་ཡེ་ཤེས་ཀྱི་བཀོད་པས་གང་རབ་ཏུ་གང་ཀུན་ཏུ་གང་བའོ། །
གསུང་མཆོག་ཏུ་གས༵ང་བ༵འི་སྙིང༵་པོ༵་ཡེ་ཤེས་ཀྱི་རང་སྒྲའི་དེ༵་ཁོ༵་ན༵་ཉིད༵་ངེ༵ས་པ༵་ལ༵ས། ཡེ་ཤེས་ཀྱི་ཁྲོ༵་བོ༵འི་ཚོ༵གས་ཆེ༵ན་པོ༵འི་གསུང་༵གི༵་གསང་བ་བསམ་གྱིས་མི་ཁྱབ་པའི་དཀྱི༵ལ་འཁོ༵ར་མཐའ་དབུས་མེད་པར་སྤྲོས༵་པ༵འི་ལེའུ༵་སྟེ༵་བཅུ་༵དྲུག༵་པའི་རྣམ་པར་བཤད་པ༵འོ༵། ། ། ། ༈ སྤྱི་དོན་གཉིས་པ་དམྀགས་པའི་རྟེན་གཟུགས་བརྙན་གྱི་དཀྱིལ་འཁོར་ལ་གསུམ་སྟེ། དཀྱིལ་འཁོར་འབྱུང་བའི་རྒྱུ་སྤྱིར་བསྟན། དཀྱིལ་འཁོར་གྱི་རང་བཞིན་རྒྱས་པར་བཤད། ངོ་མཚར་གྱི་ལྟས་སྣང་བའོ། ། དང་པོ་ནི། གསུང་གསང་སྔགས་ཀྱི་དཀྱིལ་འཁོར་བསྟན་པ་དེ༵་ན༵ས་བཅོ༵མ་ལྡན༵་འད༵ས་དགྱེས༵་པ༵་ཆེ༵ན་པོ༵ས་ཁྲོ་བོའི་སྤྲིན་ཕུང་གསང་སྔགས་དང་བཅས་པ་དེ༵་ད༵ག་གི༵་རྣམ་པ་གསལ་བར་བྱེད་པ་ན་དམིགས་པའི་རྟེན་དགོས་པས་ཕྱི་རབས་ཀྱི་གདུལ་བྱ་ལ་ཕན་པའི་དོན་དུ་གཟུགས་བརྙན་གྱི་དཀྱི༵ལ་འཁོ༵ར་བསྟན༵་པ༵འི་ཕྱིར༵་ཆེ༵ད་དུ༵་བརྗོ༵ད་པ༵་འདི༵་དག་བརྗོད༵་དོ༵། ། གཉིས་པ་ལ་གཉིས་ཏེ། རྟེན་གཞལ་ཡས་ཁང་དང༌།
བརྟེན་པ་ལྷའི་དཀྱིལ་འཁོར་རོ། ། དང་པོ་ལ་གསུམ་ལས། གཞལ་ཡས་ཁང་དངོས་ནི། ཡེ་ཤེས་ལྔ་མཚོན་པའི་ཕྱིར་ཕྱི་ནང་མེད་པར་མེ་དཔུང་འབ༵ར་བ༵འི་ཀློང་ཕོ་བྲང་གི་འོག་གཞི་ལྟེ་བ་མུ་འཁྱུད་དང་བཅས་པའི་འཁོ༵ར་ལོ༵་རྩིབ༵ས་བཞི༵་པ༵་ནི་རིགས་ལྔའི་རང་བཞིན་གྱི་བརྡའོ། ། དེའང་ཚད་མེད་པ་བཞི་དང་བདེན་པ་བཞི་མཚོན་པའི་ཕྱིར་གྲུ༵་ཆད༵་བཞི༵་ཡིས༵་རྣམ༵་པ༵ར་བརྒྱན༵་པའོ། ། དེའི་སྟེང་དུ་ཡེ་ཤེས་ཀྱི་གཞལ་ཡས་ཁང་ཡོན་ཏན་རྒྱས་པའི་བརྡར་གྲུ༵་བཞི༵་པ་རྣམ་པར་ཐར་བ་བཞིའི་མཚོན་བྱེད་དུ་སྒོ༵་ཁྱུད༵་བཞི༵་ད༵ང་ལྡ༵ན་པའི་དབུས་སྐུ་ལྔའི་བརྡར་འཁོར་ལོ་རྩིབས་བཞི་གྲུ་ཆད་དང་བཅས་པས་མཛེས་པའོ། ། དེས་མཚོན་པ་རྣམ་ཐར་བརྒྱད་ཀྱི་རྟ་བབས་དང་བདེན་པ་གཉིས་ཀྱི་དོན་མཚོན་པ་ཡེ་ཤེས་འབ༵ར་བ༵འི་བར༵་ཁྱམ༵ས་ཕྱི་ནང་གཉིས༵་ཀྱིས༵་མཛེ༵ས་ཤིང་བནྡྷའི་རྩིག་པ་ཆེན་པོས་ལྷུན་མཐོ་བའོ། ། གཉིས་པ་དེ་མཛེས་པར་བྱེད་པའི་རྒྱན་ནི། ཕལ་ཆེར་གོང་དང་མཚུངས་ཤིང༌། ཁྱད་པར་དུ་ཐོད༵་པ་སྐམ་རློན་གྱི་རྩིག་པ་ལ་སྦྲུལ༵་ནག་གི་ཆུན་པོས་དཀྲིས་ཤིང༌།
ཐོད་པ་སྦྲུལ་གྱི་ཟ་ར་ཚགས་དང༌། ཉི་མ་དང་ཟླ་བའི་མཐོང་ཁུང་དང༌། ཚངས་པའི་གདུང་དང༌། མཆོག་ཆེན་གྱི་ཀ་བ་དང༌། རུས་སྦལ་གྱི་ཀ་གདན་དང༌། ཞིང་གི་ཕྱམ་དང༌། མཆོག་ཕྲན་གྱི་གྲལ་བ་དང༌། གཡང་གཞིའི་ཐོག་གཡམ་དང༌། རྒྱུ་མའི་དྲྭ་བ་དང༌། དོན་སྙིང་གི་དྲྭ་ཕྱེད་དང༌།
སྒོ་བཞི་རུས་སྦལ་གྱི་མ་ཐེམ་དང༌། ཆུ་སྲིན་གྱི་ཡ་ཐེམ་དང༌། སྦྲུལ་ནག་གི་སྐྱེས་བུ་དང༌། ཞིང་ཆེན་གྱི་སྒོ་གླེགས་ལ་སོགས་པ་སྣ༵་ཚོག༵ས་པས་བརྒྱན་ཞིང༌། ཉི༵་མ༵་དང་ཟླ་བ་དང་གཟའ་སྐར་གྱི་ཁ་བད་དང་རྒྱན་གྱིས༷་བརྗི༵ད་ཅིང་མེ་དཔུང་འབ༵ར་བ༵འི་རྩེ་ལས་མེའི་ཚ་ཚ་ཕྱོགས་བཅུར་འཕྲོ༵་བའི་ཕྲེང་བ༵་མ༵ང་པོ༵་དང་འོད་ཟེར་འཁྲུག༵ས་པས་མཛེས་པའོ། ། གསུམ་པ་གདན་གྱི་ཁྱད་པར་ནི་འགྲོ་བ་ཟིལ་གྱིས་གནོན་པ་ཁྱུ༵་མཆོ༵ག་དང༌། གཟི་བརྗིད་ཆེ་བ་མ༵་ཧེ༵་དང༌། གདུག་པ་ཆེ་བ་གཟི༵ག་ད༵ང༌། དཔའ་བརྟུལ་ཆེ་བ་སྟག༵་དང༌། རང་བཞིན་གྱིས་གཏུམ༵་པ༵འི་དོམ༵་རྣམས་ཀྱི༵་སྤར༵་བ༵ས་ནི༵་བཏེགས་པའོ། །
མི་ཤེས་པ་དག་སྡེར་མོས་ལྷ་ཆེན་པོ་བཟུང་ཞེས་འཆད་པ་ནི་མ་ཡིན་ཏེ། འདི་དག་གི་ཁྲིའི་སྟེང་དུ་དྲེགས་པ་ཕོ་མོ་བསྣོལ་བ་ལ་བཞུགས་པ་ཡིན་ནོ། ། དེའི་སྟེང་དུ་དྲེགས་པའི་དབ༵ང་ཕྱུག༵་ལྷ༵་ཆེ༵ན་པོ་ལ༵་སོ༵གས་པ་ཁྱོ་ཤུག་ཟུང༵་དུ་བསྣོལ་བའོ། ། བཟུང་ནི་ཡི་གེ་མ་དག་པའོ། ། སྲོག་ཆགས་འདི་དག་ཀྱང་སྐུ་གསུང་ཐུགས་ཡེ་ཤེས་ལྔའི་མཚོན་བྱེད་དུ་རང་སྣང་བའོ། ། གཉིས་པ་བརྟེན་པ་ལྷའི་དཀྱིལ་འཁོར་ལ་གཉིས་ཏེ། གཙོ་བོའི་བཞུགས་ཚུལ་དང༌། འཁོར་གྱི་བཀོད་པའོ། ། དང་པོ་ལ་གསུམ་ལས། སྐུ་མདོག་དང་ཞལ་ཕྱག་གི་རྣམ་པ་ལས།
སྐུ་མདོག་ནི་གཏི་མུག་གནས་སུ་དག་པས་གཙོ་བོ་སྨུག༵་ནག༵་ཞེ་སྡང་དག་པས་བཛྲ་ཧེ་རུ་ཀ་སྔོ༵་ན༵ག་ང་རྒྱལ་དག་པས་རཏྣ་སེར༵་ན༵ག་ད༵ང་འདོད་ཆགས་དག་པས་པདྨ་དམ༵ར་ན༵ག་ཕྲག་དོག་པས་ཀརྨཱ་ཡབ་ཡུམ་ལྗང༵་ན༵ག་སྟེ་རྩ་ཞལ་དང་བཅས་པའོ། ། དབུས་དང་ཤར་ནུབ་བྱང་བཞིའི་ཧེ་རུ་ཀའི་གཡས་དཀར་ཞིང༌། ལྷོའི་གཡས་སྔོན་པོའོ། ། དབུས་དང་ལྷོ་དང་བྱང་གི་གཡོན་དམར་ཞིང༌། ཤར་དང་ནུབ་ཀྱི་གཡོན་སེར་པོའོ། ། དེའང་དྲག་པོའི་འཕྲིན་ལས་མཐར་ཕྱིན་པའི་རྟགས་སུ་ཐམས་ཅད་ལ་ནག་པོའི་སྒྲ་སྨོས་སོ། ། གདུལ་བྱ་གདུག་པ་ཅན་གྱི་སྣང་ངོར་རབ་ཏུ་འཇི༵གས་པ༵འི་སྐུ༵་སྟེ། ཞལ་ཕྱག་གི་གནས་ལུགས་ནི་དུག་གསུམ་དག་ཅིང་སྐུ་གསུམ་མངའ་བའི་ཕྱིར་ཐམས་ཅད་ཀྱང་དབུ༵་གསུ༵མ་པ༑ ཡེ་ཤེས་དྲུག་ལ་དབང་བསྒྱུར་ཞིང་ཕ་རོལ་ཏུ་ཕྱིན་པ་དྲུག་གིས་འགྲོ་བ་དྲུག་སྒྲོལ་བའི་ཕྱིར་ཕྱག་དྲུག་པ་རྫུ་འཕྲུལ་བཞི་དང་བདུད་བཞི་འདུལ་བའི་བརྡར་ཞབ༵ས་བཞི༵་བརྐྱང་བསྐུམ་དུ་བགྲད༵་པའོ། ། གཉིས་པ་རྒྱན་ཆས་དང་གསུང་གི་ང་རོ་ལ།
རྒྱན་ཆས་ནི་དཔལ་ཀྱི་ཆས་བརྒྱད་དེ། ཐེག་པ་ཆེན་པོའི་དོན་ལ་མངའ་བརྙེས་པའི་མཚོན་བྱེད་དུ་གླང་ཆེན་ལྤགས་པའི་སྟོད་གཡོགས། དྲེགས་པ་དབང་དུ་སྡུད་པ་ཞིང་གི་གཡང་གཞིའི་སྟོད་གཡོགས། གཟུང་འཛིན་གྱི་མཐའ་ལས་གྲོལ་བ་སྟག་ལྤགས་ཀྱི་ཤམ་ཐབས་ཏེ་ཀོ༵་རློན༵་གྱི་གོ༵ས་ནི༵་རྣམ་པ་སྣ༵་ཚོག༵ས་དང་ལྡན༵་པའོ། ། སྦྲུལ་ནི་རྒྱལ་རིགས་དཀར་པོའི་དབུ་རྒྱན། རྗེ་རིགས་སེར་པོའི་སྙན་ཆ་དང་མགུར་ཆུ། བྲམ་ཟེའི་རིགས་དམར་པོའི་དོ་ཤལ་དང་དཔུང་རྒྱན། རྨོངས་རིགས་ལྗང་གུའི་སྐེད་རགགདོལ་བའི་རིགས་ནག་པོའི་ཕྱག་ཞབས་ཀྱི་གདུ་བུའོ། ། ཐོད་ཕྲེང་ནི་མི་མགོ་སྐམ་པོའི་དབུ་རྒྱན། རྙིད་པའི་སེར་རལ་ཁ།
རློན་པ་ལྔ་བཅུ་རྩ་གཅིག་་གི་དོ་ཤལ་ལོ། ཉི་མ་དང་ཟླ་བའི་ཆས་ནི་ཕྲག་པ་གཡས་གཡོན་ནས་འོད་འགྱེད་པ་སྟེ་ཐབས་དང་ཤེས་རབ་ཀྱིས་སྣང་བའི་བརྡའོ། ། དེ་དག་གིས་མཚོན་ནས། རཀྟའི་ཐིག་ལེ། ཞག་གི་ཟོ་རིས། ཐལ་ཆེན་གྱི་ཚོམ་བུ་དང་བརྒྱད་དོ། ། དེའང་ཀོ་རློན། སྦྲུལ། ཐོད་ཕྲེང༌། ཉི་ཟླ་གཉིས།
རཀྟ། ཞག་ཐལ་བ་རྣམས་དུར་ཁྲོད་ཆས་བརྒྱད་དོ། ། གསུང་གི་ང་རོ་ནི་རྔམ༵ས་པ༵འི་སྒྲ༵་སྐད་ཆེ༵ན་པོ་འཇིག༵ས་པ༵ར་སྒྲོག༵ས་པ་འབྲུག་སྟོང་ལྡིར་བ་ཙམ་མོ།། གསུམ་པ་ཕྱག་མཚན་དང་བཙུན་མོའི་སྦྱོར་ཚུལ་ལ། ཕྱག་མཚན་ནི། སངས་རྒྱས་གསང་བ་ཕྱག་གཡས་གཡོན་གྱི་དང་པོ་གཉིས་ན་རྡོ་རྗེ་དང་འཁོར་ལ། བར་བ་ནི་རལ་གྲི་དང་དུང་ཆེན་མཐའ་མ་ན་དགྲ་སྟ་དང་ཐོང་གཤོལ་ལ་སོགས་ཀྱི་སྒྲ་དབྱུག་ཏོ། ། ཏྲི་ཤུལ། བཻ་ཅོན་ལ་སོགས་པའོ་ཞེས་གསུངས་ཤིང༌། རོང་པ་ནི་གཡས་དང་པོ་རང་རང་གི་ཕྱག་མཚན།
གཡོན་དང་པོ་བནྡྷ་རཀྟས་བཀང་བ། གཞན་རྣམས་རིམ་པ་བཞིན་སྦྱོར་བར་བཞེད་ཀྱང༌། འདི་སྒྱུ་འཕྲུལ་རྡོ་རྗེ་དང་མཐུན་པར་སྦྱར་ན། གཡས་དང་པོ་རྣམས་རང་རང་གི་ཕྱག་མཚན་འཛིན་པ་སྟེ། དེའང་བཛྲ་ཧེ་རུ་ཀའི་གཡས་དང་པོ་རྡོ༵་རྗེ༵་རྩེ་དགུ་པའོ། ། རིགས་ལྔ་གའི་གཡས་བར་མ་རྡོ་རྗེ་རྩེ་ལྔ་པ་དང༌། གཡོན་བར་མ་དུང༵་ཆེ༵ན་ཏེ་ཐོད་པ་ལྕང་ལོ་མེད་པ་ཁྲག་གིས་གང༵་བ༵འོ༵། ། ཀརྨ་ཧེ་རུ་ཀའི་གཡས་དང་པོ་རལ༵་གྲི༵། དེ་བཞིན་གཤེགས་པའི་གཡོན་དང་པོ་དང༌། རིན་པོ་ཆེའི་གཡོན་ཐ་མ་གཉིས་ན་དགྲ༵་སྟ༵།
ལས་ཀྱི་གཡོན་དང་པོ་ཐོང་གཤོ༵ལ། རྡོ་རྗེའི་གཡོན་ཐ་མ་དང༌། ལས་ཀྱི་གཡོན་ཐ་མ་གཉིས་སྟོང་གི་འཇིག་རྟེན་འཁོར་ཡུག་དང་བཅས་པ་མཚོན་པའི་ཕྱིར་རྔེ་ཆུང་ངོ༌། ། ལ༵་སོ༵གས་ཀྱིས་བསྡུས་པ། བུདྡྷའི་གཡས་དང་པོ་འཁོར་ལོ། རཏྣའི་རིན་པོ་ཆེ། པདྨའི་པདྨ། བུདྡྷའི་གཡོན་ཐ་མ་ཁ་ཊཱཾ་གརིན་པོ་ཆེའི་གཡོན་དང་པོ་རྒྱུ་ཞགས། རྡོ་རྗེ་དང་པདྨའི་གཡོན་དང་པོ་དྲིལ་བུ། པདྨའི་གཡོན་ཐ་མ་རྔེ་ཆུང༌།
ཐམས་ཅད་ཀྱི་གཡས་ཐ་མ་ཏི་ར་སྟེ་ཞིང་དབྱུག་གདེངས་པ་སྟེ། རང༵་གི༵་ལ༵ག་ཆ༵་སྣ༵་ཚོག༵ས་བསྣམ༵ས་པའོ། ། དེའང་རྡོ་རྗེ་ལས། རྡོ་རྗེ་རྡོ་རྗེ་དྲིལ་བུ་དང༌། ། འཇིག་རྟེན་འཁོར་ཡུག་བཅས་པ་འདེགས། ། དེ་བཞིན་འཁོར་ལོ་དགྲ་སྟ་དང༌། ། ཁ་ཊྭཱྃ་རབ་ཏུ་འཁྲོལ་བའོ། ། ནོར་བུ་རིན་ཅེན་རྒྱུ་ཞགས་དང༌། ། རྡོ་རྗེ་དགྲ་སྟ་རབ་ཏུ་བསྡེབས། ། ཆགས་མཆོག་པདྨ་ཆེན་པོ་དང༌། །
དྲིལ་བུ་རྔ་ཡི་སྒྲ་སྒྲོགས་པའོ། ། ལས་ཀྱི་རལ་གྲི་གཤོལ་ཆེན་དང༌། ། འཇིག་རྟེན་རྒྱང་མར་འཕེན་པ་སྟེ། ། བར་མ་རྡོ་རྗེ་དུང་དམར་འཁྲུག། ཏི་ར་ཆེན་པོ་རབ་བསྡེབས་པའོ། ། ཞེས་སོ། ། བཙུན་མོའི་འཁྲིལ་ཚུལ་ནི་རང་རང་གི་རིགས་ཀྱི་བཙུན༵་མོ༵་ལྔ་ནི་ཞལ་གཅིག་ཕྱག་གཉིས་མ་འཇི༵གས་པའི༵་ཚོག༵ས་གཡས་ཡབ་ལ་འཁྱུད་ཅིང་གཡོན་ཐོད་ཁྲག་གཙོ་བོའི་ཞལ་དུ་སྟོབས་པ་དང༵་འཁྲི༵ལ་བའོ། ། གཉིས་པ་འཁོར་གྱི་བཀོད་པ་ལ་གཉིས་ལས། དང་པོ་ཁྲོ་མོ་ཉི་ཤུའི་བཀོད་པ་ནི། གནས་ཀྱི་མ་མོ་བརྒྱད་ནི།
དེའང་རྣམ་ཤེས་ཚོགས་བརྒྱད་འཁོར་བ་བསྐྱེད་པའི་གནས་ཡིན་ལ། དེ་རྣམས་གནས་སུ་དག་པར་བྱེད་པའི་ཕྱིར་གནས་ཀྱི་ཕྱག་རྒྱ་ཞེས་བྱའོ། ། དེ་ལ་གཽ་རཱི་དཀར་མོ་ཞིང་དབྱུག་དང་བྷན་དམར། ཙཽ་རཱི་སེར་མོ་མདའ་གཞུ་འགེངས་པ། ཕྲ་མོ་ཧ་དམར་མོ་ཕྱག་གཉིས་ཆུ་སྲིན་གྱི་རྒྱལ་མཚན་བསྒྲེང་བ། བཻ་ཏྟ་ལཱི་ནག་མོ་རྡོ་རྗེ་འཕྱར་ཞིང་བྷན་དམར་ཐུགས་ཀར་འཛིན་པ། པུཀྐ་སཱི་དམར་སེར་བྱིས་པའི་རྒྱུ་མ་འདྲེན་པ། གྷསྨ་རི་ལྗང་ནག་དུང་དམར་དཀྲུག་ཅིང་གསོལ་བ། སྨ་ཤ་ནི་མཐིང་ནག་བྱིས་པའི་སྙིང་ཟ་བ། ཙཎྜ་ལཱི་སེར་སྐྱ་བམ་གྱི་མགོ་ལུས་འབྲལ་བའོ། །
ཡུལ་གྱི་ཕྱག་རྒྱ་ཕྲ་མེན་བརྒྱད་ལ། དེའང་སྒོ་ལྔའི་རྣམ་ཤེས་ཀྱི་ཡུལ་གཟུགས་སྒྲ་དྲི་རོ་རེག་བྱ། ཡིད་ཀྱི་ཡུལ་ཆོས། ཉོན་མོངས་པ་ཅན་གྱི་ཡུལ་ཀུན་གཞི། ཀུན་གཞིའི་ཡུལ་ཕྱི་ནང་གི་ཆོས་ཐམས་ཅད་གནས་སུ་དག་པས་ཡུལ་གྱི་ཕྱག་རྒྱའོ། ། དེའང་སེང་ཧ་སེར་མོ་ལག་པས་རོ་བསྣོལ་ནས་ཁའི་ཐད་དུ་འཛིན་པ། བྱཱ་གྲི་དམར་མོ་རོ་ལ་མིག་འབྲུ་ཚུགས་སུ་བལྟ་བ་དང༌། སྲི་ལ་ནག་མོ་ཞིང་ལ་འདག་པ་དང༌། ཤྭ་ན་མཐིང་ག་རོའི་ལྟོ་བ་འདྲལ་བ་དང་ཀྲི་ཏ་དམར་མོ་རོའི་རྒྱུ་མ་འདྲེན་པ་དང༌། ཀང་ཀ་སེར་མོ་ཞིང་ཆེན་ཕྲག་ལ་ཁུར་བ་དང༌།
ཀཱ་ཀ་ནག་མོ་བྷན་གྲི་ཐོག་པ་དང༌། ཧུ་ལུ་མཐིང་ག་ལྕགས་ཀྱུ་འདེབས་པའོ། ། སྒོ་མ་བཞིའི་ཕྱག་རྒྱས་རབ་ཏུ་མཛེས་པ་ནི། ཕྱིན་ཅི་ལོག་གི་བདུད་བཞི་འཇོམས་ཤིང་ཡེ་ཤེས་བཞི་ཡིས་རྒྱས་འདེབས་པ་སྟེ། རྟ་གདོང་དཀར་མོ་ལྕགས་ཀྱུ་འཛིན་པ། ཕག་གདོང་ནག་མོ་ཞགས་པ་འཛིན་པ། དྲེད་གདོང་དམར་མོ་ལྕགས་སྒྲོག་འཛིན་པ། སྤྱང་གདོང་ལྗང་གུ་དྲིལ་ཆེན་འཛིན་པའོ། ། གཉིས་པ་དབང་མོ་ཉི་ཤུ་རྩ་བརྒྱད་ཀྱི་བཀོད་པ་ནི་སླས་ཆུང་མ་དང་བྱི་མོ་མཛའ་མོ་དང་བྲན་མོའི་ཚོགས་ནི་གཡོག་གི་ལས་བྱེད་པའི་ཆ་ནས་བཏགས་ཏེ་དེ་ལྟར་བཅུ་ཕྲག་གཉིས་དང་ནི་བརྒྱད་ཀྱིས་མཛེས་པར་བསྐོར་བའོ། ། དེ་དག་རང་རང་གི་འོག་ན་རོའི་གདན་དང་ཐོད་རློན་ལ་སོགས་པའི་ལག་ཆ་དང་བཅས་ཏེ་ཕྲིན་ལས་ཅི་བགྱི་ཞེས་ནི་ཆས་ཏེ་འཁོར་བར་གནས་སོ། །
ཇི་ལྟར་གནས་ན། སྲིན་མོ་སྨུག་ནག་ཐོད་རློན་འཆང་བ་དང༌། ཚངས་པ་དམར་སེར་པདྨ་འཛིན་པ་དང༌། འཁྲུག་མོ་དཀར་ལྗང་ཏྲི་ཤུལ་འཛིན་པ་དང༌། གཏ ོ གས་འདོད་སྔོན་མོ་འཁོར་ལོ་ཐོགས་པ་དང༌། གཞོན་ནུ་དམར་མོ་མདུང་ཐུང་འཛིན་པ་དང༌། དབང་མོ་དཀར་མོ་རྡོ་རྗེ་འཛིན་པ་དང༌། འདོད་པ་དམར་མོ་ཙནྡན༌། བདུད་རྩི་དམར་མོ་པདྨ། ཟླ་བ་དཀར་མོ་པུནྜ་རི་ཀ༌།
བཻ་ཅོན་ལྗང་གུ་དབྱུག་ཏོ། ། སྲིན་མོ་དམར་ནག་དུང་ཁྲག་འཐུང་བ། ཟ་བ་ལྗང་ནག་རོ་ཡི་རྒྱུ་མ་འདྲེན་པ། དགའ་བ་དམར་མོ་གྲི་གུགམྱོས་མ་དམར་མོ་གཤོལ། གཅིག་པུར་སྤྱོད་མ་སེར་མོ་སྤུ་གྲི། ཡིད་འཕྲོག་དམར་མོ་མདའ་གཞུ། གྲུབ་མོ་དཀར་མོ་བུམ་པ། རླུང་ལྷ་སྔོན་མོ་བ་དན། གསོད་བྱེད་དཀར་མོ་རལ་གྲི། མེ་མོ་དམར་མོ་གསལ་ཤིང༌།
ཕག་མོ་ནག་མོ་མཆེ་ཞགས༌། རྒན་བྱེད་ནག་མོ་ཞིང་ཟ་བ་དང༌། སྣ་འཕྱང་དཀར་མོ་ཐོད་ཁྲག་འཐུང་བ། ཆུ་ལྷ་དམར་མོ་སྦྲུལ་ཞགས། ནག་མོ་ཆེན་མོ་ལྕགས་ཀྱུ། སེར་མོ་ཞགས་པ། དམར་མོ་ལྕགས་སྒྲོགནག་མོ་དྲིལ་བུ་འཁྲོལ་བའོ། ། ལེའུ་འདི་ནི་བྲི་བ་དང་སྒོམ་པ་ལ་སོགས་པ་སྤྱིའི་དོན་དུ་སྨོས་ཀྱི་གཅིག་ཁོ་ནའི་ཕྱོགས་སུ་ཆད་པ་ནི་མ་ཡིན་ནོ། ། གསུམ་པ་ངོ་མཚར་གྱི་ལྟས་སྣང་བ་ནི་དེ་སྐད་ཅེས་བརྗོད་པས་འཇིག་རྟེན་དྲུག་གི་ཕྱོགས་བཅུ་ཐམས་ཅད་དུ་ཡེ་ཤེས་ཀྱི་ཁྲོ་བོ་མེ་དཔུང་འབར་བའི་དཀྱིལ་འཁོར་ཞིང་གི་རྡུལ་སྙེད་ནམ་མཁའི་དབྱིངས་དང་ཆོས་ཀྱི་དབྱིངས་ཀྱིས་ཁྱབ་པ་ཀུན་ཏུ་སྐུ་གསུང་ཐུགས་ཀྱི་སྣང་བས་གང་བར་གྱུར་ཏོ། ། ར༵ང་བཞིན༵་གས༵ང་བ༵འི་སྙིང༵་པོ༵་དཀྱིལ་འཁོར་གྱི་དེ༵་ཁོ༵་ན༵་ཉིད༵་ངེ༵ས་པ༵་ལ༵ས།
ཁྲོ༵་བོ༵འི་དཀྱིལ༵་འཁོར༵་གྱི༵་རྣམ་དབྱེ་བསྟན་པའི་ལེ༵འུ༵་སྟེ་༵བཅུ༵་བདུན༵་པའི་རྣམ་པར་བཤད་པ༵འོ༵། ། ། ། ༈ སྤྱི་དོན་གསུམ་པ་དེར་མཆོད་པ་ཇི་ལྟར་བྱ་བའི་ཚུལ་ལ་གསུམ་སྟེ། དོན་གྱི་འབྲེལ་དགོད། ཚིག་གི་དོན་བཤད། སྐབས་ཀྱི་དོན་བསྡུ་བའོ། ། དང་པོ་ནི། དཀྱིལ་འཁོར་བསྟན་པ་དེ༵་ན༵ས་བཅོ༵མ་ལྡན༵་འད༵ས་མཆོད་སྤྲིན་གྱི་རོལ་པ་ལ་་དགྱེས༵་པ༵་ཆེན༵་པོ༵ས་ཕྱི་ནང་གསང་བའི་རང་བཞིན་གྱིས་མཉེས༵་པའི༵་མཆོ༵ད་པ༵་ཆེ༵ན་པོ༵་འདི༵་དག་ཆེ༵ད་དུ༵་བརྗོད༵་དོ༵། ། གཉིས་པ་ལ་གསུམ་སྟེ། སྦྱོར་སྒྲོལ་གྱི་མཆོད་པ་སྤྱིར་བསྟན། དམ་རྫས་འདོད་ཡོན་གྱི་མཆོད་པ་བྱེ་བྲག་ཏུ་བཤད།
དེའི་ཕན་ཡོན་དངོས་གྲུབ་འགྲུབ་པའི་ཚུལ་བརྗོད་པའོ། ། དང་པོ་ལ་གཉིས་ལས། སྒྲོལ་བའི་མཆོད་པ་ནི། དེ༵་ལ༵་རྒྱལ་བ་མཆོ༵ད་པ་དང་སེམས་ཅན་ལ་སྦྱིན༵་པ་བྱ་བའི་ཚུལ་ནི་བསོད་ནམས་ཀྱི་ཚོགས་ཡིན་ལ། དེ་དག་གི་ནང་ནས་མཆོག་དམ༵་པ༵་ནི༵་སེམས་ཉིད་ཡེ་ནས་དག་པ་མཆོད་བྱ་མཆོད་བྱེད་མེད་པ་དོན་གྱི་མཆོད་པ་སྟེ་མཆོད་པའི་ཕྱག་རྒྱ་ཆེན་པོ་ཡིན་པས་ན། ཐོ༵ག་མ༵ར་བད༵ག་ཉིད༵་ཀྱིས་འཁོར་བའི་གནས་འདིར་མ་རིག་པའི་ལོག་པར་རྟོག༵་པས་དངོས་པོ་དང་མཚན་མར་གོམ༵ས་པའི་ཕྱིན་ཅི་ལོག་སྤྲོས་པའི་མཐའ་བརྒྱད་དང་གཟུང་འཛིན་དུ་ཞེན་པའི་བློ་ངན་ཐམས་ཅད་གདོད་ནས་སྐྱེ་བ་མེད་པའི་ངང་དུ་བསྒྲལ༵་ཏེ། ཕྱི་ནང་གི་ཆོས་ཐམས་ཅད་ནམ་མཁའི་རང་བཞིན་ཅན་དུ་བསྒོམ་པར་བྱའོ། ། དེ་སྐད་དུའང་རྒྱ་མཚོ་ལས། མཆོད་པའི་ཕྱག་རྒྱ་ཆེ་མཆོག་ནི། ། སེམས་ཀྱི་རྟོགས་ཚོགས་ཀུན་བསྒྲལ་ཏེ། །
མཆོད་དང་མཆོད་བྱ་མི་དམིགས་པའི། ། རང་བཞིན་ནམ་མཁའི་ངང་དུ་བསྒོམ། ། ཞེས་སོ། ། ཁ་ཅིག་ལྟ་བ་རྟོགས་པ་གོམས་པའི་སྒོམ་པར་སྦྱོར་བ་ནི་མ་རྟོགས་པའི་རྣམ་འགྱུར་དུ་སྣང་ངོ༌། ། མཆོད་པ་སྤྱིའི་སྔོན་འགྲོའམ་རྫོགས་རིམ་དུ་སྦྱར་ཡང་འགལ་བ་མེད་མོད། འོད་ཀྱང་སྒྲོལ་མཆོད་ལ་སྒྲ་ཉེ་བའི་ཕྱིར་བཤད་དེ། ཐོག་མ་མེད་པ་ནས་བདག་གཞན་དུ་རྟོག་པ་གོམས་པ་དེ་ཡོད་པས་ཞེ་སྡང་རང་ག་མ་འབྱུང་བའི་ཕྱིར། སྒྲོལ་བའི་ཚེ་གཉིས་སུ་མེད་པའི་དོན་དང་དམིགས་པ་མེད་པའི་སྙིང་རྗེའི་ངང་ནས་རང་གི་གཟུང་འཛིན་གྱི་ཞེན་པ་དང་བསྒྲུབ་བྱ་ཐབས་ཤེས་ཀྱི་ངང་ནས་བསྒྲལ་ཅེས་བྱ་བ་ཡིན་ནོ། ། ཇི་ལྟར་བསྒྲལ་བ་དངོས་ནི། རང་གི་གཉིས་འཛིན་གྱི་རྟོག་པ་ཆོས་དབྱིངས་སུ་བསྒྲལ་བ་དེ༵་ན༵ས་བསྒྲལ་བའི་ཡུལ་དང་སྒྲོལ་བྱེད་བདག་ཉིད་གཉིས༵་སུ་མེ༵ད་པའི་བློ༵་ཡིས༵་ནི༵་ཤེས་རབ་མཐའ་གཉིས་ལ་མི་གནས་པའི་ངང་ལས།
ཐབས་སྙིང་རྗེ་ཆེན་པོས་བསྒྲལ་བར་བྱ་སྟེ། ཞིང་བཅུ་ལྟ་བའི་སེམས་ཅན་བློ༵་ང༵ན་སྲིད་པའི་འཇི༵ག་རྟེན༵་འོག་མར་བརྒྱུད་པ་འདི་དག་སྙིང༵་རེ༵་རྗེ༵་སྙམ་དུ་བྱམས་པ་དང་སྙིང་རྗེ་ཚད་མེད་པ་བསྒོམས་ནས། བདག་ཉིད་སྒྱུ་མ་དང་ཡུལ་མིག་ཡོར་གྱི་ཚུལ་ཙམ་དུ་ཤེས་པར་བྱ་སྟེ། ཀུན་རྫོབ་ཏུ་སྣང་ཡང་དོན་དམ་པར་གཉིས༵་སུ༵་མེད༵་པ༵ར་རྟོགས་པས་བསྒྲལ༵་བ༵ར་བྱ༵འོ༵། ། དེའང་སྐབས་དང་སྦྱར་ཏེ་བྱ་ཞིང་རྒྱས་པར་ལེའུ་བཅུ་གཅིག་པ་དང༌། ཉི་ཤུ་པའི་སྐབས་དྲག་པོའི་ཕྲིན་ལས་ལྟར་བྱའོ། ། གཉིས་པ་སྦྱོར་བའི་མཆོད་པ་ནི་གོང་དུ་བཤད་པ་ལྟར་བདག་དང་ཡུམ་ལྷར་བསྐྱེད་པའི་གསང་བར་དཀྱིལ་འཁོར་སྤྱན་དྲངས་ལ་ཡབ་ཡུམ་གཉིས་སུ་མེད་པར་འཁྲིལ༵་བ༵འི་བདེ་བ་བྱང་ཆུབ་ཀྱི་སེམས་ཀྱི་མཆོ༵ད་རྫས་ཆེ༵ན་པོ་རྡོ་རྗེ་དང་པདྨ་མཉམ༵་པར་སྦྱོར༵་བ༵་ལ༵ས་སྐྱེས་པའི་ངོ་བོས་བད༵ག་ཉིད་༵མཉེས༵་པ༵་དེ་ཡིས༷་དེ་བཞིན་གཤེགས་པ་ཀུན་མཉེས༵་པ༵ར་བྱ༵འོ༵། ། གཉིས་པ་དམ་རྫས་འདོད་ཡོན་གྱི་མཆོད་པ་བྱེ་བྲག་ཏུ་བཤད་པ་ལ་གཉིས་ལས། དང་པོ་དམ་རྫས་བདུད་རྩིའི་མཆོད་པ་ནི་བདག་གཞན་འཁོར་འདས་མཉམ༵་པ༵འི་དངོས་གྲུབ་སྒྲུབ༵་པའི་རྫས༵་ཆེ༵ན་པོ༵་བདུད་རྩི་ལྔ་ལ་སོགས་པ་ད༵ག་བད༵ག་གི་ཕུང་པོ་ཁམས་ད༵ང་སྐྱེ་མཆེད་ཡེ་ནས་དཀྱིལ་འཁོར་དུ་གནས་པ་ལ་ཏིང་ངེ་འཛིན་ཟབ་མོས་གསལ་བཏབ་པ་དང་བདག་དང་མཉམ༵་པ༵་ཡེ་ཤེས་ལྷའི༷་ཚོ༵གས་ལ༵་དབུལ༵་ལོ། ། དེའང་དྲི་ཆེན།
དྲི་ཆུ། ཤ་ཆེན་གྱི་དྭངས་མ། རཀྟ། བྱང་ཆུབ་ཀྱི་སེམས་ལྔ་ནི་ངོ་བོ་ཡེ་ནས་དག་པ་ཆོས་ཀྱི་དབྱིངས༌། རང་བཞིན་དེ་བཞིན་གཤེགས་པའི་རིགས་ལ་སོགས་པ་རིགས་ལྔ་དང༌། ཡེ་ཤེས་ལྷའི་ངོ་བོར་གནས་ཤིང་བྱིན་གྱིས་བརླབས་ཏེ་ལོངས་སྤྱད་པས་དུག་ལྔ་དང༌། འབྱུང་བའི་ནད་རྣམས་སེལ་བའི་ཕྱིར་སྨན་གྱི་མཆོག་སྟེ། ཐལ་བ་ལས། སངས་རྒྱས་ཀུན་དང་མཉམ་སྦྱོར་བའི༌། ། རང་བྱུང་གདོད་ནས་རྣམ་པར་དག །
རྩ་བརྒྱད་སྟོང་ལས་སྦྱར་བའི་སྨན། ། ཡེ་ཤེས་ལྔ་རྫོགས་གྲུབ་པའི་རྫས། ། རྒྱུད་ལྔའི་སེམས་ཅན་ཀུན་སྒྲོལ་བའི། ། དུག་ལྔ་སེལ་བའི་བདུད་རྩི་མཆོག། ཅེས་སོ། ། རྩ་བརྒྱད་སྟོང་ལས་སྦྱར་བ་ནི་དེ་དག་གི་ཡེ་ཤེས་ལྔ་ལྔ་ལ་སོགས་པར་ཕྱེ་ན་དེ་ཙམ་དུ་གནས་པའོ། ། གཉིས་པ་འདོད་ཡོན་གྱི་མཆོད་པ་ལ་གཉིས་ལས། མཆོད་རྫས་ནི་ཤ་དང་མར་ལ་སོགས་པའི་བཟ༵འ་བ་ད༵ང་ཤིང་ཏོག་ལ་སོགས་པའི་བཅ༵འ་བ་ད༵ང་ཇ་དང་རྒུན་ཆང་ལ་སོགས་པའི་བཏུང༵་བ་ད༵ང་ལི་ཆུ་དང་ཟ་བེར་ལ་སོགས་པའི་བགོ༵་བ་དང༌།

གཞན་ཡང་ལྷ་དང་མིའི་ལོང༵ས་སྤྱོད༵་འདོད་ཡོན་ལྔ༵་དང་ལྡ༵ན་པ་ཐམ༵ས་ཅ༵ད་ཀུན་ཇི་ལྟར་འབུལ་ཚུལ་ནི༵། མཆོད་ཡུལ་ཡེ་ཤེས་ཀྱི་ལྷའི་དཀྱི༵ལ་འཁོ༵ར་དུ་གས༵ལ་བ་ལ༵་ནི༵་མཆོད་རྫས་འདོད་ཡོན་གྱི་ལྷའི་དཀྱི༵ལ་འཁོ༵ར་ཐི༵མ་པའི་ཚུལ་གྱིས་དབུལ་ཞིང་བདག་ཡབ་ཏུ་ཤེས་པ་ལ་རྫས་ཡུམ་དུ་རོལ་པས་ལོངས་སྤྱོད་པར་བྱའོ། ། དེ་སྐད་དུའང་མཉམ་སྦྱོར་ལས། ཤ་དང་ཆང་དུ་ལྡན་པ་ཡི། ། བཟའ་བ་སྣ་ཚོགས་གྲུབ་པ་ནི། ། དགའ་བའི་ལོངས་སྤྱོད་སྐལ་མཆོག་སྟེ། ། ཆེ་བའི་དམ་པ་རབ་ཏུ་འགྲུབ། ། ཅེས་སོ། ། གསུམ་པ་དེའི་ཕན་ཡོན་ལ་གཉིས་ལས། ཐུན་མོང་གི་དངོས་གྲུབ་ལའང་འཐད་པའི་ཚུལ་དགོད་པ་ནི་ཕྱོག༵ས་བཅུ༵་དུས༵་བཞི༵ར་སེམས་ཅན་གྱི་དོན་ལ་གཤེ༵གས་པ༵་ཡི༵། བདེ༵་བར་གཤེ༵གས་པ་རྣམས་ཀྱི་ཡོ༵ན་ཏན༵་རྨ༵ད་པོ༵་ཆེ༵་ཐམས་ཅད་ཀྱང་སེམས་གོམས་པ་ལས་གཞ༵ན་ན༵་ཡོ༵ད་པ༵་མ༵་ཡི༵ན་ན༵།
ཐུན་མོང་གི་དངོས་གྲུབ་ལྷ༵་སྲིན༵་བྲན་དུ་འཁོལ་བ་དང་ལས་ཕྲན་ཚེགས་ཞི་རྒྱས་དབང་དྲག་ལ༵་སོ༵གས་འགྲུབ་པ་ལྟ་སྨོས༵་ཀྱང་ཅི༵་དགོ༵ས་ཞེས་པ་ནི་འཐད་པ་གྲུབ་པའི་དོན་དངོས་སོ། ། གཉིས་པ་མཆོག་གི་དངོས་གྲུབ་ནི་རྣལ༵་འབྱོ༵ར་བ་རྟོགས་པ་དང་ཏིང་ངེ་འཛིན་ལ༵ས་སུ༵་རུང༵་བ་རྣམ༵ས་ཀྱིས༵་མཚན་བཅས་ལྷའི་སྐུ་ཕྱ༵ག་རྒྱ༵་ཆེ༵ན་པོ༵་མེ་ལོང་ནང་གི་གཟུགས་བརྙན་ལྟ་བུའི་བསྐྱེད་རིམ་རྫོག༵ས་པར་གྱུར༵་ཅི༵ང་མཚན་མེད་རྫོགས་པ་ཆེན་པོ་བྱ་རྩོལ་མེད་པའི་ངང་ལ་འདིའོ་ཞེས་སྤྲོས་པའི་མཐའ་དང་འཛིན་ཞེན་དུ་གསལ༵་བའི༵་ཡི༵ད་གཉིས༵་གང་ཡང་མེད༵་པ༵ས་ན༵་དེ་བཞིན་ཉིད་ཀུན་ཏུ་བཟང་པོའི་དགོངས་པར་ཕྱིན་ཏེ། སྐུ་གསུམ་འདུ་འབྲལ་མེད་པའི་དཀྱིལ༵་འཁོ༵ར་ཆེ༵ན་པོ༵་ཕྲིན་ལས་དང་བཅས་པ་འབ༵ར་ཞིང་འཐོབ་པ༵ར་འགྱུར༵་རོ། ། དེའང་ཆོས་ཐམས་ཅད་སེམས་ཀྱི་ཆོ་འཕྲུལ་ཡིན་ཞིང༌། སེམས་ཀྱང་ཡེ་ཤེས་ལྔའི་རང་བཞིན་ཐབས་ཀྱི་གྲུབ་རྫས་ཀྱིས་མཚོན་ནས་ལམ་དུ་བྱས་པ་ལས་གནས་སྐབས་དང་མཐར་ཐུག་གི་དོན་གཉིས་རྫོགས་པར་གྱུར་ཏེ། སྒྱུ་འཕྲུལ་ཐལ་པ་ལས། དངོས་པོ་མ་ལུས་སེམས་ཉིད་ཕྱིར། ། མཚན་ཉིད་བྲལ་བ་ཆོས་ཀྱི་དབྱིངས། ། རང་བཞིན་མེད་པ་ཡེ་ཤེས་ལྔ། ། བྱེད་པ་མེད་པར་རང་སྣང་བའོ། །
ཤེས་རབ་ཏིང་འཛིན་ཐབས་དག་གིས། ། ནུས་མཐུ་ངེས་པར་འབྱུང་བརའགྱུར། ། འདི་ལྟའི་ལམ་ལ་གང་གནས་པ། ། སངས་རྒྱས་མ་ལུས་ཐམས་ཅད་ཀྱིས། ། ཕྱོགས་བཅུ་ཀུན་ནས་བྱིན་གྱིས་རློབས། ། དཀྱིལ་འཁོར་འབར་བ་ཐོབ་པར་འགྱུར། ། ཞེས་སོ། ། གསུམ་པ་སྐབས་ཀྱི་དོན་བསྡུབ་ནི། དེ་སྐད་ཅེ༵ས་བརྗོད༵་པས༵་ཕྱི་ནང་གསང་བའི་མཆོད་སྤྲིན་རྒྱ་མཚོའི་མཉེས༵་པ༵འི་མཆོ༵ད་པ༵་ཆེ༵ན་པོ༵ས་ཕྱི་ནང་གི་འཇྀ༵ག་རྟེན༵་དྲུག༵་གི༵་ཕྱོག༵ས་བཅུ༵་ཐམ༵ས་ཅ༵ད་དུ་ཁྱབ༵་པ༵ར་གྱུར༵་ཏོ༵། ། ཡེ་ཤེས་གས༵ང་བ༵འི་སྙིང་༵པོ༵་ཀུན་ལ་ཁྱབ་པའི་དེ༵་ཁོ༵་ན༵་ཉིད༵་ངེ༵ས་པ༵་ལ༵ས།
བླ་ན་མེད་པའི་ཡོ་བྱད་ཀྱིས་རྒྱལ་བ་མཆོ༵ད་ཅིང་སེམས་ཅན་ལ་སྦྱིན༵་པ་དམ་པ༵་བསྟན༵་པ༵འི་ལེ༵འུ༵་སྟེ༵་བཅོ༵་བརྒྱད༵་པའི་རྣམ་པར་བཤད་པ༵འོ༵། ། ། ། ༈ སྤྱི་དོན་བཞི་པ་དམ་ཚིག་དང་ལྡན་པས་འགྲུབ་པ་དམ་ཚིག་གི་རིམ་པ་ལ་གསུམ་སྟེ། དོན་གྱི་འབྲེལ་དགོད་པ། ཚིག་གི་དོན་བཤད། སྐབས་ཀྱི་དོན་བསྡུ་བའོ། ། དང་པོ་ནི། མཆོད་སྦྱིན་བཤད་པ་དེ༵་ན༵ས་བཅོ༵མ་ལྡན༵་འད༵ས་དམ་ཚིག་ཆེན་པོའི་རང་བཞིན་ལ་དགྱེ༵ས་པ༵་ཆེ༵ན་པོ༵ས་གསང་སྔག༵ས་འཆ༵ང་བའི་རྣལ་འབྱོར་པ་རྣམ༵ས་འབྲས་བུ་མྱུར་དུ་འགྲུབ་ཅིང་ལོག་པར་མི་ལྟུང་བས་སྨོན་པ་དོན༵་ཡོ༵ད་པ༵ར་བྱ༵་བའི༵་ཕྱིར༵་གསང་ཆེན་རྒྱལ་པོའི་དམ༵་ཚི༵ག་ཆེ༵ན་པོ༵་འདི༵་ཆེ༵ད་དུ༵་བརྗོ༵ད་པར་མཛད་ དོ༵། ། གཉིས་པ་ལ་གཉིས་ཏེ། སྤྱིའི་དོན་དང༌། གཞུང་གི་དོན་ནོ། །
དང་པོ་ལ་གསུམ་སྟེ། བསྲུང་བྱ་དམ་ཚིག་གི་རང་བཞིན། དམ་ཚིག་དང་སྡོམ་པའི་ཁྱད་པར། བསླབ་གསུམ་མི་འགལ་བར་འདུས་ཚུལ་ལོ། ། དང་པོ་ལ་ལྔ་སྟེ། ངེས་ཚིགདབྱེ་བ། ཕན་ཡོན། ཉེས་དམིགས། གསོ་ཐབས་སོ། ། དང་པོ་ནི།
ས་མ་ཡ་ཞེས་པའི་སྒྲ་ལས་དམ་ཚིག་ཏུ་བཤད་དེ། དེ་ལ་གསུམ་ལས། བསྲུངས་ན་ཕན་ཡོན་འཐོབ་པས་དམ་ཚིག་ཏུ་གཞག་པ་ནི། རྡོ་རྗེ་ལས། དམ་པ་རྣམས་ཀྱི་དགོངས་པ་ལ། ། དབང་དང་བྱིན་རླབས་ཐོབ་པ་ཡིས། ། དམ་པའི་ཚུལ་བཞི་ངེས་སྤྱད་ན། ། མི་མཐུན་ཕྱོགས་རྣམས་ཚིག་པར་འགྱུར། ། ཞེས་སོ། ། ཉམས་ན་ཉེས་དམིགས་འཐོབ་པས་ཀྱང་དེ་སྐད་ཅེས་བྱ་སྟེ།
ཡང་དེ་ཉིད་ལས། དམ་པ་རྣམས་ཀྱི་བཀའ་བཅག་ཅིང༌། ། བྱིན་རླབས་དམོད་བོར་རང་བཞིན་གྲུབ། ། དམ་པ་འདི་ལས་གང་འདས་པ། ། རྡོ་རྗེ་ཅན་ཡང་ཚིག་པར་འགྱུར། ། ཞེས་སོ། ། ཐུན་མོང་དམ་བཅའི་ཚུལ་གྱིས་ཀྱང་དེ་སྐད་ཅེས་བྱ་སྟེ། ཡེ་ཤེས་དམ་པ་ལས། རྒྱལ་པའི་གསང་ཆེན་རྨད་ཀྱི་ཆོས། ། མ་ཉམས་དམ་དུ་འཛིན་པའི་ཕྱིར། །
བླ་མས་ཇི་སྐད་བསྟན་པ་ བཞིན། ། དམ་བཅས་ཚིག་ནི་བརྟན་འཛིན་པ། ། དམ་ཚིག་ཅེས་སུ་བཤད་པ་ ཡིན། ། ཞེས་སོ། ། མདོར་ན་སྤང་བྱ་སྤོང་ཞིང་བསྒྲུབ་བྱ་སྒྲུབ་པར་དམ་བཅས་པ་ལས་མི་ཉམས་པར་བྱེད་པའི་སྒོ་གསུམ་གྱི་བརྩོན་པའི་རང་བཞིན་དགེ་བ་ཆ་དང་བཅས་པ་ལ་དེ་སྐད་ཅེས་བྱའོ། ། གཉིས་པ་དབྱེ་བ་ལ་གསུམ་སྟེ། ངོ་བོའི་དབྱེ་བ། ཡན་ལག་གི་དབྱེ་བ། བསམ་གྱིས་མི་ཁྱབ་པའི་དབྱེ་བའོ། ། དང་པོ་ལ་གཉིས་ཏེ།
ངོ་བོ་དངོས་དང༌། དེའི་དབྱེ་བའོ། ། དང་པོ་ནི། རྩ་བ་དང་ཡན་ལག་གི་དམ་ཚིག་གཉིས་ཏེ། དེའང་ལྗོན་ཤིང་གི་རྩ་བ་ལྟར་བསྲུངས་ཤིང་བསྐྱེད་ན་ཡོན་ཏན་གྱི་འབྱུང་གནས་ཡིན་ཞིང་མ་བསྲུངས་ན་མི་འབྱུང་བས་རྩ་བའི་དམ་ཚིག་ཅེས་བྱ་ལ། དེ་བསྲུང་བའི་ཐབས་དང་གྲོགས་སུ་གྱུར་པའི་ཕྱིར་ཡན་ལག་གི་དམ་ཚིག་ཅེས་བྱའོ། ། གཉིས་པ་དེའི་དབྱེ་བ་ལ་བཅོ་ལྔ་སྟེ། རྩ་བའི་ལྔ་དང༌། ཡན་ལག་གི་བཅུའོ། ། རྩ་བ་ལྔ་ནི།
བླ་མེད་མི་སྤང་བ། བླ་མ་བཀུར་བ། སྔགས་དང་ཕྱག་རྒྱ་རྒྱུན་མི་གཅད་པ། ཡང་དག་པའི་ལམ་དུ་ཞུགས་པ་ལ་བྱམས་པ། གསང་བའི་དོན་གཞན་དུ་མི་བསྒྲག་པའོ། ། དང་པོ་ནི། དཀོན་ཅོག་གསུམ་ནམ་ཡང་མི་སྤོང་བའོ། ། དབྱེ་ན་གཞི་སེམས་ཅན་ཐམས་ཅད་ཡེ་ནས་དཀོན་ཅོག་གསུམ་དུ་གནས་པས་མི་སྤང་བ་དང༌། ལམ་བསྐྱེད་རྫོགས་གཉིས་སུ་མེད་པའི་རང་བཞིན་དོན་དམ་པ་དང་ཀུན་རྫོབ་བྱང་ཆུབ་ཀྱི་སེམས་གཉིས་མི་སྤང་པ་དང༌། འབྲས་བུ་བླ་ན་མེད་པའི་སངས་རྒྱས་སྐུ་གསུམ།
དེའི་གསུང་མདོ་རྒྱུད་ལུང་དང་རྟོག་པའི་ཆོས། དེའི་དོན་ལ་སློབ་པའི་དགེ་འདུན་དཀོན་ཅོག་གསུམ་མི་སྤོང་པའོ། ། དེའང་སེམས་ཅན་གྱི་སེམས་ཉིད་ཡེ་ནས་དག་པའི་སངས་རྒྱས་སུ་བཤད་དེ། སེམས་ཉིད་རྫོགས་པའི་སངས་རྒྱས་པས། ། སངས་རྒྱས་གཞན་དུ་མ་འཚོལ་ཅིག། ཅེས་སོ། ། དེའི་ཡེ་གེ་འཁོར་ལོ་ལས་བྱུང་བའི་ངག་ཀྱང་ཆོས་སུ་བཤད་དེ། རྡོ་རྗེ་ལས། ཨཱ་ལི་ཀཱ་ལི་ལས་བྱུང་བའི། ། འགྲོ་བའི་སྒྲ་སྐད་དམ་པའི་ཆོས། །
ཞེས་སོ། ། བསོད་ནམས་དང་དགེ་བ་བསྒྲུབ་པའི་ཞིང་དུ་གྱུར་པས་དགེ་འདུན་དུའང་བཤད་དེ། ལེགས་པར་གྲུབ་པ་ལས། སྦྱིན་སོགས་བསོད་ནམས་རྣམ་འཕེལ་ཞིང༌། ། དེ་དགེའང་བསྒྲུབ་པར་རིགས་ཡོད་ ཕྱིར། ། རྣམ་པ་གཉིས་ཀྱིས་ཆོས་འགྲུབ་པས། ། མ་ལུས་འགྲོ་ཀུན་དགེ་འདུན་ཉིད། ། ཅེས་སོ། ། ཡང་ཀུན་རྫོབ་དང་དོན་དམ་པའི་ངོ་བོ་སེམས་ཉིད་རང་བཞིན་གྱིས་དག་པའི་སངས་རྒྱས། བདེན་པ་གཉིས་དང་བསྐྱེད་རྫོགས་ཆོས།
ཉམས་སུ་ལེན་པ་པོ་དགེ་འདུན་ཏེ་ཡེ་ཤེས་དྲྭ་བ་ལས། བདེན་དོན་བདེན་པའི་རང་བཞིན་དེ་ཉིད་ འཛིན༌། ། རྣལ་འབྱོར་བ་དེ་དཀོན་མཆོག་གསུམ་དངོས་ཉིད། ། ཅེས་སོ། ། འབྲས་བུའི་གསུམ་ཡང་རྒྱུད་བླ་མ་ལས། སྟོན་པ་བསྟན་པ་སློབ་དོན་གྱིས། ། སྐྱབས་གསུམ་རྣམ་པར་གཞག་པ་ཡིན། ། ཞེས་སོ། ། ཁ་ཅིག་བླ་མེད་མི་སྤང་བ་ཕྱོགས་རེ་ཁོ་ནར་འཆད་པ་ནི་མི་འཐད་དེ། དཀོན་མཆོག་གི་རང་བཞིན་མ་ཤེས་པའི་ཕྱིར་རོ། །
བླ་མ་བཀུར་ལ་འང་གཉིས་ཏེ། དབྱེ་བ་དང༌། བཀུར་ཐབས་སོ། ། དང་པོ་ལ་ལྔ་སྟེ། འདྲེན་པའི་བླ་མ་ནི་ཆོས་ཀྱི་སྒོར་འདྲེན་པ་རབ་བྱུང་གི་མཁན་པོ་ལྟ་བུ་སྟེ། འདུལ་བ་ལས། མཁན་པོ་མཐོང་མ་ཐག་ཏུ་སྟན་ལས་ལྡང་བར་བྱའོ། ། ཞེས་པ་དང༌། ཀཱ་རི་ཀཱ་ལས། བླ་མ་གནས་པའི་སྒོ་གླེགས་ལ། །
ལག་པས་དལ་གྱིས་བརྡུང་བར་བྱ། ། ནང་ཞུགས་གུས་པས་བླ་མ་ལ། ། ཁམས་བདེ་མི་བདེ་ལ་སོགས་དྲི། ། ཞེས་སོ། ། ཤེས་རྒྱུད་འགྲོལ་བའི་བླ་མ་ནི་ཆོས་འཆད་པའི་སློབ་དཔོན་ལྟ་བུ་སྟེ། མདོ་སྡེ་ཐར་བ་ཆེན་པོ་ལས། ཆོས་སྨྲ་བའི་དགེ་སློང་ལ་གུས་པས་བླ་མར་བྱ་སྟེ། ཞེས་པ་དང༌། དཀོན་བརྩེགས་ལས། ཆོས་སྨྲ་བ་ནི་བླ་མའི་མཆོག་རབ་སྟེ། །
རྒྱལ་བའི་མཆོད་སྡོང་ཆེན་པོ་དེ་བཀུར་རོ། ། ཞེས་སོ། ། མན་ངག་སྟོན་ཅྀང་ལུང་འབོགས་པའི་བླ་མ་ནི་སེམས་བསྐྱེད་པའི་དགེ་བའི་བཤེས་གཉེན་ལྟ་བུ་སྟེ། སྡོང་པོ་བཀོད་པ་ལས། དེ་ནི་བདག་གིས་ཐོག་མ་མེད་པ་ནས་སེམས་བསྐྱེད་པའི་དགེ་བའི་བཤེས་གཉེན་ཡིན་ཏེ། ཞེས་སོ། ། ཉམས་ཆགས་སྐོང་བའི་སློབ་དཔོན་ནི་སྡིག་པ་བཤགས་པའི་ཡུལ་དུ་གྱུར་པ་སྟེ། སུ་སི་ཏི་ཀ་རའི་རྒྱུད་ལས། བཤགས་པའི་ཡུལ་དུ་གང་གྱུར་པ། ། དེ་ཡང་དེ་ཡི་བླ་མ་ཡིན། །
ཞེས་སོ། ། དམ་ཚིག་དབང་གི་བླ་མ་ནི། རྒྱ་མཚོ་ལས། དབང་བསྐུར་མཆོག་ཐོབ་རྡོ་རྗེ་ཡི། ། བླ་མ་ལ་ནི་དེ་བཞིན་གཤེགས༌། ། ཞེས་སོ། ། དེ་དག་གི་སྟེང་དུ་ཀུན་གྱིས་དམ་པར་བཀུར་ཞིང༌། བཀའ་དྲིན་ཅུང་ཟད་ཐོབ་པའི་སྤྱིའི་བླ་མ་དང་དྲུག་ཏུ་འང་བཤད་དེ། གསལ་བཀྲ་ལས། སྤྱི་དང་འདྲེན་དང་དམ་ཚིག་དང༌། །
ཆགས་ཉམས་སྐོང་དང་ཤེས་རྒྱུད་འགྲོལ། ། མན་ངག་ལུང་གི་སློབ་དཔོན་རྣམས། ། ཞེས་སོ། ། གཉིས་པ་བཀུར་ཐབས་ནི་ཐུན་མོང་གི་བླ་མ་རྣམས་བསོད་ནམས་དང་མཆོད་པའི་ཞིང་ལ་སོགས་པ་དམ་པའི་ཡུལ་དུ་བལྟ་བས་བདག་ཉིད་ནད་པ། གདམས་པ་སྨན། ཉམས་སུ་ལེན་པ་དེ་རྒྱུད་ལ་བསྟེན་པ། དགེ་བའི་བཤེས་གཉེན་སྨན་པ་མཁས་པའི་ཚུལ་གྱིས་བསྟེན་ཏེ། སྡོང་པོ་བཀོད་པ་ལས། རིགས་ཀྱི་བུ་ཁྱོད་ཀྱིས་བདག་ཉིད་ལ་ནད་པའི་འདུ་ཤེས་དང༌། ཆོས་ལ་སྨན་དང༌།
ཉམས་སུ་ལེན་པ་ལ་ནད་ཉེ་བར་འཚོ་བ་དང༌། དགེ་བའི་བཤེས་གཉེན་ལ་སྨན་པ་མཁས་པའི་འདུ་ཤེས་རབ་ཏུ་བསྐྱེད་པར་བྱའོ། ། ཞེས་པའི་ཚུལ་གྱིས་སོ། ། ཁྱད་པར་དུ་གསང་སྔགས་རྡོ་རྗེའི་སློབ་དཔོན་ལ་ཚུལ་གསུམ་གྱིས་བཀུར་ཏེ། དེའང་དཀོན་ཅོག་བཞི་པར་གསུངས་པ་ནི། རྡོ་རྗེ་རྩེ་མོ་ལས། སངས་རྒྱས་ཆོས་དང་དགེ་འདུན་དང༌། ། སློབ་དཔོན་ཡང་ནི་བཞི་པ་ཡིན། ། ཞེས་སོ། ། སངས་རྒྱས་དང་མཉམ་པར་ཡང་རྣམ་སྣང་སྒྱུ་འཕྲུལ་དྲྭ་བ་ལས།
སངས་རྒྱས་ཀུན་དང་བླ་མ་མཉམ། ། ཞེས་སོ། ། ལྷག་པར་ཡང་ཐུགས་ཀྱི་རྒྱུད་དཔལ་གསང་བ་འདུས་པ་ལས། ཕྱོགས་བཅུའི་སངས་རྒྱས་ཐམས་ཅད་པས། ། བླ་མའི་བ་སྤུ་ཁུང་གཅིག་མཆོག། ཅེས་པའི་ཚུལ་གྱིས་ཇི་ལྟར་མཉེས་པའི་རིམ་པས་བཀུར་བར་བྱའོ། ། སྔགས་དང་ཕྱག་རྒྱ་རྒྱུན་མི་གཅད་པ་ལའང་གཉིས་ལས། སྔགས་ནི་ལྷ་སོ་སོའི་དངོས་གྲུབ་སྒྲུབ་པའི་ཐབས་ཀྱི་རིམ་པ་སྟེ་ལྷའི་དེ་ཁོ་ན་ཉིད་ལ་སོགས་པ་ལྔས་བཟླས་པ་དང༌། ཕྱག་རྒྱ་ནི་དངོས་གྲུབ་བསྒྲུབ་པའི་གྲོགས་ཀྱི་ཡན་ལག་སྟེ། བསམ་པ་ཆོས་ཀྱི་ཕྱག་རྒྱ།
བརྗོད་པ་དམ་ཚིག་གི་ཕྱག་རྒྱ། བསྒྱུར་པ་ལས་ཀྱི་ཕྱག་རྒྱ། ལྷའི་སྐུ་ཕྱག་རྒྱ་ཆེན་པོའོ། ། རྒྱུན་མི་གཅད་པ་རབ་ཆུ་བོའི་རྒྱུན་ལྟ་བུ། འབྲིང་ཉིན་མཚན་གྱི་ཐུན་ལ་གནས་པ། ཐ་མའང་ཉ་སྟོང་བརྒྱད་ལ་སོགས་པ་ཟླ་བ་དང་ལོའི་དུས་སུ་མ་ཆགས་པར་བྱེད་པ་སྟེ། རྔམ་ཀློག་ལས། རབ་གྱིས་ཆུ་བོའི་རྒྱུན་བཞིན་ནམ། ། ཉིན་གསུམ་མཚན་གསུམ་ཉིན་མཚན་དུ། ། མ་ཡེངས་པ་ཡི་ངང་གིས་བཟླ། །
འབྲིང་གིས་ཟླ་གཅིག་དུས་དྲུག་དང༌། ། དུས་བཞི་བར་དུ་མི་གཅད་ཅིང༌། ། ཐ་མར་བརྩོན་པའི་རྣལ་འབྱོར་པས། ། ཟླ་རེའམ་ར་བའི་དུས་དག་ཏུ། ། བརྩོན་པར་འབད་དེ་མི་བྱེད་པ། ། བྱང་ཆུབ་ས་བོན་བརླག་པ་ཡིན། ། ཚོགས་དང་གཏོར་མའང་དེ་བཞིན་ཏེ། ། ཐ་མས་ལོ་ཟླ་མི་འདའ་འོ། ། ཞེས་སོ། ། ཡང་དག་པའི་ལམ་དུ་ཞུགས་པ་ལ་བྱམས་པ་ནི་མཆེད་ལ་བརྩེ་གདུང་བྱ་བ་སྟེ།
སྤྱིར་མཆེད་ལྕམ་རྣམ་པ་དྲུག་སྟེ། སེམས་ཅན་ཐམས་ཅད་ཡེ་གདོད་མ་ནས་བདག་གི་སྤུན་ཡིན་པའི་ཕྱིར་སྤྱིའི་མཆེད་དོ། ། སངས་རྒྱས་ཀྱི་ཆོས་ལ་ཞུགས་སོ་ཅོག་ནི་བསྟན་པ་གཅིག་པའི་མཆེད་དོ། ། ལྟ་སྤྱོད་གཅིག་པ་ནི་མཐུན་པའི་མཆེད་དོ། ། བླ་མ་གཅིག་པ་ནི་མཛེས་པའི་མཆེད་དོ། ། ཆོས་ལྷན་ཅིག་ཏུ་ཉན་པ་ནི་ཉེ་བའི་མཆེད་དོ། ། དབང་ལྷན་ཅིག་ཏུ་ཞུས་པ་ནི་འདྲེས་པའི་མཆེད་དེ་རྡོ་རྗེའི་སྤུན་ནོ། ། འདིར་ནི་སྤྱིར་ཐར་བའི་ལམ་དང་ཐེག་པ་ཆེན་པོར་ཞུགས་པ་ལ་བརྩེ་བ་སྟེ། དཔལ་འཕྲེང་གི་མདོ་ལས། བྱང་ཆུབ་སེམས་བརྟན་ཐེག་ཆེན་ཞུགས་ལ་བྱམས། །
ཞེས་ སོ། ། ཁྱད་པར་དུ་རྡོ་རྗེའི་སྤུན་ལ་བརྩེ་གདུང་བྱ་བ་སྟེ། རྔམ་གློག་ལས། རྡོ་རྗེའི་སྤུན་ལ་གདུང་སེམས་ཀྱང༌། ། འདྲེས་དང་མ་འདྲེས་ཡོངས་ཀྱི་སྤུན། ། ཡང་དག་ལམ་དུ་ཞུགས་པ་ལ། ། རྔན་དང་བཅས་ཀྱི་སེམས་ཙམ་ཡང༌། ། རྟག་ཏུ་སྤང་བར་བྱ་བ་ཡིན། ། བརྩེ་ཞིང་གདུང་བའི་ཤུགས་ཕྱུང་ལ། ། གཅིག་ལ་གཅིག་ནི་མིག་བཞིན་བལྟ་མདོར་ན་སྲོག་ལའང་མི་ཆགས་པར། །
སྤུན་དང་མིང་སྲང་དགོས་པ་སྒྲུབ། ། ཅི་ཕྱིར་རྡོ་རྗེ་སྤུན་རྣམས་ནི། ། འདི་ནས་བྱང་ཆུབ་བར་དག་ཏུ། ། མི་འབྲལ་འགྲོགས་པའི་གྲོགས་མཆོག་སྟེ། ། མེ་མར་འོད་དང་སྡོང་བུ་འདྲའོ། ། ཞེས་སོ། ། གསང་བ་མི་བསྒྲགས་པའི་དམ་ཚིག་ཀྱང་གསང་སྔགས་ཀྱི་ལྟ་སྒོམ་སྤྱོད་འབྲས་ཟབ་མོ་རྣམས་སྣོད་མ་ཡིན་པའི་འགྲོ་བ་ལ་ཤིན་ཏུ་གསང་བ་སྟེ། ཕྲ་རྒྱས་ལས། སྤྱི་དང་བར་གསང་བཞི་བཞི་དང༌། ། འོས་དང་གཉེར་གཏད་རྣམ་པ་བཅུ། །
ལྟ་ཟབ་སྤྱོད་པ་བརླང་པོ་དང༌། ། ལྷའི་མིང་གཟུངས་དང་གྲུབ་རྟགས་རྣམས། ། སྤྱིར་གསང་རྣམ་པ་བཞིར་བཤད་དོ། ། སྒྲུབ་པའི་གནས་དུས་གྲོགས་དང་རྫས། ། བར་དུ་གསང་ནས་བསྒྲུབ་པར་བྱ། ། གསང་བར་འོས་པའི་དམ་ཚིག་ནི། ། ཕུད་དང་གཏོར་མ་ཚོགས་དག་དང༌། ། བནྡྷ་ཕུར་པ་མར་མེའི་སྣོད། ། རྫས་དང་ལག་ཆ་དཀྱིལ་འཁོར་རྣམས། ། སྐྱེ་བོས་མཐོང་བར་ཡོངས་མི་བྱ། །
དྲིལ་བུ་རྔེའུ་ཆུང་ལ་སོགས་སྒྲ། ། སྐྱེ་བོས་ཐོས་པར་ཡོངས་མི་བརྡུང༌། ། གྲོགས་ཀྱི་སྐྱོན་དང་མཚང་རྣམས་དང༌། ། སེམས་ཅན་ཀུན་གྱི་ངན་སྤྱོད་རྣམས། ། ཀུན་ལ་གནོད་པའི་སྤྱོད་པ་རྣམས། ། ཤིན་ཏུ་གསང་ན་བྱང་ཆུབ་རྒྱུ། ། གཉེར་གཏད་པ་ནི་གདམས་པ་སྟེ། ། སྔར་བཤད་སློབ་དཔོན་མཆེད་ཀྱིས་སོ། ། ཞེས་སོ། ། དེའང་ལྟ་བ་ཟབ་མོ།
སྤྱོད་པ་བརླང་པོ། ལྷའི་མིང་གཟུངས། གྲུབ་པའི་རྟགས་ཏེ་སྤྱིར་གསང་བཞི། སྒྲུབ་པའི་གནས་དུས། གྲོགས། རྫས་ཏེ་བར་གསང་བཞི། ཕུད་དང་གཏོར་མ་ལ་སོགས་པ་མཐོང་དུ་མི་རུང་བའི་དམ་རྫས་རྣམས་གསང་བར་འོས་པ། བླ་མ་དང་མཆེད་ལྕམ་གྱིས་འདི་ལྟར་གྱིས་ཤིག་ལ་སོགས་པ་གཉེར་དུ་གཏད་པ་སྟེ་བཅུ་པོ་འདི་དག་གང་ལ་གསང་ན། དེ་ཉིད་ལས། དམ་ཉམས་དམ་ལས་ལོག་པ་དང༌། །
དམ་མེད་དཀྱིལ་འཁོར་མ་མཐོང་དང༌། ། འདྲེས་དང་མ་འདྲེས་ཐམས་ཅད་ལ༌། ། ཞེས་པ་དང༌། རྔམ་གློག་ལས། སྣོད་མ་ཡིན་པའི་གང་ཟག་ལ། ། དུས་དང་གནས་སྐབས་ཀུན་ཏུ་གསང༌། ། སྣོད་དང་ལྡན་པ་རྣམས་ལ་ཡང༌། ། དབང་མ་ཐོབ་པར་བཤད་པ་མིན། ། ཞེས་སོ། ། ཇི་ལྟར་གསང་ན་དེ་ལས།
སེམས་ཀྱི་བསྟན་པར་མི་བསམ་ཞིང༌། ། ལུས་ཀྱིས་ཐམས་ཅད་སྦས་ལ་སྤྱད། ། ངག་གིས་རྡོ་རྗེའི་ལྕེ་ཡོད་ཀྱང༌། ། བརྗོད་པར་བྱ་བ་མ་ཡིན་ནོ། ། ཞེས་སོ། ། དེ་ལྟར་རྩ་བའི་དམ་ཚིག་གི་ལྷ་མི་སྤང་བ་དང༌། དངོས་གྲུབ་ཀྱི་འབྱུང་གནས་བླ་མ་བཀུར་བ་དང༌། སྔགས་དང་ཕྱག་རྒྱ་རྒྱུན་མི་གཅད་པ་ནི་ཡོན་ཏན་ཁྱད་པར་ཅན་བསྒྲུབ་པའི་དམ་ཚིག་ཡིན་ལ། དེའི་ཡན་ལག་ཏུ་ཡང་དག་པའི་ལམ་དུ་ཞུགས་པ་དང༌། མཆེད་ལྕམ་ལ་གུས་པ་ནི་བླ་མའི་ཐུགས་དང་འགལ་བ་བསྲུང་ཞིང༌།
གསང་བ་གཞན་ལ་མི་སྨྲ་བ་ནི་ལྷ་དང་སྔགས་དང་ཕྱག་རྒྱའི་དེ་ཉིད་དང་འགལ་བ་བསྲུང་བ་ཡིན་ནོ། ཁ་ཅིག་ལྷ་དང་སྔགས་ཕྱག་རྒྱ་གཉིས་སྒྲུབ་པ། དེ་དག་གི་ཐུགས་དང་འགལ་བ་བསྲུང་བའི་ཕྱིར་བླ་མ་དང་མཆེད་ལ་གུས་པ། གསང་བ་མི་སྨྲ་བ་གསུམ་སྲུང་བའོ་ཞེས་པ་ནི་མ་ཡིན་ཏེ། མཉམ་སྦྱོར་ལས། སྒྲུབ་པའི་དམ་ཚིག་ཆེན་པོ་ནི། ། ལྷ་དང་བླ་མ་མི་སྤང་ཞིང༌། ། སྔགས་དང་ཕྱག་རྒྱ་རྒྱུན་མི་གཅད། ། ཅེས་པ་སྟེ། དངོས་གྲུབ་བསྒྲུབ་པའི་རྩ་བ་བླ་མ་ཡིན་ལ།
དེ་མཉེས་ན་དངོས་གྲུབ་འབྱུང་བ་དེ་ལས། མཆོད་པ་ཐམས་ཅད་ཡོངས་སྤངས་ལ། ། བླ་མ་མཆོད་པ་ཡང་དག་ བརྩམ། ། དེ་མཉེས་པ་ལས་ཀུན་མཁྱེན་གྱི། ། ཡོན་ཏན་མཆོག་ནི་མ་ལུས་འབྱུང༌། ། ཞེས་པ་དང༌། རྡོ་རྗེ་ལས། དཀྱིལ་འཁོར་དབང་ཕྱུག་བླ་མ་ཉིད། ། ཅེས་པས་ལྷའི་དཀྱིལ་འཁོར་གྱི་གཙོ་བོ་བླ་མར་གསུངས་པའི་ཕྱིར་ཏེ། དེ་མཉེས་པ་འབའ་ཞིག་བསྒྲུབ་དགོས་པས།
སྒྲུབ་པའི་དམ་ཚིག་ཁོ་ནར་བཤད་པའི་ལུང་དང་འགལ་ ལོ། ། དེ་ལྟར་ལྔ་པོ་ཡང་སྐུ་གསུང་ཐུགས་ཀྱི་རང་བཞིན་གསུམ་གསུམ་ལས་མ་འདས་པས། སྐུ་གསུང་ཐུགས་ཀྱི་དམ་ཚིགས་གསུམ་དུ་གནས་ཏེ། དཔེར་ན་བླ་མེད་མི་སྤང་བའང་ལུས་ཀྱིས་བཀུར་ཞིང༌། ངག་གིས་བསྟོད་ལ། སེམས་ཀྱིས་གུས་པར་བྱ་བ་དང༌། བླ་མའང་ཚུལ་དེ་དང་མཆེད་ལའང་སྒོ་གསུམ་གུས་པ་དང༌། སྔགས་དང་ཕྱག་རྒྱའི་དམ་ཚིག་ལའང་སྒོ་གསུམ་ཚང་བ་དང༌། གསང་བ་ཡང་སྒོ་གསུམ་གྱི་བྱ་བས་གསང་ཞིང་སྦེད་པའོ། ། ཁ་ཅིག་བླ་མ་དང་མཆེད་ལྕམ་ལ་གུས་པ་ནི་གཞི་མ་ལུས་ཀྱི་བྱ་བ་ཡིན་པས་སྐུའི་དམ་ཚིག་ལྷ་མི་སྤང་ཞིང་སྔགས་དང་ཕྱག་རྒྱ་རྒྱུན་མི་གཅད་པ་ནི་བཟླས་བརྗོད་ཀྱི་ཡན་ལག་སྟེ་གསུང་གི་དམ་ཚིགགསང་བ་མི་སྨྲ་བ་ནི་ཡིད་ལ་བརྣག་པར་བྱ་བ་ཡིན་པས་ཐུགས་ཀྱི་དམ་ཚིག་གོ་ཟེར་བ་དེ་ཡང་རིགས་པར་མ་མཐོང་སྟེ།
འདོན་པ་བསྒྱུར་ན་མཚུངས་པའི་ཕྱིར་རོ། ། གཉིས་པ་ཡན་ལག་གི་དམ་ཚིག་བཅུ་ལ། མི་སྤང་བ་ལྔ་དང༌། དང་དུ་བླང་བ་ལྔའོ། ། དང་པོ་ནི། ཉོན་མོངས་པ་ལྔ་སྟེ། དེའང་རང་བཞིན་ཤེས་པས་མི་སྤང་བ། ཐབས་ཀྱིས་ཟིན་ན་ལམ་གྱི་གྲོགས་ཡིན་པས་མི་སྤང་བ། སྐུ་དང་ཡེ་ཤེས་ཡིན་པས་མི་སྤང་བའོ། ། དང་པོ་ལ་གཉིས་ལས།
སངས་རྒྱས་ཀྱི་རིགས་སམ་གདུང་ཡིན་པས་མི་སྤང་བ་ནི། མདོ་ལས། རྨོངས་པའི་སེམས་ཀྱི་དེ་བཞིན་ཉིད་ནི་རྡོ་རྗེ་སེམས་དཔའི་དེ་བཞིན་ཉིད་དོ། ། རྡོ་རྗེ་སེམས་དཔའི་དེ་བཞིན་ཉིད་ནི་དེ་ཁོ་ན་ཉིད་དོ། ། ཞེས་པ་དང༌། དྲི་མ་མེད་པར་གྲགས་པ་ལས་ཀྱང༌། ཉོན་མོངས་པ་ནི་དེ་བཞིན་གཤེགས་པའི་གདུང་ངོ༌། ། ཞེས་པ་ལ་སོགས་པ་གསུངས་སོ། ། རང་བཞིན་གྱིས་རྣམ་པར་དག་པ་ཡིན་པས་སྤང་བླང་མེད་པའི་ཕྱིར་མི་སྤང་བ་ལའང་ཀུན་རྫོབ་ཏུ་ཉོན་མོངས་པ་སྨིག་རྒྱུ་དང་འདྲ་སྟེ། སྐད་ཅིག་གིས་མི་རྟག་པས་རང་གིས་རང་སྤངས་ཤིང༌།
དེའང་སྣང་ལ་ངེས་གཟུང་གི་དངོས་པོ་དང་ངོ་བོ་བདེན་པའི་ཆོས་སུ་མ་གྲུབ་པའི་ཕྱིར་སྤང་བྱར་མེད་དེ། རྡོ་རྗེ་ལས། ཉོན་མོངས་རྣམས་ནི་སྒྱུ་འདྲ་ངོ་བོས་སྟོང༌། ། རང་གིས་མི་རྟག་རང་བཞིན་ཤེས་པས་གྲོལ། ། ཞེས་སོ། ། དོན་དམ་པར་གང་གི་དངོས་པོར་ཡང་མ་གྲུབ་ཅིང་ཀུན་ཏུ་བཙལ་ན་མི་རྙེད་པས་ཀྱང་སྤང་དུ་མེད་དེ།
ཕྱིར་མི་ལྡོག་པ་འཁོར་ལོའི་མདོ་ལས། མ་རིག་ནམ་མཁའ་ཇི་བཞིན་ཏེ། ། ཆོས་རྣམས་ཐམས་ཅད་མཚན་ཉིད་མེད། ། འདོད་ཆགས་མེད་ཀྱང་ཞེ་སྡང་མེད། །
ང་རྒྱལ་དང་ནི་ཕྲག་དོག་ཀུན། ། སྒྱུ་འདྲ་ངོ་བོ་ཉིད་མེད་དེ། ། ཡོད་མེད་མི་དམིགས་རྟེན་དང་བྲལ། ། ཞེས་པ་དང༌། སྤྱོད་འཇུག་ལས། ཉོན་མོངས་རྣམས་ནི་ཡུལ་ན་མི་གནས་ཕྱོགས་ན་མི་གནས་དབང་སོགས་ལ་མིན་དེ་དག་བར་ནའང་མིན། ། ཞེས་པ་དང༌། ཡེ་ནས་སྟོང་པའི་དངོས་འདི་ལ། ། ཐོབ་པ་ཅི་ཡོད་ཤོར་ཅི་ཡོད། ། མི་དགར་ཅི་ཡོད་དགར་ཅི་ཡོད། །
ཐམས་ཅད་ནམ་མཁའ་འདྲ་བར་ནི། ། བདག་འདྲས་ཡོངས་སུ་གཟུང་བར་གྱིས། ། ཞེས་སོ། ། གཉིས་པ་ཐབས་ཀྱིས་ཟིན་ན་ལམ་གྱི་གྲོགས་ཡིན་པས་མི་སྤང་པ་ནི། ཉོན་མོངས་པ་ལྔ་ཡེ་ཤེས་ལྔའི་རང་བཞིན་ཡིན་ལ། དེ་ཉིད་མན་ངག་གིས་ཉམས་སུ་བླངས་པས་ཉེ་ལམ་དུ་འགྱུར་ཏེ། རྒྱ་མཚོ་ལས། ཉོན་མོངས་ལམ་ནི་དག་པ་ཆེ། ། ཐབས་ཀྱི་འདོད་ཡོན་རྒྱན་གྱི་མཆོག། ཐམས་ཅད་ཐམས་ཅད་རོལ་པ་ཡིས། །
མྱུར་དུ་ཧེ་རུ་ཀ་དཔལ་འགྱུར། ། ཞེས་སོ། ། ཚུལ་འདི་མདོ་སྡེ་ལས་ཀྱང་གསུངས་ཏེ། དཀོན་མཆོག་བརྩེགས་པ་ལས། ཇི་ལྟར་གྲོང་ཁྱེར་རྣམས་ཀྱི་མི་གཙང་ ལུད། ། དེ་ནི་བུ་རམ་ཤིང་པའི་ཞིང་ལ་ཕན། ། དེ་བཞིན་བྱང་ཆུབ་སེམས་དཔའི་ཉོན་མོངས་ལུད། ། དེ་ནི་རྒྱལ་བའི་ཆོས་ཀྱི་ཞིང་ལ་ཕན། ། ཞེས་པ་དང༌། ཐེག་བསྡུས་ལས།
ཐབས་ཆེན་རྣམས་དང་ལྡན་པ་ལ། ། ཉོན་མོངས་བྱང་ཆུབ་ཡན་ལག་ འགྱུར། ། ཞེས་གསུངས་སོ། ། གཞན་ཡང་སྤངས་བྱ་ཉོན་མོངས་པ་མེད་ན་སྤོངས་བྱེད་གཉེན་པོ་མི་འབྱུང་བས་ཀྱང་སྤོང་བར་མི་རིགས་པ་དང༌། ཉོན་མོངས་པའི་ཆོས་ཅན་ཡོད་ན་དེ་རང་གིས་ངོ་བོས་སྟོང་པའི་ཆོས་ཉིད་ཡོད་པས་ཀྱང་ཆོས་ཉིད་མངོན་དུ་བྱ་བའི་ཕྱིར་མི་སྤང་བ་དང༌། ཉོན་མོངས་པ་ལ་བརྟེན་ནས་སེམས་ཅན་གྱི་དོན་འགྲུབ་པའི་ཡན་ལག་ཏུ་འགྱུར་བས་ཀྱང་མི་སྤང་བ་ཡིན་ནོ། ། འོ་ན་ཉོན་མོངས་པ་མ་སྤངས་ན་ཡོན་ཏན་མི་སྐྱེ་ཞིང་སངས་རྒྱས་མི་འཐོབ་བོ་ཞེ་ན། ལམ་དང་འབྲས་བུའི་ཡོན་ཏན་ནི་ཉོན་མོངས་པའི་རྒྱུ་ཁོ་ན་ལས་འཐོབ་སྟེ། ཡེ་ཤེས་ཡིན་ཞིང་དེ་གོམས་པར་བྱས་པའི་ཕྱིར་རོ། ། ངན་འགྲོ་ལ་སོགས་པར་བརྒྱུད་ཅིང་འཆིང་བ་མ་ཡིན་ནམ་ཞེ་ན།
ཉོན་མོངས་པའི་རང་བཞིན་ཤེས་ནས་གོམས་ན་དེའི་ཉེས་པས་མི་གོས་ཤིང་བདེ་འགྲོའི་ལུས་དང་འབྲས་བུ་འཛིན་པ་ཁོ་ནའོ། ། ཁ་ཅིག་ན་རེ་ཉོན་མོངས་པ་ལམ་དུ་བྱེད་པ་ན་ཐབས་ཀྱིས་ཟིན་དགོས་སམ་མི་དགོས། དགོས་ན་ཉོན་མོངས་པ་ལམ་དུ་བྱས་པ་མ་ཡིན་ཏེ། ཐབས་ལམ་དུ་བྱས་པའི་ཕྱིར། མི་དགོས་ན་ཐ་མལ་པ་དང་ཁྱད་མེད་པར་ཐལ་ལོ་ཞེ་ན། བཤད་པ། ནས་ལ་ཟན་བྱེད་པར་འདོད་མོད། རྔོ་བ་དང་བཏགས་པར་བྱས་ན་ནས་ཀྱིས་ཟན་དུའང་མི་འགྱུར་ཏེ། ཕྱེའི་ཟན་ཡིན་པའི་ཕྱིར་དང༌། མ་བྱས་ན་ཟན་དུའང་མི་འགྲུབ་པོ་ཞེས་པ་འདི་ལ་ལན་ཅི་ཡོད།
དེའང་རྒྱུ་ནས་ལ་རྐྱེན་རྔོ་བ་དང་བཏགས་པས་ཟན་དུ་འགྱུར་རོ་ཞེ་ན། འདིར་ཡང་རྒྱུ་ཉོན་མོངས་པ་ལ་རྐྱེན་ཐབས་ཀྱིས་ལམ་དུ་བྱེད་པ་ཁོ་ནའོ། ། འདི་ལྟར་ཉོན་མོངས་པའི་དངོས་པོ་གཅིག་ལ་ཉན་རང་གི་སྤང་བྱར་མཐོང་བ་དང་བྱང་ཆུབ་སེམས་དཔས་སྤྱད་བྱར་མཐོང་བ་དང༌། གསང་སྔགས་ཐུན་མོང་བས་དག་བྱར་མཐོང་བ་དང༌། ཐུན་མོང་མ་ཡིན་པས་བླང་བྱར་མཐོང་བ་ནི་དཔེར་ན་གསེར་ལས་བྱས་བའི་རང་བཞིན་གཅིག་ལ། ཆོལ་ཟངས་སུ་བྱས་པའི་ཚེ་བཙོག་པ་དང༌། གཞོང་པར་བྱས་པའི་ཚེ་གཙང་བ་དང༌། གདུ་བུར་བྱས་པའི་ཚེ་རྒྱན་དང༌། ལྷའི་སྐུ་གཟུགས་སུ་བྱས་པའི་ཚེ་མཆོད་པའི་རྟེན་དུ་བྱེད་པ་བཞིན་དུ། རྐྱེན་གྱིས་ཐེག་པ་སོ་སོས་དེ་ལྟར་མཐོང་ཡང་ངོ་བོ་ཡེ་ནས་དག་པའི་ཡེ་ཤེས་ཡིན་པས།
གཞི་ལམ་འབྲས་བུའི་ཆོས་སུ་ཉོན་མོངས་པ་དེ་ཉིད་འགྱུར་བའི་སྤང་བར་བྱ་བ་མ་ཡིན་པའི་རྒྱུ་མཚན་འཐད་པ་དང་བཅས་པའོ། ། གསུམ་པ་སྐུ་དང་ཡེ་ཤེས་ཡིན་པས་མི་སྤང་བ་ནི། དམ་ཚིག་ཉེར་བརྒྱད་པ་ལས། ཕྲག་དོག་ལ་སོགས་ཉོན་མོངས་ལྔ་རྣམས་ནི། ། ཡེ་ནས་རིགས་ལྔའི་རང་བཞིན་ཡིན་པའི་ཕྱིར། ། ཞེས་པས། གཏི་མུག་ཆོས་ཀྱི་དབྱིངས་ཀྱི་ཡེ་ཤེས་དེ་བཞིན་གཤེགས་པའི་རིགས་ཏེ་རྣམ་པར་སྣང་མཛད་ཀྱི་དམ་ཚིག་གོ ། ཞེ་སྡང་མེ་ལོང་ལྟ་བུའི་ཡེ་ཤེས་རྡོ་རྗེའི་རིགས་ཏེ་མི་བསྐྱོད་པའི་དམ་ཚིག་གོ ། ང་རྒྱལ་མཉམ་པ་ཉིད་ཀྱི་ཡེ་ཤེས་རིན་པོ་ཆེའི་རིགས་ཏེ་རིན་ཅེན་འབྱུང་ལྡན་གྱི་དམ་ཚིག་གོ འདོད་ཆགས་སོ་སོར་རྟོག་པའི་ཡེ་ཤེས་པདྨའི་རིགས་ཏེ་སྣང་བ་མཐའ་ཡས་ཀྱི་དམ་ཚིག་གོ །
ཕྲག་དོག་བྱ་བ་གྲུབ་པའི་ཡེ་ཤེས་ལས་ཀྱི་རིགས་ཏེ་དོན་ཡོད་གྲུབ་པའི་དམ་ཚིག་གོ། དེས་ན་འགྲོ་བའི་སེམས་སོ་ཅོག་ཏུ་འཆར་བ་ཉོན་མོངས་པ་ལྔར་སྣང་དུས་ནས་སྐུ་དང་ཡེ་ཤེས་སུ་གྲུབ་པའི་ཕྱིར་མི་སྤངས་བར་གདམས་སོ། ། གཉིས་པ་དང་དུ་བླང་པའི་དམ་ཚིག་ལྔ་ནི་བདུད་རྩི་ལྔ་སྟེ། དེའང་ཡེ་ནས་བླང་དོར་མེད་པའི་ཆོས་ཉིད་ཀྱི་རོལ་པ་ཡིན་པས་ཀྱང་དང་དུ་བླང་སྟེ། ལེ་ལག་ལས། བདུད་རྩི་ཡེ་ནས་དག་པའི་ཆོས༌། ། བླང་དོར་མེད་པ་ཀུན་ལས་འདས། ། ཡེ་བསྲུང་ཆེན་པོའི་དམ་ཚིག་ཏུ།། མཁས་པས་དང་དུ་བླང་བར་བྱ། ། ཞེས་སོ། །
རིགས་ལྔའི་རང་བཞིན་ཡིན་པས་ཀྱང་དང་དུ་བླང་དགོས་ཏེ། ཐལ་བ་ལས། བདུད་རྩི་ལྔ་ནི་རིགས་ལྔའི་དངོས། ། དྲི་ཆེན་དྲི་ཆུ་བྱང་ཆུབ་སེམས༌། ། ཞེས་སོ། ། དངོས་གྲུབ་སྒྲུབ་པའི་རྫས་ཡིན་པས་ཀྱང་དང་དུ་བླང་སྟེ། གསང་འདུས་ལས། ཤ་ཆེན་དམ་ཚིག་ཆེན་པོ་ནི། ། རྡོ་རྗེ་གསུམ་མཆོག་འགྲུབ་པར་འགྱུར། ། ཞེས་པ་ལ་སོགས་པ་གསུངས་སོ། །
ཡང་བདུད་རྩི་ལྔ་དང་ཤ་ལྔ་བརྟེན་ན་མཁའ་འགྲོ་འདུ་ཞིང་དངོས་གྲུབ་ཉེ་བས་ཀྱང་དང་དུ་བླང་སྟེ། མདོ་ལས། བ་ལང་ཁྱི་དང་རྟ་ཤ་དང༌། ། མི་ཤ་གླང་ཆེན་ཤ་ལ་སོགས། ། ཟོས་ན་ཡོན་ཏན་ཐམས་ཅད་འགྲུབ། ། བདག་ཅག་རྣམས་ཀྱི་དམ་ཚིག་ལགས། ། ཞེས་པ་དང༌། སྔོན་གྱི་རྒྱལ་བ་གྲངས་མེད་ཀྱིས། ། བརྟུལ་ཞུགས་འདི་ལྔ་གཙོར་སྤྱད་ན། ། དམ་ཚིག་དམ་པར་གཟུང་བས་ན། །
སྔོན་གྱི་དམ་ཚིག་ཡིན་པར་གྲགས། ། ཞེས་པས་བརྟུལ་ཞུགས་སྤྱོད་པའི་གྲོགས་སུ་གྱུར་པས་ཀྱང་དང་དུ་བླང་བར་བྱ་བ་ཡིན་ནོ། ། གཉིས་པ་ཡན་ལག་གི་དབྱེ་བ་ནི་སུམ་བརྒྱ་དྲུག་ཅུ་སྟེ། དེའང་དམ་ཚིག་ཐམས་ཅད་ནི་ལྷའི་རང་བཞིན་ཡིན་ལ། ལྷ་ཐམས་ཅད་ཀྱི་རྩ་བ་ནི་ཐབས་དང་ཤེས་རབ་ཡིན་པས་རྩ་བའི་བླ་མེད་མི་སྤང་ལ་སོགས་པ་ལྔ་པོའི་གང་རུང་གཅིག་ལའང་རྩ་བ་ཐབས་དང་ཤེས་རབ། དེ་གཉིས་ལ་སྐུ་གསུང་ཐུགས་སུ་ཕྱེ་བས་དྲུགདེ་དག་ལའང་སྐུ་གསུང་ཐུགས་ཡོན་ཏན་འཕྲིན་ལས་ལྔ་ལྔ་སྟེ་སུམ་ཅུ། རྩ་བའི་ཐབས་ཤེས་གཉིས་བསྣན་པས་སུམ་ཅུ་རྩ་གཉིས་སོ། ། དེ་ལྟར་ལྔ་ག་ལས་ཕྱེ་བས་བརྒྱ་དྲུག་ཅུའོ། ། ཡན་ལག་གི་དམ་ཚིག་ཉིས་བརྒྱ་ནི་ཡན་ལག་གི་བཅུའི་འདོད་ཆགས་མི་སྤང་བ་ལྟ་བུ་གཅིག་ལའང་ཐབས་དང་ཤེས་རབ་གཉིས་ལས། ཐབས་ལ་ཡེ་ཤེས་ལྔ་དང་ཡུལ་ལྔ་སྟེ་བཅུ།
ཤེས་རབ་ལའང་ཡེ་ཤེས་ལྔ་དང་ཡུལ་ལྔ་སྟེ་བཅུ་ཕྲག་གཉིས་ལ་ཉི་ཤུའོ། ། དེ་ལྟར་ཉི་ཤུ་ཚན་པ་བཅུ་ལ་ཉིས་བརྒྱའོ། ། རོང་པ་ནི་ཡན་ལག་གི་དམ་ཚིག་ནི་ཡན་ལག་ནས་དབྱེ་བར་བྱ་སྟེ། གཅིག་ལའང་སྐུ་གསུང་ཐུགས་ཡོན་ཏན་ཕྲིན་ལས་ཀྱི་ཡན་ལག་རྣམ་པ་ལྔ་དང༌། སྐུ་གསུང་ཐུགས་ཀྱི་དངོས་གཞི་གསུམ་ཡང་དེ་ཉིད་དུ་ཞིག་སྟེ་ཡན་ལག་གི་གཞི་མེད། རྩ་བ་ཐབས་དང་ཤེས་རབ་གཉིས་ཀྱང་ཐབས་ཤེས་རབ་དང་ལྡན། ཤེས་རབ་ཐབས་དང་ལྡན་པས་རྩ་བ་གཉིས་པོ་ཞིག་སྟེ་ཡན་ལག་བཞིར་འགྱུར་བས། དེ་ཡང་སྐུ་གསུང་ཐུགས་ཡོན་ཏན་ཕྲིན་ལས་ལྔའི་ཆ་ཤས་སུ་འགྱུར་བས་ན༌། རྩ་བའི་འཕྲོ་གཞི་མེད་དེ་ཡན་ལག་དང་ཆ་ཤས་ཉི་ཤུ་ཉི་ཤུར་འགྱུར་རོ་ཞེས་དཀོན་ཅོག་འགྲེལ་དུ་བཞེད་དོ། ། དམ་ཚིག་འདི་དག་ནི་ཡོན་ཏན་གྱི་ཆ་ཤས་དབྱེ་བ་ཡིན་གྱི།
མཚན་ཉིད་ཐ་དད་པའི་རྣམ་གྲངས་ནི་སོ་སོར་བཤད་པ་མེད་ཅེས་གསུངས་སོ། ། གསུམ་པ་བསམ་གྱིས་མི་ཁྱབ་པར་དབྱེ་བ་ནི་སེམས་ཅན་གྱི་རྟོག་ཚོགས་ཇི་སྙེད་པའི་གཉེན་པོར་དམ་ཚིག་གི་དབྱེ་བའང་དེ་སྙེད་ཡིན་པས་གྲངས་འདི་ཁོ་ནའོ་ཞེས་གཅིག་ཏུ་ཆད་པ་མེད་དེ། གསལ་བཀྲ་ལས། དམ་ཚིག་རྣམ་པའི་གྲངས་དག་ནི། ། སེམས་ཅན་གྲངས་དང་ལོག་རྟོག་གྲངས། ། རྟོག་འདུལ་གཉེན་པོར་དམ་ཚིག་གྲངས། ། རྒྱལ་པ་ཉིད་ཀྱིས་བརྗོད་ལས་འདས། ། ཞེས་སོ། ། གསུམ་པ་དམ་ཚིག་བསྲུང་བའི་ཕན་ཡོན་ནི། གནས་སྐབས་དང་མཐར་ཐུག་གི་དོན་ཐམས་ཅད་འགྲུབ་པ་སྟེ།
དམ་ཚིག་གསུམ་བཀོད་ལས། གསང་སྔགས་རྡོ་རྗེའི་དམ་ལ་གནས། ། དེ་ཡིས་སྨོན་པ་ཀུན་འགྲུབ་ཅིང༌། ། ལྷ་རྣམས་ཀྱིས་ཀྱང་རྟག་ཏུ་བསྲུང༌། ། རྒྱལ་བ་རྒྱལ་མཆོག་སྲས་བཅས་ཀྱིས། ། བུ་བཞིན་དགོངས་པ་དམ་པ་མཛད། ། ཏིང་འཛིན་ཡོན་ཏན་དཔག་ཡས་ཤིང༌། ། ཀུན་བཟང་རིགས་ཀྱི་དམ་པ་འགྲུབ། ། ཅེས་སོ། ། བཞི་པ་མ་བསྲུངས་པའི་ཉེས་དམིགས་ནི།
རང་ཉིད་ཀྱི་ལེགས་པ་ལས་ཉམས་ཤིང་གཞན་ལ་ཉེས་པ་ངང་གིས་སྦྱིན་པ་སྟེ། དེ་ལས། དམ་ཚིག་ལས་ནི་འདས་གྱུར་ན། ། འདི་ཕྱིར་བདེ་ལེགས་ཉམས་པ་དང༌། ། ཡིད་དུ་མི་འོང་སྣ་ཚོགས་མྱོང༌། ། ས་སྤྱོད་མེ་ཡི་སྡུག་བསྔལ་ལ། ། བསྐལ་པ་བྱེ་བ་གྲངས་མེད་གནས། ། ཞེས་པ་དང༌། ཀུན་འདུས་ལས། ཇི་ལྟར་འོ་མ་རུལ་བ་ དག།
རུལ་པས་འོ་མ་ཀུན་རུལ་ལྟར། ། རྣལ་འབྱོར་ཉམས་གྱུར་གཅིག་གིས་ནི། ། རྣལ་འབྱོར་ཅན་ཀུན་མ་རུངས་བྱེད། ། ཅེས་སོ། ། ལྔ་པ་གསོ་ཐབས་ནི། དེའང་ཉན་ཐོས་ལྟར་མ་ཡིན་གྱི། གསང་སྔགས་ནི་གསོ་རུང་བའི་ཐབས་ཡོད་དེ། རྔམ་གློག་ལས། དམ་ཚིག་ཉམས་པར་གྱུར་པ་ན། ། མགོན་བཙུན་མཉམཔའི་དོན་རྟོགས་ན། །
དེ་ཉིད་བསྐོང་བའི་གནས་སུ་འགྱུར། ། བླ་མ་སྤུན་ལ་སྨད་གྱུར་ན། ། ཚེ་འདི་ཉིད་ལ་མཉེས་བྱས་ཏེ། ། མཐོལ་བཤགས་དྲག་པོས་འགྱོད་བྱས་ན། ། དེ་ནི་བསྐོང་བའི་མཆོག་ཏུ་འགྱུར། ། གལ་ཏེ་བདག་གམ་བླ་མ་སྤུན། ། མ་བསྐང་བར་དུ་ཚེ་འཕོས་ན། ། དེ་ནི་བསྐང་བའི་ཚད་ལས་འདས༌། ། གསུང་གི་ཐ་ཚིག་རལ་གྱུར་ན། ། རྡོ་རྗེ་ཆོས་སུ་བདག་བསྒོམ་སྟེ། །
ཐ་ཚིག་གང་བརླག་འབུམ་འབུམ་འདོན། ། ཐུགས་ཀྱི་ཐ་ཚིག་རལ་གྱུར་ན། ། རྡོ་རྗེ་སེམས་དཔར་བདག་བསྒོམ་ལ། ། ལོ་གསུམ་བར་དུ་མི་སྨྲ་བར། ། བསམ་གཏན་སྦྱོར་བ་རབ་ཏུ་བྱ། ། ཡན་ལག་ཐ་ཚིག་རལ་གྱུར་ ན། ། སོ་སོ་རང་རང་རིགས་ཀྱིས་བསྐང༌། ། ཞེས་པས་སྐུ་གསུང་ཐུགས་ཀྱི་ཉམས་ཆགས་ཀྱི་གཙོ་བོ་སྒོ་གསུམ་དང་སྦྱར་ལ་བརྩོན་པས་བསྐང་བཤགས་བྱས་ན་དག་པར་འགྱུར་རོ། ། འདི་ནི་ཐབས་ཀྱི་དམ་པ་སྟེ་འོག་མ་དག་ལས་འཕགས་སོ། ། དེའང་ཉན་ཐོས་ཀྱི་སྡོམ་ཁྲིམས་ནི་འཆབ་སེམས་མ་སྐྱེས་ན་ལན་བདུན་གསོ་བར་སྣང་ཞིང་སྐྱེས་ན་ལན་གཅིག་ལའང་གསོར་མི་རུང་བས་རྫ་བེའུ་ཆག་པ་དང་ འདྲའོ། །
བྱང་ཆུབ་སེམས་དཔའ་ནི་རིན་པོ་ཆེ་སྣོད་ཆག་པ་དང་འདྲ་སྟེ་དགེ་བའི་བཤེས་གཉེན་ལ་བརྟེན་ནས་ཉམས་པ་གསོ་བར་རུང་སྟེ༌། མགར་བ་མཁས་པས་སྔ་མ་ལས་ལྷག་པའི་སྣོད་བྱར་རུང་བ་བཞིན་ནོ། ། གསང་སྔགས་ནི་རིན་པོ་ཆེའི་སྣོད་ཞོམ་པ་དང་འདྲ་སྟེ་རང་གི་སྟོབས་ཀྱིས་གསོར་རུང་བས་ན། མགར་བ་མི་དགོས་པར་རང་གི་རྩོལ་བས་ཞོམ་པ་བསྲང་དུ་ཡོད་པ་དང་འདྲའོ། ། གཉིས་པ་དམ་ཚིག་དང་སྡོམ་པའི་ཁྱད་པར་ནི། དེའང་རང་གི་རྒྱུད་སྡོམ་པའི་ཆ་ནས་པའང་ཡིན་ལ། སངས་རྒྱས་ཀྱི་གསང་བའི་རྡོ་རྗེ་གསུམ་འཛིན་ཞིང་མི་ཉམས་པར་བྱེད་པས་དམ་ཚིག་ཀྱང་ཡིན་ཏེ། བུམ་པ་གཅིག་ཉིད་བྱས་པའང་ཡིན་ལ་མི་རྟག་པའང་ཡིན་པ་བཞིན་ནོ། ། དེས་ན་ངོ་བོ་གཅིག་ལ་ལྡོག་པ་ཐ་དད་དེ། ཕྲ་རྒྱས་ལས།
དེ་ལྟར་སུམ་བརྒྱ་དྲུག་ཅུ་རྣམས། ། བདག་གི་རྡོ་རྗེ་མཆོག་གསུམ་པོས། ། ལོག་པར་མི་ལྟུང་སྡོམ་པའི་དངོས། ། ས་གཞི་ལྟ་བུར་གསུངས་པ་ཡིན། ། ཞེས་པ་དང༌། རྔམ་གློག་ལས། ཆོས་ཀུན་ཡེ་ནས་དག་པའི་ཕྱིར། ། ལོག་རྟོག་ཡེ་ནས་རྣམ་པར་དག། དེ་བས་སྡོམ་པ་རྣམ་པར་དག། དམ་ཚིག་འདི་ནི་རྨད་པོ་ཆེ། །
ཞེས་སོ། ། དེའང་སྡོམ་པའི་ངོས་ནས་གཞལ་ན་གསུམ་སྟེ། སོ་སོ་ཐར་པ། བྱང་ཆུབ་སེམས་དཔའ། རིག་པ་འཛིན་པའི་སྡོམ་པ་སྟེ། རྡོ་རྗེ་རྩེ་མོ་ལས། སོ་སོ་ཐར་དང་བྱང་ཆུབ་སེམས། ། རིག་འཛིན་སྔགས་ཀྱི་སྡོམ་པའོ། ། ཞེས་པ་དང༌། རྔམ་གློག་ལས།
དགེ་སློང་བྱང་ཆུབ་སེམས་དཔའ་དང༌། ། རྣལ་འབྱོར་རྣལ་འབྱོར་ཆེན་པོ་ཡིན། ། ཞེས་སོ། ། དེའང་སོ་སོ་ཐར་བའི་སྡོམ་པ་ནི་རང་ཉིད་གཅིག་པུ་ཞི་བདེ་འདོད་པས་ཇི་སྲིད་འཚོའི་བར་དུ་རིགས་བདུན་གང་ཡང་རུང་བ་བསྲུང་ཞིང༌། བྱང་ཆུབ་སེམས་དཔའི་སྡོམ་པ་གཉིས་དོན་དུ་སྡོམ་པའི་ཚུལ་ཁྲིམས་ཀྱིས་རྒྱུད་སྡོམས། དགེ་བ་ཆོས་སྡུད་ཀྱིས་རྟོགས་པ་དང་ཡོན་ཏན་ཁྱད་པར་ཅན་རྣམས་བསྒྲུབ། སེམས་ཅན་དོན་བྱེད་ཀྱིསགཞན་ལ་ཕན་འདོགས་པའོ། ། རིག་པ་འཛིན་པའི་སྡོམ་པས་གཞན་དོན་རླབས་པོ་ཆེ་སྒྲུབ་ཅིང་ཉོན་མོངས་ཡེ་ཤེས་སུ་བསྒྱུར་བ་སྟེ། ཀུན་འདུས་ལས། དེ་ལྟར་སྡོམ་པ་གསུམ་པོ་ཡང༌། །
རང་དང་གཞན་དོན་ཕན་པ་ཆེ། ། ཞེས་སོ། ། དམ་ཚིག་ནི་རྡོ་རྗེ་གསུམ་གྱི་རང་བཞིན་ཉམས་པ་མེད་པར་བསྲུངས་བས་གཞན་ལ་ཕན་པ་འབའ་ཞིག་ལྷུར་ལེན་པ་ཡིན་ནོ། ། གསུམ་པ་བསླབ་གསུམ་མི་འགལ་བར་འདུས་ཚུལ་བསྟན་པ་ལ་གཉིས་ཏེ། མི་འགལ་བ་དང༌། འདུས་ཚུལ་ལོ། ། དང་པོ་ནི། འདི་ལྟར་ཉན་ཐོས་ཀྱི་ཕས་ཕམ་པ་བཞི་བསྲུང་བྱའི་རྩ་བ་དང༌། དེའི་ཡན་ལག་ཆང་མི་འཐུང་བ་ལ་སོགས་པ་ཡིན་ཞིང༌། བྱང་ཆུབ་སེམས་དཔའི་སེམས་ཅན་ལ་འཚེ་བ་ཆ་དང་བཅས་པ་ལས་ལྡོག་པ་ལྟར་སྣང་བས་སྡོམ་པ་གསུམ་ཚང་བ་དང་འགལ་ལོ་སྙམ་ན།
མི་འགལ་བར་སྟོན་པ་ལ་གཉིས་ལས། དང་པོ་ཉན་ཐོས་ཀྱི་སོ་སོ་ཐར་བའི་སྡོམ་པ་དང་མི་འགལ་བའི་ཚུལ་ནི། དེའང་སྲོག་གཅོད་པའི་ཕམ་པར་གྱུར་བ་ལ། གཞི་མི་ཡིན་པ་བསམ་པ་དེ་ཉིད་ལས་གཞན་དུ་མ་འཁྲུལ་བར་ཞེ་སྡང་རང་ག་མས་གསོད་པར་རྩམ་པ། དངོས་གཞི་མཚོན་ལ་སོགས་པས་སྲོག་གི་དབང་པོ་འགག་པ། རྗེས་ཡི་རང་བ་སྟེ་ཆོས་བཞི་ཚང་དགོས་པ་ལ། འདིར་སྒྲོལ་བའི་སྐབས་སུ་རྣམ་པ་ཧཱུྃ་དུ་གསལ་ཞིང་ངོ་བོ་མ་སྐྱེས་པ་ཡིན་པས་མི་དང་མི་ལས་གཞན་དུད་འགྲོ་ལ་སོགས་པའི་འགྲོ་བ་ཕལ་མ་ཡིན་པས་གཞིའི་ཡན་ལག་མ་ཚང་ངོ༌། ། དེའི་སྡུག་བསྔལ་དང་བྲལ་འདོད་ཀྱི་སྙིང་རྗེ་ཡོད་ཀྱི་གསོད་སེམས་རང་ག་མ་མེད་པས་བསམ་པའི་ཡན་ལག་ཀྱང་མ་ཚང་ངོ༌། ། གསད་བྱ་དང་གསོད་བྱེད་དུ་འཛིན་པ་མེད་པས་སྲོག་ཀྱང་མེད་ཅིང་དེ་གཅད་པའང་མེད་པས་དངོས་གཞིའི་ཡན་ལག་ཀྱང་མ་ཚང་ངོ༌། ། རྗེས་ཞེ་སྡང་གིས་ཀུན་ནས་བསླང་བའི་ཡི་རང་མེད་པས་ཡོངས་སུ་རྫོགས་པའི་ཡན་ལག་ཀྱང་མ་ཚང་བས་ཉེས་པ་གང་ཡང་མེད་དོ། །
དེ་བཞིན་དུ་མ་བྱིན་པར་ལེན་པའི་ཚེའང་གཞི་མིས་བདག་ཏུ་བཟུང་བའི་རྫས་དགོས་པ་ལ། འདིར་བདག་གཞན་གཉིས་སུ་མེད་པའི་དོན་རྟོགས་པས་རང་སྣང་གི་རྫས་རྨི་ལམ་ལྟ་བུ་ལེན་པའི་ཕྱིར་དང༌། བསམ་པ་རྐུ་བའི་སེམས་དགོས་པ་ལས། འདིར་རང་སེམས་ཀྱི་སྣང་བ་ཙམ་ལ་རང་སྣང་རོལ་གྱིས་བརྐུ་སེམས་མེད་པ་དང༌། དངོས་གཞི་རིན་ཐང་ཚང་བ་སྤོས་ཏེ་བདག་གིར་བྱེད་པ་ལས། དེ་ཡང་མ་ཚང་སྟེ་སྒྱུ་མ་དང་རྨི་ལམ་ལྟར་གཉིས་སུ་མེད་པས་སྤྲོས་པ་མེད་པ་དང༌། རྗེས་ཐོབ་བློ་དགོས་པ་ལས། ཐོབ་བྱ་དང་ཐོབ་བྱེད་དུ་ཞེན་པ་མེད་པའི་ཕྱིར་རོ། ། མི་ཚངས་པར་སྤྱོད་པའི་ཕམ་པར་གྱུར་པ་ལ་ཡང༌། གཞི་མིའི་བུད་མེད་ལ་སོགས་པ་དགོས་པ་ལས།
འདི་ལྷར་བསྐྱེད་པ་དང༌། དངོས་པོ་ཟག་བྱེད་དུ་ནོར་བུ་བཅུག་ནས་པགས་རིམ་འདས་པ་དགོས་པ་ལས། རྡོ་རྗེ་དང་པདྨར་གསལ་བས་དེ་གཉིས་རང་མཚན་པ་མ་ཚང་བ་དང༌།
བསམ་པ་མ་འཁྲུལ་བས་བདེ་བ་མྱོང་བར་འདོད་པ་ཡང༌། དཀྱིལ་འཁོར་གསུམ་དུ་ཤེས་པས་བསམ་པའི་ཡན་ལག་མ་ཚང་བའི་ཕྱིར་ཉེས་པ་མེད་དེ། བརྫུན་དུ་སྨྲ་བ་ཡང་ཕ་རོལ་པོའི་འགྲོ་བ་ལ་འདུ་ཤེས་གཞན་དུ་བསྒྱུར་བས་ལྷ་ལ་སོགས་པ་མ་མཐོང་བཞིན་དུ་མཐོང་ངོ་ཞེས་པ་ལ་སོགས་པ་དགོས་པ་ལས། ཆོས་ཐམས་ཅད་རྫུན་མཉམ་དུ་ཤེས་ནས་གཞན་ལ་ཕན་པའི་ཡན་ལག་ཏུ་སྨྲས་པའི་ཕྱིར་ན་ཉེས་པ་མེད་དོ། ། དེ་བཞིན་དུ་ཆང་བཏུང་བའང་བདུད་རྩིར་བསྒྱུར་བའི་ཕྱིར་ན་ལོངས་སྤྱོད་དུ་མི་རུང་བར་བཤད་པ་དང་མི་འགལ་ལོ། ། དེ་ཐམས་ཅད་ཀྱི་སྐབས་སུ་བདག་ཉིད་དགེ་སློང་ཡིན་པ། ཡུལ་མ་འཁྲུལ་བ།
འདུ་ཤེས་གཞན་དུ་མ་གྱུར་པ་རྣམས་དགོས་པ་ལས། འདིར་ལྷའི་དཀྱིལ་འཁོར་དུ་གནས་གྱུར་པའི་ཕྱིར་ཉན་ཐོས་ཀྱི་སོ་སོ་ཐར་པའི་སྡོམ་པ་དང་འགལ་བ་མེད་དོ། ། གཉིས་པ་བྱང་ཆུབ་སེམས་དཔའི་སྡོམ་པ་དང་ཡང་འགལ་བ་མེད་དེ། གཞན་ལ་ཕན་འདོད་ཀྱི་སྙིང་རྗེ་དང་ཐབས་ཁྱད་པར་ཅན་གྱིས་ཟིན་པའི་ཕྱིར་རོ། ། དེ་གཉིས་དང་ལྡན་པ་ནི་སེམས་དཔའ་རྣམས་ལའང་གནང་བ་ཡིན་ཏེ། ཕལ་པོ་ཆེ་ལས། ཡང་དག་སེམས་ཅན་དོན་འགྱུར་བའི། ། ཐབས་དེ་རྒྱལ་སྲས་བསླབ་པའི་མཆོག། སྤྲིན་ལས་ཆར་ཆེན་འབབ་པ་ཡིས། ། ལོ་ཏོག་ཕུན་སུམ་ཚོགས་པར་བྱེད། །
ཅེས་སོ། ། གཉིས་པ་འདུས་ཚུལ་ལའང་གཉིས་ལས། ཉན་ཐོས་ཀྱི་ཚུལ་ནི་གཙོ་བོར་རང་དོན་སྒྲུབ་པའི་སྡོམ་པ་དེ་ཡང་འདིར་རྣལ་འབྱོར་བས་རང་གི་སྡུག་བསྔལ་ལས་ཐར་པའི་ཕྱིར་རྒྱུད་སྡོམ་པར་འདུས་ཏེ། སྲོག་གཅོད་དུས་ཉིད་ན་སེམས་ཀྱི་ཞེ་སྡང་ལ་སོགས་པའི་མི་དགེ་བ་མེད་པས་རང་གི་ཟག་པ་རང་མཚན་པ་བསྡམ་པའི་ཕྱིར་སྲོག་གཅོད་པ་སྤོང་པའི་སྡོམ་པའང་བསྡུས་སོ། ། དེ་བཞིན་དུ་ལྷག་མ་རྣམས་ལའང་སྦྱར་ཏེ་ཟག་པ་རང་མཚན་པ་བསྡམས་པས་ན་ཐབས་ཀྱི་སྤྱོད་པ་བརླང་པོ་ལྟར་སྣང་ཡང་ངོ་བོ་ཉན་ཐོས་ཀྱི་སྡོམ་པ་འདུས་པ་ཁོ་ནའོ། ། དཔེར་ན་སྨན་པ་ཁ་ཅིག་ཚ་བའི་ནད་ལ་བསིལ་སྨན་བྱེད་པ་ན། ལ་ལས་ལྡོག་སྟེ་བཅོས་པས་མྱུར་དུ་ཕན་པ་གཉིས་འགལ་པ་ལྟར་སྣང་ཡང་དོན་ལ་འགལ་བ་མེད་པ་ལྟར། ལམ་གྱི་ཐབས་འགལ་བར་སྣང་ཡང༌། དོན་ལ་རང་རྒྱུད་ཀྱི་ཉོན་མོངས་པ་སྤོང་ཞིང་དགེ་བ་བསྒྲུབ་པར་དོན་མཐུན་པ་ཁོ་ནའོ། ། གཉིས་པ་བྱང་ཆུབ་སེམས་དཔའི་སྡོམ་པའི་འདུས་ཚུལ་ནི།
སྤྱོད་པ་གང་ལ་སྤྱོར་བ་དེའི་ཚེ་ཐ་མལ་གྱི་ཉོན་མོངས་རང་ག་མའི་འཇུག་པ་སྡོམ་པས་སྡོམ་པའི་ཚུལ་ཁྲྀམས་སོ། ། དེ་ལ་བརྟེན་ནས་ལམ་གྱི་ཡོན་ཏན་གོང་དུ་འཕེལ་བས་དགེ་བ་ཆོས་སྡུད་ཀྱི་ཚུལ་ཁྲིམས་སོ། ། ཐབས་དེས་གཞན་ལ་ཕན་འདོགས་ཤིང་རྗེས་སུ་འཛིན་པས་སེམས་ཅན་དོན་བྱེད་ཀྱི་ཚུལ་ཁྲིམས་སོ། ། དེ་བཞིན་དུ་གསང་སྔགས་ཀྱི་སྡོམ་པའང་ཇི་སྙེད་ཐམས་ཅད་འདིར་འདུས་ཏེ། རྒྱུད་སྡོམ་ཞིང་ཉོན་མོངས་པ་དག་པར་ཚུལ་མཚུངས་པའི་ཕྱིར་རོ། ། གཉིས་པ་གཞུང་གི་དོན་ལ་གཉིས་ཏེ། དམ་ཚིག་ཆེན་པོའི་ངོ་བོ་སྤྱིར་བསྟན་པ་དང༌། སྒྲུབ་བསྲུང་གི་རྣམ་གཞག་བྱེ་བྲག་ཏུ་བཤད་པའོ། ། དང་པོ་ལ་གསུམ་ལས། དང་པོ་གསང་བའི་དམ་ཚིག་གཞན་ལས་འཕགས་པའི་ཚུལ་ནི་གང་ཟག་གང་ཞིག་གསང་ཆེན་བླ༵་ན་མེད༵་པའི་ཐེག༵་པ་འདིར་ཞུགས་ཏེ་དོན་ཕྱིན་ཅི་མ་ལོག་པ༵ར་ར༵བ་ཏུ་ངེས༵་པ་སྟེ་ཉམས་སུ་བླངས་ན༵་འདོད་ཆགས་ལ་སོགས་པའི་ཉོན༵་མོང༵ས་པ་དུག་ལྔ་དང་དེས་བསྐྱེད་པའི་ལ༵ས་རྣམ༵ས་ཀུན༵་ལ་སྤྱད༵་ཀྱང༵༌།
སྒྱུ་མའི་སྤྲུལ་པས་སྤྱད་པ་ལྟར་ལས་དེ་ཉིད་བྱས༵་པར་སྣང་ལ༵་དེའི་སྒྲིབ་པ་དང་བག་ཆགས་མི༵་སོག༵་པའི་སྟེང་དུ་བསོད་ནམས་དང་ཡེ་ཤེས་ཀྱི་ཚོག༵ས་གཉིས་རྫོགས་པར་འགྱུར༵་ཏེ༵། སྤྱོད་པ་དེ་ཉིད་ཀྱི་ངོ་བོ་ལ་སོ་སོར་ཐར་བའི་ཚུལ༵་ཁྲིམ༵ས་དང་བྱང་ཆུབ་སེམས་དཔའི་སྡོམ༵་པ༵་དང་གསང་སྔགས་ཀྱི་དམ་ཚིག་རྣམས་ཕུན༵་སུམ༵་ཚོ༵གས་པའི་དོན་ཚང་ཞིང་རྫོགས་པའི་ཕྱིར་རོ། ། གཉིས་པ་གསང་བའི་དམ་ཚིག་ཏུ་འདུལ་སྡོམ་ཐམས་ཅད་འདུས་པར་བསྟན་པ་ནི་གསང་ཆེན་བླ༵་ན་མེ༵ད་པའི་མཆོ༵ག་གི༵་དམ༵་ཚི༵ག་ཏུ༵་ཉེས་སྤྱོད་འདུལ༵་བ༵འི་དབ༵ང་གི༵ས་རྣམ་པར་བཞག་པའི་ཚུལ༵་ཁྲིམ༵ས་སོ་སོ་ཐར་བའི་སྡོམ་པ་དང༵༌། དེས་མཚོན་ནས་བྱང་ཆུབ་སེམས་དཔའི་སྡོམ་པ་དང༌། སྔགས་ཕྱི་པ་གསུམ་ནང་པ་དང་བཅས་པ་ཇི༵་སྙེད༵་པའི་སྡོམ༵་པ༵་བས༵མ་ཡ༵ས་ཡོད་པ༵་མ༵་ལུས༵་པའི་ཡོན་ཏན་ཀུན༵་ཡར་ལྡན་དུ་འདུས༵་ཤིང་འོག་མའི་སྐྱོན་གྱིས་ཕྱོགས་ཕྲ་མོ་ཙམ་ཡང་རྣམ༵་པ༵ར་ད༵ག་ པའོ། ། གསུམ་པ་རྩ་བའི་དམ་ཚིག་ཆེན་པོའི་རྣམ་པར་བཞག་པ་ལ་བཞི་ལས། དང་པོ་སྲོག་གཅད་པ་ནི་དོན་དམ་པར་ཆོས་ཡོ༵ད་པ་རྟག་པའི་མཐའ་དང་མེ༵ད་པ་ཆད་པའི་མཐའ་དང་མཐའ་གཉིས་དང་བྲལ་བའི་དབུ༵་མ༵འ༵ང་མི༵་དམྀ༵གས་ཤི༵ང༌། ཀུན་རྫོབ་ཏུ་བདག་ཉིད་སྒྱུ༵་མ༵་དང་སེམས་ཅན་མི༵ག་ཡོ༵ར་ལྟ༵་བུའི༵་ཚུལ༵་གྱིས་སྒྲོལ་བ་ལྟར་སྣང་ཡང༌། སྣང་དུས་དེ་ཉིད་ན་སེམས་ཅན་རང་མཚན་དུ་མ་གྲུབ་པས་སྲོག༵་བདེན་པ་བ་མེ༵ད་ཅིང་སྲོག༵་རང་བཞིན་མ་གྲུབ་པས་སྲོག་ཀྱང༵་གཅོ༵ད་དུ༵་མེ༵ད་དེ་རྨི་ལམ་བཞིན་ནོ། ། སྲོག༵་ད༵ང་སྲོག་ལྡན་གྱི་སྐྱེས༵་བུར༵་སྣང་བའང་རང་སེམས་འཁྲུལ་བའི་ལོ༵ག་རྟོག༵་ཙ༵མ་ལས་དོན་ལ་གཉིས་སུ་གྲུབ་པ་མེད་དེ།
ཡུལ་འཁོར་སྐྱོང་གིས་ཞུས་པའི་མདོ་ལས། བདག་དང་གཞན་དང་སྲོག་དང་སྐྱེས་བུ་རྣམས། ། མེད་པར་སྣང་ལ་རང་བཞིན་གཉིས་སུ་མེད། ། ཕྱིན་ཅི་ལོག་ཙམ་ཉིད་ལས་གཞན་མེད་ དེ། ། ཡང་དག་མ་ཡིན་ཀུན་བརྟགས་སྒྱུ་མའི་ཚུལ། ། ཞེས་པ་དང༌། དཀོན་མཆོག་བརྩེགས་པའི་ཉེ་བ་འཁོར་གྱིས་ཞུས་པའི་མདོ་ལས། ཇི་ལྟར་སྒྱུ་མ་མཁན་གྱི་འཇིག་རྟེན་ན། ། སེམས་ཅན་བརྒྱ་ཕྲག་མང་པོ་སྤྲུལ་བྱས་ཏེ། ། སྤྲུལ་པ་དེ་དག་ཐམས་ཅད་བསལ་གྱུར་ཀྱང༌། །
སྒྱུ་མ་དེ་དག་གསོད་པ་ཡོད་མིན་ལྟར། ། འགྲོ་བ་འདི་དག་སྒྱུ་མའི་རང་བཞིན་ཏེ། ། འདི་ལ་མཐའ་ནི་ནམ་ཡང་དམིགས་སུ་མེད། ། གང་དག་དེ་ལྟར་མཐའ་ཡས་མོས་བྱེད་པ། ། དེ་དག་འཇིག་རྟེན་ན་ནི་ཚོར་བ་མེད། ། གང་དག་རང་བཞིན་མེད་ཆོས་འདི་ཤེས་པ། ། དཔའ་བོ་དེ་དག་འཇིག་རྟེན་མྱ་ངན་འདའ། ། འདོད་པའི་ཡོན་ཏན་སྤྱོད་ཀྱང་ཆགས་མེད་ཅིང༌། ། ཆགས་པ་རྣམ་སྤངས་སེམས་ཅན་འདུལ་བར་བྱེད། ། མི་དབང་རྣམས་ནི་སེམས་ཅན་ཕན་པར་མཛད། །
ཅེས་གསུངས་པ་བཞིན་ནོ། ། དགོས་པ་ནི་ངེས་བརྗོད་ལས། སངས་རྒྱས་བསྟན་ལ་གནོད་བྱེད་དང༌། ། བླ་མར་སྨོད་བརྩོན་མ་རུངས་དང༌། ། རྟག་ཏུ་སེམས་ཅན་གནོད་བརྩོན་པ། ། མཁས་པས་བསྒྲིམས་ཏེ་གསོད་པར་བྱ། ། ཞེས་པ་དང༌། དེ་ལྟར་བསྒྲལ་པའི་དགོས་ཆེད་ཀྱང༌། ། བྱང་ཆུབ་སྤྱོད་འཕེལ་སེམས་ཅན་བདེ། ། ལྷ་མཉེས་བདག་གི་དམ་སྐོང་ཞིང༌། །
ལས་ངན་བར་ཆད་སྡུག་ཡུན་ཐུང༌། ། ཞེས་པ་དང༌། ཡ་མཱ་རི་ལས་ཀྱང༌། ཨེ་མ་ཧོ་གསོད་པ་འདི་ནི་བཟང༌། ། གསོད་པ་གསོད་པ་མ་ཡིན་ཏེ། ། ཞེས་སོ། ། གཉིས་པ་མ་བྱིན་པར་བླང་པ་ནི་ཆོས་ཐམས་ཅད་དོན་དམ་པ་དང་ཀུན་རྫོབ་ཀྱི་བདེ༵ན་པ༵་གཉིས༵་ཀ༵ར་རང་བཞིན་དབྱེར༵་མེ༵ད་པ༵ས་དོན་ལ་མ་གྲུབ་ཅིང༌། ཐ་སྙད་དུའང་མ་གྲུབ་སྟེ་འཕྲུལ༵་དག༵འི་ལྷ་རྣམས་རང་གི་སྤྲུལ་པའི་ལོངས་སྤྱོད་ལ་ལེན་པའི་ཚུལ༵་ཏེ༵་གཞན་དུ་སྣང་བའི་རྫས་དང་ལེན་པ་པོ་བདག་ཉིད་དོན་ལ་ཐ༵་དད༵་མི༵ན་པའི་རང་བཞིན་དུ་ཤེས་ནས། རང་སྣང་གི་རྫས་ལ་རང་སྣང་ལེན་པའི་ཚུལ་གྱིས་མ་བྱིན་པར་ལེན་དུས་དེ་ཉིད་ནའང་བླང་བྱའི་ཡུལ་སེམས་ཅན་གཞ༵ན་ད༵ང་དེས་བདག་ཏུ་བཟུང་བའི་རྫས་རང་མཚན་པ་མ༵་བྱིན༵་པར་བླང་རྒྱུ་མེད༵་པ༵འི་ཕྱིར༵་མ་བྱིན་པར་བླང༵ས་པ་ཡང་མེ༵ད་དེ། བླང་བྱའི་ཡུལ་བླང་རྒྱུའི་རྫས་ལེན་པ་པོ་བདག་ཉིད་ཀྱིས་མཚོན་པའི་ཆོས་ཐམ༵ས་ཅ༵ད་ཡེ་ནས་རྣམ་པར་དག་པ་ནམ་མཁའ་ལྟ་བུའི་དེ་བཞིན་ཉིད༵་ཀྱི༵་དབྱི༵ངས་ཡིན་པའི་ཕྱིར་རོ། །
ཇི་སྐད་དུ་དཀོན་ཅོག་བརྩེགས་པ་ལས། ཇི་ལྟར་སྒྱུ་མས་སྒྱུ་མའི་ནོར་བླངས་ཏེ། ། རྨི་ལམ་ནང་བཞིན་དགོས་པ་དེ་སྤྱད་ཅིང༌། ། དེ་ལ་ལས་མེད་རྣམ་པར་སྨིན་པ་མེད། ། དེ་བཞིན་ཆགས་མེད་ཡེ་ཤེས་འདི་བསླབས་ཏེ། ། མྱ་ངན་འདས་པ་དམ་པ་མཆོག་ཞིར་འགྲོ། ། ཞེས་སོ། ། བླང་བའི་དགོས་པ་ཡང་ཕྱུག་པོ་དེ་དག་གི་ཚོགས་རྫོགས་ལ་བཀྲེན་པ་དག་གི་འདོད་པ་འགྲུབ་པ་སྟེ། རྡོ་རྗེ་ལས། འཇུངས་པ་རྣམས་ལ་ནོར་བླངས་ལ། །
སེམས་ཅན་བཀྲེན་ལ་སྦྱིན་པར་བྱ། ། དེ་ཕྱིར་མི་ཡི་བདག་པོ་དང༌། ། ཕྱུག་པོ་རྣམས་ཀྱི་ནོར་འཕྲོག་གོ ། ཞེས་སོ། ། གསུམ་པ་རྫུན་དུ་སྨྲ་བ་ནི་གཞན་དོན་དུ་འགྱུར་བའི་དགོས་པ་ཁྱད་པར་ཅན་ཡོད་ན་ཇི་ལྟར་ཕན་པ་དེ་ལྟར་སྨྲས་ཀྱང་ཉེས་པ་མེད་དེ། འདི་ལྟར་འཁོར་འདས་ཀྱིས་བསྡུས་པའི་ཆོས༵་རྣམ༵ས་ཀྱི་རང་བཞིན་སྒྱུ༵་མ༵་ལྟ༵་བུ་༵དང༵་རྨི་ལམ་ལྟ་བུ་ལ་སོགས་པ་ཡིན་ལ། དེ་དག་སོ་སོའི་མིང༵་ད༵ང་ཚི༵ག་ཏུ༵་བཏག༵ས་པ༵་དེ་ཡང་སོ་སོའི་རྟོག་པས་གློ་བུར་དུ་བཏགས་པའི་ཕྱིར་བརྫུན༵་པ་ཉིད་དེ། ཡུམ་བར་མ་ལས། རབ་འབྱོར་ཆོས་ཐམས་ཅད་ནྀ་རང་བཞིན་གྱིས་དངོས་པོ་མེད་པ་སྟེ། གང་བརྗོད་ཅིང་སྣང་ལ་བཏགས་པ་དེ་དག་ནི་གློ་བུར་པ་ཡིན་པའི་ཕྱིར་བརྫུན་པའོ། །
ཞེས་སོ། ། དེ་ལྟར་རྟོགས་ན་གཏོང་བྱའི་ཡུལ་བརྫུན༵་པ་ཉིད༵་ལ༵་གཏོང་བྱེད་བདག་ནི༵་བརྫུན་པས་ངག་ཏུ་ཡོད་མེད་ལ་སོགས་པའི་བརྫུན༵་སྤྱོད༵་ཅིང་གཏོང་བ༵་དེའི་ཚེ། གཏོང་དུས་དེ་ཉིད་ནས་བརྫུན༵་ཞེ༵ས་བྱ་བའི་ཆོས་སུ་གྲུབ་གྲུབ་པོ་མིང་ཙམ་བཏག༵ས་པ་རྩམ༵་དུའང་ཡོད༵་པ་མ༵་ཡི༵ན་ཏེ། སྒྲ་དེ་ཉིད་ཕྱི་ནང་གང་ནའང་མེད་པ་དང་དེའི་ངོ་བོ་གྲག་སྟོང་སྐྱེ་མེད་ཡིན་པའི་ཕྱིར་རོ། ། དེ་སྐད་དུའང་ཉེ་བ་འཁོར་གྱིས་ཞུས་པའི་མདོ་ལས། ཇི་ལྟར་འཆང་བ་བཅངས་ཏེ་བྱིས་པ་ལ། ། སྟོན་ཞེས་ངག་ཏུ་ཡོད་ཅེས་བརྗོད་བྱས་ནས། ། དེ་ཡིས་འཆང་པ་སྟོང་པ་མཐོང་ནས་ནི། ། བྱིས་པ་དེ་ནི་ཆོ་ངེས་ངུ་བ་ལྟར། ། དེ་བཞིན་སངས་རྒྱས་བསམ་གྱིས་མི་ཁྱབ་པར། །
སེམས་ཅན་ཚུལ་ལ་མཁས་ཤིང་མཁྱེན་པ་རྣམས། ། ཆོས་རྣམས་འདི་ཀུན་གསོག་གསོབ་མཁྱེན་གྱུར་ནས། ། འཇིག་རྟེན་དག་ལ་ཡོད་དང་མེད་ཅེས་སྟོན། ། ཞེས་པ་ལྟར་རོ། ། དགོས་པ་ནི་ཅིའི་ཕྱིར་ཞེ་ན། སྔ་མ་ལས། སེམས་ཅན་རྣམས་ལ་ཕན་སྤྱོད་པས། ། རྟག་ཏུ་དམ་ཚིག་བླ་མའི་ནོར༌། ། སེམས་ཅན་སྲོག་ནི་བསྲུང་བའི་ཕྱིར། ། བརྫུན་དུ་ཡང་ནི་སྨྲ་བར་བྱ། །
ཞེས་སོ། ། བཞི་པ་མི་ཚངས་པར་སྤྱོད་པ་ནི། ཆོས་ཐམས་ཅད་ཀྱི་རང་བཞིན་གང་དུའང་མ༵་ཆག༵ས་པ༵་དངོས་པོ་དང་མཚན་མར་གྲུབ་པ་ཅུང་ཟད་ཀྱང་མེད་པའི་གནས་ལུགས་སྟོང་པ༵་ཉིད་ལ༵་བློས་དེ་ལྟར་རྟོགས་པ་ནི་ཆ༵གས་པ༵་ད༵ང་སྟེ་ཤེས་རབ་ཀྱི་མཐའ་གཉིས་ལ་མི་གནས་པའི་ངང་ནས་ཡབ་ཡུམ་སྙོམས་པར་ཞུགས་པའི་ཡེ་ཤེས་ལ་ཆག༵ས་པ༵་ཉིད༵་ན༵ས་ཐ་མལ་གྱི་འདོད་ཆག༵ས་མེ༵ད་པ༵་དེ༵་ནི༵་ཐབས་སྙིང་རྗེ་ཆེན་པོའི་རང་བཞིན་ཏེ། ཐ་མལ་རང་གི་འདོད་ཆགས་ལས་མཆོ༵ག་ཏུ་གྱུར་པ་བདེ་སྟོང་གཉིས་སུ་མེད་པའི་ཡེ་ཤེས་ཀྱི་རྒྱལ༵་པོ༵་སྟེ༵་ཚངས་པར་སྤྱོད་པའི་དམ་པ་ཤིན༵་ཏུ༵་རྣམ་པར་དག་པའི་ཆག༵ས་པ༵་ཆེ༵ན་པོ༵་པདྨའི་རིགས་སེམས་ཅན་ལ་ཐུགས་རྗེ་འབྱུང་བའི་ངང་ཚུལ་ཡི༵ན་ནོ། ། ཇི་སྐད་དུ་དཀོན་མཆོག་བརྩེགས་པ་ལས། ཇི་ལྟར་རྨི་ལམ་སྒྱུ་མའི་རང་བཞིན་དུ། ། སྐྱེས་བུ་འདོད་བསྟེན་དེ་ཡང་དེ་འདྲ་སྟེ། ། ངོ་བོ་ཉིད་ཀྱིས་སྟོང་ལ་དངོས་པོ་མེད། ། ལས་མེད་རྣམ་པར་སྨིན་པ་དེ་ཡོད་ མིན། ། ཞེས་སོ། །
དགོས་པ་ནི། སྔ་མ་ལས། ། སངས་རྒྱས་རྣམས་ནི་མཉེས་བྱ་དང༌། ། དམ་ཚིག་རྣམས་ནི་བསྲུང་བ་དང༌། ། གསང་སྔགས་རིག་པས་བསྒྲུབ་པའི་ཕྱིར། ། གཞན་གྱི་བུད་མེད་བསྟེན་པར་བྱ། ། ཞེས་སོ། ། གཉིས་པ་སྒྲུབ་བསྲུང་གི་རྣམ་གཞག་བྱེ་བྲག་ཏུ་བཤད་པ་ལ་བཞི་སྟེ། ངོ་བོ་ངེས་ཚིག་དང་བཅས་པ། ཕན་ཡོན་ཉེས་དམིགས་དང་བཅས་པ།
རང་བཞིན་དབྱེ་བ་དང་བཅས་པ། ། ཕན་ཡོན་ཆེན་པོ་བཤད་པའོ། ། དང་པོ་ལ་གཉིས་ཏེ། ངོ་བོ་དང་ངེས་ཚིག་གོ། དང་པོ་ལའང་གཉིས་ལས། རྩ་བའི་དམ་ཚིག་ནི་གཞི་ལམ་འབྲས་བུ་གསུམ་གྱི་བླ༵་ན་མེད༵་པའི་དཀོན་མཆོག་གསུམ་མི༵་སྤང༵་བ་དང་པོའོ། ། ཆོས་དང་དམ་ཚིག་གིས་འབྲེལ་བའི་བླ་མ་རྣམས་དང་ཁྱད་པར་དུ་གསང་སྔགས་རྡོ་རྗེའི་བླ༵་མ༵་བཀུར༵་བ་གཉིས་པའོ། ། དེའང་དབང་བསྐུར་བ་རྒྱུད་བཤད་པ་གདམས་པ་བསྟན་པ་ནི་གསུམ་ལྡན་ཏེ་དེ་ལས་གཉན་པའི་བླ་མ་མེད་དོ། ། དབང་བསྐུར་བ་ལ་སོགས་པ་གང་རུང་གཉིས་ནི་གཉིས་ལྡན་ཏེ་བར་མའོ། ། གང་རུང་རེ་རེ་ནི་གཅིག་ལྡན་ཏེ་ཅུང་ཟད་མི་གཉན་ ནོ། །
བཀུར་བའི་རིམ་པའང་དེ་བཞིན་དུ་བྱ་ཞིང༌། རེ་རེའམ་གཉིས་ལྡན་ལྟ་བུ་ལ། དབང་དང་བཤད་པ་དང་མན་ངག་གསུམ་ནི་སྔ་སྔ་མ་ལས་གཉན་ནོ། ། དབང་ལའང་རིམ་པ་གོང་མ་གོང་མ་གཉན་པས་བླ་མ་ཡང་དེ་བཞིན་དུ་ཤེས་པར་བྱའོ། ། དཀྱིལ་འཁོར་གང་དུ་ཞུགས་པའི་ལྷ་རྣམས་ཀྱི་རྒྱུ་མ་ནོར་བ་རྩ་བའི་སྔ༵གས་ལ་སོགས་པ་ཡན་ལག་ལྔའི་སྒོ་ནས་བཟླས་ཤིང་དམ་ཚིག་ཆོས་ལས་ཕྱག་རྒྱ་ཆེན་པོ་དང༵་བཞིའི་སྒོ་ནས་ལྷ་སོ་སོའི་ཕྱག༵་རྒྱ༵་འཆང་བ་རྣམས་རྒྱུན༵་མི༵་གཅོད༵་པར་དུས་དང་བརྩོན་པའི་རིམ་པས་བྱེད་པ་ནི་གསུམ་པའོ། ། ཡང༵་ད༵ག་པའི་ལམ༵་དུ༵་སྟེ་ཐེག་པ་ཆེན་པོར་ཞུག༵ས་པའི་གང་ཟག་རྣམས་ལ༵་བྱམ༵ས་པ་ནི་བཞི་པའོ། ། གབ་པ་དང་སྦས་པའི་ལྟ་སྤྱོད་གས༵ང་བ༵འི་དོ༵ན་རྣམས་ཕྱི༵་རོལ་སྣོད་དུ་མ་གྱུར་པ་ལ་སྨྲ༵་བར་མི༵་བྱ༵་བ་ནི་ལྔ་པའོ། ། དོན་དེ༵་དག་རྣམས་ནི༵་དམ་ཚིག་གི་རྩ༵་བ༵་ལྔ༵་པོ་རྣམ༵ས་ཡིན་ཏེ༵། དང་པོ་གསུམ་སྒྲུབ༵་པའི་དམ་ཚིག་དང༵་ཕྱི་མ་གཉིས་དེ་དག་གི་ཐུགས་དང་འགལ་བ་བསྲུང༵་བའི༵་དམ༵་ཚི༵ག་གི་མཆོ༵ག་ཡིན་ནོ། ། གཉིས་པ་ཡན་ལག་གི་དམ་ཚིག་ལའང་གཉིས་ལས།
མི་སྤང་བའི་དམ་ཚིག་ལྔ་ནི་གཏི༵་མུག༵་གང་དུ་མི་རྟོག་པ་དང་འདོད་ཆག༵ས་བདེ་བ་ཆེན་པོ་དང༵་ཞེ་༵སྡང༵་གསལ་བ་ཆེན་པོ་ད༵ང་ང་༵རྒྱལ༵་དྲེགས་པ་ཆེན་པོ་དང་ཕྲ༵ག་དོ༵ག་ཁྲོ་བོ་ཆེན་པོ་རྣམས་ནི་གཞི་ཡེ་ནས་དག་ཅིང་ཐབས་ཀྱིས་ལམ་དུ་འགྱུར་པ་ལ་འབྲས་བུ་སྐུ་དང་ཡེ་ཤེས་སུ་འཆར་བའི་རང་བཞིན་ཡིན་པས་ནམ་ཡང་མི༵་སྤང༵་ངོ༵༌། ། དང་དུ་བླང་བའི་དམ་ཚིག་ལྔ་ནི་དཀ༵ར་རྩི༵་བྱང་ཆུབ་ཀྱི་སེམས་དང་དམ༵ར་རྩི༵་པདྨ་རཀྟ་དང་དྲི༵་ཆེན་དྲི་ཆུ་དང་ཤ༵་ཆེ༵ན་ལྔའི་དྭངས་མ་རྣམས་ནི། ཁ་ཅིག་གིས་བཙོག་པར་འཛིན་པས་དེ་དང་མཐུན་པའི་བློ་སྤང་བྱར་ཤེས་པ་ནི་དམ་རྫས་ཀྱིས་དག༵་ཅྀང་དབེན་པ༵འི་སྣོད༵་ཡིན་པས་དེ་ཉིད་དུ༵་མི༵་འདོ༵ར་རོ༵། ། འདི་ལ་ཁ་ཅིག་ཡེ་ནས་དག་པའི་སྣོད་བཅུད་དུ་གནས་པས་མི་དོར་ཞེས་པ་དང༌། ལ་ལ་དམ་རྫས་དག་པ་དང་དེའི་སྣོད་ཀ་པཱ་ལ་མི་དོར་ཞེས་ཟེར་བས་མ་ཤེས་པར་སྣང་སྟེ་གཞུང་དེ་ཉིད་བཀླགས་པས་ཤེས་སོ། ། དེ་དག་ནི་རྩ་བའི་གྲོགས་སམ་ཐབས་སུ་བྱུང་བས་ན་ཡ༵ན་ལ༵ག་རྣམ་པ་བཅུ༵་ཡི༵་དམ༵་ཚི༵ག་སྟེ༵་རང་དགར་སྤྱད་ན་ཐ་མལ་པ་བཞིན་འགྱུར་བས། ཡེ༵་ནས༵་ད༵ག་པ་གསུམ་དང་མཉམ༵་པ་བཞིར་གནས་པའི་དོན་རྟོག༵ས་པ༵ས་རང་བཞིན་ཤེས་པར་བྱས་ལ་རང་རང་གི་ཐབས་ཀྱིས་ཟིན་པའི་ཚུལ་གྱིས་སྤྱད༵་པར་བྱའོ། ། གཉིས་པ་ངེས་ཚིག་ལའང་གཉིས་ལས། རྩ་བའི་ངེས་ཚིག་ནི་བསྲུང༵་ཞི༵ང་བསྒྲུབ༵་པ༵འི་དམ༵་ཚི༵ག་རྣམ་པ་ལྔ༵་ནི་གསང་སྔགས་བསྒྲུབ་པའི་རྩ༵་བའི་དམ་ཚིག་ཡི༵ན་ཏེ༵། ལྗོན་ཤིང་གི་རྩ་བ་ལྟར་བསྲུངས་ན་དངོས་གྲུབ་འབྱུང་ཞིང་ཉམས་ན་ཐེག་པ་ཆེན་པོའི་རིག༵ས་ཏེ་མངོན་པར་བྱང་ཆུབ་པའི་སྐལ་བ་མེད༵་པར་འགྱུར༵་རོ། །
དེའང་གནས་སྐབས་རྒྱངས་བསྲྀངས་པ་ཙམ་ལ་དེ་སྐད་བྱ་ཡི་གཏན་དུ་རིགས་སམ་སྐལ་བ་མེད་པ་མ་ཡིན་ཏེ། ཐར་པའི་ས་བོན་བསྐྲུན་པའི་ཕྱིར་དང༌། རིགས་ཆད་མི་སྲིད་པའི་ཕྱིར་རོ། ། རིགས་ཞེས་པ་ནི་མཚན་ཉིད་ཀྱི་ཐེག་པས་ཐོག་མ་མེད་པའི་ཆོས་ཁམས་དགེ་བ་ས་བོན་གྱི་ཚུལ་ཏུ་འདོད་དེ།
སྙིང་པོ་བསྟན་པའི་མདོ་ལས། ཐོག་མ་མེད་པའི་དུས་ཀྱི་དབྱིངས། ། ཆོས་རྣམས་ཀུན་གྱི་གནས་ཡིན་ཏེ། ། འདི་ཡོད་པས་ན་འགྲོ་བ་ ཀུན། ། མྱ་ངན་འདས་པ་ཐོབ་པར་འགྱུར། ། ཞེས་སོ། །
ཡོད་ལུགས་གཉིས་ཏེ། ཆོས་ཉིད་དང༌། ཆོས་ཅན་ནོ། ། དེའང་རྒྱུད་བླ་མ་ལས། གཏེར་དང་འབྲས་བུའི་ཤིང་བཞིན་དུ། ། རིགས་དེ་རྣམ་གཉིས་ཤེས་བྱ་སྟེ། ། ཐོག་མེད་རང་བཞིན་གནས་པ་དང༌། ། ཡང་དག་བླངས་པས་མཆོག་ཉིད་དོ། ། ཞེས་སོ། ། དང་པོ་འདི་ནི་སེམས་ཉིད་དོན་གྱི་ཀུན་གཞི་ཡེ་ནས་རང་བཞིན་གྱིས་དག་ཅིང་འོད་གསལ་བ་སྟེ།
རྒྱུད་བླ་མ་ལས། དེ་བཞིན་ཡིད་ཀྱི་ནང་ཆུད་རིན་ཆེན་གཏེར། ། དྲི་མེད་བསལ་དང་གཞག་མེད་ཆོས་ཉིད་ཀྱང༌། ། ཞེས་སོ། ། ཆོས་ཅན་ནི་དོན་གྱི་ཀུན་གཞིའི་སྟེང་ན་ལྗོན་པའི་ས་བོན་ལྟར་སངས་རྒྱས་ཀྱི་མཚན་དཔེ་འོད་ཟེར་དང་བཅས་པ་འབྱུང་རུང་གི་དངོས་པོ་ཤིན་ཏུ་ཕྲ་བའི་རང་བཞིན་དུ་ཐོག་མ་མེད་པ་ནས་ཡོད་པ་སྦྱངས་པ་ལས་གཟུགས་སྐུ་འབྱུང་བར་འདོད་དེ། དེ་ཉིད་ལས། ཇི་ལྟར་ཨ་སྨྲ་ལ་སོགས་ཤིང་འབྲས་ལ། ། ཡོད་པའི་ས་བོན་མྱུ་གུ་འཇིག་མེད་ཆོས་ས་རྨོས་ཆུ་སོགས་ལྡན་པས་ལྗོན་ཤིང་གི ། རྒྱལ་པོའི་དངོས་པོར་རིམ་གྱིས་འགྲུབ་པ་ལྟར། ། སེམས་ཅན་རྣམས་ཀྱི་མ་རིགས་སོགས་འབྲས་ཀྱི། །
པགས་སྦུབས་ནང་ཆུད་ཆོས་ཁམས་དགེ་བ་ཡང༌། ། དེ་བཞིན་དགེ་བ་དེ་ལ་དེ་བརྟེན་ནས། ། རིམ་གྱིས་ཐུབ་པའི་རྒྱལ་པོའི་ངོ་བོར་འགྱུར། ། ཞེས་སོ། ། དེའང་རིགས་དང་པོས་ཆོས་སྐུ་དང༌། གཉིས་པས་གཟུགས་སྐུ་བསྐྱེད་པར། དེ་ཉིད་ལས། རིགས་འདི་གཉིས་ལས་སངས་རྒྱས་ཀྱི། ། སྐུ་གསུམ་ཐོབ་པར་འདོད་པ་ཡིན། ། དང་པོས་སྐུ་ནི་དང་པོ་སྟེ། །
གཉིས་པ་ཡིས་ནི་ཕྱི་མ་གཉིས། ། ཞེས་སོ། ། དེ་ལྟར་གཞི་ལ་ཡོད་པའི་རིགས་སད་པ་ན་སེམས་བསྐྱེད་དང་ལམ་བསྒྲུབ་པའི་སྐལ་བ་ཡོད་པས་རིགས་དང་པོ་སད་པའི་རྟགས་སུ། འཇུག་པ་ལས། སོ་སོ་སྐྱེ་བོའི་དུས་ནའང་སྟོང་པ་ཉིད་ཐོས་ ནས། ། ནང་དུ་རབ་ཏུ་དགའ་བ་ཡང་དང་ཡང་དུ་འབྱུང༌། ། རབ་ཏུ་དགའ་བ་ལས་བྱུང་མཆི་མས་མིག་བརླན་ཞིང༌། ། ལུས་ཀྱི་བ་སྤུ་ལྡང་བར་འགྱུར་བ་གང་ཡིན་ པ། ། དེ་ལ་རྫོགས་པའི་སངས་རྒྱས་བློ་ཡི་ས་བོན་ཡོད། ། དེ་ཉིད་ཉེ་བར་བསྟན་པའི་སྣོད་ནི་དེ་ཡིན་ཏེ། །
དེ་ལ་དམ་པའི་དོན་གྱི་བདེན་པ་བསྟན་པར་བྱ། ། ཞེས་སོ། ། གཉིས་པ་སད་པའི་རྟགས་ནི། སྔ་མ་ལས། སྦྱོར་བའི་སྔོན་དུ་སྙིང་རྗེ་དང༌། ། མོས་པ་དང་ནི་བཟོད་པ་དང༌། ། དགེ་བ་ཡང་དག་སྤྱོད་པ་ནི། ། རིགས་ཀྱི་རྟགས་སུ་ཡང་དག་བཤད། ། ཅེས་སོ། ། དེ་ལྟ་བུའི་རིགས་དེ་ཉིད་གསང་སྔགས་པ་ལྟར་ན།
ཉི་མ་སྤྲིན་གྱིས་བསྒྲིབས་པའམ་འདམ་གྱིས་གོས་པའི་ནོར་བུ་ལྟར་སྐུ་དང་ཡེ་ཤེས་དང་ཞིང་ཁམས་ཡེ་ནས་ལྷུན་གྲུབ་ཏུ་ཡོད་པར་འདོད་ཅིང་ཆོས་ཐམས་ཅད་ཡེ་ནས་སངས་མ་རྒྱས་པ་མེད་པར་འདོད་དེ། རྡོ་རྗེ་ཕུང་པོའི་ཡན་ལག་ནི། ། ཞེས་པ་ལ་སོགས་པ་དང༌། སངས་རྒྱས་ཉིད་ལས་གཞན་པའི་ཆོས། ། སངས་རྒྱས་ཉིད་ཀྱིས་མི་བརྙེས་སོ། ། ཞེས་སོ། ། དེ་ལྟ་ནའང་གློ་བུར་ཀུན་ཏུ་བརྟགས་པའི་དྲི་མ་ཉིད་ཆབ་རོམ་ཆུ་རུ་ཞུ་བ་ལྟར་ཡེ་ཤེས་སུ་གྲོལ་བར་འདོད་དེ། ཉོན་མོངས་ལྔ་ནི་ཡེ་ཤེས་ ལྔ། ། སྲིད་པ་གསུམ་ནི་བདེ་ལྡན་ཞིང༌། ། ཞེས་རྡོ་རྗེ་ལས་བཤད་པ་བཞིན་ནོ། །
ཚུལ་འདི་ཉིད་བཀའ་ཐ་མ་ངེས་པ་དོན་གྱི་མདོ་སྡེ་ལས་ཀྱང་གསུངས་ཏེ། དེ་བཞིན་གཤེགས་པའི་སྙིང་པོའི་མདོ་ལས། ཇི་ལྟར་མི་ཡི་གསེར་གྱི་གར་བུ་ནི། ། ཉལ་ཉིལ་རྣམ་པའི་ནང་དུ་ལྷུང་གྱུར་ལ། ། དེར་དེ་ལོ་ནི་མི་ཉུང་བ་ཞིག་ཏུ། ། དེ་ལྟར་གནས་ཀྱང་མི་འཇིག་ཆོས་ཅན་ནོ། ། ལྷ་ཡིས་ལྷ་ཡི་མིག་གིས་དེ་མཐོང་ནས། ། རྣམ་པར་སྦྱང་ཕྱིར་གཞན་ལ་སྨྲས་པ་ནི། ། འདི་ན་རིན་ཅེན་མཆོག་གི་གསེར་ཡོད་ ལ། ། རྣམ་པར་སྦྱོངས་ལ་དེ་ཉིད་བྱ་བ་གྱིས། །
དེ་བཞིན་ངས་ནི་སེམས་ཅན་ཐམས་ཅད་ཀྱང༌། ། ཉོན་མོངས་རྣམས་ཀྱིས་ཡུན་རིང་རྟག་ནོན་མཐོང༌། ། དེ་དག་གིས་ནི་གློ་བུར་ཉོན་མོངས་ཤེས། ། རང་བཞིན་སྦྱངས་ཕྱིར་ཐབས་ཀྱི་ཆོས་སྟོན་ ཏོ། ། ཞེས་པ་ལ་སོགས་པ་གསུངས་སོ། ། དེས་ན་དེ་ལྟ་བུའི་རིགས་ལས་ཉམས་པ་མ་ཡིན་ཀྱང༌། རྣལ་འབྱོར་སེམས་ཙམ་པ་ལྟར་རེ་ཤིག་ལམ་སྒྲུབ་པའི་རིགས་ལས་ཉམས་པར་འགྱུར་བས་དེ་སྐད་ཅེས་བྱའོ། ། ཡན་ལག་གི་ངེས་ཚིག་ནི་མི༵་སྤང༵་བ་དང་མི༵་དོ༵ར་བའི་དམ་ཚིག་ལྔ༵་ཚན་གཉི༵ས་ནི༵་རྩ་བ་སྒྲུབ་པའི་གྲོགས་སུ་དགོས་པས་ཡན༵་ལ༵ག་གི་དམ༵་ཚི༵ག་ཅེས་བྱ་སྟེ། དེ་དག་ཀྱང་རྩ་བ་དང་གཉན་མི་གཉན་དགོས་པའི་དབང་གིས་མཉམ་པས་ན་དེ་ལས་ཤིན་ཏུ་འད༵འ་དཀའ༵་བ་ཡིན་ཏེ། ར་བ་མཚམས་ཀྱི་འོབས་དང་འདྲ་བས་སོ༵། །
གཉིས་པ་ཕན་ཡོན་ཉེས་དམིགས་དང་བཅས་ལ་འང་གཉིས་ལས། དམ་ཚིག་ལ་གནས་པའི་ཕན་ཡོན་ནི་ཆོས་ཐམས་ཅད་ཡེ་ནས་སྐུ་དང་ཡེ་ཤེས་སུ་སངས་རྒྱས་པར་མཉམ༵་ཉིད་ཀྱི་དོན་ལ༵་ལམ་ཐབས་དང་ཤེས་རབ་ཟབ་མོས་མཉམ༵་པར༵་སྦྱོར༵་བ༵་ཡི༵་རང་བཞིན་ནི་མཉམ༵་པ༵འི་དམ༵་ཚི༵ག་ཆེན་པོ་དེ་ཉིད་ལ༵་གན༵ས་ན༵་འབྲས་བུ་སྐུ་གསུམ་འདུ་འབྲལ་མེད་པར་མཉ༵མ་པ་ཉིད་ཀྱི་ཡོན་ཏན་ལྷུན་རྫོག༵ས་ཆེ༵ན་པོ༵་སངས་རྒྱས་ཐོབ༵་པར་འགྱུར༵་བ༵ས་ན་དམ་ཚིག་བསྲུང་བར་ བྱའོ། ། དམ་ཚིག་ལས་འད༵ས་ན༵་སང༵ས་རྒྱས༵་ཐོབ་པ་མ༵་ཡི༵ན་པས་འདའ་བར་མི་བྱ་སྟེ། རྒྱལ་པོའི་ཁྲིམས་ལ་གནས་པས་བདེ་བ་འབྱུང་ཞིང་འདས་པས་ཆད་པ་འབྱུང་བ་བཞིན་ནོ༵། ། གཉིས་པ་ཉམས་པའི་ཉེས་དམིགས་ལ་གཉིས་ལས། རྩ་བའི་དམ་ཚིག་ཉམས་པའི་ཉེས་པ་ལའང་ཉམས་གྲིབ་གཞན་ལ་གནོད་པ་ནི་རྩ༵་བའི༵་དམ་ཚིག་ཉམ༵ས་པ༵འི་གང་ཟག་བསླབ་སྡོམ་ཕྱལ༵་བར་དོར་བ༵་དག༵་དམ་ཚིག་གསོ༵་བའི་ཐབས་ལ༵་ཉེ༵་བ༵ར་མི༵་བརྩོན༵་ན་དེ་དང༵་སྐད༵་ཅི༵ག་ཙ༵མ་ཡང་མི་འགྲོགས་ཤིང་ཡུད་ཙམ་གཅིག་ཏུའང་ཕན་ཚུན་གཏམ་སྨྲ་བར་མ༵་བྱེད༵་ཅིག་ཅིའི་ཕྱིར་ཞེ་ན་ཚེ་འདིར་ནད་དང་གནོད་པ་ལ་སོགས་པ་མི་འདོད་པའི་རྐྱེན་སྣ་ཚོགས་འབྱུང་ཞིང་ཕྱི་མར་དེ་དང་མཉམ་དུ་དམྱལ་བར་འགྲོ་དགོས་པས་དམ་ཚིག་ཉམ༵ས་པ་ལས་གྱུར༵་པའི་ཉེས༵་པ་བརྗོ༵ད་ཀྱིས་མི༵་ལང༵་བ་འབྱུང་བའི་ཕྱིར་རོ། ། དེའང་ཟླས་ཉམས་པ་ཞེས་བྱའོ། ། ཁ་ཅིག་དེ་དང་ལུང་པ་གཅིག་གི་ཆུ་ལའང་མི་བཏུང་ཟེར་བ་ནི་དགོངས་པ་མ་ཡིན་ཏེ། འདི་ལྟར་གསང་སྔགས་འོག་མ་འོག་མ་རྣམས་དོག་ཅིང་གོང་མ་གོང་མ་དེ་ལས་ཡངས་བས་དམ་ཚིག་བསྲུངས་མཚམས་ཀྱང་དེ་བཞིན་ཏེ་ཀྲཱི་ཡ་བས་ལུང་པ་གཅིག་གི་ཆུ་ལའང་མི་བཏུང་བར་བཤད་དེ། དམ་ཚིག་བཀོད་པ་ལས།
ཀྲཱི་ཡ་རྣམས་ལས་ཁྱད་པར་དུ། ། ལུང་གཅིག་ཆུ་ལ་མི་བཏུང་དང༌། ། ཞེས་སོ། ། ཨུ་པས་ལུང་པ་གཅིག་ཏུ་གནས་ཀྱང་མཐོང་བར་མི་བྱ་བ་དང༌། ཡོ་ག་བས་མཐོང་ཡང་ཕྲད་པར་མི་བྱ་བ་དང༌། མ་ཧཱ་དང་ཨ་ནུ་ཨ་ཏི་གསུམ་གྱིས་ཕྲད་ཀྱང་གཏམ་མི་སྨྲ་བར་བྱ་ཡི། གནས་གཅིག་ཏུ་འདུག་པ་ཙམ་ལ་ཉེས་པ་དེ་ཙམ་མ་གསུངས་སོ། ། གཉིས་པ་ཉམས་པའི་ཉེས་པ་རང་ལ་འབྱུང་བ་ནི་རྩ༵་བའི༵་དམ༵་ཚི༵ག་ཉམ༵ས་པར་གྱུར༵་ན༵་ཆར་ཕབ་ན་ཐན་པ་འབྱུང་བའམ་མཐུ་བཏང་ན་རང་ལ་ལོག་པ་ལྟར་གང་སྒྲུབ༵་པ༵་ཐམ༵ས་ཅད༵་དེ་ལས་ལོ༵ག་པ༵ར་འགྱུར༵་ཞིང༌། ཀུན་གྱི་ཡིད༵་དུ༵་མི༵་འོ༵ང་བ་དང༌། ཚེ་འདིར་ཕོངས་པ་དང་ནད་དང་གདོན་དང་འཚེ་བ་དང་ཚེ་ཐུང་བ་ལ་སོགས་པ་མི་འདོད་པ་ཐམས་ཅད་འབྱུང་ཞིང༌།
ཕྱི་མར་དམྱལ་བར་ལྟུང་ཞིང་བསྐལ་པ་དུ་མར་སྡུག་བསྔལ་བ་ལ་སོགས་པ་རང་གི་ཡིད་དུ་མི་འོང་བ་རྣམ་པ་སྣ༵་ཚོ༵གས་པ༵འི་རང་བཞིན་རྒྱུ་དམ་ཚིག་ཉམས་པས་བསྐྱེད་པའི་གནས་སྐབས་དང་མཐར་ཐུག་གི་འབྲ༵ས་བུ༵་སྡུག་བསྔལ་དུ་མ་མི༵་འདོ༵ད་བཞི༵ན་དུ༵་རང་དབང་མེད་པར་འདུ༵་བར་བྱེད་དོ། ། གཉིས་པ་ཡན་ལག་གི་དམ་ཚིག་ཉམས་པའི་ཉེས་པ་ནི། ཡ༵ན་ལ༵ག་གི་དམ༵་ཚི༵ག་ཉམས༵་པར་གྱུར༵་ན༵་ཚེ་འདིར་སྒྲུབ་པའི་འབྲ༵ས་བུ༵་མཆོག་དང་ཐུན་མོང་གི་དངོས་གྲུབ་གང་ཡང་མེད༵་ཅི༵ང་ཕྱི་མ་ང༵ན་སོང༵་གསུམ་དུ་ལྟུང༵་སྟེ། རྡོ་རྗེ་ལས། དམ་ཚིག་ཉམས་པས་ཐུར་དུ་འགྲོ། ། འདིར་ཡང་ལེགས་པའི་འབྲས་བུ་མེད། ། ཅེས་པ་ལྟར་རོ། ། གསུམ་པ་རང་བཞིན་དང་དབྱེ་བ་བཤད་པ་ལ་གཉིས་ལས། དམ་ཚིག་གི་རང་བཞིན་ནི་རྩ་བ་དང་ཡན་ལག་གི་དམ༵་ཚི༵ག་རྣམ༵ས་ནི༵་སྐུ་གསུང་ཐུགས་ཀྱི་རྡོ༵་རྗེ༵་ཆེ༵ན་པོའི་ངོ་བོ་སང༵ས་རྒྱ༵ས་ཀུན༵་གྱི༵་བད༵ག་ཉིད༵་དམ་པ་ཡི༵ན་ནོ། ། དེའི་ཕྱིར་བསྲུངས་ན་ཕན་ཡོན་དང་ཉམས་ན་ཉེས་དམིགས་ཆེན་པོ་འབྱུང་བ་འཐད་པ་དང་བཅས་པའོ། །
གཉིས་པ་དབྱེ་བ་ལ་གཉིས་ཏེ། རྣམ་གྲངས་ཀྱི་དབྱེ་བ་དང༌། བསམ་གྱིས་མི་ཁྱབ་པའི་དབྱེ་བའོ། ། དང་པོ་ལའང་གཉིས་ལས། རྩ་བའི་དབྱེ་བ་ནི་རྩ༵་བའི༵་དམ༵་ཚིག༵་ལྔ༵་པོ་ལ༵་ནི༵་བླ་མེད་མི་སྤང་བ་ལྟ་བུ་གཅི༵ག་ལ༵འང༵་རྩ་བ་ཐབས་དང༌། ཤེས་རབ་གཉིས༵་ད༵ང་དེ་གཉིས་ལ་སྐུ་གསུང་ཐུགས་གསུམ་གསུམ་སྟེ་དྲུག་དང་དེ་རེ་རེའང་ཡོན་ཏན་ཕྲིན་ལས་སྐུ་གསུང་ཐུགས་ལྔ་ལྔ་སྟེ་བསྡོམས་པས་བཅུ༵་ཕྲ༵ག་གསུ༵མ་ཡོད་དོ། ། ཡན་ལག་གི་དབྱེ་བ་ནི་ཡ༵ན་ལ༵ག་གི་ད༵མ་ཚིག༵་ལྔ༵་གཉིས༵་ཏེ་བཅུ་ལ༵་འདོད་ཆགས་མི་སྤོང་བ་ལྟ་བུ་གཅི༵ག་ལ༵འ༵ང་ཐབས་དང་ཤེས་རབ་ལས། ཐབས་ལ་ཡེ་ཤེས་ལྔ་དང་ཡུལ་ལྔ། ཤེས་རབ་ལ་ཡེ་ཤེས་ལྔ་དང་ཡུལ་ལྔ་སྟེ་བཅུ༵་ཕྲ༵ག་གཉིས༵་སུ༵་དབྱེ༵་བ༵ས་ཉི་ཤུ་ཡོད་དོ། ། གཉིས་པ་བསམ་གྱིས་མི་ཁྱབ་པའི་དབྱེ་བ་ལ་གཉིས་ལས།
ཆོས་ཅན་བསམ་གྱིས་མི་ཁྱབ་པས་དམ་ཚིག་བསམ་གྱིས་མི་ཁྱབ་པ་ནི། རྩ་བ་དང་ཡན་ལག་གི་དམ༵་ཚི༵ག་དེ༵་དག་ནི༵་ངོ་མཚར་རྨད༵་པོ༵་ཆེ༵་ཡིན་ཏེ། འགྲོ་བའི་ཁམས་རྣམས་ཡེ་ཤེས་ཆེན་པོར་འདུལ་བའི་ཕྱིར་རོ། ། དེའང་སེམས་ཅན་མཐའ་ཡས་པ་ལྟར་དེ་རེ་རེ་ལ་ལྟོས་པའི་དམ་ཚིག་སུམ་བརྒྱ་དྲུག་ཅུའང་དེ་སྙེད་དུ་འགྱུར་བས་མཐའ་ཡས་སོ་ཞེས་བསྟན་པ་ནི། འཇི༵ག་རྟེན༵་དྲུག༵་གི༵་ཕྱོ༵གས་བཅུ༵་ན༵་སྲིད༵་པ་གསུ༵མ་གྱིས་བསྡུས་པའི་འགྲོ༵་བ༵་ཇི༵་སྙེད༵་ཡོད་པ༵་དེ་དག་གི་རྣམ་པར་རྟོག༵་པ་དེ་སྙེད་ཡོད་པ་འདུལ༵་བའི་ཕྱིར་རྩ་བ་དང་ཡན་ལག་གི་དམ༵་ཚི༵ག་ཀྱང་དེ༵་སྙེད༵་དུ་སྤྲོ༵་བས་ནམ་མཁའི་དབྱིངས་དང་ཆོས་ཀྱི་དབྱིངས་ལྟར་བསམ་གྱིས་མི་ཁྱབ་པའོ། ། ཁ་ཅིག་སེམས་ཅན་གྱི་རྟོག་པ་མང་བ་བཞིན་དམ་ཚིག་ཀྱང་རིགས་མི་འདྲ་སྟེ་དེ་སྙེད་དུ་འཆད་པ་ནི་དགོངས་པ་མ་ཡིན་ཏེ། དམ་ཚིག་དེ་ནི་ཞེས་རྩ་བ་དང་ཡན་ལག་གི་དམ་ཚིག་བཤད་མ་ཐག་པ་དེ་ལ་སྙེགས་པ་དང་འགལ་ལོ། ། གཉིས་པ་ཆོས་ཉིད་བསམ་གྱིས་མི་ཁྱབ་པས། དམ་ཚིག་བསམ་གྱིས་མི་ཁྱབ་པ་ནི། དེ་ལྟར་ཆོས་ཅན་རྣམ་གྲངས་ཀྱི་དམ་ཚིག་བསྟན་པ་ལས་གཞན༵་ཡ༵ང་སྣང་སྲིད་འཁོར་འདས་ཀྱི་ཆོས་ཐམས་ཅད་ཡེ་ནས་བླང་དོར་མེད་པས་སྤང་བླང་བསྲུང་འཚམས་ལས་འདས་པས་རྒྱལ༵་མཆོ༵ག་ཀུན༵་ཏུ་བཟ༵ང་པོ་བྱ་རྩོལ་མེད་པའི་མཆོག་གི་རོལ་པར་ཆོས་ཐ༵མས་ཅ༵ད་མ༵་ལུས༵་པར་འདུས་ཤིང་གཉིས་སུ་མེད་པའི་ཕྱག༵་རྒྱ༵་ནམ་མཁའ་ལྟ་བུ་ཡི༵ན་པས་ན།
གང་གིས་ཀྱང་བཅོས་ཤིང་རྩོལ་སྒྲུབ༵་རེ་དོགས་མེ༵ད་པའི་རང་བཞིན་ཏེ། དམ་ཚིག་ཐམས་ཅད་ཀྱི་སྙིང་པོའི་མཆོག་དམ་པ་མ༵་ལུས༵་པ་ཀུན་དེ་ཡིན་པས་ན་དེ་བཞིན་ཉིད་ལ་བཅོས་སླད་དང་རེ་དོགས་མེད་པའི་གནས་ལུགས་རྫོགས་པ་ཆེན་པོའི་ངང་དུ་ཤེས་པར་བྱའོ། ། དེ་སྐད་དུའང་ཀུན་བྱེད་ལས། ཀྱེ། སྟོན་པའི་སྟོན་པ་ཀུན་བྱེད་རྒྱལ་པོ་ང༌། ། རྩ་བ་བྱང་ཆུབ་སེམས་སུ་ཀུན་གཅིག་པས། ། ཀུན་ཀྱང་སྙིང་པོའི་དམ་ཚིག་གཅིག་ཡིན་ཏེ། ། བསྲུང་དང་མི་བསྲུང་དོན་ལས་འདས་པར་རྟོགས། ། ཀྱེ། ཀུན་བྱེད་རྒྱལ་པོ་ལྟ་བའི་དམ་ཚིག་ནི། །
སྐྱེ་མེད་ནམ་མཁའ་ལྟ་བུར་ཕྱོགས་འདས་པས། ། གང་གིས་དེ་དག་ལེགས་པར་རྟོགས་པ་དེ། ། ཀུན་བྱེད་རྒྱལ་པོའི་དམ་ཚིག་རྟོགས་པ་ཡིན། ། ཀྱེ། ཆོས་རྣམས་རྩ་བ་སེམས་སུ་གཅིག་པ་ལྟར། ། དམ་ཚིག་རྩ་བ་བསྲུང་དུ་མེད་པར་གཅིག། ཀྱེ། ཀུན་བྱེད་ང་ཡི་དགོངས་པའི་དམ་ཚིག་ནི། ། མ་ཡེངས་དྲན་པས་དངོས་པོ་ཡེ་ཤེས་སུ༌། ། མ་བཅོས་སུས་ཀྱང་མ་བྱས་རང་བྱུང་སྟེ། །
རིག་པས་དབང་སྒྱུར་བསྲུང་དང་མི་བསྲུང་མེད། ། ཇི་ལྟར་སྣང་བའི་ཆོས་རྣམས་ཐམས་ཅད་ཀུན། ། རང་བྱུང་སྙིང་པོར་གསལ་བས་དབང་བསྒྱུར་ནས། ། ཀུན་བྱེད་རྒྱལ་པོས་བྱས་པའི་ཆོས་རྣམས་ ལ། ། རིག་དང་མ་རིག་གཉིས་ཀའི་ཡུལ་ལས་འདས། ། འདའ་ཉམས་བསྲུང་མཚམས་མེད་པའི་དམ་ཚིག་ཡིན། ། ཞེས་སོ། ། དེས་ན་གནས་ལུགས་དོན་གྱི་དམ་ཚིག་ནི་བརྗོད་དུ་མེད་པ་དང་བསྟན་དུ་མེད་པ་དང་མཚན་མ་མེད་པ་དང་ཡེ་ཇི་བཞིན་པའི་ཆོས་ཉིད་དུས་གསུམ་འཕོ་འགྱུར་མེད་པའི་ཏིང་ངེ་འཛིན་ཏེ། དེ༵་ལ༵་སོ༵གས་པ༵་བསམ་བརྗོད་དམིགས་པའི་ཡུལ་ལས་འདས་པས་དམ་ཚིག་གི་ངོ་བོ་མཐ༵འ་ཡ༵ས་པའི་མཆོ༵ག་རྫོགས་པ་ཆེན་པོ་དོན་གྱི་གནས་ལུགས་སུ་གནས་པའོ། ། དེ་ལྟ་བུའི་དམ་ཚིག་ཏུ་དམ་ཚིག་ཐམས་ཅད་མ་བསྒྲུབས་ཀྱང་ངང་གིས་འདུ་བའི་ཡོན་ཏན་ནི།
ནམ་མཁའ་ཀློང་ཡངས་ཀྱི་རྒྱུད་ལས། ནོར་བུ་རིན་ཅེན་རྙེད་པའི་མིས། ། འཇིག་རྟེན་སོ་ནམ་མི་དགོས་བཞིན། ། མ་བསྒོམས་སེམས་ཀྱི་དོན་རྟོགས་ན། ། ཡོན་ཏན་མ་ལུས་ལྷུན་གྱིས་གྲུབ། ། དེ་ལས་མི་འདའ་དམ་ཚིག་ཡིན། ། ཞེས་སོ། ། བཞི་པ་ཕན་ཡོན་ཆེན་པོ་རྒྱ་ཆེར་བཤད་པ་ལ་ལྔ་ལས། དང་པོ་འཇིག་རྟེན་པས་བསྟོད་ཅིང་བཀུར་བ་ནི། རྒྱལ༵་བ༵འི་རིག༵ས་ཀྱི་མཆོ༵ག་གསང་སྔགས་འཛི༵ན་ཅིང་དམ་ཚིག་ལ་གནས་པ༵་དེ༵་ལ་ཚངས་པ་དང་བརྒྱ་བྱིན་ལ་སོགས་པ་འཇི༵ག་རྟེན༵་པའི་གཙོ༵་བོ་དང་༵དེའི་འཁོ༵ར་གྱི༵ས་བསྟོད་ཅིང་བཀུར༵་སྟི་དང་ཕུ་དུད་བྱེད་པར་འགྱུར་རོ། །
གཉིས་པ་འཕགས་པས་བྱིན་གྱིས་རློབ་པ་ནི། ལྷ་དང་མིའི་སྐྱེ་རྒུ་རྣམས་ཀྱི་ནང་ནས་དམ༵་པ༵་མཆོ༵ག་གཙོ་བོ་སངས་རྒྱས་རྣམས་ད༵ང༌། དེའི་སྲས་དམ༵་པ༵་སར་གནས་ཀྱི་བྱང་ཆུབ་སེམས་དཔའ་ཡི༵ས་རིམ་པ་བཞིན་སྲས༵་ཀྱི་ཐུ་བོ་དང༵་སྤུན༵་གྱི་དངས་མར་དགོང༵ས་ཤིང༌། སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པས་བྱི༵ན་གྱི༵ས་རློབ༵་ པའོ། ། གསུམ་པ་རྒྱལ་བའི་སྤྱོད་ཡུལ་ཐོབ་པའི་ཕན་ཡོན་ནི། དམ་ཚིག་ལ་གནས་པ་དེ་ཉིད་བདེ༵་བར་གཤེ༵གས་པ་ཉིད༵་ཀྱི་སྤྱོད་ཡུལ༵་སར་ཆུད་པ་ས་ལ་གནས་པས་ཡོངས་སུ་སྨིན་པའི་རིག་འཛིན་གསུམ་ལ་ཞུག༵ས་པ༵འི་མཐར་ཆོས་ཐམས་ཅད་འཇི༵གས་པ་མེ༵ད་པའི་མཆོག་ཀུན༵་ཏུ་༵བཟ༵ང་པོར༵་སྦྱོར༵་ཞིང་འཐོབ་པར་བྱེད་དོ། ། དེའང་སྒྲིབ་པ་གཉིས་དང༌། བདུད་བཞི་དང༌། འཁོར་འདས་གཉིས་དང༌། ཤེས་བྱ་གང་ལའང་འཇིགས་པ་མེད་པས་འཇིགས་མེད་ཀུན་ཏུ་བཟང་པོའི་འབྲས་བུའི་སངས་རྒྱས་སུ་བཤད་དོ། །
སར་ཆུད་པའི་རིག་འཛིན་ནི་དཀྱིལ་འཁོར་དུ་ཞུགས་ཏེ་བསྐྱེད་རྫོགས་དང་པོར་མནོས་པ་དག་གོ ། ས་ལ་གནས་པའི་རིག་འཛིན་ནི་རྟོགས་པ་དང་ཏིང་ངེ་འཛིན་ཐོབ་ནས་དེ་ལ་རྒྱུན་དུ་གནས་པའོ། ། སར་སྨིན་པའི་རིག་འཛིན་ནི་ཐོབ་པ་དེ་ལས་ཀྱང་སྟོབས་ཆེར་གྱུར་ཏེ། རྣམ་སྨིན་ཚེ་དབང་ཕྱག་རྒྱ་ཐོབ་ནས་ལྷུན་གྱིས་གྲུབ་པའི་རིག་འཛིན་ལ་སྦྱོར་ཞིང་ཐོབ་པར་བྱེད་པའོ། ། བཞི་པ་སྡོམ་པ་དང་དམ་ཚིག་གི་ཡོན་ཏན་འདུས་པའི་ཕན་ཡོན་ནི། བླ་ན་མེད་པའི་དམ་ཚིག་གི་ནང་དུ་ཆོས་ཐམས་ཅད་ཀྱི་གནས་ལུགས་ཇི༵་བཞི༵ན་པའི་ཆོས་ཉིད༵་ནམ་མཁའ་ལྟ་བུ་དང༵༌། སེམས་ཅན་འདུལ༵་བ༵འི་ཐབ༵ས་ཐེག་པ་མཐའ་དག་གི་དོན་དང༌། ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་དང་རིག་པ་འཛིན་པ་ལ་སོགས་ཇི༵་སྙེད༵་པ་དེ་དག་གི་སྡོམ༵་པ༵་བས༵མ་ཡ༵ས་ཀྱི་རིགས་གང་ཡིན་པ༵་མ༵་ལུས༵་པ་ཀུན་ཡར་ལྡན་གྱི་ཚུལ་བྲེ་མིག་ཏུ་ཕུལ་ལྟར་འདུས་ཤིང་དེ་དག་གི་ཡོན་ཏན་མ་ལུས་པ་ལྷུན༵་གྱིས༵་གྲུབ༵་པ་ཡིན་ནོ། ། ལྔ་པ་ཉམས་ཀྱང་གསོར་རུང་བའི་ཕན་ཡོན་ནི་རྩ་བ་དང་ཡན་ལག་གི་དམ་ཚིག་ཉམ༵ས་པ་ན༵་ཉན་ཐོས་ཀྱི་འདུལ་ཁྲིམས་རྫ་བེའུ་ཆགས་པ་ལྟར་གསོར་མི་རུང་བ་མ་ཡིན་གྱི་དབང་ནོད་པ་དང་བཤགས་པ་ལ་སོགས་པའི་ཆོ་གས་བསྐ༵ངས་པས༵།
སྔ་མ་བཞིན་སོར་ཆུད་ཅིང་རྫོག༵ས་པ༵ར་འགྱུར་བ་ད༵ང་དེ༵་ལ༵་སོག༵ས་པའི༵་ཕན་ཡོན་མཐ༵འ་ཡ༵ས་པའི་མཆོ༵ག་གསང་སྔགས་ལ་ཡོད་དོ། །
གསུམ་པ་སྐབས་ཀྱི་དོན་བསྡུ་བ་ནི། དེ་སྐད་ཅེ༵ས་བརྗོད༵་པ༵ས་རང་སྣང་གི་དེ༵་བཞི༵ན་གཤེག༵ས་པ༵འི་ཚོགས་ཉིད༵་དེ༵་བཞི༵ན་གཤེ༵གས་པ༵་ཀུན་ཏུ་བཟང་པོའི་དཀྱིལ་འཁོར་གྱི་མངའ་བདག་དེ་ཉིད༵་ལ༵་འདུད༵་པ༵ར་གྱུར༵་ཏོ༵། ། དམ་ཚིག་གས༵ང་བའི༵་སྙིང༵་པོ༵་དེ༵་ཁོ༵་ན༵་ཉིད༵་ངེ༵ས་པ༵་ལ༵ས་རྩ་བ་དང་ཡན་ལག་གི་དམ༵་ཚི༵ག་གི༵་དོན་བསྟན་པའི་ལེ༵འུ༵་སྟེ༵་བཅུ༵་དགུ༵་པའི་རྣམ་པར་བཤད་པ༵འོ༵། ། ། ། ༈ སྤྱི་དོན་ལྔ་པ་དམ་ཚིག་ཅན་གྱི་ཕྲིན་ལས་ཇི་ལྟར་བསྒྲུབ་པའི་ཚུལ་ལ་གསུམ་སྟེ། དོན་གྱི་འབྲེལ་དགོད། ཚིག་གི་དོན་བཤད། སྐབས་ཀྱི་དོན་བསྡུ་བའོ། ། དང་པོ་ནི། དམ་ཚིག་གི་རིམ་པ་བཤད་པ་དེ༵་ནས༵་དམ་ཚིག་ཅན་གྱི་ཕྲིན་ལས་འགྲུབ་པའི་ཕྱིར་བཅོམ༵་ལྡ༵ན་འད༵ས་ཡེ་ཤེས་ཀྱི་དགྱེས༵་པ༵་ཆེན༵་པོ༵་ཉིད་ཡེ་ནས་རང་བཞིན་ལྷུན༵་གྱིས༵་གྲུབ༵་པ༵འི་དམ༵་ཚི༵ག་ཕྲིན་ལས་སུ་བྱིན༵་གྱི༵ས་རློ༵བ་པ༵་ཞེས༵་བྱ༵་བ༵འི་ཏིང༵་ངེ༵་འཛི༵ན་ལ༵་སྙོམ༵ས་པར༵་ཞུག༵ས་ན༵ས་ལས་ཐམས་ཅད་འགྲུབ་པའི་ཆེ༵ད་དུ༵་བརྗོད༵་པ༵་འདི༵་དག་བརྗོ༵ད་དོ༵། ། གཉིས་པ་གསུམ་སྟེ།
ཕྲིན་ལས་བཞིའི་རིམ་པ་སྤྱིར་བསྟན། ལས་ཀྱི་རྗེས་སུ་བཀའ་བསྒོ་ཞིང་བྲོ་གར་གྱི་ཕན་ཡོན་བྱེ་བྲག་ཏུ་བཤད་པ། ལས་བཞི་སྒྲུབ་པའི་གནས་དང་ཏིང་ངེ་འཛིན་གྱི་ཁྱད་པར་རོ། ། དང་པོ་ལ་བཞི་སྟེ། དྲག་པོའི་ལས། དབང་གི་ལས། རྒྱས་པའི་ལས། ཞི་བའི་ལས་སོ། ། དང་པོ་ལ་གསུམ་ལས། བསྲེག་པ་མེའི་ལས་ནི་དྲག་པོའི་ཐབ་ཁུང་གྲུ་གསུམ་གྱི་ཨེ༵འི༵་རྣམ་པ་ཅན་མཚན་ཉིད་རྣམས་ཚང་པའི་ཚོག༵ས་ཀྱི༵་དབུས་སུ་ལྷ་སོ་སོའི་དཀྱི༵ལ་འཁོ༵ར་གྱི་མཆོ༵ག་དམ་ཚིག་པ་བསྐྱེད་ལ་ཡེ་ཤེས་པ་བཅུག་སྟེ།
གཉིས་སུ་མེད་པའི་རང་བཞིན་དྲག་པོའི་མེ་དཔུང་འབ༵ར་བའི༵་མེ་ལྷ་གཏུམ༵་ཆེ༵ན་རྔམ༵ས་པ༵འི་ཆ་བྱད་ཅན་ལ༵་སྔགས་མཁན་བསྒྲུབ་བྱ་ལ་རབ་ཏུ་ཁྲོས༵་པ༵འི་ཡི༵ད་ཀྱིས༵་དྲག་པོའི་མཆོ༵ད་པ་དང་བསྲེག་རྫས་སྦྱིན༵་པར་བྱས༵་ན། ཚོགས་གཉིས་ལས་གྲུབ་པའི་སང༵ས་རྒྱས༵་བསོ༵ད་ནམ༵ས་བརྒྱའི་མཚན་གྱིས་བརྒྱན་པའི་སྐུ༵་ཡ༵ང་འཇི༵ག་ན་འཇིག་རྟེན་ཕལ་བ་རྣམས་ལྟ་ཅི་སྨོས་པའོ། ། ཡང་ན་སེམས་ཅན་ཐམས་ཅད་སངས་རྒྱས་སུ་བཤད་པས་བསྒྲུབ་བྱ་དེ་ཉིད་འཇིག་ཅེས་སྦྱར་རོ། ། གཉིས་པ་གདབ་པ་ཕུར་བུའི་ལས་ནི་ལིང་གའི་རྒྱུ་བདུད༵་རྩི༵་ལྔ༵འ༵མ་ཡང་ན་ཉ་ཤ་བུ་རམ་ཏིལ་ནག་སྦྲང་རྩི་འབྲས་སྟེ་ཟ༵ས་ལྔ༵་དེའི་གསེབ་ཏུ་བསྒྲུབ་བྱའི་དྲི་མ་རྐང་རྗེས་ཀྱི་ས་དང་བཅས་པ་ལ༵་བསྒྲུབ་བྱའི་མཚ༵ན་མ༵་སྟེ། གཟུགས་ལ་དཔྲལ་བར་མི༵ང་སྙིང་གར་རུས༵་འདོམས་སུ་བླ་བཏགས་གང་ཡོད་དང་མཱ་ར་ཡ་ཕཊཿདང་བཅ༵ས་པ༵ར་བྲི་ཞིང་ཐ་མ་འགུགས་བྱེད་ཀྱི་ཡེ་གེ་ཛས་བསྐོར་བ་གྲོ་གའམ་རས་སམ་ཤོག་བུ་ལ་བྲིས་ཏེ་དེའི་ནང་དུ་གཞུག་པའམ་མདུན་རྒྱབ་གང་རུང་དུ་གླན་པར་བྱ༵འོ། ། དེ་ལ་བསྒྲུབ་བྱ་སྔགས་ཏིང་ངེ་འཛིན་ཕྱག་རྒྱ་གསུམ་གྱིས་བཀུག༵་ན༵ས་ལྕགས་ལ་སོགས་པ་རྡོ༵་རྗེ༵་ཕུར༵་པ༵་བཛྲ་ཀཱི་ལ་ཡར་བསྐྱེད་པས༷་སྙིང་ག་ལ་སོགས་པའི་གནས་སུ་གད༵བ་པར་བྱ་སྟེ། ལུས་ངག་རྡུལ༵་ཕྲན་བཞིན་དུ༵་བྱས༵་པར་བསམས་ནས༵་ཀརྨ་ཧེ་རུ་ཀའི་ཚོག༵ས་སམ། སྔ་མའི་ཐབ་ཁུང་དུ་དྲག་པོའི་ལྷ་བསྐྱེད་པའི་ཚོགས་ལ༵་འབུལ༵་ཞིང་སྦྱིན་སྲེག་བྱའོ། ། གསུམ་པ་མནན་པ་བྲོ་ལས་ནི་ཨེ༵འི༵་ཚོག༵ས་ཀྱི༵་སྟེ་དྲག་པོའི་དཀྱི༵ལ་འཁོ༵ར་རམ་ཐབ་ཁུང་དེའི་འཁོར་ཡུག་ཏུ༵་རྣལ་འབྱོར་བ་དེས་གུང་སྲིན་གཉིས་མཐེ་བོས་མནན་མཛུབ་མོ་གཉིས་བརྐྱངས་པ་བཀན་པའི་མཐེའུ་ཆུང་གཉིས་ལུ༵་གུ༵་རྒྱུད༵་དུ༵་སྦྲེལ༵་ཞིང་བསྡ༵མས་ན༵ས། ཕྱག་རྒྱ་དེ་ལྟར་བཅི༵ངས་པར་གྱུར༵་པས་ལུས་བསྐྱོད༵་ན༵ས་རྡོ་རྗེའི་འགྲོས་སུ་གོམ་པ་དོར་ཞིང་ལུས་དང་ཕྱག་རྒྱ་ཕྱོག༵ས་བཅུར༵་གཡོ༵་བས།
ཧཱུྃ་ཧཱུྃ་ཧཱུྃ། ཞེ་སྡང་རྡོ་རྗེ་འཁོར་བཅས་པས། ། འཇིག་རྟེན་ཁམས་ནི་རབ་འབྱམས་ཀུན། ། སྐད་ཅིག་ཡུད་ལ་བརླག་མཛད་དེ། ། བརླག་པར་མ་གྱུར་གང་ཡང་མེད། ། མཱ་ར་ཡ་ཕཊཿཞེས་བརྗོད་ཅིང༌། ལིང་གའི་སྟེང་དུ་རྐང་བས་བྲོ་བརྡུངས་པས་བསྒྲུབ་བྱ་རྡུལ་དུ་སོང་བར་བསམ་མོ། ། དེས་ནི་གང་དམིགས་དེ་ཉིད་དྲན་པ་མྱོས༵་ན༵ས་སྙིང་གས༵་ཏེ་ལུས་ཚིག༵་ཅིང་དངོས་པོ་མེད་པ༵ར་འགྱུར༵་རོ། ། ཁ་ཅིག་སྔར་གྱི་སྦྱིན་སྲེག་གི་ལས་ཟིན་པ་དང་ས་གཞི་བསུབས་ལ། དེའི་སྟེང་དུ་རྣལ་འབྱོར་ཕོ་མོ་རྣམས་གྲལ་གྲུ་གསུམ་དུ་བྱས་ཏེ་མེ་དཔུང་གི་དབུས་སུ་ཀརྨ་ཧེ་རུ་ཀའི་རྣམ་པར་བསྐྱེད་ལ།
ཐམས་ཅད་སྲིན་ལག་སྦྲེལ་ཏེ་དབུས་སུ་ལིང་ག་བཞག་པའི་མཐར་བྲོ་བརྡུང་ཞེས་ཟེར་རོ། ། དེའང་སྲེག་མནན་བྲོ་གསུམ་པོ་འདི་གང་རུང་རེ་རེས་ཀྱང་ལས་འགྲུབ་ལ། གསུམ་ཀ་ཚང་ན་མཆོག་ཏུ་འགྲུབ་ བོ། ། གཉིས་པ་དབང་གི་ལས་ལའང་གསུམ་ལས། དང་པོ་སྲེག་པ་མེ་ཡི་ལས་ནི་ཝ༵ྃ་གྱི༵་དབྱིབས་དང་དེས་མཚོན་ཞིང་བྲིས་པའི་ཐབ་ཁུང་ཟླ་གམ་མོ། ། ཚོག༵ས་ཀྱི༵་དཀྱི༵ལ་འཁོ༵ར་མཆོ༵ག་ནི་ཐབ་ཀྱི་མཚན་ཉིད་དང་ལྷའི་གཙོ་འཁོར་གཉིས་ཀ་ལ་འཇུག་སྟེ་ཐམས་ཅད་ལ་དེ་བཞིན་དུ་སྦྱར་རོ། ། དེའི་ནང་དུ་ཐབས་ཀྱི་མེ་དང་མེ་ལྷ་རབ་ཏུ་འབར༵་བ༵་དབང་གི་ཆ་བྱད་ཅན་གཟི༵་བརྗི༵ད་ཆེ་ཞིང་སྐུ་བོང་གི་ལྷུན༵་ཆེ༵ན་པོ་བཞུགས་པ་ལ༵་སྔགས་མཁན་བསྒྲུབ་བྱ་ལ་རྗེས་སུ་ཆག༵ས་པའི༵་ཡི༵ད་ཀྱི༵ས་དབང་དང་མཐུན་པའི་རྫས་མེ་ལ་མཆོ༵ད་སྦྱིན༵་བྱ༵ས་ན་རྡོ༵་རྗེ༵་གསུང༵་སྟེ་སྣང་བ་མཐའ་ཡས་ཡ༵ང་དབ༵ང་དུ༵་འགྱུར༵་རོ། ། གཉིས་པ་གདབ་པ་ཕུར་བའི་ལས་ནི། བདུད༵་རྩི༵་ལྔ༵འ༵མ་ཡང་ན་ཟ༵ས་ལྔ༵་བསྒྲུབ་བྱའི་གོས་དང་དྲི་མར་བཅས་པ་ལ༵་གང་དབང་དུ་བྱ་བ་དེའི་མཚ༵ན་མ༵་གཟུགས་བྱས་པའི་ནང་དུ་ཤོག་བུ་ལ་སོགས་པའི་བྱང་བུ་ལ་མི༵ང་རུས་མཚན་གསུམ་དུ༵་བཅ༵ས་པ་བྲིས་ལ་གཞུག་པ༵ར་བྱ༵་ཞིང༌།

ཟངས་ལ་སོགས་པའི་ཕུར༵་པ༵་རྡོ༵་རྗེ༵་ཆག༵ས་པ༵་སྟེ་པདྨ་ཀཱི་ལ་ཡར་བསྐྱེད་པས༷་གད༵བ་ཅིང༌། བཏབ་པའི་ལིང་ག་དེ་ཉིད་ཆག༵ས་པའི༵་ཚོ༵གས་པདྨ་ཧེ་རུ་ཀ་འཁོར་བཅས་སམ་སྔར་གྱི་ཐབ་ཀྱི་ལྷ་ལ༵་གཉིས་སུ་མེད་པར་ཐིམ༵་པ༵ར་དབུལ༵་ལོ། ། གསུམ་པ་མནན་པ་བྲོའི་ལས་ནི། ཝ༵ྃ་གྱི༵་ཚོག༵ས་ཀྱི༵་དཀྱི༵ལ་འཁོ༵ར་ཐབ་ཁུང་གི་མཐའ་འམ་དབང་གི་དཀྱིལ་འཁོར་དུ༵་རྣལ་འབྱོར་བ་ལུ༵་གུ༵་རྒྱུད༵་དུ༵་སྦྲེལ༵་ནས་བསྡ༵མས་ཏེ༵་བྲོ་བྱས་ན་འགྲོ་བ་ཐམས་ཅད་འགུག༵ས་པར་འགྱུར༵་པའི་རྡོ༵་རྗེ༵་པདྨ་དང་དབང་ཆེན་མཛེས་པའང༵་ཕྱི༵་བཞི༵ན་འབྲ༵ང་ན་མིའི་འགྲོ་བ་ཕལ་བ་རྣམས་ལྟ་སྨོས་ཀྱང་ཅི་དགོས་ཏེ། ཡིད་ལ་ཅི༵་འདོ༵ད་པ་དེ༵་བཞི༵ན་འོང༵་བ༵ར་འགྱུར༵་རོ། ། གསུམ་པ་རྒྱས་པའི་ལས་ལའང་གསུམ་ལས། དང་པོ་ནི། མ༵་ཡི༵་ཚོ༵གས་ཀྱི༵་དཀྱི༵ལ་འཁོ༵ར་མཆོ༵ག་སྟེ་ཐབ་གྲུབ་བཞི་པར་མེ་དང་མེ་ལྷ་གཉིས་པོ་འོད་ཟེར་འབ༵ར་བའི༵་ཚོགས་ནང་དུ་འདུ༵་བས་ལོངས་སྤྱོད་སྡུད་ཅིང་ཕྱིར་འཕྲོ༵་བའི་གཟི༵་བརྗིད་ཆེ༵ན་པོས་རེ་བ་སྐོང་བར་བསམ་པ་ལ༵་སྔགས་མཁན་དག༵འ་ཞིང་སྤྲོ་བའི༵་ཡི༵ད་ཀྱི༵ས་རྒྱས་པར་མཆོ༵ད་སྦྱིན༵་བྱ༵ས་ན། ཚེ་དང་དཔལ་དང་འབྱོར་པ་འཕེལ་བ་ལ་སོགས་པའི་ཡོན༵་ཏན༵་ནམ༵་མཁའི༵་མཐ༵འ་དང༵་མཉ༵མ་པ་འཐོབ་བོ། ། གཉིས་པ་ནི། བདུད༵་རྩི༵་ལྔ༵འམ༵་ཟ༵ས་ལྔ༵་གང་རུང་གི་གསེབ་ཏུ་འབྲུ་དང་རིན་པོ་ཆེ་ལ༵་སོགས་པ་བསྲེས་ལ་ནོར་བུ་གསེར་དངུལ་མུ་ཏིག་རྟ་གླང་ལ་སོགས་པ་གང་རྒྱས་ཤིང་འཕེལ་བར་འདོད་པ་དེའི་གཟུགས་ཀྱིས་མཚན་མ་མིང་སྤེལ་བྲིས་པ་དང་བཅས་པ་བྱས་ཏེ།
འདོད་པའི་ཡོ༵ན་ཏན༵་གང་དགོས་འབྱུང་བ་ཡི༵ད་བཞི༵ན་གྱི་ནོར་བུ་རིན་པོ་ཆེའི་གཏེར༵་དུ༵་བསྒོམ་པ་ནི་བརྟ༵ག་པའོ། ། དེ་ལ་གསེར་ལ་སོགས་པའི་ཕུར་བ་ང༵་རྒྱལ༵་དག༵འ་སྤྲོ༵་སྟེ་རཏྣ་ཀཱི་ལ་ཡ་དངོས་གྲུབ་ཀྱི་ཆར་འབེབས་པར་བསྐྱེད་ལ་ཕུར༵་པ༵་གད༵བ་ཅིང༌། ཡོན་ཏན་རྡོ༵་རྗེ༵འི་གཟི༵་བརྗི༵ད་ཆེན་པོ་འཕེ༵ལ་བ༵ར་རཏྣ་ཧེ་རུ་ཀའི་ཚོགས་སམ་གོང་གི་རྒྱས་པའི་མེ་ཐབ་ཏུ་དབུ༵ལ་ལོ། ། གསུམ་པ་ནི། མ༵་ཡི༵་ཚོ༵གས་ཀྱི༵་དཀྱི༵ལ་འཁོ༵ར་དུ༵་རྒྱས་པར་བྱེད་པའི་དཀྱིལ་འཁོར་རམ་ཐབ་ཁུང་གི་ཐ་མར་རྣལ་འབྱོར་བ་ལུ༵་གུ༵་རྒྱུད༵་དུ༵་སྦྲེལ༵་ཅིང་བསྡ༵མས་པ་ཕྱོགས་བཅུར་བསྐྱོ༵ད་ནས་བྲོ་བརྡུངས་བའི་འོད་ཟེར་གྱིས་ལོངས་སྤྱོད་སྤྲིན་ཕུང་དཔལ་དང་གཟི༵་བརྗི༵ད་འབ༵ར་བ༵འི་རྣམ་འཕྲུལ༵་ཆེ༵ན་པོ་རང་གི་གནས་དེར་ཆར་དུ་འབབ་པའི་ཏིང་ངེ་འཛིན་སྤྲོ༵་ཞིང་དེས་སེམས་ཅན་གྱི་དབུལ་བ་བསལ་བར་བསམས་ན། ཡོན་ཏན་འདོད་དགུ་འབྱུང་བའི་ཡི༵ད་བཞིན༵་གྱི་ནོར་བུས་ན༵མ་མཁ༵འ་གང༵་བར༵་འགྱུར༵་ཞིང་བསམ་པ་ཐམས་ཅད་འགྲུབ་པའོ། ། བཞི་པ་ཞི་བའི་ལས་ལའང་གསུམ་ལས། དང་པོ་ནི། ཡ༵་ཡི༵་ཚོ༵གས་ཀྱི༵་དཀྱི༵ལ་འཁོ༵ར་མཆོ༵ག་སྟེ་ཐབ་ཁུང་ཟླུམ་པོའི་ནང་དུ་མེ་དང་མེ་ལྷ་གཉིས་ཀ་འོད་གས༵ལ་བ༵འི་གཟི༵་བརྗི༵ད་འཚེ༵ར་བ༵་ཞི་བའི་རྣམ་པར་བསྐྱེད་ལ༵་སྔགས་མཁན་སེམས་རབ་ཏུ་དྭང༵ས་པ༵འི་ཡི༵ད་ཀྱི༵ས་ནད་དང་གནོད་པ་དང་འཇིགས་པ་ཞི་བའི་མཆོ༵ད་སྦྱིན༵་བྱས༵་ན། ཤིན་ཏུ་མ་རུངས་པའི་གཏུམ༵་ཆེ༵ན་རྔ༵མ་པ༵་བདུད་དང་རཱུ་ཏྲ་ལ་སོགས་པའ༵ང་སེམས་རབ་ཏུ་ཞི་བ་བྱང་ཆུབ་ཀྱི་སེམས་སུ་ལྷན༵་ནེ༵ར་འགྱུར༵་ན་འཇིག་རྟེན་ཕལ་བ་རྣམས་ལྟ་ཅི་སྨོས་པའོ། །
གཉིས་པ་ནི། བདུད༵་རྩི༵་ལྔ༵་ད༵ང་ཟ༵ས་ལྔ༵འི་གསེབ་ཏུ་གང་ཞི་བར་འདོད་པ་དེའི་གོས་དང་དྲི་མ་ལ་སོགས་པ་བསྲེས་ལ༵་སྔར་བཞིན་ལིང་ག་བྱས་པ་དེ་ཉིད་ལུས་གཏུམ༵་ངག་རྔ༵མ་སེམས་འཁྲུག༵ས་པ༵འི་རྣམ་པ་ཅན་དགྲའམ་བགེགས་ལ་སོགས་པ་གང་ཡིན་པ་དེའི་ངོ༵་བོ༵ར་བརྟག༵་ཅིང་དངུལ་ལ་སོགས་པའི་ཕུར་བུ་དེ་ཉིད་ལྷན༵་ནེར༵་གས༵ལ་བ་བུདྡྷ་ཀཱི་ལ་ཡར་བསྐྱེད་པ༵འི་ཕུ༵ར་བུ༵་གད༵བ་ཅིང་དཔལ་དང་གཟི་བརྗིད་འབར༵་བ༵་ལྷན༵་ནེ༵འི་ཚོ༵གས་བུདྡྷ་ཧེ་རུ་ཀ་འཁོར་བཅས་སམ་ཞི་བའི་མེ་ལྷ་ལ༵་དབུ༵ལ་ལོ། ། གསུམ་པ་ནི། ཡ༵་ཡི༵་ཚོ༵གས་ཀྱི༵་དཀྱི༵ལ་འཁོ༵ར་དུ༵་ཞི་བའི་དཀྱིལ་འཁོར་རམ་ཐབ་ཁུང་གི་མཐར་རྣལ་འབྱོར་བ་རྣམས་ལུ༵་གུ༵་རྒྱུད༵་དུ༵་སྦྲེལ༵་ནས་བསྡ༵མས་ཏེ༵་བྲོ་བྱས་ན། ཕ་རོལ་ཁྲོ་བོའི་མེ་འབ༵ར་བ༵་ཡང་ཞི་བས་ལྷན༵་ནེ༵འི་བྱིན༵་བརླབས་ཀྱི༵ས་ཁྱ༵བ་ནས་སྡིག་པ་དང་གདུག་སེམས་ཐ༵མས་ཅ༵ད་ཡིད་ལ་ཅུང་ཟད་ཀྱང་མི་འགྱུ་བས་གཡོ༵་བ༵་མེད༵་པ༵ར་བྱེ༵ད་པའོ། ། དེ་ལྟར་ཨེ་ཝྃ་མཱ་ཡཱ་བཞི་ནི་ཡི་གེའི་དབྱིབས་ཀྱིས་ཐབ་ཁུང་གི་དབྱིབས་མཚོན་པར་བྱེད་པའོ། ། བླ་མ་རོང་པ་ནི་བྃ་བྷན་དྷའི་སྒྲས་སྡུད་ཅིང་འཆིང་བས་ཞི་བ་དང་དབང་དུ་སྦྱོར་བ་ནི་ཡུལ་ཐ་དད་ཀྱི་ཡེ་གེའི་དབྱིབས་མི་འདྲ་བ་རྣམས་ལ་གཟིགས་པར་སྣང་ངོ༌། ། གཉིས་པ་ལས་ཀྱི་རྗེས་སུ་བཀའ་བསྒོ་ཞིང་བྲོ་གར་གྱི་ཕན་ཡོན་བཤད་པ་ལ་གཉིས་ཏེ། དམ་ཅན་ལ་བཀའ་བསྒོ་བ་དང༌། བྲོ་གར་གྱི་ཕན་ཡོན་བསྟན་པའོ། །
དང་པོ་ལ་གཉིས་ལས། དང་པོ་ལས་ལ་བསྒོ་བའི་ཚུལ་བརྗོད་པ་ནི། དེ་ལྟར་ཕྲིན་ལས་བཞི་པོ་གང་ཡང་རུང་བའི་རྗེས་ཐོག་ཏུ་ཚོགས་ཀྱི་འཁོར་ལོ་ལ་ལོངས་སྤྱོད་དེ། བཟའ་བཏུང་གི་ལྷག་མ་བསྡུས་ལ་རྡོ་རྗེ་སློབ་དཔོན་གྱི་ཁ་ཕྲུས་བྱིན་གྱིས་བརླབས་ཏེ། དཔལ་ཆེན་པོའི་དཀྱིལ་འཁོར་དུ་འདུས་པའི་སླས༵་ལྷ་ཆེན་པོ་རྣམས་ཀྱི་ཆུང་མ་དང༵་བྱི༵་མོ༵་མཛའ་མོ་དང་བྲ༵ན་མོ༵འི་ཚོག༵ས་རྣམས་ལྷག༵་མ༵འི་མཆོ༵ད་སྦྱིན༵་འདོ༵ད་པ༵འི་མགྲོན་ཡིན་པས་སྦྱིན༵་ཏེ་ཟ་ལམ་བདུན་ཅུའི་སར་བསྐྱལ་ཞིང་སྔོན་དཔལ་ཆེན་པོའི་སྤྱན་སྔར་ཁས་བླངས་པའི་ར༵ང་རང་གི༵་དམ༵་ཚི༵ག་རྣམས་ར༵བ་ཏུ་བསྒྲག༵ས་ན༵ས་ཞི་བ་ལ་སོགས་པ་ག༵ང་འདོ༵ད་པའི་ལ༵ས་དེ༵་བྱེད༵་པ༵ར་བསྒོ༵་བར་བྱའོ། ། གཉིས་པ་ཇི་ལྟར་བསྒོ་བ་དངོས་ནི། སྔོ༵ན་དྲེགས་པའི་དབང་ཕྱུག་རྣམས་བཏུལ་བའི་ཚེ༵་དཔ༵ལ་ཆེ༵ན་པོ་ཧེ༵་རུ་༵ཀ༵་ཤིན༵་ཏུ༵་གདུག༵་ཅི༵ང་གཏུམ༵་བ༵ག་ཅ༵ན་མཛད་དེ། འཇིག་རྟེན་གྱི་ཁམས་ཐམ༵ས་ཅ༵ད་ཀྱི་དྲེགས་པ་མ༵་ལུས༵་པ་རྣམས་འདུལ༵་བར་མཛ༵ད་པ༵འི་དབ༵ང་ཕྱུག་ད༵ང་བྱིན༵་རླབ༵ས་རྨད༵་པོ༵་ཆེ༵་མངའ་བས་ལྷ༵་དབང་ཕྱུག་ཆེ༵ན་པོ་ལ༵་སོག༵ས་པ་ཐམས་ཅད་དབ༵ང་དུ༵་བསྡུས༵་ནས་དེ་དག་གི་འཁོ༵ར་དང་ཆུང་མ་དང་བུ་མོ་དང་མ་དང་ཕུ་ནུ་མོ་མ་ལུས་པ་རྣམ༵ས་ལོངས་སྤྱོད་ཀྱི་ཕྱིར་དབ༵ང་ཕྱུག༵་དང་སླས༵་སུ༵་བྱིན་གྱིས་རློབ་པ་བྱས༵་ཏེ། དགུགས་པ་དང་བཅིང་བ་དང་གསོད་པ་ལ་སོགས་པའི་སོ༵་སོ༵འི་ལ༵ས་རྣམ༵ས་དཔལ་ཆེན་པོས་རང་རང་ལ་བསྐོ༵ས་པ༵་དེ་༵ཉིད་སྔོན་ཇི༵་ལྟར༵་ད༵མ་བཅ༵ས་ཤིང་ཁས༵་བླང༵ས་པ༵འི་ལུགས་བཞིན་སྐད་ཅིག་ཀྱང་མ༵་ཐོ༵གས་པར་ལུས་ཀྱི་འབྲས་བུ་མྱུར༵་དུ༵་མངོ༵ན་པ༵ར་ཕྱུང༵་བར་མཛོད་ཅིགརང་རང་གི་དམ༵་བཅ༵ས་པ་བཞི༵ན་དུ༵་མ༵་བྱ༵ས་ན༵་སྔོན་ཇི༵་ལྟར༵་དམ་བཅས་ཤིང་རང༵་རང་གི༵་མན༵འ་ཚིག་བོ༵ར་བའི༵་སྡོམ༵་པ་དམ་བཅ༵ས་པ་དེ༵་ལ༵ས་འད༵འ་བར༵་འགྱུར༵་ལ། གལ་ཏེ་ད༵མ་ཚི༵ག་དེ༵་ལ༵ས་འད༵ས་པར་གྱུར༵་ན༵་ཁྱེད་ཅག་གི་མགོ༵་ལུས༵་དང་སྙིང༵་ཡ༵ང་ཚལ༵་པ༵་བདུན༵་དུ་ཡ༵ཀྴ༵་མེ་འབར་གྱི་ཁྲོ༵་བོ༵ས་དུམ་བུར་གཏུ༵བ་པ༵ར་འགྱུར༵་རོ། །
རྒྱུ་མཚན་དེ༵་བ༵ས་ན་རྣལ༵་འབྱོ༵ར་སྔག༵ས་འཆ༵ང་བདག་གིས༵་ཇི༵་ལྟར༵་བཅོ༵ལ་བ༵་བཞི༵ན་དུ༵་བྱོ༵ས་ཤིགགལ་ཏེ་ལ༵ས་དེ༵་མངོ༵ན་དུ༵་མ༵་བྱ༵ས་ན༵་རང༵་རང་གི༵ས་མན༵འ་བོ༵ར་ཞིང་ཁ༵ས་བླང༵ས་པ༵འི་དམོད་པ་བཞིན་རུལ༵་མྱག༵ས་ཚི༵ག་ན༵ས་རྡོ་རྗེའི་དམྱ༵ལ་བར༵་འགྲོ༵་བར་འགྱུར་རོ། ། དེས་ན་རྣ༵ལ་འབྱོ༵ར་པ་ད༵མ་ཚིག་ལ༵་གན༵ས་པར་གྱུར༵་པ༵འི་ཕྲིན་ལ༵ས་ཅི་འདོད་པ་རྣམ༵ས་ཡོང༵ས་སུ༵་བྱ༵་བ༵་དང༵་རྣལ་འབྱོར་པ་བདག་ཅག་གི་འཁོ༵ར་རྣ༵མས་ཀྱང་རང་གི་བུ༵་གཅི༵ག་པ་བཞིན༵་དུ་སྐྱོང༵ས་ཤིག་དང༌། དེའི་མཐུས་ཁྱེད་ཅག་ཕྲ༵་མེ༵ན་མ༵་ཡ༵ང་མཆོག་དང་ཐུན་མོང་གི་དངོ༵ས་གྲུབ༵་འཐོ༵བ་པར་འགྱུར་རོ། ། དེ་བས་ན་རྣལ་འབྱོར་བས་ཇི་ལྟར་བཅོ༵ལ་བ༵འི་ལ༵ས་རྣམ༵ས་མངོ༵ན་དུ༵་བྱོ༵ས་ཞེ༵ས་བཀའ་བསྒོ༵འོ༵། ། གཉིས་པ་བྲོ་གར་བྱི་ཕན་ཡོན་ལ་གཉིས་ཏེ། དོན་ངོས་གཟུང་བ་དང༌། དེ་རྒྱས་པར་བཤད་པའོ། ། དང་པོ་ནི། ཁྲོ༵་བོ༵འི་དཀྱིལ་འཁོར་སྒྲུབ༵་པ༵འི་ཕྲིན་ལ༵ས་ཀྱི༵་གཙོ༵་བོ༵་ནི༵་བྲོ་གར་འདི༵་ཡི༵ན་ནོ༵་ཞེས་པའོ། ། གཉིས་པ་ལ་བཞི་ལས།
གཙོ་བོ་ལྔའི་བྲོ་གར་གྱི་ཕན་ཡོན་ནི། ཁྲ༵ག་འཐུང༵་ཆེ༵ན་པོ༵་བུདྡྷ་ཧེ་རུ་ཀ་ལ༵་སོ༵གས་པ་བཙུན་མོ་དང་བཅས་པ༵འི་བྲོ༵་གར༵་ལས་བཞིའི་སྐབས་སུ་བསྟན་པ་ལྟར་གླུ༵་ཚི༵ག་གི་ང་རོ་ཆེ༵ན་མོ༵ས་ནི༵་ཞི་རྒྱས་ལ་སོགས་པ་ཐུན་མོང་གི་དངོས་གྲུབ་ཐམ༵ས་ཅ༵ད་དང་མཆོག་གི་དངོས་གྲུབ་ཐམས་ཅད་ཅི༵་འདོ༵ད་པ༵ར་འཕྲིན་ལས་ཐམ༵ས་ཅད༵་དང་དངོས་གྲུབ་ཐ༵མས་ཅ༵ད་འགྲུབ་པར་བྱེ༵ད་པ༵་ཡི༵ན་ནོ། ། གཉིས་པ་གནས་ཀྱི་མ་མོ་བརྒྱད་ཀྱི་བྲོ་གར་གྱི་ཕན་ཡོན་ནི། ཀཽ་རཱིའི་སྒྲ་ལས་བསྒྱུར་བས་མཛོ༵ད་ལྡ༵ན་ཏེ་དཀར་མོ་ཆེན༵་མོ༵་ལ༵་སོག༵ས་པ༵་ཕྱོགས་མ་བཞིའི་རྣམ་པར་གསལ་བའི༷་བྲོ༵་ག༵ར་དང་གླུ༵་ཚི༵ག་ཆེ༵ན་མོ༵ས་ནི༵་སྐྱེ་འགྲོ་དབང་དུ་འདུ༵་བ༵ར་འདོ༵ད་ན་དབང་དུ་འདུ༵་བ༵ར་བྱེད༵་ཅིང་ཚེ་དང་ཡོ་བྱད་ལ་སོགས་པ་འཕེ༵ལ་བ༵ར་འདོ༵ད་ན༵་འཕེ༵ལ་བ༵ར་བྱེ༵ད་དོ། ། སྤོས༵་མོ༵་ཆེ༵ན་མོ༵་པུཀྐ་སཱི་ལ༵་སོ༵གས་པ༵་མཚམས་མ་བཞིའི༷་བྲོ༵་ག༵ར་གླུ༵་ཚི༵ག་ཆེ༵ན་མོ༵ས་ནི༵་དགྲ་བགེགས་ལ་སོགས་པ་ལྷན༵་ནེ༵་སྟེ་ཞི་བར་འདོ༵ད་ན༵་ཞི་ཞིང་ལྷན༵་ནེ༵ར་བྱེ༵ད་ལ་སེམས་རྨུག༵ས་ཤིང་མི་གསལ་བར་འདོ༵ད་ན༵་རྨུག༵ས་པ༵ར་བྱེ༵ད་དོ། ། གསུམ་པ་ཡུལ་གྱི་ཕྲ་མེན་བརྒྱད་ཀྱི་བྲོ་གར་གྱི་ཕན་ཡོན་ནི། སེང༵་གདོ༵ང་ཆེ༵ན་མོ༵་ལ༵་སོག༵ས་པ༵་ཕྱོགས་མ་བཞིའི༷་བྲོ༵་ག༵ར་དང་གླུ་༵ཚི༵ག་ཆེ༵ན་མོ༵ས་ནི་༵གདུག་པ་ཅན་ཐམ༵ས་ཅ༵ད་དེ་དགྲ་བགེགས་ཀུན༵་གྱི་ལུས་སྲོག་ལ༵་ཟ༵་བ༵ར་བྱེད༵་ཅིང་རྡུལ༵་ཕྲ་རབ་ཀྱི་ཆ༵་ཤས་ཙམ༵་ཡ༵ང་མེ༵ད་པ༵ར་བྱེ༵ད་དོ། ། བཞ༵ད་གདོ༵ང་ཆེ༵ན་མོ༵་ལ༵་སོ༵གས་པ༵་མཚམས་མ་བཞིའི༷་བྲོ༵་ག༵ར་དང་གླུ༵་ཚི༵ག་ཆེ༵ན་མོ༵ས་ནི༵་གདུག་པ་ཅ༵ན་ཐམ༵ས་ཅད༵་ཀྱི་ལུས༵་ཀུན༵་ལས་ནང་ཁྲོལ་དང་དོན་སྙིང་འབྱི༵ན་པ༵ར་བྱེད༵་ཅིང་དེ་དག་གི་སྲོག་ལ་སོགས་པ་ཕུན་སུམ་ཚོགས་པ་ཀུན༵་ལ༵ས་ར༵བ་ཏུ་༵ཉམ༵ས་པ༵ར་བྱེ༵ད་དོ། ། བཞི་པ་དབང་ཕྱུག་མ་ཉི་ཤུ་རྩ་བརྒྱད་ཀྱི་བྲོ་གར་གྱི་ཕན་ཡོན་ནི། སླས༵་ད༵ང་བྱི༵་མོ༵་བྲ༵ན་མོ༵་ཡི༵་བྲོ༵་ག༵ར་དང་གླུ་༵ཚི༵ག་ཆེ༵ན་མོ༵ས་ནི༵་ཕོ་ཉ་དགྲ་ལ་རྦད༵་ཅིང༵་མངག་གཞུག་ལས་ལ་གཏང༵་བ༵ར་བྱ༵་བ༵་སྟེ༵་ཕྱིར་འགལ་བྱེད་ཆམ་ལ་འབེབས་པའི་ལས་ཐམ༵ས་ཅ༵ད་དང༌།
ནང་དུ་དངོས་གྲུབ་ཡིད་བཞིན་དུ་འགྲུབ་པའི་ལས་ཐམ༵ས་ཅ༵ད་བྱེད༵་པ༵་ཡི༵ན་ནོ། ། གསུམ་པ་ལས་བཞི་བསྒྲུབ་པའི་གནས་དང་ཏིང་ངེ་འཛིན་གྱི་ཁྱད་པར་ནི། ཤིང་ལྗོན༵་པ༵འི་ནགས་ཚལ་ད༵ང་ནི༵་ལྕུག༵་ཕྲ༵ན་གྱི་ཚ༵ལ་སྐྱེད་ཤིང་གི་ར་བ་དང༌། ཤིང་སྡོང༵་གཅི༵ག་གི་དྲུང་དང༵་ནི༵་མེ༵ས་རེ༵ག་སྟེ་ནགས་མེས་ཚིག་པའི་གནས་རྣམས་སུ༵་ཞི་བ་དང་རྒྱས་པ་དང་དབང་དང་དྲག་པོ་རྣམས་བསྒྲུབ་པའི་ཕྱིར་དྭང༵ས་བ༵་དང་དག༵འ་བ༵་དང་ཆག༵ས་པ༵་དང༵་ཁྲོས༵་པའི་ཡིད་བཞི་རིམ་པ་ལྟར་ལྡན་པས༵་ཀཱ༵་ལི༵་སྟེ་ཐབས་ཀྱི་ཕྲིན་ལས་བཞི་པོ་ར༵བ་ཏུ་༵བསྒྲུབ་པར་བྱ༵འོ། ། ཁ་ཅིག་ཡུམ་བཞི་དང་སྦྱར་ནས་འཆད་པ་ན་ཨཱ་ལིའི་སྒྲ་ལ་འཇུག་པ་སྟེ་སྐབས་མ་ཡིན་ནོ། ། གསུམ་པ་སྐབས་ཀྱི་དོན་བསྡུ་བ་ནི། དེ་སྐད་ཅེ༵ས་བརྗོ༵ད་པ༵ས་གཙོ་བོ་དེ༵་བཞི༵ན་གཤེ༵གས་པ༵་ཉིད༵་ལ༵་འཁོར་གྱི་དེ༵་བཞི༵ན་གཤེ༵གས་པ༵་ཉིད༵་ཕྲིན་ལས་རྣམ་པ་བཞིའི་དོན་རྟོགས་པ་སྟེ་ལུང་ནོད་པའི་ཚུལ་གྱིས་བསྒྲུ༵བ་པར༵་གྱུར་༵ཏོ༵། ། རང་བཞིན་གས༵ང་བའི༵་སྙིང༵་པོ༵་ཡེ་ཤེས་ཀྱི་དེ༵་ཁོ༵་ན༵་ཉིད༵་ངེ༵ས་པ༵་ལ༵ས། སངས་རྒྱས་ཀྱི་མཛད་པ་ཆེན་པོ་ཡེ་ནས་ལྷུན༵་གྱིས༵་གྲུབ༵་པ༵འི་ཕྲི༵ན་ལ༵ས་རྣམ་པ་བཞིར་གནས་པ་དེ་ཉིད་དུ་གདུལ་བྱའི་དོན་དུ་བྱིན༵་གྱི༵ས་རློ༵བ་པ༵་ཞེ༵ས་བྱ༵་བ༵འི་ལེ༵འུ༵་སྟེ༵་ཉི༵་ཤུ༵་བའི་རྣམ་པར་བཤད་པ༵འོ༵། ། ། ། ༈ སྤྱི་དོན་གསུམ་པ་འབྲས་བུ་སྐུ་དང་ཡེ་ཤེས་ལ་བསྟོད་པའི་ཚུལ་ལ་གཉིས་ཏེ།
བསྟོད་ཚུལ་མདོར་བསྟན་པ་དང༌། བསྟོད་པ་དངོས་རྒྱས་པར་བཤད་པའོ། ། དང་པོ་ནི། ཁྲོ་བོའི་དཀྱིལ་འཁོར་གྱི་མཛད་པ་རྫོགས་པ་དེ༵་ན༵ས་རང་སྣང་གི་སྐུ་དང་ཡེ་ཤེས་ལ་བསྟོད་པའི་ཕྱིར་བཅོ༵མ་ལྡན༵་འད༵ས་དགྱེ༵ས་པ༵་ཆེ༵ན་པོ༵འི་ཚོག༵ས་ཁྲག་འཐུང་རིགས་ལྔ་འཁོར་དང་བཅས་པའི་དཀྱི༵ལ་འཁོ༵ར་གྱི༵་སྣང་བ་ཆེན་པོ་དེ་ཉིད་ལ་ཤིན༵་ཏུ༵་རྔམ༵ས་པ༵འི་མད༵ངས་ཀྱི༵ས་དགྱེས་པའི་གླུ༵་འདི༵་སྐད་ཅེས་བླང༵ས་སོ༵། ། གཉིས་པ་ལ་གཉིས་ཏེ། རིགས་དང་རིགས་ཀྱི་བདག་པོ་ལ་བསྟོད་པ་དང༌། རྟེན་དང་བརྟེན་པའི་དཀྱིལ་འཁོར་ལ་བསྟོད་པའོ། ། དང་པོ་ལ་གཉིས་ཏེ། རིགས་ལྔ་ལ་སྤྱིར་བསྟོད་པ་དང༌། དཀྱིལ་འཁོར་གྱི་དབང་ཕྱུག་ལ་བྱེ་བྲག་ཏུ་བསྟོད་ པའོ། །
དང་པོ་ལ་ལྔ་ལས། སྐུའི་རིགས་ཀྱི་དཀྱིལ་འཁོར་ཐམས་ཅད་ལ་བསྟོད་པ་ནི། ཧཱུ༵ྃ་ཞེས་པ་རྣམས་ནི་ཁྲོ་བོའི་གླུ་རྣམས་རེ་རེ་ཞིང་སྐུ་ལྔ་ཡེ་ཤེས་ལྔ་ལྡན་དུ་མཚོན་ཞིང་མགོ་འདྲེན་པའོ། ། དེའང་སྐུ་ནི་བདུད་དང་རཱུ་ཏྲ་ལ་སོགས་པ་དྲེགས་པ་ཅན་རྣམས་འདུལ་བར་བྱེད་པས་གཏུམ༵་པོ་ཆེ༵ན་པོ་སྟེ༵། བསྐལ༵་པ་འཇིག་པ༵འི་མེ༵་ལྟར༵་འབ༵ར་ཞིང་མེ་དཔུང་གི་ཀློང་ན་བཞུགས་པའི་སྐུ་ལས་ཡེ་ཤེས་ཀྱི་འོ༵ད་ཟེ༵ར་ཉི༵་མ༵་འབུམ༵་གྱི༵་གཟི༵་བརྗིད་ཕྱོགས་གཅིག་ཏུ་བསྡུས་པ་དང་མཚུངས་པ་ཕྱོགས་བཅུར་འཕྲོ་ཞིང༌། གདུག་པ་ཅན་བསྡིགས་པ་ཁྲོ༵་གཉེར༵་གློག༵་སྟོང༵་འགྱུ་༵བ༵་བཞི༵ན་འཁྱུག་པ། གདུག་པ་ཅན་ཚར་གཅོད་པའི་མཆེ༵་བ༵་ཟ༵ང་ཡ༵ག་རྣོ་དཀར་བཞིས་མ་རུངས་པ་ཟ༵་བར་བྱེད༵་པའི་འཇིགས་བྱེད་ཆེ༵ན་པོར་གནས་པའོ། ། ཧོ༵་ནི་ངོ་མཚར་བའི་གད་མོ་སྟེ་འོག་མ་རྣམས་ལ་ཡང་སྦྱར་རོ། ། གཉིས་པ་གསུང་གི་རིགས་ཀྱི་དཀྱིལ་འཁོར་ཐམས་ཅད་ལ་བསྟོད་པ་ནི། ཁྲོ་བོའི་གསུང་རྔ༵མ་པ༵འི་ངོ༵་རོ༵་འབྲུག༵་སྒྲ་སྟོང༵་དུས་གཅིག་ལ་ལྡིར༵་བ་ལྟ་བུའི་གཏུམ༵་ཆེ༵ན་དང་དྲག་ཤུལ་རི༵་ར༵བ་འབུམ༵་དུས་གཅིག་ཏུ་བསྙིལ༵་བའི་སྒྲ་སྐ༵ད་དང་མཉམ་པ།
ཨ༵་ཨ་དང་ཧ༵་ཧ་དང་ཨ་ལ༵་ཧ་ལ༵འི་གད༵་རྒྱང༵་ཆེ༵ན་པོ་དགོད་པ། དབུགས་ཀྱི་ཤུགས་ལས་བཤུག༵་པའི༵་འཐོ༵ར་རླུང༵་ཆེན་པོས་གདུག་པ་ཅན་རྣམས་འཇིགས་པས་གཡེང༵་བར་བྱེད་པ༵་ནི་དུས་མཐའི་རླུང་བས་ཀྱང་ཆེ༵འོ༵། ། གསུམ་པ་ཐུགས་ཀྱི་རིགས་ཀྱི་དཀྱིལ་འཁོར་ལ་བསྟོད་པ་ནི། ཤེས་བྱ་མ་ལུས་པ་མཁྱེན་པ་ནི་མ་རིག་པའི་ཚོགས་ལ་ཁྲོས༵་པ༵འི་ཤེ༵ས་ར༵བ་ཀྱི་འོ༵ད་ཟེར་ཆེ༵ན་པོ༵་མངའ་བ་ནི། ཡེ༵་ཤེ༵ས་ལྔའི་དཀྱིལ༵་འཁོ༵ར་ཀུན༵་ཏུ༵་གས༵ལ་བས་གནས་སྐབས་དུག་ལྔར་འབ༵ར་བ༵འི་ངོ་བོ་ཡེ༵་ཤེ༵ས་སུ་གནས་པའི་ཉོན་མོངས་པ་རང་མཚན་གྱི་རྩལ་ཀུན༵་ཏུ༵་འཇོ༵མས་པའི་ཡེ་ཤེས་དེ་ཡང་སྤྲུལ་སྐུ་ལ་ལྟོས་ནས་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་གཉིས་དང༌། ལོངས་སྐུ་ལ་ལྟོས་ནས་མེ་ལོང་ལྟ་བུ་ལ་སོགས་པ་སྣ༵་ཚོ༵གས་ཀྱི་ཡེ༵་ཤེ༵ས་རྣམས་ངོ་བོ་གཉིས་སུ་མེད་པའི་ཐི༵ག་ལེ༵་ཆེ༵ན་པོ་ཆོས་ཉིད་དོན་གྱི་ཡེ་ཤེས་སུ་རོ་གཅིག་པའོ། ། བཞི་པ་ཡོན་ཏན་གྱི་རིགས་ཀྱི་དཀྱིལ་འཁོར་ཐམས་ཅད་ལ་བསྟོད་པ་ནི། གདུག་པ་ཅན་འདུལ་བའི་ཡོན་ཏན་མངའ་བས་ཁྲོ༵་བོ༵འི་རྒྱལ༵་པོ༵་ཡིན་ཞིང༌། དེ་ལས་སྤྲུལ་པ་དུ་མའི་ཆར་འབབ་པའི་གཞི་བྱེད་པས་སྤྲིན༵་ཆེ༵ན་པོ༵་ཞེས་བྱ་ལ། ཐུགས་ཁྲོས༵་པ༵ས་ཁྲོ་བོའི་དཀྱི༵ལ་འཁོ༵ར་གྱི་ཆ༵ར་ཆེ༵ན་པོ་འབེ༵བས་ཤིང༌།
གདུལ་བྱའི་དོན་དུ་གང་ལ་གང་འདུལ་གྱི་དཀྱི༵ལ་འཁོ༵ར་ཡི༵ད་བཞི༵ན་གྱི་ནོར་བུ་ལྟར་བསམ་པ་བཞིན་དུ་འབྱུང༵་བ༵འི་གཏེར༵་ལས་སྤྲུལ་པ་སྣ༵་ཚོ༵གས་པ་ཁྲོས༵་པའི༵་གཟུགས་སུ་ནམ་མཁའ་ཁྱབ་པར་འབྱུང་བ་ཐམས་ཅད་ཀྱང་གནས་ལུགས་ཐི༵ག་ལེ༵་ཆེ༵ན་པོ་གཅིག་ཏུ་གནས་སོ། ། ལྔ་པ་ཕྲིན་ལས་གྱི་དཀྱིལ་འཁོར་ཐམས་ཅད་ལ་བསྟོད་པ་ནི། ཕུང་པོ་ལ་སོགས་པ་བདུད༵་བཞི་པོ་ཀུན༵་གྱི༵་ནི་སྟོབས་འཇོམས་པས་ན་བདུད༵་ཆེ༵ན་པོ༵་ཡིན་ཞིང༌། སྒྲིབ་གཉིས་བག་ཆགས་དང་བཅས་པ་ནི་འཁོར་བར་འདུ་བྱེད་པས་བདུད༵་ཀྱི༵་དབང་པོ་རྣམས་ཀྱང་འདུལ་བར་བྱེད་པའི་ཕྱིར་བདུད༵་དེ༵་ལས་དང་ཉོན་མོངས་པའི་བདུད༵་རྣམ༵ས་འཇོ༵མས་ཤིང༌། བདུད་དང་གཤིན་རྗེ་ལ་སོགས་པ་འཇི༵གས་པ༵འི་ཚོག༵ས་ཀྱང༵་རབ་ཏུ་འཇི༵གས་ཤིང་སྐྲག་པར་བྱེ༵ད་པ༵་ཆེན་པོ་ཧེ་རུ་ཀ་རྣམས་ནི་རང་བཞིན་སྤྲོས་པའི་མཐའ་དང་བྲལ་བས་ཐིག་ལེ་ཆེན་པོའོ། ། ཡང་ན་གཞན་འཕྲུལ་དབང་བྱེད་ལ་སོགས་པའི་བདུད་ཀུན་གྱི་ནི་བདུད་ཆེན་པོ་དགའ་རབ་དབང་ཕྱུག་ལྟ་བུ་ཡིན་ཞིང༌། བདུད་དེའི་བདུད་ནི་དྲེགས་པའི་རཱུ་ཏྲ་ཡིན་པས་འཇིགས་པའི་ཚོགས་ཆུང་མ་དང་བཅས་པ་འཇིགས་པར་བྱེད་པ་ནི་འཇི༵གས་བྱེད༵་ཆེན་པོ་ཆེ༵་མཆོ༵ག་ཉིད་དེ་སྤྲོས་པ་མེད་པའི་ངོ་བོར་བཞུགས་པས་ཐི༵ག་ལེ༵་ཆེ༵ན་པོའོ། ། ཞེས་སོ། ། གཉིས་པ་དཀྱིལ་འཁོར་གྱི་དབང་ཕྱུག་ལ་བྱེ་བྲག་ཏུ་བསྟོད་པ་ནི། ཆེ་མཆོག་ཡབ་ཡུམ་གྱི་སྐུ་ནི་སྐྱེ་ཤི་འཕོ་འགྱུར་མེད་པས་རྡོ༵་རྗེ༵འི་བྲག༵་ཆེ༵ན་པོ་ཉིད་དེ་འཇིག་འབྲལ་མེད་པས་རབ་ཏུ་སྲ༵་བ༵་ཆེན་པོ༵་མཚན་དཔེས་འབར་ཞིང༌།
གསུང་དང་ཡོན་ཏན་ནི་ཡེ་ཤེས་རྡོ༵་རྗེ༵འི་ཆུ༵་བོ༵ས་གདུལ་བྱའི་ཚོགས་སྡུད་ཅིང་ཚིམ་པར་བྱེད༵་པ་པོ༵་ཡིན་ལ། ཐུགས་ནི་ཐམས་ཅད་མཁྱེན་པའི་རྡོ༵་རྗེ༵་ཡེ་ཤེས་ཀྱི་མེ༵་འོད་གསལ་བ་སྟེ༵་ཤེས་བྱའི་ཡུལ་མ་ལུས་པ་མངོན་སུམ་དུ་གྱུར་ཅིང་ཐུགས་རྗེའི་འོད༵་ཟེར་རབ་ཏུ་འབ༵ར་བ་ཆེ༵ན་པོས་འགྲོ་བའི་མ་རིག་པའི་མུན་པ་སེལ་བར་བྱེད་ པའོ། ། ཕྲིན་ལས་ནི་ལྷུན་གྱིས་གྲུབ་པ་རྡོ༵་རྗེའི༵་བདག་ཉིད་གདུལ་བྱ་ལ་ཁྱབ་ཅིང་གཡོ་བར་བྱེད་པས་རླུང༵་སྟེ༵་བདུད་དང་མུ་སྟེགས་ལ་སོགས་པ་འཐོ༵ར་ཞིང་ལས་བཞིའི་དོན་རྣམས་ཡོངས་སུ་རྫོགས་པ༵་ཆེ༵ན་པོར་ལྷུན་གྱིས་གྲུབ་པའོ། ། གཉིས་པ་རྟེན་དང་བརྟེན་པའི་དཀྱིལ་འཁོར་ལ་བསྟོད་པ་ལའང་གཉིས་ལས། བརྟེན་པ་ལྷའི་དཀྱིལ་འཁོར་ལ་བསྟོད་པ་ནི། ཧཱུ༵ྃ་གཏུམ༷་ཆེ༷ན་དུས༷་མཐ༷འ་ཞེས་པ་ནས་འཇི༷གས་བྱེ༷ད་ཆེ༷ན་པོ༷་ཐི༷ག་ལེ༷་ཆེ་ཧོའི༷་བར་སྟེ། ཧེ་རུ་ཀ་རིགས་ལྔའི་དཀྱིལ་འཁོར་ལ་སོ་སོར་བསྟོད་པའོ། ། རྟེན་གཞལ་ཡས་ཁང་ལ་བསྟོད་པ་ནི། རྡོ༷རྗེ༷འི་བྲག༷་ཆེ༷ན་ཀེང་རུས་ཀྱི་རི་རབ་དང༌། ཆུ༷་བོ༷་རཀྟའི་རྒྱ་མཚོ་དང༌།
མེ་ཡེ་ཤེས་ཀྱི་མེ༷་རི་དང༌། རླུང༷་འོག་གཞི་རླུང་གི་དཀྱིལ་འཁོར་ལ་སྦྱར་ཏེ་བཤད་དོ། ། དེ་སྐད་ཅེ༵ས་དེ་བཞིན་གཤེགས་པས་ཆེ༵ད་དུ༵་གླེང༵ས་སོ༵། ། འབྲས་བུ་གས༵ང་བ༵འི་སྙིང༵་པོ༵་སྐུ་དང་ཡེ་ཤེས་ཀྱི་དེ༵་ཁོ༵་ན༵་ཉིད༵་ངེ༵ས་པ༵་ལ༵ས་རང་སྣང་ཡེ་ཤེས་ཀྱི་ཁྲོ༵་བོ༵་ལ༵་བསྟོད༵་པ༵འི་ལེ༵འུ༵་སྟེ་༵ཉེར༵་གཅི༵ག་པའི་རྣམ་པར་བཤད་པ༵འོ༵། ། ། ། ༈ སྤྱི་དོན་གསུམ་པ་རྒྱུད་དམ་པར་གདམས་ནས་རྗེས་འཇུག་ལ་གཏད་པའི་ཚུལ་ལ་གསུམ་སྟེ། དོན་གྱི་འབྲེལ་དགོད་པ། ཚིག་གི་དོན་བཤད་པ། སྐབས་ཀྱི་དོན་བསྡུ་བའོ། ། དང་པོ་ནི། སྒྱུ་འཕྲུལ་རྩ་བའི་དཀྱིལ་འཁོར་རྫོགས་པར་བསྟན་པ་དེ༵་ན༵ས་བཅོ༵མ་ལྡན༵་འད༵ས་དགྱེ༵ས་པ༵་ཆེ༵ན་པོ༵་དཔལ་ཀུན་ཏུ་བཟང་པོ་སྟེ།
དེའི་མཚན་གྱི་རྣམ་གྲངས་ལ། བདེ་བ་ཆེན་པོ༌། རྡོ་རྗེ་སྙིང་པོ། དམ་པ་དང་པོ། གདོད་མའི་མགོན་པོ། རྡོ་རྗེ་འཆང་ཆེན་པོ་ལ་སོགས་པའོ། ། སྟོན་པ་དེས་རང་སྣང་ལྷུན་སྟུག་པོ་བཀོད་པའི་རིགས་ལྔ་སེམས་དཔའ་བརྒྱད་ལ་སོགས་པའི་དེ༵་བཞི༵ན་གཤེ༵གས་པ༵་ཉིད༵་ལ༵་གས༵ང་སྔག༵ས་ཀྱི༵་རྒྱལ༵་པོ༵་འདི་ཉིད་མི་ནུབ་ཅིང་འགྲོ་བ་ལ་ཕན་གདགས་པའི་ཕྱིར་བརྟན༵་པ༵ར་གཟུང༵་ཤིག་ཅེས་པ༵་འདི༵་ཆེ༵ད་དུ༵་བརྗོ༵ད་ཅིང་ཁྱད་པར་དུ་རིག་པའི་སེམས་དཔའ་གསང་བདག་ལ་གདམས་པར་མཛད་ དོ༵། ། ཁ་ཅིག་ནི་གསང་བདག་འཆད་པའི་སྐྱེས་བུ་ཡིན་གྱི། རྡོ་རྗེ་ལས་དང༌། ཆོས་དང༌།
ཀུན་ནས་སྣང་བའི་དཔལ་ལ་གདམས་པའོ། ། ཞེས་པའང་རིགས་པར་མ་མཐོང་སྟེ། འདི་ལྟར་ཕྱག་ན་རྡོ་རྗེ་ལ་གདམས་པས་གཞན་ལ་མ་གདམས་པར་མི་འགྱུར་བ་དང༌། འོག་མིན་དུ་ཀུན་བཟང་ཉིད་རིགས་ལྔའི་གཙོ་བོ་རྣམ་པར་སྣང་མཛད་དུ་སྣང་བས་སྟོན་ཅིང་འཆད་པའི་སྐྱེས་བུ་ཡིན་ལ། གསང་བདག་འཁོར་དུ་སྣང་བས་འཛིན་པ་པོ་ཡིན་པའི་ཕྱིར་རོ། ། གཉིས་པ་ལ་གཉིས་ཏེ། ལམ་ཀུན་གྱི་འབྲས་བུར་གདམས་པ་དང༌། གསང་བ་ཀུན་གྱི་མཆོག་ཏུ་གདམས་པའོ། ། དང་པོ་ལ་གཉིས་ཏེ། གདམས་བྱ་རྒྱུད་ཀྱི་རང་བཞིན་དང༌།
གང་ལ་གདམས་པ་སྣོད་ཀྱི་ཆེ་བའོ། ། དང་པོ་ལ་གསུམ་ལས། འབྲས་བུ་རྒྱུད་དངོས་བསྟན་པ་ནི། རང་སྣང་གི་འཁོར་ཐབས་དང་ཤེས་རབ་གཉིས་སུ་མེད་པའི་རང་བཞིན་ཡབ་ཡུམ་དུ་སྣང་བ་རྣམས་ལ་ཀྱེ༵་ཀྱེ༵་ཞེས་བོས་ནས་སྣང་སྲིད་འཁོར་འདས་ཀྱི་ཆོས་ཕྱོག༵ས་བཅུ༵་དང་དུས༵་བཞི༵ས་བསྡུས་པའི་ར༵ང་བཞི༵ན་འདི༵་དག་ཐམས་ཅད་དེ༵་བཞི༵ན་གཤེ༵གས་པ་རིགས་ལྔ་ཡབ་ཡུམ་དང་སེམས་དཔར་བཅས་པ་སྟེ་ཞི་ཁྲོ་གཉིས་ཀྱི་དཀྱིལ་འཁོར་དུ་ཡེ་ནས་སངས་རྒྱས་པ༵འི་ངོ༵་བོ༵་ཉིད༵་དུ་གནས་པ་ནི་གཞི་གསང་བའི་སྙིང་པོ་སྟེ། དེས་མཚོན་ནས་ལམ་དང་འབྲས་བུ་གསང་བའི་སྙིང་པོ་ནི་རྒྱུད་ཀྱི་ངོ་བོའོ། ། གཉིས་པ་ལམ་གཞན་དེའི་རྐང་སྟེགས་སུ་བསྟན་པ་ནི། ཕྱི་གཟུ༵ང་བའི་ཡུལ་དང་ནང་འཛིན༵་པའི་སེམས་ཀྱི་སྤྲོས་པ་ལ༵་བློ་འཆེ༵ལ་ནས་སྲིད་པ་གསུམ་པོར་འཁྱམས་པའི་འགྲོ་བ༵་ཡི༵ས་ཕྱི་ནང་གཞན་ལ་སོགས་པའི་རྣམ༵་པར་རྟོག༵་པ་མི་བཟད་པའི་ཞག༵ས་པ༵ས་སོ༵་སོ༵ར་ཟྀ༵ན་ཏེ་སྡུག་བསྔལ་བ་ནི། སློབ་དཔོན་ཕྱོགས་ཀྱི་གླང་པོས་འཇམ་དཔལ་ལ་བསྟོད་པ་ལས། རྣམ་པར་རྟོག་ལས་མ་གཏོགས་པའི། ། འཁོར་བ་ཞེས་བྱ་ཅི་ཡང་མེད། །
ཅེས་པ་དང༌། འཇུག་པ་ལས། དང་པོར་ང་ཞེས་བདག་ལ་ཞེན་གྱུར་ཅིང༌། ། བདག་གི་འདི་ཞེས་དངོས་ལ་ཆགས་པ་སྐྱེས། ། ཟོ་ཆུན་འཕྱན་ལྟར་རང་དབང་མེད་པ་ཡི། ། འགྲོ་ལ་སྙིང་རྗེ་གྱུར་གང་དེ་ལ་འདུད། ། ཅེས་པའི་ཚུལ་གྱིས་འཁོར་བར་འཁྱམས་པའི་སེམས་ཅན་གྱི་དབང་པོའི་རིམ་པ་དང་སྦྱར་ཏེ་ཐེག་པ་སོ་སོའི་ས་༵རྣམ༵ས་དང་ལམ་གྱི་ཁྱད༵་པར༵་གོང་འོག་ཏུ་བཀོ༵ད་པ༵་ཡང༵་རང་བཞིན་གས༵ང་བ༵འི་སྙིང༵་པོ༵་འགྲོ༵་བའི༵་ལ༵མ་སྟེགས་ཡིན་གྱི་ལམ་ཚང་ལ་མ་ནོར་བ་དངོས་མ་ཡིན་ཏེ། དེ་དག་གི་མཐར་འདིར་འཇུག་དགོས་པའི་ཕྱིར་རོ། ། གསུམ་པ་རྣམས་གྲངས་དུ་མ་གསུངས་པའི་དགོས་པ་ནི། དེ་ལྟ་ན་གསང་བའི་སྙིང་པོ་གཅིག་པུ་གསུངས་པས་ཆོག་མོད།
ཐེག་པའི་རྣམ་གྲངས་མཐོ་དམན་མང་པོ་བསྟན་ཅི་དགོས་ཤེ་ན། སེམས་ཅན་རྣམས་ནི་དབང་པོའི་རིམ་པ་སྣ་ཚོགས་སུ་གནས་སྐབས་གནས་པས་གང་ལ་གང་འཚམས་ཀྱིས་སོ་སོར་བསྟན་ཏེ། འདི་ཉིད་དང་པོ་ནས་གོ་བའམ་ཕྲད་པ་ཤིན་ཏུ་དཀའ་བས་སྔོན་འགྲོའམ་སྟེགས་སུ་བསྟན་ཏེ། ཕྱིས་འདི་དང་ཕྲད་ཅིང་སྤྱད་པར་བྱ་བའི་ཕྱིར་སྤངས་པ་དང་རྟོགས་པའི་ཡེ༵་ཤེ༵ས་ངོ༵་མཚ༵ར་བ་རབ༵་འབྱ༵མས་མངའ་བའི་སྟོན་པ་ཀུན་ཏུ་བཟང་པོ་ཉིད་ཀྱི་རང་བྱུང་གི་ཐུགས་རྗེ་སྤྲུལ་པའི་སྐུ་འཇིག་རྟེན་དུ་སྣང་བས་གསུངས་པའི་ཆོས་ཐམས་ཅད་ཀྱང༵་སེམས་ཅན་གྱི་དོ༵ན་དུ༵་མི༵་འགྱུ༵ར་ཞེས་བྱ་བ་ནི་གང་ཅུང་ཟད་ཅིག་ཀྱང་ཡོང༵་སྟེ་དུས་རྣམས་པ་ཐམས་ཅད་དུ་མ༵་གསུང༵ས་པ་ཡིན་ནོ། ། དེ་སྐད་དུའང་ལེགས་བྱིན་གྱིས་ཞུས་པའི་མདོ་ལས། འཇིག་རྟེན་རྣམས་ལ་ཕན་པ་མཛད་པའི་ཕྱིར། ། རྒྱལ་བ་རྣམ་འདྲེན་དེ་ཡིས་ཆོས་གསུངས་ཏེ། ། འདོད་ཆགས་ཞེ་སྡང་གཏི་མུག་ཞི་མཛད་ཅིང༌། ། མྱ་ངན་འདས་པའི་ལམ་ལ་འགོད་པར་མཛད། ། ནམ་ཡང་དོན་དུ་མི་འགྱུར་མི་མངའ་སྟེ། །
ཉེས་ཟད་རྫུན་གྱི་ཚིག་སྤངས་དྲང་སྲོང་ཆེ། ། ཞེས་སོ། ། དེས་བསྟན་པའི་ཆོས་ནི་ཤེས་བྱ་མ་ལུས་པ་མངོན་སུམ་གྱིས་གཟིགས་ཤིང་སྒྲིབ་པ་མཐའ་དག་སྤངས་པ་སངས་རྒྱས་ཀྱི་གསུང་ཡིན་པའི་ཕྱིར་ན་དོན་དུ་འགྱུར་བ་ཁོ་ནའོ། ། དེ་ལ་ཡེ་ཤེས་ཀྱི་གཟིགས་པ་ནི། རྒྱུད་བླ་མ་ལས། མཁྱེན་པའི་སྐད་ཅིག་གཅིག་གིས་ཀྱང༌། ། ཤེས་བྱའི་དཀྱིལ་འཁོར་ཀུན་ཁྱབ་ཅན། ། ཞེས་སོ། ། སྒྲིབ་པ་མཐའ་དག་དང་བྲལ་བ་ནི་སངས་རྒྱས་ཏེ་རྫུན་སྤངས་པའི་སྐྱེས་བུ་ཚད་མར་གྱུར་པ་ནི། རྣམ་འགྲེལ་ལས།
ཉེས་པ་སྤངས་པས་བརྫུན་གྱི་ཚིག། སྨྲ་བར་མི་འགྱུར་རྒྱུ་མེད་ཕྱིར། ། ཉེས་ཟད་ལུང་དུ་ཤེས་པར་བྱ། ། ཞེས་སོ། ། དེ་ལྟར་སངས་རྒྱས་ཀྱིས་གསུངས་པ་དོན་དུ་འགྱུར་བ་བཞིན་དུ་དེའི་སྲས་དང་སློབ་མ་དག་གིས་རྒྱལ་བའི་བཀའི་རྗེས་སུ་འབྲངས་ཏེ་རྣམ་བཤད་མཛད་པའང་བཀའ་བཞིན་འགྱུར་བ་ནི། རྒྱུད་བླ་མ་ལས། གང་ཞིག་རྒྱལ་བའི་བསྟན་པ་འབའ་ཞིག་གི ། དབང་བྱས་རྣམ་གཡེང་མེད་ཡིད་ཅན་གྱིས་བཤད། ། ཐར་བ་ཐོབ་པའི་ལམ་དང་རྗེས་མཐུན་པ། ། དེ་ཡང་དྲང་སྲོང་བཀའ་བཞིན་སྤྱི་བོས་བླངས། །
ཞེས་སོ། ། གཉིས་པ་གང་ལ་གདམས་པ་སྣོད་ཀྱི་ཆེ་བ་ནི། ཕྱོགས་བཅུ་དུས་བཞིའི་དེ༵་བཞི༵ན་གཤེ༵གས་པ༵་ཐམ༵ས་ཅད༵་ཀྱི༵་སྐུ་གསུང་ཐུགས་ཡོན་ཏན་ཕྲིན་ལས་ཕུན་སུམ་ཚོགས་པའི་ཕྱག༵་རྒྱ༵་དམ་པ་ནི་གཞི་ལམ་འབྲས་བུའི་གས༵ང་ཆེ༵ན་ཆོས་ཐམས་ཅད་ཀྱི་སྙིང༵་པོ༵་འདི༵་ཡིན་ནོ། ། དེའང་བརྗོད་བྱ་དོན་དང་རྗོད་བྱེད་རྒྱུད་ཀྱི་གཞུང་གཉིས་ཀ་དེ་བཞིན་གཤེགས་པའི་ཕྱག་རྒྱས་བཏབ་པའི་ཕྱིར་དེ་ལས་འདའ་ བར་དཀའ་བས་ཕྱག་རྒྱར་བཤད་དེ་དཔེར་ན་རྒྱལ་པོའི་བཀའ་རྟགས་ཀྱི་ཕྱག་ རྒྱས་བཏབ་པ་བཞིན་ཏེ། མཉམ་སྦྱོར་ལས། འདའ་དཀའ་དེ་བཞིན་མི་ཤིགས་པ། ། རྒྱལ་བོའི་ཕྱག་རྒྱ་མཆོག་གི་རྟགས། ། བདག་ཉིད་ཆེན་པོའི་མཚན་མའི་གཟུགས། ། དེ་བས་ཕྱག་རྒྱ་ཞེས་བྱའོ། ། ཞེས་སོ། །
དེ་ལྟ་བུའི་ཚུལ་ནི་རྒྱ་དུ་མས་བཏབ་ཅིང་རང་བཞིན་དང་གནས་སྐབས་ཀྱི་གསང་བའི་དོན་དེ་ཉིད་ཕྱིན་ཅི་མ་ལོག་པར་རང་གིས་རྟོག༵ས་ན༵ས་སྐལ་བ་དང་ལྡན་པ་གཞན་ལ་སྨྲ༵་བར༵་གང༵་བྱེ༵ད་པ༵འི་གང་ཟག་དེ༵་ཉིད༵་རྒྱུད་ཀྱི་སྟོན་པ་ཕུན་སུམ་ཚོགས་པ་ང་༵ཀུན་ཏུ་བཟང་པོ་ཡི༵ན་ཞིང༌།
ཕན་པ་དང་ནུས་པའི་དབ༵ང་ཡ༵ང་ཡེ་ནས་ངང་ངམ་ལྷུན་གྱིས་རྫོ༵གས་པ་ཡིན་ནོ། ། ཚིག་འདིའི་རྒྱུད་འཆད་པ་དེ་ལ་སྟོན་པས་ཐོག་མ་མེད་པའི་དུས་སུ་དབང་བསྐུར་ཟིན་པས་ཚེ་འདི་ལ་མ་མནོས་ཀྱང་རྒྱུད་ལ་དབང་བས་བདག་དོན་དང་གཞན་དོན་བྱོས་ཤིགང་ཀུན་ཏུ་བཟང་པོ་དངོས་ཀྱིས་བྱིན་གྱིས་བརླབས་ཤིང་ཡེ་ནས་སངས་རྒྱས་པ་དང་གསང་བ་ཟབ་མོའི་དོན་ལ་མོས་ཤིང་མི་སྐྲག་པར་གྱུར་པའི་ཕྱིར་རོ་ཞེས་བྱ་བར་བསྟན་ཏོ། ། གཉིས་པ་གསང་བ་ཀུན་གྱི་མཆོག་ཏུ་གདམས་པ་ལ་གཉིས་ཏེ། གསང་དོན་དངོས་དང༌། དེ་འཛིན་པའི་གང་ཟག་དམ་པར་ལུང་བསྟན་པའོ། ། དང་པོ་ནི། ཕྱོགས་བཅུ་དུས་བཞིའི་དེ༵་བཞི༵ན་གཤེ༵གས་པ༵་ཐམ༵ས་ཅ༵ད་ལ༵་སྐུ་དང་གསུང་དང་ཐུགས་ཀྱི་གས༵ང་བ༵་མཐར་ཐུག་པ་རྒྱུད་ཀྱི་དམ་པ་འདི༵་ལ༵ས་གཞ༵ན་ཅུང་ཟད་ཀྱང་མི༵་མང༵འ་བ་ཡིན་པས་མཆོག་དམ་པར་ཟུངས་ཤིག་ཅེས་པའོ། ། དེའི་དོན་ཡང་ཆོས་ཐམས་ཅད་ཡེ་ནས་མཉམ་པ་ཉིད་གསང་བའི་སྙིང་པོར་སངས་རྒྱས་པ་ནི་གཞིའི་རྒྱུད་དེ། རྒྱལ་བ་ཐམས་ཅད་ཀྱིས་གཏན་ལ་དབབ་བྱའི་དོན་མཐར་ཐུག་པའོ། །
དེ་ཉིད་སྟོན་པ་གཞུང་གི་ཚོགས་ལའང་དོན་ཟབ་མོ་ཡོད་པ་རྟག་པའི་མཐར་སྒྲོ༵་འདོགས་པ་དང༵་མེད་པ་ཆད་པའི་མཐར་སྐུར༵་པ༵་འདེབས་པ་དང༌། ཡོད་མེད་གཉིས་ཡིན་པ་དང་མིན་པ་ལ་སོགས་པའི་སྤྲོས་པ་ཐམས་ཅད་ཉེ་བར་ཞི༵་བ༵་ཡི༵་རང་བཞིན་ཡེ་ནས་སྟོང་ཞིང་བདག་མེད་པས་བློ་ཡི་ཡུལ་ལས་འདས་པ་ནི། གས༵ང་བ༵འི་སྙིང༵་པོ༵་ཆོས་ཐམས་ཅད་ཀྱི་དེ༵་ཁོ༵་ན༵་ཉིད༵་དེ༵་ཆོས་ཉིད་བསམ་བརྗོད་མེད་པ་ངེས༵་པ༵འི་དབྱིང༵ས་ན༵ས་བརྗོད་པའི་དོན་དུ་སྟོན་པས་བྱུང༵་བའོ། ། དེ་སྐད་དུའང་མངོན་རྟོགས་རྒྱན་ལས། ཟབ་པ་ཉིད་དེ་སྒྲོ་འདོགས་དང༌། ། སྐུར་བའི་མཐའ་ལས་གྲོལ་བ་ཉིད། ། ཅེས་པ་དང༌། རྩ་བ་ཤེས་རབ་ལས། གཞན་ལས་ཤེས་མིན་ཞི་བ་དང༌། ། རྣམ་རྟོག་མེད་དོན་ཐ་དད་མེད། །
སྤྲོས་པ་རྣམས་ཀྱིས་མ་སྤྲོས་པ། ། དེ་ནི་དེ་ཡི་མཚན་ཉིད་དོ། ། ཞེས་པ་དང༌། ཡེ་ཤེས་སྣང་བ་རྒྱན་གྱི་མདོ་ལས། ཆོས་རྣམས་མ་སྐྱེས་མཁའ་ལྟར་རབ་ཞི་བ། ། དོན་དམ་གཟིགས་པ་རྣམས་ཀྱི་སྤྱོད་ཡུལ་ཏེ། ། རྒྱལ་བ་རྣམ་འདྲེན་ཟག་པ་མེད་ཞི་བ། ། དེ་བཞིན་ཉིད་དབྱིངས་ནས་ནི་བསྟན་པར་མཛད། ། ཅེས་སོ། ། རྗོད་བྱེད་ཀྱི་ཚིག་ལེའུ་ཉི་ཤུ་རྩ་གཉིས་པོ་འདི་དག་ཀྱང་དེ་བཞིན་ཉིད་ཀྱི་རང་བཞིན་སྒྲོ་འདོགས་དང་སྐུར་བ་ཞི་བ་ཡི་དོན་གྱི་ལྟ་བ་ཟབ་མོ་དང་སྤྱོད་པ་བརླང་པོ་རྣམས་སྣོད་མིན་ལ་གསང་ཞིང་སྣོད་ལྡན་ལ་བསྟན་པའི་རང་བཞིན་ཆོས་ཐམས་ཅད་ཀྱི་སྙིང་པོ་གཞི་ལམ་འབྲས་བུའི་དེ་ཁོ་ན་ཉིད་དེ་ནི།
ཀུན་ཏུ་བཟང་པོའི་ཐུགས་ཀྱི་དབྱིངས་རུམ་ངེས་པའི་དབྱིངས་ནས་ཕྱུང་སྟེ་ལྷན་ཅིག་པའི་འཁོར་ལ་སྐལ་ལྡན་གྱི་གདུལ་བྱའི་དོན་དུ་གསུངས་པའོ། ། གཉིས་པ་དེ་འཛིན་པའི་གང་ཟག་དམ་པར་ལུང་བསྟན་པ་ནི། རྒྱུད་འདི་འཛིན་ཅིང་སྟོན་པའི་གང་ཟག་དེ༵་ནི༵་ངེ༵ས་པ༵་ཁོ་ནར༷་གཞན་ལ་སྟོན་པ་རིག་པའི་སྐྱེས་བུ་དང་རང་ཉིད་གྲོལ་བ་སྐྱེ་བ་གཅིག་གིས་མི་ཐོགས་པར་སངས་རྒྱས་སུ་ལུང༵་བསྟན༵་ཏེ༵། དེ་ནི་ང་ཡིན་དབང་ཡང་རྫོགས། ། ཞེས་པ་དང༌། རྡོ་རྗེ་ལས། ཆོས་ཚུལ་འདི་ལ་གང་སྤྱོད་པ། ། དེ་ནི་ཚེ་འདིར་རྫོགས་སངས་རྒྱ། ། ཞེས་པ་དང༌། རྡོ་རྗེ་མེ་ལོང་ལས།
རང་རིག་ཡེ་ཤེས་དོན་སྟོན་ཕྱིར། ། རང་སྣང་རིག་པས་མངོན་བྱས་ལ། ། རིག་འཛིན་མཆོག་སྟེ་ལྷུན་གྲུབ་བའི། ། ཏིང་འཛིན་ནུས་པའི་མཐུ་མེད་ཀྱང༌། ། ས་སྦྱོང་སེམས་དཔས་བསྐྱོད་དུ་མེད༌། ། བདེ་གཤེགས་ཉིད་དང་སྤྱོད་ཡུལ་གཅིག། རིག་པའི་སྐྱེས་བུའི་ལུང་ཐོབ་པའོ། ། ཞེས་སོ། ། དེ་ལྟ་བུའི་གང་ཟག་དེ་ནི་སངས་རྒྱས་ཐམས་ཅད་ཀྱི་སྲས༵་པོ་ནི༵་དམ་པ་ཡིན་ཏེ། ཐུག༵ས་ཀྱི་གསང་བ་རྨད་དུ་བྱུང་བ་འདི་ལྟ་བུ་ལ༵ས་སྐྱེས༵་པ༵་ཡི༵ན་པའི་ཕྱིར།
དཔེར་ན་འཁོར་ལོས་སྒྱུར་བའི་བུ་ཐུ་བོ་རྒྱལ་ཚབ་ཏུ་སྐྱེས་པ་བཞིན་ནོ། ། དེ་ཉིད་གནས་སྐབས་སུ་སར༵་ཆུད་པ། ས་ལ་གནས་པ། སར་སྨིན་པ་གསུམ་ལ་གནས་ཤིང༌། མཐར་ཐུག་འབྲས་བུའི་ས་རབ༵་མཆོག་ཏུ་གྱུར་པ། རྡོ་རྗེ་འཛིན་པའི་ས་ཞེས་བྱ། ཐབས་དང་ཤེས་རབ་མཆོག་གི་ས་ཞེས་བྱ། རིག་པ་འཛིན་པའི་ས་ཞེས་ཀྱང་བྱ། མཐར་ཐུག་པ་དེ་ལ་གནས་པར་འགྱུར་རོ། ། དེ་ནི་ང་ཡིན་ཞེས་པ་དང་སྦྱར་ན་ད་ལྟ་ཉིད་ནས་རི༵ག་པ༵་འཛི༵ན་པའི་ས་ལ༵་གན༵ས་པར་བསྟན་ཏེ།
འཆད་པའི་སྟོན་པ་ཀུན་བཟང་དངོས་སུ་གསུངས་པའི་ཕྱིར་རོ། ། དེའི་ཡོན་ཏན་ཡོངས་སུ་མ་རྫོགས་པར་སྣང་ཡང་དོན་ལ་རྫོགས་པར་ཡོད་དེ། སངས་རྒྱས་ཀྱི་དཀྱིལ་འཁོར་དུ་ཡེ་ནས་སངས་རྒྱས་པའི་ཕྱིར་རོ། ། དཔེར་ན་མི་དབུལ་པོའི་ས་འོག་གམ་ཁྱིམ་ན་རིན་པོ་ཆེའི་གཏེར་ཡོད་པ་འབྱིན་པའི་རྩོལ་བ་ལ་གནས་པའི་ཚེ། དུས་དེ་ནས་ལོངས་སྤྱོད་མིག་ལམ་མ་གྱུར་པས་དབུལ་པོ་བརྗོད་ཀྱང་གཏེར་ཆེན་དངོས་སུ་དབང་བར་ཐག་ཆོད་པས་འབྱོར་བ་ཅན་ཡིན་པ་བཞིན་དུ། ས༷་རབ༷་རིག༷་པ༷་འཛིན༷་པ༷་རང་ལ༷་གནས༷་པ་དེ་ཉིད་མངོན་དུ་བྱེད་པའི་རྩོལ་བ་ལ་ཞུགས་པས་ན་ས་རབ་རིག་པ་འཛིན་ལ་གནས་ཞེས་ཀྱང་བཤད་པར་བྱ་སྟེ། འདི་ཁོ་ནར་ངེས་སོ་ཞེས་ཕྱོགས་གཅིག་ཏུ་རྟག་པ་མཐའ་བཟུང་གིས་རྒྱུད་སྡེ་ཆེན་པོ་བཤད་པར་མི་བྱ་སྟེ། རྡོ་རྗེ་ཚིག་བརླིང་ཞིང་གང་དུ་འང་སྦྱར་དུ་ཡོད་པའི་ཕྱིར་རོ། ། གསུམ་པ་སྐབས་ཀྱི་དོན་བསྡུ་བ་ནི། རྒྱུད་ཀྱི་སྟོན་པས་མཛད་པ་ཆེན་པོའི་བཤད་པ་རྫོགས་ནས་ཇི་ལྟར་བཞུགས་ཚུལ་སྟོན་པ་སྟེ།
དེའང་མདོ་དང་རྒྱུད་སྡེ་ཁ་ཅིག་གིས་ནི་བཤད་པ་རྫོགས་ནས་འཁོར་རྣམས་རྗེས་སུ་ཡི་རང་ཞིང་མངོན་པར་བསྟོད་པ་ཙམ་སྟོན་ཞིང༌། དེ་ནས་སྤྱོད་ལམ་གཞན་གྱིས་བཞུགས་པར་མངོན་པས་དུས་རེས་འགའ་བར་བསྟན་ལ། ཐབས་ཀྱི་ཞགས་པ་ལས། ཉིད་ཀྱི་ཐུགས་ཀར་ཞུགས་ནས་མི་སྣང་བར་གྱུར་ཏོ། ། ཞེས་དཀྱིལ་འཁོར་བསྡུ་བས་མི་སྣང་བར་གསུངས་ཤིང༌། དེ་དག་ཏུ་སྟོན་པ། བསྟན་པ། འཁོར། དུས། གནས་རྣམས་རེ་འགའ་བ་དང༌།
སྟོན་པ་ཉིད་ལས་གཞན་དུ་གྱུར་པས་དམན་པ་དང༌། ཆོས་ཀྱང་སྣ་ཚོགས་པ་དང༌། གནས་ཀྱང་གདུལ་བྱའི་སྣང་བས་བསྡུས་པ་སྟེ། ཐུན་མོང་དུ་གྱུར་པ་རྣམས་ལས་ཆེས་གསང་ཞིང་ཁྱད་པར་དུ་འཕགས་པར་བསྟན་པའི་ཕྱིར་རྒྱུད་ཀྱི་དོན་དེ་སྐད་ཅེ༵ས་བརྗོ༵ད་པ༵ས་རང་སྣང་འོད་གསལ་དུ་བཀོད་པའི་དེ༵་བཞི༵ན་གཤེ༵གས་པ༵་རིགས་ལྔ་ཏིལ་གྱི་གོང་བུ་ཇི་སྙེད་ཀྱིས་ནམ་མཁའི་དབྱིངས་ཀྱི་མཐའ་དབུས་ཁྱབ་པ་དེ་དག་ཐམ༵ས་ཅད༵་གཉིས་སུ་མི་དམིགས་ཤིང༌། 。ངོ་བོ་དབྱེ༵ར་མེ༵ད་པ༵ར་དགྱེ༵ས་ན༵ས་དུས་གསུམ་འཕོ་འགྱུར་མེད་པའི་ངང་གཞིར་རྫོགས་ལྷུན་གྱིས་གྲུབ་པའི་རང་བཞིན་དུས༵་བཞི༵་ཆོས་ཉིད་ཀྱི་འཁོར་ལོ་མཉ༵མ་པ༵་ཉིད༵་ཀྱི༵་དབྱི༵ངས་མཐའ་དབུས་མེད་པའི་ཞིང་ཁམས། སྣང་ཞིང་བཀོད་པ་ཐམས་ཅད་སྟོན་པ་ཉིད་ཀྱི་སྐུ༵་དང་གསུ༵ང་དང་ཐུག༵ས་མི་ཟད་པ་རྒྱན་གྱི་འཁོར་ལོའི་རང་བཞིན་ལས་ལྷུན༵་སྟུག༵་པོ༵་བཀོ༵ད་པ༵འི་རྒྱན༵་ཉིད༵་དུ༵་སྔོན་ཇི་ལྟ་བར་ཕྱིས་ཀྱང་དེ་བཞིན་ཉིད་དེ། ནམ་མཁའ་བཞིན་དུ་རང་བཞིན་འཕོ་འགྱུར་དང་འཕེལ་འགྲིབ་མེད་པའི་ཚུལ་གྱིས་བཞུག༵ས་སོ༵། ། ཞིང་ཁམས་གས༵ང་བའི༵་སྙིང༵་པོ༵་ཡེ་ཤེས་ཀྱི་རང་སྣང་དེ༵་ཁོ༵་ན༵་ཉིད༵་ངེ༵ས་པ༵་ལ༵ས། མཛད་པ་རྫོགས་ནས་དགོངས་པ་ལ་བཞུགས་པས་མཉེས༵་པ༵་དང༵་རྒྱུད་མི་ནུབ་པར་གཏད་པས་འཁོར་གྱིས་ཡོང༵ས་སུ༵་གཟུང༵་བ༵འི་ལེ༵འུ་༵སྟེ༵་ཉི༵་ཤུ༵་རྩ༵་གཉི༵ས་པའི་རྣམ་པར་བཤད་པ༵འོ༵། ། ། ། ༈ སྤྱི་དོན་གསུམ་པ་ཡོངས་སུ་རྫོགས་པ་མཇུག་གི་དོན་ལ་གསུམ་ལས།
དང་པོ་རྒྱུད་གང་གི་ཁོངས་སུ་གཏོགས་པ་ནི། བརྗོད་བྱ་གཞན་ལས་ཁྱད་པར་དུ་འཕགས་པ་བདེན་པ་དབྱེར་མེད་ཀྱི་དོན་ཡེ་ནས་སངས་རྒྱས་པར་སྟོན་པས་རྗོད་བྱེད་ཚིག་གི་རྒྱུད་ལའང་འཕ༵གས་པ༵་ཞེས་བརྗོད་དོ། ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་སྒྲུབ་པའི་ཐབས་ཀྱི་རྒྱུད་ཐམས་ཅད་ལ་རྟོག་པ་ཟེར་ལ། འདི་ནི་དེ་དག་ཐམས་ཅད་ཀྱི་མཆོག་ཏུ་གྱུར་པའི་ཕྱིར་རྟོག༵་པའི༵་རྒྱལ༵་པོ༵་རྡོ་རྗེ་སེམས་དཔའ་སྒྱུ༵་འཕྲུལ༵་དྲྭ༵་བ༵འི་རྒྱུད་ཆེན་པོ་ལེ༵འུ༵་སྟོང༵་ཕྲ༵ག་བརྒྱ༵་ཡོད་པ༵་ལ༵ས་དེའི་ཁོངས་སུ་གཏོགས་སོ། ། གཉིས་པ་ལེ་ལག་གང་ཡིན་པ་དེ་ནི། དེའི་ནང་ནས་འདི་ནི་རྒྱུ་མཚན༵་ཉིད༵་ཀྱི་ཐེག་པ་དང༵་འབྲས་བུ་གསང་སྔགས་ཀྱི་རྒྱུད༵་ཐམ༵ས་ཅ༵ད་ཀྱི༵་འཕྲོ་གཞིའམ་འབྱུང་ཁུངས་ཡིན་པས་ལུང༵་གི༵་སྤྱི༵་ཞེས་བྱའོ། ། དེ་ཉིད་ཕྱོགས་བཅུ་དུས་བཞིའི་དེ༵་བཞི༵ན་གཤེ༵གས་པ༵་ཐམ༵ས་ཅ༵ད་ཀྱི༵་སྐུ་གསུང་ཐུགས་རྡོ་རྗེའི་གས༵ང་བ༵་ཡིན་ལ། མཆོག་ཏུ་འཕགས་ཤིང་རབ་ཏུ་ཟབ་ལ་རྒྱ་ཆེ་བའི་གནས་སྟོན་པའི་ཕྱིར་གས༵ང་བ༵འི་སྙིང༵་པོ༵་གཞི་ལམ་འབྲས་བུའི་དེ༵་ཁོ༵་ན༵་ཉིད༵་རྣམ་པར་ངེ༵ས་པ༵འི་ལེའུ་ཞེས་བྱ་བ་ཡིན་ཏེ། འདི་ལས༵་ཐེག་པ་བསམ་གྱིས་མི་ཁྱབ་པ་ཐམ༵ས་ཅ༵ད་མ༵་ལུས༵་པ༵ར་འཕྲོས༵་ཏེ༵་བསྟན་པས་ན་ཀུན་གྱི་རྩ་བར་གྱུར་པ་ཡིན་ནོ། ། གསུམ་པ་འབྲས་བུ་མཆོག་ཏུ་བསྟན་པ་ནི།
རྒྱལ་བ་རྣམས་ཀྱིས་འགྲོ་བའི་དོན་དུ་སྒྱུ་འཕྲུལ་སྟོང་ཕྲག་བརྒྱ་པ་ལ་སོགས་པ་ཆོས་ཀྱི་འཁོ༵ར་ལོ༵་དཔག་ཏུ་མེད་པ་བསྐོ༵ར་བ༵་དེ༵་དག༵་གི་ནང་ནས་འབྲ༵ས་བུ༵་གསང་སྔགས་བླ་ན་མེད་པའི༷་མཆོ༵ག་རྩ༵་བ༵འི་རྒྱུད༵་ཆེ༵ན་པོ༵་རྫོ༵གས་སོ༵། ། ཞེས་ལེགས་པར་གཏན་ལ་ཕབ་ཟིན་ཏོ། ། ། ། དེ་ལྟར་རྒྱུད་དོན་ཟབ་ཅིང་རྒྱ་ཆེ་འཕགས་བློའི་སྤྱོད་ཡུལ་གངས་ཅན་མཚོ། ། མཁའ་ལྟར་རབ་ཞི་རྙོག་པ་ཀུན་བྲལ་གདོད་ནས་འོད་གསལ་འདུས་མ་བྱས། ། ཇི་སྙེད་ཇི་བཞིན་གཟིགས་པའི་གསང་ཆེན་ཤིན་ཏུ་རྨད་བྱུང་མཐའ་ཡས་གང༌། ། རྒྱལ་བའི་ཐུགས་རྗེས་འགྲོ་ལ་སྣང་བྱས་གངས་རིའི་ཁྲོད་འདིར་ཅུང་ཟད་གསལ། ། དེ་དོན་མཁས་རྣམས་རིམ་པར་ལེགས་བཤད་གསེར་གྱི་དྲྭ་བས་མཛེས་བྱས་ནའང༌། ། ཚིག་དོན་བརྒལ་དཀའི་ཆོས་ཚུལ་རྒྱ་མཚོ་ད་དུང་ཅུང་ཟད་ཡོངས་མི་གསལ། ། འདི་ནི་ཤིན་ཏུ་རྟོགས་དཀའ་རླབས་ཆེན་གསང་བའི་མཛོད་ཡིན་ཕྱིར། ། ཀུན་གྱི་ཡུལ་མིན་མཆོག་གསང་རབ་ནི་རིགས་ལྡན་འགྲོ་བའི་ཐུགས་ལ་གནས། །
གང་འདིར་བདག་བློའི་མཚོ་སྐྱེས་ཚལ་དུ་ཚིག་དོན་རྣམ་བཀྲའི་གཟུགས་སྣང་བ། ། ཀུན་དགའི་ཆ་ཤས་ཟླ་བའི་གཟུགས་བརྙན་དྭངས་པའི་རྫིང་བུར་ཤར་བ་བཞིན། ། གསལ་ཞིང་ཡོངས་དག་དཀྱིལ་འཁོར་གང་བས་ཆུ་ནང་ཀུན་ཏུ་མཛེས་པ་ནི། ། ལྷ་ཡི་ཐུགས་རྗེ་ཤིན་ཏུ་རྨད་བྱུང་ཆེས་དཀར་རོལ་བའི་ཟུང་གིས་བརྒྱན། ། ཚུལ་འདི་སྐལ་བཟང་སློབ་མའི་མཆོག་གྱུར་པ། ། བློ་བཟང་དགེ་བའི་འབྱུང་གནས་དམ་པ་དང༌། ། དད་ལྡན་གཏོང་ཕོད་སྲིད་ཞུའི་མཆོག་གྱུར་པ། ། ཤཱཀྱ་ཡེ་ཤེས་བཟང་པོས་བསྐུལ་བའི་ངོར། ། ཇི་བཞིན་དོན་ཉིད་སྤྱོད་པའི་རྣལ་འབྱོར་བས། ། རྒྱུད་དོན་ཟབ་མོའི་རང་བཞིན་མངོན་ཕྱུངས་ནས། །
གངས་རི་ཐོད་དཀར་རིན་ཅེན་སྙིང་པོའི་མགུལ། ། ཨོ་རྒྱན་རྫོང་ཞེས་བྱ་བའི་གནས་སུ་བཀོད། ། ཇི་བཞིན་དོན་ཉིད་དེ་ལྟར་ཕྱེ་ཡང་རྒྱུད་དོན་རྡོ་རྗེའི་ཚིག་བརླིང་པས། ། འགལ་འཁྲུལ་ནོར་བའི་རང་བཞིན་མཆིས་སྲིད་འཕགས་པའི་གོ་འཕང་མ་ཐོབ་ཕྱིར། ། རྒྱལ་དང་རྒྱལ་སྲས་བླ་མའི་ཚོགས་དང་བློ་མཆོག་མངའ་བ་ཇི་སྙེད་དང༌། ། ཡེ་ཤེས་ལས་གྲུབ་མཁའ་འགྲོའི་སྤྲིན་ཕུང་དམ་ཅན་རྒྱ་མཚོས་བཟོད་པར་མཛོད། ། སྔོན་རབས་སྐྱེ་བར་ཀྃ་རུའི་ཤར་ཕྱོགས་བྷེ་ལ་ཧེ་ཏའི་ནགས་ཁྲོད་དུ། ། མ་ཧཱ་མི་ཏྲ་པདྨའི་རྗེས་སློབ་ཕྱི་ནང་གྲུབ་པའི་དོན་ཀུན་ཤེས། ། དེ་ལས་འདིར་འོངས་མདོ་རྒྱུད་གསལ་བའི་བློ་གྲོས་དམ་པ་ངང་གིས་གྲུབ། ། ཟབ་དོན་སྙིང་པོའི་བདུད་རྩིས་རབ་བརླན་ངེས་གསང་སྙིང་པོའི་ཚུལ་འདིར་མོས། །
ད་ནི་རྒྱལ་བའི་བསྟན་པ་རིན་ཆེན་གཏེར། ། ཕན་བདེའི་འོད་སྟོང་མངའ་བའང་ནུབ་ཏུ་ཉེ། ། ལེགས་ལྡན་འགྲོ་བའི་མིག་ཀྱང་ཕལ་ཆེར་ཟུམ། ། གང་ནའང་ཆོས་ཚུལ་འདི་འདྲ་དཀོན་པས་ན། ། ཐོས་བསམ་སྙིང་པོའི་དོན་ལ་ནན་ཏན་བསྐྱེད། ། ནམ་ཡང་མི་རྟག་སྐྱེས་བུའི་ཚེ་འགྲོ་སྟེ། ། ཝུ་བ་བརྡོལ་འདྲ་སོ་སོར་འཇིག་གྱུར་ཅིང༌། ། སྲིད་པའི་བདེ་སྡུག་འཁོར་མོར་འཁྱམས་པ་ན། ། འཁོར་བའི་གྲོང་ལས་ཞི་བདེའི་ནགས་ཁྲོད་དུ། ། རང་བཞིན་འདའ་བས་བརྩོན་པའི་གོ་བགོས་ཤོག།
དེ་བས་རབ་ཏུ་ཐར་བའི་ལམ་ཞུགས་ཏེ། ། དེ་རིང་ཉིད་ནས་སྲིད་ལ་སྐྱོ་བ་ཡིས། ། དོ་མོད་ཙམ་ཡང་གནས་པའི་མཐུ་མེད་ཅེས། ། ད་ལྟ་ཉིད་ནས་ངེས་པར་བསམ་འཚལ་ལོ། ། མཛོ་ལྡན་རྣམས་ཀྱི་ཡེ་ཤེས་གངས་ཅན་མཚོ། ། མཚོ་གཏེར་ཟབ་མོ་ཤིན་ཏུ་རྨད་བྱུང་དྭངས། ། དྭངས་པའི་འོད་ཀྱིས་ཡོན་ཏན་ཕུན་ཚོགས་ཀུན། ། ཀུན་ནས་བརྩོན་པས་ལེགས་གྲུབ་འབད་པར་མཛོད། ། དུས་རྣམས་ཀུན་ཏུ་དུས་གསུམ་རྒྱལ་བའི་མཛད་པ་ཅན། ། བླ་ན་མེད་པའི་བླ་མ་དམ་པ་མཉེས་བྱ་ཞིང༌། །
དམ་ལས་མི་འདའ་དམ་ཚིག་སྡོམ་པ་ཚུལ་བཞིན་བསྲུང༌། ། ལྷག་བསམ་རྣམ་དག་ལྷག་པའི་ཏིང་འཛིན་ཟབ་མོ་བསྒོམ། ། དེ་ལྟར་ལེགས་གསུངས་ཞི་བའི་ཆོས་ཚུལ་ཚངས་པའི་རྔ་སྒྲ་སྙན་པོ་ཡིས། ། མ་རིག་གཉིད་མྱོས་འཇིག་རྟེན་གསུམ་རྣམས་སྐད་ཅིག་དེ་ལས་རབ་སད་དེ། ། ཡེ་ཤེས་དམ་པའི་གོ་འཕངས་ལ་གནས་གདོད་མའི་གཞི་ལ་མཐར་ཕྱིན་ནས། ། ཆོས་སྐུའི་མཁའ་དབྱིངས་དྲི་མ་མེད་ལ་གཟུགས་སྐུའི་དཀྱིལ་འཁོར་སྣང་བར་ཤོག། ཕྱི་ནང་སྣོད་བཅུད་རིགས་ལྔའི་ཞིང་དུ་མ་ལུས་རང་བཞིན་རྣམ་དག་ཅིང༌། ། ཉོན་མོངས་ཡེ་ཤེས་དྲི་མ་མེད་ལ་དྲན་རིགས་ཐུགས་ཀྱི་དཀྱིལ་འཁོར་མཆོག། ཡེ་ནས་ཡིན་ལ་དེ་ལྟར་གསལ་བའི་གློ་བུར་སྒྲིབ་གཉིས་རྣམ་དག་ཅིང༌། ། གང་ནའང་སྲིད་ཅེས་མིང་ཙམ་མེད་ལ་ཐམས་ཅད་ཀུན་བཟང་ཉིད་གྱུར་ཅིག།
ཕྱོགས་བཅུ་དུས་བཞིའི་རང་བཞིན་གཉིས་མེད་དཔལ་ལྡན་དགའ་བའི་སྐྱེད་མོས་ཚལ། ། གདོད་ནས་མངོན་པར་བྱང་ཆུབ་ཚུལ་འདི་གསལ་བར་བཀོད་པའི་ལེགས་བྱས་དེས། ། འགྲོ་བས་རང་བཞིན་འབད་པ་མེད་པར་ཞི་བའི་དབྱིངས་སུ་ལེགས་གཞོལ་ཏེ། ། སྐུ་དང་ཡེ་ཤེས་འདུ་འབྲལ་མེད་པས་སངས་རྒྱས་པདྨ་འཛུམ་པར་ཤོག། དཔལ་ལྡན་ཡོན་ཏན་སྤྲིན་གྱི་བཞོན་པའི་བླ་རེ་ཤིན་ཏུ་གསལ་བ་ཅན། ། མཛད་པའི་རྣམ་འགྲོས་ནམ་མཁའི་འཁོར་ཁྱབ་ཕན་བདེའི་ཆར་གྱི་ཚོགས་མང་བ། ། ལེགས་གསུང་རང་བཞིན་གསང་བའི་སྙིང་པོ་རྒྱ་ཆེར་བཤད་པའི་བསོད་ནམས་དེས། ། ནམ་མཁའི་མཐའ་ཀླས་སྐྱེ་རྒུ་ཡོངས་ཀྱི་ཀུན་ཏུ་བཟང་པོའི་གནས་ཐོབ་ཤོག། ལས་དང་ཉོན་མོངས་སྲིད་པའི་མཚོ་ལས་བརྒལ་བར་ཤོག། ས་དང་ལམ་དང་གཟུངས་དང་ཏིང་འཛིན་འགྲུབ་པར་ཤོག།
གནས་སྐབས་མཐར་ཐུག་རེ་བ་ཐམས་ཅད་རྫོགས་པར་ཤོག། དག་པའི་ཞིང་རྣམས་རྒྱལ་བའི་ཡོངས་གང་མཐོང་བར་ཤོག། བགེགས་དང་སྲིན་པོ་མཁའ་འགྲོའི་གདོན་གྱི་ཚོགས་ཞི་ཞིང༌། ། ཚེ་དང་དཔལ་དང་སྐལ་བ་བཟང་པོས་ལེགས་འབྱོར་ཏེ། ། ཞི་དང་རྒྱས་དང་དབང་དང་མངོན་སྤྱོད་འགྲུབ་པ་ ཡིས། ། འགྲོ་བའི་དོན་གཉིས་རིན་ཅེན་མཆོག་ལེགས་འབྱུང་བར་ཤོག། ཆོས་ཚུལ་འདི་ཡང་ཇི་སྲིད་ནམ་མཁའ་གནས་ཀྱི་བར། ། འགྲོ་བའི་དོན་དུ་དེ་སྲིད་གནས་པའི་དོན་བྱེད་ཅིང༌། ། ཉི་ཟླའི་མཆོག་དང་ནོར་བུ་དཔག་བསམ་བུམ་མཆོག་བཞིན། ། ལྷུན་གྱིས་གྲུབ་པའི་མཛད་པ་ཆེན་པོས་ཕྱོགས་རྣམས་ཀུན་ཏུ་ཁྱབ་པར་ཤོག།
གངྒཱའི་ཆུ་བོ་རྒྱུན་རིང་ཇི་བཞིན་འདིས་ཀྱང་གཞན་ཕན་རྒྱུན་རིང་ཞིང༌། ། འོད་ལྡན་རྣམས་ཀྱི་བདུད་རྩིའི་མཆོག་བཞིན་ཉོན་མོངས་གདུང་བ་སེལ་བ་དང༌། ། ཡིད་བཞིན་རིན་ཅེན་སྤྲིན་གྱི་ཚོགས་བཞིན་འདོད་དགུའི་རེ་བ་རྣམས་སྐོང་ཞིང༌། ། ས་ཆེན་གླིང་བཞི་སྣང་བྱེད་མཆོག་བཞིན་ཡིད་མཁའི་མུན་པ་སེལ་བར་ཤོག། ཆོས་ཚུལ་སྟོན་ཀའི་རི་བོང་འཛིན་གཟུགས་ལེགས་བཤད་རྒྱུ་སྐར་ཕྲེང་བ་ཅན། ། དོན་རྣམས་གསལ་བའི་འོད་དཀར་གྱིས་མཛེས་བློ་གསལ་ཀུནྡའི་ཁ་འབྱེད་པ། ། ཉེས་པའི་ཆ་ཤས་སྒྲིབ་པ་མེད་ཅན་མ་རིག་མུན་པ་སེལ་བའི་ དཔལ། ། བློ་གྲོས་རྟ་ལྔའི་བཞོན་པས་རབ་བསྐྱོད་སྐལ་ལྡན་འགྲོ་བའི་སྣང་བྱེད་ཡིན། ། གང་རྣམས་ཕྱི་ནང་དོན་རྣམས་ཤེས་འདོད་གཞུང་ལུགས་རྒྱ་མཚོར་གནས་བཅས་ཏེ། ། ཇི་བཞིན་དོན་ཉིད་རྣམ་དཔྱོད་མིག་གིས་དེ་བཞིན་ལེགས་པར་བལྟ་འདོད་པ། །
དེ་དག་གིས་ཀྱང་ཚུལ་འདི་མཐོང་ན་དགའ་བའི་བློ་གྲོས་ཆེར་འཕེལ་ཅིང༌། ། གྲགས་དང་མ་གྲགས་ཚིག་དོན་རྣམ་བཀྲའི་ཚུལ་ལ་ཤིན་ཏུ་མཁས་པར་འགྱུར། ། རྒྱུད་དོན་རྒྱ་མཚོའི་ཕ་རོལ་བརྒལ་འདོད་པས། ། ལེགས་བཤད་རིན་ཅེན་གྲུ་བོ་འདིར་ཞུགས་ཏེ། ། དོན་ཟབ་བ་དན་ཕྱོགས་ཡངས་བརྐྱང་བྱས་ནས། ། ཚིག་དོན་ཇི་བཞིན་དོན་གཉིས་བླང་བར་རིགས། ། འདིར་ནི་རྒྱུད་དོན་འོ་མའི་ཆུ་གཏེར་མཆོག། བདག་བློའི་རྣམ་དཔྱོད་བཟང་པོས་ལེགས་བསྲུབས་ཏེ། ། སྙིང་པོའི་རང་བཞིན་བཅུད་དུ་རབ་བསྡུས་ནས། ། ཕྱི་རབས་འགྲོ་བ་རྣམས་ལ་སྣང་བར་ བྱས། །
ཕྱོགས་ཙམ་མ་ཡིན་དོན་ཀུན་གསལ་བ་ཡིན། ། གྲགས་ཕྱིར་མ་ཡིན་གཞན་ཕན་བརྩེ་བ་ཡིན། ། རྙེད་ཕྱིར་མ་ཡིན་ཆོས་དོན་མཐོང་ཕྱིན་ཡིན། ། ཉེས་བཤད་མ་ཡིན་ལེགས་བཤད་རྒྱ་མཚོ་ཡིན། ། ཡེ་ཤེས་རྣམ་བཀྲ་ནོར་བུའི་ཁང་བཟང་དབང་པོའི་གཞི་དང་དུས་མཚན་དང༌། ། ཉི་མ་རྣམ་བཀྲ་དཀར་བའི་མཆོག་དང་ཟླ་ཟེར་བདུད་རྩིའི་སྐྱེད་མོས་ཚལ། ། གཞི་ལམ་འབྲས་བུའི་དེ་ཉིད་ལེགས་མཚོན་མཆོག་གསང་རྫོགས་པ་ཆེན་པོའི་དོན། ། མ་ལུས་རང་བཞིན་གཅིག་ཏུ་བསྟན་པ་གསང་བའི་སྙིང་པོ་དམ་པ་ཡིན། ། འོད་ལྡན་རྣམས་ཀྱི་སྙིང་པོ་ལ་རེག་པདྨའི་དྲྭ་བས་ཆེར་མཛེས་ཤིང༌། ། བདུད་རྩིའི་ལྷ་དང་མིའམ་ཅིས་མཆོད་ཤིན་ཏུ་གསང་བའི་མཛོད་མངའ་བ། །
རྒྱལ་བའི་ཡུམ་གྱུར་ཀུན་གྱི་འབྲས་བུ་གསང་བའི་སྙིང་པོར་འགྲོ་བའི་ལམ། ། དེ་ཉིད་ལེགས་གསུངས་རྒྱ་ཆེའི་ཚུལ་ལ་ཆེན་པོ་རྣམས་ཀྱིས་མཆོག་ཏུ་བསྔགས། ། ལམ་འདིར་ཞུགས་རྣམས་ཀུན་ལས་མཆོག་གྱུར་ས་རབ་རིག་པ་འཛིན་ལ་གནས། ། ལྷ་མིའི་འཇིག་རྟེན་མཆོག་གི་གཙོ་དང་དྲང་སྲོང་གྲུབ་པས་ཕྱག་བྱས་ཤིང༌། ། དོན་གཉིས་འབྲས་བུ་ཚེ་འདིར་འབྱོར་བས་ཞིང་གི་དམ་པ་རྒྱ་ཆེ་བ། ། དེ་ཕྱིར་དེ་དག་འབྱུང་བའི་མཛོད་ནི་རྣམ་བཤད་རྒྱ་མཚོ་འདི་ཡིན་པས། ། ཐར་འདོད་རྣམས་ཀྱིས་ཆོས་ཚུལ་མཆོག་འདི་གཙུག་གི་རྒྱན་དུ་གུས་པས་ གཟུང༌། ། དགེ་ལེགས་ཡིད་བཞིན་སྟོན་ཀའི་སྤྲིན་ནི་འཇིག་པའི་སྣང་བ་རྒྱ་ཆེ་བ། ། འོད་ཟེར་སྣ་ཚོགས་ཀུན་ནས་འཁྲུག་ཅིང་ཞིང་རྣམས་བྱེ་བ་གསལ་བར་བྱེད། ། མ་ལུས་དེ་དག་ལམ་ལྡན་འདིར་བརྟེན་ལེགས་པའི་འབྲས་བུ་མཆོག་འགྲུབ་སྟེ། །
ཕྱོགས་བཅུའི་མགོན་པོས་རབ་ཏུ་དགོངས་ཤིང་ཀུན་ནས་བསྔགས་པར་མཛད་པ་ཡིན། ། དཔལ་གསང་བའི་སྙིང་པོ་དེ་ཁོ་ན་ཉིད་ངེས་པའི་རྒྱུད་ཀྱི་རྒྱལ་པོ། སྒྱུ་འཕྲུལ་དྲྭ་བའི་རྣམ་བཤད་ཉི་ཟླའི་སྤྲིན་གྱི་སྣང་བ་ཆེན་པོས་ཕྱོགས་བཅུའི་མུན་པ་ཐམས་ཅད་ངེས་པར་སེལ་བ་ཞེས་བྱ་བ། སྔགས་དང་ཕ་རོལ་ཏུ་ཕྱིན་པའི་ཚུལ་རྒྱ་མཚོ་ལ་མང་དུ་ཐོས་ཤིང་ལེགས་པར་སྦྱངས་པའི་མེ་ཏོག་རྒྱུན་ཆགས་པས་བློའི་པད་མཚོ་གང་བར་བྱས་པའི་རང་བཞིན། ཐེག་པ་མཆོག་གི་རྣལ་འབྱོར་པ་རྡོ་རྗེ་གཟི་བརྗིད་ཀྱིས་སྔོན་གྱི་འགྲེལ་ཆེན་དུ་མ་དང༌། བླ་མ་རྣམས་ཀྱི་ལེགས་བཤད་མངོན་པར་སྣང་བའི་ཚོགས་དང༌། རྒྱུད་ལུང་མན་ངག་དུ་མའི་སྙིང་པོ་བསྡུས་ཏེ་གཞན་ལ་ཕན་པའི་བློས་ཤིན་ཏུ་གསལ་བར་ཕྱེ་ནས། འབྲུག་གི་ལོ་སྟོན་ཟླ་ར་བའི་ཚེས་བཅོ་ལྔ་བཀྲ་ཤིས་ཀྱི་ཉི་མ་ཤར་བ་ལ་གངས་རི་ཐོད་དཀར་གྱི་མགུལ་དུ་ལེགས་པར་སྦྱར་བ་འདི་ཡོངས་སུ་རྫོགས་སོ། ། ། ། མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ།
༼༢༣༽ དཔལ་གསང་སྙིང་གི་རྒྱུད་ཀྱི་འགྲེལ་པ་ཕྱོགས་བཅུའི་མུན་སེལ། -PAGE 394--PAGE 519-མེས་པོའི་ཤུལ་བཞག་ལས། ཀློང་ཆེན་རབ་འབྱམས་ཀྱི་གསུང་འབུམ། ༼༢༣༽ -PAGE 390-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
