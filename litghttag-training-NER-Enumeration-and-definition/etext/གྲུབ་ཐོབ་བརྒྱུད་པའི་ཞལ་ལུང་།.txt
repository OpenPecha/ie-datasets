ཕྱག་ཆེན་ལྷན་ཅིག་སྐྱེས་སྦྱོར་ཟབ་དོན་ལམ་གྱི་སྙིང་པོ་གྲུབ་ཐོབ་བརྒྱུད་པའི་ཞལ་ལུང
གྲུབ་ཐོབ་བརྒྱུད་པའི་ཞལ་ལུང་།
"$ ༄༅། །ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་ཟབ་དོན་དོན་གྱི་ཆུ་བོ་སྐལ་ལྡན་གྱི་གདུལ་བྱའི་ ཡིད་མཚོར་འཇུག་པའི་འབབ་སྟེགས་མྱུར་བདེ་ལམ་གྱི་སྙིང་པོ་ གྲུབ་ཐོབ་བརྒྱུད་པའི་ཞལ་ལུང་ཞེས་བྱ་བ་ བཞུགས་སོ། ། ༄༅། །ན་མོ་མཧཱ་གུ་རུ་བཛྲེ་ཤྭ་ར་མ་ཏི་རཏྣ་ཌཱ་ཀི་ནཱི་ཛྭ་ལ་ས་མ་བ་ར་སརྦ་བི་ར་ཡོ་གི་ནཱི་ཡེ། ཆོས་རྗེ་བླ་མ་དེ་བཞིན་གཤེགས་པ་ཀུན་མཁྱེན་དཔའ་བོའི་ཞབས་ལ་ཕྱག་འཚལ་ལོ། ། ཁྱབ་བདག་རྡོ་རྗེ་རྡུལ་བྲལ་སྤང་མིན་དུས་ཀྱི་རྣམ་དབྱེར་མེད་ཆོས་སྐྱོབ་པ་མཆོག་དེ་དང་པོའི་མཚན། ། ཇི་ལྟར་སྣང་དངོས་ཉིད་ལས་གཞན་དེ་རབ་ཕྲའི་ཆ་རྡུལ་མིན་ཕྱིར་མངོན་སུམ་ཉིད་གྱུར་ཟབ་རྒྱས་དབྱིངས། ། དེ་ཆོས་ཡོད་མེད་མིན་གཉིས་གཞན་མིན་བློས་མཚོན་མངོན་པར་ཤེས་ལྔས་ཀྱང་མིན་ཆེས་གསང་མཆོག་གི་སྐུ། ། ཁ་སྦྱོར་བདེ་རྒྱས་བདེ་གཤེགས་སྤྲོ་མཛད་ལྷན་སྐྱེས་བླ་མ་བདག་སྙིང་དབུས་གནས་གཉིས་མེད་ཕྱག་གིས་མཆོད། ། བླ་མེད་གསང་དོན་སྲིད་ཞི་མཉམ་སྦྱོར་ཞི་བ་དམ་པའི་ཆོས། ། གང་གིས་དྲིན་གསལ་བདག་བློར་ཉེར་སྣང་ཆ་ཤས་མྱོང་དོན་འདི། །
སྐྱེས་བུ་བློ་གྲོས་ལྡན་མིན་རྗེས་དཔག་སྤང་བྱེད་རབ་གསལ་ཚིག ། མངོན་སྤྲོ་གང་གིས་སྲིད་རྒྱུད་ཡེ་ཤེས་མཆོག་ཏུ་སྣང་བྱེད་འཚལ། ། ༈ དེ་ཡང་དུས་གསུམ་གྱི་བདེ་བར་གཤེགས་པ་ཐམས་ཅད་ཀྱི་འབྱུང་གནས། རི་རབ་རྡུལ་སྙེད་ཀྱི་དཔའ་བོ་དང་རྣལ་འབྱོར་མ་རྣམས་ཀྱི་ཡབ་ཡུམ་གསང་བ་ལས་མཆོག་ཏུ་གསང་བའི་ལྷན་ཅིག་སྐྱེས་པ་ཡབ་ཡུམ་དེ་ཉིད་ནི། སྒྲིབ་གསུམ་བདུད་སྡེའི་དཔུང་ཚོགས་ལ་ཆེས་ཆེར་རབ་ཏུ་ཁྲོས་ཤིང༌། མཆོག་ཏུ་མི་འགྱུར་བའི་བདེ་བ་ཆེན་པོས་ཡོངས་སུ་གང་བ། གང་དང་གང་ལའང་ལྷན་ཅིག་སྐྱེས་པར་ལྷང་ངེ་ལྷན་ནེ་ལྷམ་མེར་བཞུགས་པའོ། ། དེ་ཉིད་ཀྱི་དོན་ཟབ་མོ་མངོན་དུ་ཕྱུང་བར་མཛད་པ་ཨོ་རྒྱན་ཆོས་སྐུ་མཁའ་འགྲོ་མའི་བཀའ་རྣལ་འབྱོར་གྱི་དབང་ཕྱུག་ཏཻ་ལོ་པ་ཆེན་པོ་ནས་རིམ་པ་བཞིན་བཀའ་བརྒྱུད་ཀྱི་བླ་མ་རྣམས་ཟག་མེད་བདེ་བ་ཆེན་པོའི་དབྱིངས་སུ། ལྷན་ཅིག་སྐྱེས་པ་འགྱུར་མེད་རྡོ་རྗེའི་སྐུ་བརྙེས་པར་གྱུར་པའི་སྙན་བརྒྱུད་ཞལ་གྱི་གདམས་པ་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་གདམས་པ་བྱ་བ་ཞིག་སྟོན་པར་བྱེད་པ་ཡིན་ཏེ། དེ་ལ་གདམས་པ་དགོས་པའི་དོན་བསྟན་པ་དང༌།
གདམས་པ་དངོས་སོ། ། དེ་ཡང་དང་པོ་ནི། འདི་ལྟར་སྣང་བའི་ཆོས་ཐམས་ཅད་ཁྱབ་བདག་ཧེ་རུ་ཀ་ཆེན་པོ་གདོད་མ་ནས་རྣམ་པར་དག་པའི་ངོ་བོར་བཞུགས་པ་ཡིན་ཏེ། འཁོར་ལོ་བདེ་མཆོག་ངེས་བརྗོད་བླ་མ་ལས། ལུས་ཀུན་ལ་ནི་གང་གནས་པ། ། དེ་ཉིད་སངས་རྒྱས་ཡེ་ཤེས་ཏེ། ། ཧེ་རུ་ཀ་དཔལ་ཡིན་པར་བཤད། ། ཅེས་པ་དང༌། འཁོར་ལོ་བདེ་མཆོག་ཁྲག་འཐུང་མངོན་འབྱུང་ལས། ཀུན་ལ་ཁྱབ་ཅིང་རྟག་ཏུ་སྟོང༌། །
སྲིད་པ་བཟུང་ཞིང་དྲི་མ་མེད། ། ཅེས་གསུངས་པའོ། ། དེ་ལྟར་ཡིན་ཀྱང་གློ་བུར་མ་རིག་པའི་རྐྱེན་གྱིས་བདག་གཞན་གཉིས་འཛིན་གྱི་བློས་ཕྱིན་ཅི་ལོག་འཁྲུལ་པའི་སྣང་བ་ལ་ལོངས་སྤྱོད་ཅིང་མིག་འཕྲུལ་ལྟ་བུའི་སྐྱེ་རྒ་ན་འཆི་ལ་ལོངས་སྤྱོད་པར་གྱུར་ཏོ། ། དེ་ལྟར་རྨི་ལམ་ལྟ་བུའི་འཁྲུལ་པ་ལ་ལོངས་སྤྱོད་པའི་དུས་ཀྱི་ཚེ་ནའང༌། རང་བྱུང་ལྷན་ཅིག་སྐྱེས་པའི་ངོ་བོ་ལ་ཕྱིན་ཅི་ལོག་འཁྲུལ་པའི་ཆ་ཤས་ཕྲ་བ་ཙམ་གྱིས་ཀྱང་གོས་པ་མེད་དེ། བདེ་མཆོག་གསང་བ་བསམ་གྱིས་མི་ཁྱབ་པའི་རྒྱུད་ལས། རང་བྱུང་ཡེ་ཤེས་ཡིན་པའི་ཕྱིར། ། འདོད་ཆགས་ལ་སོགས་སྐྱོན་གྱིས་ཀྱང༌། ། དེ་ལ་སྒྲིབ་པ་མ་ཡིན་ཏེ། ། ནམ་མཁའ་ལ་ནི་སྤྲིན་བཞིན་ནོ། །
ཞེས་དང༌། བདེ་མཆོག་ཡེ་ཤེས་མཁའ་འགྲོ་གསང་བ་ལས། ཆུ་ཁམས་གསེར་དང་ནམ་མཁའ་བཞིན། ། རང་བཞིན་གྱིས་ནི་དག་པར་འདོད། ། ཅེས་གསུངས་པའོ། ། དེའི་ཕྱིར་ན་ལྷན་སྐྱེས་རང་བཞིན་གྱིས་རྣམ་པར་དག་པ་དེ་ཉིད་རང་ངོ་རང་གིས་མ་རིག་པས་འཁོར་བའི་རང་བཞིན་སྡུག་བསྔལ་བར་གྱུར་ལ། རང་ངོ་རང་གིས་རིག་ཅིང་རྟོགས་པའི་ཚེ་ན་མྱ་ངན་ལས་འདས་པར་འགྱུར་ཏེ་དེའི་ཕྱིར། དཔལ་ནཱ་རོ་པ་ཆེན་པོའི་ཞལ་ནས། འཁོར་དང་མྱ་ངན་འདས་པ་གཉིས། ། གནས་སྐབས་རིག་དང་མ་རིག་ཉིད། །
ཅེས་གསུངས་པ་དང༌། འཁོར་ལོ་བདེ་མཆོག་ཡེ་ཤེས་མཁའ་འགྲོ་གསང་བ་ལས། རང་སེམས་རང་རིག་རྟོགས་པ་ན། ། སེམས་ཅན་གདོད་ནས་སངས་རྒྱས་སོ། ། ཞེས་པ་དང༌། འཁོར་ལོ་སྡོམ་པ་ཡེ་ཤེས་རྒྱལ་པོ་ལས། འཁོར་བ་ཡོངས་སུ་ཤེས་པ་ཉིད། ། མྱ་ངན་འདས་པར་བརྗོད་པ་ལ། ། སངས་རྒྱས་སེམས་ཅན་རྟོག་པས་འཁྲུལ། ། རང་བཞིན་ལྷུན་གྱིས་གྲུབ་པ་ལས། །
རྒྱུ་དང་རྐྱེན་གྱིས་བསྐྱེད་པས་འཁྲུལ། ། ཞེས་པ་དང༌། ཀྱཻའི་རྡོ་རྗེ་ལས། སེམས་ཅན་རྣམས་ནི་སངས་རྒྱས་ཉིད། ། འོན་ཀྱང་གློ་བུར་དྲི་མས་བསྒྲིབས། ། དེ་ཉིད་བསལ་ན་སངས་རྒྱས་ཏེ། ། ཞེས་གསུངས་པ་དང༌། འདའ་ཀ་ཡེ་ཤེས་ལས། སེམས་རྟོགས་ན་སངས་རྒྱས་ཡིན་ཏེ། སངས་རྒྱས་གཞན་ནས་མི་ཚོལ་བའི་འདུ་ཤེས་རབ་ཏུ་བསྒོམ་པར་བྱའོ། །
ཞེས་གསུངས་པ་དང༌། བྲམ་ཟེ་ཆེན་པོའི་ཞལ་ནས། རྟོགས་པའི་ཡེ་ཤེས་འདི་ལས་མ་གཏོགས་པའི། ། སངས་རྒྱས་ཆེ་བར་འདོད་ན་རྨོངས་པར་ཤེས་པར་བྱ། ། ཞེས་གསུངས་པའི་དོན་འདི་ཉིད་ནི། ཐམས་ཅད་མཁྱེན་པ་ཆོས་རྗེ་བླ་མའི་གསུངས་དང༌། བདག་མེ་ཉག་རྣལ་འབྱོར་མཚན་ཉིད་ཀྱིས་ཀྱང་མངོན་སུམ་པར་མྱོང་བའི་ཕྱིར་ན། ངེས་པ་ནས་ངེས་པ་ཁོ་ནར་གྲུབ་པར་རིག་པར་བྱའོ། ། དེའི་ཕྱིར་ན་ལྷན་ཅིག་སྐྱེས་པ་རང་བྱུང་གི་ཡེ་ཤེས་ལྷུན་གྲུབ་བདེ་བ་ཆེན་པོའི་ངོ་བོ་ལ། ཚུལ་བཞིན་མ་ཡིན་པ་ཡིད་ལ་བྱེད་པ་མ་རིག་པ་གློ་བུར་གྱི་དྲི་མ་རབ་རིབ་ལྟ་བུ་དེ་སྤངས་ནས།
དཔལ་ཁྲག་འཐུང་བདེ་ཆེན་མཆོག་ཏུ་མི་འགྱུར་བའི་སྐུ་མངོན་དུ་བྱེད་པའི་ཐབས། ཟབ་ལམ་ཕྱག་རྒྱ་ཆེན་པོ་དང༌། མི་ཟབ་པའི་ལམ་རྩ་རླུང་ཐིག་ལེ་གཉིས་ལས་འདིར་ཤིན་ཏུ་ཟབ་པའི་ལམ་ཕྱག་རྒྱ་ཆེན་པོའི་གདམས་པ་སྟོན་པར་བྱེད་པའོ། ། ༈ དེ་ལྟ་བུའི་ཕྱག་རྒྱ་ཆེན་པོའི་ཁྲིད་རིམ་སྙན་བརྒྱུད་རིན་པོ་ཆེའི་གདམས་པ་གྲུབ་ཆེན་ཉིད་ཀྱི་གསུང་དང༌། བརྒྱུད་པ་རྣམས་ཀྱི་བཀའ་སྲོལ་གྱི་ཕྱག་བཞེས་ཇི་ལྟ་པའི་འགྲིག་རིམ་ཉུང་ཙམ་འགོད་པར་བྱ་བ་ལ། སྒྲུབ་པའི་བཅའ་གཞི་བསྟན་པ། གདམས་ངག་གདབ་པ། ཉམས་ལེན་གནད་ནས་བཟུང་བ། སྒྲུབ་པ་གོང་འཕེལ་གྱི་ཉམས་རྟོགས་མཐར་འདོན་པ། ཆོས་བཞིན་གྱི་སྤྱོད་ལམ་སྐྱོང་ཚུལ་དང་ལྔ།
དང་པོ་ནི། འདི་ལྟ་བུའི་ཚུལ་གྱིས་གདམས་ངག་ཟབ་མོ་གདབ་པའི་ཚེ་ན། ཐོག་མར་བླ་མས་ཀྱང་ཚེ་འདིའི་ཆོས་བརྒྱད་ཀྱིས་ཀུན་ནས་བསླངས་པའི་གཏམ་གྲགས་འདོད་དང༌། རྙེད་བཀུར་བསགས་ཐབས་དང༌། ཆོས་ལ་བསྙད་ནས་འཁོར་མང་གི་འདུ་ལོངས་བྱེད་ཐབས་ཀྱི་ཆོས་བཤད་བྱེད་པ་སོགས་དང༌། ཐ་ན་རང་གི་ལྟོ་གོས་ཕྱིད་ཐབས་སོགས་ཀྱི་ཆོས་བཤད་བྱེད་པ་སོགས། བློ་ཙམ་གྱིའང་ཀུན་སློང་ངན་པའི་ལྷད་འཁྲིས་གཏན་ནས་མ་ཞུགས་པར་བྱ། ཁྱད་པར་རང་ལ་གང་ཡོད་ཀྱི་མྱོང་བ་དེ་གཞན་ལ་བསྟན་པས་ཉམས་མྱོང་གི་རྩི་ཡལ་བ། དྲན་པའི་སོ་ཤོར་བ་སོགས་མི་གང་ན་རང་སྟོང་པའི་དཔེ་ལ་མ་ཤོར་བར་བྱ། ཡང་གཞན་ལ་ཆོས་བཤད་བྱེད་པ་དང་ངོ་སྤྲོད་བཏབ་པས་རང་གི་དྲན་བསྐུལ་གསོས་ཐེབས་ནས་སྐྱོ་ཤས་ངེས་འབྱུང་ཉམས་མྱོང་གི་མདངས་ཐོན་ཞིང་མི་ལ་ངོ་སྤྲོད་པས་རང་གི་རྟོགས་པ་རྡོ་རུས་འཕྲོད་ཅིང་ཕྲ་ཞིབ་ཀྱི་མཚང་ལོན་པ་དང༌།
ཚེ་འདིའི་བདེན་ཞེན་ལ་བློ་སྣ་ཐུང་སྦུད་རྩེར་འགྲོ་བ་ཞིག་བྱུང་ན་ཁྲིད་རྐང་དེར་ཡང་དཔོན་སློབ་གཉིས་ཀའི་དོན་འགྲུབ་པ་ཡིན་ཞིང༌། དུས་དེང་སང་གི་ཁྲིད་འདེབས་པའི་གཞན་དོན་དུས་བབས་ཀྱང་དེ་ཙམ་ཞིག་ལ་འཇོག་ཐུབ་བམ་སྙམ་མོ། ། ཡང༌། མི་ལ་ཕན་ཐོགས་ཅུང་ཟད་དང༌། རང་ལའང་ཆོས་ཀྱི་འཚོ་བས་འབྱོར་ཞིང་ལུས་སེམས་ལ་གཟི་རེག་མེད་པའི་དུས་སུ། སྣང་བ་བདེ་གིང་དེ་བ། ཉམས་མྱོང་གསལ་ཕྱལ་ལེ་བ། ཆོས་མཐོང་དང་སྙན་གྲགས་རླུང་ལྟར་འཕྱོ་བའི་དུས་སུ། དགའ་ཚོར་སྐྱིད་ཉམས་ཟ་སར་ཟུག་པ་ཙམ་ཡོད་ཅིང༌། ། ཡང༌།
སྐྱིད་སྡུག་གི་བག་ཆགས་ལྡང་ཞིང་བཟང་ངན་གྱི་རྐྱེན་བྱུང་བའི་ཚེ་བློ་ཞུམ་ཁོངས་ཀྱི་རྟོག་པས་བཟང་རྟོག་ཐམས་ཅད་ཟིལ་གྱིས་མནན་ནས་མཐར་མདོ་འགག་གི་གལ་ལ་ཐུག་དུས་སྡུག་བསྔལ་གྱི་ཚོར་བ་ས་ལ་ཐིམ་རུང་ལྟ་བུའི། ངལ་བ་མི་བཟོད་པ་ཤོར་བའི་ཚོར་བ་དྲག་པོ་འབྱུང་སླ་ཞིང༌། རྐྱེན་དེ་ལྟ་བུ་ལ་རོ་སྙོམས་མི་ནུས་ན། གོང་དུ་བྱུང་བའི་ཡོན་ཏན་ལྟར་སྣང་བ་དེ་དག་སྒྲུབ་པ་མཐར་མ་ཐོན་པའི་སྐྱོན་དུ་ངོས་བཟུང་ལ། བདག་གཞན་དོན་གཉིས་འགྲུབ་པའི་བྱ་བ་ལ་རང་དབང་མ་ཐོབ་ཀྱི་བར་དུ་གཉིས་ཕུང་གི་འཁོར་ལོ་བསྐོར་རེ་སྙམ་པའི་ཞེ་བཅད་ཀྱི་འདུན་པ་དྲག་པོས་རི་དྭགས་མོས་མ་ལྟར་རི་མཚམས་དང་སྨྲ་བཅད་དང་འདག་སྦྱར་གསུམ་གྱི་སྒོ་ནས་ལས་ངན་གྱི་རྟོག་པ་ཐེར་ལ་འདོན་ཞིང༌། རོ་སྙོམས་མཐར་འདོན་པའི་བོགས་ཀྱི་བློ་བདེ་ཁོང་དུ་ཆུད་པ་ཞིག་ནུས་ན་གྲུབ་པའི་རྒྱལ་ས་ཟིན་ཞིང་མྱུར་དུ་རང་གཞན་ལ་ཕན་ཐོགས་ནུས་པ་འབྱུང་ངོ༌། ། ཡང༌། ཡུལ་ངན་རེ་ན་རོ་མི་སྙོམས་བཞིན་དུ་ཡུལ་བཟང་གཞན་བཙལ་ནས་རྐྱེན་མེད་པ་ཞིག་ཏུ་སྐྱིད་ཆོས་དང་བསོད་ནམས་སྒྲུབ་སྙམ་ནས་འཕྲལ་གྱི་ཆགས་སྡང་སྐྱེས་པ་དེས་ལས་ངན་བག་ཆགས་ཀྱི་ནུས་པ་གཏིང་ནས་བསླང་པའི་གོང་མི་ནོན་པར་ཚེ་འདིའི་གཏམ་ཟེར་ལོ་དང་གྲགས་མ་གྲགས་ཅུང་ཟད་ཀྱི་མཐའ་བདའ་ནས་ཆོས་བརྒྱད་དང་གཞན་དོན་ལྟར་སྣང་བ་དེ་གཏན་ནས་སྤང་མི་ནུས་ན་གསང་སྔགས་ཀྱི་བསྙེན་སྒྲུབ་ལོག་པའམ་སྨྱོན་པ་གཡང་ལ་མཆོང་བ་དང་འདྲ་བས་བློ་ངན་འདི་སྤང་ཅི་ནུས་དགོས་ཏེ། དེའི་ཕྱིར། ཐུགས་རྗེ་ཐབས་མཁས་ཀྱི་ཁ་རྒྱན་ཅན། །
གཞན་དོན་བྱེད་ན་དགོས་པ་ཡིན། ། ཞེས་གསུངས་པའི་དོན་ལ་རྒྱལ་བ་ཨུ་རྒྱན་པའི་ཞལ་ནས། གཞན་དོན་བྱེད་པ་རང་ལའང་རང་འདོད་ཀྱི་ཁོང་སྲན་ལེགས་པར་ཐོན་པ་ཞིག་དགོས་པ་ཡིན། སྟོང་ཉིད་སྙིང་རྗེ་ཟུང་དུ་ཆུད་པ་ཞིག་དགོས་པ་ཡིན། དེ་ལྟ་མ་ཡིན་པའི་སེམས་དཔའ་འགྲོ་དོན་མཛད་པ་རྣམས་ལ་ཕྲག་དོག་གི་ཟུར་ཟ་མང་པོ་གཏོང༌། རང་ཆེན་པོ་མ་སོང་དྭོགས་པའི་ཆེ་ཐབས་མང་པོ་བཤད། ཡོན་བདག་དང་སློབ་རིས་རྣམས་ལ་ནད་པས་སྨན་པའི་ངོ་སྲུང་བ་བཞིན་དུ་སེམས་འཛིན། བྱིན་རླབས་སམ་ནུས་པ་དུམ་ཙམ་ཞིག་ཡོད་ན་དེ་གཞན་གྱིས་མ་མཐོང་དོགས། ཆོས་དང་མི་མཐུན་པའི་སྤྱོད་པ་ཚོ་མ་མཐོང་བས་ཆོག་པར་བལྟ། ཕོ་ཟོ་དང་སྒོ་དྲག་གིས་འཁོར་དང་ལོངས་སྤྱོད་བསྡུ་བའི་བསམ་པ་དེས་འོང་བ་མིན།
འོ་ན་ཅི་ལྟ་བུ་ཞིག་དགོས་ན། བརྒྱུད་ལྡན་གྱི་བླ་མ་རྣམས་ལས་ཐོབ་པའི་གདམས་ངག་རྣམས་རང་བྱན་ཚུད་པ་ཞིག་བྱས། བྱིན་རླབས་སྟོབས་ཀྱིས་འཁྲུལ་པའི་བློ་སྣ་ཟློག་ཐུབ་པ་ཞིག་བྱས། ཉམས་མྱོང་རང་ལ་སྐྱེས་པའི་དྲོད་ཚད་ཀྱིས་གཞན་རྒྱུད་འཁྲིད་པ་ལ་མཁས་པ་ཞིག་བྱས། དྲན་སྣང་ཆོས་སྐུར་ཤར་བས་ཅི་བྱས་ལམ་དུ་འགྲོ་བ་ཞིག་བྱས། བློས་བྱས་མཁན་པོ་ཟད་པའི་དྭངས་ཆས་ལེགས་ཚོགས་རྟེན་འབྲེལ་ལ་མཁས་པ་ཞིག་བྱས། རྟེན་འབྲེལ་ནང་ནས་ཤར་བའི་སྟོབས་ཀྱིས་གདུལ་བྱའི་རྒྱུད་ཚོད་འཛིན་པ་ལ་མཁས་པ་ཞིག་བྱས། སྣང་རྟོག་གི་རྐྱེན་ལ་འདྲེས་པས་ལོག་སྒྲུབ་ལ་སྐྱོན་དུ་མི་ལྟ་བར་སྟོང་ལམ་ཆེན་པོ་ལྟ་བུར་སོང་བའི་དུས་སུ་རྨི་ལམ་དུ་ཆུ་ལ་མི་སྒྲོལ་བ་ལྟ་བུའི་གཞན་དོན་ལ་ཞུགས་པ་ནོར་བུ་རིན་པོ་ཆེ་ལྟ་བུར་རང་གཞན་ཐམས་ཅད་ཀྱི་དགོས་འདོད་འབྱུང་བ་སྟེ། ད་གཟོད་སྐྱེ་འགྲོ་ཐམས་ཅད་ཀྱི་དོན་འགྲུབ་ཅིང་བྱ་བ་བཤམས་ཀྱང་ཤོམ། འཁོར་བསྡུས་ཀྱང་འདུ།
ཐབ་ཀ་བསྐྱངས་ཀྱང་འཁྱོང་བ་ཞིག་འོང་བ་ཡིན། ཞེས་གསུངས་པ་ལྟར་ཤེས་པར་བྱས་ནས་རང་གི་རྒྱུད་ཚོད་ལ་དཔག་སྟེ་སྐྱིད་སྡུག་ཕྲ་ཆོད་སྤོམ་ཆོད་དུ་གཏོང་མ་ཐུབ་ཀྱང་གཡོ་ཐབས་ཀྱི་ལེགས་ཆ་བསྒྲིགས་པ་མ་ཡིན་པར་ཐེག་ཆེན་བྱང་ཆུབ་སེམས་དཔའི་སྡོམ་པ་དང་བསླབ་བྱ་གསང་སྔགས་རྡོ་རྗེ་ཐེག་པའི་དམ་ཚིག་རྩ་བ་ཡན་ལག་གི་ཉེས་ལྟུང་འཇུག་མི་འཇུག་དང༌། ངེས་པརསྒོ་བསྟུན་ནས་ཕུག་ཉམས་མྱོང་དང་གཞན་ཕན་མཐར་ཐོན་པ་ཞིག་གི་སྒོ་ནས་བསྲེ་ཚུགས་ན་བསམ་སྦྱོར་ལག་ཏུ་ལེན་ཞིང་དེ་ཙམ་ན་བྱང་ཆུབ་སེམས་དཔའ་གཞན་དོན་བྱེད་ཙ་ན་མི་ཁ་དང་གཤེ་སྐུར་ལ་མི་འཛེམ་པ་ཞིག་དགོས་གསུངས་པ་དང༌། སེམས་ཅན་གདུལ་དཀའ་བ་ཁོ་ནའི་དོན་དུ་ལྷག་བསམ་གྱི་ཁུར་ལེན་དགོས་གསུངས་པ་དང་མཚུངས་པར་བསྒྲུབ་དགོས་པ་ཡིན་ནོ། ། དེ་ལྟ་བུའི་ཆོས་སྟོན་མཁན་གྱི་བླ་མའི་མཚན་ཉིད་ཀྱང་མདོ་སྔགས་ནས་རྒྱས་པར་འབྱུང་བས་ཤེས་ལ། འོན་ཀྱང་འདི་ཚོའི་ཡོན་ཏན་རང་བཞིན་གྱི་ཚང་བ་ཞིག་ལ་ལུང་ནས་བཤད་ཚོད་རྣམས་ཀྱང་ཕལ་ཆེར་ཚང་བ་འབྱུང་བ་ཆོས་ཉིད་ཡིན་ལ། རྒྱལ་བའི་དབང་པོའི་གསུང་ལས། མཚན་ཉིད་དེ་དག་ཐམས་ཅད་དང་ལྡན་པ་མ་བྱུང་ཡང་ཕྱོགས་རེ་ཙམ་དང་ལྡན་པ་དགོས་ཤིང་ལྷག་པར་རང་འདོད་ཀྱི་འཁྲི་བ་གཏན་ནས་མ་ཞུགས་ཤིང་རབ་སྡོམ་གསུམ་གྱི་ཡོན་ཏན་ཡར་ལྡན་དུ་ཚང་ཞིང་ཐ་ནའང་ཕམ་པས་མ་གོས་པར་རང་ལ་ལྟོས་བཅས་ཀྱི་སློབ་མ་རྣམས་དམ་པའི་ཆོས་ལ་སྦྱོར་བ་མ་གཏོགས། རང་གི་དགྲ་འདུལ་གཉེན་སྐྱོང་གི་བྲན་དུ་མི་བཀོལ་བ་ཞིག་དགོས། གཡོ་ཟོལ་གྱི་རྙེད་པས་རྙེད་པ་བསྡུ་བ་དང༌།
ཐོབ་ཀྱིས་འཇལ་བ་དང་གཡོ་རྒྱུས་གཞན་མགོ་བསྐོར་ནས་རང་གཞན་ཐམས་ཅད་སྡིག་པ་ལ་སྦྱོར་བའི་བླ་མ་ནི་བསྟེན་དུ་མི་རུང་ངོ༌། ། སློབ་མའི་མཚན་ཉིད་ཀྱང་མང་དུ་གསུངས་ཀྱང་བསྡུ་ན་བླ་མ་ལ་དུས་གསུམ་གྱི་སངས་རྒྱས་སུ་ཐག་ཆོད་ཅིང་ལྡོག་ཏུ་མེད་པའི་དད་པ་དང་མོས་གུས་ཕུལ་དུ་བྱུང་ཞིང་ཚེ་འདིའི་དོན་གཉེར་སྤུ་ཙམ་ཡང་མེད་པར་འགྲོ་དྲུག་ཕ་མར་ཤེས་ཏེ་དེ་ལ་མི་བཟོད་པའི་སྙིང་རྗེས་རྒྱུད་བརླན་པ་དང༌། ཚེ་གཅིག་ལུས་གཅིག་ལ་སངས་རྒྱས་ཐོབ་པར་འདོད་པའི་གང་ཟག་ཚེ་ཕྱི་མ་དོན་དུ་གཉེར་བ་ཞིག་དགོས་ཀྱི། དེ་ལྟ་མ་ཡིན་པའི་ལྟོ་རྒྱབ་ཀྱི་ཕྱིར་ཚེ་འདིའི་ཁེ་གྲགས་དང་མི་ཚེ་ཕྱིད་ཐབས་ཙམ་དུ་བླ་མ་བསྟེན་པ་བླ་མའི་འཁོར་གཡོག་བཟའ་བ་ཙམ་ཡིན་གྱི་དཔོན་སློབ་མཚན་ཉིད་པ་མ་ཡིན། འོ་ན་ཇི་ལྟར་བསྟེན་ན་བཀའ་བརྒྱུད་རིན་པོ་ཆེའི་ལུགས་ལ། བླ་མ་སོ་སོའི་སྐྱེ་བོ་འཆིང་བ་དང་ལྡན་པ་ཞིག་ཡིན་ཀྱང་སངས་རྒྱས་དངོས་ཀྱི་མོས་གུས་ཕུལ་ན། སློབ་མ་དད་ལྡན་དེ་རྗེས་སུ་བཟུང་བའི་ཕྱིར་དུ་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་བྱིན་རླབས་ཐམས་ཅད་བླ་མ་དེ་ལ་ཞུགས་ཏེ་སངས་རྒྱས་དངོས་ཀྱི་མཛད་པ་སྟོན་ནུས་པར་གསུངས་པ་དང༌། ཡང་སྔར་བྱོན་བཀའ་བརྒྱུད་གོང་མའི་བླ་མའི་བླ་མ་གང་དང་གང་ལ་དད་པ་དེ་ཡང་རྩ་བའི་བླ་མར་བཟུང་སྟེ་གསོལ་བ་བཏབ་ན་ཕྱག་རྒྱ་ཆེན་པོའི་ཡེ་ཤེས་སྤྲིན་མེད་ཀྱི་ནམ་མཁའ་དྭངས་པ་ལྟ་བུ་རྒྱུད་ལ་མྱུར་བར་བྱིན་རླབས་ཤུགས་ཀྱིས་སྐྱེ་བར་ངེས་སོ། ། ཞེས་གསུངས་པ་ལྟར་ཤེས་པར་བྱའོ། ། དེ་ལྟ་བུའི་རྟེན་འབྲེལ་འཛོམ་པའི་རྒྱུད་ལྡན་ལ་སློབ་མས་གསོལ་བ་བཏབ་པའི་ཚེ་བླ་སློབ་ཀྱི་འབྲེལ་བ་བརྟག་ཚུལ་མང་པོ་བསྒྲིགས་དཀའ་ཡང་དོན་གྱི་གཙོ་བོ་ཉམས་ཁྲིད་ཞུ་བའི་སྐབས་དོན།
སློབ་མ་དེས་རང་རྒྱུད་ཀྱི་བསྡུས་པའི་ཐོག་མ་མེད་པའི་ལས་ངན་མྱུར་དུ་མྱོང་ཞིང་ཚེ་རབས་ཀྱི་གཏན་སྐྱིད་བསྒྲུབས་ནས་རང་གཞན་ཐར་ལམ་ལ་འགོད་ནུས་ཀྱི་བསམ་སྦྱོར་སྒྲུབ་པ་ཡིན་ལ། འཕྲལ་དུ་ད་རེས་ཀྱི་ལུས་སེམས་རང་དབང་ཅན་འདིས་སྐྱེ་འཆིའི་འཇིགས་པ་བསྒྲལ་ནས་ཕྱི་མ་ཕན་ཆད་སྐྱིད་མགོ་འཇུག་པ་དང༌། གྲུབ་ཐོབ་གོང་མའི་རྣམ་ཐར་བཟུང་ནས་བཀའ་བརྒྱུད་ཀྱི་ཕ་རབས་མི་གཅོད་པས་བསྟན་པ་ལ་བྱ་བ་བྱེད་ཅིང་གཞན་ཕན་ལག་ཏུ་ལེན་པ་དང༌། མྱོང་བ་རྒྱུད་ཐོག་ཏུ་འགེལ་ནས་ཉམས་མྱོང་མཛུབ་ཚུགས་སུ་བསྒོམ་ཞིང་ངོ་སྤྲོད་རྗེན་པར་བཏབ་པས་འབྲས་བུ་ཕྱི་དུས་ལ་མི་འཇོག་པ་ཞིག་གང་ཐུབ་ལ་ཐོག་འགེལ་དགོས་རྒྱུ་ཡིན་པས། དོན་གཉེར་གྱི་སློབ་མ་དེས་ཀྱང་བླ་མ་དང་ཆོས་ལུགས་དེ་ལ་འཕྲལ་དད་པ་སྐྱེས་པའམ། བཟང་བར་ཤེས་པའི་མོས་པ་རྒྱུ་མཚན་དུ་བྱས་ནས་ཆོས་ཀྱི་འབྲེལ་འཇོག་ཙམ་དུ་བསམས་ནས་བསྒོམ་མི་དགོས་པར་བྱེད་པ་དང༌། སྣོད་རུང་གི་ཆོས་ལྡན་ཡིན་ནའང་སྔར་རང་ལུགས་ཀྱི་ཆོས་རྣམ་དག་གཅིག་ཐོབ་པ་དེས་ཁོངས་ནས་བཞག་ཐབས་སོགས་དམན་པའི་སླ་ཆོས་སུ་བྱས་ནས་སྒོམ་རིན་མི་ཆོག་པར་མཉམ་གཞག་ལ་བློ་ཕབ་མི་ཐུབ་པའི་རིགས་དང༌། ལུང་རིགས་དང་དགག་བཞག་གི་འགལ་འབྲེལ་དང་ལྟ་གྲུབ་ཀྱི་རྣམ་བཞག་མང་པོ་མཐོང་བས་འཇོག་མཚམས་ཀྱི་ས་སྣེ་བཟུང་མི་ནུས་པར་ཐེ་ཚོམ་མང་ལ་ཡིད་ཆེས་མི་སྐྱེ་བའི་རིགས་དང༌། ཐེ་ཚོམ་མེད་ཅིང་མོས་བློ་ཡོད་ཀྱང་རྩ་རླུང་འཁྲུགས་པ། ནད་གཞི་མང་བ་དང༌།
འཚོ་བས་ཕོངས་པ། གཉེན་དང་གྲོགས་ཀྱིས་བཤོལ་བ། དགྲ་དང་གྱོད་རྐྱེན་གྱིས་ནོན་པ་སོགས་ལ་བརྟེན་ནས་སྒོམ་སྒྲུབ་ལ་འཇིགས་པ་སྐྱེ་བ་དང༌། རྒྱུད་ལ་ལེན་ཞིང་གནད་ལ་ཕབ་ནས་གཅུན་མི་ནུས་མི་ཕོད་པ་དང༌། གལ་ཏེ་གཅུན་ཡང་རྐྱེན་ཁག་ཆུང་ངུ་རེ་ནམ་ལྡང་ཧར་འདོན་བྱེད་པ་ལ་ཉམ་ང་མེད་པའི་རིགས་ཀྱིས་གདན་ཐོག་ཏུ་བསྲན་མི་བཟོད་པས་བར་ཆད་ལག་པས་བཟོ་བ་དང༌། ཡང་སྔར་ཡུན་རིང་གཅུན་པའི་ཡུས་དང༌། ཉམས་རྟགས་ཅུང་ཟད་ཡོད་པར་རློམ་པས་ད་ངས་དག་གཅུན་མི་དགོས་སྙམ་དུས་ལམ་ལ་སྤར་ཚོད་བཟུང་བའི་རིགས་དང༌། བླ་མ་ལ་དད་གུས་དང་འབུལ་ཞབས་བཟང་པའི་བྱས་ཡུས་བསྐྱེད་ནས་བདག་ལྟ་བུ་ལ་ཧ་ཅང་རྩལ་འདོན་བྱེད་དགོས་པའི་ཁུར་མི་གནང་སྙམ་པ་དང༌། འཕྲལ་མཛེས་ཆོས་གཟོབ་པ་དང་ཕུག་ཐུགས་ལ་མི་བདེ་བ་མེད་པ་སོགས་ཀྱིས་ར་ད་རི་དེའི་རྒྱུད་བྲིད་ནས་སྒྲུབ་པ་གནད་ལ་དབབ་པའི་ཁུར་ལེན་མ་དགོས་པའི་དགའ་བསྒོམ་པ་དང༌། བཀའ་ནན་མི་གནང་བ་ལ་ཡི་རང་དང་གནང་བ་ལ་སེམས་ཁུར་མི་ཐེག་ཅིང་དང་དུ་ལེན་མི་ནུས་པའི་བསམ་པ་དང༌།
བྱ་བ་ཡིད་ལ་འཇོག་ནས་ཐབས་སྣ་ཚོགས་ཀྱིས་སྒྲུབ་པ་ལ་ཐང་ལྷོད་བྱེད་པའི་མི་དེས་ཕུག་བླ་མ་དང་དཀོན་མཆོག་མགོ་བསྐོར་བའི་ཉེས་པ་དང༌། རང་ལའང་ཡོན་ཏན་རླུང་ལ་ཤོར་བ་ཞིག་ལས་འོས་མེད་ཅིང༌། འཕྲལ་དུའང་གཞན་ཐམས་ཅད་ཀྱི་སྒྲུབ་པ་བྱེད་པའི་གྲལ་ནས་འབུད་པའི་བྱ་བ་དེས། རང་གི་དགོས་བྱའི་བྱ་བའང་འདི་འགྲུབ་མེད་པ། བསྡད་པའི་ཉམས་རྟོགས་ཀྱང་མ་སྐྱེས་པ། ཆོས་བརྒྱག་དང་སྒྲུབ་བློའི་བསམ་བཟང་ཡང་ཆུད་ཟོས་པ། རྟོགས་འབུལ་དང་སྤྱོད་ལམ་གྱི་སྟེང་ནས་ཐམས་ཅད་ཀྱིས་ཁྲིལ་རྒོད་བྱེད་པའི་སྒང་ཞིག་ལ་ཁྲིད་ཚར་བ་ཞིག་འབྱུང་བས་ཁྲིད་ཀྱི་བཅའ་གཞི་ནས་མཐར་མ་ཕྱིན་གྱི་བར་དུ། གནམ་ས་བླ་འོག་འགྱུར་རུང༌། ལུས་སྲོག་རྡུལ་དུ་སོང་རུང༌། ཉེ་དུ་དང་འབྲེལ་བ་ཆད་རུང༌།
འཆི་བ་སྲོག་ལ་བབས་ཀྱང་དམ་པའི་ཆོས་སྒྲུབ་པ་ལ་བར་ཆདམི་བྱེད་པར་བྱ་བ་མཐར་འདོན་དགོས་པའི་དམ་བཅའ་དང་དགའ་བ་དྲག་པོ་བསྒོམས་ལ། འཕོ་འཆུག་མི་དགོས་པའི་གནས་དང༌། འབོལ་སྟན་སོགས་ལུས་གནད་ཆུན་སླ་བའི་མལ་ས་གོས་གདན་གང་འཛོམ་དང༌། ཡོལ་པ་འཐུག་པོ་མཐོང་ཡུལ་ལེགས་པ་ཧ་ཅང་བཏུད་དྲག་པའང་མ་ཡིན་པ་དང༌། བདེ་ཞིང་འཇམ་པའི་གོས་དྲོ་ལ་ཡང་བ་ལུས་གནད་བཅའ་བ་ལ་བདེ་ཞིང་མི་གནོད་པ་དང༌། ཁྲིད་རྐང་དེར་ལྡང་བའི་ཆས་ཀ་བློ་དང་ལུས་ཀྱི་གང་འབྱོར་ཙམ་ལ་ཁྲིད་ཀྱི་རྟིང་བར་སེམས་ལས་དང༌། ཉོ་སྐྱི་དང༌། ཞུ་ཞུ་མང་པོ་མི་དགོས་ཙམ་ཧ་ཅང་འཛོམ་ཤའི་ཚོལ་ཁྲོལ་ཆེན་པོའང་མིན་པའི་ཡོ་བྱད་ཐབ་ཆ་མཚམས་གཡོག་དང་བཅས་པ་འཛོམ་ཞིང་ཁྲིད་ལ་ཞུགས་ཕྱིན་ཆད་མཚམས་འདོན་ནས་ཚགས་སུ་བཙལ་མི་དགོས་པ་བྱ། ཇི་ལྟར་ཉེ་ཞིང་འདྲིས་ཆེ་ཡང༌། དེའི་རིང་ལ་ཟ་རེས།
འབོད་རེས། གཏམ་རེས། ཆོས་གཏམ་དང་གོ་བསྡུར་མང་པོས་ཞག་རེའི་དགེ་སྦྱོར་གར་སོང་མ་ཚོར་བར་བྱེད་པའི་སྐྱིད་ཤ་བསྐྱེད་པ་རྣམས་དཔོན་སློབ་གང་གིས་ཀྱང་བཀའ་ནན་བྱས་ནས་དོ་བསྡོམ་ཅི་ཐུབ་ཀྱིས་ཆོས་སྤོང་གི་གཡེང་བ་སེལ་བའི་ཐབས་ལ་འབད། བླ་མ་དང་ཁྲིད་གཉེར་བ་མ་གཏོགས་པ་གཞན་ལ་རྟོགས་འབུལ་དང་རྟོག་ངན་གྱི་ཟི་སློང་བའི་གླེང་མོ་མི་བྱེད། སྔོན་འགྲོའམ་རྒྱབ་ཆོས་དུས་ཀྱི་དགའ་སྟོན་ཚོགས་འཁོར་འདྲ་མ་གཏོགས་འབུལ་ཞབས་མང་པོའི་འགྲིགས་དང་གཡེང་བ་འཕེལ་བའི་ཚོགས་སོགས་གཏན་ནས་བཀག ། ཁྲིད་གྲལ་དུ་འོང་དུས་མ་གཏོགས་མལ་སྟན་གྱི་དྲོད་མ་ཡལ་བར་འདུག ། མི་དང་གདོང་མི་སྤྲད། གྲིབ་ཅན་གྱི་ཟས་མི་ཟ། མེ་དང་ཉི་མ་མི་འདེ། གོས་གཙང་རྩོག་མང་པོ་མི་བརྗེ།
ཁྲིད་གྲལ་དུ་འོང་དུས་ཀྱང་ཞྭ་གདོང་དུ་ཕབ་པ་སོགས་མཚམས་སྟབས་གང་བྱུང་ལ་གཟབ། ནང་ནུབ་ཀྱི་ཐུན་སྔ་ཕྱི་ལའང་སྙོམ་ལས་དང་ཉལ་དད་མི་བྱེད། དངོས་གཞི་ལ་ཟིན་ནས་གསར་པ་ཚུར་མི་འཇུད། རྙིང་པ་ཕར་མི་འགྲོ། མདོར་ན་ཁྲིད་རྐང་འདིར་སྡོད་ཚེ་གསང་སྔགས་ཀྱི་བསྙེན་སྒྲུབ་གཉན་པོ་བྱེད་དུས་ལྟར་ཐབས་གཟབ་སྟེ། གྲུབ་ཆེན་གཙང་པ་རྒྱ་རས་ཀྱི་མན་ངག་ཁྲིད་ཀྱི་རྩ་བ་ལས། གནས་ནི་དབེན་པར་མཚམས་བཅད་བྱ། ། ལུས་ངག་ཡིད་གསུམ་བྱ་བ་བཏང༌། ། འགྲོ་འདུག་ནད་པའི་སྤྱོད་ལམ་བཞིན། ། ཞེས་སོགས་གསུངས་པ་ལྟར་ཤེས་པར་བྱའོ། །
དེ་རྣམས་ཀྱི་བཅའ་གཞི་ངེས་པ་ཅན་ཕལ་ཆེར་གྲུབ་ནས། སྤྱི་དོན་གཉིས་པ་གདམས་ངག་གདབ་པ་ལ། སྤྱིར་གྲུབ་ཐོབ་གོང་མ་རྣམས་ཀྱི་བཀའ་སྲོལ་གྱི་ཁྲིད་ཡིག་མདོ་རྒྱུད་མན་ངག་ཐམས་ཅད་ཀྱི་གནད་ཚང་ཞིང༌། ཁྱད་པར་རང་ཉིད་ཀྱིས་གྲུབ་པའི་རྒྱལ་ས་ཚེ་འདི་ལ་མངོན་སུམ་དུ་མཛད་པའི་ཉམས་མྱོང་དམར་ཁྲིད་དུ་གདམས་པའི་ལག་ལེན་འཁྲུལ་མེད་རྣམས་ཀྱི་སྤྲོས་ཟུར་ཙམ་ཡང་མ་ཉམས་པར་གཞན་རྒྱུད་ལ་གདབ་ཅིང་སློབ་མ་ལ་གོ་ཉམས་རྟོགས་གསུམ་ཇི་ལྟར་བྱུང་བ་དང་བསྟུན་ནས་གོ་རིམ་མ་ནོར་བར་འབོག་ཤེས་པས། སློབ་མ་དེ་སྐལ་རབ་ཡིན་ན་ཁྲིད་རྐང་གཅིག་པོ་དེ་ལའང་ལམ་གྱི་ཆ་རྐྱེན་ཚང་ལ་མ་ནོར་བ་ཞིག་རྒྱུད་ལ་ལོན་པ་དང༌། འབྲིང་གིས་ཀྱང་ཐབས་ཤེས་ཀྱི་གནད་འགག་གལ་གང་ཆེ་ལ་གོ་ཆའི་ཁུར་ལེན་ནུས་པ་དང༌། དབང་པོ་ཐ་མས་ཀྱང་ལུས་སྣང་སེམས་གསུམ་གནད་གཅིག་ཏུ་དྲིལ་ནས་སེམས་ཀྱི་བཞག་ཐབས་ལ་ངེས་པ་གཏིང་ཚུགས་པའི་ལྟ་སྒོམ་དང༌། ཞར་བྱུང་སྤྱོད་ལམ་ལ་དྲན་ཤེས་ཀྱིས་སྐྱོང་ཤེས་པ་ཞིག་འབྱུང་ཡང་འབྱུང་ལ། ཅིས་ཀྱང་ཐ་མ་དེ་ཙམ་མ་བྱུང་ན་སྐབས་དོན་ཅི་ཞིག་བསྒྲུབ་པ་ཡིན་ཡིད་ལ་བསམས་ནས། བླ་སློབ་ཐམས་ཅད་ཀྱི་འབད་པ་དོན་ཡོད་མྱོང་བ་ལག་ལེན་རྒྱུད་ཐོག་ཏུ་ཁོལ་གང་ཐུབ་མ་གཏོགས་པ།
བྱས་ཆོས་ཀྱི་སླད་བསྲེ་གང་ཐུབ་ཀྱིས་སློབ་མ་རང་ཡང་མགོ་འཁོར་ཞིང་ཉམས་ལེན་གྱི་འཇོག་སོ་མི་ཤེས་པས་བླ་མའང་ཐུགས་ངལ་བའི་ལས་མི་བྱ། བླ་མས་ཀྱང་བཤད་པ་ཚ་བའི་སྙན་པ་འབྱུང་བར་བཞེད་ནས་ལུང་རིགས་མན་ངག་ཡི་གེར་གང་ཐེབས་མང་པོའི་རྡོ་བཙག་བསྒྲིགས་ཀྱི་ན་ཡམ་བཤད་ཅི་ཙམ་མཁས་ཀྱང༌། གསར་འཇུག་གི་བླུན་པོ་ཆེས་རྨོངས་པ་ཤས་ཆེ་བ་རྣམས་ལ་འདྲ་མཐུན་མང་པོ་ཅི་ཙམ་བཤད་ཀྱང་མི་གོ་བར་བླ་མ་ཐུགས་ངལ་ལ་སློབ་མ་རྣ་བ་གཟིར་ཞིང་ཆོས་ཐུན་གྱིས་བློ་སུན་པ་ཅིག་ལས་མི་འོང་བས། གཙོ་བོར་ངེས་འབྱུང་དང༌། ཕན་སེམས་དང༌། བཞག་ཐབས་གསུམ་པོ་རྒྱུད་ལ་སྐྱེ་གང་ཐུབ་བློ་ལ་འཕྲིག་ཅི་ཚུད་སེམས་རྒྱུད་མ་རུངས་པའི་སྣང་བ་འདི་འགྱུར་གང་ཐུབ་ཁོ་ན་དགོས་ཤིང་གལ་ཆེ་བས་བློ་སྐྱེད་དང་བསྟུན་པའི་ཁྲིད་རྐང་སྔ་ཕྱིའི་གོ་རིམ་མ་འཆོལ་བར། ངེས་འབྱུང་འཇུག་པ་ལ་བསྐུལ། དམིགས་རྐང་སྔོན་འགྲོ་ལ་བཙུགས། བརྩད་བརྡར་དངོས་གཞི་ལ་གཅོད། ངེས་ཤེས་ངོ་སྤྲོད་ལ་བསྐྱེད།
བཤད་པ་རྒྱབ་ཆོས་སུ་བཏང༌། ཞལ་གདམས་སྐྱེལ་ཆོས་སུ་གདབ་པ་མ་གཏོགས་གོ་རིམ་མ་ངེས་པའི་འགལ་འབྲེལ་གྱི་ཐེ་ཚོམ་དང་ལོག་རྟོག་ཁུ་འཕྲིག་གི་ཟི་མང་པོ་བསླངས་ནས་སྐབས་འདིར་དོན་ཆུང་ལ་གྱོང་ཆེ་བ་འབྱུང་ཉེན་ཡོད་པས་གོང་མ་རྣམས་ཀྱི། འཆད་བྱ་འཆད་བྱེད་ཀུན་སྤྱོད་ལ་མཁས་པའི་ཤེས་རབ་དང་བརྩེ་བའི་བསམ་པ་སྦྱོར་བའི་བརྩོན་འགྲུས་གསུམ་དང་ལྡན་ཞིང་རྗོད་བྱེད་ཀྱི་བརྡ་དག་པ་གང་ནས་བཤད་ཀྱང་འབྲེལ། ཅི་ཙམ་བཤད་ཀྱང་རན། ཅི་ལྟར་བཤད་ཀྱང་འཐད་པའི་ངག་འབྲེལ། གཞན་དགའ་བར་བྱེད་པའི་གདངས་སྙན་པ་རྣམས་ཀྱིས་བཤད་པར་གསུངས་པའང༌། སློབ་མའི་བློ་ལ་ཕན་ཞིང་བློ་སྐྱེད་དང་གོ་རྟོགས་བཟང་པོ་སྐྱེ་ཞིང་རྨོངས་པ་དང་ལོག་རྟོག་སེལ་བའི་དོན་ཡིན་པས། ཚིག་ཉུང་ལ་གོ་དོན་གསལ་བ། བློ་ལ་ཕན་ཞིང་ཁྱེར་བདེ་བ། དེ་རིང་འབོག་པའི་ཚིག་དོན་གྱི་རྩ་བ་དོ་དགོངས་ངེས་བཟུང་ཐུབ་པ།
རྟིང་ལ་འབབ་ཅིང་ངེས་འབྱུང་གི་ཁུ་འཕྲིག་བསླང་སླ་བའི་བཤད་པ་གནད་ལ་གང་འགྲོ་དམིགས་སུ་བཀར་ནས་སིལ་བུར་བཀོལ་ཞིང་མཛེས་གཏམ་དང་ཚིག་རྒྱན་གྱིས་ཧ་ཅང་མི་བསྒྲིབ་པས་ཚིག་གོ་སླ་ཞིང་དོན་རྒྱུད་ལ་ལོན་ཐུབ་པ་ཞིག་བྱ་དགོས་སྙམ་པའི་གོ་ཆ་བགོས་ལ་ཤེས་ན་བདུད་ཚར་གཅོད་པའི་སྔགས་དང༌། གཙོ་བོར་སྟོང་ཉིད་སྲུང་བ་དང༌། སེམས་བསྐྱེད་བཟང་པོ་རེ་ཅིས་ཀྱང་འཆད་གོང་དུ་བསྒོམ་པར་བྱའོ། ། རང་གིས་སེམས་བསྐྱེད་པ་ལྟར་སློབ་མས་ཀྱང་སེམས་བསྐྱེད་པར་གདམས་པ་ནི། ༈ ནམ་མཁའ་དང་མཉམ་པའི་སེམས་ཅན་ཐམས་ཅད་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཐེག་པ་ཆེན་པོའི་དམ་པའི་ཆོས་མཐའ་དག་གི་སྙིང་པོར་གྱུར་པ་ཕྱག་རྒྱ་ཆེན་པོའི་མན་ངག་ཟབ་མོ་ཉམས་སུ་ལེན་སྙམ་པའི་སེམས་བསྐྱེད་དང་ལྡན་པའི་ངང་ནས་སྒོ་གསུམ་ཡེངས་མེད་དུ་གསན་འཚལ། དེའང་དབང་ཕྱུག་རྡོ་རྗེ་འཆང་ཆེན་པོའི་ཐེག་པ་རྒྱུད་སྡེ་བླ་ན་མེད་པ་རྒྱ་མཚོ་མཐའ་ཡས་པ་རྣམས་ལས། རྙེད་པར་རབ་ཏུ་དཀའ་ཞིང་བླ་ན་མེད་པ་མཆོག་ཏུ་གསང་བ་བསམ་གྱིས་མི་ཁྱབ་པའི་དོན། ས་དང་ལམ་ལ་ཆགས་ཐོགས་མེད་པ་རྡོ་རྗེའི་གནས་ཟབ་མོ་སྟོན་པའི་ཚུལ་ནི་འདི་ལྟ་སྟེ། སྦྱོར་བ་དང་འཇུག་པའོ། །
དང་པོ་སྦྱོར་བ་ལ་དྲུག་སྟེ། སྟོན་བྱེད་སློབ་དཔོན་གྱི་མཚན་ཉིད། གདུལ་བྱ་སློབ་མའི་མཚན་ཉིད། གནས་དང༌། དུས་དང༌། གྲོགས་དང༌། དམ་རྫས་ཀྱི་མཚན་ཉིད་དོ། ། དེ་ལ་དང་པོ་ནི། ཉན་སོགས་འདོད་ན་གསོལ་གསུམ་གདབ་ཅེས་གསུངས་པས་ཁྱེད་རྣམས་དལ་འབྱོར་ཐོབ་དཀའ་དང་མི་རྟག་པས་རྒྱུད་བསྐུལ་ཞིང་འཁོར་བ་སྡུག་བསྔལ་གྱི་རྒྱ་མཚོར་རིག་སྟེ། ཚེ་འདི་བློས་བཏང་འགྲོ་དྲུག་ཕ་མ་ཤ་སྟག་ཡིན་པའི་ངེས་ཤེས་གཏིང་ཚུགས་སུ་བསྐྱེད་དེ།
དེ་རྣམས་ཀྱི་ཆེད་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཐོབ་པར་འདོད་ཅིང༌། དེའང་ཚེ་གཅིག་ལུས་གཅིག་ལ་གསང་སྔགས་རྡོ་རྗེ་ཐེག་པའི་ཉམས་ལེན་མཐར་ཐུག་ལ་བརྟེན་ནས་སངས་རྒྱས་ཐོབ་པར་འདོད་པའི་གང་ཟག་ཚེ་ཕྱི་མ་ཁོ་ན་དོན་དུ་གཉེར་ནས་འོང་ཞིང་ཟབ་དོན་གྱི་སྙིང་པོ་ཉམས་སུ་ལེན་པར་འདོད་པ་དེ་ཤིན་ཏུ་ལེགས། དེ་ལ་སློབ་དཔོན་གྱི་མཚན་ཉིད་ནི། ཇི་སྐད་དུ། སྐྱོན་དང་ཡོན་ཏན་འདྲེས་པ་ལ་ཡོན་ཏན་ཅུང་ཟད་ཤས་ཆེ་བའི་བླ་མ་བསྟེན་དུ་རུང་ཞེས་གསུངས་པ་ནི། རྒྱུད་དང་དབང་གི་དོན་སྣོད་རུང་ཙམ་ཐོབ་པར་བྱེད་དུ་རུང་ལ། རང་གི་དག་སྣང་འབྱོངས་ན་མཐོ་རིས་ཀྱི་ཡོན་ཏན་སྟེར་བར་ནུས་ཀྱི་སངས་རྒྱས་ཀྱི་བྱང་ཆུབ་སྟེར་བར་ནུས་པ་མ་ཡིན་ནོ། ། དེའི་ཕྱིར་འདིར་ནི་འདྲེན་མཆོག་རྡོ་རྗེ་སློབ་དཔོན་དོན་གཉིས་ཀྱི་མཚན་ཉིད་ཡོངས་སུ་རྫོགས་པར་ལྡན་པ་བསྟེན་པ་ཤིན་ཏུ་གལ་ཆེ་སྟེ། དཔལ་སྡོམ་པ་རྩ་རྒྱུད་ལས། སློབ་དཔོན་མཚན་ཉིད་ཐམས་ཅད་ལྡན། །
ཡང་དག་ཤེས་ཤིང་རྒྱུད་ཤེས་པ། ། དཔལ་ལྡན་ཁྲག་འཐུང་གསང་སྔགས་ཤེས། ། ཁྲོ་མེད་གཙང་ཞིང་མཁས་པ་དང༌། ། སྦྱོར་ཤེས་ཡེ་ཤེས་ཕ་རོལ་སོན། ། ཞེས་གསུངས་པ་དང༌། ཡིད་བཞིན་ནོར་བུ་རྩ་བའི་གཞུང་ལས། བསླབ་པ་གསུམ་དང་བརྒྱུད་པར་ལྡན་པ་ཉམས་སུ་མྱོང་བས་འཇུག་ཚུལ་ཤེས་པ་བླ་མ་དམ་པར་ཤེས། ། ཞེས་གསུངས་པ་དང༌། དཔལ་སྡོམ་པ་འབྱུང་བ་ལས། དེ་ནས་སློབ་དཔོན་མཚན་ཉིད་ནི། །
ཡང་དག་ཤེས་ཤིང་རྒྱུད་ཤེས་པ། ། ཞི་ཞིང་དུལ་བའི་ཆ་ལུགས་ཅན། ། སེམས་ཅན་ཀུན་རབ་མི་འཇིགས་སྟེར། ། སྔགས་དང་རྒྱུད་ཀྱི་སྦྱོར་བ་ཤེས། ། བསྟན་བཅོས་རིགས་ཤིང་སྙིང་རྗེར་ལྡན། ། སེམས་ཅན་ཀུན་ལ་བུ་བཞིན་བལྟ། ། ཐམས་ཅད་དུ་ནི་སྙན་པར་སྨྲ། ། སྦྱིན་པ་ལ་སོགས་རྟག་ཏུ་དགའ། ། བསམ་གཏན་རྣལ་འབྱོར་མངོན་པར་བརྩོན། ། ཀུན་ལ་མི་འཚེ་བདེན་པར་སྨྲ། །
སྙིང་རྗེ་དང་ནི་ཕན་སེམས་ལྡན། ། མཉམ་སེམས་དང་ནི་ཕྱག་རྒྱར་ལྡན། ། སེམས་ཅན་རྣམས་ཀྱི་མགོན་གྱུར་ཅིང༌། ། སེམས་ཅན་བསམ་པའི་ཁྱད་པར་ཤེས། ། མགོན་མེད་པ་ནི་རྣམས་ཀྱི་མགོན། ། དབང་པོ་ཡོངས་སུ་རྫོགས་པའི་ལུས། ། གཟུགས་དང་ལྡན་ཞིང་བལྟ་ན་སྡུག ། དབང་བསྐུར་དོན་གྱི་དེ་ཉིད་ཤེས། ། ཚིག་ལ་ཡོན་ཏན་རྒྱ་མཚོ་སྟེ། ། རྟག་པར་རྒྱུད་དུ་གནས་བསྟེན་པ། །
དེ་ནི་སློབ་དཔོན་རིགས་པར་བྱ། ། ཞེས་གསུངས་པ་དང༌། ཕྱག་རྒྱ་ཆེན་པོ་ཡེ་ཤེས་ཐིག་ལེའི་རྒྱུད་ལས། བླ་མ་རབ་ཀྱི་ཞལ་ནས་བླངས། ། གཞན་དུ་རྟོག་གེའི་ཚིག་ལ་མཁས། ། སྒྲའི་བསྟན་བཅོས་རྟག་མོས་ལ། ། དབང་གི་མཆོག་ནི་རྣམ་པ་གསུམ། ། བླང་བར་མི་བྱ་སྦྱིན་མི་བྱ། ། ཡང་དག་འབྲས་བུ་འདོད་པ་ན། ། དེ་ནི་རིང་དུ་སྤང་བར་བྱ། །
དེ་ལྟར་ཡང་བྱེ་མ་དུ་མ་བསྡུས་པའི་ཕུང་པོ་འབད་དེ་རྣམ་པར་བཙིར་བས་མར་ཁུའི་ཐིགས་པ་གཅིག་ཀྱང་མི་འབྱུང་ངོ༌། ། དེ་བཞིན་རྟོག་གེ་མང་བ་དང་ངག་གི་དྲྭ་བ་དང་ལྡན་པ་བསྟེན་པའམ་མཉན་པ་ལ་ནི་དེ་ལ་ཉོན་མོངས་པ་འབའ་ཞིག་ལས་གཞན་འབྲས་བུ་ནི་རྙེད་པ་མེད་དོ། ། དེ་བས་ན་གཅིག་ནས་གཅིག་ཏུ་བརྒྱུད་དེ་རྙེད་པའི་དབང་ཤེས་པ་དེ་ནི་རྡོ་རྗེ་སློབ་དཔོན་བླ་མ་ཆེན་པོའོ། ། ཞེས་གསུངས་པས། བློ་གྲོས་དང་ལྡན་པ་རྣམས་ཀྱིས་ལེགས་པར་བརྟགས་ཤིང་དམ་པ་མ་ཡིན་པ་སྤངས་ལ། བླ་མ་དམ་པ་ཡོན་ཏན་གྱི་ཚོགས་ཀྱི་ཉེ་བར་བརྒྱན་པ་བསྟེན་པས་ཕྱག་རྒྱ་ཆེན་པོའི་དངོས་གྲུབ་ཐོབ་པར་འགྱུར་ཞིང་གཞན་དུ་ན་ཐོབ་པར་མི་འགྱུར་ཏེ། སྡོམ་འབྱུང་ལས། རྫོགས་པའི་བྱང་ཆུབ་བདེ་བ་ཆེ། ། ཕྱག་རྒྱ་ཆེན་པོ་མཆོག་དེ་བཞིན། ། དེ་ཉིད་མཆོག་ལ་འཇུག་བྱའི་ཕྱིར། །
དེ་རྣམས་དབྱེ་བ་རབ་བསྟན་པ། ། བླ་མ་དམ་པའི་མན་ངག་གིས། ། གསལ་བར་འགྱུར་གྱི་གཞན་དུ་མིན། ། ཞེས་གསུངས་པའི་དོན་རྟོགས་པར་བྱའོ། ། གཉིས་པ་གདུལ་བྱ་སློབ་མའི་མཚན་ཉིད་ཀྱང༌། དཔལ་སྡོམ་འབྱུང་ལས། སློབ་མ་རིགས་བཟང་ཆོས་ལ་སྤྲོ། ། སློབ་དཔོན་གྱིས་ནི་ཡང་དག་སྡུད། ། སྙིང་རྗེ་མེད་ཅིང་ཁྲོ་ལ་གདུག ། ཁེངས་དང་བརྐམ་ཆགས་རྣམ་གཡེང་ཅན། །
གྲགས་དང་རྨོངས་དང་སྙོམ་ལས་ཅན། ། གཞན་གྱི་སྲོག་ལ་སྙིང་བརྩེ་མེད། ། གཞན་གྱི་ནོར་ལ་སྲེད་པ་ནི། ། བླ་མས་རྟག་ཏུ་སྤང་བར་བྱ། ། བརྟན་ཞིང་དུལ་ལ་བློ་གྲོས་ལྡན། ། བཟོད་ལྡན་དྲང་ཞིང་གཡོ་སྒྱུ་མེད། ། མི་དགེ་བཅུ་ནི་ཡོངས་སུ་སྤངས། ། སེམས་ཅན་རྣམས་ལ་བྱང་སེམས་ལྡན། ། འབར་བའི་མེ་དང་དུག་བཞིན་དུ། ། གཞན་གྱི་ནོར་ལ་མི་དགའ་ཞིང༌། །
རྟག་པར་རྒྱུན་དུ་བླ་མ་མ་མཆོད། ། དམ་ཆོས་ལྟ་བར་སྤྲོ་བ་དང༌། ། རྟག་ཏུ་སྦྱིན་པ་སོགས་ལ་དགའ། ། འཇིག་རྟེན་ཕ་རོལ་མངོན་པར་འདོད། ། དེ་དག་སློབ་མར་རབ་བསྔགས་ཏེ། ། དཀྱིལ་འཁོར་དགེ་བར་བསྟན་པར་བྱ། ། ཞེས་གསུངས་པ་དང༌། བདེ་མཆོག་གསང་བ་དུར་ཁྲོད་ལས། ཕྱི་རབས་དུས་ཀྱི་སྙིགས་མ་ལ། ། ཆགས་སེམས་བྱེད་པའི་སློབ་མ་ནི། །
གུས་པས་མི་ཞུ་གཡོ་སྒྱུ་འདོད། ། ཐོས་ནས་ཁུངས་སུབ་རང་ཆེ་འབྱིན། ། དེ་ལ་བསྟན་ན་དམ་ཚིག་ཉམ། ། ངེས་པར་དད་ནས་ཞུ་བ་ཡི། ། གཅིག་ནས་གཉིས་སུ་མ་སྤེལ་ན། ། རྡོ་རྗེ་འཛིན་པའི་རིགས་རྒྱུད་ཆད། ། ཅེས་པ་དང༌། རྡོ་རྗེ་ཕྲེང་བ་ལས། ཇི་ལྟར་རིན་ཆེན་བརྡར་བ་དང༌། ། གསེར་ནི་བསྲེགས་དང་བཅས་པས་བརྟགས། །
དེ་བཞིན་དུ་ཡང་སློབ་མ་ལ། ། ལོ་ནི་བཅུ་གཉིས་བར་དུ་བརྟགས། ། ཞེས་གསུངས་པས་ལེགས་པར་བརྟགས་ཤིང་སྣོད་དང་ལྡན་ངེས་པ་རྗེས་སུ་བཟུང་སྟེ། སྣོད་དང་མི་ལྡན་པ་ནི་ཕུང་ཁྲོལ་ཀུན་གྱི་རྩ་བ་ཡིན་པས་དུག་སྦྲུལ་བཞིན་དུ་སྤང་བར་བྱའོ། ། གསུམ་པ་གནས་ཀྱི་མཚན་ཉིད་ནི། གྲུབ་ཐོབ་གོང་མ་རྣམས་བཞུགས་པའི་བྱིན་རླབས་ཅན་གྱི་གནས་སམ་གང་ཡང་རུང་སྟེ། ཕག་མོ་མངོན་འབྱུང་གི་རྒྱུད་ལས། རི་སུལ་ཚང་ཚིང་ཕུག་རྣམས་དང༌། ། ཆུ་བོའི་འགྲམ་དང་འདུས་པ་ཅན། ། རྒྱ་མཚོ་ཆེན་པོའི་འགྲམ་དག་དང༌། །
ཤིང་གཅིག་པ་དང་ཁང་སྟོང་དང༌། ། མ་མོའི་ཁྱིམ་དང་དུར་ཁྲོད་དང༌། ། སྐྱེད་མོས་ཚལ་མཆོག་སྣ་ཚོགས་དང༌། ། ལྷ་ཁང་དང་ནི་མཆོད་རྟེན་གནས། ། ཁྱིམ་མམ་ཡང་ན་གཞི་མདོ་རུ། ། འདོད་པ་ཐམས་ཅད་རབ་སྟེར་བ། ། སྒྲུབ་པ་པོ་ཡི་བསྒྲུབ་པར་བྱ། ། ཞེས་གསུངས་པ་རྣམས་སུ་འགྲོ་བར་བྱས་པས་ཏིང་ངེ་འཛིན་མྱུར་དུ་སྐྱེ་བའི་རྒྱུ་བྱེད་པའོ། ། བཞི་པ་དུས་ཀྱི་མཚན་ཉིད་ནི་གཉིས་ལས། ཕྱི་འབྱུང་བ་ཆ་སྙོམས་པའི་དུས་ཏེ།
དར་ལ་སྙོམས་པ་སྟོན་ཟླ་འབྲིང་པོ་དང་ཐ་ཆུང་གི་དུས་དང༌། དམའ་ལ་སྙོམས་པ་དཔྱིད་ཟླ་ཐ་ཆུང་དང༌། དབྱར་ར་བའི་དུས་རྣམས་ལའོ། ། གཉིས་པ་ནང་གི་འབྱུང་བ་ལྔའི་རླུང་སྙོམས་པས་ལུས་ལ་ན་ཚ་དང་བྱིང་རྨུགས་འཐིབ་གསུམ་མེད་པའི་དུས་སུ་བསྒོམ་པར་བྱ་སྟེ། མདོར་ན་མངའ་བདག་མཻ་ཏྲི་པའི་ཞལ་ནས། ཕྱག་རྒྱ་ཆེན་པོ་བསྒོམ་པ་ལ། ། གཟའ་དང་རྒྱུ་སྐར་རྩི་མི་དགོས། ། འཆི་བ་མི་རྟག་དྲན་ན་ཡིན། ། ཞེས་གསུངས་པ་བཞིན་དུ་ཤེས་པར་བྱའོ། ། ལྔ་པ་གྲོགས་ཀྱི་མཚན་ཉིད་ནི།
མན་ངག་སྐོར་གསུམ་མ་རྫོགས་ཀྱི་བར་དུ་མཐུན་རྐྱེན་བསྒྲུབ་པའི་གྲོགས་ཆོ་ག་མཐུན་པ་དམ་ཚིག་གཙང་བ་བཀའ་ལ་ཉན་པ་སྤྱོད་ལམ་དང་ཐབས་ལ་མཁས་པ། གསང་ཐུབ་པའི་མཚན་ཉིད་དང་ལྡན་པ་ལ་འགྲོགས་པར་བྱའོ། ། དྲུག་པ་དམ་རྫས་ནི་གཉིས་ལས། མཆོད་པ་དང་མཁོ་བའི་ཡོ་བྱད་དོ། ། མཆོད་པ་ལ་གསུམ། མཎྜལ་དང༌། ཚོགས་གཏོར་དགའ་སྟོན། ཁྱད་པར་གྱི་དམ་རྫས་སོ། ། དང་པོ་མཎྜལ་ནི། བླ་མ་མཉེས་པའི་ཡན་ལག་གསུམ་གྱིས་བསྒྲུབ་པ་ཤིན་ཏུ་གལ་ཆེ་བས།
ལས་དང་པོ་པས་ལོངས་སྤྱོད་ལུས་ངག་གིས་མཉེས་པ་སྒྲུབ་དགོས་ཏེ། སྡོམ་པ་རྩ་རྒྱུད་ལས། དེ་ནས་བླ་མ་དག་ལ་ཡོན། ། དེ་བཞིན་གཤེགས་པས་གསུངས་པ་འབུལ། ། གསེར་ནི་བརྒྱ་སྟོང་འབུལ་བ་དང༌། ། རིན་ཆེན་རྣམ་པ་སྣ་ཚོགས་དང༌། ། རས་ནི་ཟུང་གྱུར་བརྒྱ་ཉིད་དང༌། ། གླང་པོ་རྟ་དང་ཡུལ་འཁོར་རྣམས། ། རྣ་རྒྱན་དང་ནི་གདུབ་བུ་དང༌། ། མགུལ་རྒྱན་སོར་གདུབ་དམ་པ་དང༌། །
གསེར་ལས་བྱས་པའི་མཆོད་ཕྱིར་ཐོགས། ། ཆུང་མ་བཟང་པོ་བུ་མོ་ཉིད། ། བྲན་ཕོ་བྲན་མོ་སྲིང་མོ་རྣམས། ། དེང་ནས་བརྩམས་ཏེ་བྲན་དུ་ནི། ། ཁྱེད་ལ་བདག་ནི་འབུལ་ལགས་ཤེས། ། བློ་ལྡན་ཀུན་ནས་དང་བ་ཡི། ། བདག་ཉིད་ཀྱང་ནི་འབུལ་བར་བྱ། ། ཞེས་པ་དང༌། ཕྱག་རྒྱ་ཆེན་པོ་ཡེ་ཤེས་ཐིག་ལེ་ལས། རྒྱུད་ཀྱི་དོན་ནམ་དབང་གི་དོན། །
ཤེས་ནས་བླ་མ་མཆོད་མི་བྱེད། ། ས་སྟེང་ཉི་ཟླ་ཡོད་པ་རུ། ། དེ་ནི་དཀྱིལ་མེད་པ་རུ་འགྲོ། ། ཞེས་གསུངས་པའི་ཚུལ་རྟོགས་པར་བྱའོ། ། གཉིས་པ་མཆོད་པ་དང་ཚོགས་གཏོར་དགའ་སྟོན་གྱི་དམ་རྫས་ཕུན་སུམ་ཚོགས་པ་ཚགས་སུ་བཙལ་བ་གལ་ཆེ་སྟེ། དཔལ་སྡོམ་པ་རྩ་རྒྱུད་ལས། གལ་ཏེ་དངོས་གྲུབ་མཆོག་འདོད་ན། ། དྲི་དང་མེ་ཏོག་བདུག་སྤོས་དང༌། ། མར་མེ་བརྒྱ་ཡང་འབུལ་བྱ་ཞིང༌། ། དཔལ་ལྡན་ཁྲག་འཐུང་དཀྱིལ་འཁོར་གནས། །
དཔའ་བོ་རྣལ་འབྱོར་མ་མཆོད་བྱ། ། ཞེས་གསུངས་པ་དང༌། འཁོར་ལོ་སྡོམ་པ་ཁྲག་འཐུང་མངོན་འབྱུང་ལས། མཁའ་འགྲོ་མ་ལ་གཏོར་མ་སྦྱིན། ། མཆོག་དང་དམན་པའི་དངོས་གྲུབ་སྟེར། ། དེ་ཡི་རྫས་ཀྱི་དངོས་གྲུབ་བསྐྱེད། ། ཅེས་པ་དང༌། ཡང་དེ་ཉིད་ལས། དེ་ནས་གསང་བ་ཐམས་ཅད་ཀྱིས། ། ཡིད་འོང་སྟོན་མོ་ལ་འདུས་པས། །
གང་ཞིག་ཡང་དག་ཤེས་པ་ནི། ། ཤ་དང་ཆང་དུ་ལྡན་པ་ཡི། ། སྟོན་མོ་སྣ་ཚོགས་ཀྱིས་ནི་འགྲུབ། ། ཅེས་གསུངས་པ་དང༌། སྡོམ་འབྱུང་ལས། ཆང་དང་གཏོར་མ་མེད་པར་ནི། ། ལས་རྣམས་མྱུར་དུ་འགྲུབ་མི་འགྱུར། ། ཞེས་གསུངས་པའི་ཕྱིར་རོ། ། གསུམ་པ་ཁྱད་པར་གྱི་དམ་རྫས་ནི། རིག་མ་མཚན་ཉིད་དང་ལྡན་པ་སྟེ།
དེའང་ཆགས་ལམ་པ་དངོས་ཀྱི་རྟེན་དང་གྲོལ་ལམ་པ་རྫས་ཀྱི་རྟེན་གཉིས་ལས། འདིར་གྲོལ་ལམ་པ་རྫས་དང་མཆོད་པའི་རྟེན་དུ་པདྨ་ཅན་དང་དུང་ཅན་རི་མོ་ཅན་ལ་སོགས་པའམ། གཞན་ཡང་གཟུགས་དང་ལང་ཚོ་ལྡན་པ་དད་པ་དང་སྙིང་རྗེ་གཏོང་ཕོད་ཆེ་བ་ཐེག་པ་ཆེན་པོ་དང་སྔགས་ལ་མོས་པ་དག་གཞུག་པར་བྱ་སྟེ། བདེ་མཆོག་རྩ་རྒྱུད་ལས། ཕྱག་རྒྱའི་མཆོད་པ་འདི་ཡིས་ནི། ། མྱུར་དུ་འགྲུབ་བྱེད་ཐེ་ཚོམ་མེད། ། ཅེས་གསུངས་པ་དང༌། ཁྲག་འཐུང་མངོན་འབྱུང་ལས། བུ་མོ་ཀུན་ཏུ་སྒྲུབ་པ་པོས། ། དེ་ནས་ཕོ་ཉ་མཆོད་པར་བྱ། །
དུས་མི་རིང་བར་རྒྱལ་པོ་འགྲུབ། ། ཅེས་པ་དང༌། སམྦུ་ཏྲི་ལས། དེར་ནི་རིགས་ལྔ་ལས་བྱུང་བའི། ། རིག་མ་བཟང་པོ་གཞུག་པར་བྱ། ། ཞེས་པ་དང༌། མཁའ་འགྲོ་རྒྱ་མཚོ་ལས། དེ་ཕྱིར་རྣལ་འབྱོར་མ་རྣམས་ཀྱི། ། མཆོད་པ་རྣལ་འབྱོར་མ་ཡི་བྱ། ། རྡོ་རྗེ་འཆང་ཆེན་གོ་འཕང་ནི། །
དེ་རྣམས་མཉེས་པས་ཐོབ་པར་འགྱུར། ། རྨོངས་པ་གང་ཞིག་སྨོད་བྱེད་པ། ། དེ་ཡི་དངོས་གྲུབ་མཆོག་མེད་དོ། ། ཞེས་གསུངས་ཤིང་གསང་བ་བླ་ན་མེད་པའི་སྔགས་ཀྱི་དམ་རྫས་རྟེན་འབྲེལ་ཀུན་གྱི་གཙོ་བོ་ཡིན་པས་ཡོན་ཏན་གྱི་ཚོགས་མྱུར་དུ་སྐྱེ་བའི་རྒྱུ་བྱེད་དོ། ། གཞན་དུ་དགག་སྒྲུབ་དང་ལུང་མང་པོ་ཡོད་ཀྱང་ཡི་གེས་འཇིགས་པས་སྤྲོས་པ་བཞག་གོ ། གཉིས་པ་མཁོ་བའི་ཡོ་བྱད་ནི། རང་གི་ཁམས་ལ་ཇི་ལྟར་འབྱོར་པའི་དད་ཟས་དཀོར་ཟས་གྲིབ་ཟས་མ་འདྲེས་པ་ཚགས་སུ་བཙལ་ལོ། །
སྤྱི་དོན་གཉིས་པ་འཇུག་པ་ནི། བཀའ་བརྒྱུད་རིན་པོ་ཆེའི་ཆོས་འདི་དག་དཔལ་ལྡན་དྭགས་པོ་རིན་པོ་ཆེའི་ཆོས་བཞིའི་སྒོ་ནས་ཉམས་སུ་བླངས་དགོས་ཏེ། དེ་ཡང་བློ་ཆོས་སུ་འགྲོ་བ་དང༌།
ཆོས་ལམ་དུ་འགྲོ་བ་དང༌། ལམ་འཁྲུལ་པ་བསལ་བ་དང༌། འཁྲུལ་པ་ཡེ་ཤེས་སུ་འཆར་བ་དང་བཞིའོ། ། དེ་ལ་དང་པོ་བློ་ཆོས་སུ་འགྲོ་བ་ལ་བཞི་སྟེ། དལ་འབྱོར་རྙེད་པར་དཀའ་བ། འཆི་བ་མི་རྟག་པ། ལས་རྒྱུ་འབྲས། འཁོར་བའི་ཉེས་དམིགས་སོ། ། སྤྱི་དོན་གཉིས་པ་ཆོས་ལམ་དུ་འགྲོ་བ་ལ་སྦྱོར་དངོས་རྗེས་གསུམ་ལས། སྦྱོར་བ་ནི་བདུན་ཏེ།
རིག་པ་འཛིན་པའི་གོ་ཆ་དང༌། དམ་ཚིག་བྱུང་ཚུལ། སྐྱབས་འགྲོ་སེམས་བསྐྱེད། སྒྲིབ་སྦྱོང༌། ཚོགས་བསགས་པའི་ཡན་ལག་གོ ། དང་པོ་ནི། རྡོ་རྗེ་ཐེག་པའི་ཐོས་བསམ་བསྒོམ་པའི་ཡན་ལག་འདི་དག་ལ་གོ་ཆའི་གནད་འདི་ཤིན་ཏུ་གལ་ཆེ་སྟེ། ཕག་མོ་མངོན་འབྱུང་གི་རྒྱུད་ལས། ཁ་སྦུབས་ཞབས་རྡོལ་དྲི་མ་ཅན། ། སྣོད་སྐྱོན་གསུམ་པོ་སྤང་བྱས་ལ། །
རྩེ་གཅིག་སེམས་ཀྱིས་མཉན་པར་གྱིས། ། ཞེས་པས་ཁ་སྦུབས་ལྟ་བུའི་སྐྱོན་སྤངས་ནས་ཚུལ་བཞིན་དུ་མཉན་པ་དང༌། ཞབས་རྡོལ་ལྟ་བུའི་སྐྱོན་སྤངས་ནས་མཉན་པ་མི་བརྗེད་པར་བྱ་བ་དང༌། དུག་ཅན་ལྟ་བུའི་སྐྱོན་སྤངས་ནས་ཚུལ་བཞིན་དུ་སྤྱོད་པ་སྟེ། མདོར་ན་ཆོས་བརྒྱད་ལ་སོགས་རྣམ་པ་ཐམས་ཅད་མཁྱེན་པ་ཉིད་ཀྱི་ལམ་ལས་ལོག་པར་འགྱུར་བ་ཆའི་ཆ་ཙམ་ཡང་མ་འདྲེས་པར་སྤྱོད་དགོས་པའོ། ། དེས་ན་ཇི་སྲིད་བྱང་ཆུབ་མ་ཐོབ་ཀྱི་བར་དུ་རིག་པ་འཛིན་པའི་གོ་ཆ་འདི་ཉིད་བཏང་བར་མི་བྱེད་པ་གལ་ཆེའོ། ། གཉིས་པ་དམ་ཚིག་གི་ཡན་ལག་ནི། འདིར་གསང་སྔགས་རྡོ་རྗེ་ཐེག་པའི་སྲུང་མཚམས་བྱེ་བྲག་མི་ཕྱེད་པ་དག་ཆོལ་མུན་དུ་འཇུག་པར་མི་བྱ་སྟེ། འཁོར་ལོ་སྡོམ་པ་དམ་ཚིག་ཆེན་པོའི་རྒྱུད་ལས། དམ་ཚིག་དག་དང་མི་ལྡན་ན། །
བསྒྲུབས་ཀྱང་འགྲུབ་པར་མི་འགྱུར་ཏེ། ། རྒྱུ་མེད་པ་ཡི་འབྲས་བུ་བཞིན། ། དེ་ཡི་དུས་བྱས་དམྱལ་བར་འགྲོ། ། དེ་ཕྱིར་དམ་ཚིག་ཤིན་ཏུ་སྲུང༌། ། སངས་རྒྱས་བླ་མ་ལས་ཐོབ་ཕྱིར། ། ཐུན་མོང་མ་ཡིན་བླ་མ་ལ། ། ལྔ་བཅུའི་བདག་ཉིད་སྲུང་བ་དང༌། ། ཐུན་མོང་བརྒྱ་དང་བཅུ་གཉིས་ཏེ། ། དེ་རྣམས་ངེས་པར་ཤེས་པར་བྱ། ། ཞེས་གསུངས་པ་དང༌།
ཐོག་མར་དམ་ཚིག་བཤད་པ་ནི། ཚོགས་ཀྱི་འཁོར་ལོ་རྒྱ་ཆེན་པོ་དང་ལྡན་པར་བྱ་སྟེ། བླ་ན་མེད་པ་སྤྱིའི་ཐུན་མོང་གི་དམ་ཚིག་ལ་རྩ་བའི་དམ་ཚིག་བླ་མ་ལྔ་བཅུ་པ། ཡན་ལག་གི་དམ་ཚིག་བརྒྱ་དང་བཅུ་གཉིས། དམ་ཚིག་རྒྱ་མཚོ་མཐའ་ཡས་ཀྱི་སྒོ་ནས་བཤད་པ་ལྟར་སྲུང་མཚམས་ལེགས་པར་ཤེས་ཤིང་ལན་གསུམ་དུ་ཁས་བླངས་ནུས་པ་དག་གཞུག་པར་བྱ་ལ། དེ་ལྟ་མ་ཡིན་ན་ཐེག་པ་འོག་མའི་བསླབ་པ་ལ་གནས་ཤིང་ཇི་སྲིད་དུ་ཁས་བླངས་ནུས་པའི་དུས་སུ་གཞུག་པར་བྱའོ། ། དེ་ལྟར་མ་ཡིན་པའི་སྐྱོན་ནི། བླ་མ་ལྔ་བཅུ་པ་ལས། སློབ་དཔོན་དང་ནི་སློབ་མ་དག ། མཚུངས་པར་དམ་ཚིག་ཉམས་སྐྱོན་ཕྱིར། །
དཔའ་བོས་དང་པོར་སློབ་དཔོན་དང༌། ། སློབ་མའི་འབྲེལ་བ་བརྟགས་པར་བྱ། ། ཞེས་གསུངས་པས་མཚུངས་པར་ཉམས་པའི་རྒྱུ་ནི། སློབ་དཔོན་རང་ལ་དམ་ཚིག་མེད་པའམ། འཇིགས་སྐྱོབ་སྙན་གྲགས་ལོངས་སྤྱོད་ཀྱི་ཕྱིར་བཤད་པ་དང༌། སློབ་མ་ལ་དམ་ཚིག་གི་སྲུང་མཚམས་མ་བཤད་ཅིང་སྲུང་མཚམས་མི་ཤེས་ཤིང་ཉམས་པ་ནི་དཔོན་སློབ་གཉིས་ཀ་ལྟུང་བར་འགྱུར་ལ། ཅི་ལྟ་བ་བཞིན་དུ་ཁས་བླངས་པའི་རྗེས་སུ་ཉམས་ན་སློབ་མ་རང་ཉིད་ལྟུང་བར་འགྱུར་རོ། ། དེས་ན་བློ་གྲོས་དང་ལྡན་པ་རྣམས་ཀྱི་དོན་ལེགས་པར་རྟོགས་པར་བྱའོ། ། དེ་ནས་དེ་རིང་གི་བསྒོམ་བྱ་དངོས་ལ། རྒྱལ་བའི་དབང་པོའི་ཞལ་སྔ་ནས་ཀྱིས་བསྩལ་བའི་ཁྲིད་ཡིག་ཆེན་མོ་ངེས་དོན་རྒྱ་མཚོ་ལས།
ཕྱག་ཆེན་ལྷན་ཅིག་སྐྱེས་སྦྱོར་སྟོན་པ་ལ། ། སྔོན་འགྲོ་དངོས་གཞི་རྗེས་དང་རྣམ་པ་གསུམ། ། སྔོན་འགྲོ་ལ་ཡང་ཐུན་མོང་ཐུན་མོང་མིན། ། ཁྱད་པར་གྱི་ནི་སྔོན་འགྲོ་རྣམ་པ་གསུམ། ། དང་པོ་དལ་འབྱོར་རྙེད་དཀའ་མི་རྟག་པ། ། ལས་འབྲས་འཁོར་བའི་ཉེས་དམིགས་བསྒོམ་པའོ། ། ཞེས་གསུངས་པས། ཐུན་མོང་གི་སྔོན་འགྲོའམ་བློ་ཆོས་སུ་འགྲོ་བར་བྱེད་པ་ལ། རྟེན་དལ་འབྱོར་གྱི་མི་ལུས་རིན་པོ་ཆེ་འདི་ཤིན་ཏུ་རྙེད་པར་དཀའ་ཞིང་ད་ལྟ་ཕན་ཡོན་གྱི་ནུས་སྟོབས་ཡོད་ཀྱང་མྱུར་དུ་ནམ་འཆི་ཆ་མེད། ཚེ་ཕྱི་མ་ཕན་ཆད་ཀྱི་བདེ་སྡུག་ད་ལྟའི་ལས་ལ་རག་ལས།
ལས་ངན་གྱིས་བསྐྱེད་པའི་ཁམས་གསུམ་འཁོར་བའི་གནས་གང་དུ་སྐྱེས་ཀྱང་སྡུག་བསྔལ་མིན་པ་མེད་སྙམ་པའི་བློ་བཞི་པོ་འདི་ངེས་པར་བཟུང་ལ་ཐེ་ཚོམ་མེད་པར་སྙིང་གི་དཀྱིལ་ནས་ངེས་འབྱུང་སྐྱོ་ཤས་ཀྱི་སེམས་བཟོད་བླག་མེད་པ་གཅིག་བསྒོམ་མཛོད། དེ་གསལ་འདེབས་པའི་ཕྱིར། སྟོན་པ་ཡང་དག་པར་རྫོགས་པའི་སངས་རྒྱས་ཀྱི་མདོ་ལས་གསུངས་པ་འདི་རྣམས་དྲན་པར་གྱིས་ཤིག ། དེའང་སྙིང་རྗེ་པདྨ་དཀར་པོ་ལས། ཀྱེ་མ་མིར་སྐྱེ་བ་ནི་རྙེད་པར་དཀའ། ། དལ་བ་ཕུན་སུམ་ཚོགས་པའང་རྙེད་པར་དཀའ། ། སངས་རྒྱས་འཇིག་རྟེན་དུ་འབྱུང་བའང་རྙེད་པར་དཀའ། ། དགེ་བའི་ཆོས་ལ་འདུན་པའང་རྙེད་པར་དཀའ། ། ཡང་དག་པའི་སྨོན་ལམ་ཡང་རྙེད་པར་དཀའ་བ་ལགས། ། ཞེས་པ་དང༌།
གཉིས་པ་མདོ་སིལ་བུ་ལས། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་ལྟ་དང་མཚུངས། ། སྐྱེས་བུའི་ཚེ་འགྲོ་ནམ་མཁའི་གློག་འདྲ་སྟེ། ། རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། ། ཞེས་དང༌། གསུམ་པ། དཔལ་སྦྱིན་གྱིས་ཞུས་པའི་མདོ་ལས། ཕ་མ་སྤུན་དང་བུ་དང་ཆུང་མ་དང༌། ། བྲན་དང་ནོར་རྫས་རྩ་ལག་ཚོགས་རྣམས་ཀྱང༌། །
ཤི་བའི་རྗེས་ཕྱིར་དེ་དག་འགྲོ་བ་མེད། ། ལས་རྣམས་རྗེས་སུ་འབྲང་ཞིང་དེ་དག་འགྲོ། ། ཞེས་དང༌། བཞི་པ། རྒྱ་ཆེ་རོལ་པ་ལས། སྲིད་སྲེད་མ་རིག་དབང་གིས་སྐྱེ་བོ་རྣམས། ། མི་དང་ལྷ་གནས་ངན་སོང་ལམ་གསུམ་པོ། ། འགྲོ་བ་ལྔ་པོ་དག་ཏུ་མི་མཁས་འཁོར། ། དཔེར་ན་རྫ་མཁན་འཕང་ལོ་འཁོར་བ་བཞིན། ། ཞེས་གསུངས་པས།
ཤེས་ལྡན་དག་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་ཡིད་འབྱུང་བའི་བློས་བརྩོན་འགྲུས་དྲག་པོའི་སྒོ་ནས་ཉམས་སུ་ལེན་པ་འདི་ཤིན་ཏུ་གལ་ཆེའོ། ། དེས་ན། ཆོས་རྗེ་བླ་མ་ཆོས་དཔལ་བཟང་པོའི་ཞལ་ནས། ཚེ་རབས་ཀུན་ཏུ་དལ་འབྱོར་ཐོབ་ངེས་མེད། ། ཚེ་འདིའི་ཚད་ཀྱང་ཅི་ཡོད་མི་ཤེས་ཤིང༌། ། ཚེ་འཕོས་གྱུར་ནས་བྱང་ཆུབ་བསྒྲུབ་དཀའ་བས། ། ཚེ་འདིར་བརྩོན་པས་སྙིང་པོ་བླང་བར་བྱ། ། ཞེས་གསུངས་པའི་ཚུལ་རྟོགས་པར་བྱའོ། ། དོ་དགོངས་ནས་དེ་རྣམས་བསྒོམས་ལ་མལ་ས་ནོན་ལ་སྒྲུབ་པ་དཀྱུས་སུ་ཚུད་པར་མཛོད་ཅིག ། ཅེས་པ་དང་འདུག་ཚུལ་གྱི་ཞལ་བསྒོས་ཞིབ་པ་དང་རྙིང་པ་ཆོས་ཐུན་བཞི་གཞུང་བཞིན་འོང་མཛོད་བྱས་ལ།
བསོད་ནམས་འདི་ཡི་སོགས་བྱའོ། ། ཆོས་ཐུན་ཉི་མ་དང་པོའི་བསྒོམ་བྱ་དམིགས་ཐུན་དང་བཅས་པའོ། ། དེ་ནས་ཆོས་ཐུན་གཉིས་པ་སོགས་ལ་སེམས་བསྐྱེད་དང་མཚམས་སྦྱོར་གང་རུང་གི་མགོས་དྲངས་ལ་ཚིག་གི་སྦྱོར་མཚམས་ནས། གསུམ་པ་ཟབ་མོའི་བྱུང་ཚུལ་བསྟན་པ་སྟེ། འདི་ལ་དགོས་ཆེད་གཉིས། སངས་རྒྱས་ཀྱི་བཀའ་ཕྱིན་ཅི་མ་ལོག་པ་ངེས་པའི་དོན་སྟོན་པས་ཁུངས་བཙུན་པར་བྱ་བའི་ཕྱིར་དང༌། རྡོ་རྗེ་འཆང་ནས་གྲུབ་ཐོབ་བརྒྱུད་པའི་རིམ་པ་གཅིག་ནས་གཅིག་ཏུ་ཞལ་ནས་ཞལ་དུ་བརྒྱུད་པ། སྙན་ནས་སྙན་དུ་བརྒྱུད་པ། ཐུགས་ནས་ཐུགས་སུ་བྱོན་པ། རྟོགས་པའི་དྲོད་ཚད་མ་ཡལ་བ།
བྱིན་རླབས་ཀྱི་ཆུ་རྒྱུན་མ་ཆད་པ། ཟབ་ལམ་བླ་ན་མེད་ཅིང་ཀུན་ལ་ཐུན་མོང་མ་ཡིན་པ་ཁྱད་པར་གྱི་དགོས་ཆེད་དོ། ། ཚུལ་དེ་ལྟ་བུ་ལ་དང་པོ་ཁུངས་བཙུན་པའི་དོན་ནི། བདག་ཅག་རྣམས་ཀྱི་སྟོན་པ་སངས་རྒྱས་གསུངས་སྒྲོས་ནོར་བུའི་ཕྲེང་བ་བྱ་བའི་བདེར་གཤེགས་རྒྱུད་ཆེན་ལས་བྱུང་བ་ཕལ་ཆེར་སོར་བཞག་ཡིན་00000255མཆན00000000། བཅོམ་ལྡན་འདས་འདིས་དང་པོ་བྱང་ཆུབ་མཆོག་ཏུ་སེམས་བསྐྱེད་ཚུལ། བར་དུ་ཚོགས་བསགས་ཚུལ། ཐ་མ་སངས་རྒྱས་ཚུལ། སངས་རྒྱས་ནས་ཆོས་ཀྱི་འཁོར་ལོ་བསྐོར་ཚུལ་དང་བཞི་ལས། དང་པོ་སེམས་བསྐྱེད་ཚུལ་ཐུན་མོང་བ་ལ། ཇི་སྐད་དུ།
སངས་རྒྱས་ཤཱཀྱ་ཐུབ་པ་ནས། ། འདྲེན་པ་ཡུལ་འཁོར་སྐྱོང་གི་བར། ། བདུན་ཁྲི་ལྔ་སྟོང་ཚང་བ་ཡི། ། སངས་རྒྱས་རྣམས་ནི་ངས་མཆོད་དོ། ། ཞེས་དེ་ཡན་ཆད་གྲངས་མེད་དང་པོ་རྫོགས། སངས་རྒྱས་ལེགས་མཛེས་ནས་བཟུང་སྟེ། ། དབང་པོའི་རྒྱལ་མཚན་ཐུབ་པའི་བར། ། བདུན་ཁྲི་དྲུག་སྟོང་ཚང་བ་ཡི། ། སངས་རྒྱས་རྣམས་ནི་ངས་མཆོད་དོ། ། ཞེས་གྲངས་མེད་གཉིས་པ་རྫོགས།
སངས་རྒྱས་མར་མེ་མཛད་ནས་ནི། ། སངས་རྒྱས་འོད་སྲུང་བར་དག་ཏུ། ། བདུན་ཁྲི་བདུན་སྟོང་ཚང་བ་ཡི། ། སངས་རྒྱས་རྣམས་ནི་ངས་མཆོད་དོ། ། ཞེས་གྲངས་མེད་གསུམ་པ་རྫོགས་པར་བྱེད། ཚུལ་གཉིས་པ་ཐེག་ཆེན་པའི་ལུགས་ལ། སྙིང་རྗེ་པད་དཀར་ལས། བྲམ་ཟེ་རྒྱ་མཚོའི་རྡུལ་གྱིས་སེམས་དང་པོ་བསྐྱེད་པར་བཞེད། ཡང་ན་རྫ་མཁན་གྱི་བུ་ཁྱེའུ་སྣང་ལྡན་དུ་གྱུར་པའི་ཚེ། དེ་བཞིན་གཤེགས་པ་ཤཱཀྱ་ཐུབ་པ་ཆེན་པོ་ལ་ཁམས་སའི་བུམ་པ་གཅིག་མགྲོན་བུ་ལྔ།
མཆིལ་ལྷམ་ཟུང་གཅིག་ཨུཏྤལ་ལྔ་ཕུལ་སྟེ། དེ་བཞིན་གཤེགས་པ་ཁྱེད་སྐུ་ཅི་འདྲ་དང༌། ། ཞེས་སོགས་ཀྱི་སྨོན་ལམ་བཏབ་སྟེ་སེམས་དང་པོ་བསྐྱེད་དོ། ། གཉིས་པ་ཚོགས་བསགས་ཚུལ། ཐོག་མར་མོས་སྤྱད་ཀྱི་ས་ལ་ཞུགས་པའི་ཚེ་ཁྱེའུ་བརྩོན་འགྲུས་སྤྱོད་ཅེས་བྱ་བར་གྱུར་པ་ན། དེ་བཞིན་གཤེགས་པ་འོད་འཕྲོའི་ཕུང་པོ་ལ་བསྙེན་བཀུར་བ་ནས་བཟུང་སྟེ་བསྐལ་པ་གྲངས་མེད་པ་གཅིག་ཏུ་ཚོགས་བསགས་པས་ས་དང་པོ་ཐོབ། ཡང་ན་ཚོང་དཔོན་ཤེས་རབ་བཟང་པོར་གྱུར་པའི་ཚེ། དེ་བཞིན་གཤེགས་པ་དཀོན་མཆོག་ཡན་ལག་འཇིག་རྟེན་དུ་བྱོན་པ་ལ་བསྙེན་བཀུར་བ་ནས་བསྐལ་པ་གྲངས་མེད་པ་གཅིག་ཏུ་ཚོགས་བསགས་པས་ས་བདུན་བགྲོད། བྲམ་ཟེ་ཁྱེའུ་སྤྲིན་ཞེས་བྱ་བར་གྱུར་པ་ན་སངས་རྒྱས་མར་མེ་མཛད་ལ་བསྙེན་བཀུར་བས་ལུང་བསྟན་པ་ནས་བསྐལ་པ་གྲངས་མེད་གཅིག་ཏུ་ཚོགས་གཉིས་བསགས་ནས་ས་བཅུ་རྫོགས་པར་མཛད་དོ། ། དེའང་ཐེག་ཆེན་པས་ཕ་རོལ་ཏུ་ཕྱིན་པ་དྲུག་བསགས་པས་བསོད་ནམས་དང་ཡེ་ཤེས་ཀྱི་ཚོགས་གཉིས་རྫོགས་པར་འདོད་དེ།
ཀླུ་སྒྲུབ་ཀྱིས། དགེ་བ་འདི་ཡིས་སྐྱེ་བོ་ཀུན། ། བསོད་ནམས་ཡེ་ཤེས་ཚོགས་བསགས་ཤིང༌། ། བསོད་ནམས་ཡེ་ཤེས་ལས་བྱུང་བ། ། དམ་པ་སྐུ་གཉིས་ཐོབ་པར་ཤོག ། ཅེས་སོ། ། ཕར་ཕྱིན་དྲུག་ཚོགས་གཉིས་སུ་བསྡུ་བའི་ཚུལ། མདོ་སྡེ་རྒྱན་ལས། སྦྱིན་དང་ཚུལ་ཁྲིམས་བསོད་ནམས་ཀྱི། ། ཚོགས་ཡིན་ཤེས་རབ་ཡེ་ཤེས་དང༌། །
གསུམ་པོ་གཞན་ནི་གཉིས་ཀ་སྟེ། ། ཞེས་དང༌། སྔགས་བླ་མེད་ལས། བྱང་ཆུབ་མཆོག་ཏུ་སེམས་བསྐྱེད་དེ་ཚད་མེད་བཞི་བསྒོམས་པ་ནས་བསྐྱེད་རིམ་ལྷའི་རྣལ་འབྱོར་བསྒོམས་པ་རྣམས་བསོད་ནམས་ཀྱི་ཚོགས་ཡིན་ལ་རྫོགས་རིམ་རྣམ་པར་མི་རྟོག་པའི་ཏིང་ངེ་འཛིན་བསྒོམས་པ་ཡེ་ཤེས་ཀྱི་ཚོགས་ཡིན་པར་བཞེད། དེ་ལྟར་གྲངས་མེད་གསུམ་དུ་ཚོགས་བསགས་པའི་ཐ་མ་བྲམ་ཟེའི་ཁྱེའུ་བླ་མ་དེ་ཉིད་ཚེ་འཕོས་པ་དགའ་ལྡན་དུ་དམ་པ་ཏོག་དཀར་པོར་གྱུར་ནས་འགྲོ་བའི་དོན་དཔག་ཏུ་མེད་པར་མཛད་དོ། ། དེ་ནས་སྔོན་གྱི་སྨོན་ལམ་རྗེས་སུ་དྲན་ཏེ་འཛམ་བུའི་གླིང་དུ་གཟིགས་པ་རྣམ་པ་བཞི་སྟེ་དུས་ཚེ་ལོ་བརྒྱ་པ། གླིང་འཛམ་བུའི་གླིང༌། ཡུལ་དབུས། རིགས་རྒྱལ་རིགས་ཏེ་བཞི་ལ་གཟིགས་སོ། ། གསུམ་པ་སངས་རྒྱས་ཚུལ་ཡང༌།
རིན་པོ་ཆེའི་ཅོད་པན་བྱམས་པའི་དབུ་ལ་བཅིངས་ནས་དགའ་ལྡན་ནས་འཕོ་བ་ལ་གྲོགས་པོ་དག་ཁོ་བོ་དག་འཛམ་བུའི་གླིང་དུ་སངས་རྒྱས་པ་ལ་འགྲོ་གསུངས་ནས་དཔྱིད་ཟླ་ཐ་ཆུང་སྐར་མ་ས་ག་ལ་བབ་པའི་ཚེས་བཅོ་ལྔ་ཟླ་བ་ཉའི་དུས་སུ་ཡུམ་གསོ་སྦྱོང་ལ་གནས་པའི་ཚེ་གླང་པོ་ཆེའི་ཕྲུ་གུ་ཐལ་དཀར་མཆེ་བ་དྲུག་ལྡན་གསེར་གྱི་དྲྭ་བས་རྒྱབ་གཡོགས་པའི་ཚུལ་གྱིས་ལྷུམས་སུ་ཞུགས་སོ། ། དེ་ནས་ཟླ་བ་བཅུར་ཟག་མེད་ཀྱི་བདེ་བ་ལ་ལོངས་སྤྱོད་ནས་ལྷ་དང་མིའི་དོན་བྱས་སོ། ། ཟླ་བ་བཅུ་རྫོགས་པ་དང་ལུམ་བིའི་ནགས་ཚལ་དུ་ཡུམ་གྱི་ཕྱག་གིས་ཤིང་གླག་ཤ་ལ་འཇུས་ཏེ་ཡུམ་གྱི་གློ་གཡས་ནས་ཡུམ་ལ་གནོད་པ་མེད་པར་བལྟམས་པའི་ཚུལ་མཛད་པ་ན། ལྷས་མེ་རྟོག་དོར། ཚངས་པ་དང་བརྒྱ་བྱིན་གྱིས་ཀ་ཤི་ཀའི་རས་ཀྱིས་བླངས། ཀླུ་དགའ་བོ་དང་ཉེར་དགས་ཁྲུས་གསོལ། ཀཽ་ཤི་ཀ་ང་ཐོང་གསུངས་ནས་ཕྱོགས་བཞིར་གོམ་པ་བདུན་བདུན་བོར་བའི་སར་མེ་ཏོག་སྐྱེས། བཀྲ་ཤིས་པའི་རྟགས་དཔག་ཏུ་མེད་པ་བྱུང་ནས་པང་ན་འཚོ་བའི་མ་མ་བརྒྱད། ནུ་མ་བསྣུན་པའི་མ་མ་བརྒྱད། རྣམ་པར་རྩེ་བའི་མ་མ་བརྒྱད།
དྲི་མ་འཕྱི་བའི་མ་མ་བརྒྱད་ལ་གཏད་ནས་སྐྱེད་བསྲིང་ངོ༌། ། དེ་ནས་སེར་སྐྱའི་གྲོང་ཁྱེར་དུ་ཁྱེའུ་སྟོང་ཕྲག་བཅུ་དང་བཅས་པས་ཡི་གེ་བསླབ་སྟེ་བཟོའི་གནས་ལ་མཁས། དེ་ནས་ཡབ་ཀྱིས་རྒྱལ་པོ་ཤཱཀྱ་ལག་ན་བེ་ཅོན་ཅན་ལ་ཁྱོད་ཀྱི་བུ་མོ་རྒྱལ་བུ་གཞོན་ནུ་འདི་ལ་བྱིན་ཞིག་ཅེས་གསུངས་པ་དང༌། དེ་ན་རེ་སྒྱུ་རྩལ་མི་ཤེས་ན་བདག་གི་བུ་མོ་མི་སྦྱིན་གྱི་སྒྱུ་རྩལ་ཤེས་ན་གཏོང་ཟེར་བས། དེ་ནས་རྒྱལ་བུས་ཤཱཀྱ་གཞོན་ནུ་ལྔ་བརྒྱ་དང་རྩལ་འགྲན་པས་གང་གིས་ཀྱང་མ་ཐུབ་ནས་རྒྱལ་བུ་དོན་གྲུབ་རྒྱལ་ཏེ་བཙུན་མོའི་འཁོར་ས་འཚོ་མ་ཁབ་ཏུ་བཞེས། སྤྱིར་ཡང་བཙུན་མོའི་འཁོར་ཁྲི་དྲུག་སྟོང་ཡོད་པར་བཤད། དེ་ནས་དགུང་ལོ་ཉི་ཤུ་རྩ་དགུ་ལ་བབས་པའི་ཚེ། ཕོ་བྲང་གི་ཕྱོགས་བཞིར་གཟིགས་པས། སྐྱེ་རྒ་ན་འཆི་ལ་སོགས་པའི་ཚུལ་གྱིས་འཁོར་བའི་བྱ་བ་ལ་སྙིང་པོ་མེད་པར་དགོངས་ཏེ། ལྷ་རྣམས་ཀྱིས་བཙུན་མོའི་ཚོགས་རྣམས་བྱིན་ཕབ།
ལྷའི་བུ་ཡང་དག་བསྐུལ་བ་པོས་བསྐུལ། བརྒྱ་བྱིན་གྱིས་སྒོ་ཕྱེས། འདུན་པས་རྟ་སྔགས་ལྡན་ཕུལ་བ་ལ་བཅིབས་ཏེ་རྒྱལ་ཆེན་བཞིས་བཏེགས་ནས་ནམ་མཁའ་ལ་བྱོན་པ་ཚངས་པ་དང་བརྒྱ་བྱིན་གྱིས་ལམ་བསྟན་འོད་ཀྱིས་མུན་པ་བསལ། མཆོད་པ་དང་རོལ་མོ་སྣ་ཚོགས་དང་བཅས་པས་གྱད་ཀྱི་ཡུལ་ལས་འདས་ཏེ་མཆོད་རྟེན་རྣམ་དག་གི་དྲུང་དུ་ཕྱིན་ནས་ཉིད་ཀྱི་གཙུག་ཕུད་བཅད་པ་ལྷས་ཁྱེར་ནས་མཆོད་རྟེན་བྱས་ཤིང་དེ་ལྟ་བུའི་རབ་ཏུ་བྱུང་བའི་ཚུལ་མཛད། དེ་ནས་དཀའ་བ་སྤྱད་པ་ནི། ཆུ་བོ་ནཻ་རཉྫའི་འགྲམ་དུ་ཕྱིན་ནས་གང་དག་སྙིགས་མ་ལྔའི་དུས་སུ་དམན་པ་ལ་མོས་པ་བརྟུལ་ཞུགས་ངན་པ་དག་འཛིན་པ་སུན་དབྱུང་བའི་ཕྱིར་བརྟུལ་ཞུགས་དང་དཀའ་ཐུབ་བརྩམས་ཏེ་ལོ་དྲུག་ཏུ་མཁའ་ཁྱབ་ཀྱི་ཏིང་ངེ་འཛིན་ལ་བཞུགས་ནས་ཏིལ་འབྲུ་གཅིག ། རྒྱ་ཤུག་གི་འབྲུ་གཅིག ། འབྲས་འབྲུ་གཅིག་ལ་བརྟེན་ནས་དཀའ་བ་སྤྱད་དེ་དབུགས་རྒྱུ་བ་བཅད་དེ་བཞུགས། དེ་ནས་ཟས་རགས་པ་ཟོས་ལ་བྱང་ཆུབ་སྙིང་པོར་འགྲོའོ་སྙམ་སྟེ་ལེགས་སྐྱེས་མའི་བྲན་མོ་ཞེས་པས་རོ་རས་དཀྲིས་པ་བླངས་ཏེ་ལྷས་རྫིང་བུར་བཀྲུས་ནས་ཕྱག་དར་ཁྲོད་པ་ལ་སྣམ་སྦྱར་དྲུབ་པ་གསོལ་ནས་ལེགས་སྐྱེས་མས་བ་སྟོང་གི་འོ་མ་ལ་འབྲས་དང་འབྲུ་གསར་པ་བཏབ་སྟེ་སྐོལ་བ་གསོལ་ནས་བྱང་ཆུབ་ཏུ་མ་ག་དྷར་བྱོན་པའི་ལམ་ཁར་བཀྲ་ཤིས་རྩྭ་འཚོང་མས་རྩྭ་བཙོང་བའི་སར། བཀྲ་ཤིས་རྩྭ་ནི་ང་ལ་མྱུར་དུ་བྱིན། །
དེ་རིང་རྩྭ་ནི་བདག་ལ་དོན་ཆེན་འགྱུར། ། དཔུང་དང་བཅས་པའི་བདུད་ནི་བཅོམ་ནས་སུ། ། བྱང་ཆུབ་དམ་པ་ཞི་བ་རེག་པར་འགྱུར། ། ཞེས་གསུངས་པས་དེས་ཀྱང་རྩྭ་སྔོ་འཇམ་ཡིད་དུ་འོང་བ་ཕུལ་ཏེ་བྱང་ཆུབ་སྙིང་པོའི་ཤིང་ལ་ལན་གསུམ་བསྐོར་ཏེ་རྩྭ་རྩེ་མོ་ནང་དུ་བསྟན། རྩ་བ་ཕྱིར་བསྟན་ནས་ཤར་ཕྱོགས་སུ་བལྟས་ཏེ་འདུག་ནས་ལུས་དྲང་པོར་བསྲང་དྲན་པ་མངོན་དུ་བཞག་ནས་གསུངས་པ། སྟན་འདིར་བདག་གི་ལུས་ནི་སྐམ་ཡང་རུང༌། ། པགས་པ་རུས་པ་ཤ་རྣམས་ཞིག་ཀྱང་རུང༌། ། བསྐལ་མང་རྙེད་དཀའི་བྱང་ཆུབ་མ་ཐོབ་བར། ། སྟན་འདིར་བདག་གི་འགུལ་བསྐྱོད་མི་བྱའོ། ། ཞེས་དམ་བཅས་སོ། །
དེ་ནས་བདུད་སྡེ་བཅོམ་པ་ན་བདུད་ཀྱིས་མཚོན་ཆའི་ཆར་ཕབ་པ་མེ་ཏོག་ཏུ་གྱུར་ཏེ་བདུད་མང་པོ་བྱང་ཆུབ་ཏུ་སེམས་བསྐྱེད་དོ། ། ནམ་གུང་ལ་མཉམ་པར་བཞག་ནས་བསམ་གཏན་བཞི་རིག་པ་གསུམ་བསྐྱེད་དེ་ནམ་གྱི་ཆ་སྨད་སྐྱ་རེངས་འཆར་ཀ་རྟེན་འབྲེལ་བཅུ་གཉིས་དང་བདེན་བཞི་མངོན་དུ་མཛད་ནས་སྐད་ཅིག་གཅིག་དང་ལྡན་པའི་ཤེས་རབ་ཀྱིས་མངོན་པར་རྫོགས་པར་སངས་རྒྱས་སོ། ། དེ་ནས་ཚིགས་སུ་བཅད་པ། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། བདུད་རྩི་ལྟ་བུའི་ཆོས་ནི་ཐོབ་པར་གྱུར། ། བདག་གིས་བསྟན་ཡང་གཞན་གྱིས་མི་ཤེས་ཏེ། ། མི་སྨྲ་ནགས་འདབས་དག་ན་གནས་པར་བྱ། ། ཞེས་གསུངས་ནས་དམ་བཅས་སོ། ། སྤྱི་དོན་བཞི་པ་སངས་རྒྱས་ནས་ཆོས་ཀྱི་འཁོར་ལོ་བསྐོར་བའི་ཚུལ་ཡང༌། སྤྱིར་ཆོས་ཀྱི་འཁོར་ལོ་བསྐོར་ཚུལ་དང༌།
བྱེ་བྲག་ཏུ་བླ་ན་མེད་པའི་རྒྱུད་སྡེ་ཇི་ལྟར་གསུངས་པའི་ཚུལ་གཉིས། སྤྱིར་ཆོས་ཀྱི་འཁོར་ལོ་བསྐོར་བའི་ཚུལ་ལ། ལྷ་ཚངས་པས་གསེར་གྱི་འཁོར་ལོ་རྩིབས་སྟོང་ཅན་ཕུལ་ནས་ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པའི་ངོར་ཞལ་གྱིས་བཞེས་ནས་ཡུལ་ཝཱ་རཱ་ཎ་སཱི་དྲང་སྲོང་ལྷུང་བ་རི་དྭགས་ཀྱི་གནས་སུ་འཁོར་ལྔ་སྡེ་ལ་སོགས་ཉན་ཐོས་ཀྱི་རིགས་ཅན་རྣམས་ལ་བཀའ་དང་པོ་བདེན་བཞི་གསུངས་ཏེ། ཇི་སྐད་དུ། འཁོར་ལོ་དང་པོ་སྲིད་པ་གསུམ་པོ་ནི། ། མི་རྟག་སྡུག་བསྔལ་སྟོང་པ་བདག་མེད་ཅེས། ། འཁོར་བའི་ཉེས་དམིགས་བཤད་ནས་ཉན་རང་གི ། ཞི་བ་དེ་ལ་ནི་རིམ་གྱིས་འགོད་པར་བྱེད། ། ཅེས་གསུངས་པ་ལྟ་བུའོ། ། གཉིས་པ་ནི།
བྱ་རྒོད་ཕུང་པོའི་རི་ལ་སོགས་པར་འཁོར་ཐེག་ཆེན་རྣམས་ལ་བར་པ་མཚན་ཉིད་མེད་པའི་ཆོས་འཁོར་བསྐོར་ཏེ། ཇི་སྐད་དུ། འཁོར་ལོ་བར་པ་བདེན་ཞེན་དགག་པའི་ཕྱིར། ། གཟུགས་ནས་རྣམ་མཁྱེན་བར་གྱི་ཆོས་རྣམས་ནི། ། སྟོང་པ་རྨི་ལམ་སྒྱུ་མ་ལྟ་བུ་ཞེས། ། བསྟན་ནས་ཐེག་པ་མཆོག་ལ་འགོད་པར་བྱེད། ། ཅེས་སོ། ། གསུམ་པ་དོན་དམ་རྣམ་པར་ངེས་པའི་ཆོས་རྣམས་ནི་ཡུལ་ཡངས་པ་ཅན་ལ་སོགས་པར་གདུལ་བྱ་སྣ་ཚོགས་པ་ལ་ཐེག་པ་སྣ་ཚོགས་ཀྱི་ཆོས་ཀྱི་འཁོར་ལོ་བསྐོར་བར་བཞེད་དེ། ཇི་སྐད་དུ། འཁོར་ལོ་ཐ་མ་ཀུན་རྫོབ་འཁྲུལ་སྣང་ནི། །
དཔྱད་ན་མེད་ཅིང་དོན་དམ་ཆོས་ཀྱི་དབྱིངས། ། འགྱུར་མེད་ཡོངས་གྲུབ་མངོན་དུ་གྱུར་པ་ན། ། མཐར་ཐུག་རྣམ་གྲོལ་ཐོབ་པའི་ཐབས་མཆོག་བསྟན། ། ཞེས་སོ། ། བྱེ་བྲག་ཏུ་བླ་ན་མེད་པའི་རྒྱུད་སྡེ་ཇི་ལྟར་གསུངས་པ་ལ། སྤྱིར་རྒྱུད་སྡེ་བཞི་གསུངས་པའི་ཚུལ་དང༌། ཁྱད་པར་འཁོར་ལོ་བདེ་མཆོག་གི་རྒྱུད་མན་ངག་དང་བཅས་པ་ཇི་ལྟར་གསུངས་པའི་ཚུལ་ལོ། ། དང་པོ་ནི། དབང་པོ་བརྟུལ་པོ་ལ་བྱ་རྒྱུད་དང༌། ཅུང་ཟད་རྣོ་བ་ལ་སྤྱོད་རྒྱུད་ཆེས་རྣོ་བ་ལ་རྣལ་འབྱོར་རྒྱུད་ཤིན་ཏུ་རྣོ་བ་རྣམས་ལ་རྣལ་འབྱོར་བླ་ན་མེད་པའི་རྒྱུད་གསུངས་པ་ཡིན་ཏེ།
ཇི་སྐད་དུ་རྡོ་རྗེ་གུར་ལ། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལགས། ། ཞེས་གསུངས་ཤིང་གནས་ཀྱི་ཁྱད་པར་ཡང༌། གཤིན་རྗེ་གཤེད་ལས། ལྷ་གནས་མི་དང་མཁའ་འགྲོ་དང༌། ། གནས་གཞན་མཁའ་འགྲོ་འདུལ་བའི་ཕྱིར། ། མཐུན་པའི་སྐུ་གསུམ་ཉིད་བསྟན་ཏོ། །
ཞེས་སོ། ། དེ་དག་སོ་སོ་ལ་བརྟེན་ནས་སངས་རྒྱས་སྒྲུབ་པའི་ཚུལ་ཡང༌། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས། ཡེ་ཤེས་སེམས་དཔའ་བདེ་བ་མེད་པ་དང༌། བདག་ཉིད་ལྷའི་སྙེམས་པ་མེད་པ་དང༌། རྨད་དུ་བྱུང་བའི་སྤྱོད་ཡུལ་མ་ཡིན་པ་དང༌། སྐྱོན་གྱི་རྒྱུ་ཡིས་རྟོག་པར་རབ་ཏུ་སྒྲུབ་པས་བྱེད་པ་ནི་བྱ་བའི་རྒྱུད་ལ་བཞུགས། ། ཞེས་པ་དང༌། གཉིས་པ་ལ། བློ་གྲོས་རྒྱ་མཚོས་ཞུས་པའི་རྒྱུད་ལས།
དོན་དམ་རྣམ་དག་ཡེ་ཤེས་ཆེན་པོ་ལས། ། སྒྱུ་མའི་སྐུར་སྟོན་གྲོགས་པོའི་ཚུལ་དུ་བསྒོམ། ། སྒྱུ་མ་ལྟ་བུའི་སྔགས་ཀྱི་ལམ་ཉིད་ཀྱིས། ། ཐར་པ་ཆེན་པོ་བྱང་ཆུབ་ཉིད་དུ་འགྱུར། ། ཞེས་དང༌། གསུམ་པ་ལ། རྡོ་རྗེ་དམ་ཚིག་མངོན་པར་འབྱུང་བའི་རྒྱུད་ལས། དམ་པའི་དོན་གྱི་ཆོས་ཉིད་ལས། ། རང་རིག་ཡེ་ཤེས་ལྷའི་སྐུ། ། གསེར་འགྱུར་རྩིའི་རྣམ་པ་ལྟར། །
དབྱེར་མེད་བསྒོམས་པས་བྱང་ཆུབ་འགྱུར། ། ཞེས་དང༌། བཞི་པ་ལ། ཕ་རྒྱུད་གསང་བ་འདུས་པ་ལས། མདོར་ན་ཕུང་པོ་ལྔ་རྣམས་ནི། ། སངས་རྒྱས་ལྔར་ནི་རབ་ཏུ་གྲགས། ། ཞེས་སོགས་དང༌། ཕུང་པོ་ཁམས་དང་སྐྱེ་མཆེད་དང༌། ། གཟུང་དང་འཛིན་པ་རྣམ་པར་སྤངས། ། ཆོས་བདག་མེད་པ་མཉམ་པ་ཉིད། །
རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་དང༌། མ་རྒྱུད་བརྟག་གཉིས་ལས། རང་བཞིན་གདོད་ནས་མ་སྐྱེས་པ། ། རྫུན་མིན་བདེན་མིན་དེ་བཞིན་དུ། ། ཐམས་ཅད་ཆུ་ཡི་ཟླ་བ་ལྟར། ། འདོད་པ་རྣལ་འབྱོར་མས་ཤེས་གྱིས། ། ཞེས་སོགས་མཐའ་ཡས་པར་གསུངས་པ་ལྟར་ཤེས་པར་བྱའོ། ། ཁྱད་པར་དུ་བཅོམ་ལྡན་འདས་འཁོར་ལོ་བདེ་མཆོག་གི་རྒྱུད་མན་ངག་དང་བཅས་པ་གསུངས་པའི་སྟོན་པ་ནི།
སངས་རྒྱས་བཅོམ་ལྡན་འདས་ཐབས་མཁས་ལ་ཐུགས་རྗེ་ཆེ་བས་དབྱིངས་དང་ཡེ་ཤེས་དབྱེར་མེད་པ་ལོངས་སྤྱོད་རྫོགས་པ་རྒྱུའི་ཧེ་རུ་ཀ་དེ་ཉིད་འབྲས་བུ་སྤྲུལ་པའི་སྐུར་བཞེངས་པ་བཅོམ་ལྡན་འདས་དཔལ་ཧེ་རུ་ཀ་ཁྲག་འཐུང་གི་རྒྱལ་པོ་སྐུ་གསུང་ཐུགས་ཡན་ལག་བདུན་དབང་ཕྱུག་གི་ཡོན་ཏན་བརྒྱད་དང་ལྡན་པ་རྡོ་རྗེ་འཆང་ཆེན་པོ་དེ་ཉིད་ཀྱིས་གསུངས། གནས་ནི་ཆོས་ཀྱི་དབྱིངས་རང་བཞིན་གྱི་རྣམ་པར་དག་པ་རྡོ་རྗེ་བཙུན་མོའི་བྷ་གའི་ཀློང་དེ་ཉིད་དུ་གསུངས། འཁོར་ནི་ཆོས་སྐུ་ཡེ་ཤེས་ཀྱི་མཁའ་འགྲོ་མ་ལ་སོགས་པ་གནས་ཉི་ཤུ་རྩ་བཞིའི་དཔའ་བོ་དང་མཁའ་འགྲོ་མ་རྣམས་ལ་གསུངས། དུས་ནི་དུས་གསུམ་རྒྱུན་མི་འཆད་པར་གསུངས། ཆོས་ནི་སྙན་བརྒྱུད་ཡིད་བཞིན་གྱི་ནོར་བུ་འདི་གསུངས། གང་ཟག་ནི་ཆོས་སྐུ་ཡེ་ཤེས་ཀྱི་མཁའ་འགྲོ་མ་དེ་ཉིད་ཀྱིས་ཐུགས་ཉམས་སུ་བཞེས། ཡུལ་ནི་ནུབ་ཕྱོགས་ཨོ་རྒྱན་གནྡྷོ་ལར་དར། དགོས་ཆེད་ནི་མཆོག་ཐུན་མོང་གཉིས་ཀྱི་དངོས་གྲུབ་མ་ལུས་པ་བདེ་བླག་ཏུ་ཐོབ་པའི་ཆེད་དུ་གསུངས། འཇིག་རྟེན་མི་ཡུལ་དུ་དར་ཚུལ་རྣལ་འབྱོར་གྱི་དབང་ཕྱུག་ཏཻ་ལོ་པ་དེ་ཉིད་ཆོས་སྐུ་ཡེ་ཤེས་ཀྱི་མཁའ་འགྲོ་མའི་དྲུང་དྲུ་བྱོན་ནས་དཔའ་བོ་འགྱིང་བགས་ཀྱི་ཚུལ་དུ་བཞུགས་ཤིང་ནོར་དང་བདག་པོའི་ཚུལ་གྱིས་མནོས་ནས་འཇིག་རྟེན་མི་ཡུལ་དུ་དར་བར་མཛད་དོ། ། དེ་ལྟར་སངས་རྒྱས་བཅོམ་ལྡན་འདས་ཀྱིས་རྣམ་གྲངས་དུ་མའི་སྒོ་ནས་ཆོས་ཀྱི་འཁོར་ལོ་སྣ་ཚོགས་པ་བསྐོར་བའི་དགོས་པ་ནི།
གདུལ་བྱ་རྣམས་གནས་སྐབས་བྱང་ཆུབ་གསུམ་དང་མཐར་ཐུག་ཕྱག་རྒྱ་ཆེན་པོ་དོན་དམ་ལྷན་ཅིག་སྐྱེས་པའི་ཡེ་ཤེས་མཆོག་ཏུ་མི་འགྱུར་བའི་བདེ་བ་ཆེན་པོ་ཉིད་རྟོགས་པའི་ཆེད་ཁོ་ནར་གསུངས་པ་ཡིན་པས། གཟུངས་ཀྱི་དབང་ཕྱུག་རྒྱལ་པོས་ཞུས་པའི་མདོ་ལས། ནོར་བུ་མཁན་གྱིས་ཕྱི་བ་གསུམ་དང་བཀྲུ་བ་གསུམ་གྱི་སྒོ་ནས་ནོར་བུ་རིན་པོ་ཆེའི་དྲི་མ་སྦྱོང་བའི་དཔེ་བཀོད་ནས། རིགས་ཀྱི་བུ་དེ་བཞིན་དུ། དེ་བཞིན་གཤེགས་པ་ཡང་ཡོངས་སུ་མ་དག་པའི་སེམས་ཅན་གྱི་ཁམས་མཁྱེན་ནས། མི་རྟག་པ་དང༌། སྡུག་བསྔལ་བ་དང་བདག་མེད་པ་དང་མི་གཙང་བས་ཡིད་དབྱུང་བའི་གཏམ་གྱིས་འཁོར་བ་ལ་དགའ་བའི་སེམས་ཅན་རྣམས་སྐྱོ་བ་བསྐྱེད་དེ། འཕགས་པའི་ཆོས་འདུལ་བ་ལ་འཛུད་པར་མཛད་དོ། ། དེའི་འོག་ཏུ་སྟོང་པ་ཉིད་དང༌། མཚན་མ་མེད་པ་དང་སྨོན་པ་མེད་པའི་གཏམ་གྱིས་དེ་བཞིན་གཤེགས་པའི་ཚུལ་རྟོགས་པར་མཛད་དོ། །
དེའི་འོག་ཏུ་ཕྱིར་མི་ལྡོག་པའི་ཆོས་ཀྱི་འཁོར་ལོའི་གཏམ་འཁོར་གསུམ་ཡོངས་སུ་དག་པའི་གཏམ་གྱིས་རང་བཞིན་སྣ་ཚོགས་པའི་རྒྱུ་རྐྱེན་གྱིས་སེམས་ཅན་དེ་དག་དེ་བཞིན་གཤེགས་པའི་ཡུལ་ལ་འཛུད་པར་མཛད་དོ། ། ཞུགས་པར་གྱུར་ཅིང༌། དེ་བཞིན་གཤེགས་པའི་ཆོས་ཉིད་རྟོགས་ན་ནི། བླ་ན་མེད་པའི་ཡོན་གནས་ཤེས་བརྗོད་དོ། ། ཞེས་གསུངས་པ་དང༌། ཇི་སྐད་དུ། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་གསུངས་པ་ཐམས་ཅད་ཀྱང༌། ། སྟོང་ཉིད་འདི་ལ་གཞོལ་ཞིང་འབབ། ། ཅེས་དང༌།
མདོ་ཏིང་འཛིན་རྒྱལ་པོ་ལས། འཇིག་རྟེན་ཁམས་ནི་སྟོང་དག་ཏུ། ། ངས་ནི་མདོ་སྡེ་གང་བཤད་པ། ། ཚིག་འབྲུ་ཐ་དད་དོན་གཅིག་སྟེ། ། ཚིག་གཅིག་རྣམ་པར་བསྒོམས་ན་ཡང༌། ། དེ་དག་ཐམས་ཅད་བསྒོམ་པར་འགྱུར། ། ཞེས་སོགས་མཐའ་ཡས་པར་གསུངས་པའི་དོན་གྱི་གནད་ཤེས་པར་བྱས་ལ་གནས་སྐབས་འཁོར་བའི་འཁྲུལ་སྣང་འདི་ལས་བློ་བཟློག་ཅིང་མཐར་ཐུག་ཕྱག་རྒྱ་ཆེན་པོ་མཆོག་གི་དངོས་གྲུབ་དམ་པ་ཚེ་འདིར་སྒྲུབ་སྙམ་པའི་སྒོ་ནས་དེ་རིང་གི་བསྒོམ་བྱ་དངོས་ལ་ཐོག་མར་ཁར་སང་བཤད་པའི་ཐུན་མོང་གི་སྔོན་འགྲོ་དེ་རྣམས་ལ་གཞིག་འགྲེལ་བྱ་སྟེ། དལ་འབྱོར་མི་ལུས་རིན་པོ་ཆེ་འདི་ཐོབ་པར་དཀའ་ཞིང་འཇིག་པར་སླ་བས་ཉི་མ་དེ་རིང་ནས་དགེ་སྦྱོར་ལ་ལྟེམ་རྐྱང་མེད་པ་འཁོར་ཡུག་ཏུ་བྱ། སྐྱེས་པའི་ཐ་མ་ཤི་བ་མ་གཏོགས་མེད། དེའང་ནམ་འཆི་ཆ་མ་མཆིས་ཤིང་ཤི་ཚེ་ཆོས་མ་གཏོགས་གང་གིས་ཀྱང་མི་ཕན་སྙམ་ཞིང་སྐབས་ཙ་ན་རང་ཉིད་ནད་ཀྱིས་བཏབ་སྟེ་ཤི་ཕུང་པོ་དུར་ཁྲོད་དུ་བསྐྱལ་ཀེང་རུས་སུ་གྱུར་རྣམ་ཤེས་བྱ་སྤུ་རླུང་ཁྱེར་ལྟར་དབང་མེད་དུ་འཕྱོ་བ་ལ་སེམས་གཏད་དེ་སྐྱོ་ཤས་དང་ལོང་མེད་ཀྱི་བློ་སྣ་ཐུང་སྦུད་པ་བྱའོ། །
ཡང་ཤི་ནས་གར་སྐྱེ་རང་དབང་འདུས་པ་ཞིག་ཡིན་ན་དང་དེ་ཀས་ཆོག་སྟེ་རང་གིས་བྱས་པའི་ལས་ལ་རག་ལས་པས་ལས་རྒྱུ་འབྲས་ཀྱི་བླང་དོར་ཚུལ་བཞིན་མ་འཆོལ་བར་ཉམས་སུ་ལེན་སྙམ་པ་བྱས་ཏེ་རང་རྒྱུད་ལ་གཞིག་འགྲེལ་བྱེད་ཅིང་སྡིག་སྤོང་དགེ་བ་བསྒྲུབ་པ་ལ་བརྩོན་པ་བསྐྱེད་དོ། ། ཡང་འཁོར་བ་འདི་ནས་སྲིད་རྩེ་ནས་མནར་མེད་ཡན་ཆད་སྡུག་བསྔལ་གྱི་རང་བཞིན་ལས་མ་འདས་པས་འཁོར་བའི་གནས་གྲོགས་ལོངས་སྤྱོད་ཐམས་ཅད་གསོད་སར་ཁྲིད་པའི་གཤེད་མའི་དགའ་སྟོན་ལྟར་མཐོང་ནས་འཁོར་བ་འདི་མེ་འོབ་བམ་བཙོན་ར་ལྟ་བུར་བལྟས་ཏེ་དགོས་མེད་ཀྱི་བློ་བསྐྱེད་ལ་འཁོར་བའི་བཤལ་ཐག་ཅི་ཆོད་དང་ཐར་པ་དང་ཐམས་ཅད་མཁྱེན་པའི་གོ་འཕང་བདག་གིས་ཅི་ནས་ཀྱང་སྒྲུབ་སྙམ་པའི་འདུན་པ་དྲག་པོ་བྱ་དགོས་པས་ཤིན་ཏུ་གདུང་ཤུགས་དྲག་པོའི་སྒོ་ནས་སྦྱོར་བའི་དོན་བཞི་པ་སྐྱབས་སུ་འགྲོ་བར་བྱའོ། ། དེའང་རྩའི་གནད་ཡིན་པས་ལུས་དྲང་པོར་བསྲང༌། རླུང་གི་གནད་ཡིན་པས་སྐད་དཔང་ཅུང་ཟད་བསྟོད། ཐིག་ལེའི་གནད་ཡིན་པས་བྱིན་རླབས་དབབ་ཅིང་རང་རང་གི་ལུས་རྡུལ་ཕྲ་རབ་ཀྱི་གྲངས་དང་མཉམ་པར་སྤྲུལ་པ་དང༌། སེམས་ཅན་ཐམས་ཅད་ཀྱིས་ཀྱང་ཚུལ་དེ་བཞིན་དུ་སྐྱབས་སུ་འགྲོ་བར་དམིགས་ལ་མདུན་གྱི་ནམ་མཁའ་ལ་སྟེང་གི་ཆར་བླ་མ་རྡོ་རྗེ་འཆང་ལ་བཀའ་བརྒྱུད་བླ་མ་རྣམས་དང་གྲུབ་ཐོབ་ཕོ་མོ་ཐམས་ཅད་སྤྲིན་བཞིན་དུ་གཏིབས་པ་དེའི་གཡས་སུ་སངས་རྒྱས་དཀོན་མཆོག་རྒྱབ་ཏུ་ཆོས་དཀོན་མཆོག ། གཡོན་དུ་དགེ་འདུན་དཀོན་མཆོག་མདུན་དུ་ཡི་དམ་རྒྱུད་སྡེའི་ལྷ་ཚོགས། འོག་ཏུ་དམ་པ་ཆོས་སྐྱོང་བའི་སྲུང་མ་རྣམས་དཔུང་ངེ་ཐིབས་སེ་བྱིན་གྱིས་རླབས་པའི་ཚུལ་དུ་བཞུགས་པར་བསམས་ལ་སྙིང་ཐག་པ་རུས་པའི་གཏིང་ནས་འགྲོ་དྲུག་སེམས་ཅན་ཐམས་ཅད་བླ་ན་མེད་པའི་བྱང་ཆུབ་ལ་མཆིས་ཀྱི་བར་དུ་སྐྱབས་དང་མགོན་དང་དཔུང་གཉེན་དམ་པར་བླ་མ་དཀོན་མཆོག་ཁྱེད་མཁྱེན་སྙམ་པའི་སྒོ་ནས་བདག་གཞན་མར་གྱུར་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བླ་མ་ལ་སྐྱབས་སུ་མཆིའོ། ། སངས་རྒྱས་ལ་སྐྱབས་སུ་མཆིའོ། ། ཆོས་ལ་སྐྱབས་སུ་མཆིའོ། །
དགེ་འདུན་ལ་སྐྱབས་སུ་མཆིའོ། ། རྗེ་བླ་མ་ཡི་དམ་མཁའ་འགྲོ་གསུམ་ལ་གསོལ་བ་འདེབས་སོ། ། སངས་རྒྱས་ཆོས་དང་དགེ་འདུན་གསུམ་ལ་གསོལ་བ་འདེབས། ། གནས་འོག་མིན་བདེ་བ་ཆེན་པོའི་ཕོ་བྲང་ན། ། ཆོས་སྐུ་དྲུག་པ་རྡོ་རྗེ་འཆང་ཆེན་པོ་ལ་གསོལ་བ་འདེབས་སོ། ། རྣལ་འབྱོར་གྱི་དབང་ཕྱུག་ཏི་ལོ་པ་ལ་གསོལ་བ་འདེབས་སོ། ། རྣལ་འབྱོར་གྱི་དབང་ཕྱུག་ནཱ་རོ་པ་ལ་གསོལ་བ་འདེབས་སོ། ། ཞེས་སོགས་ནས། སེམས་ལ་རྟོགས་པ་འཆར་བར་བྱིན་གྱིས་རློབས། ། ཅེས་པའི་བར་བརྗོད།
ལྔ་པ་སེམས་བསྐྱེད་ལ། སྔོན་ལ་ཚད་མེད་བཞི་བསྒོམ་པ་ནི། ནམ་མཁའ་དང་མཉམ་པའི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་ སོགས་གཞུང་ལྟར་རོ། ། དེ་ནས་འདིར་སྨོན་འཇུག་གི་སེམས་བསྐྱེད་ངག་འདོན་རྒྱུན་ཁྱེར་གང་རུང་ངམ། ཡང་ན་ཤིན་ཏུ་བསྡུས་པ་སྒྲུབ་ཡིག་ནས་འབྱུང་བལྟ། མཆན། ནམ་མཁའ་དང་མཉམ་པའི་སེམས་ཅན་ཐམས་ཅད་བླ་ན་མེད་པའི་བྱང་ཆུབ་ལ་འགོད་པའི་ཕྱིར་བདག་གིས་བླ་མའི་རྣལ་འབྱོར་རམ་གང་རུང་གི་དམིགས་པ་གང་བྱེད་ཀྱི་འདོན་པ་བསྒྱུར་ལ། མཆན། བསྒོམ་པར་བྱའོ། ། ཞེས་སོགས་རྒྱུད་ལ་འདྲེས་ཤིང་བློ་གཤར་དུ་མ་ཡིན་པར་སྐྱབས་འགྲོ་སེམས་བསྐྱེད་ཀྱི་དམིགས་པའི་རིམ་པ་དུས་བཞི་ལ་མཛོད།
ཐུན་མཚམས་སུའང་སྐྱབས་ཡུལ་རྣམས་བཞུགས་ཡོད་སྙམ་པའི་དམིགས་འདུན་གྱི་ངང་ནས་སེམས་འཕྲོ་འདུ་མ་མང་བར་མ་བཅོས་པའི་ངང་ལ་ཀློད་ཀྱིས་ཞོག་མཛོད། ཅེས་དང་དམིགས་པ་རྣམས་གོ་ངེས་སུ་གསལ་གདབ་པའི་ཞལ་བསྒོས་བྱས་ལ། མཎྜལ་གཏོར་འབུལ་སྨོན་ལམ་སོགས་གདབ་བོ། ། ཉི་མ་གཉིས་པའི་ཆོས་ཐུན་དམིགས་ཐུན་དང་བཅས་པའོ།། །། དེ་ནས་ཡང་ཆོས་ཐུན་གསུམ་པ་ལ་སྔར་བཞིན་ཚིག་གི་མཚམས་སྦྱོར་བ་སོགས་བྱས་པའི་སྐབས་ནས། དགོས་ཆེད་གཉིས་པ་གྲུབ་ཐོབ་བརྒྱུད་པའི་རིམ་པ་གཅིག་ནས་གཅིག་ཏུ་བརྒྱུད་པའི་ཚུལ་གྱིས་ཡིད་ཆེས་པར་བྱ་བ་ལ། སྟོན་པ་ཡང་དག་པར་རྫོགས་པའི་སངས་རྒྱས་ཀྱི་བཀའ་དེ་རྣམས་གདམས་ངག་ཏུ་བསྡུ་ནས་སྐལ་བཟང་བརྩོན་ལྡན་གྱི་སྐྱེས་བུ་རང་དོན་ཚེ་འདིའི་དོན་གཉེར་སྤུ་ཙམ་མེད་པར་འགྲོ་དྲུག་དྲིན་ཅན་ཕ་མར་ཤེས་ནས་དེ་རྣམས་ཀྱི་ཆེད་དུ་རྫོགས་སངས་སྒྲུབ་པ་ལ་ཆེས་རིངས་པའི་གང་ཟག་གིས་ཉམས་སུ་ལེན་བྱའི་དབང་དུ་བྱས་ནས། ཐེག་ཆེན་གྱི་ཆོས་རྣམས་ཚང་ལ་མ་ནོར་བ་རྒྱུ་མཚན་ཉིད་ཀྱི་ཐེག་པ་དང་འབྲས་བུ་ལམ་བྱེད་གསང་སྔགས་རྡོ་རྗེ་ཐེག་པ་གཉིས་ལ་བརྟེན་ཏེ་དེ་དག་ཀྱང་སྙིང་པོ་ཉམས་ལེན་གྱི་ཆོས་སུ་བསྡུ་ནས་ཚེ་གཅིག་ལུས་གཅིག་ལ་མཆོག་གི་དངོས་གྲུབ་བསྒྲུབས་ནས་རང་གཞན་གྱི་དོན་འགྲུབ་པ་ལ་བཀའ་བརྒྱུད་རིན་པོ་ཆེའི་ཟབ་ཁྲིད་ཉམས་སུ་ལེན་པར་བྱེད་པ་ལ་གང་ཟག་དབང་པོའི་རིམ་པ་དང་བསྟུན་ནས་ཁྲིད་ཚུལ་དུ་མ་ཡོད་པ་ལས། རྗེ་དྭགས་པོ་རིན་པོ་ཆེས་ནི་སློབ་མ་སྣོད་ལྡན་རྣམས་ལ་རྗེ་མི་ལ་ནས་བརྒྱུད་པའི་ཐབས་ལམ་གྱི་ཁྲིད། ཚོགས་པ་ཕལ་མོ་ཆེ་ནི་བཀའ་གདམས་ནས་བརྒྱུད་པའི་ལམ་རིམ་གྱི་སྒོ་ནས་ཁྲིད་པར་མཛད་ཅིང་བཀའ་སྲོལ་འདི་ཐམས་ཅད་དེའི་རྗེས་སུ་འབྲང་དགོས།
བཀའ་གདམས་ནས་བརྒྱུད་པ་ལའང་རྒྱ་ཆེན་སྤྱོད་པའི་བརྒྱུད་པ། ཟབ་མོ་ལྟ་བའི་བརྒྱུད་པ། ཉམས་ལེན་བྱིན་རླབས་ཀྱི་བརྒྱུད་པ་གསུམ་དུ་ཡོད་པ་ལས་ཕྱི་མ་འདི་ཏཻ་ལོ་ནཱ་རོ་ནས་བརྒྱུད་པས་དོན་གྱི་གནད་གཅིག་ཏུ་ངེས་ཤིང༌། དང་པོ་རྒྱ་ཆེན་སྤྱོད་པའི་བརྒྱུད་པ་ནི། སྟོན་པ་ཡང་དག་པར་རྫོགས་པའི་སངས་རྒྱས། རྒྱལ་ཚབ་བྱམས་པ། འཕགས་པ་ཐོགས་མེད། སློབ་དཔོན་དབྱིག་གཉེན། རྣམ་པར་གྲོལ་སྡེ། བཙུན་པ་གྲོལ་སྡེ།
མཆོག་གི་སྡེ། མཁས་མཆོག་དུལ་བའི་སྡེ། རྣམ་སྣང་མཛད་བཟང་པོ། སློབ་དཔོན་སེང་གེ་བཟང་པོ། ཀུ་སུ་ལུ་ཆེ་ཆུང་གཉིས། མགོན་པོ་གསེར་གླིང་པ། ཇོ་བོ་རྗེ་མར་མེ་མཛད་བཟང་པོའོ། ། གཉིས་པ་ཟབ་མོ་ལྟ་བའི་བརྒྱུད་པ་ནི། རྫོགས་པའི་སངས་རྒྱས། འཕགས་པ་འཇམ་དཔལ།
ཀླུ་སྒྲུབ་སྙིང་པོ། ཨཱརྻ་དེ་ཝ། ཟླ་བ་གྲགས་པ། རིག་པའི་ཁུ་བྱུག་ཆེ་ཆུང་གཉིས། ཇོ་བོ་རྗེའོ། ། གསུམ་པ་ནི། རྡོ་རྗེ་འཆང༌། ཏེ་ལོ། ནཱ་རོ། ཌོམ་བི་པ།
ཇོ་བོ་རྗེ་ཆེན་པོའོ། ། ཇོ་བོ་འདི་ཟ་ཧོར་རྒྱལ་པོ་དགེ་བ་དཔལ་གྱི་སྲས་བར་པ་ཡིན། ཁོང་ལ་འབངས་གྲོང་ཁྱེར་མི་ཁྱིམ་འབུམ་ཚོ་ཉེར་བདུན་ཡོད། ལོངས་སྤྱོད་རྒྱ་ནག་ཏང་ཀུན་དང་མཉམ། འཁྲུངས་མ་ཐག་ཏུ་སྒྲོལ་མས་ཞལ་གཟིགས། བླ་མ་ར་ཧུ་ལ་གྷུ་ཎ་མི་ཏྲ་ལ་དགྱེས་རྡོར་གྱི་དབང་ཞུས་པས་ཞལ་མཐོང༌། ལོ་ཉེར་དགུའི་བར་དུ་རིག་པའི་གནས་དང༌། རྒྱུད་སྡེ་བཞི་ལ་མཁས་པར་སྦྱངས་ཤིང་གྲུབ་པ་བརྙེས་ཏིང་ངེ་འཛིན་དང་མངོན་ཤེས་ལྔ་སོགས་ཐོབ། ད་ནི་གསང་སྔགས་ཀྱི་སྒོ་ནས་སངས་རྒྱས་ཐོབ་པ་གཅིག་བྱ་དགོས་དགོངས་པ་ལ་བླ་མ་ར་ཧུ་ལས་ཁྱོད་རབ་ཏུ་བྱུང་ཞིང་ཡི་དམ་ཐུགས་རྗེ་ཆེན་པོ་གྱིས་ལ་སྙིང་རྗེ་འབའ་ཞིག་སྒོམ། འབྲས་བྲ་ཕྱེད་སྦྱིན་པར་བཏང་བའི་འབྲས་བུ་ལ་ལོངས་སྤྱོད་པའི་མི་གཅིག་གིས་ཁྱོད་འབོད་པར་འདུག་པས་དེར་གདུལ་བྱ་མང་པོ་ཡོད་གསུངས།
རྨི་ལམ་དུ་ཐུབ་པ་འཁོར་བཅས་ཀྱིས་བསྐུལ་བ་གཟིགས་ནས་ཕལ་ཆེན་སྡེར་ཆིག་རྫོགས་མཛད། བླ་མ་དྷརྨཱ་རཀྵི་ཏ་བྱ་བ་ལ་བློ་སྦྱོང་ཞུས་པས་བྱང་ཆུབ་ཀྱི་སེམས་ལ་ངེས་ཤེས་སྐྱེས། བླ་མ་དེའི་ཉེ་འཁོར་དུ་མི་ཞིག་ནད་དྲག་པོས་ཐེབས་པ་ལ་སྨན་པས་མི་གསོན་པོའི་ཤ་རྙེད་ན་ཕན་པར་ལུང་བསྟན་པས་ཁོང་གི་སྦྱིན་གསུངས་ནས་བརླ་ཤ་ལས་བཅད་ནས་བྱིན། ཟུག་ཆེ་ཡང་སྙིང་རྗེ་ཆེ་བས་འགྱོད་པ་མ་སྐྱེས་པས་རྨི་ལམ་དུ་ཐུགས་རྗེ་ཆེན་པོས་ལེགས་སོ་གནང་ནས་རྨ་ཕན་པར་མཛད་ཅིང་དེ་ཙམ་ན་སྟོང་ཉིད་ཀྱི་དོན་རྟོགས་ཤིང་སྔར་མ་ཐོས་ཀྱང་དབུ་མ་རིགས་ཚོགས་རྣམས་ཤར་གྱིས་འདོན་པ་བྱུང༌། དང་པོ་ལྟ་བ་ཉན་ཐོས་བྱེ་བྲག་ཏུ་སྨྲ་བ་ཡིན། འདི་ལ་སྤྱོད་པ་སྙིང་རྗེ་དང་བྱང་སེམས་འབྱོངས་ཤིང་ཚོགས་བསགས་ན་ལྟ་བ་དམའ་ཡང་གོང་དུ་འགྱུར་བར་བཀའ་གདམས་པ་རྣམས་བཞེད་དེ། ཇོ་བོ་ལ་བོད་སྟོན་རྣམས་ཀྱི་ལྟ་བ་མཆོག་དམན་མང་པོའི་རྟོགས་པ་ཕུལ་བས། ལྟ་བ་དེ་རྣམས་ཟུང་ལ་སྤྱོད་པ་སྙིང་རྗེ་དང་བྱང་ཆུབ་ཀྱི་སེམས་སྦྱོང་དང་དོན་འགྲུབ་པ་འོང་གསུངས་པ་དང༌། རྣལ་འབྱོར་པ་ཆེན་པོའི་ལྟ་བ་ལྷས་སྟོན་གསུངས་སྐད། ཇོ་བོས་བླ་མ་དེ་ལ་རྟོགས་པ་འཁྲུངས་པའི་ཚིགས་བཅད་གསུངས་པ།
ཁོ་བོས་རྒྱལ་སྲིད་སྤངས་ནས་དཀའ་བ་སྤྱད་པའི་ཚེ། ། བསོད་ནམས་བསགས་པས་བླ་མ་མཆོག་དང་མཇལ། ། དམ་ཆོས་བདུད་རྩི་འདི་བསྟན་ཆོས་དབང་བསྐུར། ། དེང་སང་གཉེན་པོ་ཐོབ་ནས་ཆིག་སྐྱ་བཟུང༌། ། གྲུབ་པའི་མཐའ་ལ་ཕྱོགས་རིས་མ་མཆིས་པས། ། བློ་གྲོས་བཀྲམ་ནས་ཀུན་ལ་བསླབ་པའི་ཚེ། ། ཡ་མཚན་དཔག་མེད་བདག་གིས་མཐོང་མོད་ཀྱི། ། སྙིགས་མའི་དུས་འདིར་ཆོས་འདིས་ཕན་པར་བྱུང༌། ། ཞེས་གསུངས་པས་རྗེ་བཙུན་སྒྲོལ་མ་ལ་སོགས་ཡི་དམ་དཔག་ཏུ་མེད་པས་ལུང་བསྟན་པའི་སློབ་མ་ཨུ་པ་སི་ཀ་དང༌། བོད་མཐའ་འཁོབ་ཀྱི་གདུལ་བྱ་མ་རུངས་པ་རྣམས་འདུལ་བའི་ཆོས་སུ་གནང་བ་ལགས།
ཡང་བླ་མ་བྱམས་པའི་རྣལ་འབྱོར་པ་བྱ་བ་ལའང་ཞུས་པས་སྔར་བས་ཀྱང་ངེས་ཤེས་སྐྱེས། བླ་མ་དེའི་ཞལ་ནས། ཀྭ་ཡེ། ཕ་མར་གྱུར་པའི་འགྲོ་བ་མ་ལུས་དྲངས་པའི་ཕྱིར། ། བདག་ལ་ཡོད་པའི་ཉོན་མོངས་དུག་ལྔ་གང་དག་གིས། ། སེམས་ཅན་རྣམས་ཀྱི་དུག་ལྔ་མ་ལུས་དྲང་བར་བྱ། ། འདོད་ཆགས་ལ་སོགས་མེད་པའི་དགེ་བ་གང་ཡོད་རྣམས། ། འགྲོ་དྲུག་སེམས་ཅན་རྣམས་ལ་སྙོམས་པར་བྲིམ་པར་བྱ། ། ཞེས་སོགས་བྱམས་སྙིང་རྗེ་བྱང་སེམས་ཀྱི་གྱེར་བསྒོམ་གླུ་རུ་བླངས་པས། རྗེ་བཙུན་བྱམས་པ་ཤིན་ཏུ་དགྱེས་པའི་སྒོ་ནས་རྡོ་རྗེའི་ཚིག་གིས་ལན་གསུངས་པ།
ཐོས་པ་ཙམ་གྱིས་ངན་འགྲོའི་སྡུག་བསྔལ་སེལ་བའི་གླུ། ། བསམ་པ་ཙམ་གྱིས་འཁོར་བའི་ལྗོན་པ་གཅོད་པའི་གླུ། །

བསྒོམས་པ་ཙམ་གྱིས་བྱང་ཆུབ་མྱུ་གུ་འབྱིན་པའི་གླུ། ། བྱམས་པ་སྙིང་རྗེ་བྱང་ཆུབ་སེམས་ཀྱི་གླུ་འདི་མཚར། ། ཞེས་གསུངས་པ་དང་ཡང་ཞུས་པ། ཐོག་མེད་དུས་ནས་ཉེ་བར་འབྲེལ་བ་ཡི། ། ཕ་མར་གྱུར་པའི་སེམས་ཅན་མ་ལུས་པ། ། བྱང་ཆུབ་མཆོག་ལ་འགོད་པའི་ཡི་དམ་བསྒོམ། ། ཆོས་འདི་བྱམས་པ་མགོན་ལ་མཆོད་པར་བགྱི། ། ཞེས་སོགས་སྒྲུབ་པར་དམ་བཅས་པའི་མཆོད་པ་ཕུལ་སྐད། བླ་མ་འདིས་ཆོས་གསུངས་པའི་རྩར་མི་ཞིག་གི་ཁྱི་ལ་དབྱུག་པ་བརྒྱབ་པས་ཨ་ན་གསུངས་ནས་འགྱེལ་བ་ལ། གཞན་དག་ཁྱི་ལ་ཅི་ཡང་མི་ལྟོ་བ་ལ་ཚུལ་འཆོས་རེད་སྙམ་པ་དེ་མཁྱེན་ནས་སྐུ་རྒྱབ་བསྟན་པས་ཁྱི་ལ་བརྒྱབ་པའི་ཐད་སྐྲང་འདུག་པས་ཀུན་ཡིད་ཆེས་པ་བྱུང༌། དེ་ནས་ཇོ་བོས་མྱུར་དུ་མངོན་པར་རྫོགས་པར་སངས་རྒྱས་པར་འདོད་ནས་ཆོས་གང་ལ་བསླབ་པར་བགྱི་དགོངས་ཤིང་རྡོ་རྗེ་གདན་གྱི་ཤར་ཕྱོགས་ན་མངོན་པར་བྱང་ཆུབ་པའི་མཆོད་རྟེན་ལ་ཕྱི་སྐོར་མཛད་པས།
ནུབ་ཕྱོགས་ན་བདུད་འདུལ་མཆོད་རྟེན་ཡོད་པའི་ནང་ནས་སངས་རྒྱས་ཀྱི་སྐུ་ཕྱུང་ནས་མྱུར་དུ་མངོན་པར་རྫོགས་པར་འཚང་རྒྱ་བར་འདོད་པས་བྱང་ཆུབ་ཀྱི་སེམས་ལ་སློབས་ཤིག་གསུངས། ཡང་དུས་བཟང་ལ་སྐོར་བ་མཛད་པས། བུད་མེད་མིའི་ལུས་ལས་མཚར་བ་གཉིས་སྐར་ཁུང་རེར་བཞུགས་ནས་དྲིས་ལན་མཛད་འདུག་པའང་དེ་བཞིན་དུ་གསུངས། ཡང་ཀླུ་སྒྲུབ་ཀྱིས་མཛད་པའི་རྡོ་རྗེའི་ར་བ་ཡོད་པའི་ནང་ན་སྐུ་འཆག་པས་བུད་མེད་རྒན་མོ་གཉིས་ཀྱིས་སྔར་ལྟར་གསུངས། གནྡྷོ་ལའི་སྟེང་ན་སྤྲུལ་པའི་བུ་མོ་གཉིས་དྲིས་ལན་དང༌། ནང་སྐོར་ལ་ཐིབ་པའི་ནང་ནས་མི་ཞིག་གིས་ཀྱང་མྱུར་དུ་འཚང་རྒྱ་བར་འདོད་ན་བྱང་ཆུབ་ཀྱི་སེམས་སློབས་ཤིག་གསུངས་པ་སོགས་ལུང་བསྟན་མང་དུ་བྱུང༌། གྲུབ་ཐོབ་ཀུ་སུ་ལུ་ལ་མཇལ་བའི་ཚེ། དེ་ལ་པཎྜི་ཏ་མང་པོས་མྱུར་དུ་འཚང་རྒྱ་བར་འདོད་ན་གང་ལ་བསླབ་ཞུས་པས་བྱང་ཆུབ་ཀྱི་སེམས་ལ་སློབ་གསུངས། ཁོང་རྣམས་ཡིད་མ་ཆེས་ནས་ཁྱེའུ་གཙང་མ་ལ་ལྷ་མོ་ཙུནྡྷའི་པྲ་ཕབ་ནས་མེ་ལོང་ནང་དུ་དེ་བཞིན་གཤེགས་པ་ཤཱཀྱ་ཐུབ་པ་སྤྱན་དྲངས་ནས་མྱུར་དུ་འཚང་རྒྱ་བར་འདོད་ན་གང་ལ་བསླབ་ཞུས་ཤིག་བྱས་པས། བྱང་ཆུབ་ཀྱི་སེམས་ལ་སློབས་ཤིག་གསུངས་ཟེར།
དེ་ནས་རིགས་གསུམ་མགོན་པོ་དང་སྒྲོལ་མ་རྣམས་རིམ་བཞིན་སྤྱན་དྲངས་ནས་ཞུས་པས་ཀྱང་སྔར་བཞིན་གསུངས། སླར་ཕྱོགས་བཅུའི་སངས་རྒྱས་རྣམས་སྤྱན་དྲངས་ནས་ཞུས་པས་ཐམས་ཅད་མཐུན་པར་གསུངས་ཀྱང་ཁོང་རྣམས་ད་རུང་ཡིད་མ་ཆེས་སམ་ཆ་མེད་གསུངས་སྐད། ཇོ་བོ་ཡིད་ཆེས་ནས་མྱུར་དུ་སངས་རྒྱས་པ་ལ་བྱང་ཆུབ་ཀྱི་སེམས་གལ་ཆེ་བར་དགོངས་ནས། དུས་དེ་ཙམ་ན་གསེར་གླིང་པ་ཁོ་ན་བྱང་ཆུབ་ཀྱི་སེམས་ཀྱི་བདག་པོར་བྱེད་ཀྱིན་འདུག་པས་ཁོང་ལ་ཞུ་རུ་འགྲོ་དགོངས་ནས་སློབ་མ་མང་པོ་ཁྲིད་དེ་གླིང་མི་གཅིག་ཀྱང་ནན་ཏན་གྱིས་གསེར་གླིང་དུ་བྱོན་ནས་བླ་མ་དང་མཇལ་བས་ཚེ་སྔ་མའི་བླ་མར་ཤེས། བླ་མས་ཀྱང་བསྟན་པའི་བདག་པོར་མངའ་གསོལ་བའི་རྟེན་འབྲེལ་བྱེད་གསུངས། ཁོ་རང་བྱིས་པའི་དུས་རྙེད་པའི་ཐུབ་པའི་གསེར་སྐུ་གཅིག་གནང་བས་ཁྱོད་ཅི་ལ་འོང་གསུངས་པས། བདག་བྱང་ཆུབ་ཀྱི་སེམས་ཞུ་རུ་འོང་བ་ལགས་ཞུས་པས་ལོ་བཅུ་གཉིས་སྡོད་ནུས་སམ་གསུངས། ནུས་ལགས་ཞུས་ནས་ལོ་བཅུ་གཉིས་དབུ་སྔས་སྦྲེལ་ཏེ་གདམས་ངག་བུམ་པ་གང་བྱོར་གནང་བདག་བས་གཞན་གཅེས་ཀྱི་ལྷག་བསམ་རྣམ་དག་འཁྲུངས། དེ་ནས་ཚུར་རྒྱ་གར་དུ་བྱོན་རྡོ་རྗེ་གདན་ན་ཁ་སར་པཱ་ཎིའི་སྐུ་གཅིག་བཞུགས་པ་དེས། ཁྱོད་ཀྱི་རྙེད་པ་ལེགས་པར་རྙེད་དོ། །
ད་ནི་སེམས་ཅན་ལ་ཕན་པ་རྒྱ་ཆེན་པོ་བསྒྲུབས་ལ་བོད་དུ་སོང་སྒྲོལ་མ་ཁྱོད་ཀྱི་ཡི་དམ་ཡང་དེར་འགྲོ་དོན་མཛད་ཀྱིན་ཡོད་གསུངས། ཇོ་བོས་ཐུགས་དམ་གྱི་སྙིང་པོར་མཛད་ནས་ཐུགས་ཉམས་སུ་བཞེས་པས་བདག་གཞན་བརྗེ་བའི་བྱང་ཆུབ་ཀྱི་སེམས་ཐུགས་ལ་འཁྲུངས་ནས་གསེར་གླིང་པ་ལ་མི་ཕྱེད་པའི་དད་གུས་དྲག་པོ་རྒྱུན་དུ་མཛད་པས། ཉིད་ཀྱི་བླ་མ་རྣམས་གྲུབ་ཐོབ་ཏུ་གདའ་བ་ལ་གསེར་གླིང་པ་ལ་དེ་ཙམ་གུས་པའི་རྒྱུ་མཚན་ཅི་ལགས་ཞུས་པས། བླ་མ་རྣམས་ལ་ཡོན་ཏན་བཟང་ངན་མེད་ཀྱང་ཁོང་ང་ལ་བཀའ་དྲིན་ཆེ་བ་ཡིན་གསུངས། དྲིན་ཅི་བདོག་ཞུས་པས་བདག་ལ་ཡོན་ཏན་དུ་བྱས་པ་བསམ་པ་བཟང་པོ་སྤྲིག་ཙམ་ཞིག་བདོག་འདི་གསེར་གླིང་པའི་བཀའ་དྲིན་ཡིན། བདག་གཞན་བརྗེ་བའི་བྱང་ཆུབ་ཀྱི་སེམས་འདི་ཁོང་མིན་པ་ལས་མ་བྱུང་གསུངས། འདི་དགེ་བཤེས་སྟོན་པ་ཁོ་ནའི་ཐུགས་དམ་སྙིང་པོར་གནང་ནས་གཞན་ལ་མ་གནང༌། དེར་སྟོན་པས་འདི་བདག་ཁོ་ན་ལ་གནང་བ་ཇི་ལྟར་ལགས་ཞུས་པས། ངས་ཁྱོད་མིན་པ་སྟོན་ས་མ་རྙེད་པ་ཡིན་གསུངས། དགེ་བཤེས་སྟོན་པས་ཐུགས་ཉམས་སུ་བཞེས་པས་བདག་བས་གཞན་གཅེས་ཀྱི་བྱང་སེམས་རྣམ་དག་འཁྲུངས་པའི་སྟོབས་ཀྱིས་རང་གི་མལ་ནས་བཞེངས་ཏེ་བཞུགས་ནས་བདག་གིས་སེམས་ཅན་གྱི་དོན་དུ་སངས་རྒྱས་ཐོབ་པར་བྱ།
ཞེས་དགོངས་ཤིང་ཐུགས་བསྐྱེད་པའི་ཚེ་མདུན་དུ་སྤྱན་རས་གཟིགས་ལམ་གྱིས་གཟིགས་སྐུད། སྐུ་འདའ་ཁ་དགེ་བཤེས་པ་ཐུགས་དམ་ཆ་བསྲི་བར་ཞུ་ཟེར་མ་ལྡང་ཉན་གདའ་ཞུས་པས། ཐུགས་དམ་ཆ་བསྲི་བའི་ཐབས་མེད་ངས་སེམས་ཅན་ཐམས་ཅད་ཀྱི་སློབ་དཔོན་བྱ་བར་ཁས་བླངས་པ་ཡིན་གསུངས། འདི་པའི་བྱང་ཆུབ་སེམས་ཀྱི་རླབས་འདྲ་བ་དེང་སང་རྒྱ་གར་ནའང་དཀོན་ཞེས་ཇོ་བོས་གསུངས་དགེ་བཤེས་སྟོན་པའི་སྲས་ཀྱི་ཐུ་བོ་སྐུ་མཆེད་གསུམ་ལ་གནང་བ་ཡིན་པས་སྤྱན་སྔ་བའི་ཞལ་ནས། ཇོ་བོས་བླ་མ་གསེར་གླིང་པ་ལ་ཞུས་ལུགས་ཀྱི་ཆོས་འདི་ད་ལྟ་རྒྱ་གར་ནའང་མེད་དམ་སྙམ་གསུངས། པུ་ཏོ་བས་དེ་ཁོ་ན་གསུངས། ཕུ་ཆུང་བས་ཆོས་འདི་ཉམས་སུ་བླངས་པས་ཆོས་གཞན་གྱི་གྲོགས་སུ་འགྲོ་ལ་གཞན་རྣམས་འདི་ཡི་གྲོགས་སུ་འགྲོ་བ་བྱ་བ་ཡིན་གསུངས། ཁོང་གསུམ་ཀ་དང་ལྷག་པར་སྤྱན་སྔ་བའི་སློབ་མ་བྱ་ཡུལ་བ་ཡིན། དེ་དང་སྟོན་པ་མན་ཆད་ལ་ཐུག་པ་སྣེ་ཟུར་བ། སྒྲེ་པ་དང༌།
སྙུག་རུམ་པ་དང༌། དགེ་བཤེས་རྒྱ་ལྕགས་རི་གང་ཀ་པ་དང༌། ཤ་བ་གླིང་པ་སོགས་སྐུ་མཆེད་གསུམ་གྱི་ཐུགས་སྲས་གྲགས་ཆེ་བ་ཐམས་ཅད་ཀྱི་གདམས་པ་མ་ལུས་པ་མངའ་བ་རྗེ་དྭགས་པོ་རིན་པོ་ཆེ་བསོད་ནམས་རིན་ཆེན་ལགས་སོ། ། ཁོང་གི་བཀའ་གདམས་ལམ་རིམ་ཉམས་ལེན་དུ་དྲིལ་བའི་བསྟན་བཅོས་ཐར་པ་རིན་པོ་ཆེའི་རྒྱན་ལ་སོགས་པ་མཛད་ཅིང་མི་མང་པོ་ལ་རྔ་བརྡུངས་པ་དང་རི་དྭགས་མང་པོ་ལ་འོ་མ་ཐོད་ཕོར་གང་འགྱེད་པའི་རྨི་ལམ་གྱི་བརྡའ་དང་ཇོ་བོའི་རིང་བསྲེལ་གྱི་ཟ་མ་ཏོག་ཁ་བྱེ་བ་ལ་སོགས་པའི་རྨི་ལམ་ལྟར་བཀའ་གདམས་པའི་ཆོས་ཀྱིའང་འགྲོ་བ་མང་པོ་ལ་ཕན་ཐོགས་གསུངས། ཉིད་ཀྱང་བྱང་ཆུབ་ཀྱི་སེམས་ཁོ་ན་བསྐྱངས་པས་དགེ་བཤེས་ཁམས་པས་ཉིད་ཀྱི་འགྲོ་བའི་དོན་དུ་ཅི་ཙམ་སྤྲུལ་པ་མཛད་ཞུས་པ། ངས་སེམས་ཅན་རེ་རེའི་དྲུང་དུ་རེ་རེ་སྤྲུལ་ནུས་གསུང༌། སློབ་མ་གྲགས་ཆེ་བ་ཁམས་པ་རིན་པོ་ཆེས་སྐུ་ལུས་དེ་ཉིད་ཀྱི་རྣམ་ཐར་དེ་དག་དང་རྒྱ་བོད་དུ་སྐུའི་བཀོད་པ་བཅུ་གཉིས་སོགས་སྤྲུལ་པ་མང་པོ་དང༌། དངོས་སུའང་དེ་ཙམ་གྱི་ཕྲིན་ལས་སྐྱོང་ཞིང་རྗེ་དུས་གསུམ་མཁྱེན་པ་ནས་བཟུང་སྟེ་ཀརྨ་པ་ན་རིམ་བཅུ་གཅིག་ཞལ་གྱི་བཀོད་པས་ཇོ་བོ་ཐུགས་རྗེ་ཆེན་པོའི་ཕྲིན་ལས་སྤེལ་ཞིང་དགོངས་པ་རྫོགས་པར་མཛད་པའི་འགྲོ་དོན་རླབས་པོ་ཆེ་འདི་ལྟ་བུ་དང༌། གཞན་ཡང་སྐྱོབ་པ་རིན་པོ་ཆེས་བདག་གཞན་མཉམ་བརྗེའི་ཐུགས་འཁྲུངས་མ་ཐག་སྐུ་ལུས་མཛེར་གྱུར་པའི་ནད་བདག་དངོས་སུ་ཐོན་ནས་སོང་བས། ཞག་ཕྱེད་དང་གསུམ་གྱི་ནངས་པར་ནས། །
མི་ཁོ་བོའི་ལས་ངན་རང་སར་དག ། གསུངས་ཤིང་ཕྱིས་མཛེ་པོ་ཁོ་ན་ལ་འདི་གདམས་པས་མཛེ་འུར་འདེད་པར་གྲགས་པ་དང༌། ཞང་འཚལ་པས་འབུ་སྲིན་ཡན་ཆད་ན་ཁ་དམར་ཉོག་གི་ཕྱག་གིས་བསྒྲལ་བ་སོགས་ལས་བཞིའི་འགྲོ་དོན་རླབས་པོ་ཆེ་མཛད་པ་དང༌། གླིང་རས་རྒྱ་རས་རྣམས་ཀྱིའང་གཞན་མི་དགའ་བ་མི་མཛད་པ་སོགས་གཞན་དོན་དང་འབྲལ་བའི་རྣམ་ཐར་གསུམ་སོགས་ཐུགས་དམ་བཅུ་གཉིས་དང༌། རྒོད་ཚང་པས་གནོད་ལན་དུ་ཕན་འདོགས་པ། འཁོར་བ་མ་སྟོང་བར་གཞན་དོན་མཛད་པ། སྡུག་བསྔལ་བདག་ལ་ལེན་པ། བདེ་དགེ་གཞན་ལ་སྟེར་བ། ལེ་ལོར་མ་ལུས་པར་གཞན་དོན་དུ་ཚོགས་གཉིས་བསགས་པ་སོགས་ཐུགས་དམ་བཅུ་གཉིས་དང་དེ་མཚུངས་ཀྱི་དམ་བཅའ་རྣམས་དང༌། ལོ་རས་ཀྱི་སྲོག་ལ་བབ་ཀྱང་གནོད་ལན་མི་མཛད་པ་སོགས་དམ་བཅའ་བཅུ་གསུམ་མཛད་པ་སོགས་བཀའ་བརྒྱུད་ཀྱི་དམ་པ་རྣམས་ཀྱི་ཇོ་བོའི་མན་ངག་ཆུད་མི་ཟ་བའི་འགྲོ་བའི་དོན་རླབས་པོ་ཆེ་མཛད་པ་ཡིན་ནོ། །
ཡང་པུ་ཏོ་བས་སློབ་མ་ཤའོ་སྒང་པ་གླང་རི་ཐང་པ་དང་ཞང་ཤ་ར་བ་གསུམ་ལ་གནང༌། ཤའོ་སྒང་པས་ཆོས་གཞན་ཉམས་སུ་ལེན་པ་ནི་རྐང་ཐང་དུ་འགྲོ་བ་དང་འདྲ་ལ་འདི་ཉམས་སུ་ལེན་པ་རྟ་བཟང་པོ་ཞོན་ནས་འགྲོ་བ་དང་འདྲ་གསུང༌། གླང་ཐང་པས་རང་བས་གཞན་གཅེས་ཀྱི་བློ་སྦྱོང་བ་ལ་ཀུན་གྱི་འོག་ཏུ་བསྡད་ནས་ཁེ་དང་རྒྱལ་ཁ་གཞན་ལ་སྟེར། གྱོང་དང་ཕམ་ཁ་ཐམས་ཅད་རང་གི་ལེན་ངེས་ཤིག་དགོས་གསུངས། ཁོང་གི་ཉམས་ལེན་བསྡུས་པའི་གནད་ཚིག་བཅད་བརྒྱད་མ་མཛད། ཞང་ཤ་ར་བའི་ཞལ་ནས་བློ་སྦྱོང་བསྒོམ་པ་ལ་བསམ་པ་ཐག་ཆོད་པ་ངག་བཅོས་མར་མ་སོང་བ། གཟེ་རིག་ཆུང་ལ་རྐྱེན་བཟང་ངན་ཐམས་ཅད་འདིའི་གྲོགས་སུ་འགྲོ་བ་ཞིག་དགོས་གསུངས། ཁོང་དང་ཀྲ་ར་བ་སོགས་ལ་རྗེ་དུས་གསུམ་མཁྱེན་པས་བརྟེན་ནས་གདམས་ངག་རྫོགས་པར་ཞུས། ཕག་གྲུས་ཀྱང་བྱ་ཡུལ་བ་དོན་སྟེང་བ་ཡང་གད་པ་དང་འདི་རྣམས་ལ་བཀའ་གདམས་ཞུས། ཤ་ར་བའི་རྩ་བའི་སློབ་མ་བྱ་འཆད་དཀའ་བ་ཡིན་ཏེ་ཁོང་གི་ཚིགས་བཅད་བརྒྱད་མ་ལ་ངེས་ཤེས་དྲག་པོ་སྐྱེས་ནས་དེའི་རྩད་གཅོད་མང་པོ་བྱས་པའི་མཐར་ཁོང་དང་མཇལ་ནས་གྲྭ་པ་ཉིས་སྟོང་བརྒྱད་བརྒྱ་རེ་འཚོགས་པས་མ་ཚོར་བའི་ལྐོག་ཁྲིད་ལོ་དྲུག་ལ་ཚར།
སྤྱིར་ལོ་ངོ་དགུར་རྩད་བཅད་ནས་བདག་གཅེས་འཛིན་གྱི་ལྟ་བ་གཏན་ནས་ཆོད་པའི་བྱང་ཆུབ་ཀྱི་སེམས་འཁྲུངས། ཁོང་ལའང་དང་པོ་སུས་རྩད་མ་ཆོད། ཕྱིས་མཛེ་པོ་ཁ་ཡར་ལ་གནང་ནས་བསྒོམ་དུ་བཅུག་པས་སངས་སངས་ཕན་པ་བྱུང་བས་མཛེ་ཆོས་སུ་གྲགས། ཕྱིས་ནས་འདི་ཚོགས་བཤད་ཀྱི་འོས་མིན་ཞིང་བཏུབ་པ་ཁ་ཡར་གྱི་ལྐོག་ཁྲིད་ཡིན་ཀྱང་སུ་ལ་འོང་མི་ཤེས་པར་གདའ་གསུངས་ནས་ཚོགས་སུ་གསུངས། ཆོས་གཅིག་ལ་འདི་ལས་ཟབ་པ་རྒྱ་ཆེ་བ་མེད། ངས་བླ་མ་བརྒྱད་ཅུ་ཙམ་བསྟེན་པའི་གདམས་པ་ཐོབ་ཀྱང༌། ཁོ་ཐག་ཆོད་པ་མ་བྱུང༌། ཤ་ར་བ་ལ་འདིའི་རྩད་ཆོད་པས་ཁོ་ཐག་ཆོད། འགྲམ་ཆུ་མི་ལྡང༌། གཞན་ཉན་སྙིང་མི་འདོད་པར་ལྷོད་སོང་གསུངས།
འདི་ལ་བདག་གཅེས་འཛིན་འདོར་བ་དང་སེམས་ཅན་ལ་གཅེས་འཛིན་སྐྱེ་བ་གཉིས་ཡིན་པས་ཐེག་ཆེན་གྱི་ཆོས་རྣམས་འདུ་ཞིང༌། ཏིང་ངེ་འཛིན་རྒྱལ་པོ་ནས་ཀྱང་བཤད་འདུག ། འདི་བྱུང་ན་གཞན་གྱི་བལྟས་ན་ཐ་མལ་པ་འདྲ་བ་ལ་རང་ཅི་བྱེད་ཐམས་ཅད་མཁྱེན་པའི་རྒྱུ་འབའ་ཞིག་ཏུ་འགྲོ་བ་རླབས་ཆེན་ཤ་སྟག་གཅིག་འོང་གསུངས། སྐུ་འདའ་ཀ་འཇིག་རྟེན་ན་སྒྲ་གཅིག་ལ་བློ་སྦྱོང་གི་སྒྲ་འདི་ལས་སྙན་པ་མེད་པས་ཁྱེད་ཀྱིས་ངའི་རྣ་བར་སྒྲོགས་དང་གསུངས། གསལ་འདེབས་ཞུས་པས་འདིའི་ཚིག་ཁ་ཡར་གསུངས་སྐད། ཁོང་གི་བཀའ་གདམས་སྙན་བརྒྱུད་དུ་གྲགས་པའི་བློ་སྦྱོང་གི་རྩ་ཚིག་མཛད་པར་གྲགས་ཤིང་འདིའི་གདམས་པ་རྣམས་ཚང་བར་དགེ་བའི་བཤེས་གཉེན་སེ་སྤྱིལ་ཕུ་བ་ལ་གནང༌། ཁོང་གི་གསུངས་ནས། འཆི་བ་མི་རྟག་པ་གཤའ་མར་སྐྱེས་ནས་ངན་སོང་གསུམ་ལས་ཐར་འདོད་ཀྱི་ཚེ་དགེ་བསྙེན་གྱི་སྡོམ་པ་རྒྱུད་ལ་སྐྱེ། སྐྱེས་བུ་ཆུང་ངུའི་ཚོད་ཡིན། འཁོར་བ་མཐའ་དག་ལ་ཡིད་དབྱུང་བ་སྐྱེས་པས་དགེ་ཚུལ་གྱི་སྡོམ་པ་རྒྱུད་ལ་སྐྱེ།
འབྲིང་གི་ཚོད་ཡིན། རང་ཞི་བདེའི་བློ་མེད་པར་སེམས་ཅན་གྱི་དོན་དུ་རྣམ་མཁྱེན་གྱི་སངས་རྒྱས་ཐོབ་པར་འདོད་པའི་བློ་བཅོས་མིན་སྐྱེས་ཚེ་བྱང་ཆུབ་སེམས་དཔའི་སྡོམ་པ་སྐྱེ། སྐྱེས་བུ་ཆེན་པོར་སླེབས་པ་ཞིག་བློ་སྦྱོང་གི་སྔོན་འགྲོར་དགོས་པ་ཡིན་གསུངས། ཁོང་གི་ལྷ་སྤྱིལ་ཕུ་བ་ལ་གནང༌། དེས་རམ་པ་ལྷ་ལྡིང་བ་ལ། དེས་སངས་རྒྱས་དབོན་ལ། དེས་ཚོགས་པའི་སློབ་དཔོན་ཡོན་ཏན་དཔལ་ལ། དེས་མཁན་ཆེན་བདེ་བ་དཔལ་ལ། དེས་བཀའ་བཞི་པ་ལ། དེས་མཁན་པོ་བསོད་ནམས་གྲགས་པ་ལ།
དེས་རྒྱལ་སྲས་ཐོགས་མེད་རིན་པོ་ཆེ་ལ་གནང༌། ཁོང་གི་རྩ་ཚིག་འདི་དོན་བདུན་དུ་བསྡུས་ནས་ཁྲིད་ཡིག་གསལ་པོ་མཛད་ཅིང༌། ཁོང་གི་སློབ་མ་མང་པོས་དེའང་རྒྱས་སུ་བཏང་བ་སོགས་བློ་སྦྱོང་གི་བཀའ་སྲོལ་ཤིན་ཏུ་དར་བར་མཛད། དེ་ལ་བྱམས་ཆོས་པ་བྱང་ཆུབ་རྒྱལ་མཚན་དང༌། གྲུབ་ཆེན་རིན་པོ་ཆེ་དང༌། ལྷ་གཡག་ཆོས་དཔལ་རིན་ཆེན་སོགས་ལས་ཀྱང་བརྒྱུད་ཅིང་ཕྱིས་བྱ་བཏང་རིན་པོ་ཆེས་འདི་ཁོ་ན་འཆད་ཅིང་དེ་ཕྱིས་བཀའ་ཕྱག་གཉིས་མེད་ཀྱི་ཁྲིད་སྲོལ་ལག་ལེན་དུ་མཛད། ། རྒྱལ་སྲས་པ་ནས། ཉ་དབོན་ཀུན་དགའ་དཔལ། དེས་སྙག་ཕུ་མཁན་ཆེན་བསོད་ནམས་བཟང་པོ། དེས་འཕགས་ཆེན་བསོད་ནམས་དར།
དེས་ཀུན་མཁྱེན་འཇམ་དཔལ་བཟང་པོ། དེས་དཔལ་འབྱོར་དོན་འགྲུབ་དང་ཆོས་གྲགས་རྒྱ་མཚོ། དེས་སངས་རྒྱས་མཉན་པ། དེ་ལ་མི་བསྐྱོད་རྡོ་རྗེས་གསན་ཏེ་ཁྲིད་ཡིག་རྒྱས་བསྡུས་རྣམས་མཛད། དེ་ལ་རྒྱལ་བ་དཀོན་མཆོག་ཡན་ལག་གི་གསན་ནས་རྩ་ཚིག་གི་འགྲེལ་བའི་ཁྲིད་ཡིག་དང༌། དེ་ལའང་ལེགས་བཤད་པས་མཆན་བུ་མཛད། རྒྱལ་བ་དེ་དག་ལ་རྒྱལ་བའི་དབང་པོ་ཉིད་དང་རྒྱལ་ཚབ་སྤྲུལ་པའི་སྐུས་གསན་ཅིང་དཔོན་སློབ་གསུམ་ཀའི་ཞལ་སྔ་ནས་རང་རེ་རྣམས་ལ་བཀའ་དྲིན་དུ་སྩལ་ཏོ། ། དེ་དག་ནི་གཙོ་བོར་རྒྱ་ཆེན་སྤྱོད་རྒྱུད་ཁོ་ནའོ། ། ཟབ་མོ་ལྟ་བའི་བརྒྱུད་ཚུལ་གསུམ་ཡོད་པའི་དང་པོ་ནི་སང་འཆད་ཅིང༌། གཉིས་པ་ནི།
རིག་པའི་ཁུ་བྱུག་ནས་བརྒྱུད་པ་བཤད་པ་ལྟར་ཡིན་ལ། གསུམ་པ་ནི། ཟླ་བ་གྲགས་པ་ནས། དེའི་དངོས་སློབ་འཇམ་དཔལ་གྲགས་པ། དེ་ནས་དེ་ཝ་ཙནྜ། བྲམ་ཟེ་རིན་ཆེན་རྡོ་རྗེ། པ་ར་ཧི་ཏ། བ་སུ་མ་ཏི། པ་ཚབ་ལོ་ཙྪ། རྗེ་དུས་གསུམ་མཁྱེན་པའོ། །
མཆན། ཡང་དབུ་མ་ཐལ་འགྱུར་བའི་བཀླག་ལུང་དང་འབྲུ་སྦྱོར་འགོད་པ་གང་ལས་བརྒྱུད་པའང་པ་ཚབ་ནས་ཞང་ཐང་སག་པ་སོགས་རྒྱལ་བའི་དཔང་པོའི་བར་དབུ་མའི་ཀ་ལྟ་བུའོ། ། དེ་ནས་དེ་རིང་གི་བསྒོམ་བྱ་དངོས་ལ། སྔོན་ལ་དལ་འབྱོར་རྙེད་དཀའ་མི་རྟག་པ་ལས་རྒྱུ་འབྲས་འཁོར་བའི་ཉེས་དམིགས་རྣམས་ཚིག་གི་གྲངས་དང་ཡིན་རྒྱུ་གོ་བ་ཙམ་གྱིས་མི་ཆོག་སྐྱེས་བུ་ཆུང་འབྲིང་གི་བློ་མ་སྐྱེས་ཀྱི་བར་དུ་བསྒོམ། འོ་སྐོལ་ཉམས་སུ་ལེན་མཁན་གྱི་རྒྱུད་ལ་མ་སྐྱེས་ན་གཞན་སུས་བསྒོམ་ཞིང་སུ་ལ་སྐྱེ་བའང་ངེས་དགོས་ཤིང་རང་ལ་སྐྱེ་འཆིའི་སྡུག་བསྔལ་མི་འབྱུང་བའི་གདེང་ཅི་ཡོད་ལ་བསམས་ནས་སླ་ཆོས་མིན་པར་དེ་རྣམས་རྒྱུད་ལ་འདྲེས་ངེས་སུ་བསྒོམས་པའི་མཐར། སྐྱབས་ཡུལ་གསལ་བཏབ་ལ། མྱུར་ལ་ཡུན་ཐུང་སློབ་པའི་དུས། ། ཡུན་རིང་འདོད་ན་ཆུན་ཆུང་འཁོར། ། ཞེས་པའི་སྐབས་ལྟར། ཕྲ་ཞིབ་ཀྱི་དམིགས་པ་མ་ཟིན་ཡང་སྐྱབས་ཡུལ་དུ་བཞུགས་ནས་ཡོད་ངེས་སྙམ་པའི་དམིགས་འདུན་རྒྱུན་ཆགས་སུ་མཐུད་པ་ལ་རྟོག་པ་གཞན་གྱིས་བར་མ་ཆོད་པར་སྐྱབས་འགྲོ་སེམས་བསྐྱེད་རྣམས་སྔར་སྤྲོད་པ་ལྟར་བྱ།
དེ་ནས་སྦྱོར་བའི་དོན་དྲུག་པ་སྒྲིབ་སྦྱོང་ནི། རང་ཉིད་ཐ་མལ་དུ་གནས་པའི་སྤྱི་བོར་པདྨ་དང་ཟླ་བའི་གདན་ལ་བཅོམ་ལྡན་འདས་དཔལ་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ་ཡུམ་རྡོ་རྗེ་སྙེམ་མ་སྐུ་མདོག་དམར་མོ་གྲི་གུག་དང་ཐོད་ཁྲག་འཛིན་པས་ཡབ་ལ་འཁྱུད་པ། གཉིས་ཀའང་རུས་པ་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། སྙིང་ཁའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་དཔལ་རྡོ་རྗེ་སེམས་དཔའ་ཡབ་ཡུམ་ལ་འཁོར་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྱན་དྲངས། བཛྲ་སཏྭ་ས་པ་རི་ཝཱ་ར་ས་མ་ཛཿཛཿབཛྲ་སཏྭ་ས་པ་རི་ཝཱ་ར་ཨརྒྷཾ་ ལ་སོགས་པས་མཆོད་ནས། ཛཿཧཱུྃ་བྃ་ཧོཿཞེས་གཉིས་སུ་མེད་པར་ བསམས་ནས་གསོལ་བ་གདབ་པ་ནི། བཅོམ་ལྡན་འདས་དཔལ་རྡོ་རྗེ་སེམས་དཔའ་བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཉེས་པ་དང་ལྟུང་བ་དམ་ཚིག་དང་འགལ་བའི་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ།
ཞེས་ལན་གསུམ་དུ་ གསོལ་བ་བཏབ་པས་རྡོ་རྗེ་སེམས་དཔའ་ཡབ་ཡུམ་གྱི་སྐུ་གསུང་ཐུགས་ལས་ཡེ་ཤེས་ཀྱི་ཆུ་རྒྱུན་དཀར་དམར་སྔོན་པོ་དཔག་ཏུ་མེད་པ་བབས་པས་རང་ཉིད་ཀྱི་སྤྱི་གཙུག་ཏུ་ཞུགས་ནས་ལུས་ངག་ཡིད་གསུམ་གྱི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་བསམ། ཡང་ཡབ་ཡུམ་གྱི་སྦྱོར་མཚམས་ནས་བྱང་སེམས་དཀར་དམར་བབས་པས་ལུས་ཐམས་ཅད་གང་ནས་བདེ་སྟོང་ཕྲིལ་ཕྲིལ་རྒྱུད་ལ་སྐྱེས་པར་བསམ། དེ་ནས་བླ་མ་རྡོ་རྗེ་སེམས་དཔའི་ཐུགས་ཀར་ཟླ་བའི་སྟེང་དུ་སྐུ་དཀར་པོའི་མཐའ་མར་སྔགས་གྱི་ཕྲེང་བས་བསྐོར་བ་ལ་དམིགས་ནས། བཛྲ་ཧེ་རུ་ཀ་ས་མ་ཡ་མ་ནུ་པཱ་ལ་ཡ། བཛྲ་ཧེ་རུ་ཀ་ཏྭེ་ནོ་པ་ཏིཥྛ། དྲྀ་ཌྷོ་མེ་བྷ་ཝ། སུ་ཏོ་ཥྱོ་མེ་བྷ། ཨ་ནུ་རཀྟོ་མེ་བྷ། སུ་པོ་ཥྱོ་མེ་བྷ་ཝ། སརྦ་སིདྡྷིམྨེ་པྲ་ཡཙྪ།
སརྦ་ཀརྨ་སུ་ཙ་མེ་ཅིཏྟཾ་ཤྲེ་ཡཾཿཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝཱན་བཛྲ་ཧེ་རུ་ཀ་མཱ་མེ་མུཉྩ་བཛྲ་ཧེ་རུ་ཀོ་བྷ་ཝ་མ་ཧཱ་ས་མ་ཡ་ས་ཏྭ་ཨཱཿཧཱུྃ་ཕཊ་སྭཱ་ཧཱ། ཞེས་བཟླ། དེ་ནས་ཐུན་འཇོག་པའི་དུས་སུ། བཛྲ་སཏྭ་ས་པཱ་རི་ཝཱ་ར་ཨརྒྷཾ་ སོགས་ཀྱིས་མཆོད་ནས། བདག་ནི་མི་ཤེས་རྨོངས་པ་ཡི། ། དམ་ཚིག་ལ་ནི་འགལ་ཞིང་ཉམས། ། བླ་མ་མགོན་པོས་སྐྱོབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། །
ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་དག་པར་མཛད་དུ་གསོལ། ཞེས་རྡོ་རྗེ་སེམས་དཔའ་ཡབ་ཡུམ་རང་ལ་ཐིམ་པར་ བསམ་མོ ། ། དེའི་ངང་ལ་སེམས་ལས་མ་མང་བར་དམིགས་པ་གང་བདེ་གཅིག་ལ་སེམས་གཏད་ནས་མོས་པ་རྒྱུན་ཆགས་འདུན་པ་རྗེས་འབྲེལ་གྱི་ངང་ནས་ཐུན་བར་ཡང་གཏད་ཡལ་དུ་མ་སོང་བར་སེམས་ནང་དུ་ཁུག་ལ་ཅི་གནས་སུ་དམིགས་འདུན་གཏོད་ཅིག ། ཅེས་བསྒོམ་ཚུལ་སློབ་པ་དང་མཎྜལ་གཏོར་འབུལ་སྨོན་ལམ་གདབ་པར་བྱའོ། ། ཉི་མ་གསུམ་པའི་ཆོས་ཐུན་བསྒོམ་བྱ་དམིགས་ཐུན་དང་བཅས་པའོ། ། བཞི་པ་ལ་ཚིག་མཚམས་སྦྱོར་བའི་སྐབས་ནས། ཡང་སྔོན་དུ་སྨོས་པ་རྗེ་དྭགས་པོའི་བཀའ་སྲོལ་སློབ་མ་སྣོད་ལྡན་རྣམས་ལ་མི་ལ་ནས་བརྒྱུད་པའི་ཁྲིད་སྲོལ་འདི་རྡོ་རྗེ་ཐེག་པ་བླ་མེད་ཀྱི་ལམ་སྲོལ་ཕྱིན་ཅི་མ་ལོག་པ་ཡིན་ཞིང་འདི་ལའང༌།
སྤྲོས་མེད་ལྷན་ཅིག་སྐྱེས་སྦྱོར་དང་སྤྲོས་བཅས་ཐབས་ལམ་རྩ་རླུང་གི་གདམས་པ་གཉིས་སུ་ཡོད་ཅིང༌། དང་པོ་ནི། རྒྱ་གར་གྱི་ལུགས་ལ་ས་ར་ཧ་རྗེས་འབྲང་གི་བཀའ་སྲོལ་དང་སྤྲོས་མེད་རྡོ་རྗེའི་སྡེ་ མཆན་འདི་ཏེ་ལོའི་གངྒཱ་མ་ལ་སོགས་ཡིན། འདི་དང་མཚུངས་པ་གྲུབ་པ་སྡེ་བདུན་དོ་ཧ་མཛོད་བརྒྱད་སྙིང་པོ་སྐོར་དྲུག་ཨ་མ་ཎ་སི་ཀ་རའི་ཆོས་སྐོར་སོགས། མཆན། བདུན་གྱི་རྗེས་སུ་འབྲངས་ནས་ཕྱག་རྒྱ་ཆེན་པོའི་ཉམས་ཁྲིད་ལ་བརྟེན་ནས་རང་སེམས་ངོ་སྤྲོད་པ་ལ་གཞི་ཁྲིད་དམ་རྒྱུ་དུས་ཀྱི་གདམས་པའི་མིང་དུ་བྱས་ནས་རྒན་གཞོན་རྩ་རླུང་དར་རྒུད་ཐམས་ཅད་ལ་གདབ་པའི་བཀའ་སྲོལ་དང༌། རྟོགས་པ་དེ་གོང་འཕེལ་དུ་བོགས་དབྱུང་ཞིང་མཐར་འདོན་པ་ལ་ན་ཚོད་དང་ལང་ཚོ་སྨིན་པ་དབང་པོ་དར་ཞིང་ལུས་སྟོབས་རྒྱས་པ་ལ་རྩ་རླུང་གི་གདམས་པ་དང༌། བརྒྱུད་པའི་བཀའ་སྲོལ་འཛིན་ནུས་པ་ལ་སྙན་བརྒྱུད་ཀྱི་གདམས་པ་སྟེར་བའི་ལམ་ཁྲིད་ཀྱི་སྲོལ་གཉིས་ཀ་རྗེ་དྭགས་པོའི་ཕྱག་བཞེས་སུ་ངེས་པས། གདམས་པ་དེ་དག་གི་བརྒྱུད་པའི་བཀའ་བབ་ཇི་ལྟར་བྱུང་བ་ལ་གསུམ། སྨིན་གྲོལ་ཚང་ལ་མ་ནོར་བའི་དོན་བརྒྱུད་ཏཻ་ལོ་ནཱ་རོ་ནས་བརྒྱུད་པ་དང༌།
སྤྲོས་མེད་ཕྱག་རྒྱ་ཆེན་པོའི་ཡེ་ཤེས་ཁོ་ན་ངོ་སྤྲོད་པ་ས་ར་ཧ་ནས་བརྒྱུད་པ་དང༌། དེ་དང་ཚུལ་མཚུངས་པའི་ཕྱག་རྒྱ་ཆེན་པོའི་བརྒྱུད་རིམ་གཞན་སྨྲོས་པའོ། ། དང་པོ་ནི། ཆོས་སྐུ་རྡོ་རྗེ་འཆང་ཆེན་པོ་ཧེ་རུ་ཀ་དེ་ཉིད་ཀྱི་དྲུང་དུ་ཡུམ་ཆོས་སྐུ་ཡེ་ཤེས་ཀྱི་མཁའ་འགྲོ་མས་གསོལ་བ་བཏབ་ཅིང་གདམས་ངག་ཞུས་པས། རྡོ་རྗེ་འཆང་གི་ཞལ་ནས། སངས་རྒྱས་ཀུན་གྱི་ཡང་དག་གསང་བའི་མཆོག ། ཅེས་པ་ནས། གུས་བཏུད་ནས་ནི་ཡེ་ཤེས་མཁའ་འགྲོ་ཉོན། ། ཞེས་སོགས་གསུངས་ནས་གདམས་ངག་མ་ལུས་པ་གནང༌། དེ་ནས་བདེ་མཆོག་རྡོ་རྗེ་ཕྲེང་བའི་རྒྱུད་ལེའུ་དྲུག་ཅུ་རྩ་བཞི་པའི་ལེའུ་བཅུ་གསུམ་པ་ལས།
བདེན་གཉིས་མཐའ་དང་བྲལ་བའི་ཏཻ་ལོ་པ། ། རིག་པའི་གནས་ལྔ་དག་ལ་མཁས་པ་ནི། ། དེ་བཞིན་གཤེགས་པས་སྤྲུལ་སྐུ་ཁྱོད་ལུང་བསྟན། ། ཁྱོད་ཀྱི་བླ་མ་ཐམས་ཅད་མཁྱེན་པ་ཡིན། ། ཞེས་ལུང་བསྟན་པའི་དཔལ་བདེ་མཆོག་འཁོར་ལོའི་སྤྲུལ་པའི་སྐུ་དེ་ཉིད་ཤར་ཕྱོགས་ཛ་གོར་བྱ་བར་ཡབ་བྲམ་ཟེ་གསལ་བ་ཡུམ་བྲམ་ཟེ་གསལ་ལྡན་མ་བྱ་བ་ལ་སྐུ་འཁྲུངས་ཏེ་བལྟམས་མ་ཐག་ཏུ་ཛ་གོར་གྱི་ཡུལ་དེ་ཉི་མ་ཤར་བ་ལྟ་བུའི་འོད་ཀྱི་ཉིན་མཚན་མེད་པར་གྱུར་ཏོ། ། དེའི་ཕྱིར་མཚན་དུ་གསལ་འོད་ཅེས་གསོལ་ནས་ཡུམ་གྱིས་བསྐྱངས་ཏེ་སྐུ་ནར་སོན་ནས་རྗེ་བཙུན་རྡོ་རྗེ་རྣལ་འབྱོར་མས་ལུང་བསྟན་ཏེ་ནུབ་ཕྱོགས་ཨོ་རྒྱན་དུ་བྱོན་ཞིང་སྤྲུལ་པ་བརྒྱད་བསྟན་ནས་གཅིག་འོག་མིན་དུ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ལ་ཆོས་ཐམས་ཅད་ཟུང་འཇུག་ངོ་བོ་ཉིད་དུ་ཞུས། གཅིག་རྡོ་རྗེ་སྙིང་པོ་ལ་གསང་སྔགས་ཀྱི་ཆོས་ཟུང་འཇུག་ངོ་བོ་ཉིད་དུ་ཞུ། གཅིག་བྱ་རྒོད་ཕུང་པོའི་རི་ལ་རྒྱལ་བ་ཤཱཀྱ་ཐུབ་པ་ལ་ཕ་རོལ་ཏུ་ཕྱིན་པ་ཟུང་འཇུག་ངོ་བོ་ཉིད་དུ་ཞུས། རྩ་བའི་སྤྲུལ་སྐུ་ཉིད་ཡེ་ཤེས་ཀྱི་མཁའ་འགྲོ་མ་ལ་བསྟེན་པ་སྟེ་འཇིག་རྟེན་ལས་འདས་པའི་བླ་མ་བཞི། ཡང་བཞི་སྤྲུལ་ཏེ།
བྱང་ཕྱོགས་རི་མ་ལ་ཡར་ཙཱརྻ་པ་ལ་འཕོ་བའི་བཀའ་བབ། ནུབ་ཕྱོགས་ཨོ་རྒྱན་དུ་ལ་བ་པ་ལ་འོད་གསལ་གྱི་བཀའ་བབ། ལྷོ་ཕྱོགས་བྷེ་ཏ་ན་ཀླུ་སྒྲུབ་ལ་སྒྱུ་ལུས་ཀྱི་བཀའ་བབ། ཤར་ཕྱོགས་ནགས་ཚལ་ས་ག་ནར་སྐལ་བ་བཟང་མོ་ལ་གཏུམ་མོའི་བཀའ་བབ་སྟེ། འཇིག་རྟེན་པའི་བཀའ་བབ་བཞིའི་བླ་མ་ལ་ཆོས་གསན་ནོ། ། རྩ་བའི་སྤྲུལ་པ་དེ་རྒྱ་གར་ནུབ་ཕྱོགས་ཨོ་རྒྱན་གྱི་ཡུལ་ནགས་ཚལ་དྲྭ་བ་ཅན་གྱི་གནས་གནྡྷོ་ལའི་གཙུག་ལག་ཁང་ན་ཆོས་སྐུ་ཡེ་ཤེས་ཀྱི་མཁའ་འགྲོ་མའི་དྲུང་དྲུ་བྱོན་ནས་སྙན་བརྒྱུད་ནོར་བུ་རྣམ་གསུམ་གྱི་གདམས་པ་ནོར་དང་བདག་པོའི་ཚུལ་དུ་མནོས་ཤིང་གཞན་ཡང་གསང་སྔགས་མ་རྒྱུད་ཀྱི་ཆོས་མང་པོ་དང་བདེ་མཆོག་གི་རྒྱུད་རྣམས་ཞུས་ཏེ། ནཱ་རོ་རི་རི་ཀ་སོ་རིའི་དོན་དུ་འགྲོ་གསུངས་ནས་ནམ་མཁའ་ལ་བྱོན་པའི་དུས་སུ་ལུས་མེད་ཡེ་ཤེས་ཀྱི་ཌཱ་ཀིས་སྒྲ་རང་གྲགས་སུ་ཆོས་སྐོར་དགུ་གནང་བས་དེ་ལ་ལུས་མེད་མཁའ་འགྲོའི་ཆོས་སུ་གྲགས། བྱེ་བྲག་ཏུ་སྙན་བརྒྱུད་ནོར་བུ་རྣམ་གསུམ་གྱི་གདམས་པ་མན་ངག་དང་བཅས་པ་ནི་རྡོ་རྗེ་འཆང་ཆེན་པོས་རྡོ་རྗེ་རྣལ་འབྱོར་མ་ལ་དངོས་སུ་གདམས་ནས་གཅིག་བརྒྱུད་དུ་བཀའ་རྒྱས་བཏབ་སྟེ་ཐོས་གྲོལ་དུ་གྲགས། ། རྣལ་འབྱོར་གྱི་དབང་ཕྱུག་ཏཻ་ལོ་པ་ལ་སློབ་མ་ཀ་སོ་རི་པ་རི་རི་པ་སྤྲུལ་པས་བཏུལ་བའི་གྲུབ་ཆེན་བརྒྱད་རྣམས་ཀྱིས་ཨོ་རྒྱན་གྱི་མཁའ་འགྲོ་མའི་ཆོས་རྣམས་ཞུས་པས། དྲན་པ་བརྗེད་མེད་ནཱ་རོ་པ། །
བཅུ་གཉིས་བར་དུ་ང་མཉེས་བྱས། ། ང་ཡི་དེ་ཉིད་ཁོ་ལ་ཡོད། ། ཕྱི་རབས་རྟེན་གྱི་གང་ཟག་རྣམས། ། རྟོགས་པར་འདོད་ན་ནཱ་རོ་བསྟེན། ། གསུངས་ཏེ་ཁོང་རྣམས་ལ་མ་བྱིན་པར་ནཱ་རོ་གཅིག་པུ་ལ་བྱིན་ནས་བོད་ཀྱི་མར་པ་ལུང་བསྟན་ཏེ། པཱུ་ལ་ཧ་རིའི་དགོན་པ་རུ། ། བྷོ་ཊའི་མ་རིག་མུན་པ་སེལ། ། སྙན་བརྒྱུད་ཡིད་བཞིན་ནོར་བུ་ཡི། ། ཡེ་ཤེས་སྣང་བས་ཁྱབ་པར་གྱིས། ། ཞེས་གསུངས།
ཡང་བདེ་མཆོག་རྡོ་རྗེ་ཕྲེང་བའི་རྒྱུད་དེ་ཉིད་ལ། གནས་ལྔ་མཁས་ཤིང་དངོས་གྲུབ་མཆོག་བརྙེས་པ། ། ནཱ་རོ་པ་ཞེས་གྲགས་པའི་རྣལ་འབྱོར་པ། ། ཞེས་སོགས་ལུང་བསྟན་པ་རྡོ་རྗེ་སེམས་དཔའི་རྣམ་འཕྲུལ་དཔལ་ལྡན་ནཱ་རོ་པ་དེ་ཉིད་ལ་སློབ་མ་དཔག་ཏུ་མེད་པ་ཡོད་པས་ཞུས་པ་ལ། མཁའ་འགྲོའི་སྙན་བརྒྱུད་ལ་ཡི་གེ་མེད་པས་སྤེལ་བ་མི་འོང་གསུངས་ནས་མར་པ་གཅིག་པུ་ལ་བྱིན་ནས་རྗེ་བཙུན་མི་ལ་ལུང་བསྟན་ཏེ། ཤར་ཕྱོགས་ཏི་ལོས་བྱིན་གྱིས་རློབས། ། ལྷོ་ཕྱོགས་ཀླུ་སྒྲུབ་བྱིན་གྱིས་རློབས། ། ནུབ་ཕྱོགས་ཨིནྡྲས་བྱིན་གྱིས་རློབས། ། བྱང་ཕྱོགས་ནཱ་རོས་བྱིན་གྱིས་རློབས། ། ཁ་བ་ཅན་ལྗོངས་བྱང་ཕྱོགས་ན། །
ཐོས་པ་དགའ་ཞེས་བྱ་བ་ཡི། ། གདུལ་བྱ་སྣོད་ལྡན་ཡོད་པས་བྱིན། ། ཞེས་གསུངས། བྱང་ཆུབ་སེམས་དཔའ་བློ་གྲོས་རིན་ཆེན་གྱི་རྣམ་པར་འཕྲུལ་པ་མར་པ་ཆོས་ཀྱི་བློ་གྲོས་དེ་ཉིད་ལ་གདམས་པའོ། ། དེས་མི་ལ་རས་པ་བཞད་པའི་རྡོ་རྗེ། དེས་ཅུང་ཟད་སྤེལ་ཞིང་མན་ངག་རྩ་བའི་བརྒྱུད་པ་ནི་དྭགས་པོ་ཟླ་འོད་གཞོན་ནུ། དཔལ་ལྡན་དུས་གསུམ་མཁྱེན་པ། འགྲོ་མགོན་རས་པ་ཆེན་པོ། རྒྱལ་སྲས་སྤོམ་བྲག་པ། གྲུབ་ཆེན་ཀརྨ་པ།
མཁས་གྲུབ་ཨོ་རྒྱན་པ། སེམས་དཔའ་རང་བྱུང་རྡོ་རྗེ། རྒྱལ་བ་གཡུང་སྟོན་པ། རོལ་པའི་རྡོ་རྗེ། ཡེ་ཤེས་དཔལ་བ། མཉམ་མེད་སྤྲུལ་པའི་སྐུ། མཚུངས་མེད་བློ་གྲོས་རིན་ཆེན། དེ་ནས་སྙན་བརྒྱུད་རིན་པོ་ཆེའི་མན་ངག་དང་འབྲེལ་བའི་ཟབ་ཁྲིད་ཕྱག་ལེན་གྱི་བརྒྱུད་པ་ལ། ཆོས་སྐུ་འོད་ཟེར་སེང་གེ། ཇོ་དན་བློ་གྲོས་གྲགས་པ།
མཚུངས་མེད་བློ་གྲོས་རྒྱ་མཚོ། རྟོགས་ལྡན་དོན་འགྲུབ་མཚན་ཅན། རྗེ་བཙུན་ལེགས་བཤད་སྒྲ་དབྱངས། དེ་ནས་སྐྱབས་གནས་སྤྲུལ་པའི་སྐུ་དང་སྔགས་འཆང་རིན་པོ་ཆེ་སོགས་ལ་བརྒྱུད། ཟབ་མོ་མཐའ་དག་གི་དོན་བརྒྱུད་བསྟན་པ་མཆོག་གི་གྲལ་རིམ་ནི། སོག་དབོན་རིག་པའི་རལ་གྲི། ཀུན་མཁྱེན་མཐོང་བ་དོན་ལྡན། ཀུན་མཁྱེན་འཇམ་དཔལ་བཟང་པོ། བྱང་སེམས་དཔལ་འབྱོར་དོན་གྲུབ། རང་བྱུང་མཚོ་སྐྱེས་རྡོ་རྗེ།
མཁས་གྲུབ་བཀྲ་ཤིས་རྣམ་གཉིས། མཚུངས་མེད་དབྱངས་ཅན་བཟང་པོ། རྒྱལ་བ་དཀོན་མཆོག་ཡན་ལག ། ཁྱབ་བདག་དཔལ་ལྡན་ཀརྨ་པ་མི་ཕམ་ཆོས་ཀྱི་དབང་ཕྱུག་གི་ཞལ་སྔ་ནས་བསྩལ་པའོ། ། ཡང་བརྒྱུད་ ཟབ་མོ་ལྟ་བའི་བརྒྱུད་རིམ་དང་པོ་སྨོས་པ་འདི་དག་གོ ། མཆན། ཚུལ་གཉིས་པ་ལ། དང་པོ་སྔོན་བྱུང་གི་ལོ་རྒྱུས་མཻ་ཏྲི་པའི་བཞེད་པ་ལྟར་ན། སྟོན་པ་ཡང་དག་པར་རྫོགས་པའི་སངས་རྒྱས་ཀྱི་ཐེག་པ་གསུམ་གྱི་ཆོས་འཁོར་བསྐོར་ཟིན་པའི་མཐར་ལྷོ་ཕྱོགས་བེ་ཏའི་ཡུལ་ཤྲི་དྷ་ནའི་གཙུག་ལག་ཁང་དུ་འཁོར་བྱང་ཆུབ་སེམས་དཔའ་དཔག་ཏུ་མེད་པ་འདུས་པ་རྣམས་ལ་སྙིང་པོའི་དོན་ཤིན་ཏུ་ཟབ་པ་བསྟན་པའི་དུས་ལ་བབ་པར་མཁྱེན་པ་དང༌། དེའི་ཚེ་བྱང་ཆུབ་སེམས་དཔའ་སྤྱན་རས་གཟིགས་དང་འཇམ་དཔལ་གཉིས་ཀྱིས་ཞུ་བ་པོ་བྱས་ཏེ།
བཅོམ་ལྡན་འདས་ཀྱི་མདོ་རྒྱས་པར། གང་དྲན་པ་མེད་ཅིང་ཡིད་ལ་བྱར་མེད་པ་ནི་སངས་རྒྱས་རྗེས་སུ་དྲན་པའོ། ། དེ་བཞིན་དུ་ཆོས་དང་དགེ་འདུན་དང་ལྷ་དང་སྟོང་པ་དང་འཆི་བ་རྗེས་སུ་དྲན་པའོ། ། ཞེས་སོགས་རྣམ་པ་སྣ་ཚོགས་སུ་གསུངས་པའི་དོན་རྒྱས་པར་ཞུ་འཚལ་ཞུས་པས། རིགས་ཀྱི་བུ་དེ་ཤེས་ཤིང་རྟོགས་པར་འདོད་ན་ཕྱོགས་བཅུའི་བྱང་ཆུབ་སེམས་དཔའ་ལ་བརྡ་ཐོངས་གསུངས་ནས་ཀུན་འདུས་པ་དང༌། ཆོས་འདི་ནི་གསང་བ་ལས་ཆེས་གསང་བ། ཕྱག་རྒྱ་ཆེན་པོའི་དོན་ཡིན་གསུངས་ནས་དབང་དང་བྱིན་རླབས་མཛད་ནས། ཀྱཻ་རིགས་ཀྱི་བུ་གང་དག་སྟོང་པ་ཉིད་ཅེས་བྱ་བར་མ་གྲུབ་པས་སྟོང་པ་ཉིད་ཅེས་བྱ་བར་མ་འཛིན་ཞིག ། ཅེས་སོགས་རྣམ་ཐར་སྒོ་གསུམ་ལས་བརྩམས་ནས་བཀའ་སྩལ་པས་བྱང་སེམས་ཕལ་ཆེར་སངས་རྒྱས་སོ། ། ཡང་མ་འོངས་པ་ན་འདི་ལྟ་བུའི་སྙིང་པོའི་དོན་སྟོན་པའི་གང་ཟག་འབྱུང་ངམ་ཞུས་པས།
བཀའ་སྩལ་པ། མ་འོངས་པ་ན་སྙིང་པོའི་དོན་སྟོན་པའི་སྤྲུལ་པ་གཉིས་ཏེ་བྱང་ཆུབ་སེམས་དཔའ་སྤྱན་རས་གཟིགས་ཀྱི་སྤྲུལ་པ་ཧྱ་གྷྲྀ་བ་སྔོན་ལ་འབྱུང་བ་ཅིག་ཆར་བའི་དོན་བྱེད། འཇམ་དཔལ་གྱི་སྤྲུལ་པ་རཏྣ་མ་ཏི་ཕྱིས་འབྱུང་བས་རིམ་གྱིས་པ་དང་གཉིས་ཀའི་དོན་བྱེད་དོ། ། ཞེས་ལུང་བསྟན་ཏོ། ། བཅོམ་ལྡན་འདས་མྱ་ངན་ལས་འདས་ནས་རིང་པོར་མ་ལོན་པ་ན་ཡུལ་དབུས་ཀྱི་རྒྱལ་པོ་མ་ཧཱ་ཕ་ལའི་མཆོད་གནས་བྲམ་ཟེའི་རིགས་ལ་རབ་ཏུ་བྱུང་བ་བྲམ་ཟེ་ས་ར་ཧ་ཞེས་བྱ་བ་སྔོན་གྱི་རྒྱལ་བ་ལ་བྱ་བ་བྱས་ཤིང་སྦྱངས་པ་མཆོག་ཏུ་གྱུར་པ། མཚན་ཉིད་སྡེ་སྣོད་གསུམ་དང་སྔགས་ཀྱི་རྒྱུད་སྡེ་བཞི་ལ་སོགས་པ་ལ་མཁས་པ། དབང་པོ་ཡང་རབ་མཆོག་ཏུ་གྱུར་པ་ཞིག་བྱོན་ཏོ། ། དེ་ནས་སྤྱན་རས་གཟིགས་ཀྱིས་དེ་དག་འདུལ་བའི་དུས་ལ་བབ་པར་དགོངས་ནས་བྲམ་ཟེའི་བུ་མོ་སྤུན་བཞི་རིགས་ངན་མདའ་མཁན་མ་དང་ལྔར་སྤྲུལ་ནས་སྨིན་པ་དང་མཐར་མདའ་མཁན་མས་གྲོལ་བར་མཛད་ནས་ཆོས་ཐམས་ཅད་སྐྱེ་མེད་གཅིག་ཆོད་དུ་གཟིགས་ཏེ་རྒྱལ་བློན་བཙུན་མོ་རྣམས་འདུལ་བའི་ཕྱིར་དོ་ཧ་རྡོ་རྗེའི་གླུ་སོགས་མང་དུ་གསུངས། དེ་ནས་རིང་པོར་མ་ལོན་པ་ན་ལྷོ་ཕྱོགས་བྷཻ་ཏའི་ཡུལ་དུ་ཀླུ་སྒྲུབ་སྙིང་པོ་ཞེས་བྱ་བ་སྐུ་འཁྲུངས་ཏེ་དཔལ་ས་ར་ཧ་ལས་རབ་ཏུ་བྱུང་བ་ནས་བརྩམས་ཏེ་ཐེག་པ་མཐའ་དག་གསན་ཅིང་གཞན་ཡང་ཤེས་བྱ་ཐམས་ཅད་ལ་མཁས་པར་མཛད། དེའི་ཚེ་དགའ་ལྡན་ན་བྱང་ཆུབ་སེམས་དཔའ་བློ་གྲོས་རིན་ཆེན་གྱིས་སྣོད་ལྡན་གང་ཡོད་གཟིགས་པས་ས་ར་ཧ་ཀླུ་སྒྲུབ་སྙིང་པོ་རྡོ་ངར་བ་གསུམ་འདུག་པར་གཟིགས་ནས་ལྷོ་དཔལ་གྱི་རི་ལ་བྱོན་ནས་ས་ར་ཧ་དང་ཀླུ་སྒྲུབ་གཉིས་དང་མཇལ་ཞིང་གདམས་པ་ཞུས་པས་ས་ར་ཧ་ཕུང་པོ་ལྷག་མེད་དུ་སངས་རྒྱས།
ཀླུ་སྒྲུབ་ཀྱང་སྨིན་གྲོལ་མཛད་ནས། ངའི་འདྲ་འབག་ལ་མཆོད་པ་གྱིས་གསུངས། དེའི་ཚེ་གྲོང་ཁྱེར་ཏེ་ཏོ་བྱ་བ་ན་རིགས་ངན་གར་མཁན་རྡོ་ངར་བ་མིང་སྲིང་གསུམ་ཡོད་པས་ཀླུ་སྒྲུབ་ལ་གར་གྱི་མཆོད་པ་ཕུལ་བས་སྣོད་ལྡན་དུ་གཟིགས་ནས་གསང་འདུས་ཀྱི་སྒོ་ནས་ཡེ་ཤེས་ཀྱི་སྤྱན་གནང་བ་དེས་ཀྱང་བྱང་སེམས་བློ་གྲོས་རིན་ཆེན་དང་མཇལ་ནས་རྟོགས་གྲོལ་དུས་གཅིག་ལ་བྱུང་སྟེ་མི་གནས་པའི་མྱང་འདས་ཐོབ་ནས་རྒྱུད་དག་པ་རྣམས་ཀྱི་སྣང་བར་ད་ལྟའང་ལྷོ་དཔལ་གྱི་རི་ལ་བཞུགས་པའི་དཔལ་ཤ་བ་རི་དབང་ཕྱུག་ཏུ་གྲགས་སོ། ། དེ་ནས་ཡུལ་དབུས་ཀྱི་འཛམ་བུ་ཀ་ནི་ཞེས་བྱ་བའི་གྲོང་ཁྱེར་དུ་བྲམ་ཟེའི་རིགས་ལ་མཻ་ཏྲི་པ་འཁྲུངས་ཏེ་ཐོག་མར་ཕྱི་པ་དང་ནང་པའི་གཞུང་ལུགས་དང་གསང་སྔགས་ལའང་མཁས་པར་མཛད། དེ་ནས་ཡང་དག་པའི་དོན་རྟོགས་པར་འདོད་ནས་སྒྲོལ་མ་དང་སྤྱན་རས་གཟིགས་ལ་ཡུན་རིང་པོར་གསོལ་བ་བཏབ་པས་ལུང་བསྟན་ཐོབ་ནས་ལྷོ་དཔལ་གྱི་རི་ལ་གཤེགས་ཏེ་དཔལ་ཤ་བ་རི་དང་མཇལ། ཐེ་ཚོམ་གསུམ་སྐྱེས་པས་བར་དོར་སངས་རྒྱས་ཤིང་དེ་སྲིད་དུ་རྟོགས་པ་འདི་ལྟར་སྐྱོང་གསུངས་ནས་མན་ངག་བརྡ་སྐོར་གསང་སྐོར་སྙིང་པོའི་སྐོར་བྱ་བ་མང་པོ་གནང་ནས་རྒྱ་གར་དུ་བྱོན་ཞིང་མུ་སྟེགས་ལས་རྒྱལ་བ་སོགས་ཡོན་ཏན་དང་སྙན་གྲགས་མཐའ་ཡས་པ་བྱུང་སྟེ་ཤར་ཕྱོགས་བྷ་ག་ལ་སོགས་སུ་འགྲོ་དོན་མཛད་ནས་ཨོ་རྒྱན་དུ་བྱོན་ཏོ། ། དེ་ལ་རྗེ་མར་པ་རྒྱ་གར་དུ་ལན་གསུམ་བྱོན་པའི་དང་པོ་ལ་རི་མེ་ལྟར་འབར་བའི་དུར་ཁྲོད་དུ་བཞུགས་པ་དང་མཇལ་ནས་རྒྱུད་བསྟོད་པ་གླུར་བླངས་སོགས་དང་གཞན་སྙན་དྲིལ་གྱི་མན་ངག་མང་པོ་གསན་སེམས་དྲི་མ་མེད་པའི་རང་ངོ་སྤྲད་པས། མགུར་ལས། བདག་དེས་ཀྱང་ཆོག་ཤེས་མ་བྱུང་ནས། ། རྗེ་མཻ་ཏྲི་ཆེན་པོའི་ཞབས་དྲུང་དུ། །
བྱིན་རླབས་དང་དམ་ཆོས་ཚུལ་བཞིན་ཞུས། ། ཁྱད་པར་ཕྱག་རྒྱ་ཆེན་པོ་ཞུས། ། ཆོས་ཤེས་པ་རྣམས་ལ་སྒྲོ་འདོགས་བཅད། ། མི་ཤེས་པ་ལ་སློབ་གཉེར་བྱས། ། རྗེ་ས་ར་ཧ་ཡི་བཀའ་སྲོལ་ལས། ། བྱིན་རླབས་དང་རྟོགས་པ་དུས་གཅིག་བྱུང༌། ། ཞེས་སོགས་གསུངས་ཤིང་ཕྱག་ཆེན་གྱི་དོན་བརྒྱུད་དངོས་འདི་དག་ལས་བརྒྱུད་པ་སྟེ་རྗེ་ཆོས་གྲགས་རྒྱ་མཚོས་ཕྱག་ཆེན་གསོལ་འདེབས་མཛད་པ་ལྟ་བུའོ། ། གསུམ་པ་བརྒྱུད་པ་གཞན་ནི། གཞན་ཡང་བྱང་ཆུབ་སེམས་དཔའ་ཕྱག་ན་རྡོ་རྗེ་དྲང་སྲོང་འགྲོ་བ་དབུགས་འབྱིན་དུ་སྤྲུལ་ནས་བུ་མོ་རོལ་པ་མོ་འཁོར་ལྔ་བརྒྱ་དང་བཅས་པ་སྨིན་པར་མཛད་ནས་ཨོ་རྒྱན་སྤྲུལ་པའི་ཞིང་དུ་རྒྱལ་པོ་དཔའ་བོ་རྡོ་རྗེ་ནས་ཨིནྡྲ་བོ་ཏིའི་བར་བླ་ན་མེད་པའི་དོན་བརྒྱུད་དུ་བྱོན་པ་གྲུབ་པ་སྡེ་བདུན་སྙིང་པོ་སྐོར་དྲུག་ཨ་མ་ཎ་སི་ཀ་རའི་ཆོས་སྐོར་སོགས་ཕྱག་ཆེན་གྱི་གཞུང་གི་གླེགས་བམ་དུ་བཞུགས་པ་ལྟ་བུའི་སོ་སོའི་བརྒྱུད་པ་དང་བཅས་པ་དང༌། ཡང་ཀླུ་སྒྲུབ་ནས་འབར་བའི་གཙོ་བོ་ཀླུའི་བྱང་ཆུབ་འཕགས་པ་ལྷ་སོགས་ཕྱག་རྒྱ་ཆེན་པོའི་ཡེ་ཤེས་ལ་བཀོད་པ་སོགས་མཐའ་ཡས་པ་དང༌།
གཞན་ཡང་གྲུབ་ཆེན་བརྒྱད་ཅུར་གྲགས་པ་སོགས་སྙིང་པོ་ཕྱག་རྒྱ་ཆེན་པོའི་དོན་ཁོ་ན་ལ་གྲུབ་པའི་རྒྱལ་ས་བརྙེས་ཤིང་དེས་སྨིན་གྲོལ་མཛད་པའི་བརྒྱུད་པ་རྣམས་དང༌། ཆོས་འདི་དང་མིང་འདོགས་མི་འདྲ་ཡང་དོན་གྱི་ངོ་བོ་གཅིག་པ་དམ་ཆོས་རྫོགས་པ་ཆེན་པོའི་མན་ངག་ཤྲཱི་སིང་ཧ་ནས་བི་མ་ལ་དང་པདྨ་སམ་བྷ་ཝ་དང་བཻ་རོ་ཙ་ན་སོགས་བརྒྱུད་ཚུལ་དུ་མ་བྱུང་བ་རྣམས་དང༌། བོད་དུ་ཐ་སྙད་དུ་མི་འདྲ་བར་གྲགས་པའི་ཞི་བྱེད་དང་དབུ་མ་ལྟ་ཁྲིད་གཅོད་དང་ཕྱག་ཆེན་གའུ་དང་ལམ་སྐོར་དགུ་སོགས་རྣམས་གདམས་ཚུལ་དང་ངོ་སྤྲོད་ཀྱི་གོ་རིམ་ཅུང་ཟད་མི་མཚུངས་པ་རྣམས་ཀྱང་སྤྲོས་མེད་འོད་གསལ་ཕྱག་རྒྱ་ཆེན་པོར་ངོ་འཕྲོད་པ་དོན་གྱི་ངོ་བོ་གནད་གཅིག་ཏུ་འབབ་པའི་ངེས་ཤེས་གཏིང་ཚུགས་པས་ཐེ་ཚོམ་གྱི་དྲ་བ་མཐའ་དག་སེལ་བར་བྱའོ། ། དེའི་ཚུལ་སྐབས་སུ་གང་བབ་འོག་ནས་བཤད་པས་ཤེས་པར་བྱ་ལ། བརྒྱུད་པ་དེ་རྣམས་ཀྱི་ཆུ་རྒྱུན་གཉུག་མ་ཕྱག་རྒྱ་ཆེན་པོའི་རྒྱ་མཚོར་དབྱེར་མེད་དུ་ཤེས་ཤིང་གདེངས་ཐོབ་པར་བྱེད་པ་ལ། ཨཱ་ལི་ཀཱ་ལི་ཆུ་ཀླུང་ཆེན་པོའི་རྒྱུད་ལས། བརྗོད་བྲལ་ལྷན་ཅིག་སྐྱེས་པའི་ཡེ་ཤེས་དེ། ། ཚོགས་བསགས་སྒྲིབ་པ་སྦྱངས་པའི་ལག་རྗེས་དང༌། ། རྟོགས་ལྡན་བླ་མ་དག་གི་བྱེད་པ་ལས། ། ཐབས་མང་བསྟན་པ་རྨོངས་པར་ཤེས་པར་བྱ། །
ཞེས་གསུངས་པ། དེ་རིང་གི་བསྒོམ་བྱ་དངོས་ལ། ཐོག་མར་སྔོན་དུ་བཤད་པ་ལྟར་གྱི་ཐུན་མོང་གི་སྔོན་འགྲོ་ནས་བསྒོམ་ཞིང་དད་པ་གསར་པའི་ཚེ་བྲོ་སྣ་བསྐྱེད་ཅིང་སེམས་རྒྱུད་དྲེད་དུ་མི་གཞུག་པ་གལ་ཆེ་བ། དེའི་གོ་རིམ་སྔར་ཡོད་པ་ལྟར་རྒྱལ་བའི་དབང་པོའི་གསུངས་ལས་ཀྱང་འབྱུང་བ་འདི་བཞིན་བྱ་སྟེ། དང་པོ་དལ་འབྱོར་རྙེད་དཀའ་མི་རྟག་པ། ། ལས་འབྲས་འཁོར་བའི་ཉེས་དམིགས་བསྒོམ་པའོ། ། དང་པོ་བསྒོམ་བྱ་དལ་འབྱོར་རིན་ཆེན་འདི། ། ཐོབ་དཀའ་འཇིག་སླ་ད་རེས་དོན་ཡོད་བྱ། ། གཉིས་པ་སྣོད་བཅུད་ཐམས་ཅད་མི་རྟག་ཅིང༌། ། སྒོས་སུ་འགྲོ་བའི་ཚེ་སྲོག་ཆུ་བུར་འདྲ། །
ནམ་འཆི་ཆ་མེད་ཤི་ཚེ་རོ་རུ་འགྱུར། ། དེ་ལ་ཆོས་ཀྱི་ཕན་ཕྱིར་བརྩོན་པས་བསྒྲུབ། ། གསུམ་པ་ཤི་ཚེ་རང་དབང་མི་འདུས་པས། ། ལས་ནི་བདག་གིར་བྱེད་ཕྱིར་སྡིག་པ་སྤོང༌། ། དགེ་བའི་བྱ་བས་རྟག་ཏུ་འདའ་བར་བྱ། ། བཞི་པ་འཁོར་བའི་གནས་གྲོགས་བདེ་འབྱོར་སོགས། ། གསོད་སར་ཁྲིད་པའི་གཤེད་མའི་དགའ་སྟོན་ལྟར། ། ཞེན་འཁྲིས་བཅད་ནས་བརྩོན་པས་བྱང་ཆུབ་སྒྲུབ། ། ཐུན་མོང་མིན་པའི་སྔོན་འགྲོ་སྐྱབས་སེམས་དང༌། ། རྡོར་སེམས་མཎྜལ་བླ་མའི་བསྒོམ་བཟླས་བཞི། །
དང་པོ་སྐྱབས་ཡུལ་ལྔ་ཚོམ་གསལ་བཏབ་ལ། ། མདུན་དུ་བདག་སོགས་མ་རྒན་ཀུན་གནས་པ། ། སྐྱབས་འགྲོ་བྱེད་པར་དམིགས་ལ་སྐྱབས་འགྲོ་བྱ། ། ཚད་མེད་བཞི་བསྒོམ་སེམས་བསྐྱེད་སྙིང་ནས་བྱ། ། གཉིས་པ་སྤྱི་བོར་རྡོར་སེམས་སྔགས་བཅས་བསམ། ། བཤགས་སྡོམ་བྱས་པས་བདུད་རྩིའི་རྒྱུན་བབས་ཏེ། ། རང་གི་ལུས་ཞུགས་སྡིག་སྒྲིབ་ཀུན་སྦྱངས་ནས། ། ཡིག་བརྒྱ་བརྗོད་པས་སྒྲིབ་བྱང་རྟགས་རྣམས་འོང༌། ། གསུམ་པ་སྒྲུབ་པ་ཚོམ་བུ་ལྔ་པོ་ལ། ། དཀོན་མཆོག་ལྔ་བསྐྱེད་མཆོད་པའི་མཎྜལ་ནི། །
དངོས་འབྱོར་ཡིད་སྤྲུལ་དུ་མ་ཕུལ་བ་ལས། ། ཚོགས་གཉིས་རྫོགས་པའི་རྟགས་རྣམས་རིམ་བཞིན་འཆར། ། ཞེས་སོགས་གསུངས་པ་ལྟར་དམིགས་པ་སྤོད་ཟིན་པ་རྣམས་མུས་མཐུད་ལ་བསྒོམ་ཞིང༌། སྦྱོར་བའི་དོན་བདུན་པ་ཚོགས་བསགས་པ་མཎྜལ་གྱི་ཆོ་ག་ལ།
མཆན་གྲུབ་ན་མཎྜལ་ཚོམ་བུ་ལྔ་ཚོམ་གྱི་ལྷ་མཚན་རྒྱས་པར་བཀོད་པ་སྒྲུབ་པའི་མཎྜལ་དང༌། མཆོད་པའི་མཎྜལ་ལ་ཅི་འབྱོར་གྱི་ཚོམ་བུ་ལོགས་སུ་བཀོད་པ་བྱ་བར་གསུངས། འདི་ལ་ཁྲིད་ཀྱི་བཤད་ཐབས་ནས་སྐྱབས་ཡུལ་དཀོན་མཆོག་དེའི་སྤྱན་སྔར་ཞེས་གསུངས་པས་སྔོན་གྱི་སྐྱབས་ཡུལ་བསྒོམ་པ་དེས་ཀྱང་འཐུས་ལ་མཎྜལ་ཡོད་པའམ་དམིགས་པ་གསལ་གདབ་ལ་སྐྱབས་འགྲོའི་སྐྱབས་ཡུལ་དེ་བསྒོམ་པའི་དྲུང་དུ། ཡན་ལག་བདུན་པ་རང་གཞན་མཁའ་ཁྱབ་ཀྱི་སེམས་ཅན་རྣམས་ཀྱི་ལུས་རྡུལ་སྙེད་དུ་འབུལ་བར་དམིགས་ལ། དང་པོ་མཆོད་ཡུལ་གྱི་སྐྱབས་གནས་བསྒྲུབ་པ་ནི་སྒྲུབ་ཡག་ལས། མདུན་གྱི་ནམ་མཁར་སྟེང་གི་ཆ་ལ་བླ་མ་རྡོ་རྗེ་འཆང་ལ་བཀའ་བརྒྱུད་བླ་མ་རྣམས་དང་གྲུབ་ཐོབ་ཕོ་མོ་ཐམས་ཅད་སྤྲིན་བཞིན་དུ་གཏིབས་པ་དེའི་གཡས་སུ་སངས་རྒྱས་དཀོན་མཆོག་རྒྱབ་ཏུ་ཆོས་དཀོན་མཆོག །
གཡོན་དུ་དགེ་འདུན་དཀོན་མཆོག་མདུན་དུ་ཡི་དམ་རྒྱུད་སྡེའི་ལྷ་ཚོགས། འོག་ཏུ་དམ་པ་ཆོས་སྐྱོང་བའི་སྲུང་མ་རྣམས་བཀྲ་དཔུང་ངེ་འོད་ཐིབས་སེ་བྱིན་གྱིས་རླབས་པའི་ཚུལ་དུ་བཞུགས་པར་གྱུར། བསམས་ལ་ཇི་སྙེད་སུ་དག་ནས་ཕྱག་འཚལ་བ་དང་ཡན་བརྗོད་ཅིང་མཎྜལ་རྒྱས་པ་ཡིག་བརྒྱ་ནས་སྨོན་ལམ་གྱི་རྒྱས་གདབ་པའི་བར་ཕག་མོའི་ཆོ་ག་ལྟར་འདོན་ལ་གཞུང་ལྟར་འབུལ་ལོ། ། མཆན། ཡང་སྔ་མའི་ལག་ལེན་ལ་བླ་མའི་རྣལ་འབྱོར་ལ་མཎྜལ་རྒྱས་པ་འབུལ་བ་དར་སྣང་བས་ཐུན་མོང་བླ་མའི་རྣལ་འབྱོར་འདི་སྒྲུབ་པའི་མཎྜལ་གྱི་ཚབ་བྱས་ནས་རྒྱས་པར་འབུལ་བའང་ཤིན་ཏུ་ལེགས་པས་གང་འཐད་བྱའོ། ། མཎྜལ་འབུལ་ཟིན་པའི་རྗེས་སུ་སྐྱབས་ཡུལ་འོད་དུ་ཞུ་ནས་རང་ལ་ཐིམ་པས་རང་གི་ལུས་ངག་ཡིད་གསུམ་དང་སྐྱབས་ཡུལ་རྣམས་ཀྱི་སྐུ་གསུང་ཐུགས་དབྱེར་མེད་དུ་གྱུར་སྙམ་པའི་ངང་ནས་སེམས་ལ་ལས་མ་བཅོལ་བར་ཁར་སང་སྨྲོས་པ་ལྟར་དུ་རིག་པ་ཅི་གནས་སུ་ཞོག་མཛོད། མཎྜལ་གཏོར་འབུལ་སྨོན་ལམ་གདབ་པས་ཉི་མ་བཞི་པའི་ཆོས་ཐུན་དམིགས་ཐུན་དང་བཅས་པའོ། ། ལྔ་པ་མཚམས་སྦྱོར་གྱི་ཚིག་མཚམས་ནས། ད་ནི་སྤྱི་དོན་གཉིས་པ་གདམས་པའི་དངོས་གཞི་སྟོན་པར་བྱེད་པ་སྟེ། དངོས་གཞི་ལ་གཉིས།
མ་སྨིན་པ་སྨིན་པར་བྱེད་པའི་དབང་དང༌། སྨིན་པ་གྲོལ་བར་བྱེད་པའི་གདམས་པ་སྟེ། དེ་ཡང༌། བདེ་མཆོག་གསང་བ་དུར་ཁྲོད་ལས། སྨིན་པར་བྱེད་པའི་དབང་བཞི་དང༌། ། གྲོལ་བ་བསྐྱེད་རྫོགས་གཉིས་ཀྱི་ལམ། ། ལམ་གཉིས་ལ་ནི་བརྟེན་ནས་ནི། ། སྔགས་པས་བྱང་ཆུབ་བསྒྲུབ་པར་བྱ། ། ཞེས་གསུངས་པས། དང་པོ་སྨིན་བྱེད་ཀྱི་དབང་ནི་གཉིས་ལས།
རྒྱུད་དང་འབྲེལ་བ་གཞུང་གི་དབང་བསྐུར་བ་དང༌། བྱིན་རླབས་དང་འབྲེལ་བ་མན་ངག་གི་དབང་བསྐུར་བའོ། ། དང་པོ་རྒྱུད་དང་འབྲལ་བའི་དབང་བསྐུར་ཐོབ་ནས་རྒྱུད་སྡེའི་ཉན་བཤད་དང་བསྐྱེད་པའི་རིམ་པ་བསྒོམ་པ་དང་ལས་རྒྱ་མཚོ་སྒྲུབ་པ་ལ་དབང་བའོ། ། འདིར་ནི་བྱིན་རླབས་དང་འབྲེལ་བ་མན་ངག་གི་དབང་ཐོབ་པར་བྱ་སྟེ། ཟབ་མོ་རྫོགས་པའི་རིམ་པ་ལ་དབང་བར་བྱེད་པའི་ཕྱིར་རོ། ། གཉིས་པ་གྲོལ་བྱེད་ཀྱི་གདམས་པ་ནི། བསྐྱེད་རྫོགས་གཉིས་ལས་ཐོག་མར་བསྐྱེད་པའི་རིམ་པ་བསྒོམ་ཞིང་དྲོད་ཚད་ཀྱི་རྟགས་ཐོན་པར་བྱ། དེ་ནས་ཟབ་མོ་རྫོགས་པའི་རིམ་པ་ལ་འཇུག་པ་ལ་གཉིས་ཏེ། གསོལ་བ་གདབ་པ་གདམས་པ་དངོས་སོ། ། ཐོག་མར་གསོལ་བ་གདབ་པ་ནི།
བླ་མ་རྡོ་རྗེ་འཛིན་པ་ཆེན་པོ་ལ་རིན་པོ་ཆེའི་ཁྲི་གདུགས་རིམ་པ་བཅུ་གསུམ་ཕུབ་པ་དང་རྒྱན་གོས་ཀྱི་ཚོགས་དག་དང༌། ཚོགས་ཀྱི་འཁོར་ལོ་རྒྱ་ཆེན་པོ་དང་རིན་པོ་ཆེ་གསེར་གྱི་མཎྜལ་བརྒྱ་རྩ་བརྒྱད་ཀྱི་མཆོད་ནས་གསོལ་བ་གདབ་པ་ནི་ཕྱག་འཚལ་ཞིང་ཐལ་མོ་སྦྱར་ཏེ། སམྦུ་ཊི་ལས་གསུངས་ཡིད་བཞིན་ནོར་བུ་ལྟར་གྱུར་པ། ། འགྲོ་བའི་འདོད་པ་དོན་སྒྲུབ་ཕྱིར། ། དཔལ་ལྡན་བདེ་གཤེགས་བཀའ་བཞིན་མཛད། ། སངས་རྒྱས་སྲས་པོར་ཕྱག་འཚལ་ལོ། ། དེ་ཕྱིར་བླ་མེད་བདག་འཚལ་བས། ། ཡོན་ཏན་མཚོ་ཁྱོད་བཀའ་དྲིན་ལ། ། ཀུན་མཁྱེན་ཡེ་ཤེས་དབང་གི་ནི། ། ད་ལྟ་ཉིད་དུ་བཀའ་དྲིན་སྐྱོབས། །
སངས་རྒྱས་ཀུན་གྱི་གསང་བ་ནི། ། ཅི་ལྟར་དཔལ་ཐུགས་རྡོ་རྗེ་ཡིས། ། རྡོ་རྗེ་ཆོས་ཅན་ལས་གསུངས་པ། ། དེ་བཞིན་མགོན་པོས་བདག་བསྒྲུབ་མཛོད། ། བཅོམ་ལྡན་ཞབས་པད་སྤངས་ནས་ནི། ། གཞན་དུ་བདག་ལ་འགྲོ་མ་མཆི། ། འཁོར་བའི་འགྲོ་ལ་ངེས་རྒྱལ་བ། ། དེ་ཕྱིར་མགོན་ཤཱཀྱ་ཐུབ་པ་པོས་ཐུགས་རྗེ་མཛོད། ། ཅེས་ལན་གསུམ་གསོལ་བ་གདབ་བོ། ། གཉིས་པ་གདམས་པ་དངོས་ལ་གཉིས།
རྩ་བ་དང་ཡན་ལག་གོ ། དང་པོ་རྩ་བའི་གདམས་པ་ནི། བླ་མ་ལ་མོས་གུས་ཀྱི་བྱིན་རླབས་གནད་དུ་བསྣུན་དགོས་ཏེ། རྣལ་འབྱོར་གྱི་དབང་ཕྱུག་ཏཻ་ལོ་པ་ཆེན་པོའི་ཞལ་ནས། སྡུག་བསྔལ་མི་བཟད་ཐར་འདོད་བླ་མ་མཁས་པ་བསྟེན། ། བྱིན་རླབས་སྙིང་ལ་ཞུགས་ན་རང་སེམས་གྲོལ་བར་འགྱུར། ། ཞེས་གསུངས་པ་དང༌། བྲམ་ཟེ་ཆེན་པོ་ས་ར་ཧའི་ཞལ་ནས། བླ་མའི་བྱིན་རླབས་གང་གི་སྙིང་ཞུགས་པ། ། ལག་པའི་མཐིལ་ན་ཡོད་པའི་གཏེར་མཐོང་འདྲ། །
ཞེས་གསུངས་པ་དང༌། དཔལ་གསང་བ་འདུས་པ་ལས། བླ་མ་ལ་གུས་ཡོད་གྱུར་ན། ། འགྲུབ་འགྱུར་འདི་ལ་ཐེ་ཚོམ་མེད། ། བླ་མ་ལ་གུས་མེད་གྱུར་ན། ། བསྒྲུབ་ཀྱང་འགྲུབ་པར་མི་འགྱུར་རོ། ། ཞེས་གསུངས་པ་དང༌། དཔལ་དུས་འཁོར་ལས། བསྐལ་པ་དུས་གསུམ་ཐམས་ཅད་དུ། ། དཀོན་མཆོག་གསུམ་ལ་མཆོད་པ་དང༌། །
སྲོག་ཆགས་བྱེ་བའི་ཚེ་སྐྱབས་ཀྱང༌། ། ཚེ་འདིར་སངས་རྒྱས་མི་ཐོབ་སྟེ། ། ཡོན་ཏན་རྒྱ་མཚོ་བླ་མ་ལ། ། དང་བའི་ཡིད་ཀྱིས་མཉེས་བྱས་ན། ། མཆོག་དང་ཐུན་མོང་དངོས་གྲུབ་ནི། ། ཚེ་འདི་ཉིད་ལ་ཐོབ་པར་འགྱུར། ། ཞེས་གསུངས་པ་དང༌། ཆོས་སྐུ་མཁའ་འགྲོ་མའི་ཞལ་ནས། གསང་སྔགས་སྙན་བརྒྱུད་བྱིན་རླབས་ཀྱི་ལམ་པ་ཡིན། བྱིན་རླབས་མོས་གུས་ཀྱི་ལམ་པ་ཡིན།
མོས་གུས་གསོལ་འདེབས་ལ་རག་ལས་པ་ཡིན། གསོལ་བ་འབར་ཐབས་སུ་ཐོབ་དང་བྱིན་རླབས་སྙིང་གི་དཀྱིལ་དུ་འབབ་པ་གཅིག་འོང༌། ཞེས་གསུངས་པ་དང༌། རྒྱལ་བའི་དབང་པོའི་ཁྲིད་ཡིག་ཆེན་མོ་ལས། བཞི་པ་སྤྱི་བོར་བླ་མ་བསྒོམ་བྱས་ལ། ། མོས་གུས་དྲག་པོས་གསོལ་བཏབ་དབང་བཞི་བླངས། ། མཉེས་པ་ལྔ་ཡིས་བླ་མ་བསྟེན་བྱས་ན། ། ཐུགས་རྗེའི་བྱིན་རླབས་ཞུགས་པའི་རྟགས་རྣམས་འོང༌། ། ཞེས་གསུངས་པའི་དོན་གདམས་པའི་རྩ་བ་བླ་མའི་བྱིན་རླབས་ཡིན་པས། རྩ་འཁོར་ལོ་དྲུག་ཏུ་བླ་མའི་རྣལ་འབྱོར་ཁོ་ན་གནད་དུ་བྱ་ཞིང༌།
ཐུན་བཞིའི་རྣལ་འབྱོར་གྱིས་བྱིན་རླབས་ཀྱི་དྲོད་རྟགས་ཐོབ་པར་བྱའོ། ། གཉིས་པ་གདམས་པའི་ཡན་ལག་ནི། བྱིན་རླབས་ཀྱི་ཁ་ཚར་ཡིན་པས་དེའི་དམིགས་པ་བསྒྱུར་ཚུལ་ནི། རྩ་བ་མོས་གུས་ཀྱིས་བྱིན་རླབས་ཀྱི་གཞུང་བསྲངས་ལ། ཐབས་གཙོ་བོར་སྟོན་པ་དང༌། ཤེས་རབ་གཙོ་བོར་སྟོན་པའི་དམིགས་པའི་རྩལ་ཁ་བསྒྱུར་ནས་ཕྱག་རྒྱ་ཆེན་པོ་ལྷན་ཅིག་སྐྱེས་པའི་ངོ་བོ་སྔར་མ་མཐོང་བའི་ཆོས་ཉིད་གསར་དུ་མཐོང་བ་ཞེས་མངོན་སུམ་དུ་རྟོགས་པར་བྱ་བའི་ཕྱིར། རེ་ཞིག་ཤེས་རབ་དང་འབྲེལ་བ་སྤྲོས་མེད་ལྷན་ཅིག་སྐྱེས་སྦྱོར་གྱི་མན་ངག་སྟོན་པར་བྱེད་པ་སྟེ། དེའང་གོང་དུ་བསྟན་པའི་ལྷན་སྐྱེས་ཕྱག་རྒྱ་ཆེན་པོའི་ཡེ་ཤེས་རྟོགས་པར་བྱེད་པ་ལ་གཉིས། འཇིག་རྟེན་པའི་ལམ་དང་འཇིག་རྟེན་ལས་འདས་པའི་ལམ་མོ། ། དེ་ལ་དང་པོ་འཇིག་རྟེན་པའི་ལམ་ལ་གཉིས།
ཕྱིན་ཅི་ལོག་འཁྲུལ་པའི་ཡུལ་ཀུན་ཏུ་རྒྱུ་ཞིང་གཡེང་བའི་སེམས་ཀྱི་རྟོགས་པར་མི་ནུས་པས་ཆོས་མཆོག་བསམ་གཏན་གྱི་རྒྱུ་མཐུན་ཞི་གནས་ཀྱི་ཏིང་ངེ་འཛིན་སྒྲུབ་པ་དང༌། གནས་སྐབས་ཀྱི་མི་རྟོག་པ་མུན་པའི་བློ་ཅན་གྱིས་རྟོགས་པར་མི་ནུས་པས། ལྷག་མཐོང་ལྷན་སྐྱེས་ཡེ་ཤེས་ཀྱི་རྒྱུ་མཐུན་ཤེས་རབ་དྲི་མ་མེད་པས་གནས་ལུགས་གཏན་ལ་དབབ་པའོ། ། དེ་ལ་དང་པོ་སེམས་མ་ཟིན་པ་ཟིན་པར་བྱེད་པ། ཟིན་པ་བརྟན་པར་བྱེད་པ། བརྟན་པ་དབང་འབྱོར་བར་བྱེད་པ་དང་གསུམ་མོ། ། དེ་ལ་དང་པོ་མ་ཟིན་པ་ཟིན་པར་བྱེད་པ་ལ་གཉིས། དམིགས་པ་ལ་བརྟེན་ནས་སེམས་འཛིན་པར་བྱེད་པ་དང༌། མི་དམིགས་པ་ལ་བརྟེན་ནས་སེམས་འཛིན་པའོ། ། དམིགས་པ་ལ་བརྟེན་ནས་སེམས་འཛིན་པ་ལ་གཉིས།
བླ་མ་ལ་བརྟེན་ནས་སེམས་འཛིན་པ་དང༌། ཐིག་ལེ་ལ་བརྟེན་ནས་སེམས་འཛིན་པའོ། ། དེ་ལ་དང་པོ། བླ་མ་ལ་བརྟེན་ནས་སེམས་འཛིན་པ་བསྒོམ་པར་བྱ་སྟེ། དེའང་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་གནད་འདི་ལ་གནད་གསུམ་གྱི་སྲང་འགྲིམ་དགོས་ཏེ། རྩ་རླུང་ཐིག་ལེ་དབང་དུ་འདུ་བར་བྱེད་པ་བཅའ་བ་ལུས་ཀྱི་གནད། ཡེ་ཤེས་མྱུར་དུ་རྟོགས་པར་བྱེད་པ་བླ་མ་ལ་མོས་གུས་ཀྱི་གནད། ཡང་དག་པའི་ལམ་དུ་འགྲོ་བར་བྱེད་པ་དམིགས་པ་ཏིང་ངེ་འཛིན་གྱི་གནད་དང་གསུམ་མོ། ། དེ་ལ་བསམ་གཏན་གྱི་ཡན་ལག་འདི་དག་ཐམས་ཅད་ལ་སྦྱོར་དངོས་རྗེས་གསུམ་གྱིས་ལམ་དུ་བྱེད་པ་གལ་ཆེ་སྟེ་སྦྱོར་བ་སྔོན་དུ་འགྲོ་བ། འཁོར་བ་སྡུག་བསྔལ་གྱི་རྒྱ་མཚོ་ལས་ཡིད་རབ་ཏུ་གཞུག་ཅིང་འགྲོ་བའི་དོན་རྒྱ་ཆེན་པོ་ལ་དམིགས་པའི་སྐྱབས་སུ་འགྲོ་བ་དང་སེམས་བསྐྱེད་པ་ཐུན་མོང་མ་ཡིན་པ་ཤིན་ཏུ་གལ་ཆེ།
དངོས་གཞི་བསམ་གཏན་གྱི་ཡན་ལག་དམིགས་པའི་རིམ་པ་གང་དང་གང་ཡིན་པ་ལ་བརྩོན་འགྲུས་དྲག་པོས་གཡེལ་མེད་དུ་བརྟེན་པ་གལ་ཆེ། རྗེས་སུ་བསྔོ་བ་དང་སྨོན་ལམ་ལྷའི་ང་རྒྱལ་དང་མི་འབྲལ་བའི་སྤྱོད་ལམ་རྣམ་བཞི་ལམ་དུ་ཁྱེར་བ་གལ་ཆེའོ། ། དང་པོ་བཅའ་བ་ལུས་ཀྱི་གནད་ནི། བསམ་གཏན་གྱི་སྟེགས་བུ་འབོལ་ལ་འཐུག་པའི་སྟེང་དུ། སྐད་ཅིག་གི་རང་ཉིད་རྗེ་བཙུན་རྡོ་རྗེ་རྣལ་འབྱོར་མ་སྐུ་མདོག་པདྨ་རཱ་ག་ལྟར་དམར་བ་ཞལ་གཅིག་ཕྱག་གཉིས་རབ་ཏུ་ཁྲོས་པའི་སྤྱན་གསུམ་དམར་ཁྲོལ་ཁྲོལ་གྱི་ཕྱོགས་བཅུ་ཀུན་ཏུ་གཟིགས་པ། སྐྲ་གྲོལ་བ། ཐོད་སྐམ་ལྔའི་དབུ་ལ་བརྒྱན་ཞིང་ཕྱག་རྒྱ་ལྔས་བརྒྱན་པ་གྲི་གུག་དང་ཐོད་པ་འཛིན་ཅིང་ཁ་ཊྭཱཾ་ག་ལ་འཁྱུད་པ་བདེ་བ་ཆེན་པོའི་ཉམས་ཀྱིས་ཡོངས་སུ་གང་ཞིང་གཡས་བསྐུམ་གཡོན་བརྐྱང་གར་ཐབས་ཀྱིས་བཞུགས་པ་ཆོས་འབྱུང་དམར་པོའི་གཞལ་ཡས་ཁང་གི་ནང་དུ་ཡེ་ཤེས་ཀྱི་མེ་རི་མེ་དཔུང་འབར་བའི་དབུས་སུ་པད་ཉི་རོའི་གདན་ལ་བཞུགས་ཤིང་ཟག་པ་མེད་པའི་མཁྱེན་གཟིགས་དང་ལྡན་པར་བསྒོམ་མོ། ། དེའི་ངང་ལ་ལུས་རྣམ་སྣང་གི་ཆོས་བདུན་དང་ལྡན་པར་བྱ་སྟེ། རྐང་པ་སྐྱིལ་ཀྲུང༌། ལག་པ་མཉམ་བཞག །
རྐེད་པ་བསྲང༌། མགྲིན་པ་ཡིད་ཙམ་དགུག ། ལྟ་སྟངས་ཐད་ཀར་གཏད། ལྕེའི་རྩེ་མོ་ཡ་རྐན་ལ་སྦྱར། རྒྱུ་ཞབས་ཚིགས་པ་ལ་སྦྱར་བ་དང་བདུན། ཡོ་འཛུར་མེད་པར་ཡང་ཡང་བཅོས་ཤིང་བསྲང་བ་གལ་ཆེ། ཡང་ངེད་ཀྱི་ཕྱག་ལེན་ལ་སྒྲོག་རུས་གྱེན་དུ་འཐེན་ཞིང་གྲུ་མོ་མི་བསྒུག་པར་བསྲང་བ་ནི་རོ་རྐྱང་གི་རླུང་དང་གཟུང་འཛིན་གྱི་རྟོག་པ་འཆིང་བའི་དགོས་པ་ཡོད་པས་ཁྱད་ཆོས་སོ། ། དེ་ནས་གཉིས་པ་བླ་མ་མོས་གུས་ཀྱི་གནད་ནི། རང་ཉིད་རྡོ་རྗེ་རྣལ་འབྱོར་མར་གནས་པའི་སྤྱི་བོའི་གཙུག་ཁྲུ་གང་ཙམ་གྱི་སྟེང་གི་བར་སྣང་ལ། པཾ་ལས་སྣ་ཚོགས་པདྨ་འབུམ་ལྡན་གྱི་དབུས་སུ་རྃ་ལས་ཉི་མའི་དཀྱིལ་འཁོར་འོད་ཟེར་བྱེ་བ་བརྒྱ་ཕྲག་དང་ལྡན་པའི་གདན་ལ་དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོར་གྱུར་པ་དྲིན་ཅན་རྩ་བའི་བླ་མ་རྡོ་རྗེ་འཆང་ཆེན་པོ་སྐུ་མདོག་ཡིད་བཞིན་གྱི་ནོར་བུ་བཻཌཱུརྻ་འཐོན་ཀ་བཟང་པོ་ལྟར་སྔོ་ལ་དྭངས་པའི་མདོག་དང་ལྡན་པ་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་བསྣོལ་བཞིན་དུ་བསྣམས་པ་ཞབས་རྡོ་རྗེའི་སྐྱིལ་ཀྲུང་དང་ལྡན་ཞིང་ལྷའི་པཉྩ་ལི་ཀའི་རྣམ་བཀྲ་རིན་པོ་ཆེའི་དྲལ་དྲབ་ཀྱིས་སྤྲས་པའི་ཤམ་ཐབས་ལྷབ་ལྷུབས་སུ་བཀླུབས་པ་དབུ་སྐྲ་སིལ་མའི་ཐོར་ཅོག་གྱེན་དུ་བཅིངས་ཤིང་ལྷག་མ་སྐུ་རྒྱབ་ཏུ་གྲོལ་བ་སྐུ་གཅེར་བུ་རུས་པ་དང་རིན་པོ་ཆེའི་རྒྱན་སྣ་ཚོགས་ཀྱིས་སྤྲས་ཤིང་ཞལ་འཛུམ་པ་ཐུགས་དགྱེས་པ་དང་ལྡན་པ་སྐུ་གསུང་ཐུགས་ཀྱི་གསང་བ་བསམ་གྱིས་མི་ཁྱབ་པའི་འོད་ཟེར་ཉི་མ་འབུམ་ལྟར་འཕྲོ་བ་བ་སྤུའི་དབང་པོ་རེ་རེ་ན་རྒྱལ་བ་ལོངས་སྤྱོད་རྫོགས་པའི་ཞིང་ཁམས་བསམ་གྱིས་མི་ཁྱབ་པ་རྫོགས་བཞིན་པར་མངོན་པ།
སྐུ་མཐོང་བ་ཙམ་གྱིས་ངན་སོང་གསུམ་གྱི་སྡུག་བསྔལ་ལས་སྐྱོབས་པ། གསུང་ཐོས་པ་ཙམ་གྱིས་ཟག་པ་མེད་པའི་བདེ་བ་ལ་བཀོད་པའི་དཔལ་དང་ལྡན་པ། དེ་ལ་རྒྱ་གར་གྱི་གྲུབ་ཆེན་བརྒྱད་ཅུ་རྩ་ལྔ་རིག་འཛིན་གྱི་ཕོ་མོ་ལྔ་བཅུ་རྩ་གཉིས་རྒྱུད་སྡེ་རྒྱལ་བ་རྒྱ་མཚོའི་ཚོགས་ཀྱིས་ཡོངས་སུ་བསྐོར་བ་སྟེང་གི་ཆ་ལ་རྡོ་རྗེ་འཆང་ནས་རིམ་བཞིན་དུ་བརྒྱུད་པའི་བླ་མ་རྣམས་མུ་ཏིག་རྩར་ལ་བརྒྱུས་པ་ལྟ་བུའི་ཚུལ་དུ་བཞུགས་པ། དེ་རྣམས་ལ་དད་པ་དང་མོས་པ་གུས་པའི་ཚུལ་གྱིས་ལུས་ངག་ཡིད་གསུམ་རྩེ་གཅིག་པའི་སྒོ་ནས་གསོལ་བ་གདབ་ཅིང་བརྒྱུད་པ་རྣམས་ཀྱི་བྱིན་རླབས་རིམ་པ་བཞིན་དུ་རྩ་བའི་བླ་མའི་བར་དུ་བརྒྱུད་ཅིང་རྩ་བའི་བླ་མ་རྡོ་རྗེ་འཆང་གི་སྐུ་གསུང་ཐུགས་ཀྱི་བྱིན་རླབས་ཡེ་ཤེས་ཀྱི་ཆུ་རྒྱུན་དཔག་ཏུ་མེད་པ་བབས་པས་སྤྱི་བོ་ཚངས་པའི་བུ་ག་ནས་ཞུགས་ལུས་ཕྱི་ནང་ཐམས་ཅད་ཁྱབ། ལུས་ངག་ཡིད་གསུམ་གྱི་སྡིག་སྒྲིབ་ཐམས་ཅད་དག་ནས། རང་ཉིད་ལྷག་པའི་ལྷ་སྣང་ལ་རང་བཞིན་མེད་པའི་རྩ་གསུམ་འཁོར་ལོ་བཞི་ཁེངས་ཏེ་དབང་བཞི་རྫོགས་པར་ཐོབ་ནས་ཟག་མེད་ཀྱི་བདེ་བ་བསམ་གྱིས་མི་ཁྱབ་པ་ཕྲིལ་ཕྲིལ་རྒྱུད་ལ་སྐྱེས་པར་བསྒོམས་ལ་གསོལ་བ་ཐུན་ཐག་ཏུ་གདབ་ནས་ཐུན་འཇོག་པའི་དུས་སུ་བླ་མ་རྣམས་རིམ་གྱིས་རྡོ་རྗེ་འཆང་ལ་བསྡུ། རྡོ་རྗེ་འཆང་འོད་ཀྱི་ཚུལ་དུ་རང་ལ་བསྟིམས། རང་གི་ལུས་ངག་ཡིད་གསུམ་དང་བླ་མའི་སྐུ་གསུང་ཐུགས་དབྱེར་མེད་པའི་ངང་ལ་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་བླ་མའི་སྐུ་གསུང་ཐུགས་རང་བཞིན་གྱི་རྣམ་པར་དག་པ་སྟོང་ཞིང་བདག་མེད་པ་རང་བཞིན་གྱིས་འོད་གསལ་བ་ཆེན་པོའི་དབྱིངས་ལ་མཉམ་པར་འཇོག་པ་ནི་དེ་ཁོ་ན་ཉིད་བླ་མའི་རྣལ་འབྱོར་ཏེ་ཆོས་ཐམས་ཅད་ཀྱི་དབྱིངས་བདེ་བ་ཆེན་པོ་ཟུང་འཇུག་རབ་ཏུ་མི་གནས་པ་ཅི་ལྟ་བ་བཞིན་མངོན་དུ་བྱེད་པ་ཉིད་ནི་བླ་ན་མེད་པའི་བླ་མའི་སྐུ་གསུང་ཐུགས་ཐོབ་པ་ཞེས་བྱ་བར་འགྱུར་ཏེ་དེ་དག་ཅི་ལྟ་བའི་ལམ་ལ་གཞོལ་བར་གྱིས་ཤིག ། གསུམ་པ་དམིགས་པ་ཏིང་ངེ་འཛིན་གྱི་གནད་ནི། སེམས་འདས་པའི་རྗེས་མི་བཅད།
མ་འོངས་པའི་སྔོན་མི་བསུ། ད་ལྟ་བ་ལ་བཟོ་བཅོས་མེད་པར་གསལ་ལ་མི་རྟོག་པའི་ངང་ལ་མཉམ་པར་ཞོག་མཛོད། དེ་ལ་ཕྱག་རྒྱ་ཆེན་པོའི་ངོ་བོ་གནས་ལུགས་ཀྱི་དོན་ལ་དུས་གསུམ་གྱི་སྤྲོས་པ་བཅད་མ་བཅད་ལ་མ་ལྟོས་མོད་ཀྱི་འོན་ཀྱང་ལས་དང་པོ་པ་སྒོམ་ལ་འཇུག་པའི་ཚེ་དུས་གསུམ་རྟོག་པའི་བློ་རྒྱུན་མ་བཅད་ན་ཏིང་ངེ་འཛིན་རྒྱུད་ལ་མི་སྐྱེ་བས་ཉམས་ཁྲིད་ལག་ཏུ་བླང་བའི་ཚེ་དེ་ལྟ་བུའི་ཚུལ་གྱིས་བསྒོམ་དགོས་ཏེ་དེ་རྣམས་ཀྱི་དོན་ཡང༌། རྗེ་སྒམ་པོ་པས། འདས་པའི་རྗེས་མི་གཅོད། མ་འོངས་པའི་མདུན་མི་བསུ། ད་ལྟར་གྱི་ཤེས་པ་རང་ག་རྣལ་མར་རྩེན་གྱིས་ཞོག ། དེ་ལ་འདས་པའི་རྗེས་མི་གཅོད་ཟེར་ཙ་ན། འོ་སྐོལ་གྱི་བློ་རྣམ་རྟོག་སྔ་མའི་ཕྱིར་མི་འབྲང་བ་ཡིན། མ་འོངས་པའི་མདུན་མི་བསུ་ཟེར་ཙ་ན།
འོ་སྐོལ་གྱི་བློས་རྣམ་རྟོག་ཕྱི་མའི་མདུན་མི་བསུ་བ་ཡིན། ད་ལྟར་གྱི་ཤེས་པ་རྣལ་མར་རྩེན་གྱིས་ཞོག་ཟེར་ཙ་ན། ད་ལྟ་གང་དུའང་མི་དམིགས་པ་གཅིག་ལ་ཟེར་བ་ཡིན། སེམས་མ་བཅོས་ན་གསལ། ཆུ་མ་རྙོགས་ན་དྭངས་བྱ་བ་ཡིན་པས་མ་བཅོས་པའི་ངང་ལ་རང་གར་རྩེན་གྱིས་ཞོག ། དེ་ལྟར་བཞག་པས་གསལ་ལ་རྟོག་པ་མེད་པ་སེང་ངེ་ཡེར་རེ་བ་སེ་གོལ་གཏོགས་པ་ཙམ་མམ་བ་འཇོ་བའི་ཡུན་ཙམ་ལ་སོགས་འོང༌། དེ་ཡུན་རིང་བ་ལ་ཡོན་ཏན་དུ་མི་ལྟ། ཐུང་བ་ལ་སྐྱོན་དུ་མི་ལྟ་བར་བསྒོམ་ཞེས་གསུངས་པ་ལྟར་ད་ལྟར་ཡིད་ཡུལ་དུ་གང་དྲན་གང་ཤར་གྱི་ཤེས་པ་གཅིག་གསལ་ཐོབ་ལ་དེ་ཡལ་མཚམས་ནས་དེ་ལ་རྒྱུན་མ་མཐུད་པར་ཅི་གནས་སུ་ཞོག་གལ་ཏེ་མི་གནས་ནའང་རྣམ་རྟོག་གང་འཕྲོས་ཐར་ཆགས་སུ་དྲན་པས་ཟིན་ཞིང་རྒྱ་ཡན་དུ་གཅིག་ཀྱང་མ་ཤོར་བར་ཡིད་ཡུལ་དུ་ངེས་པར་ཟུང་མཛོད།
མཆན། ཅེས་ཁྲིད་མ་ཐོབ་པའི་གསར་བུ་རྣམས་ཀྱི་འཇོག་ལུགས་མི་གོ་བས་འདི་ལེགས་པར་གོ་ངེས་སུ་སློབ་པ་གལ་ཤིན་ཏུ་ཆེ་བས་གསལ་བར་བཀྲོལ་ཞིང་སློབ་བོ ། །
ཡང་གསར་པ་ཕལ་ཆེར་ལ་དམིགས་པའི་དྲན་བསྐུལ་དུ་དམིགས་རྟེན་འཇོག་པ་འདི་ཁྲིད་རྐང་རིང་པོ་མཛད་པ་རྣམས་སེམས་འཛིན་གྱི་དམིགས་པ་མི་འདྲ་བ་སྣ་ཚོགས་གསུངས་པ་ཀུན་དང༌། གཉིས་པ་ཐིག་ལེ་ལ་སེམས་འཛིན་གྱི་དོད་ཡིན་པས་རྟེན་འབྲེལ་དང་མཚུངས་པའི་རྫས་ཟན་ནག་གི་གོང་བུ་འདི་ཐིག་ལེ། དེ་ལ་ཤིང་ཐུར་ཕྲ་མོ་བཙུག་པ་ནཱ་ད་མཚོན་བྱེད་ཡིན། འདི་མཐོང་ཙམ་གྱི་དམིགས་པའི་བཟུང་རྟེན་ཡེངས་བསྐུལ་གྱི་གསོས་འདེབས་དྲན་པ་རྒྱུན་ཆགས་སུ་འབྲལ་བའི་ཟུང་ཐག་འགྱུ་བ་རླུང་གི་གཏོད་ཕུར་ལྟ་བུ་ཡིན་པས་འདི་ལ་ཐོག་མར་སེམས་གང་ཆགས་བྱེད་དགོས་ཤིང༌། དམིགས་རྟེན་དེའི་གཟུགས་ཁ་དོག་སོགས་ལ་བརྟགས་ཤིང་བསམ་མནོ་བཏང་ནས་ཧ་ཅང་བསྒྲིམ་ཆེས་ན་རྟོག་པའི་འཕྲོ་རྐྱེན་དུ་འགྱུར་བས་རང་བབས་སུ་བཞག་ཅིང་ཡུལ་གཞན་ལ་འཕྲོ་མི་འཇུག་པར་དམིགས་རྟེན་དེ་ཉིད་ལ་བརྟེན་ནས་རང་སར་ལྷོད་ཀྱི་འཇོག་ལ་མ་ཡེངས་པར་དྲན་ཐག་མ་ཆད་ཙམ་བྱ། དེའང་དམིགས་རྟེན་དེ་མི་ཡེངས་པའི་དྲན་གསོའི་བརྗེད་ཐོ་ཙམ་ཡིན་པས་དམིགས་རྟེན་དེའི་སྟེང་དུ་མ་ཡེངས་ཙམ་གྱི་ལྟ་སྟངས་གཏད་ནས་ལྷོད་ཀྱི་འཇོག་པ་ཡིན་གྱི་དམིགས་རྟེན་དེ་བསྒོམ་པ་ནི་མིན་ནོ། ། དེ་ཐུན་ཚད་ལ་ཕེབས་པ་དང་དམིགས་རྟེན་ལ་མིག་སྦྲིད་པ་ལྟ་བུ་བྱུང་ན་དེ་ནས་ཡང་སེམས་འཕྲོ་ཞིང་ཨི་འདུག་ངོས་བཟུང་ལ་སྔར་ལྟར་བཞག ། བར་བར་དུ་དམིགས་རྟེན་ལ་མི་ལྟ་བར་རིག་པ་རྟེན་མེད་དུ་བཞག་ལ་འཕྲོ་འདུ་ངོས་བཟུང་བ་ཡིན་ནོ། ། སེམས་འཛིན་འདི་རྣམས་ལ་རྣམ་རྟོག་གི་འཕྲིག་ཅུང་ཟད་ཚུད་ཙ་ན་ཐབས་ཀྱི་ནང་དུ་འཇོག་ཚུལ་སྟོན་ནོ། ། མཆན།
དེ་ཡང་རྒྱལ་བའི་དབང་པོའི་ཁྲིད་ཡིག་ལས། དངོས་གཞི་ཞི་གནས་ལྷག་མཐོང་རྣམ་པ་གཉིས། ། དང་པོར་ལུས་གནད་སེམས་གནད་ལུས་གནད་ནི། ། བསམ་གཏན་ཆོས་བདུན་སྐྱོན་མེད་ལེགས་པར་བཅའ། ། སེམས་གནད་སྤྱི་དང་བྱེ་བྲག་གཉིས་ལས་སྤྱི། ། དུས་གསུམ་སྤྲོས་བཅད་གང་ཤར་ངང་དུ་བཞག ། ཅེས་གསུངས་པའི་དོན་འདི་ཁོ་ནས་དོན་འགྲུབ་པར་འགྱུར་བ་ལ་དགོངས་ནས་ངེད་ཀྱི་ཕྱག་ལེན་ལ་དམིགས་པ་མང་པོའི་སྤྲོས་པ་མེད་པར་མི་དམིགས་པ་ལ་བརྟེན་ནས་འཇོག་པ་དང་སེམས་འཛིན་གྱི་རྫས་འཇོག་པ་འདི་གཉིས་ལ་གཅིག་དྲིལ་ཡིན་པས་ཁྱེད་རྣམས་ཀྱང་ཐུན་ལེན་དུས་མ་གཏོགས་མཉམ་བཞག་གཅིག་གི་ངང་ལ་ཕུར་ཚུགས་སུ་བསྒོམ་མཛོད། ཡང་སྔོན་དུ་བཤད་པའི་བཀའ་ཕྱག་ཆུ་བོ་གཉིས་འདྲེས་སུ་བསྒོམ་པ་ལ་བློ་སྦྱོང་དོན་བདུན་དུ་བསྡུ་བའི་སྔོན་འགྲོ་རྟེན་གྱི་ཆོས་ནི་སྔར་གྱི་དམིགས་ཐུན་དུ་སོང་ལ། དངོས་གཞི་བྱང་ཆུབ་ཀྱི་སེམས་གཉིས་བསྒོམ་པའི་ཐོག་མ་དོན་དམ་བྱང་སེམས་ཀྱི་བསྒོམ་རིམ་ལ། ཆོས་རྣམས་རྨི་ལམ་ལྟ་བུར་བསམ། །
མ་སྐྱེས་རིག་པའི་གཤིས་ལ་དཔྱད། ། གཉེན་པོ་ཉིད་ཀྱང་རང་སར་གྲོལ། ། ལམ་གྱི་ངོ་བོ་ཀུན་གཞིའི་ངང་ལ་བཞག ། ཅེས་གསུངས་པའི་ཚིག་རྐང་ཕྱི་མ་འདི་དེ་རིང་སྤོད་པའི་བཞག་ཐབས་འདི་ཡིན་ལ་གཞན་རྣམས་རིམ་པས་སྐབས་ཐོབ་ཏུ་བཤད་པའི་ཤུགས་ཀྱིས་ཤེས་པ་འབྱུང་བས་རེ་ཞིག་དེ་ལྟ་བུར་གནད་ནས་ཟུང་ལ་སྒོམས་དང་ཁྱེད་རྣམས་ཀྱི་ཉམས་ལེན་གྱི་སྐབས་དོན་འགྲུབ་པར་འགྱུར་ཞིང་སྔར་བཤད་པའི་ལུས་གནད་ནི་འདི་ལྟ་བུ་ཡིན་ནོ། ། ཞེས་བརྡ་སྤྲད་ལ་བླ་མས་ལུས་གནད་ལེགས་པོར་བཅའ་ཞིང་མཉམ་བཞག་ཐུན་གཅིག་བསྒོམ། དེ་ནས་སློབ་མ་རྣམས་ལ་ངའི་ལུས་གནད་འདི་དང་མཚུངས་པར་སློབ་མ་གསར་རྙིང་ཐམས་ཅད་དེ་གར་སྣོད་ལ་ལུས་གནད་ཆོས་མཛོད་བྱས་ལ་ཀུན་ལ་ལུས་གནད་བཅའ་བཅོལ། དེ་ནས་ཁྲིད་གཉེར་བ་ལངས་ནས་བཅོས་གང་དགོས་ཀྱི་ལུས་གནད་སོ་སོའི་བཅས་པ་དེར་རིམ་པ་བཞིན་ཐར་ཆགས་སུ་བཅོས། ཆེས་མང་ན་རང་གི་ལག་ཁྲིད་ཐོབ་ངེས་རྣམས་ལུས་གནད་བཅས་ཟིན་ནས་ལངས་བྱས་ལ་གསར་པ་རྣམས་ཞིབ་པར་བཅོས་ལ་སླར་བླ་མས་ཀྱང་ཞལ་བཀོད་བྱེད་དོ། ། དེ་ཡན་ཆད་ནས་དངོས་གཞིའི་བཞག་ཐབས་དང་སྔོན་འགྲོའི་དམིགས་རིམ་སོང་བ་ཡིན་པས་ངེད་ཀྱི་ཕྱག་བཞེས་སང་ཉིན་ནས་བཟུང་སྟེ་རེ་ཞིག་ལ་ཆོས་ཐུན་ཉིན་ཡའམ་ཁྲིད་རྐང་རིང་ན་སུམ་ཡ་སོགས་གང་བྱེད་སྨོས་ནས་དེ་ལྟར་ཡིན་པས་སང་མལ་ས་ནོན་ལ་སྒོམ་ཞིང་ཆོས་བརྡ་མ་བྱུང་གི་བར་ས་དེ་ཟུང་ལ་ཆིག་དྲིལ་མཛོད། ཆོས་བརྡ་བྱུང་ཡང་ཆོས་སྒྲུག་ཡུན་རིང་མི་དགོས།
བསྒོམ་པ་ཁག་ཆེ་ཞེས་བརྗོད་ལ་བསྒོམ་བཅོལ་ལོ། ། སྔོན་འགྲོ་འདི་ལ་ཞག་ཤས་མང་ཉུང་ཁྲིད་ཡུན་དང་བསྟུན་པའང་ཡིན་ལ། ཡིག་ཆ་རྣམས་སུ་ཐུན་མོང་སོགས་སྔོན་འགྲོ་རེ་རེའང་ཞག་ཤས་བསྒོམ་པར་གསུངས་ཀྱང་ད་ལྟ་ཟླ་ཁྲིད་ཟེར་བའི་ལུགས་འདི་ལ་དངོས་གཞི་ལ་སླེབ་དུས་མེད་པ་ཞིག་བྱས་ནས་བཤད་ཀྱིན་བསྡད་ཀྱང་སྔོན་འགྲོ་རྣལ་མ་ནི་སྐྱེ་ཐུབ་པ་ཤིན་ཏུ་དཀའ་བས་དེའི་རིགས་ལ་མི་རྟག་པ་གཅིག་ཕུར་ཕུར་ཚུགས་སུ་བསྒོམ་བཅོལ་ན་དེ་བསྒོམ་མི་འདོད་པའི་གཞན་ཡེངས་ས་གང་རྙེད་ཅིག་ཚོལ་པ་ཤས་ཆེ་བས་དམིགས་པ་རྐྱང་པ་འདི་རྗེན་བུར་སྤོད་པས་བློ་རབ་ལ་ངེས་པར་བསྒོམས་ན་ངེས་འབྱུང་ལ་འཕྲིག་ཚུད་ཙམ་ཐུབ་ན་དེས་སྔོན་འགྲོའི་སྐབས་དོན་གྲུབ་པར་བྱས་ནས་དངོས་གཞི་ལུས་གནད་སེམས་འཛིན་འདི་སྟོན་སྔ་ན། གནད་ནས་ཟིན་པ་དང༌། རྩོལ་བ་དམ་པ་དང༌། གཏན་ལ་ཕེབས་སླ་བ་ཡིན་ནོ། ། དོ་དགོངས་ནས་གསར་པ་ཚོ་ཐམས་ཅད་ཀྱི་ལུས་གནད་མལ་ས་དང་བཅས་པ་བཅོས་པ། དམིགས་རྟེན་འཇོག་པ། བཞག་ཐབས་གསལ་འདེབས་པའི་དོན་དུ་ཁྲིད་གཉེར་བ་ཁྲིད་པའི་རྩར་སོང་ནས་ཤ་ཚར་གཅོད་པའི་སེམས་ཁུར་དང་ལྷག་བསམ་བྱས་ལ་དྲག་ཞན་ཉེ་རིང་ཕྱུག་དབུལ་མཐོ་དམན་མེད་པར་སེམས་བསྐྱེད་ལ་ཉུལ་ཞིང་ནད་ཉུལ་གྱི་དྲི་རྟོག་ལྟ་བུ་མ་ཡིན་པར་མྱོང་བ་སེམས་ཐོག་ཏུ་རྡོ་རུས་འཐོད་པའི་གནད་ནས་བཟུང་ལ་ཐར་ལམ་ཟིན་པ་གལ་ཆེ་ཆེ། ཁྱད་པར་གསར་པ་ཚོ་ལུས་གནད་དང་སེམས་འཛིན་གཏན་ལ་མ་ཕེབས་ཀྱི་བར་དུ་ལེགས་ཉེས་ཀྱི་ཕམ་རྒྱལ་སྤྲད་པའི་གཡུལ་ངོ་དྲག་པོ་ཡིན་པས་བླ་མ་དང་ཚོས་གཉེར་བས་ལྟོས་བཅས་ལ་དགོངས་པ་མ་གཡེལ་ཞིག །
ཡང་ཁྲིད་གཉེར་ཀ་དཔེ་མ་སོགས་སྔོན་ནས་ཡོད་ན་དང་པོའི་ཁྲིད་པ་སླེབ་དུས་ནས་འདུག་ས་སོགས་ཀྱི་ཞལ་བཀོད་ཞིབ་པར་བྱེད། དེ་ནས་སྔོན་འགྲོའི་དམིགས་པ་སྤོད་པ་རྣམས་སྔོན་མ་ལ་རྒྱབ་མ་རིམ་བཞིན་མཐུད་ལ་གཙོ་བོར་ཐུན་བཞི་པོ་ལ་དམིགས་ཐུན་རྣམས་གོ་རིམ་བློ་ལ་གཤར་ནས་བསྒོམ། ཐུན་ལེན་ཐོབ་པའི་ཐུན་བར་རྣམས་སུའང་དངོས་གཞི་སེམས་འཛིན་གྱི་བཞག་ཐབས་མ་གནང་བར་དུ་སྟོང་འདུག་མི་བྱེད་པར། སྔོན་འགྲོའི་དམིགས་པ་སོ་སོ་ཡིད་ལ་བཟུང་གང་བདེ་ཞིག་ལ་དྲན་པ་རྒྱུན་ཆགས་སུ་ཏུར་རེ་བ་མ་བརྗེད་པར་བྱས་ནས་ཐུན་བར་སྦྲེལ་ཞིང་སྙོམ་ལས་དང་རྣམ་གཡེང་གི་དལ་འདུག་སྐད་ཅིག་ཀྱང་མི་བྱེད་པར་བསྒོམ་པས་སྔོན་འགྲོའི་དམིགས་རྐང་རང་ནས་ཀྱང་འཚུབ་སྦུན་གྱི་ཟི་ལང་བ་ངོས་ཟིན་པ་དང༌། ལུས་སེམས་ལ་གཏན་མི་བཟོད་པའི་ཚོར་བ་དྲག་པོ་མྱོང་བ་དང༌། ཉམས་ཕྲ་རགས་ཀྱི་འཆར་སྒོ་མང་པོ་འབྱུང་བ་སོགས་ངེས་པ་ཅན་དུ་འབྱུང་བས་གང་བྱུང་ཡང་བཅས་བཅོས་གཞན་མི་བྱེད་པར་དམིགས་པ་གང་ཟིན་གཅིག་ལ་སེམས་བཟུང་ནས་བློ་མི་བཟོད་པའི་གྱོང་ཟེལ་དེ་ལྷོད་ཀྱིས་བཅོས་གང་བདེ་ལ་བཞག་ནས་བཟང་ངན་གྱི་འཛིན་པ་གང་ཡང་ཞུགས་མ་ཤོར་བར་བྱས་པས་ངེས་པར་ཞག་གསུམ་བཞི་ཚུན་ནས་བློ་མདུད་དེ་ཞིག་ནས་གནས་ཉམས་སྣ་ཟིན་པ་འོང་ངེས་སོ། ། འོན་ཀྱང་སློབ་མ་ལ་འདི་ལྟར་འོང་རྒྱུ་ཡིན་ཟེར་བའི་རྒྱུ་མཚན་མི་བྱ་སྟེ། དེ་འདྲ་འོང་བར་རེ་བས་ཉམས་ལེན་འགོག་པའི་རྒྱུར་འགྲོ་དྭོགས་ཡོད་དོ། ། ཉི་མ་ལྔ་པའི་ཆོས་ཐུན་བསྒོམ་བྱ་དམིགས་ཐུན་དང་བཅས་པའོ། ། ༈ དེ་ནས་དངོས་གཞི་རང་ལ་ཟིན་ཕྱིན་ཆད་ཕྱག་ལེན་ལྟར་ཉིན་ཡའམ་ཁྲིད་རྐང་ཡུན་རིང་ན་སུམ་ཡ་སོགས་ཉིན་རྒྱུག་གི་ཆོས་ཐུན་གཤར་བ་མ་ཡིན་པར་གཙོ་བོར་གདན་གཅིག་ཏུ་བསྒོམ་པ་གནད་དུ་བསྣུན།
ཆོས་ཐུན་དུས་ཀྱང་ཧ་ཅང་མཚམས་དམ་ན་མཚན་མོའམ་དྲོ་ཐུན་སྐབས་དགོང་ཐུན་དེར་འཚོགས། དེའི་ཆོས་ཐུན་ལའང་ངེས་འབྱུང་དང་སེམས་བསྐྱེད་བསྐུལ་ཞིང་བཞག་ཐབས་ལ་འཕྲིག་གང་ཚུད་མིན་པའི་ཆོས་ཐུན་མང་པོ་དང་རྣམ་གྲངས་སྦུན་པོ་མི་བཤད། ཆོས་གྲལ་དུའང་གཏོར་བསྔོས་གཏོར་འབུལ་སྐུ་རིམ་མདོ་བསྔོ་མ་ཆགས་ཙམ་མ་གཏོགས་གཡེང་ཆོས་མང་པོ་མི་བྱེད། གྲལ་འཕྲོས་དང་གཏམ་ལབ་མི་བྱེད། སྣང་བ་འཕྲོག་པའི་ལྟ་ཆའང་མི་བཀོད་པ་སོགས་དབང་པོ་གཅིག་ཏུ་བསྡུ་བའི་ཐབས་བྱས་ལ་འཆད་ཉན་བྱ་བའི་ཕྱག་ལེན་འདུག ། དེ་ནས་ཆོས་ཐུན་དྲུག་པ་ལ་སྔར་བཞིན་ཚིག་གི་མཚམས་སྦྱོར་བྱས་པའི་སྐབས་ནས། དེ་ལྟར་ཐུན་མོང་དང་ཐུན་མོང་མ་ཡིན་པའི་སྔོན་འགྲོའི་དམིགས་ཐུན་སོང་ནས་ད་ནི་དེ་དག་གི་གོ་དོན་ནམ་ཐོག་མཐའ་བར་གསུམ་གྱི་སྒྲུབ་པའི་ཆ་རྐྱེན་ལ་ཉེ་བར་མཁོ་བ་ཁྱད་པར་གྱི་སྔོན་འགྲོ་བཞི་ཞེས་བྱ་བ་རྗེ་དྭགས་པོའི་དགོངས་དོན་གྱི་གསུང་རྒྱུན་ལྟར་སྟོན་པ་ལ་དོན་རྣམ་པ་བཞི་སྟེ། མ་ཞེན་པ་རྒྱུའི་རྐྱེན་གྱི་མན་ངག་ཡང་དག་པའི་དགེ་བའི་བཤེས་གཉེན་གྱིས་ཟིན་པ་བདག་པོའི་རྐྱེན་གྱི་མན་ངགམ་འཁྲུལ་བ་དམིགས་པའི་རྐྱེན་གྱི་མན་ངག ། རེ་དྭོགས་དང་བྲལ་བ་དེ་མ་ཐག་རྐྱེན་གྱི་མན་ངག་བཞི་སྟེ། རྗེ་དྭགས་པོའི་གསུང་རྣམས་ལས།
རྒྱུ་དང་དངོས་པོ་ལ་མཚན་མར་ཞེན་པ། ལོག་པའི་བཤེས་གཉེན། འཁྲུལ་པ། རེ་དྭོགས་དང་བཞི་ལ་བརྟེན་ནས་འཁོར་བར་ལྟུང་བའི་རྒྱུ་བྱུང་བས་དེ་སེལ་བ་ལ་ཐབས་འདི་བཞི་དགོས་གསུངས་པ་ལྟར། རྒྱལ་བའི་དབང་པོའི་ཁྲིད་ཡིག་ཏུ་ཡང༌། དང་པོ་ལ་ཡང་ཐུན་མོང་ཐུན་མོང་མིན། ། ཁྱད་པར་གྱི་ནི་སྔོན་འགྲོ་རྣམ་པ་གསུམ། ། ཞེས་དང༌། ཁྱད་པར་སྔོན་འགྲོ་མ་ཞེན་རྒྱུ་ཡི་རྐྱེན། ། ཞེས་སོགས་བཀའ་སྩལ་པ་ལྟར་རྟོགས་ལྡན་མཁའ་སྤྱོད་དབང་པོའི་ཁྲིད་ཡིག་ཏུའང་འབྱུང་ལ།
གཞན་ཡང་མ་ཞེན་པ་རྒྱུའི་རྐྱེན་གྱི་དོན་ཞེན་ལོག་བྱ་བཏང་ཞིག་དགོས། ཡང་དག་པའི་བཤེས་གཉེན་གྱིས་ཟིན་པ་བདག་རྐྱེན་མོས་གུས་ཚུད་པ་ཞིག་དགོས། མ་འཁྲུལ་བ་དམིགས་པའི་རྐྱེན་ལྟ་སྒོམ་ལུང་རིགས་དང་འབྲེལ་བ་ཞིག་དགོས། རེ་དྭོགས་དང་བྲལ་བ་དེ་མ་ཐག་རྐྱེན་ལྷན་ཅིག་སྐྱེས་པའི་ཡེ་ཤེས་འཆར་བ་ཞིག་དགོས་གསུངས། དེ་ལ་དང་པོ་མ་ཞེན་པ་རྒྱུའི་རྐྱེན་ལ་བཞི། དལ་འབྱོར་རྙེད་དཀའ་དང་མི་རྟག་པ་དང་ལས་འབྲས་དང་འཁོར་བའི་ཉེས་དམིགས་བཞི་ཡིན་པས། སྔར་དམིགས་པ་སྤོད་པ་དེ་རྣམས་ཀྱི་གོ་རིམ་བཞིན་དུ་རྒྱུ་མཚན་བཀྲོལ་བའམ། མཚན་ཉིད་རྒྱས་པར་བཤད་པའམ། དམིགས་པའི་གསལ་འདེབས་པའང་ཡིན་པས་ཟློས་པའི་སྐྱོན་མེད་པའི་ཚུལ་ཤེས་པར་བྱ་ཞིང༌། མན་ངག་ཁྲིད་ཀྱི་རྩ་བ་ལས།
སྐབས་སུ་སྒྲུང་རྒྱུད་མང་པོ་དང༌། ། སྐྱོ་བ་བསྐྱེད་པའི་ཆོས་བཤད་བྱ། ། ཞེས་ཀྱང་གསུངས་པས་དེ་དག་གི་སོ་སོའི་མཚན་ཉིད་ཚུལ་བཞིན་དུ་ཤེས་ཤིང་རྟོགས་པར་བྱ་བའི་ཕྱིར་དཀོན་མཆོག་གི་མཆོད་པ་རྒྱ་ཆེན་པོ་བྱས་ལ། དང་པོ་དལ་འབྱོར་རྙེད་དཀའ་བའི་ཚུལ་ནི། འོ་ན་འོ་སྐོལ་རྣམས་ཀྱི་འདི་ལྟར་ཆོས་ཀྱི་དབྱིངས་རང་བཞིན་གྱི་རྣམ་པར་དག་པའི་ངོ་བོ་ཉིད། མ་རིག་པའི་རྐྱེན་གྱིས་ཡིད་ཉོན་མོངས་པ་ཀུན་ནས་འདུས་བྱས་ཤིང་འཁོར་བ་ཐོག་མ་མེད་པ་ནས་དེང་འདིའི་བར་དུ་སྡུག་བསྔལ་གྱི་རྒྱ་མཚོ་དཔག་ཏུ་མེད་པ་ལ་ལོངས་སྤྱོད་པར་གྱུར་ཀྱང་ད་ལན་འདིར་སྐྱེ་དཀའ་བ་ལྷོ་རྒྱལ་འཛམ་བུའི་གླིང་དུ་སྐྱེས། ཐོབ་དཀའ་བ་དལ་འབྱོར་གྱི་མི་ལུས་རིན་པོ་ཆེ་ཐོབ། འཕྲད་དཀའ་བ་སངས་རྒྱས་ཀྱི་བསྟན་པ་དང་ཕྲད། མཇལ་དཀའ་བ་བླ་མ་ཡོངས་འཛིན་དགེ་བའི་བཤེས་གཉེན་ཆེན་པོ་རྣམས་དང་མཇལ་བའི་དུས་སུ། འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་སྒྲོལ་བའི་ཐབས་ཤིག་བྱ་དགོས་ཏེ།
ཇི་སྐད་དུ། མི་ཡི་གྲུ་ལ་བརྟེན་ནས་ནི། ། སྡུག་བསྔལ་ཆུ་བོ་ཆེ་ལས་སྒྲོལ། ། གྲུ་འདི་ཕྱིས་ནས་རྙེད་དཀའ་བས། ། རྨོངས་པ་དུས་སུ་གཉིད་མ་ལོག ། ཅེས་གསུངས་པས་ཏེ། མིའི་ལུས་འདི་ལའང་རྣམ་མཁྱེན་རྒྱུའི་རྟེན་དུ་རུང་བ་དང་མི་རུང་བ་དུ་མ་ཞིག་སྟེ། དཔལ་བདེ་མཆོག་སྡོམ་པ་འབྱུང་བ་ལས། གླིང་གསུམ་པ་ཡི་མི་རྣམས་ནི། ། ལོངས་སྤྱོད་ཆེན་པོས་ཡང་དག་འཚོ། །
བླུན་རྨོངས་བྱེ་བྲག་མི་ཕྱེད་ཅིང༌། ། རྟོག་མེད་རྣམ་དཔྱོད་མེད་པའོ། ། འཛམ་བུའི་གླིང་དུ་ལེགས་སྐྱེས་པ། ། ལས་ཀྱི་ས་པར་རབ་ཏུ་གྲགས། ། ལེགས་བྱས་ཉེས་པར་བྱས་པའི་ལས། ། མཆོག་དང་འབྲིང་དང་ཐ་མ་རྣམས། ། སྐྱེ་བ་སྔ་མའི་རྣམ་སྨིན་གྱིས། ། སྐྱེ་བོ་རྣམས་ལ་སྣང་བར་འགྱུར། ། རྒྱགས་དང་སེར་སྣ་གདུག་སེམས་དང༌། ། གཡོ་སྒྱུ་མངོན་པའི་ང་རྒྱལ་དང༌། །
ཆགས་དང་གཏི་མུག་ལ་སོགས་ཀྱི། ། རིམས་དང་ནད་ལ་སོགས་པས་གཟིར། ། འཛམ་བུའི་གླིང་པའི་གཙོ་བོ་མཆོག ། ཡུལ་དབུས་སུ་ནི་སྐྱེས་པ་སྟེ། ། སྔོན་གྱི་དགེ་བ་ལ་ལྟོས་ནས། ། དབང་པོ་རྣོ་འབྲིང་བརྟུལ་པོར་འགྱུར། ། མི་རུ་སྐྱེས་པའི་འབྲས་བུ་དམ་པ་སྟེ། ། རང་གི་ཁྱིམ་ནས་ངེས་འབྱུང་རྙེད་པ་གཉིས་པ་ཡིན། ། རབ་ཏུ་བྱུང་ནས་དགེ་བ་སྒྲུབ་པ་གསུམ་པ་སྟེ། ། རྩེ་གཅིག་ཡིད་ནི་ཐོབ་པ་བཞི་པར་གསུངས། །
ཞེས་གསུངས་པས་ན། གླིང་གསུམ་པོའི་མི་རྣམས་ནི་སྔོན་གྱི་དགེ་བའི་འབྲས་བུ་ལ་ལོངས་སྤྱོད་ཅིང་གནས་སྐབས་ཀྱི་བདེ་བ་དཔག་ཏུ་མེད་པ་མྱོང་ནས་རྣམ་པར་དཔྱོད་པའི་ཤེས་རབ་ལ་རྨོངས་པས་ལྷ་དང་མཚུངས་པའོ། ། འདིར་འཛམ་བུའི་གླིང་པ་ལས་དགེ་བ་དང་མི་དགེ་བ་ཉེ་བར་སྤྱོད་པའི་ལས་ཏེ། འདིར་ཡང་སྔོན་གྱི་ཉེས་པར་བྱས་པ་དང་ལེགས་བྱས་རབ་འབྲིང་ཐ་མའི་མཐུས། མི་ལུས་སྐྱོན་ཅན་དང༌། ཙམ་པོ་དང༌། གཙང་མ་དང༌། དལ་འབྱོར་དང༌། དལ་འབྱོར་རིན་པོ་ཆེ་ཕུན་སུམ་ཚོགས་པ་དང་ལྔའོ། ། དེ་ལ་དང་པོ་ནི།
འཛམ་བུའི་གླིང་དུ་སྐྱེས་ཀྱང་སྔོན་གྱི་ལས་ཀྱིས་མཐའ་འཁོབ་དང༌། ནད་གདོན་ཆེན་པོ་དང༌། འོན་ལོང་སོགས་སྐྱོན་ཅན་གྱི་རིགས་དང༌། ཡུལ་དབུས་སུ་སྐྱེས་ཤིང་དལ་འབྱོར་གྱི་ཆ་དང་ལྡན་ཡང༌། དགེ་བའི་རྩ་བ་བསྒྲུབ་པའི་བློ་དང་མི་ལྡན་པ་ཙམ་པོ་དང༌། ཁྱིམ་ན་གནས་ཀྱང་བསྟན་པ་ལ་ངེས་པར་འབྱུང་བའི་བློས་དགེ་བའི་རྩ་བ་རྒྱ་ཆེར་སྤེལ་བར་བྱེད་པའི་གཙང་མ་དང༌། ཐེག་གསུམ་བསྟན་པའི་སྒོར་ཞུགས་ཤིང་བློ་གྲོས་ཀྱི་སྣང་བ་ཡོངས་སུ་སྦྱོང་བ་ནི་དལ་འབྱོར་གྱི་མི་ལུས་ཏེ་མི་ཁོམ་པའི་གནས་བརྒྱད་སྤངས་ནས་འབྱོར་པ་བཅུའི་ཡོན་ཏན་དང་ལྡན་པའི་ཕྱིར། སློབ་དཔོན་ཆེན་པོ་ཀླུ་སྒྲུབ་ཀྱི་ཞལ་ནས། དམྱལ་བ་ཡི་དྭགས་དུད་འགྲོ་དང༌། ། ཀླ་ཀློ་ཚེ་རིང་ལྷ་དང་ནི། །
ལོག་ལྟ་སངས་རྒྱས་ཀྱིས་སྟོང་པ། ། ལྐུགས་པ་འདི་དག་མི་ཁོམ་བརྒྱད། ། ཅེས་གསུངས་པའི་སྐྱོན་དང་བྲལ་བའི་ཕྱིར་དལ་བ་སྟེ། འཕགས་པ་སྡུད་པ་ལ། མི་ཁོམ་བརྒྱད་སྤངས་དེ་ཡི་དལ་བའང་རྟག་ཏུ་རྙེད། ། ཅེས་གསུངས་པའོ། ། འབྱོར་པ་ནི། རང་འབྱོར་ལྔ་དང་གཞན་འབྱོར་ལྔ་དང་བཅུ་སྟེ། བསམ་གྱིས་མི་ཁྱབ་པར་བསྟན་པའི་མདོ་ལས། མིར་གྱུར་ཡུལ་དབུས་སྐྱེས་པ་དང༌། །
དབང་པོ་ཚང་ཞིང་གནས་ལ་དད། ། དེ་བཞིན་ལས་མཐའ་མ་ལོག་པ། ། འདི་ལྔ་རང་གི་འབྱོར་པ་ཡིན། ། སངས་རྒྱས་བྱོན་དང་དེས་ཆོས་གསུངས། ། བསྟན་པ་གནས་དང་དེ་རྗེས་འཇུག ། གཞན་ཕྱིར་རྟག་ཏུ་སྙིང་བརྩེ་བ། ། འདི་ལྔ་གཞན་གྱི་འབྱོར་པ་ཡིན། ། ཞེས་གསུངས་པའོ། ། ལྔ་པ་དལ་འབྱོར་མི་ལུས་རིན་པོ་ཆེ་ཕུན་སུམ་ཚོགས་པ་ནི། དེ་ལས་ཀྱང་རྒྱུ་མཐུན་གྱི་སྐྱོན་ཐམས་ཅད་སྤངས་ནས་ཁྱད་པར་གྱི་ཡོན་ཏན་བཅོ་བརྒྱད་དང་ལྡན་པའི་རིགས་ཏེ།
ཚོགས་ཀྱི་གཏམ་ལས། ངན་འགྲོའི་སྡུག་བསྔལ་མ་ལུས་པ། ། མི་རྣམས་ལ་ཡང་ཡོད་པར་སྣང༌། ། ཞེས་གསུངས་པ་ལྟར། གནས་སྐབས་དགེ་བའི་རྩ་བ་བསྐྱེད་པའི་བློ་དང་ལྡན་ཡང༌། ན་ཚ་ལ་སོགས་གློ་བུར་གྱི་རྐྱེན་དྲག་པོས་ཉེ་བར་གཟིར་བ་དམྱལ་བའི་རྒྱུ་མཐུན་དང༌། ཟས་གོས་མེད་ཀྱི་དྭོགས་པས་ཉེ་བར་གཡེང་བ་ཡི་དྭགས་ཀྱི་རྒྱུ་མཐུན་དང༌། ཟབ་མོ་བླ་ན་མེད་པའི་ཚུལ་ལ་རྨོངས་པ་དུད་འགྲོའི་རྒྱུ་མཐུན་དང༌། དགའ་བདེ་ལོངས་སྤྱོད་ཀྱི་རྣམ་པར་གཡེང་བ་ལྷའི་རྒྱུ་མཐུན་དང༌། མི་མ་ཡིན་པ་སྣོད་ཀྱི་མི་ཁོམ་པ་བཞིའི་ཡུལ་དང་མིར་གྱུར་པ་བཅུད་ཀྱི་མི་ཁོམ་པ་བཞིའི་རྒྱུ་མཐུན་ནི།
རང་གི་འདོད་པ་དམན་པའི་ལས་ལ་ཉེ་བར་ཞེན་པ་ཀླ་ཀློ་དང༌། གསང་སྔགས་བླ་ན་མེད་པ་ལ་སྔངས་སྐྲག་ཅན་ལོག་ལྟ་དང༌། རྡོ་རྗེ་སློབ་དཔོན་གྱི་བཀའ་ལས་འདས་པ་སངས་རྒྱས་ཀྱིས་སྟོངས་པ་དང༌། སྔགས་ཀྱི་རྒྱུ་འབྲས་ཀྱི་རྟེན་དུ་མ་གྱུར་པ་ལྐུགས་པ་དང་རྒྱུ་མཐུན་པ་རྣམས་སོ། ། གཞན་ཡང་ཐེག་པ་ཆེན་པོ་གསང་སྔགས་ཀྱི་རིགས་སུ་གྱུར་པ་དང༌། བླ་ན་མེད་པ་དར་བའི་དབུས་སུ་སྐྱེས་པ་སོགས་ཁྱད་པར་གྱི་ཡོན་ཏན་བཅོ་བརྒྱད་དང་ལྡན་པ་ནི་དལ་འབྱོར་རིན་པོ་ཆེ་ཕུན་སུམ་ཚོགས་པའི་ལུས་ཏེ་ཚེ་གཅིག་ལུས་གཅིག་ལ་བླ་ན་མེད་པའི་བྱང་ཆུབ་ཀྱི་རྟེན་དམ་པར་གྱུར་པ་ནི་ཤིན་ཏུ་རྙེད་པར་དཀའ་བ་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་ལྟ་བུའོ། ། དེ་ལྟར་རྙེད་པའི་དུས་སུ་བྱང་ཆུབ་སྒྲུབ་པ་ཤིན་ཏུ་གལ་ཆེ་ཞིང་ཆ་ཤས་ཙམ་མི་ལྡན་ནའང་ཆེད་དུ་སྒྲུབ་དགོས་པས། འོ་སྐོལ་གྱི་བསྟན་པའི་གཙོ་བོ་ཉིད་ཀྱིས་ཀྱང་རྒྱལ་སྲིད་མཆིལ་མའི་ཐལ་བ་བཞིན་དུ་སྤངས་ནས་བྱང་ཆུབ་ཀྱི་ཤིང་དྲུང་དུ་དཀའ་བ་སྤྱད་ཅིང་བླ་ན་མེད་པའི་བྱང་ཆུབ་བརྙེས་ནས་སེམས་ཅན་གྱི་དོན་མཛད་པའོ། ། དེ་ལྟ་ན་བདག་ཅག་རྣམས་ཀྱི་སྨོས་ཅི་དགོས་ཏེ་བློ་གྲོས་དང་ལྡན་པ་རྣམས་ཀྱི་སེམས་ཤིན་ཏུ་གཞིག་ཅིང་འཇལ་བར་བྱེད་ནས་རྒྱུ་མཐུན་གྱི་རྐྱེན་རྣམས་སྤངས་ནས་བླ་ན་མེད་པའི་བྱང་ཆུབ་བསྒྲུབ་པ་ལ་བརྩོན་པར་བྱ་སྟེ། སློབ་དཔོན་ཞི་བ་ལྷའི་ཞལ་ནས།
དལ་འབྱོར་འདི་ནི་རྙེད་པ་ཤིན་ཏུ་དཀའ། ། སྐྱེས་བུའི་དོན་སྒྲུབ་ཐོབ་པར་གྱུར་པ་ལ། ། གལ་ཏེ་ཚེ་འདིར་ཕན་པ་མ་བསྒྲུབས་ན། ། ཕྱིས་ནི་ཡང་དག་འབྱོར་པ་ག་ལ་འགྱུར། ། ཞེས་གསུངས་པའི་དོན་སེམས་པར་བྱས་ལ།
མཆན། སྤྲོ་ན་ཐར་རྒྱན་གྱི་དལ་འབྱོར་ལེའུ་དང་ཁྲིད་ཡིག་ཆེན་མོ་ངེས་དོན་རྒྱ་མཚོའི་ཐུན་དམིགས་དང་པོ་སོགས་སྐབས་སུ་གང་བབ་བཤད། རྟེན་དེ་ལྟ་བུ་རྙེད་པ་ལ་བརྩོན་འགྲུས་ཀྱི་གྲོགས་བྱེད་པ་རྟ་བཟང་པོ་ལ་ལྕག་གིས་བྲབ་པ་ལྟ་བུའི་གདམས་ངག་གི་དོན་རྩ་བ་བསྡུ་ན་བཞི་སྟེ། སྤྱིར་མི་ལུས་རྙེད་དཀའ། བྱེ་བྲག་ཏུ་དལ་འབྱོར་རྙེད་དཀའ།
རྙེད་པའི་དལ་འབྱོར་ཡང་མི་རྟག་པས། དེ་ཉིད་ལམ་དུ་ཁྱེར་ཤེས་དགོས། ཞེས་དྭགས་པོ་རིན་པོ་ཆེས་གསུངས་པ་ལྟར་སྙིང་པོ་བསྡུ་བའི་ལམ་ཉམས་སུ་ལེན་པ་ལ་དལ་འབྱོར་དོན་ལྡན་དུ་བྱེད་པ་ལ་ཐོས་བསམ་སྒོམ་གསུམ་ཐམས་ཅད་ཀྱི་སྙིང་པོ་བླ་མའི་མན་ངག་ཁོ་ན་བསྒོམ་པ་འདི་ཡིན་ཏེ། ཇོ་བོ་རྗེ་ལྷ་གཅིག་གི་ཞལ་ནས། འདུལ་བ་དང་ནི་མདོ་སྡེ་མངོན་པ་དང༌། ། ཚད་མ་དང་ནི་བརྡ་སྤྲོད་རྣམ་པ་བདུན། ། གཞུང་དུ་བཀོད་པ་མ་ལུས་ཐམས་ཅད་ཀུན། ། མ་བྲིས་མ་ཀླག་མ་མྱོང་མ་ཐོས་ཤེས། ། དེ་ལ་གདུང་བ་མ་བསྐྱེད་བཞིན་བཟང་དག ། ཐམས་ཅད་ཡིད་ནི་འཁྲུལ་པར་བྱེད་པའི་རྒྱུ། །
བླ་མའི་མན་ངག་ཅེས་བྱ་བདུད་རྩིའི་རོ། ། གང་གི་སེམས་མཉམ་བཞག་པ་དེ་ཙམ་ཞིག ། ཡོངས་སུ་བརྩལ་བྱ་གཞུང་མང་ཅི་ཞིག་དགོས། ། ཞེས་དང༌། རྒྱུད་ལས། མ་བཅོས་གཉུག་མའི་ཟས་ཞིག་ཟོས་གྱུར་ན། ། གྲུབ་མཐའ་མ་ལུས་ཀུན་ཀྱང་ཚིམ་པར་འགྱུར། ། ཞེས་གསུངས་པའི་ཚུལ་དང་མཐུན་པའི་མན་ངག་ཟབ་མོ་བསྒོམ་པའི་ཚུལ་ཐུན་མོང་གི་སྔོན་འགྲོ་ངེས་འབྱུང་བསྐྱེད་པའི་ངང་ནས་ཐུན་མོང་མ་ཡིན་པའི་སྐྱབས་སེམས་སྒྲིབ་སྦྱོང་ཚོགས་བསགས་རྣམས་ཀྱིས་ནག་པོའི་བག་ཆགས་ཟད་ཅིང་དཀར་པོའི་ས་བོན་ཐོབ་ངེས་པ་བྱས་ནས་སྔར་བཤད་པའི་གནད་གསུམ་གྱི་སྲང་ལ་འགྲིམ་ཞིང་དམིགས་པ་ཏིང་ངེ་འཛིན་གྱི་གནད་ལ་ཁར་སང་བཤད་པའི་སེམས་དུས་གསུམ་གྱི་སྤྲོས་པ་གཅོད་ནས་འཇོག་ཚུལ་སེམས་འཛིན་སྤྱིར་བཏང་གི་དམིགས་པ་དེ་དག་ཁོ་ན་ཡིན་ཞིང༌།

ཡང་སྔ་མའི་ཡིག་ཆ་དང་ཕྱག་ལེན་དུ་བྱུང་བ་བཞིན་སོ་སོར་སྤོད་ཚུལ་གྱི་རིམ་པ། རྒྱལ་བའི་དབང་པོའི་ཁྲིད་ཡིག་ཆེན་མོར་འབྱུང་བ་ལྟར་གྱི། བྱེ་བྲག་ལ་ནི་མ་ཟིན་ཟིན་བྱེད་དང༌། ། ཟིན་པ་བརྟན་བྱེད་བརྟན་པ་བོགས་དབྱུང་གསུམ། དང་པོར་དམིགས་པ་དམིགས་མེད་རླུང་དང་གསུམ། ། དང་པོ་ལ་ཡང་ཕྱི་ནང་གཉིས་ལས་ཕྱི། ། མ་དག་པ་དང་དག་པ་གཉིས་སུ་འདུས། ། དང་པོ་ཤིང་རྡིལ་རྩིག་པ་མར་མེ་སོགས། ། གཉིས་པ་དེ་བཞིན་གཤེགས་པའི་སྐུ་ལ་འཛིན། ། བྱིང་རྒོད་སོགས་ཀྱང་ལྟ་སྟངས་ཉིད་ཀྱིས་བསལ། ། ནང་འཛིན་བླ་མ་ཡི་དམ་གང་རུང་ངམ། །
དེ་ཡི་ངོ་བོ་འོད་ཀྱི་གོང་བུ་ནི། ། རང་གི་སྙིང་གི་དཀྱིལ་དུ་བསྒོམ་པའོ། ། དམིགས་མེད་འབྱུང་བཞི་གཅིག་ཐིམ་སྟོང་པར་འཛིན། ། གསུམ་པ་རླུང་གི་བུམ་ཅན་གྲངས་ལ་འཛིན། ། ཞེས་གསུངས་པ་ཇི་ལྟ་བ་མཁའ་སྤྱོད་དབང་པོའི་ཁྲིད་ཡིག་སོགས་ཀར་འབྲུག་གི་ཁྲིད་སྲོལ་ཀུན་ལ་ཡོད་ཅིང༌། གྲུབ་ཆེན་ཉིད་ཀྱི་རྩ་བའི་ཁྲིད་ཡིག་ནའང༌། དམིགས་པ་ལ་སེམས་འཛིན་པ་ལ་བླ་མ་དང་ཐིག་ལེ་ལ་བརྟེན་པ་གཉིས། དམིགས་མེད་ལ་སེམས་འཛིན་པ་ལ་སྦྱང་བ་དང་སྟོང་པ་གཉིས་དང༌། མ་ཟིན་ཟིན་བྱེད་ཀྱི་དམིགས་པ་བཞི་ཡོད་ཀྱང་དམིགས་བཅས་ཕྱི་ན་འཛིན་པ་ཐམས་ཅད་གོང་བུ་ཐུར་མ་ལ་བསྡུ་བ་དང༌། མཆན།
སྐབས་འདིར་ཅིས་ཀྱང་ཡིད་ཀྱི་དམིགས་པ་མེད་ན་སེམས་བཟུང་མི་ཤེས་མི་ཆུན་པའི་རིགས་ལ་ཏིང་འཛིན་རྒྱལ་པོའི་མདོ་ལས། གསེར་གྱི་ཁ་དོག་ལྟ་བུའི་སྐུ་ལུས་ཀྱི། ། འཇིག་རྟེན་མགོན་པོ་ཀུན་ནས་མཛེས་པ་སྟེ། ། དམིགས་པ་འདི་ལ་གང་གི་སེམས་འཇོག་པ། ། བྱང་ཆུབ་སེམས་དཔའ་དེ་མཉམ་བཞག་ཅེས་བྱ། ། ཞེས་འབྱུང་བའི་ཐུབ་པའི་སྐུ་བན་བསྒོམ་ཞིང་བྱིང་རྒོད་ཀྱི་གེགས་སེལ་དུ་སྐུའི་ཆ་སོ་སོར་གཏད་ཚུལ་ཁྲིད་ཡིག་ཆེན་མོར་འབྱུང་བ་ལྟར་དང༌། ཡང་འཕྲལ་དུ་སྙིང་མི་དགའ་བ་སོགས་བཅོས་དཀའ་བའི་རིགས་ཀྱི་གེགས་སེལ་ལ་ནང་དུ་འཛིན་པ་བླ་མའི་སྐུའམ་ཡི་དམ་གྱི་ངོ་བོ་སྙིང་དཀྱིལ་དུ་བསྒོམ་པ་འདི་ཤིན་ཏུ་ཟབ་པས་དེ་ཡང་ཁྲིད་ཡིག་ཆེན་མོར་འབྱུང་བ་ལྟར་སོ་སོ་ལ་བསླབ་བོ། ། དེ་རྣམས་ཀྱང་དགོས་དེས་བྱུང་ན་མིན་པ་བཞག་ཐབས་ཁོ་ན་ཟབ་གསུངས་མཆན། དམིགས་མེད་ནང་འཛིན་ཐམས་ཅད་ཀུན་གཞི་རྟོག་མེད་ཀྱི་ངང་ལ་འཇོག་པ་ལ་འདུ་བ་ཁོ་ན་ཕྱག་ལེན་དངོས་ཡིན་ལ་རླུང་ཆེན་ཡང་མི་རྟོག ། རྒྱ་ཡན་ཏུ་བཅིངས་པ་འདི་ཁོ་ན་ཟབ་པར་བཞེད་ལ་རྗེས་ནས་གཏང་ལེན་གྱི་དམིགས་པ་བྱུང་དུས་ཅུང་ཟད་གྲངས་བཅས་སུ་བསྒྲང་བ་ཙམ་ལ་འདུས་པས་རེ་ཞིག་སྔར་སྨྲོས་པའི་མ་ཟིན་པ་ཟིན་བྱེད་ཀྱི་དམིགས་པ་སྣ་ཚོགས་ཀྱང་ཐམས་ཅད་བཞག་ཐབས་སུ་འདུ་བ་ལ་ཁྱད་པར་གྱི་བྱེད་ཆོས་གསུམ་གྱི་དང་པོ་རྩ་བ་ངོས་མ་ཟིན་གྱི་བར་དུ་ལུས་སྣང་སེམས་གསུམ་བསྒྲིམ་པ་དང་གཅིག །
ཟིན་པ་བརྟན་བྱེད་ཀྱི་དམིགས་པ་གེགས་སེལ་བོགས་འདོན་གྱི་མཆོག་ཀློད་པ་དང་གཉིས། བརྟན་པ་བོགས་དབྱུང་གི་དམིགས་པ་ཡུལ་ཀུན་དང་བསྲེ་ཞིང་རྩལ་སྦྱང་བ་དང་དམིགས་སྐོར་གསུམ་པོ་འདིས་ཞི་གནས་ཀྱི་ཁྲིད་མཐའ་དག་ཚང་བ་ཡིན་པས་སྔར་ནས་འདི་ཕྱག་བཞེས་འཁྲུལ་མེད་ལགས་ཤིང༌། གྲུབ་ཆེན་རྒྱ་རས་ཀྱི་མན་ངག་ཁྲིད་ཀྱི་རྩ་བ་ལས། གདམས་པ་བཏབ་པ་རྣམ་གསུམ་སྟེ། ། དང་པོ་རྣམ་རྟོག་བཀག་ནས་བསྒོམ། ། ཞེས་དང༌། རྟེན་མེད་མ་བཅོས་ངང་ལ་བཞག ། ཅེས་གསུངས་ཏེ། རྒྱལ་བ་ཡང་དགོན་པའི་ཁྲིད་ཡིག་ཏུའང་སྔ་མ་རྣམས་ལ་མཚན་བཅས་ཞི་གནས་ཀྱི་ཁྲིད་དང་བསྒྲིམ་གློད་གཉིས་ལ་མཚན་མེད་ཞི་གནས་ཀྱི་ཁྲིད་ཅེས་གསུངས་ཤིང་ངེད་རང་གིའང་སྔར་ནས་རྗེ་རང་བྱུང་བའི་ཁྲིད་ཡིག་ཏུའང་གཙོ་བོར་བསྟན་ཞིང་ལྷག་པར་རྗེ་སྒམ་པོ་པའི་ཁྲིད་ཆོས་མུ་ཏིག་རྩར་ལ་བརྒྱུས་པ་ཞེས་བྱ་བའི་ཕྱག་རྒྱ་ཆེན་པོ་གཞི་ཁྲིད་དུ་མཛད་པའི་ཕྱག་ལེན་དང༌། དགོས་དོན་ཅི་ལྟ་བ་ཡིན་པས་དེའི་ཕྱིར་དམིགས་སྐོར་གསུམ་པའི་དོན་སྔ་རབས་ཀྱི་གསུང་རྒྱུན་ཟབ་མོའི་ཁྲིད་ཡིག་ལས།
རྟེན་མེད་པ་ལ་དང་པོ་བསྒྲིམ་པ་ནི། འཁྲུལ་འཁོར་ལྟ་སྟངས་སྔར་དང་འདྲ་བ་ལ། ཤེས་པ་ཅུང་ཞིག་སྒྲིམ་ནས་སྣ་རྩེའི་ཐད་སོའི་ནམ་མཁའ་ལ་སྐད་ཅིག་ཀྱང་མ་ཡེངས་པར་རྩེ་གཅིག་ཏུ་བཞག ། དམིགས་པ་དང་མཚན་མ་ཅན་གྱི་བསྒོམ་རྒྱུ་ནི་གཅིག་ཀྱང་མེད་ལ་ཡེངས་སུ་སྐད་ཅིག་ཀྱང་མེད་པར་བྱ་སྟེ། ཤ་ཝ་རི་པས། ཡིད་ལ་མི་བྱེད་ཕྱག་རྒྱ་ཆེན་པོ་ནི། ། བསྒོམ་རྒྱུ་རྡུལ་ཙམ་མེད་པས་མི་བསྒོམ་སྟེ། ། བསྒོམ་མེད་དོན་ལ་འབྲལ་མེད་བསྒོམ་པའི་མཆོག ། ཅེས་གསུངས་པས་ཐུན་ཆུང་ངུ་ཆུང་ངུ་བྱས་ཤིང་བསྒོམ། ཐུན་བར་གྱི་སྤྱོད་ལམ་ཐམས་ཅད་ཀྱང་སྔར་བཞིན་མ་ཡེངས་པ་དྲན་པ་ཏུ་རེ་བྱ།
དེ་ལ་ལས་དང་པོར་རྣམ་རྟོག་མང་དུ་འཕྲོ་བ་འདྲ་ཞིག་ཡོད་དེ། སེམས་ཅུང་ཞིག་གནས་པའི་རྟགས་ཡིན། གནས་པ་མེད་པའི་གོང་དུ་རྣམ་རྟོག་སྐྱེས་ཚད་ངོས་མ་ཟིན་པར་རྒྱ་ཡན་དུ་ཤོར་བ་ཡིན། ཅིས་ཀྱང་རྣམ་རྟོག་སྣ་ཚོགས་སུ་འཕྲོ་ན་རྟོག་པ་གང་འགྱུ་བ་དེ་ངོས་ཟིན་པར་བྱས་ནས་དྲན་པ་མ་ཡེངས་པར་གཅིག་འགྱུས་གཉིས་འགྱུས་ངོས་བཟུང་ལ་རྒྱ་ཡན་དུ་ཡེ་མ་ཤོར་བར་འགྱུས་ཚད་ངོས་བཟུང་ལ་ཡང་ཅུང་ཟད་ངལ་གསོ་ཞིང་ཡང་དེ་ལྟར་བསྒོམ་པས་རྟོག་པ་དེ་ཉིད་སེམས་འཛིན་གྱི་རྟེན་དུ་སོང་ནས་རྟོག་མེད་དུ་ལྷན་གནས་པ་འོང་ངོ༌། ། ཞེས་པ་ལྟར་ཞིབ་ཏུ་བཀྲོལ་ལ་བསླབ་བོ། ། ཡང་དོན་དམ་སེམས་བསྐྱེད་ཀྱི་དམིགས་པ་སྤོད་པའི་རྗེས་ཀྱི་དོན། ཐུན་མཚམས་སྒྱུ་མའི་སྐྱེས་བུར་བྱ། ། ཞེས་པ་སྟེ་རང་གི་ལུས་དང་སྣང་བ་ཐམས་ཅད་རྨི་ལམ་སྒྱུ་མ་ལྟ་བུར་སྦྱང་ཞིང་གོམས་པར་བྱ་བ་ལ་བསླབ་པར་བྱའོ། ། ཉིན་ཡ་བྱས་པའི་ཉི་མ་བདུན་ཆོས་ཐུན་དྲུག་པའི་བསྒོམ་བྱ་དམིགས་ཐུན་དང་བཅས་པའོ། ། ༈ ཆོས་ཐུན་བདུན་པ་ལ་སྔར་བཞིན་ཚིག་གི་མཚམས་སྦྱོར་བྱས་ལ།
གཉིས་པ་འཆི་བ་མི་རྟག་པ་བསམ་པ་ནི། དེ་ལྟར་དལ་འབྱོར་རིན་པོ་ཆེ་ཕུན་སུམ་འཚོགས་པའི་ལུས་ཐོབ་ཀྱང་འདུས་བྱས་མི་རྟག་པའི་རང་བཞིན་ཏེ། རྡོ་རྗེ་གདན་བཞི་ལས། ཀྱེ་མའོ་འདུས་བྱས་ཐམས་ཅད་མི་རྟག་པ། ། སྐྱེ་ཞིང་འཇིག་པའི་ཆོས་ཅན་ཡིན། ། ཞེས་གསུངས་པས་ན་ཆུའི་ཆུ་བུར་ཇི་ལྟར་འཇིག་པ་ལ་ངེས་པ་མེད་དེ། མདོ་སྡེ་རྒྱ་ཆེར་རོལ་པ་ལས། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་ལྟ་དང་མཚུངས། ། སྐྱེས་བུའི་ཚེ་འགྲོ་ནམ་མཁའི་གློག་འདྲ་ཞིང༌། །
རི་གཟར་འབབ་ཆུ་བཞིན་ཏུ་མྱུར་མགྱོགས་འགྲོ། ། ཞེས་གསུངས་པ་དང༌། སློབ་དཔོན་དཔའ་བོའི་ཞལ་ནས། སའམ་འོན་ཏེ་མཐོ་རིས་ན། ། སྐྱེས་ནས་གང་ཞིག་མ་ཤི་བ། ། གལ་ཏེ་ཁྱོད་ཀྱིས་མཐོང་བའམ། ། ཐོས་སམ་འོན་ཏེ་ཐེ་ཚོམ་ཟ། ། ཞེས་གསུངས་པས་ན། འོ་སྐོལ་སྐྱེ་རྒ་ན་འཆིའི་ཆུ་བོ་བཞི་ལ་བརྟེན། གསོན་རྐྱེན་ནི་ཉུང༌།
འཆི་རྐྱེན་ནི་མང་བས་དུས་ཀྱི་འཆི་བ་དང༌། དུས་མིན་གྱི་འཆི་བ་སྟེ། དུས་ཀྱི་འཆི་བ་ནི་དུས་སྙིགས་མ་ལྔ་བདོ་བའི་དུས་འདིར་ཚེ་ཡི་སྐལ་བ་ཤིན་ཏུ་དམན་པ་དྲུག་ཅུ་ཁ་རལ་བ་སྟེ། དེ་ལས་ལྷག་པ་ནི་སྔོན་གྱི་བསོད་ནམས་ཀྱི་འབྲས་བུ་ཆ་ཤས་ཙམ་མོ། ། དུས་མིན་ནི། མཁའ་འགྲོ་རྒྱ་མཚོ་ལས། བརྟེན་པ་དུས་མིན་འཆི་བ་ནི། ། སེམས་ཅན་རང་རང་ལས་ཀྱིའོ། ། སྐྱེ་བོ་ཀུན་ལའང་འཚེ་བ་ཡི། ། སྡིག་གང་བདག་ཉིད་ཀྱིས་བྱས་པ། །
དེ་ཡིས་དེ་ནི་དུས་མིན་འཆི། ། ཞེས་གསུངས་པས་སྔོན་གྱི་རྣམ་པར་སྨིན་པའི་མཐུ་ལས། ཁ་ཅིག་མངལ་དུ་འཆི་བ་དང༌། ལ་ལ་དག་ཞག་དང་ཟླ་བ་ལོའི་དུས་སུ་འཆི་བ་དང༌། ལ་ལ་དུག་དང་མཚོན་དང་བཟའ་བ་དང་བཏུང་བའི་སྐབས་སུ་གདོན་ཆེན་པོས་བཏབ་པ་དང༌། འགྲོ་འདུག་དང་སྤྱོད་ལམ་ལེགས་ཉེས་ལ་སོགས་ཏེ། ཨ་མའི་པང་དུ་སྐྱེས་ནས་ལོ་ཟླར་ཅི་ལྟར་སོང་བཞིན་འཆི་བས་གཏུག་སྟེ། བསྟན་པའི་གཙོ་བོའི་ཞལ་ནས། མི་མཆོག་ང་ཡང་འདའ་འགྱུར་པ། ། ཀུན་དགའ་ཁྱོད་ཀྱིས་མི་ཤེས་སམ། །
འདུས་བྱས་ཐམས་ཅད་མི་རྟག་སྟེ། ། སྐྱེ་ཞིང་འཇིག་པའི་ཆོས་ཅན་ཡིན། ། ཞེས་གསུངས་པས་ན། ཚུལ་དེ་ལྟར་མི་རྟག་པས་ཚེ་འདིའི་ཕུན་སུམ་ཚོགས་པ་བསྒྲུབ་འདོད་དང༌། གང་ཞིག་ཐོས་བསམ་བསྒོམ་པའི་རིག་པ་སང་དང་གནང་དུ་བྱ་སྙམ་པའི་བློ་ཡང་ཐོག་ཏུ་མི་ཕེབ་སྟེ། འདུལ་བ་ལུང་ལས། བྱ་བ་དེ་དག་ཉིད་དང་ནི། ། ཡོངས་སུ་རྫོགས་པར་མ་གྱུར་བར། ། འཆི་བདག་དགྲ་བོ་སྡེ་ཆེན་དེ། ། འོང་བ་ཉིད་དུ་འགྱུར་ཞེས་གྲགས། །
ཞེས་དང༌། ངག་གི་དབང་ཕྱུག་གྲགས་པའི་ཞལ་ནས། རྣལ་འབྱོར་པས་ནི་བསྟན་བཅོས་དང༌། ། སྦྱོར་བ་དུ་མ་ཤེས་ན་ཡང༌། ། དེ་ལ་སང་ནི་བྱའོ་ཞེས། ། དེ་ལྟར་སེམས་ཤིང་འཆི་བར་འགྱུར། ། ཞེས་གསུངས་སོ། ། དེ་ལྟར་འཆི་བའི་རྗེས་སུ་སྲིད་སྡེ་ལོངས་སྤྱོད་གཉེན་འདུན་འཁོར་གཡོག་དང་ཐ་མ་ལྷན་ཅིག་སྐྱེས་པའི་ཤ་རུས་འདི་ཉིད་ཀྱང་རྗེས་སུ་མི་འབྲང་ཞིང་ལས་དཀར་ནག་གང་ཡིན་པ་རྣམས་དང་འགྲོགས་ཏེ་འགྲོ་བ་ཉིད་དེ། སློབ་དཔོན་ཞི་བ་ལྷའི་ཞལ་ནས། ལྷན་ཅིག་སྐྱེས་པའི་ཤ་རུས་ཀྱང༌། །
ཞིག་སྟེ་སོ་སོར་གྱེས་གྱུར་ན། ། མཛའ་བོ་གཞན་དག་སྨོས་ཅི་དགོས། ། ཞེས་པ་དང༌། རྒྱལ་པོ་འཆར་བྱེད་ལ་བཀའ་སྩལ་པ། དུས་ཀྱི་ཉེན་ཏེ་རྒྱལ་པོའང་འགྲོ་གྱུར་ན། ། ལོངས་སྤྱོད་མཛའ་དང་གཉེན་བཤེས་རྗེས་མི་འབྲང༌། ། སྐྱེས་བུ་ཆེན་པོ་གང་དང་གར་འགྲོ་ཡང༌། ། ལས་ནི་གྲིབ་མ་བཞིན་དུ་རྗེས་སུ་འབྲང༌། ། ཞེས་པ་དང༌། སློབ་དཔོན་དཔའ་བོའི་ཞལ་ནས།
སྔོན་ལས་སྨིན་པའི་རྣམ་སྨིན་གྱིས། ། མྱང་ཞིང་ཡོངས་སུ་བཏང་གྱུར་ན། ། གསར་པའི་ལས་དང་རྗེས་འབྲེལ་ཞིང༌། ། འཆི་བདག་གིས་ནི་དྲང་བ་ན། ། དགེ་དང་སྡིག་ལས་མ་གཏོགས་པ། ། འགྲོ་བ་ཐམས་ཅད་ཕྱིར་ལོག་ནས། ། འགའ་ཡང་ཁྱོད་ཀྱི་རྗེས་མི་འབྲང༌། ། ཞེས་གསུངས་པས་ན་བློ་གྲོས་དང་ལྡན་པ་རྣམས་ཀྱིས་ཕྱི་ཆོས་བྱེད་བློའི་གྲབ་ཤོམ་རྒྱབ་ཏུ་སྐྱུར་ལ་ནམ་འཆི་མི་ཤེས་པས་སྐྲ་འདབ་ལ་མེ་ཤོར་བ་ལྟར་བརྩོན་འགྲུས་དྲག་པོའི་སྒོ་ནས་རང་གི་སྔ་ཕྱིའི་ལས་སེམས་ཤིང་བླ་ན་མེད་པའི་བྱང་ཆུབ་སྒྲུབ་པ་ཤིན་ཏུ་གལ་ཆེའོ། ། ཡང་སྤྲོ་ན་ཁྲིད་ཡིག་ཆེན་མོའི་ཐུན་དམིགས་གཉིས་པ་དང་ཐར་རྒྱན་གྱི་མི་རྟག་པའི་ལེའུ་སོགས་བཤད་ལ། མཆན།
དེས་ན་ཇོ་བོ་ཨ་ཏི་ཤ་ཡི་ཞལ་ནས། རྟག་ཏུ་འཆི་བསམ་ལས་སུ་བསགས་པ་བསྒྲང༌། ། དཀོན་མཆོག་གསུམ་མཆོད་ངོ་བོ་གཉིས་མེད་བསྒོམ། ། ཞེས་གསུངས་པ་དང༌། ཚེ་ནི་ཡུན་ཐུང་ཤེས་བྱ་རྣམ་གྲངས་མང༌། ། ཚེའི་ཚད་ཀྱང་ཅི་ཡོད་མི་ཤེས་པས། ། ངང་པས་ཆུ་ལས་འོ་མ་ལེན་པ་ལྟར། ། རང་གི་འདོད་པ་གང་ཡིན་སྒྲུབ་པར་རིགས། ། ཞེས་དང༌། རྟོགས་ལྡན་མཁའ་སྤྱོད་དབང་པོས།
དད་ལྡན་ཆོས་ལ་སེམས་པའི་སློབ་མ་ཁྱོད། ། ཡང་ཡེང་ཚེ་འདིའི་བྱ་བ་མང་པོ་དང༌། ། སྤྲ་སྤྲོའི་ཚིག་ཚོགས་སློབ་པའི་ལོངས་མེད་ཀྱི། ། གནད་ཀྱི་གདམས་པ་ཚོལ་བའི་དུས་ལ་བབ། ། ཅེས་གསུངས་པ་བཞིན་རྟོགས་པར་བྱས་ནས། དེ་ལྟར་ཆོས་ཐམས་ཅད་ཀྱི་མཚན་ཉིད་མ་ཤེས་པས་དགེ་སྦྱོར་ཐམས་ཅད་ལྟར་སྣང་དུ་སོང་བ་སྒྱུ་མའི་སྐྱེས་བུ་ལྟ་བུའི་གདམས་ངག་ལ་དོན་བཞི། འཆི་བ་མི་རྟག་པ་མ་བསྒོམ་ཞིང་རྒྱུད་ལ་མ་སྐྱེས་ན་ཆོས་བྱེད་པའང་ལྟར་སྣང་ཡིན། ལས་རྒྱུ་འབྲས་ལ་ཡིད་མ་ཆེས་ན་ཚུལ་ཁྲིམས་རྣམ་དག་བསྲུང་བའང་ལྟར་སྣང་ཡིན། བྱམས་སྙིང་རྗེ་བྱང་ཆུབ་ཀྱི་སེམས་གསུམ་རྒྱུད་ལ་མ་སྐྱེས་ན་གཞན་དོན་བྱེད་པའང་ལྟར་སྣང་ཡིན། སྟོང་པ་ཉིད་ཀྱི་དོན་བསྒོམ་ཡང་སྣང་བ་སྒྱུ་མར་མ་ཤེས་ན་ཆགས་མེད་ཞེན་མེད་ཀྱང་ལྟར་སྣང་ཡིན།
ཞེས་གསུངས་པ་ལྟར་མན་ངག་ཉམས་ལེན་དུ་དྲིལ་ནས་སྒྲུབ་པ་ལག་ཏུ་ལེན་པའི་ཚུལ་ཐུན་མོང་གི་སྔོན་འགྲོས་ངེས་འབྱུང་བསྐྱེད་པའི་ངང་ནས་ཐུན་མོང་མ་ཡིན་པས་རྒྱུད་སྦྱང་བར་གསལ་བཏབ་ལ་བསྒོམ་ཞིང་སེམས་བསྐྱེད་ཀྱི་སྐབས་སུ་དོན་དམ་སེམས་བསྐྱེད་ཀྱི་མཉམ་རྗེས་བསྒོམ་ཚུལ་མདོ་ཙམ་བསྟན་ནས་ཀུན་རྫོབ་སེམས་བསྐྱེད་བསྒོམ་པའི་མཉམ་རྗེས་ཀྱི་ཉམས་ལེན་གཉིས་ཀྱི་དང་པོ་ལའང་སྨོན་སེམས་ཙམ་ཞིག་གོང་དུ་བསྟན་ཀྱང་འཇུག་སེམས་དང་ལྡན་ན་དགེ་རྩ་སྒྲུབ་པའི་ནུས་པ་ལྷག་པར་ཆེ་སྟེ། སྤྱོད་འཇུག་ལས། བྱང་ཆུབ་སྨོན་པའི་སེམས་ལས་ནི། ། འཁོར་ཚེ་འབྲས་བུ་ཆེར་འབྱུང་ཡང༌། ། ཇི་ལྟར་འཇུག་པའི་སེམས་བཞིན་ཏུ། ། བསོད་ནམས་རྒྱུན་ཆགས་འབྱུང་བ་མིན། ། ཞེས་དང༌། གང་ནས་བཟུང་སྟེ་སེམས་ཅན་ཁམས། ། མཐའ་ཡས་རབ་ཏུ་བསྒྲལ་བའི་ཕྱིར། ། མི་ལྡོག་པ་ཡི་སེམས་ཀྱིས་སུ། །
སེམས་དེ་ཡང་དག་བླང་གྱུར་ན། ། དེང་ནས་བཟུང་སྟེ་གཉིད་ལོག་གམ། ། བག་མེད་གྱུར་ཀྱང་བསོད་ནམས་ཤུགས། ། རྒྱུན་མི་འཆད་པ་དུ་མ་ཞིག ། ནམ་མཁའ་མཉམ་པ་རབ་ཏུ་འབྱུང༌། ། ཞེས་གསུངས་པས། བྱ་བཏང་རིན་པོ་ཆེས་སྐྱེ་བོ་མཆོག་དམན་གྱི་ཚོགས་མཐའ་ཡས་པ་ལ་ཐུགས་བསྐྱེད་བློ་སྤྱོང་གི་ཁྲིད་འདི་འཁོར་མོར་གནང་ཞིང༌། དེའི་སྔོན་དངོས་ཀྱི་སྐབས་ཤིག་ཏུ་ངེས་པར་སེམས་བསྐྱེད་ཆོ་ག་གནང་བའི་ཕྱག་ལེན་ཆགས་མེད་ལྟ་བུ་མཛད་ནས་ཟུར་རྒྱན་དུའང་རྗེ་རང་བྱུང་བའི་ཆོ་ག་གསལ་ཁ་དང་བཅས་གྲལ་དུ་བཞག་ཅིང་རྗེ་ལེགས་བཤད་པས་ཀྱང་ཕལ་ཆེར་གནང་བར་སྣང་བས་ཆོ་ག་དངོས་སུ་གནང་ན་རྗེ་རང་བྱུང་བའི་ཡིག་ཆ་དེ་ཇི་ལྟ་བ་ལེགས་ཤིང༌། གཞན་ཡང་ཐར་རྒྱན་ལ་ལུགས་གཉིས་ཡོད་པའི་རྩ་ཚིག་འཇམ་དཔལ་དབྱངས་ཀྱིས་ལེགས་བསྟན་པའི། ། ཀླུ་སྒྲུབ་ཞི་ལྷའི་གདམས་ངག་ནི། །
མཆོད་པ་སྐྱབས་འགྲོ་སྡིག་བཤགས་དང༌། ། ཡི་རང་བསྐུལ་གསོལ་བསྔོ་བ་སྟེ། ། སྦྱོར་བའི་ཆོ་ག་རྣམ་པ་བདུན། ། དངོས་གཞི་སེམས་བསྐྱེད་སྡོམ་བཟུང་གཉིས། ། རྗེས་ནི་དབུགས་དབྱུང་གཞན་གཟེངས་བསྟོད། ། ཅེས་དང༌། རྒྱལ་བ་བྱམས་པས་ཉེར་བསྟན་པའི། ། མན་ངག་ལས་བྱུང་ཆོ་ག་ནི། ། གསོལ་གདབ་ཚོགས་བསགས་སྐྱབས་འགྲོའི་མཆོག ། སྨོན་པའི་སྦྱོར་བ་རྣམ་པ་གསུམ། །
དངོས་གཞི་བྱང་ཆུབ་མཆོག་སེམས་བསྐྱེད། ། དགའ་བསྐྱེད་བསླབ་བྱ་བརྗོད་པ་དེས། ། འདི་ནི་སྨོན་པའི་ཆོ་གའོ། ། འཇུག་པའི་སྡོམ་པ་བཟུང་བའི་ཕྱིར། ། གསོལ་གདབ་ཐུན་མོང་བར་ཆད་དྲི། ། མཆོད་འབུལ་མྱུར་དུ་སྦྱིན་པར་གསོལ། ། ཐུན་མོང་མིན་པའི་བར་ཆད་དྲི། བསླབ་པ་ཁས་བླང་དགའ་བ་བསྒོམ། ། དེ་ནི་སྦྱོར་བའི་ཆོས་བདུན་ནོ། ། དངོས་གཞི་བྱང་སེམས་སྡོམ་པ་བླངས། །
འཇུག་ཆོག་མཁྱེན་པར་གསོལ་བ་དང༌། ། ཕན་ཡོན་བསྟན་དང་གསང་བར་གདམས། ། བསླབ་བྱ་གཏང་རག་དང་རྣམ་ལྔས། ། འཇུག་པའི་སྡོམ་པ་སྤྱིན་པའོ། ། ཞེས་འབྱུང་བ་ལྟར་ལག་ལེན་བྱ་ཞིང༌། སྐབས་འདིར་ཀུན་རྫོབ་སེམས་བསྐྱེད་བསྒོམ་པའི་ཐོག་མ་ཡིན་པས་སྨོས་ཀྱི། བློ་སྦྱོང་དངོས་ལ་འདིར་ཆོ་ག་དགོས་པའི་དམིགས་བསལ་མེད། འོན་ཀྱང་འབོག་པའི་སྐབས་ཙམ་མ་གཏོགས་ཉིན་མཚན་དུས་དྲུག་གམ། མ་མཐའ་ཡང་ཉིན་མཚན་གཉིས་སུ་འཇུག་སེམས་ལན་རེ་ཅིས་ཀྱང་ལེན་པས་བར་སྐབས་སུ་འཇུག་སྡོམ་ཉམས་པ་སྲིད་ཀྱང་སོར་ཆུད་པར་འགྱུར་བས་དེའི་ལེན་ཚུལ་ནི་ཇོ་བོའི་ཆོས་ཆུང་བརྒྱ་རྩར་འབྱུང་བའི་ཀླུ་སྒྲུབ་ཀྱིས་མཛད་པའི་སེམས་བསྐྱེད་ཆོ་ག་འདི་ཤིན་ཏུ་ལེགས་ཤིང༌། ཡང་ན་བསླབ་བཏུས་ནས་འབྱུང་བའི་རྗེ་བཙུན་འཇམ་དཔལ་སྔོན་རྒྱལ་པོ་ནམ་མཁའ་ཞེས་བྱ་བར་གྱུར་པ་ན།
སངས་རྒྱས་འབྲུག་སྒྲ་དབྱངས་ཀྱི་རྒྱལ་པོའི་སྤྱན་སྔར་སེམས་བསྐྱེད་དང་སྡོམ་པ་སྟབས་གཅིག་ཏུ་ནོད་པ་ལྟར་བདག་གིས་ཀྱང་སྟབས་གཅིག་ཏུ་ནོད་པར་བྱ་སྟེ། འཇུག་སྡོམ་རྟག་ཏུ་ལེན་པའི་ཆོ་ག་ལ། འཁོར་བ་ཐོག་མ་མེད་པ་ཡི། ། སྔོན་གྱི་ཐ་མ་ཇི་སྲིད་བར། ། དེ་སྲིད་སེམས་ཅན་ཕན་དོན་དུ། ། སྤྱོད་པ་དཔག་ཡས་སྤྱད་པར་བགྱི། ། འཇིག་རྟེན་མགོན་པོའི་སྤྱན་སྔ་འདིར། ། བྱང་ཆུབ་མཆོག་ཏུ་སེམས་བསྐྱེད་དོ། ། འགྲོ་བ་ཐམས་ཅད་མགྲོན་གཉེར་ཏེ། ། དབུལ་ཞིང་ཕོངས་ལས་དགྲོལ་བར་བྱ། །
དེ་རིང་ཕན་ཆད་གལ་ཏེ་ན། ། བདག་གི་འདོད་ཆགས་སེམས་སྐྱེས་ན། ། ཕྱོགས་བཅུ་དག་ན་བཞུགས་པ་ཡི། ། སངས་རྒྱས་ཐམས་ཅད་བསླུས་པར་འགྱུར། ། བྱང་ཆུབ་ནམ་ཞིག་ཐོབ་བར་དུ། ། ཐ་བའི་སེམས་དང་གནོད་སེམས་དང༌། ། ཕྲག་དོག་དང་ནི་སེར་སྣ་ཡང༌། ། དེ་རིང་ཕན་ཆད་མི་བྱའོ། ། ཚངས་པའི་སྤྱོད་པ་བདག་གིས་སྤྱད། ། སྡིག་པའི་འདོད་པ་ཡོངས་སུ་སྤངས། །
ཚུལ་ཁྲིམས་སྡོམ་དང་ངེས་པ་ལ། ། སངས་རྒྱས་རྗེས་སུ་བསླབ་པར་བྱ། ། བདག་ནི་བྱང་ཆུབ་རིངས་ཚུལ་དུ། ། འཚང་རྒྱར་མོས་ཤིང་སྤྲོ་བ་མེད། ། སེམས་ཅན་གཅིག་ཕྱིར་སྤྱད་པར་བགྱི། ། ཚད་མེད་བསམ་གྱིས་མི་ཁྱབ་པའི། ། སངས་རྒྱས་ཞིང་ནི་སྦྱང་བར་བྱ། ། ཕྱོགས་རྣམས་བཅུ་པོ་ཐམས་ཅད་དུ། ། བདག་གི་མིང་ནི་གྲགས་པར་བགྱི། ། ལུས་དང་ངག་གི་ལས་རྣམས་ཀྱང༌། །
རྣམ་པ་ཀུན་ཏུ་བདག་གིས་སྦྱང༌། ། ཡིད་ཀྱི་ལས་ཀྱང་སྦྱང་བར་བགྱི། ། མི་དགེའི་ལས་ནི་སྤྱད་མི་བྱ། ། ཞེས་ལན་གསུམ་བརྗོད་པས་བླང་སྟེ་བསླབ་བཏུས་ལས་འབྱུང་བའོ། ། ཡང་ན་དངོས་སུའམ་དམིགས་པས་བསྒོམ་པའི་བླ་མ་དཀོན་མཆོག་གི་མདུན་དུ་མ་ནམ་མའི་སྐྱབས་འགྲོ་བློ་མ་འགྱུར་གྱི་བར་དུ་བྱས་ལ་ཡན་ལག་ བསྡུ་ན་ཕྱག་འཚལ་བ་དང་མཆོད་ཅིང་སོགས་ཀྱི་ཆོག ། མཆན། བདུན་པ་ཕུལ་ནས་སེམས་བསྐྱེད་པ་དངོས་ནི། བྱང་ཆུབ་སྙིང་པོར་མཆིས་ཀྱི་བར། ། ཞེས་པ་ནས་བསླབ་པ་ལེན་པ་ཚར་གསུམ་མཇུག་དགའ་བ་བསྒོམ་པ་སོགས་ཚར་གཅིག་བརྗོད་ཅིང་དོན་དྲན་པར་བྱ་བ་སྟེ། རྟག་པར་འདི་ལྟར་བྱེད་པ་ནི་སྨོན་འཇུག་གི་སེམས་བསྐྱེད་སྡོམ་པ་ལེན་པ་དང་གསོ་བའི་ཐབས་སོ། །
དེ་ནས་སེམས་ཅན་དྲིན་ཅན་རྣམས་བདེ་བར་འདོད་པའི་བློ་སྣང་བ་བདེ་ཕྱམ་པ་དེ་བྱམས་པའི་ངོ་བོ་ཡིན་པས་བདག་གཞན་མཉམ་པའི་བྱམས་པ་ཁོང་ཁྲོའི་དངོས་གཉེན་དུ་གྱུར་པ་དང་མི་བཟོད་པར་བརྩེ་བའི་སྙིང་རྗེ་དྲག་པོ་ཅི་སྐྱེས་གང་སྐྱེས་བསྒོམ། དེ་ནས་སྔར་བཞིན་གནད་གསུམ་གྱི་སྲང་ལ་འགྲིམ་ཞིང༌། ལུས་གནད་དེའི་ངང་ལས་དང་པོ་དབུགས་འགྲོ་འོང་ཅུང་ཟད་སྦྱངས་ནས་སེམས་ཅན་དེ་དག་གི་རྒྱུད་ཀྱི་རྒྱུ་ལས་ཉོན་འབྲས་བུ་སྡུག་བསྔལ་རྣམས་རླུང་ཚུར་རྔུབ་པ་དང་རང་གི་སྙིང་ནང་དུ་བྱུང་ཞིང་བྱུང་ན་དེ་ལ་དགའ་བའི་འདུན་པ་དྲག་པོ་བྱ། རང་རྒྱུད་ཀྱི་རྒྱུ་ཚོགས་གཉིས་ཀྱི་འབྲས་བུ་བདེ་བ་དང་བཅས་པ་རླུང་ཕར་གཏོང་བ་དང་མཉམ་དུ་བདེ་དགེ་སེམས་ཅན་ལ་ཐིམ་པས་འཕྲལ་དུ་བདེ་ཞིང་ཆོས་སྒྲུབ་པའི་མཐུན་རྐྱེན་ཚང་ནས་འཚང་རྒྱ་ནུས་སུ་སྨིན་པར་བསམ་མོ། ། འདི་ནི་རྩ་ཚིག་ལས། གཏོང་ལེན་གཉིས་པོ་སྤེལ་མར་སྦྱང༌། ། དེ་གཉིས་རླུང་ལ་སྐྱོན་པར་བྱ། ། ཞེས་པའི་དོན་ཡིན་ནོ། ། ལུས་སྤྱིའི་མཚན་ཉིད་བརྟགས་ན་སྟོང་པ་རང་བཞིན་མེད་ཅིང་རང་གི་མཚན་ཉིད་མི་གཙང་བར་ཤེས་པ་ཐེག་པ་ཆེ་ཆུང་གཉིས་ཀྱི་ལུས་དྲན་པ་ཉེ་བར་གཞག་པ་བསྒོམ་པས་ལུས་ཀྱི་འཆིང་བ་སྦྱང་བ་མདོ་དང་མཚུངས་པ་ལ་ལུས་བསྐྱེད་རིམ་ལྷ་སྐུར་བསྒོམ་པས་སྒྱུ་ལུས་སྤྲུལ་སྐུར་འགྲུབ་པ་སྔགས་ཀྱི་ཁྱད་ཆོས་དང༌། དེ་ཡང་སྤང་བླང་གི་འཛིན་པ་མེད་པ་སྣང་སྟོང་བར་སྣང་གི་འཇའ་ཚོན་ལྟར་བསྒྲུབ་པ་ཕྱག་ཆེན་གྱི་ཉམས་ལེན་ཡིན་པས་དེ་ལྟར་བསྒོམ་རིམ་བཞི།
གཞན་དེས་འདྲེས་པར་བྱའོ། ། མཆན། དམིགས་པ་ཏིང་ངེ་འཛིན་གྱི་གནད་ཁར་སང་སྤོད་པ་ལྟར་གང་ཤར་གྱི་རིག་པ་གང་རུང་བ་ངོས་བཟུང་ལ་དམིགས་པའི་འབེན་དུ་བྱས་ནས་སྐད་ཅིག་ཀྱང་ཡེངས་སུ་མི་འཇུག་པར་ཁ་མིག་དང་རྣ་མཆོག་ཚུན་ཆད་ཀྲང་གི་འོང་བ་ལུས་ཀྱང་ཉ་བཞི་གྲིམ་གྱི་འགྲོ་བ་ལེགས་པར་འཇུར་བཏབ་སྟེ་བསྒོམ་པ་ནི་དཔེར་ན་ཁྲོམ་གསེབ་ནས་རྐུན་བུ་ངོས་འཛིན་པའམ། རྒྱང་མིག་གིས་རྟ་པ་གྲངས་སུ་འདེབས་པའམ། ཟམ་པ་མདའ་གཅིག་མའི་སྟེང་དུ་འགྲོ་བའི་དུས་ལྟ་བུའམ། མར་ཁུའི་གཞོང་པ་གང་བ་འཚོ་བ་ལྟ་བུར་བསྒྲིམ་པའོ། ། དེ་དག་ཀྱང་ཀུན་གཞི་རྟོག་མེད་ཀྱི་ངང་ལས་འཇུག་སེམས་གསལ་ཆའི་རྣམ་རྟོག་ཕྲ་རགས་ངོས་འཛིན་པ་ལ། དཔེར་ན་མེ་ལོང་གཡའ་དག་པའི་ངོས་ལ་གཟུགས་བརྙན་ལྟ་བ་ལྟར་ལུས་སྣང་སེམས་གསུམ་གཅིག་ཏུ་བསྒྲིམ་པ་འདི་རེ་ཞིག་གལ་ཆེ་སྟེ། རྗེ་ཏཻ་ལོ་པས། ལྟ་སྟངས་སེམས་འཛིན་ཡན་ལག་དུ་མ་ཡིས། །
རིག་པ་ངང་ལ་མི་གནས་བར་དུ་གཅུན། ། ཞེས་གསུངས་པ་ལྟར་ཤེས་པར་བྱས་ལ་བསྒོམ་མཛོད། ཅེས་པ་དང༌། གོ་བརྡའ་བཀྲོལ་ལ་མཎྜལ་གཏོར་འབུལ་སྨོན་ལམ་གདབ་པ་སོགས་བྱའོ། ། དེས་ཉིན་ཡ་བྱས་པའི་ཉི་མ་དགུའི་ཆོས་ཐུན་བདུན་པའོ། ༈ ཆོས་ཐུན་བརྒྱད་པ་ལའང་སྔར་བཞིན་ཚིག་གི་མཚམས་སྦྱོར་བྱས་པའི་སྐབས་ནས། གསུམ་པ་ལས་རྒྱུ་འབྲས་བསམ་པ་ནི། དེ་ལྟར་འཆི་བའི་རྗེས་སུ་སླར་ཡང་ཡོན་ཏན་ཕུན་སུམ་ཚོགས་པའི་ལུས་ཐོབ་བམ་སྙམ་ན། དེ་ནི་ཤིན་ཏུ་དཀའ་སྟེ་འོ་སྐོལ་ཐོག་མ་མེད་པའི་དུས་ནས་ད་ལྟའི་བར་དུ་དགེ་མི་དགེའི་ལས་ཇི་ལྟར་བསགས་པ་དེའི་འབྲས་བུ་མ་འོངས་པ་ན་བདེ་འགྲོ་དང་ངན་འགྲོ་ཇི་ལྟར་སྨིན་མི་ཤེས་ཏེ། སློབ་དཔོན་ཀླུ་སྒྲུབ་ཀྱི་ཞལ་ནས།
མི་དགེ་བ་ལ་སྡུག་བསྔལ་འབྱུང༌། ། དེ་བཞིན་ངན་འགྲོ་ཐམས་ཅད་དོ། ། དགེ་བ་ལ་ནི་བདེ་བ་དང༌། ། དེ་བཞིན་བདེ་འགྲོ་ཐམས་ཅད་དོ། ། ཞེས་གསུངས་པས་རྒྱུ་དགེ་བ་དང་མི་དགེ་བའི་འབྲས་བུ་ངན་སོང་གསུམ་ནི། ཐོག་མར་ཞེ་སྡང་གཙོ་བོར་གྱུར་པའི་ཉོན་མོངས་པ་རྣམས་ཀྱི་ལས་ཀྱི་འབྲས་བུ་ནི། དམྱལ་བ་ཚ་གྲང་ཉི་ཚེ་བ་རྡོ་རྗེའི་དམྱལ་བ་དང་བཞིའོ། ། དེ་ལ་དང་པོ། ཡང་སོས་དང༌། ཐིག་ནག་དང༌།
བསྡུས་འཇོམས་དང༌། ངུ་འབོད་དང༌། ངུ་འབོད་ཆེན་པོ་དང༌། ཚ་བ་དང༌། རབ་ཏུ་ཚ་བ་དང༌། མནར་མེད་པ་དང་བརྒྱད་དེ་ཀུན་ལ་དཀྱིལ་འཁོར་བཅུ་དྲུག་བཅུ་དྲུག་དང་བཅས་པའོ། གནས་ནི། དྲན་པ་ཉེ་བར་གཞག་པའི་ཚིག་ལེའུར་བྱས་པ་ལས། འཛམ་གླིང་མ་དྲོས་མཚོ་ཡི་འོག ། དཔག་ཚད་སྟོང་ཕྲག་ཉི་ཤུ་ན། །
མནར་མེད་དེ་སྟེང་དམྱལ་བ་བདུན། ། ཞེས་གསུངས་སོ། ། ཡང་སོས་ཀྱི་ཚེ་ཚད་ནི། ཚིག་ལེའུར་བྱས་པ་ལས། དེ་ལྟར་དེ་དག་རྣམས་ཀྱི་ཚེ། ། རང་གི་ལོ་ནི་ལྔ་བརྒྱ་སྟེ། ། མི་ལོ་བྱེ་བ་ཕྲག་འབུམ་དང༌། ། དྲུག་ཁྲི་ཆིག་སྟོང་རྣམས་ཡིན་ནོ། ། ཞེས་གསུངས་པས་ཏེ། འོག་མ་རྣམས་ནི་དེ་ལས་ཚེ་དང་སྡུག་བསྔལ་གཉིས་འགྱུར་གཉིས་འགྱུར་གྱི་ཆེ་བར་གསུངས་སོ། །
(Dགྲང་དམྱལ་བརྒྱད་)ནི། (Eཆུ་བུར་ཅན་དང༌། ཆུ་བུར་རྡོལ་བ་ཅན་དང༌། སོ་ཐམ་ཐམ་པ་དང༌། ཨ་ཆུ་ཟེར་བ་དང༌། ཀྱེ་མ་ཀྱི་ཧུད་ཟེར་བ་དང༌། པདྨ་ལྟར་གས་པ་དང༌། ཨུཏྤལ་ལྟར་གས་པ་དང༌། ཨུཏྤལ་ལྟར་ཆེར་གས་པ་)རྣམས་སོ། ། གནས་དང་ཚེའི་ཚད་ནི།
ཚིག་ལེའུ་ལས། གནས་ནི་ཚ་དམྱལ་བརྒྱད་པོ་ཡི། ། བྱང་དུ་གནས་ཏེ་གོ་རིམ་བཞིན། ། ཏིལ་སྦྱང་ནང་ནས་ལོ་བརྒྱ་ཞིང༌། ། ཏིལ་ནས་བྱུང་ཟད་ཆུ་བུར་ཅན། ། གཞན་གྱི་ཚེ་ནི་ཉི་ཤུར་འགྱུར། ། ཞེས་གསུངས་སོ། ། ཉི་ཚེ་ཉེ་འཁོར་བ་རྣམས་ནི་འཛམ་གླིང་གི་ཁྲོད་དང་གླིང་བར་གྱི་མུན་པར་གནས་སོ། ། རྡོ་རྗེའི་དམྱལ་བ་ནི་རྒྱུ་མཚན་གསུམ་སྟེ། རླུང་རྡོ་རྗེ་རྒྱ་གྲམ་གྱི་ལྟེ་བར་གནས་པ་དང༌།
རྡོ་རྗེ་ཐེག་པའི་ཉེས་པ་ཅན་འགྲོ་བའི་གནས་ཡིན་པ་དང༌། སྡུག་བསྔལ་རྡོ་རྗེ་ལྟར་མི་ཕྱེད་པ་མྱོང་བའི་ཕྱིར་རྡོ་རྗེའི་དཀྱིལ་བ་ཞེས་བྱའོ། ། ཚེ་ཡི་ཚད་ནི། འཇམ་དཔལ་སྒྱུ་འཕྲུལ་དྲ་བ་ལས། ཕྱིའི་རྒྱ་མཚོ་ཆེན་པོ་འདིའི། ། ཆུ་དེ་སྐྲ་ཡིས་གཏོར་ནུས་ན། ། དེ་ཡི་ཚད་དུ་སྡུག་བསྔལ་མྱོང༌། ། རྡོ་རྗེ་དམྱལ་བར་གྲགས་པ་ཡིན། ། ཞེས་གསུངས་སོ། ། དེ་ལྟར་དམྱལ་བའི་གནས་རྣམས་སུ་བཙོ་བསྲེག་གསོད་གཅོད་ཀྱི་སྡུག་བསྔལ་དཔག་ཏུ་མེད་པའོ། །
འདོད་ཆགས་གཙོ་བོར་གྱུར་པའི་ཉོན་མོངས་པའི་འབྲས་བུ་ནི་ཡི་དྭགས། ། རིགས་ནི་སུམ་ཅུ་སོ་དྲུག་སྟེ་དེའང་གནས་ལ་གནས་པ་དང་ཁ་འཐོར་བ་གཉིས་ལས། གནས་ལ་གནས་པ་ནི་ས་འདིའི་འོག་དཔག་ཚད་ལྔ་བརྒྱ་ན་གནས། ཞེས་གསུངས་སོ། ། ཁ་འཐོར་བ་ནི་གླིང་ཁྲོད་ཀུན་ཏུ་རྒྱུ་ཞིང་གནས་པ་སྟེ་ཐམས་ཅད་ཀྱང་བཀྲེས་སྐོམ་གྱི་སྡུག་བསྔལ་དཔག་ཏུ་མེད་པས་ཉམ་ཐག་པའོ། ། ཚུལ་དེ་ཡང༌། སྡུད་པ་ལས། སེར་སྣ་ཅན་ནི་ཡི་དྭགས་གནས་སུ་སྐྱེ་བར་འགྱུར། ། ཅི་སྟེ་མིར་སྐྱེས་ན་ཡང་དེ་ཚེ་དབུལ་པོར་འགྱུར། ། ཞེས་གསུངས་སོ། །
གཏི་མུག་གཙོ་བོར་གྱུར་པའི་ཉོན་མོངས་པ་རྣམས་ཀྱི་ལས་ཀྱི་འབྲས་བུ་ནི། དུད་འགྲོ་སྟེ། རིགས་ནི་བྱེ་བ་སུམ་ཅུ་སོ་བཞི་ཡོད་ཅིང་གནས་ལ་གནས་པ་དང་ཁ་འཐོར་བ་གཉིས་ལས། ཀླུ་དང་ལྷ་མ་ཡིན་གནས་ལ་གནས་པ་སྟེ། ཁ་འཐོར་བ་ནི་རིགས་དྲུག་གི་གནས་ཀུན་ཏུ་ཡོད་ཅིང་བདེ་སྡུག་འདྲེས་མ་དང་སྡུག་བསྔལ་འབའ་ཞིག་མྱོང་བ་རྣམས་སོ། ། དགེ་བའི་འབྲས་བུས་ལྷ་མིའི་བདེ་བ་ནི་འཇིག་རྟེན་དུ་གླིང་གསུམ་པོ་དང་འཁོར་ལོས་བསྒྱུར་བའི་རྒྱལ་པོ་རྫོགས་ལྡན་པ་རྣམས་ནི་སྔོན་གྱི་རྒྱུ་དགེ་བའི་འབྲས་བུ་དཔལ་འབྱོར་དཔག་ཏུ་མེད་པ་ལ་ལོངས་སྤྱོད་ཅིང་ཚེ་ལོ་ནི་ཕྱེད་སུམ་བརྒྱ་དང་ལྔ་བརྒྱ་དང་སྟོང་ཁྲི་འབུམ་དུ་མ་དང་གྲངས་མེད་པའི་བར་རོ། ། ལྷའི་གནས་ན་རྒྱལ་ཆེན་རིགས་བཞི་དང༌། སུམ་ཅུ་རྩ་གསུམ་དང༌། འཐབ་བྲལ་དགའ་ལྡན་འཕྲུལ་དགའ་གཞན་འཕྲུལ་དབང་བྱེད་རྣམས་ཏེ་རྒྱུ་སྦྱིན་སོགས་ཚུལ་ཁྲིམས་ཀྱི་དགེ་བའི་རྩ་བ་དག་གི་འབྲས་བུ་དཔག་ཏུ་མེད་པའི་བདེ་བ་ལ་ལོངས་སྤྱོད་ཅིང་ཚེ་ལོ་ནི། ཚིག་ལེའུ་ལས།
འདི་རྣམས་ཚེ་ནི་མི་རྣམས་ཀྱི། ། ལྔ་བཅུའི་ལོ་ལ་ཞག་གཅིག་སྟེ། ། རང་ལོ་ལྔ་བརྒྱ་མི་ལོ་ནི། ། ས་ཡ་གཅིག་དང་འབུམ་ཕྲག་བརྒྱད། ། ཅེས་རྒྱལ་ཆེན་རིགས་བཞིའི་ཚེ་ཚད་སྟེ་དེ་ནས་རིམ་བཞིན་གཉིས་འགྱུར་གཉིས་འགྱུར་གྱི་འཕགས་པར་གསུངས་སོ། ། དེ་ལྟར་ལྷ་མིའི་དཔལ་འབྱོར་ཐོབ་ཀྱང་ཇི་སྲིད་དགེ་བའི་ལས་ཟད་པ་ན་སླར་ངན་འགྲོའི་གནས་སུ་འཕོ་བར་འགྱུར་རོ། ། རྒྱུ་བཏང་སྙོམས་ཀྱི་འབྲས་བུ་བསམ་གཏན་བཞི་དང་གཙང་རིགས་ལྔ་སྐྱེ་མཆེད་བཞི་རྣམས་ཏེ་བསམ་གཏན་དང་པོ་ཚངས་རིས་དང༌། ཚངས་པ་མདུན་ན་འདོན། ཚངས་ཆེན་དང༌། གཉིས་པ་ནི།
འོད་ཆུང༌། ཚད་མེད་འོད། འོད་གསལ་ལོ། ། གསུམ་པ་ནི། དགེ་ཆུང༌། ཚད་མེད་དགེ ། དགེ་རྒྱས་སོ། ། བཞི་པ་ནི། སྤྲིན་མེད་འོད། བསོད་ནམས་སྐྱེས།
འབྲས་བུ་ཆེ་བའོ། ། གཙང་རིགས་ལྔ་ནི། མི་ཆེ་བ། མི་གདུང༌། གྱ་ནོམ་སྣང༌། ཤིན་ཏུ་མཐོ། འོག་མིན་ཏེ། འདི་ལྔ་འཕགས་པའི་རིགས་ཏེ། མུ་བཞི་ནི། ནམ་མཁའ་མཐའ་ཡས།
རྣམ་ཤེས་མཐའ་ཡས། ཅི་ཡང་མེད་པ། ཡོད་མིན་མེད་མིན་གྱི་སྐྱེ་མཆེད་སྟེ་དེ་ལྟར་དེ་དག་བསམ་གཏན་གྱི་མཐུས་སྣང་ཞིང་བསྐལ་ཆུང་བསྐལ་ཆེན་གྱི་རྣམ་གྲངས་བརྒྱད་ཁྲིའི་བར་ཏེ། ཇི་སྲིད་བསམ་གཏན་གྱི་གནས་འཕོས་ཏེ་ངན་འགྲོ་རྣམས་སུ་ལྟུང་བར་འགྱུར། རྒྱུ་གཞན་བསོད་ནམས་དང་ཡེ་ཤེས་དང༌། བསོད་ནམས་ཡེ་ཤེས་རྒྱུ་མཐུན་ལ་བསོད་ནམས་ཡེ་ཤེས་མ་ཡིན་པའི་སྐྱོན་དང་བྲལ་བའི་དགེ་བའི་རྩ་བ་གང་ཡིན་པའི་འབྲས་བུ་ལ་ཐེག་གསུམ་གྱི་ས་དང་ལམ་གྱི་ཡོན་ཏན་དང་ལྡན་པའི་བྱང་ཆུབ་སེམས་དཔའ་རྣམས་སོ། ། གཞན་དུ་འཛམ་བུའི་གླིང་འདི་ཉིད་དུ་སྐྱེས་པ་རྣམས་ནི་རྒྱུ་འབྲས་ཐམས་ཅད་དང་ལྡན་པའི་རིགས་ཉིད་དུ་གསུངས་སོ། ། མདོར་ན་ཀུན་གཞིའི་རྣམ་ཤེས་ད་ལྟར་གྱི་ཤེས་རིག་འདི་ཉིད་ཀྱི་ལས་དཀར་ནག་བཏང་སྙོམས་གཞན་དུ་གྱུར་པ་གང་དང་གང་ལ་འཁྱུད་པའི་ཆ་ཕྲ་རགས་སྐད་ཅིག་མར་སེམས་པ་ཙམ་གྱི་ཆ་ཡང་རང་གི་སྟེང་ན་བག་ཆགས་ཀྱི་ས་བོན་བཞག་པར་འགྱུར་ཏེ། དཔེར་ན་ཞིང་ས་གཤིན་པོ་ལ་ས་བོན་བཏབ་པ་བཞིན་དུ་ཕྱི་མའི་བདེ་སྡུག་སྣ་ཚོགས་ཉེ་བར་ལེན་པའི་རྒྱུ་བྱེད་དོ། ། དེས་ན་ཏིང་ངེ་འཛིན་རྒྱལ་པོ་ལས།
དགེ་དང་མི་དགེའི་ལས་རྣམས་མི་འཇིག་སྟེ། ། བདག་གིས་བྱས་པ་བདག་གིས་མྱོང་བར་འགྱུར། ། ལས་ཀྱི་འབྲས་བུ་འཕོ་བར་མི་འགྱུར་ཏེ། ། རྒྱུ་མེད་པར་ཡང་མྱོང་བར་མི་འགྱུར་རོ། ། ཞེས་པ་དང༌། ཆེད་དུ་བརྗོད་པའི་ཚོམ་ལས། དགེ་བ་ཆུང་ངུ་བྱས་པས་ཀྱང༌། ། འཇིག་རྟེན་ཕ་རོལ་བདེ་ཆེན་འདྲེན། ། དོན་ཆེན་དག་ཀྱང་བྱེད་འགྱུར་ཏེ། ། འབྲས་བུ་ཕུན་སུམ་ཚོགས་པ་བཞིན། །
སྡིག་པ་ཆུང་ངུ་བྱས་པས་ཀྱང༌། ། འཇིག་རྟེན་ཕ་རོལ་འཇིགས་ཆེན་དང༌། ། ཕུང་འཁྲོལ་ཆེན་པོ་བྱེད་འགྱུར་ཏེ། ། ཁོང་པར་སོང་བའི་དུག་བཞིན་ནོ། ། ཞེས་གསུངས་པས་རྣམ་པ་ཐམས་ཅད་དུ་བསླུ་བ་མེད་པའི་སྡུག་བསྔལ་སྤང་ཞིང་གཏན་བདེ་འདོད་པ་དག་གིས་རྒྱུ་འབྲས་ཀྱི་བློ་ཞིབ་པ་གལ་ཆེ་སྟེ་གནས་སྐབས་ད་ལྟའི་ལུས་སེམས་འདིས་སྡུག་བསྔལ་གྱི་ཆ་ཡི་ཆ་ཙམ་མི་བཟོད་ན་ངན་སོང་གསུམ་གྱི་སྡུག་བསྔལ་སུ་ཞིག་གིས་བཟོད་ནུས། དེས་ན་རྒྱུའི་ཆ་ནས་བཅོས་དགོས་པས་སྡུག་བསྔལ་ས་བོན་ཆ་ཡི་ཆ་ཙམ་ཡང་སྤང་བ་དང༌། གནས་སྐབས་མཐར་ཐུག་གི་རྒྱུ་དགེ་བའི་རྩ་བ་ཆ་ཡི་ཆ་ཙམ་ཡང་བསྒྲུབ་པ་ཤིན་ཏུ་གལ་ཆེའོ། ། དེས་ན་རྒྱལ་བའི་བློས་ཞུས་པའི་མདོ་ལས། ལྷའི་བདེ་བ་ཕུན་སུམ་ཚོགས་པ་ཐོབ་པར་འདོད་པས་དགེ་བ་བཅུའི་ལས་ཀྱི་ལམ་ཡང་དག་པར་བླངས་ཏེ་གནས་པར་བྱའོ། ། ཐར་པ་འདོད་པས་སྡིག་པ་ཐམས་ཅད་སྤང་བར་བྱའོ། །
སེམས་ཅན་བདེ་བར་འདོད་པས་བྱང་ཆུབ་ཏུ་སེམས་བསྐྱེད་པར་བྱའོ། ། ཡོངས་སུ་མྱ་ངན་ལས་འདའ་བར་འདོད་པས་སྟོང་པའི་ཆོས་ལ་དགའ་བར་བྱའོ། ། ཡོན་ཏན་ཐམས་ཅད་ཐོབ་པར་འདོད་པས་དཀོན་མཆོག་གསུམ་ལ་མཆོད་པར་བྱའོ། ། ཞེས་གསུངས་པས་ན་ཤེས་ལྡན་དག་ལུས་སེམས་བག་དང་ལྡན་པར་གྱིས་ལ་རྒྱུ་འབྲས་ཀྱི་བླང་དོར་ལ་ཤིན་ཏུ་གཟབ་པར་མཛོད་ཅིག ། དེས་ན་ཆོས་ཐམས་ཅད་ཀྱི་གཞི་རྟེན་དུ་ཁམས་གསུམ་གྱི་འཁོར་བ་སྲིད་པའི་བདེ་འབྱོར་ཐམས་ཅད་སྡུག་བསྔལ་གྱི་རྒྱ་མཚོར་ཁོ་ཐག་ཆོད་པའི་ངེས་འབྱུང་འདི་རྒྱུད་ལ་སྐྱེ་དགོས་ཤིང༌། དེའང་འཁོར་བའི་བདེ་སྡུག་ཐར་པ་དང་ཐམས་ཅད་མཁྱེན་པའི་ལམ་གྱི་བདེན་པ་འབྲས་བུ་སངས་རྒྱས་ཀྱི་ཡོན་ཏན་ཐམས་ཅད་རྒྱུ་འབྲས་རྟེན་འབྲལ་གྱི་འཁོར་ལོ་ལས་གྲུབ་པའི་ཚུལ་འདི་དུས་གསུམ་གྱི་རྒྱལ་བ་སྲས་བཅས་རྣམས་ཀྱིས་གཟིགས་བཞིན་དུ་གསུངས་པ་ཡིན་ལ་འོ་སྐོལ་རྗེས་འཇུག་རྣམས་ཀྱང་རྒྱུ་འབྲས་ལ་ངེས་ཤེས་དྲག་པོས་བླང་དོར་སྒྲུབ་དགོས་ཏེ། ཆོས་རྣམས་ཐམས་ཅད་རྒྱུ་ལས་བྱུང༌། ། དེ་རྒྱུ་དེ་བཞིན་གཤེགས་པས་གསུངས། ། དེ་ལ་འགོག་པ་གང་ཡིན་པ། ། དགེ་སྦྱོང་ཆེན་པོས་འདི་སྐད་གསུངས། །
སྡིག་པ་ཅི་ཡང་མི་བྱ་ལ། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་གདུལ། ། འདི་ནི་སངས་རྒྱས་བསྟན་པ་ཡིན། ། ཞེས་གསུངས་པའི་སྟོན་པ་སངས་རྒྱས་ཀྱི་རྗེས་སུ་བསྟན་པའི་འདུ་སྒོ་ནང་པ་སངས་རྒྱས་པའི་ཁྱད་ཆོས་འདི་དག་གི་རྗེས་སུ་འབྲངས་ནས་རྒྱུ་འབྲས་ཀྱི་གནས་ལ་ཤེས་བཞིན་སྲོག་གི་ཕྱིར་ཡང་ལས་ངན་མི་སྤྱད་པ་ཅིག་དགོས། དཀར་པོ་དགེ་བའི་ལས་ཕྲ་ཞིང་ཕྲ་བ་ལ་འབད་པ་འདོན་པ་གཅིག་དགོས། ། རྒྱུ་འབྲས་རྟེན་འབྲེལ་གྱི་གནད་འདི་མ་ཤེས་པར་སྲིད་པའི་བདེ་སྡུག་འདི་ཕྱི་རོལ་གྱི་ཕྱྭ་དང་དབང་ཕྱུག་གིས་བྱས་པར་འདོད་པའི་མུ་སྟེགས་དང་ཀླ་ཀློའི་ལྟ་སྤྱོད་ཕྱིན་ཅི་ལོག་རྣམས་ཀྱང་བྱུང་ལ་རང་རེ་སྟོན་པའི་རྗེས་འཇུག་ཏུ་རློམ་པ་རྣམས་ཀྱང་རྒྱུ་འབྲས་ལ་ཡིད་ཆེས་མ་སྐྱེས་ན་རང་གི་རང་བསླུས་ཤིང་བདེ་བར་གཤེགས་པ་སྲས་དང་བཅས་པའི་བསྟན་པ་ལ་མི་གནས་པ་ཡིན་ནོ། ། དེས་ན་རྒྱུ་འབྲས་ཞིབ་པར་སྲུང་བའི་ངང་ནས་དོན་གྱི་སྡུད་སོ་ཇི་ལྟར་བྱེད་སྙམ་ན། བྱམས་པ་ཆེན་པོའི་མདོ་ལས། རྣམ་རྟོག་མ་ཟད་བར་དུ་ལས་ཡོད་པས། །
ལས་ཀྱི་རྣམ་པར་སྨིན་པ་ཡིད་ཅེས་བྱ། ། སྡིག་པ་ཆུང་ཡང་མི་བརྙས་སྤངས་ཤིང་བཤགས། ། ཆུ་ཐིགས་བསོག་པས་རྒྱ་མཚོ་ཆེན་པོ་ཙམ། ། དགེ་བ་ཆུང་ཡང་མི་བརྙས་དང་དུ་བླངས། ། རྡུལ་ཕྲན་བསོག་པས་རི་རབ་གླིང་ཁམས་ཙམ། ། སྟོང་པ་ཉིད་ལ་ཡུད་གཅིག་ཟིན་པ་ན། ། དུག་ལ་སྔགས་ཀྱིས་བཏབ་པ་བཞིན་དུ་འགྱུར། ། ཞེས་གསུངས་པས་མདོ་དོན་སྙིང་པོར་བསྡུ་ན། རྒྱུ་འབྲས་མི་བསླུ་བ་སཱ་ལུ་ལྗང་པ་ལྟ་བུའི་གདམས་ངག་ལ་དོན་བཞི། སྔ་མའི་རྒྱུ་འབྲས་ཀྱི་གནས་ལ་བརྟགས་ཤིང་དཔྱད་པའི་སྒོ་ནས་ངེས་ཤེས་བསྐྱེད་པ་དང༌།
ངེས་ཤེས་བསྐྱེད་པའི་སྒོ་ནས་ད་ལྟའི་རྒྱུ་འབྲས་ལ་བླང་དོར་གྱི་སྒོ་ནས་ཉམས་སུ་ལེན་པ་དང༌། ཉམས་ལེན་རྒྱུ་འབྲས་ཀྱི་དོན་དེ་དག་ཐམས་ཅད་ཀྱང་གཉིས་མེད་དུ་ལྟ་བས་ཐག་བཅད་པ་དང༌། ཐག་ཆོད་པ་དོན་ཡོད་བློ་ལས་འདས་པའི་དབྱིངས་སུ་སྐྱེལ་བའོ། ། ཞེས་གསུངས་པ་ལྟར་མན་ངག་ཉམས་ལེན་དུ་དྲིལ་ནས་སྒྲུབ་པ་ལག་ཐོག་ཏུ་ལེན་པའི་ཚུལ་ལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ་ཀུན་རྫོབ་བྱང་སེམས་ཀྱི་སྐབས་སུ། གཉིས་པ་རྗེས་ཐོབ་ཀྱི་ཉམས་ལེན་ལ། འདི་ལྟར་སྣོད་བཅུད་ཀྱི་སྡིག་སྡུག་ལ་བརྟེན་ནས་རང་གི་ཡུལ་ཡིད་དུ་འོང་བའི་མཛའ་བཤེས་གཉེན་འདུན་འདོད་ཡོན་ལོངས་སྤྱོད་སོགས་དང་ཡུལ་ཡིད་དུ་མི་འོང་བ་བདག་ཅག་རྩ་ལག་དང་བཅས་པ་ལ་དངོས་དང་བརྒྱུད་ཀྱི་དགྲ་བོ་དང་ལས་དབང་གི་ཡུལ་མི་སྡུག་པའི་སྣང་བ་སོགས་དང་ཡུལ་ལུང་མ་བསྟན་བཟང་ངན་བར་མ་གསུམ་ལ་བརྟེན་ནས་ཆགས་སྲེད་ཞེ་སྡང་རྨོངས་པ་གསུམ་སྐྱེས་ན། ང་འདྲ་བའི་སེམས་ཅན་དུག་གསུམ་གྱི་རྒྱུད་དཀྲུག་པ་མང་པོ་ཡོད་པས་དེ་རྣམས་ཀྱི་དུག་གསུམ་རང་ལ་ཐིམ་པས་ཆགས་སྡང་གཏི་མུག་མེད་པའི་དགེ་རྩ་གསུམ་དང་ལྡན་པར་གྱུར་ཅིག་སྙམ་དུ་ས་བཅུའི་བྱང་སེམས་རྣམས་ཀྱི་ཤེས་སྒྲིབ་ཕྲ་མོ་མན་ཆད་ནས་མནར་མེད་དམྱལ་བའི་སེམས་ཅན་གྱི་མཚམས་མེད་དང༌། ཆོས་སྤང་གི་ལས་བསགས་པ་ཡན་ཆད་ཚུར་འུབ་ཀྱིས་ལེན་པར་བསམ། བདག་དང་འཁོར་འདས་དུས་གསུམ་བསགས་ཡོད་ཀྱི་དགེ་རྩ་ཐམས་ཅད་ལྷག་མ་མེད་ཅིང་ཆ་ཚང་བ་སེམས་ཅན་རེ་རེས་ཀྱང་ཐོབ་པར་བསམས་ལ་ཕྱལ་གྱིས་བཏང་ངོ༌། ། དེ་ནི་རྩ་ཚིག་ལས།
ཡུལ་གསུམ་དུག་གསུམ་དགེ་རྩ་གསུམ། ། ཞེས་པ་དང༌། རྟག་ཏུ་སེམས་ཅན་རྣམས་ཀྱི་སྡིག་སྡུག་བདག་ལ་སྨིན་ཞིང༌། བདག་གི་བདེ་དགེ་ཐམས་ཅད་སེམས་ཅན་རྣམས་ལ་སྨིན་པར་གྱུར་ཅིག ། ཅེས་པ་དང༌། སྨོན་ལམ་བདུན་ཅུ་པ་དང༌། རིན་ཆེན་ཕྲེང་བ་དང༌། བཟང་སྤྱོད་དང༌། སྤྱོད་འཇུག་གི་བསྔོ་བ་རྣམས་སེམས་བསྐྱེད་དང་བཅས་པས་འདོན། དེ་ནི།
སྤྱོད་ལམ་ཀུན་ཏུ་ཚིག་གིས་སྦྱང་ཞེས་པ་དང༌། རང་དང་སེམས་ཅན་རྣམས་ལ་མ་འོངས་པར་འབྱུང་རྒྱུའི་སྡིག་སྡུག་གི་ས་བོན་རྣམས་ད་ལྟ་མངོན་གྱུར་དུ་བསླངས་ནས་ལེན་ཞིང་སྦྱང་བར་བསམ་པས་རང་ལ་ལྟོས་ནས་གཞན་གྱིས་ཀྱང་ལེན་ནུས་པར་འབྱུང་ངོ༌། ། དེ་ནི། ལེན་པའི་གོ་རིམ་རང་ནས་བརྩམས། ། དཔེ་ལ་ལར་ལེན་པའི་གོ་རིམ་མ་ནས་བརྩམས་ཞེས་པའང་སྣང་ངོ་མཆན། ཞེས་པའི་དོན་རྣམས་བསྒོམ། དེ་ནས་སྔར་བཞིན་གནད་གསུམ་གྱི་སྲང་ལ་འགྲིམ་ཞིང་དམིགས་པ་ཏིང་ངེ་འཛིན་གྱི་གནད་ལ། བླ་མ་ཞང་སྐྱེ་མེད་ཀྱི་ཞལ་ནས། སྟན་བདེ་བ་ལ་རྡོ་རྗེ་སྐྱིལ་ཀྲུང་ལ་སོགས་པ་བཅའ་སྟེ་ཕྱག་རྒྱ་ཆེན་པོ་མི་བསྒོམ། དེ་བཞིན་སྐྱེ་མེད་དང༌།
སྤྲོས་བྲལ་དང༌། བློ་འདས་དང༌། མཚན་མེད་དང༌། དམིགས་པ་དང༌། མཚན་མ་ལ་སོགས་ཆེད་དུ་བྱ་བ་གང་ཡང་མི་བསྒོམ། འོ་ན་ཅི་ལྟར་བྱ་ཞེ་ན། ལུས་མི་བསྒུལ་མིག་མི་འཛུམ་པར་འདས་པའི་རྗེས་མི་གཅོད། མ་འོངས་པའི་མདུན་མི་བུ། ད་ལྟར་གྱི་རྟོག་པ་སྐད་ཅིག་མ་འདི་ཉིད་ངོས་ཙིར་གྱིས་འཛིན་པ་ཡིན་ཏེ་ད་ལྟར་གྱི་རང་གི་རྟོག་པ་ལ་ཅེར་གྱིས་བལྟས་པའི་སྐད་ཅིག་མ་འདི་ཉིད་ལ་རྒྱུ་འབྲས་དུས་མཚུངས་མཚན་མ་རང་སར་གྲོལ་བ་ཆོས་ཉིད་ཡིན་ནོ། ། དེ་ལྟར་ཡང་དང་ཡང་དུ་རྟོག་པ་བྱུང་ཚད་ལ་བལྟས་པས་དུས་ཚོད་གཅིག་ན་རྟོག་པ་ངོས་ཙིར་གྱིས་ཟིན་ཏེ་སྐད་ཅིག་དེ་ཉིད་ལ་རང་སར་གྲོལ་བར་འགྱུར་རོ། །
ཞེས་གསུངས་པས་སེམས་གནས་སུ་མ་ཐུབ་ཅིང་རྟོག་པ་མང་པོ་རྒྱུན་ཆགས་སུ་བྱུང་ན་དེ་ལ་སྐྱོན་དུ་མི་ལྟ་བར་རྟོག་པ་ཁོ་རང་ཅི་ཙམ་འགྱུ་ནུས་པ་འགྱུས་ཤིག་སྙམ་དུ་དགའ་བ་བསྒོམ་ལ་འགྱུས་ཚད་དྲན་པས་རྒྱ་ཡན་དུ་མ་ཤོར་བར་ངོས་བཟུང་སྟེ་གཞི་མེད་དུ་བཞག་པས་རྟོག་པ་ཁོ་རང་སེམས་འཛིན་གྱི་རྟེན་དུ་སོང་ནས་གཞི་མེད་དུ་གྲོལ་ཏེ་གནས་པ་སྐྱེ་བས་འདིའི་སྐབས་སུ་སྐད་ཅིག་ཀྱང་མ་ཡེངས་པར་ཁབ་མིག་ཏུ་སྐུད་པ་འཛུད་པ་ལྟ་བུའམ། རལ་སྐོར་མཁན་གཡུལ་དུ་འཇུག་པ་ལྟ་བུ། སེམས་ཉིད་གཡོ་འགུལ་མེད་ཅིང་ཅི་དགར་བཏང་བ་རྫིང་ཐོག་ནས་འཕུར་བའི་བྱ་ལྟ་བུའམ། རྒྱ་མཚོ་རླབས་དང་བྲལ་བའམ་རྩོལ་སྒྲུབ་མེད་པ་ཁྱུང་གནམ་འཕང་གཅོད་པའམ། མཁས་པས་གླང་པོ་ཆེ་སྐྱོང་བ་ལྟ་བུ་དང་པོ་འཕེན་པའི་འདུ་ཤེས་དང༌། དངོས་ཀྱི་ཚེ་དྲན་པའི་སོ་པ་བཀོད་ཅིང་སེམས་གནས་སམ་མི་གནས་བྱིང་ངམ་རྒོད་སྙམ་དུ་རང་གི་རྒྱུད་ལ་ཞིབ་ཏུ་བརྟགས་པས་སེམས་རྣལ་དུ་གནས་པར་མཐོང་ན་དེ་ཉིད་ལས་མི་བསྒུལ་བར་བཞག ། གལ་ཏེ་མི་གནས་པར་བྱིང་རྒོད་གང་རུང་གི་སྐྱོན་འདུག་ཚེ་དེའི་རང་ངོ་ལ་བལྟ་ཞིང་ཐུན་ཐུང་ལ་གྲངས་མང་བ་གསལ་དྭངས་ངར་དང་བཅས་པས་ངལ་གསོ་ཞིང་ཡང་མུ་མཐུད་དེ་སྒོམ་དང་མཁོན་གྱེས་སུ་མ་སོང་བར་འཕྲོས་གཤིན་པོ་བྲོད་ཁ་སྐྱེ་བའི་ཐབས་ལ་འབད་པར་བྱས་ལ་མཉམ་པར་ཞོག་མཛོད། བྱས་ལ་གདམས་ཤིང་བརྡའ་བཀྲོལ་ལ་མཎྜལ་གཏོར་འབུལ་སྨོན་ལམ་གདབ་པར་བྱའོ། ། ཉིན་ཡ་བྱས་པའི་ཉི་མ་བཅུ་གཅིག་ཆོས་ཐུན་བརྒྱད་ཡིན་ནོ། ། ༈ ཆོས་ཐུན་དགུ་པ་ལ་ཡང་སྔར་བཞིན་ཚིག་གི་མཚམས་སྦྱོར་བྱས་པའི་སྐབས་ནས།
བཞི་པ་འཁོར་བའི་ཉེས་དམིགས་བསམ་པ་ནི། དེ་ལྟར་རྒྱུ་དང་འབྲས་བུའི་རྐྱེན་གྱིས་ལྷ་མིའི་གོ་འཕང་ཕུན་སུམ་ཚོགས་པ་ཐོབ་ཀྱང་འཁོར་བའི་བདེ་འགྲོ་ཙམ་ལ་ཟད་ཀྱི་ངན་སོང་གསུམ་དུ་སྐྱེས་པ་ནི་སྨོས་ཀྱང་ཅི་དགོས་ཏེ། བྲམ་ཟེ་ཆེན་པོ་ས་ར་ཧའི་ཞལ་ནས། མོས་པ་རྒྱུན་ཆགས་གདོན་གྱི་འཁོར་བར་ལྟུང༌། ། དམན་པའི་ལས་ལ་སྤྱད་ན་རྣམ་སྨིན་རྒྱུན་མི་འཆད། ། ཅེས་གསུངས་པས། འོ་སྐོལ་ཁམས་གསུམ་དུ་གནས་པའི་སྐྱེ་འགྲོ་རྣམས་ལ་སྤྱིར་མ་རིག་པའི་རྐྱེན་གྱིས་ཉོན་མོངས་པ་ཕྱིན་ཅི་ལོག་འཁྲུལ་པའི་འདུ་བྱེད་ལས་མ་འདས་པས་ཁྱབ་པ་འདུ་བྱེད་ཀྱི་སྡུག་བསྔལ་ཏེ། སྡུད་པ་ལས། སེམས་ཅན་ཐ་མ་འབྲིང་དང་མཆོག་གྱུར་ཇི་སྙེད་པ། ། དེ་ཀུན་མ་རིག་ལས་བྱུང་བདེ་བར་གཤེགས་པས་གསུངས། །
རྐྱེན་རྣམས་ཚོགས་ན་སྡུག་བསྔལ་འཁྲུལ་འཁོར་རབ་ཏུ་འབྱུང༌། ། ཞེས་གསུངས་པའོ། ། ངན་སོང་གསུམ་ནི་སྡུག་བསྔལ་གྱི་སྡུག་བསྔལ་དང་མཐོ་རིས་ནའང་ལྷ་འཆི་འཕོ་ལྟུང་བྱེད་ཀྱི་སྡུག་བསྔལ་ནི་དམྱལ་བའི་མེས་ཀྱང་དཔེར་བྱར་མི་རུང་ཞེས་གང་གསུངས་པ་དང་མི་རྣམས་ལའང་སྐྱེ་རྒ་ན་འཆི་དང༌། ཡོད་པ་འཚོ་སྐྱོང་གི་མི་ཐུབ་པ་དང༌། མེད་པ་བཙལ་གྱིས་མི་རྙེད་པ་དང༌། དགྲ་དང་ཕྲད་དམ་འཕྲད་ཀྱིས་དྭོགས་པའི་སྡུག་བསྔལ་དང༌། གཉེན་དང་བྲལ་ལམ་བྲལ་གྱིས་དྭོགས་པའི་སྡུག་བསྔལ་ལ་སོགས་ཏེ་མཐོ་རིས་ནའང་བདེ་བ་ངལ་སྟེགས་ཙམ་ལས་མེད་ཅིང་འགྱུར་བའི་སྡུག་བསྔལ་ཏེ། འདུལ་བ་ལུང་ལས། བསགས་པ་རྣམས་ནི་མཐར་འཛད་ཅིང༌། ། མཐོན་པོ་རྣམས་ནི་མཐར་ལྟུང་འགྱུར། །
ཕྲད་པའི་ཐ་མ་འབྲལ་བ་སྟེ། ། སྐྱེས་པའི་ཐ་མ་འཆི་བ་ཡིན། ། ཞེས་པ་དང༌། རྒྱ་ཆེར་རོལ་པ་ལས། སྲིད་གསུམ་རྒ་དང་ན་འཆིའི་སྡུག་བསྔལ་བ། ། འཆི་མེད་འབར་བ་འདི་ནི་མགོན་མེད་པས། ། སྲིད་ལས་བྱུང་བའི་འགྲོ་བ་ཤིན་ཏུ་རྨོངས། ། ཞེས་གསུངས་པ་སྟེ། མདོར་ན་འཁོར་བའི་གནས་སྐབས་གང་དུའང་བདེ་བའི་གོ་སྐབས་སྐད་ཅིག་ཙམ་ཡང་མེད་དེ། དྲན་པ་ཉེར་བཞག་ལས།
ལྷ་རྣམས་བག་མེད་གཡེང་བས་ཉམས། ། མི་དག་ཡོངས་སུ་འཚོ་བས་ཉམས། ། ཡི་དྭགས་བཀྲེས་དང་སྐོམ་པས་ཉམས། ། དུད་འགྲོ་གཅིག་ལ་གཅིག་ཟའོ། ། སེམས་ཅན་དམྱལ་བ་དམྱལ་བའི་མེ། ། ཡང་དག་རྨོངས་པས་རྟག་ཏུ་ཉམས། ། འཁོར་བ་ཁབ་ཀྱི་རྩེ་མོ་ལ། ། བདེ་བ་ཉིད་ནི་ཅུང་ཟད་མེད། ། ཅེས་གསུངས་པ་དང༌། གྲུབ་ཐོབ་བཟང་པོའི་ཞལ་ནས།
འཁོར་བའི་གནས་ན་བདེ་བ་མེད། ། མི་གཙང་བ་ལ་དྲི་ཞིམ་མེད། ། མེ་དོང་ནང་དུ་བསིལ་བ་མེད། ། འཁོར་བའི་ཆོས་དང་ནད་པའི་མལ། ། ཅི་ལྟར་བཅོས་ཀྱང་བདེ་མི་འགྱུར། ། ཞེས་གསུངས་སོ། ། དེ་ལྟར་ན་ཀུན་གྱི་འདུ་བྱེད་ཀྱི་སྡུག་བསྔལ་འདི་མ་ཟད་ཀྱི་བར་དུ་ལས་དགེ་བ་དང་མི་དགེ་བ་གང་གིས་ཀྱང་ཁམས་གསུམ་དུ་འཁོར་བ་ལས་མེད་དེ། རྒྱ་ཆེར་རོལ་པ་ལས། སྲིད་ལས་བྱུང་བའི་འགྲོ་བ་ཤིན་ཏུ་རྨོངས། ། བུམ་པར་ཆུད་པའི་བུང་བ་འཁོར་བ་བཞིན། །
ཞེས་གསུངས་པའོ། ། དེ་ལྟར་འདུ་བྱེད་ཀྱི་སྡུག་བསྔལ་མྱུར་དུ་སྤང་བར་བྱེད་པའི་ལམ་གསང་བ་བླ་ན་མེད་པ་འདི་ཉིད་དུ་འཇུག་པ་ལས་ལམ་གཞན་གྱིས་མྱུར་དུ་བསྐྱབ་པར་མི་འགྱུར་ཏེ། ཆོས་རྗེ་བླ་མ་དེ་བཞིན་གཤེགས་པའི་ཞལ་ནས། རང་སེམས་གདོད་མའི་སངས་རྒྱས་དེ། ། དྲི་མེད་མངོན་སུམ་རབ་གསལ་བར། ། སྐད་ཅིག་ཉིད་ཀྱིས་རྟོགས་བྱེད་པ། ། ཐབས་མང་དཀའ་མེད་ལ་སོགས་ཀྱི། ། ཟབ་དང་རྒྱ་ཆེའི་བདག་ཉིད་ཅན། ། རྡོ་རྗེ་ཐེག་འདི་བླ་ན་མེད། ། ཅེས་གསུངས་པ་དང༌།
མཚན་བརྗོད་ལས། སྐད་ཅིག་གཅིག་གིས་རྫོགས་སངས་རྒྱས། ། སྐད་ཅིག་གཅིག་གིས་བྱེ་བྲག་ཕྱེད། ། ཅེས་འབྱུང་བས་ངེས་པར་གདོན་མི་ཟ་བར་འགྲུབ་པས། ཀྱཻ་ཤེས་ལྡན་དག་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་ཡིད་འབྱུང་བའི་བློས་བརྩོན་འགྲུས་དྲག་པོའི་སྒོ་ནས་ཉམས་སུ་ལེན་པ་འདི་ཤིན་ཏུ་གལ་ཆེའོ། ། དེ་ལྟར་ན་ལས་དཀར་ནག་གི་རབ་དབྱེ་མཐའ་ཡས་པ་དང༌། སྡོམ་གསུམ་གྱི་གནང་བཀག་མི་འདྲ་བ་དུ་མ་དག་བཅོམ་ལྡན་འདས་ཀྱིས་མདོ་རྒྱུད་རྣམས་ལས་བཀའ་སྩལ་ན་དེ་ཐམས་ཅད་ཀྱི་བླང་དོར་གྱི་རྩ་བ་ཅི་ཙམ་ལ་འདུས་ན། སེམས་རྒྱུད་ལ་འདོད་ཆགས་དང༌། ཞེ་སྡང་དང༌། ཕྲག་དོག་དང༌།
སེར་སྣ་དང༌། གཡོ་སྒྱུས་ཀུན་ནས་བསླང་བའི་ལུས་ཀྱི་བྱ་བྱེད་ངག་གི་སྨྲ་བརྗོད་སེམས་ཀྱི་བློ་གྲོས་ཤོམ་གསུམ་ཐམས་ཅད་སེམས་ཅན་དཀྱིལ་བ་ཆེན་པོར་འཕེན་པའི་གཏིང་རྡོ་ཁམས་གསུམ་འཁོར་བའི་ས་བོན་ཐར་པ་དང་ཐམས་ཅད་མཁྱེན་པའི་སྲོག་རྩ་གཅོད་པར་བྱེད་པ་སྡོམ་པ་གསུམ་གྱི་དགྲ་བསླབ་པ་གསུམ་གྱི་གེགས་གནས་སྐབས་དང་མཐར་ཐུག་ཐམས་ཅད་དུ་མི་འདོད་པ་སྦྱིན་པའི་ལྟས་ངན་ཆེན་པོ་འདི་རྣམས་སྤང་དགོས། ། འདི་རྣམས་མ་སྤངས་ན་ཆོས་ཀྱི་རྣམ་གྲངས་དུ་མ་བྱས་ཀྱང་ལམ་དུ་མི་འགྲོ། འདི་ཐམས་ཅད་སྤངས་པ་ལ་ཚེ་བློས་བཏང་དགོས། ཚེ་བློས་མ་བཏང་གི་བར་དུ་སྤང་མི་ནུས་ཏེ། འོ་སྐོལ་ལ་འབྲེལ་བའི་གཉེན་ཡོད། དེ་མེད་པར་ཕྱིན་ཀྱང་མཐུན་པའི་གྲོགས་བཤེས་ཡོད། དེ་ཙ་ན་མི་མཐུན་པའི་དགྲ་ཡོད། དེ་ལ་ཞེན་ཆགས་ཀྱི་སྲེད་པ་དང་ཡིད་ལ་མི་འདོད་པའི་འཁོན་འཛིན་འཆར། ཕལ་ཆེར་འདི་ལ་བརྟེན་ནས་སྡིག་ལྟུང་གི་ཉེས་པ་སྤྱོད་པར་འོང་ཞིང་ཅི་ལྟ་བུའི་ཆོས་པར་རེ་བ་རྣམས་ཀྱང་གཏམ་བརྗོད་ལུགས་སྐད་ཆ་བཤད་ཁྱེར་ཡན་གྱི་སྒོ་ནས་ཆགས་སྡང་མི་ཆོད་པ་མངོན་སུམ་ཚད་མས་གྲུབ་ལ།
དེ་ལས་འཕྲོས་པའི་ང་རྒྱལ་དང་ཕྲག་དོག་དང་གནོད་སེམས་འོང༌། དེ་བཞིན་དུ་ཕྱི་འདོད་ཡོན་གྱི་ཟས་གོས་ཆ་སྤྱད་རྣམས་ལའང་ཞེན་ཆགས་དང་སེར་སྣ་འོང༌། དེ་ལས་ཀྱང་གཡོ་སྒྱུ་ལ་སོགས་པའི་སྐྱོན་མང་པོ་འཕེལ་ནས་གང་ལྟར་ནའང་ཐར་ལམ་བགྲོད་དུ་མི་སྟེར་བ་ཞིག་འོང་བ་ཡིན། ཚེ་བློས་ཐེངས་པས་དགྲ་ལ་སྡང་བ་མེད་པ། གཉེན་ལ་ཞེན་པ་མེད་པ། ནོར་ལ་བསགས་བློ་མེད་པ་ཞིག་ཏུ་གྱུར་པའི་ཚེ་དུག་གསུམ་དང་མི་དགེ་བ་བཅུ་ཡི་བསམ་སྦྱོར་ངན་པ་ཐམས་ཅད་རང་འགག་ལ་འགྲོ་བ་ཡིན། ཚེ་བློས་བཏང་ཟེར་བའི་གོ་བ་ནི་ཟས་གཏན་ནས་སྤངས་པའི་ལྟོག་དགག་དང་གོས་གཏན་ནས་སྤངས་པའི་གཅེར་བུ། གནས་མལ་གཏན་ནས་སྤངས་པའི་ཐང་སྟོང་དུ་དུད་འགྲོ་ལྟར་འགྲོ་བ་དེ་ལྟ་བུ་ཞིག་ལ་མི་ཟེར། དེ་འདྲ་ཞིག་བྱས་ཀྱང་ཐར་ལམ་ལ་ཕན་རྒྱུ་མེད། ཚེ་བློས་བཏང་ཟེར་བ་དེ་དམ་པ་རྣམས་ཀྱི་རྣམ་ཐར་ལས་བྱུང་བ་ལྟ་བུ།
ཟས་ཟོས་འཕྲོ་དང་གོས་གྱོན་འཕྲོ་དང་ཁང་པར་འདུག་འཕྲོ་ལ་དགྲ་བོ་ངན་པས་འཕྲོག་ཀྱང་དེ་ལ་ཞེ་སྡང་མི་སྐྱེ་བ་ཞིག་ལ་ཟེར། གཉེན་བཤེས་ཀྱི་ཕན་བརྒྱ་བཏགས་ཀྱང་དེ་ལ་ཞེན་ཆགས་མི་སྐྱེ་བ་ཞིག་ལ་ཟེར། མུ་གེས་ཤི་ལ་ཐུག་ཀྱང་ནོར་ལ་རྐུ་འཕྲོག་དང་སེར་སྣ་གཡོ་སྒྱུ་མི་བྱེད་པ་ཞིག་ལ་ཟེར། འཁོར་བ་ཐམས་ཅད་སྙིང་པོ་མེད་པས་དགྲ་གཉེན་གྱི་ཕན་གནོད་སྔོན་ལས་སུ་ཤེས་ནས་སྡིག་པ་མི་བསགས་པ་ཞིག་ལ་ཟེར། དེའང་རང་རེ་སོ་སོ་སྐྱེ་བོའི་རྒྱུད་ལ་དགྲ་གཉེན་གྱི་ཕན་གནོད་ཆེན་པོ་བྱུང་བའི་དུས་སུ་ཉོན་མོངས་པ་ཆགས་སྡང་གི་རྟོག་པ་མི་ཤར་བ་ཞིག་དང་པོ་ནས་དགོས་ཟེར་བ་མིན། དགྲ་གཉེན་ལ་ཆགས་སྡང་སྐྱེས་པ་དེ་གཉེན་པོས་ཚར་གཅོད་པ་ཞིག་དགོས་པ་ཡིན། འོན་ཀྱང་འོ་སྐོལ་འདོད་ཁམས་པས་ཁོང་ཁྲོ་འདི་ཤིན་ཏུ་སྤང་དཀའ་ཡང་དགྲ་བོས་ཇི་ལྟར་གཟན་ཆེ་ནའང་བཙུན་པས་མི་ཚེ་གཡོ་སྒྱུའི་ལོག་རྟོག་སྦྱང་བ་སོགས་ནི་ངེས་པར་སྤང་དགོས་ལ་ཅིས་ཀྱང་ཐབས་མེད་ནས་གཉེན་པོ་རྐྱེན་ཁར་ཤོར་ན་ཡུལ་ངན་ཐབས་ཀྱིས་སྤང་བར་བྱ་དགོས་ཏེ། མཉམ་མེད་དྭགས་པོས། ཡང་ན་མཁས་པས་འཐབ་པའམ། ཡང་ན་ལེགས་པར་འབྲོས་པར་བྱ།
འཐབ་པ་ནི་མི་དགའ་བ་འདོད་ཐོག་ཏུ་ཁྱེར་བ་ཡིན་ཀྱང་དེ་དཀའ་གསུངས། མདོར་ན་རང་གིས་བླངས་པའི་སོ་ཐར་དང་བྱང་སེམས་དང་སྔགས་ཀྱི་སྡོམ་པ་ཉམས་ལེན་རྣམས་ཚེ་འདི་པའི་ཆགས་སྡང་གི་དབང་དུ་མ་སོང་བ་ཞིག་དགོས། ཚེ་འདིའི་བྱ་བཞག་ཐམས་ཅད་ཅི་རེད་རེད་དུ་བཏང་ནས་ལས་ཀྱི་རྣམ་སྨིན་མི་བསགས་པ་ཞིག་དགོས། དེ་རྣམས་བྱུང་ན་ཚེ་བློས་ཐེངས་པ་ཡིན་ནོ། ། དེ་ཐེང་ན་ལས་རྒྱུ་འབྲས་ཀྱི་བླང་དོར་ལག་ཐོག་ཏུ་ལོན་པ་ཡིན་ནོ། ། དེ་ལྟར་གདམས་ངག་གི་སྔོན་འགྲོ་དལ་འབྱོར་རྙེད་དཀའ་འཆི་བ་མི་རྟག་པ་འཁོར་བའི་ཉེས་དམིགས་ལས་རྒྱུ་འབྲས་ཀྱི་བླང་དོར་འདི་རྣམས་སྒོམ་བྱེད་པའི་བྱ་བྲལ་ཀུ་སུ་ལུ་རྣམས་ཀྱིས་ཀྱང་ཞིབ་པར་ཤེས་དགོས། མདོ་རྒྱུད་བསྟན་བཅོས་བླ་མའི་མན་ངག་ལས་གསུངས་པ་རྣམས་བླ་མའི་ཞལ་ནས་རྒྱས་པར་ཐོས་པར་བྱ། མཆེད་གྲོགས་ལ་རྩད་གཅོད། རང་གི་ཡི་གེར་བལྟ། བློ་ལ་བཟུང་སེམས་ལ་བཀོད་ལ་གོ་བ་དང་ངེས་ཤེས་གཏིང་ཚུགས་པ་གཅིག་བྱ་དགོས་ཏེ།
འདི་རྣམས་སྔོན་འགྲོ་ཟེར་ནས་དང་པོ་ཞིག་དགོས་ཕྱིས་ནས་མི་དགོས་པ་མིན། ཁང་མཁར་གྱི་རྨིང་སྔོན་ལ་བཏིང་ཀྱང་ཕྱིས་ཁང་མཁར་མཐར་ཕྱིན་པའི་ཚེ་ན་རྨིང་ལ་འཆུག་འགུལ་མེད་པ་ཞིག་མ་བྱུང་ན་ཁང་པ་མི་བརྟན་པ་དང་འདྲ། སྔོན་འགྲོ་འདི་རྣམས་ཀྱང་དང་པོ་ཆོས་ཐམས་ཅད་ཀྱི་སྔོན་དུ་དགོས་ཀྱང་ཕྱིས་ཆོས་པ་མཐར་ཐུག་བྱུང་བའི་ཚེ་ན་སྔོན་འགྲོ་འདི་རྣམས་ཀྱི་གོ་རྟོགས་གོང་ནས་གོང་དུ་འཕེལ་ཞིང་བརྟན་པ་ཞིག་དགོས། དེ་མ་བྱུང་ན་ཆོས་པ་ཆེན་པོར་གྲགས་པ་རྣམས་ཀྱང་སྔོན་འགྲོའི་ཆོས་འདི་རྣམས་ལ་ངེས་ཤེས་མ་སྐྱེས་པ་དང༌། སྐྱེས་ཀྱང་དྲན་ཤེས་བཞིན་མ་བསྲུང་བས་སོ་ཐར་གྱི་སྡོམ་པ་ཤོར་བ་བྱང་སེམས་ཀྱི་བསླབ་པ་དྲལ་བ་སྔགས་ཀྱི་དམ་ཚིག་ཉམས་པ་འཇིག་རྟེན་གྱི་དམག་དཔོན་སོགས་སྡིག་པའི་ལས་ལ་ཞུགས་པ་ས་སྟེང་འདིར་བྱུང་ངོ་ཅོག་རྣམས་སྔོན་འགྲོའི་ཆོས་འདི་རྣམས་ལ་དང་པོ་ངེས་ཤེས་མ་སྐྱེས་པ་དང་སྐྱེས་ཀྱང་ཕྱིན་ཆད་གཉེན་པོ་མ་བརྟེན་པ་ལས་བྱུང་བ་ཡིན་པས་སྔོན་འགྲོ་དལ་འབྱོར་རྙེད་དཀའ་སོགས་འདི་རྣམས་རེ་རེ་ལའང་ངེས་ཤེས་དྲག་པོ་སྙིང་ནས་སྐྱེས་པའི་ཆོས་མཛད་ཀུན་ཚེ་གཅིག་གིས་སྐུ་དོན་གྲུབ་པ་ཤ་སྟག་བྱུང༌། དམན་པའི་ས་བཟུང༌། ཧྲུལ་པོའི་གོས་གྱོན། རིའི་བུ་བྱས། འཇིག་རྟེན་གྱི་བྱ་བ་ཐམས་ཅད་རྒྱབ་ཏུ་སྐྱུར། བརྩོན་འགྲུས་ཡེངས་མེད་ཀྱི་འཁོར་ལོས་མཉམ་བཞག་རྗེས་ཐོབ་ཀྱི་ཉམས་ལེན་རྣམས་ལ་སྐད་ཅིག་ཀྱང་འདའ་བ་མེད་པར་ཉམས་སུ་བླངས་པས་ཚེ་གཅིག་གིས་སངས་རྒྱས་ཐོབ་པ་བོད་ཀྱི་མི་ལ་རས་པ་དང་རྒྱལ་བ་ལོ་རྒོད་གཉིས་ལྟ་བུའམ་པུ་ཏོ་བ་རིན་ཆེན་གསལ་དང་ཁ་རག་སྒོམ་ཆུང་ལྟ་བུ་ཡིན་ནོ། །
དེ་ཡང་སྔོན་འགྲོ་རྒྱུད་ལ་སྐྱེས་པའི་ཚད་ཇི་ཙམ་ལ་འཇོག་ན། དལ་འབྱོར་རྙེད་དཀའ་གོ་བས་ལུས་འདིའི་སྟེང་ནས་དུས་གཏན་གྱི་འདུན་མ་བསྒྲུབ་པ་གཅིག་དགོས། འཆི་བ་མི་རྟག་པ་རྒྱུད་ལ་སྐྱེས་པས་ལེ་ལོ་དང་རྣམ་གཡེང་དང་སྣང་ཤས་དང་བག་མེད་པ་ཐམས་ཅད་རྒྱབ་ཏུ་དོར་ནས་ལོང་མེད་ཀྱི་བརྩོན་འགྲུས་དྲག་པོས་ཉམས་ལེན་གྱི་དྲོད་མྱུར་དུ་སྐྱེ་བ་ཞིག་དགོས། འཁོར་བའི་ཉེས་དམིགས་དང་ལས་རྒྱུ་འབྲས་ཀྱི་བླང་དོར་རྒྱུད་ལ་སྐྱེས་པས་ཁམས་གསུམ་འཁོར་བའི་བདེ་འབྱོར་ཐམས་ཅད་སྐྱུག་ནད་ཅན་གྱིས་ཟས་མཐོང་བ་ལྟར་དོར་ཞིང་སྐྱེ་འཆིས་གཏིང་ནས་འཇིགས་པས་ཤ་བཙོན་དོང་ནས་བྲོས་པ་ལྟ་བུའི་ངེས་འབྱུང་དྲག་པོས་རྒྱུད་བསྐུལ་བ་ཞིག་དགོས། དེའི་ཕྱིར་སྡིག་ཏོ་མི་དགེ་བའི་ལས་ཐམས་ཅད་འཆི་བ་སྲོག་ལ་བབ་ཀྱང་སྤྱད་མི་ཕོད་པ་ཞིག་དགོས། དེ་རྣམས་བྱུང་ན་སྔོན་འགྲོ་རྒྱུད་ལ་སྐྱེས་པ་ཡིན་ནོ། ། ཆོས་ཀྱི་གཞི་ཐེངས་པ་ཡིན་ནོ། ། ཐར་ལམ་གྱི་སྲོག་ཤིང་ཚུགས་པ་ཡིན་ནོ། ། དེ་ལྟ་བུའི་ངེས་འབྱུང་གི་སྡུད་སོ་ཇི་ལྟར་བྱེད་སྙམ་ན། རྣལ་འབྱོར་གྱི་དབང་ཕྱུག་ཏཻ་ལོ་པ་ཆེན་པོའི་ཞལ་ནས།
ཀྱེ་མ་འཇིག་རྟེན་ཆོས་ལ་ལེགས་རྟོག་དང༌། ། བརྟག་མི་ཐུབ་སྟེ་རྨི་ལམ་སྒྱུ་མ་འདྲ། ། རྨི་ལམ་སྒྱུ་མ་དོན་ལ་ཡོད་མ་ཡིན། ། དེས་ན་སྐྱོ་བ་བསྐྱེད་ལ་འཇིག་རྟེན་བྱ་བ་ཐོང༌། ། འཁོར་ཡུལ་ཆགས་སྡང་འབྲེལ་བ་ཀུན་ཆོད་ལ། ། གཅིག་པུར་ནགས་ཀྱི་འདབས་སམ་རི་ཁྲོད་དགོན་པར་བསྒོམས། ། བསྒོམ་དུ་མེད་པའི་ངང་ལ་གནས་པར་གྱིས། ། ཐོབ་མེད་ཐོབ་ན་ཕྱག་རྒྱ་ཆེན་པོ་ཐོབ། ། ཅེས་གསུངས་པས་མདོ་དོན་སྙིང་པོར་བསྡུ་ན། ཐབས་ཤེས་ཟུང་འབྲེལ་དུ་ཉམས་སུ་ལེན་པ་པིའུ་ཝང་གི་སྒྲ་ལྟ་བུའི་གདམས་ངག་ལ་དོན་རྣམ་པ་བཞི།
འཁོར་བ་འདི་སྡུག་བསྔལ་གྱི་རང་བཞིན་དུ་ཁྱེར་ཤེས་པ་གཅིག་གལ་ཆེ། སྡུག་བསྔལ་དེ་ལམ་དུ་འཁྱེར་ཤེས་པ་གཅིག་གལ་ཆེ། ལམ་དངོས་པོ་དང་མཚན་མར་འཛིན་པའི་བློ་དང་བྲལ་བ་གཅིག་གལ་ཆེ། བློ་བྲལ་གྱི་དོན་དེ་ཀ་མཐར་ཐུག་འབྲས་བུ་ཆོས་ཀྱི་སྐུ་ཡིན་པར་ངོ་ཤེས་པར་བྱ་བ་གལ་ཆེའོ། ། ཞེས་གསུངས་པ་ལྟར་མན་ངག་ཉམས་ལེན་དུ་དྲིལ་ནས་སྒྲུབ་པ་ལག་ཏུ་བླངས་པའི་ཚུལ་ལ། ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ། ཀུན་རྫོབ་བྱང་སེམས་ཀྱི་སྐབས་སུ་བློ་སྦྱོང་གི་སྤྱི་དོན་གསུམ་པ་རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བ་ལ་བསམ་སྦྱོར་གཉིས་ཀྱི་དང་པོ་ལ་ཀུན་རྫོབ་བྱང་སེམས་ཀྱིས་བསྒྱུར་བ་ནི། འདི་ལྟར་སྡིག་ལས་ཀྱི་འབྲས་བུ་སྣོད་ཀྱི་འཇིག་རྟེན་འབྱོར་བ་ཉམས་པ་བཅུད་ཀྱི་སེམས་ཅན་མ་རུངས་པར་གྱུར་ནས་ཆོས་ཀྱི་གེགས་དང་སྒྲུབ་པའི་བར་ཆད་བསམ་སྦྱོར་བཟང་པོའི་འགལ་རྐྱེན་དུ་གྱུར་ནས་སྡུག་བསྔལ་གནད་ལ་བབ་པའི་ཚེ་ལམ་དུ་འཁྱེར་ཚུལ་ལ། སྐྱོན་དེ་ཐམས་ཅད་རང་གི་དོན་དུ་མེད་པ་ལ་ཡོད་པར་བཟུང་བའི་ངར་འཛིན་གྱི་འགོང་པོ་འདིས་ཆགས་སྡང་གི་ཕྱོགས་རིས་མང་པོ་བཅད་པ་ལས་བྱུང་སྟེ། སྤྱོད་འཇུག་ལས།
འཇིག་རྟེན་དག་ན་འཚེ་བ་གང་ཡོད་དང༌། ། འཇིགས་དང་སྡུག་བསྔལ་ཇི་སྙེད་ཡོད་གྱུར་པ། ། དེ་ཀུན་བདག་ཏུ་འཛིན་པ་ལས་བྱུང་ན། ། འདྲེ་ཆེན་དེ་ཀོ་བདག་ལ་ཅི་ཞིག་བྱ། ། ཞེས་གསུངས་པས། བདག་འཛིན་དང་ཡུལ་མི་འདོད་པ་སྐྱེས་མ་ཐག་རང་གི་ངར་འཛིན་བརྟུལ་བ་གལ་ཆེ་ཞིང༌། ང་བདེན་གྱི་སྟེང་ན་ཡུས་ཆེ་འབྱུང༌། ། ཕོ་སྙིང་རུས་ཅན་ཡོད་ན་ངར་འཛིན་ཐུལ། ། ཞེས་པ་ལྟར་རང་རྒྱུད་ཀྱི་འཛིན་སྟངས་ལྷོད་ཀྱིས་བཏང་ལ་སྤྱིར་སེམས་ཅན་ཐམས་ཅད་ཐོག་མ་མེད་པའི་ཕ་མ་དྲིན་ཅན་ཡིན་ལ་དེ་བས་ཀྱང་ཁོ་ལ་བརྟེན་ནས་སྦྱིན་པ་བཏང་བ་བཟོད་པ་བསྒོམ་པ་བྱང་ཆུབ་ཏུ་སེམས་བསྐྱེད་པ་སོགས་ཐར་པའི་ཆ་རྐྱེན་ཚང་ལ་མ་ནོར་བའི་མཐུན་རྐྱེན་འགྲུབ་པའི་བཀའ་དྲིན་ཅན་ཁོ་ནར་ངེས་འདུག་པས་དྲིན་ལན་དངོས་སུ་ཕན་མ་ནུས་ཀྱང་བྱམས་པ་དང་སྙིང་རྗེ་དྲག་པོའི་སྒོ་ནས་བདག་གཞན་མཉམ་བརྗེའི་གཏོང་ལེན་དང་བསམ་སྦྱོར་བཟང་པོ་བྱ་དགོས་སྙམ་དུ་བསམ་མོ། ། ཆོས་ཐུན་མང་པོ་སོགས་དགོས་པ་ཡོད་ན་སྐབས་འདིར་ཐར་རྒྱན་གྱི་བྱམས་སྙིང་རྗེའི་ལེའུ་དང་ཁྲིད་ཡིག་ཆེན་སྙིང་རྗེའི་སྐབས་སོགས་བཤད་ནས་སེམས་ཅན་དྲིན་ཆེ་བར་བལྟའོ། །
འདི་ལ་བརྟེན་ནས་རྒྱལ་བ་རྣམས་ཀྱང་སངས་རྒྱས་པའི་རྒྱུ་བྱུང་བས་བདག་ལའང་སངས་རྒྱས་ཀྱི་རྒྱུར་བཀའ་དྲིན་ཆེ་སྟེ། སྤྱོད་འཇུག་ལས། སེམས་ཅན་རྣམས་དང་རྒྱལ་བ་ལས། ། སངས་རྒྱས་ཆོས་འགྲུབ་འདྲ་བ་ལ། ། རྒྱལ་ལ་གུས་བྱེད་དེ་བཞིན་དུ། ། སེམས་ཅན་ལ་མིན་ཅིའི་ཚུལ། ། ཞེས་གསུངས། འདི་རྣམས་རྩ་ཚིག་ལས། སྣོད་བཅུད་སྡིག་པས་གང་བའི་ཚེ། ། རྐྱེན་ངན་བྱང་ཆུབ་ལམ་དུ་བསྒྱུར། །
ལེ་ལེན་ཐམས་ཅད་གཅིག་ལ་བདའ། ། ཀུན་ལ་བཀའ་དྲིན་ཆེ་བར་བསྒོམས། ། ཞེས་པའི་དོན་རྣམས་བསྒོམས། དེ་ནས་སྔར་བཞིན་གནད་གསུམ་གྱི་སྲང་ལ་འགྲིམ་ཞིང་དམིགས་པ་ཏིང་ངེ་འཛིན་གྱི་གནད་ལ། རྒྱལ་བ་ཨུ་རྒྱན་པའི་ཞལ་ནས། རྟོག་པ་མང་ཡང་སེམས་ཀྱི་རང་གཟུགས་ཡིན་པས་ཅི་ཡང་མི་ལྟོ། རྟོག་པ་སྐྱོན་དུ་བལྟས་ན་སྒོམ་སུ་ལ་འོང༌། རྟོག་པ་སྔར་བས་མང་བ་སྐྱེས་ན་དགའ་སྙམ་པ་གྱིས་ལ་སྐྱེས་ཚད་ངོས་ཟུང་ལ་རྒྱ་ཡན་དུ་མ་ཤོར་བགྱིས། དེའང་རྟོག་པ་གཅིག་སྐྱེས་གཉིས་སྐྱེས་ངོས་འཛིན་པ་མིན་པ་བཟོ་བཅོས་གང་ཡང་མི་དགོས། རྟོག་པ་མང་བ་དེ་སྒོམ་སྐྱེ་བའི་སྔ་ལྟས་ཡིན།
རྟོག་པ་ཉམས་སུ་ལེན་མི་ཤེས་པའི་སྒོམ་ཆེན་དེ་མེ་མདག་ཐལ་བས་གཡོག་པ་དང་འདྲ། ཆོས་རྗེ་རྒོད་ཚང་པས། ངས་དང་པོ་ནས་རྟོག་པ་འབའ་ཞིག་ལ་ཉམས་ལེན་བྱས་ཞི་གནས་ཀྱི་རླན་རང་ཆེན་པོ་མ་བྱུང་གསུངས་པས་རྟོག་པ་ལ་སྐྱོན་དུ་མ་ལྟ་བར་གཡོ་སྐོལ་ཟ་དུས་ཐམས་ཅད་ལུས་གནད་ལྟ་སྟངས་མ་འཆུག་པ་གྱིས་གསུངས། དེ་ལ་མུས་པ་རིན་ཡེས། བདག་གི་རྡོ་རྗེ་སྐྱིལ་ཀྲུང་ཡུན་རིང་མི་ཟུག་པར་གདའ། ལྟ་སྟངས་ལའང་མིག་ཚ་བ་དང་མིག་ནས་མཆི་མ་མང་པོ་འོང་ཞིང་ཨེན་ཙམ་ལས་མི་ཟུག་སྙིང་རུས་བྱས་ཀྱང་རྟོགས་པ་ལ་ཕན་རྒྱུ་རང་མ་བྱུང་ཞུ་བ་ལ་འདི་སྐད་གསུངས། ཁོ་དེ། འོ་ན་གཞན་ཚོས་ལུས་གནད་ལྟ་སྟངས་ལ་སོགས་པའི་ཇུ་གལ་ཚོ་བྱས་ན་ཁྱོད་ལ་རྩོལ་མེད་དུ་འོང་བའི་སྒོམ་བཟང་པོ་གཏང་མཁན་མི་འོང་ལས་ཆེ། རྗེ་བཙུན་ཆེན་པོ་མི་ལ་རས་པའི་ཞལ་ནས། གནད་དུ་མ་སོང་བའི་སེམས་འཛིན་དཀའ། །
རླན་ལས་མ་སྐྱེས་པའི་མེ་ཏོག་དཀའ། ། ཞེས་གསུངས་ཤིང་ཁོང་གིས་ཀྱང་ཟྭ་ཚྭ་མེད་གསོལ་ནས་སྤྲེའུའི་འཕོང་བཞིན་སོང་སོང་དུ་བསྒོམ་པ་ཡིན། འཕོང་དུ་མ་ཙམ་ན་བ་དང༌། མིག་དམ་དུམ་ཚ་བ་དང༌། རྐེད་པ་དམ་དུམ་ན་བས་དེའི་སྟེང་དུ་བསྒོམ་མི་ནུས་པའི་བེམ་པོ་ཟུར་གསུམ་ཞིག་གྱོན། གྲུ་ཐུམ་ཞིག་རྒྱབ་ཏུ་ཁུར། རྒྱལ་ཁམས་རང་འཐག་བཞིན་དུ་བསྐོར་ནས་སངས་རྒྱས་ཐོབ་པའི་གདམས་པ་དེ་དཀའ་བ་ཡིན་པས་ཚོལ་དང༌། གལ་ཏེ་མ་རྙེད་པར་སོང་ན་གྲུབ་ཐོབ་གོང་མ་རྣམས་ཀྱི་རྣམ་ཐར་ལ་ཉོན། མཛད་སྤྱོད་ལ་སོམ། ཁྱོད་སྙམ་ན་ཕྱག་རྒྱ་ཆེན་པོ་དེ་སླ་མོ་ཞིག་ཡིན་སྙམ་ཡང་ཕ་རོལ་ཏུ་ཕྱིན་པར་བསྐལ་པ་གྲངས་མེད་གསུམ་དུ་ཚོགས་བསགས་སྒྲིབ་པ་སྦྱང་དགོས་པར་བཤད་པ་ཡིན།
བཅོམ་ལྡན་འདས་ཀྱི་སྐྱེས་རབས་མཛད་པ་བཅུ་གཉིས་དེ་ཀུན་དམ་དུམ་ཐོས་ཐང་བ་ཡིན། བྱང་ཆུབ་སེམས་དཔའ་རྟག་ཏུ་ངུས་ཆོས་ཚོལ་བར་ཇུ་གལ་ཙམ་བྱས་འདུག་བཀའ་བརྒྱུད་གོང་མ་རྣམས་ཀྱིས་ཅི་ཚུག་མཛད་འདུག ། ཁྱོད་མིག་ཚ་བ་དང་འཕོང་ན་བས་འཆི་དྭོགས་མེད། བློ་འཁྲིས་མེད་དུ་བསྒྱུར་ནས་ཟུག་གི་སྟེང་ན་རྫི་ནུས་ན་ལུས་གནད་བཅས་པའི་ན་ཟུག་ཀུན་ཨར་སང་ལ་འགྲོ། བློ་འཁྲིས་མེད་དུ་སྐྱུར་མི་ནུས་པའི་གཅེས་འཛིན་ཅན་ཡུས་པོ་ཆེ་དེ་ཚེར་མ་རེ་ཟུག་ཀྱང་འོ་བརྒྱལ་པོ་འོང༌། གསང་སྤྱོད་འོང་མི་འོང་གི་ཁྱད་པར་ཡང་བློ་འཁྲིས་མེད་དུ་སྐྱུར་ནུས་མི་ནུས་ཀྱི་ཁྱད་པར་ཡིན། ཞེས་གསུངས་པ་ལྟར་ལུས་སེམས་མ་བདེ་བའི་ཉམས་ལ་ཐོག་འགེལ་བྱས་ལ་བློ་དེ་ཉིད་ཀྱི་སྟེང་དུ་སྤང་བླང་མེད་པར་འཇོག་ཤེས་པའི་ཉམས་ལེན་མཛོད་ཅིག ། བྱས་ལ་བརྡ་བཀྲོལ་ཞིང་མཎྜལ་གཏོར་འབུལ་སྨོན་ལམ་གདབ་པ་སོགས་བྱའོ། ། ཉིན་ཡ་བྱས་པའི་ཉི་མ་བཅུ་གསུམ་ཆོས་ཐུན་དགུ་ཡིན་ནོ། ། ༈ ཆོས་ཐུན་བཅུ་པ་ལ་འདི་ཡན་གྱི་སྐབས་སུ་ལྷག་པར་ཁྲིད་གཉེར་གྱི་ནན་ཏན་དུ་ཉམས་ལྟ་ཉུལ་མ་བྱས་པས་གསར་རྙིང་གང་ལའང་ལུས་སེམས་ཀྱི་གཟེ་རེག་མང་པོ་ལྡང་བའི་དུས་ཡིན་ལ།
ལྷག་པར་གསར་པ་བསྒྲིམ་པ་ལ་ཅོལ་འདོན་དྲག་པོ་བྱས་པ་རྣམས་རང་དཔང་མི་འདུ་བའི་འཕྲོ་རྒོད་ཀྱི་སློང་འབྱུང་སྐབས་ཡིན་པས་དེ་གཅུན་པའི་རྟགས་སྣང་ཤིན་ཏུ་བཟང་བའི་རྩུབ་འདི་ལ་སྤྲད་ནས་བཞག་ཐབས་ཀྱི་སོ་བསྒྱུར་བའི་འཇོག་ལུགས་བསླབ་པས་འཇུར་མདུད་ཀྱི་རྩུབ་ཟིང་རང་སར་ཞི་ནས་ཉམས་ལ་རང་བྱན་ཆོག་པ་འབྱུང་བའི་མན་ངག་དམ་པ་ཡིན་ནོ། ། དེ་ནས་སྔར་བཞིན་ཚིག་གི་མཚམས་སྦྱོར་བྱས་པའི་སྐབས་ནས། གཉིས་པ་ཡང་དག་པའི་དགེ་བའི་བཤེས་གཉེན་གྱིས་ཟིན་པ་བདག་པོའི་རྐྱེན་གྱི་མན་ངག་བླ་མ་བརྟེན་ཚུལ་ལ་བཞི། གང་ཟག་བརྒྱུད་པའི་བླ་མ། བདེ་གཤེགས་བཀའི་བླ་མ། སྣང་བ་བརྡའི་བླ་མ། རང་རིག་པ་ཆོས་ཉིད་ཀྱི་བླ་མ་སྟེ། ཁྲིད་ཡིག་ཆེན་མོར། བླ་མ་བཞི་ཡིས་ཟིན་པ་བདག་པོའི་རྐྱེན། ། ཞེས་གསུངས་པའི་ཐོག་མར་གང་ཟག་བརྒྱུད་པའི་བླ་མ་ལ་བཞི།
གསོལ་འདེབས་ནུས་པ། འགལ་བསྒྱུར་ནུས་པ། མ་འཁྲུལ་པ། གོ་འབྱེད་ནུས་པའོ། ། བླ་མ་དེ་དག་གི་གདམས་པ་ལ་བདེ་གཤེགས་བཀའི་བླ་མ་གཙོ་བོར་བཟུང་ནས་མ་འཁྲུལ་བ་དམིགས་པའི་རྐྱེན་གྱི་མན་ངག་ལ་གཉིས་ཏེ། ཆོས་སྤྱི་དང་རང་གི་མཚན་ཉིད་དོ། ། དེའང་ཁྲིད་ཡིག་ཆེན་མོར། དམིགས་རྐྱེན་བསྒོམ་བྱའི་དམིགས་པ་མ་འཁྲུལ་པ། ། ཞེས་གསུངས་པས། ཆོས་སྤྱི་དང་མི་འགལ་བ་རང་གི་མཚན་ཉིད་ཉམས་སུ་ལེན་པ་ལ།
སྔར་དམིགས་ཐུན་དུ་སྨོས་པའི་སྤྱི་དོན་གཉིས་པ་ཆོས་ལམ་དུ་འགྲོ་བ་ལ་སྦྱོར་དངོས་རྗེས་གསུམ་གྱི་སྦྱོར་བ་ནི་བདུན་ལས། དང་པོ་གསུམ་ཅུང་ཟད་བཤད་ཟིན་ནས་བཞི་པ་ཐུན་མོང་དུ་སྐྱབས་སུ་འགྲོ་བའི་ཡན་ལག་ནི་བཞི་སྟེ། ཡུལ་གང་ལ། གང་ཟག་གང་གིས། ཚུལ་ཇི་ལྟར། དགོས་ཆེད་ཅིའི་ཕྱིར་རོ། ། དེ་ལ་དང་པོ་ཡུལ་ནི་དཀོན་མཆོག་རིན་པོ་ཆེ་རྣམ་པ་གསུམ། གང་ཟག་ནི་ལམ་ཚོལ་བ་པོ་རྣམས་སོ། ། ཚུལ་ནི་ལས་དང་པོ་པ་ལ་བསླབ་བྱ་དང་བཅས་པ་བསྟན། དེ་ལྟར་མ་ཡིན་ན་དབེན་པའི་གནས་སུ་གཞན་ཕན་ཁོ་ནའི་བློས་མདུན་གྱི་ནམ་མཁར་རྟེན་བདེ་བར་གཤེགས་པའི་དཀྱིལ་འཁོར་སྤྲུལ་ཏེ།
བདུན་རྣམ་དག་བྱ་ཞིང་སྐྱབས་སུ་འགྲོ་བ་ནི་དད་པ་བརྟན་པོ་དང་ལྡན་པ་གལ་ཆེ་སྟེ། ཆོས་བཅུ་པའི་མདོ་ལས། དད་པ་མེད་པའི་མི་རྣམས་ལ། ། དཀར་པོའི་ཡོན་ཏན་མི་འབྱུང་སྟེ། ། ས་བོན་མེ་ཡིས་འཚིག་པ་ལ། ། མྱུ་གུ་སྔོན་མོ་མི་འབྱུང་ལྟར། ། ཞེས་གསུངས་པས་ཤིན་ཏུ་གདུང་ཤུགས་དྲག་པོའི་སྒོ་ནས་སྐྱབས་སུ་འགྲོ་བར་བྱའོ། ། དགོས་ཆེད་ནི། དཔལ་མཁའ་འགྲོ་རྒྱ་མཚོ་ལས། མ་རིག་པས་སླར་ངེས་པར་ནི། །
འགྲོ་བ་དམྱལ་སོགས་འཇིགས་པ་ཆེ། ། དེ་ཕྱིར་སངས་རྒྱས་ཆོས་དགེ་འདུན། ། རྫུ་འཕྲུལ་ཆེན་འདིར་རྗེས་ཆགས་བྱ། ། ཞེས་གསུངས་པས། སྤྱིར་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལ་འཇིགས་པས་སངས་རྒྱས་ལ་སྟོན་པ། ཆོས་ལ་ལམ། དགེ་འདུན་ལ་ལམ་བསྒྲུབ་པའི་ཟླ་གྲོགས་བཙལ་བའོ། ། བྱེ་བྲག་ཏུ་སྔོན་གྱི་ལས་དང་འཕྲལ་གྱི་རྐྱེན་ལས་གྱུར་པའི་བདུད་དང་བདུད་ཀྱི་རིགས་སུ་གྱུར་པ་དག་གི་བར་ཆད་ཀྱིས་མི་ཚུགས་ཤིང་ཡོན་ཏན་གྱི་ཚོགས་གོང་ནས་གོང་དུ་འཕེལ་བའི་དགོས་པའོ། ། ཆོས་ཐུན་མང་པོ་དགོས་པའི་ལོང་སྐབས་ལོང་ན་འདི་ནས་ཐར་རྒྱན་གྱི་སྐྱབས་འགྲོའི་ལེའུ་དང་ཁྲིད་ཡིག་ཆེན་མོའི་སྐྱབས་འགྲོའི་ཐུན་དམིགས་སོགས་སྐབས་ལ་གང་བབ་བཤད་ནས་འདི་རྣམས་རེ་རེ་ལའང་ཆོས་ཐུན་བྱས་པས་ཆོག ། ལྔ་པ་ཐུན་མོང་དུ་སེམས་བསྐྱེད་པའི་ཡན་ལག་ནི་བཞི་སྟེ།
ཡུལ་གང་ལ། གང་ཟག་གང་གིས། ཚུལ་ཇི་ལྟར། དགོས་ཆེད་ཅིའི་ཕྱིར་དུའོ། ། དེ་ལ་དང་པོ་ཡུལ་ནི། བྱང་ཆུབ་སེམས་དཔའི་སྡེ་སྣོད་ལས། ལས་དང་པོ་པའི་བྱམས་པ་ནི་སེམས་ཅན་ལ་དམིགས་པའོ། ། ཞེས་གསུངས་པའོ། ། གང་ཟག་ནི། ཐེག་པ་ཆེན་པོའི་ལམ་ཚོལ་བ་པོ་རྣམས་སོ། །
ཚུལ་ཇི་ལྟར་དུ་སེམས་བསྐྱེད་པ་ནི། མགོན་པོ་བྱམས་པའི་ཞལ་ནས། སེམས་བསྐྱེད་པ་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། ། ཅེས་གསུངས་པས་འདི་ལྟར་ཁམས་གསུམ་ནམ་མཁའི་མཐའ་ཀླས་པར་གྱུར་པའི་སེམས་ཅན་ཐམས་ཅད་ཐོག་མ་མེད་པའི་དུས་ནས་འོ་སྐོལ་རྣམས་ཀྱི་ཕ་མ་དྲིན་ཅན་ཡིན་པས། དེའང་ཕ་མ་དྲིན་ཅན་དེ་རྣམས་ཀྱི་བྱས་པ་དྲིན་དུ་གཟོ་བར་བྱ་དགོས་ཏེ། བདག་ཅག་རྣམས་ཀྱི་དུས་ད་ལྟའི་ཕ་མ་འདི་དག་ཇི་ལྟར་དྲིན་ཆེ་བ་དེ་བཞིན་དུ་ཐོག་མ་མེད་པའི་དུས་ཀྱི་ཕ་མ་རྣམས་ཀྱང་དེ་ལྟར་དྲིན་ཆེ་བས། ཐོག་མ་མེད་པའི་མདོ་ལས། སེམས་ཅན་རེ་རེ་ཐམས་ཅད་ཀྱིས། ། ཡང་དུ་ཡང་དུ་མ་བྱས་ཤིང༌། །
ནུ་ཞོ་བླུད་པ་བསགས་ན་ཡང༌། ། ཕྱིའི་རྒྱ་མཚོ་བས་ཀྱང་མང༌། ། སེམས་ཅན་རེ་རེ་ཐམས་ཅད་ཀྱིས། ། ཡང་དང་ཡང་དུ་ཕ་བྱས་ཤིང༌། ། རྟ་དང་གླང་པོ་བྱིན་པ་ཡང༌། ། འཇིག་རྟེན་ཁམས་སུ་ཤོང་མི་འགྱུར། ། ཞེས་གསུངས་པས་ཕ་མ་དྲིན་ཅན་དེ་དག་གིས་གདོད་མ་ནས་ཆོས་ཐམས་ཅད་སྟོང་ཞིང་བདག་མེད་པ་ཡིན་པ་ལ་དེ་ལྟར་མ་རྟོགས་པས་འཁོར་བ་སྡུག་བསྔལ་གྱི་རྒྱ་མཚོ་ཆེན་པོར་འཁྱམས་པ་ཡེ་མ་རུང་སྙམ་པའི་བློས་དྲིན་ཅན་འདི་རྣམས་གནས་སྐབས་སུ་བདེ་བ་དང་ལྡན། སྡུག་བསྔལ་དང་བྲལ། སྡུག་བསྔལ་མེད་པའི་བདེ་བ་དང་མི་འབྲལ། ཆགས་སྡང་ཉེ་རིང་མེད་པའི་བཏང་སྙོམས་ལ་གནས་པར་བྱ་ཞིང༌།
མཐར་ཐུག་བླ་ན་མེད་པའི་བྱང་ཆུབ་ལ་འགོད་པར་བྱའོ་སྙམ་པའི་འདུན་པས་བདག་གི་བདེ་དགེ་གཞན་ལ་སྦྱིན་པ་དང་གཞན་གྱི་སྡུག་བསྔལ་བདག་ལ་ལེན་པ་སོགས་བྱང་ཆུབ་སེམས་དཔའི་སྤྱོད་པ་ཚད་མེད་པ་ལ་གནས་པར་བྱ་སྟེ། ཕྱག་རྒྱ་ཆེན་པོ་ཡེ་ཤེས་ཐིག་ལེ་ལས། སེམས་ཅན་དོན་དུ་བསོད་ནམས་གཞན། ། ཆེ་བ་གང་ནི་ཡང་ནི་མེད། ། རང་དོན་སྒྲུབ་པ་བསོད་ནམས་མིན། ། སྐྱེས་བུ་ཆེན་པོ་འདི་ལྟ་བུས། ། རང་དོན་མ་རུངས་པ་ནི་དོར། ། ཞེས་གསུངས་པ་དང༌། འཇམ་པའི་དབྱངས་རྒྱལ་པོ་ནམ་མཁར་གྱུར་པའི་ཚེ། བདག་གིས་བྱང་ཆུབ་རིངས་ཚུལ་དུ། །
འཚངས་རྒྱར་མོས་ཤིང་སྤྲོ་བ་མེད། ། ཕྱི་མཐའ་ཐུག་གི་བར་དུ་ཡང༌། སེམས་ཅན་གཅིག་ཕྱིར་སྤྱད་པར་བགྱི། ། ཞེས་གསུངས་པ་དང༌། སྤྱན་རས་གཟིགས་དབང་ཕྱུག་གིས་མགོན་པོ་འོད་དཔག་ཏུ་མེད་པའི་དྲུང་དུ། དམ་བཅས་པ་ལྟར་རང་དོན་དུ་ཡང་དམིགས་པ་མེད་པས་གཞན་དོན་ཁོ་ནའི་སྤྱད་པ་སྤྱོད་པ་ལ་བརྩོན་པར་བྱའོ། ། དགོས་ཆེད་ནི། སློབ་དཔོན་ཀླུ་སྒྲུབ་ཀྱི་ཞལ་ནས། བདག་ཉིད་དང་ནི་འཇིག་རྟེན་འདིར། ། བླ་མེད་བྱང་ཆུབ་ཐོབ་འདོད་ན། །
དེའི་རྩ་བ་བྱང་ཆུབ་སེམས། ། ཞེས་གསུངས་པས་ཐེག་པ་ཆེན་པོའི་རིགས་སུ་འགྱུར་ཞིང་དོན་གཉིས་ཀྱི་དཔལ་ལ་སྤྱོད་པའི་ཕྱིར་རོ། ། མཆན། དགོས་ན་འདིར་ཡང་ཐར་རྒྱན་གྱི་སེམས་བསྐྱེད་ལེའུ་དང་ཁྲིད་ཡིག་ཆིན་མོའི་སེམས་བསྐྱེད་ཀྱི་ཐུན་དམིགས་བཤད་དོ ། ། དྲུག་པ་སྒྲིབ་སྦྱོང་གི་ཆོ་ག་ནི། བདག་ཅག་རྣམས་ཀྱི་ཐོག་མ་མེད་པའི་དུས་ནས་ད་ལྟ་འདི་ཉིད་ཀྱི་བར་དུ་མཚམས་མེད་པ་ལྔ་ལ་སོགས་པ་རང་བཞིན་དང་བཅས་པའི་ཁ་ན་མ་ཐོ་བ་ལས་གྱུར་པའི་རྣམ་པར་སྨིན་པའི་ལས་ཇི་ལྟར་ཡོད་མི་ཤེས་ཏེ་དེ་དག་སྦྱང་བར་མ་བྱས་ན་འདིར་རྡོ་རྗེ་ཐེག་པ་བླ་ན་མེད་པའི་ལམ་གྱི་བར་དུ་གཅོད་ཅིང་ཡོན་ཏན་གྱི་ཚོགས་མི་སྐྱེ་བའི་རྒྱུ་བྱེད་པས་དེ་དག་བཤགས་ཤིང་སྦྱང་བ་ནི་ཐོག་མར་དཀོན་མཆོག་གི་མཆོད་པ་དང་སྟོབས་བཞིའི་སྒོ་ནས་བཤགས་ཤིང་རྗེས་སུ་རྡོ་རྗེ་སེམས་དཔའི་རྣལ་འབྱོར་བྱ་སྟེ། རྡོ་རྗེ་རྩེ་མོ་ལས། རིག་པའི་རྒྱལ་པོ་འདི་བཟླས་པས། ། ལྟུང་དང་དྲི་མ་ཐམས་ཅད་ཀུན། ། ལན་གཅིག་ཙམ་གྱིས་དག་པར་བྱེད། །
ཅེས་གསུངས་པས་ན་ཐུན་བཞིའི་མཉམ་པར་བཞག་ཅིང་རྟགས་དང་མཚན་མ་ཐམས་ཅད་བརྙེས་པར་བྱའོ། ། མཆན། དགོས་ན་སྐབས་འདིར་ཡང་ཁྲིད་ཡིག་ཆེན་མོའི་སྒྲིབ་སྦྱོང་གི་ཐུན་དམིགས་བཤད་དོ ། ། བདུན་པ་ཚོགས་བསགས་པའི་ཡན་ལག་ནི། ཡུལ་གང་ལ། གང་ཟག་གང་གིས། ཚུལ་ཇི་ལྟར། དགོས་ཆེད་ཅིའི་ཕྱིར། དེ་ལ་དང་པོ་ཡུལ་ནི་དཀོན་མཆོག་རིན་པོ་ཆེ་རྣམ་པ་གསུམ་ལའོ། ། གང་ཟག་ནི་གསང་བ་བླ་ན་མེད་པའི་ལམ་རྡོ་རྗེ་འཛིན་པ་ཆེན་པོའི་དངོས་གྲུབ་ཐོབ་པར་འདོད་པ་དག་གིའོ། །
གསུམ་པ་ཚུལ་ནི་གཉིས་ཏེ། རྒྱུད་དག་པར་བྱེད་པ་དང་སྔགས་ཀྱི་རྟེན་དུ་བྱེད་པའོ། ། ཐོག་མར་རྒྱུད་དག་པར་བྱེད་པའི་ཡན་ལག་བདུན་ཏེ། དེའང་བླ་མ་རྡོ་རྗེ་འཛིན་པ་ཆེན་པོ་བདེ་བར་གཤེགས་པའི་དཀྱིལ་འཁོར་དུ་ཉེ་བར་སྤྲུལ་པའི་མདུན་དུ་ང་རྒྱལ་དང་ཁེངས་པ་སྤང་བར་བྱ་བའི་ཕྱིར་ཕྱག་འཚལ་བའི་ཡན་ལག་ནི། ལུས་དག་པར་བྱ་བའི་ཕྱིར། ཕྱག་དང་བསྐོར་བ་བྱ། ངག་དག་པ་བསྟོད་དབྱངས་རྒྱ་མཚོས་བསྟོད་ཅིང་གསོལ་བ་གདབ། ཡིད་དག་པར་བྱེད་པ་སེར་སྣ་དང་ཞེན་ཆགས་སྤང་བར་བྱ་བའི་ཕྱིར་མཆོད་པ་འབུལ་བའི་ཡན་ལག་སྟེ། དངོས་འབྱོར་ཡིད་ཀྱི་སྤྲུལ་པ་ལ་སོགས་ལུས་དང་ལོངས་སྤྱོད་ཁ་རྗེ་དབང་ཐང་ཅུང་ཟད་ཕྲ་བའི་ཆ་ཙམ་ལའང་ལྟོས་པ་མེད་པར་བླ་མ་རྡོ་རྗེ་འཛིན་པ་ཆེན་པོའི་དཀྱིལ་འཁོར་ལ་མཆོད་པར་བྱ་ཞིང་ཁྱད་པར་དུ་སྔགས་ཀྱི་རྟེན་འབྲེལ་གྱི་གནད་ཡིན་པས་རིག་མ་མཚན་ཉིད་དང་ལྡན་པ་དྲུག་ཅུ་རྩ་བཞིས་མཆོད་ཅིང་མེ་ཏོག་དོར་ཞིང་སྨོན་ལམ་གདབ་བོ། ། ཞེ་སྡང་དང་ཁོང་ཁྲོ་སྤང་བར་བྱ་བའི་ཕྱིར་སྡིག་པ་བཤགས་པའི་ཡན་ལག་དང༌།
ཕྲག་དོག་དང་འགྲན་སེམས་སྤང་བར་བྱ་བའི་ཕྱིར་བདག་གཞན་གྱི་དགེ་བ་ལ་རྗེས་སུ་ཡི་རང་བ་དང༌། གཏི་མུག་དང་རྨོངས་པ་སྤང་བར་བྱ་བའི་ཕྱིར་ཆོས་ཀྱི་འཁོར་ལོ་བསྐོར་བར་བསྐུལ་བ་དང༌། ཕྱིན་ཅི་ལོག་དང་ལྟ་ལོག་སྤང་བར་བྱ་བའི་ཕྱིར་མྱ་ངན་ལས་མི་འདའ་བར་བཞུགས་སུ་གསོལ་བ་དང༌། བླ་ན་མེད་པའི་བྱང་ཆུབ་ཏུ་འགྲོ་བར་བྱ་བའི་ཕྱིར་ཡོངས་སུ་བསྔོ་བའོ། ། གཞན་ཡང་དཀོན་མཆོག་གི་མཆོད་པ་རྒྱ་ཆེན་པོ་དང༌། རྟེན་གསུམ་བྱིན་རླབས་ཅན་གྱི་མདུན་དུ་སྨོན་ལམ་གདབ། དགེ་འདུན་ལ་ཆོས་སྟོན་དང༌། འགྲོ་དྲུག་ལ་སྦྱིན་གཏོང་དང༌། འབྱུང་པོ་ལ་གཏོར་སྦྱིན་རྒྱ་ཆེན་པོ་བྱ། ཕ་རོལ་ཏུ་ཕྱིན་པའི་ཐུན་བཟུང་བ་དང༌།
ཚ་ཚ་འདེབས་པ་ལ་སོགས་བསོད་ནམས་ཀྱི་ཚོགས་རྒྱ་ཆེན་པོ་སྤེལ་ལོ། ། མཆན། སྐབས་འདིར་དགོས་པ་ཡོད་ན་ཁྲིད་ཡིག་ཆེན་མོའི་མཎྜལ་གྱི་ཐུན་དམིགས་བཙུད་ནས་འཆད། སྔགས་ཀྱི་རྟེན་དུ་བྱེད་པ་ནི། ཐོག་མར་སོ་སོར་ཐར་པ་དང༌། བྱང་ཆུབ་སེམས་དཔའི་བསླབ་བྱ་དང༌། བྱ་སྤྱོད་རྣལ་འབྱོར་གྱི་སྡོམ་པ་རྣམས་རིམ་པ་ལྟར་བསྐྱེད་ཅིང་ཚུལ་བཞིན་དུ་བཟུང་བར་བྱའོ། ། སྔར་ཐོས་པ་རྣམས་ཀྱང་དྲི་མ་མེད་པར་བྱས་ལ་བཟུང་ངོ༌། ། དེ་ལྟར་ཡང༌། དགྱེས་པ་རྡོ་རྗེ་ལས།
ཐོག་མར་གསོ་སྦྱོང་སྦྱིན་པར་བྱ། ། དེ་ནས་བསླབ་པའི་གནས་བཅུ་དང༌། ། དེ་ལ་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ནོ། ། སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱེ་ཡི་རྡོ་རྗེ་བསླབ། ། ཅེས་གསུངས་པའི་དོན་ནོ། ། བཞི་པ་དགོས་ཆེད་ནི་གང་དག་སྔོན་གྱི་བསོད་ནམས་རབ་ཏུ་དམན་པས་ཟབ་མོ་འདི་ཉིད་དུ་འཇུག་པའི་སྐལ་བ་དང་མི་ལྡན་པས་བར་ཆད་ཆེན་པོའི་རྐྱེན་བྱེད་པས་ཏེ། དེ་དག་བསོད་ནམས་དང་ལྡན་པ་དང་བསྟན་དུ་རུང་ཞིང་སྐལ་བ་དང་ལྡན་པར་བྱ་བའི་ཕྱིར་ཏེ། དགྱེས་པ་རྡོ་རྗེ་ལས།
གཞན་དུ་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་གསུངས་པ་དང་སྟོན་པ་བཅོམ་ལྡན་འདས་བྱང་ཆུབ་ཀྱི་ཤིང་དྲུང་དུ་སྲོད་ལ་བདུད་བཏུལ། གུང་ལ་མཉམ་པར་གཞག ། ཐོ་རངས་ལ་སངས་རྒྱས་པའི་སྐད་ཅིག་ལ་ཤིང་ཏ་ལ་བདུན་སྲིད་ཀྱི་ནམ་མཁའ་ལ་འཕགས་ཏེ་ཆེད་དུ་བརྗོད་པ་ནི། བསོད་ནམས་རྣམ་སྨིན་བདེ་སྟེ་སྡུག་བསྔལ་ཐམས་ཅད་སེལ། ། བསོད་ནམས་ལྡན་པའི་མི་ལ་བསམ་པ་རྣམས་ཀྱང་འགྲུབ། ། བདུད་བཅོམ་ནས་ནི་མྱུར་དུ་བྱང་ཆུབ་རེག་པར་འགྱུར། །
མྱ་ངན་འདས་པ་ཞི་བའི་དངོས་པོའང་ཐོབ་པར་འགྱུར། ། དེས་ན་བསོད་ནམས་བྱ་བར་ཆོག་པར་སུ་ཞིག་འཛིན། ། ཞེས་རྒྱ་ཆེར་གསུངས་པའི་དོན་ནོ། ། དེ་ལྟར་རྒྱུད་སྦྱང་བའི་སྔོན་འགྲོ་ཐུན་མོང་པ་དང་ཐེག་པ་རིམ་འཇུག་གི་སྔོན་འགྲོ་ཐུན་མོང་མ་ཡིན་པ་དེ་དག་གི་རྩ་བ་མདོ་འགག་གི་སྡུད་པོ་ཇི་ལྟར་བྱེད་ན། དཔལ་ལྡན་ཟླ་བ་གྲགས་པའི་འཇུག་འགྲེལ་དུ། ལང་ཀར་གཤེགས་པའི་མདོ་དྲངས་པར། ཇི་ལྟར་ནད་པ་ན་བ་ལ། ། སྨན་པས་སྨན་ནི་བསྟན་པ་ལྟར། ། དེ་བཞིན་སངས་རྒྱས་སེམས་ཅན་ལ། ། ཇི་ཙམ་བཟོད་པའི་ཆོས་བསྟན་ཏེ། །
ཞེས་དང༌། རིན་ཆེན་ཕྲེང་བ་ལས། བརྡ་སྤྲོད་པ་དག་འཇིག་རྟེན་ན། ། ཡི་གེའི་ཕྱི་མོ་ཀློག་འཇུག་ལྟར། ། དེ་བཞིན་སངས་རྒྱས་སེམས་ཅན་ལ། ། ཅི་ཙམ་བཟོད་པའི་ཆོས་བསྟན་ཏོ། ། ཁ་ཅིག་ལ་ནི་སྡིག་པ་ལས། ། རྣམ་པར་བཟློག་པའི་ཆོས་བསྟན་ཏོ། ། ཁ་ཅིག་བསོད་ནམས་གསོག་བྱའི་ཕྱིར། ། ཁ་ཅིག་ལ་ནི་གཉིས་བསྟན་ཏེ། །
ཁ་ཅིག་ལ་ནི་གཉིས་མེད་བསྟན། ། སྟོང་ཉིད་སྙིང་རྗེའི་སྙིང་པོ་ཅན། ། ཟབ་མོ་ཁུ་མཁྲིག་ཅན་འཇིགས་པ། ། བྱང་ཆུབ་སེམས་དཔའ་ཁ་ཅིག་ལའོ། ། ཞེས་དང༌། བཞི་བརྒྱ་པར། བསོད་ནམས་མ་ཡིན་དང་པོ་བཟློག ། བར་དུ་བདག་ནི་བཟློག་པ་སྟེ། ། ཐ་མ་ལྟ་བ་ཀུན་བཟློག་པ། ། གང་གིས་ཤེས་དེ་མཁས་པ་ཡིན། །
ཞེས་གསུངས་པས་མདོ་དོན་སྙིང་པོར་བསྡུ་ན། ཡང་དག་པར་རྫོགས་པའི་སངས་རྒྱས་ཐོབ་པ་ལ་ཐུན་མོང་གི་དྲོད་ཚད་འཛིན་པ་སྨན་པ་ལྟ་བུའི་གདམས་ངག་ལ་དོན་བཞི། ཚེ་འདི་ལས་བློ་སྣ་འགྱུར་ནས་འཇིག་རྟེན་ཆོས་བརྒྱད་དང་བྲལ་དགོས་པ་ཡིན། ། འཁོར་བ་ལས་བློ་སྣ་འགྱུར་ནས་འདོད་ཡོན་གྱི་བདེ་བ་ལ་རོ་མི་མྱོང་བ་དགོས་པ་ཡིན། རང་དོན་ལས་བློ་འགྱུར་ནས་གཞན་དོན་གཙོ་བོར་བྱེད་པ་ཞིག་དགོས་པ་ཡིན། འཁྲུལ་པའི་གཞི་རྩ་ཆོད་ནས་དངོས་པོ་དང་མཚན་མར་འཛིན་པ་ཐམས་ཅད་ལས་གྲོལ་དགོས་པ་ཡིན། ། ཞེས་གསུངས་པ་ལྟར་སྔོན་འགྲོ་བཞི་པ་དེ་མ་ཐག་པའི་རྐྱེན་ནི་གཉིས་ཏེ། ཁྲིད་ཡིག་ཆེན་མོར། དེ་མ་ཐག་རྐྱེན་རེ་དྭོགས་སྤང་བླང་དང༌། ། དགག་སྒྲུབ་མེད་པར་གང་ཤར་སྐྱོང་བའོ། །
ཞེས་གསུངས་པ་ལྟར་མན་ངག་ཉམས་ལེན་དུ་དྲིལ་ནས་སྒྲུབ་པ་ལག་ཏུ་བླང་བའི་ཚུལ་ལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ་ཀུན་རྫོབ་བྱང་སེམས་ཀྱི་སྐབས་སོ། ། གཉིས་པ་དོན་དམ་བྱང་སེམས་ཀྱི་སྒོ་ནས་རྐྱེན་ངན་ལམ་དུ་བསྒྱུར་བ་ནི། ཡུལ་ཡིད་དུ་མི་འོང་བའི་སྡུག་བསྔལ་དང་རྐྱེན་ངན་ཐམས་ཅད་རང་སེམས་འཁྲུལ་པའི་སྣང་བ་ཡིན་ལ་དེ་ཉིད་ཀྱང་རང་བཞིན་མ་གྲུབ་པས་ཡེ་ཤེས་ཡིན་ཏེ། ངོ་བོ་ལ་བལྟས་པས་སྐྱེ་མེད་ཆོས་སྐུ་འགག་མེད་ལོངས་སྐུ་གནས་མེད་སྤྲུལ་སྐུ། དེ་རྣམས་དབྱེར་མེད་དེ་ངོ་བོ་ཉིད་ཀྱི་སྐུ་ཡིན་པས་མི་སྤོང་བར་རོ་སྙོམས་ཤིང་ལམ་དུ་ཁྱེར་བ་ཡིན་ཏེ། རྩ་ཚིག་ལས། འཁྲུལ་སྣང་སྐུ་བཞིར་བསྒོམ་པ་ཡི། ། སྟོང་ཉིད་སྲུང་བ་བླ་ན་མེད། ། ཅེས་གསུངས་པའི་དོན་དང༌། གཉིས་པ་སྦྱོར་བ་ཁྱད་པར་ཅན་བསགས་སྦྱོང་གི་རྐྱེན་ངན་ལམ་དུ་བསྒྱུར་བ་ནི་བཞི་ལས།
རང་ལ་སྡིག་སྡུག་གི་ཁུར་གྱིས་དུབ་ནས་བདེ་སྐྱིད་ལ་སྨོན་པའི་སེམས་སྐྱེས་ན་བདེ་བའི་རྒྱུ་ཚོགས་བསགས་པའི་ཐབས་ལ་འབད་ཅིང་དངོས་པོ་གང་ཡོད་ཀྱི་ཡོ་བྱད་ལ་ཆགས་སེམས་མེད་པར་མཆོད་པ་དང༌། ཚོགས་བསགས་བྱ་ཞིང་དགེ་བའི་ཕྱོགས་སུ་གཏོང༌། མཎྜལ་གྱི་ཆོ་ག་བྱ། སྡིག་སྡུག་ལ་སུན་པའི་བློ་སྐྱེས་ན་གཉེན་པོ་སྟོབས་བཞིའི་སྒོ་ནས་ཉེས་པ་མ་དག་གི་བར་དུ་སྡིག་བཤགས་ཚད་དུ་ལོངས་པ་དང་སྒྲིབ་སྦྱོང་གི་ཆོ་ག་བྱ། ལྷག་པར་གདོན་གྱིས་ཉེན་པར་གྱུར་ན་རང་གིས་བྱས་པའི་སྔོན་བསགས་ངན་པའི་ལས་ངན་སོར་ཆུད་ཐུབ་པའི་གཏོང་ལེན་དང༌། སྙིང་རྗེ་སྒོམ་ཞིང་གང་འོས་ཀྱི་གཏོར་མ་འབུལ། རྒྱུ་འབྲས་བསླུ་མེད་སྟོན་ཞིང་རང་ཉིད་ཀྱང་ཆོས་ལ་བློ་ཁེལ་བའི་དཔང་པོར་ཆོས་སྐྱོང་སྲུང་མ་རྣམས་ལ་གཏོར་མ་འབུལ། སྦྱོར་བ་བཞི་པོ་ཀུན་ལ་ཐུན་མོང་གི་འདོད་གསོལ་དུ་རབ་གཏོང་ལེན་ཀྱི་ནུས་པ་སླར་ཡང་སྨིན་ཐུབ་པའི་གསོལ་བ་གདབ། འབྲིང་བདག་ན་བ་སོས་པ་ཤི་བ་གང་ལེགས་མཛོད་ཅེས་རེ་དྭོགས་འགོག་པའི་གསོལ་བ་གདབ། ཐ་མ་ལམ་གྱི་སྒྲུབ་པ་མཐར་ཕྱིན་ཞིང་བར་ཆད་སེལ་ནས་ཕྱིན་ཆད་གནོད་ལེན་དུ་ཕན་འདོགས་ནུས་པའི་གསོལ་བ་གདབ་བོ། །
ཡང་འཕྲལ་དུ་ཡིད་ལ་མི་འདོད་པའི་ནད་གདོན་དགྲ་རྣམས་ཤར་བའི་ཚེ་དེ་རྣམས་འུབ་ཀྱིས་རང་ལ་བསྡུ་ཞིང་གཞན་ལ་སྙིང་རྗེ་བསྒོམ། སྤྱོད་ལམ་རྣམ་བཞི་ཀུན་སློང་དག་པའི་དགེ་རྩས་སྦྱོང༌། རེ་དྭོགས་ཀྱི་བློ་ནམ་སྐྱེས་དགྲ་ཟིན་གྱི་ཚུལ་དུ་སྦྱང་བ་འདིས་ཤིང་གི་འཁྱོག་བསྲང་བ་དང་འདྲ་ཞེས་གླང་རི་ཐང་པས་གསུངས་སོ། ། དེ་ནི་རྩ་ཚིག་ལས། སྦྱོར་བ་བཞི་ལྡན་ཐབས་ཀྱི་མཆོག ། འཕྲལ་དུ་གང་ཐུབ་སྒོམ་དུ་སྦྱར། ། ཞེས་པའི་དོན་རྣམས་བསྒོམ་མོ། ། དེ་ནས་སྔར་བཞིན་གནད་གསུམ་གྱི་སྲང་ལ་འགྲིམ་ཞིང་དམིགས་པ་ཏིང་ངེ་འཛིན་གྱི་གནད་ནི།

དེ་རིང་ཕན་ཆད་མ་ཟིན་པ་ཟིན་པར་བྱེད་པའི་ཐབས་སྤྲོས་བཅས་ཐམས་ཅད་ཀྱི་ཚབས་སུ་དུས་གསུམ་སྤྲོས་མེད་དུ་དྲིལ་ནས་ངོས་ཟིན་པར་བྱ་ཕྱིར་གང་ཤར་གྱི་ངོ་བོ་ལ་སྒྲིམ་པར་བྱེད་པའི་དམིགས་པ་བསླབ་པ་དེ་ལྟར་ཡིན། དེའང་སྙན་བརྒྱུད་རྡོ་རྗེའི་ཚིག་རྐང་ལས། སྒོ་གསུམ་གཡོ་མེད་སྒོ་ལྔ་རང་ཐང་བཞག ། བལྟས་པས་མཐོང་མེད་སེམས་ཀྱི་མཚན་ཉིད་ལྟོས། ། དམིགས་སུ་མེད་པ་མ་བཅོས་རང་སར་ཞོག ། གཞན་དུ་མ་ཚོལ་ངོ་བོ་མཐོང་བར་གྱིས། ། ཞེས་གསུངས་པའི་དོན་ནོ། ། དེ་ལྟར་སེམས་ཀྱི་ཡོན་ཏན་དམིགས་བཅས་བླ་མ་ལ་བརྟེན་ནས་སེམས་འཛིན་པས་རྩ་རླུང་ཐིག་ལེ་གསུམ་ལ་བར་ཆད་མི་འབྱུང་ཞིང་ཐིག་ལེ་ལ་བརྟེན་པས་རླུང་སེམས་ཀྱི་གནད་ཀྱིས་ལུས་ལ་བདེ་བ་ཕེབས་ཤིང་མཉེན་པ་དང༌། མི་དམིགས་པ་ལ་སེམས་འཛིན་པའི་ཡོན་ཏན་སྦྱང་བ་ལ་བརྟེན་པས་དངོས་འཛིན་གྱི་འཁྲུལ་པ་མི་སྐྱེ་ཞིང་སྟོང་པ་ལ་བརྟེན་པས་སེམས་ངལ་སོས་ཞིང་རང་གནས་སུ་གནས་པར་བྱེད་དེ་དབུས་མཐའ་ལས། དམིགས་པ་ལ་ནི་བརྟེན་ནས་ཀྱང༌། ། མི་དམིགས་པ་ཉིད་རབ་ཏུ་སྐྱེ། །
ཞེས་པ་དང༌། ཏཻ་ལོ་པས། ལྟ་སྟངས་སེམས་འཛིན་ཡན་ལག་དུ་མ་ཡིས། ། རིག་པ་ངང་ལ་མི་གནས་བར་དུ་གཅུན། ། ཞེས་དང༌། བློ་འདས་དབྱེར་མེད་དོན་དེ་རྟོགས་འདོད་ན། ། རང་སེམས་རྩ་བ་ཆོད་ལ་རིག་པ་གཅེར་བུར་ཞོག ། རྟོག་པ་དྲི་མའི་ཆུ་དེ་དྭངས་སུ་ཆུག ། ཅེས་གསུངས་པའི་དོན་ནོ། ། ད་ནི་སྤྱི་དོན་གཉིས་པ་ཟིན་པ་བརྟན་པར་བྱེད་པའི་རིམ་པ་བསྒོམ་པར་བྱ་སྟེ།
འདི་ལའང་སྔར་བཤད་པ་ལྟར་བྱེ་བྲག་གི་དམིགས་པ་མང་དུ་འབྱུང་བའི་རྣམ་གྲངས་རྒྱལ་བའི་དབང་པོའི་ཁྲིད་ཡིག་ཆེན་མོར་འབྱུང་བ་ལྟར་ཏེ། རྩ་ཚིག་ཏུ། ཟིན་པ་བརྟན་བྱེད་སྙིང་པོར་པདྨ་ནི། ། དཀར་ནག་གཉིས་ལ་ཐིག་ལེ་དཀར་ནག་གཉིས། ། བྱིང་རྒོད་དང་བསྟུན་ཅི་རིགས་བསྒོམ་པའམ། ། རྒྱུན་དུ་སྤེལ་ནས་བསྒོམ་པར་བྱ་བའོ། ། ཡང་ན་འཇོག་དང་ཀུན་འཇོག་ངེས་འཇོག་དང༌། ། ཉེ་བར་འཇོག་དང་དུལ་བྱེད་ཉེར་ཞི་བྱེད། ། རྒྱུད་གཅིག་བྱེད་དང་མཉམ་འཇོག་གནས་ཐབས་དགུ། ། ཅེས་གསུངས་པ་ཅི་ལྟ་བ་ཁྲིད་རིམ་རྣམས་ལ་ཡོད་ཅིང་དེའི་དང་པོའི་དམིགས་པ་སྟེང་དུ་བཅིང་པ་ཚངས་པ་གཙུག་རྒྱན་གྱི་ཏིང་ངེ་འཛིན་དང་འོག་ཏུ་བཅིང་པ་ས་འོག་སྤྱོད་པའི་ཏིང་ངེ་འཛིན་དང་སྤེལ་མའི་རྣལ་འབྱོར་སོགས་གཙོ་བོར་དེ་རྣམས་བྱིང་རྒོད་ཀྱི་གེགས་སེལ་ཁོ་ན་ཡིན་ཞིང་རྒྱ་རས་ཀྱི་མན་ངག་རྩ་ཚིག་ལས།
བྱིང་ན་འདུག་ས་བསིལ་བར་བྱ། ། ཞེས་སོགས་ཐབས་ཀྱི་ཆ་ནས་ཀྱང་བཅོས་ཐབས་མང་པོ་འབྱུང་ཞིང་གྲུབ་ཆེན་ཉིད་ཀྱི་རྩ་བའི་ཁྲིད་ཡིག་ལས་སྐབས་འདིར་བྱིང་རྒོད་ཀྱི་གེགས་སེལ་དང་རླུང་བུམ་པ་ཅན་དང་རྡོར་བཟླས་ཀྱང་གསུངས་ཤིང༌། གཞན་ཡང་སེམས་གནས་པའི་ཐབས་དགུ་དང༌། ཉེས་པ་ལྔའི་གཉེན་པོར་སྤང་བའི་འདུ་བྱེད་བརྒྱད། སྟོབས་དྲུག་ཡིད་བྱེད་བཞིའི་སྒྲུབ་པ་རྣམས་དང་མཐུན་པ་སོགས་ནི་མདོ་སྡེ་ལས་འབྱུང་བའི་བསྒོམ་ཚུལ་མདོ་སྡེ་རྒྱན་དང་དབུས་མཐའ་དང་ཉན་ས་སོགས་ནས་བཤད་པ་ཡིན་ཞིང་སྐབས་དོན་དེ་ཐམས་ཅད་ཀྱི་གནད་ཚང་ཞིང་ཡོན་ཏན་ཐམས་ཅད་བསྐྱེད་པའི་ཐབས་སྔར་སྨྲོས་པའི་གེགས་སེལ་བོགས་འདོན་ཐམས་ཅད་ཀྱི་མཆོག་ཀློད་པ་འདི་སྟོན་པས་ཤེས་པར་བྱའོ། ། དེའང་ས་ར་ཧའི་ཞལ་ནས། བཅིང་པ་དག་ནི་ཕྱོགས་བཅུར་འགྲོ་བར་བརྩམ། ། བཏང་བར་གྱུར་ན་མི་གཡོ་བརྟན་པར་གནས། ། གོ་ལྡོག་རྔ་མོང་ལྟ་བུར་བདག་གིས་རྟོགས། ། ཞེས་དང༌།
རྗེ་ཏཻ་ལོ་པས། མ་བཅོས་གཉུག་མའི་ངང་དུ་ཀློད་ལ་ཞོག ། བཅིངས་པ་ཀློད་ན་གྲོལ་བར་ཐེ་ཚོམ་མེད། ། ཅེས་གསུངས་པ་དང༌། འཇུར་བུས་བཅིངས་པའི་སེམས་ཉིད་འདི། ། ཀློད་ན་གྲོལ་བར་ཐེ་ཚོམ་མེད། ། ཅེས་དང༌། སེམས་ཉིད་ངལ་གསོ་ལས། དང་པོ་ལྷོད་ཀྱི་ཀློད་ལ་ཞོག ། བསམ་གཏན་དྲི་མ་བསལ་བའི་ཕྱིར། །
བར་དུ་ཧྲིག་གེ་ཡེ་རེ་ལྟོས། ། མཉམ་རྗེས་འདྲེས་པར་བྱ་བའི་ཕྱིར། ། ཐ་མ་ཚོམ་ཙེར་བཏང་བར་བྱ། ། ཞེས་དང༌། རྗེ་དྭགས་པོ་རིན་པོ་ཆེས། ཨེ་མ་རང་རིག་ཡེ་ཤེས་རྟོགས་འདོད་ན། ། རས་བལ་འདབ་མ་བཞིན་དུ་ཀློད་ལ་ཞོག ། བྱ་བ་ཐོང་ལ་སེམས་ཀྱི་རྟེན་མ་བཅའ། ། ཤེས་པ་མ་དགུག་རང་གར་ཐོང་ལ་ཞོག ། བྱིང་རྒོད་བྱུང་ན་དེ་ག་རང་ལ་ལྟོས། །
སེམས་ལ་གནོད་པའི་ལས་རྣམས་ཁད་ཀྱིས་སྤངས། ། ཞེ་འདོད་བྱུང་ན་བདུད་དུ་ཤེས་པར་གྱིས། ། ཞེས་སོགས་གསུངས་པའི་དོན་སྔ་རབས་ཀྱི་གསུང་རྒྱུན་ཟབ་མོའི་ཁྲིད་ཡིག་ལས། གཉིས་པ་ཀློད་པ་ནི། འཁྲུལ་འཁོར་ལྟ་སྟངས་སྔར་དང་འདྲ་བ་ལ་ལུས་སེམས་ལྷོད་དེ་ཀློད་ཤེས་པ་རང་ལུགས་སུ་ཅི་ཡང་མི་བྱེད་པའི་ངང་ནས་ལྷོད་དེ་ཤིག་གེ་བཞག ། དེའི་ངང་ལས་མ་ཡེངས་པའི་དྲན་པ་ཡུད་དེ་བྱས་པས་གསལ་ལ་རྟོག་པ་མེད་པའི་ཉམས་སྐྱེ་སྟེ་དེའི་ངང་ནས་ཡང་རྣམ་རྟོག་གཅིག་ཁྲོལ་གྱི་སྐྱེས་པ་དང་དེ་ཁོ་རང་གི་ཐོག་ཏུ་ཀློད་ཀྱིས་འཇོག་པ་སྟེ། རྗེ་རྒོད་ཚང་པས། ཡང་གཅིག་རྣམ་རྟོག་སྐྱེས་པ་ན། ། ངོ་ཡིས་ཙིར་གྱིས་བཟུང་མཛོད་ལ། ། ཁོ་རང་ཐོག་ཏུ་ཀློད་ལ་ཞོག །
རང་སར་གྲོལ་བ་ཐེ་ཚོམ་མེད། ། ཅེས་གསུངས་པ་དང༌། མ་ཇོ་མོས། གྲིམ་གྱིས་བསྒྲིམ་ལ་ལྷོད་གྱིས་ཀློད། ། ཤིགས་ཀྱིས་བཤིག་ལ་འབོལ་ལེ་བཞག ། ཅེས་གསུངས་པ་ལྟར་འདི་དག་ནི་དམིགས་པའི་སྐབས་ཐམས་ཅད་དུ་ཉམས་ལེན་བྱ་ཞིང་རྣམ་པར་རྟོག་པ་གང་སྐྱེས་ཀྱང་དེ་ཀའི་ངོ་བོ་ལ་བལྟས་ཏེ་མ་བཅོས་པར་འཇོག་པ་མ་གཏོགས་སྤང་བླང་རེ་དྭོགས་ཀྱིས་མ་བཅིངས་པར་ལྷོད་ཀློད་ནས་འཇོག་པ་གལ་ཆེའོ། ། ཞེས་བྱས་ལ་གདམས། ཡང་བྱིང་རྒོད་ཅན་ལ་དེའི་གེགས་སེལ་ནི། རྗེ་རང་བྱུང་རྡོ་རྗེའི་ཞལ་ནས། སེམས་བྱིང་ན་ཡུལ་སྣང་གི་སྟེང་དུ་སྤྲོས། །
ཡུལ་དེ་སྣང་སྟོང་གི་ངོ་བོར་ལྟོས། ། རྨུགས་ན་རྣམ་རྟོག་ཡན་པར་ཐོང༌། ། བཏང་ས་རུ་མ་ཡེངས་དྲན་པས་ཟུངས། ། ཉམས་བརྒྱལ་ན་སྣང་བ་རླུང་དང་བསྲེས། ། འགྲོ་འོང་མཁའ་དང་གཅིག་ཏུ་བསྲེས། ། འཐོར་ན་རྣམ་རྟོག་དྲན་པས་ཟུང༌། ། གང་གསལ་དེ་ཡི་ཐོག་ཏུ་ཞོག ། ནན་ལྟར་འཕྲོ་ན་འཕྲོ་སར་ཐོང༌། ། འགྲོ་ས་མ་རྙེད་ཀློད་ལ་ཞོག ། རྒོད་ན་གཉེན་པོའི་ཤེས་པ་དེ། །
སྡུག་བཙིར་མ་བྱེད་ཀློད་ལ་ཞོག ། རྟོག་མེད་བཏང་སྙོམས་སྒོམ་པའི་མཆོག ། སེམས་ཀྱི་གེགས་སེལ་བསྡུས་པ་ལགས། ། འདི་དག་དང་རྗེ་ཏཻ་ལོ་པའི་གཉུག་མའི་ལམ་སྐྱོང་བའི་གེགས་སེལ་གཉིས་གང་ལ་གང་དགོས་ཀྱི་དོན་བཀྲོལ་ནས་བསླབ་ལ། ཞེས་གསུངས་པ་འདིས་འབྱུང་བ་ལུས་འཁྲུག་མ་གཏོགས་པ་ཏིང་ངེ་འཛིན་གྱི་གེགས་ཐམས་ཅད་སེལ་ནུས་པར་ངེས་སོ། ། ཡང་རླུང་འཛིན་པ་དང་བགྲང་བའི་དོན་ལ་རླུང་གི་སེམས་ཟིན་པར་བཞེད་པ་ལ། རྗེ་ཏཻ་ལོ་པས། རླུང་གི་གནད་བཟུང་རིག་པ་གཅུད་ལ་འབོར། ། ཞེས་སོགས་དང༌། སེམས་ཉིད་ངལ་བསོར།
རླུང་ནི་གར་འགྲོ་དེར་སེམས་འགྲོ། ། དེ་ལུས་ཁྱིམ་ནང་བརྩོན་བཟུང་ནས། ། ཡིད་ཀྱི་སྐྱེས་བུ་བསད་བྱས་ན། ། དེ་མེད་སེམས་ནི་གང་དུ་འགྲོ། ། ཞེས་སོགས་བཞེད་ཚུལ་མང་བ་ལྟར་མཚན་བཅས་ཐབས་ཀྱི་ལམ་ཁྲིད་ལས་ཤེས་པར་བྱ་ཞིང༌། འདིར་སེམས་ཀྱི་རླུང་ཟིན་པར་བཞེད་པའང་ཤིན་ཏུ་མང་སྟེ། དཔལ་ས་ར་ཧའི་ཞལ་ནས། མཁའ་འདྲ་བྱས་ན་རླུང་ནི་རྣམ་པར་འཆིང༌། ། མཉམ་ཉིད་ཡོངས་སུ་ཤེས་པ་རབ་ཏུ་ཐིམ། ། མདའ་བསྣུན་གྱིས་སྨྲས་ནམ་ཞིག་ནུས་ལྡན་ན། །
མི་རྟག་གཡོ་བ་མྱུར་དུ་སྤང་བར་འགྱུར། ། ཞེས་སོགས་དང༌། ཆོས་གྲགས་རྒྱ་མཚོས་མཛད་པའི་ཁྲིད་ཡིག་ནས་འབྱུང༌། མཆན། གཞན་ཡང་དངོས་པོ་གསལ་བའི་རྗེས་སུ་འགྲོ་བ་ལས་ཀྱང་འདི་བཞིན་གསུངས་ཤིང༌། ལྷན་ཅིག་སྐྱེས་གྲུབ་སོགས་གྲུབ་པ་སྡེ་བདུན་ལས་ནང་གི་སྙིང་རྗེ་གསུམ་ལ་བརྟེན་ནས་འཇོག་ལུགས་འདིས་རླུང་དབུ་མར་སྡུད་ཅིང་ཞུ་བདེ་བསྐྱེད་པའི་དགའ་བཞིའི་ཡེ་ཤེས་དམིགས་བཅས་ལ་མ་ལྟོས་པ་སྐྱེ་བས་མ་རྒྱུད་ཀྱི་གནད་མཐར་ཐུག་འགྲུབ་པ་དང༌། ཇོ་བོ་རྗེའི་ལྟ་སྒོམ་སྤྱོད་གསུམ་དོ་ཧ་མཛོད་ཀྱི་འགྲེལ་པ་མཐར་འབྱུང་སྦས་པས་མཛད་པ་དང༌། རིམ་ལྔའི་འོད་གསལ་གྱི་སྐབས་སུའང་འཇོག་ཚུལ་འདིས་རང་བཞིན་བརྒྱད་ཅུའི་རྟོག་པ་རང་སར་དག་པར་གསུངས་པ་སོགས་ཕ་རྒྱུད་པའི་ལམ་གྱི་རྩ་བ་བདེན་གཉིས་ཀྱི་དགོངས་དོན་འདི་ཀས་འགྲུབ་པའི་ཚུལ་རྒྱས་པར་ཡོད་པ་དེ་དག་རྣམས་སུ་རྟོགས་ཤིང་ཤེས་པར་བྱ་སྟེ། གསང་འདུས་ལས། དམ་པའི་དོན་ལ་དངོས་པོ་རྣམས། །
སྲིད་གསུམ་དངོས་པོ་མེད་པར་བསྒོམ། ། དངོས་པོ་མེད་ལ་བསྒོམ་པ་དངོས། ། བསྒོམ་པ་དམིགས་སུ་མེད་པའོ། ། ཞེས་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣལ་འབྱོར་དུ་བྱེད་པ་ནི་ནམ་མཁའ་རྣལ་འབྱོར་དུ་བྱེད་པའོ། ། ཞེས་རྒྱལ་བའི་ཡུམ་ལས་ཀྱང་གསུངས་ཤིང༌། ཏཻ་ལོ་པ་ཆེན་པོས། སེམས་ནི་ནམ་མཁའ་འདྲ་བར་བཟུང་བར་བྱ། ། ཞེས་ཀྱང་གསུངས་པས་ན་མི་རྟོག་རྒྱ་ཡན་དུ་བཅིང་ཚུལ་འདི་དག་ཟབ་པ་ཁོ་ན་རྗེ་དྭགས་པོ་རིན་པོ་ཆེ་སོགས་གོང་མ་རྣམས་ཀྱིས་བཞེད་པས་རེ་ཞིག་འདི་ལྟར་བསྒོམ་ཚུལ་བསླབ་པའི་བཞག་ཐབས་འདི་ཅི་ལྟ་བ་བཞིན་དུ་གང་ཤར་ཀློད་ཀྱིན་འཇོག་པ་དེ་ཁོ་ན་ཡིད་ལ་ངེས་ཤིང་མ་བརྗེད་པར་སྐྱོང་མཛོད། ། བྱས་ལ་བརྡའ་བཀྲོལ་ཞིང་མཎྜལ་གཏོར་འབུལ་སྨོན་ལམ་གདབ་པ་སོགས་བྱའོ། །
ཉིན་ཡ་བྱས་པའི་ཉི་མ་བཅོ་ལྔ་ཆོས་ཐུན་བཅུ་ཡིན་ནོ། ། ༈ ཆོས་ཐུན་བཅུ་གཅིག་པ་ལ་སྔར་བཞིན་ཚིག་གིས་མཚམས་སྦྱོར་བྱས་ནས། གཉིས་པ་དངོས་གཞིའི་དོན་བཤད་པ་ལ་གཉིས། སྐབས་འདིར་ཆོས་ལམ་དུ་འགྲོ་བའི་དངོས་གཞི་ནི་སྔགས་ཀྱི་ལམ་ཡིན་པས་འདི་ཉིད་ལམ་འཁྲུལ་པ་སེལ་བའི་ཐབས་སུ་ཕྱིས་བྱུང་རྣམས་ཀྱིས་བཞེད་ཅིང་དེ་ལྟར་བཀྲལ་བ་རྒྱ་ཆེར་མང་ཡང་གཞུང་འདི་ཉིད་ཀྱི་དགོངས་པ་དངོས་ལ་ལམ་འགྲུལ་པ་སེལ་བ་ནི་རྩེ་གཅིག་དང་སྤྲོས་བྲལ་གྱི་རྟོགས་པ་མཐར་ཕྱིན་པའོ། ། ཞེས་ལན་མང་དུ་བསྟན་པ་ལྟར་རྟོགས་པ་ཅི་ལྟ་བ་བཞིན་ངོ་འཕྲོད་ཅིང་དེ་གོམས་པར་བྱེད་པ་ལམ་གྱི་འཁྲུལ་པ་བསལ་བ་ཡིན་པས་དོན་ལ་བསྒོམ་པའི་ལམ་ཡིན་པས། འཁྲུལ་པ་ཡེ་ཤེས་སུ་ཤར་བ་ནི་རོ་གཅིག་སྒོམ་མེད་ཀྱི་རྟོགས་པ་མཐར་ཕྱིན་པ་ཞེས་གསུངས་པས་འཁྲུལ་པའི་བག་ཆགས་རྩད་ནས་སྤོང་བའི་རྣམ་གྲོལ་གྱི་ལམ་ཡིན་ནོ། ། འདི་མཚུངས་མེད་རྗེ་དྭགས་པོ་རང་བཞེད་ཚུལ་འོག་ནས་སྟོན་ཏོ། ། མཆན། མ་སྨིན་པ་སྨིན་པར་བྱེད་པའི་དབང་དང༌། སྨིན་པ་གྲོལ་བར་བྱེད་པའི་གདམས་པ་སྟེ།
དང་པོ་སྨིན་བྱེད་དབང་ནི་གཉིས་ལས། རྒྱུད་དང་འབྲེལ་བ་གཞུང་གི་དབང་དང༌། བྱིན་རླབས་དང་འབྲེལ་བ་མན་ངག་གི་དབང་བསྐུར་བའོ། ། དང་པོ་ནི། སྙན་བརྒྱུད་རྡོ་རྗེའི་ཚིག་རྐང་ལས། བསླབ་གསུམ་རྒྱུད་ལྡན་ཉམས་མྱོང་བླ་མ་ལ། ། དད་བརྩོན་ཤེས་རབ་སྙིང་བརྩེ་སློབ་མ་ཡིས། ། ཉེས་དམིགས་དྲན་པས་ཚེ་འདིའི་བྱ་བ་བཏང༌། ། ཐོག་མར་འཁོར་ལོ་སྡོམ་པ་ལ་བརྟེན་ནས། ། དྲུག་ཅུ་རྩ་གཉིས་དཀྱིལ་འཁོར་དབང་བཞི་བསྐུར། །
ལྷ་མོ་བཅོ་ལྔའི་དབང་བཞི་བརྡའ་ཡིས་མཚོན། ། སྨིན་པར་བྱས་ལ་ཐབས་ཤེས་ཟུང་དུ་སྦྲེལ། ། ཞེས་གསུངས་པས་སྙན་བརྒྱུད་རིན་པོ་ཆེའི་སྐབས་དོན་དང་འབྲེལ་བ་བདེ་མཆོག་ཡབ་ཡུམ་གྱི་དབང་བཞི་བསྐུར་བར་བྱ་སྟེ། དེའང་དབང་དོན་གྱི་ཡེ་ཤེས་བསྐྱེད་པའི་ཆ་ནས་རྣལ་འབྱོར་བླ་ན་མེད་པའི་དབང་བཞི་རྫོགས་ཐོབ་པ་གང་ཡང་རུང་མོད་ཀྱི་རྒྱུད་འདི་ཉིད་ཀྱི་དབང་ཐོབ་ན་གཞན་ཐོབ་པར་འགྱུར་ཏེ། དཀྱིལ་འཁོར་འདི་རུ་དབང་བསྐུར་བ། ། རྒྱུད་རྣམས་ཀུན་གྱི་སྒྲུབ་པོར་གསུངས། ། ཞེས་སོ། ། དེའང་སྔགས་ཀྱི་དགོངས་པས་ཚོགས་ལམ་ནས་མཐར་ཐུག་གི་བར་དུ་གལ་ཆེ་བས་དབང་ཐམས་ཅད་ལམ་གྱི་གཞི་ཡིན་ལ། ལམ་ལ་འཇུག་པར་བརྩམས་པའི་ལམ་ཡང་ཡིན་ནོ། ། དེ་ལྟ་བུའི་སྤྲོས་བཅས་ཀྱི་དབང་ནི།
རྗེ་ཏཻ་ལོ་པས། སའི་ཆོ་ག་ལྷག་པར་གནས་པ་རིགས་དབང་སློབ་དཔོན་རིགས་སྦྱོར་རྫོགས་ཀྱི་བུམ་པའི་དབང་བསྐུར་བྱ། ། བསླབ་པས་རྒྱུད་མཛེས་ཐོས་བསམ་ནོར་ལྡན་བླ་མར་འོས་པ་ཕུལ་ལ་གསང་བ་ལ་སོགས་བསྐུར། ། ཉེར་ལྔ་ལྷག་སྤང་རིགས་ལྡན་རྒྱན་སྤྲས་ཟག་བཅས་བསྐུལ་སོགས་གསུམ་ལས་བྱིན་རླབས་བརྟུལ་ཞུགས་བརྟེན་པར་བྱ། ། དགའ་བ་གསུམ་སོན་ལྷན་ཅིག་སྐྱེས་པ་རྟོག་པ་དང་བྲལ་ཡུལ་དུ་བྱས་སོགས་འབྲས་བུ་ཤེས་པར་གྱིས། ། ཞེས་སོགས་གསུངས་པ་ལྟར་སྦྱང་གཞི་ཕུང་ཁམས་སྐྱེ་མཆེད་དང་བསྟུན་ནས་ལུས་སེམས་འགྲུབ་པའི་རིམ་པས་སྐྱེ་ནས་འཆི་བའི་བར་རྣམས་དང་རྗེས་སུ་མཐུན་པ། འཇིག་རྟེན་པའི་དབང་བཅུ་དང་འཇིག་རྟེན་ལས་འདས་པ་ཕྱག་རྒྱ་ཆེན་པོའི་དབང་སྟེ། དང་པོ་ནི། འབུམ་ལྔར། བྱིས་པ་སྐྱེས་པ་མ་ཡིས་ནི། །
འཁྲུད་བྱེད་ཆུ་ཡིས་དབང་བསྐུར་རོ། ། དེའི་གཙུག་ཕུད་རབ་བཞག་པ། ། དབུ་རྒྱན་དུ་ནི་ཡང་དག་བཏགས། ། ཞེས་སོགས་གསུངས་པ་ལྟར་དང་པོ་འོག་མིན་གྱི་སྲིད་པའི་མཐར་ཐུག་པའི་དངོས་གྲུབ་ཐོབ་པར་བྱེད་པ་བསྐྱེད་རིམ་བསོད་ནམས་ཀྱི་ཚོགས་ལ་དབང་བའི་སྔགས་དང་ཕྱག་རྒྱའི་ཆོ་ག་དང་ལྡན་པ་བྱིས་པ་འཇུག་པའི་དབང་སྔོན་དུ་འགྲོ་བས་མཆོག་གི་དངོས་གྲུབ་ཕྱག་རྒྱ་ཆེན་པོའི་ཡེ་ཤེས་རིམ་བཞིན་ཐོབ་པར་བྱེད་པ་རྫོགས་རིམ་ཡེ་ཤེས་ཀྱི་ཚོགས་ལ་དབང་བའི་སྔགས་ཕྱག་རྒྱའི་ཆོ་ག་དང་ལྡན་པའི་དབང་གོང་མ་རྣམས་རིམ་གྱིས་བསྐུར་བས་བརྡའ་ཐབས་དེ་ལ་བརྟེན་ནས་སྦྱང་གཞི་ཕུང་པོ་ལྔའི་ཆོས་ཉིད་ཀྱི་སྟེང་དུ་སྦྱང་བྱ་ཉོན་མོངས་པ་ལྔའི་དྲི་མ་དག་པར་བྱ་བའི་ཕྱིར་སྦྱོང་བྱེད་ཡེ་ཤེས་ལྔར་ངོ་སྤྲོད་ནས་སངས་རྒྱས་རིགས་ལྔའི་སྔགས་དང་ཕྱག་རྒྱའི་ཚོགས་ལ་བརྟེན་ནས་ལུས་ཀྱི་སྒྲིབ་པ་མཐའ་དག་སྦྱངས་པས་སྦྱངས་འབྲས་སྤྲུལ་སྐུ་ཐོབ་པ་བུམ་དབང་འཁོར་དང་བཅས་པ་དང༌། གནས་སྐབས་བཞིའི་སྒྲིབ་པ་དག་པར་བྱ་བའི་དོན་དུ་རྫས་དང་དམ་ཚིག་དང་བརྡའི་དཀྱིལ་འཁོར་ལ་བརྟེན་ནས་རྩ་རླུང་དང་འབར་འཛག་དང་ཏིང་ངེ་འཛིན་རྣམས་བསྒོམ་པ་ལ་དབང་བའི་སྔགས་དང་ཕྱག་རྒྱའི་ཆོ་གས་འབྲས་བུ་ལོངས་སྐུ་དང༌། ཆོས་སྐུ་འགྲུབ་པ་ལ་དབང་བ་དབང་གོང་མ་རྣམས་བསྐུར་ལ་དབང་དོན་ངོ་སྤྲད་ནས་ལམ་ལ་ཚུལ་བཞིན་གཞུག་པར་བྱ་བ་ཡིན་ཏེ། མན་སྙེར། སློབ་དཔོན་སློབ་མའི་བསམ་ཤེས་ཤིང༌། ། རྗེས་སུ་བསྟེན་པས་སྦྱིན་པར་ནུས། ། དེའི་སློབ་མ་བསྡུ་བྱ་ཡིས། །
རྨོངས་པས་སློབ་མ་བསྡུ་བ་མིན། ། ཞེས་གསུངས་པས་སློབ་མས་ཐ་མལ་གྱི་སྣང་ཞེན་བཟློག་སྟེ་ལྷ་སྐུ་སྒྱུ་མ་ལྟ་བུར་བསྒོམས་ནས་སློབ་དཔོན་གདན་གསུམ་ཚང་བའི་ལྷས་བུམ་དབང་བསྐུར་བ་རྒྱུད་ལ་ཐོབ་ཤེས་ཙམ་གྱི་བུམ་དབང་ཐོབ་ལ། སློབ་དཔོན་དཀྱིལ་འཁོར་གྱི་གཙོ་བོ་དང་དབྱེར་མེད་པའི་སྙོམས་འཇུག་གི་རྫས་མྱོང་བས་ཐ་མལ་གྱི་ངག་གི་ཞེན་པ་བྲལ་ནས་གྲགས་སྟོང་བྲག་ཆ་ལྟར་ཤེས་པས་གསང་དབང་ཐོབ་ལ་ཕྱག་རྒྱ་གསུམ་གྱིས་བསྐྱེད་པའི་ཡས་བབས་ཀྱི་དགའ་བཞིའི་ཡེ་ཤེས་ངོས་ཟིན་ནས་དེ་ལ་འཇོག་པས་ཤེར་དབང་ཐོབ་ལ། སྒོ་གསུམ་དང་དུས་གསུམ་རྟོག་བྲལ་དུ་བཞག་པས་གནས་ལུགས་ངོ་འཕྲོད་པས་བཞི་པ་ཐོབ་པ་ཡིན་ནོ། ། འདི་ལ་བརྟེན་ནས་གྲོལ་བྱེད་ཀྱི་ལམ་བུམ་དབང་དང་འབྲེལ་བ་བརྒྱུད་པ་ཡིད་བཞིན་ནོར་བུ། གསང་དབང་དང་འབྲེལ་བ་ཐབས་བཞིའི་གནད་བཞི་སོགས་བསྲེ་བ་དགུ་སྐོར་རྣམས་དང༌། ཤེར་དབང་དང་འབྲེལ་བ་འོག་སྒོ་རྣམ་པར་གྲོལ་བ། ཚིག་དབང་དང་འབྲེལ་བ་མན་ངག་རྩ་བའི་གནད་རྣམས་བསྒོམ་པ་ལ་བརྟེན་ནས་རབ་ཕྲིན་ལས་བཞི་སྒྲུབ་ནུས་པ། འབྲིང་ལྷ་སྐུར་ལྡང་ཞིང་སྟོན་ནུས་པ། ཐ་མ་ལྷའི་ང་རྒྱལ་དང་མི་འབྲེལ་བ་བུམ་དབང་གི་ལམ་དང༌།
རབ་སེམས་ཅན་རང་རང་གི་སྐད་དུ་ཆོས་སྟོན་ནུས་པ། འབྲིང་སྒྲ་སྐད་སྣ་ཚོགས་སོ་སོར་ཤེས་པ། ཐ་མ་ངག་ཉམས་སྐྱེ་བ་གསང་དབང་གི་ལམ་དང༌། འཇིགས་སྨྱོ་དེ་བཞིན་སྡུག་བསྔལ་དང༌། ། མྱ་ངན་གདུང་བས་འཚེ་བ་དང༌། ། འདོད་ཆགས་ཞེ་སྡང་གཏི་མུག་ཆེས། ། སྒྲུབ་པ་པོ་ཉིད་ཉོན་མི་མོངས། ། ཕན་དང་གནོད་པའི་འབྲས་འབྱུང་བ། ། ཞེས་བརྟག་གཉིས་ལས་བཤད་པ་ལྟ་བུའི་དྲོད་ཐོབ་ནས་རབ་གནས་རིགས་ཞིང་གསུམ་གྱི་མི་མོ་དབང་དུ་བསྡུ་ནུས་པ། འབྲིང་དམ་རྒྱ་དང་ཆོས་ཀྱི་ཕྱག་རྒྱ་ལ་བརྟེན་ནས་བདེ་སྟོང་གི་རྟོགས་པ་མཉམ་རྗེས་མེད་པ།
ཐ་མ་བདེ་སྟོང་ཁྱད་པར་ཅན་མཉམ་གཞག་ལ་ཡོད་པས་ཤེར་དབང་གི་ལམ་ཐོབ་ལ། རབ་ཟད་པར་དང་ཟིལ་གནོན་མཐར་ཕྱིན་ཏེ་སྒོམ་མེད་ཆེན་པོའི་ཡེ་ཤེས་སྐྱེས་པ། འབྲིང་ཟུང་འཇུག་གི་རྟོགས་པ་བརྟན་པའམ་སྐྱེས་པ་རོ་གཅིག་དང་སྤྲོས་བྲལ་རྟོགས་པ། ཐ་མ་བདེ་གསལ་མི་རྟོག་པའི་ཏིང་ངེ་འཛིན་རྩེ་གཅིག་སྐྱེས་པས་བཞི་པ་ཚིག་དབང་གི་ལམ་ཐོབ་ལ། ཕུང་ཁམས་སྐྱེ་མཆེད་ལ་འདུ་ཤེས་འཇུག་ཅིང་སེམས་མངོན་པར་འདུ་བྱེད་པའི་བྱེ་བྲག་ཐམས་ཅད་དང་རྣམ་ཤེས་ཚོགས་བརྒྱད་ཀྱི་སྦྱངས་འབྲས་མངོན་དུ་གྱུར་པའི་ཚོགས་ལམ་བུམ་དབང་དང༌། དྲོད་ཀྱི་ཡེ་ཤེས་གསང་དབང༌། རྩེ་མོ་ཤེས་རབ་ཡེ་ཤེས་ཆོས་མཆོག་དབང་པོ་ལྔའི་སྒྲིབ་པ་ཟིལ་གྱིས་གནོན་པས་བཟོད་པའང་ཡིན་ལ་ཚིག་དབང་རྣམས་ལའང་སྦྱར་རུང་སྟེ། ལམ་ལ་མཐོང་ལམ་ལ་སྦྱོར་བའི་ཕྱིར་དང་འབྲས་བུའི་དབང་ལ་སྦྱོར་བའི་ཕྱིར་ལམ་གྱི་དབང་ཞེས་བཤད་དོ། ། དེ་ནས་ལུས་ཀྱི་འཁོར་ལོ་ལྔའི་རྩ་མདུད་གྲོལ། ལས་རླུང་བརྒྱ་ཕྲག་བཅོ་བརྒྱད་པ་ཚན་པ་ཉི་ཤུ་འགགས།
ཐིག་ལེ་ཐམས་ཅད་ཟག་མེད་ཡེ་ཤེས་སུ་གྱུར་ནས་སྐུའི་སྒོ་དགུ་འགག་པས་ཡན་ལག་གི་རླུང་ལྔ་ལ་དབང་ཐོབ། རོ་རྐྱང་གཉིས་དང་སྙིང་ཁའི་དབང་པོའི་སྒོ་བརྒྱད་ཀྱི་རྩ་མདུད་གྲོལ་བས་གསུང་གི་སྒོ་བཞི་ལས་སུ་རུང་བས་མགོན་པོ་དཔེ་མེད་ཐོབ། རླུང་སེམས་ཐམས་ཅད་ཨ་ཝ་དྷཱུ་ཏིར་དག་པས་ཐུགས་ཀྱི་སྒོ་གཉིས་བྱེ་ནས་རྩ་བའི་རླུང་ཡེ་ཤེས་སུ་དག་སྟེ་དབང་ཕྱུག་གམ་འོད་ལྡན་གྱི་སར་སངས་རྒྱས་པ་སོགས་རྒྱས་པར་ཐོབ་པ་ལྟ་བུ་ནི་དབང་བཞི་རྫོགས་ཐོབ་པ་སྟེ། རྡོ་རྗེའི་ཚིག་རྐང་ལས། གོ་རིམ་མ་ནོར་ཉམས་སུ་བླངས་གྱུར་ན། ། སྐད་ཅིག་བཞི་ལ་དགའ་བ་གསུམ་སོན་ཏེ། ། དྭངས་མ་ཡས་བྱོན་འགྱུར་བ་མས་བརྟེན་པས། ། རྩ་མདུད་རིམ་པར་དྲལ་ནས་ཇུ་ཏིར་འགྱུར། ། ཉི་ཁྲི་གཅིག་སྟོང་དྲུག་བརྒྱ་རྩ་བ་ལྔ། ། རླུང་དང་ཉོན་མོངས་འགག་ནས་ཡེ་ཤེས་འགྱུར། །
གནས་དང་ཉེ་གནས་ཉི་ཤུ་བཞི་ལ་སོགས། ། པུ་ལི་མ་ལ་ཡ་སོགས་གང་བར་འགྱུར། ། ཞེས་གསུངས་པའི་དོན་ལྟ་བུ་སྟེ་རྒྱས་པར་ཟབ་མོ་ཐབས་ཀྱི་ལམ་ཁྲིད་འཆད་པ་ན་ཟབ་མོ་ནང་དོན་སོགས་ལས་བཤད་པ་ལྟར་ཤེས་པར་བྱའོ། ། དེ་ལྟ་བུའི་གཞུང་གི་དབང་བསྐུར་བ་དེ་ལ། སངས་རྒྱས་མཉམ་སྦྱོར་གྱི་རྒྱུད་ལས། དཀྱིལ་འཁོར་དག་དང་མི་ལྡན་ན། ། སྔགས་ཀྱི་དངོས་གྲུབ་གྲུབ་པ་མེད། ། ཅེས་སོགས་གསུངས་པས་ཀུན་རྫོབ་བརྡའི་དཀྱིལ་འཁོར་ལ་བརྟེན་དགོས་པར་བཞེད་པའི་དབང་དུ་ན་དཀྱིལ་འཁོར་ལའང༌། མངོན་བརྗོད་བླ་མ་ལས། བྲི་བའི་དཀྱིལ་འཁོར་དང་པོ་སྟེ། །
གཉིས་པ་མཚན་མའི་དཀྱིལ་འཁོར་རོ། ། ཞེས་སོགས་གཟུགས་ཅན་གྱི་དཀྱིལ་འཁོར་དྲུག་དང༌། སློབ་དཔོན་ཀླུའི་བློས། སློབ་མའི་དོན་དུ་འགྲུབ་བྱའི་ཕྱིར། ། དཀྱིལ་འཁོར་བརྒྱད་རྣམས་བྲི་བར་བྱ། ། ཞེས་དང༌། རྒྱུད་ཡེ་ཤེས་རྒྱ་མཚོ་ལས། དབང་བསྐུར་དབང་པོའི་བྱེ་བྲག་གི ། ཏིང་འཛིན་མེ་ཏོག་རྡུལ་མཚོན་རིམ། ། ཞེས་དང༌།
སྐུ་གསུང་ཐུགས་ཀྱི་རྒྱུད་ལས། དཀྱིལ་འཁོར་སློབ་མ་རབ་འབྲིང་ཐ། ། ཏིང་འཛིན་མེ་ཏོག་རྡུལ་ཚོན་རིམ། ། ཞེས་རབ་ཏིང་འཛིན་འབྲིང་ཚོམ་བུ། ཐ་མ་དབང་རྟུལ་ལ་རྡུལ་ཚོན་ཏེ། དེའི་ཚད་ཀྱང་མན་སྙེར། ཁྲུ་གང་དང་ནི་ཁྲུ་དོ་དང༌། ། དཔག་ཚད་བྱེ་བའི་དཀྱིལ་འཁོར་དང༌། ། ལག་པའི་མཐིལ་ལ་བྲི་བས་ཀྱང༌། ། སློབ་མ་རྗེས་སུ་བཟུང་བར་བྱ། །
ཞེས་གསུངས་པས་ངེས་པར་རྡུལ་ཚོན་དང་སྒོ་འགྱུར་ཅན་ཁོ་ན་དགོས་པའི་མཐའ་གཅིག་ཏུ་མ་ངེས་ཤིང༌། གཟུགས་མེད་ཀྱི་དཀྱིལ་འཁོར་ཡང་གསུམ་སྟེ། ལུས་སེམས་བྷ་ག་དང་བྱང་སེམས་དང་ཆོས་ཀྱི་དཀྱིལ་འཁོར་ཏེ། མན་སྙེ་ལས། དག་པ་རྡུལ་ཚོན་དག་པ་དང༌། ། བྷ་ག་དག་ནི་བྱང་ཆུབ་སེམས། ། དེ་བཞིན་ཆོས་ཉིད་དཀྱིལ་འཁོར་རོ། ། ཞེས་གསུངས་པས་འབྱོར་པ་དང་ལྡན་ན་རང་གཞན་ཚོགས་གཉིས་རྫོགས་པའི་ཡོ་བྱད་དང་བཅས་ཏེ་སློབ་དཔོན་དེ་ཉིད་བཅུ་ལ་མཁས་པས་ཆོ་ག་ངག་སེམས་འབྲལ་བའི་སྒོ་ནས་སློབ་མ་དབང་རྟུལ་དད་པའི་རྗེས་འབྲང་ལ་རྡུལ་ཚོན་སོགས་དཀྱིལ་འཁོར་རྒྱས་པའི་སྒོ་ནས་ཚིག་དོན་གོ་བར་བྱས་ནས་དབང་བསྐུར་བ་ནི་སྔགས་ཀྱི་བསྟན་རྒྱུན་ལ་ཕན་པ་སོགས་ཀྱི་དགོས་པ་དང་བཅས་པའོ། ། ཡང་ལོངས་སྤྱོད་མེད་པའི་སྣོད་ལྡན་ལ་དཀྱིལ་འཁོར་མཆོད་གཏོར་མེད་ཀྱང་སྦྱིན་རུང་སྟེ། དུས་ཀྱི་འཁོར་ལོ་ལས།
ལོངས་སྤྱོད་མེད་པའི་ཨ་ཝ་དྷཱུ་ཏི་ལ་ནི་དབང་བསྐུར་རྒྱལ་བའི་བདག་པོས་ཚིག་གི་སྦྱིན་པར་བྱ། ། ཞེས་གསུངས་པས་སོ། ། དེ་ལྟར་དབང་བསྐུར་ཚུལ་བཞིན་བྱས་ནས་དབང་དོན་ངོ་འཕྲོད་པ་ནི་དབང་བསྐུར་ནས་ཐོབ་པ་ཞེས་བྱའོ། ། དབང་དོན་གྱི་ཡེ་ཤེས་ལ་གོ་རྟོགས་མ་བྱུང་ན་བསྐུར་ཡང་མ་ཐོབ་པ་ཞེས་བྱའོ། ། དཔལ་ས་ར་ཧས་མདའ་མཁན་མོའི་བརྡའ་ལ་དབང་བཞི་རྟོགས་པ་དང་མཻ་ཏྲི་པས་ཕག་དང་ཤ་བ་བསད་པའི་བརྡའ་མཐོང་བ་དང༌། ཏཻ་ལོ་པས་ནཱ་རོ་པ་ལ་རས་ཡུག་གཅིག་བསྲེགས་ནས་ཐལ་བར་སོང་བས་དབང་བཞི་རྫོགས་པ་དང༌། བདག་མེད་མས་བིར་ཝ་པ་ལ་དབང་བསྐུར་ཚུལ་དང༌། རྗེ་དྭགས་པོས་རྟེན་འབྲེལ་ཅུང་ཟད་རེ་ལ་བརྟེན་ནས་སློབ་མའི་དབང་དོན་བསྐྱེད་ཚུལ་བསྟན་རིམ་དར་དམར་མར་བཤད་པ་དེ་རྣམས་ལྟ་བུ་ནི་ཀུན་རྫོབ་བརྡ་ལ་བརྟེན་པ་དབང་མ་བསྐུར་ཡང་ཐོབ་པ་ཞེས་བྱ། ཐ་མལ་པ་རྣམས་མ་བསྐུར་ལ་མ་ཐོབ་པ་སྟེ། ཞང་རིན་པོ་ཆེ་སོགས་ཀྱི་དབང་བསྐུར་མུ་བཞིར་གསུངས་སོ། །
གཉིས་པ་བྱིན་རླབས་དང་འབྲེལ་བ་མན་ངག་གི་དབང་བསྐུར་བ་ནི། ལམ་ཟབ་མོ་བླ་མའི་རྣལ་འབྱོར་ལ་བརྟེན་ནས་བྱིན་རླབས་ཀྱི་དབང་བཞི་ལེན་པ་ཡིན་ཏེ། ཐོག་མར་ངེས་པ་བསམ་གྱི་མི་ཁྱབ་པ་རྗེས་སུ་དྲན་པར་བྱ་སྟེ། ཧེ་བཛྲ་ལས། གཞན་གྱི་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་དང༌། བླ་མ་དང་ནི་རྡོ་རྗེ་འཆང༌། །
ཐ་དད་པར་ནི་མི་བརྟག་གོ ། ཞེས་དང༌། དཔལ་མཆོག་དང་པོའི་རྒྱུད་ལས། བླ་མ་དཔག་བསམ་ཤིང་དང་ནི། ། བླ་མ་ཡིད་བཞིན་ནོར་བུ་ལྟར། ། གང་འདོད་པ་ཡི་འབྲས་བུ་འབྱུང༌། ། དེ་བས་དེ་ལ་དམ་པར་བྱོས། ། ཞེས་དང༌། བདེ་མཆོག་སྡོམ་འབྱུང་ལས། བླ་མ་སངས་རྒྱས་བླ་མ་ཆོས། །
དེ་བཞིན་བླ་མ་དགེ་འདུན་ཏེ། ། ཀུན་གྱི་བྱེད་པོ་བླ་མ་ཡིན། ། ཞེས་དང༌། ཌཱ་ཀི་མ་རྡོ་རྗེ་གུར་ལས། གང་ཞིག་རྡོ་རྗེ་སེམས་དཔའ་ཞེས། ། རྡོ་རྗེ་སློབ་དཔོན་གཟུགས་སུ་གནས། ། སེམས་ཅན་ཕན་གདགས་དམིགས་ནས་ཀྱང༌། ། ཐ་མལ་པ་ཡི་གཟུགས་སུ་སུ་སྟོན། ། ཞེས་དང༌། སམ་བྷུ་ཊི་ལས།
ཡོན་ཏན་ཐམས་ཅད་རབ་རྫོགས་ཀྱང༌། ། བླ་མ་མེད་ན་སྲིད་མཐར་མིན། ། ཞེས་དང༌། གཉིས་མེད་རྣམ་རྒྱལ་གྱི་རྒྱུད་ལས། ལྷ་དང་མིའི་སྟོན་པ་གང༌། ། རྐང་གཉིས་གཙོ་བོ་ཐམས་ཅད་མཁྱེན། ། མ་འོངས་བླ་མའི་གཟུགས་ཀྱི་གནས། ། དེ་ཉིད་ཚུལ་འདི་སྟོན་པའོ། ། ཞེས་དང༌། བ་ཚྭ་ཅན་གྱི་ཆུ་ཀླུང་གི་མདོར།
ལྔ་བརྒྱ་ཐ་མར་གྱུར་པ་ན། ། ང་ཉིད་སློབ་དཔོན་གཟུགས་ཀྱི་གནས། ། ང་ཡིན་སྙམ་དུ་སེམས་བྱོས་ལ། ། དེ་ཚེ་དེ་ལ་གུས་པ་བསྐྱེད། ། ཅེས་གསུངས་པས་མཆོག་ཐུན་མོང་གི་དངོས་གྲུབ་མཐའ་དག་བླ་ན་མེད་པའི་བླ་མ་བསྒོམས་པ་ལས་གཞན་དུ་འབྱུང་བ་མ་ཡིན་ཏེ། རྒྱལ་བ་དགོངས་པ་འདུས་པའི་རྒྱུད་ལས། བསྐལ་པ་སྟོང་གི་སངས་རྒྱས་ཀྱང༌། ། བླ་མ་དག་ལ་བརྟེན་ནས་འབྱུང༌། ། བླ་མ་མེད་པའི་གོང་རོལ་ཏུ། ། སངས་རྒྱས་བྱ་བའི་མིང་ཡང་མེད། །
ཅེས་གསུངས་པས་ན་རྣལ་འབྱོར་བསྒོམ་པའི་རིམ་པ་ཡང༌། ཨ་ཏི་བཀོད་པའི་རྒྱུད་ལས། དྲིན་དང་ལྡན་པའི་བླ་མ་དེ། ། སྤྱི་བོའི་གཙུག་གམ་སྙིང་གི་དཀྱིལ། ། ཡན་ལག་མཐིལ་སོགས་གང་བསྒོམ་པ། ། སངས་རྒྱས་སྟོང་གི་ཡོན་ཏན་ནི། ། གང་ཟག་དེ་ཡིས་འཛིན་པར་འགྱུར། ། ཞེས་གསུངས་པས་བླ་མའི་རྣལ་འབྱོར་བསྒོམ་ཞིང་རྩ་འཁོར་ལོ་དྲུག་ཏུ་བླ་མའི་རྣལ་འབྱོར་ཁོ་ན་གནད་དུ་བྱ་ཞིང་ཐུན་བཞིའི་རྣལ་འབྱོར་གྱི་དུས་སུ་བྱིན་རླབས་ཀྱི་དབབ་ཟློག་ལ་བརྟེན་ནས་དབང་བཞི་ལེན་ཞིང་དྲོད་རྟགས་ཐོབ་པར་བྱའོ། ། གཞན་ཡང་ཕྱི་ནང་གསང་བ་དེ་ཁོ་ན་ཉིད་ཀྱི་བླ་མའི་རྣལ་འབྱོར་གྱི་མན་ངག་རྣམས་ལ་བརྟེན་ནས་དབང་བཞིས་སྒྲིབ་པ་སྦྱང་བ་གསལ་གདབ་པ་གསང་ལམ་བགྲོད་པ་ངོ་སྤྲོད་པའི་མན་ངག་རྣམས་བྱས་པས་བྱིན་རླབས་སྙིང་ལ་ཞུགས་ན་རང་སེམས་གྲོལ་བར་འགྱུར། ཞེས་རྗེ་ཏཻ་ལོ་པས་གསུངས་པ་ལྟར་འབྱུང་བ་ཐེ་ཚོམ་མེད་དོ། །
འོན་ཏེ་བྱིན་རླབས་འབྱུང་ཡང་དབང་བཞི་ཐོབ་པའི་གོ་ཆོད་དམ་སྙམ་ན་ངེས་པར་གོ་ཆོད་དེ། ཕ་རྒྱུད་རྡོ་རྗེ་ཕྲེང་བའི་ལེའུ་དྲུག་ཅུ་པ་ལས། རྡོ་རྗེ་སློབ་དཔོན་ལུས་འདི་ལ། ། རྒྱལ་བའི་སྐུ་ནི་རིམ་བཞིན་གནས། ། དང་པོ་སྐུ་ཡི་རྡོ་རྗེ་ནི། ། གཟུགས་ཕུང་ལ་ནི་ཡང་དག་བཞུགས། ། རྗེས་སུ་ཆགས་པའི་རྡོ་རྗེ་ནི། ། ཚོར་བ་ཡི་ནི་ཕུང་པོར་བཞུགས། ། ཞེས་སོགས་དང༌། ཁྲག་སོགས་ཆུ་ཡི་ཁམས་ལ་ནི། །
བཅོམ་ལྡན་འདས་ཡུམ་མཱ་ཀི། ། དྲོ་བ་ལ་སོགས་མེ་ཁམས་ལ། ། བཅོམ་ལྡན་འདས་ཡུམ་གོས་དཀར་བཞུགས། ། བསྐྱོད་པ་ལ་སོགས་རླུང་ཁམས་ལ། ། བཅོམ་ལྡན་འདས་ཡུམ་སྒྲོལ་མ་བཞུགས། ། དེའི་མིག་དབང་གཉིས་ལ་ནི། ། དེ་བཞིན་གཤེགས་པ་སའི་སྙིང་པོ། ། ཞེས་སོགས་བྱང་སེམས་བརྒྱད་དང༌། ལག་པ་གཡས་པའི་རྩ་བར་ནི། ། དེ་བཞིན་གཤེགས་པ་གཤིན་རྗེ་གཤེད། །
ཅེས་སོགས་ཁྲོ་བོ་བཅུ་དང༌། སྐུའི་དཀྱིལ་འཁོར་ཞེས་བརྗོད་པ། ། རྡོ་རྗེ་སློབ་དཔོན་ཉིད་ཀྱི་ལུས། ། སངས་རྒྱས་རྣམས་ཀྱི་སྐུ་རྫོགས་པ། ། འདི་དག་མ་ལུས་རྫོགས་སངས་རྒྱས། ། རྡོ་རྗེ་ལག་གནས་བསྟན་པ་ནི། ། མྱ་ངན་འདས་ལ་འཇུག་པར་འགྱུར། ། མྱ་ངན་འདས་པ་མྱུར་ཐོབ་པ། ། ཁྱེད་ཀྱི་དགེ་བ་ཡོངས་སྨིན་པ། ། དེ་བས་རྡོ་རྗེ་སློབ་དཔོན་གྱི། །
ལུས་ལ་རྒྱལ་བ་ཐམས་ཅད་བཞུགས། ། མཐོང་བ་དོན་ནི་ཡོད་པ་སྐྱེ། ། ཕྱི་མའི་དུས་ན་སེམས་དཔའ་ཆེ། ། དེ་ཡང་སེམས་ཅན་ཐམས་ཅད་ཀྱི། ། རབ་ཏུ་འབད་དེ་བླ་མ་བསྟེན། ། ཞེས་སོགས་མང་དུ་འབྱུང་བ་དང༌། ལུས་ནི་གཞལ་ཡས་ཁང་དུ་འགྱུར། ། སངས་རྒྱས་ཀུན་གྱི་ཡང་དག་བརྟེན། ། ཟུར་བཞི་པ་ནི་མདུན་རྒྱབ་དང༌། ། གཡས་དང་གཡོན་གྱི་དབྱེ་བས་སོ། །
སྟེང་འོག་སྒོ་ཡི་དབྱེ་བ་ཡིས། ། སྒོ་བཞི་ཞེས་ནི་བཤད་པ་ཡིན། ། ཞེས་སོགས་དཀྱིལ་འཁོར་ཚང་བ་དང་སྦྱར་བ་འབྱུང་ཞིང༌། ཀུན་སྤྱོད་ལས། པུ་ལི་ར་མ་ལ་ཡ་མགོ ། ཞེས་སོགས་དང༌། བདེ་མཆོག་རྩ་རྒྱུད་ལས། ཧེ་རུ་ཀ་དཔལ་སྐུ་ཡན་ལག ། རྟེན་གཡོ་ཀུན་གྱི་བདག་ཉིད་ཅན། ། ཞེས་དང༌།
དཔལ་ལྡན་ཁྲག་འཐུང་རྒྱལ་པོ་ཆེ། ། འདོད་པ་ཀུན་གྱི་དབང་ཕྱུག་གིས། ། ཀུན་ཏུ་ཕྱག་དང་ཞབས་ལྡན་ཞིང༌། ། ཐམས་ཅད་དུ་ནི་སྤྱན་ཞལ་དབུ། ། ཀུན་ཏུ་ཐོས་ལྡན་འཇིག་རྟེན་ན། ། ཐམས་ཅད་གཡོགས་ཏེ་རྣམ་པར་བཞུགས། ། ཞེས་དང༌། ཀླུ་སྒྲུབ་ཀྱིས། སེམས་ཅན་མོས་པ་སྣ་ཚོགས་ལ། ། ཐ་དད་པ་ཡི་ལྷར་དམིགས་པས། །
རིན་ཆེན་སེམས་ནི་རྣམ་གྲོལ་ལས། ། ལྷ་གཞན་སྒྲུབ་ཏུ་ཡོད་མ་ཡིན། ། ཞེས་གསུངས་པས་བླ་མ་དཀྱིལ་འཁོར་ཀུན་འདུས་ཀྱི་བདག་ཉིད་ལ་དབང་བཞི་ལེན་པ་ཡིན་ནོ། ། གཞན་ཡང་ས་བརྒྱད་རྣམ་པར་དག་པའི་བུམ་པའི་དབང་ལ་བཞི། དྲི་མེད་གཙང་མ་རིན་ཆེན་མཆོག་གི་བུམ་དབང་དང༌། རྣམ་རྒྱལ་ཆེན་པོ་བདུད་རྩི་དུང་ཕོར་དང་བཅས་པའི་བུམ་དབང་དང༌། རྡོ་རྗེ་སློབ་དཔོན་ལུས་ཀྱི་བུམ་དབང་དང༌། ཤེས་རབ་མའི་དཀར་འཛིན་ནུ་མའི་བུམ་དབང་ཞེས་རྒྱུད་ཀྱི་རྒྱལ་པོ་སོགས་ཀྱི་དགོངས་པར་བཞེད་དོ། ། མཆན། དེའང་མོས་པ་གཙོར་བྱེད་ཁོ་ན་ཡིན་ནམ་བརྒྱུད་པའི་ཕྱག་ལེན་ཡོད་ཅེ་ན།
སྤྱིར་གསང་སྔགས་རྡོ་རྗེ་ཐེག་པ་འདི་བྱིན་རླབས་མོས་གུས་ཀྱི་ལམ་པ་ཡིན་པས། སྡོམ་པའི་རྩ་བའང་བླ་མའི་དམ་ཚིག་ལ་བཞག་ཅིང་ཁྱད་པར་བརྒྱུད་པ་འདིའི་ཏི་ལོ་པའི་དྲུང་དུ་ནཱ་རོ་པས་ཅི་གསུངས་ཚད་མར་འཛིན་པའི་དཀའ་བ་བཅུ་གཉིས་སྤྱད་པ་ནས་བརྩམས་ཏེ་མོས་གུས་ཁོ་ན་ལ་བརྟེན་ནས་རྟོགས་གོམས་བརྟན་པ་མཐར་ཕྱིན་པ་ཁོ་ནའི་བཀའ་བབ་ཡིན་ལ། གཞན་ཡང་བླ་མ་ཕྱི་ནང་གསང་གསུམ་བསྒྲུབ་པའི་རྒྱ་གཞུང་ཏཻ་ལོ་པ་དང་ཀླུ་སྒྲུབ་སོགས་ཀྱིས་མཛད་པ་བྷི་བྷུ་ཏིའི་འགྱུར་སོགས་བསམ་གྱིས་མི་ཁྱབ་ཅིང་ཏིང་ངེ་འཛིན་གྱི་དབང་བསྐུར་ཡང་དེ་མཚུངས་ཡོད་པ་ལས་ས་ར་ཧ་པའི་ལུགས་དཔལ་རྟ་མགྲིན་གྱིས་བྱིན་རླབས་བླ་མའི་འབྲལ་འཇུག་ཅེས་པ་དོ་ཧའི་ཁྲིད་ལ་ཡོད་པ་དང༌། གཞན་ཡང་ཏིང་ངེ་འཛིན་གྱི་དབང་བཞི་མན་ངག་གི་བརྒྱུད་པ་ཐམས་ཅད་ལ་ཡོད་ཅིང་ཀྱེ་རྡོར་ལ་སློབ་དཔོན་གྱི་ལུས་དཀྱིལ་དུ་ལམ་དུས་ཀྱི་དབང་ལེན་པ་དང༌། གཉོས་ལོའི་དམ་ཚིག་སྐྱོན་སེལ་གྱི་ཏིང་ངེ་འཛིན་གྱི་དབང་བཞི་རྒྱ་གར་གྱི་པཎྜི་ཏ་བཙུན་མོ་ཅན་ལ་ཐོབ་ནས་ས་ཆེན་དང་ཕག་གྲུ་ལ་བརྒྱུད་པ་དང༌། ཚར་གསུམ་ཁུག་པ་གཞན་དུ་མ་དང་རྒ་ལོའི་ལུགས་ཀྱི་ཏིང་ངེ་འཛིན་གྱི་དབང་རྒྱལ་བ་ཡང་དགོན་པ་སོགས་ཀྱི་ཐུགས་དམ་དང་གྲུབ་ཆེན་མི་ཏྲའི་ལུགས་ཀྱི་ཏིང་ངེ་འཛིན་གྱི་དབང་གནུབས་ཁྲོ་ལོས་བསྒྱུར་བ་སོགས་མང་དུ་ཡོད་ཅིང༌། ལྷན་ཅིག་སྐྱེས་གྲུབ་སོགས་ཀྱི་གཉུག་མ་ངོ་སྤྲོད་ཀྱི་གདམས་པ་དེ་དག་རྣམས་ཀྱང་དོན་གྱི་དབང་བཞིའི་བྱིན་རླབས་ཀྱི་བརྡའ་རྒྱུད་དུ་འགྱུར་ལ་གཙོ་བོར་ཨིནྡྲ་བྷོ་ཏིའི་ཡེ་ཤེས་གྲུབ་པ་ལ་ཚུལ་འདི་གསལ་བར་བསྟན་ནས་ཡིད་ཆེས་དགོས་པའི་རྒྱུ་མཚན་མང་དུ་གསུངས་ཤིང༌། མཆན། དེ་བས་འབད་པ་ཐམས་ཅད་ཀྱི། ། བརྟུལ་ཞུགས་ཅན་གྱི་བླ་མ་མཆོད། །
དེ་མཉམ་འགྲོ་བ་འཇིག་རྟེན་ན། ། ཁམས་གསུམ་ན་ནི་གཞན་མེད་དེ། ། རྡོ་རྗེ་སེམས་ཉིད་འཇིག་རྟེན་ན། ། ཕུན་ཚོགས་ཀུན་ཕྱིར་བཞུགས་པ་ཡིན། ། སློབ་མ་ཕུན་སུམ་ཚོགས་འདོད་ཅིང༌། ། བསོད་ནམས་མི་ཟད་འདོད་པ་དང༌། ། གེགས་ཀུན་རྣམ་པར་བཟློག་བྱེད་ཅིང༌། ། རྣམ་པ་དུ་མས་མཉེས་པར་བྱེད། ། དམ་ཚིག་དག་ནི་ཐམས་ཅད་ཀྱི། ། བླ་མེད་དམ་ཚིག་འདི་ཡིན་ཏེ། །
ཕུན་སུམ་ཚོགས་ཀུན་སྟེར་བའོ། ། བཅོམ་ལྡན་རྣམས་ཀྱིས་རྟག་ཏུ་སྲུང༌། ། རྟོག་པ་ཐམས་ཅད་རྣམ་སྤངས་པའི། ། ཡེ་ཤེས་མཆོག་བཟང་ཐོབ་པ་ཡི། ། རྡོ་རྗེ་ཡེ་ཤེས་དབང་བསྐུར་བས། ། དངོས་གྲུབ་མཆོག་ནི་སྒྲུབ་པར་བྱ། ། ཡང་དག་ཡེ་ཤེས་ཀུན་ལྡན་པས། ། བྲི་བའི་དཀྱིལ་འཁོར་ལས་གཞན་དུ། ། དབང་བསྐུར་བ་ནི་མིན་ཞེ་ན། ། འདི་ནི་དམ་ཚིག་ཉམས་པར་འགྱུར། །
དམ་ཚིག་ཉམས་པས་སྡུག་བསྔལ་ནི། ། ལུས་དང་དེ་བཞིན་ཡིད་དང་ནི། ། དེ་ཡི་དོན་རྣམས་ཉམས་འགྱུར་ཞིང༌། ། མྱུར་བ་ཉིད་དུ་འཆི་བར་འགྱུར། ། འདི་ནས་དམྱལ་བའི་སྡུག་བསྔལ་ནི། ། བསྐལ་པ་བྱེ་བ་བརྒྱ་ཕྲག་ཏུ། ། མྱོང་ནས་ལས་ལ་འཕོ་འགྱུར་ནའང༌། ། གདོལ་པའམ་དམན་པའི་རིགས་སུ་སྐྱེ། ། ལྐུགས་པའམ་ཡང་ན་འོན་པའམ། ། སྐྱེ་ཞིང་སྐྱེ་བར་དམུས་ལོང་དུ། །
སྐྱེ་བར་འགྱུར་ལ་ཐེ་ཚོམ་མེད། ། དེ་བཞིན་གཤེགས་ཀུན་ཡེ་ཤེས་ནི། ། རྡོ་རྗེ་ཡེ་ཤེས་ཞེས་བྱར་བཤད། ། བློ་ལྡན་དེ་ཡིས་དབང་བསྐུར་བ། ། དབང་བསྐུར་བར་ནི་ཤེས་པར་བྱ། ། རྣལ་འབྱོར་སངས་རྒྱས་ཀུན་བདག་ཉིད། ། འགྲོ་བའི་བདག་པོ་ལ་སོགས་པའི། ། ཚོགས་ཀྱི་ཐལ་མོ་སྦྱར་བ་ནི། ། བྱས་ནས་མངོན་པར་ཕྱག་བྱེད་འགྱུར། ། བྱང་ཆུབ་སེམས་དཔའ་སྟོབས་ཆེན་དང༌། །
བདག་ཉིད་ཆེན་པོ་སངས་རྒྱས་ཀྱང༌། ། དཔལ་ཆེན་སྲུང་བར་མཛད་འགྱུར་ཏེ། ། རྡོ་རྗེ་སྐུ་ཡི་རྟག་ཏུ་བཞུགས། ། བདེ་བའི་ཆོས་འཛིན་མི་འཁྲུལ་ཞིང༌། ། སངས་རྒྱས་གསུང་ནི་རབ་འཇུག་པ། ། བྱིན་གྱིས་བརླབས་དང་ལྡན་པ་རྣམས། ། གུས་དང་བཅས་པས་བསྔགས་པར་མཛད། ། འཇིག་རྟེན་སྐྱོང་དང་དེ་བཞིན་གཞན། ། སྟོབས་ཆེན་ཕ་རོལ་གནོན་པ་རྣམས། ། གནས་རྣམས་ཀུན་ཏུ་རྟོག་པ་ནའང༌། །
བསྲུང་བཞིན་དུ་ནི་རབ་ཏུ་གནས། ། གང་ཡང་སེམས་ཅན་ཐམས་ཅད་ལ། ། བདུད་དང་བགེགས་སུ་གནས་པ་རྣམས། ། དེ་ཡང་དེ་ལ་མི་བྱེད་དེ། ། བགེགས་རྣམས་སྐྲག་ནས་འབྱེར་བར་བྱེད། ། ལྷ་ལ་སོགས་དང་གུས་པ་རྣམས། ། མཁའ་ལ་རྒྱུ་དང་མི་རྒྱུ་ཀུན། ། ངན་འགྲོར་འགྲོ་བས་འཇིགས་པས་ན། ། དེ་ཡང་དེ་ལ་འགོམ་མི་བྱེད། ། ཅེས་སོགས་དང༌།
ཡང་དག་ཆོས་མཆོག་འཛིན་པ་སྟེ། ། ཁམས་གསུམ་གྱི་ནི་ཕྱག་བྱས་པ། ། དབང་བསྐུར་ཁྱོད་ཀྱིས་ཐོབ་པས་ན། ། འདི་ལས་མཆོག་གཞན་ཡོད་མ་ཡིན། ། དེ་བཞིན་གཤེགས་པ་ཐམས་ཅད་ཀྱི། ། ཡེ་ཤེས་མཆོག་གི་དབང་བསྐུར་བའི། ། རྣལ་འབྱོར་པ་རྣམས་ཀྱི་བདག་ཉིད་འཆང་བ་ནི་དཔལ་གསང་བ་འདུས་པ་ལས་གསུངས་ཏེ། འདི་ལྟར་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་གསང་བ་མངོན་པར་རྟོགས་པའི་དབང་བསྐུར་བའི་སློབ་དཔོན་ལ་དེ་བཞིན་གཤེགས་པ་ཐམས་ཅད་བྱང་ཆུབ་སེམས་དཔའ་ཐམས་ཅད་ཀྱི་ཇི་ལྟར་བལྟ་བར་བགྱི། དེ་བཞིན་གཤེགས་པ་ཐམས་ཅད་ཀྱིས་བཀའ་སྩལ་པ། རིགས་ཀྱི་བུ་བྱང་ཆུབ་ཀྱི་སེམས་རྡོ་རྗེ་ལྟ་བུར་དེ་བཞིན་གཤེགས་པ་ཐམས་ཅད་དང་བྱང་ཆུབ་སེམས་དཔའ་རྣམས་ཀྱི་བལྟ་བར་བྱའོ། །
དེ་ཅིའི་ཕྱིར་ཞེ་ན། བྱང་ཆུབ་ཀྱི་སེམས་དང་རྡོ་རྗེ་སློབ་དཔོན་འདི་གཉིས་ནི་གཉིས་སུ་མེད་ཅིང་གཉིས་སུ་བྱར་མེད། རིགས་ཀྱི་བུ་མདོར་བྱས་ནས་བསྟན་པར་བྱ་སྟེ། ཕྱོགས་བཅུའི་འཇིག་རྟེན་གྱི་ཁམས་ནས་དང་བྱང་ཆུབ་སེམས་དཔའ་ཅི་སྙེད་འཁོད་ཅིང་འཚོ་ལ་དང་སྐྱོང་བ་དེ་དག་དུས་གསུམ་དུ་ལྷག་ནས་སློབ་དཔོན་དེ་ལ་དེ་བཞིན་གཤེགས་པ་ཐམས་ཅད་ཀྱིས་མཆོད་པས་ཡང་དག་པར་མཆོད་དེ་སངས་རྒྱས་ཀྱི་ཞིང་དེར་འགྲོའོ། ། ངག་རྡོ་རྗེའི་ཡི་གེ་ཡང་འདི་སྐད་བརྗོད་དེ། བདག་ཅག་དེ་བཞིན་གཤེགས་པ་ཐམས་ཅད་ཀྱི་ཕའོ། ། བདག་ཅག་དེ་བཞིན་གཤེགས་པ་ཐམས་ཅད་ཀྱི་མའོ། ། ཞེས་བྱ་བ་ན། ཐུགས་རྡོ་རྗེའི་བསོད་ནམས་ཀྱི་ཕུང་པོ་པས་ཀྱང་སློབ་དཔོན་གྱི་བ་སྤུའི་བུ་ག་འཕགས་སོ། ། དེ་ཅིའི་ཕྱིར་ཞེ་ན།
རིགས་ཀྱི་བུ་བྱང་ཆུབ་ཀྱི་སེམས་ནི་སངས་རྒྱས་ཐམས་ཅད་ཀྱི་ཡེ་ཤེས་ཀྱི་སྙིང་པོར་གྱུར་པ་དང༌། སྐྱེ་བའི་གནས་སུ་གྱུར་པ་དང་ཐམས་ཅད་མཁྱེན་པའི་ཡེ་ཤེས་ཀྱི་འབྱུང་གནས་ཡིན་པའི་ཕྱིར་དུའོ། ། ཞེས་སོགས་གསུངས་ཤིང་རྡོ་རྗེ་ཡེ་ཤེས་ཀྱི་དབང་བསྐུར་ཚུལ་དང་བཅས་པ་གསལ་བར་བསྟན་ཏོ། ། རང་ལུགས་ཀྱི་གཞུང་ཟབ་མོ་ལམ་གྱི་ཁྲིད་འཆད་པ་ན་དབང་རྒྱས་པ་བསྐུར་བའང་ཡིན་ལ་ཆོས་དྲུག་མཁར་ཁང་མའི་ཤོག་དྲིལ་བཅོ་ལྔའི་དང་པོ་ཟབ་མོ་བླ་མའི་དཔང་ཡིན་པས་དེ་ལྟར་ཤེས་པར་བྱའོ། ། མན་ངག་ལ་ནི་མང་དུ་སྣང་བ་རྒྱུད་ཚོད་དང་བསྟུན་པར་སྟོན་པར་བྱའོ། ། རྗེ་དྭགས་པོས་ཀྱང་ཕྱག་རྒྱ་ཆེན་པོ་རྡོ་རྗེ་ཡེ་ཤེས་ཀྱི་དབང་ཞེས་པའི་ཕྱག་ལེན་མཛད་སྣང་བ་ནི་ཡུམ་བཀའ་དང་འབྲེལ་བའོ། ། རང་རེ་རྣམས་ཀྱང་ཟབ་མོ་བླ་མའི་རྣལ་འབྱོར་ལ་བརྟེན་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་དང་ཐུན་མོང་གི་ རྒྱུ་འབྲས་རྟེན་འབྲེལ་གྱི་ཁྲིད་དུ་འབྱུང་ངོ༌། མཆན། ཕྲིན་ལས་བཞི་ཡང་བསྒྲུབ་དགོས་པ་ཡིན་ནོ། ། དེ་ལྟ་བུའི་དབང་དེ་ཐོབ་པའི་ཉམས་མྱོང་ངོས་འཛིན་གྱི་སྡུད་པོ་ཇི་ལྟར་བྱེད་སྙམ་ན།
ནཱ་རོ་པའི་ཞལ་ནས། ལྷན་ཅིག་སྐྱེས་པའི་ཡེ་ཤེས་ཆེ། ། མཆོག་གི་དབང་པོ་སྒོ་ཕྱེ་ནས། ། འཁོར་ལོ་བཞི་ལ་བརྒྱུད་པ་ནི། ། ཉམས་མྱོང་འདི་ལྟར་རྒྱུད་ལ་སྐྱེ། ། དགའ་བ་དང་པོ་སྐྱེས་དུས་སུ། ། ཆུ་འཛིན་བུམ་པའི་དབང་དུ་འདོད། ། མཆོག་དགའ་རྒྱུད་ལ་སྐྱེས་དུས་སུ། ། བདེ་བ་འཛིན་པ་གསང་བའི་དབང༌། ། ལྷན་ཅིག་སྐྱེས་པའི་དགའ་བ་ནི། །
གསུམ་པ་ཤེས་རབ་ཡེ་ཤེས་ཏེ། ། དགའ་བྲལ་རྒྱུད་ལ་སྐྱེས་པ་ན། ། བཞི་པ་ཚིག་དབང་རིན་པོ་ཆེ། ། དབང་བཞི་བསྐུར་བས་ལམ་བཞི་བསྒོམ། ། སྨིན་གྲོལ་དབྱེར་མེད་ལམ་འདི་ལྟོས། ། ཞེས་དང༌། ཡང་བླ་མའི་སྐུ་གསུང་ཐུགས་གསུམ་གྱིས། ། སློབ་མའི་ལུས་ངག་ཡིད་གསུམ་ལ། ། ཡི་དམ་ལྷ་ཡི་སྐུ་གསུང་ཐུགས། ། སྤྱན་དྲངས་ནས་ནི་བསྟིམ་པ་ཡི། །
སྨིན་ལམ་དབང་བཞི་དེ་ཐོབ་ནས། ། གྲོལ་བའི་ལམ་བཞི་བསྒོམ་པ་ནི། ། རྣམ་པ་གསལ་ལ་ངོ་བོ་སྟོང༌། ། མཚན་ཉིད་གཉིས་མེད་ཟུང་འཇུག་སྟེ། ། ཉམས་མྱོང་བདེ་སྟོང་ཉིད་དུ་འཆར། ། ཞེས་ཀྱང་གསུངས་ལ། གཞན་ཡང༌། ལྟ་ན་རང་གི་སེམས་ལ་ལྟོས། ། སེམས་ཉིད་ཅི་ཡང་མ་གྲུབ་པ། ། བརྗོད་དུ་མེད་ཅིང་ཡུལ་ལས་འདས། །
སྤྲོས་བྲལ་ནམ་མཁའི་ངོ་བོ་ཉིད། ། བཞི་པ་བསྐུར་བའི་རྣལ་འབྱོར་པ། ། དེ་ལྟར་རྟོགས་ན་གོ་བ་ཡིན། ། ཞེས་གསུངས་པ་དང༌། སློབ་དཔོན་བི་བྷུ་ཏིས། བླ་མ་ཆོ་ག་ཚད་ལྡན་པས། ། ནམ་མཁའ་ཇི་སྲིད་གནས་བར་དུ། ། ལྷན་སྐྱེས་ཡེ་ཤེས་བརྡའ་དོན་འཕྲོད། ། རྣམ་རྟོག་དྲི་མ་ཀུན་ལ་བསྡོམ། ། རིག་འཛིན་སྔགས་ཀྱི་སྡོམ་པའོ། །
ཞེས་པའང་ཞར་ལས་གོ་བར་བྱས་ནས་མདོ་དོན་སྙིང་པོར་བསྡུ་ན། རིན་པོ་ཆེའི་གཏེར་ཁ་འབྱེད་པ་ལྟ་བུའི་གདམས་ངག་ལ་དོན་བཞི། གསང་སྔགས་བྱིན་རླབས་ཀྱིས་ལམ་པ་ཡིན་པས་དང་པོ་བླ་མའི་བྱིན་རླབས་ཞུགས་པ་ཞིག་དགོས། བྱིན་རླབས་གུས་པ་ལས་འབྱུང་བས་གསོལ་བ་རྒྱུན་ཆད་མེད་པར་འདེབས་པ་ཞིག་དགོས། ། གུས་པ་དེ་ངེས་ཤེས་སྐྱེས་པ་ལ་འབྱུང་བས་གདམས་པ་གནད་དུ་ཐེབ་པ་ཞིག་དགོས། གདམས་པ་བླ་མ་ལས་འབྱུང་བས་ཡུན་རིང་བསྟེན་ཞིང་ཡང་ཡང་ནན་ཏན་བྱེད་པ་ཞིག་དགོས། ཞེས་གསུངས་པ་ལྟར་མན་ངག་ཉམས་ལེན་དུ་དྲིལ་ནས་སྒྲུབ་པ་ལག་ཏུ་ལེན་པའི་ཚུལ་ལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ་ཀུན་རྫོབ་བྱང་སེམས་ཀྱི་སྐབས་ལ་བཞི་པ་ཚེ་གཅིག་གི་ཉམས་ལེན་དྲིལ་ནས་བསྟན་པ་ནི། སྟོབས་ལྔ་སྟེ། དུས་ད་ནས་བཟུང་སྟེ། ཞག་ཟླ་བ་ལོ་མ་ཤིའི་བར་ཇི་སྲིད་སངས་རྒྱས་མ་ཐོབ་བར་རྣམས་ཀྱི་དམ་བཅའི་བློ་སྤར་ནས་གཙིགས་བཟུང་སྟེ།
འཇིག་རྟེན་ཚེ་འདིའི་བྱ་བ་ཅི་ཤོལ་ཡང་བྱང་ཆུབ་ཀྱི་སེམས་རིན་པོ་ཆེ་གཉིས་དང་མི་འབྲལ་བར་བྱ་སྙམ་དུ་འཕེན་པའི་སྟོབས་དང༌། རྐྱེན་དེ་ཆུང་རིམ་ནས་སྦྱང་ཞིང་མ་བརྗེད་པར་བྱེད་པ་གོམས་པའི་སྟོབས་དང༌། བྱང་ཆུབ་ཀྱི་སེམས་སྐྱེ་ཞིང་འཕེལ་བའི་ཕྱིར་ཚོགས་བསགས་ཤིང་སྤོབས་པ་བསྐྱེད་པ་དཀར་པོ་ས་བོན་གྱི་སྟོབས་དང༌། སྔར་བཤད་པ་ལྟར་བདག་གཅེས་འཛིན་སྐྱེས་དུས་སྡུག་བསྔལ་གྱི་ལེ་གྱོད་ཁོ་ལ་བརྡར་ནས་ཁོང་ཤེད་སྐྱུང་བ་སུན་འབྱིན་པའི་སྟོབས་དང༌། བྱང་ཆུབ་སེམས་དང་མི་འབྲལ་ཞིང༌། ། ཞེས་སོགས་ཟབ་ལ་རྒྱ་ཆེ་བའི་སྨོན་པ་དགེ་སྦྱོར་གཤམ་དུ་འདེབས་པ་སྨོན་ལམ་གྱི་སྟོབས་སོ། ། ཤི་ཡང་དཀར་པོའི་སྟོབས་ཡོ་བྱད་ལ་ཆགས་ཞེན་མེད་པར་གཏོང་ཞིང་ལུས་བཅོས་ཏེ་འཕོ་བས་ཁྱད་པར་དུ་བྱས་པ་ཙམ་ལས་འདུན་པ་འདི་ལྔ་གསལ་གདབ་པ་ལས་གཞན་མེད་དེ། འདི་རྣམས་རྩ་ཚིག་ལས། མན་ངག་སྙིང་པོ་མདོར་བསྡུས་པས། ། སྟོབས་ལྔ་དག་དང་སྦྱར་བར་བྱ། །
ཐེག་ཆེན་འཕོ་བའི་གདམས་ངག་ནི། ། སྟོབས་ལྔ་ཉིད་ཡིན་སྤྱོད་ལམ་གཅེས། ། ཞེས་པའི་དོན་རྣམས་བསྒོམ། དེ་ནས་སྔར་བཞིན་གནད་གསུམ་གྱི་སྲང་ལ་འགྲིམ་ཞིང་དམིགས་པ་ཏིང་ངེ་འཛིན་གྱི་གནད་ལ། རྗེ་རྒོད་ཚང་པའི་ཞལ་ནས། ཕྱག་རྒྱ་ཆེན་པོའི་དོན་ཧྲིལ་གྱིས་དྲིལ་ན་འདི་ལས་མེད། དང་པོ་བླ་མ་ལ་གསོལ་བ་གདབ་ནས་དེ་ནས་བླ་མ་རང་ལ་བསྟིམས་ནས་བླ་མའི་སྐུ་གསུང་ཐུགས་དང་རང་གི་སེམས་ཆུ་ལ་ཆུ་བཞག་པ་ལྟར་བསྲེས་ལ་དེའི་ངང་ལ་སེམས་སོ་མར་བཞག་གོ ། སྒོམ་ཡོང་ལ་རེ་བ་དང་མ་བྱུང་གི་དྭོགས་པ་མི་བྱ། སེམས་གང་ལྟར་འདུག་པ་དེ་ག་ལྟར་བཞག་གོ ། སྟོང་པར་མི་བསྒོམ་དངོས་པོར་མི་འཛིན་པར་བཞག་གོ །
དམིགས་མེད་དུ་བདེ་བདེ་པོ་གསལ་གསལ་པོ་གཅིག་འདོད་པའི་ཞེ་འདོད་མེད་པར་བཞག་གོ ། དམིགས་པ་མེད་པར་ཆམ་མེ་བཞག་གོ ། སེམས་ནང་དུ་མི་བསྡུ་བར་རྒྱ་བསྐྱེད་ལ་བཞག་གོ ། སེམས་ལ་ལས་མ་བཅོལ། ལར་གང་ལའང་འཛིན་པ་མེད་པར་ཕྱོད་དེ་བཞག་གོ ། ཞེས་དང༌། ཏཻ་ལོ་པས། ལུས་ལ་སྙིང་པོ་མེད་དེ་སྙུག་མའི་སྡོང་པོ་འདྲ། ། སེམས་ནི་ནམ་མཁའི་དཀྱིལ་ལྟར་བསམ་པའི་ཡུལ་ལས་འདས། ། དེའི་ངང་ལ་བཏང་བཞག་མེད་པར་ཀློད་ལ་ཞོག །
ཅེས་གསུངས་པ་ལྟར་བཀའ་བརྒྱུད་ཀྱི་རྗེ་བཙུན་གོང་མ་རྣམས་ཀྱི་གསུང་དྲི་མ་མེད་པ་རྣམས་ལ་ནན་ཏན་སྙིང་པོར་བྱས་ལ་ཉམས་སུ་ལོང་མཛོད་ཅིག ། བྱས་ལ་བརྡའ་བཀྲོལ་ཞིང་མཎྜལ་གཏོར་འབུལ་སྨོན་ལམ་གདབ་པ་སོགས་བྱའོ། ། ཉིན་ཡ་བྱས་པའི་ཉི་མ་བཅུ་བདུན་ཆོས་ཐུན་བཅུ་གཅིག་ཡིན་ནོ། ། ༈ ཆོས་ཐུན་བཅུ་གཉིས་པ་ལ་སྔར་བཞིན་ཚིག་གི་མཚམས་སྦྱོར་བྱས་ནས། གཉིས་པ་སྨིན་པ་གྲོལ་བར་བྱེད་པའི་གདམས་པ་ནི་བསྐྱེད་རྫོགས་གཉིས་ལས། ཐོག་མར་བསྐྱེད་རིམ་ལྷའི་རྣལ་འབྱོར་བསྒོམ་པ་ནི། དེའང་བསྐྱེད་པའི་རིམ་པ་ཉིད་དང་ནི། ། རྫོགས་པ་ཡི་ནི་རིམ་པ་གཉིས། ། རིམ་པ་གཉིས་ལ་བརྟེན་ནས་ནི། ། ཞེས་གསུངས་པའི་ཕྱིར་བསྐྱེད་པའི་རིམ་པ་ལ་ཕྱི་བསྐྱེད་པའི་རིམ་པ་དང་ནང་བསྐྱེད་པའི་རིམ་པའོ། །
རྫོགས་པའི་རིམ་པ་ལ་རྫོགས་པའི་རིམ་པ་དང༌། ཡོངས་སུ་རྫོགས་པའི་རིམ་པ་དང༌། ངོ་བོ་ཉིད་ཀྱི་རྫོགས་པའི་རིམ་པའོ། ། དེའང་རིམ་པ་ལྔའི་བདག་ཉིད་དུ་ཤེས་པར་བྱས་ལ། ཨེ་ཝཾ་མ་ཡའི་མཚན་ཉིད་ཅན་གྱི་ལས་ཀྱི་ཕྱག་རྒྱ་དང༌། ཆོས་ཀྱི་ཕྱག་རྒྱ་དང་ཕྱག་རྒྱ་ཆེན་པོ་དང༌། དམ་ཚིག་གི་ཕྱག་རྒྱ་རྣམས་ཀྱི་བདག་གི་དོན་དང་གཞན་གྱི་དོན་ཕུན་སུམ་ཚོགས་པར་བྱའོ། ། ཞེས་གསུངས་པ་རྣམས་མཚན་བཅས་ཐབས་ཀྱི་ལམ་དུ་སྟོན་པར་བྱའོ། ། འདིར་བསྐྱེད་རིམ་མདོར་བསྡུས་ཏེ་བསྒོམ་པའི་དོན་ལ། རྗེ་དྭགས་པོ་རིན་པོ་ཆེའི་ཞལ་ནས།
དེའང་བསྐྱེད་རིམ་བསྒོམ་པ་ལ་ཆོས་དྲུག་ཡིན་ཏེ། བསྐྱེད་རིམ་གྱི་དབྱེ་བ་ངོ་བོ་ངེས་ཚིག་དགོས་པ་བརྟན་པའི་ཚད་འབྲས་བུ་དང་དྲུག་ཡིན་ཏེ། དབྱེ་བ་ལ་སྒྲུབ་ཐབས་རིམ་གྱིས་བསྐྱེད་པ་དང༌། ཆོ་ག་གསུམ་གྱིས་བསྐྱེད་པ་དང༌། སྐད་ཅིག་དྲན་རྫོགས་སུ་བསྐྱེད་པ་དང་གསུམ་ཡིན། ངོ་བོ་ནི་ཐ་མལ་གྱི་རྣམ་རྟོག་བཟློག་ནས་ཟུང་འཇུག་ལྷའི་སྐུར་གསལ་བ། ངེས་ཚིག་ནི་ལུས་ལྷར་བསྐྱེད་པ་དང༌། སེམས་ལྷར་བསྐྱེད་པ་དང༌། སེམས་ཚིག་ཏུ་བརྗོད་པ་ལྷར་བསྐྱེད་པ་དང་གསུམ། དེ་ལ་ལུས་ལྷར་བསྐྱེད་པ་ནི།
ཐ་མལ་གྱི་ཤ་ཁྲག་གདོས་པ་ཅན་འདི་མི་དམིགས་པ་ལྷའི་སྐུར་གསལ་བ་དེ་ཡིན། སེམས་ལྷར་བསྐྱེད་པ་ནི་ལྷའི་སྐུ་དེ་ཡང་སེམས་ཀྱི་སྣང་བ་སྒྱུ་མའམ། མཆན། དེའང་སྦྱང་གཞི་བྱ་བའི་རྐྱེན་ཅན་སྐྱེ་བ་རྣམ་བཞི་ལ་སྦྱོང་བྱེད་བྱེད་པའི་རྐྱེན་ཅན་བསྐྱེད་ཚུལ་རྣམ་བཞི་འབྱུང་གསུངས། འཇའ་ཚོན་ལྟ་བུར་ཤེས་པ་དེ་ཡིན། སེམས་ཚིག་ཏུ་བརྗོད་པ་ལྷར་བསྐྱེད་པ་ནི། ལྷའི་སྐུ་སྒྱུ་མ་ལྟ་བུ་དེ་ཡང་མིང་ཙམ་བརྡའ་ཙམ་བཏགས་པ་ཙམ་ཐ་སྙད་ཙམ་དུ་རང་བཞིན་གཞི་བྲལ་དུ་ཤེས་པར་བྱའོ། ། དགོས་པ་ལ་སྤྱིར་དགོས་པ་དང་བྱེ་བྲག་ཏུ་དགོས་པ་རྣམ་པ་གཉིས། དེ་ལ་སྤྱིར་དགོས་པ་ནི་རབ་ཟུང་འཇུག་གི་རྟོགས་པ་བསྒྲུབ། འབྲིང་དང་ཐ་མས་ཐ་མལ་པའི་ཞེན་པ་བཟློག །
བྱེ་བྲག་ཏུ་དགོས་པ་ལ་དམ་ཚིག་སེམས་དཔའ་བསྐྱེད་པ་ལ་དགོས་པ་གསུམ། ཐ་མལ་གྱི་འཁྲུལ་པ་ཞིག་པའི་དགོས་པ་ཡོད། རང་དང་ལྷག་པའི་ལྷ་ཐ་མི་དད་དུ་ཤེས་པའི་དགོས་པ་ཡོད། རང་གི་རིགས་ཀྱི་དམ་ཚིག་སྲུང་བར་འགྱུར་བའི་དགོས་པ་ཡོད། ཡེ་ཤེས་སེམས་དཔའ་ལ་དགོས་པ་གསུམ། རང་ལྷག་པའི་ལྷ་དང་ཐ་མི་དད་དུ་ཤེས་པའི་དགོས་པ་ཡོད། ཐ་མི་དད་དུ་ཤེས་པས་ལྷས་བྱིན་གྱིས་བརླབས་པའི་དགོས་པ་ཡོད། མཆོག་ཐུན་མོང་གི་དངོས་གྲུབ་མྱུར་དུ་འགྲུབ་པའི་དགོས་པ་ཡོད། སྐུ་གསུང་ཐུགས་བྱིན་གྱིས་རླབས་པ་ལ་དགོས་པ་གསུམ། ཐ་མལ་གྱི་ལུས་ངག་ཡིད་གསུམ་དེ་བཞིན་གཤེགས་པའི་སྐུ་གསུང་ཐུགས་རྣམ་པར་དག་པར་འགྱུར་བའི་དགོས་པ་ཡོད།
མི་དང་མི་མ་ཡིན་པའི་གནོད་པ་སྲུང་བའི་འཁོར་ལོ་མཆོག་ཏུ་འགྱུར་བའི་དགོས་པ་ཡོད། ལྷའི་སྐུ་ཡོངས་སུ་རྫོགས་པར་འགྱུར་བའི་དགོས་པ་ཡོད། དབང་བསྐུར་བ་ལ་དགོས་པ་གསུམ། རྒྱུའི་ཆོས་ཕ་རོལ་ཏུ་ཕྱིན་པ་ལས་ཁྱད་པར་དུ་འཕགས་པའི་དགོས་པ་ཡོད། ཉོན་མོངས་པའི་སྒྲིབ་པ་ཐམས་ཅད་བྱང་བར་འགྱུར་བའི་དགོས་པ་ཡོད། མ་འོངས་པའི་དུས་སུ་ཆོས་ཀྱི་རྒྱལ་ཚབ་ཏུ་དབང་བསྐུར་བའི་དགོས་པ་ཡོད། དེ་ལྟར་བཅུ་གཉིས་ཀྱི་བྱེ་བྲག་ཏུ་དགོས་པའོ། ། བརྟན་པའི་ཚད་ལ་རང་གི་ཆ་ནས་བཞག་པ་གསུམ་ཏེ། འགྲོ་ཉལ་འདུག་སྡོད་གསུམ་དུ་རང་ལྷར་གསལ་ན་བརྟན་པ་ཐ་མ། ཕྱི་སྣོད་གཞལ་ཡས་ཁང་ནང་བཅུད་ཡི་དམ་གྱི་ལྷར་གསལ་ན་བརྟན་པ་འབྲིང༌།
དེ་ལྟར་གསལ་བའི་ལྷ་ཐམས་ཅད་རྨི་ལམ་སྒྱུ་མ་ཆུ་ཟླ་ལྟ་བུར་གསལ་ན་བརྟན་པ་རབ། གཞན་གྱི་ཆ་ནས་བཞག་པ་གསུམ་སྟེ། རང་འགྲོ་བ་གཞན་གྱིས་ལྷར་མཐོང་ན་བརྟན་པ་རབ། རང་ལ་དུས་ཐམས་ཅད་དུ་ལྷར་གསལ་ན་བརྟན་པ་འབྲིང༌། ཡིད་དག་ལ་ལྷར་གསལ་ན་བརྟན་པ་ཐ་མའོ། ། འབྲས་བུ་ལ་གནས་སྐབས་དང་མཐར་ཐུག་གཉིས། མཐར་ཐུག་གི་འབྲས་བུ་ལ་གཟུགས་སྐུ་རྣམ་པ་གཉིས་འབྱུང༌། གནས་སྐབས་ལ་རབ་ཚེ་འདི་ལ་བདེན་པ་མཐོང༌། འབྲིང་སྐྱེ་བ་ཕྱི་མ་ལ་འཁོར་ལོས་བསྒྱུར་བའི་རྒྱལ་པོར་འགྱུར། ཐ་མ་ལྷ་མིའི་ལུས་རྣམ་པར་དག་པ་ཐོབ།
དེ་ལྟར་དྲུག་གིས་བསྐྱེད་པའི་རིམ་པ་བསྟན་ནས་ཆོས་དེ་རྣམས་དང་ལྡན་པ་ཡིན་གསུངས། གཉིས་པ་གྲོལ་བྱེད་ཀྱི་གདམས་པ་རྫོགས་རིམ་གྱི་རྩ་བ་དང་ཡན་ལག་གཉིས་ལས་ཐོག་མར་རྩ་བ་ནི་བླ་མ་ལ་མོས་གུས་ཀྱི་གནད་ཁོ་ན་ཡིན་པས་སྔར་ཇི་ལྟར་བཤད་པ་དེ་རྣམས་ངེས་ཤེས་གཏིང་ཚུགས་པར་བྱས་ནས་ཚུལ་བཞིན་བསྒྲུབ་པ་དང༌།
ཁྲིད་ཡིག་ཆེན་མོ་དང་རྗེ་གོང་མའི་མོས་གུས་ཀྱི་ཁྲིད་རྣམས་དང་མོས་གུས་བྱེད་ཚུལ་བླ་མ་མཆོད་པར་ཡང༌། འབྱུང་བ་རྣམས་ཀྱིས་མོས་གུས་བསྐྱེད་ཅིང་གསལ་གདབ་བོ ། ། གཉིས་པ་གདམས་པའི་ཡན་ལག་རེ་ཞིག་ཤེས་རབ་གཙོ་བོར་སྟོན་པ་སྤྲོས་མེད་ཕྱག་རྒྱ་ཆེན་པོའི་གདམས་པ་གཞི་ཁྲིད་དུ་བསྟན་གྱིན་ཡོད་པ་འདིའི་གཞུང་དོན་ཕལ་ཆེར་རིམ་བཞིན་འཆད་པས་ཤེས་པར་བྱ་ལ་ད་ལྟའི་ལག་ལེན་གནད་གསུམ་གྱི་སྲང་ལ་འགྲིམ་པའི་བཅའ་བ་ལུས་ཀྱི་གནད་ནི། བསྐྱེད་རིམ་ལྷའི་ང་རྒྱལ་དང་ལྡན་པའི་ངང་ནས་བཅའ་བ་ལུས་ཀྱི་གནད་གལ་ཆེ་སྟེ། རྡོ་རྗེ་ཕྲེང་བའི་རྒྱུད་ལས། སྒྲུབ་པོ་བདེ་བའི་སྟན་འདུག་སྟེ། ། མིག་ནི་སྣ་རྩེར་གཏད་བྱས་ལ། ། སྣ་མཐོང་ལྟ་བའི་ཚད་དུ་ཞོག །
འཕྲག་དཔུང་མཉམ་ལ་ལྕེ་རྐན་སྦྱར། ། སོ་དང་མཆུ་ནི་བདེ་བར་བཞག ། དབུགས་ཀྱི་འབྱུང་རྔུབ་གློད་ནས་ནི། ། ཅུང་ཟད་རྩོལ་བ་བྲལ་བ་ཡི། ། རྡོ་རྗེ་སྐྱིལ་ཀྲུང་ལེགས་གནས་ཤིང༌། ། ཞེས་གསུངས་པ་དང༌། དཔལ་ནཱ་རོ་པའི་ཆོས་དྲུག་ཀ་དཔེ་ལས། དེ་ལ་ལུས་ཀྱི་གནད་བཤད་པ། ། རིན་ཆེན་རྩར་ལ་བརྒྱུས་པ་ལྟར། ། ཤིན་ཏུ་བསྲང་ལ་དགུག་པར་བྱ། །
ལི་རི་བཞིན་དུ་ཁོང་སྒྲིམ་བྱ། ། རྒྱ་མདུད་ལྟ་བུའི་ཚུལ་དུ་གནས། ། འཕེལ་ཀ་ཤིན་ཏུ་བསྐྱེད་པར་བྱ། ། མཉམ་བཞག་རྒྱ་ཡིས་བཙིར་བྱ་ཞིང༌། ། རེ་མིག་ལྟར་ནི་བསྣོལ་བྱ་ཞིང༌། ། ཞེས་གསུངས་པ་དང༌། གསང་འདུས་ལས། དབེན་པར་འབོལ་བའི་སྟན་ལ་འདུག ། ལྷར་གསལ་ང་རྒྱལ་མོས་པར་བྱ། ། རྐང་པ་རྡོ་རྗེ་སྐྱིལ་ཀྲུང་བཅའ། །
རྒལ་ཚིག་གསེར་གྱི་ཏོང་རྩེ་བསྲང༌། ། སེང་ལྟར་སྟོད་འགྱིང་ཡིད་དགྱེ་བྱ། ། རྨ་བྱའི་མགྲིན་བཞིན་ཡིད་དགུག་ལ། ། ལག་གཉིས་མཉམ་བཞག་འདེར་སོ་འདྲ། ། མིག་གཉིས་སྣ་ཡི་རྩེ་ལ་དབབ། ། ཅེས་དང༌། རྡོ་རྗེ་རྩེ་མོ་ལས། འདུ་འཛི་མེད་པའི་གནས་གཙང་མར། ། དེར་ནི་སྐྱིལ་ཀྲུང་བཅའ་བར་བྱ། ། ཇི་ལྟར་བྱང་ཆུབ་སེམས་དཔའ་ཡི། །
བྱང་ཆུབ་སྙིང་པོར་བཞུགས་པ་བཞིན། ། མིག་བཙུམ་སོ་ལ་སོ་བཞག་སྟེ། ། ལུས་བསྲང་ཕྱག་རྒྱ་བྱས་ནས་ནི། ། དྲན་པ་རྩེ་གཅིག་ཕྱག་རྒྱ་ཆེ། ། ཞེས་དང༌། རྒྱལ་བ་མཆོག་གི་ཁྲིད་ཡིག་ཆེན་མོ་ལས། རྣམ་སྣང་གི་ཆོས་བདུན་ནི། རྐང་པ་སྐྱིལ་ཀྲུང་ལག་པ་མཉམ་བཞག་བྱས་ལ་ལྟེ་འོག་སོར་བཞིའི་མཚམས་སུ་བཞག་སྟེ། གྲུ་མོ་མ་དགུག་པར་བསྲང༌། དཔུང་པ་རྒོད་གཤོག་ལྟར་བརྒྱང༌།
མགྲིན་པ་ལྕགས་ཀྱུ་ལྟར་ཨོལ་མས་ཨོལ་མདུད་ནོན་པར་དགུག ། རྒལ་ཚིག་མདའ་ལྟར་བསྲང༌། མིག་སྣ་རྩེའི་སོར་བཞིའི་ཐད་ཀྱི་ནམ་མཁའ་ལ་རྫི་མ་མི་གཡོབ་ཅིང་ཡ་ཡོ་ཁྱར་ཁྱུར་མེད་པར་གཏད། མཆུ་ཅུང་ཟད་འབྱར་བ་སོ་ལ་བར་བག་ཙམ། ལྕེ་ཡ་རྐན་ལ་སྦྱར་ལ་བདེ་བའི་སྟན་ལ་འཁོད་དེ། དེ་དག་གི་དགོས་པ་ནི་རྐང་པ་སྐྱིལ་ཀྲུང་བཅས་པས་ཐུར་སེལ་གྱི་རླུང་དབུ་མར་ཚུད་ཅིང་ཉོན་མོངས་པ་ཕྲག་དོག་ཞི་བ་དང་བར་ཆད་ཀྱིས་མི་ཚུགས་པའོ། ། ལག་པ་མཉམ་བཞག་གི་ཕྱག་རྒྱ་ལྟེ་འོག་སོར་བཞིར་བཅས་པས་ཆུ་རླུང་དབུ་མར་ཚུད་དེ་ཞེ་སྡང་ཞི། རྒལ་ཚིག་མདའ་ལྟར་བསྲང་ཞིང་དཔུང་པ་རྒོད་གཤོག་ལྟར་གདེངས་པས་ས་རླུང་དབུ་མར་ཚུད་དེ་གཏི་མུག་ཞི། མགྲིན་པ་བྲང་ལ་གུག་ཙམ་བྱས་པས་མེ་རླུང་དབུ་མར་ཚུད་དེ་འདོད་ཆགས་ཞི། མིག་མི་བཙུམ་པར་སྣ་རྩེ་ནས་སོར་བཞིའི་ཐད་དུ་ལྟ་བ་དང་ལྕེ་ཡ་རྐན་ལ་སྦྱར་བས་རླུང་གི་རླུང་དབུ་མར་ཚུད་དེ་ང་རྒྱལ་ཞི་ཤེས་པ་གསལ་བར་བྱེད།
དེའང་སེམས་གནད་རླུང༌། རླུང་གནད་རྩ། རྩ་གནད་མིག་ལ་ཡོད་པས་ལྟ་སྟངས་མ་འཆུག་པ་གལ་ཆེ། དེ་ལྟར་ལུས་བསམ་གཏན་གྱི་ཆོས་ལྔའམ་བདུན་ལེགས་པར་བཅས་པས་དུག་ལྔ་རང་ཞིར་འགྲོ་ཞིང་རླུང་སེམས་རང་བཞིན་གྱི་དྷུ་ཏིར་ཚུད་ནས་རྟོག་པ་ཐམས་ཅད་རང་འགག་ལ་འབོལ་ཤིག་གེ་དྭངས་སེང་ངེ་འགྲོ་ཞིང་རྟོགས་པ་མྱུར་དུ་འཆར་བས་ལུས་གནད་གལ་ཆེ། ལུས་བསྙེས་པ་དང་འཁྱོག་འཁྱོག་སོགས་གནད་དུ་མ་ལོང་ན་རྟོག་པ་འཕྲོས་ནས་སེམས་མི་ཟིན་ཞིང་འཁྲུལ་འཁོར་གཡས་སུ་ཡོ་ན་དང་པོར་གསལ་ཉམས་སྐྱེ་དེ་ནས་ཞེ་སྡང་རང་རྒྱུད་པ་འབྱུང་ཞིང་གདོན་རྒྱལ་པོ་ལ་སོགས་གནོད་པའི་ཉེན་ཡོད། གཡོན་དུ་ཡོ་ན་དང་པོ་བདེ་བ་དང་དེ་ནས་འདོད་ཆགས་དྲག་པོ་འབྱུང་ཀླུ་དང་མོ་རིགས་སོགས་གདོན། མདུན་དུ་གུག་ན་དང་པོ་མི་རྟོག་པ་རྩེ་གཅིག་ཏུ་སྐྱེ་རྗེས་སུ་གཏི་མུག་ཏུ་འགྱུར་ཞིང་གདོན་ས་བདག་ལ་སོགས་པས་གནོད། ཁྱད་པར་དུའང་མི་གཉིས་ལ་སོགས་པས་གྲོས་བྱས་པ་མཐོང་ན་འདི་གཉིས་ང་ལ་ཁ་ཟེར་བར་འདུག་སྙམ་པ་དང་མི་དགའ་བ་ལ་སོགས་སྲོག་འཛིན་གྱི་རླུང་ལོག་པའི་ཉེས་པ་དུ་མ་འབྱུང༌། ལུས་གནད་རྒྱབ་ཏུ་དགྱེས་ན་དང་པོར་སྟོང་ཉམས་རྩོལ་མེད་དུ་སྐྱེ་དེ་ནས་ང་རྒྱལ་ལ་སོགས་པའི་ཉོན་མོངས་པ་འབྱུང༌། གོང་གི་གདོན་རྣམས་ཀྱི་རྟོག་པའང་འཆར།
ཁྱད་པར་སེམས་མི་གནས་ཤིང་རྟོག་པ་འཕྲོ། ལུས་སྔོ་སྐམ་དུ་འགྲོ་བ་དང་ཁམས་འཛག་པ་ལ་སོགས་པའི་ཉེས་པ་འབྱུང་ངོ༌། ། དེས་ན་ཉེས་པ་གང་ཡང་མི་འབྱུང་ཞིང་ཡོན་ཏན་ཐམས་ཅད་རྫོགས་པའི་གནད་ལུས་གནད་ཡིན་པས་འཁྲུལ་འཁོར་མ་འཆུག་པ་གལ་ཆེའོ། ། ཞེས་གསུངས་པ་དང༌། བླ་མ་ཞང་གི ། ལུས་ཀྱི་གནད་ལ་ལྔ་སྟེ་མདའ་ལྟར་བསྲང་བ་དང༌། རེ་མིག་ལྟར་བསྣོལ་བ་དང༌། ལྕགས་ཀྱུ་ལྟར་དགུག་པ་དང༌། ལྕགས་སྒྲོགས་ལྟར་བསྡམ་པ་དང༌། ལི་རི་ལྟར་བསྒྲིམ་པའོ། །
ཞེས་སོགས་གསུངས་ཤིང༌། དེ་ལྟ་བུའི་ལུས་ཀྱི་གནད་ལྔ་པོ་འདི་ལ། རྗེ་བཙུན་མར་པ་ལྷོ་བྲག་པའི་ཞལ་ནས། བོད་ཀྱི་གདམས་ངག་ཐམས་ཅད་ཕྱོགས་གཅིག་ཏུ་བཞག་པ་བས་ངའི་ལུས་གནད་ལྔ་པོ་འདི་གདམས་ངག་ཆེ་བ་ཡིན། དེ་ཅི་སྟེ་ཞེ་ན་ངའི་ལུས་གནད་ལྔ་པོ་འདི་བཅས་པའི་གནད་ཀྱིས་རླུང་དྷཱུ་ཏིར་རང་ཚུད་ལ་འགྲོ་བ་ཡིན། དེའི་གནད་ཀྱིས་ལྟེ་བ་ནས་གཏུམ་མོ་རང་འབར་ལ་འགྲོ་བ་ཡིན། དེའི་གནད་ཀྱིས་སྤྱི་བོ་ནས་བྱང་སེམས་རང་འབབ་ཏུ་འབབ་པ་ཡིན། དེས་བདེ་བ་ངང་གི་སྐྱེ་བ་ཡིན། དེས་རྣམ་རྟོག་ཆེད་དུ་དགག་མི་དགོས་པར་མི་རྟོག་པ་དབང་མེད་དུ་འཆར་བ་ཡིན། ཞེས་གསུངས་པ་ལུས་ཀྱི་བཞག་ཐབས་གལ་ཆེ་ཞིང་འདི་ཉིད་ལ་ཡུན་རིང་དུ་གོམས་པས་ནང་གི་འབྱུང་བ་ཆ་སྙོམས་པར་འགྱུར་ཏེ་ཚེ་རིང་བ་དང་ནད་སྔར་ཡོད་པ་སོས་ཤིང་ཕྱིས་མི་འབྱུང་བ་དང༌།
རྩ་རླུང་དྭངས་མ་སྟོབས་སུ་གྱུར་པས་སྟེང་གི་ལྗིད་ཀྱི་འོག་ཏུ་མི་གནོད་པ་དང༌། རྩ་རླུང་ཐིག་གསུམ་ཚོགས་པ་གཅིག་པས་ལོ་ཟླའི་བར་དུ་གནས་ཀྱང་མི་བདེ་བ་མེད་པ་དང༌། དྭངས་མའི་དྭངས་མ་ཤིན་ཏུ་སྨིན་པས་རིག་པ་རང་གསལ་རྟོགས་པ་རྩོལ་མེད་དུ་སྐྱེ་བར་འགྱུར་རོ། ། དེའི་ཕྱིར། སམྦུ་ཊི་ལས། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་གི་ནི་ཆོ་གས་ནི། ། ལུས་ཀྱི་དེ་ཉིད་མི་ཤེས་པས། ། དེ་དག་ཐམས་ཅད་འབྲས་བུ་མེད། ། ཅེས་དང༌།
བརྟག་གཉིས་ལས། ལུས་ལ་ཡེ་ཤེས་ཆེན་པོ་གནས། ། རྟོག་པ་ཐམས་ཅད་ཡང་དག་སྤང༌། ། དངོས་པོ་ཀུན་ལ་ཁྱབ་པ་པོ། ། ལུས་གནས་ལུས་ལས་མ་སྐྱེས་པའོ། ། ཞེས་དང༌། རྗེ་དུས་གསུམ་མཁྱེན་པས། ཕ་རི་ལྟ་ན་ཚུ་རི་ནས་ལྟོས། སྟོང་པ་འདོད་ན་སྣང་བ་གཏན་ལ་ཕོབ། སེམས་གནས་པར་འདོད་ན་ལུས་འཁྲུལ་འཁོར་གྱིས་ཆུན།
ཞེས་དང༌། འདུལ་བ་ལུང་ལས་ཀྱང༌། ཕྱི་རོལ་པའི་དྲང་སྲོང་ལྔ་བརྒྱ་ལ་རང་སངས་རྒྱས་མཐོང་བའི་སྤྲེའུ་ཞིག་གིས་ལུས་གནད་བསྟན་པས་མངོན་པར་ཤེས་པ་ལྔ་ཐོབ་ཅིང་རང་བྱང་ཆུབ་ཀྱང་ཐོབ་པའི་གཏམ་རྒྱུད་གསུངས་པ་དང༌། མན་ངག་དུ་མ་ལས་ཀྱང༌། ལུས་དྲང་བས་རྩ་དྲང་རྩ་དྲང་བས་རླུང་དྲང༌། རྩ་རླུང་གནད་དུ་ཆུན་པས་སེམས་ཟིན་པ་ཡིན། ལུས་ཀྱོག་པོ་གཅིག་བྱས་ནས་བསྒོམས་ན་ཅི་ཙུག་བྱས་ཀྱང་སེམས་ཟིན་པ་མི་འོང༌། རྣམ་རྟོག་གི་རྟ་རླུང་ཡིན། རླུང་ཚུལ་བཞིན་རྒྱུ་ཞིང་ཟིན་པས་སེམས་ཟིན་པ་ཡིན་གསུངས་ལ། རྗེ་བཙུན་མི་ལ་རས་པས་ལུས་པོ་སྒོམ་ཐག་དང་མ་བྲལ་བར་མི་ལོ་བཞི་བཅུ་བསྒོམ་པ་ཡིན་གསུངས་ཤིང༌།
སྒྲུབ་བརྒྱུད་རིན་པོ་ཆེའི་རྟོགས་པ་མཆོག་སྐྱོང་བའི་སྒོམ་ཆེན་མི་ཚེ་བསྒྲུབ་པ་ལ་བསྐྱལ་བ་ཐམས་ཅད་ཀྱང་ལུས་གནད་གཅིག་ཏུ་བཞུགས་ནས་ཆུ་བོའི་རྒྱུན་གྱི་རྣལ་འབྱོར་མཛད་པ་ཡིན། རྗེ་རྒོད་ཚང་པ་རྒྱ་གར་དུ་བྱོན་དུས་ཁ་རག་པ་བྱ་བའི་གྲུབ་ཐོབ་དགུང་ལོ་བརྒྱད་ཅུ་ཙམ་ཞིག་མལ་ས་གཅིག་ན་ལོ་སུམ་ཅུ་ལ་མ་འཕགས་པར་ལུས་གནད་གཅིག་ལ་བཞུགས་གདའ་གསུངས་པ་སོགས་རྒྱུ་མཚན་མང་པོ་ཡོད་པས་ཁྱེད་རྣམས་ཀྱང་ཞག་གྲངས་དེ་ཙམ་ལ་ལུས་གནད་བཅས་ཡོད་པས་ད་དེའི་རྒྱུ་མཚན་བཤད་པ་ལ་དགོས་པ་ཅི་ཡོད་སྙམ་དུ་མ་སེམས་པར་དུས་རྟག་ཏུ་མཉམ་བཞག་ལ་གནས་ཙམ་ན་ལུས་གནད་དང་མ་བྲལ་བ་མཛད་པར་བསྐུལ་བ་དང་སྔར་གྱི་དེ་དག་གི་འཕྲོས་དོན་ཡང་ཡིན་པས་དེ་ལྟར་དགོས་ཆེད་ཀྱི་དོན་དེ་རྣམས་དང་ལྡན་པའི་ཕྱིར་རྩ་རླུང་ཐིག་ལེ་དབང་དུ་འདུས་པ་བཅའ་བ་ལུས་ཀྱི་གནད་ཅེས་གསུངས་པ་ཡིན་ནོ། ། གནད་གཉིས་པ། བདེ་མཆོག་གི་རྩ་རྒྱུད་ལས། གང་གི་འཁོར་བའི་ཉེས་པ་ནི། ། དྲན་པ་ཙམ་གྱིས་འཇོམས་མཛད་ཅིང༌། ། བླ་མེད་བྱང་ཆུབ་ཐོབ་མཛད་པ། ། ཞེས་དང༌། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། །
ཞེས་པས་དྲན་པ་ཙམ་གྱིས་སྒྲིབ་གཉིས་སེལ་ཞིང་ཚོགས་གཉིས་རྫོགས་པའི་ཕན་ཡོན་དང་ལྡན་པའི་ཕྱིར་ཡེ་ཤེས་མྱུར་དུ་རྟོགས་པར་བྱེད་པ་བླ་མ་ལ་མོས་གུས་ཀྱི་གནད་ཅེས་གསུངས་པ་ཡིན་ནོ། ། གནད་གསུམ་པ་ནི། འཕགས་པ་ལྷའི་ཞབས་ཀྱིས། སྟོང་ཉིད་བག་ཆགས་གོམས་པ་ཡིས། ། དངོས་པོའི་བག་ཆགས་སྤོང་འགྱུར་ཞིང༌། ། ཅི་ཡང་མེད་ཅེས་བསྒོམ་པ་ཡིས། ། ཕྱིས་ནས་དེ་ཡང་སྤོང་བར་འགྱུར། ། ཞེས་པ་དང་བཀའ་བརྒྱུད་གོང་མའི་གསུངས་ལས་རང་སེམས་རང་ངོ་ཤེས་ཤིང་དགེ་སྡིག་གི་རྟོག་པ་གང་ཤར་བཟོ་མེད་ཀྱི་ངོ་བོ་ལ་རང་སར་འཇོག་པས་ཚོགས་གཉིས་གོང་དུ་འཕེལ་ཞིང་གློ་བུར་གྱི་དྲི་མ་ཡུལ་འབུད་ཅེས་གསུངས་པའི་དོན་དང་ལྡན་པའི་ཕྱིར་ཡང་དག་པའི་ལམ་དུ་འགྲོ་བ་དམིགས་པ་ཏིང་ངེ་འཛིན་གྱི་གནད་ཅེས་གསུངས་པ་ཡིན་ནོ། ། གྲོལ་བྱེད་ལམ་གྱི་གདམས་པ་དེ་རྣམས་ཀྱི་མདོ་དོན་འགའ་ཞིག་གི་སྡུད་པོ་ཇི་ལྟར་བྱེད་སྙམ་ན། རྗེ་མི་ལས་མཛད་པའི་ཕྱག་རྒྱ་ཆེན་པོ་ཡེ་ཤེས་གསལ་བྱེད་ལས།
སྒོམ་བྱེད་ལོངས་སྤྱོད་རྫོགས་སྐུའི་བྱ་བ་བསྟན་པ་ལ་སྤྱི་དང་ཁྱད་པར་གཉིས་ལས་སྤྱིའི་བྱ་བ་བསྟན་པ་ལ་གསུམ། ཚད་མེད་པ་བཞི་ལ་བརྟེན་ཏེ་བྱང་ཆུབ་ཏུ་དང༌། ཏིང་ངེ་འཛིན་གྱི་དབང་ལ་བརྟེན་ནས་མོས་གུས་དང་གསོལ་འདེབས་ལ་འབད་པའི་བྱིན་རླབས་ཀྱི་ཆོས་སྐུ་ཕྱག་རྒྱ་ཆེན་པོ་རྟོགས་པའི་དགོས་པ་དང༌། བསྐྱེད་རིམ་རྒྱས་བསྡུས་ལ་བརྟེན་ནས་རྗེ་བཙུན་མ་བསྒོམས་པས་རྣམ་སྨིན་ལུས་ཀྱི་བག་ཆགས་འགགས་ནས་ལོངས་སྤྱོད་རྫོགས་པའི་སྐུ་རུ་འགྱུར་བའི་དགོས་པ་ཡོད། ཁྱད་པར་གྱི་བྱ་བ་བསྟན་པ་ནི། ལུས་ཀྱི་བྱ་བ་སྐུའི་སྒོ་དགུ་རང་བཞིན་གྱིས་འགགས་པས་འབད་པ་དང་རྩོལ་བ་མེད་པར་གནས་པ་དང༌། ངག་གི་བྱ་བ་གསུང་གི་སྒོ་བཞི་རང་གནས་སུ་ཐིམ་པས་སྒྲ་ཐམས་ཅད་ཐབས་དང་ཤེས་རབ་ཀྱི་རང་བཞིན་དུ་གནས་པ་དང༌། སེམས་ཀྱི་བྱ་བ་ཐུགས་ཀྱི་སྒོ་གཉིས་བྱེ་བས་ལོངས་སྐུའི་རྣམ་པར་རང་གྲོལ་ནས་འབད་རྩོལ་གྱི་འཇུག་པ་ཐམས་ཅད་དང་བྲལ་ནས་ལྷུན་གྲུབ་ཏུ་གནས་པས་ཕྱག་རྒྱ་ཆེན་པོ་ལ་འཇུག་པའོ། ། ཞེས་གསུངས་པས་མདོ་དོན་སྙིང་པོར་བསྡུ་ན་བསྒོམ་པ་ཐབས་ཀྱིས་ཟིན་པ་གསེར་ལ་རྒྱན་དུ་བརྡུངས་པ་ལྟ་བུའི་གདམས་ངག་ལ་དོན་བཞི། བྱམས་པ་དང་སྙིང་རྗེ་བྱང་ཆུབ་ཀྱི་སེམས་བསྒོམ་ཞིང་རང་ལུས་སྦྱིན་པར་བཏང་ཞིང་སེམས་ཀྱི་དེ་ཉིད་བསྒོམ་པ་དང༌།
བླ་མའི་བཀའ་དྲིན་རྗེས་སུ་དྲན་པའི་སྒོ་ནས་རང་ལུས་མཆོད་པར་འབུལ་ཞིང་སེམས་ཀྱི་དེ་ཉིད་བསྒོམ་པ་དང༌། གསོལ་བ་བཏབ་པས་བླ་མའི་བྱིན་རླབས་ཞུགས་པས་རང་ལུས་སྦྱིན་སྲེག་ཏུ་བཏང་ཞིང་སེམས་ཀྱི་དེ་ཉིད་བསྒོམ་པ་དང༌། སེམས་ཉིད་སྐྱེ་བ་མེད་པའི་དོན་བསྒོམ་པ་དེ་ཡང་དབྱིངས་དང་ཡེ་ཤེས་དབྱེར་མེད་དུ་ཉམས་སུ་ལེན་པར་བྱེད་པའོ། ། ཞེས་གསུངས་པ་ལྟར་མན་ངག་ཉམས་ལེན་དུ་དྲིལ་ནས་སྒྲུབ་པ་ལག་ཏུ་ལེན་པའི་ཚུལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ་ཀུན་རྫོབ་བྱང་སེམས་ཀྱི་སྐབས་སུ་ཆོས་ཐམས་ཅད་བདག་འཛིན་འདུལ་བའི་གཉེན་པོར་གསུངས་པ་ཡིད་ཆེས་ནས་རྣམ་རྟོག་ཐམས་ཅད་སྟོང་ཉིད་ཀྱི་ལྟ་སྒོམ་གྱི་ནོན་པ་དང་ཆགས་སྡང་འཁོར་བའི་རྩ་བ་མཐའ་དག་བདག་གཞན་མཉམ་བརྗེའི་སེམས་བསྐྱེད་ཀྱིས་ཐུལ་ངེས་པ་ཞིག་མ་བྱུང་ན་ཆོས་བྱས་ཚད་དོན་མེད་ཡིན་པས་དེ་ལྟ་བུ་ལ་ཕྱི་མཐོང་ཐོས་རྟོགས་གསུམ་གྱི་སྐྱེ་བོས་མ་ཁྲེལ་ཞིང༌། ནང་རང་སེམས་ཀྱི་རང་གི་བྱས་ཚད་སྨྲས་ཚད་བསམ་ཚད་ལ་གཞིག་ནས་ལུང་མན་ངག་ཞལ་གདམས་དང་འགལ་ལམ་མཐུན། ཞིབ་པར་བརྟགས་ནས་གཡོ་སྒྱུས་འགེབས་པ་མ་ཡིན་པར་དགེ་སེམས་དང་ལས་དཀར་སོགས་པས་ཡིད་ཚིམ་པ། རྐྱེན་ངན་བྱང་ཆུབ་ཀྱི་ལམ་དུ་སློང་བས་སྡུག་བསྔལ་སེལ་བ། དུས་གཏན་གྱི་འདུན་མ་གྲུབ་པས་བློ་སེམས་བདེ་བ། ལུས་ལོངས་སྤྱོད་ལ་དགའ་གདུང་ཆུང་བས་སེམས་ཁྲལ་མེད་པ། ཐམས་ཅད་ཆོས་ཉིད་དུ་ཤར་བས་ཉམ་ང་མེད་པའི་གདེང་ཐོབ་པ་གཅིག་གི་ངང་ནས་ཡུལ་རྐྱེན་ངན་པའི་ཆགས་སྡང་དང་ཐུག་པའི་ཚེ་བདེན་ཡུས་ཀྱི་ཀུན་སློང་ངན་པ་མི་སྐྱེ་ཞིང་སྐྱེས་ཀྱང་བྱང་ཆུབ་སེམས་གཉིས་ཀྱི་གྲོགས་སུ་སོང་ན་བློ་འབྱོངས་པའི་ཚད་ཡིན་གསུངས་ཏེ་འདི་རྣམས་རྩ་ཚིག་ལས།
ཆོས་ཀུན་དགོངས་པ་གཅིག་ཏུ་འདུས། ། དཔང་པོ་གཉིས་ཀྱི་གཙོ་བོ་བཟུང༌། ། ཡིད་བདེ་འབའ་ཞིག་རྒྱུན་དུ་བསྟེན། ། ཡེངས་ཀྱང་ཐུབ་ན་འབྱོངས་པ་ཡིན། ། ཞེས་པའི་དོན་རྣམས་བསྒོམ་མོ། ། དེ་ནས་སྔར་བཞིན་གནད་གསུམ་གྱི་སྲང་ལ་འགྲིམ་ཞིང་དམིགས་པ་ཏིང་ངེ་འཛིན་གྱི་གནད་ནི། གྲུབ་ཆེན་ཨོ་རྒྱན་པས། མ་བཅོས་སོ་མར་བཞག་པ་ནི། ། བྲམ་ཟེ་སྐུད་པ་ཁེལ་བ་བཞིན་དུ་ལྷོད་དེ་བཞག ། སོག་མའི་ཕོན་ཐག་ཆད་པ་བཞིན་དུ་ཤིགས་སེ་བཞག །
བལ་གྱི་སྟེང་དུ་བརྫིས་པ་བཞིན་དུ་འབོལ་ལེ་བཞག ། དེ་ལྟར་མ་ཡིན་པར་སྲིན་བུ་ཁ་ཆུས་འཐུམ་པ་བཞིན་དུ་རང་གིས་རང་བཅིངས། བྲག་རྐེད་ཀྱི་ཤིང་ཐུན་བཞིན་དུ་ལུས་སེམས་བསྡམས་ཀྱང་སེམས་ཁོ་སྡོད་དུ་མི་འདོད། བསྒོམ་བྱ་སྒོམ་བྱེད་དང་བྲལ་བའི་ངང་ནས་སེམས་ཁོ་སུན་ཐུག་ཏུ་མ་བཅུག་པར་མ་ཡེངས་ཙམ་གྱི་རྒྱང་སོ་བཙུགས་ནས་གར་འགྲོ་སར་ཆལ་ཏེ་རྒྱ་ཡན་དུ་བཏང་ནས་རྔེའུ་བཟུང་ནས་རྔ་མོང་བཏང་བ་བཞིན་དུ་རང་མལ་དུ་འཁོར་ནས་འོང་བ་ཡིན། དེས་ན་སེམས་འཛིན་པའི་གནད་ལ་མི་ཡེངས་པའི་ངང་དུ་མི་བསྒོམ་པར་ཀློད་ཤེས་པ་ཞིག་ཁོ་ན་ཟབ་པ་ཡིན། ཞེས་དང༌། དེའི་ངང་ལ་དུས་གསུམ་སྤྲོས་པ་བཅད་ནས་མ་བཅོས་པར་འཇོག་པ་འདི་སེམས་གནས་ཆོལ་བའི་མཆོག་ཡིན། དེ་ལྟ་མ་ཡིན་པར་གཞན་ལས་ལྷག་པའི་ཞེ་འདོད་ཀྱིས་ཀུན་ནས་བསླང༌། བསྒོམ་བྱ་སྒོམ་བྱེད་ཀྱི་སྤྲོ་བསྡུས་ནང་ནས་དཀྲུག ། ལུས་གནད་ལྟ་སྟངས་སྲོལ་དུ་མ་ཆུད།
མོས་གུས་ཀྱི་གདུང་ཤུགས་ཀྱི་རྒྱུད་མ་ཁུལ་སྤོམ་མེ་ཡོར་རེ་བསྡད་ཀྱང་སེམས་ཁོ་སྡོད་དུ་མི་འདོད། སྤྱིར་(Aརང་སེམས་ཀྱི་མཚན་ཉིད་)ནི་(Bབཟུང་ན་མི་ཟིན་བཏང་ན་འགྲོ་ས་མེད་པ་གཅིག་ཏུ་གདའ།) རེ་དྭོགས་ཀྱི་མཚན་མ་ཐམས་ཅད་ཀྱི་གནས་ལུགས་དེ་ལ་ཐུག་པས་སེམས་རང་ཐོག་ཏུ་ཀློད་མ་ཤེས་ན་བསྒོམ་མི་འོང་བས་ཀློད་ཤེས་པ་གཅིག་ཟབ་པ་ཡིན། ཞེས་དང༌། ཕ་དམ་པ་སངས་རྒྱས་ཀྱིས། ཐོལ་གྱི་སྐྱེས་པ་ལ་གཅེར་གྱིས་བལྟས་ནས། ། ལྷོད་ཀྱི་ཀློད་པས་བུན་གྱིས་ཞིག་སྟེ། ། ལྷག་གེ་འཆར་བ་ཆོས་ཉིད་ཡིན། ། ཞེས་གསུངས་པ་ལྟར་གང་ཤར་གྱི་ཐོག་ཏུ་ངོས་ཟིན་མ་ཐག་འཛིན་མེད་དུ་ཀློད་མཛོད་ཅིག ། བྱས་ལ་བརྡ་བཀྲོལ་ཞིང་མཎྜལ་གཏོར་འབུལ་སྨོན་ལམ་གདབ་པ་སོགས་བྱའོ། །
ཉིན་ཡ་བྱས་པའི་ཉི་མ་བཅུ་དགུ་ཆོས་ཐུན་བཅུ་གཉིས་ཡིན་ནོ། ། ༈ ཆོས་ཐུན་བཅུ་གསུམ་པ་ལ་སྔར་བཞིན་ཚིག་གི་མཚམས་སྦྱོར་བྱས་ནས། དེ་ལྟར་ཆོས་སྤྱི་དང་རང་གི་མཚན་ཉིད་མི་འགལ་ཞིང་ཡར་ལྡན་དུ་ཚང་བར་ཐེག་པ་རིམ་འཇུག་གི་སྒོ་ནས་བློ་སྦྱོང་ཞིང་སྔགས་ཀྱི་རྟེན་དུ་རུང་བར་བྱས་པ་ལ་བརྟེན་ནས་སྨིན་གྲོལ་གྱི་གདམས་ངག་ཚུལ་བཞིན་དུ་བསྟན་པ་ཡིན་ཏེ། རྗེ་རང་བྱུང་ཞབས་ཀྱི་ལྷན་ཅིག་སྐྱེས་སྦྱོར་གྱི་ཁྲིད་ཡིག་ལས། སྔོན་འགྲོ་ལ་བླ་མ་མཚན་ཉིད་དང་ལྡན་པས་སློབ་མ་ཚུལ་བཞིན་དུ་ཉམས་སུ་ལེན་ཞིང་ཚེ་འདིའི་བྱ་བ་སྤངས་ནས་བླ་ན་མེད་པའི་བྱང་ཆུབ་དོན་དུ་གཉེར་བ་ལ་བསྟན་པར་བྱ་སྟེ་ཐོག་མར་ཚུལ་ཁྲིམས་ཀྱི་སྡོམ་པ་དང་བྱང་ཆུབ་མཆོག་ཏུ་སེམས་བསྐྱེད་པ་ཐོབ་ཅིང་དབང་གི་རྒྱུད་ཡོངས་སུ་སྨིན་པར་བྱས་ལ་དབེན་ཞིང་ཉམས་དགའ་བའི་གནས་སུ་ཉམས་སུ་བླང་བར་བྱའོ། ། ཞེས་དང༌། ཞང་རིན་པོ་ཆེས། རིམ་གྱིས་པ་ཡི་གང་ཟག་གིས། ། དང་པོ་དལ་འབྱོར་རྙེད་དཀའ་བསམ། ། ཞེས་དང༌།
དེ་རྗེས་གཏན་ཁྲིམས་རྣམ་པ། ། དགེ་ཚུལ་དགེ་སློང་རིམ་བཞིན་བསླབ། ། ཅེས་དང༌། བྱམས་དང་སྙིང་རྗེ་བསྒོམ་པ་ཡི། ། བྱང་ཆུབ་མཆོག་ཏུ་སེམས་བསྐྱེད་ན། ། ཞེས་དང༌། དེ་རྗེས་རྣལ་འབྱོར་བླ་མེད་ཀྱི། ། རྒྱུད་དང་སྨིན་པའི་དབང་མནོས་ནས། ། དམ་ཚིག་གཙང་མ་སྲུང་ལྡན་པས། ། བསྐྱེད་པའི་རིམ་པ་སྦྱང་བར་བྱ། །
དེ་རྗེས་གསང་བའི་དབང་དག་གིས། ། རྩ་རླུང་རྩོལ་བས་བདག་བྱིན་རླབས། ། དེ་རྗེས་གསུམ་པའི་བདེ་སྟོང་བསྒོམ། ། བཞི་པ་མཐར་ཐུག་བསྒོམ་པར་བྱ། ། ཞེས་གསུངས་པ་ལྟར་ཐེག་པ་གསུམ་ལ་འཇུག་པར་བྱས་ནས་སོ་སོའི་སྡོམ་པ་དང་དམ་ཚིག་ཐོབ་པར་བྱས་ནས། དེ་ནི་དེ་དག་གི་བསླབ་བྱ་ལ་ཚུལ་བཞིན་དུ་སློབ་དགོས་པ་ཡིན་ནོ། ། བསླབ་བྱ་གང་ཞེ་ན། ཇི་སྐད་དུ། སངས་རྒྱས་བསྟན་པ་བསླབ་པ་གསུམ། ། དེ་ཉིད་སྟོན་པ་སྡེ་སྣོད་གསུམ། །
ལྟ་སྒོམ་སྤྱོད་པ་དེ་ཡིན་ཏེ། ། བསླབ་པ་ཡང་དག་སྐུ་གསུམ་ཡིན། ། ཞེས་བསྟན་པ་མཐའ་དག་གི་བརྗོད་བྱའི་གཙོ་བོའང་ཡིན་ཏེ། བསླབ་པ་གསུམ་ནི་རབ་སྟོན་ལ། ། ཕྱག་རྒྱ་བཞི་དང་ཡང་དག་ལྡན། ། ཐོག་མ་བར་དང་མཐར་དགེ་བས། ། སངས་རྒྱས་གསུང་དུ་མཁས་པས་རྟོགས། ། ཞེས་གསུངས་ཏེ། དེ་ལ་མགོན་པོ་ཟླ་འོད་གཞོན་ནུའི་ཞལ་ནས། སྟོན་པ་བདེ་བར་གཤེགས་པས་གསུངས་པའི་ཆོས་ཐམས་ཅད་བསླབ་པ་རྣམ་པ་གསུམ་དུ་མ་འདུས་པ་མེད་དེ།
དེའང་བསླབ་པ་རྣམ་པ་གསུམ་ནི་ལྷག་པ་ཚུལ་ཁྲིམས་ཀྱི་བསླབ་པ། ལྷག་པ་སེམས་ཀྱི་བསླབ་པ། ལྷག་པ་ཤེས་རབ་ཀྱི་བསླབ་པའོ། ། ཚུལ་ཁྲིམས་གང་ཞེ་ན། མཁན་པོ་དང་སློབ་དཔོན་ལ་སོ་སོར་ཐར་པའི་སྡོམ་པ་བླངས་ནས་ཇི་ལྟ་བ་བཞིན་དུ་བསྲུང་བ་ནི་སྡོམ་པའི་ཚུལ་ཁྲིམས། དེ་ནས་བྱང་ཆུབ་མཆོག་ཏུ་སེམས་བསྐྱེད་ནས་བསླབ་བྱ་ལ་སློབ་པའི་ཚུལ་ཁྲིམས། དེ་ནས་གསང་སྔགས་ཀྱི་དབང་བསྐུར་ཞུས་ནས་དམ་ཚིག་ཇི་ལྟ་བ་བཞིན་སྲུང་བ་ནི་སྡོམ་པའི་ཚུལ་ཁྲིམས། དེས་ན་རྣམ་པ་ཐམས་ཅད་མཁྱེན་པའི་སངས་རྒྱས་ཐོབ་པར་བྱེད་པ་ལ་སྡོམ་པ་གསུམ་དང་ལྡན་དགོས། སྡོམ་པ་གསུམ་དང་ལྡན་དགོས་པ་གང་ནས་བཤད་ན། རྒྱུད་རྡོ་རྗེ་རྩེ་མོ་ལས།
བྱང་ཆུབ་སེམས་འཛིན་གྱུར་ནས་ནི། ལྷ་གཞན་ལ་ནི་མི་མོས་པ། ། དཀོན་མཆོག་གསུམ་ལ་དད་པ་དང༌། ། དེ་ལ་གཞོལ་ཞིང་འབབ་པ་ཡིན། ། གསོད་དང་སྤྱུག་དང་འཁྲིག་པ་དང༌། ། རྫུན་དང་ཆང་ནི་རྣམ་པར་སྤང༌། ། ཁྱིམ་པའི་ཚུལ་དུ་གནས་པ་ཡིས། ། གསང་སྔགས་རྒྱལ་པོ་རབ་ཏུ་བསྒྲུབ། ། གལ་ཏེ་དེ་ནི་རབ་བྱུང་ན། ། སྡོམ་པ་གསུམ་ལ་གནས་པར་བྱ། །
སོ་སོར་ཐར་དང་བྱང་ཆུབ་སེམས། ། རིག་འཛིན་ནང་གི་སྡོམ་པའོ། ། གཉིས་པོ་རིག་འཛིན་རྟེན་ཡིན་ཏེ། ། ཡང་ན་རིག་འཛིན་ནང་དུ་འདུས། ། ཞེས་གསུངས་པས་ན་དེ་ནས་བཤད། དེའང་སོ་སོར་ཐར་པའི་དགེ་བསྙེན་གྱི་སྡོམ་པ་ནི་གྲོགས་དགེ་བསྙེན་གྱི་སྡོམ་པ་ཐོབ་པ་ཡན་དང་འབྲལ། ཆོ་ག་སྐྱབས་སུ་འགྲོ་བ་ཡན་ཆད་དང་འབྲལ། བསླབ་བྱ་རྩ་བ་བཞི་ཆང་དང་བཅས་པ་སྲུང༌། དགེ་ཚུལ་གྱི་སྡོམ་པ་ནི་གྲོགས་སློབ་དཔོན་མཚན་ཉིད་དང་ལྡན་པ་དང་འབྲལ། ཆོ་ག་སྐྱབས་སུ་འགྲོ་བ་དང་འབྲལ།
བསླབ་བྱ་རྩ་བ་བཞི་ཡན་ལག་དྲུག་མཁན་པོ་ལས་ཐོབ་པ་གསུམ་སྲུང༌། དགེ་སློང་གི་སྡོམ་པ་ནི་གྲོགས་མཁན་པོ་དང་སློབ་དཔོན་གཉིས། དགེ་འདུན་མཚན་ཉིད་དང་ལྡན་པ་དང་འབྲལ། ཆོ་ག་གསོལ་བ་དང་བཞིའི་ལས་ལ་སོགས་པ་དང་འབྲལ། བསླབ་བྱ་ཁྲིམས་ཉིས་བརྒྱ་ལྔ་བཅུ་རྩ་གསུམ་ལ་སོགས་ཕྲན་ཚེགས་དང་བཅས་པ་བསྲུང་བར་བྱ། བྱང་ཆུབ་སེམས་དཔའི་སྡོམ་པ་ནི། ཡུལ་བླ་མ་མཚན་ཉིད་དང་ལྡན་པ་དང་འབྲལ། ཆོ་ག་སྨོན་འཇུག་དོན་དམ་བྱང་ཆུབ་མཆོག་ཏུ་སེམས་བསྐྱེད་པ་དང་འབྲལ། བསླབ་བྱ་ནི་རང་གི་སྲོག་ལ་བབ་ཀྱང་བྱམས་སྙིང་རྗེ་བྱང་ཆུབ་ཀྱི་སེམས་མི་གཏོང་ཞིང་ཕ་རོལ་ཏུ་ཕྱིན་པ་དྲུག་ལ་སོགས་པ་མདོར་ན་སྡོམ་པ་ཉི་ཤུ་པ་དང་ཚུལ་ཁྲིམས་ཀྱི་ལེའུ་ལ་སོགས་པ་ནས་གསུངས་པ་བཞིན་བསླབ་པར་བྱ། ཐེག་པ་ཆེན་པོ་གསང་སྔགས་ཀྱི་སྡོམ་པ་ནི།
ཡུལ་རྡོ་རྗེ་སློབ་དཔོན་དང་འབྲལ། ཆོ་ག་དབང་དང་བྱིན་རླབས་ཀྱི་རིམ་པ་དང་འབྲལ། བསླབ་བྱ་རྩ་ལྟུང་ཡན་ལག་དང་བཅས་པ་སྤང་བ་ལ་བསླབ་པར་བྱའོ། ། དེ་ལྟ་བུའི་སྡོམ་པ་གསུམ་གྱི་ངོ་བོ་ནི་རྣམ་སྣང་མངོན་པར་བྱང་ཆུབ་པའི་རྒྱུད་ལས་སོ་སོར་ཐར་པའི་སྡོམ་པའི་ངོ་བོ་ནི་གཞན་ལ་གནོད་པ་གཞི་དང་བཅས་པ་ལས་རྣམ་པ་ཐམས་ཅད་དུ་ལོག་པ་ཞིག་ཡིན་ལ། བྱང་ཆུབ་སེམས་དཔའི་སྡོམ་པའི་ངོ་བོ་ནི་དེའི་སྟེང་དུ་ཕན་འདོགས་པའོ། ། ཞེས་པ་དང༌། ཡང༌། རྡོ་རྗེ་གུར་ལས། ཕུང་པོ་སངས་རྒྱས་ལྔ་བདག་ཉིད། ། དེ་ལ་བརྙས་པ་བརྒྱད་པ་ཡིན། །
ཞེས་གསུངས་པས་གསང་སྔགས་ཀྱི་སྡོམ་པའི་ངོ་བོ་ནི་རྣམ་པ་ལྷར་གསལ་བ། ཉམས་མྱོང་བདེ་བ། རང་བཞིན་མི་རྟོག་པ་གསུམ་ནི་དབྱེར་མེད་པའོ། ། དེའང་རྟེན་གྱི་གང་ཟག་གཅིག་གི་རྒྱུད་ལ་སྡོམ་པ་གསུམ་པོ་གནས་ན་ཇི་ལྟར་གནས། སྲུང་ན་ཇི་ལྟར་སྲུང༌། ལྡན་ན་ཇི་ལྟར་ལྡན། ཕྱིར་བཅོས་ན་ཇི་ལྟར་བཅོས། མི་འགལ་བར་སྲུང་ན་ཇི་ལྟར་སྲུང་ཞེ་ན། དེ་ལ་སྡོམ་པ་གསུམ་གྱི་ངོ་བོ་ནི་གཅིག་ཏུ་གནས་པའང་མ་ཡིན་ཏེ། དང་པོ་སྐྱེ་བའི་རྒྱུ་ཕྱོགས་གཅིག་མེད་ལ་ཐ་དད་དུ་བཤད་པ་དང༌།
གྲུབ་པའི་སྡེ་མི་གཅིག་སྟེ་དང་པོ་ཐོབ་པའི་དུས་གཅིག་པ་མེད་དེ་རིམ་པ་བཞིན་དུ་ཐོབ་དགོས་པ་དང༌། གནས་པའི་རྒྱུ་གཅིག་པ་མེད་དེ་སོ་སོར་ཐར་པ་ནི་ཇི་སྲིད་འཚོ་བར་ཡིན་ལ། སྡོམ་པ་གཉིས་པོ་ནི་དུས་སྙིང་པོ་བྱང་ཆུབ་ལ་མཆིས་ཀྱི་བར་ཡིན་པ་དང༌། གཏོང་བའི་རྒྱུ་མི་གཅིག་སྟེ་སོ་སོར་ཐར་པའི་རྩ་བཞི་ཤོར་ན་གཏོང་བར་བཤད་ལ་བྱང་ཆུབ་སེམས་དཔའི་དབང་དུ་བྱས་ན་མི་དགེ་བ་བཅུ་ལས་ཡིད་ཀྱི་གསུམ་པོ་མ་གཏོགས་པ་བདུན་པོ་སེམས་ཅན་གྱི་དོན་དུ་གྱུར་ན་བྱ་བར་བཤད་པ་དང༌། གསང་སྔགས་རྡོ་རྗེ་ཐེག་པར་ནི་དེ་དག་ཉིད་ལམ་དུ་གསུངས་པའི་ཕྱིར། ཡང་ན་རྟེན་དང་ངོ་བོའང་ཐ་དད་དེ། སོ་སོར་ཐར་པ་ནི་གླིང་གསུམ་གྱི་སྐྱེས་པ་དང་བུད་མེད་ལས་མི་སྐྱེ་བར་བཤད་པ་ལ་སྡོམ་པ་གཉིས་པོ་ནི་སྐྱེས་པ་དང་མ་ནིང་དང་མཚན་གཉིས་པ་དང༌། བྱང་གི་སྒྲ་མི་སྙན་དང་ལྷ་དང་ཀླུ་ལ་སོགས་པ་མི་ཁོམ་པའི་གནས་བརྒྱད་སྤངས་པ་ཐམས་ཅད་ལ་སྐྱེ་བར་བཤད་པ་དང༌། སྡོམ་པ་རང་གི་ངོ་བོ་འགལ་ཏེ་སོ་སོ་ཐར་པའི་སྡོམ་པའི་ངོ་བོ་ནི་སེམས་མ་ཡིན་ཏེ། སེམས་ལས་བྱུང་བ་ཡུལ་དང་དབང་པོ་ལྔ་དང་བཅུ་སྟེ་རྣམ་པར་རིག་བྱེད་མ་ཡིན་པའི་གཟུགས་བསྟན་དུ་མེད་ཅིང་ཐོགས་པ་མེད་པའི་གཟུགས་སུ་འདོད་པ་དང༌།
བྱང་ཆུབ་སེམས་དཔའ་ནི་སེམས་ཀྱི་ཁྱད་པར་ལ་འདོད་པ་དང༌། གསང་སྔགས་ནི་ལྷན་ཅིག་སྐྱེས་པའི་ཡེ་ཤེས་ལ་འདོད་པས་ངོ་བོ་འགལ་བར་གནས་པ་དང༌། ཡང་སྡོམ་པ་གཉིས་པོ་ཕུལ་ཡང་སོ་སོར་ཐར་པ་གནས་པར་བཤད་པ་དང༌། སོ་སོར་ཐར་པ་ཕུལ་ཡང་གཉིས་པོ་མི་གཏོང་བར་བཤད་པས། དེས་ན་སྡོམ་པ་གཅིག་པའང་མི་བཏུབ་བོ། ། སྡོམ་པ་གསུམ་པོའི་ངོ་བོ་དེ་གནས་སྐབས་ཐམས་ཅད་དུ་ཐ་དད་དུའང་མི་བཏུབ་སྟེ་ཐ་དད་ན་རང་རིག་མངོན་སུམ་ལས་འདི་ནི་སོ་སོར་ཐར་པའི་སྡོམ་པ། འདི་ནི་བྱང་ཆུབ་སེམས་དཔའི་སྡོམ་པ། འདི་ནི་གསང་སྔགས་ཀྱི་སྡོམ་པ་ཡིན་ཞེས་ཐ་དད་གསུམ་དུ་སྣང་བར་རིག་པ་ལ་སེམས་རྩེ་གཅིག་ལས་མེད་པའི་ཕྱིར་ཐམས་ཅད་དུ་ཐ་དད་པའང་མི་འཐད་དོ། ། འོ་ན་ཇི་ལྟར་གནས་ཤེ་ན། སྡོམ་པ་གསུམ་ངོ་བོ་ཤིན་ཏུ་ཐ་དད་གནས་སྐབས་འདྲེས་པའི་ཚུལ་དུ་གནས་པ་ཡིན་ཏེ།
དཔེར་ན་ཆུ་དང་འོ་མ་འདྲེས་པ་ཐ་དད་མེད་ཀྱང་ངང་པས་ཆུ་བཞག་ནས་འོ་མ་ལེན་དུ་གཏུབ་པ་བཞིན་དུ་སྡོམ་པ་གསུམ་པོ་འདིའང་གང་རུང་ཞིག་ཕུལ་ནའང་གཉིས་པོ་གནས་སུ་གཏུབ་པས་དེས་ན་ངོ་བོ་ཐ་དད་གནས་སྐབས་འདྲེས་པའི་ཚུལ་དུ་གནས་སོ། ། སྲུང་ན་ཇི་ལྟར་སྲུང་ཞེ་ན། སྲུང་ན་འཆོལ་བར་སྲུང་སྟེ་སྡོམ་པ་གསུམ་པོ་དེ་ན་བ་ལ་སོགས་པ་སྲོག་གི་བར་ཆད་དུ་འགྲོ་བ་དང༌། སྡོམ་པ་གཉིས་པོའི་བར་ཆད་དུ་གང་འགྲོ་བ་དང་ལམ་གོང་མ་རྒྱུད་ལ་མི་སྐྱེ་བའི་བར་ཆད་དང༌། བར་ཆད་གསུམ་པོ་དེ་དང་སྡོམ་པ་གསུམ་པོ་དེ་འདམ་ཐུག་བྱུང་ན་བར་ཆད་དུ་གང་འགྲོ་བ་དེ་མ་བསྲུངས་ཀྱང་ཉེས་པ་མེད་པས་བསྲུངས་ན་དེ་ལྟར་མཆོལ་བར་སྲུང་བ་དང༌། ལྡན་ན་ཡར་ལྡན་ཏེ། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་གསུངས་པ་དང༌། ཆུང་ངུའི་ངོར་ཆེན་པོ་མི་གཏོང་བ་སྟེ།
སོ་སོ་ཐར་པ་དང་བྱང་ཆུབ་སེམས་དཔའི་སྡོམ་པ་ནང་ཐུག་བྱུང་ན་བྱང་ཆུབ་སེམས་དཔའ་ལྟར་སྤྱད་ནས་སོ་སོར་ཐར་པ་ཡལ་བར་འདོར་ན་ཉེས་པ་མེད་དོ། ། བྱང་ཆུབ་སེམས་དཔའ་དང་གསང་སྔགས་འདོམ་ཐུག་བྱུང་ན་གསང་སྔགས་ལྟར་སྤྱད་ནས་བྱང་ཆུབ་སེམས་དཔའ་ཡལ་བར་དོར་བ་ལ་ཉེས་པ་མེད་པ་སྟེ། དེ་ཅིའི་ཕྱིར་ཞེ་ན། གོང་མ་བསྲུང་བས་ཉེས་པ་མེད། འོག་མ་གནང་བས་ཉེས་པ་མེད། ཉེས་པ་གཉིས་པོ་གང་མེད་པ་ཆོ་ག་བཙན་པོ་ཐབས་བཟང་པོ་ཐེག་པའི་གོ་རིམ་སངས་རྒྱས་ཀྱི་དགོངས་པ་ཡིན་གསུངས། དེ་ལྟ་མ་ཡིན་པར་གོང་མ་དོར་ནས་འོག་མ་བསྲུང་ན་འོག་མ་བསྲུང་བས་ཉེས་པ་བསྐྱེད། གོང་མ་དོར་བས་ཉེས་པ་བསྐྱེད། ཉེས་པ་གཉིས་གང་བསྐྱེད་པ་དེ་ཆོ་ག་དམན་པ་ཐབས་དམན་པ་ལ་ཞུགས་པ་ཐེག་པའི་གོ་རིམ་ནོར་བ་སངས་རྒྱས་ཀྱི་དགོངས་པ་མ་ལོན་པ་སྟེ་ཆུང་ངུའི་ངོར་ཆེན་པོ་བཏང་བའི་ཕྱིར་རོ། ། དེ་བས་ན་ལྡན་ན་ཡར་ལྡན་ནོ། །
ཕྱིས་འཆོས་ན་གྲུབ་མཐའ་བཞིན་དུ་ཕྱིར་འཆོས་ཏེ་སོ་སོར་ཐར་པ་དང་འགལ་ན་བསམ་པ་དང་སྦྱོར་བའི་སྒོ་ནས་མཁན་པོ་ལ་སོགས་པ་ལ་བཤགས་དགོས་ན་བཤགས། བསྐྱར་དགོས་ན་བསྐྱར། བྱང་ཆུབ་སེམས་དཔའི་སྡོམ་པ་དང་འགལ་ན་སེམས་བསྐྱེད་པའི་བྱང་ཆུབ་སེམས་དཔའ་ལ་སྟོབས་བཞིའི་སྒོ་ནས་བཤགས་དགོས་ན་བཤགས། བསྐྱར་དགོས་ན་བསྐྱར། གསང་སྔགས་ཀྱི་སྡོམ་པ་དང་འགལ་ན་བཤགས་སྡོམ་དབང་རིམ་གྱི་སྒོ་ནས་ཕྱིར་འཆོས་དེའང་དེ་གསུམ་དང་ཆོས་ཐམས་ཅད་སྒྱུ་མ་ལྟ་བུར་རྟོགས་པ་ལ་ནི་བཤགས་པ་ལའང་ཚེགས་མེད་དོ། ། དེ་ལྟར་ཡང༌། བཤགས་བྱ་བཤགས་བྱེད་བཤགས་པ་རྣམས། ། གང་ཚེ་རྣལ་འབྱོར་པས་མ་མཐོང༌། ། རང་བཞིན་དག་པས་ཡོངས་སུ་མཐོང༌། ། དེ་ནི་བཤགས་པའི་སྡོམ་པའོ། །
ཞེས་གསུངས། ། སྡོམ་པ་གསུམ་པོ་དེ་ངོ་བོ་གཅིག་གམ་གནས་སྐབས་ཐ་དད་གོང་གི་འགལ་བ་ལྟར་སྣང་བ་དེ་རྣམས་མི་འགལ་བར་བསྲུང་ན་ཇི་ལྟར་སྲུང་ཞེ་ན། དེ་ལ་མི་འགལ་བ་རྣམ་པ་དྲུག་སྟེ། དུས་མི་འགལ་བ་ནི། ཉིན་མོ་སོ་སོ་ཐར་པ་དང་མི་འགལ། མཚན་མོ་གསང་སྔགས་ཀྱི་དམ་ཚིག་དང་མི་འགལ། གཉིས་ཀར་བྱང་ཆུབ་སེམས་དཔའི་སྡོམ་པ་དང་མི་འགལ་བར་བྱའོ། །

གནས་མི་འགལ་བ་ནི། གྲོང་ཁྱེར་དུ་སོ་སོར་ཐར་པ་དང་མི་འགལ། དགོན་པ་དང་དབེན་པར་གསང་སྔགས་ཀྱི་དམ་ཚིག་དང་མི་འགལ། གཉིས་ཀར་བྱང་ཆུབ་སེམས་དཔའི་སྡོམ་པ་དང་མི་འགལ་བར་བྱའོ། ། གྲོགས་མི་འགལ་བ་ནི། ཉན་ཐོས་ཀྱི་ནང་དུ་སོ་སོར་ཐར་པ་དང་མི་འགལ། ཐེག་པ་ཆེན་པོའི་རིགས་ཅན་གྱི་ནང་ན་བྱང་ཆུབ་སེམས་དཔའི་སྡོམ་པ་དང་མི་འགལ། རྒྱུད་སྨིན་གྲོལ་དང་ལྡན་པའི་ནང་དུ་གསང་སྔགས་ཀྱི་དམ་ཚིག་དང་མི་འགལ་བར་བྱའོ། ། རྐྱེན་མི་འགལ་བ་ནི། ན་བ་ལ་སོགས་སྲོག་གི་བར་ཆད་དུ་འགྲོ་བ་དང་ལམ་གོང་མའི་བར་ཆད་དུ་འགྲོ་ན་དེ་མི་བྱ་སྟེ་མ་བསྲུང་ཀྱང་འགལ་བ་མེད་དོ། ། བསམ་པ་མི་འགལ་བ་ནི།
གཞན་དོན་དུ་འགྱུར་བ་དང་ལམ་གོང་མ་རང་གི་རྒྱུདལ་བརྟེན་ན་སྲོག་གཅོད་པ་ལ་སོགས་བྱས་ཀྱང་མི་འགལ་ལོ། ། གང་ཟག་གི་གནས་པས་མི་འགལ་བ་ནི། བསད་པ་གསོ་ནུས། རིག་མ་དགུག་ནུས། དངོས་པོ་སྦེད་ནུས་པས་དེ་ལྟར་བྱས་ཀྱང་འགལ་བ་མེད་དོ། ། དེ་ལྟར་བསླབ་པ་གསུམ་པོ་དེ་དག་ཐམས་ཅད་ཀྱང་འདམ་ཐུག་བྱུང་བའི་དུས་སུ་ཤེས་རབ་ཀྱི་སྲང་ལ་དབབ། དགག་དགོས་ཀྱི་ཡང་ལྗིད་བསྡུར་ལ། དགག་བྱ་ཆེ་ཤོས་སྤང་བའི་དོན་དུ་ཆུང་ཤོས་གནང༌། ཆེ་ཤོས་སྤངས་པས་ཉེས་པ་མེད། ། ཆུང་ཤོས་གནང་བས་ཉེས་པ་མེད། །
ཤེས་རབ་ཐབས་དང་ལྡན་པ་ཡི། ། དུས་ཚོད་གཙོ་བོར་ཁྱེར་བ་གཅེས། ། ཞེས་གསུངས་པས་བླ་ན་མེད་པའི་བྱང་ཆུབ་ཐོབ་པར་འདོད་པའི་གང་ཟག་གི་རྒྱུད་སྡོམ་པ་གསུམ་དང་ལྡན་པར་བྱ་གསུངས། ལྷག་པ་སེམས་ཀྱི་བསླབ་པ་ནི། སྡོམ་པ་རྣམས་ལ་བསྔོ་བསྒྲང་བྱེད་ཅིང་རང་གི་སེམས་ཉིད་གླང་ཆེན་སྨྱོས་པ་ལྟ་བུ་དེ་ལྷག་པ་ཚུལ་ཁྲིམས་ཀྱི་དམིགས་པའི་ཀ་བ་ལ་དྲན་པའི་ཞགས་ཐག་གིས་དམ་དུ་བཅིངས། ཤེས་རབ་ཀྱི་ལྕགས་ཀྱུས་བཟུང་ནས་བློ་རིམ་གྱིས་བསྒོམ་པར་བྱེད་པ་ནི་ཞི་གནས་སོ། ། དེ་ལྟར་ཞི་གནས་ཀྱི་སེམས་རྩེ་གཅིག་ཏུ་བཞག་ནས་ལྷག་མཐོང་གི་དཔྱད་གཞིག་བྱེད་དེ་སྡོམ་པ་ལ་རྟོག་དཔྱོད་བཏང་བས་ཇི་སྲིད་རྟོག་དཔྱོད་འདུག་ཕན་ཆད་བསམ་པའི་ཤེས་རབ་ལ་རྟོག་དཔྱོད་ལས་འདས་ན་བསྒོམ་པའི་ཤེས་རབ་བོ། ། ལྷག་པ་ཤེས་རབ་ཀྱི་བསླབ་པ་ནི་ཆོས་ཐམས་ཅད་ཀྱི་རང་བཞིན་སྤྲོས་པ་ཐམས་ཅད་དང་བྲལ་བ་དེ་གོམས་ཤིང་རྟོགས་པ་དེ་ཡིན་གསུངས། དེ་ལྟ་བུའི་བསླབ་བྱའི་སྣུད་པོ་ཇི་ལྟར་བྱེད་སྙམ་ན། དཔལ་ཏཻ་ལོ་པ་ཆེན་པོའི་ཞལ་ནས།
ཡིད་ལ་མི་བྱེད་ཞེ་འདོད་ཀུན་དང་བྲལ། ། རང་བྱུང་རང་ཞི་ཆུ་ཡི་པ་ཏྲ་འདྲ། ། མི་གནས་མི་དམིགས་དོན་ལ་མི་འདའ་ན། ། དམ་ཚིག་མི་འདའ་མུན་པའི་སྒྲོན་མེ་ཡིན། ། ཞེ་འདོད་ཀུན་བྲལ་མཐའ་ལ་མི་གནས་ལ། ། སྡེ་སྣོད་ཆོས་རྣམས་མ་ལུས་མཐོང་བར་འགྱུར། ། དོན་འདིར་གཞོལ་ན་འཁོར་བའི་བཙོན་ལས་ཐར། ། དོན་འདིར་མཉམ་བཞག་སྡིག་སྒྲིབ་ཐམས་ཅད་བསྲེགས། ། བསྟན་པའི་སྒྲོན་མེ་ཞེས་སུ་བཤད་པ་ཡིན། ། ཞེས་གསུངས་པས་མདོ་དོན་སྙིང་པོར་བསྡུ་ན་མན་ངག་བཞི་སྒྲོམས་སུ་བཅུག་ནས་ལམ་གྱི་སྲོལ་འབྱེད་པ་ཤིང་རྟའི་འཁོར་ལོ་ལྟ་བུ་ལ་དོན་བཞི་དང་པོ་ལྟ་བ་ཆོས་ཉིད་ཀྱི་དོན་ལ་ཕུ་ཐག་བསྲིང་བ་དང༌།
གཉིས་པ་སྒོམ་པ་འོད་གསལ་གྱི་དོན་ལ་གོལ་སྒྲིབ་ཀྱི་འཁྱོག་བསྲང་བ་དང༌། གསུམ་པ་སྤྱོད་པ་རྒྱུ་འབྲས་ཀྱི་དོན་ལ་ལུས་ངག་གི་ཚད་སྡོམ་པ་དང༌། བཞི་པ་འབྲས་བུ་ལྷུན་གྲུབ་ཀྱི་དོན་ལ་རེ་དྭོགས་ཀྱི་བློ་དང་བྲལ་བའོ། ། ཞེས་གསུངས་པ་ལྟར་མན་ངག་ཉམས་ལེན་དུ་དྲིལ་ནས་སྒྲུབ་པ་ལག་ཏུ་ལེན་པའི་ཚུལ་ལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ། ཀུན་རྫོབ་བྱང་སེམས་ཀྱི་སྐབས་སུ། དྲུག་པ་བློ་སྦྱོང་གི་དམ་ཚིག་བསྟན་པ་ལ། སྤྱི་དོན་གསུམ་ལ་བསླབ་པའི་དང་པོ་ཁས་བླང་དང་མ་འགལ་བ་ནི། ང་བློ་སྦྱོང་བ་དང་སྒོམ་ཆེན་སོགས་ཡིན་ཟེར་ནས་བསླབ་བྱ་ཕྲ་མོ་ཁྱད་དུ་མི་གསོད་པར་སོ་ཐར་ནས་རྡོ་རྗེ་ཐེག་པའི་བར་གྱི་ཁས་བླང་གི་བསླབ་བྱ་རྣམས་མ་ཉམས་པར་བསྲུང་སྟེ་དེའང་བཅས་པའི་བསླབ་བྱ་ཕྲ་མོ་ཆབ་ལེན་ལྷམ་ཕུད་མ་བྱས་པ་སོགས་ལས་རང་བཞིན་གྱི་ཁ་ན་མ་ཐོ་བ་ཚིག་རྩུབ་ཕོ་རུས་ཀྱི་གཏམ་སོགས་བག་མེད་པའི་བྱ་བྱེད་དང་སྨྲ་བརྗོད་རྣམས་སྒོ་གསུམ་གྱི་ཉེས་པར་ཆེ་བས་མ་ཤོར་བར་སྲུང་ཞིང༌། གཉིས་པ་ཐོ་ཅོར་མ་ཤོར་བ་ནི། བདག་གཅེས་འཛིན་མེད་པ་གཞན་གྱི་གོ་བའི་ཕྱིར་ཤིང་གཉན་གཅོད་པ་མཛེ་ཕོ་དང་འགོས་ནད་ཅན་དང་འགྲོགས་པ།
དུར་ཁྲོད་དུ་རོ་འབོག་ཅིང་རོ་གོས་གྱོན་པ། ཤ་ཁྲག་གིས་བྱུག་པ་དང་མི་གཙང་བའི་ཟས་དང་མཛུབ་མོ་ལ་མར་མེ་འབུལ་བ་དང་ལྷོག་དགག་ལ་སྒྲུབ་གྲྭར་འདུག་པ་དང༌། གཅེར་བུ་རྐང་རྒྱན་སོགས་ཡོ་བྱད་མེད་པར་བྱས་ནས་བླ་མ་མཆེད་གྲོགས་ཀྱི་ངོ་མཚར་གྱི་མཐོང་དང༌། ཡུལ་འབྲོག་ཕོ་མོས་གྲུབ་ཐོབ་ཏུ་མཐོང་བར་རེ་བའི་དཀའ་སྤྱད་ལ་དོན་མགོ་མེད་པས་ཐོ་ཅོའི་སྤྱོད་པ་རྣམས་སྤང་ངོ༌། ། གསུམ་པ་ཕྱོགས་རེར་མ་ལྟུང་བ་ནི། མིའི་གནོད་པ་བཟོད་ལ་ལྷ་འདྲེ་ལ་མི་བཟོད་པ། དེ་བཞིན་དུ་ལྷ་འདྲེ་ལ་བཟོད་ཅིང་བྱང་སེམས་བསྒོམ་ཀྱང་མི་ལ་མི་བཟོད་པ། ཧོར་སོག་པོ་སོགས་ལ་བཟོད་ཀྱང་ཉེ་ལོག་གི་ངན་བྱེད་ལ་མི་བཟོད་པ། ཆེ་བ་ལ་གུས་ཤིང་ཆུང་བ་ལ་བརྙས་པ་ལྟ་བུ་རང་གི་ཉེ་བ་མཛའ་བཤེས་ཡང་ཉེ། འཁོར་གཡོག་རྟ་ནོར་སྒོ་ཁྱི་རང་ཕྱོགས་ཀྱི་སྤྲང་པོ་ཡན་ལ་བྱམས་སྙིང་རྗེ་ངང་གིས་སྐྱེ་བ་ལ་དགྲ་ཕྱོགས་སུ་གྱུར་པ་ཀུན་དང༌།
གཞན་ཡང་རང་དང་གཉེན་བཤེས་དང་མི་མཐུན་པ་དང་ཁ་སྨྲས་ངན་བཏགས་བྱེད་མཁན་ཀྱི་རིགས་ཐམས་ཅད་ལ་བྱང་སེམས་ཀྱི་ཡུལ་དུ་མི་འོང་བར་སྡང་བ་སོགས་ཕྱོགས་རེ་བ་སྤངས་ལ་སྦྱངས་ཏེ། རྟོགས་ལྡན་མགོན་ཡེས། རྒྱུད་ཡོ་བའི་ཕྱོགས་ནས་དྲང་པོར་བསྲང༌། ། མདོ་རྒྱུད་མན་ངག་གི་ཚངས་ཐིག་ཐོབ། ། བློ་ངན་དྲེད་ཀྱི་བཟོད་རྒྱ་རས་སུ་བོར། ། མདོ་ལ་གྱིས་དྲིལ་ན་མངོན་ལྐོག་སྤངས། ། ཞེས་གསུངས་པ་ལྟར་བྱས་ནས་བདག་གཅེས་འཛིན་གཞན་གཅེས་སུ་བསྒྱུར་ལ་ལུས་ངག་གི་སྤྱོད་པ་ཆོས་མཐུན་རང་སོ་ཐུབ་པར་བྱ། མི་སྔོན་གྱི་མངོན་ཚན་ཆུང་ལ་དགེ་སེམས་དང་ཉམས་ལེན་གྱི་ས་ཆོད་ཆེ་བ་ཞིག་བྱ་སྟེ། དམ་པ་སོ་ཡི་ཞལ་ནས། ཆོས་པའི་རྟགས་མེད་པ།
སྡིག་པའི་ལས་མི་བྱེད་པ། སྒྲུབ་པ་མིས་མི་ཚོར་བ། ཅི་བྱེད་དོན་དང་འབྲེལ་བ་དགོས་གསུངས་ཏེ། འདི་རྣམས་རྩ་ཚིག་ལས། སྤྱི་དོན་གསུམ་ལ་རྟག་ཏུ་བསླབ། ། འདུན་པ་བསྒྱུར་ལ་རང་སོར་བཞག ། ཅེས་པའི་དོན་རྣམས་བསྒོམ། དེ་ནས་སྔར་བཞིན་གནད་གསུམ་གྱི་སྲང་ལ་འགྲིམ་ཞིང་དམིགས་པ་ཏིང་ངེ་འཛིན་གྱི་གནད་ལ། དེའང་སེམས་གནས་པར་བྱེད་པ་ལ་སེམས་གནས་གནས་པོ་གསལ་གསལ་པོ་བདེ་བདེ་པོ་འོང་བར་རེ་བ་དང༌། རྣམ་རྟོག་འཕྲོས་ཀྱི་དྭོགས་པའི་བསྒྲིམ་དྲག་ན་སེམས་མི་གནས་པའི་རྐྱེན་བྱེད་པས་རེ་དྭོགས་གང་ཡང་མི་བྱ་བར་འབོལ་ལེ་ཤིག་གེར་འཇོག་པ་གལ་ཆེ་སྟེ།
སྐྱེ་མེད་ཞང་གིས་ཕྱག་རྒྱ་ཆེན་པོ་བསྒོམ་པ་ནི་བཅོས་མ་དང་དམིགས་གཏད་དང་ཞེ་འདོད་དང་རྩོལ་བས་རྟོགས་པར་མི་འགྱུར་ཏེ། འདོད་དང་རྩོལ་བ་ཡོད་ན་འཚང་མི་རྒྱ། ། ཞེས་དང༌། སེམས་མ་བཅོས་ན་གསལ། ཆུ་མ་བརྙོགས་ན་དྭངས། ཞེས་གསུངས་པས་ལུས་དང་སེམས་ཀྱི་རྩོལ་བ་ཐམས་ཅད་དོར་ལ་ཆེད་དུ་བྱ་བ་མེད་པར་བཞག་སྟེ། མ་བཅོས་པར་བཞག ། རང་གར་བཞག ། ཀློད་ལ་བཞག ། ལྷུག་པར་བཞག །
སྤྲོ་བསྡུ་མེད་པར་བཞག ། དམིགས་པ་མེད་པར་བཞག ། གཟའ་གཏད་མེད་པར་བཞག ། རང་བབས་སུ་བཞག ། ཅི་བདེར་བཞག ། རྩོལ་སྒྲུབ་མེད་པའི་ཉམས་ཅིར་ཡང་མི་རྟོག་པར་འཆར་ཞེས་དང༌། སེམས་ཕྱག་རྒྱ་ཆེན་པོ་བསྒོམ་པ་ནི་གང་དུའང་དམིགས་གཏད་དང་ཞེ་འདོད་མེད་པར་སེམས་རང་གར་ཀློད་ཀྱིས་གློད་ལ་ཙེན་གྱིས་བཞག ། དེ་ལྟར་ཀློད་ཤེས་ན་གསལ་ལ་རྟོག་པ་མེད་པ་ནམ་མཁའ་རྣམ་པར་དག་པའི་དབྱིངས་ལྟ་བུ་འཆར་ཡུན་རིང་བ་ལ་ཡོན་ཏན་དུ་མི་ལྟ། ཡུན་ཐུང་བ་ལ་སྐྱོན་དུ་མི་ལྟ་བར་སྐད་ཅིག་ཙམ་དུ་འཁྱེར་ཞིང་བསྒོམ་པས་དུས་ཅི་ཞིག་ཙམ་ན་རྟོགས་པའི་རང་བཞིན་ཤེས་ཏེ་རྣམ་རྟོག་འོད་གསལ་དུ་ཤར་ནས་རྒྱུན་ཆད་མེད་པར་ཕྲིལ་གྱིས་འཆར་བ་ལ་ཐེ་ཚོམ་མེད་དེ་སངས་རྒྱས་ཀྱི་དགོངས་པ་ཕྱིན་ཅི་མ་ལོག་པ་ལ་ལྷན་གྱིས་སླེབ་བོ། ། ཞེས་གསུངས་པ་ལྟར་སེམས་རང་ཤར་གྱི་རིག་པ་ངོས་ཟིན་པ་དེའི་སྟེང་དུ་བཅས་བཅོས་མེད་པར་ལྷོད་ཀྱིས་གློད་ལ་ཤིགས་ཀྱིས་ཞོག་མཛོད་ཅིག །
བྱས་ལ་བརྡའ་བཀྲོལ་ཞིང་མཎྜལ་གཏོར་འབུལ་སྨོན་ལམ་གདབ་པ་སོགས་བྱའོ། ། ཉིན་ཡ་བྱས་པའི་ཉི་མ་ཉེར་གཅིག་ཆོས་ཐུན་བཅུ་གསུམ་ཡིན་ནོ། ། ༈ ཆོས་ཐུན་བཅུ་བཞི་པ་ནི། འདིར་སྔ་ནས་ཕྱག་ལེན་དུ་ཆོས་ཐུན་ལ་ཐར་རྒྱན་གྱི་ཕར་ཕྱིན་དྲུག་ཡན་ཆད་འཆད་ནས་བསླབ་བྱའི་སྤྱོད་ལམ་ཤུགས་ཀྱིས་གོ་བའི་ལུགས་བྱས་ནས་ངོ་སྤྲོད་གདབ་མ་རན་གྱི་བར་ངེས་དོན་གྱི་བཤད་པ་གཏན་ནས་མི་འཆད་ཅིང་དོ་དགོང་ངེས་བཟུང་ཐུབ་པའི་དམིགས་པ་ཉམས་སུ་ལེན་བྱའི་བཞག་ཐབས་འདི་ཁོ་ན་སྤོད་པ་ཞི་གནས་གཏན་ལ་ཕབ་ཙམ་ནས་ཞི་གནས་ཀྱི་ཁྲིད་རྐང་འགྲོ་བར་བྱས་ཏེ། རྟོགས་འབུལ་ཟིན་པ་དང་ལྷག་མཐོང་བསྐྱེད་པའི་རྩད་གཅོད་དང་ངོས་འཛིན་ངོ་སྤྲད་མཛད་ནས་ངེས་དོན་བཤད་པ་གང་རིག་གི་ངོ་སྤྲོད་དང་རྒྱབ་ཆོས་བྱེད་པར་གདའ་བས་དེའི་ཕྱག་ལེན་གྱི་དབང་གི་འདི་སྐབས་ཐེག་པ་སྤྱིའི་བསླབ་བྱ་མདོར་བསྡུས་མགོ་སྨོས་རེ་བྱས་ནས་སླར་དཔྱོད་ལྡན་ལ་རྒྱུམཚན་ཞིབ་ཏུ་བཤད་པས་ཐབས་སྣ་ཚོགས་ཀྱི་སློབ་མའི་རྒྱུད་འདུལ་ཞིང་ལྟ་སྤྱོད་གཉིས་ཀའམ་གང་རུང་ལ་འཕྲིག་ཟོས་ནས་ཕན་ཐོགས་ཅུང་ཟད་འབྱུང་བར་རེ་ནས་འདི་ལྟར་འགྲིག་རིམ་བགྱིད་པ་ལགས་པས་རྩ་འཐུ་སར་སྐམ་པ་འཁྱེར་བ་རྒྱུ་མཚན་ཆུང་སྙམ་དུ་མི་དགོངས་པར་མཁྱེན་ལྡན་རྣམས་ཀྱིས་ཅུང་ཟད་དབྱེ་བ་དང་བཅས་པས་དོན་གོ་བར་བཤད་ཅིང་གོ་རིམ་གྱིས་ངེས་པ་སོགས་ནི་ཅི་འཐད་བྱའོ། ། ཡང་སྔར་བཞིན་ཚིག་གི་མཚམས་སྦྱོར་བྱས་ནས། དེ་ལྟར་ལྷག་པ་ཚུལ་ཁྲིམས་ཀྱི་བསླབ་པ་སྡོམ་པ་གསུམ་པོ་དེ་དག་གི་རང་རང་གི་ངོ་བོ་ངོས་བཟུང་ཞིང་སྐབས་དོན་བྱང་སེམས་ཀྱི་བསླབ་བྱ་རྒྱས་པར་བཤད་པ་ལ། ཐོག་མ་ཁོ་ནར་སྐྱབས་སུ་འགྲོ་བའི་བསླབ་བྱ་ནི་བཅུ་གཅིག་སྟེ། ཐུན་མོང་གི་བསླབ་བྱ་ལྔ། སོ་སོའི་བསླབ་བྱ་དྲུག་གོ །
(Dཐུན་མོང་གི་བསླབ་བྱ་ལྔ་)ནི། (Eཕྱོགས་གང་དང་གང་དུ་འགྲོ་བ་དེ་དང་དེའི་ལྷ་ལ་སྐྱབས་སུ་མི་འགྲོ་བ་མ་ཡིན་པ་དང་གཅིག ། དགོས་པ་གལ་ཆེ་ཡང་སྐྱབས་འགྲོ་ལས་ཐབས་གཞན་མི་བཙལ་བ་དང་གཉིས། སྲོག་དང་བྱ་དགའི་ཆེད་དུའང་དཀོན་མཆོག་གསུམ་མི་དཔང་བ་དང་གསུམ། ཅི་ཟ་ཅི་འཐུང་གི་ཕུད་ཀྱིས་མཆོད་ཅིང་དུས་ཀྱི་མཆོད་པ་བྱ་བ་དང་བཞི། ཕན་ཡོན་དྲན་པའི་སྒོ་ནས་ཡང་དང་ཡང་དུ་སྐྱབས་སུ་འགྲོ་བ་ལ་བསླབ་པ)འོ། ། (Dསོ་སོའི་བསླབ་བྱ་དྲུག་)ནི། (Eསངས་རྒྱས་ལ་སྐྱབས་སུ་སོང་ནས་འཇིག་རྟེན་པའི་ལྷ་ལ་ཕྱག་མི་འཚལ། ཆོས་ལ་སྐྱབས་སུ་སོང་ནས་སེམས་ཅན་ལ་གནོད་འཚེ་སྤངས། དགེ་འདུན་ལ་སྐྱབས་སུ་སོང་ནས་གྲོགས་མུ་སྟེགས་པ་ལ་རྟེན་མི་བཅའ།
སངས་རྒྱས་ལ་གུས་པ་བསྒྲུབ་ཅིང་མ་གུས་པ་སྤང༌། ཆོས་ལ་གུས་པ་བསྒྲུབ་ཅིང་མ་གུས་པ་སྤང༌། དགེ་འདུན་ལ་གུས་པ་བསྒྲུབ་ཅིང་མ་གུས་པ་སྤང་བ་)དང་དྲུག་གོ ། དེ་ནས་(Dསོ་ཐར་གྱི་སྡོམ་པ་རིས་བརྒྱད་)དེ། (Eདགེ་སློང་ཕ་མ་གཉིས་དང༌། དགེ་ཚུལ་ཕ་མ་གཉིས་དང༌། དགེ་བསྙེན་ཕ་མ་གཉིས་དང༌། དགེ་སློབ་མ་དང་བདུན། བསྙེན་གནས་ཀྱི་སྡོམ་པ་)དང་བརྒྱད། དེའི་ནང་ནས་(Dདགེ་ཚུལ་གྱི་བསླབ་བྱ་བཅུ་གསུམ་)ནི།
(Eསློབ་དཔོན་ལས་ཐོབ་པ་བཅུ་སྟེ། རྩ་བ་བཞི་ཡན་ལག་དྲུག་གོ ། རྩ་བ་བཞི་ནི། སྲོག་གཅོད་པ། མ་བྱིན་པ་ལེན་པ། མི་ཚངས་པ་སྤྱོད་པ། མི་ཆོས་བླ་མའི་རྫུན་སྤང་བའོ། ། ཡན་ལག་དྲུག་ནི། ཆང་དང༌། གར་སོགས་དང༌།
ཕྲེང་སོགས་དང༌། མལ་སྟན་མཐོ་བ་དང༌། ཕྲི་དྲོའི་ཁ་ཟས་དང༌། གསེར་དངུལ་ལེན་པ་སྤང་བ་རྣམས་སོ། ། མཁན་པོ་ལས་ཐོབ་པ་གསུམ་ཏེ། ཁྱིམ་པའི་རྟགས་སྤང་བ་ཉམས་པ། རབ་ཏུ་བྱུང་བའི་རྟགས་རབ་ཏུ་ལེན་པ་ལས་ཉམས་པ། བླ་མར་གསོལ་བ་བཏབ་པ་ལས་ཉམས་པ་སྤང་བ)འོ། ། དགེ་སློང་རྣམས་ནི་ལྟུང་བ་སྡེ་ལྔས་བསྡུས་པ་སྤང་བའོ། ། སྤྱིར་(Dདགེ་སྦྱོང་གི་ཆོས་བཞི་)ནི།
(Eགཤེ་བ་ལ་སླར་མི་གཤེ། ཁྲོ་བ་ལ་སླར་མི་ཁྲོ། བརྡེག་པ་ལ་སླར་མི་བརྡེག ། མཚང་འབྲུ་བ་ལ་སླར་མི་འབྲུ་བ)འོ། ། དེ་ནས་(Dབྱང་ཆུབ་སེམས་དཔའི་བསླབ་བྱ་ལ་གསུམ་)སྟེ། (Eསྡོམ་པའི་ཚུལ་ཁྲིམས། དགེ་བ་ཆོས་སྡུད་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་)སོ། ། དེ་ལ་སྡོམ་པའི་ཚུལ་ཁྲིམས་ནི། མི་དགེ་བ་བཅུ་སྡོམ་པའོ། །
(Dམི་དགེ་བ་བཅུ་)ནི། (Eསྲོག་གཅོད་པ་མ་བྱིན་པ་ལེན་པ་འདོད་པས་ལོག་པར་གཡེམ་པ་སྟེ་ལུས་ཀྱི་སྒོ་ནས་གསུམ། རྫུན་དང་ཕྲ་མ་དང་ངག་འཁྱལ་དང་ཚིག་རྩུབ་སྟེ་ངག་གི་སྒོ་ནས་བཞི། བརྣབ་སེམས་གནོད་སེམས་ལོག་པར་ལྟ་བ་སྟེ་ཡིད་ཀྱི་གསུམ་)དང་བཅུའོ། ། དགེ་བ་ཆོས་སྡུད་ཀྱི་ཚུལ་ཁྲིམས་ནི་ཕ་རོལ་ཏུ་ཕྱིན་པ་དྲུག་བསྒྲུབ་པའོ། ། (Dཕ་རོལ་ཏུ་ཕྱིན་པ་དྲུག་)ནི་(Eསྦྱིན་པའི་ཕ་རོལ་ཏུ་ཕྲིན་པ་དང༌། ཚུལ་ཁྲིམས། བཟོད་པ། བརྩོན་འགྲུས། བསམ་གཏན།
ཤེས་རབ་ཀྱི་ཕ་རོལ་ཏུ་ཕྱིན་པ)འོ། ། དེ་རེ་རེ་ལ་ངོ་བོ་གསུམ་དུ་དབྱེ་བའི་ལག་ལེན་འོག་ནས་བཤད་དོ། ། སེམས་ཅན་དོན་བྱེད་ཀྱི་ཚུལ་ཁྲིམས་ནི་བསྡུ་བ་རྣམ་པ་བཞི་ལ་སོགས་པ་སེམས་ཅན་རྣམས་ལ་འཇིག་རྟེན་དང་འཇིག་རྟེན་ལས་འདས་པའི་ཕན་ཕྱོགས་སྒྲུབ་པའོ། ། (Dབསྡུ་བ་རྣམ་པ་བཞི་)ནི། (Eསྦྱིན་པས་བདེ་བ་དང༌། སྙན་པར་སྨྲ་བས་དགའ་བ་དང༌། དོན་སྤྱོད་པས་བག་ཕེབས་པ་དང༌། དོན་དང་མཐུན་པའི་གྲོས་ཆེན་གདབ་པ)ར་བྱའོ། ། དེ་དག་ཇི་ལྟར་བསླབ་པའི་ཚུལ་ནི། བསླབ་བཏུས་ལས།
བདག་གི་ལུས་དང་ལོངས་སྤྱོད་དང༌། ། དགེ་བ་དུས་སུ་བསགས་པ་ཀུན། ། སེམས་ཅན་ཀུན་ལ་གཏོང་བ་དང༌། དེ་སྲུང་དག་པ་སྤེལ་བའོ། ། ཞེས་དང༌། གཞན་རྣམས་དང་ནི་བདག་ལའང་རུང༌། ། སྡུག་བསྔལ་ཡིན་ཡང་གང་ཕན་དང༌། ། ཕན་དང་བདེ་བ་རྣམས་བྱ་སྟེ། ། བདེ་ཡང་མི་ཕན་མི་བྱའོ། ། ཞེས་སྡོམ་པ་ཉི་ཤུ་པར་གསུངས་པ་ལྟར་ཤེས་པར་བྱའོ། །
དེའི་མི་མཐུན་ཕྱོགས་ངོས་བཟུང་བ་ནི་གཉིས་ཏེ། སྡོམ་པ་གཏོང་བར་བྱེད་པ་རྩ་བའི་ལྟུང་བ་དང༌། བསླབ་པ་དང་འགལ་བ་ཉེས་བྱས་ཀྱི་ལྟུང་བའོ། ། དང་པོ་བསླབ་བཏུས་སུ་བསྟན་པ་ནི། རྒྱལ་པོ་བྱང་ཆུབ་སེམས་དཔའི་རྩ་ལྟུང་ལྔ། བློན་པོ་བྱང་ཆུབ་སེམས་དཔའི་རྩ་ལྟུང་ལྔ། ཕལ་པའི་རྩ་ལྟུང་བརྒྱད། ཐུན་མོང་དུ་སྨོན་པ་བཏང་བ་དང་བཅུ་དགུ་ཡིན་ནོ། ། ཡང་སྡོམ་པ་ཉི་ཤུ་པར་བསྟན་པ་ནི། ཉན་ཐོས་ཀྱི་ཕམ་པ་དང་འདྲ་བ་སྡོམ་པ་གཏོང་བར་བྱེད་པའི་རྩ་ལྟུང་བཞི།
བསླབ་པ་དང་འགལ་བ་ཉེས་བྱས་ཀྱི་ལྟུང་བ་བཞི་བཅུ་ཞེ་ལྔ་བསྟན་ཏེ་ལུགས་གཉིས་ཀའི་རྐང་གྲང་གྲངས་ཚུལ་ཁྲིམས་ལེའུར་བཤད་དོ། ། དེ་ནས་གསང་སྔགས་ཀྱི་དམ་ཚིག་ནི། དང་པོ་བསླབ་པའི་གཞི་ལྔ་ལ་བསླབ་པ་དང༌། ཐུན་མོང་རིགས་ཀྱི་དམ་ཚིག་བཅུ་བཞི་བཟུང་བ་དང༌། ཁྱད་པར་དགོངས་ཏེ་གསུངས་པའི་ལྔ་སྲུང་བའོ། ། དང་པོ་ལྔ་ནི། ། སྲོག་གཅོད་པ་དང་མ་བྱིན་པ་ལེན་པ་དང་འདོད་ལོག་སྤྱོད་པ་དང་རྫུན་དུ་སྨྲ་བ་དང་ཆང་རྣམས་སྤང་བ་ལ་བསླབ་པའོ། ། ཡང་དུས་འཁོར་གྱི་རྗེས་སུ་འབྲང་ནས་སྲུང་བར་བྱ་བ་ལྔ། མི་བྱ་བ་ལྔ། མི་བསྣུན་པ།
མི་འཁུ་བ་ལྔ། མི་ཞེན་པ་ལྔའོ། ། བསྲུང་བ་ལྔ་ནི་བསླབ་པའི་གཞི་ལྔའོ། ། (Dམི་བྱ་བ་ལྔ་)ནི་(Eརྒྱན་པོ་དང་ཁ་ན་མ་ཐོ་བའི་བཟའ་བ་དང༌། ངན་ཚིག་སྨྲ་བ་དང༌། བསྟན་བཅོས་ངན་པ་སྨྲ་བ་དང༌། མུ་སྟེགས་ལ་སོགས་ཀྱི་ཆོས་སྨྲ་བར་བྱེད་པ་)རྣམས་སོ། ། (Dམི་བསྣུན་པ་ལྔ་)ནི། (Eབ་གླང༌། བྱིས་པ།
སྐྱེས་པ། བུད་མེད། མཆོད་རྟེན་ལ་མི་བསྣུན་པ)འོ། ། (Dམི་འཁུ་བ་ལྔ་)ནི། (Eགྲོགས་དང་རྗེ་བོ་དང་སངས་རྒྱས་དང་དགེ་འདུན་དང་བློ་གཏད་པ་ལ་མི་འཁུ་བ)འོ། ། (Dམི་ཞེན་པ་ལྔ་)ནི། (Eགཟུགས་དང་སྒྲ་དང་དྲི་དང་རོ་དང་རེག་བྱ་ལ་མི་ཞེན་པ)ར་བྱའོ། ། ཐུན་མོང་རིགས་ཀྱི་དམ་ཚིག་བཅུ་བཞི་བཟུང་བ་ནི། གསུམ་ལ་སྐྱབས་སུ་འགྲོ་བའི་བསླབ་བྱ་དང༌། སྡོམ་པའི་ཚུལ་ཁྲིམས་དང་དགེ་བ་ཆོས་སྡུད་ཀྱི་ཚུལ་ཁྲིམས་དང་སེམས་ཅན་དོན་བྱེད་ཀྱི་ཚུལ་ཁྲིམས་བརྟན་པར་འཛིན་པ་ནི་འཁོར་ལོའི་རིགས་ཀྱི་བཞིའོ། །
རྡོ་རྗེ་དྲིལ་བུའི་ཕྱག་རྒྱའི་དེ་ཁོ་ན་ཉིད་དང༌། སློབ་དཔོན་གྱི་དམ་ཚིག་འཛིན་པ་ནི་རྡོ་རྗེ་རིགས་ཀྱི་གཉིས་སོ། ། ཉིན་རེ་བཞིན་དུ་ཆོས་ཀྱི་སྦྱིན་པ་དང༌། ཟང་ཟིང་གི་སྦྱིན་པ་དང༌། མི་འཇིགས་པ་སྐྱབས་ཀྱི་སྦྱིན་པ་དང༌། བྱམས་པའི་སྦྱིན་པ་དང་བཞི་དུས་དྲུག་ཏུ་སྦྱིན་པ་ནི་རིན་ཆེན་རིགས་ཀྱི་བཞིའོ། ། ཕྱི་ཉན་རང་གི་ཐེག་པ་དང༌། ནང་ཕ་རོལ་ཏུ་ཕྱིན་པའི་ཐེག་པ་དང༌། གསང་བ་རྡོ་རྗེའི་ཐེག་པ་གསུམ་འཛིན་པ་ནི་པདྨ་རིགས་ཀྱི་གསུམ་མོ། ། མཆོད་པའི་ལས་ཐམས་ཅད་བྱེད་པ་ནི་ལས་ཀྱི་རིགས་ཀྱི་གཅིག་གོ །
ཁྱད་པར་དགོངས་ཏེ་གསུངས་པའི་དམ་ཚིག་ལྔ་བསྲུང་བ་ནི། རྡོ་རྗེ་རིགས་ཀྱི་སྲོག་གཅོད་པ་དང༌། རིན་ཆེན་རིགས་ཀྱི་མ་བྱིན་པ་ལེན་པ་དང་པདྨ་རིགས་ཀྱི་བུད་མེད་བསྟེན་པ་དང༌། ལས་ཀྱི་རིགས་ཀྱི་རྫུན་སྨྲ་བ་དང༌། འཁོར་ལོའི་རིགས་ཀྱི་ཤ་ལྔ་བདུད་རྩི་ལྔ་ཆང་བསྟེན་པའོ། ། དེ་ལ་སྲོག་གཅོད་པ་ལ་གསུམ་སྟེ། ཕྱི་སེམས་ལྡན་གྱི་དགྲ་བོ་ཞིང་བཅུ་ཚང་བ། ནང་རླུང་བཅུའི་བགྲོད་པ། གསང་བ་རྣམ་པར་རྟོག་པའི་འཆིང་བ་གཅོད་པའོ། ། ཡང་མ་བྱིན་པ་ལེན་པ་ལ་གསུམ་སྟེ།
ཕྱི་ཕན་བྱའི་ལོངས་སྤྱོད་དོན་གྱི་ཡོད་པར་བྱ་བ། ནང་བུད་མེད་བཀུག་ལ་ཤུ་ཏྲ་བླང་བ། གསང་བ་ཐེག་ཆེན་གྱི་དགེ་བ་ལ་མཉམ་པར་འཇོག་པའོ། ། ཡང་གཞན་གྱི་བུད་མེད་བསྟེན་པ་ནི་གསུམ་སྟེ། ཕྱི་མཚན་ཉིད་དང་ལྡན་པའི་བུད་མེད་བསྟེན་པ། ནང་འོད་རིགས་ཡེ་ཤེས་ཀྱི་ཕྱག་རྒྱ་བསྟེན་པ། གསང་བ་རྣམ་ཀུན་མཆོག་ལྡན་གྱི་སྟོང་ཉིད་དང་སྦྱོར་བའོ། ། ཡང་རྫུན་སྨྲ་བ་ནི་གསུམ་སྟེ། ཕྱི་སེམས་ཅན་ལ་ཕན་པའི་རྫུན་གནས་སྐབས་སུ་སྨྲ་བ་དང༌། ནང་དྲང་དོན་གྱི་གསུང་གིས་ངེས་དོན་ལ་སྦྱར་བ་དང༌།
གསང་བ་བརྗོད་མེད་རྟོགས་པས་བརྗོད་པ་ལ་དབང་ཐོབ་པར་བྱ་བའོ། ། ཡང་ཤ་ཆང་ལ་སོགས་བསྟེན་པ་ནི་གསུམ་སྟེ། ཕྱི་ཤ་ལྔ་དང་བདུད་རྩི་ལྔ་དང་ཆང་ཐབས་མཁས་པས་ཡོངས་སུ་བསྟེན་པ་དང༌། ནང་འབར་འཛག་གི་བདེ་བས་ལུས་དག་ཅིང་བྱང་སེམས་ལ་དབང་ཐོབ་པ་དང༌། གསང་བ་སྟོང་ཉིད་སྙིང་རྗེ་དབྱེར་མེད་དུ་བསྒོམ་པ་ཕྱག་རྒྱའི་དམ་ཚིག ། དེ་དག་གི་མི་མཐུན་ཕྱོགས་ངོས་བཟུང་བ་ནི། རྩ་བའི་ལྟུང་བ་བཅུ་བཞི། ཡན་ལག་གི་སྦོམ་པོ་བརྒྱད་དང་དེའི་ཕྱོགས་མཐུན་ལ་སོགས་པའོ། ། (Dརྩ་བའི་ལྟུང་བ་བཅུ་བཞི་)ནི། (Eརྡོ་རྗེ་སློབ་དཔོན་ལ་བརྙས་པ་དང་གཅིག །
བདེ་བར་གཤེགས་པའི་བཀའ་ལས་འདས་པ་དང་གཉིས། རྡོ་རྗེ་སྤུན་ལ་ཁྲོས་པ་དང་གསུམ། སེམས་ཅན་ལ་བྱམས་པ་སྤང་བ་དང་བཞི། རྫས་དང་བསམ་པའི་བྱང་ཆུབ་ཀྱི་སེམས་སྤང་བ་དང༌། དམ་པའི་ཆོས་ལ་སྨད་པ་དང་དྲུག ། མ་སྨིན་པ་ལ་གསང་བ་བསྒྲགས་པ་དང་བདུན། ཕུང་ཁམས་སངས་རྒྱས་ཀྱི་བདག་ཉིད་ཅན་ལ་བརྙས་པ་དང་བརྒྱད། རང་བཞིན་དག་པའི་བདེན་གཉིས་ཀྱི་ཆོས་ལ་ཐེ་ཚོམ་ཟ་བ་དང་དགུ། གདུག་པ་ཅན་ལ་རྟག་ཏུ་བྱམས་པ་དང་བཅུ། མིང་སོགས་བྲལ་བའི་ཆོས་དབྱིངས་ལ་དེར་འཛིན་དུ་རྟོག་པ་དང་བཅུ་གཅིག །
དད་པ་ཅན་སུན་འབྱིན་པ་དང་བཅུ་གཉིས། བཟའ་སོགས་དམ་ཚིག་མི་བསྟེན་པ་དང་བཅུ་གསུམ། ཤེས་རབ་མ་བུད་མེད་ལ་སྨོད་པ་དང་བཅུ་བཞི)འོ། ། (Dཡན་ལག་གི་སྦོམ་པོ་བརྒྱད་)ནི། (Eདམ་ཚིག་དང་དད་པ་མེད་པའི་རིག་མ་བསྟེན་པ་དང་གཅིག ། ཚོགས་ཀྱི་འཁོར་ལོ་རྩོད་པ་དང་གཉིས། སངས་རྒྱས་ཀྱིས་མ་གསུངས་པའི་རིག་མ་ལས་བདུད་རྩི་ལེན་པ་དང་གསུམ། གསང་སྤྱོད་ཀྱི་ཡན་ལག་ཤེས་ཀྱང་གཞན་ལ་སྟོན་མི་ནུས་པ་དང་བཞི། ཆོས་ལ་དད་པའི་སེམས་ཅན་ལ་ཆོས་མ་ཡིན་པའི་གཏམ་བྱེད་པ་དང་ལྔ། ཉན་ཐོས་ཀྱི་ནང་དུ་ཞག་བདུན་འདས་པ་དང་དྲུག །
རྣལ་འབྱོར་གྱི་ཡེ་ཤེས་མི་ཤེས་པར་སྔགས་པ་ཡིན་ཟེར་བ་དང་བདུན། ཕྱིའི་ཆོས་བཤད་དགོས་པའི་སེམས་ཅན་ལ་ནང་གི་ཆོས་བཤད་པ་)དང་བརྒྱད་དོ། ། གཞན་ཡང་(Dཐུན་མོང་གི་དམ་ཚིག་རྩ་ལྟུང་གི་ཕྱོགས་མཐུན་བཅོ་ལྔ་)ནི། (Eབསྐྱེད་རྫོགས་ལ་གནས་ཀྱང་མཆོད་བསྟོད་ཞག་ལས་འདས་པ། རང་གི་ཡི་དམ་སྤང་ལེན་བྱེད་པ། མུ་སྟེགས་སོགས་ཀྱི་ལྷ་ནུས་པ་ཆེ་བར་བཟུང་བ། བསྐྱེད་རིམ་ལ་རྫོགས་རིམ་གྱི་རྒྱས་མི་འདེབས་པ། དབང་གོང་མ་མ་ཐོབ་ཀྱང་གཞན་ལ་རྫོགས་པར་བསྐུར་བ། ཟབ་མོའི་དོན་ཚེ་འདིའི་དོན་དུ་སྟོན་པ། འདོམ་ཐུག་མིན་པར་འོག་མའི་བསླབ་པ་དྲལ་བ།
རྙེད་པའི་ཕྱིར་ཡོན་ཏན་གོང་མ་ཡོད་ཚུལ་སྟོན་པ། ནུས་པ་མེད་ཀྱང་ཕྲིན་ལས་བཞི་བརྩོམ་པ། དགོས་ཆེད་མེད་པའི་སྙོམ་ལས་ཀྱི་རང་གཞན་སྨིན་མི་ནུས་པ། ནད་པ་དང་ལོག་སྤྱོད་ལ་མི་བརྩེ་བ། རྣལ་འབྱོར་ཆེ་ལ་གནས་ཀྱང་འོག་མའི་སྤྱོད་པ་བྱེད་པ། འཇིག་རྟེན་ཆོས་བརྒྱད་ཀྱི་གཡེང་བ་ཁོ་ན་སྒྲུབ་པ། ཐེག་གསུམ་གྱི་སྡོམ་པ་ཞིག་པའི་གདུལ་བྱ་ཡལ་བར་འདོར་བ། ཐེག་པ་རང་རྒྱུད་དང་མཐུན་པའི་སྤྱོད་པ་མི་བྱེད་པ)འོ། ། གཞན་ཡང་(Dཡན་ལག་གི་ལྟུང་བ་ཕྱོགས་མཐུན་བདུན་)ནི། (Eདམ་མིན་གྱི་བླ་མ་བསྟེན་པ།
སྣོད་མིན་གྱི་སློབ་མ་བསྡུ་བ། འདོད་པས་གཞན་སྲོག་ལ་འཚེ་བ། དཀོན་མཆོག་གི་དཀོར་ལ་སྤྱད་པ། གཞན་དོན་གྱི་སེམས་བསྐྱེད་འདོར་བ། དགེ་རྩ་བྱང་ཆུབ་ཏུ་མི་བསྔོ་བ། འཕོ་བའི་དེ་ཉིད་མི་ཤེས་པ)འོ། ། དེ་ཐམས་ཅད་ཀྱང་ཉོན་མོངས་བསླང་བ། ཤེས་བཞིན་དང་ལྡན་པ། ལུས་ངག་གི་སྤྱད་པ། རྐྱེན་གྱི་མ་ཡིན་པ།
ཤེས་པ་མ་འཁྲུལ་བ། འགྱོད་པ་མེད་པ། ལོ་ལས་འདས་པ་དེ་ཚང་ན་བདུན་ལྡན་གྱི་ཕམ་པ་ཡིན་པ། དངོས་གཞི་མེད་ཅིང་ཚད་ལས་མ་འདས་ན་ལྟུང་བ། དེ་བས་བསམ་སྦྱོར་ཆུང་བ་དང་ཡན་ལག་གི་ལྟུང་བ་བརྒྱད་སྦོམ་པོ། དེ་ལས་ཆུང་ཞིང་བཅོ་ལྔ་པ་ལ་སོགས་པ་ནི་ལྟུང་བྱེད། ལུས་ངག་གི་སྦྱོར་བ་ཕྲའུས་ནི་ཉེས་བྱས་དང་མཚུངས་པ་ལྟ་བུ་སྟེ། བླ་མའི་བཀའ་སོགས་དགེ་བའི་དོན་དང་འབྲེལ་བ་ནི་ཉེས་མེད་ལྟུང་བའི་གཟུགས་བརྙན་ཡིན་གསུངས། གཞན་ཡང་དབང་བཞི་ལ་མཉམ་བཞག་གི་དམ་ཚིག ། རྗེས་སྤྱོད་ཀྱི་དམ་ཚིག །
བཟའ་བའི་དམ་ཚིག ། བསྲུང་བའི་དམ་ཚིག ། མི་འབྲལ་བའི་དམ་ཚིག་སྟེ་ཉི་ཤུ་པ་དང༌། སྙན་བརྒྱུད་རིན་པོ་ཆེ་ལས་ཡོངས་སུ་བསྟན་པའི་དམ་ཚིག་ཡིད་བཞིན་ནོར་བུ་ལ་ཐུན་མོང་ཁྱད་པར་མཆོག་གི་དམ་ཚིག་གསུངས་པ་རྣམས་མན་ངག་ལྟར་ཤེས་པར་བྱའོ། ། གཉིས་པ་སྐབས་དོན་བྱང་སེམས་ཀྱི་བསླབ་བྱ་རྒྱས་པར་བཤད་པ་ལ་ཐམས་ཅད་ཀྱི་སྔོན་དུ་སྐྱབས་སུ་འགྲོ་བའི་བསླབ་བྱ་གལ་ཆེ་སྟེ། རྗེ་དྭགས་པོས། སྐྱབས་འགྲོ་ནི་སྡོམ་པའི་གཞིའི་ངོ་བོ་ཡིན། རྒྱུད་ལས། སྡོམ་པ་ཀུན་ལ་ཡོད་མོད་ཀྱི། ། སྐྱབས་སུ་མ་སོང་བ་ལ་མེད། །
ཅེས་གསུངས་པས། སྐྱབས་འགྲོ་མ་བཏང་ན་རྩ་བ་བཞི་ཤོར་ཡང་སྡོམ་པའི་བསླབ་བྱ་ཉམས་པ་ལས་གཞི་མ་ཤོར་བས་སྡོམ་པའི་རོ་དཔེར་ན་སྦང་མ་བཙིར་བ་དང་འདྲ། ཕྱིས་བསྐྱར་ནའང་སྐྱབས་འགྲོ་བསྐྱར་དགོས། རྩ་བ་བཞི་བསླབ་བྱ་ཡིན་པས་བཤགས་པས་ཆོག ། སྐྱབས་འགྲོ་ཤོར་ན་སྡོམ་པའང་དུང་གི་རྡུལ་ཕྱིས་པ་བཞིན་འགྲོ། སྐྱབས་འགྲོ་ཉམས་པའི་རྒྱུ་དང་འཆོར་བའི་རྒྱུ་གཉིས་ཡིན། ཉམས་པ་ནི་ཤ་གཅོད་སྣ་འབིགས་པ་དང་སྤུ་འབལ་བ་དང་སྐྲ་ཅན་གོ་རར་འཇུག་པ་དང་འཆོར་བ་དང་ལྔའོ། ། འཆོར་བའི་རྒྱུ་ནི་དཀོན་མཆོག་གསུམ་གྱི་སྐྱབས་མི་འདོད་བྱས་ཏེ་བཏང་ན་འཆོར་མ་བཏང་ན་མི་འཆོར། ཞེས་གསུངས་སོ། ། ཀུན་རྫོབ་བྱང་ཆུབ་ཏུ་སེམས་བསྐྱེད་པའི་ངོ་བོ་སྨོན་པ་སེམས་བསྐྱེད་དང་འཇུག་པ་སེམས་བསྐྱེད་གཉིས་ཀྱི་དང་པོ་སྨོན་པ་བྱང་ཆུབ་ཏུ་སེམས་བསྐྱེད་པའི་བསླབ་བྱ་ནི།
ཐར་པ་རིན་པོ་ཆེའི་རྒྱན་ལས། སེམས་ཅན་བློ་ཡིས་མི་གཏོང་དང༌། ། སེམས་བསྐྱེད་ཕན་ཡོན་དྲན་བྱ་དང༌། ། ཚོགས་གཉིས་བསགས་པར་བྱ་བ་དང༌། ། ཡང་ཡང་བྱང་སེམས་སྦྱང་བ་དང༌། ། དཀར་ནག་ཆོས་བཞིའི་བླང་དོར་བསླབ། ། ལྔ་པོས་སྨོན་པའི་བསླབ་བྱ་བསྡུས། ། ཞེས་གསུངས་པའི་དང་པོ་སེམས་ཅན་བློས་མི་བཏང་བས་བྱང་ཆུབ་ཏུ་སེམས་མི་འཆོར་བའི་ཐབས་ནི། སེམས་ཅན་གང་ཡང་རུང་བ་གཅིག་གིས་བདག་གི་སེམས་སུན་ཕྱུང་བའི་ཚེ་ངས་ཁྱོད་ལ་ནམ་ཡང་ཕན་མི་བཏགས་གནོད་པ་ལས་མི་བཟློག་འཕྲད་དུ་མི་རུང་སྙམ་ནས་ཐུན་ཚོད་ལ་གཉེན་པོས་མ་སླེབ་ན་བྱང་སེམས་འཆོར་བས་གནོད་ལེན་དུ་ཕན་འདོགས་ནུས་པ་གཅིག་དགོས་གསུངས་ཏེ། ཕན་བཏགས་ལེན་དུ་གནོད་བྱས་ན། །
ཡང་ལེན་སྙིང་རྗེ་ཆེན་པོས་བརླན། ། འཛམ་བུ་གླིང་གི་སྐྱེས་མཆོག་ནི། ། ཉེས་པའི་ལེན་ཡང་ལེགས་པར་གདོན། ། ཞེས་སོ། ། གཉིས་པ་ཕན་ཡོན་དྲན་པས་བྱང་ཆུབ་ཀྱི་སེམས་མི་ཉམས་པའི་ཐབས་ནི་སྨོན་སེམས་བསྐྱེད་པས་རང་དོན་འབྱུང་བ། གཞན་དོན་འབྱུང་བ། མི་མཐུན་ཕྱོགས་གཅོད་པ། མཐུན་ཕྱོགས་འགྲུབ་པའི་དཔེ་ཉིས་བརྒྱ་དང་སུམ་ཅུ་ཙམ་སྡོང་པོ་བཀོད་པའི་མདོ་ལས་གསུངས་ཤིང༌། གང་ལ་སེམས་ཀྱི་དམ་པ་རིན་ཆེན་དེ། ། སྐྱེས་པ་དེ་ཡི་སྐུ་ལ་ཕྱག་འཚལ་ཞིང༌། །
ཞེས་པ་ཇོ་བོ་རྗེས་རྟག་ཏུ་ཤར་ཤར་གསུངས་པར་གྲགས་པ་ལྟ་བུའོ། ། གསུམ་པ་ཚོགས་གཉིས་རྫོགས་པར་བྱ་བས་བྱང་ཆུབ་སེམས་ཀྱི་སྟོབས་བསྐྱེད་པའི་ཐབས་ནི། ཚོགས་ཀྱི་གཏམ་ལས། དེ་རིང་བདག་གི་བསོད་ནམས་དང༌། ། ཡེ་ཤེས་ཚོགས་ནི་གང་བྱ་དང༌། ། སེམས་ཅན་ཕན་པ་གང་བྱ་ཞེས། ། བྱང་ཆུབ་སེམས་དཔའ་རྟག་ཏུ་བས། ། ཞེས་གསུངས་པས་སེམས་ཅན་དོན་བྱེད་ཀྱི་ཚུལ་ཁྲིམས་རྣམས་སྟོང་ཉིད་ཀྱི་འཁོར་གསུམ་ཡང་དག་ཏུ་ཤེས་པའི་ཐབས་ཤེས་ཀྱི་སྒོ་ནས་ཚོགས་གཉིས་བསགས་པ་སྟེ་ཐ་ན་ཐུན་ཚོད་རེ་ལའང་ལན་རེ་བསགས་གསུངས་པ་དང༌། བཞི་པ་ཡང་ཡང་སྦྱང་བས་བྱང་ཆུབ་ཀྱི་སེམས་འཕེལ་བའི་ཐབས་ནི།
མཆན།
འདི་མན་ཆད་ལག་ལེན་དུ་འཁྱེར་བདེ་བའི་ཕྱིར་རྣམ་གྲངས་སྡོམས་སུ་བསྡུ་བ་ལ་ཐར་རྒྱན་གྱི་རྣམ་གྲངས་བསྡུས་ནས་ཚིགས་བཅད་དུ་སྡེབ་པ་དཔའ་བོའི་སྤྱོད་འཇུག་གི་ཊཱིཀ་ནས་འབྱུང་བ་བཞིན་ཕལ་ཆེར་དུ་ཡོད་པ་བཟུང་བདེ་ཞིང་ཞིབ་ཏུ་གོ་བ་རྣམས་ལ་ཐར་རྒྱན་དངོས་དང་སྤྱོད་འཇུག་སོགས་ལྟར་ལག་ལེན་ཡིད་ཆེས་ཀྱི་ལུང་དང་བཅས་ཅུང་ཟད་རྒྱས་པར་བཤད་དོ ། ། དེ་ལ་རྒྱུ་དང་དངོས་དང་སྤྱོད་པའི་སེམས་སྦྱང་བ་གསུམ་དུ་གསུངས་པའི་མདོ་དོན་ལག་ལེན་ལ། རྒྱུ་ཡི་བྱམས་དང་སྙིང་རྗེ་བསྒོམ། ། ཉིན་མཚན་ཐུན་དྲུག་སེམས་བསྐྱེད་བླང༌། ། བདག་གཞན་བརྗེ་བའི་གཏོང་ལེན་སྦྱང༌། ། འདི་ནི་བྱང་སེམས་སྦྱང་བའོ། ། ཞེས་པ་སྔར་ཆོས་ཐུན་བདུན་པར་བཤད་པའི་བློ་སྦྱོང་གི་དམིགས་ཐུན་གཉིས་པ་ཇི་ལྟ་བ་བཞིན་དུས་རྟག་ཏུ་སྦྱང་བའོ། ། ལྔ་པ་དཀར་ནག་ཆོས་བཞིའི་བླང་དོར་གྱི་བྱང་ཆུབ་ཀྱི་སེམས་མི་བརྗེད་པའི་ཐབས་ནི། དང་པོ་(Dནག་པོའི་ཆོས་བཞི་)སྤང་བ་ནི། (Eབླ་མ་དང་ནི་མཆོད་འོས་བསླུ། །
འགྱོད་གནས་མིན་ལ་གཞན་འགྱོད་བསྐྱེད། ། རྒྱལ་སྲས་གཞན་ལ་ཁྲོ་བས་བསྐུར། ། སེམས་ཅན་ལ་ནི་གཡོ་སྒྱུས་སྤྱོད། །) འདི་རྣམས་ནག་པོའི་ཆོས་བཞི་སྟེ། ། བྱང་སེམས་ཉམས་དང་བརྗེད་པའི་རྒྱུ། ། བཟློག་པ་དཀར་པོའི་ཆོས་བཞི་སྟེ། ། རྟག་པར་མི་བརྗེད་རྒྱུ་ཡིན་ནོ། ། དེ་རྣམས་ལས་བཟློག་པ་དཀར་པོའི་ཆོས་བཞི་ནི། དཀོན་མཆོག་བརྩེགས་པ་ལས། འོད་སྲུང་བྱང་ཆུབ་སེམས་དཔའ་ཆོས་བཞི་དང་ལྡན་ན་སྐྱེ་བ་ཐམས་ཅད་དུ་སྐྱེས་མ་ཐག་ཏུ་བྱང་ཆུབ་ཀྱི་སེམས་མངོན་དུ་འགྱུར་ཏེ་བྱང་ཆུབ་སྙིང་པོ་ལ་ཐུག་གི་བར་དུ་བར་མ་དོར་བརྗེད་པར་མི་འགྱུར་རོ། །
བཞི་གང་ཞེ་ན་སྲོག་གི་ཕྱིར་རམ་ཐ་ན་བཞད་གད་ཀྱི་ཕྱིར་ཡང་ཤེས་བཞིན་དུ་རྫུན་གྱི་ཚིག་མི་སྨྲ་བ་དང༌། སྒྱུ་དང་གཡོ་མེད་པས་སེམས་ཅན་གྱི་དྲུང་ན་ལྷག་པའི་བསམ་པས་གནས་པ་དང༌། བྱང་ཆུབ་སེམས་དཔའ་ཐམས་ཅད་ལ་སྟོན་པའི་འདུ་ཤེས་བསྐྱེད་ཅིང་དེའི་ཡོན་ཏན་བསྔགས་པ་ཕྱོགས་བཞིར་བརྗོད་པ་དང༌། སེམས་ཅན་གང་དག་ཡོངས་སུ་སྨིན་པར་བྱེད་ལ་དེ་དག་ཀྱང་ཉི་ཚེ་བའི་ཐེག་པ་མི་འདོད་པས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཡང་དག་པར་འཛིན་དུ་འཇུག་པས་ཏེ་འོད་སྲུང་བཞི་པོ་འདི་དག་གོ ། ཞེས་གསུངས་པས་དེ་རྣམས་སྨོན་པའི་བསླབ་བྱའོ། ། འཆོར་རྒྱུ་བཅོས་ཐབས་འོག་ནས་འཆད་དོ། ། དེ་ལྟར་ཐེག་པ་གསུམ་གྱི་བསྟན་པ་ལ་བཅས་པའི་སྡོམ་པའི་རྣམ་གྲངས་མདོ་ཙམ་སྨོས་པ་དེ་དག་ཚུལ་བཞིན་ཉམས་སུ་བླངས་ན། བསྟན་པ་མཆོག་ལ་གནས་ཤིང་འཛིན་པའང་ཡིན་ལ་དེ་དག་གི་མདོ་དོན་གྱི་སྡུད་པོ་ལ། ཇི་སྐད་དུ་སམྦུ་ཊི་ལས། སྟོང་ཉིད་སྙིང་རྗེ་དབྱེར་མེད་པ། །
གང་ལ་སེམས་ནི་སྒོམ་བྱེད་པ། ། དེ་ཉིད་སངས་རྒྱས་ཆོས་དང་ནི། ། དགེ་འདུན་གྱི་ནི་བསྟན་པའོ། ། ཞེས་བསྟན་པའི་སྙིང་པོ་ནི་སྟོང་ཉིད་སྙིང་རྗེར་འདུ་བར་གསུངས་པ་དང༌། རབ་ཏུ་མི་གནས་པའི་རྒྱུད་ལས། མ་བཅོས་རྣལ་མའི་ཟས་ཤིག་ཟོས་གྱུར་ན། ། གྲུབ་མཐའ་མ་ལུས་ཀུན་ཀྱང་ཚིམ་པར་འགྱུར། ། བྱིས་སྦ་མ་རྟོགས་ཐ་སྙད་ཚིག་ལ་བརྟེན། ། ཐམས་ཅད་རང་གི་སེམས་ཀྱི་མཚན་ཉིད་ཡིན། ། ཞེས་གསུངས་པས།
མདོ་དོན་སྙིང་པོར་བསྡུ་ན། དོན་ལམ་དུ་ཁྱེར་བ་དབུལ་པོ་གཏེར་དང་འཕྲད་པ་ལྟ་བུའི་གདམས་ངག་ལ་དོན་བཞི། འགྲོ་དྲུག་ཕ་མ་རུ་ངོ་སྤྲད་ལ་བྱམས་པ་ལམ་དུ་ཁྱེར་བའི་གདམས་ངག ། འཁོར་བ་སྡུག་བསྔལ་དུ་ངོ་སྤྲད་ལ་སྙིང་རྗེ་ལམ་དུ་ཁྱེར་བའི་གདམས་ངག ། རྒྱུ་འབྲས་རྟེན་འབྲེལ་དུ་ངོ་སྤྲད་ལ་སེམས་བསྐྱེད་ལམ་དུ་ཁྱེར་བའི་གདམས་ངག ། སྣང་གྲགས་ཆོས་སྐུ་རུ་ངོ་སྤྲད་ལ་བརྗོད་དུ་མེད་པའི་དོན་ལམ་དུ་ཁྱེར་བའི་གདམས་ངག ། ཅེས་གསུངས་པ་ལྟར་མན་ངག་ཉམས་ལེན་དུ་དྲིལ་ནས་སྒྲུབ་པ་ལག་ཏུ་ལེན་པའི་ཚུལ་ལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ། ཀུན་རྫོབ་བྱང་སེམས་ཀྱི་སྐབས་སུ་གཞན་ལ་འཇིག་རྟེན་གྱི་སྐྱོན་ཡོད་ཚུལ་དང་ཆོས་ཀྱི་ཚུལ་ཁྲིམས་འཆལ་བ་སོགས་མི་སྙན་པའི་ཚིག་མི་བསྒྲགས། ཁྱད་པར་ཆོས་སྒོར་ཞུགས་པ་རྣམས་ལ་སྐྱོན་མཐོང་ན་རང་སྣང་མ་དག་པར་བཟུང་ལ་ཡོན་ཏན་ཅི་འདུག་ལ་སྤྱད། སྣོད་བཅུད་མ་དག་པའི་སྣང་བ་རང་གི་འཁྲུལ་པའི་གཟུགས་སུ་ཐག་བཅད་ལ་རྟོག་ངན་གྱི་རྗེས་སུ་མི་འབྲང་ཞིང་ངོ་བོ་ལ་བལྟ།
ཀུན་རྫོབ་ཏུའང་ཕ་མས་བུ་རྒྱུད་ཀྱི་སྐྱོན་ཡོན་ཏན་དུ་བཟུང་ཞིང་སྐྱོན་ལ་མི་བསམ་ཡོན་ཏན་བསྒྲགས་པ་ལྟར་བྱང་ཆུབ་སེམས་དཔའི་སྙིང་རྗེའི་གནས་ཀྱི་བུ་རྒྱུད་དང་ཆུང་མ་སེམས་ཅན་ཡིན་པར་གསུངས་ལ། ཐེག་དམན་དུའང་གཞན་འཆལ་བའི་སྐྱོན་གླེང་བས་བསོད་ནམས་འཇོམས་པར་བཤད་པ་བཞིན་དུ་གཞན་སྐྱོན་བསམ་ཤིང་གླེང་བ་གཞན་ལ་བསྒྲག་ཅིང་འཕྱ་བ་སོགས་རང་སེམས་གཡོ་སྒྱུ་ཆེ་ན་གཞན་ལ་ཡིད་མི་ཆེས་པའི་དཔེ་ལྟ་བུ་འདིས་ལེགས་བྱས་ཐམས་ཅད་གཏིང་ནས་ཟད་པས་མཆོག་དམན་སུ་ལའང་ལོག་རྟོག་མི་བྱ་ཞིང༌། ཡང་རང་རྒྱུད་ལ་བརྟགས་ནས་བདག་སྡོམ་གསུམ་རྫོགས་པར་བླང༌། ཟབ་དོན་གྱི་མན་ངག་འདི་ཙམ་གཅུན་ཆོས་ལ་བག་ཆགས་དེ་ཙམ་བཞག་ཀྱང་གཟུང་འཛིན་རང་སར་གནས་པ་མ་གཏོགས་ངན་སོང་གི་སྒོ་ཁེག་ཙམ་གྱི་ངེས་པ་རྙེད་པའི་ཆོས་མ་བྱུང་བ་འདི་ཅིས་ལེན། ཆགས་ཞེན་སེར་སྣ་ལེ་ལོ་གཏི་མུག་སྡང་སེམས་གང་གི་དབང་དུ་གྱུར་ནས་འདུག ། ལེགས་པར་བརྟགས་ནས་ངོས་ཟིན་མ་ཐག་དེར་མ་ལེགས་སྙམ་དུ་ཐབས་ཤེས་ཐམས་ཅད་དེའི་སྟེང་དུ་དཔུང་ནས་ཕྱིས་ཡིད་ཆེས་ཀྱི་དགའ་བ་མ་སྐྱེས་ཀྱི་བར་དུ་ཕུར་ཚུགས་སུ་རང་རྒྱུད་འདུལ། དེའང་བྱང་ཆུབ་ཀྱི་ལམ་མ་གཏོགས་ཚེ་འདིའི་རྙེད་བཀུར་ཕྱི་མ་ལྷ་མིའི་བདེ་སྐྱིད་དང་རང་ཁོ་ནའི་མྱང་འདས་ཐོབ་པ་སོགས་མདོར་ན་རང་ཉིད་ཁོ་ནའི་གཅེས་འཛིན་གྱི་སེམས་བསྐྱེད་དང་དགེ་སྦྱོར་སྤང༌། གནོད་ལེན་མཁོན་དུ་བཟུང་ནས་བརྗེད་མེད་ཀྱི་ཞེ་བཞག་དམ་པོ་མི་བྱ། ཕ་རོལ་གྱི་ཚིག་ངན་ལན་དུ་སྨ་འབེབ་མཚང་སྒྲོགས་ཀུ་རེ་ཀྱལ་ཀའི་ཚུལ་སོགས་སུ་ལའང་སྨྲ་བ་དང་གཞན་སྐྱོན་བཅོས་པའི་ཚིག་གནད་ལ་ཕབ་པའི་གྱོད་ཁ་གདབ་པ་སོགས་ཀྱི་སླར་དུག་གསུམ་བསྐྱེད་པའི་ཐབས་མི་བྱ། གནོད་ལེན་ཞེ་ལ་བཞག་ནས་འགག་ལ་ཐུག་པའི་སྟབས་བྱུང་དུས་གནོད་པ་སྐྱེལ་བ་དང༌།
བྲན་གྱི་དཔོན་ལ་བརྐུས་པ་སོགས་དངོས་ཀྱི་བདག་པོ་ལ་སྨྲ་ཞིང་སྐྱོན་བསླང་བ་དང༌། བླ་མ་སློབ་དཔོན་བཟང་བརྫུ་མཁན་གྱི་རྒྱུ་མཚན་ཡོན་བདག་ལ་བཤད་པ་སོགས་རྟིང་མ་ལ་གནོད་པ་འབྱུང་བ་དང༌། འབྲེལ་གྲོགས་གཞན་གྱི་སྙིང་སུན་འབྱིན་ཅིང་གནད་ལ་དབབ་པའི་ངན་ཤེས་རྣམས་དང༌། ལྷ་འདྲེའི་སྲོག་སྔགས་ཟླ་ཞིང་གནད་ལ་དབབ་པ་སོགས་མི་བྱ། རང་ལ་བབ་པའི་ལེ་གྱོད་དང་ཁག་ངན་གཡོ་སྒྱུའི་ཐབས་ཀྱི་གནོད་པ་གཞན་ལ་བསྒྱུར་བ། ཆོས་འཇིག་རྟེན་གྱི་བྱ་བ་ལེགས་པ་མང་པོ་མཉམ་དུ་བྱས་ཀྱང་རང་ཁོ་ནས་བྱས་པའི་སྙན་གྲགས་བསྒྲུབ་པ། ལོངས་སྤྱོད་གྲྭ་པ་ཡོན་བདག་ཐུན་མོང་བ་རྣམས་ཀྱང་རང་གཅིག་པུའི་བསྡུ་ཐབས་དེ་རྣམས་སྤང་ངོ༌། ། འདི་རྣམས་རྩ་ཚིག་ལས། ཡན་ལག་ཉམས་པ་བརྗོད་མི་བྱ། ། གཞན་ཕྱོགས་གང་ཡང་མི་བསམ་མོ། །
ཉོན་མོངས་གང་ཆེ་སྔོན་ལ་སྦྱང༌། ། འབྲས་བུ་རེ་བ་ཐམས་ཅད་སྤང༌། ། དུག་ཆེན་གྱི་ཟས་སྤང༌། གཞུང་བཟང་པོ་མ་བསྟེན། ཤག་ངན་མ་རྒོད། འཕྲང་མ་སྒུག ། གནད་ལ་མི་དབབ། མཛོ་ཁལ་གླང་ལ་མི་བྱོ། མགྱོགས་ཀྱི་རྩེ་མ་གཏོད། ཅེས་པ་རྣམས་ཀྱི་དོན་ནོ། །
མཆན། འདིར་ཚིག་མང་ཡང་ཕལ་ཆེར་གོང་དུ་བཤད་པའི་ནག་པོའི་ཆོས་བཞི་དང་འབྲལ་ཞིང་འབྱུང་ཉེ་བར་བསམ་ནས་བཤད་པ་ཡིན་གྱི་གཞན་ཚིག་གྲངས་ཉུང་ན་གོ་སླ་བ་དང་ཅུང་ཟད་བློ་ལ་ངེས་པར་དགའོ། ། དེ་ནས་སྔར་བཞིན་གནད་གསུམ་གྱི་སྲང་ལ་འགྲིམ་ཞིང་དམིགས་པ་ཏིང་ངེ་འཛིན་གྱི་གནད་ལ་སྔར་ལྟར་རིག་པ་བཅས་བཅོས་མེད་པར་རང་བབས་སུ་ལྷོད་ཀྱིས་གློད་ལ་བཞག་གོ ། གློད་མ་ཤེས་ན་ཤེས་པ་རྣལ་དུ་མི་ཕེབས་ཤིང་ཡེ་ཤེས་མི་འཆར་ཏེ། དཔེར་ན་ལྕགས་སུ་བཅུག་པའི་མི་ལ་འབྲོས་པའི་བསམ་པ་ལས་མེད་པ་དང་འདྲ། གྲུབ་ཆེན་ཨོ་རྒྱན་པས། སེམས་ཉིད་གར་ཡང་མ་ཤོར་བར་བཟུང་དགོས་སྙམ་པའི་བསམ་པའི་གཟུགས་དེ་རང་འཕྲོ་བའི་རྐྱེན་དུ་འགྱུར་བ་སྟེ། དཔེར་ན་གནས་གཞི་གཅིག་ཏུ་མི་གཅིག་འོང་བ་དེ་ལ་དཔོན་པོའི་གསུང་གི་ཁྱོད་གཞན་དུ་མ་འགྲོ་གསུང་གིན་འདུག་པས་དེ་རིང་འདིར་སྡོད་གཅིག་བྱས་ན་སྔར་སྡོད་པ་ལ་སྤྲོ་ནས་འོང་བ་ཡིན་ཀྱང་རྐྱེན་དེས་བསྐུལ་ནས་བྱ་དཀའ་འདི་དང་འདི་བཀོད་པ་ལས་འོས་མེད་པས་བཟུར་བ་དྲག ། སྙམ་དུ་འབྲོས་པའི་ཆས་བྱེད་པ་དང་འདྲ། དེའང་དཔོན་པོའི་གསུང་དེ་མེད་ན་སྡོད་དུ་བྱུང་ཚད་དུ་ཟོ་བདེར་སྡོད་པ་གཅིག་འོང་བ་ཡིན།
དེ་བས་ན་སེམས་ལ་ལས་མི་འཆོལ་བར་ལྷོད་ཀྱིས་གློད་ནས་མ་ཡེངས་ཙམ་གྱི་ངང་ལ་ཅི་ཡང་མི་བསྒོམ་ཞིང༌། བཟོ་བཅོས་གང་ཡང་མེད་པར་ལྷོད་དེ་ཤིག་གེ་འབོལ་ལེ་བཞག ། རེ་དྭོགས་དང་རྩིས་གདབ་མེད་པའི་ངང་དུ་གུ་ཡངས་པར་བྱ་ཞེས་དང༌། ཌོམ་བི་ཧེ་རུ་ཀའི་དགོངས་པ་དྭགས་པོ་རིན་པོ་ཆེས་གསུངས་པ་ནི། ཆུ་མ་རྙོགས་ན་དྭངས་པ་བཞིན་དུ་ཚུལ་མ་བཅོས་པར་བཞག་གོ ། ཉི་མ་སྤྲིན་གྱིས་མི་བསྒྲིབ་པ་བཞིན་དུ་ཚོགས་དྲུག་མི་དགག་པར་རང་ལུགས་སུ་བཞག་གོ ། དུས་དང་སྤྱོད་ལམ་ཐམས་ཅད་དུ་མ་ཡེངས་པར་བཞག་གོ ། ཞེས་སོགས་གསུངས་པ་ལྟར་རྟོག་པ་གང་ཤར་ལ་ལྷོད་ཀྱིས་གློད་ལ་ཞོག་མཛོད་ཅིག ། བྱས་ལ་བརྡ་བཀྲོལ་ཞིང་མཎྜལ་གཏོར་འབུལ་སྨོན་ལམ་གདབ་པ་སོགས་བྱའོ། ། ཉིན་ཡ་བྱས་པའི་ཉི་མ་ཉེར་གསུམ་ཆོས་ཐུན་བཅུ་བཞི་ཡིན་ནོ། །
༈ ཆོས་ཐུན་བཅོ་ལྔ་པ་ལ་སྔར་བཞིན་ཚིག་གི་མཚམས་སྦྱོར་བྱས་ནས། གཉིས་པ་འཇུག་པ་བྱང་ཆུབ་མཆོག་ཏུ་སེམས་བསྐྱེད་པའི་བསླབ་བྱ་ལ། བསྡོམ་བྱ་སྡོམ་པའི་ཚུལ་ཁྲིམས་སུ་བཤད་པའི་དགག་བྱ་རྣམས་སྤང་བ་ཡིན་ལ། སྒྲུབ་བྱ་དགེ་བ་ཆོས་སྡུད་ཀྱི་ཚུལ་ཁྲིམས་ཕ་རོལ་ཏུ་ཕྱིན་པ་དྲུག་སྟེ། དེ་དག་ལ་བསླབ་བྱ་གསུམ་མམ་ཚུལ་ཁྲིམས་གསུམ་སོགས་བྱང་ཆུབ་སེམས་དཔས་སྤྱད་པར་བྱ་བ་མཐའ་དག་ཚང་ཞིང་དེ་དག་རབ་ཏུ་དབྱེ་བསྡུའི་སྡོམ་ནི། རྒྱན་ལས། གྲངས་དང་དེ་ཡི་མཚན་ཉིད་གོ་རིམ་དང༌། ། ངེས་པའི་ཚིག་དང་གོམས་དང་ཡོན་ཏན་དང༌། ། དེ་དག་རབ་དབྱེ་བསྡུ་དང་མི་མཐུན་ཕྱོགས། ། ཡོན་ཏན་ཕན་ཚུན་རྣམ་ངེས་ཡིན་ཞེས་བྱ། །
ཞེས་གསུངས་པའི་རྣམ་གྲངས་དང་མཐུན་པར་ཐར་རྒྱན་གྱི་བསྡུས་དོན་རྣམ་པར་བཞག་པའི་ལེའུ་ལས་འབྱུང་བ་ ཅུང་ཟད་སྤྲོ་དགོས་ན་སྐབས་འདིར་ཕར་ཕྱིན་དྲུག་གི་ལུས་རྣམ་བཞག་ལ་ཆོས་ཐུན་གཅིག་བྱས་ཀྱང་འོང༌། སོགས་རྒྱས་པར་བཤད་ཀྱང་རུང་ལ་སྦྱོར་བ་ལག་ཏུ་ལེན་ཕྱིར་སོ་སོའི་ངོ་བོ་བཤད་པ་ལ། ཐར་རྒྱན་ལས། སྐྱོན་ཡོན་རྣམ་གཉིས་བསམ་པ་དང༌། ། ངོ་བོ་དང་ནི་དབྱེ་བ་དང༌། ། ཕྱེ་བ་སོ་སོའི་མཚན་ཉིད་དང༌། ། སྤེལ་དང་དག་པར་བྱ་བ་དང༌། ། འབྲས་བུ་དང་ནི་དོན་བདུན་གྱི། ། སྦྱིན་པའི་ཕ་རོལ་ཕྱིན་བསྡུས་སོ། ། ཞེས་ཕར་ཕྱིན་གཞན་རྣམས་ཀྱི་མདོར་བསྟན་ས་བཅད་ཀྱང་འདིས་འགྲེས་ནས་གསུངས་པ་དེ་དག་གིའང་རྣམ་གྲངས་རྒྱས་པ་ཐར་རྒྱན་ཉིད་ལྟར་རམ་གང་འཐད་བཤད་པ་དེ་ལག་ལེན་དུ་འདུས་པར་བྱེད་པ་གལ་ཆེ་སྟེ།
ཇི་སྲིད་དགེ་བའི་བྱ་བ་ཐམས་ཅད་ཕར་ཕྱིན་དྲུག་པོ་འདི་ལ་འདུས་ཤིང་ཚང་བའི་ཕྱིར། དཀར་པོའི་ཆོས་ཀུན་རྣམ་གཡེངས་དང༌། ། མཉམ་བཞག་གཉིས་ཀར་ཤེས་པར་བྱ། ། ཕ་རོལ་ཕྱིན་པ་གཉིས་དང་གཉིས། ། གཉིས་ཀྱིས་ཡོངས་སུ་བསྡུས་པ་ཡིན། ། ཞེས་དང༌། རྗེ་དྭགས་པོའི་ཆོས་བཞི་ཆེན་མོར། འཇུག་པའི་བསླབ་བྱ་ཚད་རྒྱ་མ་ཆད། ། སེམས་ཅན་ཀུན་ལ་ཀུན་ཏུ་ཕན་བདེ། ། ལྟོས་མེད་མི་རྟོག་བརྩེ་བའི་སེམས་ཀྱིས། །
ནམ་མཁའ་འབྱུང་བ་ཆེན་པོ་བཞི་ལྟར། ། དངོས་སམ་བརྒྱུད་དེ་ཇི་ལྟར་རིགས་པར། ། རྣམ་སྨིན་བཅས་པ་བཏང་ཞིང་འབད་བྱ། ། ཞེས་དང༌། ཞང་རིན་པོ་ཆེས། སྦྱོར་བ་དངོས་གཞི་རྗེས་གསུམ་གྱིས། ། ཟིན་པའི་ཕ་རོལ་ཕྱིན་པ་དྲུག ། ཚོགས་གཉིས་དག་ཏུ་བསྡུ་བྱས་ནས། ། སྟོང་པ་སྙིང་རྗེ་ཟུང་འབྲེལ་བས། ། ཞི་གནས་ལྷག་མཐོང་བསྒོམ་བྱ་ཞིང༌། །
རང་རྒྱུད་ལེགས་པར་སྦྱང་བྱ་ཞིང༌། ། རྒྱུན་ཆད་མེད་པའི་གཞན་དོན་འབད། ། ཅེས་སོགས་རྣམ་གྲངས་རྒྱ་ཆེར་བསྟན་པའི་དོན་སྒྲུབ་པར་བྱ་ཕྱིར་མཚན་ཉིད་དངོས་བཤད་པ་ལ། དེ་ལ་དང་པོ་སྦྱིན་པ་ནི། བསམ་དངོས་ཞིང་ཐབས་མ་དག་སྤོངས། ། བསམ་པ་ལོག་དང་དམན་པ་གཉིས། ། གཞན་གནོད་ཕྱིར་དང་གྲགས་ཕྱིར་དང༌། ། འགྲན་ཕྱིར་ལེན་ལ་རེ་བ་ནི། ། ལོག་པའི་བསམ་པ་ཞེས་བྱའོ། ། འཁོར་བར་ལོངས་སྤྱོད་འདོད་ཕྱིར་དང༌། །
ཉན་རང་དུ་བསྔོ་དམན་པའི་སེམས། ། ཆང་དུག་མཚོན་ཆ་གནོད་པའི་ཟས། ། རྒྱ་རྙི་རྔོན་གྱི་འཁྲུལ་འཁོར་དང༌། ། མཐུ་དང་བྱད་ཀྱི་ཐབས་ལ་སོགས། ། མ་དག་པ་ཡི་དངོས་པོ་ཡིན། ། བདུད་རིས་ཐོ་འཚམས་བདུད་ཀྱི་བརློམས། ། སྤྱོས་དང་སེམས་འཁྲུག་ལུས་བསླད་དང༌། ། འགྲང་ཞིང་ངོམ་ལ་བཟའ་བཏུང་དང༌། ། དད་པ་མེད་ལ་དམ་ཆོས་སོགས། ། མ་དག་པ་ཡི་ཞིང་ཡིན་ནོ། །
མི་དགའ་ཁྲོས་འཁྲུག་བརྙས་དང་སྨད། ། བརྡེག་དང་མ་གུས་ཡུན་རིང་དུ། ། བརྒྱངས་སོགས་སྦྱིན་ཐབས་མ་དག་པའོ། ། དེ་སོགས་མ་དག་སྦྱིན་པ་སྤང༌། ། དེ་ལས་བཟློག་པ་དག་པ་སྟེ། ། བསམ་པ་སྙིང་རྗེས་སེམས་ཅན་སྐྱོབས། ། བྱང་ཆུབ་འདོད་ཕྱིར་སྦྱིན་པར་བརྩམ། ། དེ་ཡང་གཞན་ལ་དངོས་དང་བརྒྱུད། ། གང་དུའང་མི་གནོད་ཕན་འགྱུར་བ། ། འདི་ནི་དངོས་པོ་དག་པ་སྟེ། །
བྱང་ཆུབ་སེམས་དཔའ་ཐབས་མཁས་པས། ། མི་གཏོང་བ་ནི་ཅི་ཡང་མེད། ། དཀོན་མཆོག་བླ་མ་ཡོན་ཏན་ཞིང༌། ། ཕ་མ་མཁན་སློབ་ཕན་བཏགས་ཞིང༌། ། མགོན་མེད་ལ་སོགས་སྡུག་བསྔལ་ཞིང༌། ། དགྲ་ལ་སོགས་པ་གནོད་བྱེད་ཞིང༌། ། དེ་ལྟར་རྣམ་བཞི་གཙོ་བོ་སྟེ། ། མདོར་ན་འགྲོ་ཀུན་སྦྱིན་པའི་ཞིང༌། ། སྦྱིན་པའི་ཡུལ་ལ་དགའ་བ་དང༌། ། བཞིན་འཛུམ་འོང་བ་ལེགས་ཞེས་བརྗོད། །
བཀུར་སྟི་ཞེ་སར་ལྡན་པ་ཡི། ། མྱུར་བར་རང་གི་ལག་བརྡར་ཏེ། ། མི་གནོད་དུས་ལ་ཕན་པར་སྦྱིན། ། ཡིད་དགའ་སེམས་ནི་འགྱོད་མེད་པས། ། དགེ་བ་བྱང་ཆུབ་མཆོག་ཏུ་བསྔོ། ། འདི་ནི་སྦྱིན་པའི་ཐབས་དག་པས། ། སྦྱོར་བ་ཕུན་སུམ་ཚོགས་པའོ། ། འབྲུ་ནོར་རིན་ཆེན་རྒྱན་དང་གོས། ། བཞོན་པ་ཁང་བཟང་ས་གཞི་སོགས། ། ཕྱིའི་དངོས་པོ་ཇི་སྙེད་དང༌། །
རང་ལུས་སུ་གཏོགས་ནང་གི་དངོས། ། བུ་སྨད་དག་ནི་གཉིས་ཀའི་དངོས། ། ཚེ་འདིའི་ཕ་མ་མ་གཏོགས་པ། ། མདོར་ན་བདོག་པ་མ་ལུས་གཏོང༌། ། བྱང་ཆུབ་སེམས་དཔའ་རབ་བྱུང་གི ། ཆོས་གོས་གསུམ་ལས་གཞན་པ་དང༌། ། བསོད་སྙོམས་ཟས་ལ་བགོ་བཤའ་བྱ། ། ཡི་གེ་བྲི་དང་བྲི་ཡོ་བྱད། ། གཙོ་བོར་དཀོན་པའི་དམ་ཆོས་སྦྱིན། ། གང་ཞིག་དགྲ་དང་ཆོམ་རྐུན་དང༌། །
མེ་ཆུ་གཅན་གཟན་ནད་སོགས་ཀྱིས། ། མནར་རྣམས་སྙིང་རྗེས་འཇིགས་སྐྱོབ་བྱ། ། ཆོས་འདོད་ཆོས་དང་ཆོས་སྨྲ་ལ། ། གུས་ལ་ཟང་ཟིང་མེད་པའི་སེམས། ། དག་ཅིང་བྱམས་བརྩེར་ལྡན་པ་ཡི། ། འཆད་པོ་ཀུན་སྤྱོད་རྣམ་དག་པས། ། ཡུལ་དང་འཚམས་པའི་དམ་ཆོས་བསྟན། ། འདི་ནི་སྦྱིན་པའི་ནང་ནས་མཆོག ། ཅེས་སྦྱིན་པའི་རྣམས་གྲངས་ཀྱི་རྩ་ཚིག་ཡིན་ལ། དེ་ཡང་མ་དག་པའི་སྦྱིན་པ་ནི་ནམ་ཡང་སྤངས་དགོས་ཏེ།
མདོ་ལས། ཁེ་དྲག་དང་ནི་དབང་མེད་དང༌། ། ལེན་ལ་རེ་བ་ཕན་ཡོན་དང༌། ། འགྱོད་པ་དང་ནི་ཕྲག་དོག་དང༌། ། བརློམ་པ་མ་དག་དྲི་མ་བརྒྱད། ། འདི་བརྒྱད་སྦྱིན་པའི་དྲི་མ་ཡིན། ། ཞེས་གསུངས་པའི་མ་དག་པ་སྤང་ཞིང་འཁོར་གསུམ་ཡོངས་སུ་དག་པས་སྦྱིན་པའི་ཕ་རོལ་དུ་ཕྱིན་པ་ཉིད་དུའང་འགྱུར་ཞིང༌། དེའང་ལོངས་སྤྱོད་ཟང་ཟིང་གི་སྦྱིན་པ་དེ་ལ་ཕྱི་ཚིས་དང༌། མཆན། འདི་ཕྱིན་གྱི་ཕར་ཕྱིན་ལྔ་ཀའི་སྐབས་སུ་ལས་དང་པོའི་གསར་འཇུག་རྣམས་ཀྱི་ལག་ལེན་ཐེབ་ཅིང་གོ་སླ་བ་ཁོ་ན་ལ་བསམ་ནས་གོང་མ་རྣམས་ཀྱི་ཚོགས་ཆོས་མང་པོ་ནས་བཏུས་པ་ལགས་པས་སླར་དཔྱོད་ལྡན་ལ་འཆད་ཉན་བྱེད་དུས་དགོས་ཆེད་ཆེར་ཡོད་ན་ལྷན་ཐབས་སུ་གང་ལ་གང་འོས་བཤད་པར་བྱའོ ། །
རྩིས་གདབ་མེད་པ་གཅིག་གི་འགྲུབ་སྟེ། གོང་མའི་གསུངས་ལས། ལོངས་སྤྱོད་ཅན་སྤོང་དག་བྱེད་ཙམ་ན། ཕྱི་ཚིས་ཀྱི་རྩིས་གདབ་མི་གཏང་བ་གཅིག་དགོས་གསུང་སྟེ་དེ་ལ་སྤྱིར་སངས་རྒྱས་ཀྱི་བསྟན་པ་ཉམས་དམའ་བའི་དུས་འདིར་དགེ་བའི་ལས་གང་བྱེད་ཀྱང་མི་དང་མི་མ་ཡིན་གྱི་བར་ཆད་འབྱུང་སྲིད་པས་བསམ་མ་ཐག་མྱུར་དུ་བསྒྲུབ་དགོས་པ་ཡིན། མི་ཡི་བར་ཆད་གཉེན་ཉེ་འབྲེལ། དགའ་གྲོགས་ལ་སོགས་པ་སུ་ཉེ་བ་རྣམས་ཀྱིས་ཕྱི་བཤོལ་དང་བསམ་པ་ཐོག་ཏུ་མི་གཏོང་བའི་འགལ་རྐྱེན་བྱེད་ནས་འོང་བས་དེ་ལ་མི་ཉན་པ་ཡིན། དེའང་མདོ་ལས། བདུད་ལ་ལ་ནི་ཕའི་ཆ་བྱད་དུ། ལ་ལ་ནི་མའི་ཆ་བྱད་དུ། ལ་ལ་ནི་མཁན་པོ་དང་སློབ་དཔོན་གྱི་ཆ་བྱད་དུ་སོང་ཞེས་བཤད་པས་ཆོས་དང་རྣམ་པར་དཀར་བའི་དགེ་བ་ལ་གེགས་བྱེད་པ་ཐམས་ཅད་བདུད་དུ་ངོས་བཟུང་ནས་ཕྱི་བཤོལ་དང་རྐྱེན་དབང་དུ་སྐད་ཅིག་ཀྱང་མི་གཏོང་བར་བློ་ཐག་རྦད་ལིངས་ཀྱིས་བཅད་ནས་སྔར་བས་ཀྱང་སྙིང་ཁམས་བསྐྱེད་ནས་ཆེ་ཞིང་ལྷག་པར་གཏོང་དགོས་པ་ཡིན།
དེའི་རྒྱུ་མཚན་ལོངས་སྤྱོད་འདི་སྦྱིན་པའི་འབྲས་བུ་ཡིན་པས་བཏང་བ་བཞིན་དུ་ལྷག་པར་འཕེལ་བ་ཡིན། ད་ལྟ་ལོངས་སྤྱོད་ཅུང་ཟད་ཡོད་པ་འདིའང་ཕྱི་ཚིས་དང་སེར་སྣས་བྱུང་བ་མིན། སྐྱེ་བ་སྔ་མ་སྦྱིན་པ་བཏང་བ་ལས་བྱུང་བ་ཡིན་མོད། ཕྱི་ཚིས་དང་སེར་སྣ་ཡི་དྭགས་ཁོ་ན་མཁས་ཏེ། དེས་གྱོང་བཏང་གདའ་བ། དེ་བཞིན་སོང་ཙ་ན་སེར་སྣ་བྱེད་པའི་མཁན་པོ་སུ་འོང༌། སྐྱེ་བ་ཕྱི་མའང་བཀྲེས་སྐོམ་གྱིས་གཟིར་བ་བས་ལོངས་སྤྱོད་ཡོད་པ་གྲགས་ལགས་མོད། གནས་སྐབས་ཀྱི་ཕན་ཡོན་ཡང༌། ཇི་སྐད་དུ། སྦྱིན་པས་འབྱུང་པོ་དབང་དུ་འགྱུར། །
སྦྱིན་པས་དགྲ་རྣམས་མེད་པར་བྱེད། ། སྦྱིན་པ་མཐོ་རིས་སྐས་ཡིན་པས། ། སྦྱིན་པ་ངན་འགྲོ་བཟློག་བྱེད་ཡིན། ། སྦྱིན་པ་འཇིག་རྟེན་རྒྱན་ཡིན་ཏེ། ། སྦྱིན་པ་ཞི་བྱེད་དགེ་བའོ། ། ཞེས་གསུངས་པས་ཚེ་འདིའི་རིམ་གྲོ་ཕྱི་མའི་བརྒྱག་ཕྱེ་ནམ་ཞིག་གཏན་གྱི་སོ་ནམ། བྱང་ཆུབ་ཀྱི་ལམ་སྟེགས་ཡིན་སྙམ་དུ་བསམས་ལ་ཞིང་བསམ་དངོས་གསུམ་གྱི་རྟེན་འབྲེལ་བསྒྲིགས་ནས་ལོངས་སྤྱོད་བཏང་བའི་དུས་ལ་བབ་པ་ཡིན་ཏེ། སྤྱོད་འཇུག་ལས། ཐམས་ཅད་འཇོག་པར་མཉམ་པ་ལ། ། སེམས་ཅན་རྣམས་ལ་གཏོང་བ་མཆོག །
ཅེས་བཤད་པས་སང་དུས་དོན་མེད་པའི་མི་རྣམས་ཀྱི་ལོངས་སྤྱོད་པ་བས་ད་ལྟ་རང་གི་བརྒྱག་ཕྱེ་གྲབས་སུ་བཅུག་པ་དྲག་སྙམ་དུ་འཕངས་པ་མེད་པར་གཏོང་བའི་དུས་ལ་བབ་པ་ཡིན་གསུངས། ཆོས་ཀྱི་སྦྱིན་པ་ལ། རྙེད་པ་དང་བཀུར་སྟི་ལ་སོགས་པ་དོན་དུ་མི་གཉེར་བར་རྣམ་པར་དག་པ་ཆོས་ཀྱི་སྦྱིན་པ་བཏང་བ་སྟེ། ཚོགས་ཆོས་རྒྱ་ཆེ་བ། ཟབ་ཆོས་གནད་འདྲིལ་བ། མན་ངག་ཟབ་མོ་བྱིན་རླབས་དང་ལྡན་པའི་སྒོ་ནས་སྡེ་སྣོད་གསུམ་དང་རྒྱུད་སྡེ་བཞི་ལ་སོགས་པ་གང་ལ་གང་མཁོ་བ་གཏོང་བ་སྟེ། མདོ་ལས། འཇིག་རྟེན་གྱི་ཁམས་རིན་པོ་ཆེ་སྣ་ཚོགས་ཀྱིས་བཀང་སྟེ་དཀོན་མཆོག་གསུམ་ལ་མཆོད་པ་ཕུལ་བ་བས་ཆོས་རྣམ་པར་དག་པ་ཚིག་བཞི་པ་གཅིག་སེམས་ཅན་ལ་བསྟན་པ་བསོད་ནམས་ཆེ་བར་གསུངས་པས་ཐོས་བསམ་སྒོམ་གསུམ་ལ་བརྩོན་ཞིང་ཆོས་ཀྱི་སྦྱིན་པ་ལ་འབད་པར་བྱའོ། ། དེའང་རང་རྒྱུད་ལ་བརྟགས་ནས་ཆོས་དང་མི་འཇིགས་པའི་སྦྱིན་པ་སོགས་ཀྱིས་གཞན་སྐྱོབ་པའི་ནུས་པ་ཡོད་ན་དེའི་ཚེ་སྙིང་སྟོབས་བསྐྱེད་པར་བྱ་སྟེ། བྱང་ཆུབ་སེམས་དཔའ་གཞན་དོན་བྱེད་ཙ་ན་མི་ཁ་དང་གཤེ་སྐུར་ལ་མི་འཇིགས་པ་ཅིག་དགོས་པ་ཡིན་གསུངས་པས།
བྱང་ཆུབ་མཆོག་ཏུ་སེམས་བསྐྱེད། ཐེག་པ་ཆེན་པོར་ཁས་བླངས། འགྲོ་བ་སེམས་ཅན་གྱི་དོན་ལ་ཞུགས་པའི་དུས་སུ། ཕྱིའི་གཤེ་སྐུར་དང་ངན་སྨྲས། ནང་གི་བདེ་སྡུག་གི་རྐྱེན་ལ་སོགས་ལ་འཇིགས་ན་ཐེག་པ་ཆེན་པོར་མི་ཡོང་བས་བདེ་སྡུག་དང་མཐོ་དམན་གང་བྱུང་ཡང་ཆོས་ཉིད་ཀྱི་ཀློང་དུ་བསྒྱུར་བ་ཅིག་དགོས། གཞན་གྱི་ལོག་སྒྲུབ་བྱུང་ཙ་ན་རང་ཉིད་གུ་ཡངས་སུ་འགྲོ་བ་གཅིག་དགོས། དེའི་རྒྱུ་མཚན་ཐེག་པ་ཆེན་པོ་ཟེར་བའི་མིང་དེ་ག་མོད། བྱང་ཆུབ་སེམས་དཔའ་བྱང་ཆུབ་སེམས་དཔའ་ཟེར་བ་དེའང་སེམས་ཅན་དཔག་ཏུ་མེད་པའི་དོན་འགྲུབ་པ་ལ་ཟེར་བ་ཡིན་མོད། སེམས་ཅན་གྱི་དོན་མ་གྲུབ་ན་སེམས་བསྐྱེད་ལ་དོན་ཅི་ཡོད། ཉན་ཐོས་ཀྱི་ལྟ་སྤྱོད་དང་མཐུན་པའི་སྤྱིལ་ཆུང་རེར་ཞུགས་ནས་ངག་ཏུ་སེམས་བསྐྱེད་པ་སྐད་ཟེར།
འགྲོ་དོན་ལ་ཤི་བཟུར་ཀོ་བཟུར་དུ་བཟུར། བདེ་སྡུག་ལ་སྐྱོན་ཡོན་དུ་ལྟ། འགལ་རྐྱེན་དུམ་ཙམ་བྱུང་ཙ་ན་བྱ་འཇོལ་མོ་བཞིན་དུས་ཕྱོགས་གཞན་དུ་བཟུར་ནས་འགྲོ་བ་དེ་ལ་གཤེ་སྐུར་དང་ལོག་སྒྲུབ་ག་ན་འོང༌། དཔེར་ན་མགོ་ཆག་དང་རྨས་མའི་རིགས་ཚོ་དཔའ་བོ་གཡུལ་དུ་ཞུགས་པ་ལ་འོང་བ་ལགས་མོད། སྡར་མ་ཝ་བྲོས་བྱེད་པ་ལ་རྨས་ནས་གར་འཆི། དཔེ་དེ་བཞིན་དུ་བསྟོད་སྨད་དང་སྒྲོ་སྐུར་བྱེད་པ་ལ་སོགས་པ་ཐམས་ཅད་ཐེག་པ་ཆེན་པོས་གཞན་དོན་བྱེད་པའི་དུས་སུ་འོང་བ་ཡིན། དེའི་རྒྱུ་མཚན་ཡང་མ་རུངས་པ་འདུལ་བ་ལ་ཕྲིན་ལས་བཞི་ཀས་སྐྱོང་དགོས། སྡོད་ས་ངེས་མེད་དུ་སྡོད་དགོས། ཟླའོ་སེམས་ཅན་དང་འགྲོགས་དགོས། སུ་མ་རུངས་པ་རྣམས་དང་སྣང་བ་བསྟུན་དགོས་པ་ཡིན།
ཕྱུག་རྫི་བྱོལ་སོང་དང་འདྲིས་དྲག་པས་བློ་བླུན་པོར་སོང་བ་དང་འདྲ། དཔེར་ན་སྨན་པ་མཁས་པའང་དུས་རྟག་ཏུ་ནད་པ་དང་འགྲོགས་དགོས། བརྟགས་པ་མཁན་པོ་དུས་རྟག་ཏུ་མཛེ་ཕོ་དང་འགྲོགས་དགོས། དེ་ལ་གཞན་གྱིས་བལྟས་ན་ནད་པ་དང་མཛེ་ཕོ་སྐྱོང་བ་དེ་ལའང་འབྲང་གཙང་པོ་དང་ཡིད་ཕེབ་པོ་མི་འོང་ལས་ཆེ་སྟེ། དེ་དང་འགྲོགས་མ་ནུས་གཙང་བཙོག་མི་བཟོད་ན་སྨན་པའི་བྱ་བ་མི་འགྲུབ་པ་དང་འདྲ། དེ་བཞིན་དུ་འགྲོ་དོན་བྱེད་པའི་དུས་སུ་ལོག་སྒྲུབ་མི་ཡོང་བ་ལ་རེ་མ་རེ་མེད། དེ་བྱུང་བ་ཐམས་ཅད་ཆོས་ཉིད་ཀྱི་སྟེང་དུ་རོ་སྙོམས་པ་ལགས་མོད། དེ་རོ་མི་སྙོམས་ན་སེམས་དཔའ་ཆེན་པོ་རྣམས་ཀྱི་རྣམ་ཐར་ལ་བལྟས་ནས་ཕོ་ཟོ་བསྐྱེད་ཀྱང་མིག་ཐག་ཆད་པས་ད་རུང་གནས་རི་ཁྲོད་ཀྱི་དགོན་པར་དབེན་པ་བསྟེན་པ་དྲག་པ་ཡིན། མཐོ་དམན་གྱི་ལོག་སྒྲུབ་མི་བཟོད་ན་ཆོས་བརྒྱད་རང་གར་སྤྱད་པས་གཞན་དོན་བས་རང་དོན་ཡང་མི་འགྲུབ་སྟེ། སློབ་དཔོན་ཀླུ་སྒྲུབ་ཀྱི་ཞལ་ནས།
འཇིག་རྟེན་མཁྱེན་པ་རྙེད་དང་མ་རྙེད་དང༌། ། སྙན་དང་མི་སྙན་གྲགས་དང་མ་གྲགས་དང༌། ། བསྟོད་སྨད་ཅེས་བགྱི་འཇིག་རྟེན་ཆོས་བརྒྱད་པོ། ། བདག་གི་ཡིད་ཡུལ་མིན་པར་མགོ་སྙོམས་མཛོད། ། ཅེས་གསུངས་པས། འཇིག་རྟེན་ཆོས་བརྒྱད་མགོ་སྙོམས་དགོས་པའི་གནད་ཀས་འགྲོ་དོན་ཕེར་བ་འདི་ཀ་ལས་ཆེ་བ་ལགས་མོད། འགྲོ་དོན་འགྲུབ་པ་ལ་སྟོང་ཉིད་སྙིང་རྗེ་ཟུང་དུ་ཆུད་ནས་ལེགས་ཚོགས་ཀྱི་རྟེན་འབྲེལ་བསྒྲིགས་པ་ལ་མཁས་པ་གཅིག་དགོས་པར་གདའ་བས་ཆོས་བརྒྱད་ཀྱི་དབང་དུ་འགྲོ་ཞིང་སེམས་ཅན་གྱི་ལོག་སྒྲུབ་མི་བཟོད་ན་ད་རུང་སྒྲུབ་པ་བྱེད་པ་རང་བཟང༌། སེམས་ཅན་འཛད་རྒྱུ་མེད་པས་ཧ་ཅང་རིང་རྒྱུ་ཙམ་མེད། འགྲོ་དོན་ལ་ཞུགས་ཕྱིན་ཆད་ནས་སྒྲོ་སྐུར་ལ་འཇིགས་མ་འཇིགས་མེད་དེ་སེམས་ཅན་ལ་གཤིས་ངན་དེ་ཀ་ལས་མ་གྲུབ་པའི་ཕྱིར། སྔོན་བཅོམ་ལྡན་འདས་དཀའ་ཐུབ་ལ་བཞུགས་དུས་བདུད་ཀྱི་ཟན་སྐམ་དང་རུས་པ་དང་སྦང་སྐམ་སྤྱིལ་པོའི་མཐར་གཏོར་བ་དང༌།
ཐུགས་བསྐྱེད་གསུངས་པའི་དུས་བདུད་ཀྱི་བུ་མོས་བུ་ཆུང་གཏོད་དུ་བྱུང་བ་སོགས་དང༌། སློབ་དཔོན་ཀླུ་སྒྲུབ་གསེར་ཁར་བྱོན་པས་འདྲེ་ཅན་དུ་བཏགས་པ་དང༌། ཞི་བ་ལྷ་ནཱ་ལེན་དྲར་བྱོན་པ་ལ་མ་ཧེའི་ཞོ་སྐམ་ཟེར་ནས་ཕུད་པ་སོགས་བྱུང་བ་ལྟ་བུ་ངན་པའི་ཐབས་མི་ཆག་པ་བཤད་ཀྱིས་མི་ལོངས་པ་ཡོད་པས་དེ་འདྲ་ལ་རོ་སྙོམས་ཞིང་དགག་སྒྲུབ་མེད་པ་གཅིག་དགོས་པ་ཡིན་གསུངས། དངོས་པོ་དག་པའི་སྐབས་སུ། གསེར་གླིང་པའི་ཞལ་ནས། རྒྱལ་བུ་ཐམས་ཅད་སྒྲོལ་དུ་གྱུར་པ་ན། ། བུ་དང་བུ་མོ་རྒྱལ་སྲིད་བྱིན་པ་ལྟར། ། ཤིན་ཏུ་འཕྲེང་བའི་ནོར་དང་འཁོར་ལ་སོགས། ། ཕོངས་པ་མེད་པར་ཡོངས་སུ་བཏང་བར་བྱ། ། རྒྱལ་བུ་སྙིང་སྟོབས་ཆེན་པོར་གྱུར་པ་ན། །
སྟག་མོ་རང་གི་ཤ་ཡིས་གསོས་པ་ལྟར། ། ཤིན་ཏུ་གཅེས་པའི་སྒྱུ་ལུས་ཕུང་པོ་འདི། ། ཤ་ཟའི་ཚོགས་ལ་དགའ་བས་སྦྱིན་པར་བྱ། ། རྒྱལ་པོ་བྱམས་པའི་སྟོབས་སུ་གྱུར་པ་ན། ། གནོད་སྦྱིན་རང་གི་ཁྲག་གིས་གསོས་པ་ལྟར། ། སྤྱད་པར་དཀའ་བའི་སྙིང་ཁྲག་དྲོན་མོ་འདི། ། ཁྲག་འཐུང་དག་ལ་བརྩེ་བས་སྦྱིན་པར་བྱ། ། ཚོང་དཔོན་ཁྱེའུ་ཆུ་འབེབས་གྱུར་པ་ན། ། བདེར་གཤེགས་མཚན་བརྗོད་ཉ་རྣམས་གསོས་པ་ལྟར། ། ཆོས་ཀྱིས་ཕོངས་པའི་སྐྱེ་བོ་ཐམས་ཅད་ལ། །
དམ་པའི་ཆོས་ཀྱི་སྦྱིན་པས་ཚིམ་པར་བྱ། ། རྒྱལ་བུ་དགེ་དོན་ཆེན་པོར་གྱུར་པ་ན། ། འཁོར་ངན་ལོག་སྒྲུབ་ཐུགས་རྗེས་བཟོད་པ་ལྟར། ། འཁོར་གྱི་ལོག་སྒྲུབ་གཤིས་ངན་འཁྲུག་པ་ལ། ། སྙིང་རྗེ་ཆེན་པོས་ལྷག་པར་བརྩེ་བར་བྱ། ། བྱང་ཆུབ་སེམས་དཔའ་སྤྲེའུར་གྱུར་པ་ན། ། སྡིག་ཅན་ཁྲོན་པའི་ནང་ནས་དྲངས་པ་ལྟར། ། ངན་པ་རྣམས་ལ་ཕན་གདགས་མི་ཤེས་ཀྱང༌། ། བཟང་ལེན་མི་འདོད་སྙིང་རྗེས་དྲང་བར་བྱ། ། ཀྱི་ཧུད་ཕ་མར་མ་གྱུར་སུ་ཡང་མེད། །
འཁོར་བའི་གནས་ན་བདེ་བ་སྐད་ཅིག་མེད། ། ངན་པའི་ཚོགས་ལ་བཟང་ལེན་བོར་བ་འདྲ། ། ད་ནི་ཐུབ་ཆེན་དཔའ་བོའི་རྣམ་ཐར་ནི། ། གུས་པས་བླངས་ནས་སྐྱེ་བོ་མ་བསྲུངས་ན། ། དཔའ་བོ་འཇུག་པའི་ལག་ལེན་འོང་མི་སྲིད། ། དེ་ཕྱིར་སྲོག་ལ་བསྡོས་ལ་དཀའ་སྤྱད་བསྟན། ། བདེ་བར་གཤེགས་པ་འདས་ཚུལ་བསྟན་རྗེས་སུ། ། དེ་ཡི་རྗེས་སུ་བསླབ་པར་འདོད་པ་རྣམས། ། འདི་འདྲའི་ལག་ལེན་རྒྱུད་ལ་མི་བསྟེན་ན། ། སྐྱེ་བོ་ཡོངས་ཀྱི་བདེ་སྐྱིད་ཟད་དྭོགས་ཡོད། །
དེ་ཕྱིར་དཔའ་བོ་རྣམས་ཀྱི་སྐྱིད་ཆོས་འདི། ། ཅི་ལ་ཐུག་ཀྱང་དཀའ་སྤྱད་སྲོག་ལ་བསྡོས། ། འདི་ནི་དཔའ་བོ་འཇུག་པའི་ལག་ལེན་ནོ། ། ཞེས་གསུངས་པ་ལྟར་ཤེས་པར་བྱའོ། ། དངོས་པོ་མེད་པའི་བྱ་བྲལ་དང་དགེ་སྦྱོང་རྣམས་ནི་གཏོང་བའི་མཆོག་ཞེན་ལོག་ནང་ནས་སྐྱེས་པའི་སྤང་དག་གལ་ཆེ་སྟེ། གོང་མའི་གསུང་ལས། སྦྱིན་པའི་རྒྱལ་པོ་ཆགས་མེད་ཡིན་པས་ལོངས་སྤྱོད་བདག་ཏུ་མ་བཟུང་ཞེས་པ་དང༌། དངོས་པོ་བདག་ཏུ་མི་བཟུང་བ་ཟང་ཟིང་གི་ཞབས་ཏོག ། ཅི་བྱེད་ཆོས་དང་བསྟུན་པ་ལོངས་སྤྱོད་ཀྱི་ཞབས་ཏོག ། ཅེས་མཆོད་པའི་མཆོག་ཡིན་པས་རྒྱ་རས་པས།
ཞེན་པ་ལོག་པ་སྐྱུག་ནད་ཅན་གྱི་ཁར་ཟས་བཞག་པ་འདྲ་ཞིག་དགོས་གསུངས་པ་ལྟ་བུ་བྱ་བ་དང་ནང་ནུབ་ཏུ་ལུས་ཤ་ཁྲག་གི་མཆོད་སྦྱིན་འབུལ་བ་བློ་སྦྱང་དང་གཅོད་ཀྱི་ལུགས་ཡིན་ཞིང་དམིགས་ཡུལ་ལྷར་བསྐྱེད་པ་ནཱ་རོ་གསང་སྤྱོད་ཀྱི་ལུགས་ཡིན་པས་གང་ཡིན་ཀྱང་འདྲེ་འདུལ་དང་སྲོག་གླུད་དུ་གཏོང་བ་མ་ཡིན་པར་ཚོགས་གཉིས་རྫོགས་པ་དང་རྣམ་སྨིན་བྱང་ཞིང་ཡི་དྭགས་བཀྲེས་སྐོམ་ཚིམ་པའི་སྙིང་རྗེས་སྦྱིན་པ་ནི་ཟང་ཟིང་གི་སྦྱིན་པ་ལ་གཏོང་བ་དང༌། ཤིན་ཏུ་གཏོང་བ་དང་ཡོངས་སུ་གཏོང་བ་དང་གསུམ་གསུངས་པའི་ཕྱི་མའོ། ། དེ་ལྟར་སྦྱིན་པའི་བྱེ་བྲག་ཐམས་ཅད་ཀྱང་རྩ་བ་སེམས་ཀྱི་བྱེད་པ་ཁོ་ན་སྟེ། སྤྱོད་འཇུག་ལས། གལ་ཏེ་འགྲོ་བ་དབུལ་བོར་བ། ། སྦྱིན་པའི་ཕ་རོལ་ཕྱིན་གསུངས་ཏེ། ། ད་དུང་འགྲོ་བཀྲེན་ཡོད་ན་སྔོན། ། སྐྱོབ་པ་ཇི་ལྟར་ཕ་རོལ་ཕྱིན། ། བདོག་པ་ཐམས་ཅད་འབྲས་བཅས་ཏེ། ། སྐྱེ་བོ་ཀུན་ལ་བཏང་སེམས་ཀྱི། །
སྦྱིན་པའི་ཕ་རོལ་ཕྱིན་གསུངས་ཏེ། ། དེ་ལྟས་དེ་ནི་སེམས་ཉིད་དོ། ། ཞེས་གསུངས་པས་སེམས་ཀྱི་བྱེད་པ་དེ་དག་དམིགས་མེད་དུ་འཇོག་པས་བདེན་པ་མཐོང་བ་ན་སྦྱིན་པའི་ཕ་རོལ་ཏུ་ཕྱིན་པ་ཉིད་དུ་འགྱུར་བ་སྟེ། མདོ་ལས། སྦྱིན་པ་བྱིན་ནས་དངོས་ལ་གནས་པ་མེད་པར་བྱེད། ། དེ་ནི་ནམ་དུའང་རྣམ་པར་སྨིན་ལ་རེ་བ་མེད། ། དེ་ལྟར་བཏང་བ་མཁས་པས་ཐམས་ཅད་བཏང་བ་སྟེ། ། ཆུང་ངུ་བཏང་བས་མང་པོ་དཔག་ཏུ་མེད་པར་འགྱུར། ། ཞེས་སོགས་དང༌། བྱེ་བྲག་ཏུ་གལ་ཆེ་བ།
ཏིང་ངེ་འཛིན་རྒྱལ་པོའི་མདོ་ལས། སྟོང་པ་ཉིད་ལས་མ་གཡོས་ན། ། ཕ་རོལ་ཕྱིན་པ་དྲུག་འདུས་སོ། ། ཞེས་སོགས་སྤྱིར་བཏང་དུའང་འདི་ཉིད་རག་ལས་ཏེ། མདོ་ལས། སྦྱིན་པ་སྦྱིན་པའི་སྔོན་དུ་འགྲོ་བ་ཤེས་རབ་སྟེ། ། ཚུལ་ཁྲིམས་བཟོད་དང་བརྩོན་འགྲུས་བསམ་གཏན་དེ་བཞིན་ནོ། ། ཅེས་དང༌། ཤེས་རབ་མེད་ན་མིག་མེད་ཕ་རོལ་ཕྱིན་ལྔ་འདིས། དམིགས་བུ་མེད་པས་བྱང་ཆུབ་རེག་པར་ནུས་མ་ཡིན། །
ཞེས་དང༌། སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་སྦྱིན་པའི་ཕ་རོལ་ཏུ་ཕྱིན་པའང་མི་དམིགས་པའི་ཚུལ་ལམ་མཚན་མ་མེད་པའི་ཚུལ་གྱིས་སྤྱོད། ཅེས་དྲུག་ཀ་ལ་སྦྱར་ནས་གསུངས་པས་དེ་ལྟར་སྟོང་པ་རྒྱ་བཞིས་གདབ་པ་དང་སྙིང་རྗེས་ཟིན་པས་སྦྱིན་པ་དག་པར་བྱེད་པ་སོགས་མང་དུ་འབྱུང་བས་མདོ་དོན་སྙིང་པོར་བསྡུ་ན། གདམས་པ་གནད་དུ་ཐེབ་པ་ལོང་བ་མིག་འབྱེད་པ་ལྟ་བུའི་གདམས་ངག་ལ་དོན་བཞི། སྣང་བ་གཟུགས་ལ་དམིགས་པའི་བསམ་གཏན་སྣང་སྟོང་དབྱེར་མེད་དུ་གཏན་ལ་ཕབ་ནས་སྨིག་རྒྱུ་ལྟར་ཉམས་སུ་ལེན་པའི་གདམས་ངག་དང༌། བརྗོད་པ་སྒྲ་ལ་དམིགས་པའི་བསམ་གཏན་གྲགས་སྟོང་གཉིས་མེད་དུ་གཏན་ལ་ཕབ་ནས་བྲག་ཆ་ལྟ་བུར་ཉམས་སུ་ལེན་པའི་གདམས་ངག ། མྱོང་བ་རོ་ལ་དམིགས་པའི་བསམ་གཏན་མྱོང་སྟོང་གཉིས་མེད་དུ་གཏན་ལ་དབབ་པ་སྨྱོན་པའི་ཁ་ཟས་ལྟ་བུར་ཉམས་སུ་ལེན་པའི་གདམས་ངག ། ཚོར་བ་རེག་བྱ་ལ་དམིགས་པའི་བསམ་གཏན་བདེ་སྡུག་གཉིས་མེད་དུ་གཏན་ལ་དབབ་པ་རྨི་ལམ་ལྟ་བུར་ཉམས་སུ་ལེན་པའི་གདམས་ངག་ཅེས་གསུངས་པ་ལྟར་མན་ངག་ཉམས་ལེན་དུ་དྲིལ་ནས་སྒྲུབ་པ་ལག་ཏུ་ལེན་པའི་ཚུལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ། ཀུན་རྫོབ་བྱང་སེམས་ཀྱི་སྐབས་སུ་རང་བཟང་པོར་གྲགས་པའི་སྙན་པ་དང་རྒྱལ་ཁ་འདོད་ནས་མཆོད་སྦྱིན་ནོར་ཟས་མང་པོ་གཏོང་བ། ཕ་རོལ་དགྲ་ལ་ཕམ་ཁ་ལེན་པ་ནད་གདོན་ཞི་བའི་ཕྱིར་བློ་སྦྱོང་བྱེད་པ་ལྟོ་ཆོས་ལྟ་བུ་དང༌།
ལྷག་པར་འདིས་སྙེམ་ཕོག་པ་ལྟར་རློམ་སེམས་དང་ང་རྒྱལ་ཆེ་རུ་སོང་ནས་བཟང་འདོད་དང་གཅེས་འཛིན་དྲག་པོ་སྐྱེས་པ་དང༌། ཉེ་དུ་གྲོགས་མཆེད་ཡོན་བདག་ལ་ན་ཚ་ཤི་ཆད་བྱུང་ན་རྟེན་མཆོད་དཔེ་ཆ་དང་ཟས་ནོར་གྱི་ཚོགས་སོགས་འོང་བའི་རློམ་པ་དང༌། རང་དང་འདྲ་མཉམ་གྱི་དགེ་བཤེས་སྒོམ་ཆེན་ཤི་ན་རང་གཅིག་པུ་ལ་སྐུ་བསོད་དང༌། དགྲ་ཤི་ན་གནོད་བྱེད་མི་འོང་སྙམ་པ་སོགས་རང་སྐྱིད་ཐབས་ལ་གཞན་སྡུག་པར་འདོད་པ་སྤང་ངོ༌། འདི་རྣམས་རྩ་ཚིག་ལས། ལྟ་ལོག་མི་བྱ། ལྷ་བདུད་དུ་མི་དབབ། སྐྱིད་ཀྱི་ཡན་ལག་ཏུ་སྡུག་མི་ཚོལ། ཞེས་པ་རྣམས་ཀྱི་དོན་ནོ། ། དེ་ནས་སྔར་བཞིན་གནད་གསུམ་གྱི་སྲང་ལ་འགྲིམ་ཞིང་དམིགས་པ་ཏིང་ངེ་འཛིན་གྱི་གནད་ལ།
དེ་རིང་ཕན་ཟིན་པ་བརྟན་པར་བྱེད་པའི་དམིགས་པ་གང་ཤར་རང་ཐོག་ཏུ་ཀློད་ཚུལ་བསྟན་པ་ཡིན་ཏེ། དེ་དག་གི་དོན་ཡང༌། རྡོ་རྗེའི་ཚིག་རྐང་ལས། གཞི་ནས་མ་བཅོས་ཡེ་ནས་ལྷུན་གྲུབ་ལ། ། ཐ་མལ་རང་ལྷུག་ཆེན་པོར་བཞག་པ་ནི། ། འཕོ་འགྱུར་མེད་པ་ནམ་མཁའི་ཀློང་ཡངས་སུ། ། སྐྱེ་འཆི་མེད་པ་ཆོས་སྐུའི་ལུས་ཐོབ་འགྱུར། ། ཞེས་དང༌། ཏཻ་ལོ་པས། ཕྱག་རྒྱ་ཆེན་པོ་བསྟན་དུ་མེད་ཀྱིས་ཀྱང༌། །
དཔེར་ན་ནམ་མཁའ་གང་གི་གང་ལ་བརྟེན། ། དེ་བཞིན་རང་སེམས་ཕྱག་རྒྱ་ཆེ་ལ་བརྟེན་ཡུལ་མེད། ། མ་བཅོས་གཉུག་མའི་ངང་དུ་ཀློད་ལ་ཞོག ། བཅིངས་པ་ཀློད་ན་གྲོལ་བར་ཐེ་ཚོམ་མེད། ། ཅེས་གསུངས་པའི་དོན་ནོ། ། སྤྱི་དོན་གསུམ་པ་བརྟན་པ་བོགས་དབྱུང་བའི་དམིགས་པ་ཡུལ་ཀུན་དང་བསྲེ་ཞིང་རྩལ་སྦྱང་བ་ཞེས་བྱ་བའི་དོན་ལ། རྒྱལ་བའི་དབང་པོའི་ཁྲིད་ཡིག་ཆེན་མོར་འབྱུང་བའི་རྩ་ཚིག ། བརྟན་པ་བོགས་དབྱུང་ཡུལ་དྲུག་སོ་སོ་དང༌། ། ཡིད་ཡུལ་དགེ་དང་མི་དགེ་གང་སྐྱེས་པ། ། དེ་ལ་དགག་སྒྲུབ་མེད་པར་སོ་སོར་འཛིན། །
ཐུན་ཐུང་གྲངས་མང་ཀློད་ཀྱི་ཀློད་ལ་འབད། ། ཅེས་གསུངས་པ་ཇི་ལྟ་བ་བཞིན་དུ་ཁྲིད་ཡིག་འདི་ཉིད་ཀྱི་གཞུང་ནས་འབྱུང་བ་ལྟར་བསྒོམ་པར་བྱ་སྟེ། དེའང་བརྟན་པ་དབང་འབྱོར་བར་བྱེད་པ་ལ་གཉིས། སྒོ་ལྔའི་སྣང་བ་དང་བསྲེ་ཞིང་བསྒོམ་པ་དང༌། ཡིད་ཀྱི་ཆོས་ལ་བསྲེ་ཞིང་བསྒོམ་པའོ། ། དེ་ལ་དང་པོ་སྒོ་ལྔའི་སྣང་བ་དང་བསྲེ་ཞིང་བསྒོམ་པར་བྱ་སྟེ། དེའང་བཅའ་བ་ལུས་ཀྱི་གནད། བླ་མ་མོས་གུས་ཀྱི་གནད་སྔ་མ་ལྟར་ཤེས་པར་བྱས་ལ། དམིགས་པ་ཏིང་ངེ་འཛིན་གྱི་གནད་ནི། རང་ཉིད་རྡོ་རྗེ་རྣལ་འབྱོར་མར་གནས་པའི་ངང་ནས་ཡུལ་གཟུགས་རི་ར་བ་ཁང་ཁྱིམ་མུན་པ་དང་སྣང་བ་ཤིང་རྡིལ་སྐུ་གཟུགས་སམ།
ཡུལ་དང་གྲོང་ཁྱེར་དང་ཚོང་དུས་དང་ཁྲོམ་ཆེན་པོ་ལ་སོགས་ཏེ་གང་ལ་མིག་གི་དབང་པོས་མཐོང་ཞིང་བདག་རྐྱེན་བྱེད་པའམ། རྐྱེན་བྱེད་པ་མ་ཡིན་ནའང་ཆེད་དུ་མིག་གི་དབང་པོའི་གཟུགས་དེ་ལྟ་བུ་ལ་གཏད་ཅིང་ཐུན་ཆུང་གྲངས་མང་དུ་གསལ་འདེབས་ལ་ཡུལ་དེ་ལས་གཞན་དུ་སྐད་ཅིག་ཀྱང་མ་ཡེངས་པར་ཉམས་ལེན་དང་གཟུགས་གཉིས་དབྱེར་མེད། གཟུགས་སུ་གསལ་བར་འཛིན་པའི་ཤེས་པ་དེ་ཐོག་ཏུ་ཀློད་ཀྱི་འཇོག་ཅིང་ཡང་ཤེས་པ་ཅུང་ཟད་ཡེངས་ནས་སླར་གློད་ཀྱིན་བཤིགས་པ་སྣོན་ལ་དེ་རང་ཕུར་ཚུགས་སུ་གསལ་འདེབས་ལ་སྒོམ་གྱི་འབེན་དུ་བྱ་ཞིང་གཟུགས་སྣང་མ་འགག་པ་སེམས་དང་དབྱེར་མེད་ཅིང་ཡུལ་ལ་དེར་འཛིན་གྱི་མཚན་མ་མི་བརྟགས་པར་གློད་ཀྱིས་འཇོག་པར་བྱ་སྟེ། རྗེ་རྒོད་ཚང་པས། ཕྱི་ཡི་ཡུལ་ལ་གཅེར་གྱིས་ལྟོས། ། ཡུལ་སྣང་སྒྱུ་མ་ལྟ་བུ་ཡིན། ། གང་ཤར་ཐོག་ཏུ་འཛིན་མེད་ཞོག ། ཅེས་གསུངས་པ་ལྟ་བུའོ། ། དེ་བཞིན་དུ་རྣ་བའི་སྒྲ་དང༌། སྣ་ཡི་དྲི་དང༌།
ལྕེ་ཡི་རོ་དང༌། ལུས་ཀྱི་རེག་བྱ་འཇམ་རྩུབ་ལ་སོགས་ཚུར་ལ་རྣམ་རྟོག་འཕྲོ་བའི་རྐྱེན་བྱེད་པ་དེ་ལ། དེ་སྐྱུར་ནས་རྣམ་རྟོག་གཞན་ཞིག་བཙལ་ནས་དེ་ཐོག་ལ་འཇོག་པ་མ་ཡིན་པར་འཕྲོ་རྐྱེན་ནམ་བྱུང་བའི་སྒོ་ལྔའི་སྣང་བ་དངོས་བཟུང་ལ་དེའི་ཐོག་ལ་འཇོག་ལ་སྔར་བཞིན་མ་ཡེངས་པར་སེམས་གཏད་ལ་བསྒོམ། དེ་ལ་གོམས་ནས་སྤོབས་པ་སྐྱེས་པ་བཞིན་ཚུར་ལ་རྐྱེན་བྱེད་པ་མ་ཡིན་ནའང་དེ་ལྟ་བུ་ཡོད་པའི་སར་འགྲོ་བའམ་ཁྱད་པར་དུའང་གསལ་སྣང་བསྐྱེད་ཅིང་བསྒོམ།
དེ་ལྟར་བསྒོམ་པའི་དུས་སུ་སྒོ་ལྔའི་སྣང་བ་དེ་དང་དམིགས་པ་ཉམས་ལེན་འདྲེས་ནས་ཇི་ལྟ་བ་བཞིན་དུ་སྣང་ཞིང་ཚོར་བ་མ་འགག་ལ་བཟང་པོར་འཛིན་པ་དང་ངན་པར་འཛིན་པའི་ཆགས་སྡང་མི་སྐྱེ་བའི་ཉམས་བཟང་པོ་འབྱུང་ངོ༌། ། མཆན། རྗེས་སྤྱོད་དུའང་སྔ་མ་ལྟར་ཡིན་ལ་ཁྱད་པར་སྤྱོད་ལམ་རྣམ་བཞིའི་བྱ་བ་དེ་ཉིད་ཉམས་ལེན་གྱི་འབེན་དུ་བྱ་ཞིང་ལམ་དུ་ཁྱེར་གང་ཐུབ་ཁོ་ན་ལ་རྩལ་སྦྱོང་བ་དང༌། བོགས་འདོན་སྔས་ན་ས་མི་ཟིན་ཞེས་བཤད་པའང་འབྱུང་བས། རྒྱུན་དུ་འདུག་པའི་ཚེ་སྔར་བཞིན་བཞག་ཐབས་བྱེད་པ་དང་གང་ལའང་རང་སར་གློད་ཤེས་པའི་ངང་ནས་ཉམས་སུ་ལོངས་མཛོད་ཅིག ། བྱས་ལ་བརྡའ་བཀྲོལ་ཞིང་མཎྜལ་གཏོར་འབུལ་སྨོན་ལམ་གདབ་པ་སོགས་བྱའོ། །
ཉིན་ཡ་བྱས་པའི་ཉི་མ་ཉེར་ལྔ་ཆོས་ཐུན་བཅོ་ལྔ་ཡིན་ནོ། ། ༈ ཆོས་ཐུན་བཅུ་དྲུག་པ་ལ་སྔར་བཞིན་ཚིག་གི་མཚམས་སྦྱོར་བྱས་ནས། གཉིས་པ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་སྡོམ་ནི། སྐྱོན་ཡོན་རྣམ་གཉིས་བསམ་པ་དང༌། ། ངོ་བོ་དང་ནི་དབྱེ་བ་དང༌། ། ཕྱེ་བ་སོ་སོའི་མཚན་ཉིད་དང༌། ། སྤེལ་དང་དག་པར་བྱ་བ་དང༌། ། འབྲས་བུ་དང་ནི་དོན་བདུན་གྱིས། ། ཚུལ་ཁྲིམས་ཕ་རོལ་ཕྱིན་པ་བསྡུས། ། ཞེས་པ་ལྟར་རྒྱས་པ་ཐར་རྒྱན་སོགས་ལྟར་བཤད་པ་ལས་ཤེས་ཤིང་མཚན་ཉིད་ལག་ལེན་དུ་བསྡུ་བ་ལ།
ཚུལ་ཁྲིམས་ལེགས་བླང་བསམ་པ་དག ། ཉམས་ན་ཕྱིར་གསོ་མི་ཉམས་ཕྱིར། ། ལུས་གནས་ཡོན་ཏན་བཞི་དང་ལྡན། ། ཁྱད་པར་སྡོམ་པའི་ཚུལ་ཁྲིམས་ལ། ། ཐུན་མོང་སོ་ཐར་རིས་བདུན་ཏེ། ། གཞན་དོན་བྱང་ཆུབ་རྒྱུར་བླངས་ཕྱིར། ། ཐེག་ཆེན་སྡོམ་པའི་ཚུལ་ཁྲིམས་ཡིན། ། ཐུན་མོང་མིན་པ་བྱང་སྡོམ་ཉིད། ། བླངས་ཏེ་ཚུལ་བཞིན་བླང་དོར་བྱ། ། གཞན་ཡང་ལུས་ཀྱི་མཆོང་རྒྱུགས་སོགས། །
རྨུ་རྒོད་རྩབ་ཧྲལ་སྤྱོད་པ་དང༌། ། སྨྲ་བ་མང་དང་སྨྲ་བ་རྣོ། ། རྙེད་བཀུར་འདུ་འཛིར་ཆགས་པ་སོགས། ། སྒོ་གསུམ་འདུ་བྱེད་མ་དག་སྤོང༌། ། གཉིད་དང་རྨུགས་ལ་ཞེན་མི་བྱ། ། བྱང་སྡོམ་ལྡན་པས་དགེ་བའི་ཆོས། ། ཅི་སྤྱད་དགེ་བ་ཆོས་སྡུད་ཉིད། ། གཞན་ལ་ཕན་པར་བྱེད་པ་ནི། ། སེམས་ཅན་དོན་བྱེད་ཚུལ་ཁྲིམས་ཏེ། ། བསྡུ་ན་དགེ་བའི་གྲོགས་བྱེད་དང༌། །
སྡུག་བསྔལ་ཅན་གྱི་སྡུག་བསྔལ་སེལ། ། ཐབས་མི་ཤེས་ལ་རིག་པ་སྟོན། ། བྱས་པ་བཟོ་དང་འཇིགས་ལས་སྲུང༌། ། མྱ་ངན་སེལ་དང་ཡོ་བྱད་སྟོབས། ། ཆོས་ཀྱི་འཁོར་སྡུད་གཞན་སེམས་སྲུང༌། ། ཡོན་ཏན་མཆོག་གི་གཞན་དགའ་བྱེད། ། ཆོས་བཞིན་ཚར་གཅོད་རྫུ་འཕྲུལ་གྱིས། ། སྐྲག་དང་འདུན་པར་བྱེད་པའོ། ། དེ་ལྟར་ཚུལ་ཁྲིམས་རྣམ་གསུམ་འབད། ། བསྡུ་ན་ཐོས་བསམ་སྒོམ་ལ་བརྩོན། །
བླ་མ་རྣམས་ལ་བཀུར་སྟིས་བསྟེན། ། ནད་པའི་དོན་དུ་སྙིང་རྗེས་འབད། ། སྦྱིན་ཞིང་གཞན་གྱི་ཡོན་ཏན་བསྒྲགས། ། གཞན་དགེར་ཡི་རང་བརྙས་པ་སྤང༌། ། མཆོད་དང་བསྔོ་བ་སྨོན་ལམ་འབད། ། བརྩོན་ལྡན་བག་ཡོད་དྲན་ཤེས་བསྲུང༌། ། ཟས་ཀྱི་ཚོད་རིག་དབང་པོ་སྡོམ། ། སྲོད་ཐོར་མི་ཉལ་རྣལ་འབྱོར་བརྩོན། ། དགེ་བའི་བཤེས་དང་དམ་པ་བསྟེན། ། རང་གི་འཁྲུལ་པ་བརྟགས་ནས་སྤོང༌། །
དེ་ལྟར་དགེ་བ་བསྒྲུབ་དང་བསྲུང༌། ། འཕེལ་བར་བྱེད་པ་ཉམས་སུ་བླངས། ། ཞེས་ཚུལ་ཁྲིམས་གསུམ་གྱི་རྩ་ཚིག་ཡིན་ལ། སྡོམ་པའི་ཚུལ་ཁྲིམས་ཀྱི་མི་མཐུན་ཕྱོགས་བསྡམ་བྱ་རྩ་བ་དང་ཡན་ལག་གི་ལྟུང་བ་གཉིས་ལས། དང་པོ་བསླབ་བཏུས་སུ་བསྟན་པའི་(Dརྒྱལ་པོ་བྱང་ཆུབ་སེམས་དཔའི་རྩ་ལྟུང་ལྔ་)ནི། (Eདཀོན་མཆོག་གསུམ་གྱི་དཀོར་འཕྲོག་པ་དང༌། ངེས་འབྱུང་གི་ཆོས་སྤང་བ་དང༌། རབ་ཏུ་བྱུང་བ་ལ་ཆད་པ་གཅོད་པ་དང༌། མཚམས་མེད་ཀྱི་ལས་བྱེད་པ་དང༌། ལོག་ལྟས་དགེ་བཅུ་སྤང་བ)འོ། །
བློན་པོ་བྱང་ཆུབ་སེམས་དཔའི་རྩ་ལྟུང་ལྔ་ནི། དཀོན་མཆོག་གི་དཀོར་འཕྲོག་པ་ལ་སོགས་སྔ་མ་ལྟར་དགེ་བཅུ་སྤང་བའི་ཚབས་སུ་གྲོང་དང་གྲོང་ཁྱེར་ལ་སོགས་གཞོམ་པ་དང་ལྔའོ། ། (Dཕལ་པའི་རྩ་ལྟུང་བརྒྱད་)ནི། (Eལྟ་བ་ཟབ་མོ་བསྟན་པས་འཇིགས་ནས་ཐེག་པ་ཆེན་པོ་ལས་ལྡོག་པ་དང༌། སྤྱོད་པ་རྒྱ་ཆེན་པོ་བསྟན་པས་ཐེག་པ་ཆེན་པོ་ལས་ལྡོག་པ་དང༌། ཉན་ཐོས་ཀྱི་ཐེག་པ་སྤངས་པ་དང༌། སོ་སོར་ཐར་པ་སྤངས་པ་དང༌། བདག་བསྟོད་གཞན་ལ་སྨོད་པ་དང༌། མི་ཆོས་བླ་མའི་རྫུན་སྨྲ་བ་དང༌། རྔན་གྱི་རྒྱུ་ལ་དཀོན་མཆོག་གི་རྫས་སྟེར་བ་དང༌།
སྒྲུབ་པའི་འཚོ་བ་ཀློག་པ་ལ་སྦྱིན་པ)འོ། ། བྱང་སའི་དོན་བསྡུས་པ་སྡོམ་པ་ཉི་ཤུ་པར་བསྟན་པ་ནི། རྙེད་དང་བཀུར་སྟི་ལ་ཆགས་པས་བདག་བསྟོད་གཞན་ལ་སྨད་པ་དང༌། སྡུག་བསྔལ་མགོན་མེད་ལ་སེར་སྣས་ཆོས་ནོར་ལ་སོགས་མི་སྟེར་བ་དང༌། ཉེས་པ་ཅན་གྱི་བཤགས་ཀྱང་མི་ཉན་པས་ཁྲོས་ནས་འཚོགས་པ་ལ་སོགས་པ་བྱེད་པ་དང༌། ཐེག་པ་ཆེན་པོ་སྤངས་ཤིང་ཆོས་ལྟར་བཅོས་པ་སྟོན་པ་དང་བཞི་ནི་སྡོམ་པ་གཏོང་བྱེད་རྩ་བའི་ལྟུང་བ་ཉན་ཐོས་ཀྱི་ཕམ་པ་དང་འདྲ་བའོ། ། གཉིས་པ་བསླབ་པ་དང་འགལ་བའི་ཉེས་བྱས་ཀྱི་ལྟུང་བ་སྡོམ་པ་ཉི་ཤུ་པར་བཞི་བཅུ་རྩ་ལྔ་བསྟན་ཏེ། དཀོན་མཆོག་གསུམ་ལ་སྒོ་གསུམ་གྱི་མཆོད་པ་སྣ་གཅིག་ཙམ་ཡང་མི་བྱེད་པར་ཉིན་མཚན་འདའ་བ་དང་གཅིག ། རྙེད་པ་བཀུར་སྟི་ལ་ཆགས་ནས་དེ་དག་དང་དུ་ལེན་པ་དང་གཉིས། རང་བས་རྒན་པའི་བྱང་ཆུབ་སེམས་དཔའ་ལ་མི་གུས་ཤིང་མི་འདུད་པ་དང་གསུམ།
དྲིས་པའི་ལན་རྣལ་མར་མི་འདེབས་པ་དང་བཞི། བོས་པའི་མགྲོན་ལ་མི་འགྲོ་བ་དང༌། གསེར་ལ་སོགས་པ་བྱིན་པ་མི་ལེན་པ་དང་དྲུག ། ཆོས་འདོད་པ་ལ་ཕྲག་དོག་གིས་མི་བསྟན་པ་དང་བདུན། ཚུལ་ཁྲིམས་འཆལ་བ་ལ་ཕན་མི་འདོགས་པ་དང་བརྒྱད། ཕ་རོལ་དད་པའི་ཕྱིར་ཉན་ཐོས་ཀྱི་བསླབ་པ་ལ་མི་སློབ་པ་དང་དགུ། སེམས་ཅན་གྱི་དོན་ལ་བྱ་བ་ཆུང་ངུ་བློར་མི་འཛིན་པ་དང་བཅུ། སྙིང་བརྩེ་ཡོད་ཀྱང་གཞན་ཕན་གྱི་མི་དགེ་བ་ལ་འཇུག་མི་ནུས་པ་དང་བཅུ་གཅིག་སྐབས་འདིར་སྙིང་བརྩེ་བས་གཞན་དོན་དུ་རང་གི་རྒྱུད་ལ་དཔག་པའི་ཉེས་པ་སྤྱད་པས་མི་དགེ་བ་མེད་པ་ནི་འོག་ཏུ་འབྱུང་བ་ལྟུང་བའི་གཟུགས་བརྙན་ནོ། ། འདི་སེམས་དགེ་བ་ལ་ཉེས་མེད་ལྟུང་བའི་གཟུགས་བརྙན་དུ་བསྡུ་ནས་ལོགས་སུ་མི་བརྩི་བས་ཞེ་ལྔ་བྱེད་པ་རང་བྱུང་པ་སོགས་བཞེད། རྩི་ན་འདི་དང་ཞེ་དྲུག་གོ །
མཆན། ལོག་པའི་འཚོ་བ་ལྔས་འཚོ་བ་དང་བཅུ་གཅིག ། མ་ཞི་བའི་སེམས་ཀྱིས་རབ་ཏུ་གཡེང་བར་བྱེད་པ་དང་བཅུ་གཉིས། འཁོར་བ་ལས་མངོན་པར་དགའ་བའི་ལམ་བགྲོད་པར་འདོད་པ་དང་བཅུ་གསུམ། རང་གི་གཏམ་ངན་སེལ་བར་མི་བྱེད་པ་དང་བཅུ་བཞི། གཞན་ཉོན་མོངས་དང་བཅས་པ་མི་འཆོས་པ་དང་བཅོ་ལྡ། གཤེ་བ་ལ་སླར་གཤེ་ཁྲོ་བ་ལ་སླར་ཁྲོ་བརྡེག་པ་ལ་སླར་བརྡེག་མཚང་འབྲུ་བ་ལ་སླར་འབྲུ་བ་དང་བཅུ་དྲུག་གཞན་ཁྲོས་པ་ལ་བཤགས་སྦྱོང་མི་བྱེད་པ་དང་བཅུ་བདུན། ཕ་རོལ་གཞན་གྱི་བཤགས་པ་མི་ལེན་པ་དང་བཅོ་བརྒྱད། རང་གཞན་ལ་ཁྲོས་པའི་སེམས་བསྐྱེད་ནས་དེའི་རྗེས་སུ་འབྲང་བ་དང་བཅུ་དགུ། བསྙེན་བཀུར་འདོད་པའི་ཕྱིར་འཁོར་སྡུད་པ་དང་ཉི་ཤུ།
ལེ་ལོ་ལ་སོགས་སེལ་བར་མི་བྱེད་པ་དང་ཉེར་གཅིག ། འདུ་འཛི་ལ་ཆགས་པས་བྲེ་མོའི་གཏམ་བྱེད་པ་དང་ཉེར་གཉིས། སེམས་གནས་པའི་ཐབས་དགོས་བཞིན་དུ་མི་ཚོལ་བ་དང་ཉེར་གསུམ། བསམ་གཏན་གྱི་སྒྲིབ་པ་མི་སྤོང་བ་དང་ཉེར་བཞི། བསམ་གཏན་གྱི་རོ་ལ་ཆགས་པ་དང་ཉེར་ལྔ། ཉན་ཐོས་ཀྱི་ཐེག་པ་ལ་ལྷག་པར་མོས་པ་དང་ཉེར་དྲུག ། ཐེག་ཆེན་ལ་མི་བརྩོན་ཐེག་ཆུང་ལ་བརྩོན་པ་དང་ཉེར་བདུན། ནང་པ་ལ་མི་བརྩོན་ཕྱི་པ་མུ་སྟེགས་ཀྱི་བསྟན་བཅོས་ལ་བརྩོན་པ་དང་ཉེར་བརྒྱད། ཕྱི་རོལ་པ་ལ་བརྩོན་ཞིང་ལྷག་པར་དགའ་བ་དང་ཉེར་དགུ། ཆོས་ཟབ་མོ་ལ་བསྐུར་པ་འདེབས་པ་དང་སུམ་ཅུ།
རློམ་སེམས་ཀྱིས་བདག་བསྟོད་གཞན་ལ་སྨོད་པ་དང་སོ་གཅིག ། ཆོས་ཉན་དུ་མི་འགྲོ་བ་དང་སོ་གཉིས། སྨྲ་བ་ཁྱད་དུ་གསོད་ཅིང་དོན་ལ་མི་སེམས་ཚིག་འབྲུ་ཙམ་ལ་སྟོན་པ་དང་སོ་གསུམ། གཞན་ལ་དགོས་པའི་གྲོགས་མི་བྱེད་པ་དང་སོ་བཞི། ནད་པའི་རིམ་གྲོ་མི་བྱེད་པ་དང་སོ་ལྔ། གཞན་གྱི་སྡུག་བསྔལ་མི་སེལ་བ་དང་སོ་དྲུག ། བག་མེད་པའི་མི་ལ་རིག་པ་མི་སྟོན་པ་དང་སོ་བདུན། བྱམས་པའི་ལན་དུ་ཕན་མི་འདོགས་པ་དང་སོ་བརྒྱད། གཞན་གྱི་མྱ་ངན་མི་སེལ་བ་དང་སོ་དགུ། ནོར་འདོད་པ་ལ་མི་སྟེར་བ་དང་བཞི་བཅུ།
འཁོར་འདུས་པ་རྣམས་ཀྱི་དོན་ལེགས་པར་མི་བྱེད་པ་དང་ཞེ་གཅིག ། གཞན་གྱི་བློ་དང་མཐུན་འཇུག་མི་བྱེད་པ་དང་ཞེ་གཉིས། གཞན་གྱི་ཡོན་ཏན་སྦེད་པ་དང་ཞེ་གསུམ། ཉེས་པ་ཅན་རྣམས་ཚར་མི་གཅོད་པ་དང་ཞེ་བཞི། རང་རྫུ་འཕྲུལ་དང་ལྡན་བཞིན་དུ་བསྡིག་མོའི་ཆོ་འཕྲུལ་མི་བྱེད་པ་དང་ཞེ་ལྔ་སྟེ་ཚུལ་ཁྲིམས་འདི་དག་ཀྱང་ནང་འཛོམ་པའི་ཚེ་ན་སྡོམ་པ་དང་དགེ་བ་ཆོས་སྡུད་འཛོམ་དུས་དགེ་བ་ཆོས་སྡུད་གཙོ་བོར་བྱ། ཆོས་སྡུད་དང་སེམས་ཅན་དོན་བྱེད་འཛོམ་ན་སེམས་ཅན་དོན་བྱེད་གཙོ་བོར་སྤྱད། གཞན་མཚམས་མེད་ལ་སོགས་པའི་ཉེས་པ་ཆེན་པོ་ལ་འཇུག་པ་མཐོང་ནས་བྱ་ཐབས་གཞན་མེད་ན་རང་ངན་འགྲོར་འགྲོ་བའི་སྡིག་པ་ཁྱད་དུ་བསད་ནས་གཞན་སྡིག་པ་ལས་བསྒྲལ་ཕྱིར་བསད་པར་བྱ་བ་ནི་དེད་དཔོན་སྙིང་རྗེ་ཆེན་པོ་ལྟ་བུའོ། ། མི་དགེ་བ་གཞན་ཡང་དེ་ལྟར་གཞན་ཕན་དང་འབྲལ་ན་རུང་སྟེ་རྒྱལ་པོ་གསེར་མདོག་དང་བྲམ་ཟེའི་ཁྱེའུ་ཀརྨ་དང་དྲང་སྲོང་མེས་བྱིན་ལྟ་བུ་ནི་ལྟུང་བའི་གཟུགས་བརྙན་སྐབས་འདིའི་སྤྱད་བྱ་ཉེས་མེད་ཁོ་ན་ཡིན་གསུངས། ཐབས་གཞན་ཡོད་ནས་དེ་ལྟར་སྤྱད་ན་སྦྱོར་བ་བག་ཡངས་ཀྱི་ཉེས་པ། ཐབས་ཀྱང་མེད་ལ་རང་གི་སྡིག་པ་ཁྱད་དུའང་མ་བསད་ན་ལྟུང་བ་མེད་པའི་གཟུགས་བརྙན་སྐབས་འདིར་སྤང་བྱ་ཡིན་ལ།
གཞི་མེད་པ་ལ་རང་གིས་བྱས་ན་ལྟུང་བ་ཉིད་ཡིན་ནོ། ། དེ་དག་ཀྱང་བྱང་སེམས་ཀྱི་སྡོམ་པ་ཐོབ་པ། ཤེས་པ་རང་བཞིན་དུ་གནས་པ། ཐུན་མོང་གི་ཡན་ལག་གཉིས་དང་ཉོན་མོངས་པ་དྲག་པོས་བསླངས་ནས་ཕམ་འདྲ་གཅིག་སྤྱད་ཀྱང་བྱང་སྡོམ་བཏང་ཞིང༌། ཉོན་མོངས་པ་དྲག་པོ་ནི་ཕམ་པའི་གནས་ལྟ་བུ་ལ་རྒྱུན་མ་ཆད་པར་སྤྱད་ན་བདག་གི་བྱ་བ་མ་ཡིན་པ། ཆོས་ལྡན་གྱི་ངོ་ཚ་ཁྲེལ་འཛེམ་ལ་མི་བརྩི་བ། དེས་དགའ་ཞིང་མགུ་བར་སྤྱད་པ་ནི་ཀུན་དཀྲིས་ཆེན་པོ་ཞེས་གསུངས་ལ་ཉོན་མོངས་འབྲིང་དང་ཆུང་ངུས་ནི་སྡོམ་པ་མི་གཏོང་ནའང་ཉན་ཐོས་ཀྱི་ལྷག་མ་དང་ལྟུང་བྱེད་བཞིན་དུ་ཉེས་བྱས་སུ་འགྱུར་གསུངས། སྨོན་པ་སོགས་བཏང་ནའང་རྩ་བའི་ཕམ་པ་དང་འདྲ་ཞིང༌། དེའང་སྔར་བཤད་པ་ལྟར་ཐུན་ཚོད་ལས་འདས་པ་སྟེ། ཉེ་བ་འཁོར་གྱིས་ཞུས་པའི་མདོ་ལས།
ཉེ་བར་འཁོར་འདི་ལ་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་གལ་ཏེ་སྔ་དྲོའི་དུས་སུ་ལྟུང་བ་བྱུང་ཡང་ཕྱེད་ཀྱི་དུས་སུ་ཐམས་ཅད་མཁྱེན་པའི་སེམས་དང་མ་བྲལ་བར་གནས་ཏེ་དེ་ལྟར་ཐེག་པ་ཆེན་པོ་ལ་ཡང་དག་པར་ཞུགས་པའི་ཚུལ་ཁྲིམས་ཀྱི་ཕུང་པོ་མཐའ་མེད་དོ། ། ཞེས་པ་ནས་ཕྱི་འཕྲེད་དང༌། སྲོད་དང༌། ནམ་ཕྱེད་དང༌། ཐོ་རངས་སོགས་ལ་སྦྱར་ཏེ་གསུངས་པའོ། ། ཀུན་དཀྲིས་ཆེན་པོས་སྡོམ་པ་བཏང་བ་ལའང་སླར་ལེན་དུ་ཡོད་དེ། སྡོམ་པ་སླར་ཡང་བླང་བར་བྱ། ། ཞེས་དང༌། འབྲིང་ལ་སེམས་བསྐྱེད་པའི་བྱང་སེམས་ཉན་ཐོས་ཀྱི་དགེ་འདུན་བརྡ་སྤྲོད་ཅིང་འཛིན་ནུས་པ་གསུམ་ལ་བཤགས་པ་སྟེ། ཟག་པ་འབྲིང་ནི་གསུམ་ལ་གཤགས། །
ཞེས་པ་དང༌། ཐ་མ་གཅིག་ལ་བཤགས་པའི་ལག་ལེན་ཆོ་ག་ལྟར་བྱ་སྟེ། གཅིག་གི་མདུན་དུ་ལྷག་མ་རྣམས། ། ཞེས་སོ། ། བདག་སེམས་ཀྱི་རྗེས་སུ་བཤགས་པ་ནི་རང་གི་ཡིད་ལ་འགྱོད་ཅིང་སྡོམ་པར་བྱང་ཆུབ་སེམས་དཔའི་སྡེ་སྣོད་ཀྱི་མ་མོ་ལས་གསུངས་སོ། ། ཡང་རྨི་ལམ་འཕགས་པ་ནམ་མཁའི་སྙིང་པོའི་མདུན་དུ་འདུག་ལ་བཤགས་པར་བྱ། ཞེས་པའི་དོན་སྤྱོད་འཇུག་ནས་གསུངས་པ་ལྟར་བྱ་བའམ་ཡང་ན་དེ་བཞིན་གཤེགས་པ་ཉི་མའི་སྙིང་པོ་འོད་ཟེར་དྲི་མ་མེད་པ་བསྟན་པ་ལས་གསུངས་པ་ལྟར་ཏེ། སྔོན་དགེ་སློང་དཔལ་སྦྱིན་ལ་ཉེས་པ་ཆེན་པོ་བྱུང་ནས་སྡུག་བསྔལ་བ་ལ། བྱང་ཆུབ་སེམས་དཔའ་འཇིགས་སྒྲོལ་གྱིས་བཀའ་སྩལ་པ། ཆོས་རྣམས་འདི་དག་གཟུགས་བརྙན་འདྲ་བ་སྟེ། །
ཆུ་ནང་ཟླ་བ་སྣང་ལ་མེད་པ་བཞིན། ། འདོད་ཆགས་དུག་དང་དེ་བཞིན་ཞེ་སྡང་སོགས། ། ཐམས་ཅད་མཁའ་འདྲ་དག་ཅིང་ཞི་བ་ཡིན། ། འཇིག་རྟེན་འདི་དག་ཐམས་ཅད་རྨི་ལམ་བཞིན། ། ཆོས་རྣམས་གསོབ་སྟེ་སྟོང་ཞིང་སྙིང་པོ་མེད། ། སྨིག་རྒྱུ་འདྲ་ཞིང་སྤྲིན་དང་མཚུངས་པ་སྟེ། ། འདོད་ཆགས་ཞེ་སྡང་གཏི་མུག་དངོས་པོ་མེད། ། ཆོས་རྣམས་འདི་དག་རྒྱུ་དང་རྐྱེན་ལས་གྲུབ། ། རྒྱུ་དང་རྐྱེན་ནི་ངོ་བོ་ཉིད་ཀྱིས་སྟོང༌། ། རྩ་བ་མི་དམིགས་བཟོད་ནས་རབ་ཏུ་ཞི། །
ཐོག་མཐའ་དབུས་མེད་དབེན་ཞིང་སྙིང་པོ་མེད། ། ཆོས་འདི་ཐམས་ཅད་གདོད་ནས་ཞི་བ་སྟེ། ། ཐམས་ཅད་མ་སྐྱེས་རང་བཞིན་འོད་གསལ་བ། ། ཞི་ཞིང་མི་གནས་མྱ་ངན་འདས་པར་མཐོང༌། །

དེ་ལྟར་ཤེས་པའི་ཆོས་རྣམས་རྣམ་པར་གྲོལ། ། ཞེས་གསུངས་པ་ཐོས་པས་ལྷ་ཡི་བུ་ཁྲི་སྟོང་གི་མི་སྐྱེ་བའི་ཆོས་ལ་བཟོད་པ་ཐོབ་སྟེ་དགེ་སློང་དཔལ་སྦྱིན་ཡང་ཀུན་དཀྲིས་ལས་གྲོལ་ནས་བཟོད་པ་ཐོབ་པར་བཤད་དོ། ། དེ་ལྟ་བུའང་རྒྱུ་མཚན་གྱི་གོ་བས་རྒྱས་བཏབ་ལྟ་བུའི་མི་ཕན་ཏེ་དང་པོ་རྒྱུ་འབྲས་ལ་ཡིད་ཆེས་དྲག་པོའི་སྒོ་ནས་བླང་དོར་མིག་འབྲས་བཞིན་བསྲུང་ཞིང་གཞན་ཕན་དང་བསྟན་པའི་བྱ་བ་ལ་བརྩོན་པས་རང་གི་ཚོགས་གོང་འཕེལ་དུ་རྫོགས་མཐར་ཉེས་ལྟུང་ཕྲ་མོ་བྱུང་བ་ན་འཇིག་རྟེན་གྱི་མིག་ནམ་ལ་སྤྱད་པ་ལྟ་བུ་དང་ཆོས་ནས་ལུང་འདི་ཡོད་ཀྱི་ཁུང་བདའ་བ་སོགས་གང་འཐད་ཀྱི་མཐའ་མང་པོ་བརྟགས་པའི་ཨ་འཐས་ཐེར་ཟུག་བྱེད་པ་མ་ཡིན་པར་ཆོས་ཐམས་ཅད་སྒྱུ་མ་དང་རྨི་ལམ་ལྟ་བུར་ཤེས་པའི་ངང་ནས་སྟོང་ཉིད་སྙིང་རྗེའི་སྙིང་པོ་ཅན་བསྒོམ་པས་ཉེས་ལྟུང་དག་པར་བཤད་པ་ཡིན། དེའང་ཐོག་མ་ནས་གཞི་སྟོང་ཉིད་ཡིན་པར་རྩི་ནས་རྗུད་ལམ་མཐུར་བདེ་བ་མ་ཡིན་པར་རྒྱུ་འབྲས་ཀྱི་བླང་དོར་ཕྲ་ཞིབ་སྲུང་དགོས་ཏེ། རྒྱལ་བ་ཨུ་རྒྱན་པ་ལ་དགེ་བཤེས་གཅིག་ན་རེ། དཀོན་མཆོག་གི་སྐྱབས་འགྲོ་དང་ཚོགས་བསགས་དང་བསོད་ནམས་ལ་བློ་བཀལ་ཡང་མི་ཕན་པར་བར་ཆད་ལ་ཤོར་བ་མང་པོ་འོང་གིན་གདའ་ལགས་ཞུས་པས། དེ་ཀ་དཀོན་མཆོག་ལ་བློ་མ་ཁེལ་བས་ཤོར་བ་ཡིན་མོད། དཀོན་མཆོག་ལ་བློ་ལེགས་པར་འགེལ་ན་བཀའ་དང་བསྟན་བཅོས་རྣམས་ནས་བཤད་པ་བཞིན་བྱེད་དགོས་པ་ཡིན། གཞན་མི་དགོས་སྐྱབས་འགྲོ་རྐྱང་པ་ལ་བསླབ་བྱ་ཅི་ཙམ་བཤད། མདོར་བསྡུ་ན་བརྒྱད་དུ་འདུ་བས་བརྒྱད་པོ་འདི་ལ་ཚུལ་བཞིན་དུ་འབད་ནས་དེར་བར་ཆད་ལ་མ་ཤོར་བའི་མི་གང་ན་འདུག ། དེ་འདུག་ན་ཁྱོད་བདེན་པས་ཚོལ་དང༌།
བར་ཆད་མ་སེལ་བ་ཐམས་ཅད་བསླབ་བྱ་མ་ཐུབ་པས་ལེན་པ་ཡིན། དེ་ཐམས་ཅད་ཉ་མ་ལྷ་ཁང་དུ་ཕྱིན་པ་བཞིན་དུ་ཚིག་གི་སྐྱབས་འགྲོ་ཁའི་སྐྱབས་འགྲོ་ལྟར་སྣང་གི་སྐྱབས་འགྲོ་སོང་བས་ལེན་པ་ཡིན། བསླབ་བྱ་མི་སློབ་པའི་སྐྱབས་འགྲོ་དཀོན་མཆོག་ལ་ཅོ་འདྲི་བྱེད་པ་བཞིན་སོང་བ་ཡིན། སྲོག་མཁར་གཞན་གྱིས་བཟུང་ནས་ལམ་ཁའི་མགྲོན་པོ་ལ་སྐྱབས་པ་དང་འདྲ། བསླབ་བྱ་བསྲུངས་ནས་ཕན་ཡོན་མི་འོང་བ་སངས་རྒྱས་ཀྱིས་ངེས་པའི་དོན་ལ་རྫུན་གང་ན་གསུངས། བསླབ་བྱ་དང་ཕན་ཡོན་ལ་མོ་མའམ་མིག་མཐོང་བའི་ངག་ཙམ་ཡང་མི་རྩི་ཞིང་དཀོན་མཆོག་ལ་བློ་སྐད་ཅིག་ཀྱང་མི་འགེལ་བར་ཁ་གསག་གི་སྐྱབས་འགྲོ་སོགས་བྱས་པས་འཁོར་བ་ལས་གྲོལ་ན་དག་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་སེམས་ཅན་གཅིག་ཀྱང་མི་འཇོག་པར་སྒྲོལ་ཏེ། དེ་ལྟ་མིན་པས་ཁོ་རང་གི་ལས་ལ་སྡུག་རྐྱེན་བཟང་པོས་མ་ཆུན་པས་འཕགས་པ་རྣམས་ཀྱིའང་མཛད་པའི་ཐབས་ལ་སྡུག་པ་ཡིན། དེས་ན་སངས་རྒྱས་ལ་སྙིང་ཐག་པ་རུས་པའི་གཏིང་ནས་བློ་ཁེལ་གྱིས་ལེགས་པར་བཀལ་ནས། སངས་རྒྱས་ཀྱིས་ཇི་སྐད་གསུངས་པ་བཞིན་ཉམས་སུ་ལེན་དགོས་པ་ཡིན། ཞེས་གསུངས་ཏེ།
འོད་ཕྲེང་ལ། སྡོམ་གསུམ་གང་ཡང་མི་ལྡན་ན། ། ལྷ་མིའི་ལུས་ཀྱང་རྙེད་པ་དཀའ། ། ཞེས་དང༌། བྱང་སེམས་ཉམས་ན་འགྲོ་བ་ཀུན། ། བསླུས་པས་གནོད་པ་ཤིན་ཏུ་མང༌། ། རྒྱལ་དང་དེ་སྲས་ཐམས་ཅད་དང༌། ། འགྲོ་བ་ཀུན་གྱིས་ཤིན་ཏུ་ཁྲེལ། ། ཕམ་པ་ལྕི་ཡང་བྱེ་བྲག་གི ། བསྐལ་པའི་གྲངས་བཞིན་དམྱལ་བར་གནས། །
རིག་འཛིན་སྡོམ་པ་ཉམས་པ་ནི། ། ཡིད་དུ་མི་འོང་སྣ་ཚོགས་དང༌། ། རྒྱལ་དང་དེ་སྲས་ཀུན་བརྙས་པས། ། མི་འཇིགས་མནར་མེད་གནས་དག་ཏུ། ། སྡུག་བསྔལ་ཆེན་པོ་དེ་ཡིས་མྱོང༌། ། ཞེས་སོགས་ནས། བསྐལ་པ་ཐེར་འབུམ་ལ་སོགས་སུ། ། དེ་ནི་ཐོན་པར་མ་གསུངས་སོ། ། ཞེས་གསུངས་ཤིང་ཕན་ཡོན་ཡང་དེ་དང་མཚུངས་པ་གསུངས་པས་འདི་ལྟར་བསླབ་བྱ་ཐམས་ཅད་ལ་མཚོན་ནས་ཁྱད་པར་ཁེ་ཆེ་ལ་ཉན་ཆེ་བའི་ཐེག་པ་ཆེན་པོའི་བསླབ་བྱ་རྣམས་མིག་འབྲས་བཞིན་དུ་བསྲུང་ཞིང་ཡིད་ཆེས་བསྐྱེད། ངོ་སྲུང་མ་ཡིན་པའི་མོས་གུས་ཚད་དང་ལྡན་པ་གཅིག་གིས་ཐོག་དྲང༌།
ཚེ་འདི་བློས་བཏང་ནས་འདོད་འདུན་གྱི་འཁྲི་བ་བཅད། སྐྱིད་གསོག་དང་སྙོམ་ལས་རྒྱབ་ཏུ་སྐྱུར་བའི་གོ་ཆ་གྱོན། གྲུབ་ཐོབ་གོང་མའི་རྣམ་ཐར་བསམ་ཞིང་དེ་དག་གི་རྗེས་སུ་བསླབ། ཡོན་བདག་དང་གྲུ་པ་སོགས་གཞན་ཟེར་གྱི་གཡམ་ལ་མི་རྒྱུགས་པར་དཀའ་ཐུབ་སྙིང་རུས་ལ་སྤྲོ་བ་བསྐྱེད། མཐུན་འཇུག་དང་གཡེང་བ་སྤངས་ཏེ་དམན་པའི་ས་བཟུང་སྟེ་རབ་རྩེ་གཅིག་ཏུ་སྒྲུབ་པ་ཉམས་སུ་ལེན་པས་སྤང་གཉེན་གྱི་མཚན་མ་བྲལ་བའི་རྟོགས་པ་འབྱུང༌། དེ་ལྟ་མིན་ཡང་དམན་པའི་ས་བཟུང་ནས་རྟག་ཏུ་དྲན་ཤེས་ཀྱི་གཉེན་པོས་བག་མེད་ལ་སྐད་ཅིག་ཀྱང་མི་བཏང་བར་དགེ་བ་ཆོས་སྡུད་དང་སེམས་ཅན་དོན་བྱེད་ཀྱང་ཡར་ལྡན་དུ་ཚང་བར་ཁས་བླང་གིས་བསླབ་པ་བསྲུང་བར་བྱ་སྟེ།
མཆན། ཚུལ་ཁྲིམས་གསུམ་པོ་འདི་དག་ཐེག་ཆེན་ཐུན་མོང་པའི་ལམ་ལས་གསུངས་པ་ལྟར་ཡིན་ལ། བླ་ན་མེད་པ་སྔགས་ཀྱི་ཉམས་ལེན་ལྟར་ན་སྤང་བྱ་དྲུང་ནས་འབྱིན་པའི་ཚུལ་ཁྲིམས་རྣམ་པ་གསུམ་ནི། ཕྱི་ཚངས་སྤྱོད་ཀྱི་མཆོག་ཏུ་གྱུར་པ་སྤང་སེམས་ཀྱི་སྡོམ་པ་ངེས་འབྱུང་གི་ཚུལ་ཁྲིམས་དང༌།
ནང་ཚངས་སྤྱོད་ཀྱི་སྲོག་དང་མ་བྲལ་པ་གསང་ཆེན་གྱི་སྡོམ་པ་འཛག་བྲལ་གྱི་ཚུལ་ཁྲིམས། གསང་བ་ཚངས་སྤྱོད་ཀྱི་ངོ་བོ་མ་འཁྲུལ་བ་རང་བྱུང་གི་སྡོམ་པ་ཟག་པ་མེད་པའི་ཚུལ་ཁྲིམས་ཞེས་རྗེ་བཙུན་གོང་མ་རྣམས་བཞེད་དོ ། ། རྗེ་དྭགས་པོ་རིན་པོ་ཆེས་ཉོན་མོངས་པའི་སྒྲིབ་པ་ནི་བསླབ་པ་གསུམ་གྱིས་རྩད་ནས་གཅོད། ལས་ཀྱི་སྒྲིབ་པ་ནི་སྟོབས་བཞིས་དག་པར་བྱེད། ཅེས་གསུངས་པ་ལྟར་ལས་ཉོན་གྱི་སྒྲིབ་པ་སྤངས་ཤིང་དག་པ་ལ་སེམས་རྣལ་དུ་ཕབ་ནས་ཤེས་བཞིན་སྲུང་དགོས་ཏེ། སྤྱོད་འཇུག་ལས། བསླབ་པ་སྲུང་བར་འདོད་པ་ཡིས། ། རབ་ཏུ་འབད་དེ་སེམས་བསྲུང་བྱ། ། སེམས་འདི་སྲུང་བར་མ་བྱས་ན། ། བསླབ་པ་སྲུང་བར་ཡང་མི་ནུས། །
ཞེས་དང༌། བཟླས་བརྗོད་དང་ནི་དཀའ་ཐུབ་ཀུན། ། ཡུན་རིང་དུས་སུ་སྤྱད་བྱས་ཀྱང༌། ། སེམས་གཞན་གཡེངས་པར་བྱས་པ་ནི། ། དེ་ཉིད་རིག་པས་དོན་མེད་གསུངས། ། ཞེས་དང༌། སེམས་སྲུང་བརྟུལ་ཞུགས་མ་གཏོགས་པའི། ། བརྟུལ་ཞུགས་མང་པོས་ཅི་ཞིག་བྱ། ། མ་གྲོང་གྲོལ་བའི་ཁྲོད་གནས་ན། ། བསྒྲིམས་ཏེ་རྨ་ཡི་བག་བྱེད་བཞིན། །
སྐྱེ་བོ་ངན་ཁྲོད་གནས་པས་ཀྱང༌། ། སེམས་ཀྱི་རྨ་ཡང་རྟག་ཏུ་བསྲུངས། ། ཞེས་དང༌། སྤྱོད་པ་འདི་འདྲས་གནས་བྱེད་ན། ། སྐྱེ་བོ་ངན་པའི་ཁྲོད་གནས་སམ། ། བུད་མེད་ཁྲོད་ན་གནས་ཀྱང་རུང༌། ། སྡོམ་བརྩོན་བརྟན་པ་ཉམས་མི་འགྱུར། ། སེམས་སྲུང་འདོད་པ་རྣམས་ལ་ནི། ། དྲན་པ་དང་ནི་ཤེས་བཞིན་དག ། སྲོག་ལ་བབ་ཀྱང་སྲུངས་ཤིག་ཅེས། །
བདག་གིས་དེ་ལྟར་ཐལ་མོ་སྦྱར། ། ཞེས་དང༌། ཤེས་བཞིན་མེད་པའི་སེམས་ལྡན་པའི། ། ཐོས་དང་བསམ་དང་སྒོམ་པ་ཡང༌། ། གློ་རྡོལ་བུམ་པའི་ཆུ་བཞིན་དུ། ། དྲན་པ་ལ་ནི་དེ་མི་གནས། ། ཞེས་སོགས་བསྲུང་སེམས་གཉེན་པོའི་སྒོ་ནས་ཀྱང་དྲན་ཤེས་བཞིན་སྲུང་བ་གལ་ཆེ་ལ། བསྲུང་བྱ་ཚུལ་ཁྲིམས་ཉིད་ཀྱང་སེམས་ཀྱིས་བྱེད་པ་སྟེ། དེ་ཉིད་ལ། ཉ་ལ་སོགས་པ་གང་ཞིག་ཏུ། །
དེ་དག་གསོད་མི་འགྱུར་བར་བསྐྲད། ། སྤངས་པའི་སེམས་ནི་ཐོབ་པ་ལས། ། ཚུལ་ཁྲིམས་ཕ་རོལ་ཕྱིན་པར་བཤད། ། ཅེས་གསུངས་ཤིང་དེ་དག་ཀྱང་སྤང་གཉེན་གྱི་འདུ་ཤེས་དང་བྲལ་བར་འཇོག་པ་ཕ་རོལ་ཏུ་ཕྱིན་པའི་དངོས་རྒྱུར་འགྱུར་ཏེ། མདོ་ལས། གང་ལ་བདག་གི་འདུ་ཤེས་སེམས་ཅན་འདུ་ཤེས་མེད། ། འདུ་ཤེས་འདོད་ཆགས་བྲལ་ལ་སྡོམ་མིན་ག་ལ་ཡོད། ། གང་ལ་སྡོམ་དང་སྡོམ་པ་མ་ཡིན་རློམ་སེམས་མེད། ། འདི་ནི་ཚུལ་ཁྲིམས་སྡོམ་པར་རྣམ་པར་འདྲེན་པས་གསུངས། ། ཞེས་དང༌།
བློ་གྲོས་རབ་གསལ་གྱིས་ཞུས་པའི་མདོ་ལས། བསླབ་པ་དང་ཚུལ་ཁྲིམས་ཇི་ལྟར་སྲུང་བར་བགྱི། འཇམ་དཔལ་གྱིས་སྨྲས་པ། དགེ་སློང་རྣལ་འབྱོར་སྤྱོད་པས་ཚུལ་ཁྲིམས་དང་ཚུལ་ཁྲིམས་འཆལ་བ་དང་ཚུལ་ཁྲིམས་སྲུང་བ་ལ་སོགས་པའི་འདུ་ཤེས་སྣ་ཚོགས་དང་ལྡན་པ་ནི་ལྷ་ཡི་བདེ་བ་མྱོང་ནས་སླར་ཡང་ངན་སོང་དུ་འཁོར་བར་འགྱུར་རོ། ། གང་ལ་སྡོམ་པ་དང་སྡོམ་པ་མ་ཡིན་པའི་རློམ་སེམས་མེད་ཅིང་རྟོག་པ་མེད་པ་དེ་ནི་མྱ་ངན་ལས་འདས་པའི་ཚུལ་ཁྲིམས་རྣམ་པར་དག་པ་ཡིན་ནོ། ། ཞེས་དང༌། ཆེད་དུ་བརྗོད་པའི་མདོ་ལས། དགེ་སློང་དག་མགོ་བྲག་པ་ལ་བྱང་ཆུབ་ག་ལ་ཡོད། ཅེས་སོགས་ལ་དགེ་སློང་རྣམས་ཐེ་ཚོམ་དུ་གྱུར་པའི་ཚེ། བཀའ་སྩལ་པ།
ཡེ་ཤེས་ཀྱི་སྤུ་གྲིས་རྣམ་རྟོག་གི་སྐྲ་བྲག་པར་བྱའོ། ། སྟོང་ཉིད་ཀྱི་གོས་ཀྱིས་ཉོན་མོངས་པའི་ཚད་པ་ལས་སྐྱོབས་པར་བྱའོ། ། ཡེ་ཤེས་ཀྱི་ཆུས་མ་རིག་པའི་དྲི་མ་བཀྲུ་བར་བྱའོ། ། བསམ་གཏན་གྱི་ཟས་ཀྱིས་འདོད་པའི་བཀྲེས་པ་སེལ་བར་བྱའོ། ། ཞེས་གསུངས་པས་སྟོང་ཉིད་དང་སྙིང་རྗེས་ཟིན་པས་ཚུལ་ཁྲིམས་དག་པར་འགྱུར་ཏེ། མདོ་དོན་སྙིང་པོར་བསྡུ་ན། ལྟ་སྒོམ་སྤྱོད་འབྲས་དོན་ལས་མི་འདའ་བ་གངས་ཀྱི་ཐིགས་པ་ལྟ་བུའི་གདམས་ངག་ལ་དོན་བཞི་སྟེ། ལྟ་བ་ལ་ཡིན་པ་མེད་དེ་མཐའ་དང་བྲལ་བ། བསྒོམ་པ་ལ་མིན་པ་མེད་དེ་དམིགས་གཏད་མེད་པ། སྤྱོད་པ་ལ་གཉིས་སུ་མེད་དེ་བླང་དོར་མེད་པ།
འབྲས་བུ་རོ་གཅིག་ཏུ་གོ་བས་རེ་དྭོགས་མེད་པའོ། ། ཞེས་གསུངས་པའི་དོན་ལྟར་མན་ངག་ཉམས་ལེན་དུ་དྲིལ་ནས་སྒྲུབ་པ་ལག་ཏུ་ལེན་པའི་ཚུལ་ལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ་ཀུན་རྫོབ་བྱང་སེམས་ཀྱི་སྐབས་སུ། བདུན་པ་བློ་སྦྱོང་གི་བསླབ་བྱ་བསྟན་པ་ནི། བཟའ་བཏུང་སྤྱོད་ལམ་ཐམས་ཅད་དངོས་གཞི་བྱང་སེམས་བཟུང་ཞིང་སྦྱོར་བ་གཞན་ཕན་འབའ་ཞིག་གི་བྱ་བ་དང་ལུས་འཚོ་ཞིང་དགེ་སྦྱོར་ཐམས་ཅད་ཀྱང་ནམ་ཞིག་གཞན་ཕན་ནུས་པའི་འདུན་པས་དགེ་བློ་བྱ། བློ་སྦྱོང་སོགས་བསྒོམ་བཞིན་དུ་ན་ཚ་འདྲེ་གདོན་མི་རྣམས་ཀྱིས་སྡང་བ་མཚན་ལྟས་ངན་པ་སོགས་དང༌། ཡུལ་གྱི་དུས་ངན་གྱི་རྟགས་སྣོད་ཀྱི་འབྱོར་རྒུད་དང་སེམས་ཅན་དགེ་བློ་ཅན་ལའང་སྡུག་བསྔལ་འབྱུང་ལུགས། ། ཆོས་བྱེད་ལ་མཐུན་རྐྱེན་མེད་ཅིང་འགལ་རྐྱེན་དང་བསླང་འདེབས་སོགས་ལུས་ཀྱི་ན་ཚ་སེམས་ཀྱི་སྡུག་བསྔལ་འབྱུང་ཞིང་ཆོས་མིན་རྣམས་ཚེ་རིང་ཞིང་ལོངས་སྤྱོད་འཕེལ་བ་ལྟ་བུ་བློ་ཆུང་གི་ཆོས་པ་ཡིད་ཕམ་ནུས་པ་དང༌། རང་གི་མཐོང་ཐོས་ཀྱི་འབྲེལ་གྲོགས་རྣམས་ལྷག་པར་སྡུག་བསྔལ་བ་དང༌། དགེ་བའི་བློ་དད་བརྩོན་ངེས་འབྱུང་ཁྲེལ་ངོ་ཚ་དང་བྲལ་ཞིང་གཡོ་སྒྱུ་དང་ཟོལ་སྦྱོར་དང་མགོ་སྐོར་བསླུ་བྲིད་དང་བླ་མ་མཆེད་གྲོགས་གཉེན་བཤེས་རྣམས་ཀྱང་གཅིག་གིས་གཅིག་ལ་ངན་སེམས་འཕྱ་སེམས་ལོག་རྟོག་སྣ་ཚོགས་པས་གཡེངས་ཤིང་ཐམས་ཅད་བདུད་ཀྱིས་བློ་བསྒྱུར་ནས་ཐབས་སྣ་ཚོགས་ཀྱིས་རང་གཞན་ཐར་ལམ་ནས་ཕྱིན་ཅི་ལོག་ཏུ་ཁྲིད་པའི་ཚེ་འདི་འདྲ་ན་གནས་སྐབས་སུའང་ཆོས་ཀྱིས་མ་ཕན་པས་མཐར་ཐུག་ཀྱང་ཕན་ཅི་ཐོགས་མི་ཤེས་སྙམ་པའི་བདུད་ཀྱིས་བསླུ་བའི་ཐེ་ཚོམ་དང་ལོག་རྟོག་སྐྱེས་ན་དེའི་ཚེ་བདག་གིས་སེམས་བསྐྱེད་དང་སྟོང་ཉིད་སྙིང་རྗེ་བསྒོམས་པས་བསྐལ་པ་དཔག་མེད་ཀྱི་ལས་སྒྲིབ་བསླངས་ནས་ངན་སོང་དུ་འགྲོ་ངེས་པའི་སྐྱེ་སྒོ་ཁེག་པའི་སྔ་ལྟས་ཡིན་སྙམ་དུ་བློ་ཐག་བཅད་ལ་ངན་རྟོག་ཟིལ་གྱིས་གནོན་པའི་སྟོང་ཉིད་སྙིང་རྗེ་སླར་ཤུགས་ཕྱུང་ལ་བསྒོམ། སྔ་དྲོ་ཐུན་ལས་ལངས་དུས་ནས་དེ་རིང་སེམས་བསྐྱེད་དང་དགེ་སྦྱོར་རྐྱེན་དབང་དུ་མི་གཏོང་བསམ་པ་དང་དོ་དགོང་དེ་རིང་གི་དགེ་སྡིག་གང་བྱས་བསྒྲངས་ལ་སྡིག་ལ་བཤགས་སྡོམ་དང་དགེ་ལ་ཡི་རང་བྱེད་དེ།
རྟོགས་ལྡན་མགོན་ཡེས། རྟག་ཏུ་དྲན་ཤེས་ཀྱི་བྱ་ར་ཐོངས། ། ཁས་བླངས་ལ་ཉམས་པ་ཕོག་གམ་ལྟོས། ། རང་སེམས་ལ་རང་ཁྲེལ་འདུག་གམ་ལྟོས། ། དམ་ཚིག་ལ་གཡོ་ཟོལ་འདུག་གམ་ལྟོས། ། ཞེས་དང༌། རྒྱས་སྲས་ཐོགས་མེད་པས། རང་གི་འཁྲུལ་པ་རང་གིས་མ་བརྟགས་ན། ། ཆོས་པའི་གཟུགས་ཀྱིས་ཆོས་མིན་བྱེད་སྲིད་པས། ། དེ་ཕྱིར་རྒྱུན་དུ་རང་རྒྱུད་འཁྲུལ་པ་ལ། །
བརྟགས་ནས་སྤངས་པ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟ་བུའོ། ། འདི་རྣམས་རྩ་ཚིག་ལས། རྣལ་འབྱོར་ཐམས་ཅད་གཅིག་གིས་བྱ། ། ལོག་ནོན་ཐམས་ཅད་གཅིག་གིས་བྱ། ། ཐོག་མཐའ་གཉིས་ལ་བྱ་བ་གཉིས། ། ཞེས་པ་རྣམས་ཀྱི་དོན་ནོ། ། དེ་ནས་སྔར་བཞིན་གནད་གསུམ་གྱི་སྲང་ལ་འགྲིམ་ཞིང་དམིགས་པ་ཏིང་ངེ་འཛིན་གྱི་གནད་ལ། གཉིས་པ་ཡིད་ཀྱི་ཆོས་ལ་བསྲེ་ཞིང་སྒོམ་པ་ནི། ཐོག་མར་ཡིད་བྱེད་ཀྱི་འཕྲོ་རྒོད་རྐྱང་པ་དང་བཟང་རྟོག་སོགས་ལ་བསྲེ་ཞིང་རོ་སྙོམས་པ་ལ།
སྔར་བཤད་པའི་རྐྱེན་དེ་ལྟ་བུའི་གཞན་ཡང་སྙིང་རླུང་ན་ཚ་ཆོ་འཕྲུལ་སོགས་ལ་བརྟེན་ནས་སེམས་རྟོག་པའི་ཡོ་ལངས་མནན་གྱིས་མི་ནོན་པ་འབྱུང་བའམ་ལར་ཡང་འཕྲོ་རྒོད་ཤས་ཆེ་བ་རྣམས་ལ་ཀུན་གཞིའི་སྟེང་ན་ཚེ་འཁོར་བ་ཐོག་མ་མེད་པ་ནས་བག་ཆགས་ངན་པའི་ས་བོན་ཡོད་པ་དེ་དགེ་སྦྱོར་བྱས་པའི་སྟོབས་ཀྱིས་བག་ལ་ཉལ་དུ་བསྡད་དབང་མེད་པར་བསླངས་ནས་མངོན་སུམ་དུ་ཐེར་ལ་བཏོན་པ་ཡིན་ཏེ། རྗེ་བཙུན་ཆེན་པོ་ལ་བཀྲ་ཤིས་ཚེ་རིང་མ་སྤུན་གྱིས་དམག་རྒྱབ་པའམ་ཆོས་རྗེ་འབྲུག་པ་ལ་ལྷོ་བྲག་ཏུ་འདྲེ་དམག་བྱུང་བའམ་རྗེ་རྒོད་ཚང་པ་ལ་རྨ་མཛེ་བྱུང་བ་ལྟ་བུ་ཡིན། དེ་རྣམས་ཐམས་ཅད་ཉམས་སུ་བླངས་པའི་དྲོད་རྟགས་ཡིན་པས་དེ་ཚོ་ལ་སྐྱོན་དུ་མ་བཟུང་བར་ཡོན་ཏན་དུ་བལྟས་ན་རོ་སྙོམས་ཀྱི་དགོངས་པ་བཟློག་བསྒོམ་གནད་དུ་བསྣུན་པ་ཡིན་ཏེ། རྒོད་པའི་དུས་སུ་གྲུབ་ཐོབ་གོང་མ་རྣམས་ཀྱིས་བཟོད་བླག་མེད་པའི་རྐྱེན་དྲག་པོ་རེ་ལ་བསྲེས་པས་དེར་གྲུབ་པ་ཐོབ་པ་ཤ་སྟག་འདུག་པ་དང་ཡང་འདི་བས་རྒོད་ཚབས་ཆེ་བ་ཞིག་བྱུང་ན་དེ་ཐོག་ཏུ་ཉམས་སུ་བླང་དགོས། ཤི་བར་སོང་ཡང་དེ་ཀ་སྒྲུབ་པ་མཐའ་རུ་ཐོན་པས་བཀའ་བརྒྱུད་ཀྱི་ཞབས་ཏོག་གྲུབ་པ་ཡིན་སྙམ་དུ་བསམས་ནས་གསོལ་འདེབས་དྲག་ལ་ཐུང་བ་རེ་བྱས་ཀྱིན་རྒོད་པའི་ཡུལ་དང་རྒོད་མཁན་གྱི་ངོ་བོ་དེའི་སྟེང་དུ་མི་བསྒོམ་པའི་ངང་དུ་མ་ཡེངས་ཙམ་གྱིས་ལྷོད་ཀྱིས་གློད་ནས་ཡུལ་གཞན་ལ་མ་ཡེངས་པར་རྒོད་པ་དེ་རང་གི་སྟེང་དུ་རྒྱུན་བསྲིངས་ནས་བསྡད་པས་ཅི་ཞིག་ལྟར་ན་སྦྲུལ་གྱི་མདུད་པ་བཞིན་དུ་མ་བཀྲོལ་བར་ཤིགས་ཀྱིས་གྲོལ་ནས་ཨ་བ་ན་ནིང་ནས་གློད་པ་ཡིན་ཀྱང་གློད་མ་ཤེས་པས་ལེན་པ་ཡིན་པར་འདུག་སྙམ་ནས་གུ་ཡངས་ཐིང་གིས་བྱས། ཤ་ལྤགས་ཐམས་ཅད་ལྷོད་ཀྱིས་སོང༌། ད་གཟོད་ཉམས་ལེན་གྱི་གནད་དེ་ཤེས་པར་འདུག་སྙམ་པ་གཅིག་གི་ཁ་ལ་རྒོད་པའི་མ་བདེ་བ་དེ་གྲོལ་འགྲོ་བ་ཡིན། ཡུལ་ལ་འཕྲོ་བ་དེ་སེམས་ཀྱི་མཚན་ཉིད་ཡིན་པས་དེ་ལ་སྐྱོན་དུ་བལྟས་ན་སྒོམ་གར་ཡོང༌། ཇི་ལྟར་འཕྲོ་ཡང་ངོ་ཤེས་དང་མ་བྲལ་བར་འཕྲོ་ནུས་ཚད་འཕྲོས་སུ་བཅུག་པས་གར་ཡང་འཕྲོ་མི་ནུས་པར་རང་ཐོག་ཏུ་འགུག་ཡོང༌། དེ་ཡང་རང་ཐོག་ཏུ་འགུག་ཏུ་རེ་ནས་འཕྲོ་བཅུག་ཀྱང་འགུག་ཏུ་མི་འདོད།
འཕྲོས་པ་ལ་སྐྱོན་དུ་མི་ལྟ་བའི་ངང་ནས་འཕྲོ་རུ་འཇུག་ལ་གློད་ཀྱིན་འཇོག་པ་ཡིན། དེ་བཞིན་དུ་བསྒྲུབ་འབྲས་མ་བྱུང་བའི་སེམས་ཕམ་དང་ལྷག་པར་བཟང་རྟོག་གི་དད་པ་དག་སྣང་མོས་གུས་སྙིང་རྗེ་སྦྱིན་པ་ཚུལ་ཁྲིམས་སོགས་དགེ་བའི་རྟོག་པ་ཐམས་ཅད་ཀྱང་ལམ་དུ་ངེས་པར་གཏོང་དགོས་ཏེ། ཇི་ལྟར་དུག་དང་འདྲེས་པའི་ཁ་ཟས་བཟང་ཟ་བ། ། དཀར་པོའི་ཆོས་ལ་དམིགས་པའང་དེ་འདྲ་རྒྱལ་བས་གསུངས། ། ཞེས་གསུངས་པས་དེའང་གཏོང་ཚུལ་ཁྱད་པར་མེད་དེ་བཟང་རྟོག་ཤར་བའི་སེམས་ཀྱི་སྐད་ཅིག་མ་ལ་སེམས་ཀྱི་རྩལ་རྫོགས་ཡོད་པ་དེ་རང་ངོས་ཙིར་གྱིས་བཟུང་ནས་དེ་ཉིད་རང་གི་སྟེང་དུ་གཟུང་འཛིན་དང་བྲལ་བའི་ངང་དུ་མ་ཡེངས་ཙམ་དུ་གློད་ནས་དེ་གའི་ངང་ལས་རྒྱུན་བསྲིང་བ་ཡིན་ལ་ཉམས་ལེན་མཐོན་པོར་སོང་ནས་བཟང་རྟོག་ལ་རོ་སྙོམས་པ་རྒྱུ་འབྲས་རྟེན་འབྲེལ་གྱི་ལག་ལེན་ཡང་འོང་བ་ཡིན་པས་བཀའ་བརྒྱུད་ཀྱི་དགོངས་དོན་དེ་རྣམས་ལ་ཡིད་ཆེས་པར་ཉམས་སུ་ལོངས་མཛོད་ཅིག ། བྱས་ལ་བརྡ་བཀྲོལ་ཞིང་མཎྜལ་གཏོར་འབུལ་སྨོན་ལམ་གདབ་པ་སོགས་བྱའོ། ། ཉིན་ཡ་བྱས་པའི་ཉི་མ་ཉེར་བདུན་ཆོས་ཐུན་བཅུ་དྲུག་ཡིན་ནོ། ། ༈ ཆོས་ཐུན་བཅུ་བདུན་པ་ལའང་སྔར་བཞིན་ཚིག་གི་མཚམས་སྦྱོར་བྱས་ནས། གསུམ་པ་བཟོད་པའི་ཕ་རོལ་ཏུ་ཕྱིན་པ་ལ་སྡོམ་ནི། སྐྱོན་ཡོན་རྣམ་གཉིས་བསམ་པ་དང༌། །
ངོ་བོ་དང་ནི་དབྱེ་བ་དང༌། ། ཕྱེ་བ་སོ་སོའི་མཚན་ཉིད་དང༌། ། སྤེལ་དང་དག་པར་བྱ་བ་དང༌། ། འབྲས་བུ་དང་ནི་དོན་བདུན་གྱིས། ། བཟོད་པའི་ཕ་རོལ་ཕྱིན་པ་བསྡུས། ། ཞེས་པ་ལྟར་རྒྱས་པ་ཐར་རྒྱན་སོགས་ལྟར་བཤད་པ་ལས་ཤེས་ཤིང་མཚན་ཉིད་ལག་ལེན་དུ་བསྡུ་བ་ལ། བཟོད་པར་བྱ་བའི་ཡུལ་རྣམས་ལ། ། ཇི་མི་སྙམ་ཕྱིར་བཟོད་པ་སྟེ། ། གཞན་གྱི་གནོད་པས་སེམས་མི་འཁྲུགས། ། གནོད་ལེན་མི་བྱེད་ཁོན་མི་འཛིན། །
འདི་ནི་བཟོད་པ་དང་པོ་སྟེ། ། གནོད་བྱེད་ཉིད་ལའང་དབང་མེད་དང༌། ། ལས་དང་ལུས་དང་སེམས་ཀྱིས་ཉེས། ། སྐྱོན་ཅན་ཁྱད་མེད་གྱུར་པ་དང༌། ། ཕན་འདོགས་དྲིན་ཆེ་སངས་རྒྱས་མཉེས། ། ཕན་ཡོན་ཆེ་བར་བརྟགས་པ་སྟེ། ། རྒྱུ་མཚན་དགུ་ཡིས་བཟོད་པར་བྱ། ། ཡང་ན་ཡིད་དུ་འོང་བ་དང༌། ། ཆོས་ཙམ་དང་ནི་མི་རྟག་དང༌། ། སྡུག་བསྔལ་བ་དང་ཡོངས་བཟུང་སྟེ། །
འདུ་ཤེས་ལྔ་ཡིས་བཟོད་པར་བྱ། ། ཆོས་དབྱིངས་ངལ་བས་མི་གཡོ་བ། ། སྡུག་བསྔལ་དང་ལེན་བཟོད་པ་སྟེ། ། སྨན་སྤྱད་རྩུབ་མོ་བཟོད་པ་ལྟར། ། གཙོ་བོར་ཚུལ་ཁྲིམས་རྣམ་གསུམ་གྱི། ། དཀའ་བ་ཐམས་ཅད་བཟོད་པར་བྱ། ། ཡང་ན་གནས་ལ་དད་པ་དང༌། ། འཇིག་རྟེན་ཆོས་དང་སྤྱོད་ལམ་དང༌། ། ཆོས་ཡོངས་འཛིན་དང་སློང་མོས་འཚོ། ། བརྩོན་པས་དུབ་དང་གཞན་དོན་དང༌། །
འཕྲལ་གྱི་བྱ་བ་ལ་བརྟེན་པའི། ། སྡུག་བསྔལ་དང་ལེན་བཟོད་པ་བརྒྱད། ། ཟབ་མོའི་ཆོས་ཀྱི་མི་སྐྲག་པ། ། ཆོས་ལ་ངེས་སེམས་བཟོད་པ་སྟེ། ། དཀོན་མཆོག་ཡོན་ཏན་དེ་བཞིན་ཉིད། ། རྒྱལ་སྲས་མཐུ་དང་རྒྱུ་དང་འབྲས། ། ཐོབ་བྱའི་དོན་དང་འཐོབ་པའི་ཐབས། ། ཤེས་པར་བྱ་བའི་སྤྱོད་ཡུལ་ཏེ། ། མོས་བྱའི་ཡུལ་གྱི་ཕྱེ་བས་བརྒྱད། ། ཅེས་བཟོད་པ་གསུམ་གྱི་རྩ་ཚིག་ཡིན་ལ་དང་པོ་བཟོད་ཡུལ་བཅུ་གསུམ་སོགས་ལ་བརྟེན་ནས་ཇི་མི་སྙམ་པའི་བཟོད་པ་བསྒོམ་པ་ནི།
འཕགས་པ་ཀླུ་སྒྲུབ་ཀྱིས། མ་ཡི་ཐུག་མཐའ་རྒྱ་ཤུག་ཚིག་གུ་ཙམ། ། རིལ་བུར་བསྒྲང་ཡང་ས་ཡིས་ལོང་མི་འགྱུར། ། ཞེས་པས་སེམས་ཅན་རྣམས་མར་ཤེས་པའི་འདུ་ཤེས་ལ་བརྟེན་ནས་གནོད་པ་བཟོད་པའི་ཕྱིར་བཟོད་པ་སྟེ། ཞི་བ་ལྷས། དེ་བར་དུ་ནི་སྡང་སེམས་ལ། ། བརྟེན་ནས་བཟོད་པ་སྐྱེ་བས་ན། ། དེ་ཉིད་བཟོད་པའི་རྒྱུ་ཡིན་པས། ། དམ་པའི་ཆོས་བཞིན་མཆོད་པར་འོས། ། ཞེས་གསུངས་པས་མ་ཡི་བཀའ་དྲིན་དྲན་པས་བྱས་ཤེས་དྲིན་དུ་བཟོ་བ་བྱས་ལ་བསྒོམ་སྟེ།
རྫོགས་པའི་སངས་རྒྱས་ཐོབ་པ་ལ། ། དོན་དམ་བྱང་ཆུབ་སེམས་བསྐྱེད་དགོས། ། དེ་ཡང་ཀུན་རྫོབ་སེམས་ལས། ། དེ་ཉིད་སྐྱེ་བར་བྱེད་པ་ལ། ། སྨོན་འཇུག་གཉིས་དང་ལྡན་པ་དགོས། ། སྨོན་པ་ལ་བརྟེན་འཇུག་པ་སྐྱེ། ། དེ་གཉིས་སྐྱེ་བར་བྱེད་པ་ལ། ། ལྷག་པའི་བསམ་པ་རྣམ་དག་དགོས། ། དེ་ལ་སྙིང་རྗེ་ཆེན་པོ་དགོས། ། དེ་ལ་བྱམས་པ་ཆེན་པོ་དགོས། །
དེ་ཉིད་སྐྱེ་བར་བྱེད་པ་ལ། ། བྱས་པ་ཤེས་ཤིང་དྲིན་དུ་བཟོ། ། དེ་ཉིད་ཕན་པ་བཏགས་ལས་སྐྱེ། ། མདོར་ན་སེམས་ཅན་སངས་རྒྱས་ལ། ། རག་ལས་པར་ནི་ཤེས་པར་བྱ། ། སེམས་ཅན་མེད་ན་སངས་རྒྱས་མེད། ། དེས་ན་བྱམས་དང་སྙིང་རྗེ་ཡི། ། སེམས་ནི་བསྒོམ་པ་ཤིན་ཏུ་གཅེས། ། ཞེས་གསུངས་པས་ཁོང་ཁྲོའི་དངོས་གཉེན་བཟོད་པ་བསྒོམ་པ་ལ་ཡུལ་ཡིད་དུ་འོང་བ་བྱ། སྣོད་ཀྱི་འཇིག་རྟེན་ལའང་འཚིག་པ་འཁྲུག་པའི་སྣང་ལོག་མི་བསྒོམ་ཞིང་ཡེ་ནས་བཀའ་དྲིན་ཅན་དུ་བསྒོམ་པས་ཞིང་ཁམས་རྣམ་པར་དག་པའི་རྒྱུ་བྱེད།
བཅུད་ཀྱི་སེམས་ཅན་ལ་དང་པོ་རང་ལུས་བཀའ་དྲིན་ཅན་དུ་བལྟས་ལ་སེམས་བསྐྱེད་དང་སྨོན་ལམ་གདབ། དེ་ནས་གཞན་ལ་སྦྱར་བའི་མ་ལ་སྙིང་དུ་སྡུག་པར་བལྟས་ལ་ཐུགས་ཡིད་བསྲེ་ཞིང་བྱང་ཆུབ་ཀྱི་སེམས་སྦྱོང༌། དེ་ནས་འགྲོ་བ་གཞན་དང་ཕྱོགས་གཞན་དང་ངན་སོང་དང་གླིང་གཞན་སོགས་སྐྱེ་སླ་བ་དང༌། དཀའ་བ་ལ་བློ་རིམ་གྱིས་བརྩེ་བའི་མ་ལ་དཔག་ནས་དེའི་སྡུག་བསྔལ་ལ་བརྟེན་ནས་བསྒོམ། རང་ལ་དཔག་སྟེ་རང་གི་སྡུག་བསྔལ་ལ་བརྟེན་ནས་བསྒོམ། སེམས་བསྐྱེད་ལ་དཔག་སྟེ་རྒྱལ་བ་སྲས་བཅས་ཀྱི་དགོངས་དོན་རྫོགས་པ་ལ་བརྟེན་ནས་བསྒོམ། ཕན་ཡོན་ལ་དཔག་སྟེ་སངས་རྒྱས་ཀྱི་འབྲས་བུ་ཐོབ་ངེས་པ་ལ་བརྟེན་ནས་བསྒོམ་པ་བྱམས་ཁྲིད་དང་འདྲའོ། ། གཞན་ཡང་སྤྱོད་འཇུག་དང་བྱང་ས་ནས་བསྒོམ་ལུགས་གསུངས་པ་ལྟར་གནད་དུ་འགྲོ་བར་བྱས་ནས་བློ་འབྱོངས་པར་བསྒོམ་དགོས་ཏེ། བཟོད་པའི་ཏིང་ངེ་འཛིན་མ་འབྱོངས་པས་ལུས་ཀྱི་རྐྱེན་ལ་ཆམ་པ་ཚབ་ཆེ་བ་རེ་བྱུང་ཡང་མི་ཐེག ། ནོར་གྱི་རྐྱེན་བྲ་རེའི་མཐོ་དམན་ཡང་མི་བཟོད།
སེམས་ཀྱི་རྐྱེན་ཚིག་ངན་གྱི་མདེལ་རྩེ་ཅུང་ཟད་རེ་ཡང་མི་བཟོད་པར་བློ་འདུ་འཕྲོ་རུ་ཚུབས་ཚུབ་ལུས་རྣམ་འགྱུར་དུ་ལོག་ལོག་ཡོང་བ་དེ་བཟོད་པ་མ་རྫོགས་པའི་རྟགས་ཡིན་པས་བཟོད་པ་ལ་ནན་ཏན་བསྐྱེད་པ་གལ་ཆེ་གསུངས། དེས་བསྲན་ཚུགས་པའི་བཟོད་པ་དེ་ཡང་དམིགས་པ་མེད་པའི་སྙིང་རྗེ་ཆེན་པོས་ཀུན་ནས་བསླངས་ནས་གཞན་དོན་ལ་ཞུགས་པའི་བྱང་ཆུབ་སེམས་དཔའ་དེས་ཕ་རོལ་ལ་ཕན་བཏགས་སམ་གནོད་པ་བྱས་ཀྱང་རུང་ལ། དེ་ལ་ཕ་རོལ་པོས་བསྙེན་བཀུར་བྱས་སམ་གནོད་པ་བསྐྱལ་ཡང་རུང་སྟེ་དངོས་སུ་གནོད་པ་ལྟར་སྣང་ཡང་བརྒྱུད་ནས་ཕན་པ་ཆེན་པོར་འགྱུར་བ་དགོས་ཏེ། གང་ལ་གནོད་པ་བྱས་ཀྱང་བདེར་འབྲེལ་བ། ། བདེ་བའི་འབྱུང་གནས་དེ་ལ་ཕྱག་འཚལ་ལོ། ། ཞེས་པའི་དོན་ཡང་ཞེ་འདོད་གཏིང་ནས་མེད་པའི་སྙིང་རྗེ་ཆེན་པོ་འབའ་ཞིག་གིས་སེམས་ཅན་གྱི་ཕན་བདེའི་དབང་དུ་གྱུར་པའི་བྱང་ཆུབ་སེམས་དཔའ་དེས་གདུལ་བྱ་ཚར་གཅོད་རྗེས་འཛིན་གྱི་བྱ་བའང་གནོད་པ་རྩ་བ་ནས་མེད་ཅིང་ཕན་པ་འབའ་ཞིག་ཏུ་འགྱུར་ལ་ཉེས་པ་མེད་ཅིང་ལེགས་ཚོགས་སུ་འགྱུར་བ་དེ་ལྟ་བུ་འབྱུང་བའི་རྒྱུ་ལའང་ཐོག་མར་ཕྱག་རྒྱ་ཆེན་པོའི་རྟོགས་པ་ཕྱིན་ཅི་མ་ལོག་པ་ཞིག་སྐྱེས་ན་རང་ཉིད་འཆིང་བ་མཐའ་དག་གི་སྒྲོག་ལས་ཐར་བས་འཁོར་བའི་ཉེས་སྐྱོན་གྱི་ས་བོན་མ་ལུས་པ་བཅད་ཅིང་རྩ་བ་དྲུང་ནས་འབྱིན་པས་དམིགས་མེད་ཀྱི་སྙིང་རྗེ་སྐྱེས་པའི་མཐུས་འཁོར་བའི་སྤྱོད་པ་ཇི་ལྟར་སྤྱད་པ་བཞིན་བྱང་ཆུབ་ཀྱི་སེམས་ཀྱིས་ཚོགས་རྒྱ་ཆེན་པོ་འཕེལ་ཞིང་དེ་ཉིད་ཡེ་ཤེས་ཀྱི་ཚོགས་སུ་ཤར་བ་དེ་ཆོས་ཐམས་ཅད་ཀྱི་ངོ་བོ་ཉིད་ཡིན་པའི་ཕྱིར་སུས་ཀྱང་བཅིང་བར་མི་ནུས་ཤིང་གནོད་པར་ཡང་མི་ནུས་ལ་སྒྲིབ་པར་བྱ་བའི་ཡུལ་དང་བྲལ་བས་སྐྱེ་རྒ་ན་འཆི་རྒྱུན་བཅད་ནས་ཡེ་ཤེས་ཀྱི་སྣང་བ་རྒྱས་པས་གཏིང་སྐྱོན་མེད་པའི་སྐྱེས་བུ་དེ་ལ་ཉེས་པ་སྣ་ཚོགས་སྣང་ཡང་དེ་ཡི་དྲི་མས་མི་གོས་ཤིང་ལེགས་པའི་ཡོན་ཏན་རྒྱ་ཆེན་པོ་འབྱུང་བ་ཡིན་ལ་མི་སྐྱེ་བའི་ཆོས་ལ་བཟོད་པ་ཐོབ་པ་དེ་སྲིད་ཀྱི་བར་དུ་གཏིང་སྐྱོན་འབྱུང་བས་བརྣབ་སེམས་ཡིད་ཀྱི་རེ་བ་འཇོམས་ཤིང་རྒྱུ་འབྲས་མི་བསླུ་བའི་ས་བོན་ངན་པར་འགྱུར་བས་རང་གི་ངར་འཛིན་འདུལ་ཞིང་སྣང་ལོག་གི་སྒྲ་མི་འབྱུང་བར་དག་སྣང་སྦྱང་ཞིང་རྐྱེན་ཐོག་ཏུ་བསྲན་ཚུགས་པའི་གཉེན་པོ་བཟོད་པའི་གོ་ཆས་ཁོང་ཁྲོའི་དབང་དུ་མི་གཏོང་བར་བྱ་གསུངས། སྡུག་བསྔལ་དང་ལེན་གྱི་བཟོད་པ་ལ། ཐོག་མར་སྦྱངས་པ་དང་ཤེས་རབ་ཡོད་པ་གཅིག་གིས་སྙིང་རུས་དང་ནན་ཏན་བསྐྱེད་ནས་ཐོས་པས་ཕྱིའི་སྒྲོ་འདོགས་གཅོད་པ་ཡིན། དེ་ཆོད་ནས་ཤིན་ཏུ་དབེན་པའི་གནས་སུ་ཐོས་པའི་དོན་ལེགས་པར་བསམ། དེ་རྗེས་བསྒོམ་པ་ལ་བློ་གཞོལ་ནས་ལུས་དང་སྲོག་ལ་ཐུག་ཀྱང་སེམས་ཀྱི་དམ་བཅའ་བརྟེན་པོས་ཚུལ་ཁྲིམས་གསུམ་ལ་འབད་ཅིང་དཀའ་སྤྱད་ལ་བཟོད་ནུས་པར་བློ་ཐག་བཅད་ལ་འཇིག་རྟེན་གྱི་བྱ་བ་ཐམས་ཅད་བློས་བཏང་སྟེ་མཚན་ཉིད་དང་ལྡན་པའི་བླ་མ་བཙལ་ནས་དེ་ཉིད་ཀྱི་བཀའ་བཞིན་བསྒྲུབ་སྟེ་ལུས་སེམས་ཀྱི་དཀའ་བ་ཐམས་ཅད་བཟོད་པར་བྱས་ནས་བརྩོན་འགྲུས་དྲག་པོས་ཉིན་མཚན་མེད་པར་སྒྲུབ་པ་གཉུགས་སུ་བསྲིང་ནས་བསྒོམ་པའི་ཚེ་ལུས་སྣང་སེམས་གསུམ་གྱི་སྟེང་དུ་ལས་ངན་གྱི་སློང་དང་རྣམ་སྨིན་གྱི་འབྲས་བུ་ལ་མི་བཟོད་པའི་སྡུག་བསྔལ་དྲག་པོ་ཅི་བྱུང་ཡང་བར་ཆད་ལ་མི་འཆོལ་བར་བཟོད་ནུས་པ་གཅིག་དགོས་གསུང༌།
ཆོས་ལ་ངེས་པར་སེམས་པའི་སྐབས་སུ་གོང་མའི་གསུངས་ལས་ཉམས་ལེན་ཕ་རོལ་ཏུ་ཕྱིན་པ་ལ་འུབ་ཀྱིས་དྲིལ་ན་ཚིག་གཉིས་ཏེ། ཇི་ལྟར་འཛིན་པ་དེ་ལྟར་ཀུན་ནས་ཉོན་མོངས་བསྟན། ། བདག་དང་བདག་གིར་མི་དམིགས་རྣམ་པར་བྱང་བར་གསུངས། ། ཞེས་པ་སྟེ། ཇི་ལྟར་འཛིན་པ་ཡོད་རིང་ལ་ཀུན་ནས་ཉོན་མོངས་པ་ཡོད། དེའང་བདག་འཛིན་ལས་ཆགས་པ་སྐྱེ། གཞན་འཛིན་ལས་སྡང་བ་སྐྱེ། བུར་འཛིན་པ་ལ་ཆགས་པ་དགྲར་འཛིན་པ་ལ་སྡང་བ་སྙན་པར་འཛིན་པ་ལ་ཆགས་པ་མི་སྙན་པར་འཛིན་པ་ལ་སྡང་བ་དེ་ལ་སོགས་ཏེ་སྟོང་པ་ལ་སྣང་བར་འཛིན་ཅིང་གཉིས་སྣང་གི་ཤེས་པ་སྣ་ཚོགས་སུ་བཟུང་བས་འཁོར་བ་ལས་མི་ཐར་ཏེ། གཏན་དུ་སྡུག་བསྔལ་བའི་གནས་སུ་འགྲོ་བ་ཡིན་པས་དེ་ལས་བཟློག་ལ་བདག་དང་བདག་གིར་མི་དམིགས་རྣམ་པར་བྱང་བར་གསུངས། དེ་བཞིན་དུ་ཉམས་སུ་ལེན་པ་ལ་བདག་བདེན་ནམ་མི་བདེན་བལྟ།
བདག་རྟག་གམ་མི་རྟག་བལྟ། བདག་ལ་རང་བཞིན་འདུག་གམ་མི་འདུག་བལྟ། དེ་བཞིན་དུ་བལྟས་པས་བདག་མི་རྟག་པར་མཐོང་བས་བདག་གི་ཆགས་པ་དང་བྲལ། བདག་གཞན་མི་འདུག་ན་ཞེན་པ་ཐམས་ཅད་དང་བྲལ། དེ་སྔ་ཕན་ཆད་དུ་བདག་ཏུ་བཟུང་བས་བདག་གི་བ་འབྱུང༌། བདག་དང་བདག་གིར་བྱུང་བྱུང་བས་འཁོར་བར་འཁྱམས་པ་ཡིན། བདག་གི་བུ། བདག་གི་དགྲ། བདག་གི་ནོར། དེ་ལ་སོགས་པ་བདག་བྱུང་བས་བདག་གི་བ་མང་པོ་བྱུང་བ་ཡིན།
དེས་འཁོར་བར་འཁྱམས་པ་ལགས། བདག་ནི་རྨི་ལམ་སྒྱུ་མ་ཙམ་དུ་ཤེས་པར་བྱ། བདག་མི་རྟག་པར་ཤེས་པར་བྱ། དེ་བཞིན་གཤེགས་པས་བདག་མི་དམིགས་ཏེ། བདག་མི་དམིགས་པས་བདག་གི་བ་ཐམས་ཅད་མི་དམིགས་པ་ཡིན་པས། བདག་དང་བདག་གིར་མི་དམིགས་རྣམ་པར་བྱང་བར་གསུངས། ། ཞེས་ལུང་ལས་བཤད། དེ་བཞིན་དུ་ཡིན་པས་བདག་འཛིན་ཐམས་ཅད་སྤངས་ལ་འཁོར་བ་ཧྲུལ་པོར་གཏོང་བ་ཡིན་པས་བདག་གི་བ་ཡང་མི་དམིགས་པར་ཉམས་སུ་བླང་དགོས། དེ་ཇི་ལྟར་བླངས་ན། རྣམ་པར་བྱང་བ་མྱ་ངན་ལས་འདས་པའི་ཆོས་ཡིན་པས་དེ་བཞིན་དུ་མེ་དང་ཆུ་ནས་སྦྱིན་པ་ལ་བསླབ་ལ་བདག་གི་བ་ཡི་ཞེན་པ་ཐམས་ཅད་སྤང་དགོས།
མེ་དང་ཆུ་ཡིན་ཡང་གཏོང་བློ་མེད་པར་བསམས་ན་འགྱུར་གེག་གི་ཡི་དྭགས་སུ་སྐྱེ་བས། ཆུང་ངུ་ལ་གོམས་པས་མཇུག་ཆེན་པོ་མགོ་དང་མིག་དང་རྐང་ལག་གཏོང་བ་འོང་བ་ལ་ཚེགས་མེད། དེ་བཞིན་ཙམ་ན་འཁོར་བ་དང་འགྱེས་བྱས་པ་ཡིན། དེས་ན་དངོས་པོ་དམན་པ་ཆུང་རིམ་ནས་བསླབ་ཅིང་རང་ལ་དགོས་དགོས་པའི་ཞེན་པ་ཐམས་ཅད་བཏང༌། ཆགས་པ་ཐམས་ཅད་སྤང༌། སྐྱོན་ཐམས་ཅད་ངོས་བཟུང་ཞིང་སྤང༌། མཚང་ཐམས་ཅད་གང་འདུག་བལྟ་ཞིང་ཡུལ་འདོན། ཕྱི་མ་ནམ་འོང་མི་ཤེས་པས་ན་བ་གློ་རྒྱག་འཆི་བ་ཐོག་བབས་བྱུང་དུས་འགྱོད་པ་ལས་ངན་ཡིན་པས་ད་ལྟ་རང་ལ་འབད་ནས་ཉམས་སུ་ལེན་དགོས་གསུངས། དེས་ན་དལ་འབྱོར་དབང་པོ་ཚང་བ་ཐོབ་དུས་འདི་ལ་བྱང་ཆུབ་ཀྱི་ལམ་སྣ་ཞིག་མ་ཟིན་ན་མི་འཚིངས། སངས་རྒྱས་པར་བྱེད་པ་ལ་རྒྱུ་ཚང་ལ་མ་ནོར་བ་ཞིག་བྱེད་དགོས་ཏེ།
རྒྱུ་མེད་པ་དང་ནོར་བ་དང་དམན་པ་ལས་མི་འབྱུང་བས། མུ་སྟེགས་པ་དང་ཐེག་པ་ཆུང་ངུའི་ཆོས་རྣམས་ལ་སངས་རྒྱས་མི་འབྱུང༌། འོ་ན་ཉན་རང་གིས་སངས་རྒྱས་མ་ཐོབ་པ་ཅིའི་ཕྱིར་ཞེ་ན། སེམས་ཅན་གྱི་དོན་དུ་སེམས་མི་བསྐྱེད་པར་རང་གཅིག་པུ་ཞི་བདེ་ཐོབ་པར་འདོད་པས་གཞན་དུ་མ་དམིགས་པས་ཐམས་ཅད་མཁྱེན་པ་མི་འབྱུང༌། འོ་ན་སངས་རྒྱས་ཐོབ་པ་ལ་ཇི་ལྟ་བུ་ཉམས་སུ་ལེན་དགོས་ན། རྒྱུ་མེད་པའི་མཐར་མ་ཤོར་བར་ཉམས་སུ་བླངས། ལམ་ནོར་བ་དང་དམན་པ་མ་ཡིན་པར་ཉམས་སུ་བླངས། དེ་ལྟར་ཉམས་སུ་ལེན་པ་ལ་མི་ཕོད་པ་ལ་ཐོག་རྫིས་བྱ། འཁྲི་བ་བཅད། ཞེན་པ་བཟློག །
སྐྱོན་ངོས་བཟུང༌། མཚང་ཡུལ་ནས་འདོན། བདེ་སྡུག་ཐམས་ཅད་ཆོས་ཉིད་དུ་ཁྱེར། དེ་ལ་དང་པོ་མི་ཕོད་པ་ལ་ཐོག་རྫིས་བྱ་བ་ནི། གང་ལའང་ཆགས་པ་སྤང༌། ངོ་ཚ་ལ་སོགས་གང་དགར་བཏང༌། དེ་ནས་འཁྲི་བ་བཅད་པ་ནི་བུ་ནོར་ལ་སོགས་པ་ཐམས་ཅད་རྨི་ལམ་སྒྱུ་མ་ལྟ་བུར་འདུག ། མི་རྟག་མི་བདེན་པར་འདུག ། རང་བཞིན་མེད་པར་འདུག་སྙམ་པ་གལ་ཆེ། དེ་ནས་ཞེན་པ་ཟློག་པ་ནི།
ལུང་ལས། གང་ལ་ཞེན་པ་འདུག་ན་དེ་ཡང་ཐོང༌། ། གསུངས་པས་གང་ལ་ཞེན་པ་འདུག་པ་ཐམས་ཅད་སྤངས་ཤིང་གཏོང་བའོ། ། སྐྱོན་ངོས་བཟུང་བ་ནི། དུག་གསུམ་ལ་སྐྱོན་དུ་མི་ལྟ་བ་བདག་འཛིན་གྱི་སྐྱོན་ཡིན་པས་སྤང༌། མཚང་ཡུལ་ནས་འདོན་པ་ནི། དུག་གསུམ་གྱིས་ངན་སོང་གསུམ་དུ་འཚོད་དྭོགས་ཡོད་པས་ཡུལ་ཀུན་གཞི་ལས་འདོན་ནོ། ། དེ་རྣམས་སྤང་བྱར་བྱས་ནས་ཐེག་པ་ཆེན་པོའི་བློ་སྣ་དང་ལྡན་པར་བྱས་ལ་སེམས་ཅན་ཐམས་ཅད་བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཀྱིས་བཟུང་ལ། སེམས་ཅན་ཐམས་ཅད་ལ་དེ་ཁོ་ན་བཞིན་པས་བདེ་བ་དང་ལྡན་སྡུག་བསྔལ་དང་བྲལ་རྫོགས་པའི་བྱང་ཆུབ་ཐོབ་ན་ཅི་མ་རུང་སྙམ་པ་སྙིང་ཕུགས་སུ་བཅུག་ལ་རང་གི་ལུས་ངག་ཡིད་གསུམ་དགེ་བ་ལ་བཀོལ་བ་ཡིན་པས་ནངས་པར་མལ་ནས་ལངས་དུས་སུ་སེམས་ཅན་གྱི་དོན་དུ་སེམས་བསྐྱེད་བཟང་པོའི་དམ་བཅས་ནས་དེའི་ཉིན་པར་ཅི་བྱས་དགེ་བར་འགྱུར་ཞིང་ཆོས་ཐམས་ཅད་སེམས་བསྐྱེད་ཀྱིས་བསྒྱུར་བ་གཙོ་ཆེ་བས་ནུབ་ཉལ་ཁ་ཡན་ལུས་ངག་ཡིད་གསུམ་དགེ་ཞིང་དེའང་སེམས་ཅན་གྱི་དོན་དུ་འགོ་བ་གལ་ཆེ། སེམས་བསྐྱེད་ངན་ན་སྡིག་པར་འགྲོ་བས་ཞེ་ཐག་པ་ནས་རང་འདོད་མེད་པར་སེམས་ཅན་ལ་དམིགས་དགོས།
དེ་སྤངས་ན་ཐེག་ཆེན་གྱི་ཆོས་དང་ཡོངས་འཛིན་གཉིས་ཀ་དང་བྲལ་བ་ཡིན་པས་རང་འདོད་དང་དགྲ་ཟིན་དུ་བྱར་མི་རུང༌། གསང་སྔགས་པའི་དབང་དུ་ན་སེམས་ཅན་ཐམས་ཅད་ལྷ་དང་ལྷ་མོའི་རང་བཞིན་ཡིན་པས་ལྷ་ལ་ཉོན་མོངས་པ་སྐྱེ་ག་ན་རུང༌། ཕྱག་རྒྱ་ཆེན་པོའི་དབང་དུ་བྱས་ན་རང་སེམས་སྣང་བ་དོན་དམ་ཆོས་སྐུའི་འོད་དམ་རྒྱན་ནམ་ཆེ་བའི་རོལ་པ་ཡིན་པས་རང་སེམས་ཆོས་སྐུའི་རྒྱན་ལ་ཉོན་མོངས་པ་སྐྱེ་ག་ན་རུང༌། དེས་ན་རང་གཅིག་པུའི་དོན་མ་ཡིན་སེམས་ཅན་ཐམས་ཅད་ཀྱི་ལུས་ངག་ཡིད་གསུམ་གྱི་སྒྲིབ་པ་སྦྱང་བའི་ཕྱིར་དགེ་བ་ཅི་བྱེད་འགྲོ་བའི་དོན་དུ་དྲིལ་དགོས་པ་ལ་བག་ཆགས་འདི་འགྲོགས་ཡུན་རིང་བས་ཅིར་སྣང་སྒྱུ་མར་མ་ཤེས་བར་དུ་ཉམས་ལེན་ལ་བསྒྲིམ་དགོས། དུག་ལྔ་རང་ཆས་སུ་ཡོད་པས་ཉོན་མོངས་པ་ལམ་དུ་མ་སློང་བར་དུའང་ཉམས་ལེན་ལ་བསྒྲིམ་དགོས། དུས་ཀྱི་མཐའ་ཡུན་རིང་བས་འཁོར་བ་མ་སྟོང་བར་དུ་ཉམས་སུ་བླངས་དགོས། དེའང་བག་ཆགས་ཀྱི་ལས་ཀྱིས་སྔོན་བསུ་རྗེས་སུ་འབྲང་འཕྲལ་དུ་འགྲོགས་ཏེ་བག་ཆགས་དུས་གསུམ་དུ་རྒྱུ་བས་ཅིར་སྣང་ཐམས་ཅད་རྨི་ལམ་སྒྱུ་མའི་རང་བཞིན་དུ་འཁྱེར་བས་སྣང་བ་ལ་བདེན་འཛིན་ན་བུན་བཞིན་དུ་ཡལ་ནས་འགྲོ་བ་ཡིན། དུག་ལྔ་ལའང་དང་པོ་ཞེ་སྡང་རང་ཆས་སུ་ཡོད་པ་ལ་སྐྱེ་མེད་ཀྱང་རང་ཆས་སུ་ཡོད་པས་ཞེ་སྡང་སྐྱེས་ཙམ་ན་སྐྱེ་མེད་སྐྱེ་བར་བྱས་ལ་བསྒོམས་པས་ཞེ་སྡང་མི་སྐྱེ་བ་དང༌། རྨི་ལམ་སྒྱུ་མར་ཤེས་ཤིང་དུག་ལྔས་མ་གོས་པར་ཤེས་ཙམ་ན་ལམ་དུ་སློང་བ་ཡིན། དེ་བཞིན་དུ་ཉོན་མོངས་པ་ལྔ་ཀ་ལ་ཤེས་པར་བྱ།
དུས་ཀྱི་མཐའ་རྒྱུན་རིང་བས་འཁོར་བ་མ་སྟོངས་བར་དུ་བསྒྲིམ་པ་ན། ཁམས་གསུམ་སྤྱི་བཙན་ལ་འཁོར་བ་ཐོག་མཐའ་མེད་ལ་གང་ཟག་དགོས་བཙན་ལ་སངས་རྒྱས་པའི་དུས་འཁོར་བའི་མཐའ་ཡིན་པས་རང་བཙན་ས་མ་ཟིན་བར་དུ་བསྒོམ་དགོས་པ་ཡིན། གནས་སྐབས་སུ་སེམས་ལ་བཟང་ངན་འོང་ན་ངན་པ་ལ་ཡེངས་པས་དེའི་ཕྱིར་ཁ་ཁྲིད་ཉེན་ཡོད། དཔེར་ན་གླང་ཆེན་ཐོན་ཡང་མཇུག་མ་མ་ཐོན་པ་ཡིན། མཇུག་མའི་ཕྱིར་ལྡོག་དྭོགས་ཡོད་པས་འཁོར་བའི་འབྲལ་ཐག་མ་ཆོད་ཀྱི་བར་བསྒོམ་དགོས་ཞེས་དྭགས་པོ་རིན་པོ་ཆེས་གསུངས། ། དེ་ལྟར་ཕྱོགས་ཐམས་ཅད་ནས་བསྲན་ཚུགས་པ། བདག་འཛིན་གྱི་བག་ཆགས་ཟད་པ། དགེ་བ་འཕེལ་བ་གསུམ་ཆར་དུ་ཕ་རོལ་ཏུ་ཕྲིན་པའི་དོན་འགྲུབ་དགོས་པས་བཟོད་པའི་ཕན་ཡོན་ཆེ་བ་ལ་དགོངས་ནས་ཞི་བ་ལྷས། ཞེ་སྡང་ལྟ་བུའི་སྡིག་པ་མེད། ། བཟོད་པ་ལྟ་བུའི་དཀའ་ཐུབ་མེད། །
ཅེས་དང༌། མགོན་པོ་གསེར་གླིང་པས། བདག་ནི་ལས་ངན་གྱི་རྩ་བ་སྟེ། ། རྒྱངས་ཀྱིས་སྐྱུར་བའི་ཆོས་ཤིག་ཡིན། ། གཞན་ནི་བྱང་ཆུབ་ཀྱི་འབྱུང་ཁུངས་ཏེ། ། ཅངས་ཀྱིས་ལེན་པའི་ཆོས་གཅིག་ཡིན། ། སྤང་གཉེན་མཇུག་སྡུད་ཀྱི་ཆོས་གཉིས་ཏེ། ། མཐའ་འཁོབ་འདུལ་ན་དགོས་པ་ཡིན། ། འཁོར་ངན་ལོག་བསྒྲུབ་བཟོད་པ་ལ། ། སྙིགས་མའི་དུས་སུ་བསྔགས་པ་ཡིན། །
ཞེས་དང༌། རྟོག་པ་ཐམས་ཅད་འབུར་འཇོམས་ཏེ། ། གཉེན་པོ་ཐམས་ཅད་བཅོམ་བརྡེག་ཡིན། ། འདུན་མ་ཐམས་ཅད་ཆིག་དྲིལ་ཏེ། ། ལམ་རྣམས་ཐམས་ཅད་གཅིག་ཆོད་ཡིན། ། གཉེན་པོ་རྣམ་བྱང་གི་ཆོས་བཞི་སྟེ། ། མཐའ་འཁོབ་འདུལ་ན་དགོས་པ་ཡིན། ། འཁོར་ངན་ལོག་བསྒྲུབ་བཟོད་པ་ལ། ། སྙིགས་མའི་དུས་སུ་བསྔགས་པ་ཡིན། ། རྐྱེན་ངན་དགེ་བའི་བཤེས་གཉེན་ཏེ། །
འདྲེ་གདོན་རྒྱལ་བའི་སྤྲུལ་པ་ཡིན། ། ན་ཚ་སྡིག་སྒྲིབ་ཀྱི་ཕྱགས་མ་སྟེ། ། སྡུག་བསྔལ་ཆོས་ཉིད་ཀྱི་ཡོ་ལངས་ཡིན། ། ཀུན་ནས་ཉོན་མོངས་ཀྱི་ཆོས་བཞི་སྟེ། ། མཐའ་འཁོབ་འདུལ་ན་དགོས་པ་ཡིན། ། འཁོར་ངན་ལོག་བསྒྲུབ་བཟོད་པ་ལ། ། སྙིགས་མའི་དུས་སུ་བསྔགས་པ་ཡིན། ། སྐྱིད་ཀྱི་ཁ་ནོན་ཆེན་པོ་སྟེ། ། སྡུག་གི་མཇུག་སྡུད་ཆེན་པོ་ཡིན། ། ན་ན་བའི་ནད་གཡོག་སྟེ། །
གཅིག་པུར་སྡོད་ན་སྐྱོ་རོག་ཡིན། ། གཉེན་པོ་ལོག་ནོན་གྱི་ཆོས་བཞི་སྟེ། ། མཐའ་འཁོབ་འདུལ་ན་དགོས་པ་ཡིན། ། འཁོར་ངན་ལོག་བསྒྲུབ་བཟོད་པ་ལ། ། སྙིགས་མའི་དུས་སུ་བསྔགས་པ་ཡིན། ། ཞེས་གསུངས་པས། རང་སེམས་གཅིག་པུ་བསྲུང་ཞིང་རྒྱུད་འདུལ་བའི་སེམས་དེ་ཉིད་བཟོད་པ་ཉིད་ཡིན་ཏེ། ཞི་བ་ལྷས། སེམས་ཅན་མི་སྲུན་ནམ་མཁའ་བཞིན། ། དེ་དག་གཞོམ་གྱིས་ཡང་མི་ལང༌། །
ཁྲོ་བའི་སེམས་ནི་གཅིག་བཅོམ་ན། ། དགྲ་དེ་ཐམས་ཅད་ཆོམ་དང་མཚུངས། ། ས་སྟེང་འདི་དག་ཀོ་གཡོག་ཏུ། ། དེ་སྙེད་ཀོ་བས་ག་ལ་ལང༌། ། ལྷམ་མཐིལ་ཙམ་གྱི་ཀོ་བས་ནི། ། ས་སྟེང་ཐམས་ཅད་གཡོགས་དང་མཚུངས། ། དེ་བཞིན་ཕ་རོལ་དངོས་པོ་ཡང༌། ། བདག་གི་ཕྱིར་ཟློག་མི་ལང་གི ། བདག་གི་སེམས་འདི་ཕྱིར་ཟློག་བྱའི། ། གཞན་རྣམས་ཟློག་གོ་ཅི་ཕྱིར་དགོས། །
ཞེས་དང༌། སེམས་དེའང་འཛིན་མེད་དུ་འཇོག་པ་ཕ་རོལ་ཏུ་ཕྱིན་པའི་རྒྱུར་འགྱུར་ཏེ། ཚངས་པ་ཁྱད་པར་སེམས་ཀྱིས་ཞུས་པའི་མདོ་ལས། བྱེ་བྲག་མི་འབྱེད་པ་ནི་བཟོད་པའོ། ། ཞེས་སོགས་མང་དུ་གསུངས་པའི་དོན་སྟོང་པ་ཉིད་དང་སྙིང་རྗེས་ཟིན་ན་བཟོད་པ་དག་པར་ཡང་འགྱུར་བས། མདོ་དོན་སྙིང་པོར་བསྡུ་ན་བྱང་ཆུབ་ཀྱི་སེམས་གཉིས་ལ་བརྟེན་ནས་བདག་མེད་ཀྱི་དོན་བསྒོམ་པ་བརྡའ་རིམ་གྱིས་སྤྲོད་པ་ལྟ་བུའི་གདམས་ངག་ལ་དོན་བཞི། དང་པོ་བདག་དང་གཞན་མཉམ་པར་བསྒོམ་པ། བདག་བས་གཞན་གཅེས་པར་བསྒོམ་པ། བདག་མ་གྲུབ་པར་བསྒོམ་པ། གཞན་མ་གྲུབ་པར་བསྒོམ་པ།
ཞེས་གསུངས་པའི་དོན་ལྟར་མན་ངག ། ཉམས་ལེན་དུ་དྲིལ་ནས་སྒྲུབ་པ་ལག་ཏུ་ལེན་པའི་ཚུལ་ལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ། ཀུན་རྫོབ་བྱང་སེམས་ཀྱི་སྐབས་སུ། རྒྱལ་སྲས་ཐོགས་མེད་པས། འཚོ་བས་ཕོངས་ཤིང་རྟག་ཏུ་མི་ཡིས་བརྙས། ། ཚབས་ཆེན་ནད་དང་གདོན་གྱིས་བཏབ་ཀྱང་སླར། ། འགྲོ་ཀུན་སྡིག་སྡུག་བདག་ལ་ལེན་བྱེད་ཅིང༌། ། ཞུམ་པ་མེད་པ་རྒྱལ་སྲས་ལག་ལེན་ཡིན། ། ཞེས་གསུངས་པ་ལྟར་ཤིན་ཏུ་རྒུད་ནས་འོག་ཏུ་འགྲོ་བ་ཆུ་ལས་མེད་པ་བྱུང་ཡང་མི་ཞུམ་ཞིང་སྒྱུ་མ་ལྟ་བུར་བསམས་ནས་གནད་དུ་བསྣུན་པས་སྡུག་བསྔལ་ཡུན་རིང་ན་ལས་ངན་འཛད་སྟོབས་ཆེ། ཚབས་ཆེ་ན་ཡེངས་མི་ཁོམ་པས་གོང་མ་རྣམས་ཀྱང་ནད་དང་སྡུག་བསྔལ་ལ་བརྟེན་ནས་སྒྲིབ་པའི་ཐོག་ཐག་བཅད་པའི་རྣམ་ཐར་ལ་བསམ།
ཡང་འཁོར་ལོངས་སྤྱོད་མངའ་ཐང་ཕུན་སུམ་ཚོགས་པ་བྱུང་ཡང་ཁེངས་ཤིང་དྲེགས་པ་སྤངས་ནས་བླ་མ་དཀོན་མཆོག་ལ་འབུལ། སེམས་ཅན་ལ་བསྔོ། མ་ཆགས་མ་ཞེན་པ་སྒྱུ་མ་ལྟ་བུར་བསམ་མོ། ། སྡོམ་པ་གསུམ་སོགས་ཆོས་སྤྱིའི་དམ་ཚིག་དང་ཁྱད་པར་བློ་སྦྱོང་གི་དམ་ཚིག་སྲོག་དང་འདྲ་བར་བསྲུང༌། ཉོན་མོངས་པ་སྐྱེས་དུས་དང་པོ་དྲན་དཀའ། བར་དུ་བཟློག་དཀའ། ཐ་མ་རྒྱུན་ཆོད་དཀའ་བས། དང་པོ་ནམ་སྐྱེས་ངོས་ཟིན་པ། བར་དུ་གཉེན་པོས་ནོན་པ། ཕྱིས་མི་འབྱུང་བར་བསྡམ་པ་ལ་འབད་པར་བྱ་བ་འདི་ནི་ལམ་གྱི་སྲོག་ཤིང་ཡིན་ནོ་གསུངས།
འདི་རྣམས་རྩ་ཚིག་ལས། གཉིས་པོ་གང་བྱུང་བཟོད་པར་བྱ། ། གཉིས་པོ་སྲོག་དང་བསྡོས་ནས་སྲུང༌། ། དཀའ་བ་རྣམས་ལ་བསླབ་པར་བྱ། ། ཞེས་པ་རྣམས་ཀྱི་དོན་ནོ། ། དེ་ནས་སྔར་བཞིན་གནད་གསུམ་གྱི་སྲང་ལ་འགྲིམ་ཞིང་དམིགས་པ་ཏིང་ངེ་འཛིན་གྱི་གནད་ལ་ཡིད་ཀྱིས་ཆོས་ལ་བསྲེ་བའི་གཉིས་པ་ངན་རྟོག་འཁྲུལ་པ་དང་ཉོན་མོངས་དང་སྡུག་བསྔལ་ལ་བསྲེ་ཞིང་བསྒོམ་པ་ནི། དང་པོ་འཁྲུལ་པའི་རྣམ་པར་རྟོག་པ་གང་ཤར་དེ་ག་ལ་བལྟས་པས་རྣམ་རྟོག་དེ་ག་ངོས་བཟུང་མིད་པ་གསལ་སྟོང་དུ་ཤར་ཙ་ན་སྙིང་རྩ་དགའ་ཡལ་ཡལ་འོང་སྟེ། རྟོག་པ་ངན་པ་ཞིག་ལོགས་སུ་སྤང་མི་དགོས། གཉེན་པོ་ཡེ་ཤེས་ལོགས་ནས་བཙལ་མི་དགོས་ཏེ། གང་དང་གང་གིས་འཆིང་བ་རྣམས། །
དེ་ཉིད་ཤེས་ན་གྲོལ་འགྱུར་ཏེ། ། ཁྱད་པར་ལམ་འདི་རྟོགས་པས་ནི། ། ཚེ་འདིར་སངས་རྒྱས་གནས་སུ་འགྲོ། ། ཞེས་གསུངས་པས། འདོད་ཆགས་ཀྱི་རྟོག་པ་ཐུལ་ཐུལ་བ་ཞིག་སྐྱེས་ན་དེའི་རྗེས་སུ་མི་འབྲང་གཉེན་པོས་མི་བཅོམ་པར་ཁོ་རང་གི་ངོ་བོ་དེ་ག་ལ་ཅེར་གྱིས་བལྟས་ཏེ་དེ་ལས་གཞན་དུ་མ་ཡེངས་པར་ལྷོད་ཀྱིས་བཞག་པས་འདོད་ཆགས་གཞི་མེད་རྩ་བྲལ་དུ་ལྷང་ལྷང་ཤར་ཙ་ན་འདོད་ཆགས་མ་སྤངས་གནས་སུ་དག་པའམ་རང་སར་གྲོལ་བས་འབྲས་བུ་སོ་སོར་རྟོག་པའི་ཡེ་ཤེས་དང་རྒྱལ་བ་འོད་དཔག་ཏུ་མེད་པའི་སྐུ་འགྲུབ་པའོ། ། དེ་བཞིན་དུ་ཉོན་མོངས་པ་ལྔ་ཀ་ལ་ངོ་བོ་ལ་བལྟ་ཞིང་ཀློད་ལ་མ་ཡེངས་པར་རྒྱུན་བསྲིང་བས་ལམ་དུ་སློང་སྟེ་སྐུ་ལྔ་ཡེ་ཤེས་ལྔ་འགྲུབ་པར་གསུངས་པ་དང༌། དུག་ལ་སྔགས་ཀྱིས་ཐེབ་པ་བཞིན། ། དུག་ལྔ་ལམ་ཁྱེར་གྱི་གདམས་ངག་ཡོད། ། ཅེས་གསུངས་དེ་ལྟར་སྤང་བྱའི་རྟོག་པ་མཐའ་དག་ལ་དེ་ལྟར་ཉམས་སུ་ལེན་པ་སྟེ་རོ་སྙོམ་གྱི་དགོངས་པ་མཐར་ཐུག་པ་ཡིན་ནོ། ། མཆན།
ཡང་སྐབས་འདིར་ཅུང་ཟད་གེགས་བྱུང་བ་འདྲ་ལ་རྐྱེན་ནས་ཤིན་ཏུ་རྣམ་པར་རྟོག་པ་ནོན་དཀའ་བའི་རིགས་སོགས་ལ་ཟློག་སྒོམ་གྱི་གནད་ནས་བཟུང་བ་འདི་སྟོན་ཞིང་སྤྱི་ཁྱབ་ཏུ་བཤད་དགོས་རྒྱུ་ཆུང་བས་བློའི་འཕེན་པ་གཏོང་ལུགས་མ་གཏོགས་དམིགས་པ་ལ་ཁྱད་མེད་པས། ། དེའང་ཟློག་བསྒོམ་གྱི་གནད་ནས་བཟུང་ན་ཐོག་མར་བློ་སྟོབས་ཀྱི་འདུན་པ་བཏང་བ་གལ་ཆེ་བ་ཡིན་ཏེ། ན་ཚ་དང་ལྷ་འདྲེ་ལ་སོགས་པའི་གནོད་པ་གང་མི་འདོད་པ་བྱུང་ན་དགའ་སྙམ་པའི་འཕེན་པ་དྲག་པོ་བཏང་ན། ཅིས་ཀྱང་དགོས་པ་མེད། ཅི་འོང་བ་ཤོག ། གང་ལྟར་འགྲོ་བར་སོང༌། ཞེས་པའི་རེ་རེ་གསུམ་བརྡབ་ཏུ་བྱས་པའི་དྲག་སྔགས་བརྒྱ་རྩ་རེ་བཟླ། དེ་ལྟར་འདུན་པ་བཏང་ནས་རྐྱེན་དང་ཐུག་པའི་དུས་སུ་རྐྱེན་ལ་བྱུར་དུ་མི་ལྟ་བར་དེ་ཐོག་ཏུ་སེམས་ལ་དཔའ་སྐྱེད། དངོས་གཞི་ལ། ཆོས་རྗེ་རྒྱ་རས་པའི་ཞལ་ནས།
མ་ལེགས་པ་ལ་གཉེན་པོས་བཟློག་སྒོམ་ཐོང༌། ། ཀུན་རྫོབ་རྫུན་ཕུག་གཏིབ་པའི་གདམས་ངག་ཡིན། ། ཞེས་གསུངས་པས། སྔོན་གྱི་གྲུབ་ཐོབ་གོང་མ་ཐམས་ཅད་ཀྱིས་ཀྱང་ལྟོ་འགྲངས་ཉི་མས་དྲོས་པ། འགལ་རྐྱེན་གང་ཡང་མ་བྱུང་བ། གུ་ཡངས་མོས་བདེའི་ངང་ནས་གྲུབ་པ་ཐོབ་པའི་སྐད་རང་མི་འདུག ། སྡོད་གླག་མེད་པའི་རྐྱེན་དྲག་པོ་རེ་ལ་བསྡོས་པས་ད་གཟོད་དོན་འགྲུབ་པ་ཤ་སྟག་འདུག་པས་ང་ཡང་ད་རེས་ཀྱི་འགལ་རྐྱེན་འདིའི་སྟེང་དུ་འཁོར་འདས་ཀྱི་རུ་ཤན་ཕྱེད་པ་གཅིག་བྱ་དགོས་སྙམ་དུ་བློ་ཐག་ལེགས་པར་བཅད། ལུས་སེམས་ལ་སོགས་པའི་བདག་འཛིན་ཐམས་ཅད་རྒྱངས་ཀྱིས་བོར། རེ་དོགས་ཀྱི་ཐག་པ་རྦད་ཀྱིས་བཅད། བྱ་མོས་ལུད་པ་ཐོབ་པ་བཞིན་དུ་འགལ་རྐྱེན་དེ་འདོད་ཐོག་ཏུ་ཏོགས་ཀྱིས་བླངས་ལ་མ་ཡེངས་ཙམ་གྱི་ངང་ནས་དྲན་འཛིན་གྱི་རྩོལ་བ་འགལ་རྐྱེན་དེའི་སྟེང་དུ་རྒྱངས་ཀྱིས་སྐྱུར་ནས་ཉམས་ལེན་གྱི་ངོ་བོ་རྐྱེན་སྣང་དེ་རང་ལ་བྱས་ནས།
དེ་ཐོག་ཏུ་རེ་བཙུག་པ་བཞིན་བསྡད་པས་ད་གཟོད་རྐྱེན་སྣང་དེ་གྲོགས་སུ་འཆར་བ་ཡིན། འཇོག་ཐབས་ལ་རྐྱེན་དེ་རང་གི་སྟེང་དུ་ལྷོད་ཀྱིས་གློད་ནས་འཇོག ། བདག་མེད་མི་རོ་བཞིན་དུ་འཇོག ། འཛིན་མེད་ས་རྡོ་བཞིན་དུ་འཇོག ། མཐའ་མེད་རླུང་ཁྱེར་གཅིག་ལ་གཏད་ནས་འཇོག ། གཏད་ས་དོན་མེད་གཅིག་ལ་གཏད་ནས་འཇོག ། མགོ་ན་ཨོཾ་མེད། མཇུག་ན་སྭཱ་ཧཱ་མེད་པའི་དྲག་སྔགས་འདི་ལས་ཟབ་པའི་སྔགས་མེད། ཅེས་གསུངས། རྗེས་ཀྱི་དོན་དེ་ལྟར་ཉམས་སུ་བླང་བའི་དུས་སུ་རྐྱེན་ངན་དེ་མ་གྲོལ་བར་ཁོས་ལྟེམ་པར་སོང་ན་རིག་པ་སྡར་མ་ཤོར་བར་བྱ།
བླ་མ་གོང་མའི་རྣམ་ཐར་ལ་བསམ། རྐྱེན་ངན་དེས་བདག་འཛིན་ཡུལ་འདོན་པའི་སློབ་དཔོན་དུ་བལྟ། འཁོར་བར་འཁྱམས་པ་བདག་འཛིན་གྱིས་ལེན་པ་གོ་བར་བྱ། མཚན་མེད་དང་མཚན་བཅས་གཉིས་ཀའི་སྒོ་ནས་བདག་འཛིན་བཏང་སྟེ་ཕུང་པོའི་ཚོགས་འཁོར་ཡང་ཡང་བྱ། རྐྱེན་ངན་དེ་མི་སྤང་བར་དེ་རང་གི་སྟེང་དུ་རི་བཙུག་པ་བཞིན་ཟུག་པ་གཅིག་བྱུང་ན་བར་ཆད་ལ་འཆོར་མི་སྲིད་ཅིང་རྐྱེན་ངན་ཁ་འཁྱག ། གདམས་པ་ཆུད་མ་ཟོ། བཀའ་བརྒྱུད་ཀྱི་ཕ་རབས་མ་བཅད་པ་ཡིན་པས་རབ་སྒྲུབ་པའི་ཞབས་ཏོག་ཟེར་བདེ་གྲུབ་པ་ཡིན་གསུངས། རྗེ་དམ་པ་རྒྱ་གར་བའི་ཞལ་ནས། བོད་ཀྱི་ཆོས་པ་འདི་རྣམས་དང་མི་མཐུན་པ་གཅིག་བྱུང་གསུང༌། དེ་ཅི་ལགས་ཞུས་པ།
མི་མཐུན་པ་ལམ་དུ་ཁྱེར་བ་གསང་སྔགས་ཀྱི་ཐབས་ཁྱད་པར་ཅན་ཡིན་ཏེ་ཁོང་རྣམས་ཡུལ་ངན་པ་ལ་བྱོལ། ཞེས་གསུངས། བཟློག་སྒོམ་འདི་ཡང་རྡོ་རྗེ་ཐེག་པའི་དགོངས་པ་ཕྱིན་ཅི་མ་ལོག་པ་ཡིན་ཏེ་ཕྱག་ལེན་དུ་བླངས་པ་མི་ལ་རས་པ་དང་ཆོས་རྗེ་འབྲུག་པ་དང་ལོ་རྒོད་གཉིས་ལྟ་བུ་ཡིན་གསུངས། དེ་ལྟར་སྐབས་དང་བསྟུན་པའི་དམིགས་པ་གང་འགབ་བསྟན་པ་དེ་ལྟར་ཉམས་སུ་ལོང་མཛོད་ཅིག ། བྱས་ལ་བརྡ་བཀྲོལ་ཞིང་མཎྜལ་གཏོར་འབུལ་སྨོན་ལམ་གདབ་པ་སོགས་བྱའོ། ། ༈ ཉིན་ཡ་བྱས་པའི་ཉི་མ་ཉེར་དགུ་ཆོས་ཐུན་བཅུ་བདུན་ནམ། ཆོས་ཐུན་བཅོ་བརྒྱད་པ་ལའང་སྔར་བཞིན་ཚིག་གི་མཚམས་སྦྱོར་བྱས་ནས། བཞི་པ་བརྩོན་འགྲུས་ཀྱི་ཕ་རོལ་ཏུ་ཕྱིན་པའི་སྡོམ་ནི། སྐྱོན་ཡོན་རྣམ་གཉིས་བསམ་པ་དང༌། ། ངོ་བོ་དང་ནི་དབྱེ་བ་དང༌། །
ཕྱེ་བ་སོ་སོའི་མཚན་ཉིད་དང༌། ། སྤེལ་དང་དག་པར་བྱ་བ་དང༌། ། འབྲས་བུ་དང་ནི་དོན་བདུན་གྱིས། ། བརྩོན་འགྲུས་ཕ་རོལ་ཕྱིན་པ་བསྡུས། ། ཞེས་པ་ལྟར་རྒྱས་པ་ཐར་རྒྱན་སོགས་གོང་ལྟར་བཤད་པ་ལས་ཤེས་ཤིང་མཚན་ཉིད་ལག་ལེན་དུ་བསྡུ་བ་ལ། དེ་ལ་སྤྲོ་བའི་བརྩོན་འགྲུས་ཀྱིས། ། ལེ་ལོའི་གཉེན་པོར་འབད་པར་བྱ། ། ཉལ་བསྙེས་གཉིད་སོགས་སྙོམ་ལས་ཀྱི། ། གཉེན་པོར་མི་རྟག་འཆི་བ་བསམ། ། བདག་འདྲས་བྱང་ཆུབ་མི་ཐོབ་ཅེས། །
སྒྱིད་ལུག་གཉེན་པོར་སྙིང་སྟོབས་བསྐྱེད། ། ལུང་མ་བསྟན་དང་མི་དགེ་བའི། ། བྱ་བ་ངན་ལ་ཞེན་པ་སྤང༌། ། བདག་གིས་དགེ་ལ་བརྩོན་བྱ་ཞེས། ། ཐོག་མར་འཕེན་པའི་གོ་ཆ་བགོ ། སྦྱོར་བའི་བརྩོན་འགྲུས་རྣམ་གསུམ་སྟེ། ། ཉོན་མོངས་སྤང་ཕྱིར་རྩེ་གཅིག་འབད། ། དགེ་བ་ཡང་དག་བསྒྲུབ་པའི་ཕྱིར། ། རྟག་པར་བྱེད་དང་གུས་པས་དང༌། ། མི་གཡོ་མི་ལྡོག་ང་རྒྱལ་མེད། །
ལྔ་ཡི་ཕར་ཕྱིན་དྲུག་ལ་འབད། ། སེམས་ཅན་དོན་བྱེད་བརྩོན་འགྲུས་ནི། ། གཞན་དོན་བཅུ་གཉིས་འབད་པའོ། ། དགེ་བས་ངོམ་མི་ཤེས་པ་དང༌། ། ཆོག་པར་མི་འཛིན་བརྩོན་འགྲུས་སོ། ། ཞེས་བརྩོན་འགྲུས་གསུམ་གྱི་རྩ་ཚིག་ཡིན་ལ། དང་པོ་གོ་ཆའི་བརྩོན་འགྲུས་ཀྱི་སྐབས་སུ། སྙིང་པོ་ཉེ་བར་བསྡུས་པ་ལས། གོ་ཆ་ཆེན་པོ་བགོས་ཤིང་བདུད་ཀྱི་རྒྱུ་འདུལ་བ། ། དེའི་ཕྱིར་ན་སེམས་དཔའ་ཆེ་ཞེས་རབ་ཏུ་བརྗོད། །
ཅེས་གསུངས་པས་སེམས་ཅན་གྱི་དོན་དུ་བླ་ན་མེད་པའི་བྱང་ཆུབ་ཐོབ་པར་འདོད་པས་བསམ་པ་རྒྱ་ཆེན་པོ་ནམ་མཁའ་དང་མཉམ་པའི་སེམས་ཅན་བསྒྲལ་བའི་དོན་དུ་སྦྱོར་བ་རླབས་པོ་ཆེ་བསོད་ནམས་ཀྱི་ཚོགས་རྒྱ་ཆེན་པོ་བསགས་པའི་གོ་ཆ་བགོས་ནས་དུས་འཁོར་བའི་རྒྱ་མཚོ་མ་སྟོངས་ཀྱི་བར་དུ་འབྲས་བུ་རྣམ་མཁྱེན་སངས་རྒྱས་ཀྱི་སར་སྨོན་ལམ་རྒྱ་ཆེན་པོས་ཁ་ལོ་བསྒྱུར་ཞིང་དེའང་ཆོས་ཐམས་ཅད་རང་བཞིན་མེད་པའི་ཤེས་རབ་ཆེན་པོས་སྲིད་ཞིའི་མཐའ་ལ་མི་གནས་པར་བྱ་བ་སྟེ། འཕགས་པ་ཐོགས་མེད་ཀྱིས། ཐབས་ཆེན་དང་ནི་ལྡན་པ་ལ། ། ཉོན་མོངས་བྱང་ཆུབ་ཡན་ལག་འགྱུར། ། འཁོར་བ་ཞི་བའི་ཐབས་ཉིད་དེ། ། དེ་ཕྱིར་རྒྱལ་སྲས་བསམ་མི་ཁྱབ། ། ཅེས་སོགས་གསུངས། འོ་ན་དེ་ལྟ་བུའི་སྙིང་སྟོབས་དེ་བདག་གིས་ཅི་ལྟར་འགྲུབ། འཁོར་ལོས་བསྒྱུར་བའི་རྒྱལ་པོའི་འབྱོར་བ་ཙམ་ཡོད་ན་དགེ་བའི་སྟོབས་ཆེན་པོ་སྒྲུབ་པ་ཡིན་མོད་སྙམ་ན། འོ་སྐོལ་བསམ་པ་རྒྱ་ཆེན་པོ་བྱང་ཆུབ་ཏུ་སེམས་བསྐྱེད་ནས་སེམས་ཅན་གྱི་སྐྱབས་མགོན་དུ་དམ་བཅས།
འཕགས་པའི་ནོར་དང་བསླབ་པ་གསུམ་ལ་བརྟེན་ནས་བསོད་ནམས་དང་ཡེ་ཤེས་ཀྱི་ཚོགས་རྒྱ་ཆེན་པོ་ཟུང་འཇུག་ཏུ་བསྐྲུན་ཞིང་མྱུར་དུ་རྫོགས་པའི་སངས་རྒྱས་ཀྱི་རྒྱལ་ས་སྒྲུབ་ཏུ་ཡོད་པ་འདི་འཇིག་རྟེན་པའི་ཆེ་འབྱོར་གྱི་དོ་ཟླ་མ་ཡིན་ཏེ་སེམས་ཅན་སྐྱོབ་པར་ནུས་པའི་ཕན་བདེ་མ་ལུས་པ་སྒྲུབ་ཏུ་ཡོད་པའི་ཕྱིར། དོན་ཆེན་པོ་དེ་ལྟ་བུ་བགྱིད་པ་ལ་གོ་ཆ་བགོ་དགོས་ཏེ། བྱང་ཆུབ་སེམས་དཔས་སེམས་ཅན་རྣམས། ། བསྡུ་ཕྱིར་གོ་ཆ་བགོ་བར་བྱ། ། སེམས་ཅན་ཚད་ནི་མེད་པའི་ཕྱིར། ། གོ་ཆ་བགོ་བ་ཚད་མེད་དོ། ། ཞེས་སོ། ། དེ་ལྟ་བུའི་གོ་ཆ་བགོས་ནས་རང་གཞན་སྨིན་ཅིང་གྲོལ་བའི་འབྲས་བུ་མ་ཐོབ་ཀྱི་བར་དུ་སྒྲུབ་པ་ཉམས་སུ་ལེན་པ་མ་གཏོགས་དངོས་ཀྱི་བསགས་སྦྱོང་ཁོ་ནས་བསྒྲུབ་པའང་དཀའ་བ། གོང་མའི་གསུངས་ལས། གོ་ཆ་སྡུག་སྲན་གྱི་ཁ་རྒྱན་ཅན། །
བསྒྲུབ་པ་དཀྱུས་སུ་བསྲིང་ན་དགོས་པ་ཡིན། ། ཞེས་གསུངས་པ་དང༌། མདོ་ལས། འཇམ་དཔལ་སངས་རྒྱས་ཀྱི་ཞིང་བརྗོད་དུ་མེད་པའི་ས་ཡོངས་སུ་སྦྱོང་བར་འདོད་པས་སྟོང་པ་ཉིད་ལ་བསླབ་པར་བྱའོ། ། སྟོང་པ་ཉིད་ལ་བསླབས་ན་སངས་རྒྱས་ཀྱི་ཞིང་ཇི་ལྟར་སྨོན་པ་དེ་ལྟར་ཐོབ་བོ། ། ཅེས་དང༌། དམ་པ་འཇུག་པའི་མདོ་ལས། ཁམས་གསུམ་གྱི་སེམས་ཅན་ཐམས་ཅད་ལ་ཇི་སྲིད་འཚོ་བའི་བར་དུ་འཚོ་བའི་ཡོ་བྱད་སྦྱར་ཏེ་ཚོགས་བསགས་པ་བས་རྣལ་འབྱོར་པས་སྟོང་པ་ཉིད་ཐུན་གཅིག་བསྒོམ་པ་བསོད་ནམས་མཆོག་གོ ། ཅེས་གསུངས་པས་དད་ལྡན་སྐྱེ་འཆིའི་འཇིགས་པས་ཚེ་འདི་བློས་ཐེངས་པ། ཉམས་ལེན་གནད་དུ་ཚུད་ཅིང་ཉམས་རྟོགས་གོང་དུ་སྤེལ་ནུས་པ།
ཐོས་པས་གོ་ཆ་ཆོད་ཅིང་སྐྱེ་འཇིག་གི་ཉམ་ང་མེད་པ། འགྲོ་དོན་སྙིང་ཕུག་ཏུ་བཅུག་ཅིང་སེམས་བསྐྱེད་ཀྱི་རླབས་དང་ལྡན་པ། སྒྲུབ་པ་ལྷུར་ལེན་ཞིང་བརྒྱུད་པའི་རྣམ་ཐར་འཛིན་པ་དེ་བསྟན་པའི་སྲོག་ཤིང་མ་ནོར་བའི་དེད་དཔོན། མ་རིག་པའི་མུན་སེལ། དགོས་འདོད་ཀྱི་བང་མཛོད་ཡིན་པས་དེ་ལྟ་བུ་གཅིག་བྱས་ནས་སངས་རྒྱས་བསྒྲུབ་པ་ལ་ཚིག་དང་གོ་ཡུལ་དང་རྟོག་དཔྱོད་མ་ཡིན་པར་རྒྱུད་ལ་ལེན་དགོས་ཏེ། ཕལ་པོ་ཆེའི་མདོ་ལས། ཇི་ལྟར་བུ་རམ་མངར་བའི་རོ། ། ཐོས་པས་རོ་ནི་མི་མྱོང་སྟེ། ། ཟོས་པས་རོ་ནི་མྱོང་བར་འགྱུར། ། དེ་བཞིན་སྟོང་པ་ཉིད་ཀྱི་རོ། །
བརྗོད་པས་རོ་ནི་མི་མྱོང་སྟེ། ། བསྒོམ་པས་རོ་ནི་མྱོང་བར་འགྱུར། ། ཞེས་གསུངས་པས་སྟོང་ཉིད་རྒྱུད་ལ་སྐྱེ་བ་ལ་བསྒོམ་དགོས། ། བསྒོམ་པ་ལ་འཇིག་རྟེན་བློས་བཏང་དགོས། དེ་ལ་ཚེ་འདིའི་གདོས་ཐག་བཅད། ལྟོ་རྒྱབ་ལ་རྒྱོང་སྐྱུར། ལུས་སྲོག་ཐད་ལ་འབོར། གོ་ཆ་དང་སྡུག་སྲན་བསྐྱེད། གནས་རི་ཁྲོད་ཀྱི་དགོན་པ་འགྲིམ་ཞིང་སྒྲུབ་པ་གཉུགས་སུ་བསྲིང་བའི་དུས་སུ་ནང་ནས་ཉམས་རྟོགས་ཀྱི་སྐྱེ་ཚུལ་ཞིག་འོང་བ་ཡིན། སྙིང་ནས་ཆོས་གཅིག་བྱེད་པ་ལ་བླ་མ་དུས་གསུམ་སངས་རྒྱས་ཀྱི་ཐུགས་དགོངས་བསྙགས་དགོས།
བཀའ་བརྒྱུད་གྲུབ་ཐོབ་རྣམས་ཀྱི་རྣམ་ཐར་སྐྱོང་དགོས། རྒྱལ་སྲས་བྱང་ཆུབ་སེམས་དཔའི་སྤྱོད་པ་ལ་བསླབ་དགོས། སྤྱིར་མི་ཚེ་ཕྱིད་པའི་ཆོས་དང་མི་རྗེས་བསྙེགས་པའི་ཆོས་གཅིག་ཡིན་ན། དེ་ལ་སྐྲ་རེ་བཅད། གོས་རེ་བསྒྱུར། མིང་རེ་སྤོས། གཟུགས་བརྙན་ཟོབ་མ། རྟ་ལྟར་ཟ། བོང་ལྟར་འདྲེ། དགའ་མགུར་སྤྱོད།
འདོད་དགུར་རོལ། ཉི་མ་དྲོས། གྲོད་པ་འགྲངས་པའི་ཆོས། བཟའ་བཏུང་གང་མོས་གོང་ཁ་གང་ཆེའི་ཆོས་དེས་རང་གཞན་གཉིས་ཀའི་དོན་འགྲུབ་པ་དེ་ཤིན་ཏུ་དཀའ། རྗེ་མི་ལ་རས་པས་ཟྭ་ཚྭ་མེད་ཐལ་མེད་དུ་གསོལ་ནས་འཕང་སྤྲེའུའི་འཕང་བཞིན་བསྒོམ་པས་ཡོན་ཏན་རྙེད་པ་ཡིན། སློབ་དཔོན་འཕགས་པ་ཐོགས་མེད་ཀྱིས་བྱམས་པ་བསྒྲུབ་པ་ལ་དཀའ་ལས་ཅི་ཙམ་བྱས་ཐོས་སམ། འོ་སྐོལ་ཆོས་ཀྱི་ཕྱོགས་སུ་ནུབ་གཅིག་གི་གཉིད་དམ་ནངས་གཅིག་གི་ཟན་ནམ་དལ་གཅིག་གི་བྱ་བྱེད་ཀྱི་ཐབས་ཆགས་མི་ནུས་པར་སྒྲུབ་བྱ་ཚེ་འདི་ལ་བྱ། བྱེད་སྙིང་འདོད་ན་ནི་བྱེད། སྟབས་སུ་བདེན་ནི་བྱེད། མ་འདོད་མ་བདེ་ན་ནི་འཇོག །
ཉན་ལོང་མེད་པར་བསྒོམ་འདོད། བསྒོམ་ལོང་མེད་པར་གྲུབ་རྟགས་འདོད། ཆོས་བྱེད་ལོང་མེད་པར་གྲུབ་ཐོབ་བམ་རྟོགས་ལྡན་ནམ་རྫུ་འཕྲུལ་མངོན་ཤེས་ཅན་དུ་འདོད། དེ་ཙམ་མ་བྱུང་ན་དེ་འདྲས་མི་ཡོང་བར་འདུག་སྙམ་སེམས་ཞུམ་ནས་བྱེད་འཕྲོ་བཤོལ། འགའ་ཞིག་ཉན་འཇུག་ཙ་ན་བསྒོམ་པ་ཙུག་བྱེད། བསྒོམ་པ་ལ་འཇུག་ཙ་ཉན་པ་སྐད་བྱེད། སྙིང་རུས་མེད་པར་སྙིང་ནས་ཨརྒྷཾ་མི་བཅའ་བར་ར་བཅོམ་ཟན་མ་འདྲ་བའི་མི་དེ་ལ་ས་ཟིན་གཅིག་མི་འོང༌། མ་བསྒོམ་མ་བསྒྲུབ་པའི་སངས་རྒྱས་གཅིག་འོ་སྐོལ་ལ་དམར་བར་འདུག་སྟེ་རྒྱུ་ངན་ལ་ལག་བྱད་ངན་ཞིང་འབྲས་བུ་རེ་བ་ཆེ་བས་མི་ཕན། བརྐོས་པར་སོང་ན་བྲག་ལ་ཆུ་ཡང་འབྱུང༌། ། རྩུབ་པར་གྱུར་ན་ཤིང་ལ་མེ་ཡང་འབྱུང༌། །
སེམས་ཅན་མིས་ནི་རྩོལ་བ་བྱས་གྱུར་ན། ། མི་འགྲུབ་པ་ཡི་ལས་ནི་གང་ཡང་མེད། ། ཅེས་གསུངས་པས་ཁ་ཟ་འདོད་བྱིན་པ་འདར་བ་ཝ་མི་རོ་ལ་འཇབ་པ་འདྲ་བའི་ཆོས་པ་ངས་མི་འོང་ངས་མི་བྱ་སྙམ་ནས་འཕོང་བཅུམ་པས་མི་ཕན་ཞིང་སྙིང་སྟོབས་ཆེན་པོ་བསྐྱེད་དེ་རྒྱ་རས་ཀྱིས། བློ་ངན་གོམས་གྱིས་བག་ཆགས་ཤོག་དྲིལ་འདྲ། ། ཉམས་གསར་བུ་ཞིག་སྐྱེས་ཀྱང་རྐྱེན་གྱིས་འཇིག ། དུས་ཡུན་ཐུང་གི་འཁྲུལ་པ་མི་ཆོད་ཀྱི། ། བསྒོམ་ཡུན་དུ་བསྲིང་དང་སྒོམ་ཆེན་ཀུན། ། གསུངས། ཞང་རིན་པོ་ཆེས། དེ་མ་ཐག་ཏུ་དྲོད་རྟགས་འདོད། །
བཤོལ་ལ་ཁད་ཀྱི་སྔ་ལྟས་ཡིན། ། གཉུག་བསྲིང་བསྒོམ་ན་ཅི་ཚུག་མཆི། ། ཞེས་དང༌། གཉུག་བསྲིང་འདོད་ཐག་མ་ཉེ་མཛོད། ། ལ་འུར་ཕྱེ་གཏོར་མ་འགོམ་མཛོད། ། ཚིག་འདི་ཕུགས་སུ་གནད་ཀ་ཆེ། ། ཞེས་དང༌། མ་ཚོར་ཉོན་མོངས་ཤུགས་ཀྱིས་འགག ། མ་ཤོར་ཡེ་ཤེས་ཤུགས་ཀྱིས་སྐྱེ། མ་ཚོར་སྲིད་པའི་འཕྲང་ལས་ཐར། །
ཞེས་གསུངས་པ་ལྟ་བུའི་ཡོན་ཏན་སྐྱེ་བའི་སྒོམ་བྱེད་པ་ལ་གཅིག་པུར་ཟུག་དགོས། སྟན་ལ་ཆགས་དགོས། སྒོམ་ཚང་ར་ལ་རག་ལས། རྐང་པ་ལ་བབ་པས་མི་འོང༌། ཤེས་པ་སྒབ་རྫིས་ཁྱེར། གྲོང་ཁ་ཆུ་བཞིན་ཉུག ། སྲང་ཁའི་རྒྱན་དུ་བྱེད་པའི་མི་ལ་ཡོན་ཏན་མི་འོང༌། རིག་པའི་བཞུགས་ས་སྙིང་ཁ། ཆོས་པའི་སོ་ནམ་སྟན་ཐོག་ནས་གྲུབ་དགོས། འོ་སྐོལ་གྱི་ལོ་དུ་ལོན།
བླ་མ་ཅི་བསྟེན། ཆོས་སྒོར་ཅི་ཞུགས། སྒྲུབ་པ་བྱེད་ལོ་དང་ཐོས་བསམ་གང་བྱས་ལ་བལྟས་ན་སྙིང་པོ་འབྲུ་འབྲས་ཏིལ་ཙམ་མ་བྱུང་ཞིང་ཡར་སྐྱེད་མེད་པའི་སྟེང་དུ་སླར་ཐུ་རུ་སོང་སྟེ་དང་པོ་དད་པའང་འདི་བས་དྲག་མོས་གུས་དག་སྣང་བྱ་བློ་ཐམས་ཅད་ལ་འཇུག་ཐུབ་ཙམ་ཡོད་པ་ལ་ད་ནི་མ་ཚོར་ཕུག་ཏུ་དྲེད་པའི་རྒྱུ་བཞི་ཚང་སྟེ་བླ་མ་ལ་མིག་འདྲིས་ཁྱེར། གདམས་ངག་ལ་སྣ་དྲེད་ཁྱེར། དམ་ཚིག་ལ་ཚོད་ཡོད་ཁྱེར། དད་པ་ལ་སྣུམ་དྲེད་ཁྱེར། གོ་དྲེད་དུ་དྲེད། གོ་འཐས་སུ་འཐས། གོ་ཡུལ་དུ་ལུས་ནས་ཆོས་སྤྱིའི་རྣམ་པར་བཞག་ནས་དོན་རང་རྒྱུད་དང་ཅུང་ཟད་མི་བསྲེ་བར་ཆོས་དང་གང་ཟག་འཛོལ་འདུག་པ་ཚོར་རམ། ཕྱི་ན་ཚུལ་ཆོས་ལེགས་ཀྱང་ནང་ན་ཁུ་འཕྲིག་གཡང་ཟ་སེ་མི་འདུག་གམ།
ན་ནིང་དང་ད་ལོའི་བར་ལ་འཇུག་ལྡོག་གི་བློ་སྐྱེད་ཅི་འདུག་སོམས་དང༌། ལྷག་པ་ཚུལ་ཁྲིམས་ཀྱི་བསླབ་པས་ན་ནིང་ཉོན་མོངས་པ་མགོ་ནོན་ཙམ་ལ་ད་ལོ་སུན་འབྱིན་པའམ་རྩད་ནས་སྤང་བ་ཅི་འདྲ་འདུག་གམ། ཏིང་ངེ་འཛིན་གྱི་བསླབ་པ་ན་ནིང་ཞི་གནས་པྲ་པྲིག་ལས་མེད་པ་ལ་ད་ལོ་ལྷག་མཐོང་གི་རྟོག་པ་སྐྱེས་འདུག་གམ། ཤེས་རབ་ཀྱི་བསླབ་པ་ན་ནིང་དོན་སྤྱི་རགས་པ་ལས་མི་གོ་བ་ལ་ད་ལོ་རྒྱུ་འབྲས་ལ་འཕྲིག་ཚུད་པར་འདུག་གམ། འདི་རྣམས་ལ་སྙོམ་ལས་སུ་ལུས་ན་འོ་སྐོལ་ཐོག་མ་མེད་པའི་སྡུག་བསྔལ་གྱི་བསུ་སྐྱེལ། འདོད་པའི་ཁོལ་པོ། གཟུང་འཛིན་ལ་སྡུག་རྒས། བདག་གི་སྡུག་བསྔལ་དཔང༌། གཞན་གྱི་སྡུག་བསྔལ་ཁུར། རྒྱལ་ཁམས་ཀྱི་སྡུག་བསྔལ་ལ་བློ་བཀོད་ནས་དུས་ད་ལྟའི་སྐད་ཅིག་མའང་སྡུག་བསྔལ་གྱི་བསུ་སྐྱེལ་མིན་པ་འདུག་གམ།
འདི་ཐམས་ཅད་ཀུན་སློང་བསམ་པའི་འགྲོ་ལྡོག་དང་བློ་སྣའི་བསྒྱུར་ཁ་མ་ཤེས་པས་ལན། མི་རེའི་བློ་འགྲེ་ལྡོག་དེ་འོང་ན་ནི། དེ་མེད་ན་ནི། དེ་བྱུང་ན་ནི། དེ་ཁ་ཆད་ན་ནི་སྙམ་དུ་སྡུག་བསྔལ་ཚུབས་རིལ་འགྲོ། དེ་ཙ་ན་ཅི་དགའ་བགྱིས་སྙམ་དུ་བློ་ཕྱམ་གྱིས་བཏང་ན་བློ་བདེ་འབོལ་གྱིས་འགྲོ། དགའ་མི་དགའི་བྱེད་མཁན་ཐམས་ཅད་རང་གི་སེམས་ཡིན་པས་དུས་རྒྱུན་དུ་བློ་ཀུན་ནེ་ཇེ་རེ་རྟོག་གེ་རྣོ་སེ་བ་ཞིག་གི་ཁ་ན་མེད། སྡུག་བསྔལ་ཕར་བླངས་པ་མ་གཏོགས་ཚུར་མཆོང་ནས་མི་འདུག་པ། དེས་ན་བློ་འཚུབ་བྱུང་ཙ་ན་ཤེས་པ་ལོད། འཁྲིས་བྱུང་ཙ་ན་རྒྱངས་ལ་སྐྱུར།
བློ་གུ་གསུམ་མི་ཐུག་པར་ངལ་བསོ་རུ་འཇུག་མི་དགའ་བ་བྱ་དོན་ཅི་ཡོད་སྙམ་དུ་བློ་ཡངས་ཕྱེད་ཀྱིས་བཏང་ནས་དལ་འབྱོར་གྱི་མི་ལུས་ནི་ཐོབ། བླ་མ་སངས་རྒྱས་རྣམས་དང་མཇལ། བྱ་རྒྱུ་ནི་ཆོས་ལས་མེད་དོ་སྙམ་དུ་སྤྲོས་པ་ཐམས་ཅད་ལིངས་ཀྱིས་བཏང་ནས་བློ་བདེ་ལྷོད་ཀྱི་སྡོད་པས་ཡེ་གདོད་མ་ནས་དགའ་ཞིང་སྐྱིད་ཟིན་པ། ཆོས་ཉིད་ཀྱི་ཉི་མ་ཤར། བདེ་ཆེན་གྱི་ཐང་མ་བརྡལ། དངོས་གྲུབ་ཀྱི་འབྲས་བུ་སྨིན། དེ་ལྟར་གོ་ན་བློ་བདེ་འབོལ་ལེ་སྙིང་དགའ་ཡལ་ལེ་ཤེས་པ་ཡངས་ཕྱོད་དེ་འགྲོ། སྤྱིར་སངས་རྒྱས་པ་ལ་ལམ་དྲང་པོ་ནས་འགྲོ་དགོས། དྲང་པོའི་ལམ་གྱིས་འཇིག་རྟེན་ཀུན་ལ་བདེ། ། གཡོ་སྒྱུ་གྱ་གྱུས་མཛའ་བཤེས་ཕུང་བར་བྱེད། །
ཅེས་གསུངས་པས་རང་སེམས་དྲང་ཞིང་སོ་ཐུབ་པ་ཞིག་དགོས། དང་པོ་ཆོས་ལ་འཇུག་པའི་དུས་སུ་མཁས་པའམ་གྲུབ་ཐོབ་བམ་རྟོགས་ལྡན་ནམ་དགེ་བཤེས་སམ་ཅི་འདྲ་ཞིག་བྱ་སྙམ་པ་ལས་དྲེད་པོ་བྱ། ལོག་སྒྲུབ་བྱ། ཆོས་པ་ངན་པ་བྱ་སྙམ་པ་སུ་ལའང་མེད་དེ་དང་པོའི་བསམ་པའི་གོ་ཆ་དེ་མཐར་མ་ཐོན་པ་ཁོ་ནས་ལན་པས་དེ་སྐྱོལ་ན་བཟང་བའི་ཕྱིར་རྒྱལ་བ་ཡང་དགོན་པའི་ཕོ་ཚུག་དྲུག་གསུངས་པ་ལྟར་བློ་རང་ཚུག་ཐུབ་ཅིང་གོ་ཆའི་འཕེན་པ་མ་ཉམས་པ་བྱ་དགོས་ཞེས་བཀའ་བརྒྱུད་གོང་མ་རྣམས་ཀྱིས་གསུངས་སོ། ། སྦྱོར་བའི་བརྩོན་འགྲུས་ཀྱི་སྐབས་སུ་འོ་སྐོལ་རྣམས་འབད་པ་དོན་དང་ལྡན་པ་ཡིན་པས་སེམས་ཅན་ཐམས་ཅད་ལ་རང་བཞིན་གནས་པའི་རིགས་ཞེས་བྱ། རང་བྱུང་ལྷན་ཅིག་སྐྱེས་པའི་ཡེ་ཤེས་ཞེས་བྱ། ཁ་ནས་རང་བཞིན་གྱི་རྣམ་པར་དག་པ་ཞེས་བྱ་བ་མ་སྦས་པར་མངོན་སུམ། མ་བྲལ་བར་རང་ཆས། མ་ནོར་བར་རྗེན་པ། སངས་རྒྱས་ཆོས་ཀྱི་སྐུ་དུས་གསུམ་དུས་མེད་དུ་སེམས་ཅན་གྱི་ཁམས་རྒྱུད་དང་དབྱེ་བ་མེད་པར་བཞུགས་པ་ལ།
མངོན་སུམ་མཐོང་ཡང་ངོ་མ་ཤེས། རང་དུ་འདུག་ཀྱང་ཐག་མ་ཆོད། ལྷན་ཅིག་བསྡད་ཀྱང་ཞལ་མ་མཇལ་བར་ཧ་རེ་ལོང་དུ་སོང་ཡོད་པ་འདི་བླ་སློབ་གདམས་ངག་གི་རྟེན་འབྲེལ་གྱི་གནད་འཛོམ་ནས་ཉམས་ཁྲིད་ཟབ་མོའི་སྐྱ་བར་ནས་འདོན་ཏེ་རྩེ་གཅིག་ཏུ་བསྒོམ་ཞིང་ཐ་མལ་གྱི་ཤེས་པ་ངོ་སྤྲད་ནས་གང་ཤར་གྱི་སྣང་རིག་གང་སྐྱེས་ཀྱི་དྲན་རྟོག་ཅི་བྱེད་ཀྱི་སྤྱོད་ལམ་ཐམས་ཅད་སྒོམ་ཐུན་གཅིག་གི་ངང་ནས་སྦྱོར་བས་ཅིར་སྣང་ཡེ་ཤེས་ཀྱི་འཁོར་ལོ་སྤང་བྱ་མ་གྲུབ་པ་གསེར་གྱི་གླིང་ནས་ས་རྡོ་བཙལ་གྱིས་མི་རྙེད་པ་ལྟ་བུ། སྣང་སྲིད་འཁོར་འདས་གསལ་ལ་མ་འགགས་པར་གཉུག་མ་ཕྱག་རྒྱ་ཆེན་པོའི་ངོ་བོར་དག་ནས་ཚོགས་དྲུག་གི་དབང་པོས་བསྒོམ་རོགས་བྱེད། སྒོ་ལྔའི་སྣང་བ་དཔེ་ཆར་ཤར་རྐྱེན་སྣང་ཆོས་བརྒྱད་ཀྱི་བོགས་འདོན་ཞིང་འཁོར་བ་དོང་ནས་སྤྲུགས་པས་ལམ་སྙིང་པོའི་རང་འགྲོས་ལ་སྟོང་ཉིད་སྙིང་རྗེའི་སྙིང་པོ་ཅན་སངས་རྒྱས་ཀྱི་དགོངས་པ། གཞི་འཁོར་འདས་ལ་མི་གནས་པའི་གནས་ལུགས། ལམ་འཁོར་འདས་ལ་མི་གནས་པའི་ཟུང་འཇུག་འབྲས་བུ་འཁོར་འདས་ལ་མི་གནས་པའི་མྱང་འདས་ཏེ་ཤེས་པ་སྐད་ཅིག་མ་ལའང་ལམ་ཚང་ལ་མ་ནོར་བའི་རང་བྱུང་སྙིང་པོའི་རང་འགྲོས་བྱ་བ་བསྒྲུབ་ཏུ་ཡོད་པ་ལགས། རྗེ་རྒྱལ་ཚབ་བྱམས་པས། དེ་ཕྱིར་སེམས་ཅན་མིར་གྱུར་པ། ། ཚད་མེད་སྐད་ཅིག་རེ་རེ་ལ། །
རྫོགས་པའི་སངས་རྒྱས་ཐོབ་དེའི་ཕྱིར། ། ཞུམ་པ་དང་དུ་བླང་མི་བྱ། ། ཞེས་དང༌། ཞི་བ་ལྷས། སྦྲང་བུ་ཤ་སྦྲང་བུང་བ་དང༌། ། དེ་བཞིན་སྲིན་བུར་གང་གྱུར་པ། ། དེས་ཀྱང་བརྩོན་པའི་སྟོབས་བསྐྱེད་ན། ། བྱང་ཆུབ་རྙེད་དཀའ་བླ་མེད་འཐོབ། ། ཅེས་སོགས་དང༌། ཞུམ་བཅས་རྩོལ་བ་དོར་བའི་མིས། །
ཕོངས་ལས་ཐར་པ་ག་ལ་ཡོད། ། ཅེས་གསུངས་པས་མ་ཞུམ་དམན་ས་བཟུང་བའི་སྙིང་སྟོབས་ཀུན་མཐུན་ཀུན་ལས་ལྷག་པའི་རྣམ་ཐར་དེ་ལ་ཟུག་རྔུ་མེད་པའི་འགྲན་སེམས་དང་ཀུན་གཞིའི་ནུས་པ་མིག་གོ་ཆའི་ཡར་དཔེ་གྱེན་ལ་བལྟ་བ་ཟེར་ཏེ་དེ་འདྲ་ཞིག་བསྒྲུབ་དགོས་ཏེ། འདི་ལྟ་བུའི་འཁོར་འདས་ཀྱིས་རྗེ་ལེན་བྱེད་ཅིང་དལ་འབྱོར་སྙིང་པོ་ལེན་དུ་ཡོད་པའི་དུས་ཁྱིས་ཆུ་འབོག་པ་བཞིན་དུ་མིག་མར་ལ་སྨད་པས་མི་འོང་བས། བྱ་སྡོང་ཁར་འཛེག་པ་བཞིན་མིག་འཕང་ཡར་གཏོད་ལ་གྲུབ་ཐོབ་གོང་མའི་རྣམ་ཐར་ལ་བལྟ་ཞིང་གཡེང་བའི་བར་ཆད་བསྲུང་དགོས་ཏེ། ནང་རིག་པའི་ཁྱེའུ་ཆུང་འདི་རྐྱེན་ཁར་ཡང༌། ། འཁྲུལ་པའི་སྣང་བ་འདིས་བྲིད་པ་མཁས། ། ཡིད་ཀྱི་རྣམ་ཤེས་འདི་ཅོལ་ཆུང༌། ། གཟུང་འཛིན་གྱི་རྐུན་མ་འཇབ་ལ་མཁས། ། དུག་གསུམ་གྱི་ཇག་པ་དཔའ་རྩལ་ཆེ། ། ཡེངས་མེད་ཀྱི་དྲན་པ་ཐང་ལྷོད་འཆོར། །
གཉེན་པོའི་ཟུག་རྔུ་དགྲ་ལ་འཆུས་ནས་ཡིད་བཞིན་གྱི་ནོར་བུ་ཤོར་ཉེན་ཡོད་པས་དེའི་དུས་སུ་སྙིང་རུས་དང་བརྩོན་འགྲུས་ཕུར་ཚུགས་སུ་དགོས་པར་གདའ། དེས་ན་ཡིད་གཉིས་ཀྱི་ཤེས་པ་འཁྲུལ་ལོང་ཆེ་བས་ཆོས་ཉིད་ཀྱི་ངང་དུ་སྡོད་མི་ཟུག་པར་གཟུང་འཛིན་གྱི་སྟེང་དུ་འགྲོ་འདུག་མང་བས་ཉོན་ཡིད་ཀྱི་རྫུན་གྱིས་མགོ་བསྐོར་ནས་གཟུང་འཛིན་གྱི་ལྕགས་སུ་བཅུག་པའི་དུས་སུ་སྔ་ཕྱིའི་འབྲལ་མི་ཚོལ་བར་དུས་གསུམ་གྱི་སྤྲོས་པ་བཅད་ནས་སྡོད་ཟུག་པ་གཅིག་དགོས་པར་གདའ་གསུངས། དེས་ན་རྗེ་དམ་པ་རྒྱ་གར་གྱི་གསུང་ལས། ལུས་ངག་གི་དགེ་སྦྱོར་བརྒྱ་བྱས་པ་བས་ཏིང་ངེ་འཛིན་ཐུན་གཅིག་བསྒོམ་པ་དགའ་སྟེ་དེའང་བོད་རྣམས་ཀྱིས་མ་གོ་བར་འདུག ། དམིགས་བཅས་ཀྱི་ཏིང་ངེ་འཛིན་བརྒྱ་བསྒོམ་པ་བས་དམིགས་མེད་ཀྱི་ཏིང་ངེ་འཛིན་གཅིག་སྒོམ་པ་དགའ་སྟེ་དེའང་བོད་རྣམས་ཀྱིས་མ་གོ་བར་འདུག ། ཞི་གནས་ལོ་བརྒྱར་བསྒོམ་པ་བས་ཐུག་ཕྲད་ཀྱི་ཤེས་པ་སྐད་ཅིག་མ་གཅིག་བསྒོམ་པ་དགའ་སྟེ་དེའང་བོད་རྣམས་ཀྱིས་མ་གོ་བར་འདུག་ཅེས་གསུངས་པ་དང༌། ས་ར་ཧས། རྟོགས་པར་གྱུར་ན་ཐམས་ཅད་དེ་ཡིན་ཏེ། ། དེ་ལས་གཞན་ཞིག་སུས་ཀྱང་ཤེས་མི་འགྱུར། ། ཀློག་པ་དེ་ཡིན་འཛིན་དང་བསྒོམ་པའང་དེ། །
བསྟན་བཅོས་སྙིང་ལ་འཆང་བའང་དེ་ཡིན་ནོ། ། ཞེས་པ་དང༌། མདོ་བརྒྱད་སྟོང་པ་ལས། བསྐལ་པ་གངྒཱའི་ཀླུང་གི་བྱེ་མ་སྙེད་ཀྱི་བར་དུ་སྦྱིན་པ་བཏང་བ་དང་ཚུལ་ཁྲིམས་བསྲུང་བ་བས་ཤེས་རབ་ཀྱི་ཕ་རོལ་ཏུ་ཕྱིན་པ་སེ་གོལ་གཏོགས་པ་ཙམ་དུ་བསྒོམས་ན་བསོད་ནམས་ཆེ་བར་གསུངས་པ་སོགས་མདོ་རྒྱུད་དུ་མ་ནས་མང་དུ་འབྱུང་བ་ལ་ཡིད་ཆེས་པར་བྱ་དགོས་ཏེ་འོ་སྐོལ་དད་པ་ཆུང་ལ་ཆོས་ཕུལ་ཆེ་བ་སྙིང་སྲན་ཆུང་ལ་འདོད་ཐག་ཉེ་བས་ཆོས་ཀྱི་ཕོ་སྒོ་གང་ཟག་གི་རྟོགས་ཚོད་དུ་མི་འདོད། ཆོས་རྫོགས་པ་ཆེན་པོས་མི་ཕན་གང་ཟག་རྫོགས་པ་ཆེན་པོར་འགྲོ་དགོས་གསུངས། ཆོས་སྐད་རྟ་རི་ལ་གང་ཟག་ཁྱི་མི་རི་བ་མི་བྱ་བར་བརྟན་པ་རི་རབ་ལྟ་བུ། རྒྱ་ཆེ་བ་ནམ་མཁའ་ལྟ་བུ། གསལ་བ་མེ་ལོང་གཡའ་དག་པ་ལྟ་བུ། དྭངས་པ་སྤྲིན་མེད་ཀྱི་ནམ་མཁའ་ལྟ་བུ། སྐྱོན་དྲུག་ མཆན།
ལྡེང་རྨུགས་བྱིང་རྒོད་འཐས་ཡེངས་དང་བྲལ་བ་ཡོན་ཏན་བཞི་རྩ་བ་བརྟན་རྩེ་མོ་རྣོ་རང་བཞིན་གསལ། དམིགས་པ་སྣ་ཚོགས་སུ་བསྒྱུར་ཤེས་པ། དང་ལྡན་པར་བསྒོམ་པས་སྒྲིབ་པ་མཐའ་དག་དག་ནས་རང་གཞན་བྱང་ཆུབ་ལ་འགོད་ནུས་པའི་སྒོམ་གཤའ་མ་གཅིག་སྐྱེ་བ་ཡིན་གསུངས། དེ་ལྟར་བསྒོམ་པའི་བརྩོན་འགྲུས་ལ་སྐད་ཅིག་གི་བར་མ་བཅད་ཅིང་ཐང་ལྷོད་མེད་པར་གོམས་པར་བྱ་དགོས་ཏེ། གྲུབ་ཆེན་ཨུ་རྒྱན་པ་ལ། སློབ་མ་གཅིག་ན་རེ། བདག་གི་སྒྲུབ་པའང་རྒྱུན་བསྲིང༌། བརྩོན་འགྲུས་ཀྱང་དགའ་ཚད་བྱས་པ་ལགས་ཏེ་མཚན་མོའི་དགེ་སྦྱོར་ལ་ཡད་ཡུད་ཀྱེ་མ་ཀྱེ་མ་མིན་པ་སྲངས་སུ་ཚུད་པ་རང་མ་བྱུང་ལགས། འདི་སྦྱངས་པ་ཆུང་བ་ལགས་སམ་གང་གིས་ལན་པ་ལགས། ཞེས་ཞུས་པ་ལ་འདི་སྐད་གསུངས།
ཁྱོད་ཀྱི་དགེ་སྦྱོར་ལ་ཉིན་པར་རྐྱེན་གྱིས་མི་གནོད་པ་ཡོད་ལས་ཆེ་གསུངས། ཉིན་པར་དག་ཆེན་པོ་མི་ཡེངས་པར་གདའ་ལགས། ཞེས་པ་ལ། དེ་ཀ་ཡོད་འདི་འདྲའི་རིགས་གཅིག་ལ་བསྒོམ་བརྟན་པོར་བྱས་པའི་སྒོམ་ཆེན་དེ་མང་པོ་ཞིག་གདའ། ཁྱོད་ཀྱི་སྦྲིད་པ་དང་གཡལ་བྱུང་བའི་དུས་སུ་སྒོམ་བྱས་སམ་གསུངས། སྦྲིད་པ་ལ་སྒོམ་བྱས་ལགས། གཡལ་ལ་བྱས་སུའང་མ་ཚོར་ཞེས་པ་ལ་བྱ་རོག་དང་བྱ་བྲན་ལ་གཏོར་ཟན་བྱིན་པའི་དུས་སུ་སྒོམ་ཅི་འདྲ་བྱས་གསུངས། དེ་ལ་མ་ཡེངས་པའི་ངང་ནས་བྱ་རོག་དང་བྱ་བྲན་ཡང་སེམས་ཀྱི་རང་གཟུགས་ཡིན་དེ་ལ་ཟན་སྟེར་བའང་སེམས་ཀྱི་རང་འོད་ཡིན་སྙམ་པ་བྱས་ལགས། ཞེས་པ་ལ། མཚན་མོའི་སྒོམ་འོང་བ་ལ་རྣམ་རྟོག་གི་འོག་འགྱུ་ཆོད་དགོས་པ་ཡིན།
ཁྱོད་ཀྱི་རྣམ་རྟོག་འོག་འགྱུས་སུ་འཆོར་བ་མི་ཚོར་བར་ཡོད་པ་ཡིན། སྦྲིད་པ་འོང་བའི་དུས་སུ་ཇི་ལྟར་བྱས་གསུང༌། དྲན་པ་མ་ཡེངས་པའི་ངང་ནས་འོང་བཅུག་ལགས་ཞུས་པས། དེ་ལ་དང་པོ་མགོ་བརྩམས་པའི་དུས་སུ་འཇུག་ཤེས་སུ་ལྡང༌། སྦྲིད་པ་བྱུང་བའི་དུས་སུ་འཇུག་པའི་རྣམ་ཤེས་དྲག་པོ་ཞིག་འཆར་དེའི་རྗེས་སུའང་འཇུག་ཤེས་ཕྲ་མོ་ཞིག་ཡོད་དེ། དེ་གསུམ་ཀ་ལ་བདེ་ཉམས་དང་བཅས་རིམ་པར་འཆར། གཡལ་བ་ལ་བདེ་ཉམས་ཅུང་ཟད་དང་བཅས་པའི་འཇུག་པའི་རྣམ་ཤེས་འཆར། གཏོར་ཟན་བྱིན་པའི་དུས་སུའང་གཅིག་ལ་བྱིན་པ་གཅིག་གིས་འཕྲོག་པ་དང་རང་གི་ཡོད་པ་མི་ཆོག་གཞན་སྲུང་བ་དང༌། ཡང་གཏོར་ཐེབ་སྒྱེལ་བ་ལ་སོགས་མང་པོ་དག་ལ་ཆགས་སྡང་གི་འཆར་སྒོ་དུ་མ་འོང་གིན་ཡོད་དེ། ངོས་མ་ཟིན་ཡོད་པ་ཡིན།
དེ་བཞིན་དུ་ཆོ་གས་དྲུག་གི་སྟེང་ན་ཕར་འཆར་སྒོ་ཕྲ་མོ་ཚན་ཆེ་བ་གཅིག་ཡུལ་ལ་རྒྱུག་པ་ལ་ཁྱོད་ཀྱི་ངོ་ཤེས་ཀྱི་དྲན་པ་དེ་འཁྱག་ཐོག་ཏུ་ཆུ་རྒྱུགས་པ་བཞིན་སོང་ནས་ངོས་མ་ཟིན་ཡོད་པ་ཡིན། བྱ་དང་བྱ་བྲན་ལ་སྟེར་བ་ཡང་སེམས་ཡིན་སྙམ་པ་དེ་ཀུན་གོ་བས་བཀབ་པའི་སྤྱི་སྐད་ཡིན། ཉམས་མྱོང་གི་སྐད་ཅིག་གི་རིག་པ་དེ་མིན། ཉིན་མཚན་འདྲེས་པའི་ཉམས་མྱོང་མཚན་ཉིད་པ་འོང་བ་ལ་དྲན་འཛིན་གྱི་རྩོལ་བ་འདག་དགོས་པ་ཡིན་གསུངས། འདི་བཞིན་དུ་ཐབས་ཤེས་ཀྱི་དགེ་བ་གང་བསྒྲུབ་ཀྱང་དམིགས་འདུན་སེམས་དང་འདྲེས་པར་སྦྱོར་བའི་བརྩོན་འགྲུས་རྣམས་ཀྱང་བཤད་པ་ལྟར་སྒྲུབ་བོ། ། ཆོག་པར་མི་འཛིན་པ་ལ་ཐོས་བསམ་སྒོམ་པའི་དགེ་བ་གང་ལའང་ནན་ཏན་ཕྱིར་སྣུར་མེད་པ་དགོས་ཏེ་འདིར་མཚོན་བྱེད་སྒོམ་པ་ལ་སྦྱར་ན་རང་གི་ཚོད་མཐོན་པོ་བཟུང་བ་བྱུང་ཡང་ད་རུང་ཆོག་ཤེས་མི་བྱ་བར་འབད་དགོས་ཏེ་མཚལ་པའི་མཁན་པོ་བཟོད་པས་གཙང་པ་རྒྱ་རས་ལ་གདམས་པའི་སྤྲིང་ཡིག་ལ། མཉམ་རྗེས་མེད་པ་ཐུགས་ལ་བཏགས། ། འོན་ཀྱང་ཕྱི་རོལ་རྐྱེན་ངན་གྱི། ། ཆགས་སྡང་འཐད་དམ་མི་འཐད་སོགས། ། ནང་དུ་རྟོག་ངན་འགྱུ་མི་འགྱུ། །
ལེགས་པར་གཟིགས་དང་རྣལ་འབྱོར་པ། ། དེ་ཚེ་རྣམ་རྟོག་ཟེངས་ལོངས་ཀྱི། ། ནམ་མཁའི་ཉམས་མྱོང་བྲལ་གྱུར་ན། ། དེ་མཉམ་རྗེས་ལག་པས་དྲན་པས་བཟུང༌། ། དེ་སོགས་ཕྱི་རོལ་རྐྱེན་ངན་གྱི། ། ནམ་མཁའི་ཉམས་མྱོང་མི་འབྲལ་ན། ། དེ་བསྒོམ་མེད་ལགས་པས་ཐུགས་ལ་བཏགས། ། ཡིན་ལུགས་སྟེང་ནས་མི་གཟིགས་པར། ། མྱོང་བའི་སྟེང་ནས་ལྟ་བ་གཅེས། ། ལྟ་སྒོམ་བློ་འདས་ཡིན་ལུགས་དེ། །
བྱིན་རླབས་སྟོབས་ཀྱིས་མངོན་སུམ་མྱོང༌། ། ནང་ནས་རང་ཤར་རྗེན་པ་དེ། ། བསྒོམ་མཁན་མེད་པར་གོམས་སུ་ཆུག ། མཐོང་མཁན་མེད་པར་མཐོང་བ་དེ། ། ངམ་ཤོད་གཙང་པོའི་གཞུང་བཞིན་དུ། ། རྒྱུན་ཆད་མེད་པའི་ངང་ཉིད་ནས། ། སྐྱོང་མཁན་མེད་པར་སྐྱོང་ལ་ཐོང༌། ། རྟོགས་མཁན་མེད་པའི་རྟོགས་པ་དེ། ། ཕྱིན་པ་མེད་པར་ལམ་ལ་བགྲོད། ། རྟོགས་མཁན་མེད་པར་རྟོགས་པ་སྐྱོང༌། །
བླ་མ་རང་སེམས་གཅིག་པ་དེ། ། ཟུང་འཇུག་ལགས་སོ་བཤེས་གཉེན་མགོན། ། ཟུང་འཇུག་ངང་ནས་གསོལ་བ་ཐོབ། ། ཅིས་ཀྱང་གསོལ་འདེབས་མི་འགལ་གྱི། ། འདེབས་མཁན་མེད་པར་གསོལ་བ་ཐོབ། ། ཁྱོད་བྱས་ཆོས་ཞིག་པའི་སྒོམ་ཆེན་ཡིན། ། སེམས་ལ་གཟན་པའི་ལས་རྣམས་སྤོངས། ། བྱེད་སྤྱོད་ཆོས་དང་བསྟུན་ལགས་ཀྱང༌། ། རང་རྒྱུད་ཐུལ་བར་འདུག་གམ་ལྟོས། ། སངས་རྒྱས་སེམས་ཅན་དབྱེར་མ་ཕྱེད། །
འཁོར་བའི་སྡུག་བསྔལ་བརྗེད་ནས་ཐལ། ། སྙིང་རྗེ་བསྒོམ་པའི་ཡུལ་མ་རྙེད། ། འགྲོ་དོན་ཇི་ལྟར་བྱེད་གསུངས་པ། ། ཐམས་ཅད་གཅིག་པའི་གཉིས་མེད་དེ། ། ཟུང་འཇུག་ལགས་པས་རྗེས་ཡི་རང༌། ། སྐྱེ་མཁན་མེད་པའི་སྙིང་རྗེ་ཡིས། ། འགྲོ་བ་མེད་པའི་སྡུག་བསྔལ་ལ། ། བསྲན་གླག་མེད་པའི་སྙིང་རྗེ་སྤྱོད། ། བཤེས་གཉེན་ཁྱོད་ལ་ཡང་ཞུ་བ། ། ཐམས་ཅད་སྟོང་པའི་ཆོས་རྣམས་ལ། །
མ་རྟོགས་སེམས་ཅན་སྙིང་རེ་རྗེ། ། སྙམ་པའི་སྙིང་རྗེ་སྤྱི་སྙོམས་དེ། ། ཁྱོད་ཀྱིས་ནམ་ཡང་རྟོགས་མོད་ཀྱི། ། འོན་ཀྱང་ཤ་ལ་བབས་པ་ཡི། ། སྙིང་རྗེ་འདི་ལ་འབུང་གསུམ་ཐོན། ། ཤ་ལ་བབ་པའི་སྙིང་རྗེ་ནི། ། མཛེ་སྤྲང་ཐུ་ལུམ་ལ་སོགས་པའི། ། སྤྱན་སྔར་གང་བབ་སྡུག་བསྔལ་ཅན། ། མཐོང་ཚེ་སྙིང་ནས་མི་བཟོད་པའི། ། རང་དབང་མེད་པར་འབུང་གསུམ་ཐོན། །
རྩལ་མཆོག་འདི་ལ་སྦྱོང་བ་གཅེས། ། ཕྱག་རྒྱ་ཆེན་པོ་ཤོར་དྭོགས་མེད། ། སྟོང་པས་སྟོང་པ་ག་ལ་ཕྲལ། ། ནམ་མཁས་ནམ་མཁའ་ག་ལ་ཕྲལ། ། བཅོས་མར་སོང་ཡང་མི་ལྟོ་ཡི། ། སྙིང་རྗེ་འདི་ལ་རྩལ་མཆོག་སྦྱོང༌། ། ལུས་ངག་གང་བྱེད་སྣ་ཚོགས་ཀུན། ། སྙིང་རྗེ་ཡེ་ནས་མ་ཡེངས་མཛོད། ། ཐ་མར་རྐྱང་པར་འཆོར་ཉེན་ཡོད། ། གཟོབ་ཅིག་སྙིང་རྗེ་མ་ཡེངས་སམ། །
སྙིང་རྗེ་འདི་ལ་རྐང་གཅིག་ཚུག ། རྟོགས་ལྡན་སྙིང་རྗེའི་རྐང་མེད་པ། ། རེ་རེ་གཉིས་གཉིས་སྲིད་ཉེན་གདའ། ། རང་རེ་ཕ་པད་འདི་ལ་འབུང༌། ། ལམ་དང་འབྲས་བུ་དབྱེར་མ་ཕྱེད། ། སངས་རྒྱས་འདོད་པ་ཟད་ནས་ཐལ། ། བསྒྲུབ་བྱ་བསྒྲུབ་པའི་མཁན་པོ་མེད། ། སྐུ་དང་ཡེ་ཤེས་སུ་ལ་གནང༌། ། གསུངས་པ་གནས་ལུགས་དགོངས་པ་ལགས། ། སྙིང་ནས་སངས་རྒྱས་སླེབ་མ་སླེབ། །
མདོ་རྒྱུད་མན་ངག་ནས་གསུངས་པའི། ། ཡོན་ཏན་རྒྱ་མཚོ་མ་ལུས་ཀུན། ། རང་ལ་ཆ་གཅིག་ཅང་གདའ་འམ། ། ཡོན་ཏན་དགོས་སོ་རྒྱ་རས་པ། ། གྲུབ་ཐོབ་གོང་མའི་རྣམ་ཐར་གྱི། ། མཆོག་ཐུན་དངོས་གྲུབ་ཐོབ་པ་ཀུན། ། རང་ལ་རྫོགས་སམ་ལེགས་པར་གཟིགས། ། གསུངས་པའི་ཡོན་ཏན་གོང་མ་རྣམས། ། ངེས་པར་བདེན་ནོ་རྣལ་འབྱོར་པ། ། བླ་མ་རིན་ཆེན་ཞལ་ནས་ཀྱང༌། །
ཅག་ཅག་ངེས་ངེས་སྒོམ་ཆེན་མཚངས། ། མ་ཟིན་སྒོམ་འཐས་སྒོམ་ཆེན་མཚང༌། ། ས་ལོག་གནམ་ལོག་གཞི་རྩ་འཁྲུག ། གསུངས་པ་ཐུགས་ཀྱི་དཀྱིལ་དུ་ཞོག ། རྐྱག་གཏད་མེད་པའི་རྩེད་མོ་ལ། ། བྱིས་པ་རྣམས་ནི་བདེན་དུ་རེ། ། སྨྲ་མཁས་མེད་པའི་ངག་འཁྱལ་ལ། ། སྒོམ་ཆེན་རྣམས་ནི་བདེན་དུ་རེ། ། བསྒྲུབ་ལ་བརྩོན་པའི་རྒྱ་རས་པ། ། ཚེ་འདིའི་རྟགས་དཀའ་ལིངས་ཀྱིས་བོར། །
རང་མགོ་ཐོན་དང་མ་ཐོན་དང༌། ། ཆེ་ཐབས་བཟང་ཐབས་ལ་སོགས་པ། ། ཞི་འདོད་འཁྲི་བ་འདུག་མི་འདུག ། གཟིགས་ཤིག་བག་ཟོན་མཛད་པར་ཞུ། ། གྲུབ་ཐོབ་རྣམས་ལ་དེ་མི་སྲིད། ། སྙམ་དུ་མ་དགོངས་བྱ་ར་མཛོད། ། ཐམས་ཅད་ནམ་མཁར་སོང་མོད་ཀྱི། ། ཞེན་འཁྲིས་རྨང་ནས་ཞིག་ལགས་ཀྱང༌། ། ཚེ་འདིའི་ཆོས་བརྒྱད་མཐུན་འཇུག་ལ། ། ཟོན་ཆེན་མཛོད་ཅིག་རྣལ་འབྱོར་པ། །
བཀའ་དྲིན་ཅན་གྱི་བླ་མ་ལ། ། མོས་གུས་གསོལ་འདེབས་འབུང་ཞིག་བུ། ། དེ་ཉིད་སྒྲུབ་པའི་སྙིང་ཡིན་པས། ། འདེབས་མཁན་མེད་ཀྱང་གསོལ་བ་ཐོབ། ། བྱ་ས་མེད་ཀྱང་མོས་གུས་ཀྱིས། ། གནད་དུ་ཕབ་པའི་སྒྲུབ་པ་དེ། ། གདུང་སེམས་ལགས་པས་གཅེས་པར་ཟུངས། ། རྟོག་པ་ངན་ལོང་སོང་བར་མཆིའོ། ། དྲན་པ་ཤེས་བཞིན་བྱ་ར་མཛོད། ། རེ་དྭོགས་མེད་པ་མཁྱེན་ལགས་ཀྱང༌། །
ཡོན་ཏན་སྒྲུབ་ཅིག་རྒྱ་རས་པ། ། ཞེས་གསུངས་པ་ཇི་ལྟ་བར་ཤེས་པར་བྱས་ལ་ཐོས་བསམ་སྒོམ་སྒྲུབ་སོགས་དགེ་བ་ལ་ཆོག་ཤེས་མེད་པར་འབད་ནས་མཐར་སེམས་ཅན་གྱི་དོན་ལ་བརྩོན་པར་བྱའོ། ། དེ་དག་གི་རྩོལ་བའང་སེམས་ཀྱིས་བྱེད་པ་སྟེ། སེམས་གསལ་གཅིག་བསྐྱེད་འབྲས་བུ་ཡང༌། ། ཚངས་ལ་སོགས་པ་ཡིན་པ་ལྟར། ། ལུས་ངག་བཅས་པའི་འབྲས་བུ་ཡང༌། ། སྤྱོད་པ་ཞན་པས་དེ་ལྟ་མིན། ། བཟླས་བརྗོད་དང་ནི་དཀའ་ཐུབ་ཀུན། ། ཡུན་རིང་དུས་སུ་སྤྱད་བྱས་ཀྱང༌། ། སེམས་གཞན་གཡེངས་པར་བྱས་པ་ནི། །
དེ་ཉིད་རིག་པས་དོན་མེད་གསུངས། ། ཞེས་པ་ལྟ་བུ་སྟེ་སེམས་ལ་རག་ལས་པས་སེམས་ཀྱི་བྱེད་པ་དེའང་དམིགས་མེད་དུ་འཇོག་པ་བརྩོན་འགྲུས་ཀྱི་ཕར་ཕྱིན་དུ་འགྲུབ་པར་འགྱུར་ཏེ། མདོ་ལས། གང་ཚེ་ལུས་དང་སེམས་དང་སེམས་ཅན་འདུ་ཤེས་མེད། ། འདུ་ཤེས་རྣམ་པར་ལོག་ནས་གཉིས་སུ་མེད་ཆོས་སྤྱོད། ། འདི་ནི་བྱང་ཆུབ་ཞི་བ་མི་ཉམས་མཆོག་འདོད་ཡིན། ། བརྩོན་འགྲུས་ཕ་རོལ་ཕྱིན་ཅེས་ཕན་པར་མཛད་པས་གསུང༌། ། ཞེས་གསུངས་པས། སྟོང་པ་དང་སྙིང་རྗེས་ཟིན་ན་བརྩོན་འགྲུས་དག་པར་ཡང་འགྱུར་བ། མདོ་དོན་སྙིང་པོར་བསྡུ་ན་ཡོན་ཏན་ཐམས་ཅད་བསྐྱེད་པར་བྱེད་པས་ས་གཞི་ལྟ་བུའི་གདམས་ངག་ལ་དོན་བཞི།
བླ་མ་མཚན་ཉིད་དང་ལྡན་པ་ཞིག་ལ་བསྟེན་དགོས། དེ་ལ་དང་པོ་ཐོས་དགོས། བར་དུ་སེམས་དགོས། ། ཐ་མ་བསྒོམ་དགོས། ། ཞེས་གསུངས་པའི་དོན་ལྟར་མན་ངག་ཉམས་ལེན་དུ་དྲིལ་ནས་སྒྲུབ་པ་ལག་ཏུ་ལེན་པའི་ཚུལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ། ཀུན་རྫོབ་བྱང་སེམས་ཀྱི་སྐབས་སུ་མཚན་ལྡན་གྱི་བླ་མ་བསྟེན་པ་དང་རང་བློ་ལས་སུ་རུང་བ། སྒྲུབ་པའི་མཐུན་རྐྱེན་འཛོམ་པ་གསུམ་གལ་ཆེ་སྟེ། དེ་དག་ལམ་གྱི་སྐྱེལ་མ་དང༌། གདམས་ངག་ཆུད་མི་ཟ་བ་དང༌། སྡིག་གྲོགས་ཀྱི་དབང་དུ་མི་འགྲོ་བ་གསུམ་ལ་དགོས་པའོ། །
ཡང་བླ་མ་ལ་མོས་གུས་དང༌། ཐབས་ཤེས་ཀྱི་བློ་སྦྱང་བ་དང༌། དགེ་སྡིག་གི་སྲུང་སྡོམ་གསུམ་སྲུང་བ་དང༌། ལུས་ངག་ཡིད་གསུམ་དགེ་བ་དང་མི་འབྲེལ་བ་དང༌། སྔར་བཤད་ལྟར་སེམས་ཅན་ཐམས་ཅད་ལ་ཁྱབ་པའི་བྱང་སེམས་ཚིག་ཙམ་དུ་མ་ལུས་པ་དང༌། ལྷག་པར་བློ་སྦྱོང་སྐྱེ་དཀའ་བའི་ཡུལ་ཡིད་དུ་མི་འོང་བ་ལ་བཀོལ་ནས་བསྒོམ་པ་དང༌། འཛོམ་མ་འཛོམ་གནོད་མ་གནོད། ཁམས་བཟང་ངན། གནས་སྐྱིད་སྡུག་ལ་མ་ལྟོས་པར་རྟག་ཏུ་བསྒོམ་པ་དང༌། དུས་ད་རེས་ཆོས་ཀྱི་གཙོ་བོ་བསྒྲུབ་པའི་སྙིང་པོ་བྱང་ཆུབ་ཀྱི་སེམས་རིན་པོ་ཆེ་བསྒོམ་པ་དང༌།
ཆོས་ཀྱི་སྡུག་བསྔལ་མི་བཟོད་འཇིག་རྟེན་གྱི་སྡུག་བསྔལ་བཟོད་པ། ཆོས་ལ་མི་འདུན་འཇིག་རྟེན་ལ་འདུན་པ། ཉམས་ལེན་གྱི་རོ་མི་མྱོང་འཇིག་རྟེན་ཕན་གནོད་ཀྱི་རོ་མྱོང་བ། སྡིག་ཅན་ལ་སྙིང་རྗེ་མི་བསྒོམ་དཀའ་ཐུབ་ཅན་ལ་སྙིང་རྗེ་བསྒོམ་པ། རང་ལ་ལྟོས་བཅས་ཆོས་ལ་མི་སྦྱོར་འཇིག་རྟེན་པ་ལ་སྦྱོར་བའི་གཉེར་སེམས། གཞན་སྐྱིད་པ་ལ་ཡི་རང་མི་བསྒོམ་དགྲ་སྡུག་པ་ལ་ཡི་རང་བསྒོམ་པའི་གོ་ལོག་དྲུག་སྤང༌། ཆོས་ལ་ངེས་ཤེས་མ་སྐྱེས་པའི་རེས་བྱེད་པ་འདྲ། རེས་མི་བྱེད་པ་འདྲ་མི་བྱེད་པར་རྒྱུན་མི་འཆད་པའི་བློ་སྦྱོང་གསུངས། འདི་རྣམས་རྩ་ཚིག་ལས། རྒྱུའི་གཙོ་བོ་རྣམ་གསུམ་བླངས། །
ཉམས་པ་མེད་པ་རྣམ་གསུམབསྒོམ། ། འབྲལ་མེད་གསུམ་དང་ལྡན་པར་བྱ། ། ཡུལ་ལ་ཕྱོགས་མེད་དག་ཏུ་སྦྱོང༌། ། ཁྱབ་དང་གཏིང་འབྱོང་ཀུན་ལ་གཅེས། ། བསྐོལ་བ་རྣམས་ལ་རྟག་ཏུ་བསྒོམ། །

རྐྱེན་གཞན་དག་ལ་ལྟོས་མི་བྱ། ། ད་རེས་གཙོ་བོ་ཉམས་སུ་བླང༌། གོ་ལོག་མི་བྱ། རེས་འཇོག་མི་བྱ། ཞེས་པ་རྣམས་ཀྱི་དོན་ནི། དེ་ནས་སྔར་བཞིན་གནད་གསུམ་གྱི་སྲང་ལ་འགྲིམ་ཞིང་དམིགས་པ་ཏིང་ངེ་འཛིན་གྱི་གནད་ལ་ཡིད་ཀྱི་ཆོས་ལ་བསྲེ་བའི་གསུམ་པ་སྤྱོད་ལམ་རྣམ་པ་བཞི་དང་ལུང་མ་བསྟན་གྱི་རྟོགས་པ་མཐའ་དག་ལ་བསྲེ་ཞིང་སྦྱར་བ་ནི། སོར་འཇོག་མ་ཤེས་བཅོས་ཤིང་ལོད། ། འཇུར་ལ་མ་ཐེབ་ངན་ལང་འཆོར། ། བརྟགས་དཔྱད་བཟང་འདོད་རྩོལ་བས་བསླད། ། ངོ་མ་ཤེས་ན་མཚན་མས་འཆིང༌། ། རྣམ་རྟོག་འགོག་པའི་སྒོམ་ཆེན་སྡུག །
ཅེས་གསུངས་པ་རྣམས་ཀྱི་གནད་ཤེས་པར་བྱས་ལ། གང་ཚེ་གཉུག་མའི་སེམས་ནི་སྦྱོང་གྱུར་ན། ། དེ་ཚེ་བླ་མའི་བྱིན་རླབས་སྙིང་ལ་ཞུགས་པར་འགྱུར། ། ཞེས་གསུངས་པས་དྲན་སྣང་གང་ཤར་མི་འགེགས་པར་ཕྱི་སྣང་བ་གང་ཤར་དང་ནང་རྣམ་རྟོག་གང་ཤར་གྱི་ངོ་བོ་ལ་བལྟས་ནས་ཅུང་ཟད་ཡན་དུ་གཞུགས་ཏེ་ཅིར་སྣང་ཅིར་ཤར་ཡང་མི་དགག་མི་སྒྲུབ་པར་མཁས་པས་བ་གླང་སྐྱོང་བ་ལྟར་ལྷོད་ཀྱིས་ཀློད་ལ་བཞག་གོ ། བདེ་གསལ་མི་རྟོག་པ་ལ་སོགས་པའི་རྩོལ་བ་མེད་པར་སེམས་ལྷོད་ཀྱིས་གློད་ལ་བཞག ། མེད་མེད་པོ་སྟོང་སྟོང་པོ་གསལ་གསལ་བདེ་བདེ་བའི་དམིགས་པ་གང་ཡང་མི་བྱ་བར་བློ་ཡི་རྩོལ་བ་ཐམས་ཅད་དོར་ལ་བཙན་གྱིས་འཇོག་པའི་ངང་ནས་གློད་ཤེས་པ་གཅིག་ཁོ་ན་ག་ལ། གློད་མ་ཤེས་པར་བློས་བྱས་ཡིད་ཀྱི་བཟོ་འཕྲོ་མ་བཅད་པར་བསྒོམ་མཐོ་མཐོ་བཟང་བཟང་སྐད་ཅིག་ཀྱང་མ་ཡེངས་པར་འདོད་འདོད་པོས་ཆུད་གསན་ཏེ་ཤིང་གི་པགས་པ་བཤུས་ན་འཇམ་པ་སླར་དེ་བས་འཇམ་པ་འདོད་ནས་བཞོག་ན་རྩུབ་པར་འབྱུང་བ་ལྟར་ཡིད་བྱེད་ཀྱི་བཟོ་བཅོས་དང་རྩོལ་སྒྲུབ་མང་ནས་ཏིང་ངེ་འཛིན་རྩལ་མི་རྫོགས་པས། སེམས་མ་བཅོས་ན་གསལ། ཆུ་མ་རྙོག་ན་དྭངས། ཞེས་གསུངས་པ་ལྟར་རྣམ་རྟོག་གང་སྐྱེས་རྐྱེན་སྣང་གི་དངོས་པོ་གང་ཤར་དེ་ག་ལས་སེམས་མི་ཕྲལ་མི་བཅོས་པར་གུ་ཡངས་སིང་གི་ལྷོད་ཀྱིས་བཤིག་ལ་དེ་འདྲས་རྩལ་ཅུང་ཟད་བློ་ཚོད་དེ་དང་དཔག་ནས་སྦྱོང༌།
ཡང་རིག་ཐོག་ཁོ་ན་བདེ་ནའང་ནམ་དྲན་དེ་གར་གློད་ཀྱིས་འཇོག་སྟེ། རྒྱལ་བ་ཡང་དགོན་པས། བློ་རྟོག་པ་ལ་སྐྱོན་དུ་མི་ལྟ་བར། ། མི་རྟོག་པ་ཆེད་དུ་མི་བསྒོམ་མཛོད། ། སེམས་རང་ལུགས་སུ་ཞོག་ལ་རྒྱང་སོ་ཞིག་ཚུག་དང༌། ། སྒོམ་ཞི་གནས་ཀྱི་མཐིལ་དུ་ཕེབ་པ་གཅིག་འོང་གི ། ཞེས་དང༌། ཀོའུ་ཤི་ཀས་ཞུས་པའི་མདོ་ལས། ཆུ་བོ་དག་ལ་བརྟེན་པའི་རྙོགས། ། མ་བསྒུལ་བཞག་ན་དྭངས་པར་འགྱུར། །
དེ་བཞིན་སེམས་ཀྱི་རྣམ་རྟོག་ཀྱང༌། ། མ་བསྒུལ་བཞག་ན་དྭངས་པར་འགྱུར། ། ཞེས་དང༌། ཀུན་བྱེད་རྒྱལ་པོ་ལས། འདི་ལྟར་སྣང་བ་དེ་བཞིན་ཉིད་དུ་གཅིག ། འདི་ལ་སུས་ཀྱང་བཅོས་པར་མ་བྱེད་ཅིག ། མ་བཅོས་མཉམ་པའི་རྒྱལ་པོ་དེ་ལ་ནི། ། མི་རྟོག་ཆོས་ཀྱི་སྐུ་ཡི་དགོངས་པ་གནས། ། ཞེས་གསུངས་པས། ཚུར་ལ་གང་གི་རྐྱེན་བྱེད་པའི་དྲན་རྟོག་གམ།
ཚུར་རྐྱེན་མ་བྱས་ཀྱང་སྤང་གཉེན་བདེ་སྡུག་གི་རྟོག་པ་སྣ་ཚོགས་པ་བསྐྱེད་ཅིང་བསྒོམ་ལ་གང་དང་གང་ཡིན་པ་དེ་མ་ཤོར་བར་བྱ། དེའི་ངང་ལ་མ་ཡེངས་པར་བྱ། དེ་ལ་དམིགས་པའི་འབེན་བྱ་ཞིང་དེ་ཐོག་ཏུ་གློད་པས་དྲན་རྟོག་ཅི་སྐྱེས་ཐམས་ཅད་ཉམས་ལེན་གྱི་གྲོགས་བྱེད་པས་འགྱུ་བ་དངོས་མེད་སྟོང་པའི་རང་བཞིན་དུ་ཤེས་ནས་ཅིར་སྣང་ཅི་སྲིད་ཀྱི་ཆོས་ཐམས་ཅད་ཏིང་ངེ་འཛིན་གྱི་གྲོགས་སུ་འཆར་ཏེ་བདེ་གསལ་གྱི་ཏིང་ངེ་འཛིན་ལ་རང་དབང་ཐོབ་པར་བྱེད་དོ། ། ཁ་ཅིག་སྤང་བྱའི་རྟོག་པ་ནན་གྱིས་བཀག་དགོས་ཟེར་ཡང་དེ་ལྟར་བྱས་ན་རྟོག་པ་མང་བས་སེམས་མི་གནས་པའི་སྟེང་དུ་སླར་གེགས་སུ་འགྲོ་ཞིང་ཏིང་ངེ་འཛིན་སྐྱེ་དཀའ་བ་ཡིན། དེའི་ཕྱིར་རྟོག་པ་གང་སྐྱེས་ཀྱང་སྐྱོན་དུ་མི་བལྟ་བར་སེམས་འཛིན་གྱི་འདོད་ཐོག་ཏུ་བྱས་ལ་མ་ཡེངས་པར་གློད་ཀྱིས་རང་ཐོག་ཏུ་བཞག་པས་སྔར་ལྟ་སྟངས་ཀྱི་ཡུལ་ལ་ལྟ་བ་དང་རྟོག་པ་ལ་ལྟ་བ་ཁྱད་པར་མེད་པའི་སེམས་འཛིན་མཆོག་ཏུ་གྱུར་པ་སྟེ། མདོ་སྡེ་རྒྱན་ལས། གང་ཕྱིར་ཆགས་སོགས་དེ་ཉིད་ལ། ། ཚུལ་བཞིན་འཇུག་པ་དེའི་ཕྱིར། ། དེ་ལས་རྣམ་གྲོལ་འགྱུར་དེ་བཞིན། ། དེ་ཡི་དེ་དག་ལས་ངེས་འབྱུང༌། །
ཞེས་དང༌། ཧེ་བཛྲ་ལས། ཆགས་པས་འཇིག་རྟེན་འཆིང་གྱུར་ན། ། འདོད་ཆགས་ཉིད་ཀྱིས་རྣམ་གྲོལ་འགྱུར། ། ཞེས་དང༌། རྒྱལ་བ་ཡང་དགོན་པས། བློ་རྟོག་པ་རུ་འགྱུ་བ་གནས་ལུགས་ཀྱི་སྒོ། ། རང་ངོ་ཤེས་པ་ཉམས་ལེན་གྱི་གནད། ། རང་ཞལ་དང་མཇལ་བས་རང་དང་འདྲེས། ། རང་མིན་གྱི་དྲན་རྟོག་གཅིག་འདུག་གམ་ལྟོས་དང༌། །
སྒོམ་གནས་འགྱུའི་བར་ལག་འདྲེས་པ་གཅིག་འོང་གི ། ཞེས་གསུངས་པའི་དོན་ནོ། ། མཆན། འདིའི་རྒྱབ་སྐྱོར་སྒོམ་འཁོར་ཡུག་གི་ཁྲིད་དང་ངོ་མཐོང་ཡོད་པ་ལ་ཚོགས་བརྒྱད་རང་གྲོལ་དང་མཉམ་རྗེས་དབྱེར་མེད་ཀྱི་ངོ་སྤྲོད་བྱ་བའི་སྐབས་སོ། ། དེ་ལྟར་སྣང་རིག་གསལ་ལ་མ་འགག་པའི་ཐོག་ཏུ་ཤར་དྲན་གློད་ཅིང་བཤིག་ནས་ལྟ་བ་ལ་ནན་ཏན་བསྐྱེད་མཛོད་ཅིག ། བྱས་ལ་བརྡ་བཀྲོལ་ཞིང་མཎྜལ་གཏོར་འབུལ་སྨོན་ལམ་གདབ་པ་སོགས་བྱའོ། ། ཉིན་ཡ་བྱས་པའི་ཉི་མ་སོ་གཅིག་ཆོས་ཐུན་བཅོ་བརྒྱད་དོ། ། ༈ ཆོས་ཐུན་བཅུ་དགུ་པ་ལ་ཡང་སྔར་བཞིན་ཚིག་གི་མཚམས་སྦྱོར་བྱས་ནས། ལྔ་པ་བསམ་གཏན་གྱི་ཕ་རོལ་ཏུ་ཕྱིན་པ་ལ་སྡོམ་ནི། སྐྱོན་ཡོན་རྣམ་གཉིས་བསམ་པ་དང༌། །
ངོ་བོ་དང་ནི་དབྱེ་བ་དང༌། ། ཕྱེ་བ་སོ་སོའི་མཚན་ཉིད་དང༌། ། སྤེལ་དང་དག་པར་བྱ་བ་དང༌། ། འབྲས་བུ་དང་ནི་དོན་བདུན་གྱིས། ། བསམ་གཏན་ཕ་རོལ་ཕྱིན་པ་བསྡུས། ། ཞེས་པ་ལྟར་རྒྱས་པར་ཐར་རྒྱན་སོགས་ལྟར་བཤད་པ་ལས་ཤེས་ཤིང༌། མཚན་ཉིད་ལག་ལེན་དུ་བསྡུ་བ་ལ། བསམ་གཏན་དགེ་ལ་རྩེ་གཅིག་སྟེ། ། འདུ་འཛི་རྣམ་གཡེངས་ཀུན་སྤངས་ནས། ། གཅིག་པུ་དབེན་པར་གནས་པས་འཐོབ། །
ཁྱིམ་དང་རྙེད་བཀུར་ལ་སོགས་པ། ། འདུ་འཛིར་ཆགས་ལ་ཉེས་པ་མང༌། ། གཡེང་བས་ཚེ་འདིར་དོན་མེད་བྱེད། ། དེ་བས་སྒོ་གསུམ་དབེན་པར་བྱ། ། རྫོགས་སངས་རྒྱས་ལ་ཡོ་བྱད་ཚོགས། ། ཀུན་གྱིས་བསྙེན་བཀུར་བྱས་པ་བས། ། བསྒོམ་པར་འདོད་ནས་དགོན་པའི་ཕྱོགས། ། གོམ་བདུན་བོར་ལ་སངས་རྒྱས་མཉེས། ། ངོ་བོའི་སྒོ་ནས་ཞི་ལྷག་གཉིས། ། ཡིད་བྱེད་སྒོ་ནས་དབྱེ་བ་བཞི། །
དམན་མཆོག་སྒོ་ནས་དབྱེ་བ་གཉིས། ། སྒོམ་ཚུལ་སྦྱོར་བ་དངོས་གཞི་གཉིས། ། འདོད་ཆགས་ཞེ་སྡང་གཏི་མུག་དང༌། ། ཕྲག་དོག་ང་རྒྱལ་ཆ་མཉམ་དང༌། ། དྲུག་གི་གཉེན་པོར་མི་སྡུག་བྱམས། ། རྟེན་འབྲེལ་བདག་གཞན་མཉམ་པ་དང༌། ། བདག་གཞན་བརྗེ་དང་རླུང་ལ་བསླབ། ། དེ་ཡང་བདག་ལུས་མི་གཙང་རྫས། ། སོ་དྲུག་འདུས་པའི་རང་བཞིན་བསམ། ། རྣམ་པར་བམ་དམར་རྣམ་པར་སྔོ། །
རྣག་དང་འབུས་གཞིག་ཀེང་རུས་དང༌། ། རུས་གོང་འཐོར་དང་ཐི་བའི་མདོག ། བལྟ་ཞིང་བདག་ལའང་འདི་འདྲ་བའི། ། གནས་སྐབས་འགྱུར་ཞེས་ཤུགས་ཕྱུང་བསྒོམ། ། སྐྱེས་པ་བུད་མེད་ལ་སོགས་ལུས། ། དེ་ལྟར་བལྟས་པས་ཆགས་པ་བཟློག ། ཞེ་སྡང་ཤས་ཆེ་བྱམས་པའི་བློ། ། ཡིད་དུ་འོང་དང་འདྲིས་པ་དང༌། ། ཐ་མལ་པ་ནས་འགྲོ་ཀུན་བར། ། རིམ་པས་བསྐྱེད་ལ་གཅིག་ཏུ་འབད། །
བྱིང་རྨུགས་གཏི་མུག་ཤས་ཆེ་ན། ། རྟེན་ཅིང་འབྲེལ་འབྱུང་བསྒོམ་པ་སྟེ། ། ཆུ་ལུད་དྲོད་གཤེར་དུས་ས་བོན། ། ས་གཞི་ལ་བརྟེན་མྱུ་གུ་ནས། ། སཱ་ལིའི་བར་དུ་འབྱུང་མོད་ཀྱང༌། ། རེ་རེའང་མི་རྟོག་བྱེད་པོ་མེད། ། ཚོགས་པའི་དབང་ལས་སྣང་བ་ཉིད། ། ས་བོན་མྱུ་གུར་མི་འགྱུར་ཏེ། ། ས་བོན་གཞན་ལ་མྱུ་གུའང་གཞན། ། ས་བོན་མེད་ལས་མྱུ་གུ་མིན། །
དཔྱད་ན་མི་བཟོད་སྣང་ཙམ་པ། ། སྒྱུ་མའི་ཆུ་ཀླུང་ལྟ་བུ་ཉིད། ། ཕྱི་ཡི་རྟེན་ཅིང་འབྲེལ་འབྱུང་ཡིན། ། མ་རིག་འདུ་བྱེད་རྣམ་ཤེས་དང༌། ། མིང་གཟུགས་སྐྱེ་མཆེད་དྲུག་རེག་པ། ། ཚོར་བ་སྲེད་ལེན་སྲིད་པ་སྐྱེ། ། རྒ་ཤི་ཡན་ལག་བཅུ་གཉིས་ཏེ། ། སྔ་མ་ལ་བརྟེན་ཕྱི་མ་སྐྱེ། ། དེ་ལ་མྱ་ངན་སྨྲེ་སྔགས་དང༌། ། སྡུག་བསྔལ་སྣ་ཚོགས་འབྱུང་བར་འགྱུར། །
དེ་ལྟར་ལུགས་འབྱུང་འཁོར་བ་སྟེ། ། ལུགས་ལས་བཟློག་པ་མྱང་འདས་ཡིན། ། རེ་རེའང་ཕྱི་མ་བསྒྲུབ་མི་སེམས། ། བྱེད་པོ་མེད་ཅིང་བདག་ཀྱང་མེད། ། སྔ་མ་ཕྱི་མར་མི་འཕོ་ཞིང༌། ། སྔ་མ་མེད་པར་ཡང་མི་འབྱུང༌། ། སྔ་མ་གཞན་ལ་ཕྱི་མའང་གཞན། ། དཔྱད་ན་མི་བཟོད་སྒྱུ་མ་ཙམ། ། དེ་ལྟར་ཤེས་པས་སྲིད་པ་བཟློག ། རྒྱུ་བཅས་ནང་གི་རྟེན་འབྲེལ་ལོ། །
ནང་གི་རྟེན་འབྲེལ་རྐྱེན་བཅས་ནི། ། ས་ཆུ་མེ་རླུང་མཁའ་རྣམ་ཤེས། ། དེ་ལྟར་ཁམས་དྲུག་འདུས་པ་ལས། ། ལུས་འདི་མངོན་པར་གྲུབ་མོད་ཀྱང༌། ། དེ་དག་རེ་རེའང་སེམས་པ་མེད། ། ཕན་ཚུན་གཅིག་གི་གཅིག་མི་ཤེས། ། བྱེད་པོ་མེད་ཀྱང་འདུས་ཙམ་ལ། ། སྣང་བར་ཟད་དེ་དཔྱད་མི་བཟོད། ། དེས་ན་བཟོད་ན་སྟོང་ཉིད་དེ། ། དེ་ཉིད་རྟེན་ཅིང་འབྲལ་འབྱུང་སྣང༌། །
འདི་ནི་ནམ་ཡང་དབྱེར་མེད་དེ། ། ཆུ་དང་ཆུ་རླབས་ཇི་བཞིན་ནོ། ། རྟེན་འབྲེལ་གང་ཤེས་དེས་ཆོས་ཤེས། ། དེ་ཡི་སངས་རྒྱས་ཤེས་སོ་ཞེས། ། རྒྱལ་བ་ཉིད་ཀྱིས་རབ་ཏུ་བསྔགས། ། ཕྲག་དོག་ཤས་ཆེ་བདག་དང་གཞན། ། མཚུངས་པའི་བྱང་སེམས་བསྒོམ་བྱ་སྟེ། ། བདེ་འདོད་སྡུག་བསྔལ་མི་འདོད་མཉམ། ། སོ་སོར་གཅེས་པར་མཚུངས་ཕྱིར་རོ། ། རྒྱལ་སྲས་རྣམས་ཀྱི་གསང་བའི་ལམ། །
བདག་གཞན་བརྗེ་བ་བསྒོམ་བྱ་སྟེ། ། བདག་ཉིད་གཅེས་འཛིན་དོར་ནས་ནི། ། གཞན་ལ་གཅེས་འཛིན་གོམས་པར་བྱ། ། འདི་ཡི་ཕན་ཡོན་ཚད་མེད་ཀྱང༌། ། ལྷག་ཏུ་ང་རྒྱལ་གཉེན་པོར་གསུངས། ། རྣམ་རྟོག་མང་བའི་གཉེན་པོར་ནི། ། རླུང་གི་རྣལ་འབྱོར་བསྒོམ་པར་བྱ། ། བགྲང་དང་རྗེས་འགྲོ་འཇོག་པ་དང༌། ། རྟོག་བསྒྱུར་ཡང་དག་དྲུག་ཏུ་གསུངས། ། དེ་ལྟར་སྦྱོར་བས་རྣལ་དུ་དབབ། །
རྟོག་བྲལ་ཤིན་སྦྱངས་རབ་ཏུ་ཞི། ། རློམ་སེམས་རོ་མྱོང་མཚན་མ་མེད། ། འདི་ནི་རྒྱལ་བའི་སྲས་རྣམས་ཀྱི། ། མཐོང་ཆོས་བདེར་གནས་བསམ་གཏན་ཡིན། ། ཟད་པར་ཟིལ་གནོན་རྣམ་ཐར་སོགས། ། ཉན་རང་རྣམས་དང་ཐུན་མོང་དང༌། ། ཉན་རང་ཡུལ་ལས་ཆེས་འདས་པའི། ། ཏིང་འཛིན་རྒྱ་མཚོ་བསྒྲུབ་པ་ནི། ། ཡོན་ཏན་བསྒྲུབ་པའི་བསམ་གཏན་ནོ། ། སྣ་ཚོགས་ལུས་ཀྱི་བཀོད་པ་ཡི། །
གཞན་དོན་བཅུ་གཅིག་འབད་པ་སོགས། ། སེམས་ཅན་དོན་སྒྲུབ་བསམ་གཏན་ནོ། ། ཇི་ལྟར་བསྒོམ་པར་བྱ་ཚུལ་ནི། ། དབེན་པར་སྐྱིལ་ཀྲུང་མཉམ་བཞག་བཅས། ། ནང་དུ་མི་གཡོ་བསྡུས་ཏེ་འཇོག ། ཉེར་འཇོག་དུལ་བྱེད་ཞི་བར་བྱེད། ། ཉེར་ཞི་རྒྱུད་གཅིག་ཏིང་འཛིན་བྱེད། ། སེམས་ཀྱི་འཇོག་ཐབས་རྣམ་པ་དགུ། ། འདི་ཡིས་ཏིང་འཛིན་རྩེ་གཅིག་སྐྱེ། ། དེ་ནས་ཤེས་རབ་དང་ལྡན་པས། །
མཚན་ཉིད་སོ་སོར་རིག་པ་དང༌། ། མོས་པ་རབ་ཏུ་དབེན་པ་དང༌། ། དགའ་བ་སྡུད་དང་དཔྱོད་པ་དང༌། ། སྦྱོར་བའི་མཐར་ཐུག་དེ་ཡི་འབྲས། ། དེ་ལྟར་ཉེར་བསྡོགས་ཡིད་བྱེད་བདུན། ། འདི་ཡིས་བསམ་གཏན་དངོས་གཞི་འགྲུབ། ། དེ་ལ་རྟོག་དཔྱོད་དགའ་དང་བདེ། ། རྩེ་གཅིག་ཡན་ལག་ལྔ་ལྡན་པ། ། འདི་ནི་བསམ་གཏན་དང་པོ་ཡིན། ། རྟོག་དཔྱོད་བྲལ་བ་གཉིས་པ་སྟེ། །
གསུམ་པ་བདེ་བ་ཁོ་ན་ཅན། ། བཞི་པ་བཏང་སྙོམས་རྩེ་གཅིག་པའོ། ། དེ་ལས་མངོན་ཤེས་རྣམ་ལྔ་འགྲུབ། ། དེ་ལྟར་འདོད་གཟུགས་བསམ་གཏན་ནི། ། འཇིག་རྟེན་འདས་པའི་ཤེས་རབ་དང༌། ། འབྲལ་བས་ཡང་དག་ལམ་དུ་འགྱུར། ། རྒོད་འགྱོད་གཉིད་རྨུགས་ཐེ་ཚོམ་གྱི། ། གཉེན་པོར་ཞི་ལྷག་རྣམ་པ་གཉིས། ། ཡང་ན་མི་མཐུན་ཕྱོགས་དྲུག་གི ། གཉེན་པོར་སྤང་བའི་འདུ་བྱེད་བརྒྱད། །
བསྡུ་ན་བསྒོམ་ཚུལ་སྒྲིམ་ལྷོད་གཉིས། ། ཡང་ན་རྒྱལ་བའི་སྐུ་གཟུགས་སོགས། ། མཉམ་བཞག་བསྒོམ་པས་སེམས་འཛིན་ཏེ། ། གོང་ནས་གོང་དུ་ཏིང་འཛིན་འགྲུབ། ། གུས་དང་རྒྱུན་དུ་སྦྱོར་བ་ཡི། ། བརྩོན་འགྲུས་ལ་ནི་འདི་སྐྱེ་སྟེ། ། མདོར་ན་ཐེག་པ་ཆེན་པོ་ནི། ། དགེ་བའི་བཤེས་ཀྱི་ལག་ན་གནས། ། དེ་ལྟར་བསམ་གཏན་ལྡན་པ་ཡིས། ། སྦྱིན་སོགས་ཡོན་ཏན་ཐམས་ཅད་འཐོབ། །
ཅེས་བསམ་གཏན་གསུམ་གྱི་རྩ་ཚིག་ཡིན་ལ། དང་པོ་བསམ་གཏན་གྱི་མི་མཐུན་ཕྱོགས་རྣམ་གཡེང་སྤང་བ་ལ་ལུས་ངག་ཡིད་གསུམ་དབེན་པ་བསྟེན་དགོས་ཏེ། ཆོས་བརྒྱད་ཚེ་འདིའི་བྱ་བ་ཐམས་ཅད་རྒྱབ་ཏུ་སྐྱུར་ཞིང་ཚེ་བློས་བཏང་གི་བྱ་བ་མཐར་འདོན་པའི་སྙིང་སྟོབས་རྒྱ་ཆེན་པོ་བསྐྱེད་དེ་གྲུབ་པའི་རྒྱལ་ས་འཛིན་པ་ལ་བཀའ་བརྒྱུད་གོང་མའི་གསུང་དང་རྣམ་ཐར་ལ་དེའང་ཐོག་མར་མི་རྒྱུ་ཕུན་སུམ་ཚོགས་པ་ཞིག་བྱས། དེ་ནས་ཕ་ཡུལ་གྱི་ཆགས་སྡང་རྒྱབ་ཏུ་སིངས་ཀྱིས་སྐྱུར། དེ་ནས་ཉེ་འབྲེལ་གྱི་གདུང་སེམས་བཅད། དེ་ནས་ནོར་ལོངས་སྤྱོད་ཀྱི་འཁྲི་བ་སྐྱུར། དེ་ནས་ཁ་ཟས་དང་གྲོགས་ཀྱི་ཞེན་པ་སྤངས། དེ་ནས་གནས་དང་ལུས་ཀྱི་ཞེན་ཆགས་སྤངས། དེ་ནས་བསམ་གཏན་གྱི་ཞེན་པ་མཐའ་དག་སྤང་དགོས་ཏེ། དང་པོ་མི་རྒྱུ་ལ་བཅད་པ་ཆེ་བ་རྡོ་བཅག་པ་འདྲ་བ་ཞིག་དགོས།
འཕྲལ་བདེ་ལ་རྟིང་གཅུ་བ་གཡག་རྒན་གྱི་འགྱིང་བ་འདྲ་བ་གཅིག་དགོས། མིས་ཟེར་ལ་ཆེད་དུ་མི་འཛིན་པ་འཕྱོན་མ་རླུང་གིས་ཁྱེར་བ་འདྲ་བ་གཅིག་དགོས། འདོད་ཡོན་ལ་ཞེན་པ་ལོག་པ་སྐྱུག་ནད་ཅན་གྱི་སྔས་སུ་ཟས་བཞག་པ་འདྲ་བ་གཅིག་དག་དགོས། འདུ་འཛི་གཡེང་བ་ལ་འཇིགས་པ་ཤྭ་བ་རྫིས་ཕོག་པ་འདྲ་བ་གཅིག་དགོས། རྩིས་གདབ་མེད་པ་ཉེས་ཆེན་གཡང་ལ་མཆོང་བ་འདྲ་བ་གཅིག་དགོས། སྡུག་ཐུབ་པ་ཡུག་ས་མོས་བུ་ཕྲུག་གསོ་བ་འདྲ་བ་གཅིག་དགོས། མི་གཞི་དེ་ལྟ་བུའི་སྟེང་དུ་དད་བརྩོན་ཤེས་རབ་ངེས་འབྱུང་སྐྱོ་ཤས། སྙིང་རུས་སྡུག་སྲན་སོགས་བསགས་པ་མཆོག་ཏུ་གྱུར་པ་ཞིག་གི་འཇིག་རྟེན་བློས་བཏང་མཐར་འདོན་པ་ལ་ཕ་ཡུལ་མ་སྤངས་ན་བཙོན་རར་ལྕགས་བརྒྱབ་པའི་མིས་དགྲ་ལ་གནོད་པ་སྐྱེལ་བ་དང་འདྲ་སྟེ་འདོད་པའི་བྱ་བ་མི་འགྲུབ། ཕ་ཡུལ་ལྕགས་སྲེག་གི་ས་གཞི་དང་འདྲ་སྟེ་བདེ་བའི་གོ་སྐབས་མེད། ཕ་ཡུལ་རོ་མྱགས་ཀྱི་འདམ་དང་འདྲ་སྟེ་ཆགས་སྡང་གི་སྡུག་བསྔལ་ལས་མི་ཐར།
ཕ་ཡུལ་མྱ་ངན་གྱི་ཐང་དང་འདྲ་སྟེ་ཐར་པའི་གནས་སུ་སླེབ་དུས་མི་འོང༌། ཕ་ཡུལ་མཆིལ་སྣབས་བཞིན་དུ་དོར་ནས་བས་མཐའ་དང་དབེན་པའི་གནས་སུ་བསྙེགས་དགོས། ། དེ་ནས་གཉེན་གྱི་ཞེན་པ་མ་སྤངས་ན་དགྲ་དང་གཤིན་རྗེའི་ལག་ཏུ་རང་ལུས་ཆུད་པ་འདྲ་བས་ཆོས་བྱ་བའི་སྐབས་མེད་དེ། གཉེན་འབྲེལ་བདུད་ཀྱི་ཇག་པ་དང་འདྲ་སྟེ་ཐར་པའི་ལམ་སྒོ་བཀག་གཉེན་འབྲེལ་སྲོག་གཅོད་ཀྱི་གཤེད་མ་དང་འདྲ་སྟེ་དལ་འབྱོར་གྱི་དགོས་དོན་སྟོར། གཉེན་འབྲེལ་གཤིན་རྗེའི་ཕོ་ཉ་དང་འདྲ་སྟེ་རང་དབང་རང་ལ་མི་འོང་བས་གཉེན་འབྲེལ་རྩད་ནས་སྤངས་ལ་མཚན་ལྡན་གྱི་བླ་མ་བསྟེན་དགོས། དེ་ནས་ནོར་ལོངས་སྤྱོད་ཀྱི་ཞེན་པ་མ་སྤངས་ན་འཁོར་བར་སྐྱར་བའི་རྟིང་རྡོ་ཆེན་པོ་བྱེད་དེ་ནོར་ལོངས་སྤྱོད་བསགས་ན་དགྲ་འདྲེའི་གཡབ་མོ་ཡིན། ནོར་ལོངས་སྤྱོད་བསགས་ན་གཡེང་བའི་རླུང་འཚུབས་ཡིན། ནོར་ལོངས་སྤྱོད་བསགས་ན་སྡིག་སྡུག་གི་རྩ་བ་ཡིན་པས་ནོར་རྫས་མི་གཙང་བ་བཞིན་དུ་དོར་ལ་འཕགས་པའི་ནོར་བདུན་དང་ལྡན་ད་གོ ། དེ་ནས་ཟས་གོས་ཀྱི་སྲེད་པ་མ་སྤངས་ན་ཡི་དྭགས་སུ་སྐྱེ་བའི་རྩ་བའང་ཁ་ཟས་ལ་ཆགས་པ་འདི་ཡིན། ཟས་ཀྱི་སྲེད་པ་མ་ཆོད་ན་ཚོལ་ཁྲོལ་གྱི་སྡུག་བསྔལ་དགོས།
ཟས་ཀྱི་སྲེད་པ་མ་ཆོད་ན་མི་ནག་གི་ངོ་བསྲུང་དགོས། ཟས་ཀྱི་སྲེད་པ་མ་ཆོད་ན་ཚེ་སྤྲང་གི་སྡུག་འགྲོས་དགོས། གོས་འཇམ་ལེགས་ལ་བློ་སྣ་ཤོར་ན་སྣང་ཤས་ཀྱི་མེ་རོ་ལྡང༌། གོས་འཇམ་ལེགས་ལ་བློ་སྣ་ཤོར་ན་མི་ཆེན་གྱི་ཧོར་བཙུན་ལ་སྨོན་པ་ཤོར། གོས་འཇམ་ལེགས་ལ་བློ་སྣ་ཤོར་ན་སྒྲུབ་པའི་ཡོ་བྱད་སྦྲུག་དགོས་པས་ཟས་གོས་ཀྱི་སྲེད་ཞེན་སྤངས་ལ་མི་ལ་རས་པའི་རྣམ་ཐར་གྱི་ཟས་སུ་རླུང་དང་བཅུད་ལེན་གོས་སུ་རས་རྐྱང་དང་ཕྱག་དར་ཁྲོད་ཀྱིས་འཚོ་བས་ཆོག་ཤེས་པ་དེ་ཐུབ་པའི་བརྟུལ་ཞུགས་ཀྱི་ཟས་གོས་ཡིན། དེ་ནས་གྲོགས་ཀྱི་ཞེན་པ་མ་སྤངས་ན་རང་གི་མགོ་འདོན་གྲོགས་ལ་རེ་བ་ཞིག་བྱུང་ན་རི་ཁྲོད་དང་ཉམས་རྟོགས་ཀྱང་གཞན་དབང་དུ་འཆོར་བ་ཞིག་འོང་བས། གྲོགས་ངན་པས་སེམས་བསྐྱེད་ཀྱི་བློ་སྦྱང་དང་ཕྲལ། གྲོགས་ངན་པས་ཏིང་ངེ་འཛིན་གྱི་ཆུ་རྒྱུན་གཅོད། གྲོགས་ངན་པས་བསླབ་པའི་དམ་ཚིག་དཀྲུག་པས་གྲོགས་ངན་སྤངས་ལ་རང་ཉིད་གཅིག་པུར་བསྒྲུབ་པ་དེ་བར་ཆད་ཀྱི་སྲུང་བའི་མཆོག་ཡིན། དེ་ནས་གནས་ཀྱི་ཞེན་པ་སྤང་དགོས་ཏེ་བདག་ཏུ་བཟུང་བའི་གནས་ཕལ་ཆེར་བདག་འཛིན་གྱི་སྲེད་པ་དང་ཕྲག་དོག་གི་ཁོང་སྲིན་འཕེལ་བས་སྤང་དགོས་ཏེ།
རྒྱ་རས་ཀྱི་ཞལ་ནས། ལྷ་གཉན་གནས་པའི་གངས་རི་དང༌། ། ཀླུ་གཉན་གནས་པའི་མཚོ་འགྲམ་དང༌། ། རྒྱལ་སྲིན་གནས་པའི་བྲག་རི་དང༌། ། བླ་མ་གོང་མའི་གདན་ས་དང༌། ། མཁའ་འགྲོ་འདུ་བའི་དབེན་གནས་སོགས། ། མ་བསྒོམ་བགྱི་བའི་དགུར་བསྒོམ་ཀྱང༌། ། སེམས་མ་ཐུལ་གྱི་སངས་རྒྱས་གང་ནའང་མེད། ། ཁྱེད་གར་སྡོད་ཀྱི་གནས་སུ་རང་རྒྱུད་ཐུལ། ། ཞེས་གསུངས་པས་ཞེན་མེད་ཀྱི་གནས་དབེན་པར་སྒྲུབ་པ་བྱེད་དགོས།
དེ་ནས་ལུས་ཀྱི་ཞེན་པ་མ་སྤངས་ན་ཚེ་བློས་བཏང་ཡང་སྒྲུབ་པ་མཐར་མི་འཆོལ་བས་ཤི་ནའང་དེ་རང་གི་སྒྲུབ་པ་མཐའ་རུ་འདོན་སྙམ་ནས་ལུས་སྲོག་ཐད་ལ་བོར་བ་མ་གཏོགས་པ་བདག་ན་ནི། ཤི་ན་ནི། ལྟོག་ན་ནི་སྙམ་པའི་ལྟོག་སྣང་དང་སྐྱིད་འདོད་ཀྱི་གདུང་ཤུགས་ཉམས་ལེན་གྱི་དྭངས་ཆ་ལ་ཕོག་པའི་བག་ཆགས་ཀྱི་གོང་མི་ནོན་པའི་བློ་སྣ་བདུད་ཀྱིས་ཁྲིད་ནས། ཡང་ན་བསླབ་པའི་ཡོན་ཏན་བཙོང༌། ཡང་ན་བསྒྲུབ་པའི་ནུས་མཐུ་སྤྲུག ། ཡང་ན་མགོ་བསྐོར་བཟང་རྫུས་བསླུ། ཡང་ན་མེད་པའི་སྡུག་ཡུས་ངོམས་ནས་མི་གཅིག་གི་ཁ་རྒྱབ་དང་ཚེ་ཕྱིད་ཐབས་ལ་ལྷ་ཀླུ་མི་གསུམ་ཐ་ན་དགྲ་འདྲེ་ཡན་ལ་རེ་ལྟོས་བཅའ་དགོས་ཤིང་མཐར་སུ་ངན་རེ་དང་གོང་ཐང་མཉམ་པ་རེ་བྱས་ཤིང་ད་རུང་ཡང་སྙེམ་མེད་པར་འདི་བས་དྲག་གཅིག་ཙུག་བྱེད་སྙམ་ནས་མི་ཚེ་རླུང་ལ་བསྐུར་བའི་བདུད་ཁྱེར་དེ་ལ་སྡུག་བསྔལ་དང་འགལ་རྐྱེན་དང་བར་ཆད་འཕགས་པས་ཀྱང་མི་སེལ། ཡང་ན་གྲོང་ལྟག་གི་དགོན་པ་འདོད་ཡོན་མོད་པའམ། ཡང་ན་ཕ་ཞིང་ལ་ཡོན་བདག་བྱས་ནས་ཨ་ཁུ་ཚ་བོ་རྣམས་ཀྱི་མདུན་གྲོས་ཀྱི་རྐང་བཙུག་ནས་མི་ཆོས་ལྷ་ཆོས་གཉིས་ཀ་བསྒྲུབ་ཏུ་རེ་ནས་འཁྲུལ་པའི་ཡུལ་ཕྱིར་འབྲང་བས་དགེ་སྦྱོར་མི་འཕེལ་པའི་སྟེང་དུ་སྔར་ཡོད་པ་རྣམས་ཀྱང་འགྲིབ་འགྲོ་བས་མདོར་ན་ལུས་ཀྱི་གཅེས་སྤྲས་སུ་ཚེ་གང་འཆི་ཀ་འཆི་རྗེས་གསུམ་གྱི་གྲབ་ཤོམ་མང་པོ་བསགས་པའི་སྐྱིད་ཐབས་དེ་ལ་སྡུག་བསྔལ་གྱི་སེམས་ལས་མང་པོ་བསགས་དགོས་པས་མདུན་མ་བྱུང་རྒྱལ། འཚོ་བ་བྱ་ཚོལ།
རྙེད་པ་རང་ཡལ་ཞིག་དགོས་གསུངས། དེ་ནས་ཏིང་ངེ་འཛིན་གྱི་ཞེན་པ་མ་སྤང་ན་ཁམས་གསུམ་དུ་གོལ་བས། བདེ་བའི་ཏིང་ངེ་འཛིན་ལ་ཞེན་པ་འོང༌། གསལ་བའི་ཏིང་ངེ་འཛིན་ལ་ཞེན་པ་འོང༌། མི་རྟོག་པའི་ཏིང་ངེ་འཛིན་ལ་བློས་བྱས་སམ་སྟོང་ལྟ་འབྱུང་ཉེན་ཡོད་པས་གོལ་ཤོར་མེད་པའི་ངོ་བོ་རྗེན་པར་སྐྱོང་དགོས་ཤིང་དེ་ལའང་བློས་བྱས་ཡིད་ཀྱི་མཁན་པོ་ཟད་པ་ཞིག་དགོས། དེ་ལྟ་བུའི་སྒྲུབ་པ་ཉམས་སུ་ལེན་པ་ལ་གེགས་སེལ་བོགས་འདོན་ཐམས་ཅད་ཀྱི་རྩ་བ་བླ་མའི་མོས་གུས་ཀྱི་གཞི་བཟུང་ཞིང་བླ་མ་སངས་རྒྱས་སུ་མཐོང་བའི་མོས་གུས་སྐྱེས་ན་ཕྱག་རྒྱ་ཆེན་པོའི་རྟོགས་པ་ཚད་དུ་སྐྱེལ་བ་མི་སྐྱེ་མི་སྲིད། མོས་གུས་ལ་སེལ་བཙུད་ན་ཐོས་བསམ་གྱི་བརྟགས་དཔྱད་བྱས་པའི་ཆོས་སྐད་ཀྱི་རྟོག་པའི་རྦད་ཁམས་དང་ཕྲ་ཞིབ་ཀྱི་རྣམ་གྲངས་མང་པོ་ཤེས་ཤིང་ཉམས་རྟོགས་ཀྱི་དབྱེ་བ་རྣལ་འབྱོར་བཞིའི་རིམ་པ་ལ་སོགས་མང་དུ་བཤད་ཀྱང་བློས་བྱས་ཀྱི་སྟོང་ཉིད་དང་རྟོག་པའི་ཕྲེང་བ་བརྒྱུད་པ་ལས་མ་འདས་པས་དེས་ཉོན་མོངས་དང་རྣམ་རྟོག་མི་སྤངས་ཤིང་འཁོར་བའི་རྒྱ་མཚོ་བརྒལ་མི་ནུས། ཆེ་འདོད་གྲགས་འདོད་ཀྱི་བསྒོམ་ལ་ཡང་ཟོབ་བྱས་ཀྱང་གཞན་ཡང་ཡིད་མི་ཆེས་ཤིང་རང་ཁ་སྐྱེངས་པ་ལས་མི་འོང༌། འཆི་བའི་དུས་སུ་ཐ་མལ་པས་ཀྱང་ཞི་ཁྲེལ་བ་ཞིག་བྱས་ནས་རང་ལ་ཚེ་འདི་ཕྱིའི་བརྟེན་ས་གཅིག་ཀྱང་མེད་པ་ལ་བསྟན་པ་སྤྱི་དང་བྱེ་བྲག་གི་ཞབས་འདྲེན་ཆེན་པོ་བྱས་པ་དེ་མི་ལུས་ཐོབ་པ་ལ་གྱོང་ཆེ་བས་ཉམས་མྱོང་རྒྱུད་ལ་སྐྱེས་པ་ཞིག་དགོས་གསུངས། དེ་ལ་ཐོག་མར་ཞི་གནས་ཀྱི་བསམ་གཏན་ཁྱད་པར་ཅན་ཞིག་བརྟེན་དགོས་ཏེ།
དེའང་ཞི་བ་ལྷས། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཇོམས་པར་ཤེས་བྱས་ནས། ། ཐོག་མར་ཞི་གནས་བཙལ་བྱ་དེ་ཡང་ནི། ། འཇིག་རྟེན་ཆགས་པ་མེད་ལ་མངོན་དགས་འགྲུབ། ། ཅེས་དང༌། རྗེ་རང་བྱུང་བས། ཞི་གནས་རྒྱུ་ནི་ཚུལ་ཁྲིམས་ལ་བརྟེན་ཏེ། ། ངོ་བོ་ཉོན་མོངས་རྟོག་པས་དབེན་པ་ཡིན། ། རྐྱེན་ནི་སེམས་གནས་ཁྱད་པར་ལ་སྐྱེ་སྟེ། །
ཕན་ཡོན་ཉོན་མོངས་སྡུག་བསྔལ་རག་པ་ནོན། ། ཞེས་གསུངས་པས་དེ་ལྟ་བུའི་ཞི་གནས་སྐྱེ་བའི་རིང་རྒྱུ་ཚུལ་ཁྲིམས་རྣམ་པར་དག་པ་དང༌། དབེན་པ་བསྟེན་པ་དང་འཇིག་རྟེན་བློས་བཏང་བ་དང༌། ཉེ་རྒྱུ་བསྐྱེད་རིམ་དང་སེམས་འཛིན་གྱི་དམིགས་བཅས། ། ཞི་གནས་ཀྱི་ཏིང་ངེ་འཛིན་དེ་ལ་མཐར་གྱི་གནས་པའི་སྙོམས་པར་འཇུག་པ་དགུ་སྟེ་སྲིད་རྩེ་མན་ཆད་ཀྱི་འདོད་ཁམས་ཀྱི་རྣམ་རྟོག་སྤང་བ་ལ་བསམ་གཏན་གྱི་སྙོམས་པར་འཇུག་པ་བཞི་སྟེ། གཟུང་འཛིན་གྱིས་རྟོག་པ་མེད་ལ་བསྒོམ་བྱ་སྒོམ་བྱེད་ཀྱི་འཛིན་པ་ཙམ་དང་བཅས་པ་བསམ་གཏན་དང་པོའོ། ། རྟོག་པ་དང་དཔྱོད་པ་མེད་ལ་དགའ་བདེའི་ཏིང་ངེ་འཛིན་གྱི་རོ་མྱོང་བའི་འཛིན་པ་དང་བཅས་པ་ནི་བསམ་གཏན་གཉིས་པའོ། ། སེམས་གཡོ་བ་མེད་པ་ལ་དབུགས་འབྱུང་རྔུབ་དང་བཅས་པ་ནི་བསམ་གཏན་གསུམ་པའོ། ། རྣམ་རྟོག་ཐམས་ཅད་དང་བྲལ་ཞིང་གསལ་སྣང་གོ་མ་འགག་པ་ནམ་མཁའ་སྟོང་པའི་དཀྱིལ་ལྟ་བུ་རྟོག་མེད་རང་གསལ་བའི་ཏིང་ངེ་འཛིན་ནི་བསམ་གཏན་བཞི་པའི་ཏིང་ངེ་འཛིན་ནོ། ། གཟུགས་ཁམས་ཀྱི་རྣམ་པར་རྟོག་པ་སྤང་བ་ལ་གཟུགས་མེད་ཀྱི་སྙོམས་པར་འཇུག་པ་བཞི་སྟེ།
རྣམ་པར་ཤེས་པ་མཐའ་ཡས་ཤིང་ཕྱོགས་མེད་པ་ཡིན་ནོ་སྙམ་དུ་བློས་བརྟགས་ནས་དེ་ལ་མཉམ་པར་བཞག་པ་ནི་རྣམ་ཤེས་མཐའ་ཡས་སྐྱེ་མཆེད་དོ། ། ཆོས་ཐམས་ཅད་ནམ་མཁའ་ལྟ་བུ་ཡིན་ནོ་སྙམ་དུ་བློས་བརྟགས་ནས་དེ་ལ་མཉམ་པར་བཞག་པ་ནི་ནམ་མཁའ་མཐའ་ཡས་སྐྱེ་མཆེད་དོ། ། འདུ་ཤེས་ཀྱི་གསལ་རིག་ཡོད་པའང་མ་ཡིན་མེད་པའང་མ་ཡིན་ཏེ་བློས་བྱར་མི་བཏུབ་པ་ཡིན་ནོ་སྙམ་དུ་བློས་བརྟགས་ནས་དེ་ལ་མཉམ་པར་བཞག་པ་ནི་འདུ་ཤེས་མེད་མིན་གྱི་སྐྱེ་མཆེད་དོ། ། སེམས་ཀྱི་ངོ་བོ་ཅིར་ཡང་མ་གྲུབ་ཅིང་སྟོང་པ་ཡིན་ནོ་སྙམ་དུ་བློས་བརྟགས་ནས་དེ་ལ་མཉམ་པར་བཞག་པ་ནི་ཅི་ཡང་མེད་པའི་སྐྱེ་མཆེད་དོ། ། ཐམས་ཅད་ཀྱི་རྟོག་པ་སྤང་བ་ལ་འགོག་པའི་སྙོམས་པར་འཇུག་པ་སྟེ། ཚོགས་དྲུག་ཡུལ་ལ་འཇུག་པ་ནང་དུ་འགོག་ཅིང་རླུང་སེམས་ཀྱི་འགྱུ་བ་ཆད་པ་ལ་ཇི་སྲིད་མཉམ་པར་བཞག་པའི་བར་དུ་གནས་པ་སྟེ་ཞི་གནས་ཀྱི་ཏིང་ངེ་འཛིན་མཐར་ཐུག་པ་ཡིན། ཤེས་རབ་ཀྱི་སོ་སོར་བརྟགས་ནས་དེ་ལ་མཉམ་པར་འཇོག་པ་ནི། ཤེས་རབ་ཀྱི་སོ་སོར་བརྟག་འགོག་གོ ། གཤིས་ཀྱི་གཞོལ་ཕྱོགས་དེར་སོང་བ་ནི་སོ་སོར་བརྟགས་མིན་གྱི་འགོག་པ་སྟེ་དོན་དམ་པའི་ལུང་མ་བསྟན་ཡིན་ནོ། ། དེ་ལྟར་སྙོམས་འཇུག་དགུ་པོ་དེ་ལ་བསམ་གཏན་གྱི་སྙོམས་འཇུག་བཞི་ནི་ལྷག་མཐོང་སྐྱེད་པར་བྱེད་པའི་ཞི་གནས་ཏེ།
མདོ་ལ། འོན་ཀྱང་བསམ་གཏན་ཡན་ལག་བཅས་པ་བཞི་པོ་འདི། ། བྱང་ཆུབ་ཞི་བ་མཆོག་ཐོབ་པ་ཡི་རྟེན་དུ་འགྱུར། ། ཞེས་དང༌། བསམ་གཏན་བཞི་པའི་ཏིང་ངེ་འཛིན་ནི་སེམས་ཀྱི་རང་གཤིས་དང་མཐུན་ཞིང་འཇིག་རྟེན་པའི་ཏིང་ངེ་འཛིན་རྣམས་ཀྱི་ནང་ནས་འཕགས་ལམ་མངོན་དུ་བྱེད་པའི་ཏིང་ངེ་འཛིན་མཆོག་ཏུ་གྱུར་པ་ཡིན་ཏེ། དེའི་ཕྱིར་སྟོན་པ་དེ་བཞིན་གཤེགས་པ་མངོན་པར་རྫོགས་པར་འཚང་རྒྱ་བ་དང་ཡོངས་སུ་མྱ་ངན་ལས་འདས་པ་ནི་ཏིང་ངེ་འཛིན་འདི་ལ་མཉམ་པར་བཞག་པ་ཡིན་ནོ། ། གཟུགས་མེད་ཀྱི་སྙོམས་འཇུག་བཞི་ནི་ཞི་གནས་དེ་ལ་བརྟེན་ནས་ལྷག་མཐོང་སྐྱེ་བར་མི་ནུས་པས་གོལ་ས་ཡིན་ཏེ། གཟུགས་མེད་ཁམས་སུ་སྐྱེ་བ་དོན་དུ་གཉེར་མི་བྱེད། ། ཅེས་སོ། ། འགོག་པའི་སྙོམས་འཇུག་ནི་ཉོན་མོངས་ཞི་བའི་ཏིང་ངེ་འཛིན་ཡིན་ཏེ།
ཐེག་པ་ཆེན་པོའི་ལྷག་མཐོང་སྐྱེ་བའི་རྒྱུར་ནི་ཆེད་དུ་མི་ཆེ་བ་སྟེ། དེ་དག་ཀྱང་འཕགས་པའི་ས་ཐོབ་པ་ཡན་ཆད་ཀྱི་ཏིང་ངེ་འཛིན་ལ་དབང་བསྒྱུར་བའི་ཏིང་ངེ་འཛིན་མི་འདྲ་བ་རེ་རེ་ལ་མཉམ་པར་བཞག་ཅིང་དེའི་ཡོན་ཏན་གྱི་ནུས་པ་སྟོན་པའི་ཏིང་ངེ་འཛིན་གྱི་རྣམ་གྲངས་ཡིན་ལ། ལམ་འོག་མས་གོང་མ་བསྐྱེད་པའི་ལམ་གྱི་རིམ་པ་ནི་མ་ཡིན་ནོ། ། དེ་རྣམས་ངོ་ཤེས་པས་ཏིང་ངེ་འཛིན་གྱི་བྱེ་བྲག་ཕྱེད་ཅིང་རང་གི་བསྒོམ་པ་ལ་དེ་དག་གི་ནང་གསེས་དབྱེ་བར་བྱ་བའོ། ། སྐབས་འདིར་ཞི་གནས་ཀྱི་སྐྱོན་བྱིང་རྨུགས་སོགས་ཞི་གནས་འདྲ་བ་ལ་དྭངས་ཆ་མེད་པའི་ཤེས་པ་ཚོམ་མུན་པ་དང་ཧ་ཅང་བདེ་གསལ་མི་རྟོག་པའི་ངེས་ཤེས་དྲག་པོ་བློས་ཕྲལ་དུ་མི་བཏུབ་པ་འབྱུང་བས་དེ་རྣམས་ལ་ཆགས་ཞེན་དང་མཆོག་འཛིན་ཞུགས་ན་ལམ་མི་སྐྱེ་བའི་གེགས་སུ་འགྱུར་བས་གནས་དུས་ཆགས་ཞེན་མེད་ཅིང་འགྱུ་བའི་རང་ངོ་ལྟ་ཤེས་པ་གལ་ཆེ། སྐབས་དོན་ད་ལྟ་བསྒོམ་བཞིན་པ་ཆོས་མཆོག་བསམ་གཏན་གྱི་རྒྱུ་མཐུན་ཞི་གནས་ཀྱི་ཏིང་ངེ་འཛིན་འདི་དག་གི་རྒྱུ་མཚན་ངོ་སྤྲོད་པ་ནི་སང་བཤད་པར་བྱ་ཞིང་དེ་ལྟར་འཇིག་རྟེན་དང་འཇིག་རྟེན་ལས་འདས་པའི་ཏིང་ངེ་འཛིན་གྱི་བྱེ་བྲག་ཐམས་ཅད་ཀྱང་སེམས་ཀྱིས་བྱེད་པ་ཉིད་ལས་གཞན་དུ་མ་ཡིན་ཞིང༌། མདོ་སྡེ་རྒྱན་ལས། ཡང་དག་གནས་པ་ལ་བརྟེན་ནས། ། སེམས་ལ་སེམས་ནི་འཇོག་ཕྱིར་དང༌། ། ཆོས་རབ་རྣམ་པར་འབྱེད་པའི་ཕྱིར། །
ཞི་གནས་དང་ནི་ལྷག་མཐོང་ཡིན། ། ཞེས་གསུངས་པས། སེམས་མཉམ་པར་བཞག་པའི་ཏིང་ངེ་འཛིན་དེ་ལ་བརྟེན་ནས་ཡོན་ཏན་གྱི་ཆོས་མཐའ་དག་འབྱུང་བ་ཡིན་ཏེ། སའི་སྙིང་པོ་འཁོར་ལོ་བཅུ་པའི་མདོ་ལས། ཏིང་འཛིན་བསྒོམ་པས་ཐེ་ཚོམ་གཅོད་འགྱུར་ཏེ། ། དེ་མ་གཏོགས་པ་གཞན་གྱི་ནུས་མ་ཡིན། ། དེ་བས་ཏིང་འཛིན་བསྒོམ་པ་མཆོག་ཡིན་གྱི། ། མཁས་པ་དག་གིས་དེ་ལ་མཆོད་པར་བྱ། ། ཞེས་དང༌། དཔལ་ལྡན་དུས་ཀྱི་འཁོར་ལོ་ལས།
རྣལ་འབྱོར་ཆེན་པོ་ཐམས་ཅད་མཁྱེན། ། ཕྱག་རྒྱ་ཆེན་པོའི་ཡན་ལག་བསྒོམ། ། འགྱུར་མེད་བདེ་བ་སྒྲུབ་ནས་ནི། ། ཚེ་འདི་ཉིད་ལ་སངས་རྒྱས་འགྱུར། ། ཞེས་དང༌། པདྨ་སམྦྷ་ཝས། གལ་ཏེ་བསམ་གཏན་འདི་མེད་ན། ། རྒྱ་མཚོའི་གཏིང་གི་ཕ་བོང་ལྟར། ། དཔག་ཏུ་མེད་པའི་མདོ་བཤད་ཀྱང༌། ། དོན་མེད་ཁ་རུ་ཐོན་མི་འགྱུར། །
ཞེས་དང༌། རྩེ་གཅིག་བསྒོམ་པས་གྲོལ་བར་འགྱུར་ཡིན་གྱི། ། ཚིག་ཙམ་བརྗོད་པས་ཐར་པ་ག་ལ་ཐོབ། ། དྲོད་ཆེན་མ་འཕེལ་ལོ་ཐོག་མི་སྐྱེ་ལྟར། ། ཏིང་འཛིན་བསྒོམ་པའི་དྲོད་དང་མི་ལྡན་ན། ། སྐུ་དང་ཡེ་ཤེས་འབྲས་བུ་ག་ལ་འབྱུང༌། ། ཞེས་གསུངས་པས་ཡོན་ཏན་ཐམས་ཅད་བསྐྱེད་པའི་གཞི་ཏིང་ངེ་འཛིན་དེའང་ལྷག་མཐོང་གི་ཤེས་རབ་དྲི་མ་མེད་པ་དང་འབྲེལ་དགོས་ཤིང་ཞི་ལྷག་ཟུང་དུ་འཇུག་པ་དེ་རྒྱལ་བའི་དགོངས་པ་དངོས་ཡིན་ལ་བསམ་གཏན་གྱི་ཏིང་ངེ་འཛིན་དེ་སྟོང་ཉིད་སྙིང་རྗེས་ཟིན་པས་བསམ་གཏན་དག་པར་ཡང་འགྱུར་ལ་མདོ་དོན་སྙིང་པོར་བསྡུ་ན་དྲི་མ་མེད་པ་ལྷན་ཅིག་སྐྱེས་པའི་དོན་ལྟ་སྒོམ་སྤྱོད་འབྲས་དྲི་མེད་ཀྱི་གཏན་ལ་འབེབས་པར་བྱེད་པ་པདྨ་ལྟ་བུའི་གདམས་ངག་ལ་དོན་བཞི། ལྟ་བ་ཕྱག་རྒྱ་ཆེན་པོ་གཏན་ལ་ཕབ་པ་དང་གཅིག ། བསྒོམ་པ་འོད་གསལ་དྲི་མེད་ལམ་དུ་ཁྱེར་བ་དང་གཉིས། སྤྱོད་པ་ཅིར་སྣང་ཐུག་ཕྲད་རང་གྲོལ་ལམ་དུ་ཁྱེར་བ་དང་གསུམ།
འབྲས་བུ་ལྷུན་གྲུབ་རེ་དྭོགས་མེད་པའི་གདེང་ཚུད་པ་དང་བཞིའོ། ། ཞེས་གསུངས་པའི་དོན་ལྟར་མན་ངག་ཉམས་ལེན་དུ་དྲིལ་ནས་སྒྲུབ་པ་ལག་ཏུ་བླང་བའི་ཚུལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ། ཀུན་རྫོབ་བྱང་སེམས་ཀྱི་སྐབས་སུ་དེ་རིང་ནས་བཟུང་སྟེ་རྗེས་ཐོབ་ཀྱི་བྱ་བ་ཐམས་ཅད་བློ་སྦྱོང་ཉིད་ལ་བློ་ལྷན་གྱིས་བཀལ་ནས་དགེ་སྡིག་གི་ལེགས་ཉེས་སྤང་བླང་གི་འཇུག་ལྡོག་ཐམས་ཅད་བློ་ཡི་འཛིན་སྟངས་གཅིག་ལ་རག་ལས་པས་དེ་ཡི་གནད་གོ་ཞིང་འདྲིས་པར་བྱས་ན་སངས་རྒྱས་ཀྱི་གསུང་རབ་མདོ་རྒྱུད་མན་ངག་གི་སྙིང་པོ་འདི་སྙིང་ཕུགས་སུ་བཙུད་ནས་ཡིད་ཆེས་སུ་བཟུང་དགོས་ཏེ། ཐ་ན་འཇིག་རྟེན་པའི་ནོར་སྒྲུབ་དང་གདམས་ངག་གམ་ཐབས་སྔགས་ཙམ་ལའང་ཡིད་ཆེས་དགོས་པ་དང་འདྲ། ཡང་སྔར་ཡིད་ལ་གང་གཟན་པའི་ཉོན་མོངས་པ་དེ་བསྐྱེད་ཅིང་ད་རུང་མི་ནོན་པར་གདའ་ན་ཐབས་ཤེས་གང་ཁེབས་སུ་འགྲོ་བས་བཀར་ལ་སྦྱང༌། ཕ་རོལ་ལ་ཕན་པའི་དྲིན་རྩི་དང༌། རང་གི་ཆོས་ལ་བྱས་ཡུས་དང༌། མཁས་དང་བཙུན་པའི་ཁོང་ཡུས་བསྐྱེད་ནས་རང་ཆེ་གཞན་སྨོད་དང་ཕྲག་དོག་གི་ཉོན་མོངས་པ་མང་པོ་བསྐྱེད་པའི་རྒྱུ་རྣམས་སྤངས། དམ་ཆོས་བདག་འཛིན་གྱི་གཉེན་པོར་མ་སོང་བས་བཟོད་སྲན་ཤའུ་བས་ཆུང་ཀོ་ལོང་གཙང་བཙན་བས་དམ་པ་སོགས་ཀྱི་མང་པོ་འདུས་སར་སྨ་ཕབ་ཀྱང་དེ་ལ་མཆེད་པའི་སྐྱོན་ཡང་མི་སློང༌། ཅུང་ཟད་ཙམ་ལ་དགའ་སླ་ལ་འཁང་མགྱོགས་པའི་རྣམ་འགྱུར་མང་བ་དེ་གྲོགས་ལ་གཟན་པས་མཚར་ན་ཡང་མི་བྱ།
གཞན་ལ་ཕན་བཏགས་པའི་འོར་ཆེ་དང་རང་གི་ཆོས་ལེགས་པར་བྱས་པ་ལ་དགའ་བོ་དང་ཚིག་གི་གཏང་རག་བཟང་པོའི་རེ་བཅའ་བ་སོགས་མི་བྱ་ཞིང་མདོར་ན་སྙན་གྲགས་ལ་རྩིས་གདབ་མི་བྱའོ། ། འདི་རྣམས་ཀྱི་དོན་རྩ་ཚིག་ལས། དོལ་ཆོད་དུ་སྦྱོང༌། རྟོག་དཔྱོད་གཉིས་ཀྱི་ཐར་བར་བྱེད། ཡུས་མ་བསྒོམ། ཀོ་ལོང་མ་བསྡམ། ཡུད་ཙམ་པ་མི་བྱ། འོར་ཆེ་མ་འདོད། ཅེས་པ་རྣམས་ཀྱི་དོན་ནོ། ། དེ་ནས་སྔར་བཞིན་གནད་གསུམ་གྱི་སྲང་ལ་འགྲིམ་ཞིང་དམིགས་པ་ཏིང་ངེ་འཛིན་གྱི་གནད་ལ་དེ་རིང་ཕན་ཆད་བརྟན་པ་བོགས་དབྱུང་བའི་དམིགས་པ་ཡུལ་ཀུན་དང་བསྲེས་ནས་ཏིང་ངེ་འཛིན་གྱི་རྩལ་སྦྱང་ཚུལ་བསྟན་པ་ཡིན་ཏེ།
དེ་དག་གི་དོན་ཡང༌། རྡོ་རྗེའི་ཚིག་རྐང་ལས། ཕྱི་རོལ་ཡུལ་སྣང་ཆོས་རྣམས་ཇི་སྙེད་པ། ། རང་སེམས་ཡིན་ཕྱིར་གཞན་དུ་གྲུབ་པ་མེད། ། འཁྲུལ་རྟོག་གཉིས་འཛིན་སྣ་ཚོགས་གང་ཤར་རྣམས། ། ཅིར་སྣང་གཞི་མེད་རང་བྱུང་རང་དག་ལྟོས། ། ཞེས་དང༌། ཏཻ་ལོ་པས། སྣང་བ་དགག་སྒྲུབ་མི་བྱེད་རང་སར་ཞོག ། སྤང་ལེན་མེད་པ་སྣང་སྲིད་ཕྱག་རྒྱར་གྲོལ། །
ཀུན་གཞི་སྐྱེ་མེད་བག་ཆགས་སྒྲིབ་གཡོགས་བྲལ། ། སྙེམས་བྱེད་རྩིས་གདབ་མི་བྱ་སྐྱེ་མེད་སྙིང་པོར་ཞོག ། སྣང་བ་རང་སྣང་བློ་ཡི་ཆོས་རྣམས་ཟད་དུ་ཆུག ། ཅེས་དང༌། རྗེ་དྭགས་པོས། མ་བཅོས་བཞག་པའི་སེམས་ནི་སངས་རྒྱས་ཡིན། ། འགྲོ་འཆག་ཉལ་འདུག་ཀུན་ཏུ་ལྷུག་པར་ཞོག ། ཅེས་དང༌། སམྦུ་ཊི་ལས། གཟུགས་རྣམས་སྣ་ཚོགས་ལྟ་བ་དང༌། །
སྣ་ཚོགས་སྒྲ་ནི་ཉན་པ་དང༌། ། སྨྲ་བ་དང་ནི་རྒོད་པ་དང༌། ། ལས་དེ་རྣམས་ནི་བྱེད་པ་ན། ། སེམས་ནི་གཞན་དུ་མི་འགྲོ་བར། ། དེ་ཉིད་རིག་པའི་རྣལ་འབྱོར་པ། ། མཉམ་བཞག་རྒྱུན་དུ་སྐྱེ་བར་འགྱུར། ། ཅེས་གསུངས་པའི་དོན་ནོ། ། འདི་ལྟར་བསྒོམས་པའི་ཕན་ཡོན་ལོག་ཤེས་ཀུན་ཏུ་རྟོག་པའི་བློ་སྤངས་ནས་ཡང་དག་པའི་ཏིང་ངེ་འཛིན་གྱི་སེམས་ལས་སུ་རུང་བ་ཉིད་དོ། ། དེས་ནི་ཆོས་མཆོག་བསམ་གཏན་གྱི་རྒྱུ་མཐུན་ཞི་གནས་ཀྱི་ཏིང་ངེ་འཛིན་བསྒྲུབ་པའི་རིམ་པའོ། ། སྤྱི་དོན་གཉིས་པ་ལྷག་མཐོང་ལྷན་སྐྱེས་ཡེ་ཤེས་ཀྱི་རྒྱུ་མཐུན་ཤེས་རབ་དྲི་མ་མེད་པས་གནས་ལུགས་གཏན་ལ་དབབ་པར་བྱེད་པ་སྟེ།
དེ་ལ་གསུམ། འཁྲུལ་པའི་གཞི་རྩ་གཅོད་པ་དང༌། ཡིན་ལུགས་གཏན་ལ་དབབ་པ་དང༌། བསམ་གཏན་གྱི་ངོ་བོ་ལ་མཉམ་པར་འཇོག་ཅིང་ཏིང་ངེ་འཛིན་གྱི་རོ་སྙོམས་པའོ། ། དེ་ལ་དང་པོ་ནི། རྒྱལ་བའི་དབང་པོའི་ཁྲིད་ཡིག་ཆེན་མོར་འབྱུང་བ་ལྟར་གསུམ་སྟེ། གཉིས་པ་ལྷག་མཐོང་ལ་ནི་སེམས་ངོ་བལྟ། ། གཞི་རྩ་བཅད་དང་རིག་སྟོང་གཏན་ལ་འབེབ། ། དང་པོ་གནས་འགྱུ་གཉིས་པོ་སོ་སོ་ཡི། ། གར་གནས་གར་འགྲོའི་སྐྱེ་འགག་གནས་གསུམ་ཅི། །
སྙམ་དུ་ངོ་བོ་ལེགས་པར་གཏན་ལ་ཕབ། ། གཉིས་པ་དེ་གཉིས་ཁ་དོག་གཟུགས་ལ་སོགས། ། ཅི་ལྟར་གནས་ཤིང་ཅི་ལྟར་འཕྲོ་བ་བརྟགས། ། ལྟ་མཁན་རང་ཡང་ལེགས་རྩད་བཅད་པར་བྱ། ། གནས་འགྱུ་གཉིས་ཀྱང་གཅིག་དང་ཐ་དད་བརྟགས། ། ཅེས་གསུངས་ཤིང༌། དེ་ཡང་སུམ་ཅུ་རྩ་གསུམ་པའི་མདོ་ལས། སྲིད་གསུམ་ཐམས་ཅད་སེམས་ལས་འགྲུབ་པར་འགྱུར། ། སེམས་དེ་ཉིད་ཀྱང་རྟག་ཏུ་བསྟན་དུ་མེད། ། གཟུགས་མེད་ལུང་དུ་མ་བསྟན་སྒྱུ་མ་འདྲ། །
མཁས་པ་དེ་ནི་སེམས་ཀྱི་ཆོས་ཉིད་ཚོལ། ། སེམས་དང་སེམས་གང་གིས་ནི་ཚོལ་བྱེད་པ། ། དེས་ནི་སེམས་ཀྱི་ཆོས་ཉིད་མཐོང་བ་མེད། ། ཅེས་གསུངས་པས་མེད་པ་ཡོད་པར་འཛིན་པ་ཀུན་བརྟགས་ཀྱི་སྒྲོ་འདོགས་སེལ་བའི་ཕྱིར་མཚན་ཉིད་ལ་ཅུང་ཟད་དཔྱད་པར་བྱ་བ་ཡིན་ཞིང་སེམས་ཞེས་བྱ་བའི་དངོས་པོ་ཞིག་ཁྱེར་ལ་ཤོག་ཟེར་བའང་མིན་ལ། ལར་ཡང་ངེད་ཀྱི་ཁྲིད་སྲོལ་འདི་ལ་སེམས་ཚོལ་གྱི་འདྲ་མིན་མང་པོ་བཀོད་པའི་ཕྱག་ལེན་མི་མཛད་པས་དེའི་ལུགས་ཀྱི་རང་རེའི་སྒྲིམ་གློད་སོགས་ལ་བརྟེན་ནས་བསྒོམ་བཞིན་པའི་སེམས་དེའི་ངོ་བོ་དེ་ལ་ཅུང་ཟད་རྟོག་དཔྱོད་བྱས་ན། སེམས་གནས་པ་དེའི་ངོ་བོ་ལ་ཇི་ལྟ་བུ་ཁ་དོག་གཟུགས་དབྱིབས་འདུག་གམ་མི་འདུག་དང་དེའི་ངང་ནས་ཐོལ་སྐྱེས་ཀྱི་རྣམ་རྟོག་འཕྲོ་བ་དེ་ག་ནས་འོང༌། གར་གནས་ཐ་མ་ཅི་ལྟར་འགྲོ། རྣམ་རྟོག་ཡལ་བའི་ཚེ་མེད་ནས་འགྲོའམ་གནས་པ་ལ་ཐིམ་པ་ལྟར་འགྲོའམ་སྟོང་སིང་འགྲོ་ཇི་ལྟར་ཡལ་བ་འདི་ལ་ངེས་པ་གཅིག་དང༌། མི་དང་རྟ་གླང་སོགས་བག་ཆགས་ཀྱི་གཟུགས་ཤར་བ་དེ་ཇི་ལྟར་ཤར་ཇི་ལྟར་གནས་ཐ་མར་འགྲོ་ཚུལ་སོགས་ལ་ངེས་པ་གཅིག་དང༌། ཡང་གནས་བཞིན་པ་དེ་ལྷོད་མེར་མེར་བདེ་ལྟེམ་མེ་སྡོད་པ་ཁོ་ན་རེད་དམ།
གསལ་ལ་རྗེན་ལྷང་ངེ་འདུག་གམ་སྟོང་སང་ངེ་ཡོད་པ་འདྲ་ཞིག་རེད་ངེས་པ་ཞིག་དང༌། རང་ལུགས་སུ་ཡོད་པ་དང་བརྟགས་དཔྱད་བྱས་པའི་ངོ་བོ་ལ་ཁྱད་འདུག་གམ་མི་འདུག ། འདི་རྣམས་ངེས་པར་མཛོད་ལ་ངེད་ལ་སྨྲོས་མཛོད། གཉིས་པ་གཞི་རྩ་བཅད་པ་ནི། བྱེ་བྲག་དེ་ཐམས་ཅད་གཅིག་གམ་ཐ་དད་བརྟགས་པ་དང༌། གཙོ་བོ་ལྟ་བྱེད་ཀྱི་མཁན་པོ་ཚོལ་བ་སྟེ་རྗེས་ནས་ཀྱང་འབྱུང་ངོ༌། ། འདི་དག་ལ་ཕྲ་ཞིབ་ཀྱི་རྟོག་དཔྱོད་ཇི་ལྟར་བྱུང་བ་དང༌། ཡང་ཉམས་ལེན་ལའང་བདེ་མི་བདེའི་གནད་འགགས་དང་བོགས་གང་བྱུང་གི་ཁྱད་པར་བཞག་ཐབས་ཁོ་ནའི་སྟེང་ནས་བློ་ལ་མ་བདེ་བའི་ཟེ་ཚོམ་དང་ཁུ་འཕྲིག་སང་ཕྱིས་ཀྱི་བསླབ་དོན་སོགས་ཀྱི་ཞུ་རྒྱུ་གང་ཡོད་མ་གསང་བར་ངེད་ལ་སྨྲོས། ཐར་པའི་ལམ་མཁན་གྱི་བླ་མ་དགོས་པའི་རྒྱུ་མཚན་ཡང་ལམ་གྱི་གེགས་དང་མི་ཤེས་པའི་སྒྲིབ་གཡོགས་བསལ་མཁན་ཡིན་མོད། ཞུ་རྒྱུ་མང་ཡང་སྨྲ་མ་ཕོད་ཟེར་བ་དང༌།
རྟོགས་པ་བཟང་བའི་རློམ་སེམས་དང་ངན་པའི་སྒྱིད་ལུག་གཉིས་ལ་བརྟེན་ནས་དེ་འདྲ་བླ་མ་ལ་ཞུས་ཁར་མེད་པས་ཞུ་བ་རྒྱུ་མཚན་ཆུང་སྙམ་དུ་གསང་བ་དང༌། སེམས་སློང་འདྲ་ལ་བརྟེན་ནས་ངའི་འདི་འདྲ་ལ་བླ་མས་ཀྱང་བཅོས་རྒྱུ་མེད་སྙམ་པ་དང༌། ཡང་དྲིས་པའི་བྱེ་བྲག་འདི་རྣམས་མ་ཡིན་པའི་རྟོགས་འབུལ་ཟེར་བའི་ཡ་མཚན་ཅན་ཞིག་འབུལ་དགོས་སྙམ་པ་སོགས་ཀྱི་སེམས་ལས་གཏན་ནས་མི་དགོས། ཡར་ལའང་དྲིས་པ་འདི་རྣམས་ཀྱི་ལན་ཐོབ། ཕྱིར་ལའང་ད་ལྟ་ཉམས་སུ་ལེན་བཞིན་པ་འདི་ལ་དཔག་པའི་སྐྱོང་ཐབས་སློབ་པ་ཡིན་པས། དེ་ལྟར་བློ་ལ་ངེས་པར་བྱས་ལ་ཞུ་བའི་གྲབ་མཛོད། ཡང༌། མ་སྐྱེས་རྫུན་གྱི་སྟེང་ནོན་འོང༌། ། སྔར་ཡོད་རྫུན་གྱི་གཏམ་ངན་སྦེད། ། རང་ཆེ་གཞན་སྨད་སྒོམ་ཆེན་བསྲེག །
ཅེས་བཤད་པས་ཁ་ཅིག་གི་མདོ་རྒྱུད་དང་གོང་མའི་ཉམས་མགུར་སོགས་ལུང་འདྲེན་བྱས་དེས་རྟོགས་འབུལ་གྱི་གོ་དེད་པར་བྱས་པ་དང༌། གཞན་གྱི་ལེགས་པོ་ཅིག་ཞུས་པའི་དཔེ་བཞག་ལེན་ནས་ཞུ་བ་དང༌། ད་ལྟ་རང་ལ་ཉམས་མྱོང་མེད་ཀྱང་སྔར་བསྒོམ་བྱས་དུས་བཟང་པོ་ཚོ་བྱུང་ཚུལ་གྱི་ལོ་རྒྱུས་བཤད་པ་དང༌། ཡང་བླ་མ་ཕལ་གྱི་ངོ་སྲུང་ལ་ཡོད་ལོར་བཞག་པའི་རློམ་པས་བླ་མ་དེ་ལ་ཕུལ་ཟིན་པ་ཡིན་ཟེར་བ་དང༌། དྲིས་པའི་ལན་མེད་པར་མ་དྲིས་པའི་མ་ལ་སྐྱེས་དུས་ཚུན་གྱི་རྫུན་མང་པོས་བླ་མ་དང་དཀོན་མཆོག་མགོ་བསྐོར་ཞིང་རང་ལ་ཉེས་པ་བསགས་པ་ལ་དགོས་པ་ཏིལ་ཙམ་ཡང་མེད། རྟོགས་པ་ངོ་འཕྲོད་པའི་གང་ཟག་དེ་སྒོམ་སྐྱེས་བདག་པོ་མེད་པར་མ་སོང་ན་ཐར་པའི་ལམ་ཡུ་ཟིན་པ་ཡིན་པས་དགའ་བ་བསྒོམ། ངོ་མ་འཕྲོད་ཀྱང་འཕྲོད་ལོའི་གཏམ་སྙན་བསྒྲགས་ནས་སང་ཕྱིས་རང་གི་ལྟ་སྒོམ་སྤྱོད་གསུམ་གྱི་སྟེང་ནས་མཚང་སྟོན་འདོད་དང་གཞན་གྱི་སྒོམ་ཆེན་དེའི་ཁ་དོན་གཉིས་ལ་བསྟུན་ནས་ཁྲེལ་དྭོགས་ཡོད་པས་དེ་ལྟར་དགོངས་པར་མཛོད་ལ་དོ་དགོངས་ནས་བཟུང་སྟེ་རྟོགས་འབུལ་བྱེད་དགོས་པ་ཡིན་པས་མ་ཆགས་པར་རིམ་བཞིན་ངེད་ཀྱི་སར་བྱོན་མཛོད། ཡང་སང་ནས་རྟོགས་འབུལ་ཐོན་པས་བག་ཡང་སྙམ་དུ་བཀྱིགས་བཀྲོལ་བ་ལྟར་སྤྱོད་ལམ་གང་བདེ་དང་མཚམས་འདོན་པ་སོགས་མ་བྱེད་པར་ཁར་སང་ཕན་ལྟར་དུ་བརྩོན་འགྲུས་དྲག་པོས་ཡེངས་མེད་མཛོད་དང་ཁྱེད་ཅག་ལ་སེམས་ཀྱི་ཉམས་རྟོགས་གང་ཡོད་ལ་འཕྲོད་པའི་ངོ་སྤྲོད་དང་རྒྱབ་ཆོས་དང་ཞལ་གདམས་རིམ་བཞིན་འོང་བའང་ཉམས་ལེན་དང་སྦྱར་དགོས་པས་རྩོལ་བ་ཐོན་པ་གལ་ཆེ་ཞིང་སྔོན་འགྲོའི་དུས་རང་གར་འདུག་པ་དང་མི་འདྲ་བས་ཡེངས་མེད་ཀྱི་དྲན་པ་བརྟེན་དང་ཞག་རེ་རེ་ལའང་བོགས་ཆེན་པོ་འོང་བས་དེ་ལྟར་བསྒོམ་མཛོད་ཅིག ། བྱས་ལ་དེ་རྣམས་ཀྱི་གོ་དོན་ཞིབ་ཏུ་བཀོལ་ཞིང་མཎྜལ་གཏོར་འབུལ་སྨོན་ལམ་གདབ་པ་སོགས་བྱའོ། ། ཉིན་ཡ་བྱས་པའི་ཉི་མ་སོ་གསུམ་ཆོས་ཐུན་བཅུ་དགུ་པའོ། །
མཆན། ༈ དེ་ནས་དོ་དགོང་ནས་བཟུང་སྟེ་ངོ་སྤྲོད་གདབ་ཚུལ་གྱི་བར་འདིར་ལས་དང་པོའི་ཁྲིད་པ་གསར་པ་ཐམས་ཅད་མཇལ་ཐུབ་པ་བྱེད། ཁྲིད་རྙིང་པ་ནན་ཏན་དང་དྭོགས་སེལ་འདོད་པ་ཚོ་ཡང་ཐམས་ཅད་ལ་ཞུས་ལན་གང་དགོས་གསར་པ་མཇལ་བའི་གོང་དུ་བྱ། ཡང་སྙིང་ནས་ཉམས་རྟོགས་ཀྱི་དྭོགས་གཅོད་ལ་ནན་ཏན་དང་མོས་འདུན་ཆེ་བ་རྣམས་ཁྲིད་ཀྱི་སྔོན་འགྲོའི་དུས་ནས་བཟུང་སྟེ་བཞག་ཐབས་བཅོས་ལུགས་སོགས་ཐང་ཁ་ཤས་མཇལ་བར་བྱེད། གསར་པ་ནི་གེགས་སེལ་འདྲ་མ་གཏོགས་དེ་རིང་ཕན་ལ་མཇལ་ཡང་རྒྱུ་མཚན་ཆུང་བས། གཙོ་བོ་དོན་ལ་ལྷག་མཐོང་གི་རང་ཞལ་མཐོང་བའི་རྟོགས་འབུལ་དང་དེ་ངོ་སྤྲོད་པའི་ངོ་སྤྲོད་གནང་བའི་ལུགས་ཡིན་ཡང་ཁྲིད་ཕོག་རེ་རེ་ལ་ལྷག་མཐོང་ཇི་ལྟ་བའི་ངོ་སྤྲོད་ཐུབ་པ་ཁྲིད་པ་བརྒྱ་ཕྲག་གི་ནང་ནའང་མང་པོ་འབྱུང་བ་དཀའ་ཞིང་སྔོན་བསགས་བཟང་པོ་ཡོད་པ་རྣམས་ལ་ནི་སྔོན་འགྲོའི་དུས་ནས་ཀྱང་ངོ་མཐོང་འབྱུང་བའང་མ་ངེས་པས་དེ་ལྟར་ཉམས་དང་རྟོགས་པའི་ཁྱད་པར་གྱི་མཚང་ཁྲིད་གཉེར་བས་ལོན་པ་གལ་ཆེ་ཞིང་དེ་རིང་ཕན་འདིར་ཁྲིད་པ་རེ་རེའི་རྩར་ཐ་ནའང་ཉི་མ་གསུམ་མཚམས་སུ་སླེབ་ངེས་པ་རེ་བྱས་ནས་བཅོས་གང་དགོས་བཅོས། རྟོགས་པ་ངོ་མཐོང་ལ་རང་ཤུགས་ཀྱིས་འཕྲིག་ཚུད་ན་དེ་ལུགས་ཀྱི་སྐྱོང་ཚུལ་བསླབ། ལར་ཡང་ཁྲིད་ཕོག་རེ་རེ་གཉིས་གཉིས་ཙམ་ལ་ངོ་མཐོང་གི་སྐྱེ་ཚུལ་བྱུང་ཡང་བླ་མ་དང་ཁྲིད་གཉེར་གཉིས་ཀས་འདི་ལྟར་རེད་ཀྱི་མིང་བཏགས་མི་མཛད་པ་ཕྱག་ལེན་གྱི་མཐིལ་ཡིན། དེའི་རྒྱུ་མཚན་ཁོ་རང་ལའང་རློམ་སེམས་ཀྱི་བདུད་དང་གཞན་ལ་ཁྱད་གསོད་དང་དེ་བཟང་པོར་རློམ་ནས་བསྒོམ་ཁ་ཁྱེར་བྱེད་ཅིང་སྟོང་ལྟ་ཧད་པོས་རྒྱུ་འབྲས་ལ་མི་བརྩི་བ་དང༌། གཞན་གྱིའང་ཁོང་འདི་ལྟ་བུའི་ས་མཚམས་ལ་ངོ་སྤྲོད་པ་ཡིན་པ་ལ་ཟེར་ཏེ་དོན་ཕྱིན་ཅི་ལོག་ཏུ་བཟུང་ནས་རྟོགས་པའི་ས་མཚམས་ཀྱི་མིང་ལ་བརྟགས་ནས་ཁྱད་གསོད་སོགས་འོང་བ་དེ་གཙོ་བོ་བདག་རྐྱེན་བཟང་པོས་མ་ཆུན་པ་ལ་བྱུང་བ་ཡིན་ཡང་གཞན་རྣམས་ཀྱི་རྟོགས་པ་བཟང་ཟེར་བ་ཙམ་གྱི་རེ་བ་ཆེན་པོ་བཅའ་བ་དང་མི་མཚུངས་པ་སོགས་ལ་དགོངས་ནས་ཁྱོད་རྩེ་གཅིག་སྤྲོས་བྲལ་སོགས་ཀྱི་རབ་འབྲིང་འདི་ཡིན་སོགས་དང་ངོ་བོ་མཐོང་བ་ཡིན་ནོ་ཞེས་སོགས་ཀྱང་གཏན་ནས་མི་སྨྲ་ཞིང༌།
ལ་ལ་ཟ་མཁན་འཐུང་མཁན་འདི་ཡིན་ནོ་ཞེས་དེའི་རྒྱུ་མཚན་ཤེས་པ་དེ་ངོ་འཕྲོད་པར་བྱེད་ནས་སྒོམ་ཁ་ཁྱེར་བྱེད་པ་དང༌། ཁ་ཅིག་གིས་འོལ་ཚོད་དུ་སྨྲ་ནས་ཕྱིས་དེ་ངོ་སོར་བསྒྲགས་པ་དང་ལུང་འདྲེན་བྱེད་པ་སོགས་དེ་རྣམས་ལ་བརྟེན་ནས་ངོ་འཕྲོད་པའི་ལུགས་ཀྱི་སྤོམ་འཇོག་གཏན་ནས་མི་བྱེད། ངོ་སྲུང་དགོས་པ་ནའང་རྙེད་བཀུར་དང་ཟས་ནོར་བསྟབས་པ་མ་གཏོགས་ཐར་ལམ་ལས་ཕྱིན་ཅི་ལོག་ཏུ་བཏང་བས་ཕན་པར་མི་འགྲོ། ཉམ་ཐག་པ་ཡིན་ནའང་ཉམས་ལེན་གྱི་སྣ་ཟིན་འདུག་ན་ལམ་ཡུ་ནས་མི་ལྡོག ། སུས་ཀྱང་བདག་རྐྱེན་བཟང་པོ་བྱས་ན་ད་ལྟ་ཉམས་པྲ་པྲིག་ལས་མེད་ཀྱང་རྟོགས་པ་གོང་འཕེལ་དུ་ན་འཕོ་བ་ལ་ཚེགས་མེད། དེ་བས་ངོ་ཆེ་ཆུང༌། དྲག་ཞན། ཉེ་རིང༌། བཟང་ངན། སྐྱེ་བ་མཐོ་དམན།
ཕྱུག་དབུལ་སོགས་ཀྱི་ཁྱད་པར་མི་བྱེད་པར་དགེ་རྩ་དང་སེམས་བསྐྱེད་ལ་དཔང་བཙུག་ནས་ལམ་དུ་དཀྲི་བའི་ཐབས་བླ་མ་དང་ཁྲིད་གཉེར་གཉིས་ཀས་བྱ་བ་གལ་ཆེ་ཆེ་ཆེ། དྲི་བཤད་ཀྱི་ལུགས་ཀྱང་ལུང་འདྲེན་དང་མ་མཐོང་བའི་མཐོང་བརྫུ་དང་རྫུན་ལ་བརྟེན་པ་ཐམས་ཅད་ནི་ཁྲིད་ཡུལ་སློབ་མའི་སྐྱོན་ཡིན་པས་ཚར་གཅོད་རྗེས་འཛིན་གྱི་སྒོ་ནས་བཅོས་ལ། ཡང་ཁྲིད་པས་བསྒོམ་རྒྱུ་གང་ཡིན་མ་ཤེས་པ་དང༌། སེམས་ཚོལ་བ་ལ་མཚན་ཆར་ནང་དུ་སོང་རབ་དང༌། བསྒོམ་པ་དེ་མ་ཡིན་པའི་རྟོགས་པ་འབུལ་རྒྱུའི་གཟུགས་ཁ་དོག་ཅན་དགོས་པ་སྐད་དང༌། རྫུན་དང་ལྷད་འཁྲིས་མེད་པའི་ཉམས་མྱོང་སྐྱེས་ཚུལ་དྲང་པོར་སྨྲས་བྱུང་ཡང་ད་རུང་དེ་ལ་མ་ལྟོས་པ་གཅིག་ཡོད་སྐད་པའི་མགོ་བསྐོར་གྱི་རྫུན་རླབས་མང་པོ་བསྐྱེད་ནས་དད་ལྡན་སྙིང་རླུང་འཇུག་པར་བྱེད་པ་དང༌། རང་ལ་བསྟོད་ར་དང་བསྙེན་བཀུར་ལ་བརྟེན་ནས་ཁྱོད་ལས་ལྷག་པ་མེད་པའི་བསྟོད་ར་མང་པོས་རློམ་སེམས་བསྐྱེད་པར་བྱེད་པ་དང༌། ཡང་འདྲ་མིན་དང་རང་ཡིད་ལ་མི་འབབ་པའི་རྣམ་འགྱུར་ཅུང་ཟད་རང་དང་མི་མཐུན་པ་ལ་བརྟེན་ནས་ཁོས་ངན་པ་འདི་ལྟ་བུའི་རྟོགས་འབུལ་བྱས་པ་ཡིན་ནོ་ཟེར་ནས་འཛེམ་མེད་དུ་ཀུན་ལ་བསྒྲགས་ནས་ཐམས་ཅད་ཀྱི་མཚར་རྟེན་དུ་བྱེད་པའི་ཉེས་པ་ལ་ཇི་མི་སྙམ་པ་འདི་རྣམས་ནི་བླ་མ་དང་ཁྲིད་གཉེར་བའི་སྐྱོན་ཁོ་ན་ཡིན་པས་བག་ཡོད་དྲན་ཤེས་ཀྱི་ལས་རྒྱུ་འབྲས་དང་མཐུན་པའི་སྒོ་ནས་བློ་ཚད་དྲང་པོར་བསྲང་བ་གལ་ཆེ་ཞིང་འདི་འདྲའི་བདེན་རྫུན་གྱི་ཞལ་ལྕེ་དྲང་པོར་བསྲང་བ་ལ་ཇི་ལེགས་བཤད་པའི་དུས་ཀྱི་གསུང་ངག་ལ་མཐོ་བ་ལ་ངོས་དགའ་མེད་དམའ་བ་ལ་ཁྱད་གསོད་མེད་ཉེ་བ་ལ་ངོ་སྲུང་མེད་རིང་བ་ལ་གཡེལ་བ་མེད་པའི་ཚུལ་དེ་ལྟ་བུའི་བཅོས་པ་མ་གཏོགས་རང་གི་དྲན་ཤར་དང་འདོད་བློ་ངན་པ་ལ་བརྟེན་པའི་མཐོས་ཚོད་ཀྱི་ཟག་པ་མི་བསགས། དེ་འདྲས་ནན་ཏན་བྱེད་པའི་ཆེ་འདོད་བས་རང་གར་བསྡད་ན་དགེ་སྟོབས་ཆེ་བ་ཤེས་པར་བྱའོ། ། ལར་ཁྲིད་རྐང་དེར་སྐྱེ་ཚུལ་དང་ཉམས་རྟོགས་ངོ་ཟིའི་གཏམ་ཡིན་མིན་ན་ཡམ་ཅུང་ཟད་ཙམ་རེ་ལ་བརྟེན་ནས་བདེན་རྫུན་མི་མཐོང་བའི་ཐབས་མེད་དེ།
དེ་ཙམ་ཤེས་པའི་མྱོང་བ་རེ་ཁྲིད་སྟོན་པ་ལ་མེད་ཐབས་མེད་ཅིང༌། དེ་ལས་བརྒལ་བའི་རྟོགས་པ་འབུལ་བའང་དུས་ཀྱི་དབང་ལས་དཀའམ་སྙམ་པས་གཙོ་བོར་ཕན་ཚུན་མགོ་བསྐོར་གྱི་སེམས་ལས་མང་པོ་བས་རིག་ཐོག་རྐྱང་པའི་སྟེང་ནས་དྲི་བ་ངོ་སྤྲོད་བྱེད་པ་དེ་མཆོག་ཡིན། ༡གནས་པའི་བཅོས་ལུགས་མང་པོ་སློབ་པ་བས་འགྱུ་བ་ངོ་ལྟའི་ཅེར་ལྟ་ཅེར་འཇོག་སློབ་པ་མཆོག་ཡིན། ༢དམིགས་པའི་ཁྱད་ཆོས་འདྲ་མིན་མང་པོ་སློབ་པ་བས་དྲན་ཐོག་ཏུ་གློད་ཤེས་པ་སློབ་པ་ཁོ་ན་མཆོག་ཡིན། ༣བདེ་གསལ་ལ་སླར་ཡང་འཛིན་ཆ་བསྐྱེད་པ་བས་སྣང་རིག་མ་འགག་པའི་སྟེང་དུ་རྩལ་སྦྱོང་བ་མཆོག་ཡིན། ༤དུས་གསུམ་སྤྲོས་མེད་ཀྱི་ངང་དུ་འཇོག་ཤེས་པ་བས་དབྱིངས་རིག་དབྱེར་མེད་ཀྱི་མཁའ་ལ་འགྲོས་སྐྱོང་བ་མཆོག་ཡིན། ༥སྤང་གཉེན་ཁྱད་ཆོས་ཀྱི་ཕྲ་ཞིབ་སྙན་ལ་མང་བ་བས་སྣང་རིག་མ་འགགས་པའི་གདོང་ལ་བཤིག་ཤེས་པ་མཆོག་ཡིན། ༦ལུས་ངག་གི་དགེ་སྦྱོར་བྱེད་ཚུལ་བརྒྱ་སློབ་པ་པས་ཀུན་སློང་གི་འཛིན་སྟངས་བཟུང་ཚུལ་གྱི་གནད་ཟབ་མོ་སློབ་ཤེས་པ་མཆོག་ཡིན། ༧བཅོས་མའི་དགེ་བ་འབུམ་ཕྲག་གི་བསྐུལ་མ་བས་ལུས་ངག་ཡིད་གསུམ་དྲང་ཞིང་བླ་མ་དཀོན་མཆོག་དཔང་པོར་བལྟ་བའི་བསམ་སྦྱོར་བསྐྱེད་པ་མཆོག་ཡིན་ནོ། ། ༨མདོར་ན་གང་ཟག་གི་སྐྱེ་ཚུལ་དང་ལས་འཕྲོ་དང་འཕྲལ་གྱི་རྟེན་འབྲེལ་དང་གོ་ཚུལ་མི་གཅིག་པའི་དབང་གིས་སོ་སོའི་ཉམས་རྟོགས་གང་ཡོད་དེའི་ཐོག་ནས་བདེ་གསལ་གྱི་ཉམས་བརྟན་པོ་འདུག་ན་ཆགས་ཞེན་མ་བྱེད་པར་སྐྱོང་བ་གལ་ཆེ་བརྗོད།
གནས་ཉམས་ཀྱི་གཏད་སོ་བྱང་ནས་རྣམ་རྟོག་རྗེན་པར་བུད་ནའང་རེ་ཞིག་ལ་སྔ་མའི་ཉམས་བརྟན་པོ་ལ་སྨོན་མི་དགོས་འདི་རང་དེ་ལས་ངན་པ་མིན་པས་གང་ནའང་འདི་མ་ཤོར་བར་སྐྱོང་བྱ། ལྷག་མཐོང་ཡིན་ཚུལ་བརྗོད་དགོས་རྒྱུ་མེད། དེ་ནས་ཁྲིད་ཁ་ཤས་ཐོབ་པའི་ཉམས་ལེན་ལ་ངེས་ཤེས་དང༌། རྟོགས་པ་ལ་བོགས་དང་བློ་སྐྱེད་ཁོ་ན་འདོད་པའི་སྐྱེས་བུ་དམ་པའི་རིགས་ལ། ཁྲིད་རྗེས་མ་ཞིག་གི་དུས་གཞན་ལ་ལུས་གནད་དང་བཞག་ཐབས་སྟོན་དུས་ནས་བཟུང་སྟེ་ལྷག་མཐོང་གི་ཁྲིད་ཟབ་མོའི་བཞག་ཐབས་ཀྱི་བསྒྱུར་སོ་སྐབས་སྐབས་སུ་བླ་མས་ངོ་སྤྲད་ནས་དེ་ལ་ཁྲིད་ཉུལ་བས་ཁྲིད་ཤེས་ཀྱི་ཉམས་ཉུལ་བྱས་པས་རྟོགས་པ་རྡོ་རུས་འཕྲོད་པའི་ངོ་མཚར་ཅན་འབྱུང་ངེས་སོ། ། ལྐོག་གྱུར་གྱི་ཉམས་ལྟ་ངོ་སྤྲོད་འདི་གལ་ཆེ། སྤྱི་ལ་ངོ་སྤྲོད་བཤད་པ་འདི་གསུང་རབ་ཀྱི་གོ་དོན་དང་ཉམས་མྱོང་དགའ་རབ་ཡོད་པ་མ་གཏོགས་གསར་པས་བློ་ལ་ཟིན་ཞིང་གོ་བ་ཤིན་ཏུ་དཀའ་བས་སོ་སོར་ཞིབ་ཆའི་ཉམས་ལེན་སྐྱོང་ཚུལ་དང་ཐེ་ཚོམ་མེད་པའི་ཡིད་ཆེས་བསྐྱེད་ནས་ཕྱིན་ཆད་བསྒོམ་ལ་བདག་རྐྱེན་དགོས་པའི་ནན་ཏན་བྱའོ། ། མཆན། ༈ ཆོས་ཐུན་ཉི་ཤུ་པ་ལ་ཡང་སྔར་བཞིན་ཚིག་གི་མཚམས་སྦྱོར་བྱས་ནས། དེ་ལྟར་ཕྱག་རྒྱ་ཆེན་པོའི་ལམ་གྱི་རིམ་པ་དེ་བླ་མ་ཉམས་རྟོགས་གདམས་ངག་དང་ལྡན་པའི་ཁྲིད་ཀྱི་སྲང་ལ་བཙུད་ནས་ཉམས་མྱོང་གི་སྐྱ་བར་ནས་འདོན་ཞིང་གོལ་ཤོར་གྱི་སྐྱོན་དང་མ་འདྲེས་པར་སྐྱོང་བས་སྐྱེ་ཚུལ་གྱི་བློ་རིག་གསུམ་ལ་བརྟེན་ནས་ཉམས་དང་རྟོགས་པའི་ཡོན་ཏན་རིམ་བཞིན་འབྱུང་ཚུལ་ངོ་སྤྲད་པ།
རིག་སྟོང་དུ་གཏན་ལ་ཕབ་པའི་ཐོག་མར་ཞི་གནས་ངོ་སྤྲོད་པ་ནི། གང་ཟག་གི་བློའི་རིམ་པས་འཆར་བའི་བླ་མ་ལ་མོས་གུས་དང་སྔོན་བསགས་ཆེ་ཞིང་སྒྲིབ་པ་ཆུང་བས་བླ་མ་ལ་གསོལ་བ་བཏབ་པ་ཙམ་མམ། ཆོས་ཐོས་པ་ཙམ་མམ། བརྡ་རྐྱེན་སྣ་ཚོགས་ཀྱིས་རྐྱེན་བྱས་ཏེ་སྒོམ་བཏབ་པ་ཙམ་ནས་ཅི་ཡིན་ཆ་མེད་པར་རྣལ་འབྱོར་གོང་མ་གསུམ་གང་རུང་གི་རྟོགས་པ་འོག་མའི་ཉམས་ཡར་ལྡན་དུ་ཚང་བ་དང་བཅས་ཉམས་རྟོགས་དུས་གཅིག་ལ་ཤར་འོང་བ་སྟེ་དེ་འདྲའི་གང་ཟག་ཉིན་མོའི་སྐར་མ་ལྟ་བུའོ། ། ཐོད་རྒལ་བ་ནི་སྔོན་སྦྱང་དང་འཕྲལ་གྱི་བློ་མཐོ་དམན་ཆེ་བས་ཞི་གནས་མ་སྐྱེས་ཀྱང་ལྷག་མཐོང་གི་ཉམས་རྟོགས་སྐྱེ་བ་རེས་ཞི་གནས་རྐྱང་པ་འཆར་བ་རེས་གཉིས་ཀ་མི་འོང་བའོ། ། རིམ་གྱིས་པ་སྦྱང་བ་སྟོབས་ཞན་ཉམས་ལེན་རྣལ་མ་སྲོལ་མ་དེ་ནུད་ནུད་དུ་སྔོན་ལ་ཞི་གནས། དེ་ནས་ལྷག་མཐོང༌། དེ་ནས་ཟུང་འཇུག་གི་ཉམས་རྟོགས་རིམ་གྱིས་འཆར་བ་ཡིན་ལ། འཆར་ཚུལ་འདི་ཀ་མང་ཡང་མང༌། རྒྱ་ཡང་བརྟན་པས་ངོ་སྤྲོད་ཀྱང་འདི་ཀའི་ལུགས་སུ་བགྱིའོ། །
དེ་ལ་ཡང་དང་པོ་ཞི་གནས་ཀྱི་ཏིང་ངེ་འཛིན་སྐྱེས་པ་དེ་ངོ་སྤྲད་པ་ལ། དེ་ལྟར་མ་ཟིན་པ་ཟིན་པར་བྱེད་པ་ལ་སོགས་པའི་མན་ངག་རྣམས་བསྒོམ་པ་ལ་བརྟེན་ནས་གནས་པ་གསུམ་རིམ་གྱིས་འཆར་ཏེ། དང་པོར་དམིགས་པ་ལ་སེམས་དམ་དུམ་དུ་གནས་པ་འདྲ་ཞིག་ཡོད་དེ་སྣ་ཟིན་ཙམ་ཡིན། དེ་ནས་རིམ་པར་བག་ཙམ་དྭངས་ཙ་ན་རྟོགས་པ་སྔར་བས་མང་དུ་སོང་བ་འདྲ་ཞིག་བྱུང་ན་དེ་མང་དུ་སོང་བ་མིན། སྔར་ཕན་ཆད་མ་བསྒོམ་པས་རྣམ་རྟོག་བྱུང་ཡང་མ་ཚོར། ད་ལྟ་སེམས་མཉམ་པར་བཞག་སྟེ་རིག་པ་དྭངས་པས་ཚོར་བ་ཡིན། དེ་ལ་རྟོག་པའི་སྣ་མ་བསྐྱིལ་རྗེས་སུ་མ་འབྲང་བར་བཞག་པས་རྟོག་པ་འོག་འགྱུ་ལ་མི་འཆོལ་བར་སྐྱེས་ཚད་ངོས་ཟིན། ཐུན་བསྟུང་མི་དགོས་པར་རིག་པ་སྤུན་སི་ལི་ལི་འཕྲོ་བ་འདྲ་ཞིག་འདུག་ཀྱང་སྒོམ་གྱི་རྒྱུན་དེ་མ་ཆད་པར་བྱུང་ན་གནས་པ་དང་པོ་རི་གཟར་གྱི་ཁ་ནས་ཆུ་འབབ་པ་འདྲ་བ་དེ་ཟེར་བ་ཡིན། དེའང་རི་གཟར་གྱི་ཆུ་རྦ་ཀློང་དང་བཅས་པར་འབབ་པ་དེའི་གསེབ་ཏུ་རང་རེ་ཚུད་ནས་ཁྱེར་བ་འདྲ་བ་ཞིག་བྱུང་ན་མིན། དེ་ལ་གལ་མེད་དུ་ལྟ་བ་འདྲ་ཞིག་འདུག་ན་ཡིན།
དེ་ལ་ལྟ་བ་དང་སྐྱོང་ལུགས་གོང་ལྟར་བྱས་པས་རྣམ་རྟོག་དེ་ཕྲ་ཉལ་གྱིས་སོང་ནས་མི་རྟོག་པའི་ངང་ལ་འགྲོ། སྐབས་སྐབས་སུ་རྟོག་པ་རེ་ཏོལ་ཏོལ་གྱིས་བྱུང་ཡང་རྒྱུན་མི་འབྲལ་བར་རྡོ་ཚན་ལ་ཁ་བ་བབ་པ་ལྟར་ཡལ་འགྲོ། རྟོག་པ་ཅི་འགྱུས་སྤུ་རིས་དང་གྲངས་སུ་ཐེབ་པ་འོང་ཞིང་རང་གི་སྒོམ་རྒྱུན་དེ་ན་ར་ར་འགྲོ་བ་འདྲ་ཞིག་བྱུང་ན་གནས་པ་བར་པ་ཆུ་ཀླུང་དལ་གྱིས་འབབ་པ་ལྟ་བུ་ཟེར། དེའང་ཐག་རིང་པོ་ཞིག་ཏུ་འདུག་ནས་དེའི་འབབ་ལུགས་ལེགས་པར་མི་མཐོང་བ་འདྲ་ན་མིན། རྩར་འདུག་ནས་མཐོང་བ་འདྲ་ན་ཡིན། དེ་ལ་གོང་བཞིན་བསྐྱང་པས་ཕྲ་རགས་ཀྱི་རྣམ་རྟོག་རྒྱུན་ཆད་དེ་མི་རྟོག་པའི་ངང་ལ་མེ་རེ་གནས། ལུས་བདེ་བའམ་ཡོད་དུ་མི་ཚོར་རླུང་འགྲོ་འོང་དང་འགག་པའང་མི་ཚོར། སེམས་བདེ་གསལ་མི་རྟོག་པ་ལ་ཕྱམ་ཕྱམ་འགྲོ། རྗེས་ཐོབ་ཏུའང་ལེགས་པར་མ་དཔྱད་ན་ཡུལ་གྱི་སྤུ་རིས་མི་ཟིན། རྣམ་གཡེང་ལ་བློ་མི་འཇུག་བརྗེད་ངས་ཆེར་སོང་བ་འདྲ་བ།
མ་བསྒོམས་ཀྱང་སྒོམ་དུ་ཕྱམ་ཕྱམ་འགྲོ་བ། དྭངས་ཆ་ཡོད་པ་སྤྲིན་མེད་པའི་ནམ་མཁའ་དྭངས་པའི་དཀྱིལ་ལྟ་བུ་ཉམས་ལ་ཁ་གཏིང་མེད་པ་གསལ་མེ་རེ་བ་བྱུང་ན་གནས་པ་ཐ་མ་མི་གཡོ་བ་རྒྱ་མཚོ་ལྟ་བུ་བྱ་བ་ཡིན། དེའང་མུན་ནང་གི་རྒྱ་མཚོ་འདྲ་ན་མིན། ཉིན་པར་གྱི་རྒྱ་མཚོ་འདྲ་ན་ཡིན། འདི་རྣམས་བསམ་གཏན་གྱི་དངོས་གཞི་ཡིན་པས་རྒྱུན་བསྲིངས་ན་མངོན་ཤེས་སོགས་འཆར་ཞིང་བདེན་པ་མཐོང་བའི་རྟེན་བྱེད་དོ། ། གནས་པ་གསུམ་པོ་དེ་དག་གང་སྐྱེས་འདུག་ཀྱང་དེ་ཙམ་ན་ངོ་སྤྲད་པས་རང་ངོ་ཤེས་བྲོད་ཁ་རྙེད། སྒྲོ་འདོགས་ཆོད། མ་སྐྱེས་པ་ལ་ངོ་སྤྲད་ན་དེ་ལྟར་འོང་བར་འདོད་ནས་ཉམས་ལེན་འཆུག ། དེའང་གནས་པ་དང་པོ་དེས་ཅུང་གྲུལ་མི་ཐུབ། ཁྲིད་ཐེངས་གཅིག་ལ་ཐ་མའང་གནས་པ་བར་པ་ཙམ་མ་སྐྱེས་པའི་ཐབས་མེད།
དེ་གཉིས་སྐྱེས་ནས་ཐ་མ་མ་སྐྱེས་ན་ཟིན་པ་བརྟན་བྱེད་ཀྱི་མན་ངག་བསྒོམ་པས་ཉམས་བདེ་གསལ་མི་རྟོག་པའི་ཏིང་ངེ་འཛིན་མཐར་ཐུག་འབྱུང་ཞིང་ང་ལ་སྒོམ་བྱུང་ང་རྟོགས་ལྡན་ཡིན་སྙམ་པ་འོང་ཡང༌། རྗེས་ལ་གསོལ་བ་མ་ཐེབས་ཤིང༌། ། ཞེན་པ་གཏིང་ནས་མ་ལོག་ན། ། སྒོམ་ཉམས་བཟང་ཡང་ཉུངས་མའི་གཡོས། ། ཞེས་གསུངས་སོ། ། དེ་ལྟར་བདེ་གསལ་མི་རྟོག་པའི་ཉམས་ཤར་བའི་མཐུས་འདོད་ཡོན་ལ་ཞེན་པ་ལྡོག ། ཟས་ཀྱང་ཟ་མི་འདོད། དབུགས་རྒྱུ་བའང་མི་ཚོར། སངས་རྒྱས་ཀྱི་དགོངས་པའང་འདི་ག་ཡིན་སྙམ་པའི་དགའ་ཚོར་ཆེན་པོ་སྐྱེ། བླ་མ་ལ་སངས་རྒྱས་སུ་འདུག་སྙམ་པའི་ངེས་ཤེས་ཆེན་པོ་འོང༌།
ཟག་བཅས་ཀྱི་མངོན་ཤེས་དང་རྫུ་འཕྲུལ་སོགས་ཀྱང་འཆར་བས་དེ་ལ་མ་ཞེན་པར་བྱ་བ་གལ་ཆེ་སྟེ། གོལ་ས་གསུམ་པོའང་འདིའི་སྐབས་སུ་འབྱུང་བ་ཡིན་ཞིང༌། རྒྱལ་བའི་དབང་པོའི་ཁྲིད་ཡིག་ཆེན་མོར། བདེ་གསལ་མི་རྟོག་པ་སོགས་ཉམས་རྣམས་ལ། ། ཆགས་ན་ཁམས་གསུམ་གོལ་བས་དེ་སྤངས་ཏེ། ། ཆགས་ཞེན་བྲལ་ཞིང་བརྩོན་པ་བསྐྱེད་པར་བྱ། ། ཞེས་པ་བོགས་འདོན་གྱི་སྐབས་སུ་ཞིབ་རྒྱས་སུ་གསུངས་པ་ལྟར་ཤེས་པར་བྱ་ཞིང་སྐབས་ཐོབ་ཅུང་ཟད་བརྗོད་ནས་འཆད་པ་ལྟར་ཡིན་ལ། དཔལ་ས་ར་ཧས། གང་ལ་ཞེན་པ་ཡོད་ན་དེ་ཡང་ཐོང༌། ། ཞེས་དང༌།
བདེ་གསལ་མི་རྟོག་སྒོམ་གྱི་གོལ་ས་ཡིན། ། ཞེས་དང༌། མན་ངག་ཁྲིད་ཀྱི་རྩ་བ་ལས། སྒོམ་ཆེན་སྒོམ་གྱིས་མ་བཅིངས་ན། ། གཞན་གྱིས་འཆིང་བར་མི་འགྱུར་བས། ། གོ་བའི་ལྟ་བ་རྒྱབ་ཏུ་སྐྱུར། ། བསྒོམ་པའི་ཉམས་མྱོང་རྨངས་ནས་ཤིག ། ཅེས་གསུངས་པས་ཞི་གནས་ཇི་ལྟར་བརྟན་ཡང་ཁམས་གསུམ་ལས་མ་འདས་པས་ཆགས་ཞེན་ཅུང་ཟད་ཀྱང་མེད་པར་བསྒོམ་དགོས་པ་ཡིན་ལ། བསྒོམ་རྟོགས་པའི་གཞི་འཛིན་བརྟན་པར་བྱེད་པས་དང་པོར་ཆེད་དུ་སྒྲུབ་པའི་དགོས་པའང་དེའི་དོན་ཡིན་ནོ། ། འདི་ལོ་རེ་ཙམ་སྐྱོང་ན་ཕྱིས་རྟོགས་པ་ཐོབ་དུས་བརྟན་པ་གཅིག་འོང་བར་གསུངས་ཤིང་ཞི་གནས་བརྟན་པའི་ཚད་དང་འདི་ལ་ཆེད་དུ་སྒྲུབ་པ་བཀའ་གདམས་རྣམས་ཀྱི་ལུགས་ཏེ།
སྤྱན་སྔ་བ་ཚུལ་ཁྲིམས་འབར་གྱི་གསུང་ལས་རྒྱས་པར་འབྱུང་བ་སོགས་ཀྱི་ངེས་པ་མཛད་ཀྱང་འདི་ལ་ཧ་ཅང་ཞེན་དྲག་ན་རྟོགས་པ་དངོས་ཀྱི་རིང་རྒྱུར་འགྱུར་ཏེ། བསྔགས་འོས་བསྔགས་བསྟོད་ལས། ཁྱོད་ཀྱི་བསྟན་ལ་མི་ཕྱོགས་པའི། ། སྐྱེ་བོ་མ་རིག་གིས་ལྡོངས་པ། ། སྲིད་རྩེའི་བར་དུ་སོང་ནས་ནི། ། སྡུག་བསྔལ་ཡང་འབྱུང་སྲིད་པ་བསྒྲུབ། ། ཅེས་དང༌། ཁྱོད་ཀྱི་བསྟན་པའི་རྗེས་འབྲང་བ། ། བསམ་གཏན་དངོས་གཞི་མ་ཐོབ་ཀྱང༌། ། བདུད་ཀྱི་མིག་རས་རྩ་བཞིན་དུ། །
སྲིད་པ་རྣམས་ནི་བཟློག་པར་བགྱི། ། ཞེས་གསུངས། འདི་ལ་དགོངས་ནས་རྗེ་དྭགས་པོས། གཞན་སྒོམ་འདེབས་པ་ལ་མཁས་ཏེ་ང་བཤིག་པ་ལ་མཁས་པ་ཡིན་གསུངས་པ་དང༌། མན་ངག་ཁྲིད་ཀྱི་རྩ་བ་ལས། དེ་ལྟར་བསྒོམ་པས་ཉམས་མྱོང་འཆར། ། བདེ་གསལ་མི་རྟོག་སྣ་ཚོགས་འབྱུང༌། ། དེ་ལ་དགའ་ཚོར་དཔག་མེད་སྐྱེ། ། མོས་གུས་མ་བཅོས་ཤུགས་ཀྱིས་འོང༌། ། ཞེན་པ་ནང་ནས་དབང་མེད་ལྡོག །
དེ་ནི་སྐྱོང་ཡུན་རིང་ཚད་དགའ། ། བསྒོམ་ཤེས་མང་སྟེ་བཤིག་ཤེས་ཉུང༌། ། དེས་ན་ཁད་ཀྱི་བཤིག་ཐབས་ནི། ། སྒོམ་དང་རྟོག་པ་བསྲེ་བ་སྟེ། ། རྟོག་པ་རྒྱུད་མར་མ་སོང་བར། ། རྩད་བཅད་དུམ་བུར་སྒོམ་གསེབ་གདབ། ། མིག་ཀྱང་འབྱེད་འཛུམ་མང་དུ་བྱ། ། འགྲོ་འཆག་ཉལ་འདུག་སྨྲ་སོགས་ལ། ། ཡེངས་པ་མེད་པའི་བྱ་ར་བྱ། ། རྣམ་རྟོག་ཉོན་མོངས་ལ་སོགས་ལ། །
དགོས་ཤིང་མེད་ཐབས་མེད་པར་བལྟ། ། སྐྱོན་ཅན་མི་སྤང་སྲིད་དུ་བཅད། ། དེས་ནི་དགག་སྒྲུབ་གཉིས་དང་བྲལ། ། རྣམ་རྟོག་སྒོམ་དུ་མ་ཤར་ན། ། གང་བྱས་འཁོར་བའི་རྒྱུ་འབྲས་ཡིན། ། ཞེས་གསུངས་པས།
མཆན། བསྒོམ་བཤིག་པ་ནི་སྒོ་ལྔའི་སྣང་བ་དང་ཡིད་ཀྱི་ཆོས་ལ་བསྲེ་བ་རྣམས་ཀྱིས་ཀྱང་བཤིག་པར་འགྲོ་བས་རྟོག་པ་རང་ཤར་ལ་འོང་བའི་སྣ་ཁྲིད་པ་དང་རྩལ་ཁ་བསྒྱུར་བ་ཡིན་ལ། དེས་འཕྲིག་གཏན་ནས་མ་ཚུད་པར་དེ་འདྲ་དུས་ཀྱང་གནས་ཉམས་ཁོ་ན་ལ་འགྲོ་ཞིང་ཡང་ལ་ལ་དག་དེ་འདྲས་རྩལ་སྦྱངས་པས་གནས་ཉམས་ཀྱང་མེད་པར་འགྲོ་དྭོགས་ཡོད་པས་དེ་འདྲའི་རིགས་ལ་གནས་པ་རང་གཉུག་བསྲིང་ན་དྲག་སྟེ། སྔ་མ་མ་ཚར་ཕྱི་མ་མིན། །
ཞེས་དང༌། ངོ་སྤྲོད་སྔས་ན་གོ་བས་དྲེད། ། ལྷག་མཐོང་སྔས་ན་ཞི་གནས་མེད། ། ཅེས་དང༌། མན་ངག་ཁྲིད་ཀྱི་རྩ་བ་ལས། ངོ་སྤྲོད་མི་སྔ་རྐུན་བུར་བཏང༌། ། བླ་མའི་བྱིན་རླབས་ཞུགས་པ་དང༌། ། ལྟ་སྒོམ་དག་དང་འབྲལ་བ་གཉིས། ། འཛོམ་ན་རྟོགས་པ་འཆར་བ་ཡིན། ། སྔར་འདྲིས་མི་དང་དེ་རུ་འཕྲད། །
ལྷ་གསོལ་ཡོད་ན་བྱ་དགོས་སྙམ། ། དགའ་བ་ཁྱད་པར་ཅན་ཞིག་སྐྱེ། མདོ་རྒྱུད་བླ་མའི་གསུང་སྒྲོས་དང༌། ། ངོ་སྤྲོད་གནད་རྣམས་རྫོགས་པར་བྱ། ། ཞེས་གསུངས་པས་རྟོག་པ་རང་ཤར་མ་བྱུང་གི་བར་དུ་ཧ་ཅང་བཅོས་རྒྱུ་མང་དྲག་ན་སྔར་གྱི་གནས་ཉམས་དེ་ཡང་མེད་པར་འགྲོ་ནས་དྲན་རྟོག་ཀྱང་ངོ་མ་ཤེས་པར་ཤོར་བ་དང༌། ཡང་སྐྱོང་ཚལ་དང་གེགས་སེལ་དང་གོལ་ཤོར་སོགས་ཀྱང་གནས་ཉམས་ལ་འཛིན་པ་མ་ཞུགས་ཙམ་མ་གཏོགས་ཧ་ཅང་མཁས་ཁྱད་ཀྱིས་བཅོས་རྒྱུ་མང་ན་རྟོག་པ་བཟང་ངན་གང་བྱུང་ལ་ཟོན་བཅའ་ཞིང་སྐྱོན་བཏགས་ནས་གེགས་ལ་འགྱུར་བ་ཞིག་འོང་བས། གོལ་ས་སྔས་ན་ཟོན་འདོད་སྐྱེ། ། བོགས་འདོན་སྔས་ན་ས་མི་ཟིན། ། བསྒོམ་པ་འགྱུར་ན་ངོ་མི་འཕྲོད། ། བཟང་སྐྱེད་འདོད་ན་ངན་སྐྱེད་ཆེ། །
ཞེས་གསུངས་པའི་ཚུལ་ཤེས་པས་མན་ངག་གི་ཞིབ་ཆ་ལ་མཁས་པར་བྱས་ནས་དད་ལྡན་ཐར་འདོད་ལམ་ལ་ཆུད་པར་བྱའོ། ། ཏིང་ངེ་འཛིན་གྱི་རྩལ་སྦྱང་བ་ལ་བརྟེན་ནས་རང་གྲོལ་གྱི་རྟོགས་པ་འཆར་བའི་ཐབས་ཡུལ་ཀུན་ཏུ་བསྲེ་བ་དང་ངོ་ལྟ་རྩད་གཅོད་ཀྱི་རིམ་པ་གསལ་བར་བསྟན་ནས་ད་ནི་འཁྲུལ་པའི་གཞི་རྩ་གཅོད་པ་ཞེས་བྱ་བ་ལྷག་མཐོང་གི་ཁྲིད་རྐང་གསུམ་ལས་དང་པོ་དངོས་སྟོན་པར་བྱ་སྟེ། དེ་ཡང་ཏི་ལོ་པ་ཆེན་པོའི་ཞལ་ནས། རང་སེམས་རྩ་བ་ཆོད་ལ་རིག་པ་གཅེར་བུར་ཞོག ། རྟོག་པ་དྲི་མའི་ཆུ་དེ་དྭངས་སུ་ཆུག ། ཅེས་གསུངས་པས། འཁྲུལ་པའི་གཞི་རྩ་གཅོད་པར་བྱེད་པ་སྤུ་གྲི་ལྟ་བུའི་གདམས་ངག་ལ་དོན་བཞི་སྟེ། མེད་པར་སྣང་བ་དང་གཅིག ། སྣང་བས་སྟོང་པ་དང་གཉིས། གཉིས་སུ་མེད་པ་དང་གསུམ།
བློ་དང་བྲལ་བའོ། ། ཞེས་གསུངས་པས་མན་ངག་ཉམས་ལེན་དུ་དྲིལ་ནས་སྒྲུབ་པ་ལག་ཏུ་ལེན་པའི་ཚུལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ་བཅའ་བ་ལུས་ཀྱི་གནད་བླ་མ་མོས་གུས་ཀྱི་གནད་སྔར་བཞིན་ལ་དམིགས་པ་ མཆན། ཡུལ་ལ་བསྲེ་ཚུལ་འདི་ལ་ཉམས་ཀྱི་ཚེ་ཡུལ་ཐོག་ཏུ་གློད་ནས་སྣང་སེམས་དབྱེར་མེད་ཀྱི་གོ་བ་དང་ཉམས་མྱོང་གནས་ཐོག་ཏུ་ངོས་བཟུང་བ་ཡིན་པས་གློད་པ་གལ་ཆེ། རྟོག་པ་ངོ་མཐོང་ཡན་ལ་དབྱིངས་གསལ་གདབ་ནས་དེའི་ཀློང་དུ་བསྲེ་བ་ཡིན་པས་སྒྲིམ་ལ་ཡངས་སིངས་ཀྱི་ལྟ་བ་གལ་ཆེ་སྟེ། དེ་ལའང་མ་བསྒྲིམ་ན་ཡུལ་སྣང་དངོས་པོའི་བཀག་གིས་ཁྱེར་ནས་སྣང་རིག་དབྱེར་མེད་དུ་ངོས་ཟིན་པ་དགའ་སྟེ། ཕ་དམ་པས། རྗེས་ཐོབ་བློ་བྲལ་གྱི་ཉམས་ལ་དྲན་པའི་རྩི་ཤོར་ན་འབྱམས་པ་བྱ་བ་ཡིན། ཞེས་གསུངས། ཏིང་ངེ་འཛིན་གྱི་གནད་ལ་སེམས་རང་ལུགས་སུ་གློད་ལ་ཞོག ། གློད་པའི་སེམས་ཀྱི་ངོ་བོ་ལ་རྗེན་ལྷངས་ཀྱིས་ལྟོ།
མ་ཡེངས་ཙམ་གྱི་དྲན་པ་རྒྱུན་ཆགས་སུ་བསྟེན། རྣམ་རྟོག་ཅི་ཤར་ཡང་ཆེད་དུ་སྤང་བླང་དང་བཅས་བཅོས་གང་ཡང་མི་བྱེད་པར་རང་ངོ་ལ་ལྟོས། འདི་ནི་ས་ར་ཧས། ཆུ་དང་མར་མེ་རང་གསལ་གཅིག་པུར་ཞོ་ག ། འགྲོ་འོང་ང་ཡི་མི་ལེན་མི་འདོར་རོ། ། ཞེས་གསུངས་པའི་དོན་ནོ། ། དེའི་ངང་ནས་འདི་ལྟར་ཤེས་པར་བྱ་སྟེ། ལང་ཀར་གཤེགས་པ་ལས། ཀྱེ་རྒྱལ་བའི་སྲས་དག་ཁམས་གསུམ་པོ་འདི་ནི་སེམས་ཙམ་མོ། ། ཞེས་གསུངས་པའི་དོན་ཏེ་འོ་སྐོལ་ཐོག་མ་མེད་པའི་དུས་ཀྱི་མ་རིག་པའི་དབང་གིས་བདག་མེད་པ་ལ་བདག་ཏུ་རྟོག་གཞན་མེད་པ་ལ་གཞན་དུ་རྟོག་ནས།
ངའོ་བདག་གོ་ཞེས་བདག་ལ་ཆགས་པར་བྱེད་ཅིང་འཁོར་འདས་བཟང་ངན་སྣ་ཚོགས་སུ་ཀུན་ཏུ་བརྟགས་པའི་མིང་དོན་གྱི་མཚན་མར་འཛིན་ཞིང་ཁམས་གསུམ་གྱི་བདེ་སྡུག་སྣ་ཚོགས་སུ་མྱོང་བའི་ཀུན་ནས་ཉོན་མོངས་པར་བྱེད་པའི་སེམས་འདིའི་མཚན་ཉིད་ཅི་ལྟ་བུ། ཚོགས་དྲུག་གི་སྣང་བ་འདི་གང་ལ་གནས་ཤིང་གང་དུ་སྐྱེ། རང་གི་ངོ་བོ་ནི་ཅི་ལྟ་བུ་ལེགས་པར་བརྟགས་པར་བྱ་སྟེ། དེའང་ཐོག་མར་མིག་གི་ཡུལ་དུ་གཟུགས། ཕྱི་རོལ་གྱི་ས་ཆུ་མེ་རླུང་ལ་སོགས་འཁོར་འདས་ཀྱི་སྣང་བ་སྣ་ཚོགས་པ་རྣམས་དང་ནང་ལུས་ཀྱི་གཟུགས་ཕུང་འདི་དག་གི་ཕྱི་ནང་བར་གསུམ་གང་དུ་སྐྱེ་ཞིང་གང་དུ་གནས་ལེགས་པར་བརྟགས་པར་བྱེད་པ་ནི་དོན་སྣོད་ཤ་ཁྲག་ལ་སོགས་དབང་པོ་བ་སྤུའི་མཐར་སོན་པའི་བར་གང་དུ་གནས་པ་དང༌། དེ་བཞིན་དུས་ཆུ་མེ་རླུང་ནམ་མཁའ་དམྱལ་བ་ཡི་དྭགས་དུད་འགྲོ་ལྷ་དང་ལྷ་མིན་མི་དང་ཉི་ཟླ་རྒྱུ་སྐར་ཉིན་མོ་མཚན་མོ་སྣང་བ་དང་མུན་པ། ཕྱོགས་བཅུ་སོགས་དེ་དག་གི་ཕྱི་ནང་བར་གསུམ་གང་དུ་སྐྱེས། ལེགས་པར་བརྟགས་པར་བྱ་ཞིང་ཡང་དང་ཡང་དུ་བློས་བླངས་ནས་གཏན་ལ་དབབ་པར་བྱ། དེ་བཞིན་དུ་སྣ་ཚོགས་པའི་སྒྲ་དང་དྲི་དང་རོ་དང་རེག་བྱ་དང་འདུས་བྱས་དང་འདུས་མ་བྱས་ཀྱི་ངོ་བོ་ཕྱི་ནང་བར་གསུམ་ཀུན་ཏུ་བཙལ་ཞིང་བརྟགས་པར་བྱས་པས་དེ་དག་ཚོགས་དྲུག་གི་སྣང་བ་སྣ་ཚོགས་རང་རང་གི་ངོ་བོ་མ་འགག་པར་སྣང་ཡང་རང་བཞིན་གྱི་རྣམ་པར་མི་རྟོག་པའི་ངོ་བོ་ཉིད་དུ་ཉེ་བར་སྣང་བ་མ་གཏོགས་ང་དང་བདག་ཏུ་འཛིན་པའི་འཁྲུལ་པ་རྣམ་པ་ཐམས་ཅད་དུ་མ་སྐྱེས་མི་གནས་པར་མངོན་པར་གྲུབ་པའོ། ། དེ་ལྟར་ཚོགས་དྲུག་གི་ངོ་བོ་ལ་འཁྲུལ་པའི་རང་བཞིན་མ་གྲུབ་པར་ཐག་ཆོད་དེ་ད་ནི་ཡིད་གཅིག་པུ་འདི་ཉིད་རང་གི་ངོ་བོ་ལ་བརྟགས་པར་བྱ་སྟེ།
ཡིད་ཅེས་པའི་ཐམས་ཅད་ཀྱི་བྱེད་པ་པོའི་སེམས་འདི་ཉིད་ཀྱི་ངོ་བོ་དེ་ཇི་ལྟ་བུ། དངོས་པོ་ཡོད་པ་ཞིག་ཏུ་འདུག་གམ་དངོས་པོ་མེད་པ་ཞིག་ཏུ་འདུག་ལེགས་པར་བརྟགས་པར་བྱ་སྟེ། གལ་ཏེ་དངོས་པོ་ཡོད་པ་ཞིག་ཏུ་འདུག་ན་ཕྱི་ནང་འཁོར་འདས་ཀྱི་ཆོས་གང་དུ་སྐྱེ་ཞིང་གང་ལ་གནས། ཐ་མ་གང་དུ་འགག་རྣམ་པ་དབྱིབས་ཁ་དོག་ཅི་ཞིག་འདུག ། བྱ་བ་དོན་དུ་ཅི་ལྟ་བུ་ཞིག་གཉེར་ལེགས་པར་བརྟགས་པར་བྱ། སྐྱེ་འགག་གནས་གསུམ་རྣམ་པ་དབྱིབས་ཁ་དོག་བྱ་བ་དོན་གཉེར་གྱི་བྱེད་པ་པོ་ཞིག་མ་མཐོང་བར་གྱུར་ན། དངོས་པོ་ཅན་ཞིག་འདུག་གོ་ཞེས་སྒྲོ་འདོགས་པས་ཅི་ཞིག་བྱ། དངོས་པོ་མེད་པ་ཞིག་འདུག་ན་དངོས་པོ་མེད་པའི་མཚན་ཉིད་ཇི་ལྟ་བུ། དོན་དེ་གང་སུ་ཞིག་གིས་ཚུལ་ཇི་ལྟར་མཚོན་པར་ནུས། སྣ་ཚོགས་མ་འགག་པར་དྲན་ཞིང་རིག་པ་འདི་གང་ཡིན།
དྲན་ཞིང་རིག་པ་འདི་ཉིད་སེམས་ཡིན་ལ་དངོས་པོ་མེད་པའོ་ཞེས་སྒྲོ་འདོགས་པས་ཅི་ཞིག་བྱ། དངོས་པོ་མེད་པ་ནི་དམིགས་སུ་མེད་པའི་རང་བཞིན་ཉིད་ཀྱི་ཕྱིར་རོ། ། དེ་ལྟར་བརྟགས་ཤིང་དཔྱད་པར་བྱས་ལ་ཅུང་ཟད་ངལ་བའི་ཚེ་ན་ངལ་གསོ་ཞིང༌། སྐབས་སུ་བླ་མའི་རྣལ་འབྱོར་བསྒོམ་པ་གདུང་ཤུགས་དྲག་པོའི་སྒོ་ནས་གསོལ་བ་གདབ་སྟེ། སེམས་ཉིད་གཞི་རྩ་ཆོད་པར་བྱིན་གྱིས་རློབས། ། བདག་འཛིན་རང་སར་གྲོལ་བར་བྱིན་གྱིས་རློབས། ། སེམས་ཀྱི་གནས་ལུགས་རྟོགས་པར་བྱིན་གྱིས་རློབས། ། ཞེས་གསོལ་བ་བཏབ་ཅིང་ཏིང་ངེ་འཛིན་དེ་ཉིད་བློས་བླངས་ལ་ལེགས་པར་བརྟགས་པར་བྱའོ། ། ཡང་བརྟག་ཅིང་དཔྱད་མཁན་ཁོ་རང་གི་ངོ་བོ་ལ་ལེགས་པར་བརྟགས་ཤིང་དཔྱད་པ་ཐག་ཆོད་པར་བྱའོ། ། དེ་ལྟར་བརྟགས་ཤིང་དཔྱད་པས་ཁ་ཅིག་གི་སེམས་འདི་བརྟགས་པས་ཅིར་ཡང་མ་གྲུབ་པ་ཞིག་ཏུ་མཐོང་ནས་རྒྱུ་མེད་པའོ་སྙམ་པའི་ཆད་ལྟ་དང༌།
ཁ་ཅིག་གིས་དྲན་ཞིང་རིག་པ་གཅིག་ལ་རྒྱུན་ཆད་པ་མི་འདུག་པས་རྟག་ལྟ་དང༌། ཁ་ཅིག་གིས་བརྟགས་ཤིང་དཔྱད་པའི་ཚེ་ན་ཅིར་ཡང་མ་གྲུབ་པ་འདུག་ལ་དེ་ལྟ་མིན་པའི་ཚེ་ན་སྣ་ཚོགས་སུ་རྟོག་པ་གཅིག་འདུག་གོ་སྙམ་པའི་ཡོད་མེད་གཉིས་ཀ་རུ་འཛིན་པ་དང༌། ཁ་ཅིག་གིས་ཡིད་དེ་ཇི་ལྟ་བུ་ཡིན་ནམ་སྙམ་པས་ཐེ་ཚོམ་གྱིས་གཏི་མུག་པ་དང༌། དེ་ལྟར་ཕྱིན་ཅི་ལོག་ཏུ་རྟོག་པའི་བློ་སྣ་ཚོགས་འབྱུང་བ་དང༌། ཁ་ཅིག་གི་རིག་སྟོང་ནམ་མཁའ་ལྟ་བུར་རྟོགས་པའི་དབང་པོ་རྣོན་པོ་དག་ཀྱང་འབྱུང་ངོ༌། ། དེ་ལྟར་རང་བཟོ་མ་ཡིན་ན་སྐབས་འདིར་ངོ་སྤྲོད་པར་བྱ་སྟེ་དེ་ལྟར་བརྟག་ཅིང་བཙལ་བས་སྐྱེ་འགག་གནས་གསུམ་དང་སེམས་རང་གི་ངོ་བོ་རྣམ་པ་ཐམས་ཅད་དུ་རྙེད་པར་མི་འགྱུར་ཏེ། སེམས་གདོད་མ་ཉིད་ནས་སྟོང་ཞིང་བདག་མེད་པའི་ཕྱིར་རོ། ། དེ་ལྟར་སྟོང་ཞིང་བདག་མེད་པ་ཁོ་ན་ཡིན་ན་བཙལ་ཡང་ཅི་ཞིག་དགོས་ཤེ་ན། དེ་ནི་གདོད་མ་ནས་སེམས་སྟོང་པ་ཡིན་པ་ལ། སེམས་ཅན་རྣམས་ཀྱི་ཐོག་མ་མེད་པའི་དུས་ཀྱི་མ་རིག་པའི་དབང་གིས་བདག་མེད་པ་ལ་བདག་ཏུ་རྟོག་གཞན་མེད་པ་ལ་གཞན་དུ་རྟོག་པའི་བློས་ཁམས་གསུམ་དུ་སྤང་བླང་བདེ་སྡུག་སྣ་ཚོགས་པ་ལ་ཉམ་ཐག་པར་གྱུར་པས།
དེའི་ཕྱིར་གདོད་མ་ནས་བདག་མེད་སྟོང་པ་ཉིད་ཡིན་པ་ལ་ཡིན་བཞིན་དུ་རྟོགས་པར་བྱ་བའི་ཕྱིར་བཙལ་བ་ཡིན་གྱི་གཞན་དུ་ན་སེམས་ཞེས་པའི་ང་དང་བདག་ཏུ་འཛིན་པའི་དངོས་པོ་ཅན་ཞིག་གྲུབ་ནས་བཙལ་བ་ནི་མ་ཡིན་པའོ། ། དེ་ལྟར་སེམས་སྟོང་པ་ཉིད་གཅིག་ཡིན་ན་འདི་ལྟར་དྲན་ཞིང་རིག་པ་འདི་དངོས་པོ་ཅན་ཞིག་མ་ཡིན་ནམ་ཞེ་ན། དེ་ནི་དངོས་པོ་ཅན་མ་ཡིན་ཏེ་སེམས་དྲན་ཞིང་རིག་པའི་རྩལ་མ་འགགས་པར་སྣང་བའི་ཚེ་ནའང་སྐྱེ་འགག་གནས་གསུམ་སོགས་གཞི་མེད་རྩ་བྲལ་གྱི་སྟོང་པ་ཉིད་ཁོ་ནའོ། ། དེ་ཅི་ཞེ་ན་གདོད་མ་ནས་སྟོང་ཞིང་བདག་མེད་པའི་རང་བཞིན་ཅན་དེ་ལ་མ་རིག་པའི་རྐྱེན་གྱིས་སེམས་རིག་ཙམ་སྣང་ཙམ་དུ་མ་འགག་ལ་རིག་ཙམ་དུ་མ་འགག་པའི་དུས་ཀྱི་ཚེ་ན་གྲུབ་པ་མེད་དེ་སྐད་ཅིག་མའི་རྒྱུན་རིག་ཙམ་གསལ་ཙམ་དུ་སྐྱེ་འགག་བྱས་ཀྱང་རང་བཞིན་དུ་གྲུབ་པའི་དངོས་པོ་མི་སྲིད་པའི་ཕྱིར་སྟོང་ཞིང་བདག་མེད་པའི་རང་བཞིན་དུ་རྟོགས་པར་བྱའོ། ། དེ་ལྟར་སེམས་རང་གི་ངོ་བོ་ཡེ་གདོད་མ་ནས་བདག་མེད་སྟོང་པ་ཉིད་དུ་འདུག་པས་དེ་ལས་བྱུང་བའི་ང་དང་བདག་ཏུ་འཛིན་པས་འཁྲུལ་པའི་སྣང་བ་སྐྱེ་འགག་གནས་གསུམ་སོགས་དོན་དུ་གྲུབ་པའི་ཡུལ་རྣམ་པ་ཐམས་ཅད་དུ་མ་མཆིས་པ་སྟེ། དཔེར་ན་ཆུ་མེད་པ་ལ་ཉ་དང་ཆུ་སྲིན་གནས་པར་མི་འགྱུར་བ་བཞིན་ནོ། ། དེ་ལྟར་ཚོགས་དྲུག་རང་གི་ངོ་བོ་སྣང་རིག་གསལ་ལ་མ་འགག་ཀྱང་ངོ་བོ་རྣམ་པར་མི་རྟོག་པའི་རང་བཞིན་དུ་འདུག་པས་གདོད་མ་ནས་རྣམ་པར་རྟོག་པའི་འཁྲུལ་པ་མེད་པར་ཐག་ཆོད་དོ། ། དེ་ལྟར་ཚོགས་དྲུག་གི་རང་བཞིན་ལ་འཁྲུལ་པའི་དྲི་མ་མེད་པར་མངོན་སུམ་དུ་རྟོགས་པས་བདག་འཛིན་ཉོན་མོངས་པའི་སེམས་འཁྲུལ་པའི་རྣམ་པར་རྟོག་པ་ལ་བྱེད་པ་པོ་དང་གནས་མེད་པས་རྣམ་རྟོག་འཁྲུལ་པའི་དྲི་མ་ཐམས་ཅད་གཞི་མེད་རྩ་བྲལ་ཡུལ་མེད་རང་གྲོལ་རང་སངས་རང་དག་ཏུ་སོང་བའོ། ། དེ་ལྟར་བདག་འཛིན་ཉོན་མོངས་པའི་འཁྲུལ་པ་ཐམས་ཅད་རང་གྲོལ་དུ་སོང་བས་འཁྲུལ་པ་ཉོན་མོངས་པའི་རྐྱེན་གྱིས་ཀུན་ཏུ་བཏགས་པའི་ས་ཆུ་མེ་རླུང་ལ་སོགས་པ་འཁོར་འདས་ཀྱི་མིང་དོན་མཚན་མའི་རྟོག་པ་ཐམས་ཅད་རང་སང་རང་གྲོལ་དུ་སོང་བའོ། ། དཔེར་ན་སྨིག་རྒྱུ་ལ་དུས་དང་རྣམ་པ་ཐམས་ཅད་དུ་ཆུ་མ་གྲུབ་པ་ལྟ་བུ་དང་ཐག་ཁྲ་ལ་སྦྲུལ་དུ་མ་གྲུབ་པ་ལྟར་དུ་རྟོགས་པར་བྱའོ། །
གལ་ཏེ་ས་སོགས་ཀྱི་མིང་དོན་མཚན་མ་འདི་རེ་ཞིག་གྲུབ་བམ་སྙམ་ན། དེ་ནི་ཁྱོད་ཀྱི་ཀུན་བཏག་གི་བློས་མིང་དུ་སའོ་ཞེས་འཛིན་པ་དང་དོན་དུ་ས་རུ་ངེས་པའི་མཚན་མར་འཛིན་པ་ཉིད་དེ། ད་ལྟར་གྱི་སྣང་བ་འདི་ཉིད་ཀྱི་དབྱིབས་ལས་ས་ཡི་མིང་དོན་གྱི་མཚན་མ་འཛིན་པ་ཡིན་ནམ། འདི་ཉིད་ཀྱི་ཁ་དོག་ལ་སའི་མིང་དོན་གྱི་མཚན་མ་འཛིན་པ་ཡིན། གལ་ཏེ་འདི་ཉིད་ཀྱི་དབྱིབས་ལ་སའི་མིང་དོན་གྱི་མཚན་མར་འཛིན་པ་ཡིན་ན་གཞན་དུ་དབྱིབས་སུ་གྱུར་པ་མཐའ་དག་ས་རུ་འགྱུར་བར་རིགས་སོ། ། གལ་ཏེ་ཁ་དོག་ལ་སའི་མིང་དོན་གྱི་མཚན་མར་འཛིན་པ་ཡིན་ན་གཞན་དུ་ཁ་དོག་གི་རིགས་སུ་གྱུར་པ་མཐའ་དག་ས་ཡིན་པར་རིགས་སོ། ། ཞེས་དཔེ་དོན་རྟགས་གསུམ་གྱི་སྒོ་ནས་སྤྲོ་ཞིང་གཏན་ལ་ཕབ་པར་བྱའོ། ། དེ་ལྟར་གཏན་ལ་ཕབ་པ་ས་སོགས་འཁོར་འདས་ཀྱི་སྤང་གཉེན་ཤེས་བྱའི་ཡུལ་དུ་གྱུར་ཚད་ཀྱི་མིང་དོན་མཚན་མར་འཛིན་པའི་འཁྲུལ་སྣང་མཐའ་དག་གཞི་མེད་རྩ་བྲལ། ཡུལ་མེད་རང་གྲོལ། རང་སངས་རང་དག་ཏུ་སོང་བས་དགའ་ཕྱལ་ལེ།
བདེ་འབོལ་ལེ། སྤྲོ་སིང་ངེ། བག་དྲོའུ་རེ། བྲོ་རྡུང་སྙིང་འདོད་པ་གླུ་ལེན་སྙིང་འདོད་པ་ཉིད་དུ་གཏན་ལ་ཕབ་ཅིང་རྟོགས་པར་བྱའོ། ། དེ་ནི་ཏཻ་ལོ་པ་ཆེན་པོའི་ཞལ་ནས། དཔེར་ན་ལྗོན་ཤིང་སྡོང་པོ་ཡལ་ག་ལོ་འདབ་རྒྱས། ། རྩ་བ་གཅིག་བཅད་ཡལ་ག་ཁྲི་འབུམ་སྐམ། ། དེ་བཞིན་སེམས་ཀྱི་རྩ་བ་བཅད་ན་འཁོར་བའི་ལོ་འདབ་སྐམ། ། ཞེས་གསུངས་པའི་དོན་ནོ། ། དེ་ལྟར་འཁྲུལ་པ་རང་གྲོལ་དུ་སོང་བ་དེ་གཞན་དུ་འཁྲུལ་པའི་དངོས་པོ་གཅིག་ཡོད་པ་ཞིག་ལ་བདག་ཅག་གི་མན་ངག་འདི་དག་གིས་གཏན་ལ་ཕབ་པས་རང་གྲོལ་དུ་སོང་བ་ཡིན་ནམ་ཞེ་ན་དེ་ལྟར་མ་ཡིན་གྱི།
གདོད་མ་ནས་འདས་མ་འོངས་ད་ལྟ་དུས་གསུམ་དུ་འཁྲུལ་པ་གཞི་མེད་རྩ་བྲལ་གྱི་རང་བཞིན་རང་གྲོལ་ཡིན་པ་ལ་ཡིན་བཞིན་དུ་གཏན་ལ་དབབ་པས་རྟོགས་པ་ཉིད་དུ་རིག་པར་བྱ་སྟེ། དབུ་མ་རྩ་བ་ལས། གང་གི་རྟེན་ཅིང་འབྲེལ་པ་འབྱུང༌། ། འགག་པ་མེད་པ་སྐྱེ་མེད་པ། ། ཆད་པ་མེད་པ་རྟག་མེད་པ། ། འོང་བ་མེད་པ་འགྲོ་མེད་པ། ། ཐ་དད་དོན་མིན་དོན་གཅིག་མིན། ། སྤྲོས་པ་ཉེར་ཞི་ཞི་བསྟན་པ། ། རྫོགས་པའི་སངས་རྒྱས་སྨྲ་རྣམས་ཀྱི། ། དམ་པ་དེ་ལ་ཕྱག་འཚལ་ལོ། །
ཞེས་གསུངས་པ་ལྟ་བུར་རིག་པར་བྱའོ། ། རྗེས་སྔ་མ་ལྟར་ཡིན་ལ། ཁྱད་པར་དུ་དེ་ཉིད་ཀྱི་ངང་ལས་མ་གཡོས་པར་བྱས་ནས་འཁྲུལ་པའི་གཞི་རྩ་ཆོད་པར་མཛོད། དེའང་ཁྲིད་ཡིག་ཆེན་མོར། ཡོངས་ཚོལ་སོར་བརྟག་ཞིབ་མོར་དཔྱོད་པ་དང༌། ། ཞི་ལྷག་ཟུང་འབྲེལ་གསལ་ལ་མི་རྟོག་པ། ། བཏང་སྙོམས་རྒྱུན་མི་འཆད་དང་ཡེངས་མེད་དེ། ། ཡིད་བྱེད་བཅུ་གཅིག་སྒོ་ནས་བོགས་འདོན་བྱ། ། ཞེས་མདོ་སྡེ་ནས་འབྱུང་བའི་ཡིད་བྱེད་བཅུ་གཅིག་གི་རྩད་གཅོད་སོགས་ཁྲིད་ཡིག་ཆེན་མོ་དང་རྗེ་རང་བྱུང་བས་མཛད་པའི་ཡིག་ཆ་ལྟར་ཤེས་པར་བྱའོ། ། བྱས་ལ་སྤྲོ་ན་བཀྲོལ་ཞིང༌།
སང་ནས་བཟུང་སྟེ་ཉིན་བཞིན་ཆོས་ཐུན་མ་ཆགས་པར་ཡོད་པས་བྱོན་མཛོད། བྱས་ལ་མཎྜལ་གཏོར་འབུལ་སྨོན་ལམ་གདབ་པ་སོགས་བྱའོ། ། ཉིན་ཡ་བྱས་པའི་ཉི་མ་སོ་ལྔ་ཆོས་ཐུན་ཉི་ཤུ་པའོ། ། ༈ ཡང་ཆོས་ཐུན་ཉེར་གཅིག་པ་ལ་སྔར་བཞིན་ཚིག་གི་མཚམས་སྦྱོར་བྱས་ནས། གཉིས་པ་གནས་ལུགས་གཏན་ལ་དབབ་པ་ནི། ཡན་ལག་བཞིའི་སྒོ་ནས་གཏན་ལ་དབབ་པ་སྟེ། སྣང་བ་སེམས་སུ་གཏན་ལ་དབབ། སེམས་སྟོང་པ། སྟོང་པ་སྤྲོས་བྲལ། སྤྲོས་བྲལ་བསམ་གྱིས་མི་ཁྱབ་པར་གཏན་ལ་དབབ་པའོ། །
དེ་ལྟར་ཡང་ཁྲིད་ཡིག་ཆེན་མོ་ལས། ཡང་ན་འགྱུ་སྣང་གཉིས་ཀྱི་ངོ་སྤྲོད་བྱ། ། ཞེས་སོགས་གསུངས་པའི་དོན་དང་པོ་སྣང་ཐོག་ཏུ་དཔྱད་པ་གཞུང་འདིའི་དགོངས་པ་ལྟར་ན། དེ་ལྟར་ཀུན་ཏུ་བཏགས་པའི་མིང་དོན་གྱི་མཚན་མ་ཐམས་ཅད་ཉེ་བར་ཞི་བའི་རྗེས་སུ་མ་འགགས་པའི་རང་བཞིན་དུ་སྣང་བའི་ཡིན་ལུགས་མ་རྟོགས་ན་གཞན་དབང་དུ་མི་འགྱུར་བས། ཡིན་ལུགས་ཡོངས་སུ་གྲུབ་པའི་ཚུལ་རྟོགས་པར་བྱའོ། ། དེ་ལྟར་ཡང་མིང་དོན་གྱི་མཚན་མ་ཉེ་བར་ཞི་བའི་རྗེས་སུ་མ་འགགས་པའི་རང་བཞིན་གྱི་ཆོས་སྣ་ཚོགས་སུ་སྣང་བ་འདི་ཐམས་ཅད་ཞི་བ་བྱང་ཆུབ་སེམས་ཀྱི་ངོ་བོ་ཡིན་ཏེ། དེ་ཡང་སེམས་མ་ཡིན་པ་ལ་ཡིན་ནོ། ། ཞེས་རེ་ཞིག་སྤྲོ་བར་བྱེད་པ་མ་ཡིན་ཏེ། ཡེ་གདོད་མ་ནས་སེམས་ཉིད་རིག་པའི་ངོ་བོ་ཡིན་པ་ལ་ཡིན་བཞིན་དུ་རྟོགས་པར་བྱེད་པའོ། ། དེས་ན་དཔལ་ནཱ་རོ་པས་ཕྱག་རྒྱ་ཆེན་པོ་ཚིག་བསྡུས་ལས།
ཆོས་རྣམས་ཐམས་ཅད་རང་གི་སེམས། ། ཕྱི་རོལ་དོན་མཐོང་འཁྲུལ་པའི་བློ། ། ཞེས་གསུངས་པ་དང༌། འཁོར་ལོ་སྡོམ་པ་གསང་བ་དུར་ཁྲོད་ལས། སེམས་ལས་མ་གཏོགས་སངས་རྒྱས་དང༌། ། སེམས་ལས་མ་གཏོགས་ཆོས་གཞན་དང༌། ། སངས་རྒྱས་ཀྱིས་ཀྱང་མ་གཟིགས་ན། ། མ་གསུངས་གསུང་བར་མི་འགྱུར་ཏེ། ། དེས་ན་སངས་རྒྱས་ཐམས་ཅད་ཀྱིས། ། སེམས་ཀྱི་གསང་འདི་གསང་བའི་མཆོག །
ཅེས་གསུངས་པ་དང༌། རྡོ་རྗེ་གུར་ལས། མཁའ་བཞིན་དག་པས་སེམས་ཉིད་ཀྱང༌། ། བདེ་མཆོག་དག་པའི་སེམས་ཉིད་དེ། ། ཡུལ་དང་དབང་པོའི་རང་བཞིན་ནི། ། སེམས་ལས་ཕྱི་རོལ་གྱུར་མེད་ཀྱང༌། ། གཟུགས་སོགས་སོ་སོར་སྣང་བ་རྣམས། ། སེམས་ཉིད་ཁོ་ན་སྣང་བ་ཡིན། ། ཞེས་གསུངས་པས་འདི་ལྟར་སྣང་བ་སྣ་ཚོགས་སུ་སྣང་བ་ལྟ་བུའི་ཆོས་ཐམས་ཅད་སེམས་ཉིད་དུ་ཤེས་ཤིང༌། སེམས་ཉིད་དེ་ལྟར་སྣང་བའི་ངོ་བོ་ཉིད་དུ་ཤེས་པར་བྱའོ། །
གཉིས་པ་སེམས་སྟོང་པར་གཏན་ལ་དབབ་པ་ནི། དེ་ལྟར་ཆོས་ཐམས་ཅད་སེམས་སུ་ཤེས་ནས། སེམས་རང་གི་ངོ་བོ་ཇི་ལྟ་བུ་ཞིག་གོ་ཞེ་ན། སེམས་ནི་ཡེ་གདོད་མ་ཉིད་ནས་སྟོང་པ་ཉིད་ཀྱི་རང་བཞིན་ཡིན་ཏེ། དེའང་གདོད་མ་ནས་རྒྱུ་རྐྱེན་དང་བྲལ་བའི་སྟོང་པ་ཉིད། སྐྱེ་འགག་གནས་གསུམ་ཡོད་མེད་ལས་འདས་པའི་སྟོང་པ་ཉིད། ཐོག་མཐའ་ཐམས་ཅད་ལས་འདས་པ་རང་བཞིན་གྱི་སྟོང་པ་ཉིད་དོ། ། དེ་ལྟར་སྟོང་པ་ཉིད་ལ་སྣ་ཚོགས་ཀྱི་སྣང་བ་སྐྱེ་ཞིང་འགག་པ་བརྟན་ཞིང་གཡོ་བ་ལྟར་སྣང་ཡང༌། སྣང་དུས་དེ་ཉིད་ནས་སྐྱེ་འགག་བརྟན་གཡོ་དང་བྲལ་བའི་སྟོང་པ་ཉིད་དོ། ། དེས་ན་སྣང་བ་དང་སྟོང་པ་གཉིས་སུ་མེད་ཅིང་ཡེ་གདོད་མ་ནས་གཉིས་སུ་རྣམ་པར་དབྱེ་བ་མེད་པའི་སྟོང་པ་ཉིད་རྟོགས་པར་བྱ་སྟེ།
དཔེར་ན་ནམ་མཁའ་དང་གོ་འབྱེད་པ་ཐ་མི་དད་པ་ལྟ་བུ་མེ་དང་ཚ་བ་ཐ་མི་དད་པ་ལྟ་བུ་སྟེ། དཔལ་ནཱ་རོ་པའི་ཞལ་ནས། རང་རིག་སྤྲོས་བྲལ་དེ་ཉིད་ནི། ། སྣང་ཞིང་སྟོང་ལ་སྟོང་ཞིང་སྣང༌། ། དེ་ཕྱིར་སྣང་སྟོང་དབྱེར་མེད་དོ། ། དཔེར་ན་ཆུ་ཡི་ཟླ་བ་བཞིན། ། དེ་ལྟར་གཉིས་མེད་གཏན་ལ་ཕབ། ། ཅེས་གསུངས་པ་དང༌། བརྟག་གཉིས་ལས། དངོས་པོ་གདོད་ནས་མ་སྐྱེས་པ། །
བདེན་མིན་རྫུན་མིན་དེ་བཞིན་དུ། ། ཐམས་ཅད་ཆུ་ཡི་ཟླ་བ་ལྟར། ། འདོད་པའི་རྣལ་འབྱོར་མར་ཤེས་གྱིས། ། ཞེས་གསུངས་པ་དང༌། བདེ་མཆོག་གསང་བ་སྤྱོད་པ་ལས། ཆོས་ཀུན་སེམས་ཀྱི་ངོ་བོ་སྟེ། ། སེམས་ནི་སྟོང་པའི་ངོ་བོ་ཡིན། །

ཐམས་ཅད་སྟོང་པར་རོ་གཅིག་ལ། ། འདི་ནི་བླང་དོར་མེད་པའི་དབྱིངས། ། ཞེས་གསུངས་པས་སྣང་སྟོང་གཉིས་སུ་མེད་པའི་རང་བཞིན་དུ་རྟོགས་པར་བྱའོ། ། གསུམ་པ་སྟོང་པ་སྤྲོས་བྲལ་དུ་གཏན་ལ་ཕབ་པ་ནི། དེ་ལྟར་སྣང་སྟོང་གཉིས་སུ་མེད་པ་དང༌། དབྱེར་མེད་པ་དང༌། ཟུང་འཇུག་ཅེས་པའི་དོན་ནི། ཁྱབ་འཇུག་ལ་སོགས་ཕྱི་རོལ་གྱི་སྟོན་པ་དང༌། རང་གི་སྟོན་པ་བཅོམ་ལྡན་འདས་ཀྱིས་ཀྱང་གཉིས་གཅིག་ཏུ་བྱས་པ་དང་དངོས་པོ་ཅན་དངོས་མེད་དུ་སྦྱངས་པ་ལྟར་བྱས་པ་དང་བཟོས་པའི་སྟོང་པ་མ་ཡིན་ཏེ། སྣང་སྟོང་ལ་སོགས་པའི་དོན་ནི། གདོད་མ་ནས་གཅིག་དང་ཐ་དད་དུ་མ་ལས་འདས་ཤིང༌།
ངོ་བོ་མཐའ་བཞི་ལས་རྣམ་པར་གྲོལ་བ་ཉིད་དེ། དེའང་མེད་པ་མ་ཡིན་ཏེ། གཉུག་མ་ཆོས་ཀྱི་དབྱིངས་སུ་ལྷུན་གྱིས་གྲུབ་པའི་ཕྱིར་དང༌། ཡོད་པ་མ་ཡིན་ཏེ་དེ་ཉིད་ཅིའི་ངོ་བོར་ཡང་གྲུབ་པ་མེད་པའི་ཕྱིར་དང༌། ཡོད་མེད་གཉིས་ཀ་མ་ཡིན་ཏེ་མ་རྟོགས་པ་ན་འགག་པ་དང་ཟད་པ་མ་ཡིན། ཇི་ལྟ་བ་རྟོགས་པའི་ཚེ་སྐྱེ་བ་དང་འཕེལ་བ་མ་ཡིན་ཏེ་འགྱུར་མེད་རྒྱུན་གྱིས་དག་པའི་ཕྱིར་དང༌། དོན་གཞན་མ་ཡིན་ཏེ་ཆོས་ཐམས་ཅད་ཆོས་ཀྱི་དབྱིངས་རང་བཞིན་གྱིས་རྣམ་པར་དག་པ་ལས་གཞན་དུ་རབ་ཏུ་ཕྲ་བའི་ཆའི་ཆ་ཙམ་ཡང་དམིགས་སུ་མེད་པའི་ཕྱིར་དང༌། ཡེ་གདོད་མ་ནས་རང་བཞིན་གྱི་མཐའ་བཞི་ལ་གནས་པ་མེད་པའི་ངོ་བོ་ཉིད་ཀྱི་ཕྱིར། སྤྲོས་པའི་ཚོགས་ཐམས་ཅད་ཀྱིས་ཉེ་བར་ཞི་བའི་ངོ་བོ་ཉིད་དུ་རྟོགས་པར་བྱ་སྟེ། རྒྱུད་བླ་མར།
གང་ཞིག་ཡོད་མིན་མེད་མིན་ཡོད་མེད་མ་ཡིན་ཡོད་མེད་ལས་གཞན་དུའང༌། ། བརྟགས་པར་མི་ནུས་ངེས་ཚིག་དང་བྲལ་སོ་སོར་རང་གི་རིག་ཞི་བ། ། ཅེས་གསུངས་པ་དང༌། བླ་མ་ཐམས་ཅད་མཁྱེན་པ་རང་བྱུང་ཡེ་ཤེས་ཀྱི་བཀོད་པ་ཅན་གྱི་ཞལ་ནས་ཀྱང༌། དུས་གསུམ་དུས་མེད་མཉམ་གནས་པ། ། རང་བཞིན་འོད་གསལ་ཕྱག་རྒྱ་ཆེ། ། མཐའ་བཞི་ལས་ནི་རྣམ་གྲོལ་སེམས། ། ཞེས་གསུངས་པའི་དོན་ཐུགས་སུ་ཆུད་པར་བྱའོ། ། བཞི་པ་སྤྲོས་བྲལ་བསམ་གྱིས་མི་ཁྱབ་པར་གཏན་ལ་དབབ་པ་ནི། དེའང་སྣང་སེམས་སྟོང་པ་སྤྲོས་བྲལ་ཞེས་བརྗོད་པ་གང་ཡིན་པ་དེ་ནི།
ཡིན་ལུགས་ཀྱི་ངོ་བོ་མཐོང་བར་བྱེད་པའི་ཆ་ཙམ་དུ་ཟད་ཀྱི་གདོད་མ་ནས་དག་པ་རང་གི་ངོ་བོ་ལ་ནི། རྣམ་པར་དག་པ་དང་མ་དག་པ་དང་སྤྲོས་པ་དང་བྲལ་བ་དང་མ་བྲལ་བ་དང་རྒྱུ་དང་འབྲས་བུ་ཡོད་པ་དང་མེད་པ་དང༌། སྐུ་དང་ཡེ་ཤེས་ཡོད་པ་དང་མེད་པ་ལ་སོགས་གང་དུའང་དམིགས་སུ་མེད་དེ། ཤེས་རབ་ཀྱི་སྤྱོད་ཡུལ་ལས་འདས་པས་ཤེས་རབ་ཀྱི་ཕ་རོལ་ཏུ་ཕྱིན་པའི་ངོ་བོ་ཉིད་ཀྱི་ཕྱིར་དང༌། ནམ་མཁའ་ལ་སོགས་དཔེ་ཟླ་ཐམས་ཅད་ལས་འདས་པ་སྟེ། རྟེན་ཅིང་འབྲེལ་འབྱུང་སོགས་གཏན་ཚིགས་ཐམས་ཅད་ལས་གྲོལ་བའི་ངོ་བོ་ཉིད་ཀྱི་ཕྱིར་དང༌། འོད་གསལ་ཕྱག་རྒྱ་ཆེན་པོ་དང༌། གཉུག་མ་ལྷན་ཅིག་སྐྱེས་པ་དང༌། ཆོས་ཉིད་དང༌། ཆོས་དབྱིངས་དང་དེ་བཞིན་ཉིད་ལ་སོགས་པ་གང་གིས་ཀྱང་མཚོན་དུ་མེད་དེ།
མཚོན་བྱ་མཚོན་བྱེད་ཐམས་ཅད་ལས་འདས་པའི་ངོ་བོ་ཉིད་ཀྱི་ཕྱིར་ཏེ། བསམ་གྱིས་མི་ཁྱབ་པ་ཉིད་དུ་རྟོགས་པར་བྱའོ། ། དེ་ལྟར་བསམ་གྱིས་མི་ཁྱབ་པའི་ངོ་བོ་ཞིག་ཁོ་ནར་འགྱུར་ན། ཕྱག་རྒྱ་ཆེན་པོ་ལ་སོགས་ཆོས་ཀྱི་རྣམ་གྲངས་དུ་མར་གསུངས་པ་འདི་ཅི་ཞིག་གོ་ཞེ་ན། གང་ཟག་གིས་དེ་ལྟར་མ་རྟོགས་པ་རྣམས་ཀྱི་གོ་ཞིང་རྟོགས་པར་བྱེད་པའི་ཕྱིར་བསམ་གྱིས་མི་ཁྱབ་པའི་དབྱིངས་ལ་སྒྲོ་འདོགས་པའི་ཚུལ་གྱིས་གསུངས་པ་ཉིད་དེ་གཞན་དུ་དེའི་ངོ་བོར་གནས་པའི་ཚུལ་ཞིག་ལ་དེ་ལྟར་བརྗོད་པ་ནི་མ་ཡིན་ནོ། ། དེའི་ཕྱིར་མཚན་བརྗོད་ལས། ཐིག་ལེ་ཆེན་པོ་ཡི་གེ་མེད། ། སྟོང་པ་ཆེན་པོ་ཡི་གེ་ལྔ། ། ཐིག་ལེ་སྟོང་པ་ཡི་གེ་བརྒྱ། ། ཞེས་གསུངས་པ་དང༌།
ཏིང་ངེ་འཛིན་རྒྱལ་པོའི་མདོ་ལས། ཡི་གེ་མེད་པའི་ཆོས་རྣམས་ལ། ། ཉན་པ་གང་དང་བཤད་པ་གང༌། ། འགྱུར་བ་མེད་ལ་སྒྲོ་བཏགས་ནས། ། ཉན་ཞིང་བཤད་པའང་བྱེད་པ་ཡིན། ། ཞེས་གསུངས་པ་བཞིན་ནོ། ། དེས་ན་ལྷན་ཅིག་སྐྱེས་པའི་དབྱིངས་བསམ་གྱིས་མི་ཁྱབ་པའི་ངོ་བོ་ཉིད་ནི་འཕགས་པ་རྣམས་ཀྱི་མངོན་སུམ་དུ་རྟོགས་རྒྱུ་ཡོད་ལ་མཚན་ཉིད་མཚོན་དུ་མེད་པའི་ངོ་བོ་ཉིད་དེ། དཔལ་འཁོར་ལོ་བདེ་མཆོག་སྡོམ་པ་འབྱུང་བ་ལས། བསམ་པ་ཀུན་གྱིས་བསམ་དུ་མེད། ། གང་ཚེ་བསམ་དུ་མེད་སེམས་པ། །
དེ་ཚེ་བསམ་གྱིས་མི་ཁྱབ་འགྱུར། ། ཞེས་གསུངས་པ་དང༌། དགྱེས་པ་རྡོ་རྗེ་ལས། ངོ་བོ་གཟུགས་མེད་མཐོང་བ་པོ་ཡང་མེད། ། སྒྲ་མེད་ཐོས་པ་པོ་ཡང་མེད། ། དྲི་མེད་བསྣམ་པ་པོ་ཡང་མེད། ། རོ་མེད་མྱོང་བ་པོ་ཡང་མེད། ། རེག་མེད་རེག་པ་པོ་ཡང་མེད། ཆོས་མེད་ཆོས་ལས་བྱུང་བའང་མེད། ། ཅེས་གསུངས་པ་དང༌།
དཔལ་སྡོམ་པ་ངེས་བརྗོད་བླ་མ་ལས། ཆོས་རྣམས་ནམ་མཁའ་ལྟ་བུ་སྟེ། ། ཆོས་མིན་ཆོས་ཉིད་ཀྱང་མ་ཡིན། ། ནམ་མཁའ་ལྟ་བུར་གོས་པ་མེད། ། དངོས་པོ་མེད་ཅིང་གནས་མེད་པའོ། ། ཞེས་གསུངས་པ་དང༌། ཏཻ་ལོ་པ་ཆེན་པོའི་ཞལ་ནས། ཕྱག་རྒྱ་ཆེན་པོ་བསྟན་དུ་མེད་ཀྱིས་ཀྱང༌། ། དཔེར་ན་ནམ་མཁའ་གང་གིས་གང་ལ་བསྟན། ། དེ་བཞིན་རང་སེམས་ཕྱག་རྒྱ་ཆེ་ལ་བསྟན་ཡུལ་མེད། །
མ་བཅོས་གཉུག་མའི་ངང་དུ་གློད་ལ་ཞོག ། བཅིངས་པ་གློད་ན་གྲོལ་བར་ཐེ་ཚོམ་མེད། ། ཅེས་གསུངས་པ་དང༌། ཕྱག་རྒྱ་ཆེན་པོ་ཚིག་བསྡུས་ལས། ངོ་བོ་སྟོང་པ་ནམ་མཁའ་བཞིན། ། ཆོས་ཀུན་མཁའ་འདྲ་མཉམ་གནས་ལ། ། ཕྱག་རྒྱ་ཆེ་ཞེས་བརྗོད་པ་ཡིན། ། རང་གི་ངོ་བོ་བསྟན་དུ་མེད། ། ཅེས་གསུངས་པས་ན་ཆོས་ཐམས་ཅད་ཕྱག་རྒྱ་ཆེན་པོ་གཉུག་མ་ལྷན་ཅིག་སྐྱེས་པ་བསམ་བརྗོད་ཀྱི་ཡུལ་ཐམས་ཅད་ལས་འདས་པ་ཉིད་དུ་རྟོགས་པར་བྱའོ། ། དེ་ལྟ་བུར་ཕྱག་རྒྱ་ཆེན་པོའི་གནས་ལུགས་དྲི་མ་མེད་པ་ཐུགས་སུ་ཆུད་པ་ནི།
ཀུན་རྫོབ་ཀྱི་བདེན་པ་མཐོང་བ་ཞེས་བྱ་བ་ཡིན་ཏེ། ཆོས་རྗེ་རང་བྱུང་བའི་ཞལ་ནས། ཀུན་རྫོབ་གཉིས་སུ་སྣང་བ་རྣམས། ། ཆུ་ཟླ་ལྟ་བུར་དོན་དུ་གཟིགས། ། ཞེས་གསུངས་པ་དང༌། ཡེ་ཤེས་རྡོ་རྗེ་ཀུན་ལས་བཏུས་པ་ལས། ཀུན་རྫོབ་ནི་གཉིས་སུ་སྣང་བ་སྟེ་བདེན་པ་ནི་ཆུ་ཟླ་ལྟ་བུའོ། ། ཞེས་གསུངས་པས་ན། ཡང་དག་པའི་བློ། ཀུན་རྫོབ་སྤྲོས་པའི་ཚོགས་ཐམས་ཅད་རང་སར་དག་ཅིང༌།
དོན་རང་གི་ངོ་བོ་གཉུག་མ་བསམ་གྱིས་མི་ཁྱབ་པའི་རང་བཞིན་དུ་མཐོང་བས་ན་ཀུན་རྫོབ་ཀྱི་བདེན་པ་མཐོང་བ་ཞེས་བྱའོ། ། ཁ་ཅིག་གི་ཚུལ་དེ་དོན་དམ་གྱི་བདེན་པར་འདོད་དེ། དེ་ནི་གནས་སྐབས་སུ་བསྟན་པའི་གཞུང་ཡིན་མཐར་ཐུག་གི་དོན་མ་ཡིན་ཏེ། དོན་དམ་བདེན་པ་ཤེས་རབ་ཀྱིས་བརྟགས་ཤིང་དཔྱད་པའི་ཡུལ་མ་ཡིན་པའི་ཕྱིར་རོ། ། དེས་ན། དོན་དམ་བློ་ཡི་སྤྱོད་ཡུལ་མིན། ། བློ་ནི་ཀུན་རྫོབ་ཡིན་པར་བརྗོད། ། ཅེས་འབྱུང་བས་སོ། ། དེའི་ཕྱིར་གོང་དུ་གནས་ལུགས་གཏན་ལ་དབབ་པ་དེ་ནི་ཤེས་རབ་ཀྱིས་གཏན་ལ་དབབ་པའི་གོ་བའི་ལྟ་བ་ཡིན་ལ། རྟོགས་པ་དང་འབྲལ་བའི་ལྟ་བ་ནི་མ་ཡིན་ནོ། །
དེའི་ཕྱིར། བུ་རམ་ལ་སོགས་མངར་བའི་རོ། ། བརྗོད་པས་རོ་ནི་མི་མྱོང་སྟེ། ། ཟོས་པས་རོ་ནི་མྱོང་བར་འགྱུར། ། ཞེས་འབྱུང་བས་ད་ལྟ་གནས་ལུགས་ཅི་ལྟ་བ་བཞིན་གོ་བས་གཏན་ལ་ཕབ་ཀྱང་མངོན་སུམ་དུ་རྟོགས་པར་མ་གྱུར་གྱི་ཚེ་ན་འཇིག་རྟེན་པའི་ལམ་ཞེས་བྱ་བ་ཡིན་ལ། ཇི་ལྟ་བ་བཞིན་རྟོགས་པ་དང་འབྲལ་བའི་དུས་ཀྱི་ཚེ་ན་སྔར་མ་མཐོང་བའི་ཆོས་ཉིད་གསར་དུ་མཐོང་བ་ཞེས་བྱ་སྟེ་འཇིག་རྟེན་ལས་འདས་པའི་ལམ་ཞེས་བྱའོ། ། དེའི་ཕྱིར་བློ་གྲོས་དང་ལྡན་པ་རྣམས་ཀྱིས་འདི་ལྟ་བུའི་ཡིན་ལུགས་ཀྱི་བྱེ་བྲག་སོ་སོར་ཇི་ལྟ་བ་བཞིན་དུ་འབྱེད་ཅིང་ཆོས་རྗེ་བླ་མ་རྣམས་ཀྱི་གསུང་ལས་འབྱུང་བ་ཇི་ལྟ་བ་བཞིན་དུ་ཡང་དག་པའི་ལམ་ལ་གཞོལ་བར་བྱོས་ཤིག ། དེ་ལྟར་དཔྱད་བཟོད་འཇིག་རྟེན་པའི་ལམ་ལ་བརྟེན་ནས་ངོ་སྤྲད་པས་ཞི་གནས་ཀྱི་མདངས་ཐོན་ཞིང་ལྷག་མཐོང་གི་ཡེ་ཤེས་སྐྱེ་བའི་རྒྱུར་འགྱུར་ཏེ། རྗེ་རང་བྱུང་ཞབས་ཀྱིས་མཛད་པའི་ཁྲིད་ཡིག་ལས། དེ་ལྟར་སེམས་གསལ་ལ་མི་རྟོག་པར་འཇོག་པ་དང༌།
རང་རིག་པའི་ངོ་བོ་སྣང་སྟོང་དབྱེར་མེད་ལ་གོམས་པར་བྱས་པས་ཞི་གནས་དང་ལྷག་མཐོང་སྐྱེ་སྟེ། ཉོན་མོངས་པ་རགས་པ་རྣམས་འཇོམས་ཤིང་ཡང་དག་པའི་ལམ་ལ་ཞུགས་པ་ལ་བླ་མ་གོང་མ་རྣམས་སེམས་ངོ་མཐོང་ཞེས་ངོ་སྤྲད་པར་མཛད་དོ། ། རིམ་པ་འདི་ནི། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཇོམས་པར་ཤེས་བྱས་ནས། ། ཐོག་མར་ཞི་གནས་བཙལ་བྱ་དེ་ཡང་ནི། ། འཇིག་རྟེན་ཆགས་པ་མེད་ལ་མངོན་དགས་འགྲུབ། ། ཅེས་གསུངས་པ་དང་མཐུན་པར་བསྟུན་པ་ཡིན་ནོ། ། ཞེས་གསུངས་པའི་དོན་ཡིན་ནོ། ། དེས་ནི་གནས་ལུགས་གཏན་ལ་དབབ་པ་སོང་ནས།
ད་ནི་གསུམ་པ་བསམ་གཏན་གྱི་ངོ་བོ་ལ་མཉམ་པར་འཇོག་ཅིང་ཏིང་ངེ་འཛིན་གྱི་རོ་སྙོམས་པ་ནི། དེ་ལྟ་བུའི་ཚུལ་གྱི་འཁྲུལ་པའི་གཞི་རྩ་ཆོད་པས་ཕྱིན་ཅི་ལོག་གི་རྟོག་པ་ཐམས་ཅད་རང་སར་གྲོལ་བ་འཁོར་ལོ་ལྟ་བུའི་གདམས་ངག་ལ་དོན་བཞི། སྣང་བ་སེམས་སུ་མི་ཤེས་པའི་ཐབས་མེད། སེམས་ཆོས་ཉིད་དུ་མི་ཤེས་པའི་ཐབས་མེད། ཆོས་ཉིད་བརྗོད་དུ་མེད་པར་མི་ཤེས་པའི་ཐབས་མེད། བརྗོད་དུ་མེད་པ་དེ་ཉིད་ཆོས་ཀྱི་སྐུ་ཡིན་པར་མི་ཤེས་པའི་ཀ་མེད། ཅེས་གསུངས་པས་མན་ངག་ཉམས་ལེན་དུ་དྲིལ་ནས་སྒྲུབ་པ་ལག་ཏུ་བླང་བའི་ཚུལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ་སྔ་མ་ལྟར་བཅའ་བ་ལུས་ཀྱི་གནད་དང་བླ་མ་མོས་གུས་ཀྱི་གནད་གསལ་གདབ་ཅིང་དམིགས་པ་ཏིང་ངེ་འཛིན་གྱི་གནད་སྔར་བཤད་པའི་དོན་ཇི་ལྟ་བ་བཞིན་རྟོགས་པར་བྱས་པ་དེ་ཉིད་ཀྱི་ངང་ལ་དགག་སྒྲུབ་རེ་དྭོགས་མེད་པར་རྩོལ་མེད་དུ་ལྟ་སྟངས་བར་སྣང་གི་དབྱིངས་སུ་གཏད་ཅིང་ཁྲོལ་གྱིས་བཞག ། དེའི་ངང་དུ་ཉིན་མཚན་ཁ་སྦྱོར་དུ་མ་ཡེངས་པར་བཞག ། དེའི་དུས་སུ་དྲན་རྟོག་སྣ་ཚོགས་སུ་འཕྲོ་ནའང་གཞི་མེད་རྩ་བྲལ་གྱི་སྟོང་པ་ཡིན་པས་དགག་མི་དགོས། འཕྲོ་འདུ་མེད་པར་ཉིན་མཚན་ཁ་སྦྱོར་དུ་གནས་ནའང་སྟོང་པ་ཉིད་ཡིན་པས་བཟང་དུ་མེད།
གང་སྣང་གང་ཤར་གྱི་ཆོས་ཐམས་ཅད་དེ་ཉིད་ཀྱི་ངང་ལས་མ་གཡོས་པར་བྱེད་པས་སྟོང་པ་ཉིད་ཉམས་ལེན་གྱི་ངང་ལ་གནས་པ་ཡིན་པས་རྩོལ་མེད་དུ་རིག་པ་ཧུར་ཐོན་ལ་བཞག་གོ ། དེ་ལྟར་ཉམས་སུ་བླངས་པས་བདེ་གསལ་མི་རྟོག་པ་གསུམ་དབྱེར་མེད་དུ་འདྲེས་པ་དང་བཞི་འབྱུང་བ་ནི་སྔར་ཞི་གནས་ངོ་སྤྲད་པའི་དུས་ལྟར་ཡིན་ལ། ད་ནི་ཏིང་ངེ་འཛིན་དེ་དག་གི་སྐྱོན་ཡོན་རོ་སྙོམས་པར་བྱ་སྟེ། དང་པོ་བདེ་བ་ལ་ལུས་ཀྱི་བདེ་བ་དང་སེམས་ཀྱི་བདེ་བ་གཉིས། ལུས་ཀྱི་བདེ་བ་ནི་དང་པོ་ཉོན་མོངས་པ་དང་འདྲེས་པར་འབྱུང་སྟེ་ལུས་ལ་བདེ་བ་ཕྲི་ལི་རང་ཤུགས་ཀྱིས་སྐྱེ་བ་འབྱུང༌། དེའི་དུས་སུ་ལྟ་སྟངས་ནམ་མཁའ་ལ་གཏད་ཅིང་དགག་སྒྲུབ་མེད་པའི་ཉམས་ལེན་མེད་ན་བུད་མེད་ལ་སོགས་ཕྲ་རགས་གིས་རྐྱེན་བྱེད་པས་ལྟ་སྟངས་ཧུར་བའི་ངང་ནས་ཉམས་ལེན་ལ་གཅུན་པ་གནད་ཡིན། དེ་ལ་གོམས་ན་བུད་མེད་ལ་སོགས་པའི་རྐྱེན་མི་བྱེད་པའི་བདེ་བས་ལུས་ཐམས་ཅད་ཁྱབ་པ་སྐྱེདེ་ནས་བརྟན་པའི་དུས་སུ་ལུས་ཚ་གྲང་ལ་སོགས་ཅིས་རེག་ཀྱང་བདེ་བ་བསྐྱེད་པའི་གྲོགས་བྱེད་པ་འབྱུང༌། སེམས་ཀྱི་བདེ་བ་ནི་དང་པོ་སྣང་བ་དགའ་མུ་ལེ་བ་འབྱུང༌། དེ་ནས་ཤེས་པ་ལ་རྒྱུན་དུ་བག་ཕེབ་ཅིང་བག་དྲོའུ་རེ་བ་འབྱུང༌། དེ་ནས་སྡུག་བསྔལ་དང་མི་བདེ་བའི་ཟུག་རྔུ་གཏན་ནས་མི་སྐྱེ་བར་འདུག་སྙམ་པ་འབྱུང་ངོ༌། །
གསལ་བ་ལ་གཉིས། སྒོ་ལྔའི་གསལ་ཆ་དང་ཡིད་བྱེད་ཀྱི་གསལ་ཆའོ། ། དང་པོ་ནི་སེམས་ཟིན་པའི་རྟགས་སུ་དུ་བ་དང་སྨིག་རྒྱུ་དང་སྲིན་བུ་མེ་ཁྱེར་དང་མར་མེ་དང་ཉི་མ་དང་ཟླ་བ་དང་མེ་ཡི་འོད་དང་ཐིག་ལེ་དང་འཇའ་ཚོན་དང་གཞན་ཡང་འགྲོ་བ་སྣ་ཚོགས་པའི་སྣང་བ་འབྱུང་ངོ༌། ། དེ་བཞིན་དུ་སྣ་ཚོགས་པའི་སྒྲ་དང་དྲི་དང་རོ་དང་རེག་བྱ་རྣམས་འབྱུང་ངོ༌། ། ཡིད་ཀྱི་གསལ་ཆ་ནི་རིག་པ་དྭངས་པ་དང་སྤངས་གཉེན་དང་མངོན་ཤེས་དང་རྟེན་ཅིང་འབྲེལ་འབྱུང་གི་ཡན་ལག་ཕྱེད་པ་དང༌། ལམ་གྱི་སྐྱོན་ཡོན་ཕྱེད་ཅིང་འཁྲུལ་པའི་རྗེས་སུ་མི་འབྲང་བར་ཏིང་ངེ་འཛིན་ཡང་དག་པའི་ལམ་དུ་གཏོང་ཤེས་པའི་ཤེས་རབ་གསལ་བའོ། ། མི་རྟོག་པ་ནི་དང་པོ་དེ་ལྟ་བུའི་ཉམས་ལེན་རང་ཤུགས་ཀྱིས་འབྱུང་ཞིང་འཁྲུལ་པ་རུ་མི་རྟོག་པ་དང༌། ཇི་ལྟར་བྱས་ཀྱང་བདེ་གསལ་དེ་ཉིད་ཀྱི་ངང་ལས་གཞན་དུ་མི་རྟོག་པ་དང༌། མཐར་རྣམ་རྟོག་གཏིང་ནས་ཟད་དོ་སྙམ་བྱེད་པ་དང༌། དེ་ལྟ་བུའི་བདེ་གསལ་མི་རྟོག་པའི་ཉམས་སྐྱོང་བའི་དུས་སུ།
བདེ་བའི་ཉམས་འདོད་ཆགས་སུ་གཡེངས་པའམ། གསལ་ཉམས་མངོན་པར་ཤེས་པ་དང་ཆོས་ཐམས་ཅད་ཀྱི་བྱེ་བྲག་ཕྱེད་པ་ལ་རློམ་སེམས་སྐྱེ་བའམ། མི་རྟོག་པ་ཏིང་ངེ་འཛིན་གྱི་རོ་ལ་ཆགས་པར་གྱུར་ན་གོལ་སའི་རྩ་བ་ཆེན་པོ་ཡིན་པས་གོང་བཞིན་དུ་ཆོས་ཐམས་ཅད་སེམས་སུ་ཤེས་པར་བྱ། སེམས་སྟོང་པར་ཤེས་པར་བྱ། སྟོང་པ་སྤྲོས་བྲལ་དུ་ཤེས་པར་བྱ་ལ་ཇི་ལྟར་དུ་སྣང་ཡང་སྟོང་པ་ཉིད་ཀྱི་རང་བཞིན་ཡིན་པས། སྟོང་པ་ཉིད་ལ་བཟང་ངན་དང་མཐོ་དམན་བླང་དོར་དགག་སྒྲུབ་མེད་པར་ཤེས་པར་བྱ་སྟེ། དེ་ལྟར་བཟང་ངོ་ངན་ནོ་བར་བྱས་ཀྱང་སྟོང་པ་ཉིད་ཡིན་པའི་གནད་ཀྱིས་དེ་ལྟར་བཟང་ངན་དུ་མི་འབྱུང་ཞིང་འཁྲུལ་པར་ཤེས་པར་བྱས་ལ། གང་བྱུང་སྟོང་ཉིད་ཀྱི་ངང་དུ་རོ་སྙོམས་ཤིང་མཉམ་པར་བཞག་གོ ། དེ་ལྟར་ཉམས་སུ་བླངས་པས་ཞི་གནས་ཀྱི་བདེ་གསལ་མི་རྟོག་པ་དབྱེར་མེད་དུ་འདྲེས་པ་འབྱུང་སྟེ། བདེ་བའི་རང་བཞིན་ཉིད་གསལ་བ།
གསལ་བའི་རང་བཞིན་ཉིད་བདེ་ལ་མི་རྟོག་ཅིང༌། མི་རྟོག་པའི་རང་བཞིན་ཉིད་གསལ་ལ་བདེ་བ་འབྱུང་བས་སོ། ། དེ་ལྟ་བུའི་ཉམས་ལེན་ཤིན་ཏུ་བརྟན་ནས་གཉིད་རྨུགས་པ་མེད་པའི་དྭངས་ཤིང་གསལ་བ་ནི་ལྷག་མཐོང་ཡང་དག་པའི་ཏིང་ངེ་འཛིན་སྐྱེར་རུང་བའོ། ། དེ་ལྟ་བུའི་ཏིང་ངེ་འཛིན་གྱི་དོན་ནི། གཟུང་འཛིན་ཀུན་རྟོག་ཉེ་བར་ཞི་བས་ན་ཞི་བ་ཞེས་བྱ་ལ། ཡང་དག་པའི་གནས་ལུགས་ཀྱི་ཏིང་ངེ་འཛིན་ལ་རྩེ་གཅིག་ཏུ་གནས་པས་ན་གནས་པ་ཞེས་བྱ་བ་ཉིད་དོ། ། དེ་ནི་འཇིག་རྟེན་པའི་བསམ་གཏན་མཆོག་ཏུ་གྱུར་པ་སྟེ་ཆོས་མཆོག་གི་བསམ་གཏན་དང་རྒྱུ་མཐུན་པའོ། ། རྗེས་སྔ་མ་ལྟར་ཡིན་ལ་ཁྱད་པར་དུ་སྤྱོད་ལམ་རྣམ་བཞིར་ཉམས་ལེན་དེའི་ངང་ལ་མི་འབྲལ་བར་བྱའོ། ། སྐབས་འདིར་ལས་དང་པོ་པ་རྣམས་ལ་ཕན་པར་བྱ་བ་གེགས་སེལ་བོགས་འདོན་གྱི་རིམ་པའང་བཤད་པར་བྱ་སྟེ། རྒྱལ་བ་མཆོག་གི་ཁྲིད་ཡིག་ཆེན་མོ་ལས།
རྗེས་ལ་རྩལ་སྦྱོང་གེགས་སེལ་བོགས་འདོན་དང༌། ། ལམ་བགྲོད་འབྲས་བུ་མངོན་དུ་བྱེད་ཚུལ་ལོ། ། དང་པོ་ཡུལ་དུས་ངོ་བོ་རང་བཞིན་དང༌། ། ཤེས་རབ་དག་ལ་ལོག་རྟོག་སེལ་བ་ལྔ། ། ཡུལ་ནི་དགེ་སྡིག་ཡུལ་ལ་སྤང་བླང་བྲལ། ། དུས་ནི་དུས་གསུམ་མཉམ་ཉིད་བདེན་ཞེན་བྲལ། ། ངོ་བོ་སེམས་ལས་ལྷག་པའི་ཡེ་ཤེས་མེད། ། རང་བཞིན་སེམས་གཞན་སངས་རྒྱས་ལོག་ན་མེད། ། ཤེས་རབ་ཐོས་བསམ་བརྟག་དཔྱད་ཀྱིས་མི་རྟོགས། ། བྱིན་རླབས་སྟོབས་ཀྱིས་མྱུར་དུ་འཆར་བའོ། །
མཁས་པ་གསུམ་ལ་བསླབ་པ་གསུམ་ཡོད་པ། ། དང་པོ་མགོ་བརྩམས་མཁས་པ་མ་བཅོས་པ། ། མ་ཡེངས་སོ་མ་ལྷུག་པའི་ངང་ན་བལྟ། ། འཕྲོ་གཅོད་མཁས་པ་ཏིང་འཛིན་ལུས་གནད་བསྒྱུར། ། སྐྱོང་མཁན་བཟང་ངན་ཉམས་ལ་ཆགས་སྡང་སྤོང༌། ། མཆན། ཞེས་གསུངས་པའི་སྔོན་འགྲོ་ལ་ལོག་རྟོག་ལྔ་སེལ་བ་དང་དངོས་གཞི་མཁས་པ་གསུམ་ལ་བསླབ་པ་འདི་ཐོག་བབས་ཀྱི་རྩ་བ་ཡིན་ལ། གཞི་ཁྲིད་ལ་ངོ་མཐོང་ཙམ་བྱུང་བ་ཞིག་གི་རྗེས་ནས་ཐོག་བབ་འདི་དང་ལྷག་པར་ཡི་གེ་བཞི་མའི་རྗེས་ཐོབ་ཀྱི་སྐྱོང་ཚུལ་སོགས་ཀྱི་དེའི་ཁྲིད་གཅིག་མེད་ཐབས་མེད་པར་གལ་ཆེའོ། ། དེ་ནས་ཁྲིད་ཡིག་རྣམས་ལའང་འབྱུང་བའི། ཡང་ན་གཤིས་ཤོར་རྒྱས་འདེབས་གཉེན་པོར་ཤོར། །
ལམ་ཤོར་བཞི་སེལ་དང་པོ་བརྟག་དཔྱད་སོགས། ། ཤེས་བྱའི་བབ་ལ་འདི་བཞིན་གནས་སྙམ་ནས། ། བློས་བྱས་སྤང་ལ་གེགས་མེད་རྩལ་སྣང་སྦྱང༌། ། གཉིས་པ་སྔགས་དང་ཡིད་ཀྱི་སྟོང་ཉིད་དངོས། ། མིན་བཞིན་བློ་ཡིས་རྒྱས་འདེབས་བསྒོམ་པ་དེ། ། ཐ་མལ་ཤེས་པའི་རང་ངོ་སྐྱོང་པས་སེལ། ། གསུམ་པ་ཉོན་མོངས་ལ་སོགས་སྟོང་ཉིད་ཀྱིས། ། གཞོམ་རློམ་སྤང་གཉེན་གཉིས་སུ་འཛིན་པ་དེ། ། སྤང་བྱ་དེ་ཡི་རང་ཞལ་བལྟས་པས་སེལ། ། བཞི་པ་སྟོང་ཉིད་མ་གཏོགས་ལམ་མེད་སྙམ། །
དེ་ལ་མཆོག་བཟུང་ཐབས་ཆར་མི་སེམས་པ། ། འཁོར་འདས་མཉམ་ཉིད་ཞེ་འདོད་བྲལ་བས་སེལ། བསྒོམ་པའི་གོལ་ས་བཅད་ཅིང་བོགས་འདོན་པ། ། བདེ་གསལ་མི་རྟོག་ལ་སོགས་ཉམས་རྣམས་ལ། ། ཆགས་ན་ཁམས་གསུམ་གོལ་བས་དེ་སྤངས་ཏེ། ། ཆགས་ཞེན་བྲལ་བཞིན་བརྩོན་པ་བསྐྱེད་པར་བྱ། ། འདི་སྐབས་བོགས་འདོན་ཕྲན་བུ་འབྱུང་བའོ། ། འདི་ཡི་ཤོར་ས་བཞི་སོགས་རྗེས་ནས་བཤད་ཀྱང་རུང་གཞན་རྣམས་སྐབས་ཐོབ་དང་བསྟུན་ཡང་ཆོག་གོ ། སྐབས་འདིར་མཁའ་སྤྱོད་དབང་པོའི་ཁྲིད་ཡིག་ཆེན་མོར་གོ་ཆ་གཉིས་ཀྱི་སྒོ་ནས་བོགས་འདོན་པ་ལ་གཉིས་ཀྱི་དང་པོ་ལྟ་བའི་གོ་ཆ་ལ་བོགས་འདོན་པ་ལ་བཞི། ཤེས་པའི་མཚན་ཉིད།
བྱེད་པའི་མཚན་ཉིད། ཁྱད་པར་གྱི་མཚན་ཉིད། ངོ་བོ་ཉིད་ཀྱི་མཚན་ཉིད། མཚན་ཉིད་བཞི་ལྡན་ལྟ་བའི་གོ་ཆ་འོ། ། གཉིས་པ་ཤེས་རབ་གྱི་གོ་ཆ་ལ་གསུམ། ཐོས་པའི་ཤེས་རབ། བསམ་པའི་ཤེས་རབ། བསྒོམ་པའི་ཤེས་རབ་བོ། ། ཞེས་གསུངས་པ་ནི་ལྷན་ཅིག་སྐྱེས་སྦྱོར་ལ་གོ་ཆ་གཉིས་ཚང་བར་དགོངས་ནས་ཁྲིད་ཡིག་ཆེན་མོར་གསལ་བར་མ་བསྟན་པར་སྣང་ལ་ཤེས་རབ་གྱི་གོ་ཆ་རྗེས་ནས་ཀྱང་འབྱུང་ངོ་ ། ། ཡང༌།
བཞག་ཐབས་གསུམ་གྱི་སྒོ་ནས་བོགས་འདོན་པ་ལ་གསུམ། སོ་མར་བཞག་པ། རང་གར་བཞག་པ། ལྷུག་པར་བཞག་པའོ། ། ཞེས་དང༌། ཡང་ཉམས་སྣང་ཐོག་ནས་སྐྱོང་ནས་བོགས་འདོན་པ་དང་གནས་པ་དང་འགྱུ་བ་དབྱེར་མེད་ཀྱི་སྒོ་ནས་བོགས་འདོན་པ་དང༌། ཡང་བདེ་བར་གཤེགས་པའི་དཀྱིལ་འཁོར་གྱི་འཁོར་ལོ་རྒྱས་བསྡུས་གང་ཡང་རུང་བ་བསྒོམས་ནས་བོགས་འདོན་པ་དང༌། མི་རྟག་པ་དང༌། སྡུག་བསྔལ་བ། སྟོང་པ།
བདག་མེད་སོགས་བསྒོམས་ནས་བོགས་འདོན་པ་དང༌། ཟབ་མོ་རྩ་རླུང་དང་བྱང་ཆུབ་ཀྱི་སེམས་བསྒོམ་པ་སོགས་སྣ་ཚོགས་ཀྱི་སྒོ་ནས་བོགས་དབྱུང་བའོ། ། ཞེས་པ་རྣམས་འབྱུང་བ་ཕལ་ཆེར་གཞུང་དུ་ཚང་ལ་གཞན་རྣམས་མཚན་བཅས་ཐབས་ཀྱི་ལམ་དུ་ཤེས་པར་བྱའོ། ། ཁྲིད་ཡིག་ཆེན་མོར་ཡང་སྐབས་འདིར་ཞལ་གདམས་མང་པོ་འབྱུང་ངོ༌། ། ཡང༌། འཕྲང་གསུམ་དགྲར་ལངས་བསལ་ཏེ་བོགས་འདོན་པ། ། སྟོང་པ་དགྲར་ལངས་ཐམས་ཅད་སྟོང་པ་ཉིད། ། ཡིན་སྙམ་དགེ་སྡིག་སྤང་བླང་ཀུན་དོར་བ། ། སྟོང་ཉིད་ངང་ནས་ལྟ་སྤྱོད་ཟུང་སྦྲེལ་བ། ། ལམ་ལ་བསླབ་པས་སེལ་ཞིང་སྙིང་རྗེ་ནི། །
དགྲར་ལངས་རང་གི་ཏིང་འཛིན་དགེ་སྦྱོར་རྣམས། ། དོར་ནས་མི་འགྲུབ་བཞིན་དུ་གཞན་དོན་བྱེད། ། རང་གཞན་དུབ་པར་བྱེད་དེ་སེམས་ཅན་ལ། ། སྙིང་རྗེའི་ངང་ནས་རང་གི་དགེ་སྦྱོར་སྐྱོང༌། ། རྒྱུ་འབྲས་དགྲར་ལངས་རྟོག་པས་བྱེད་མཐོང་ནས། ། ཐམས་ཅད་མཁྱེན་པ་བྱེད་སྙམ་སྒྲ་ཚད་སོགས། ། སྦྱངས་ནས་དགེ་སྦྱོར་ངོ་ཏི་དོར་བ་དེ། ། སྟོང་ཉིད་རྒྱུ་འབྲས་ཟུང་འཇུག་བསྒོམས་པས་སེལ། ། དེ་རྣམས་ཀྱི་སྔ་ཕྱིའི་སྐབས་ཐོབ་གང་བབས་སུ་བཤད། སྐབས་འདིར་གསར་རྙིང་ཐམས་ཅད་ལ་ཕན་ཕྱིར་རྒྱུན་ཁྱེར་གྱི་གེགས་སེལ་བསྡུས་པ།
གསུམ་པ་གེགས་སེལ་ནད་གདོན་ཏིང་འཛིན་གེགས། ། སེལ་ལ་དང་པོ་ནད་ཀྱི་གཞི་རྩ་བཅད། ། ཡང་ན་བཏང་ལེན་སྐུ་བཞིར་ལྟ་སོགས་བྱ། ། གདོན་ནི་རང་གི་སེམས་ཉིད་འཁྲུལ་པ་ལས། ། སྣང་བའི་དོན་ལ་མ་གྲུབ་གཞི་རྩ་བཅད། ། ཡང་ན་བཏང་ལེན་སྐུ་བཞིར་ཁྱེར་སོགས་བྱ། ། ཏིང་འཛིན་གེགས་ནི་བྱིང་རྒོད་གཉིས་སུ་འདུ། ། དེ་ལ་དམིགས་པ་སྤྱོད་ལམ་བླ་མ་དང༌། ། ངོ་ལྟ་ལ་སོགས་བྱས་པས་སེལ་བར་འགྱུར། ། མཁའ་སྤྱོད་པའི་ཁྲིད་ཡིག་ཏུ།
གཉིས་པ་གེགས་སེལ་བ་ལ་གཉིས། འབྱུང་འཁྲུག་ལུས་ཀྱི་གེགས་དང༌། ཏིང་ངེ་འཛིན་སེམས་ཀྱི་གེགས་སོ། ། དང་པོ་ལ་སྔོན་ལས་ཀྱི་རྣམ་པར་སྨིན་པ་དང༌། འཕྲལ་གྱི་འབྱུང་བ་འཁྲུགས་པའོ། ། དེ་གཉིས་ག་ལ་དང་པོ་ནད་རྩད་བཅད་པ། བར་དུ་ནད་སྨ་ཕབ་པ། མཐར་ལམ་དུ་ཁྱེར་བའོ། ། ཏིང་ངེ་འཛིན་སེམས་ཀྱི་གེགས་ལ་བྱིང་རྒོད་གཉིས། བྱིང་ན་རྒོད་དུ་བཅུག་ལ་གེགས་བསལ།
གོད་ན་བྱིང་དུ་བཅུག་ནས་གེགས་བསལ་བའོ། ། ཞེས་གསུངས་པའི་དོན་ནད་ལ་དང་པོ་ནད་གཞི་རྩ་མ་གྲུབ་པར་ལྟ་བ་དང༌། ན་བ་དེས་ད་རུང་བློ་མ་ཁེངས་པར་སྨ་ཕབ་པ། ཐ་མ་སྔར་རོ་སྙོམས་ལྟར་ལམ་ཁྱེར་བྱེད་པའོ། ། གཞན་གོ་སླ་ཞིང་ཞིབ་ཆ་ཁྲིད་ཡིག་ཆེན་མོར་རྒོད་ཚང་བ་སོགས་ཀྱི་གསུང་སྒྲོས་ཡོད་པ་རྣམས་བླངས་ལ་དེ་ལྟར་ཉམས་སུ་མཁྱེན་ནོ། ། ཞེས་སོགས་རྒྱས་པར་འབྱུང་བའི་གེགས་སེལ་བོགས་འདོན་རྣམས་ནི་གཏན་ལ་མ་ཕེབས་པའི་གསར་འཇུག་ཁུ་འཕྲིག་ཆེ་བ་ལ་འབྱུང་ཉེ་བར་བསམས་ནས་སྐབས་འདིར་བཤད་པ་ཡིན་གྱི་རྟོགས་པ་ངོ་འཕྲོད་ཕྱིན་མི་དགོས་པ་ནི་མ་ཡིན་ཏེ། རྗེ་འབྲི་ཁུང་པས། མཐོ་དམན་གྱི་བག་ཆགས་སྣ་ཚོགས་པ། ། སྒོམ་རོ་གཅིག་གི་དུས་སུ་བསླང་བ་ཡིན། ། ཞེས་དང༌།
མཁན་ཆེན་འོད་ཟེར་བླ་མས། སྒོམ་ལམ་ཆུང་ངུར་ཐང་ལྷོད་འོང༌། ། སྒོམ་ལམ་འབྲིང་པོར་ཐེ་ཚོམ་འོང༌། ། སྒོམ་ལམ་ཆེན་པོར་བཏང་སྙོམས་འོང༌། ། གཉེན་པོ་སྐད་གཅིག་ཡེངས་མེད་བྱ། ། ཞེས་སོགས་གསུངས་པ་ལྟར་ཤེས་ཤིང་གོམས་པར་བྱ་དགོས་པས་ཏིང་ངེ་འཛིན་ནི་བཟང་ངན་འབྲིང་གསུམ་རང་ས་རང་སར་རོ་སྙོམས་པས་བར་ཆད་ཀྱི་བདུད་རང་གྲོལ་དུ་འབྱུང་བ་ཡིན་པས་དེ་ལྟར་ཉམས་སུ་ལོངས་མཛོད་ཅིག ། བྱས་ལ་མཎྜལ་གཏོར་འབུལ་སྨོན་ལམ་གདབ་པ་སོགས་བྱའོ། ། ཉིན་ཡ་བྱས་པའི་ཉི་མ་སོ་དྲུག་ཆོས་ཐུན་ཉེར་གཅིག་པའོ། ། ༈ ཆོས་ཐུན་ཉེར་གཉིས་པ་ལ། ད་ནི་ལྷག་མཐོང་དངོས་ཀྱི་ངོ་སྤྲོད་འདེབས་པ་དང་དེའི་རྒྱབ་སྐྱོར་གྱི་ཐོན་ཆོས་ཅི་རིགས་སུ་གདམས་པའི་དང་པོ་ངོ་སྤྲོད་ཆེན་མོ་འདི་གདམས་པའི་ཚེ་རང་རེའི་ཕྱག་ལེན་མིན་ཀྱང༌།
རྒྱལ་བའི་དབང་པོའི་བཀའ་སྩལ་ལས། ངོ་སྤྲོད་ཀྱི་དུས་སུ་རྟེན་བྱིན་རླབས་ཅན་བཀྲམ། མཆོད་པ་དང་གཏོར་མ་ཚོགས་ཀྱི་ཡོ་བྱད་བཟང་པོ་བཤམས། དཔོན་སློབ་ཐམས་ཅད་ཀྱི་བླ་མ་དཀོན་མཆོག་ལ་གསོལ་བ་གདབ། དམ་སེལ་དང་སྡིག་ཅན་སྒྲིབ་པ་ཅན་གྱི་མི་རིགས་རྩར་མི་བཏང་རྣམ་གཡེང་དང་བར་ཆད་མེད་པར་བྱས་ལ་ཞེས་གསུངས་པའི་ཕྱག་ལེན་ལྟར་དང་འདིའི་སྐབས་ཀྱི་སྔ་ཕྱི་གང་རུང་ཞིག་ཏུ་ཚོགས་ཆེན་ནམ་ཐ་ནའང་ཕག་མོའི་ཚོགས་འཁོར་ཞིག་བཤམས་པ་ནི་སྔར་གྱི་སྲོལ་ཡིན་པས་བྱིན་རླབས་ཆེ་ཞིང་ཚོགས་རྫོགས་པ་སློབ་མའི་རྒྱུད་ལ་ཕྱིན་ཆད་ཕན་ཐོགས་ཤིང་རྒྱུད་སྨིན་པའི་རྟེན་འབྲེལ་དང་བླ་སློབ་ཐམས་ཅད་ཀྱི་སྒྲུབ་པའི་བྱ་བ་མཐར་ཐོན་པའི་དགའ་སྟོན་གྱི་ཚོགས་འཁོར་ནི་ཅིས་ཀྱང་བྱའོ། ། དེ་ནས་རྟོགས་པ་ངོ་མཐོང་གི་མྱོང་བ་ཡོད་པ་ལ་ངེས་ཤེས་སྐྱེ་ཞིང་ངོ་འཕྲོད་པའི་རྟེན་འབྲེལ་འབྱུང་བ་དང༌། ཉམས་ཀྱི་གོ་ར་ལས་མ་ཐོན་པ་རྣམས་ཀྱང་རང་གི་ཉམས་མྱོང་དེ་ལས་དཔགས་པའི་གོ་རྟོགས་འབྱུང་བས་འཇིག་རྟེན་ལས་འདས་པའི་ལམ་གྱི་ངོ་སྤྲོད་འདི་གསལ་པོ་གཅིག་མཛད་པའི་ཕྱག་ལེན་འདུག་ལ། གོང་མ་རྣམས་ཀྱིས་རྗེ་རང་བྱུང་བའི་སྙིང་གཏམ་དང་པདྨ་འབྱུང་གནས་ཀྱི་རིག་པ་ངོ་སྤྲོད་སོགས་འཆད་སྲོལ་ཡོད་པར་གྲགས་ཤིང༌། རྗེ་ལེགས་བཤད་པའི་ཁྲིད་ཀྱི་བཤད་ཐབས་སུའང་ཡང་དགོན་པ་དང་རྒྱ་སྟོན་པ་སོགས་ཀྱི་རྣལ་འབྱོར་བཞི་རིམ་གསལ་པོ་ཞིག་གི་བཀླག་ལུང་འབྲུ་ནོན་བྱ་གསུངས་འདུག་པས་སྐབས་འདིར་རྒྱུད་ཚོད་དངོས་ལ་ཕན་པའི་ངོ་སྤྲོད་གདབ་པ་ནི། སྔར་བཞིན་ཚིག་གི་མཚམས་སྦྱོར་བྱས་ནས།
དེ་ལྟར་རྒྱུ་མཚན་ཞིབ་ཏུ་བཀྲོལ་བ་དེ་དག་ནི་ལྷག་མཐོང་ལྷན་ཅིག་སྐྱེས་པའི་ཡེ་ཤེས་ཀྱི་རྒྱུ་མཐུན་དུ་གྱུར་པ་ཤེས་རབ་དྲི་མ་མེད་པས་གནས་ལུགས་གཏན་ལ་ཕབ་པའི་རིམ་པ་རྣམས་སོང་ནས། ད་ནི་སྤྱི་དོན་གཉིས་པ་འཇིག་རྟེན་ལས་འདས་པའི་ཏིང་ངེ་འཛིན་གྱི་རིམ་པ་སྟེ། དེ་ལ་དོན་རྣམ་པ་གཉིས་ཀྱི་རབ་ཏུ་དབྱེ་ན་ཡིན་ལུགས་ལྷན་ཅིག་སྐྱེས་པའི་ཡེ་ཤེས་ངོ་སྤྲད་པ་དང་ཐབས་ཤེས་ཟུང་འཇུག་གི་ལམ་དུ་ཁྱེར་བའོ། ། དེ་ཡང་ཡིན་ལུགས་ལྷན་ཅིག་སྐྱེས་པའི་ཡེ་ཤེས་ངོ་སྤྲད་པ་མེ་ལོང་ལྟ་བུའི་གདམས་ངག་ལ་དོན་བཞི། མཚན་མ་དང་བཅས་པས་བྱས་པའི་སྒོམ་ཐམས་ཅད་འཇིག་པ་ཡིན། བྱིན་རླབས་དང་ཉམས་མྱོང་ལས་བྱུང་བའི་ཆོས་ཐམས་ཅད་ཡལ་ནས་འགྲོ་བ་ཡིན། གནས་ལུགས་ཀྱི་དོན་ལ་བློས་བཅོས་སུ་མེད་པ་ཡིན། མ་བཅོས་པ་དེ་ཉིད་ཆོས་ཀྱི་སྐུ་ཡིན་ནོ། ། ཞེས་གསུངས་པའི་དོན་མན་ངག་ཉམས་ལེན་གྱི་སྙིང་པོ་སྒྲུབ་པ་ལག་ཏུ་བླང་བའི་འབྲས་བུ་ངོ་སྤྲོད་པའི་ཚུལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ་བཅའ་བ་ལུས་ཀྱི་གནད་རྣམ་པར་སྣང་མཛད་ཀྱི་ཆོས་བདུན་སྔ་མ་ཇི་ལྟ་བ་བཞིན་ཡིན། བླ་མ་མོས་གུས་ཀྱི་གནད་ལ་གསོལ་བ་དྲག་ཏུ་གདབ་ཅིང༌།
ལྷན་སྐྱེས་ཡེ་ཤེས་རྟོགས་པར་བྱིན་གྱིས་རློབས། ། འོད་གསལ་རྒྱུན་ཆད་མེད་པར་བྱིན་གྱིས་རློབས། ། ཅེས་གདུང་ཤུགས་དྲག་པོའི་སྒོ་ནས་གསོལ་བ་གདབ་པས་བྱིན་རླབས་ཆེན་པོའི་ཤུགས་ཀྱི་རྟོགས་པ་རང་དབང་མེད་པར་རྒྱུད་ལ་སྐྱེ་ཞིང་ངོ་འཕྲོད་དེ། བྲམ་ཟེ་ཆེན་པོའི་ཞལ་ནས། བླ་མའི་བྱིན་རླབས་གང་གི་སྙིང་ཞུགས་པ། ། ལག་པའི་མཐིལ་ན་ཡོད་པའི་གཏེར་མཐོང་འདྲ། ། ཞེས་གསུངས་པས་སོ། ། དམིགས་པ་ཏིང་ངེ་འཛིན་གྱི་གནད་ནི། གོང་གི་ཉམས་ལེན་བདེ་གསལ་གྱི་ཉམས་དང་དྭངས་སྙིགས་ཕྱེད་པས་ཁམས་ཤིན་ཏུ་དྭངས་ཤིང་བརྟན་པའི་དུས་སུ། ཐོ་རངས་ཉི་མ་མ་ཤར་གྱི་གོང་དེར།
བད་ཀན་སང་ནས་ངོ་སྤྲད་ན་ངོ་འཕྲོད་སླ་བར་བཤད་པས། དེའི་དུས་སུ་དྭངས་ཤིང་མཐོ་བའི་སར། ལུས་ཀྱི་གནད་བསྲང་ཞིང་སྣང་བ་ཅུང་ཟད་ཧུར་འདོན་ཏེ་ལྟ་སྟངས་ཐད་ཀ་ན་ཁྲོ་ལེ་གཏད་པས་སྔོན་གྱི་ཉམས་ལེན་བརྟན་པའི་གནད་ཀས། གཟུང་འཛིན་ཀུན་རྟོག་ཐམས་ཅད་སངས་ཀྱི་རང་ཐག་གི་ཆུ་བཅད་པ་ལྟར་འགྲོའོ། ། དེའི་དུས་སུ་བླ་མས་བཀའ་བརྒྱུད་ཀྱི་བླ་མ་རྣམས་མདུན་གྱི་ནམ་མཁར་དྲན་པར་བྱས་ནས་སྣང་བ་ཅུང་ཟད་ཧུར་འདོན་ནས་ཁྱོད་ཀྱི་དེ་ལྟར་བྱས་པའི་དུས་ན་འདི་ལྟ་བུ་ཞིག་འདུག་གམ་ཞེས་རྒྱུ་མཚན་ཆ་ཤས་བརྗོད་ཅིང་དྲི་བར་བྱ། དེའི་དུས་སུ་སློབ་མའི་ཤེས་རྒྱུད་ལ་ཕྱག་རྒྱ་ཆེན་པོ་ལྷན་ཅིག་སྐྱེས་པའི་ཡེ་ཤེས་ཞེས་བྱ་བ་སྤྲིན་མེད་པའི་ནམ་མཁའ་ལ་ཉི་མ་ཤར་བ་ལྟ་བུ། ས་ལེ་བ་ཧྲིག་གེ་བ་རྗེན་ནེ་བ་སྟོང་ཕྱལ་ལེ་བ་ནམ་མཁའ་གཡའ་དག་པ་ལྟ་བུ་ཞིག་རྒྱུད་ལ་སྐྱེ་བར་འགྱུར་ཏེ། ཅི་ལྟ་བ་བཞིན་མངོན་སུམ་དུ་རྗེན་པར་ནི་རྟོགས་ལ། དེ་བློའི་དཔྱད་པ་དང་ཚིག་གི་ངག་དུ་བརྗོད་མི་ཤེས་པ་གཞོན་ནུ་མའི་བདེ་བ་ལྟ་བུ་ཞིག་རྒྱུད་ལ་སྐྱེ་བར་འགྱུར་རོ། ། དེ་ལྟར་རྟོགས་པའི་ངོ་བོ་དེ་ཡང་ཚོགས་དྲུག་གི་ཡུལ་ལས་འདས་པ་སྟེ།
མིག་གི་ཡུལ་དུ་གཟུགས་མ་ཡིན་ཏེ་དབྱིབས་དང་ཁ་དོག་ལས་འདས་ཤིང་མ་གྲུབ་པ། དེ་བཞིན་དུ་རྣ་བའི་སྒྲ་དང༌། སྣ་ཡི་དྲི་ལྕེ་ཡི་རོ་ལུས་ཀྱི་རེག་བྱ་བློ་ཡིས་བརྟགས་ཤིང་དཔྱད་པའི་ཡུལ་ལས་འདས་པ། ངོ་བོ་རང་བཞིན་གྱི་སྨྲ་བསམ་བརྗོད་པའི་ཡུལ་ལས་གྲོལ་བའི་གཏད་ཡུལ་མེད་པའི་གསལ་སྟོང་ལྷང་གིས་རྟོགས་པ་གཅིག་མིག་གིས་མཐོང་བ་མ་ཡིན་ཡང་མིག་གིས་མཐོང་བ་ཇི་ལྟ་བར་མངོན་སུམ་དུ་རྗེན་པ་ཉིད་དུ་འཆར་རོ། ། དེ་ནི་ལྷག་མཐོང་ལྷན་ཅིག་སྐྱེས་པའི་ཡེ་ཤེས་མངོན་སུམ་དུ་རྟོགས་པ་ཞེས་བྱ་བ་ཡིན་ནོ། ། འོད་གསལ་ཕྱག་རྒྱ་ཆེན་པོའི་རྟོགས་པ་ཞེས་བྱ་བ་ཡིན་ནོ། ། གཞན་ཡང་བདེར་གཤེགས་སྙིང་པོ་དང༌། དེ་བཞིན་གཤེགས་པའི་སྙིང་པོ་དང༌། ཁམས་རང་བཞིན་རྣམ་དག་དང༌། ཆོས་ཀྱི་དབྱིངས་དང༌།
ཡང་དག་པའི་མཐའ་དང༌། ཆོས་ཉིད་དང༌། དེ་བཞིན་ཉིད་དང༌། ཐ་མལ་གྱི་ཤེས་པ་ལ་སོགས་པ་མིང་གི་རྣམ་གྲངས་དུ་མ་ཞིག་སྟེ་ཚུལ་དེ་ཉིད་ཁོ་ན་རུ་རྟོགས་པར་བྱའོ། ། དེ་ལྟར་རྟོགས་པ་དེ་ངོ་སྤྲད་པར་བྱེད་པ་ལ། སངས་རྒྱས་མཉམ་སྦྱོར་གྱི་རྒྱུད་ལས། ཨེ་མ་སངས་རྒྱས་ཀུན་གྱི་གསང༌། ། རྫོགས་པའི་སངས་རྒྱས་སྐྱེ་བ་མེད། ། སྐྱེ་བ་མེད་ལས་ཐམས་ཅད་སྐྱེས། ། སྐྱེས་ཙམ་ཉིད་ནས་སྐྱེ་བ་མེད། །
ཅེས་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་ཀྱི་གཤིས་ཀྱི་གནས་ལུགས་དེ་ཅིར་ཡང་མ་གྲུབ་པའི་སྟོང་པ་ཉིད་འདི་ཁོ་ན་ཡིན་པས་ཕྱག་སྟེ། དཔལ་གསང་བ་སྤྱོད་པའི་རྒྱུད་ལས། ཆོས་ཀུན་སེམས་ཀྱི་ངོ་བོ་སྟེ། ། སེམས་ནི་སྟོང་པའི་ངོ་བོ་ཡིན། ། ཐམས་ཅད་སྟོང་པར་རོ་གཅིག་པས། ། འདི་ནི་བླང་དོར་མེད་པའི་དབྱིངས། ། ཞེས་གསུངས་པས་གཟུང་འཛིན་གྱི་སྣང་བ་ཐམས་ཅད་བྱ་ནམ་མཁའ་ལ་འཕྱུར་བའམ། ཉ་མོ་རྒྱ་མཚོ་ལས་མི་འདའ་བ་བཞིན་དུ་གང་ཤར་སྟོང་ཉིད་འདི་ལས་མི་འདའ་བས་རྒྱ་སྟེ། ཕྱག་རྒྱ་ཆེན་པོ་ཡེ་ཤེས་ཐིག་ལེའི་རྒྱུད་ལ། ཉོན་ཅིག་ལྷ་མོ་ཕྱག་རྒྱ་ཆེ། །
ཕྱག་རྒྱ་ཆེན་པོ་གསང་བ་ཆེ། ། བརྗོད་མེད་མི་ཟད་མ་སྐྱེས་པ། ། ཐམས་ཅད་གཟུགས་ཅན་གཟུགས་དང་བྲལ། ། གཟུགས་མེད་གཟུགས་ཀྱི་བདག་པོ་མཆོག ། སྦོམ་ཕྲ་ལ་སོགས་དང་བྲལ་བ། ། གཞལ་དུ་མེད་པའི་རང་བཞིན་ནོ། ། ཞེས་པས་འཆིང་བ་འཆིང་བྱེད་མ་གྲུབ་པའི་འཁོར་འདས་ཀྱི་ཆོས་ཐམས་ཅད་སྣང་ལ་མ་འགག་པ་མེ་ལོང་ནང་གི་གཟུགས་བརྙན་ལྟར་སྟོང་གསལ་རྗེན་པ་དེའི་ངོ་བོར་ཤར་བས་གཉིས་བསྡུས་ཀྱི་ཆོས་ཐམས་ཅད་ཟུང་འཇུག་བདེ་བ་ཆེན་པོའི་ངང་དུ་རོ་གཅིག་པས་ན་ཆེན་པོ་ཞེས་བྱ་སྟེ། རྡོ་རྗེའི་ཚིག་རྐང་ལས། ཕྱག་ནི་གཉིས་མེད་ཡེ་ཤེས་ངོ་ཡིས་བཟུང༌། ། རྒྱ་ནི་འཁོར་བའི་མདུད་པ་གྲོལ་བ་སྟེ། །
ཆེན་པོ་ཟུང་འཇུག་སྒྲོན་མེ་བལྟམས་པ་ལས། ། གཞན་གྱིས་མ་ཡིན་རང་གྲོལ་ཆོས་སྐུའོ། ། ཞེས་གསུངས་པའི་དོན་ནོ། ། འོན་ཀྱང་འདི་ལ་ངོ་བོ་གཅིག་ལ་མཚན་ཉིད་གསུམ་ལྡན་དུ་ཚང་བ་ཡིན་ཏེ། དཔེར་ན་གསེར་ལ་ཁ་དོག་སེར་བ་ལྗིད་ཆེ་བ་བཞུ་བརྟུལ་བྱས་ཀྱང་ངན་དུ་མི་འགྲོ་བ་རང་རང་ཐ་དད་དལ་དཔྱད་ཀྱང་ཆོས་གསུམ་ལྡན་དུ་ཚང་བ་ལྟར་ངོ་བོ་སྟོང་པ་རང་བཞིན་གསལ་བ་རྣམ་པ་མ་འགག་པའི་རྩལ་སྣ་ཚོགས་སུ་འཆར་བ་ངོ་བོ་གཅིག་ལ་ཆོས་གསུམ་ལྡན་དུ་ཚང་བ་འདི་ཆོས་སྤྱི་ལ་ངོ་བོ་རང་བཞིན་མཚན་ཉིད་གསུམ་དུ་གསུངས་ལ། གཙུག་ན་རིན་ཆེན་གྱིས་ཞུས་པའི་མདོ་དང་རྣམ་སྣང་མངོན་བྱང་སོགས་ནས་ཀྱང་ཁྱད་པར་གསུམ་ལྡན་འདི་གསལ་བར་གསུངས་ཤིང༌། རྗེ་དྭགས་པོ་རིན་པོ་ཆེས་རང་རང་བྱེད་ཆོས་དང་བཅས་པའི་ལྷན་སྐྱེས་གསུམ་ལྡན་དུ་གསུངས་ཏེ། སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ། ། སྣང་བ་ལྷན་ཅིག་སྐྱེས་པ་ཆོས་སྐུའི་འོད། ། རྣམ་རྟོག་ལྷན་ཅིག་སྐྱེས་པ་ཆོས་སྐུའི་རྩལ། །
ཞེས་གཤིས་སྐྱེ་བ་མེད་པའི་དབྱིངས། གདངས་མ་འགག་པར་གསལ་བའི་སྣང་བ་སྣ་ཚོགས་རྣམ་པ་མ་འགག་པའི་རྩལ་གསུམ་ཐ་དད་དབྱེ་བ་མེད་པས་ལྷན་ཅིག་སྐྱེས་པ་ཞེས་བརྗོད་དེ། བརྟག་གཉིས་ལས། ལྷན་ཅིག་སྐྱེས་པ་གང་སྐྱེས་པ། ། རང་བཞིན་ལྷན་ཅིག་སྐྱེས་ཞེས་བརྗོད། ། རྣམ་པ་ཐམས་ཅད་བསྡོམ་པར་གཅིག ། ཅེས་དང༌། ཞལ་ཕྱག་རྣམ་པའི་གཟུགས་ཅན་ཉིད། ། མཆོག་ཏུ་བདེ་བ་གཟུགས་མེད་པ། ། དེ་ཕྱིར་འགྲོ་ཀུན་ལྷན་ཅིག་སྐྱེས། །
རང་བཞིན་ལྷན་ཅིག་སྐྱེས་ཞེས་བརྗོད། ། ཅེས་གསུངས་པ་ལྟ་བུའོ། ། དེ་དག་ངོ་བོ་དབྱེ་བ་མེད་ཀྱང་རྣམ་པ་ཐ་དད་པའི་ཚུལ་སོ་སོར་ངོ་སྤྲད་ན། དང་པོ་སེམས་ཉིད་གཉུག་མ་ལྷན་ཅིག་སྐྱེས་པ་ཆོས་ཀྱི་སྐུ་ངོ་སྤྲད་པ་ནི། དེ་ལྟར་ངོ་སྤྲད་པའི་སེམས་ཀྱི་དབྱིངས་བདེ་གསལ་མི་རྟོག་པའི་རྐྱེན་གསུམ་དང་བྲལ་བ། དགའ་བ་བཞིའི་དཔེར་བྱ་བ་མ་ཡིན་པ། སྣང་མེད་ཀྱི་འོད་གསལ་ལས་ཁྱད་པར་དུ་གྱུར་པ། ཕྱག་རྫོགས་དབུ་མ་ཆེན་པོ་གསུམ་གྱི་བློས་མ་རེག་པའི་གསལ་སྟོང་ནམ་མཁའ་ལྟ་བུ་དེ་གཉུག་མ་ལྷན་ཅིག་སྐྱེས་པའི་ཡེ་ཤེས་ཞེས་བྱ་སྟེ། རྒྱ་ཆེ་རོལ་པ་ལས། ཟབ་ཞི་སྤྲོས་བྲལ་འོད་གསལ་འདུས་མ་བྱས། །
ཞེས་དང༌། བརྟག་གཉིས་ལས། ངོ་བོ་གཟུགས་མེད་མཐོང་བ་པོ་ཡང་མེད། ། སོགས་དང༌། གསང་འདུས་ལས། ཆོས་བདག་མེད་པ་མཉམ་པ་ཉིད། ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་དང༌། ས་ར་ཧས།
ཁ་དོག་ཡི་གེ་ཡོན་ཏན་དཔེ་བྲལ་བ། ། སྨྲ་རུ་མི་བཏུབ་དེ་ནི་བདག་གིས་གྱི་ན་མཚོན། ། གཞོན་ནུ་མ་ཡི་བདེ་བ་སྙིང་ལ་ཞུགས་པ་བཞིན། ། དབང་ཕྱུག་དམ་པ་དེ་ནི་སུ་ལ་བསྟན་ནུས་སམ། ། ཞེས་དང༌། ཏཻ་ལོ་པ། ཀྱེ་ཧོ་འདི་ནི་རང་རིག་ཡེ་ཤེས་ཏེ། ། ངག་གི་ལམ་འདས་ཡིད་ཀྱི་སྤྱོད་ཡུལ་མིན། ། ཏཻ་ལོ་ངས་ནི་ཅི་ཡང་བསྟན་དུ་མེད། ། རང་གིས་རང་ཉིད་མཚོན་ཏེ་ཤེས་པར་གྱིས། །
ཞེས་དང༌། ནཱ་རོ་པས། ངོ་བོ་སྟོང་པ་ནམ་མཁའ་འདྲ། ། ཆོས་ཀུན་མཁའ་འདྲ་མཉམ་གནས་ལ། ། ཕྱག་རྒྱ་ཆེ་ཞེས་བརྗོད་པ་ཡིན། ། ཞེས་སོགས་མཐའ་ཡས་པར་འབྱུང་འདིའི་སྐབས་སུ་མཚན་གྱི་སྒྲ་བཤད་དང་སེམས་ཉིད་གཉུག་མའི་ངོ་སྤྲོད་ཀྱི་ཞིབ་ཆ་ཁྲིད་ཡིག་ཆེན་མོ་ལྟར་ཤེས་པར་བྱའོ། ། ལྟར་ཤེས་པར་བྱ་ཞིང་དེ་ལྟ་བུའི་སེམས་ཉིད་འོད་གསལ་ཆོས་ཀྱི་དབྱིངས་སྟོང་ཆེན་ཨེ་ཡི་རང་བཞིན་ཡུམ་རྣམ་ཀུན་མཆོག་ལྡན་ཕྱག་རྒྱ་ཆེན་མོ་དེ་ནི་མངོན་སུམ་དུ་རྟོགས་པ་ཙམ་གྱིས་ཐོག་མ་མེད་པའི་མ་རིག་པའི་སྡིག་སྒྲིབ་ཐམས་ཅད་སྐད་ཅིག་དེ་ཉིད་ལ་དག་པར་གསུངས་ཏེ། དཔལ་འཁོར་ལོ་སྡོམ་པ་ཡེ་ཤེས་ཕྲེང་བ་ལས། འོད་གསལ་དེ་ལ་སེམས་ཟིན་ན། ། གཟུང་འཛིན་དགྲ་ཡི་དཔུང་རྣམས་འཇོམས། །
ཞེས་གསུངས་པ་དང༌། ཏཻ་ལོ་པ་ཆེན་པོའི་ཞལ་ནས། བསྐལ་པ་སྟོང་དུ་བསགས་པའི་མུན་པ་ཡང༌། ། སྒྲོན་མེ་གཅིག་གིས་མུན་པའི་ཚོགས་ཀུན་སེལ། ། དེ་བཞིན་རང་སེམས་འོད་གསལ་སྐད་ཅིག་གིས། བསྐལ་པར་བསགས་པའི་མ་རིག་སྒྲིབ་པ་སེལ། ། ཞེས་གསུངས་པ་ལྟ་བུའོ། ། དེ་ལྟ་བུའི་སེམས་ཉིད་རྣམ་པར་དག་པ་དེ་ནི་སེམས་ཅན་ཐམས་ཅད་ཀྱི་ཐོག་མ་མེད་པའི་དུས་ཀྱི་མ་རིག་པའི་རྐྱེན་གྱིས་འཁོར་བའི་སྡུག་བསྔལ་གྱི་རྒྱ་མཚོ་ཆེན་པོ་ན་རབ་ཏུ་མནར་བའི་དུས་ཀྱི་ཚེ་ནའང་དྲི་མས་གོས་པའམ་ངན་དུ་སོང་བ་མེད། དུས་གསུམ་གྱི་བདེ་བར་གཤེགས་པ་ཐམས་ཅད་ཀྱི་བསླབ་པ་ཕུན་སུམ་ཚོགས་པར་སངས་རྒྱས་པའི་ཚེ་ནའང་བཟང་དུ་སོང་བ་མེད་དེ། རྣལ་འབྱོར་གྱི་དབང་ཕྱུག་ཏཻ་ལོ་པ་ཆེན་པོའི་ཞལ་ནས།
དཔེར་ན་གསལ་དྭངས་ཉི་མའི་སྙིང་པོ་དེ། ། བསྐལ་པ་སྟོང་གི་མུན་པས་སྒྲིབ་མི་ནུས། ། དེ་བཞིན་རང་སེམས་སྙིང་པོ་འོད་གསལ་འདི། ། བསྐལ་པའི་འཁོར་བས་སྒྲིབ་པར་མི་ནུས། ། ཞེས་གསུངས་པའོ། ། འདི་དག་ནི་ཁྲིད་ཡིག་ཆེན་མོར། གསུམ་པ་ཐ་མལ་ཤེས་པ་རྗེན་པ་འདི། ། ངོས་བཟུང་མེད་ཕྱིར་སྟོང་པར་ངོ་སྤྲོད་བྱ། ། ཞེས་གསུངས་པའི་དོན་ནོ། ། གཉིས་པ་སྔོན་ལ་རྣམ་རྟོག་ལྷན་ཅིག་སྐྱེས་པ་ཆོས་སྐུའི་རྩལ་ངོ་སྤྲད་པ་ནི།
མགོན་པོ་ཟླ་འོད་གཞོན་ནུའི་ཞལ་ནས། སེམས་སྐྱེ་མེད་ཆོས་སྐུར་འདུག་པ་ཡིན་ཏེ། དེའང་སྐྱེ་མེད་ལ་འགག་མེད་ཀྱི་རྩལ་ཞིག་ཡོད་པ་ཡིན། སྐྱེ་མེད་ལ་འགགས་མེད་རླུང་གི་རྩལ་མེད་ན། ། རྟོགས་ཏེ་སངས་རྒྱས་མི་འོང༌། མ་རྟོགས་ན་སེམས་ཅན་མི་འོང༌། དཔེར་ན་ཡུངས་ཀར་ལ་སྣུམ་གྱི་རྩལ་མེད་ན། བཏབ་ན་འབྲས་བུ་མི་འོང་བཙིར་ཡང་མར་ཁུ་མི་འོང༌། སྣུམ་གྱི་རྩལ་ཡོད་པས་བཏབ་ན་འབྲས་བུ་འོང༌། བཙིར་ན་མར་ཁུ་འོང༌།
དཔེ་དེ་བཞིན་དུ་སྐྱེ་མེད་ལ་འགགས་མེད་རླུང་གི་རྩལ་ཡོད་པས་རྩལ་དེ་རིག་པར་ཤར་བས་ཆོས་སྐུ་འོང་བ་ཡིན། རླུང་གི་རྩལ་མ་རིག་པར་ཤར་བས་སེམས་ཅན་རང་ཁ་འོང་བ་ཡིན། རླུང་གི་རྩལ་དེ་རུ་སེམས་ཅན་གྱི་དུས་ན་མ་རིག་འཁྲུལ་པར་ཤར། ལམ་རྣལ་འབྱོར་གྱི་དུས་ན་རྟོགས་པ་དང་ཉམས་མྱོང་དུ་འབྱུང༌། འབྲས་བུ་སངས་རྒྱས་ཀྱི་དུས་ན་སྐུ་དང་ཡེ་ཤེས་སུ་འབྱུང་བ་ཡིན། སྐྱེ་མེད་ཀྱི་ངང་ལ་བཞག་ན་སྐྱེ་མེད་དེ་ཆ་མ་ཕྱེད་པས་མ་རིག་པ་དང་རིག་པ་དང་འཁོར་འདས་སོགས་འདྲེས་ནས་ཡོད་པ་ཡིན། ལ་ལ་ན་རེ་སྐྱེ་མེད་དུ་རྟོགས་པ་ལྟ་བ། སྐྱེ་མེད་ལ་གནས་བསྒོམ་པ། སྐྱེ་མེད་བརྟན་པ་འབྲས་བུ་ཡིན་ཟེར་བ་དེ་ལ་སྐྱོན་འདི་ཡོད། སྐྱེ་མེད་ལ་ཆོས་སྐུ་བྱེད་ན་འཁོར་བ་གང་ནས་འབྱུང༌།
འཁོར་བའི་ཆོས་མ་རིག་པ་ལའང་རྒྱུ་རྐྱེན་མེད་པས་སྐྱེ་མེད་རང་ཡིན། མྱང་འདས་ཀྱང་དེ་དང་འདྲ་བས་འཁོར་འདས་གཉིས་ཀའི་ཆོས་སྐྱེ་མེད་དུ་མཉམ། དེའི་ཕྱིར་སྐྱེ་མེད་དང་འགགས་མེད་ཀྱི་ཆ་མ་ཕྱེད་ན་ཆོས་སྐུར་མི་བཏུབ། སྐྱེ་མེད་ལ་རྣམ་རྟོག་མེད་པས་ཆོས་སྐུ་འདྲ་ཡང་ཡེ་ཤེས་མེད་པས་སངས་རྒྱས་ཀྱི་ཆོས་སྐུ་མི་བཏུབ། སངས་རྒྱས་ལ་རྣམ་རྟོག་མེད་པས་མི་ཆོག་ཅི་ཡང་ས་ལེར་མཁྱེན་དགོས་པས་སྐྱེ་མེད་ཡིན་ཡང་ཡེ་ཤེས་མེད་པ་ཉིད་ཀྱིས་ཆོས་སྐུ་མི་བཏུབ། རྣམ་རྟོག་མེད་པ་ཙམ་གྱིས་སངས་རྒྱས་སུ་མི་བཏུབ་སྟེ་རྣམ་རྟོག་རོ་ལའང་མེད་ཀྱང་ཡེ་ཤེས་མེད་པས་ཆོས་སྐུར་མི་བཏུབ། དཔེར་ན་སྐྱེ་མེད་མེ་མདག་དང་འདྲ། རིག་པའི་རྩལ་མེ་འབར་བ་དང་འདྲ། གཉིས་ཀ་ཚ་བའི་རང་བཞིན་དུ་མཉམ་ཡང་མེ་ལྕེས་མུན་པ་སེལ་གྱི་མེ་མདག་གིས་མུན་པ་སེལ་མི་ནུས། དཔེ་དེ་བཞིན་དུ་འགགས་མེད་ཀྱི་རིག་པ་སངས་རྒྱས་པས་མ་རིག་པའི་མུན་པ་སེལ་ནུས་པ་ཡིན།
རྣལ་འབྱོར་པ་ལ་བདེ་གསལ་མི་རྟོག་གསུམ་འབྱུང་བ་ཡིན། སྐྱེ་མེད་ལྷུན་གྲུབ་ཏུ་རང་ལ་གནས་པས་དེ་ངོ་ཤེས་པས་ཆོག ། འགགས་མེད་འདི་སྣང་སྲིད་ཐམས་ཅད་བསྐྱེད་པས་ཁོའི་གནད་འདི་ཤེས་དགོས་པ་ཡིན། དེ་ཤེས་པས་རང་དོན་དུ་མངོན་ཤེས་འབྱུང་བ་ཡིན། གཟུགས་སྐུ་གཉིས་གདུལ་བྱའི་སྣང་ངོར་ཤར་བའི་རྒྱུ་ཡིན། འགགས་མེད་ལམ་དུ་སློང་བས་རྣལ་འབྱོར་པས་ཉོན་མོངས་མི་སྤང་བ་ཡིན། འདིས་ས་ལ་གནས་པའི་བྱང་སེམས་ལ་ཡེ་ཤེས་ཀྱི་གསལ་ཆ་དང་སངས་རྒྱས་ཀྱི་མཁྱེན་པའི་ཡེ་ཤེས་དང་ཡོན་ཏན་ཐམས་ཅད་དེ་ལས་འབྱུང་བ་ཡིན་གསུངས་པ་དང༌། ནཱ་རོ་པས། སེམས་ཀྱང་དྲན་རིག་འགྱུ་བ་ཙམ། ། རང་བཞིན་མེད་དེ་རླུང་གི་རྩལ། །
ཞེས་དང༌། གྲུབ་ཆེན་ཨུ་རྒྱན་པས། དེ་ལྟར་སྐྱེ་མེད་ཀྱི་ངོ་བོ་དེ་ཉིད་ཉི་ཚེ་བའི་སྟོང་པ་མ་ཡིན་པར་འགགས་མེད་དུ་འཆར་བ་སྟེ། སྐྱེ་མེད་སྟོང་ཉིད་ཀྱི་རྩལ་འགག་མེད་གསལ་རིག་དང་མ་རིག་པའི་ངོ་བོ་དེ་ཆུ་ལ་རྦ་རླབས་སྐྱེ་བའམ་ནམ་མཁའ་ལ་འཇའ་ཚོན་ཤར་བ་བཞིན་དུ་བསམ་གྱིས་མི་ཁྱབ་པའི་རྩལ་དུ་འཆར་བ་སྟེ། སངས་རྒྱས་ཀྱི་ཆེ་བའི་ཡོན་ཏན་སྐྱེ་མེད་ཀྱི་རྩལ་འགག་མེད་དུ་ཤར་བ་ཡིན་ལ། ཁམས་གསུམ་འཁོར་བའི་གནས་ལུགས་ཀྱང་སྐྱེ་མེད་ཀྱི་རྩལ་འགག་མེད་དུ་ཤར་བ་ཡིན། དེ་ལྟར་སྐྱེ་མེད་དང་འགག་མེད་གཉིས་པོ་དེ་ངོ་བོ་དབྱེར་མེད་དུ་གནས་པ་སྟེ། དཔེར་ན་མེ་དང་ཚ་བ་དབྱེར་མེད་པའམ། གསེར་དང་སེར་པོ་ཐ་དད་དམ་ཡིན་པ་བཞིན་ཏེ། དེ་ལྟར་སྐྱེ་མེད་དང་འགག་མེད་ཀྱི་རྩལ་ལས་འཁོར་བ་དང་མྱ་ངན་ལས་འདས་པ་བྱ་བ་ཞིག་མ་གྲུབ་བཞིན་དུ་རྨི་ལམ་དང་སྒྱུ་མ་ཙམ་དུ་མ་འགག་པར་སྣང་བའོ། །
ཞེས་སོགས་མཐའ་ཡས་པ་གསུངས་སོ། ། འོ་ན་འདི་ལ་ལྷན་སྐྱེས་ཀྱི་སྒྲ་ཇི་ལྟར་སྦྱར་རུང་སྙམ་ན། དཔལ་རང་བྱུང་ཞབས་ཀྱིས། ལྷན་ཅིག་ཅིག་དངོས་གཉིས་ཀྱི་བདག ། ཅེས་གསུངས་པས་སེམས་ཉིད་གཉུག་མ་ལྷན་ཅིག་སྐྱེས་པ་ནི། ཆོས་ཀྱི་སྐུ་ཡིན་ལ་འདི་ནི་དེའི་རྒྱུ་མཐུན་པ་རབ་ཏུ་ཟབ་པའི་སྐུ་ཅན། སངས་རྒྱས་ཀྱི་སྐུ་གསུང་ཐུགས་རྡོ་རྗེའི་བདག་ཉིད་དང་རྣམ་ཤེས་ཚོགས་བརྒྱད་ཀྱི་དྲི་མ་བྲལ་བའི་ངོ་བོར་གསུངས་པའི་ཕྱིར། འདི་ལ་ཉོན་ཡིད་སྲོག་རླུང་རྨི་ལམ་དང་བཅས་པ་དག་པའི་ལོངས་སྐུ་འབྱུང་བ་དང༌། སྣང་བ་ལྷན་སྐྱེས་ཆོས་སྐུའི་འོད་རྣམ་པར་དག་པའི་ཚེ་ན་སད་པའི་སྣང་བ་འཇུག་ཤེས་ཚོགས་དྲུག་དག་པས་སྤྲུལ་སྐུ་དང་སྐུ་གསུམ་མམ། རྩལ་སྣང་གནས་སྐབས་བཞི་དག་པའི་ཆ་ནས་སྐུ་བཞི་དང༌།
རྩ་རླུང་ཐིག་ལེ་སོགས་དང་ཕུང་ལྔ་དག་པས་སྐུ་ལྔ་དང་གསང་ཆེན་རིགས་གཅིག་ནས་དམ་པ་རིགས་བརྒྱ་དང་ཞལ་གཅིག་ནས་བརྒྱ་པའི་བར་གསུངས་པའི་དོན་གྱི་ཀུན་གཞི་རྒྱུ་རྒྱུད་དམ་གཞི་དངོས་པོའི་གནས་ལུགས་ལུས་ངག་ཡིད་གསུམ་བདེ་བར་གཤེགས་པའི་སྙིང་པོ་སྟོང་ཆེན་ཐིག་ལེ་ཉག་གཅིག་གི་བདག་ཉིད་ཐབས་སྙིང་རྗེའམ་མི་འགྱུར་བའི་བདེ་བ་ཆེན་པོ། སྐྱེད་བྱེད་པཾ་ཡིག་གི་མཚོན་དོན་དག་པ་ཡེ་ཤེས་མ་འགག་པའི་ཆ་ལས་གཞི་ཀྱེ་རྡོ་རྗེ་དང་ཐོག་མའི་མགོན་པོ་དང་རང་བཞིན་གྱི་འཁོར་ལོ་བདེ་མཆོག་དང་དང་པོའི་སངས་རྒྱས་སོགས་ཀྱི་སྔགས་ལས་བཤད་ལ་ཚུལ་འདི་ལ་དགོངས་ནས། རྒྱུ་ནི་སེམས་ཉིད་ཐོག་མེད་ལ། ། མྱ་ངན་འདས་བྱུང་དཔའ་བོ་ནི། ། དྲུག་པ་ཡིད་ཀྱི་སྤྲུལ་པ་སྟེ། ། དག་པ་ཆོས་ཀྱི་སྤྲུལ་པ་ནི། ། ཕག་མོའི་གཟུགས་སུ་བསྟན་པའོ། ། ཞེས་རྒྱ་གཞུང་གི་སྒྲུབ་ཐབས་རྣམས་སུ་གསུངས་སོ། ། མཆན། བྱེད་ལས་ཀྱི་འཁོར་བའི་རྒྱུ་དང་མྱང་འདས་ཀྱི་རྒྱུར་འབྱུང་བའི་ཚུལ་ཡང༌།
རྒྱ་ཆད་ཕྱོགས་ལྷུང་མ་མཆིས་ཀྱང༌། ། དེ་ཉིད་མ་འགགས་རོལ་པ་ལས། ། ངོ་བོ་སྟོང་ལ་རང་བཞིན་གསལ། ། རྣམ་པ་འགག་མེད་ཅིར་ཡང་འཆར། ། དེ་ཉིད་རང་གིས་རང་མ་རིག ། ཅེས་དང༌། ཐ་མལ་ཤེས་པ་དེ་ཉིད་ལ། ། ཆོས་དབྱིངས་རྒྱལ་བའི་སྙིང་པོ་ཟེར། ། བཟང་དུ་འཕགས་པས་བཏང་བ་མེད། ། ངན་དུ་སེམས་ཅན་གྱིས་མ་བཏང༌། །
དེ་ཉིད་མ་འགག་རོལ་པ་ལས། ། ཡོན་ཏན་དྲུག་ཅུ་རྩ་བཞི་པོ། ། ཞེས་དང༌། ལྟ་བ་མདོར་བསྡུས་ལས། སེམས་ཉིད་དྲི་མ་དང་བཅས་དེའི། ། རྣམ་འཕྲུལ་འགྲོ་བ་དྲུག་ལ་སོགས། ། ནམ་མཁའི་ཁམས་ཀྱི་མཐའ་ཀླས་པ། ། སྡུག་བསྔལ་འཁྲུལ་འཁོར་བསམ་ལས་འདས། ། རྣམ་རྟོག་དྲི་མ་དང་བྲལ་བའི། ། རང་རིག་སྤྲོས་བྲལ་དེ་ཉིད་ནི། །
རྡོ་རྗེ་སེམས་དཔའ་དེ་ཉིད་ཡིན། ། ཞེས་སོགས་དང༌། དྲི་མ་དང་བཅས་རང་རིག་དེ། ། དེ་ཡང་གཞན་ལ་མི་ལྟོས་ཕྱིར། ། རང་བྱུང་ཡེ་ཤེས་དེ་ཉིད་དོ། ། རིག་པ་ཡིན་ཕྱིར་གསལ་བའོ། ། རང་རིག་ཡིན་ཕྱིར་མི་རྟོག་སྟེ། ། རང་རིག་རང་ལ་རྟོག་མི་སྲིད། ། ཅེས་གསུངས་སོ། ། དེའང་སྟོང་ཉིད་སྤྲོས་བྲལ་གྱི་ཆོས་དབྱིངས་ནི་བེམ་པོ་ལའང་ཁྱབ་ལ།
དེའི་གསལ་ཆ་ཕལ་ཆེར་དག་བྱར་གསུངས་ཤིང་འདིར་ནི་གཉུག་མ་རང་བཞིན་རྣམ་དག་གི་དབྱིངས་དེ་ལས་ཡེ་ཤེས་སྤྲོས་པ་མེད་པ་མ་འགག་རིག་པའི་རང་རྩལ་རྟག་ཆད་དང་བྲལ་བ་རྩ་བྲལ་དུ་ཤར་བ་དེ་ལ་རང་རིག་པའི་ཡེ་ཤེས་དང་བདེར་གཤེགས་སྙིང་པོ་དང་རིགས་དང་ཁམས་སོགས་སུ་གསུངས་ཏེ། རྒྱུད་བླ་མར། དེ་བཞིན་ལུས་ཅན་ལ་ཡོད་ཟག་པ་མེད་པའི་ཤེས་པ་སྦྲང་མའི་རྩི་དང་འདྲ། ། ཞེས་དང༌། རིགས་ཁམས་སྦྲང་རྩི་འདྲ་བ་དེ་གཟིགས་ནས། ། ཞེས་གསུངས་པ་འདིའི་དབྱེ་བས། ཉོན་མོངས་ཉོན་མོངས་མེད་པས་དྲི་མེད་ཡིད། ། བྱེད་པོ་མེད་ཅིང་རང་མཚན་འཛིན་པ་ཁམས། ། རྣམ་ཤེས་སྐྱེ་བའི་སྒོ་འབྱེད་པས། ། ཡིད་ཀྱི་སྐྱེ་མཆེད་དམ་མདོ་ལས། །
སྐྱེ་མཆེད་དྲུག་གི་ཁྱད་པར་བ། ། ཞེས་སོགས་གསུངས་པ་འདི་ལ་དགོངས་ནས། རང་བྱུང་ཞབས་ཀྱིས། རང་སེམས་ངོ་མ་ཤེས་ན་ངའི་སེམས་ཟེར་བའི་མི་དྲན་དགུ་དྲན་གྱི་རིག་པ་འདི་ཡིན། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ཀྱང་འདི་རང་ལས་མ་འདས། ཞེས་སོགས་བསྩལ་བ་ལ་འོ་ན་དེ་དག་ནི་ཀུན་རྟོག་འཁྲུལ་པའི་བག་ཆགས་དང་ངོ་བོ་གཅིག་པར་འགྱུར་རམ་སྙམ་ན། དེ་ནི་མ་ཡིན་ཏེ། རྩལ་སྣང་དེ་ཕྱིན་ཅི་ལོག་ཤེས་ཀྱིས་བསླད་ནས་རང་ངོ་རང་གིས་མ་རིག་པའི་བག་ཆགས་ལ་བརྟེན་ནས་ཀུན་བརྟགས་འཁྲུལ་པ་གློ་བུར་གྱི་དྲི་མ་ཟག་པ་དང་བཅས་པ་བསགས་པས་གཉེན་པོའི་རྐྱེན་གྱིས་དབྲལ་དུ་རུང་བ་གསེར་གྱི་གཡའམ་ནོར་བུའི་ཤུན་པ་ལྟ་བུ་སྟེ་དྲི་མ་འདིས་སྟོང་ཉིད་ཀྱི་གཤིས་གདང་རྩལ་གསུམ་ལ་མི་ཤེས་པའི་དྲི་མས་བསླད་ཀྱང་དོན་ལ་ཐུག་རེག་མེད་པར་ནམ་མཁའ་ལ་སྤྲིན་ཆགས་པ་ལྟར་གནས་པ་སྟེ། རྒྱུད་བླ་མར། ཚུལ་བཞིན་མ་ཡིན་ཡིད་བྱེད་ནི། །
སེམས་ཀྱི་དག་པ་ལ་རབ་གནས། ། ཞེས་པ་ལ། རང་བྱུང་བས། དག་པ་དེ་ཉིད་ད་ལྟ་ཡོད། ། ཡོད་ཀྱང་མ་རིག་ཀུན་རྟོག་གིས། ། མི་རྟོག་ཕྱིར་ན་འཁོར་བ་ཡིན། ། དེ་ཉིད་བསལ་ན་མྱ་ངན་འདས། ། ཞེས་དང༌། ནཱ་རོ་པས། འོན་ཀྱང་སེམས་དེ་གློ་བུར་གྱི། །
རྣམ་རྟོག་དྲི་མས་ཉོན་མོངས་ཏེ། ། ཆུ་ཁམས་གསེར་དང་ནམ་མཁའ་ལྟར། ། གནས་སྐབས་དག་དང་མ་དག་གཉིས། ། ཞེས་སོགས་གསུངས་པའང་དྲི་མ་གློ་བུར་བ་དག་རུང་གི་ཆ་ནས་བསལ་བྱར་བརྗོད་ཀྱི་རྩལ་ཀ་དགག་པའི་གསུང་མ་ཡིན་ཏེ། རྗེ་རང་བྱུང་བས། སེམས་ཡིན་རྣམ་པར་ཤེས་པ་ཡི། ། དྲི་མ་ལྡན་གང་ཀུན་གཞི་སྟེ། ། དྲི་མེད་སངས་རྒྱས་སྙིང་པོར་བརྗོད། ། མ་དག་ཀུན་རྟོག་འཇོམས་བྱེད་པ། ། དག་པའི་ཀུན་རྟོག་ལས་སྐྱེས་པ། །
འཕགས་པའི་ཤེས་རབ་དབང་པོ་ནི། ། འཛིན་པས་ལམ་གྱི་བདེན་པར་གསུངས། ། ཞེས་དང༌། འབྲས་བུ་མཐར་ཐུག་པའི་སྐབས་སུ། འདུ་བྱེད་སྐད་ཅིག་སྐྱེ་འགག་སྣང༌། ། མ་དག་འདུ་བྱེད་དག་དང་མཚུངས། ། གལ་ཏེ་དེ་ལྟ་མ་ཡིན་ན། ། གཟུགས་སྐུའི་ཕྲིན་ལས་རྒྱུན་ཆད་འགྱུར། ། འོན་ཀྱང་འདུ་བྱེད་མིང་མི་བརྗོད། ། ཅེས་སོ། །
འོ་ན། གཡོ་བའི་རྟག་ཡིད་བརྟགས་པ་མིན། ། ཞེས་མ་གསུངས་སམ་སྙམ་ན། འོན་ཀྱང་དེ་ལ་རྟག་གསུམ་ཡོད། ། མི་རྟག་གསུམ་པོ་དྲི་མ་མེད། ། རྟག་པ་གསུམ་པོ་ཡེ་ཤེས་ཡིན། ། ཞེས་དང༌། སྒྲིབ་གསུམ་དག་པར་གནས་པའི་ཡིད། ། མཉམ་པ་ཉིད་དེ་ཞི་བའང་ཡིན། ། བྱམས་དང་ཐུགས་རྗེ་ཆེ་ལྡན་པ། །
རྫོགས་སངས་རྒྱས་སོགས་དེ་ལ་སྣང༌། ། ཞེས་གསུངས་པ་དང༌། རྒྱལ་དབང་ཆོས་གྲགས་རྒྱ་མཚོའི་ཞལ་སྔ་ནས། གཞི་སེམས་ཀྱི་གཤིས་སྐྱེ་མེད་ཀྱི་དྲི་མ་དག་པས་རང་དོན་ཆོས་སྐུ་དང༌། རྣམ་རྟོག་དུ་སྣང་བའི་དྲི་མ་དག་པས་གཟུགས་སྐུ་འཆར་བའི་ཕྱིར་རྣམ་རྟོག་གཟུགས་སྐུར་བཤད་ཀྱང་མི་འགལ་གསུངས། འོན་ཏེ་ཚུལ་འདི་རྣམས་རྣམ་རིག་པའི་གཞུང་དང་སྔགས་ལས་བཤད་དུ་ཆུག་ཀྱང་དབུ་མར་མ་བཤད་སྙམ་ན། ཀླུ་སྒྲུབ་ཀྱིས། གང་ཞིག་ཀུན་ཏུ་མ་ཤེས་ན། ། སྲིད་པ་གསུམ་དུ་རྣམ་འཁོར་བ། ། སེམས་ཅན་ཀུན་ལ་ངེས་གནས་པའི། །
ཆོས་ཀྱི་སྐུ་ལ་ཕྱག་འཚལ་ལོ། ། གང་ཞིག་འཁོར་བའི་རྒྱུར་གྱུར་པ། ། དེ་ཉིད་སྦྱང་བར་བྱས་པ་ལ། ། དག་པ་དེ་ཉིད་མྱ་ངན་འདས། ། ཆོས་ཀྱི་སྐུ་ཡང་དེ་ཉིད་ཡིན། ། ཞེས་དང༌། སོ་སོ་རང་རིག་རྣམ་དག་ན། ། ས་རྣམས་དེ་ཡི་བདག་ཉིད་གནས། ། ཞེས་དང༌། གང་གི་སེམས་བྱུང་དྲྭ་བ་རྣམས། །
སེམས་ཉིད་ཀྱིས་ནི་སེལ་མཛད་དེ། ། སེམས་ཀྱི་རྨོངས་པ་སེལ་བ་ཡི། ། རང་སེམས་དེ་ལ་ཕྱག་འཚལ་ལོ། ། ཞེས་སོགས་བསྟོད་ཚོགས་རྣམས་སུ་གསུངས་པ་དང༌། རིགས་ཚོགས་སུ། འདི་ཀུན་ངོ་བོ་སྟོང་པ་དང༌། ། འདི་ལ་འདི་འབྲས་འབྱུང་བ་གཉིས། ། ངེས་པར་གཉིས་པོ་ཕན་ཚུན་དུ། ། གེགས་མེད་པར་ནི་གྲོགས་བྱེད་པ། ། འདི་ལས་ངོ་མཚར་ཆེ་བ་དང༌། །
འདི་ལས་རྨད་དུ་བྱུང་བ་གང༌། ། ཞེས་དང༌། རྟེན་ཅིང་འབྲེལ་འབྱུང་མ་ཡིན་པའི། ། ཆོས་འགའ་ཡོད་པ་མ་ཡིན་ཏེ། ། དེ་ཕྱིར་སྟོང་ཉིད་མ་ཡིན་པའི། ། ཆོས་འགའ་ཡོད་པ་མ་ཡིན་ནོ། ། ཞེས་དང༌། རང་བཞིན་གྱིས་ནི་སྟོང་པ་དང༌། ། བྱ་བྱེད་འཐད་པ་མི་འགལ་ཞིང༌། ། ཞེས་དང༌།
གང་ལ་སྟོང་པ་ཉིད་རུང་བ། ། དེ་ལ་ཐམས་ཅད་རུང་བ་ཡིན། ། ཞེས་དང༌། གང་གི་རྟེན་ཅིང་འབྲེལ་བའབྱུང༌། ། འགག་པ་མེད་པ་སྐྱེ་མེད་པ། ། ཞེས་སོགས་མཐའ་ཡས་པར་གསུངས། འོན་ཀྱང་འདི་ལ་དངོས་མཚན་མ་གྲུབ་པའི་སྐད་ཅིག་མའི་ཆ་ནས་མིང་ཙམ་དུའང་མེད་པ་ལྟར་གསུངས་པའི་དོན་ཡང༌། རིགས་པ་དྲུག་ཅུ་པར། དངོས་པོ་ཤིན་ཏུ་ཕྲ་བ་ལའང༌། ། གང་ཞིག་སྐྱེ་བར་རྣམ་བརྟགས་པ། །
རྣམ་པ་མི་མཁས་དེ་ཡི་ནི། ། རྐྱེན་ལས་བྱུང་བའི་དོན་མ་མཐོང༌། ། ཞེས་དང༌། མདོ་ལས། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་གང་དེ་སྟོང་པ་ཉིད། ། ཅེས་དང༌། སྐྱེ་བ་མེད་ལས་ཐམས་ཅད་སྐྱེས། ། སྐྱེས་ཙམ་ཉིད་ནས་སྐྱེ་བ་མེད། །
ཅེས་དང༌། སྟོང་པ་ཉིད་གཟུགས་སོ། ། ཞེས་དང༌། འཕགས་པ་ཀླུ་སྒྲུབ་ཀྱིས། རྟེན་ཅིང་འབྲེལ་བར་འབྱུང་བ་གང༌། ། དེ་ནི་སྟོང་པ་ཉིད་དུ་འདོད། ། དེ་ནི་རྐྱེན་ལས་སྐྱེས་པ་སྟེ། ། དེ་ནི་དབུ་མའི་ལམ་ཡིན་ནོ། ། ཞེས་སོགས་གསུངས་པ་ཡིན་གྱི་མཐར་ཐུག་ཡེ་ཆད་རི་རྭ་འདྲ་ཞིག་ནི་ཐལ་འགྱུར་བའི་རྟེན་འབྲེལ་རིགས་པ་ལའང་མི་འཐད་དམ་སྙམ་མོ། ། དེས་ན་ཆོས་དབྱིངས་ལའང་དངོས་པོ་མཚན་མེད་ཀྱི་ཆ་ནས་ཟབ་མོ་རྣམ་བརྒྱད་དང་སྟོང་ཉིད་བཅུ་དྲུག་གི་བདག །
མཆན། སློབ་དཔོན་ཟླ་བས། དངོས་རྣམས་སྐྱེ་བར་འགྱུར་བ་མ་ཡིན་པ། ། དེ་ཕྱིར་བརྟེན་ནས་རབ་ཏུ་སྐྱེ་བར་འགྱུར། ། གང་ཕྱིར་དངོས་པོ་བརྟེན་ནས་རབ་འབྱུང་བས། ། རྟོག་པ་འདི་དག་བརྟག་པར་མི་ནུས་པ། ། དེ་ཕྱིར་རྟེན་འབྱུང་རིགས་པ་འདི་ཡིས་ནི། ། ལྟ་ངན་དྲ་བ་མཐའ་དག་སེལ་བར་བྱེད། ། ཅེས་གསུངས་པའང་དྲན་པར་བྱའོ ། ། ཉིད་ཅན་དུ་བཤད་པ་དང་གསལ་སྟོང་ནམ་མཁའ་ལྟ་བུ་རྟག་བརྟན་གཡུང་དྲུང་གཉིས་ཀ་གཅིག་ཏུ་བསྒྲུབ་ནུས་པ་མི་འགལ་བ་ལྟར་ལགས་སམ།
ཚུལ་འདི་ལ་བཀའ་བརྒྱུད་རིན་པོ་ཆེས་ཀྱང་རྣམ་རྟོག་ཆོས་སྐུ་དང་ཉོན་མོངས་ཡེ་ཤེས་སུ་བཞེད་དམ་སྙམ་སྟེ། ས་ར་ཧས། མ་རིག་རིག་པར་བྱ་བའི་ཡེ་ཤེས་མཆོག་དེ་ནི། ། གསེར་འགྱུར་རྩི་ལྟར་ཆོས་རྣམས་བདེ་བར་སྒྱུར་མཛད་པ། ། ཞེས་དང༌། ཁམས་གསུམ་ཡེ་ནས་སངས་རྒྱས་ཉིད། ། འཁོར་བ་ཡེ་ནས་མྱ་ངན་འདས། ། ཞེས་དང༌། ཆུ་བུར་ཆུ་ཉིད་ཆུ་དང་ཐ་མི་དད། ། ཨ་མ་བཞག་ནས་བུ་དེ་སྐྱེ་མི་སྲིད། །
ཅེས་དང༌། ཏཻ་ལོ་པས། ཆོས་ཉིད་སྤྲོས་དང་བྲལ་བ་ལ། ། ཉོན་མོངས་དྲན་རིག་གློ་བུར་འདི། ། རྫུན་པར་རྟོགས་ན་ཅི་དགར་ཐོང༌། ། ཞེས་དང༌། ནཱ་རོ་པས། རྣམ་རྟོག་རང་གྲོལ་ཡེ་ཤེས་ཆེ། ། ཞེས་སོགས་དང༌། མར་པའི་རྒྱས་འདེབས་ལས།
སེམས་ལ་འགག་པ་མེད་པ་ཉིད། ། གཉེན་པོའི་མཆོག་ཏུ་ཁོ་བོས་མཐོང༌། ། ཞེས་དང༌། ཡུལ་ནི་གང་དང་གང་དག་ལ། ། རྟོག་བྲལ་གསལ་བར་སྐྱེས་གྱུར་པ། ། དེ་ཚེ་དེའོ་མི་སེམས་པ། ། དེ་ནི་སྟོང་ཉིད་བསྒོམ་པ་ཡིན། ། ཞེས་དང༌། ཆུ་ཉིད་དྭངས་པར་གྱུར་པ་ལ། ། ཉ་དག་མྱུར་དུ་འཕར་བ་ལྟར། །
དེ་བཞིན་འོད་གསལ་རང་བཞིན་ལ། ། ཤེས་པ་སྣ་ཚོགས་ལྡང་ཞིང་འགག ། སྣོད་བཅུད་རྟེན་འབྲེལ་རྒྱས་བཏབ་ན། ། སེམས་ཀྱི་གླང་པོ་ཡན་བཏང་ཡང༌། ། གནས་མ་རྙེད་ན་ལོག་པར་འགྱུར། ། ཞེས་དང༌། རྗེ་མི་ལས། ནང་འགྱུ་བ་ཡིད་ཀྱི་རྣམ་ཤེས་འདི། ། མ་རྟོགས་དུས་ན་མ་རིག་པ། ། ལས་ཉོན་མོངས་ཀུན་གྱི་རྩ་བ་ཡིན། །
རྟོགས་ན་རང་རིག་ཡེ་ཤེས་ཏེ། ། དཀར་པོའི་ཡོན་ཏན་རྫོགས་པར་འགྱུར། ། ཞེས་དང༌། སྒམ་པོ་པ། མཚན་མར་སྐྱེས་པའི་རྣམ་རྟོག་འདི། ། ཆོས་སྐུ་ཡིན་པར་རྩིར་གྱིས་བཟུང༌། ། ཉམས་སུ་མྱོང་ན་སྙིང་པོ་མཐོང༌། ། ཞེས་དང༌། དུས་མཁྱེན་གྱིས། རྣམ་རྟོག་ཆོས་སྐུའི་རང་བཞིན་ལ། །
བཟང་ངན་དུ་བྱེད་པའི་བློ་དང་བྲལ། ། ཞེས་དང༌། གྲུབ་ཐོབ་གླིང་གིས། ཤིན་ཏུ་དྭངས་པའི་རྒྱ་མཚོ་ལ། ། ཆུ་བུར་བྱུང་ཞིང་ཐིམ་པ་དེ། ། རྣམ་རྟོག་ཆོས་སྐུར་ངོ་སྤྲོད་པའི། ། སློབ་དཔོན་གཅིག་ལགས་ཏེ་གོ་ལགས་སམ། ། གདོད་ནས་དག་པའི་ནམ་མཁའ་ལ། ། སྤྲིན་ན་བུན་བཏིབས་ཤིང་ཡལ་བ་དེ། ། རྐྱེན་སྣང་རང་ཡལ་དུ་ངོ་སྤྲོད་པའི། །
སློབ་དཔོན་གཅིག་ལགས་ཏེ་གོ་ལགས་སམ། ། ཞེས་དང༌། རྣམ་རྟོག་ཡེ་ཤེས་སུ་འདུག་པ་སྐྱོན་དུ་བཟུང༌། ། སྤང་བྱའི་དྲི་མར་བཏགས་པ་མཐོལ་ལོ་བཤགས། ། ཞེས་དང༌། རྒྱལ་བ་རྒོད་ཚང་པས། དང་པོ་རྣམ་རྟོག་སྐྱོན་དུ་བཟུང༌། ། བར་དུ་རྣམ་རྟོག་ལམ་དུ་ཁྱེར། ། ཐ་མ་རྣམ་རྟོག་རྒྱན་དུ་ཤར། ། དགག་སྒྲུབ་བྲལ་བའི་རྣལ་འབྱོར་སྐྱིད། །
ཅེས་དང༌། ཡང་དགོན་པས། གང་ཤར་ཆོས་སྐུའི་གསལ་ཆ་ལ། ། རྣམ་རྟོག་བཀག་པ་མཐོལ་ལོ་བཤགས། ། ཞེས་དང༌། གྲུབ་ཐོབ་སྙེ་མོ་བས། རྣམ་རྟོག་འདི་རྒྱ་མཚོའི་རྦ་རླབས་དང་འདྲ། ། སྐྱེས་ཀྱང་ཁོ་རང་གི་ངོ་བོས་སྟོང༌། ། སྐྱེས་པ་སྐྱེ་མེད་འདི་དང་རེ་སྤྲོ། ། ཞེས་སོགས་མཐའ་ཡས་ཀྱང་འདིར་མཚོན་བྱེད་ཙམ་མོ། །
ཚུལ་འདི་དང་མཚུངས་པར་ཚད་ལྡན་གྱི་སྐྱེས་བུ་མཐའ་དག་གི་དགོངས་པ་སྟེ། རྫོགས་ཆེན་ལས། འདས་པའི་སེམས་ནི་ནམ་མཁའི་བྱ་རྗེས་འདྲ། ། མ་འོངས་སེམས་ནི་རྩིས་མེད་མུན་པ་འདྲ། ། ད་ལྟའི་སེམས་ནི་བར་སྣང་སྟོང་པ་འདྲ། ། དུས་གསུམ་སྐྱེ་འགག་མེད་པར་ཤེས་པར་བྱ། ། ཞེས་དང༌། ཆོས་རྣམས་ངོ་བོ་རང་བཞིན་ཐུགས་རྗེ་གསུམ་ལྡན་དུ་གསུངས་ལ། ཇོ་བོ་རྗེའི་ལྟ་སྒོམ་ཆེན་མོ་ལ་བཞག་ཐབས་ལྔ་དང་བཅོས་ཐབས་གསུམ་གྱི་བཅོས་ཐབས་ལ། ནམ་མཁའ་ལ་སྤྲིན་ཐག་ཆད་པ་ལྟ་བུའི་ཚུལ་དུ་བཅོས་པ།
ནགས་ལ་མེ་མཆེད་པའི་ཚུལ་དུ་བཅོས་པ། རྫིང་གི་བྱ་རོག་གི་ཚུལ་དུ་བཅོས་པ། ཞེས་གསུངས་ལ། ཕྱིས་ཀྱི་བཀའ་གདམས་པས་ཀྱང་རྣམ་རྟོག་ལམ་ཁྱེར་གྱི་གསུང་སྒྲོས་མང་ངོ༌། ། བིར་ཝ་པས། རྣམ་རྟོག་མཚན་མ་མེད་དེ་སྨིག་རྒྱུའི་ཆུ་བོ་འདྲ། ། མ་བཅིངས་མ་གྲོལ་གཉུག་མའི་ངང་ལས་མ་གཡོས་སོ། ། སེམས་ཅན་ཐམས་ཅད་ཕྱག་རྒྱ་ཆེན་པོའི་སྤྲུལ་པ་ལ། ། སྤྲུལ་པའི་ངོ་བོ་ཡེ་ནས་སྐྱེ་མེད་ཆོས་ཀྱི་དབྱིངས། ། བདེ་སྡུག་ལ་སོགས་གཉིས་སྣང་མཚན་མ་ཐམས་ཅད་ཀྱང༌། །
ཆོས་ཉིད་གཉུག་མ་ཕྱག་རྒྱ་ཆེན་པོའི་རོལ་པའོ། ། རོལ་པ་ཉིད་ལ་བདེ་ཆེན་མི་རྟག་འགྱུར་བའི་ཕྱིར། ། གནས་ལུགས་སྟོང་པའི་རྒྱ་ལས་ནམ་ཡང་མ་འདས་སོ། ། ཞེས་དང༌། ཤ་བ་རི་པས། རྦ་རླབས་རི་བོ་འདྲ་ཡང་རྒྱ་མཚོའི་ངང༌། ། ཞེས་སོགས་དང༌། ནཱ་རོ་པས། རྣམ་རྟོག་ཆོས་སྐུར་ཡོངས་ཤེས་ན། ། མཚན་མའི་གཡེང་བ་ཆོས་ཀྱི་སྐུ། །
ཚོང་དུས་སུ་ཕྱིན་ཡང་གཡེང་བ་མེད། ། རྣམ་རྟོག་ཕྲ་རགས་ཅི་སྐྱེས་ཀྱང༌། ། ཕྱག་རྒྱ་ཆེན་པོའི་རང་བཞིན་ཡིན། ། གཉེན་པོས་བཅོས་ཤིང་དགག་སྒྲུབ་མེད། ། ཅེས་དང༌། མངའ་བདག་མེ་ཏྲི་པས། མ་སྐྱེས་པ་ལ་རྟོག་པ་གློ་བུར་བ། ། རྟོག་པ་དེ་ཡང་ཆོས་ཀྱི་དབྱིངས་ཉིད་དེ། ། དེ་གཉིས་ཐ་དད་མེད་པར་གང་གི་ཤེས། ། དེ་དག་རོ་མཉམ་གྱུར་པར་ངས་བསྟན་ཏོ། །
ཞེས་དང༌། ནི་གུ་མས། ཆོས་སྐུ་ནམ་མཁའ་རྟོག་པའི་སྤྲིན་ཚོགས་ལ། ། དུག་ལྔའི་གློག་འགྱུ་ཡེ་ཤེས་ཆེན་པོར་ལྟོས། ། ཞེས་དང༌། བོད་ཀྱི་ཚད་ལྡན་ས་ཆེན་གྱི་དབང་བཞི་ངོ་སྤྲད་ལས། བསྐྱེད་རིམ་རྟོག་པ་ཡིན་མོད་ཀྱང༌། ། རྟོག་པའི་ངོ་བོ་སེམས་ཡིན་ལ། ། སེམས་ཀྱི་མཚན་ཉིད་གསལ་རིག་ཡིན། ། གསལ་རིག་རང་བཞིན་སྟོང་པ་སྟེ། །
སྟོང་པ་གདོད་ནས་ཆོས་ཀྱི་དབྱིངས། ། འཁྲུལ་པ་ཆོས་ཀྱི་དབྱིངས་ཉིད་དུ། ། ཤེས་པས་རྟོག་པ་ཐམས་ཅད་ཀྱང༌། ། ཅི་ལྟར་བསྒོམ་ཡང་མི་རྟོག་ཉིད། ། བཙལ་ཡང་འཁྲུལ་པ་ག་ལ་རྙེད། ། ཅེས་དང༌། རང་བྱུང་ཡེ་ཤེས་སྐྱེས་པ་ལ། ། རྟོག་པ་ཀུན་ཀྱང་ཡེ་ཤེས་སུ། ། རང་གི་ངང་གིས་འཆར་བར་འགྱུར། ། ཞེས་དང༌།
རྗེ་བཙུན་གྲགས་པའི་ས་འགྱུར་ལས། སེམས་ཉིད་གདོད་ནས་དག་པ་ལ། ། རྣམ་རྟོག་ཡེ་ཤེས་གཉིས་མེད་ན། ། སངས་རྒྱས་སེམས་ཅན་གང་སྔའོ། ། ཞེས་དང༌། སེམས་སྟོང་པའི་ངང་ནས་རིག་པ་འཕྱོ། ། གཟུང་འཛིན་མཚན་མ་རང་སར་གྲོལ། ། ཕྱོགས་རིས་ཞེ་འདོད་མིང་ཡང་མེད། ། ལྟ་བ་ཐག་ཆོད་བློ་རེ་བདེ། ། བསྒོམ་མེད་ངང་ནས་ཡེངས་མེད་འཕྱོ། །
རྣམ་རྟོག་མཚན་མ་རང་སར་གྲོལ། ། ཞེས་དང༌། ཚ་གྲང་གཉིས་ཀྱི་སྡུག་བསྔལ་ཡང༌། ། སྤྲོས་དང་བྲལ་བའི་ཆོས་སྐུ་ཡིན། ། ཞེས་དང༌། ས་པཎ་གྱིས། རིང་དུ་བསྲིང་ན་མི་འགྲོ་ལ། ། ཉེ་བར་བརྟེན་ན་མི་ཆགས་ཤིང༌། ། ལེགས་པར་བརྟགས་ན་མ་གྲུབ་པ། ། འདི་ཡི་རང་བཞིན་ཡོངས་ཤེས་ན། །
འཆིང་བ་ཀུན་ལས་རྣམ་པར་གྲོལ། ། ཞེས་དང༌། ཐལ་འགྱུར་བའི་ལྟ་བ་འཛིན་པ་རེད་མདའ་བས། ལྟ་བ་རྟག་ཆད་སྤང་བ་དེ། ། རྟེན་འབྲེལ་རང་མཚང་རིག་པ་ཡིན། ། ཞེས་དང༌། རྣམ་རྟོག་སྐྱེས་ཀྱི་དོགས་པ་དང༌། ། མི་རྟོག་སྐྱེ་ལ་རེ་བ་ཡི། ། རེ་དྭོགས་བསྒོམ་པས་སྒོམ་མཁན་བཅིངས། ། ཞེས་དང༌།
ཇི་ལྟར་རྣམ་པར་རྟོག་པའི་ཚོགས་འཕྲོས་ཀྱང༌། ། ཐ་མ་རང་ལ་ཆོས་ཀྱི་དབྱིངས་སུ་འབབ། ། དེ་ཕྱིར་རྣམ་རྟོག་ཆེད་དུ་དགག་མི་དགོས། ། ཕྱལ་བར་ཐོང་ལ་དྲན་པས་བྱ་ར་གྱིས། ། དུག་ལ་སྔགས་ཀྱིས་བཏབ་པ་ཇི་བཞིན་དུ། ། རྣམ་རྟོག་མ་རིག་ཡེ་ཤེས་ཆེན་པོར་འཆར། ། འབད་རྩོལ་རྐྱེན་གྱིས་བསྒྲུབ་པས་མི་རྟོག་པ། ། རང་བྱུང་འོད་གསལ་བསྒྲིབ་པའི་མུན་ཆེན་ཡིན། ། དེ་ཕྱིར་རང་བྱུང་འོད་གསལ་འཆར་འདོད་ན། ། མི་རྟོག་རྐྱེན་གྱིས་མ་བསྒྲུབ་རྣལ་འབྱོར་པ། །
ཞེས་དང༌། དེ་བཞིན་རྩོལ་མེད་ལྷུག་པ་སྐྱོང་ཤེས་ན། ། རྣམ་པར་རྟོག་པའི་རྦ་རླབས་ངང་གིས་དྭངས། ། རྣམ་རྟོག་དབྱིངས་སུ་གྲོལ་བའི་ཞི་གནས་ནི། ། སྒྲོ་འདོགས་ནང་ནས་ཆོད་པ་ལྷག་མཐོང་ཡིན། ། སྣང་སེམས་དབྱེར་མེད་འདྲེས་པ་ཟུང་འཇུག་ལམ། ། ཞེས་དང༌། ཉོན་མོངས་དྲི་མའི་བག་ཆགས་བསལ་དུ་མེད། ། མི་རྟོག་གཉེན་པོའི་བག་ཆགས་བསྐྱེད་དུ་མེད། ། དེ་ཕྱིར་གང་གི་གཉེན་པོ་གང་ཞིག་དགོས། །
གང་ཚེ་རང་སེམས་སྐྱེ་མེད་དབྱིངས་ལ་གནས། ། སྤང་གཉེན་བླང་དོར་མཚན་མ་མཐོང་ཞིང༌། ། བསྒོམ་བྱ་སྒོམ་བྱེད་མེད་པ་དེ་ཡི་ཚེ། ། སྤང་བྱ་རང་གྲོལ་གཉེན་པོ་རང་གྲོལ་ཡིན། ། ཞེས་དང༌། བུ་སྟོན་གྱིས། བདེ་སྡུག་ལ་སོགས་རྟོག་པའི་འཆར་སྒོ་རྣམས། ། ཆུ་ཡི་རླབས་བཞིན་ཆོས་ཉིད་སྤྲོས་བྲལ་སྒོམ། ། སྣ་ཚོགས་ཤར་ཡང་ཆུ་ནང་གཟའ་སྐར་བཞིན། ། ཤར་དང་མ་ཤར་རོ་གཅིག་རྟོགས་པར་གྱི། །
ཞེས་སོགས་རྣལ་འབྱོར་བཞི་རིམ་གྱིས་ཉམས་ལེན་ཐུགས་སྲས་ལ་གདམས་པ་དང༌། གཞན་ཡང༌། མ་ཇོ་མོའི་ཞལ་ནས། སེམས་ཉིད་སྟོང་པའི་མེ་ལོང་ལ། ། འགག་མེད་རོལ་པའི་གཟུགས་བརྙན་ཤར། ། ཅིར་ཡང་སྣང་ལ་ངོས་བཟུང་མེད། ། མངོན་ཞེན་བྱ་བ་ཅི་ལ་ཟེར། ། མ་བཅོས་རང་གྲོལ་ཤེས་པའི་ལབ་སྒྲོན་བདེ། ། ཞེས་སོགས་མང་དུ་གསུངས། ཚུལ་འདི་ལྷག་པར་རྗེ་དམ་པ་སངས་རྒྱས་ཀྱི་གསུང་ལ་མང་དུ་བཞུགས་ཏེ།
གཞན་རྣམས་ཀྱིས་སྟོང་པ་ལམ་དུ་བྱེད། ཁོ་བོས་རིག་པ་ལམ་དུ་བྱེད། གཞན་རྣམས་མི་རྟོག་པ་ལ་ངོ་སྤྲད། ཁོ་བོས་རྟོག་པ་ལ་ངོ་སྤྲད། གཞན་རྣམས་ཀྱིས་མི་རྟོག་པ་ལམ་དུ་ཁྱེར། ཁོ་བོས་རྟོག་པ་ལམ་དུ་འཁྱེར། གཞན་ཐམས་ཅད་ཀྱིས་མི་རྟོག་པ་མཐར་ཕྱིན་པ་ལ་སངས་རྒྱས་ཀྱི་དགོངས་པར་འདོད། ཁོ་བོས་རྟོགས་པ་མཐར་ཕྱིན་པ་ལ་སངས་རྒྱས་ཀྱི་དགོངས་པར་འདོད། ཅེས་དང༌། མ་རྟོགས་པའི་དུས་ན་འཁྲུལ་པའི་སྣང་བ་མི་འགག །
རྟོགས་པའི་དུས་ན་ཤེས་རབ་ཀྱི་རྩལ་མི་འགག ། བསྒོམ་པའི་དུས་ན་ཉམས་དང་བྱིན་རླབས་མི་འགག ། མངོན་གྱུར་སངས་རྒྱས་ཀྱི་དུས་ན་ཆེ་བའི་ཡོན་ཏན་དང་རྩལ་མི་འགག་པའོ། ། ཞེས་དང༌། ཤེས་རབ་བཟང་པོའི་དོན་རྒྱུད་ལས། ནང་རིག་པ་སྣ་ཚོགས་སུ་གསལ་བ་འདི་དངོས་པོ་གསལ་ལ་ངོས་བཟུང་མེད་པ་འདི་སྟོང་པ། གསལ་སྟོང་གཉིས་མེད་རྟོགས་པ་འདི་ཡེ་ཤེས། ཞེས་སོ། ། གྲུབ་ཆེན་མི་ཏྲས། གང་གིས་འཆིང་བར་བྱེད་པའི་རྒྱུ། །
དེ་ཉིད་གྲོལ་བར་བྱེད་པའི་ལམ། ། འདི་ལ་འཆིང་བ་གང་ཡང་མེད། ། འཆིང་བ་གང་ཡིན་དེ་གྲོལ་བ། ། འདོད་ཆགས་བདེ་བ་ཆེན་པོར་དག ། ཞེ་སྡང་ཡེ་ཤེས་མེ་ཆེན་འབར། ། གཏི་མུག་རྣམ་པར་མི་རྟོག་ཞི། ། དུག་གསུམ་སྐུ་གསུམ་ལྷུན་གྱིས་གྲུབ། ། ཅེས་སོགས་གསུངས་སོ། ། བརྒྱུད་པ་སོ་སོའི་དགོངས་དོན་གསལ་བའི་ལུང་མང་ཡང་མ་སྤྲོས་སོ། ། མདོ་ཡི་དགོངས་པ་རྒྱལ་བའི་ཡུམ་ལས་བཅོམ་ལྡན་འདས་ཀྱིས་བཀའ་སྩལ་པ།
རབ་འབྱོར་འདོད་ཆགས་ལས་ལོག་པར་གཡོ་བར་མི་བྱའོ། ། གང་འདོད་ཆགས་ལས་ལོག་པར་གཡོ་བར་གྱུར་ན་ཆོས་སྐུ་ལས་ལོག་པར་གཡོ་བར་འགྱུར་རོ། ། དེ་ཅིའི་ཕྱིར་ཞེ་ན། འདོད་ཆགས་ཉིད་ཆོས་ཀྱི་སྐུ་ཡིན་པའི་ཕྱིར་རོ། ། གཞན་ཞེ་སྡང་ལ་སོགས་དེས་འདྲེས་ནས་གསུངས་པ་དང༌། རྣམ་པར་གྲོལ་བའི་མདོ་ལས། ཉོན་མོངས་པའི་རྟོག་པ་བྱང་ཆུབ་ལགས་སོ། ། ཞེས་དང༌། དུས་འཁོར་ལས། མི་རྟག་པ་མིན་རྟག་པ་མིན། །
གཅིག་མིན་དུ་མའི་མཚན་ཉིད་མིན། ། དངོས་དང་དངོས་མེད་པ་ཡང་མིན། ། འདི་ནི་རྟེན་འབྲེལ་ཆོས་སྐུའོ། ། ཞེས་དང༌། སྡོམ་འབྱུང་ལས། བེམ་པོ་མིན་ཕྱིར་རང་རིག་ཉིད། ། ཅེས་དང༌། ཧེ་བཛྲ་ལས། རྣམ་དག་ཡེ་ཤེས་གཟུགས་ཅན་དང༌། ། འཁོར་བ་རྣམ་པར་རྟོག་པ་ལ། །
ཁྱད་པར་ཅུང་ཟད་ཡོད་མ་ཡིན། ། ཞེས་དང༌། སངས་རྒྱས་ཐོག་མ་ཐ་མ་མེད། ། དང་པོའི་སངས་རྒྱས་རྒྱུ་མེད་པ། ། ཡེ་ཤེས་མིག་གཅིག་དྲི་མ་མེད། ། ཡེ་ཤེས་ལུས་ཅན་ཀུན་ཏུ་བཟང༌། ། ཞེས་སོགས་མཐའ་ཡས་པར་གསུངས་པའི་གཤིས་ལུགས་ཀྱི་རང་རྩལ་འདི་ཡང་འབྲས་བུ་སངས་རྒྱས་པའི་ཚེ་བཟང་དུ་མི་འགྲོ་ལ་དམྱལ་བའི་མེ་དང་བསྐལ་པའི་རླུང་གིའང་བཤིག་ཏུ་མེད་ཅིང་ངན་དུ་མི་འགྲོ་བས་དུས་ཀུན་ཏུ་འགྱུར་བ་མེད་པ་སྟེ། རྒྱུད་བླ་མ་ལས། ཉེས་པ་གློ་བུར་དང་ལྡན་དང༌། ། ཡོན་ཏན་རང་བཞིན་ཉིད་ལྡན་ཕྱིར། །
ཇི་ལྟར་སྔོན་བཞིན་ཕྱིས་དེ་བཞིན། ། འགྱུར་བ་མེད་པའི་ཆོས་ཉིད་དོ། ། ཅེས་འབྱུང་ངོ༌། ། འོན་ཀྱང་རྣམ་རྟོག་རང་ངོ་མ་ཤེས་པའི་དུས་སུ་ཆོས་སྐུ་སྟོང་ཉིད་ཀྱི་བཞུགས་ཚུལ་ལས་མ་འདས་ཀྱང་ཆོས་སྐུའི་མཚན་ཉིད་མི་གསལ་བ་ཉི་མའི་སྤྲིན་ལྟར་སྒྲིབ་པས་བསྒྲིབས་ལ་ད་རེས་བླ་མའི་མན་ངག་གི་རྣམ་རྟོག་གི་རང་ཞལ་ཆོས་སྐུ་མཇལ་བར་བྱས་པ་ཡིན་པ་ལྟར་ཤེས་པར་བྱ་སྟེ། དོན་འདི་ལ་དགོངས་ནས་རྗེ་སྒམ་པོ་པའི་ཞལ་ནས། རྟོག་པ་དེ་དགོས་པར་བལྟ། སྐུ་དྲིན་ཆེ་བར་བལྟ། སྙིང་དུ་སྡུག་པར་བལྟ། མེད་དུ་མི་རུང་བར་བལྟ། དེ་ལྟར་དུ་སྣང་ཡང་དོན་ཅན་དུ་བལྟས་པ་ཡིན་པས་གཤིས་ཀྱི་གནས་ལུགས་ཡིན།
རྣམ་རྟོག་མེད་ན་ཆོས་ཉིད་མེད་པས་རྟོག་པ་དགོས་པར་བལྟ། སྔར་རྟོག་པའི་རང་བཞིན་མ་ཤེས་པའི་འཁོར་བར་འཁྱམས་པ་ལས་ད་རྟོག་པ་ཆོས་སྐུར་གསལ་འདེབས་པར་འདུག་པས་སྐུ་དྲིན་ཆེ་བར་བལྟ། ད་རྟོག་པ་སྐྱེས་ཀྱང་དེའི་ངང་དུ་རྩོལ་མེད་དུ་འཇོག་ཤེས་ན་ཁོ་རང་ཆོས་སྐུར་འདུག་པས་སྙིང་དུ་སྡུག་པར་བལྟ། རྟོག་པ་སྙིང་དུ་སྡུག་པའི་མྱོང་བ་སྐྱེས་ན་ཁམས་འདུས་ཀུན་འབྱུང་བའི་དོན་མེད། ཁམས་འདུས་ཚད་རྟོག་པ་ལ་སྐྱོན་དུ་བལྟས་པས་འདུས་པ་ཡིན། ཞེས་དང༌། སྒོམ་ཆེན་པ་ནི་རྣམ་རྟོག་མེད་པ་གཅིག་འདོད། རྣམ་རྟོག་ནི་དགག་ཏུ་མི་བཏུབ་པར་འོང༌། སྒོམ་ཆེན་པ་འོ་བརྒྱལ་ཏེ་འགྲོ། འོ་ན་ཤིང་ཇི་ལྟར་མང་བ་བཞིན་མེ་ཆེ་བ་ཡིན།
རྣམ་རྟོག་ཇི་ལྟར་མང་བ་ལྟར་གཉིས་མེད་ཀྱི་ཡེ་ཤེས་རྒྱས་པ་ཡིན། ཞེས་དང༌། དོན་འདི་དང་མཚུངས་པར་ཕྱག་རྒྱ་ཆེན་པོ་རབ་ཏུ་མི་གནས་པའི་རྒྱུད་ལས། གང་ཡང་རུང་བར་སྣང་ཆེན་པོ། ། རྣམ་པར་སྣང་མཛད་ཉིད་ཡིན་ནོ། ། སྙིང་པོ་མཆོག་ལས་མི་བསྐྱོད་ཕྱིར། ། མི་བསྐྱོད་རྡོ་རྗེའང་དེ་ཉིད་ཡིན། ། མན་ངག་མཆོག་གི་དབང་བྱས་ཤིང༌། ། འབྲས་བུ་འབྱུང་བས་རིན་ཆེན་འབྱུང༌། ། དོན་གཅིག་ལ་ནི་དཔག་མེད་པའི། །
ཉམས་མྱོང་འོད་ཅན་འོད་དཔག་མེད། ། དོན་ཡོད་ལྷན་ཅིག་སྐྱེས་པ་ནི། ། རྟོགས་པས་དོན་གྲུབ་དོན་ཡོད་གྲུབ། ། འདི་ནི་ཀུན་གྱི་བདག་པོ་སྟེ། ། ཞེས་གསུངས། ཚུལ་འདི་དག་པ་གཉིས་ལྡན་སོགས་ལ་ལྟོས་ནས་མ་ཡིན་ཀྱང་ཡེ་གདོད་མ་ནས་མ་བཅིངས་མ་གྲོལ་བའི་ཆོས་སྐུར་བརྗོད་པ་ཡིན་ཏེ། བྱང་སེམས་སྡེ་སྣོད་ཀྱི་མདོ་ལས། སེམས་ཀྱི་རྒྱུད་འདི་རང་བཞིན་རྣམ་གྲོལ་ཏེ། ། སེམས་ནི་སྔོན་ནས་བཅིངས་པར་གྱུར་པ་མེད། ། ཅེས་དང༌།
མ་དྲོས་པས་ཞུས་པའི་མདོ་དང་ཀླུའི་རྒྱལ་པོ་རྒྱ་མཚོས་ཞུས་པའི་མདོ་དང་ཏིང་ངེ་འཛིན་རྒྱལ་པོའི་མདོ་རྣམས་ནས་ཀྱང་འདི་ལྟར་གསུངས་ཤིང༌། སངས་རྒྱས་ཐོད་པ་ལས། སྒྱུ་མ་རྨི་ལམ་ལྟ་བུ་ཡི། ། རྫུན་གྱི་འཇིག་རྟེན་མཐའ་དག་བཅིངས། ། ཞེས་དང༌། རྒྱལ་བའི་ཡུམ་ལས། གཟུགས་མ་བཅིངས་མ་གྲོལ་བའོ། ། ཞེས་སོགས་གསུངས་པ་ལྟར་ཤེས་པར་བྱའོ། ། སྐབས་འདི་ལ་རྗེ་མི་ལའི་ཡེ་ཤེས་གསལ་བྱེད་དུ་གཉིས་པ་རྣམ་རྟོག་ཆོས་སྐུར་ངོ་སྤྲོད་པ་ནི། རྣམ་རྟོག་གི་ངོ་བོ་ལ་ཅེར་གྱིས་བལྟས་པས་ངོ་བོ་སྟོང་པ་དེ་དག་ཆོས་སྐུ་ཡིན།
རྣམ་རྟོག་རང་སར་དག་པས་རྣམ་རྟོག་ཆོས་སྐུར་གྲོལ་བ་ཞེས་བྱ། ཞེས་གསུངས།
སྐབས་འདི་རྗེ་བདུད་མོ་བའི་གསུང་ལས་ཁ་ཅིག་གི་རྒྱ་ནག་ཧ་ཤང་གི་བཟང་རྟོག་ངན་རྟོག་ཐམས་ཅད་བཀག་པར་དགོས་པར་བཤད་པ་དང༌། བཀའ་བརྒྱུད་པས་གང་ཤར་ཆོས་སྐུའི་རོལ་པར་ཁྱེར་བའི་རྣམ་རྟོག་ཆོས་སྐུར་བཤད་པ་གཉིས་གཅིག་པར་འདོད་ན་འོ་ན་སྣང་བ་དང་མུན་པའང་གཅིག་པར་འདོད་དགོས་གསུངས། མཆན། གསུམ་པ་སྣང་བ་ལྷན་ཅིག་སྐྱེས་པ་ཆོས་སྐུའི་འོད་ཅེས་གསུངས་པ་ནི། དཔེར་ན་རྒྱ་མཚོ་ཆེན་པོ་གསལ་ཞིང་དྭངས་པ་ལ་ནམ་མཁའ་སོགས་གང་ཤར་གྱི་གཟུགས་བརྙན་གསལ་བར་སྣང་བ་ལྟར། གཉུག་མ་སེམས་ཀྱི་རང་བཞིན་འོད་གསལ་བའི་མདངས་སུ་འཁོར་འདས་ལམ་གསུམ་གྱི་ཆོས་ཐམས་ཅད་རང་སྣང་གཟུགས་བརྙན་ཙམ་དུ་མ་འདྲེས་ཡོངས་རྫོགས་སུ་གསལ་བར་སྣང་བ་སྟེ། རྡོ་རྗེ་གུར་ལ། རིན་ཆེན་སེམས་ལས་ཕྱིར་གྱུར་པའི། །
སངས་རྒྱས་མེད་ཅིང་སེམས་ཅན་མེད། ། ཅེས་དང༌། ནཱ་རོ་པ། ཆོས་རྣམས་ཐམས་ཅད་རང་གི་སེམས། ། ཕྱི་རོལ་དོན་མཐོང་འཁྲུལ་པའི་བློ། ། རྨི་ལམ་བཞིན་དུ་ངོ་བོས་སྟོང༌། ། ཞེས་གསུངས་པས་མ་བཅོས་པའི་ཤེས་པ་རང་སྣང་འདི་ལ་སླར་ཡང་འཛིན་པའི་ཤེས་པས་འཁྲུལ་སྣང་དུ་བསྐྱེད་ནས་མ་དག་པའི་སྣང་བ་ལ་བདེན་འཛིན་ཨ་འཐས་སུ་འཛིན་པ་སྟེ། ཞང་རིན་པོ་ཆེས། སྣང་སྲིད་འཁོར་འདས་མ་ལུས་སེམས་ལ་ཤར། ། རྟོགས་དང་མ་རྟོགས་ཁྱད་པར་གཉིས་སུ་ཤར། །
རང་སེམས་མ་རྟོགས་ཕྱིར་ན་ལོག་འཁྲུལ་གྱི། ། དཀྲུག་པས་འཁོར་བའི་སྣོད་བཅུད་སྣ་ཚོགས་ཤར། ། ཞེས་དང༌། ལང་ཀར་གཤེགས་པ་ལས། བག་ཆགས་ཀྱིས་ནི་དཀྲུག་པའི་སེམས། ། དོན་དུ་འཛིན་པ་སྣ་ཚོགས་བྱུང༌། ། དོན་ཡོད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། ། ཞེས་གསུངས་སོ། ། འོན་ཀྱང་རྒྱ་མཚོ་ལ་གཟུགས་བརྙན་སྣ་ཚོགས་སྣང་བ་ཙམ་ངོ་བོ་རྒྱ་མཚོ་ལས་མ་གཏོགས་པའི་གཟུགས་བརྙན་གྱི་ལྷད་མེད་པ་ལྟར་སྣང་དུས་ཉིད་ནས་ངོ་བོ་སྐྱེ་འགག་གནས་གསུམ་དང་བྲལ་ཞིང་མཚན་ཉིད་ཅིར་ཡང་སྣང་དུ་རུང་ཞིང་རྒྱུ་རྐྱེན་དང་བདེན་པར་མ་གྲུབ་པའི་ངོ་བོ་ཉིད་རྟེན་འབྲེལ་མ་འགག་པའི་ཚུལ་དུ་སྣང་བ་སྟེ།
བརྟག་གཉིས་ལས། རྨོངས་ཕྱིར་འཁོར་བའི་གཟུགས་བརྙན་ཉིད། ། རྨོངས་མེད་འཁོར་བ་དག་པ་སྟེ། ། འཁོར་བ་མྱ་ངན་འདས་པར་འགྱུར། ། ཞེས་དང༌། གླིང་རས་ཀྱིས། གཞི་རྩ་བྲལ་བའི་སེམས་ཉིད་ལ། ། མདངས་རྨི་ལམ་ཉམས་སུ་མྱོང་བ་དེ། ། སྣང་ལ་སེམས་སུ་ངོ་སྤྲོད་པའི། ། སློབ་དཔོན་གཅིག་ལགས་ཏེ་གོ་ལགས་སམ། །
ཞེས་དང༌། ཚོགས་དྲུག་ཡུལ་གྱི་སྣང་བ་འདི། ། ཆོས་སྐུ་ཡིན་པར་ད་བཟོད་གོ ། བརྟགས་ཤིང་དཔྱད་པ་མ་ལགས་ཏེ། ། གདོད་ནས་དག་པ་ཉིད་དུ་གདའ། ། ཞེས་དང༌། ཤེས་རབ་སྙིང་པོ་ལས། གཟུགས་སྟོང་པའོ། ། སྟོང་པ་ཉིད་ཀྱང་གཟུགས་སོ། ། ཞེས་སོགས་མུ་བཞིར་གསུངས་པ་ལྟར་རོ། །
ཡང་ལྷད་མེད་པའི་རྒྱ་མཚོ་ཁོ་རང་གཟུགས་བརྙན་གྱི་གཞི་དང་ལུས་ཡིན་པ་ལྟར། སྐྱེ་མེད་འགག་མེད་དུ་འཆར་ཞིང་འགག་མེད་རྟེན་འབྲེལ་དུ་སྣང་ཙམ་མ་འགག་པར་གསལ་ཞིང་གསལ་ཙམ་སྐྱེ་མེད་དུ་རྟོགས་པའི་དཔེ་དོན་འདི་ཆོས་ཀྱི་སྐུ་ཡི་འོད་ཡིན་ཏེ། ནཱ་རོ་པས། སྣང་བ་རང་གྲོལ་ཆོས་ཀྱི་དབྱིངས། ། རྟོག་པ་རང་གྲོལ་ཡེ་ཤེས་ཆེ། ། གཉིས་མེད་མཉམ་པ་ཆོས་ཀྱི་སྐུ། ། ཆུ་བོ་ཆེན་པོའི་རྒྱུན་འབབ་ལྟར། ། གང་ལྟར་གནས་ཀྱང་དོན་དང་ལྡན། ། འདི་ནི་རྟག་ཏུ་སངས་རྒྱས་ཉིད། ། འཁོར་བ་ཡུལ་མེད་བདེ་བ་ཆེ། །
ཆོས་རྣམས་རང་རང་ངོ་བོས་སྟོང༌། ། སྟོང་པར་འཛིན་བློ་རང་སར་དག ། ཅེས་གསུངས་པའི་དོན་ཏེ། རྗེ་དྭགས་པོས། སྣང་སེམས་གཅིག་ཡིན་ཏེ་སེམས་ལས་མ་གཏོགས་པའི་སྣང་བ་ལོག་ན་མེད། སྣང་བ་ནི་སེམས་ཀྱི་འོད་དམ་སེམས་ཀྱི་ཆོས་ཉིད་ཡིན་པས་སེམས་རྟོགས་པའི་དུས་སུ་སྣང་བ། སྒྲོག་རང་རྡོལ་དུ་འགྲོ། སེམས་ཉིད་དང་ཆོས་ཉིད་གཅིག་ཡིན་ཏེ་སེམས་ཉིད་ཀྱི་འོད་ཆོས་ཉིད་ཡིན་པས་སེམས་ཉིད་རྟོགས་པས་ཆོས་ཉིད་རྟོགས་པ་རང་རྡོལ་དུ་འགྲོ་སྟེ། དཔེར་ན་ཉི་མ་སོང་ནས་འོད་ཕྱིར་འཆད་མི་སྲིད་དེ་ཉི་མའི་ཕྱིར་འོད་འགྲོ་ལྡོག་ངེས་པ་ཡིན། དེ་བཞིན་དུ་སེམས་ཉིད་གཅིག་པུ་རྟོགས་པས་ཆོས་ཉིད་རང་ཤུགས་ལ་རྟོགས་ནས་འོང༌།
སེམས་དག་པས་སྣང་བ་རང་ཤུགས་ལ་དག ། དེས་ན་སྣང་བ་སེམས་ཉིད་ལ་སོགས་པ་རང་སོར་བཞག་ལ་སེམས་ཀྱི་ངོ་བོ་བསྒོམ་པས་ཆོག ། བསྒོམ་པའི་དུས་སུ་ཆོས་དང་ཆོས་ཉིད་ཀྱི་བློས་བཞག་ནས་སེམས་ཉིད་ཀྱི་ངོ་བོའི་ཐོག་ཏུ་ཡེར་གྱིས་རྒན་མོ་མཛུག་ཚུགས་སུ་བསྒོམ། ཡང་ན་ཕྱི་ནང་སྣོད་བཅུད་ཐམས་ཅད་སེམས་ཉིད་དུ་གཏན་ལ་ཝལ་གྱིས་ཕབ་ནས་དེའི་ངོ་བོའི་ཐོག་ཏུ་བསྒོམ་སྟེ་དེ་གཉིས་འདྲ། ཆོས་ཉིད་གཞིའི་ཐོག་ཏུ་བསྒོམ་ནས་ངོ་བོ་མ་རྙེད་པར་བསྒོམ་ཡང་འཚང་མི་རྒྱ་བས་རླུང་སེམས་གཉིས་གཅིག་ཡིན། རླུང་གི་གཡོས་པས་སེམས་ཀྱི་རྣམ་རྟོག་སྣ་ཚོགས་སུ་འཆར་བ་ཡིན། དེ་ཉིད་དང་གཞན་དུ་བརྗོད་དུ་མེད་པར་གནས་ཏེ་སེམས་རྟོགས་པའི་དུས་ནས་སྣང་བ་རང་སར་དག་ནས་འགྲོ། གཉིས་མེད་རིག་སྟོང་ལྷན་ཅིག་སྐྱེས་པ་ཡིན། ། ཞེས་དང༌། ཀུན་རྫོབ་རྟེན་ཅིང་འབྲེལ་འབྱུང་འདི། །
རང་བཞིན་མེད་པའི་སྣང་བར་རྟོགས། ། མེ་ལོང་ནང་གི་གཟུགས་བརྙན་འདྲ། ། བླ་མའི་བཀའ་དྲིན་བཞི་པ་ཡིན། ། ཞེས་དང༌། སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ་དང་སྣང་བ་ལྷན་ཅིག་སྐྱེས་པ་ཆོས་སྐུའི་འོད་གཉིས་ཙནྡན་དང་ཙནྡན་གྱི་དྲི་ལྟ་བུར་གསུངས་སོ། ། དེ་ལྟར་ཡུན་རིང་དུ་བསྒོམས་ན་སེམས་ཉིད་གཉུག་མའི་ངང་ལ་གནས་པའི་ཚེ། སྣང་བའི་ཡུལ་ཕྱི་ན་མ་ལུས། སྣང་མཁན་གྱི་སེམས་ནང་ན་མེད་པར་སྣང་སེམས་དབྱེར་མེད་དུ་འཆར་ཏེ། ལྷན་ཅིག་སྐྱེས་པ་གསང་བ་བསམ་མི་ཁྱབ་པའི་རྒྱུད་ལས། སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ། །
སྣང་བ་ལྷན་ཅིག་སྐྱེས་པ་ཆོས་སྐུའི་འོད། ། ལྷན་ཅིག་དབྱེར་མེད་ལྷན་ཅིག་སྐྱེས་པ་སྟེ། ། ཞེས་དང༌། རབ་ཏུ་མི་གནས་པའི་རྒྱུད་ལས། སྣང་སྲིད་ཕྱག་རྒྱ་ཆེན་པོ་སྟེ། ། བདེ་བ་ཆེན་པོ་ཀུན་ཏུ་བཟང༌། ། འདི་ནི་སེམས་ཀྱི་དཀྱིལ་འཁོར་ཏེ། ། རྣལ་འབྱོར་དབང་ཕྱུག་ལྟ་བར་བྱོས། ། ཞེས་གསུངས་པ་ལྟ་བུའོ། ། འདི་དག་གི་དོན་རྗེ་བཙུན་མི་ལས་སྣང་བ་སྐུ་གསུམ་དུ་ངོ་སྤྲད་པ་ནི།
དང་པོ་མཐོང་བའི་སྣང་བ་འགག་མེད་ཀྱི་རོལ་པ་སྤྲུལ་སྐུ། བར་དུ་ཕྲད་པའི་སྣང་བ་མ་འགག་པ་སྣང་ཐོག་ཏུ་རང་ངོ་ཤེས་པ་ལོངས་སྐུ། ཐ་མ་དེར་འཛིན་མེད་ཅིང་ཡིད་ལ་མི་གནས་པ་ཆོས་སྐུར་ངོ་སྤྲད་པར་གསུངས་པ་དང༌། དེ་ལྟར་སྣང་རིག་སྟོང་གསུམ་གཤིས་གདང་རྩལ་གསུམ་ངོ་བོ་གཅིག་པས་བསྒོམ་ཚུལ་གཅིག་ལ་ཐམས་ཅད་ཚང་ཡང༌། རྣམ་པ་ཐ་དད་ཀྱི་དབྱེ་བ་ལ་གཤིས་ཀུན་གཞི་གཉུག་མའི་སྟེང་དུ་མ་བཅོས་པར་འཇོག་པ་ལ་རྟོག་མེད་རང་གསལ་དུ་རྒྱ་བསྐྱེད་པ་གནད། རྩལ་དྲན་རིག་མ་འགག་པའི་སྟེང་དུ་མ་བཅོས་པར་འཇོག་པ་ལ་ཕུང་པོ་ལྔ་བྲལ་དུ་ཀློད་ཤེས་པ་གནད། གདངས་སྣ་ཚོགས་སུ་སྣང་བའི་སྟེང་དུ་མ་བཅོས་པར་འཇོག་པ་ལ་འཛིན་མེད་རང་དག་ཏུ་ཚོགས་བརྒྱད་ཀྱི་དུག་དབྱུང་བ་གནད་དོ། ། སྒོམ་ཚུལ་དེ་རྣམས་ཅུང་ཟད་སྒོམ་པའི་སྐབས་སུ་བཤད་དོ། ། འདི་རྣམས་ཀྱི་དོན་རྡོ་རྗེའི་ཚིག་རྐང་ལས། སེམས་ཉིད་སྐྱེ་མེད་སྟོང་པ་ཆོས་ཀྱི་སྐུ། །
འགག་མེད་གསལ་མདངས་གང་ཤར་སྤྲུལ་པའི་སྐུ། ། གནས་མེད་ཟུང་འཇུག་བདེ་ཆེན་ལོངས་སྤྱོད་རྫོགས། ། ཞེས་སོགས་གསུངས་པ་རྣམས་དང༌། ཁྲིད་ཡིག་ཆེན་མོར། ཡང་ན་འགྱུ་སྣང་གཉིས་ཀྱི་ངོ་སྤྲོད་བྱ། ། འགྱུ་བ་ལྷ་ཆེན་དུས་གཅིག་སྤྲོ་བ་དང༌། ། དགའ་སྡུག་དུག་ལྔ་རྣམ་རྟོག་སོ་སོར་ལྟ། ། རྣམ་རྟོག་སྐུ་དྲིན་ཅན་དུ་ཤེས་པ་དང༌། ། དྲི་བ་གེགས་སེལ་བོགས་འདོན་འདི་ན་ཡོད། ། གཉིས་པ་སྣང་ཐོག་ཉིད་ནས་ངོ་སྤྲོད་པ། །
སྣང་བ་སེམས་ཡིན་སེམས་དེ་སྟོང་པ་དང༌། ། སྟོང་པ་ལྷུན་གྲུབ་ལྷུན་གྲུབ་རང་གྲོལ་ཏེ། ། བཞི་ལས་དང་པོ་དམིགས་རྟེན་ལ་སོགས་པ། ། སྣང་བ་ཐམས་ཅད་རྨི་ལམ་ཇི་བཞིན་དུ། ། སེམས་སྣང་མ་གཏོགས་ལོགས་སུ་མེད་པ་དང༌། ། ལུས་སེམས་གཅིག་དང་ཐ་དད་བྲལ་རིག་ནས། ། སྣང་བ་སེམས་སུ་ངོ་སྤྲོད་དེ་བཞིན་བཏབ། ། གཉིས་པ་སེམས་དེ་ཆུ་ནང་ཟླ་བ་ལྟར། ། སྟོང་པ་སྐྱེ་འགག་གནས་གསུམ་བྲལ་བར་མཐོང༌། ། གསུམ་པ་སྟོང་ཡང་རྩལ་སྣང་མ་འགག་འཆར། །
བཞི་པ་སྣང་སྟོང་ཆེན་པོར་ལྷུན་གྲུབ་པས། ། འཁོར་འདས་བསྡུས་པའི་ཆོས་ལ་དགག་སྒྲུབ་བྲལ། ། གདོད་མའི་བྱང་ཆུབ་མངོན་དུ་གྱུར་པའོ། ། དེ་དག་གིས་ནི་དངོས་གཞི་དམིགས་པ་བསྟན། ། ཞེས་གསུངས་པའི་དོན་ཡིན་ཏེ། མཆན། ཆོས་ཐུན་འདི་གསལ་ཞིང་ཟབ་པས་རྟོགས་པ་མངོན་གྱུར་ལ་རིག་ཐོག་ཏུ་ངོ་མཐོང་གི་ངོ་སྤྲོད་བྱེད་པ་མ་གཏོགས་གསར་པ་ཁོ་ན་ཤས་གཅིག་ལ་དགོས་ཆེད་མི་ཆི་བར་བསམས་ནས་རྗེས་ཀྱི་རྩལ་སྦྱང་གེགས་སེལ་བོགས་འདོན་རྣམས་གོང་དུ་བསྟན་པ་ཡིན་ལ། ངོ་སྤྲོད་འདི་རྫོགས་པར་གདབ་པའི་ཚེ་སྐབས་འདིར་གདམས་ན་གཞུང་གི་དགོངས་པ་ལྟར་ཡིན་པས་དེ་ལྟར་ཤེས་དགོས་སོ། ། དེ་དག་གི་དོན་རྣམས་ཇི་ལྟ་བ་བཞིན་ཤེས་ཤིང་རྟོགས་པར་མཛོད་ཅིག ། བྱས་ལ་མཎྜལ་གཏོར་འབུལ་སྨོན་ལམ་གདབ་པ་སོགས་བྱའོ། །

ཉིན་ཡ་བྱས་པའི་ཉི་མ་སོ་བདུན་ཆོས་ཐུན་ཉེར་གཉིས་པའོ། ། ༈ ཆོས་ཐུན་ཉེར་གསུམ་པ་ལ་ཡང་སྔར་བཞིན་ཚིག་གི་མཚམས་སྦྱོར་བྱས་ནས། དེ་ལྟར་སེམས་ཉིད་བདེ་བར་གཤེགས་པའི་སྙིང་པོ་འཁོར་འདས་ཀྱི་ཆོས་ཐམས་ཅད་དེ་ཉིད་ལས་མ་གཡོས་པའི་སྐུ་ཅན་མངོན་སུམ་དུ་རྟོགས་པས་དུས་གསུམ་གྱི་བདེ་བར་གཤེགས་པ་ཐམས་ཅད་ཀྱི་ཞལ་མཐོང་བའང་དེ་ཡིན་པས། བདེ་མཆོག་ནམ་མཁའ་དང་མཉམ་པའི་རྒྱུད་ལས། བརྟན་དང་གཡོ་བ་ཐམས་ཅད་ཀུན། ། ཤེས་རབ་རང་བཞིན་དེ་ཉིད་ནི། ། ལྷ་ཡི་ངོ་བོ་འདི་གསལ་ཉིད། ། མ་སྐྱེས་རྟོག་པ་བྲལ་བའི་སྐུ། ། བརྗོད་དུ་མེད་ཅིང་བསམ་མི་ཁྱབ། ། བརྟག་ཏུ་མེད་པ་ནམ་མཁའི་དབུས། ། གཉིས་མེད་བདེ་བའི་རྣམ་པ་ཅན། །
གསལ་བའི་རང་བཞིན་གཡོ་བ་མེད། ། གཉིས་སུ་མེད་པ་བདེ་བའི་མཆོག ། འབྲས་བུ་ལམ་གྱི་རྣལ་འབྱོར་པའོ། ། ཞེས་གསུངས་པ་དང༌། ཕྱག་ན་རྡོ་རྗེའི་རྡོ་རྗེ་རྩེ་མོ་ལས། སེམས་ཉིད་རིག་པ་སྟོང་གསལ་དུ། ། རྟོགས་ན་རྡོ་རྗེ་གཏུམ་པོ་འགྲུབ། ། ཅེས་པ་དང༌། གང་དག་ང་ལ་གཟུགས་སུ་མཐོང༌། ། གང་དག་ང་ལ་སྒྲར་ཤེས་པ། །
ལོག་པའི་ལམ་དུ་ཞུགས་པ་སྟེ། ། སྐྱེ་བོ་དེ་དག་ང་མི་མཐོང༌། ། སངས་རྒྱས་རྣམས་ནི་ཆོས་ཉིད་ལྟ། ། འདྲེན་པ་རྣམས་ནི་ཆོས་ཀྱི་སྐུ། ། ཞེས་གསུངས་པས་འོད་གསལ་ཆོས་ཀྱི་སྐུ་དེ་ཉིད་ལས་མ་གཏོགས་པའི་བདེ་བར་གཤེགས་པའི་སྐུ་ཞལ་ཕྱག་གི་རྣམ་པ་ཅན་ཞིག་ལོགས་སུ་བསྒོམ་པར་འདོད་ན་འཁྲུལ་པའི་བློ་སྟེ། འཁོར་ལོ་སྡོམ་པ་ཡེ་ཤེས་རྒྱལ་པོ་ལས། རང་རིག་གདོད་ནས་འོད་གསལ་ལས། ། སྐུ་དམིགས་ཕྱག་མཚན་ལ་སོགས་ལ། ། རྡོ་རྗེ་འཛིན་པར་འདོད་པ་འཁྲུལ། ། ཞེས་གསུངས་པའོ། །
དེ་ལྟ་བུའི་དོན་ནི་སྔ་མ་བདག་མེད་རྟོགས་པའི་ཤེས་རབ་ཀྱིས་ཇི་ལྟ་བ་བཞིན་དུ་གཏན་ལ་ཕབ་པའི་ལྟ་བ་སྟེ། ད་ལྟ་ཉིད་དུ་མངོན་སུམ་དུ་རྟོགས་པ་ཡིན་པས་ལྟ་བ་རྟོགས་པ་དང་འབྲེལ་བ་ཞེས་བྱ་བ་ཡིན་པས། དེས་ན་འཁོར་འདས་ཀྱིས་བསྡུས་པའི་ཆོས་མཐའ་དག་འོད་གསལ་ཆོས་ཀྱི་སྐུ་གདོད་མ་ནས་ཡིན་པ་ལ་ཡིན་བཞིན་དུ་མངོན་དུ་གྱུར་པ་སྟེ། ཕྱག་རྒྱ་ཆེན་པོ་ཚིག་བསྡུས་ལས། གང་གིས་དེ་ཉིད་མཐོང་རྟོགས་ན། ། སྣང་སྲིད་ཐམས་ཅད་ཕྱག་རྒྱ་ཆེ། ། ཆོས་སྐུ་ཁྱབ་བདལ་ཆེན་པོའོ། ། ཞེས་གསུངས་པའོ། ། དེ་ནི་ཕྱིན་ཅི་མ་ལོག་པ་ལྟ་བའི་མཆོག་ཡིན་ཏེ། འཁོར་ལོ་སྡོམ་པ་ཡེ་ཤེས་ཕྲེང་བ་ལས།
ལྟ་བ་ཤེས་རབ་ཕ་རོལ་ཕྱིན། ། གདོད་ནས་སྤྲོས་བྲལ་ལྷུན་གྱིས་གྲུབ། ། རང་བཞིན་ཡེ་ཤེས་དབྱིངས་ན་གསལ། ། མ་རིག་མུན་པས་བསྒྲིབ་པ་མེད། ། ཤེས་རབ་སྙིང་པོ་ཅེར་བྱུང་བ། ། ལྟ་བ་ཀུན་གྱི་ཡང་རྩེ་ཡིན། ། ཞེས་གསུངས་པའོ། ། དེ་ལྟ་བུའི་ལྷན་ཅིག་སྐྱེས་པའི་ཡེ་ཤེས་བླ་ན་མེད་པ་མངོན་སུམ་གྱི་གནད་དེ་ནི། བྱིས་པ་སོ་སོའི་སྐྱེ་བོ་དག་གི་སྤྱོད་ཡུལ་མ་ཡིན་ཏེ། བདེ་མཆོག་གསང་བ་སྤྱོད་པ་ལས།
འཕགས་པ་ཉན་ཐོས་རང་རྒྱལ་དང༌། ། བྱང་ཆུབ་སེམས་དཔའ་རྣམས་ཀྱིས་ཀྱང༌། ། ཆོས་སྐུ་རྟོགས་པ་མ་ཡིན་ཏེ། ། གཏིང་རིང་པ་རུ་དགོངས་པས་བཤད། ། ཅེས་པའོ། ། དེས་ན་དེ་དག་གི་ནི་རིམ་བཞིན་དུ་གསང་བ་བླ་ན་མེད་པ་འདི་ཉིད་དུ་འཇུག་པའི་ལམ་སྟེགས་ཙམ་དུ་བཤད་པའང་ཡིན་ལ། དེ་ཅིའི་ཕྱིར་ན་བརྒྱུད་ལྡན་གྱི་བླ་མ་དམ་པའི་དུས་ཐབས་ཀྱི་གསང་དང་བྲལ་ཞིང་ཡིད་རྟོག་གེ་ལ་མངོན་པར་གཡེང་བའི་ཕྱིར་ཏེ། དཔལ་འཁོར་ལོ་སྡོམ་པ་ལས། བླ་མ་དང་བྲལ་ཆོས་མེད་དེ། ། ཆོས་མེད་པས་ན་བྱང་ཆུབ་མེད། །
ཅེས་དང༌། ཏི་ལོ་པ་ཆེན་པོའི་ཞལ་ནས། འདུལ་བ་མདོ་སྡེ་སྡེ་སྣོད་ལ་སོགས་པ། ། རང་རང་གཞུང་དང་གྲུབ་པའི་མཐའ་ཡིས་ནི། ། འོད་གསལ་ཕྱག་རྒྱ་ཆེན་པོ་མཐོང་མི་འགྱུར། ། ཞེ་འདོད་བྱུང་བས་འོད་གསལ་མ་མཐོང་བསྒྲིབ། ། ཅེས་དང༌། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟེན་པ་དང༌། །
བདག་གི་བསོད་ནམས་ལས་ཤེས་བྱ། ། ཞེས་གསུངས། འོ་ན་སྡེ་སྣོད་གསུམ་གྱི་ལུང་ལ་བརྟེན་པའི་ལྟ་བ་དེ་དོན་མེད་དམ་འོན་ཏེ་དེ་དག་དང་མི་མཚུངས་པ་ཞིག་ཡིན་ནམ་ཞེ་ན། དེ་དག་མ་ཡིན་ཀྱང་ལྟ་བ་མང་པོ་དག་རང་རང་གི་རྐུན་ནས་བརྟགས་པའི་བློས་བསྒྲིབ་པའི་ཤེས་རབ་ལྟར་སྣང་བས་ཡང་དག་པའི་དོན་རྟོགས་མ་ནུས་པ་ཡིན་ཏེ། ལྟ་བ་དེ་དག་གི་ཚུལ་ཐར་རྒྱན་ལས་ཤེས་རབ་ལེའུར་འབྱུང་བའི་རྩ་བ་ཙམ་གཅིག་བསྡུས་ནས་བརྗོད་ན་གཏན་ལ་ཕབ་བྱའི་ཤེས་ཡུལ་ལ་བཞི་སྟེ། དང་པོ་ཤེས་བྱ་རིག་པའི་གནས་ལྔ་ཡི། བཞི་ནི་གཞན་ཚར་གཅོད་དང་རྗེས་འཛིན་གྱི་བྱ་བ་སྟེ་ཕྱི་ནང་གཉིས་ཐུན་མོང་དུ་ཡོད་པ་ཡིན་ལ། ལྔ་པ་སྡེ་སྣོད་ཟབ་མོ་ནང་པའི་ཁྱད་ཆོས་སོ། ། ཤེས་ཡུལ་གཉིས་པ་བདེན་པའི་དབང་དུ་ན། བཀའ་འཁོར་ལོ་དང་པོ་བདེན་པ་བཞི་བསྟན་ཏེ།
ཕུང་ཁམས་སྐྱེ་མཆེད་ཀྱིས་བསྡུས་པའི་སྣོད་བཅུད་སྡུག་བསྔལ་གྱི་བདེན་པ། ལས་དང་ཉོན་མོངས་སྐྱེ་བ་ཀུན་འབྱུང་གི་བདེན་པ། སྡུག་བསྔལ་འགག་པ་འགོག་པའི་བདེན་པ། འཕགས་ལམ་ཡན་ལག་བརྒྱད་ལམ་གྱི་བདེན་པའོ། ། འཁོར་ལོ་བར་པ་བདེན་གཉིས་སུ་བསྟན་ནའང༌། རྣམ་འཇོག་གི་ཚུལ་དུ་མ་ཡོད་དེ། འཇིག་རྟེན་པ་དག་རགས་པ་དོན་དམ་དུ་འདོད་པ་དང༌། བྱེ་བྲག་ཏུ་སྨྲ་བས་དོན་བྱེད་ནུས་ཆོས་དོན་དམ། མི་ནུས་པ་ཀུན་རྫོབ་དང༌། མདོ་སྡེ་པས་རྐྱེན་བཅོམ་གཞིག་གི་འཇིག་པ་ཀུན་རྫོབ།
མི་འཇིག་པ་དོན་དམ། ཡང་རྡུལ་ཕྲ་རབ་དོན་དམ་དུ་འདོད་པ་དང༌། རྣམ་རིག་པས་ཡོངས་གྲུབ་དོན་དམ། ཀུན་བཏགས་ཀུན་རྫོབ་གཞན་དབང་གཉིས་ཀའི་གཞིར་འདོད་པ་དང༌། དོན་སྣང་གི་ཤེས་པ་དོན་དམ་དུ་འདོད་པ་དང༌། རྣལ་འབྱོར་སྤྱོད་པའི་དབུ་མ་པས། གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་དོན་དམ་བདེན་པར་འདོད་པ་དང༌། ཐལ་རང་གཉིས་ཀར་མཐའ་དང་བྲལ་བའི་མེད་དགག་དོན་དམ་དུ་འདོད་པ་ཡིན་ཀྱང༌། དབུ་མ་རང་ལའང་བདག་མེད་དྲིས་པའི་མདོ་ལྟར་ན་འཇིག་རྟེན་ལས་འདས་པ་དོན་དམ། འཇིག་རྟེན་ཀུན་རྫོབ།
ཞི་བ་ལྷས་བློ་ལས་འདས་པ་དོན་དམ་བློ་ཡུལ་ཀུན་རྫོབ་དང༌། ཡང་དོན་དམ་ལ་མཉམ་བཞག་འཕགས་པའི་སྤྱོད་ཡུལ་རྣམ་གྲངས་མིན་པའི་དོན་དམ། སྟོང་ཉིད་བཅོ་བརྒྱད་དུ་དབྱེ་བ་སོགས་དང་མེད་དགག་མ་ཡིན་དགག་སོགས་རྣམ་གྲངས་ཀྱི་དོན་དམ་དང༌། སྣང་ཡང་དོན་བྱེད་ནུས་པ་ཡང་དག་ཀུན་རྫོབ་དང་མི་ནུས་པ་ལོག་པའི་ཀུན་རྫོབ་གཉིས་སུ་དབྱེ་བ་དང༌། ཡང་ན་འཕགས་པའི་རྗེས་ཐོབ་ཡང་དག་བྱིས་པ་མཐོང་བ་ལོག་པར་དབྱེ་བ་སོགས་མང་ཡང་ཐེག་ཆེན་ཤིང་རྟའི་སྲོལ་འབྱེད་གཉིས་ཀ་ཀུན་རྫོབ་སྒྱུ་མ་ལྟ་བུ་དོན་དམ་ནམ་མཁའ་ལྟ་བུར་བཞེད་པ་མཉམ། འཁོར་ལོ་ཐ་མར་དོན་དམ་པ་ཆོས་ཀྱི་དབྱིངས་ཁོ་ན་བདེན་པ་གཅིག་ཏུ་བཞག་པ་སྟེ་བདེན་རྫུན་སོགས་བཏགས་ཏེ་བཞག་པའི་ཆོས་མ་གྲུབ། མེད་བཞིན་དུ་རྟེན་འབྲེལ་ཙམ་དུ་སྣང་བའི་བདེན་གཉིས་གཅིག་དང་ཐ་དད་བྲལ་བའང་ཆོས་ཀྱི་དབྱིངས་ལས་མི་འདའ་བས་ཐར་པའང་སྒྲོ་བཏགས་ཀྱི་ནོར་ས་ཟད་ཙམ་ཡིན་པས། རེ་ཞིག་གཞན་དོན་ཚོགས་གཉིས་རྫོགས་བྱེད་ཀྱི་དགོས་པ་ལ་བརྟེན་ནས་བདེན་གཉིས་སུ་འཇོག་ནའང་ཀུན་རྫོབ་ཀྱི་ཆོས་ཐམས་ཅད་རྟེན་འབྲེལ་སྒྱུ་མ་ལྟ་བུ་ཡིན་པས་རང་བཞིན་གསུམ་པོའང་མཚན་ཉིད་དང་སྐྱེ་བ་དང་དོན་དམ་ངོ་བོ་ཉིད་མེད་པས་སྐྱེ་མཆེད་གསུམ་མམ། ཡོངས་གྲུབ་ཁོ་ན་ལ་དོན་དམ་བདེན་པ་ནམ་མཁའ་ལྟ་བུ་ཁོ་ན་ཉིད་བཞེད་དོ། ། ཡང་ཤེས་བྱ་གསུམ་པ་གྲུབ་མཐའི་དབང་དུ་བྱས་ན་ཕྱི་པ་དང་ནང་པ་གཉིས།
ཕྱི་པ་ལ་རྟག་ཆད་གཉིས་སམ་བཞིའམ། དེ་ལས་ལྟ་ལོག་རྣམས་འབྱུང་བའམ་བསྡུ་ན། འཇིག་ཚོགས་ལྟ་དང་མཐར་འཛིན་ལྟ། ། ཚུལ་ཁྲིམས་བརྟུལ་ཞུགས་མཆོག་འཛིན་དང༌། ། བདག་ཏུ་ལྟ་བ་རྣམ་པ་བཞི། ། ཤེས་ནས་སྤང་བར་བྱ་བའོ། ། ཞེས་གསུངས་པ་སོགས་དང༌། ནང་པ་ལ་ཕྱི་དོན་སྨྲ་བ་བྱེ་མདོ་གཉིས། རྣམ་རིག་ཙམ་སྨྲ་བ་སེམས་ཙམ་པ། སྟོང་ཉིད་མཐའ་བྲལ་སྨྲ་བ་དབུ་མ་པ་དང་བཞི།
སྔ་མས་བློ་སྦྱོང་ཞིང་ཕྱི་མས་སྔ་མའི་འཛིན་པ་སྦྱང་ནས་བློས་བཏགས་ཀྱི་གྲུབ་མཐའ་ཟད་པ་གྲུབ་མཐའི་གྲུབ་དོན་ཏེ། ལྟ་བ་མཐའ་བྲལ་ཆེན་པོ་ལ། ། གྲུབ་མཐའི་ཞེན་པས་མ་བསླད་པར། ། ཡང་དག་ཉིད་ལ་ཡང་དག་ལྟ། ། རང་གི་སེམས་དང་འབྲེལ་བ་གཅེས། ། ཞེས་རྗེ་རང་བྱུང་བས་གསུངས་པ་ལྟར་ཤེས་པར་བྱའོ། ། ཡང་ཤེས་བྱ་བཞི་པ་སྟོང་ཉིད་ཀྱི་དབང་དུ་བྱས་ན། ལྟ་བ་མཐའ་བྲལ་ཆེན་པོ་ལ། ། ཞེས་ཡང་དག་པའི་ལྟ་བར་གསུངས་པའི་རང་གི་སེམས་གཟུང་འཛིན་སྤྲོས་པའི་མཚན་མ་ཐམས་ཅད་ཀྱིས་དག་པ་སྟོང་པ་ཉིད་ཀྱི་ངོ་བོ་སྟེ། འཕགས་པ་བྱམས་པས།
ཡོད་མིན་མེད་མིན་དེ་བཞིན་མིན་གཞན་མིན། ། སྐྱེ་དང་འཇིག་མེད་དབྲི་བར་མི་འགྱུར་ཏེ། ། འཕེལ་བ་མེད་ཅིང་རྣམ་པར་དག་པ་མེད། ། རྣམ་པར་དག་གྱུར་གང་དེ་དོན་དམ་མཚན། ། ཞེས་དང༌། ཀླུ་སྒྲུབ་ཀྱིས། གང་གི་རྟེན་ཅིང་འབྲེལ་བར་འབྱུང༌། ། འགག་པ་མེད་པ་སྐྱེ་མེད་པ། ། ཆད་པ་མེད་པ་རྟག་མེད་པ། ། འོང་བ་མེད་པ་འགྲོ་མེད་པ། །
ཐ་དད་དོན་མིན་དོན་གཅིག་མིན། ། ཞེས་གསུངས་པ་མདོ་རྒྱུད་མན་ངག་ཐམས་ཅད་ནས་རྒྱ་ཆེར་བསྟན་པའི་མིང་གི་རྣམ་གྲངས་ཕྱག་རྒྱ་ཆེན་པོ་དང༌། དོན་དམ་བདེན་པ་དང༌། ཤེར་ཕྱིན་དང༌། རང་རིག་ཡེ་ཤེས་དང༌། ཟུང་འཇུག་ལྷན་སྐྱེས་དང༌། ཚད་མའི་བདེན་པ། ཆོས་ཉིད། རྣལ་འབྱོར་མངོན་སུམ། དབང་བཞི་པ།
དེ་བཞིན་ཉིད། ཡང་དག་པའི་མཐའ་དང༌། མཚན་མེད་གཟུང་འཛིན་གཉིས་མེད་ཀྱི་ཤེས་པ་སོགས་ཀྱི་མིང་གི་དོན་གཅིག་ཏུ་བསྟན་པ་ཡིན་པས་རྣམ་དབྱེ་དམིགས་སུ་མེད་པའོ། ། འོན་ཀྱང་རྣམ་འཇོག་ཅུང་ཟད་ལ། རྣམ་ཀུན་མཆོག་ལྡན་དང་རྣམ་པ་ཀུན་དཔྱད་གཉིས་སུའམ། ཡང་ན་རྣམ་ཐར་སྒོ་གསུམ་མམ་བཞི་དང༌། ཡང་ན་མཚན་ཉིད། དངོས་པོའི་རང་བཞིན། སྲིད་པ་མི་སྲིད་པ། བརྗོད་མེད་དོན་དམ།
ཉི་ཚེའི་སྟོང་པ་བདུན་ནམ། ཡང་ན་ནང་སྟོང་པ་ཉིད་སོགས་བཅུ་དྲུག་གམ་བཅོ་བརྒྱད་སོགས་མཐའ་ཡས་སུ་དབྱེ་ཡང་རྣམ་པ་དམིགས་སུ་མེད་དོ། ། དེ་དག་ཤེས་བྱེད་ཀྱི་ཤེས་རབ་ནི་སོ་སྐྱེས་སོ་སོར་རྟོགས་པའི་ཤེས་རབ་དང་འཕགས་པས་སོ་སོ་རང་རིག་པའི་ཡེ་ཤེས་ཏེ། དངོས་པོ་དང་དངོས་མེད་དུ་འཛིན་པའི་མཐའ་དང་དབུ་མར་ཡང་མི་འཛིན་པ་ནི་མཐའ་བྲལ་གྱི་ལྟ་བ་སྟེ་འཛིན་པ་ཐམས་ཅད་ལས་ལོག་པ་མྱང་འདས་དང༌། སྤང་ཐོབ་ཀྱི་འདུ་ཤེས་ཟད་པ་དམ་པའོ། ། དངོས་པོའི་འདུ་ཤེས་ནི། ཕུང་ལྔའི་རྒྱུན་ལ་གང་ཟག་ཏུ་བཏགས་པ་ཉོན་མོངས་ཅན་གྱི་ཡིད་ལོག་ཤེས་ཀྱི་ངར་འཛིན་པས་བདག་དང་ཡང་དག་མ་ཡིན་ཀུན་རྟོག་ཅེས་བྱ་བ་འདི་ལ་བརྟེན་ནས་གཟུང་འཛིན་དང་སྲིད་པའི་རྩ་བ་ཐམས་ཅད་བསྐྱེད་ཅིང་ཡང་དག་པའི་དོན་མངོན་སུམ་དུ་མི་འགྱུར་ལ་བདག་འདི་རང་དང་གཞན་དང་གཉིས་ཀ་དང་གཉིས་མིན་ལ་མི་སྐྱེ་ཞིང༌། ལུས་དང་སེམས་དང་མིང་དང་ཕུང་པོ་རེ་རེ་དང་ཚོགས་པ་དང་དེ་ཉིད་དང་གཞན་དུ་དཔྱད་ན་ཀུན་རྫོབ་ཏུའང་མེད་ལ། གཞན་ཡང་ཆོས་ཀྱི་བདག་ལ་མུ་བཞི་སྐྱེ་འགོག་ཡོད་མེད་སྐྱེ་འགོག་རྡོ་རྗེ་གཟེགས་མ། གཅིག་དང་དུ་བྲལ་རྟེན་འབྲེལ་གྱི་རིགས་པ་སོགས་གང་གིས་དཔྱད་ཀྱང་ཆོས་ཐམས་ཅད་ལའང་བདག་མ་དམིགས་ལ།
ཕྱི་ནང་གི་དངོས་པོའང་ཡོད་པ་དང་མེད་པ་དང༌། གཉིས་ཀ་དང་གཉིས་མིན་གྱི་སྒྲོ་སྐུར་དང་བཅོས་མའི་བློ་ལས་ལོག་པ་ཡང་དག་མཐོང་བས་ཆོས་ཀུན་མ་བཅིངས་མ་གྲོལ་བ་སྟེ་འཁོར་བའི་རང་བཞིན་མྱང་འདས་སེམས་ཅན་གྱི་རང་བཞིན་སངས་རྒྱས་སུ་བཟོད་ནས་རྣམ་པར་དག་པ་ཉིད་དོ། ། བདག་ལྟ་ཉོན་ཡིད་དང་བྲལ་བའི་ཚེ་དྲི་མ་མེད་པའི་ཡིད་དགེ་བའི་གཉེན་པོའི་རྟོག་པ་དང་འབྲེལ་བ་ཡང་དག་པའི་རྟོགས་པར་འགྱུར་ཏེ། ཕྱི་རོལ་མུ་སྟེགས་བདག་རྟོག་ནི། ། ཐོབ་བྱར་འདོད་པ་འཁྲུལ་པ་སྟེ། ། བདག་ཏུ་འདོད་པ་ཉོན་མོངས་ཅན། ། དེ་སྤངས་པ་དག་རྟོགས་པ་ལ། ། བརྟེན་ནས་ཡང་དག་རྟོགས་པ་འབྱུང༌། ། དེ་ལ་བདག་མེད་དོན་དུ་བཤད། ། ཅེས་རང་བྱུང་ཞབས་ཀྱིས་གསུངས་པ་ལྟར་ལྟ་བ་རྟོགས་པ་དང་འབྲེལ་བ་དང་བདག་ཏུ་འཛིན་པ་སོགས་སྔར་བཤད་པ་དེ་རྣམས་ཀྱིས་མ་བསླད་ཅིང་འཁོར་འདས་ཐམས་ཅད་སེམས་སུ་ཤེས།
སེམས་སྤྲོས་བྲལ་དུ་རྟོགས་པས་མཐའ་ལ་མི་གནས་པའི་ཡེ་ཤེས་མངོན་དུ་བྱེད་དེ། སྤང་བྱ་དང༌། གཉེན་པོ་དང༌། དེ་བཞིན་ཉིད་དང༌། འབྲས་བུ་རྟོགས་པའི་མཚན་མ་བཞི་སྤངས་པའོ། ། མདོ་སྡེ་རྒྱན་ལས། སེམས་ལས་གཞན་མེད་པར་ནི་བློས་རིག་ནས། ། དེས་ན་སེམས་ཀྱང་མེད་པ་ཉིད་དུ་རྟོགས། ། བློ་དང་ལྡན་པས་གཉིས་ཕོ་མེད་རིག་ནས། ། དེ་མི་ལྡན་པ་ཆོས་ཀྱི་དབྱིངས་ལ་གནས། །
བློ་དང་ལྡན་པས་མི་རྟོག་ཡེ་ཤེས་སྟོབས། ། རྟག་ཏུ་ཀུན་ནས་མཉམ་པོར་སངས་པ་ཡི། ། དེ་ལ་བརྟེན་ནས་ཉེས་ཚོགས་ཚང་ཚིང་རྣམས། ། དུག་སྨན་ཆེན་པོས་དུག་བཞིན་སེལ་བར་བྱེད། ། ཅེས་གསུངས་པ་དང༌། བཀའ་བརྒྱུད་རིན་པོ་ཆེའི་དགོངས་དོན་ལས་དེ་ལྟ་བུའི་ཚུལ་གྱིས་རྟོགས་བརྗོད་མང་དུ་འབྱུང་ཡང་མདོ་ཙམ་དུ།
རྗེ་བཙུན་དབྱངས་ཅན་བཟང་པོས་བསྩལ་པའི་ཕྱག་ཆེན་གྱི་ཟབ་གནད་བཀོལ་བ་ཞིག་ལས། སྤྱིར་རྗེ་མི་བསྐྱོད་རྡོ་རྗེ་དང་པོར་སེམས་ཙམ་རྣམ་རྫུན་དང་མཐུན་པའི་ལྟ་བ་ལ་ཐུགས་དགྱེས་པ་ཞིག་ཡོད་པ། ཞང་གཡུ་བྲག་པའི་ལམ་མཆོག་མཐར་ཐུག་གཟིགས་པ་ལ་བརྟེན་ནས་དཔལ་ལྡན་ཟླ་བས་བཀྲལ་བའི་དབུ་མའི་ལྟ་བ་ཐུགས་ལ་བྱོན་པས་ཞང་རིན་པོ་ཆེ་ལ་དངོས་སུ་མ་མཇལ་ཡང་རྩ་བའི་བླ་མར་འཛིན་པའི་དབང་དུ་མཛད་དོ། ། ཞེས་གསུངས་པ་སྣང་ངོ༌། །
མཆན། ཞང་རིན་པོ་ཆེས། ངེས་དོན་མཐར་ཐུག་སྙིང་པོ་ཆོས་ཀྱི་སྐུ། ། ངོ་བོ་ཉིད་དག་འོད་གསལ་ཆོས་ཀྱི་དབྱིངས། ། དུས་གསུམ་སངས་རྒྱས་བྱོན་རུང་མ་བྱོན་རུང༌། ། འཕགས་པའི་ཚོགས་ཀྱིས་རྟོགས་རུང་མ་རྟོགས་རུང༌། ། ཐུབ་པ་རྣམས་ཀྱི་གསུངས་རུང་མ་གསུངས་རུང༌། ། ཞེས་སོགས་ནས། ཀུན་གྱི་ས་བོན་རང་སེམས་གནས་ལུགས་ནི། ། རྒྱལ་བ་སྲས་བཅས་ཀུན་གྱི་ཐུགས་དང་ནི། །
ཡེ་ནས་ཁྱད་མེད་སྐྱེ་མེད་ཆོས་སྐུར་གནས། ། བེམ་པོ་མ་ཡིན་རང་རིག་རང་གི་གསལ། ། དངོས་པོ་མ་གྲུབ་མདོག་དབྱིབས་ཚད་ཀྱིས་སྟོང༌། ། དངོས་མེད་མ་ཡིན་རྐྱེན་གྱིས་ཅིར་ཡང་སྣང༌། ། རྟག་པར་མི་འགྱུར་ངོ་བོ་ཉིད་ཀྱིས་སྟོང༌། ། ཆད་པར་མི་འགྱུར་རང་གསལ་ངོ་བོ་ཉིད། ། བདག་ཏུ་མ་གྲུབ་བརྟག་ན་སྙིང་པོ་མེད། ། བདག་མེད་མ་ཡིན་སྤྲོས་བྲལ་བདག་ཉིད་ཆེ། ། མཐའ་རྣམས་མ་གྲུབ་འཛིན་པ་གང་ཡང་མེད། ། དབུ་མར་མ་གྲུབ་ལྟོས་པ་ཀུན་ལས་དབེན། །
དཔེ་ཡིས་མི་མཚོན་མཚོན་བྱའི་ངོས་བཟུང་མེད། ། དཔེ་མེད་མ་ཡིན་ནམ་མཁའ་ལྟ་བུའོ། ། ཚིག་ཏུ་མ་གྲུབ་བརྗོད་པས་ཐ་སྙད་མེད། ། ཚིག་བྲལ་མ་ཡིན་བརྗོད་པ་ཀུན་གྱི་རྒྱུ། ། ཡོད་དང་མེད་དང་བདེན་དང་རྫུན་པ་དང༌། ། སྟོང་དང་མི་སྟོང་ཞི་དང་མ་ཞི་དང༌། ། སྤྲོས་པ་ཡོད་དང་སྤྲོས་པ་མེད་པ་དང༌། ། བསམ་དུ་ཡོད་དང་བསམ་དུ་མེད་པ་དང༌། ། བདེ་དང་སྡུག་བསྔལ་དམིགས་སུ་ཡོད་མེད་དང༌། ། གཉིས་དང་གཉིས་མིན་བློ་ལས་འདས་མ་འདས། །
དབེན་དང་མི་དབེན་གྲུབ་དང་མ་གྲུབ་དང༌། ། དག་དང་མ་དག་ལྷུན་གྱིས་གྲུབ་མ་གྲུབ། ། འདི་འདྲའི་ཚོགས་རྣམས་ཀུན་ལ་ཐུག་པ་མེད། ། ཇི་སྲིད་ཟབ་ཅིང་རྣོ་བའི་ཚིག་ཚོགས་ཀྱི། ། རྣམ་གྲངས་དུ་མས་བརྗོད་པར་བྱས་གྱུར་ཀྱང༌། ། སེམས་ཀྱི་གནས་ལུགས་ཐོག་ཏུ་ཕེབས་མི་སྲིད། ། ཇི་ཙམ་མཁས་ཤིང་ཟབ་པའི་བརྟག་དཔྱད་ཀྱིས། ། བསྐལ་པ་མང་པོར་བརྟགས་ཤིང་དཔྱད་བྱས་ཀྱང༌། ། རང་བཞིན་གཉུག་མ་བརྟག་པའི་ཡུལ་མིན་ཕྱིར། ། སེམས་ཀྱི་གནས་ལུགས་རྟོགས་པ་མི་སྲིད་དོ། །
དཔེར་ན་རྒྱ་མཚོར་ཤར་བའི་གཟའ་སྐར་དེ། ། དར་ཚག་ཇི་ལྟར་ཞིབ་པས་བཙག་བྱས་ཀྱང༌། ། གཟའ་སྐར་དངོས་པོ་དམིགས་སུ་མེད་པའི་ཕྱིར། ། གཟའ་སྐར་གཅིག་ཀྱང་ཟིན་པ་མི་སྲིད་དོ། ། ཇི་སྲིད་ཚིག་ཏུ་བརྗོད་ནུས་དེ་སྲིད་དུ། ། མིང་འདོགས་ཇི་ཙམ་ལེགས་ཀྱང་གནས་ལུགས་མིན། ། ཇི་སྲིད་ཡིད་ཀྱི་དཔྱད་བཟོད་དེ་སྲིད་དུ། ། ཇི་ཙམ་ཟབ་པར་རྟོགས་ཀྱང་གནས་ལུགས་མིན། ། ལྟ་བྱ་ལྟ་བྱེད་གཉིས་འཛིན་དེ་སྲིད་དུ། ། གཉིས་སུ་མེད་པའི་གནས་ལུགས་རྟོགས་མི་སྲིད། །
ཡིན་སྙམ་ཐམས་ཅད་ཞེན་པའི་རྩ་བ་སྟེ། ། ཞེན་པའི་རྩ་བས་འཁོར་བ་མཐའ་དག་སྤེལ། ། སྟོང་པ་ཉིད་ཡིན་སྙམ་པའི་འདུ་ཤེས་དང༌། ། མཚན་མ་མེད་སྙམ་སྨོན་པ་མེད་སྙམ་དང༌། ། ངོས་བཟུང་མེད་སྙམ་རྣམ་པར་དག་སྙམ་དང༌། ། སྐྱེ་བ་མེད་སྙམ་དམིགས་སུ་མེད་སྙམ་དང༌། ། རང་བཞིན་མེད་སྙམ་སྤྲོས་པས་དབེན་སྙམ་དང༌། ། ངག་དང་ཡིད་ཀྱི་སྤྱོད་ཡུལ་མིན་སྙམ་དང༌། ། མ་བྱས་ལྷུན་གྱིས་གྲུབ་སྙམ་ལ་སོགས་པའི། ། ཅི་ཙམ་ཟབ་ཅིང་སྟོང་པར་འདུ་ཤེས་ཀྱང༌། །
རློམ་སེམས་མཚན་མ་དག་ལས་མ་གཡོས་པས། ། མཚན་མའི་ཞེན་པས་ཕྱིར་ཞིང་མནར་བར་ལྟུང༌། ། དམན་པའི་ལས་ཀྱི་རྣམ་སྨིན་རྒྱུན་མི་འཆད། ། འཁོར་གཅོང་མི་འབྱིན་ཕྱིར་ཞིང་ནད་རབ་ལྡང༌། ། བློས་བྱས་ལྟ་བ་མཁན་གྱི་སྒོམ་ཆེན་རྣམས། ། ཕྱོགས་འཛིན་ཞེན་པའི་ནད་གཅོང་ཞུགས་པར་མཆིའོ། ། སྙེམས་བྲལ་ལྷན་ཅིག་སྐྱེས་པ་མཁྱེན་པར་མཛོད། ། དྲང་བའི་དོན་དུ་སྒྲོ་བཏགས་ཙམ་དུ་ཟད། ། གནས་ལུགས་ངེས་དོན་འདི་ཡིན་ཞེས་བྱ་བ། ། ཐུབ་པས་ཡང་ནི་གཟིགས་པ་ཡོད་མི་སྲིད། །
ཁོ་བོས་སྨྲས་པ་དེས་ཀྱང་མི་འཕོགས་ཏེ། ། མཛུབ་མོས་ཟླ་བ་མཚོན་པ་བཞིན་དུ་རྟོགས། ། དེ་ལྟར་ཤེས་ན་ཐ་སྙད་ཚིག་ཚོགས་ཀྱིས། ། བསྒྲིབ་པར་མི་འགྱུར་ཚིག་གི་སྐྱོན་མི་དགོས། ། དེ་ཕྱིར་ཚིག་གི་ཐ་སྙད་མི་སྤངས་ཤིང༌། ། དོན་དུ་རློམ་པ་ཞེན་པ་ཡང་མི་བྱ། ། དེ་ལྟ་བུ་ཡི་རང་སེམས་ཆོས་སྐུ་དེ། ། ཉོན་མོངས་རྣམ་རྟོག་ཕུང་པོ་ཁམས་དང་ནི། ། སྐྱེ་མཆེད་ལ་སོགས་སེམས་ཅན་ཁམས་དང་ནི། ། ས་རྡོ་རྩི་ཤིང་སྣོད་བཅུད་ཀུན་ལ་ཁྱབ། །
ཉན་ཐོས་རང་རྒྱལ་བྱང་ཆུབ་སེམས་དཔའ་དང༌། ། བདེ་གཤེགས་རྒྱ་མཚོ་མ་ལུས་ཀུན་ལ་ཁྱབ། ། མདོར་ན་ཕྱི་ནང་དངོས་པོ་ལ་སོགས་པ། ། མ་ལུས་ལུས་པ་མེད་པ་ཀུན་ལ་ཁྱབ། ། ཁྱབ་བྱ་དང་ནི་ཁྱབ་བྱེད་གཉིས་སུ་མེད། ། བདག་ཉིད་ཆེན་པོ་གཅིག་གི་ཆོ་འཕྲུལ་ཡིན། ། རྒྱ་མཚོར་ཤར་བའི་གཟའ་སྐར་ཐམས་ཅད་ལ། ། རྒྱ་མཚོས་ཁྱབ་ཅིང་གཉིས་སུ་དབྱེར་མི་ཕྱེད། ། ཆུ་ཉིད་འཁྱམས་པའི་རྦ་རླབས་ཐམས་ཅད་ལ། ། ཆུ་ཡིས་ཁྱབ་ཅིང་གཉིས་སུ་ཇི་ལྟར་ཕྱེད། །
བར་སྣང་དག་ལ་སྨིག་རྒྱུ་གཡོ་བ་ན། ། བར་སྣང་གིས་ཁྱབ་གཉིས་སུ་དབྱེར་མི་ཕྱེད། ། གསེར་ལས་བྱས་པའི་རྒྱན་ནི་སྣ་ཚོགས་ལ། ། གསེར་གྱིས་ཁྱབ་མོད་ཇི་ལྟར་དབྱེ་རུ་མེད། ། བུ་རམ་ལས་བྱས་རིགས་དྲུག་གཟུགས་བརྙན་ལ། ། བུ་རམ་དག་གིས་ཁྱབ་སྟེ་དབྱེར་མི་ཕྱེད། ། འཇའ་ཚོན་དག་ལས་ནམ་མཁའ་གཞན་མ་ཡིན། ། ནམ་མཁའ་ལས་ཀྱང་འཇའ་ཚོན་གཞན་མ་ཡིན། ། འཇའ་ཚོན་མཁའ་འོ་མཁའ་ཉིད་འཇའ་ཚོན་ནོ། ། ཐ་དད་མ་ཡིན་དབྱེར་མེད་དཔྱད་དུ་མེད། །
དེ་བཞིན་སྣ་ཚོགས་སེམས་དང་དབྱེར་མི་ཕྱེད། ། སེམས་དང་སྟོང་པ་མི་ཕྱེད་སྟོང་པ་དང༌། ། བདེ་བ་ཆེན་པོ་མི་ཕྱེད་མཉམ་པ་ཉིད། ། དེ་ཉིད་སྲིད་དང་མྱང་འདས་དབྱེར་མི་ཕྱེད། ། དེ་ལྟར་ཁྱབ་པའི་སེམས་ཉིད་ཕྱག་རྒྱ་ཆེ། ། རང་བཞིན་སྟོང་པས་ཅིར་ཡང་ངོས་བཟུང་མེད། ། མཚན་ཉིད་རིག་པའི་ཆོ་འཕྲུལ་ཅིར་ཡང་གསལ། ། ངོ་བོ་དབྱེར་མེད་ཟུང་འཇུག་རྡོ་རྗེ་སེམས། ། ཡོན་ཏན་དཔག་མེད་འབྱུང་གནས་རིན་ཆེན་སེམས། ། ཟད་མེད་གཏེར་ཆེན་བརླག་མེད་སུས་ཀྱང་ནི། །
འཕྲོག་པར་མི་ནུས་ནམ་མཁའ་མཛོད་ཀྱི་སེམས། ། དྲི་མས་མ་གོས་ཤེལ་སྒོང་དག་པའི་སེམས། ། རང་རིག་རང་གསལ་མར་མེ་ལྟ་བུའི་སེམས། ། ཕྱི་ནང་མེད་པ་ཡེ་ཤེས་ཟང་ཐལ་སེམས། ། འཁར་གཞོང་གཙང་མ་ཆུ་ཡིས་བཀང་བ་འདྲ། ། བག་ཆགས་སྣ་ཚོགས་གཟུགས་བརྙན་འཆར་བའི་སེམས། ། མེ་ལོང་གཡའ་མེད་ཕྱིས་པའི་ངོས་དང་འདྲ། ། ཞེས་གསུངས་པ་ལྟར་རྟོགས་པར་བྱ་སྟེ་དེའང་སྦྱོར་ལམ་དུ་སྒྲ་ཡི་རྗེས་སུ་སོང་བ་བླ་མའི་བྱིན་རླབས་ཀྱིས་རྟོགས་པར་གྱུར་པ་ནི་སྦྱོར་ལམ་གྱི་བཟོད་པའོ། ། སྤང་གཉེན་གཟུང་འཛིན་གྱི་མཚན་མ་དང་བྲལ་བ་མངོན་སུམ་དུ་མཐོང་བ་ནི་མཐོང་ལམ། དེ་བཞིན་ཉིད་ལ་མཚན་མར་འཛིན་པ་ཕྲའུ་ཡོད་པ་ནི་མ་དག་ས་བདུན་ཏེ་ཉོན་ཡིད་ཀྱི་ལྷག་མ་ལུས་པའི་ཕྱིར།
དེ་དག་མཉམ་བཞག་རྣམ་པར་མི་རྟོག་པའི་ཡེ་ཤེས་དང་རྗེས་ཐོབ་སྒྱུ་མ་ལྟ་བུའི་སྦྱང་བྱ་མཐར་ཕྱིན་པར་སྤངས་པས་ཡིད་འཛིན་པ་དང་རྣམ་པར་རྟོག་པ་གནས་འགྱུར་བ་ན་དག་པའི་ས་བརྒྱད་པ་ཐོབ་པར་འགྱུར་རོ། ། ད་དུང་ས་བོན་ཐམས་ཅད་ཀྱི་ཆ་ཡི་དྲི་མ་དག་པ་ས་གསུམ་གྱིས་སྤངས་པས་འབྲས་བུའི་མཚན་མའང་ཞི་བས་རྣམ་པར་མི་རྟོག་པའི་ཡེ་ཤེས་ཞེས་བྱའོ། ། དེའང་ཡང་དག་པ་ལ་ཡང་དག་པར་ལྟ་བ་ཡིན་གྱི་གཞན་དུ་བསལ་བཞག་ཡོད་པ་མ་ཡིན་ཏེ། རྒྱུད་བླ་མ་ལས། འདི་ལ་བསལ་བྱ་ཅི་ཡང་མེད། ། བཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ན་རྣམ་པར་གྲོལ། ། རྣམ་དབྱེར་བཅས་པའི་མཚན་ཉིད་ཅན། ། གློ་བུར་དག་གིས་ཁམས་སྟོང་གི །
རྣམ་དབྱེར་མེད་པའི་མཚན་ཉིད་ཅན། ། བླ་མེད་ཆོས་ཀྱིས་སྟོང་མ་ཡིན། ། ཞེས་སོ། ། འདི་ལྟ་བུར་དོན་རང་གི་མཚན་ཉིད་ཀྱི་རྟོག་པ་དང་མ་འབྲལ་བར། ཡིད་ལ་མི་བྱེད་པ་ཙམ་དང༌། རྟོག་དཔྱོད་ནུས་པ་ཙམ་དང༌། འདུ་ཤེས་དང་ཚོར་བ་ཞི་ཞིང་མི་རྟོག་པ་ཙམ་དང༌། ངོ་བོ་མི་རྟོག་པ་ཙམ་དང༌། མི་རྟོག་ དེ་ཁོ་ནའི་དོན་ལ་བཀྲ་པར་འཛིན་པ་མཆན། པ་ལ་མངོན་རྟགས་སུ་བྱེད་པ་དང་ལྔ་ནི་མི་མཐུན་པའི་ཕྱོགས་ཏེ་བྱིས་པ་དང་བསམ་གཏན་གཉིས་པ་སོགས་དང་གཉིད་འཐུག་དང༌།
ཡུལ་ཟས་ལ་སོགས་པ་དང༌། དེ་ཉིད་འཛིན་པ་དང་བཅས་པ་ལྔ་ལས་བྱུང་བ་སྟེ། འདི་དག་སྤང་བར་བྱས་ནས་མདོ་དོན་དྲིལ་ན། བདག་དང་རྟག་ཆད་ལྟ་བ་མུ་སྟེགས་ཏེ། ། བདག་མེད་ཁོ་ནར་ལྟ་བ་ཐེག་ཆུང་ཡིན། ། རྣམ་རྟོག་མཚན་མར་ལྟ་བ་བྱིས་པ་སྟེ། ། རྟོག་མེད་ལྔ་པོར་ལྟ་བ་འཇིག་ཚོགས་ཡིན། ། ཇི་སྐད་བཤད་པ་ཐམས་ཅད་རྟོག་པ་སྟེ། ། གནས་འགྱུར་ཐོབ་ཅིང་མཚན་མ་ཀུན་བྲལ་ལ། ། ཡུལ་དང་ཡུལ་ཅན་གཉིས་ཀྱི་འཁྲུལ་པ་ཞིག །
ཞི་ལྷག་འདྲེས་པ་ལྟ་བའི་མཐར་ཐུག་ཡིན། ། དེའང་བླ་མའི་བྱིན་རླབས་གདམས་ངག་དང༌། ། བློ་དང་ལྡན་ལ་མངོན་སུམ་ཉིད་དུ་འགྱུར། ། ཞེས་རྗེ་རང་བྱུང་ཞབས་ཀྱིས་གསུངས་པ་ལྟར་ཤེས་པར་བྱའོ། ། ལྟ་བ་དེ་དང་འབྲལ་བའི་བསྒོམ་པ་ལ། ། བསྒོམ་པ་ཞི་ལྷག་འབྲེལ་བ་སྟེ། ། མཐའ་གཉིས་ཕྱོགས་སུ་མ་ལྷུང་བ། ། འཇིག་རྟེན་འཇིག་རྟེན་འདས་པ་ཡི། ། ཉམས་མྱོང་རྟོགས་དང་འབྲལ་བའོ། ། ཞེས་གསུངས་པའི་བསྒོམ་པ་ཞི་ལྷག་ཟུང་འབྲེལ་གྱི་ཉམས་མྱོང་དང་འབྲལ་ཚུལ་ཅུང་ཟད་སང་རྣལ་འབྱོར་བཞི་རིམ་དང་སྦྱར་ནས་བཤད་ཅིང་འདིར་ངོ་བོ་རང་བཞིན་མཚན་ཉིད་གསུམ་གྱི་གཤིས་གདངས་རྩལ་གསུམ་སྤྱི་དང་བྱེ་བྲག་ལ་ཕན་པའི་འཇོག་ཚུལ་ཙམ་ཞིག་བརྗོད་ན།
ཉམ་ང་མེད་པའི་ལྟ་བའི་གདེང་དང་ལྡན་པ་སེང་གེ་ལྟ་བུའི་གདམས་ངག་ལ་དོན་བཞི། ཐམས་ཅད་ཆོས་ཉིད་དུ་ཤེས་པ་རིན་པོ་ཆེ་གསེར་གླིང་དུ་ཕྱིན་པ་ལྟ་བུ། མཐའ་དབུས་མེད་ཅིང་སྤྲོས་པ་ཐམས་ཅད་དང་བྲལ་བ་ནམ་མཁའ་ལྟ་བུ། འཕེལ་འགྲིབ་བམ་འགྱུར་བ་མེད་པ་ས་ཡི་སྙིང་པོ་གསེར་ལྟ་བུ། གདོད་མ་ནས་དག་ཅིང་སྤྲོས་པ་དང་བྲལ་བ་སྤང་བྱའི་མིང་མེད་པ་ཉི་མ་ལྟ་བུའོ། ། ཞེས་གསུངས་པས་མན་ངག་ཉམས་ལེན་དུ་དྲིལ་ནས་སྒྲུབ་པ་ལག་ཏུ་བླང་བའི་ཚུལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ་བཅའ་བ་ལུས་ཀྱི་གནད། བླ་མ་མོས་གུས་ཀྱི་གནད་སྔར་བཞིན་ལ་དམིགས་པ་ཏིང་ངེ་འཛིན་གྱི་གནད་ལ་གཉུག་མ་ཀུན་གཞི་རྟོག་མེད་ལ་རྒྱ་བསྐྱེད་ནས་འཇོག་ཚུལ། རང་རྩལ་འཇུག་སེམས་གསལ་ཆ་ལ་གློད་ནས་འཇོག་ཚུལ། རང་སྣང་རྒྱ་ཡན་བསམ་པའི་རང་གཟུགས་ལ་རྒྱ་ཡན་དུ་འཁྱེར་ཚུལ། ཐམས་ཅད་ཆོས་སྐུའི་རོལ་པ་ཟུང་འཇུག་ཏུ་ལ་བཟླ་ཚུལ་ལོ། །
དང་པོ་ནི། ཀུན་གཞི་ལ་ཕྱོགས་རིས་མེད་པས་མ་བཅོས་ཕྱོགས་རིས་དང་བྲལ་བའི་ངང་ལ་འཇོག ། ཀུན་གཞི་ལ་ངོས་བཟུང་མེད་པས་མ་བཅོས་ངོས་བཟུང་མེད་པའི་ངང་ལ་འཇོག ། ཀུན་གཞི་ལ་འཕོ་འགྱུར་མེད་པས་མ་བཅོས་འཕོ་འགྱུར་མེད་པའི་ངང་ལ་འཇོག ། དེ་ལྟར་བཞག་པས་ཉམས་མྱོང་མ་ཐོག་ཏུ་བུ་ཕེབས་པའི་གནད་ཡོད། ཕྱག་རྒྱ་ཆེན་པོ་ལ་གོ་དོན་རྟོགས་རྒྱུ་མེད་པས་གོ་རྟོགས་ཀྱི་ཕྱོགས་སུ་མ་ཡེངས་པར་བཞག ། ཕྱག་རྒྱ་ཆེན་པོ་ལ་དོན་ལ་བསམ་བརྗོད་མེད་པས་བསམ་བརྗོད་ཀྱི་ཕྱོགས་སུ་མ་ཡེངས་པར་བཞག ། ཕྱག་རྒྱ་ཆེན་པོ་ལ་དོན་དམིགས་སུ་མེད་པས་དམིགས་མེད་ཀྱི་ཕྱོགས་སུ་མ་ཡེངས་པར་བཞག ། དེ་ལྟར་བཞག་པས་མྱོང་འདོད་ཀྱི་ཤེས་པ་མ་ཐོག་ཏུ་བུ་འཕྲོད་པའི་གནད་ཡོད། ཆོས་ཉིད་ཀྱི་དོན་ལ་བརྗོད་དུ་མེད་པས་བརྗོད་བྱའི་ཚིག་ལ་མ་ལྟོས་པར་བཞག །
ཆོས་ཉིད་ཀྱི་དོན་ལ་རྟོགས་སུ་མེད་པས་བཟང་རྟོག་གིས་མ་བསླད་པར་བཞག ། ཆོས་ཉིད་ཀྱི་དོན་ལ་འདུ་འབྲལ་མེད་པས་དྲན་སྣང་ལ་དགག་སྒྲུབ་ཀྱིས་མ་བསླད་པར་བཞག་གོ ། དེ་ལྟར་བཞག་པས་མཉམ་བཞག་གི་ཡོན་ཏན་མ་ཐོག་ཏུ་བུ་སྨིན་པ་ཞིག་འོང་བས་ན་རྗེ་རྒོད་ཚང་པས་ཕྱལ་གྱིས་བཏང་ལ་མི་བཞག་གམ། ། ཞེས་དང༌། ཡང་དགོན་པ། བསྒོམ་དུམ་བུ་རུ་མ་བཅད་ཕྱལ་བར་ཞོག ། ཡེ་བསྒོམ་ལ་བློ་ཡི་མ་བཅོས་པར། ། རང་བབ་ལ་བཟོ་ཡི་མ་བསྒོམ་མཛོད། ། ཅེས་གསུངས་ མཆན་འདི་རྣམས་ལ་ཉམས་མྱོང་གནད་དུ་འགྲོ་བ་ལ་དྲན་རིག་རྩ་བྲལ་དུ་རྟོགས་ཅིང་སྣང་ཐོག་ཏུ་འཕྲིག་ཚུད་པའི་དུས་སུ་བསྒོམ་འཁོར་ཡུག་གི་ཁྲིད་སྐྱང་བས་མཉམ་རྗེས་འདྲེས་སླ་བ་གལ་ཤིན་ཏུ་ཆེ། རྒྱུན་ཁྱེར་དུ་རྗེ་རྒོད་ཚང་པའི་རྟེན་འབྲེལ་རབ་བདུན་ཡང་ཟབ་བོ། །
པ་ལྟར་བསྒོམ་ཞིང་དེ་ཡི་ངང་ནས་མ་འགག་པའི་དྲན་རྟོག་སྣ་ཚོགས་སུ་འཕྲོ་ཞིང་རང་རྩལ་གྱི་འཇུག་སེམས་ཡུལ་ལ་རྒྱུག་པར་ཆ་ན། དེའི་བསྒོམ་ཐབས་མང་དུ་འབྱུང་ཡང་མདོ་ཙམ། ཞང་རིན་པོ་ཆེའི་གསུང་ལས། དེ་ལྟར་བཞག་པའི་ངང་ཉིད་ལ། ། རྣམ་རྟོག་ཐོལ་གྱིས་སང་བ་དེ། ། དེ་ཉིད་འོད་གསལ་ཆོས་སྐུ་ལས། ། གཞན་ཞིག་ཡིན་སྙམ་མ་སེམས་ཤིག ། གཡོ་མེད་རྒྱ་མཚོ་དྭངས་པ་ལ། ། རྦ་རླབས་ཆིལ་གྱིས་ལངས་པ་ནི། ། དེ་ཉིད་རྒྱ་མཚོ་དྭངས་པ་ལས། །
གཞན་ཞིག་མིན་པ་ཅི་བཞིན་ནོ། ། རྟོག་པའི་གཞི་མ་སེམས་ཡིན་ལ། ། སེམས་ཀྱི་མཚན་ཉིད་གསལ་རིག་ཡིན། ། གསལ་པའི་རང་བཞིན་སྟོང་པ་སྟེ། ། སྟོང་པའི་ངོ་བོ་བདེ་ཆེན་ཡིན། ། སེམས་ཀྱི་རང་བཞིན་དེ་ལ་ནི། ། མཚན་མའི་མུན་པ་གཏན་མེད་པས། ། འོད་གསལ་བྱ་བའི་མིང་དུ་བཏགས། ། རིག་དང་སྟོང་པ་དབྱེར་མེད་པས། ། ཟུང་འཇུག་བྱ་བའི་མིང་དུ་བཏགས། །
ཆོས་རྣམས་ཀུན་གྱི་བདག་ཉིད་དེ། ། རང་སེམས་རིག་པའི་ངོ་བོ་ཡིན། ། རང་སེམས་རིག་པའི་ངོ་བོ་དེ། ། མཚན་མའི་ལུས་ཀྱི་སྟོང་པས་ན། ། ལུས་མེད་ལུས་དེ་ལུས་ཀྱི་མཆོག ། ལུས་མེད་ཆོས་ཉིད་ལུས་ཡིན་ཕྱིར། ། ཆོས་ཀྱི་སྐུ་ཞེས་བཏགས་པ་ཡིན། ། དེ་ཕྱིར་རྣམ་རྟོག་འཕྲོ་བ་དེ། ། སྟོང་ཉིད་ལ་ནི་སྟོང་ཉིད་འཕྲོ། ། འོད་གསལ་ལ་ནི་འོད་གསལ་འཕྲོ། །
བདེ་ཆེན་ལ་ནི་བདེ་ཆེན་འཕྲོ། ། ཆོས་སྐུ་ལ་ནི་ཆོས་སྐུ་འཕྲོ། ། ཟུང་འཇུག་ལ་ནི་ཟུང་འཇུག་འཕྲོ། ། ཆོས་དབྱིངས་ལ་ནི་ཆོས་དབྱིངས་འཕྲོ། ། རྣམ་དག་ལ་ནི་རྣམ་དག་འཕྲོ། ། རྡོར་སེམས་ལ་ནི་རྡོར་སེམས་འཕྲོ། ། བྱང་ཆུབ་ལ་ནི་བྱང་ཆུབ་འཕྲོ། ། གདམས་ངག་གཤའ་མས་མ་ཟིན་ཅིང༌། ། སྦྱངས་པའི་འཕྲོ་མེད་རྨོངས་པ་ཡིས། ། འཕྲོས་པ་དང་ནི་མ་འཕྲོས་དང༌། །
རྟོག་པ་དང་ནི་མི་རྟོག་དང༌། ། སེམས་དང་ཆོས་སྐུ་གཉིས་སུ་ཕྱེ། ། རྣམ་རྟོག་སྐྱོན་དུ་བལྟས་ཤིང་བཀག ། མི་རྟོག་འདོད་ཅིང་ཆེད་དུ་བསྒྲུབ། ། ཆུ་རླབས་ཕྱག་པས་ཕྱིར་ཕྱིར་འཁྱམས། ། རྟོག་པ་བཀག་པའི་མི་རྟོག་པ། ། དེ་ཉིད་རྣམ་རྟོག་འཁྲུལ་པ་སྟེ། ། ཆོས་སྐུ་བསྒྲིབ་པའི་མུན་ཆེན་ཡིན། ། རྟོག་པ་འཕྲོ་བར་མི་འདོད་དང༌། ། མི་རྟོག་གནས་པར་འདོད་པ་ཡི། །
ཞེ་འདོད་འགོང་པོ་ཕུགས་སུ་བཅུག ། གཉུག་མའི་དཀོར་མཛོད་ཟད་པར་བྱེད། ། རྣམ་རྟོག་བཀག་པའི་སྒོམ་ཆེན་དེ། ། མར་འདོད་ཆུ་ལ་བསྲུབ་པ་བཞིན། ། བསྐལ་པར་བསྒོམས་ཀྱང་དོན་མི་མཐོང༌། ། དེ་ཕྱིར་རྣམ་རྟོག་བཀག་མི་དགོས། ། འདུག་ན་ཆེད་དུ་སྤྲོ་མི་དགོས། ། འཕྲོས་ཀྱང་ཆོས་སྐུ་འདུག་ཀྱང་ནི། ། ཆོས་ཀྱི་སྐུ་ལ་གཡོ་བ་མེད། ། བླ་མའི་གདམས་པས་ཟིན་གྱུར་ན། །
འཕྲོས་ཀྱང་གྲོལ་ལ་འདུག་ཀྱང་གྲོལ། ། བླ་མའི་གདམས་པས་མ་ཟིན་ན། ། འཕྲོས་ཀྱང་འཆིང་ལ་འདུག་ཀྱང་འཆིང༌། ། དེ་ཕྱིར་གདམས་པས་ཟིན་པར་མཛོད། ། གྲོགས་སུ་འཆར་བ་གདོན་མི་ཟ། ། བརྟག་དཔྱད་ཚབ་ཚུབ་མ་མང་པར། ། ཀླད་ཀྱིས་ཀློད་ལ་ལྷན་གྱིས་ཞོག ། ཕྱིན་ལོག་རྗེས་སུ་མ་འབྲང་བར། ། ཤེས་པ་ཅི་དགར་ཐོང་ལ་ཐོང༌། ། ཕྱི་རོལ་ཡུལ་ལ་མ་ལྟ་ཞིག །
ནང་གི་སེམས་ལ་མ་ལྟ་ཞིག ། ཡུལ་རྣམས་སྟོང་པ་སེམས་ཀྱང་སྟོང༌། ། ཉམ་ང་བག་ཚ་བྱ་མི་དགོས། ། འདི་ཡིན་སྙམ་པ་གང་བྱུང་ཡང༌། ། དམིགས་ཞེན་ས་བོན་ཐེབས་པ་ཡིན། ། རློམ་སེམས་མྱུ་གུ་སྐྱེས་གྱུར་ན། ། འཁོར་བའི་སྡོང་པོ་འཕེལ་བར་མཆིའོ། ། སེམས་ཉིད་ཡེ་དག་འོད་གསལ་ལ། ། བསྒོམ་པའི་མུན་པས་མ་སྒྲིབས་ཤིག ། རྩོལ་མེད་འབྲས་བུ་སྟོར་བ་མཆིའོ། །
སེམས་ཉིད་རྒྱ་མཚོ་དྭངས་པ་ལ། ། ཞེ་འདོད་རྙོག་མ་མ་སློང་ཞིག ། ཆོས་སྐུའི་ནོར་བུ་སྒྲིབ་པར་མཆིའོ། ། སེམས་ཉིད་མེ་ལོང་གཡའ་དག་ལ། ། བསམ་གཏན་དྲི་མས་མ་བྱུགས་ཤིག ། ཡེ་ཤེས་གཟུགས་བརྙན་མི་མཐོང་ངོ༌། ། སེམས་ཉིད་ནོར་བུ་རིན་ཆེན་དེ། ། མཚན་མའི་འཇིམ་པས་མ་བཏུམས་ཤིག ། འབྲས་བུ་དགོས་འདོད་འགག་པར་མཆིའོ། ། མདོར་ན་ཡིན་བསམ་མེད་པར་ཞོག །
མ་ཡིན་སྙམ་པའང་མེད་པར་ཞོག ། ཡིན་སྙམ་སེམས་དང་མིན་སྙམ་སེམས། ། ཕན་ཚུན་ལྟོས་པའི་འཛིན་པ་ཡིན། ། མིན་པ་གང་ཡང་མེད་པས་ན། ། མ་ཡིན་པ་ཡང་གང་ཡང་མེད། ། སྙེམས་བྲལ་ངང་དུ་ཕྱམ་གྱིས་ཞོག ། བཞག་དང་མི་བཞག་མི་བསམ་ཞིང༌། ། བཏང་དང་མི་བཏང་ཡང་མི་བསམ། ། བསམ་དང་མི་བསམ་ཡང་མི་བསམ། ། འགྲོའམ་འདུག་གམ་འགྲེང་ཡང་རུང༌། །
བསྒོམ་མམ་ཉལ་ལམ་ཟ་ཡང་རུང༌། ། ཅལ་ཅོལ་སྨྲ་དང་གཏམ་ཡང་རུང༌། ། གཉུག་མའི་ཡིད་ཀྱིས་ཟིན་པ་གཅེས། ། ཞེས་གསུངས་པས། དེའང་དང་པོའི་དུས་སུ་ཤེས་པ་ལྷོད་ཀློད་ནས་རང་སར་འཇོག་པ་གལ་ཆེ། རྣམ་པར་རྟོག་པ་སྲ་རམ་པ་སྐྱེས་པའི་དུས་སུའང་ངོ་བོ་ངོས་བཟུང་ལ་དེ་ཐོག་འཛིན་མེད་དུ་ལྷོད་གློད་ལ་འཇོག ། ཉོན་མོངས་པ་འཁྲུག་གཏུམ་པ་སྐྱེས་པའི་དུས་སུ་ལྷོད་གློད་ལ་འཇོག ། མི་དགའ་བ་ཚ་གྱུ་བ་བྱུང་བའི་དུས་སུའང་ལྷོད་གློད་ལ་འཇོག་སྟེ། ཕྱག་རྒྱ་ཆེན་པོ་བསྒོམ་པ་ལ། ། འདི་བྱའི་ཏིག་པོ་མི་བདོག་གི །
ནམ་དྲན་དུས་སུ་ཀློད་ལ་ཞོག ། ཅེས་གསུངས། ཞོག་བྱ་བ་འདི་ཡང་ཚིག་ཡིན། དོན་བཟུང་ནས་བཞག་རྒྱུའམ་བཏེགས་ནས་བཞག་རྒྱུའམ་བཅོས་ནས་བཞག་རྒྱུའམ་བློས་བསྒོམ་རྒྱུ་སྤུ་ཙམ་མེད། ལྷ་མི་གསལ་བ། སྔགས་མི་གཅོག་པ། ཐབས་ལམ་མི་ཆུན་པ་རྣམས་བཅུན་རྒྱུ་མེད། ཁོ་རང་རང་བབ་བཟོ་མེད་གཉེར་མེད་སོ་མ་ཉིད་དུ་ཏེ་ལོའི་ཆོས་དྲུག་ལྟར་འཇོག་སྟེ། འདས་པ་མི་མནོ། མ་འོངས་པ་མི་བསམ།
ད་ལྟ་བ་མི་སེམས། བློས་བྱས་མི་བསྒོམ། ཡིན་མིན་གྱི་བརྟགས་ཤིང་མི་དཔྱད། སེམས་ཁོ་རང་རང་ལུགས་སུ་བཞག་སྟེ། རྒྱལ་བ་ཡང་དགོན་པས། བློ་རྟོག་པ་ལ་སྐྱོན་དུ་མི་ལྟ་ཞིང༌། ། མི་རྟོག་པ་ཆེད་དུ་མི་བསྒོམ་པར། ། སེམས་རང་ལུགས་སུ་ཞོག་ལ་རྒྱང་སོ་ཞིག་ཚུག་དང༌། ། ཞེས་གསུངས་པ་ལྟར་ཤེས་པར་བྱའོ། ། མཆན་འདིའི་ཉམས་ལེན་ལ་རྐྱེན་སྣང་ཕལ་ཆེར་རང་གྲོལ་དུ་ཤར་ཙམ་ནས་རོ་སྙོམས་དྲུག་སྐོར་དང་གསང་སྤྱོད་ཟློག་སྒོམ་སོགས་རོ་སྙོམས་སྤྱོད་པའི་ཁྲིད་ཀྱི་བོགས་འདོན་རྣམས་ཤིན་ཏུ་གལ་ཆེའོ། །
དེའི་ངང་ནས་རང་གི་རིག་པ་འདི་ཚོགས་དྲུག་གི་སྟེང་དུ་སོ་སོར་འཆར་ཞིང་རེས་འགའ་ཡུལ་ལ་མི་འཇུག་པར་རྟོག་མེད་དུ་གནས། དེ་ལ་མི་གནས་པ་ན་གང་ཤར་བའི་ཐོལ་སྐྱེས་ཀྱི་ཤེས་པ་ངོས་བཟུང་ནས་དེ་ཉིད་ཁོ་རང་གི་སྟེང་དུ་ཀླད་པས་རིག་པ་དང་དྲན་པ་རང་དྭངས་ལ་འགྲོ་བ་ཡིན། ཕྱི་རོལ་གྱི་ཡུལ་སྣང་འདི་ཡང་མད་ང་གསུམ་གྱི་རྨི་ལམ་དང་སྒྱུ་མ་འདྲ་བ་ཡིན་པས་ཡུལ་འཛིན་གྱི་ཞེན་པ་བཏང་ནས་སྣང་ཐོག་ཏུ་མ་བཅོས་པ་འཇོག་པས་ཕྱི་ནང་གི་ཆགས་ཞེན་དང་འཛིན་པ་འཇིག་པ་ཡིན། དགྲ་གཉེན་དང་བདེ་སྡུག་སོགས་གཉིས་འཛིན་གྱི་རྩ་བ་བཅད་པ་ཆོས་ཉིད་ཀྱི་རྟོགས་པའི་ངོ་བོ་རང་རྡོལ་དུ་འོང་བ་ཡིན། སྒོ་ལྔ་དབང་པོའི་རྩལ་འདགས་པས་ཆོས་སྐུའི་མདངས་ཐོན་ནས་སྟོང་ཉིད་སྙིང་རྗེ་དབྱེར་མེད་པ་འཆར་བ་ཡིན། མ་ཡེངས་དྲན་པའི་རྒྱུན་མཐུད་པས་ལས་སོགས་པའི་མཁན་པོ་མེད་པ་ཡིན། དེའི་ཕྲ་ཞིབ་སྣང་ཐོག་ཏུ་ཚོགས་བརྒྱད་ཀྱི་དུག་དབྱུང་ལ་ཀུན་གཞིའི་དུག་རང་ངོ་མ་ཤེས་པ། སྒོ་ལྔའི་དུག་གཟུགས་ལྟ་བུ་མཐོང་བ་ལ་སྣང་འཛིན་བྱུང་བ། ཡིད་ཤེས་ཀྱི་དུག་ཡུལ་གཅིག་སྤུ་རིས་འབྱེད་པ། ཉོན་ཡིད་ཀྱི་དུག་དེ་ལ་ཆགས་སྡང་སྐྱེ་བ་ཡིན་པས་དེ་ལྟ་བུའི་ཚེ་ན་ཀུན་གཞིའི་ཡུལ་མེད་འཆར་སྒོ་རང་ངོ་ཤེས་པ།
སྒོ་ལྔ་ཡུལ་མེད་གསལ་སྟོང་དུ་འཆར་བ་ཡིད་བྱེད་ཀྱི་དེར་འཛིན་འགྱུ་བ་དག་པ། ཉོན་ཡིད་རང་རྩལ་རྟོག་མེད་དུ་ངོ་ཤེས་པར་བྱས་ལ་གང་ཤར་གྱི་ངོ་བོ་མ་འགག་པར་ཤར། མ་ཡེངས་པར་བལྟས། མ་འཁྲུལ་བར་མཐོང༌། མ་བཅིངས་པར་གྲོལ་བ་དགོས། གསུངས་པ་བཀའ་བརྒྱུད་གོང་མའི་གདམས་ངག་ལ་ངེས་ཤེས་ཚུད་པར་བྱ་དགོས་ འདིའི་རྒྱབ་སྐྱོར་དུ་བློ་འདས་ལ་བཟླའི་སྐོར་གྱི་ཁྲིད་གལ་ཆེ། མཆན། པས་དེ་ལྟར་གལ་ཆེའོ། ། ཟུང་འཇུག་དུ་ལ་བཟླ་བ་ནི་ལྟ་བྱེད་ཀྱི་མཁན་པོ་དབྱིངས་སུ་བསྒྱུར་ལ་གཉིས་སྣང་གི་འཛིན་པ་རང་སར་བཤིག་པའོ། ། དེ་དག་སྒོམ་པ་ཉམས་མྱོང་དང་འབྲལ་བར་བྱ་བའི་ཚུལ་ཡིན་ལ།
སྤྱོད་པ་དུས་ཚོད་དང་འབྲེལ་བ་ནི། ཐེག་གསུམ་གནས་སྐབས་སོ་སོར་སྤྱད། ། ཐེག་ཆེན་ལམ་གྱི་རིམ་པ་བཞིན། ། རང་གཞན་སྨིན་པར་བྱེད་པ་ཡི། ། སྤྱོད་པ་དུས་དང་འབྲེལ་བ་གཅེས། ། ཞེས་གསུངས་པས། ཕྱི་རོལ་པ་ནི་སྤང་བྱ་དངོས། ཉན་རང་གི་སྤྱོད་པའང༌། དེ་རིགས་ཀྱི་སྤྱད་བྱ་ཙམ་དང༌། ཐེག་ཆེན་པས་རང་གི་རྒྱུད་ཚོད་དང་བསྟུན་པར་བྱས་ལ།
ལས་དང་པོ་པ་དང༌། བརྟན་པ་དང༌། སྤྱོད་པ་ལ་ཞུགས་པ་དང་མཐར་ཐུག་གི་སྤྱོད་པ་རྣམས་བསྲེ་བར་མི་བྱ་སྟེ། སྤྱན་རས་གཟིགས་ཀྱི། ལས་དང་པོ་པས་རྣལ་འབྱོར་པའི་སྤྱོད་པ་མི་བྱའོ། ། རྣལ་འབྱོར་པས་གྲུབ་ཐོབ་ཀྱི་སྤྱོད་པ་མི་བྱའོ། ། གྲུབ་ཐོབ་ཀྱིས་བྱང་ཆུབ་སེམས་དཔའི་སྤྱོད་པ་མི་བྱའོ། ། བྱང་ཆུབ་སེམས་དཔས་སངས་རྒྱས་ཀྱི་སྤྱོད་པ་མི་བྱའོ། ། ཞེས་གསུངས་པས། སྤྱོད་པ་མཐའ་གཉིས་སྤངས་པ་སྟེ། །
འདོད་པའི་བསོད་ནམས་མི་བསྒྲུབ་ཅིང༌། ། ངལ་ཞིང་དུབ་པའི་མཐའ་སྤངས་པ། ། འཚོ་བ་དག་པའི་སྤྱོད་པ་ཡིན། ། ཁམས་གསུམ་ཉོན་མོངས་སྤོང་བྱེད་ཅིང༌། ། སྙིང་རྗེས་གཞན་ལ་ཕན་བྱེད་པ། ། དང་པོའི་ལས་ཀྱི་སྤྱོད་པ་ཡིན། ། མཉམ་བཞག་དམ་བཅའ་མི་གཏོང་ཞིང༌། ། ཤེས་རབ་སྙིང་རྗེས་རྗེས་ཐོབ་སྐྱོང༌། ། མ་ཞེན་སྤེལ་སྦྱང་བྱེད་པ་ནི། ། ཡོན་ཏན་འཕེལ་བའི་སྤྱོད་པ་ཡིན། །
རྣམ་མི་རྟོག་ཅིང་ཞི་བ་སྤང༌། ། གཞན་དོན་སྤྱོད་ཅིང་སྲིད་མི་ཆགས། ། སེམས་དཔའ་ཆེན་པོའི་སྤྱོད་པ་ཡིན། ། མ་དག་ཚུལ་འཆོས་སྤྱོད་པ་དང༌། ། ལོག་པའི་བརྟུལ་ཞུགས་སྤྱོད་པ་དང༌། ། ཤེས་བཞིན་མི་ལྡན་ཐོ་ཅོ་སྤྱོད། ། དེ་གསུམ་ཕྱོགས་མཐུན་སྤང་བར་བྱ། ། ཞེས་རྗེ་རང་བྱུང་ཞབས་ཀྱིས་གསུངས་ཤིང་སྤྱོད་པ་རྒྱ་ཆེར་བཤད་པ་ཁོ་བོས་དམ་ཚིག་རྒྱ་མཚོར་བཤད་པ་བཞིན་ཤེས་པར་གྱིས་ཤིག ། ཅེས་གསུངས། དེའང་ལས་དང་པོ་པ་ཐེག་པ་སྤྱི་དང་མཐུན་ཞིང་ཡོན་ཏན་འཕེལ་བའི་སྤྱོད་པ་ལ་སྟོང་ཉིད་སྙིང་རྗེའི་སྙིང་པོ་ཅན་གྱི་སྦྱིན་སོགས་བསོད་ནམས་དང་ཡེ་ཤེས་སྒྲུབ་པའི་བསམ་གཏན་དེ་རྣམ་པ་ཀུན་གྱི་མཆོག་དང་ལྡན་པའི་སྟོང་ཉིད་སྒྲུབ་པ་ཡིན་པར་གཙུག་ན་རིན་ཆེན་གྱིས་ཞུས་པའི་མདོ་ལས་གསུངས་ཤིང༌།
རྒྱུད་བླ་མར་ཡང༌། སྦྱིན་དང་ཚུལ་ཁྲིམས་བཟོད་ལ་སོགས། ། རྣམ་པ་ཀུན་གྱི་མཆོག་ལྡན་པ། ། སྟོང་པ་ཉིད་ནི་གཟུགས་སུ་བརྗོད། ། ཅེས་དང༌། རྒྱན་ལས་ཀྱང༌། རྒྱལ་སྲས་སྤྱོད་ཚེ་ཇི་ལྟ་ཇི་ལྟ་བུ། ། དབང་པོའི་སྤྱོད་ཡུལ་སྣ་ཚོགས་འཇུག་འགྱུར་བ། ། དེ་དང་དེ་ལ་རིགས་པས་མཐུན་ཚིག་གིས། ། སེམས་ཅན་ཕན་ཕྱིར་དེ་མངོན་འདུ་བྱེད་དོ། །
ཞེས་སོགས་རྒྱ་ཆེར་གསུངས་པ་ལྟར་སྔར་ཇི་སྐད་བཤད་པའི་བྱང་ཆུབ་སེམས་དཔའ་བསླབ་བྱ་ལ་སློབ་ཅིང་འདིར་ནི་སྐབས་དོན་ཉམས་ལེན་ཁོ་ན་དང་འབྲེལ་བ་བསྲེ་བ་རོ་སྙོམས་ཀྱི་སྤྱོད་པ་ལ་གྲུབ་ཐོབ་གོང་མའི་དགོངས་པ་སྙན་བརྒྱུད་རིན་པོ་ཆེའི་ཁྱད་ཆོས་ཡིན་ལ། རྗེ་མི་ལའི་གསུང་ལས། སྔ་ཕྱི་བསྲེ་བའི་གནད་ཀྱིས་དངོས་པོ་ཀུན་ལ་རོ་སྙོམས་པ་ལ་གཉིས། གང་ཤར་གཉིས་མེད་དུ་བསྲེས་ལ་ཟུང་འཇུག་ཏུ་རོ་སྙོམས་པ་དང༌། ཤུགས་འབྱུང་ཞེན་པ་རང་གྲོལ་གྱི་སྤྱོད་པ་ལ་རོ་སྙོམས་པའོ། ། དང་པོ་ལ་གཞི་ལམ་འབྲས་གསུམ་དབྱེར་མེད་དུ་བསྲེ་ལ་ཟུང་འཇུག་ཏུ་རོ་སྙོམས་པ། བདེ་གསལ་མི་རྟོག་པ་དབྱེར་མེད་དུ་བསྲེ་ལ་ཟུང་འཇུག་ཏུ་རོ་སྙོམས་པ་དང༌། སངས་རྒྱས་དང་སེམས་ཅན་གཉིས་མེད་དུ་བསྲེ་ལ་ཟུང་འཇུག་ཏུ་རོ་སྙོམས་པ་དང༌། འཁོར་འདས་གཉིས་མེད་དུ་བསྲེ་ལ་ཟུང་འཇུག་ཏུ་རོ་སྙོམས་པ་དང༌། དགེ་སྡིག་གཉིས་མེད་དུ་བསྲེ་ལ་ཟུང་འཇུག་ཏུ་རོ་སྙོམས་པ་དང༌།
འཇིག་རྟེན་ཆོས་བརྒྱད་གཉིས་མེད་དུ་བསྲེ་ལ་ཟུང་འཇུག་ཏུ་རོ་སྙོམས་པའོ། ། ཤུགས་འབྱུང་ཞེན་པ་རང་གྲོལ་གྱི་སྤྱོད་པ་ལ་རོ་སྙོམས་པ་ནི་བཅུ། ཚེ་འདི་ལ་ཞེན་པའི་བློ་བྱུང་ན་སྒྱུ་མ་མཁན་གྱི་སྤྱོད་པ་བྱ། སྣང་བའི་ཡུལ་ལ་བདེན་འཛིན་གྱི་བློ་བྱུང་ན་སྨྱོན་པ་ལྟ་བུའི་སྤྱོད་པ་བྱ། ནོར་རྫས་ལ་ཞེན་པའི་བློ་བྱུང་ན་བུ་ཆུང་ལྟ་བུའི་སྤྱོད་པ་བྱ། གཙང་མི་གཙང་གི་བློ་བྱུང་ན་ཁྱི་ཕག་ལྟ་བུའི་སྤྱོད་པ་བྱ། ཡུལ་དང་གཉེན་བཤེས་ལ་གདུང་བའི་བློ་བྱུང་ན་རི་དྭགས་རྨས་མ་ལྟ་བུའི་སྤྱོད་པ་བྱ། ནད་དང་གདོན་གྱི་བར་ཆད་བྱུང་ན་དཔའ་བོ་གཡུལ་དུ་ཞུགས་པ་ལྟ་བུའི་སྤྱོད་པ་བྱ། བསོད་ཆུང་བདུད་ཀྱི་བསླུ་བྲིད་བྱུང་ན་བྱ་སྒྲོ་རླུང་གིས་ཁྱེར་བ་ལྟ་བུའི་སྤྱོད་པ་བྱ། བཙུན་མོ་པདྨའི་ཕྲེང་བ་ཅན་གྱི་བར་ཆད་བྱུང་ན་བསེ་རུ་ལྟ་བུའི་སྤྱོད་པ་བྱ།
སྡུག་བསྔལ་དང་སྐྱོ་བའི་བློ་བྱུང་ན་ལྷ་ཡི་རོལ་མོ་མཁན་གྱི་སྤྱོད་པ་བྱ། དུས་དང་རྣམ་པ་ཐམས་ཅད་དུ་ནམ་མཁའ་གོས་སུ་གྱོན་པའི་སྤྱོད་པ་བྱའོ། ། ཞེས་གསུངས་པ་ལྟར་ཞིབ་ཏུ་ཤེས་ཤིང་ཉམས་སུ་ལེན་པར་བྱ་བ་དེ་ལྟ་བུའི་ངང་ནས་འགྲོ་འཆག་ཉལ་འདུག་ཐམས་ཅད་ཀྱི་དུས་རྗེས་ཐོབ་ཀྱི་ཏིང་ངེ་འཛིན་གང་ཤར་གང་བྱུང་གི་སྟེང་དུ་བསྲེ་ནས་འཁྱེར་དགོས་པ་ཡིན་ཏེ། གང་དང་གང་དུ་འགྲོ་བའི་དུས་ན་ཡུལ་སྣང་གང་ཡིན་པ་དེ་ལ་ཉམས་ལེན་གྱི་མཐིལ་བྱས་ནས་འཛིན་མེད་གང་ཤར་གྱི་སྟེང་དུ་འཇོག ། གང་དུ་འཆག་པའི་དུས་སུ་ལྟ་སྒོམ་གྱི་དོན་དང་མ་བྲལ་བར་དགག་སྒྲུབ་དང་བྲལ་བའི་ངང་ནས་འཆག ། གང་དུ་ཉལ་བའི་དུས་སུ་གཏི་མུག་འོད་གསལ་དང་བསྲེ་སྟེ་རང་རིག་རང་གསལ་གྱི་སྒྲོན་མེ་འདེག ། གང་དུ་འདུག་པའི་དུས་སུ་ཆོས་སྐུའི་རང་སོ་བཟུང་ནས་དུས་གསུམ་གྱི་སྤྲོས་པས་མཉམ་གཞག་ལས་མ་གཡོས་པའི་ངང་དུ་རྗེས་ཐོབ་ཀྱི་རྩལ་སྦྱོང་བས་རྒྱུ་འབྲས་རྟེན་འབྲེལ་གྱི་ཡིན་ལུགས་ཅི་བཞིན་འཆར་བའོ། ། དེ་ལྟ་མ་ཡིན་ན་སྤྱོད་ལམ་ལེགས་ཀྱང་གྲོལ་བ་མི་ཐོབ་སྟེ། ཞང་རིན་པོ་ཆེས། གཉིས་མེད་རྟོགས་པས་མ་ཟིན་པའི། །
བཙན་ཐབས་བཅོས་མ་ཐོ་ཅོ་ཡིན། ། དགྲ་ཟིན་གསེར་དང་བོང་བ་མཉམ། ། ཡ་ཚུལ་ཕྱི་ཚིས་མ་བྱས་ཀྱང༌། ། གྲོལ་ན་བུ་ཆུང་ཅིས་མི་གྲོལ། ། གཉིས་མེད་རྟོགས་པས་མ་ཟིན་པའི། ། གཟའ་གཏད་མེད་པས་གྲོལ་གྱུར་ན། ། སྨྱོན་པ་ཐམས་ཅད་གྲོལ་བར་རིགས། ། གཉིས་མེད་རྟོགས་པས་མ་ཟིན་པའི། ། གཙང་བཙོག་མེད་པས་གྲོལ་གྱུར་ན། ། ཁྱི་ཕག་རྣམས་ཀྱང་གྲོལ་བར་རིགས། །
གཉིས་མེད་རྟོགས་པས་མ་ཟིན་པའི། ། སྤྱོད་ལམ་མཁས་པས་གྲོལ་གྱུར་ན། ། བག་མ་རྣམས་ཀྱང་གྲོལ་བར་རིགས། ། གཉིས་མེད་རྟོགས་པས་མ་ཟིན་པའི། ། རང་བྱུང་ལྷུག་པས་གྲོལ་གྱུར་ན། ། གླང་གླེན་རྣམས་ཀྱང་གྲོལ་བར་རིགས། ། གཉིས་མེད་རྟོགས་པས་མ་ཟིན་ན། ། ཞིབ་རུང་རྩིང་རུང་འཆིང་བར་འགྱུར། ། གཉིས་མེད་རྟོགས་པས་ཟིན་གྱུར་ན། ། སྤྱོད་པ་རྩིང་རུང་མི་རྩིང་རུང༌། །
ཅི་ལྟར་བྱས་ཀྱང་གྲོལ་བར་འགྱུར། ། ཕྱོགས་མེད་སྙིང་རྗེས་ཟིན་གྱུར་ན། ། ཅི་ལྟར་བྱས་ཀྱང་མཆོག་གི་ལམ། ། ཕྱོགས་མེད་སྙིང་རྗེས་མ་ཁྱབ་ན། ། ཇི་ལྟར་བྱས་ཀྱང་དམན་པའི་ལམ། ། ཞེས་གསུངས། དེ་རྣམས་ལ་ལྟ་བ་མཐར་ཕྱིན་ཆོས་སྐུ་ཕྱག་རྒྱ་ཆེན་པོ། བསྒོམ་པ་མཐར་ཕྱིན་ལོངས་སྐུ་ཕྱག་རྒྱ་ཆེན་པོ། སྤྱོད་པ་མཐར་ཕྱིན་སྤྲུལ་སྐུ་ཕྱག་རྒྱ་ཆེན་པོ་ཞེས་གསུངས་པའང་དོན་དབྱིངས་རིག་དབྱེར་མེད་ཀྱི་ཚུལ་ལ་མི་ཤེས་པའི་སྒྲིབ་གཡོག་སེལ་བ་ཙམ་གྱིས་གཞི་ཐོག་ཏུ་འབྲས་བུ་སླེབས་པ་དང༌། བློ་ཟད་ཆོས་ཟད་དང༌།
འབྲས་བུ་མཐར་ཕྱིན་པ་སོགས་སུ་བཏགས་པ་སྟེ་གཞི་འགྱུར་མེད་ནམ་མཁའ་ལྟ་བུ་གང་སྟོང་ཕྱོགས་རིས་འཕེལ་འགྲིབ་མེད་པ་དེ་ལ་རྣལ་འབྱོར་པས་ཐོས་པས་ཕྱིའི་སྒྲོ་འདོགས་བཅད། བསམ་པས་ནང་གི་སྒྲོ་འདོགས་བཅད། བསྒོམས་པས་གནས་ལུགས་གཏན་ལ་ཕབ་ཀྱང༌། བློ་ལས་འདས་པའི་ཆོས་སྐུ་གཞི་དུས་ཀྱི་མ་བཅོས་པ་དེ་གའི་སྟེང་དུ་ལྷན་གྱིས་ཕེབས་པ་མ་གཏོགས་རྙེད་རྒྱུ་དང་མཐོང་རྒྱུ་མ་བྱུང་བ་ལྟ་བ་སྔ་ཐོག་ཏུ་ལྡོག་པ་གཟིང་གི་བྱ་རོག་ལྟ་བུ་ཡིན། བསྒོམ་པ་ཉམས་མྱོང་གི་གཏན་ཚིགས་དང་དམིགས་གཏད་ཅི་ལྟར་བྱས་ཀྱང་སྐྱེ་མེད་ཀྱི་དོན་ལ་གང་ཡང་བྱར་མེད་པས་དངོས་འཛིན་གྱི་ཞེན་པ་དང་བྲལ་བ་སྟེ་ཐ་མལ་གྱི་ཤེས་པ་རྗེན་པ་མ་བཅོས་པ་དེའི་སྟེང་དུ་འཁོར་ཡོང་བས་བསྒོམ་པ་སྔར་ཤུལ་དུ་ལྡོག་པ་རི་དྭགས་ཁྱིས་དེད་པ་ལྟ་བུ་ཡིན། སྤྱོད་པ་དགེ་སྡིག་གི་བསྲུང་བྱ་ཚོགས་གཉིས་ཀྱི་བསགས་ཐབས་སོགས་གལ་ཆེ་ཆེ་པོ་གཟའ་གཏད་ཡོད་པ་བཞིན་བྱས་ནས་མཐར་དོན་གྱི་ངོ་བོ་ཀློང་དུ་གྱུར་ཙམ་ན་སྤྱོད་བྱ་སྤྱོད་བྱེད་གཟའ་གཏད་བྲལ་བའི་གཞི་ཐོག་ཏུ་འཁོར་ནས་སྤྱོད་པ་ངེས་མེད་བུ་ཆུང་གི་བྱ་བྱེད་ལྟ་བུ་ཡིན། ལམ་ལྟ་སྒོམ་སྤྱོད་པའི་ཕྱོགས་སུ་འབད་ཅིང་སྤྱོད་པའི་འབྲས་བུ་ལ་གློ་བུར་གྱི་དྲི་མ་དང་བྲལ་བའི་ཁྱད་པར་ཙམ་ལས་ངོ་བོ་བཟང་ངན་མེད་པར་གཞིའི་གནས་ལུགས་དེ་ག་མངོན་དུ་བྱས་པ་འབྲས་བུ་སླར་ལོག་ཞིང་པའི་སྟོན་ཐོག་ལྟ་བུ་ཡིན་གསུངས། དེ་ལྟ་བུའི་ལྷན་ཅིག་སྐྱེས་པའི་ཡེ་ཤེས་ཟབ་ཅིང་རྒྱ་ཆེ་བའི་དོན་འདི་ནི་སྟོན་པ་དུས་གསུམ་གྱི་སངས་རྒྱས་ཐམས་ཅད་ཀྱི་བསྟན་པ་གཅིག་པུ་འདི་ཉིད་རྟོགས་པས་ཆོས་ཐམས་ཅད་ཀྱི་དོན་རྟོགས་ཤིང༌། ཆོས་ཀྱི་སྒོ་མོ་བརྒྱད་ཁྲི་བཞི་སྟོང་ཇི་སྙེད་དུ་གྲགས་པ་ཐམས་ཅད་འདིར་མ་འདུས་པ་མེད་དེ། བདེ་མཆོག་མཁའ་འགྲོ་རྒྱ་མཚོ་ལས་ཇི་ལྟར་ས་གཅིག་ཐོབ་པ་ཡི། །
ས་ནི་ཐམས་ཅད་ཐོབ་པར་འགྱུར། ། དེ་བཞིན་མན་ངག་ཐམས་ཅད་ཀྱང༌། ། མན་ངག་གཅིག་གིས་ཐོབ་པར་འགྱུར། ། ཞེས་གསུངས་པ་དང༌། དཔལ་ནཱ་རོ་པའི་ལྟ་བ་མདོར་བསྡུས་ལས། སྟོང་པ་དེ་ཉིད་རིག་པ་སེམས། ། བྱང་ཆུབ་སེམས་ཀྱང་དེ་ཉིད་དོ། ། སངས་རྒྱས་རིགས་ཀྱང་དེ་ཉིད་དོ། ། བདེ་གཤེགས་སྙིང་པོ་དེ་ཉིད་དོ། ། ཅི་བཞིན་པ་ཡི་རོ་མྱོང་བ། །
བདེ་བ་ཆེན་པོ་དེ་ཉིད་དོ། ། གསང་སྔགས་ཞེས་བྱ་དེ་ཉིད་དོ། ། ཐབས་དང་ཤེས་རབ་དེ་ཉིད་དོ། ། ཟབ་དང་རྒྱ་ཆེ་དེ་ཉིད་དོ། ། ཀུན་བཟང་ཡབ་ཡུམ་དེ་ཉིད་དོ། ། སྣང་སྟོང་དབྱིངས་དང་ཡེ་ཤེས་ལ། ། ཡེ་སངས་རྒྱས་ཞེས་དེ་ལ་བྱ། ། ཞེས་གསུངས་པས། དེ་ལྟར་ཟབ་མོ་བླ་ན་མེད་པའི་དོན་ཕྱིན་ཅི་མ་ལོག་པ་ཐུགས་སུ་ཆུད་པར་བྱའོ། ། རྗེས་སྔ་མ་ལྟར་ལ་ཁྱད་པར་དུ་སྤྱོད་ལམ་ཀུན་ཏུ་རྟོགས་པའི་ངོ་བོ་ཉིད་དང་མ་བྲལ་བར་མཛོད་ཅིག །
བྱས་ལ་མཎྜལ་གཏོར་འབུལ་སྨོན་ལམ་གདབ་པ་སོགས་བྱའོ། ། ཉི་མ་སོ་བརྒྱད་ཆོས་ཐུན་ཉེར་གསུམ་པའོ། ། ༈ ཆོས་ཐུན་ཉེར་བཞི་པ་ལ་ཡང་སྔར་བཞིན་ཚིག་གི་མཚམས་སྦྱོར་བྱས་ནས། དེ་ལྟར་ཡིན་ལུགས་ལྷན་ཅིག་སྐྱེས་པའི་ཡེ་ཤེས་ངོ་སྤྲད་པ་སོང་ནས་དོན་གཉིས་པ་ཐབས་ཤེས་ཟུང་འཇུག་གི་སྒོ་ནས་ལམ་དུ་བྱེད་པ་ལ། དེ་ལྟར་འབྲས་བུ་མངོན་སུམ་དུ་རྟོགས་པ་ཆོས་ཀྱི་དབྱིངས་དེ་ཉིད་ཀྱི་ངང་ལས་མ་གཡོས་བཞིན་དུ། རྩེ་གཅིག་གི་བསྒོམ་པ་དང༌། སྒོམ་ལ་མཐུན་པའི་རྐྱེན་སྤྱོད་པ་དམ་ཚིག་ལ་ཚུལ་བཞིན་གནས་པས་གློ་བུར་གྱི་དྲི་མ་ཕྲ་ཞིང་ཕྲ་བ་ཡན་ཆད་སྦྱོང་ནས་མཐར་ཐུག་བློ་ཟད་ཆོས་ཟད་གཞི་ཐོག་ཏུ་འབྲས་བུ་སླེབ་པའི་བར་ལ་བརྩོན་པ་མི་འདོར་བ་གལ་ཆེ། ནཱ་རོ་པའི་ལྟ་བ་མདོར་བསྡུས་ལས། དེ་ལྟར་ལྟ་བ་མ་ནོར་བར། ། སྒོམ་པ་དང་ནི་སྤྱོད་པ་དང༌། །
དངོས་དང་མཐུན་པས་བྱང་ཆུབ་ཐོབ། ། ཅེས་གསུངས་པས། འདིར་ལྟ་བསྒོམ་པ་སྤྱོད་པ་དམ་ཚིག་གནད་གཅིག་ཏུ་དྲིལ་ནས་ཟུང་འཇུག་ཏུ་ཉམས་སུ་ལེན་དགོས་པ་སྟེ། འོད་གསལ་ལྷན་ཅིག་སྐྱེས་པའི་ངོ་བོ་དེ་ཤེས་རབ་ཆོས་ཀྱི་སྐུ་ཡིན་ལ་དེ་ལ་གོམས་ཤིང་འདྲིས་ནས་མངོན་དུ་བྱེད་པའི་སྒོམ་པ་སྤྱོད་པ་དམ་ཚིག་རྣམས་ནི་ཐབས་ཀྱི་མཆོག་བླ་ན་མེད་པ་ཉིད་དོ། ། དེ་ལྟ་བུར་ལྟ་སྤྱོད་དམ་ཚིག་ཟུང་འབྲེལ་དུ་བསྒྲུབ་པས་ཉམས་རྟོགས་ཀྱི་དྲོད་ཚད་འཛིན་པ་ཞིང་ས་ལྟ་བུའི་གདམས་ངག་ལ་དོན་བཞི། སྣང་བ་སེམས་སུ་ཤེས་པ་དང༌། སྣང་བ་སྒྱུ་མ་ལྟ་བུར་ཤར་བས་སྣང་བ་ལ་ཞེན་པ་རང་གྲོལ་དུ་སོང་བ་གཉིས་དུས་གཅིག་ལ་འབྱུང་བ་ཡིན། སེམས་ཉིད་སྟོང་པ་རུ་གཏན་ལ་འབེབས་པ་དང༌། ཆགས་སྡང་གི་གནོད་པ་ཞི་བ་དུས་གཅིག་ལ་འབྱུང་བ་ཡིན། ཤེས་བྱ་ལ་སྒྲོ་འདོགས་ཆོད་པ་དང་གནས་ལུགས་ཀྱི་ངང་ལ་རང་སར་གནས་པ་གཉིས་དུས་གཅིག་ལ་འབྱུང་བ་ཡིན།
གཉིས་མེད་ཀྱི་དོན་རྟོགས་པ་དང་གཉིས་སྣང་གི་རྟོག་པ་དག་པ་དུས་གཅིག་ལ་འབྱུང་བ་ཡིན། ཞེས་གསུངས་པ་ལྟར་མན་ངག་ཉམས་ལེན་དུ་དྲིལ་ནས་སྒྲུབ་པ་ལག་ཏུ་ལེན་པའི་ཚུལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གསལ་བཏབ་ལ། སྔ་མ་ལྟར་ལུས་དྲང་པོར་བསྲང་ཞིང་བླ་མ་མོས་གུས་ཀྱི་གཞུང་བསྲངས་ནས་ཏིང་ངེ་འཛིན་གྱི་གནད་ལ་མཚན་མའི་གཡེང་བ་སྤང་བར་བྱ་བའི་ཕྱིར་ཐུན་ཆུང་ངུ་ཆུང་ངུར་གཅོད་པ་གལ་ཆེ་སྟེ། ཉིན་ཞག་ཕྲུག་གཅིག་ལ་ཐུན་བཞི་རུ་ཕྱེ། ཐུན་རེ་རེ་ལ་སུམ་བརྒྱ་དྲུག་ཅུ་ལས་མི་ཉུང་བར་བཅད་ནས་བླ་མའི་རྣལ་འབྱོར་བསྒོམ་ཞིང་བླ་མ་ལ་མོས་གུས་ཀྱིས་བྱིན་རླབས་ཀྱི་ངར་བླུད་ཅིང་གསལ་དྭངས་ཆོས་ཉིད་ཀྱི་ངང་ལས་མ་གཡོས་པར་བྱའོ། ། གཞན་དུ་ན་ཐིག་ལེ་ནཱ་ད་སོགས་མཚན་མ་ཅན་ནམ་བློ་ཡིས་བྱས་པ་གཅིག་བསྒོམ་རྒྱུ་མེད་དེ། ཚིག་བསྡུས་ལས། རང་བཞིན་མ་བཅོས་རྣལ་མར་བཞག ། བསམ་དུ་མེད་པ་ཆོས་ཀྱི་སྐུ། ། མ་བཙལ་བཞག་ལ་བསྒོམ་པ་སྟེ། །
བཙལ་ཞིང་བསྒོམ་པ་འཁྲུལ་པའི་བློ། ། ཞེས་གསུངས་པས་རིག་པ་ལ་ཧུར་འདོན་ཞིང་ལྟ་སྟངས་ནམ་མཁའི་དབྱིངས་སུ་གཏད་ནས་མ་ཡེངས་པར་བྱེད་པ་ཁོ་ན་སྟེ། ཏཻ་ལོ་པ་ཆེན་པོའི་ཞལ་ནས། དམིགས་པ་ཡུལ་མེད་སེམས་ཀྱི་རང་བཞིན་གསལ། ། བགྲོད་པའི་ལམ་མེད་སངས་རྒྱས་ལམ་སྣ་ཟིན། ། བསྒོམ་པའི་ཡུལ་མེད་གོམས་ན་བྱང་ཆུབ་ཐོབ། ། ཅེས་གསུངས་པ་དང༌། འཁོར་ལོ་སྡོམ་པ་གསང་བ་དུར་ཁྲོད་ལས། བསྒོམ་དུ་མེད་པའི་དོན་བསྒོམས་ན། ། མ་བསྒོམ་ན་ཡང་བསྒོམ་པའི་མཆོག །
དེ་ལྟར་གྱུར་པའི་མཁས་པ་ལ། ། སྟོང་པར་མི་འགྱུར་གང་ཡང་མེད། ། དེ་ལས་མྱ་ངན་འདས་པ་འབྱུང༌། ། སྐུ་དང་སྟོབས་ལ་སོགས་པ་ཀུན། ། ནོར་བུའི་ཚུལ་དུ་རབ་ཏུ་འབྱུང༌། ། ཅེས་གསུངས་པའི་ཕྱིར་ན། ཆོས་རྗེ་རང་བྱུང་བའི་ཞལ་ནས། གསལ་དྭངས་ཀྱི་ཤེས་པ་ལ་ངར་ཐོན་དང༌། ཕྲ་རགས་ཀྱི་རྟོག་པ་རང་འགག་ཏུ་འགྲོ་བའི་གནད་དུ་གདའ། ཞེས་གསུངས་པའང་ཐུན་གཅོད་པ་ཁོ་ན་ལ་དགོངས་པ་སྟེ།
རང་བཞིན་ཕྱག་རྒྱ་ཆེན་པོ་ལ་ཐུན་དང་དུམ་བུ་མེད་ཀྱང་འོ་སྐོལ་ཐོག་མ་མེད་པའི་བག་ཆགས་ལ་གོམས་དྲག་དེའི་རྒྱུན་བསོག་པའི་གློ་བུར་གྱི་དྲི་མ་འཐུག་དྲག་པས་གོ་ཉམས་རྟོགས་གསུམ་ལ་ངེས་ཤེས་ཇི་ལྟར་སྐྱེས་ཀྱང་ཕྱིང་པ་ལ་བསྐུང་བུ་བརྒྱབ་པ་བཞིན་སུབ་འགྲོ་བ་འདི་ད་ཕན་གྱི་ཚེ་རབས་ཐམས་ཅད་དུ་གོམས་གོམས་པ་གཅིག་བསྒྱུར་ནས་མ་གོམས་པ་གཅིག་ལ་བློ་འཇོག་དགོས་པས་ཉམས་རྟོགས་མཐར་འདོན་མི་ནུས་པ་ཡིན་ཏེ། གྲུབ་ཐོབ་གཙང་པ་རྒྱ་རས་ཀྱིས། བློ་ངན་གོམས་ཀྱི་བག་ཆགས་ཤོག་དྲིལ་འདྲ། ། ཉམས་གསར་བུ་ཞིག་སྐྱེས་ཀྱང་རྐྱེན་གྱིས་འཇིགས། ། དུས་ཡུན་ཐུང་གི་འཁྲུལ་པ་མི་ཆོད་ཀྱི། ། སྒོམ་ཡུན་དུ་བསྲིང་དང་སྒོམ་ཆེན་ཀུན། ། ཞེས་དང༌། གཙང་པ་མི་བསྐྱོད་པས། ཉམས་ལ་ཡར་སྐྱེད་མེད་པ་དེ། ། ཟླ་བ་ཉི་མས་ནོན་པ་འདྲ། །
དེ་གཉིས་སྣང་གི་ཡུལ་ལ་ཞེན་པས་ལན། ། སེམས་འཁྲི་བ་ཆོད་དང་སྒོམ་ཆེན་ཀུན། ། ཞེས་གསུངས་པ་ལྟར་ལྟ་སྒོམ་སྤྱོད་པ་འབྲས་བུ་ལག་ཏུ་མ་ཁེལ་བར་གང་ཟག་གི་མཐོང་ཚུལ་ལ་ཆོས་དང་མི་མཐུན་པའི་སྐྱོན་ཡོད་པ་འདྲ་བ་རྣམས་ཀྱང་ཕྱག་རྒྱ་ཆེན་པོས་གོ་མ་ཆོད་པ་མིན། གང་ཟག་གི་གོ་མ་ཆོད་པ་དང༌། དོན་ལ་བསྟན་པ་སྙིགས་པས་ལན་པ་ཡིན། སྔོན་རྒྱ་གར་གྱི་མཁས་གྲུབ་ཆེན་པོ་རྣམས་ཀྱི་དུས་དང་བོད་ཀྱི་ལོ་པཎ་བྱང་ཆུབ་སེམས་དཔའ་རྣམས་ཀྱི་བསྟན་པ་དར་བར་མཛད་པའི་ཐོག་མ་དེ་བཞིན་བྱུང་བ་མིན། དེང་སང་གི་དུས་འདི་ན་ལ་ལར་བླ་མས་གོ་མ་ཆོད་པར་ཁྲིད་མ་ཐེབས་པས་ངོ་མ་འཕྲོད། ལ་ལར་ཁྲིད་གཉེར་བས་གོ་མ་ཆོད་པར་དད་པ་ཅན་གྱི་ཁ་འཁྱག་ཏུ་བཅུག ། ལ་ལར་སློབ་མས་གོ་མ་ཆོད་པར་གདམས་ངག་གི་གནད་མ་ཟིན། ལ་ལར་མཆེད་གྲོགས་ཀྱིས་གོ་མ་ཆོད་པས་སྟོང་སྐད་འདོན་ཤེས་ན་དེས་ཆོག་པའི་ལག་ལེན་ཚོ་བསླབ།
དེས་སྡུག་པ་ཀུན་ལ་དད་པ་བརྩོན་འགྲུས་སུ་འཛོམ་པའི་གཞི་ཡོད་ཀྱང་རྐྱེན་དེ་རྣམས་ཀྱིས་སྣོད་ལྡན་གྱི་སློབ་མ་ཁ་ས་ལ་ལྷན་གྱིས་བཏང་ནས། དེ་སྦང་མ་ལ་ཕབ་རྡོག་བརྒྱབ་པ་བཞིན་དུ་གང་གིའང་གཏད་སོ་མེད་པར་མགོ་ཟི་ཐམ་གྱིས་བཏང་ནས། ཁ་རྒྱུག་གི་སྟོང་སྐད་འདྲ་བ་ལབ་པ་གཅིག་འོང་བ་ཡིན། ཁ་ཅིག་ཕྱོགས་མཐུན་ཙམ་གྱི་ཁྲིད་སྐྱེས་ཀྱང་རྣམ་རྟོག་འོག་འགྱུས་སུ་འགྲོ་བ་མ་ཚོར་བར་ཉམས་མྱོང་བཟང་པོར་རློམ་པ་བྱས་ནས་སྤོམ་མེ་ཡོ་རེ་བ་བྱས། དད་ཟས་ཀྱི་ཕོ་བ་བརྒྱངས་པ་ཚོ་ལའང་དེ་བཞིན་འོང་བ་ཡིན། འགའ་ཞིག་ཐོག་མར་མྱོང་བ་དགའ་ཚད་ཡོད་ཀྱང་མཐུན་ཕྱོགས་ཀྱི་བདུད་ཀྱིས་ཁྱེར་ནས་འཚེང་མེད་ཀྱི་སྐུ་བསོད་ལ་ཤོར་བ་ཚོས་ཀྱང་འོག་འགྱུས་ཀྱི་རྐུན་བུ་ངོས་མ་ཟིན་པ་དེ་འོང་བ་ཡིན། འགའ་ཞིག་དགའ་རབ་དབང་ཕྱུག་གི་དབང་དུ་སོང་ནས་མིང་ཆོས་རྗེའམ་རིན་པོ་ཆེར་བཏགས་ཏེ་གོས་བཟང་གི་སྦུབས་སུ་ཞུགས། འཕྲལ་གྲུབ་ཐོབ་གོང་མ་རྣམས་ཀྱི་ལད་མོ་བྱེད། ཞེ་ཕུག་ན་ཁྲལ་བུ་སྨད་གསོ་བ་དང་ཁྱད་མེད་པའི་ཡོན་བདག་གི་སྐྱོང་བྲན་ལ་འབད་པའི་དགེ་བཤེས་ལའང་དེ་འོང་བ་ཡིན། མདོར་ན་སྐྱོན་དེ་རྣམས་ཐམས་ཅད་རྣམ་རྟོག་གི་རྐུན་མ་མ་ཚོར་བས་ལན་གྱི་ཕྱག་རྒྱ་ཆེན་པོ་ལ་ལོག་ལྟ་མ་བསྒོམ་ཞེས་པ་རྒྱལ་བ་ཨུ་རྒྱན་པས་གསུངས་པ་ལྟར་ཡིན་པས་གཉིས་སྣང་གི་འཁྲུལ་པ་མ་དག་གི་བར་དུ་དེ་ལྟར་ཐུན་དུ་བཅད་ནས་ཆོས་ཉིད་འོད་གསལ་བ་ཆེན་པོ་ནི་ནམ་མཁའ་ལྟ་བུ་སྟེང་འོག་ཕྱོགས་མཚམས་ཕྱི་ནང་མེད་པར་སིང་ཐག་ཆད་པའི་ངར་ཐོག་ནས་བསྒོམ་པས་ཐམ་ཐུམ་གཅིག་ཏུ་འདྲེས་བར་ལག་རྨིང་ནས་འགྱེལ་བའི་ཚེ་གདེང་ཐོབ་ནས་གཏི་མུག་གཉིད་འོད་གསལ་དུ་འགྱུར།
བྱིང་རྒོད་ཕྲ་རགས་ཀྱི་རྟོག་པ་ཐམས་ཅད་རང་སངས་རང་གྲོལ་ཏུ་འགྲོ་བའོ། ། དེ་ལྟར་སྒོམ་པར་བྱེད་པ་ལ་མཐུན་རྐྱེན་གྱི་སྤྱོད་པ་དང༌། དམ་ཚིག་ཤིན་ཏུ་གལ་ཆེ་བ་སྟེ་འཁོར་བའི་ཉེས་དམིགས་དྲན་པར་བྱས་ལ་ཚེ་འདིའི་བྱ་བ་ལིངས་ཀྱིས་བོར། འཆི་བ་མི་རྟག་པ་དྲན་པར་བྱས་ལེ་ལོ་སྤང་ཕྱིར་བརྩོན་འགྲུས་དྲག་པོ་བསྐྱེད། ས་ལམ་མྱུར་དུ་བགྲོད་པར་བྱེད་ཅིང་ཕྱིར་མི་ལྟུང་བར་བྱེད་པ་གསང་སྔགས་རྡོ་རྗེ་ཐེག་པའི་དམ་ཚིག་རང་སེམས་དཔང་པོར་བཙུག་པས་བསྲུངས། དད་ཟས་དང་དཀོར་ཟས་དང་གྲིབ་ཟས་དང་སྙན་གྲགས་དང་བཀུར་སྟི་ཐམས་ཅད་བདུད་ཀྱི་ཆོ་འཕྲུལ་ཡིན་པས་འཁྲི་བ་རྦད་ཀྱིས་བཅད་མཐུན་རྐྱེན་དང་འགལ་རྐྱེན་གང་ཡང་མི་འབྱུང་བའི་དབེན་པའི་གནས། གངས་ཁྲོད། རི་ཁྲོད། ནགས་ཁྲོད་ཐམས་ཅད་འགྲིམ་ཞིང་བསྡད། དུས་གསུམ་གྱི་སངས་རྒྱས་ཐམས་ཅད་ཀྱི་བྱང་ཆུབ་བསྒྲུབ་པའི་འཚོ་བ་ཡིན་པས་དཀའ་ཐུབ་ལ་འབད་ཅིང༌།
བཀའ་བརྒྱུད་ཀྱི་བླ་མ་རྣམས་ཀྱི་བྱང་ཆུབ་མཆོག་གི་སྤྱོད་པ་སྤྱད་པའི་རྣམ་ཐར་རྣམས་ཡང་དང་ཡང་དུ་དྲན་པར་བྱས་ལ་ཚེ་འདི་ཕྱིའི་འདུན་མ་ཐམས་ཅད་ཀྱི་དཔང་པོར་བློ་ལིངས་ཀྱིས་བཀའ་བརྒྱུད་ཀྱི་བླ་མ་རྣམས་དང་དཀོན་མཆོག་གསུམ་ལ་གཏད་ཅིང་གཡེལ་བ་མེད་པར་གསོལ་བ་འདེབས་པར་བྱའོ། ། དེ་ལྟར་དུ་ཡང་འཁོར་ལོ་བདེ་མཆོག་ལུ་གུ་རྒྱུད་ལས། ལྷག་པར་འདུ་འཛི་རྣམ་སྤངས་ནས། ། སྤྱོད་པ་མཐུན་པའི་གྲོགས་དང་ནི། ། བདེ་བར་བྱང་ཆུབ་བསྒྲུབ་པར་བྱ། ། འོན་ཀྱང་གནས་དང་གྲོགས་ལ་སོགས། ། རྣལ་འབྱོར་ཡིད་འཇུག་ཕྱིར་བཙལ་ཏེ། ། མཐའ་དག་སྤངས་པའི་ཕ་རོལ་ན། ལྷག་པའི་བྱང་ཆུབ་མ་མཆིས་སོ། ། བདེ་དང་སྡུག་བསྔལ་སྣ་ཚོགས་རྣམས། །
རང་གི་སེམས་ལས་བྱུང་མོད་ཀྱི། ། སེམས་རྟོག་མ་ལུས་སྤངས་པ་ལས། ། ངས་ནི་ཆོས་གཞན་འགའ་མ་བཤད། ། ཅེས་གསུངས་པའོ། ། དེ་ལྟར་བྱས་ཤིང་བསྒོམ་པས་གཏོར་མཆོད་ལ་སོགས་བྱ་ཆའི་ཆོས་སྤྱོད། ལྷ་བསྒོམ། སྔགས་བཟླ། རྩ་རླུང་ཐིག་ལེ་སེམས་བསྐྱེད་སོགས་དེ་རུ་མ་འདུས་པ་མེད་པས་འདུས་མ་བྱས་པ་དོན་དམ་གྱི་ཆོས་སྤྱོད་དུ་འགྱུར་ཏེ། འཁོར་ལོ་སྡོམ་པ་གསང་བ་བདུད་རྩི་ལས། མཆོད་དང་གཏོར་མ་ལ་སོགས་པའི། །
ལས་དང་བྱ་བ་སྣ་ཚོགས་ཀུན། ། སེམས་ཀྱི་དེ་ཉིད་ཤེས་གྱུར་ན། ། ཐམས་ཅད་འདི་ལ་སྡུད་པར་ངེས། ། ཞེས་གསུངས་པ་དང༌། ཀྱཻ་རྡོ་རྗེ་ལས། དམིགས་པ་མེད་པའི་རང་བཞིན་ལ། ། ལྷ་དང་སྔགས་ནི་ཡང་དག་གནས། ། ཞེས་གསུངས། ཡང་འོད་གསལ་ཕྱག་རྒྱ་ཆེན་པོའི་དོན་འདི་ལྟ་བུའི་གནས་ལུགས་མ་རྟོགས་ན་དེ་ལྟར་དུ་མི་འཇུག་པའི་ཐབས་མེད་དེ་རྟོགས་པ་སྐྱེ་བར་བྱེད་པའི་དྲི་མ་སྦྱོང་ཞིང་ཚོགས་གཉིས་བསགས་དགོས་པའི་ཕྱིར་རོ། ། འདི་ལྟར་རང་བྱུང་གི་ཡེ་ཤེས་མངོན་སུམ་དུ་རྟོགས་ནས་འདིའི་ཉམས་ལེན་བོར་ཏེ།
གཞན་ཐུན་མོང་གི་ལས་ཕྲན་ཚེགས་གམ། འདུས་བྱས་ཀྱི་ཚོགས་ལ་ནན་གྱིས་འཇུག་པ་ནི་བདུད་ཀྱི་ལས་སུ་རིག་པར་བྱ་སྟེ། སློབ་དཔོན་བྲམ་ཟེ་ཆེན་པོའི་ཞལ་ནས། སྤྲོས་པ་རྣམས་དང་བྲལ་བའི་རང་གི་སེམས་མཐོང་ནས། ། སྤྲོས་པ་རྣམས་ལ་ཆེད་དུ་འབད་པའི་རྣལ་འབྱོར་ནི། ། ནོར་བུ་རིན་ཆེན་རྙེད་ནས་འཆིང་བུ་ཚོལ་བ་ལྟར། ། ཟད་མི་ཤེས་པའི་བདེ་བ་ཆེན་པོ་ཉིད་སྤངས་ནས། ། འཁོར་བའི་བདེ་བ་དག་ལ་རེག་པའི་འཆིང་བུ་མཚར། ། ཞེས་གསུངས་པའོ། ། དེ་ལྟ་བུའི་བྱེ་བྲག་ཕྱེད་ཅིང་སྔ་མ་ལྟར་ཉམས་སུ་བླངས་པས་གནས་ལུགས་ཆོས་ཉིད་ཀྱི་ངོ་བོ་ལ་དྭངས་སྙིགས་ཕྱེད་ནས།
ལུས་ལ་བདེ་དྲོད་འབར་ཏེ་ཚ་གྲང་བཀྲེས་སྐོམ་གྱི་མི་གནོད་ཅིང་བྲོ་དང་གར་བྱེད་སྙིང་འདོད་པ་དང༌། ངག་ལ་ནུས་པ་འབར་ཞིང་བར་ཆད་དངོས་གྲུབ་ཏུ་གྱུར་ནས་ཉམས་དང་རྟོགས་པའི་གླུ་ཆུང་ལེན་སྙིང་འདོད་པ་དང༌། སེམས་ལ་རྟོགས་པ་འབར་ཏེ་ཆོས་ཐམས་ཅད་འོད་གསལ་ཕྱག་རྒྱ་ཆེན་པོ་རུ་འགྱུར་ཞིང་བླ་མ་སངས་རྒྱས་སུ་མངོན་སུམ་དུ་མཐོང་ནས་མི་ཕྱེད་པའི་མོས་གུས་ས་སྐྱེ། འཁོར་བའི་ཉེས་དམིགས་དྲན་ཞིང་ཞེན་པ་གཏིང་ནས་ལོག་དམིགས་པ་མེད་པའི་སྙིང་རྗེ་རང་ཤུགས་ཀྱིས་སྐྱེ་ཞིང་གཞན་ཕན་གྱི་ས་བོན་ཐེབས། ཆོས་ཐམས་ཅད་ཀྱི་དོན་ཤེས་པ་སྐད་ཅིག་མའི་རང་གཟུགས་སུ་འདུག་སྙམ་པའི་རྟེན་འབྲེལ་ཕྱོགས་མེད་འཆར། རྟགས་དང་མངོན་པར་ཤེས་པ་ལ་སོགས་ཆོ་འཕྲུལ་དུ་མ་འབྱུང་ཡང་ཐམས་ཅད་སྟོང་ཉིད་སྤྲོས་བྲལ་དུ་ལམ་དུ་འཁྱེར་ཞིང་རློམ་སེམས་དང་ཞེ་འདོད་མེད་པར་བྱུང་རྒྱལ་དུ་སྐྱོང་བས་འཁྲུལ་པའི་བག་ཆགས་རྩད་ནས་སྤངས་པས་གྲུབ་པའི་རྒྱལ་ས་ཟིན་པར་འགྱུར་རོ། ། དེ་ལྟར་ཐབས་ཤེས་ཟུང་འཇུག་གི་ལམ་ལ་ཉིན་མཚན་ཁ་སྦྱོར་དུ་ཉམས་སུ་བླངས་པས་འཁོར་འདས་མཉམ་པ་ཉིད་སྤང་བླང་མེད་པར་རྟོགས་ནས་དབང་པོ་རབ་ལོ་གསུམ་མམ་དྲུག་ཏུ་གྲོལ། དབང་པོ་འབྲིང་ལོ་བཅུ་གཉིས་སམ་ལོ་ཉི་ཤུ་གཅིག་ནས་གྲོལ། དབང་པོ་དམན་པའི་གང་ཟག་ཀྱང་ཚེ་གཅིག་ལུས་གཅིག་གིས་རྩེ་གཅིག་སྤྲོས་བྲལ་རོ་གཅིག་བསྒོམ་མེད་ཀྱི་ཡེ་ཤེས་མཐར་ཕྱིན་ནས་ཕྱག་རྒྱ་ཆེན་པོ་ལྷན་ཅིག་སྐྱེས་པ་ཆོས་ཀྱི་སྐུ་ནམ་མཁའ་ལྟ་བུ་ཐོབ་ནས་མཆོག་དང་དམན་པ་ལ་སོགས་པ་སྐུ་གསུང་ཐུགས་ཀྱི་སྤྲུལ་པ་དཔག་ཏུ་མེད་པ་འཁོར་བ་མ་སྟོངས་ཀྱི་བར་དུ་འགྲོ་བའི་དོན་བྱེད་པར་འགྱུར་རོ། ། དེ་ལྟ་བུའི་ས་དང་ལམ་གྱི་བགྲོད་ཚུལ་མདོ་ཕྱོགས་དང་མཐུན་པར་ཐར་པ་རིན་པོ་ཆེའི་རྒྱན་ལས་གསུངས་པ་ཇི་ལྟ་བ་བཞིན་ཤེས་པར་བྱས་ལ།
སྤྲོ་ན་ཐར་རྒྱན་གྱི་ལམ་ལྔ་དང་ས་བཅུའི་ལེའུ་སོགས་ས་ལམ་གྱི་རྣམ་བཞག་ཅི་རིགས་བཤད་དོ། ། མཆན། འདིར་ཡང་གསང་སྔགས་ཐབས་ཀྱི་ཁྱད་པར་གྱི་དབང་པོ་དམན་པའང་ཚེ་གཅིག་ལུས་གཅིག་གིས་མཆོག་གི་དངོས་གྲུབ་གྲུབ་པའི་ལམ་གྱི་ཚོད་འཛིན་རྣལ་འབྱོར་བཞི་ཡི་རིམ་པ་མདོ་ཙམ་བཤད་པ་ལ། རྒྱལ་བ་མཆོག་གི་ཁྲིད་ཡིག་ཆེན་མོ་ལས། བཞི་པ་ལམ་ནི་རྣལ་འབྱོར་བཞི་ཡིས་བགྲོད། ། རྩེ་གཅིག་ཞི་ལྷག་དབྱེར་མེད་དོན་ལ་གནས། ། སྤྲོས་བྲལ་ཆོས་རྣམས་སྟོང་པ་ཉིད་དུ་རྟོགས། ། རོ་གཅིག་འཁོར་འདས་ཆོས་རྣམས་རོ་གཅིག་འདྲེས། ། སྒོམ་མེད་བསྒོམ་བྱ་སྒོམ་བྱེད་ཀུན་དང་བྲལ། ། དེ་རྣམས་མི་བརྟན་བརྟན་དང་རབ་ཏུ་བརྟན། །
ཅུང་ཟད་ཕལ་ཆེར་མ་ལུས་རྟོགས་པ་ལ། ། ཆུང་འབྲིང་ཆེན་པོ་བཅུ་གཉིས་སོགས་སུ་གསུངས། ། ཞེས་གསུངས་པ་དང༌། རྗེ་ནཱ་རོ་པཎ་ཆེན་གྱི་ཞལ་ནས། དང་པོ་རྩེ་གཅིག་ཉམས་སུ་མྱོང༌། ། གཉིས་པ་སྤྲོས་བྲལ་འཆར་བར་འགྱུར། ། གསུམ་པ་རོ་གཅིག་རྣལ་འབྱོར་འཆར། ། བཞི་པ་བསྒོམ་མེད་རྣལ་འབྱོར་འཆར། ། ཞེས་གསུངས་པ་དང༌། རང་རང་གི་ངོ་བོས་བཟུང་ན་རྣལ་འབྱོར་བཞི་ཡི་དོན་བསྡུ་ཞལ་གདམས་མར་གྲགས་པ་ལྟར་བྱ་སྟེ།
དང་པོ་ཏིང་ངེ་འཛིན་གྱི་ངོས་འཛིན་བཞི་ནི། ངང་ལ་ གསལ་སྟོང་ནམ་མཁའ་ལྟ་བུ། གནས་པ་རྩེ་གཅིག་ཡིན། ། སྒྲོ་འདོགས་ ཕྱི་ནང་གི་ཆོས་ཐམས་ཅད་སྤྲོས་པ་དང་བྲལ་བར། ཆོད་པ་སྤྲོས་བྲལ་ཡིན། ། སྤང་བླང་མེད་པ་ གང་སྣང་གང་ཤར་ཐམས་ཅད་བསྒོམ་དུ་ཤར་བས། རོ་གཅིག་ཡིན། ། མྱོང་བ་དག་པ་ སྟོང་པ་ཉིད་ལ་སོགས་ཉམས་གྱི་མྱོང་ཚོར་ཐམས་ཅད་དག་པ། བསྒོམ་མེད་ཡིན། ། མཉམ་བཞག་གི་རྟོགས་པ་བཞི་ནི།
རྩེ་གཅིག་དུས་སུ་ངོ་བོ་ བདེ་གསལ་གྱི་ཉམས་ཀྱི་ངོ་བོ་གསལ་སྡང་ནམ་མཁའ་ལྟ་བུ། རྟོགས། ། སྤྲོས་བྲལ་ སེམས་ཀྱི་རང་བཞིན་སྤྲོས་པ་ཐམས་ཅད་དང་བྲལ་བ། དུས་སུ་རང་བཞིན་རྟོགས། ། རོ་གཅིག་དུས་སུ་ སེམས་ཉིད་འཁོར་འདས་སྣ་ཚོགས་སུ་སྣང་བ། མཚན་ཉིད་རྟོགས། ། བསྒོམ་མེད་རྟོགས་པའི་འཁོར་ཡུག་ མཉམ་ཉིད་ཀྱི་རྟོགས་པ་ཉིན་མཚན་མེད་པ་ མའོ། ། རྟོགས་པའི་འཁོར་ས་བཞི་ནི། རྩེ་གཅིག་མུན་པའི་ གསལ་སྟོང་ནམ་མཁའ་ལྟ་བུ་ལ་ངེས་ཤེས་ཀྱི་ལྷག་མཐོང་མ་ཤར་བ། ཁྱི་སྣ་འཁྱམས། །
སྤྲོས་བྲལ་མེད་པའི་ སྟོང་ཉིད་ཡིན་པས་ཅི་ཡང་མེད་སྙམ་ནས་ཀུན་རྫོབ་ཁྱད་དུ་གསོད། སྟོང་རྫིས་ཁྱེར། ། རོ་གཅིག་ གཉིས་སུ་མེད་པར་རྟོགས་ནས་མོས་གུས་སྙིང་རྗེ་ལ་སོགས་ཁྱད་དུ་གསོད་ན། འདྲེས་པའི་རྦ་ལ་གཡེངས། བསྒོམ་མེད་ཉི་མ་སྤྲིན་གྱིས་མཉམ་བཞག་འབའ་ཞིག་ཏུ་གྱུར་ཀྱང་གཉིས་འཛིན་ཕྲ་མོ་དང་མི་རྟོག་ངོ་མ་ཤེས་ནས་མ་དག་ན། བསྒྲིབས། རྗེས་ཤེས་ཀྱི་སྐྱེ་ཚུལ་བཞི་ལ། རྩེ་གཅིག་གི་རྗེས་ཤེས་ ཐ་མལ་དངོས་འཛིན་དུ་སྐྱེ་བས། ཨ་འཐས། སྤྲོས་བྲལ་གྱི་རྗེས་ཤེས་ ཡུལ་ལམ་ཡུལ་ཅན་དུ་སྣང་ཡང་སྣང་ལ་རང་བཞིན་མེད་པས།
སྒྱུ་མ། རོ་གཅིག་གི་རྗེས་ཤེས་ གཉིས་མེད་དུ་རང་ངོ་མ་ཤེས་པས་སྟོང་པ་ཕྱོགས་གཅིག་ཏུ་སྐྱེ་པས། སྟོང་པ། བསྒོམ་མེད་ཀྱི་རྗེས་ཤེས་ གཉིས་སྣང་གི་རྗེས་མེད་ཀྱང་དམིགས་མེད་ཀྱི། སྙིང་རྗེར་སྐྱེའོ། ། རྗེས་ཤེས་ཀྱི་དྲི་མ་བཞི་ལ། རྩེ་གཅིག་ མཉམ་བཞག་ཏུ་གསལ་སྟོང་རིག་ཀྱང་རྗེས་ཤེས་ཐ་མལ་གྱི་འཁྲུལ་པར་འོང་བས། དངོས་འཛིན་གྱི་དྲི་མ། སྤྲོས་བྲལ་ངོ་མ་ཤེས་ཀྱི་ དངོས་པོ་བདེན་འཛིན་མེད་ཀྱང་སྣང་ལ་མ་ངེས་པས། དྲི་མ།
རོ་གཅིག་ཉམས་ཀྱི་ སྟོང་འཛིན་དང་རང་ཡུལ་དུ་མ་ཤེས། དྲི་མ། བསྒོམ་མེད་ཤེས་བྱའི་མི་རྟོག་ངོ་མ་ཤེས་དེས་གནས་ལུགས་ལ་བསྒྲིབས་པས། དྲི་མའོ། རྗེས་ཐོབ་ཀྱི་དག་ཚུལ་བཞི་ལ། རྩེ་གཅིག་ལས་ཀྱི་དྲི་མ་དག ། སྤྲོས་བྲལ་ཉོན་མོངས་ཀྱི་དྲི་མ་དག ། རོ་གཅིག་བག་ཆགས་ཀྱི་དྲི་མ་དག ། སྒོམ་མེད་ཤེས་བྱའི་དྲི་མ་དག ། རྗེས་ཤེས་ཀྱི་བྲལ་ཐོབ་བཞི་ལ།
རྩེ་གཅིག་བྲལ་བ་ཡོད་ལ་ མ་དྲན་པ་ན་བསྒོམ་དང་བྲལ་དྲན་ཡང་ངོ་བོ་མི་མཐོང་བས་ཐོབ་པ་མེད། སྤྲོས་བྲལ་ཡེངས་མེད་ཀྱི་དྲན་པས་མ་ཟིན་ན་སྒོམ་དང་བྲལ་ལ་ཟིན་པ་དང་གང་ཤར་གྱི་ངོ་བོ་མཐོང་བས། བྲལ་ཐོབ་གཉིས་ཀ་ཡོད། རོ་གཅིག་བྲལ་བ་མེད་ལ་ དྲན་པས་མ་ཟིན་ཡང་རྟོག་པ་རྒྱུན་ཆོད་པའི་ངོས་བཟུང་མེད་ཟིན་པ་དང་ངོ་བོ་རང་གསལ་དུ་འཆར་བས། ཐོབ་པ་ཡོད། བསྒོམ་མེད་ དྲན་པས་མ་ཟིན་པ་དང་ངོ་བོ་མཐོང་མ་མཐོང་མེད་པས་ བྲལ་ཐོབ་གཉིས་ཀ་མེད་དོ། ། མཉམ་རྗེས་ཀྱི་ས་མཚམས་བཞི་ལ། རྩེ་གཅིག་མཉམ་རྗེས་མཚན་ཉིད་པ་ རྣམ་པར་མི་རྟོག་པའི་ཡེ་ཤེས་མེད་པས་མཉམ་བཞག་མཚན་ཉིད་པ་མེད་ལ་རྗེས་སྣང་སྒྱུ་མར་མི་འཆར་བས་རྗེས་ཐོབ་མཚན་ཉིད་པ་མེད། མེད་ལ་རང་སའི་མཚན་ཉིད་ཡོད། ། སྤྲོས་བྲལ་གྱི་དུས་སུ་མཉམ་རྗེས་ གནས་ལུགས་ཀྱི་རྟོགས་པ་ཡུལ་མེད་དུ་ཤར་བ་རྣམ་པར་མི་རྟོག་པའི་ཡེ་ཤེས་དང་རྗེས་ཤེས་སྒྱུ་མ་ལྟ་བུར།
གཉིས་ཤག་ཕྱེ་སྟེ་བྱེ། རོ་གཅིག་དུས་སུ་ དྲན་རྟོག་བསྒོམ་དུ་ཤར་ནས་སྒོམ་དང་བྲལ་བའི་ངོས་འཛིན་མེད་པ། མཉམ་རྗེས་འདྲེས། བསྒོམ་མེད་རྟོགས་པའི་ཡེ་ཤེས་འཁོར་ཡུག་ཏུ་གྱུར་པ། མཉམ་བཞག་འབའ་ཞིག་ཡིན་ནོ། ། ཡང་རྩེ་གཅིག་སེམས་ཉིད་ ཉམས་ལ་སྒྲོ་འདོགས་མ་ཆོད་བསྒོམ་བྱ་སྒོམ་བྱེད་དང་བཅས་པས། ཨ་འཐས་སུ་བསྒོམ་པའི་དུས། སྤྲོས་བྲལ་ མཉམ་བཞག་ཏུ་ངོ་བོ་ཡུལ་མེད་དུ་རྟོགས་པའི་རྣམ་པར་མི་རྟོག་པའི་ཡེ་ཤེས་བསྒོམ་ལ་རྗེས་ཤེས་སུ་བདེན་མེད་སྒྱུ་མ་ལྟ་བུར་བསྒོམ། སེམས་ཉིད་མཉམ་རྗེས་སུ་བསྒོམ་པའི་དུས། རོ་གཅིག་སེམས་ཉིད་ཟུང་འཇུག་ཏུ་ བདེན་པ་གཉིས་དང་མཉམ་རྗེས་འདྲེས་པ།
བསྒོམ་པའི་དུས། བསྒོམ་མེད་སེམས་ཉིད་ དུས་ཐམས་ཅད་དུ་གཉུག་མ་མཉམ་པ་ཉིད་ཀྱི་དབྱིངས་སུ་ཡུལ་མེད་དུ་རྟོགས་པས། མངོན་དུ་གྱུར་པའི་དུས་སོ། ། མཉམ་བཞག་གི་རྟོགས་པས་སྒྲིབ་པ་འདག་ལུགས་ལ་རྩེ་གཅིག་གི་དུས་སུ་གཟུགས་ཀྱི་ ངོ་བོ་མ་གྲུབ་པས། ཕུང་པོ་དང་ རང་སྟོང་དུ་རིགས་པས། སྒོ་ལྔའི་རྣམ་པར་ཤེས་པ་འདག ། སྤྲོས་བྲལ་གྱི་དུས་སུ་ཚོར་བ་ མྱོང་རིག་གི་འཛིན་པ་དག་པ། དང་འདུ་ཤེས་ཀྱི་ཕུང་པོ་ ཐ་སྙད་ཀྱི་གདགས་པ་མེད་པ། དང་ཡིད་ཀྱི་རྣམ་པར་ཤེས་པ་ ཡིད་དང་ཆོས་སྤྲོས་བྲལ་དུ་རྟོགས་པས། འདག །
རོ་གཅིག་གི་དུས་སུ་འདུ་བྱེད་ཀྱི་ཕུང་པོ་ ཀུན་སྦྱོར་གྱི་སེམས་པ་མེད་པས་དང་ ཉོན་མོངས་པ་ཅན་ ང་དང་ང་ཡིར་འཛིན་པ་གཞི་མེད་དུ་རྟོགས་པས། གྱི་ཡིད་འདག ། བསྒོམ་མེད་ཀྱི་དུས་སུ་ ངེས་ཤེས་ཀྱི་ཡུལ་འཛིན་མེད་པས། རྣམ་པར་ཤེས་པའི་ཕུང་པོ་དང་ཀུན་གཞིའི་ རྟོག་མེད་ལུང་མ་བསྟན་འདག་པས་ རྣམ་པར་ཤེས་པ་འདག ། ཉམས་རྟོགས་ཀྱི་ས་མཚམས་བཞི་ལ། རྩེ་གཅིག་ཉམས་རྟོགས་ འཛིན་པ་དང་བཅས་པ་འབའ་ཞིག་ཡིན་པས། དྲི་མ་ཅན། སྤྲོས་བྲལ་ཉམས་རྟོགས་ ཉམས་མྱོང་དག་ནས་རྟོགས་པ་ཡུལ་མེད་དུ་ཤར་ཉམས་རྟོགས་མ་འདྲེས་པར་རིག་པས། ཤན་འབྱེད། ། རོ་གཅིག་ཉམས་རྟོགས་ ཉམས་མྱོང་ཉིད་རྟོགས་པར་ཤར་ནས་དབྱེར་མེད་པས།
ཟུང་འཇུག་བསྒོམ་མེད་གཉིས་སུ་མེད་པའི་ཡེ་ཤེས་རྒྱུན་མི་འཆད་པས། རྟོགས་པའི་འཁོར་ཡུག་མའོ། ། ཀུན་རྫོབ་རྒྱུ་འབྲས་ཀྱི་མཁྱེན་ཚུལ་བཞི་ལ། རྩེ་གཅིག་དུས་སུ་རྒྱུ་འབྲས་རིག་པ་དྭངས་པའི་འཆར་སྒོ་ལ་རྒྱུ་འབྲས་ཕྲ་རགས་ལ་འཕྲིག་ཚུད་ཀྱང་དངོས་འཛིན་དུ་ཡོད་པས། ཨ་འཐས། སྤྲོས་བྲལ་གྱི་དུས་སུ་སྟོང་པ་ཉིད་ཀྱི་རྩལ་རྟེན་ཅིང་འབྲལ་བར་འབྱུང་བ་སྒྱུ་མ་ལྟ་བུའི་སྒྱུ་འབྲས་གོ་བས། སྒྱུ་མ་ལྟ་བུ། རོ་གཅིག་གི་དུས་སུ་རྒྱུ་ཆོས་དབྱིངས་སྟོང་པ་ལས་རྟེན་ཅིང་འབྲེལ་བར་འབྱུང་བའི་ཆོས་སྟོང་པར་འབྱུང་བས། འབྲས་ནམ་མཁའ་ལྟ་བུ། བསྒོམ་མེད་ཀྱི་དུས་སུ་དབྱིངས་དང་ཡེ་ཤེས་གཉིས་སུ་མེད་པའི་རྟེན་ཅིང་འབྲེལ་བར་འབྱུང་བ་ཇི་སྙེད་པ་ཐམས་ཅད་ཇི་ལྟ་བ་མངོན་དུ་གྱུར་ཀྱང་གཉིས་སྣང་མེད་པས།
གཞི་མེད་ཅིང་རྟེན་ཅིང་འབྲེལ་བར་འབྱུང་བ་མཁྱེན་པའོ། ། ཞེས་གསུངས་སོ། ། ཡང་རྩེ་གཅིག་དང་སྤྲོས་བྲལ་གྱི་ཁྱད་པར་རྣམ་རྟག་སྒོམ་དུ་ཤར་མ་ཤར། སྤྲོས་བྲལ་དང་རོ་གཅིག་གི་ཁྱད་པར་ཟུང་དུ་ཆུད་མ་ཆུད། རོ་གཅིག་དང་བསྒོམ་མེད་ཀྱི་ཁྱད་པར་གཉིས་སྣང་ཕྲ་མོ་དང་དྲན་པའི་རྩོལ་བ་དག་མ་དག་ཡིན་ནོ། ། མཆན་འདི་རྣམས་ཀྱང་རྒྱ་སྟོན་ཆོས་ཀྱི་བཟང་པོས་མཛད་པ་ཡིན་ནོ། ། ཡང་རྩེ་གཅིག་གི་མཉམ་རྗེས་ཡེང་མ་ཡེང༌། སྤྲོས་བྲལ་གྱི་མཉམ་རྗེས་དྲན་མ་དྲན། རོ་གཅིག་གི་མཉམ་རྗེས་འཛིན་མི་འཛིན། བསྒོམ་མེད་ལ་མཉམ་རྗེས་མེད།
རྩེ་གཅིག་ཏུ་འདོད་ཡོན་ལ་ཞེན་པ་མངོན་གྱུར་ལྡོག ། སྤྲོས་བྲལ་དུ་ཚེ་འདི་བློས་ཐོང༌། རོ་གཅིག་ཏུ་ཆོས་བརྒྱད་མགོ་སྙོམས། བསྒོམ་མེད་དུ་གཉིས་སྣང་ཕྲ་ཞིང་ཕྲ་བ་གནས་ངན་ལེན་དང་བཅས་པ་འདག་པ་ཡིན་གསུངས། དེའང་རྩེ་གཅིག་གི་རྣལ་འབྱོར་གྱི་དུས་སུ་འདུ་འཛི་སྤངས་ནས་བརྩོན་འགྲུས་པ་སྐྱེད་པ་གལ་ཆེ། དེ་ནས་སྤྲོས་བྲལ་གྱི་རྣལ་འབྱོར་གྱི་དུས་སུ་བཏང་སྙོམས་སུ་མ་ལུས་པར་ཤེས་པ་ངར་དང་བཅས་པ་གལ་ཆེ། དུ་མ་རོ་གཅིག་གི་རྣལ་འབྱོར་གྱི་དུས་སུ་གོ་ཡུལ་དོན་སྤྱིའི་རྣམ་པ་དང་རྟོགས་པའི་ཉམས་མྱོང་མ་ནོར་ཞིང་མ་འདྲེས་པ་གལ་ཆེ། བསྒོམ་དུ་མེད་པའི་རྣལ་འབྱོར་གྱི་དུས་སུ་ཉམས་མྱོང་གི་རྩི་ལ་མ་འབྱར་བ་གལ་ཆེ། ཉམས་ལེན་མན་ངག་གི་གནད་རྣམས་ནི་དུས་གནད་ཀྱི་གདམས་པ་ལ་མཁས་པའི་བླ་མ་དམ་པ་མཉེས་པར་བྱས་པའི་བརྡ་ཐབས་ལ་རག་པ་ཉིད་དོ། ། ཡང་རྩེ་གཅིག་གི་དུས་སུ་མཚན་འཛིན་སྤངས་ཏེ་བློ་བྲལ་གྱི་ངང་ནས་ཞི་གནས་གཙོ་བོར་བསྒོམ།
གསལ་སྡང་གི་རང་ངོ་ཤེས་པའོ། ། སྤྲོས་བྲལ་གྱི་དུས་སུ་མཚན་མའི་རྟོག་པ་རང་གྲོལ་གྱི་ངང་ནས་སྟོང་ཉིད་གཙོ་བོར་བསྒོམ། རྣམ་རྟོག་གི་རང་ངོ་ཤེས་པའོ། ། རོ་གཅིག་གི་དུས་སུ་ཚོགས་དྲུག་རྒྱ་ཡན་ཟུང་འཇུག་ཡངས་པའི་ངང་ནས་ཟུང་འཇུག་གཙོ་བོར་བསྒོམ། སྣང་བའི་རང་ངོ་ཤེས་པའོ། བསྒོམ་མེད་ཀྱི་དུས་སུ་དྲན་འཛིན་ཐམས་ཅད་ཞིག་པའི་ངང་ནས་གཉིས་མེད་གཙོ་བོར་བསྒོམ། ལྷུན་གྲུབ་ཀྱི་རང་ངོ་ཤེས་པ་ཡིན་གསུངས། ཡང་རྗེ་དྭགས་པོ་རིན་པོ་ཆེས། རྩེ་གཅིག་གི་རྣལ་འབྱོར་ནི་གསལ་ལ་མ་འགག་པ་སྐད་ཅིག་མའི་ཤེས་པ་དེ་ཡིན། སྤྲོས་བྲལ་གྱི་རྣལ་འབྱོར་ནི་རིག་པའི་ངོ་བོ་སྐྱེ་མེད་དུ་མཐོང་བས།
ཡར་སངས་རྒྱས་ལ་མི་རེ། མར་འཁོར་བ་ལ་མི་དོགས། བར་སྣང་བ་ལ་མི་འཛིན། གཞན་གྱིས་བསྒྱུར་དུ་མི་བཏུབ་པའོ། ། རོ་གཅིག་གི་རྣལ་འབྱོར་ནི་སྣང་སྟོང་དབྱེར་མེད་དུ་རྟོགས་པའོ། ། བསྒོམ་མེད་ཀྱི་རྣལ་འབྱོར་ནི་ཅི་སྣང་ཅི་སྐྱེས་ངོ་བོ་གཅིག་ཏུ་ཤར་བས་དྲན་རྟོག་ཐམས་ཅད་སྒོམ་དུ་སོང་བ་ཡིན་གསུངས། དེའི་དོན་གསང་བ་བསམ་གྱིས་མི་ཁྱབ་པའི་རྒྱུད་ལས། སེང་གེ་རྣམ་པར་བསྒྱིངས་པའི་ཏིང་འཛིན་གྱིས། ། རྩེ་གཅིག་མི་གཡོ་དྭངས་པས་ཤེས་པ་གསལ། ། རང་བྱུང་ཡེ་ཤེས་ཁོང་ནས་སད་པར་བྱེད། །
བཟོད་པ་བརྟན་པས་ངན་སོང་སྡུག་བསྔལ་སྤངས། ། གཉིས་པ་སྒྱུ་མ་ལྟ་བུའི་ཏིང་འཛིན་གྱི། ། སྤྲོས་དང་བྲལ་བའི་མཉམ་བཞག་ཆེན་པོ་ལ། ། བསམ་གྱིས་མི་ཁྱབ་ཏིང་འཛིན་རྩལ་དུ་ཤར། ། དྲོད་ཐོབ་ནས་ནི་སྐྱེས་ལ་རང་དབང་བསྒྱུར། ། གསུམ་པ་དཔའ་བར་འགྲོ་བའི་ཏིང་འཛིན་གྱིས། ། དུ་མ་རོ་གཅིག་ས་བཅུའི་རྟོགས་པ་འཆར། ། དུས་གསུམ་རྒྱལ་བའི་སྲས་པོས་འགྲོ་དོན་མཛད། ། རྩེ་ཐོབ་ནས་ནི་འཕེལ་པ་འཆད། ། བཞི་པ་རྡོ་རྗེ་ལྟ་བུའི་ཏིང་འཛིན་གྱིས། །
བསྒོམ་དུ་མེད་པའི་ཉམས་ལེན་བརྩོན་པ་ལ། ། རྣམ་མཁྱེན་སངས་རྒྱས་ཞིང་ཁམས་དཔག་མེད་མཐོང༌། ། མ་བརྩམས་ལྷུན་གྲུབ་ཆོས་མཆོག་ཆེན་པོ་ཡིན། ། ཞེས་གསུངས་པར་གྲགས་ལ་མདོར་ན་སྔར་བཤད་པའི་སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ་ནི་རྒྱ་མཚོ་ཆེན་པོ་དང་འདྲ་སྟེ་ཀུན་གྱི་གཞི་ཡིན། དེའི་གནས་ལུགས་རྟོགས་པ་ལ་རྩེ་གཅིག་ཏུ་བཞག ། རྣམ་རྟོག་ལྷན་ཅིག་སྐྱེས་པ་ཆོས་སྐུའི་རྩལ་ནི་རྒྱ་མཚོའི་རླབས་དང་འདྲ་སྟེ་ཆོས་སྐུའི་རང་རྩལ་ཡིན། དེའི་གནས་ལུགས་རྟོགས་པ་ལ་སྤྲོས་བྲལ་དུ་བཞག ། སྣང་བ་ལྷན་ཅིག་སྐྱེས་པ་ཆོས་སྐུའི་འོད་ནི་རྒྱ་མཚོའི་ནང་དུ་གཟུགས་བརྙན་སྣ་ཚོགས་ཤར་བ་དང་འདྲ་སྟེ་བསམ་པའི་རང་གཟུགས་ཡིན། དེའི་གནས་ལུགས་རྟོགས་པ་ལ་རོ་གཅིག་ཏུ་བཞག ། རྟོགས་པ་དེ་གསུམ་མཐར་ཕྱིན་ནས་འབད་རྩོལ་གྱི་བསྒོམ་དུ་མེད་པ་ནི་མངོན་པར་རྫོགས་པ་སངས་རྒྱས་པ་སྟེ་བསྒོམ་མེད་དུ་བཞག་པ་ཡིན་གསུངས་པ་སྟེ།
དེ་བས་ན་བཀའ་དང་བསྟན་བཅོས་རྒྱུད་དང་མན་ངག་ཟབ་དགུ་ཐམས་ཅད་རྣལ་འབྱོར་བཞི་ལ་སྐྱེལ་བ་དང་སྙིང་པོར་མི་བྱེད་པ་མེད་ཅིང་རྣལ་འབྱོར་བཞི་ཡི་རིམ་པ་ཐུགས་ཉམས་སུ་མ་བསྟར་བའི་སངས་རྒྱས་དང་བྱང་ཆུབ་སེམས་དཔའ་དང་གྲུབ་པའི་སྐྱེས་མཆོག་གང་ཡང་ཡོད་པ་མ་ཡིན་པས། མདོ་ལས། ཆུ་རྣམས་ཐམས་ཅད་རྒྱ་མཚོར་ཕྱིན་པ་ན། ལན་ཚའི་རོར་རོ་གཅིག་པ་ལྟར་ཐེག་པ་ཐམས་ཅད་ཐེག་པ་ཆེན་པོར་རོ་གཅིག་པར་གསུངས་པ་ལྟར་ཡིན་ནོ། ། ཁྱད་པར་དུ་བྲམ་ཟེ་ཆེན་པོ་འཆི་མེད་རྡོ་རྗེའི་ཀླུ་ལས། དྲན་པ་མེད་པར་འཇུག་པས་རྟོག་པ་མི་དགག་པར། ། ཤེས་པ་རང་ལུགས་བཞག་ན་གནས་པར་འགྱུར། ། ཞེས་དང༌། འདི་ལ་གནས་ན་བདེ་ཆེན་ཉམས་འབྱུང་སྟེ། ། དང་པོ་སྣང་བ་སྟོང་པར་མྱོང་བའི་སེམས། །
ཆབ་རམ་སྣང་ཡང་ཆུ་རུ་ངོ་ཤེས་བཞིན། ། གཉིས་པ་དྲན་པའི་སྣང་བ་མ་འགག་པར། ། སྟོང་པ་བདེ་བ་ཐ་མི་དད་པ་འབྱུང༌། ། ཆབ་རམ་ཆུ་རུ་ཞུ་བའི་གནས་སྐབས་བཞིན། ། གསུམ་པ་དྲན་མེད་སྐྱེ་པ་མེད་ལ་ཐིམ། ། ཐམས་ཅད་ཐ་མི་དད་པ་བདེ་བ་ཆེན་པོར་གཅིག ། དེ་ཉིད་ཆབ་རམ་ཐམས་ཅད་ཆུ་དང་དབྱེར་མེད་བཞིན། ། ཞེས་དང༌། བློ་འདས་འབྲས་བུ་འདོད་པ་མེད་འགྲུབ་པས། ། སྨན་མཆོག་ནང་ནས་པེ་ཏ་ཇི་བཞིན་ནོ། །
ཞེས་གསུངས་པ་དང༌། ཀླུ་སྒྲུབ་ཀྱིས་རིམ་ལྔར་གསུངས་པའི་སེམས་དབེན་དང་རྩེ་གཅིག་དོན་གཅིག ། འོད་གསལ་དང་སྤྲོས་བྲལ་དོན་གཅིག ། སློབ་པའི་ཟུང་འཇུག་དང་རོ་གཅིག་དོན་གཅིག ། མི་སློབ་པའི་ཟུང་འཇུག་དང་བསྒོམ་མེད་དོན་གཅིག ། གྲུབ་ཆེན་ལ་བ་པས། ལྷུན་གྱིས་གྲུབ་པ་དང༌། བསམ་གྱིས་མི་ཁྱབ་པ་དང༌། ཟུང་དུ་འཇུག་པ་དང༌། རྣམ་པར་དག་པ་དང༌།
ཞེས་པའི་མིང་གི་རྣལ་འབྱོར་བཞི་གསུངས། ཤ་བ་རི་པས། ཏིང་ངེ་འཛིན་ཉམས་སུ་མྱོང་བ་དང༌། རྣལ་འབྱོར་དང༌། ཤིན་ཏུ་རྣལ་འབྱོར་དང༌། རྣལ་འབྱོར་ཆེན་པོའི་མིང་གི་རྣལ་འབྱོར་བཞི་གསུངས། མེ་ཏྲི་པས། སྒྲོ་འདོགས་ཆོད་པའི་དུས་དང༌། དབང་ཐོབ་པའི་དུས་དང༌། གདེང་ཐོབ་པའི་དུས་དང༌།
རིག་པ་དེ་ཉིད་དུ་གྲོལ་བའི་དུས་བཞི་ལ་ནང་ཚན་དགུ་རེ་གསུངས། གཞན་ཡང་ལང་ཀར་གཤེགས་པའི་མདོ་ལས། བདག་མེད་ཀྱི་རྣལ་འབྱོར་དང༌། གཟུང་མེད་ཀྱི་རྣལ་འབྱོར་དང༌། འཛིན་མེད་ཀྱི་རྣལ་འབྱོར་དང༌། སྤྲོས་མེད་ཀྱི་རྣལ་འབྱོར་དང་བཞིར་གསུངས་པའི་ལུང་དང་གོང་མ་རྣམས་ཀྱིས་སྦྱོར་བའང་མཛད་དོ། ། གཞན་ཡང་ཡེ་ཤེས་གསང་བའི་རྒྱུད་ལས། དང་པོ་གནས་པའི་ཏིང་ངེ་འཛིན། ། གཉིས་པ་ལ་ནི་མི་གཡོ་བ། ། གསུམ་པ་མཉམ་པ་ཉིད་དུ་སྦྱོར། །
བཞི་པ་ཡེ་ཤེས་ལྷུན་གྱིས་གྲུབ། ། ཅེས་དང༌། ཡང་ལང་ཀར་གཤེགས་པ་ལས། བྱིས་པ་ཉེར་སྤྱོད་བསམ་གཏན་དང༌། ། དོན་རབ་འབྱེད་པའི་བསམ་གཏན་དང༌། ། དེ་བཞིན་ཉིད་དམིགས་བསམ་གཏན་དང༌། ། དེ་བཞིན་གཤེགས་པའི་བསམ་གཏན་བཞི། རྣལ་འབྱོར་ཅན་གྱི་བསྒོམ་བྱས་པས། ། ཞེས་གསུངས། གཞན་ཡང་རྣལ་འབྱོར་བཞི་པོ་རེ་རེ་ཡང་བདེ་གསལ་མི་རྟོག་པའི་ཉམས་གསུམ་དུ་འབྱུང་བ་སྟེ།
དེ་ཡང་བདེ་བའི་བྱེ་བྲག་ལ་དགའ་བ་མཆོག་དགའ་དགའ་བྲལ་གྱི་དགའ་བ་དང་ལྷན་ཅིག་སྐྱེས་པའི་དགའ་བ་སྟེ་མས་བརྟན་པའི་དགའ་བ་བཞི་དང༌། གསལ་པའི་བྱེ་བྲག ། སྣང་བ་མཆེད་པ་ཐོབ་པ་ཉེར་ཐོབ་ཀྱི་འོད་གསལ་ཏེ་གསལ་སྣང་གི་རིམ་པ་བཞི་དང༌། ། མི་རྟོག་པའི་བྱེ་བྲག ། སྟོང་པ་ཤིན་ཏུ་སྟོང་པ་སྟོང་པ་ཆེན་པོ་ཐམས་ཅད་སྟོང་པ་སྟེ་སྟོང་པ་བཞི་དང༌། ཆོས་དྲུག་པས་ཟིན་བརྟན་དབང་འབྱོར་བཞི་དང༌།

ལམ་འབྲས་པས་དབང་བཞིའི་ལམ་གྱི་འགྲོས་དང་སྦྱར་བ་སོགས་དང་ཡང་ཤིན་ཏུ་འབྲལ་ཞིང་དབང་བཞིའི་འགྲོས་སུ་རྗེ་ནཱ་རོ་པས་ཀྱང་བཞེད་དེ། པནྡྷ་པ་རོལ་པའི་རྡོ་རྗེ་ལ་གསུངས་པ། ཕྱག་རྒྱ་ཆེན་པོ་རྟོགས་པ་ཡི། ། དང་པོ་རྣམ་རྟོག་གློ་བུར་བ། ། དེ་ཉིད་ལ་ནི་ལྟ་བ་ཡིས། ། མ་རིག་པ་ལས་ལྡོག་པ་ནི། ། རིག་པ་གསལ་ལ་འཛིན་མེད་དུ། ། རྟོགས་ན་རིག་པའི་དབང་ཞེས་བྱ། ། དུག་ལྔ་ཡེ་ཤེས་ལྔར་གནས་ན། ། བུམ་པའི་དབང་དུ་འདོད་པའོ། ། དེ་ལ་དགག་པ་མེད་པའི་རྩལ། །
ཕྱོགས་ཆ་མེད་པ་འཆར་བས་ན། ། སྟོང་པའི་ངང་ནས་བདེ་བར་འཆར། ། གསལ་བ་གཉིས་པའི་དབང་དུ་འདོད། ། ལྷན་ཅིག་སྐྱེས་པའི་ཡེ་ཤེས་ནི། ། བདེ་སྟོང་དབྱེར་མེད་ནམ་མཁའི་ངང༌། ། ཟུང་འཇུག་རོ་གཅིག་ཆེན་པོ་ལ། ། སྣང་སེམས་བདེ་བ་ཆེན་པོ་མྱོང༌། ། ཤེས་རབ་ཡེ་ཤེས་དབང་དུ་བཤད། ། དབང་གསུམ་དབྱེར་མེད་སེམས་སུ་འདུས། ། སེམས་ཉིད་མཁའ་ལྟར་དག་པ་ན། །
མཉམ་བཞག་རྗེས་འཇོག་མེད་པ་ཉིད། ། བདེན་གཉིས་ཟུང་འཇུག་བཞི་པ་ཡིན། ། ཞེས་གསུངས་པ་དང༌། རྒྱལ་པོའི་བཙུན་མོ་ཀ་པ་ར་བྷཱུ་ཛ་ཡིས། བྲམ་ཟེ་ཆེན་པོ་ས་ར་ཧ་ལ་ཞུས་པ་ལ་གསུངས་པ། རིག་པ་རྩེ་གཅིག་བུམ་པའི་དབང༌། ། བདེ་བ་སྤྲོས་བྲལ་གསང་བའི་དབང༌། ། བདེ་སྟོང་རོ་གཅིག་གསུམ་པའི་དབང༌། ། བསྒོམ་དུ་མེད་པ་བཞི་པའོ། ། ཞེས་ཀྱང་གསུངས་ལ།
མདོར་ན་ཐབས་ལམ་པས་འཁོར་ལོ་བཞི་ཡི་རྩ་མདུད་དྲལ་ཞིང་ཐིག་རླུང་འཆིང་བའི་རིམ་པས་རྣལ་འབྱོར་བཞི་རིམ་དུ་ན་འཕོ་བར་གསུངས་པ་རྗེ་བཙུན་མི་ལའི་རྣམ་ཐར་དུ་བྷ་བྲམ་པ་སོགས་ཀྱིས་གསུངས་པའི་ལམ་རྟགས་ཀྱི་ཉམས་སྣང་ལན་བཞིར་ཤར་ཚུལ་དག་ཚུལ་དེ་ལྟ་བུའི་སྒོ་ནས་སྔགས་ལམ་གྱི་འགྲོས་དང་ཡང་ངེས་པར་མཐུན་པ་གོ་དགོས་པ་ཡིན་ནོ། ། ཚུལ་འདི་ལ་རྗེ་རང་བྱུང་ཞབས་ཀྱིས་ཐོག་མར་གདམས་པ་དང་རྗེས་སུ་བསྟན་པ་ཐོབ་ནས་ཐེག་པ་ཐུན་མོང་དང་ཐུན་མོང་མ་ཡིན་པ་ཅི་ལྟར་ཐོས་པ་དང་ཤེས་པ་ལ་བརྩོན་པས་སེམས་ཤིང་ཡིད་ལ་རྒྱུན་ཆགས་སུ་བྱེད་པ་ལ་མོས་པ་དང་དགའ་བ་ནི་ཚོགས་ཀྱི་ལམ་སྟེ་ཞེ་ཐག་པས་བསྒྲུབ་པ་ནི་ཉམས་མྱོང་རྟགས་དང་འབྲལ་བའོ། ། གཞན་གྱི་ངོ་དང་ཞོར་བྱུང་གི་ནི་མ་ཡིན་ནོ། ། དེ་ལྟར་རྒྱུད་ལ་ཡོད་པའི་མི་དགེ་བ་སྤོང༌། དགེ་བའི་ཏིང་ངེ་འཛིན་ཤེས་རབ་དང་བཅས་པ་སྤེལ་ནས་ངེས་འབྱུང་དྲག་པོས་སྟོང་ཉིད་སྙིང་རྗེའི་རྒྱུས་ཟིན་ཞིང་བསམ་གཏན་དགུ་ལ་སོགས་པའི་ཡན་ལག་མངོན་ཤེས་དྲུག་དང་བཅས་པ་འཇིག་རྟེན་དང་འཇིག་རྟེན་ལས་འདས་པའི་རྒྱུ་མཚན་ཤེས་ཤིང་ཅི་ལྟ་བ་བཞིན་རྟོགས་ཤིང་བརྟེན་པར་བསྒྲུབས་ནས་བདེ་གསལ་མི་རྟོག་པའི་ཉམས་མྱོང་ལ་མ་ཆགས་ཤིང་སྤེལ་བར་བྱེད། ཐམས་ཅད་བྱང་ཆུབ་ཆེན་པོའི་ལམ་དུ་བསྒྲུབ་ཅིང་བསྔོ་བ་ནི་རྟགས་དང་འབྲེལ་བ་ཡིན་ལ། ཤེས་པ་དང་ཉམས་མྱོང་ལ་རློམ་པ་དང༌། ཞེན་པ་མེད་པ་ནི་སྦྱོར་བའི་ལམ་སྟེ་འདི་ལ་སྔོན་གྱི་བླ་མ་རྣམས་ཉམས་དང་རྟོགས་པའི་རྣལ་འབྱོར་བཞི་སོ་སོར་འབྱུང་བར་གསུངས་པའི་དོན། དང་པོ་ཉམས་ཀྱི་རྣལ་འབྱོར་ལ། དེ་ལྟར་བསམ་གཏན་གྱི་བདེ་གསལ་མི་རྟོག་པ་འདྲེས་ཤིང་ཇི་ཙམ་འཇོག་ལ་དབང་ཐོབ་པ་ཉམས་ཀྱི་རྩེ་གཅིག །
དེའི་ངང་ནས་ངོ་བོ་སྟོང་ཉིད་དུ་བཞུགས་པ་ལ་བློས་མ་བཅོས་པར་སྟོང་པ་དང་འདྲེས་ན་ཉམས་ཀྱི་སྤྲོས་བྲལ། རྗེས་ཐོབ་སྤྱོད་ལམ་ལ་རྐྱེན་གྱིས་མ་ཆོད་པར་རོ་སྙོམས་པ་ཉམས་ཀྱི་རོ་གཅིག ། དེ་ནས་རིང་པོར་མི་ཐོགས་པར་ཁོར་ཡུག་ཏུ་བསྒོམ་མེད་འབྱུང་བ་རྣམས་སྦྱོར་ལམ་ཡིན་ལ། དེ་ནས་འཇིག་རྟེན་ལས་འདས་པ་ནི་མཐོང་བའི་ལམ་དང་བསྒོམ་པའི་ལམ་མོ། ། སྔར་བསམ་གཏན་བཞི་པའི་ཡང་དག་ལྟ་བ་དང༌། བཞི་པའི་ཉམས་རྟོག་དཔྱོད་དང་དགའ་མི་དགའ་དང༌། བདེ་སྡུག་དང་དྲན་རིག་གཡོ་བ་དང་རླུང་རྒྱུ་བའི་སྐྱོན་བརྒྱད་དང་བྲལ་ཞིང་རྩེ་གཅིག་ཏུ་གྱུར་པ་དང་འདྲེས་པ་སྐད་ཅིག་གཅིག་དང་ལྡན་པ། འཕགས་པའི་བདེན་པ་བཞི་མངོན་སུམ་དུ་བྱེད་པ་ཐོབ་ན་ཉམས་ཀྱི་བསྒོམ་མེད་ཡིན་ཀྱང༌། རྟོགས་པའི་རྣལ་འབྱོར་བཞི་རྩེ་གཅིག་གི་རྣལ་འབྱོར་ཡིན་ནོ། ། སྐབས་འདིར་ཆོས་རྣམ་པར་འབྱེད་པའི་ཤེས་རབ་ངོ་བོ་ཏིང་ངེ་འཛིན་དང་འདྲེས་པ་ཐོབ་ལ།
དྲན་པ་ལ་གནས་པ་སངས་རྒྱས་ཀྱི་བར་དུ་རྒྱུན་མི་འཆད་པར་སྦྱོར་བའི་བརྩོན་འགྲུས་དང་འབྲལ་བ། ལུས་དང་སེམས་ཤིན་ཏུ་སྦྱངས་པ། རང་གཞན་གྱི་དོན་རྒྱ་ཆེན་པོ་གྲུབ་པའི་དགའ་བ་ཁྱད་པར་ཅན། ལེ་ལོ་མེད་པའི་བཏང་སྙོམས་ཆེན་པོ་རྣམས་གཅིག་ཏུ་བྱུང་ན་ཉམས་མྱོང་རྟགས་དང་འབྲལ་བའོ། ། དེ་རྣམས་མ་ཚང་ན་ཉམས་ཡིན་གྱི་ཕྱག་རྒྱ་ཆེན་པོ་རྟོགས་པ་མ་ཡིན་ནོ། ། དེ་ནས་མཐོང་ལམ་ཐོབ་ཅིང་མཐོང་བ་དེ་ཉིད་གོམས་པར་བྱེད་པ་ནི་བསྒོམ་པའི་ལམ་སྟེ། སྲིད་ཞི་གཉིས་ཀྱི་མཐའ་སྤངས་པའི་མཉམ་བཞག་གི་ངོ་བོ་ནམ་མཁའི་དཀྱིལ་ལྟ་བུར་སྣང་ཞིང༌། འདུ་བྱེད་སྒྱུ་མ་དང་རྨི་ལམ་ལྟ་བུར་གྱུར་ནས་རྣམ་པར་མི་རྟོག་པའི་ཡེ་ཤེས་སྣང་བའི་ཏིང་ངེ་འཛིན་ལ་བརྟེན་ནས་མཉམ་པར་བཞག་པས་སངས་རྒྱས་ཀྱི་ཅི་ལྟ་བ་མཁྱེན་པའི་ཡེ་ཤེས་སྒྲུབ་ཅིང་རྗེས་ཐོབ་སྒྱུ་མ་ལྟ་བུར་སེམས་ཅན་ཡོངས་སུ་སྨིན་པ་དང་ཞིང་ཡོངས་སུ་སྦྱོང་བར་བྱེད་པས་ཇི་སྙེད་མཁྱེན་པའི་ཡེ་ཤེས་སྒྲུབ། ས་དྲུག་པ་ཤེས་རབ་ཀྱི་ཕ་རོལ་ཏུ་ཕྱིན་པའི་རྩལ་རྫོགས་པའི་ཚེ་རྟོགས་པའི་སྤྲོས་བྲལ་ཏེ། སྲིད་ཞི་གཉིས་ལ་སྐྲག་པ་དང་འགག་པའི་སེམས་བྲལ་བས་སོ། །
གང་གི་ཚེ་ཡིད་ཀྱི་དྲི་མ་དྲུང་ནས་ཕྱུང་བས་ན་སངས་རྒྱས་ཐམས་ཅད་གྱི་གསང་བའི་གནས་ལ་ཞུགས་པས་ས་བརྒྱད་པ་ཐོབ་པ་ལ་སྲིད་ཞི་གཉིས་སུ་མི་རྟོག་ཅིང་དེ་བཞིན་ཉིད་དང་འབྲས་བུའི་མཚན་མའི་འདུ་ཤེས་གཉིས་ཀྱིས་མི་གཡོ་བས་རོ་གཅིག་ཆེན་པོ་ཞེས་བྱའོ། ། གང་གི་ཚེ་སེམས་ལ་ཟག་པ་མེད་པའི་ལས་འདུ་བྱེད་དང་བག་ཆགས་ཕྲ་མོའི་ནད་དང༌། ཡིད་ཀྱི་རང་བཞིན་གྱི་ལུས་དང༌། བསམ་གྱིས་མི་ཁྱབ་པར་བསྒྱུར་བའི་འཆི་འཕོའི་རྣམ་པ་དང་བྲལ་བའི་སངས་རྒྱས་ཀྱི་ས་ཐོབ་པ་ནི་བསྒོམ་དུ་མེད་པ་སྟེ་མཐར་ཐུག་པའི་ཕྱིར་རོ། ། དོན་འདི་ལྟར་དུ་ཐོབ་ན་ལམ་གྱི་མིང་དུ་བཏགས་ཀྱང་རུང་མ་བཏགས་ཀྱང་རུང༌། རྣལ་འབྱོར་བཞི་ཡི་མིང་གིས་བཤད་པ་ཡིན་ནོ། ། མདོར་ན། སོ་སོའི་སྐྱེ་བོའི་སྒོམ་པ་ནི། ། རྣམ་རྟོག་ལམ་དུ་བསླང་བ་སྟེ། ། ཁམས་གསུམ་སྤང་བྱ་མི་རྟོག་དང༌། །
གཉེན་པོའི་རྟོག་པ་གཉིས་སྤེལ་ལ། ། དྲན་པས་མ་ཡེངས་བརྟག་ཅིང་བསྒོམ། ། བདེ་གསལ་མི་རྟོག་མ་སྐྱེས་པའི། ། ཤེས་བྱ་ཤེས་ཀྱང་རྒོད་འཐོར་ཏེ། ། རྒྱུ་འབྲས་རྣམ་འབྱེད་མེད་པ་ཡི། ། བསམ་གཏན་བཞི་ཐོབ་འདུ་ཤེས་བཀག ། མི་ཁོམ་དུ་ལྷུང་ཕྱིར་ལ་ལྷུང༌། ། བདག་མེད་རྐྱང་པར་རྟོགས་གྱུར་ཀྱང༌། ། རྣམ་རྟོག་རང་དབང་སྒྱུར་བྱེད་པའི། ། ནམ་མཁའི་མཛོད་སོགས་མ་སྦྱངས་ན། །
ཉན་ཐོས་ཞི་བའི་མཐའ་རུ་ལྟུང༌། ། ཆོས་ཀྱི་བཟུང་དོན་སྦྱོང་རྟོགས་ཀྱང༌། ། སྙིང་རྗེ་ཆེན་པོའི་ཏིང་འཛིན་གྱིས། ། འགྲོ་བའི་དོན་ལ་མ་སྦྱངས་ན། ། རང་སངས་རྒྱས་ཀྱི་ལམ་དུ་འགྲོ། ། དེ་ཕྱིར་ཤེས་རབ་བདག་མེད་དང༌། ། ཐབས་སྦྱང་སྙིང་རྗེ་ཆེན་པོ་ཡིས། ། བླ་མེད་སངས་རྒྱས་བསྒྲུབ་པར་བྱ། ། མ་རྟོགས་ཁ་ཚོན་མི་བཅད་ཅིང༌། ། འཛིན་པའི་ཐག་པས་འཆིང་མི་བྱ། །
རྒྱ་ཆེན་བསྒོམ་པ་གཅིག་ཆོད་ཀྱིས། ། ལམ་ལྔ་ས་བཅུ་མཐར་ཕྱིན་བྱ། ། ཞེས་སོ། ། ལམ་བགྲོད་པའི་ཚུལ་འདི་སྔོན་གྱི་བླ་མ་རྟོགས་པ་གཅིག་ཆོད་དུ་སོང་བ་རྣམས་ཀྱིས་གསུངས་པ་ལ་གཞན་གྱིས་དགག་པ་མཛད་འདུག་ཀྱང་དགག་ཏུ་མི་རུང་སྟེ་སྒྱུ་མ་མཁན་བཟང་པོ་ལུང་བསྟན་པའི་མདོ་ལས། སྔར་ཉིན་དེ་བཞིན་གཤེགས་པ་ལ་མ་དད་པའི་སོ་སོའི་སྐྱེ་བོ་ཕྱིར་ཉིན་སངས་རྒྱས་ཀྱི་རྫུ་འཕྲུལ་མཐོང་བས་སྦྱོར་ལམ་གྱི་བཟོད་པ་ཐོབ། དེའི་འོག་ཏུ་ཆོས་བསྟན་པས་མཐོང་ལམ་ཐོབ་ལ། ཕྱི་དྲོ་བཞི་པ་སྒྲུབ་པའི་ཆོས་ཀྱི་རྣམ་གྲངས་གསུངས་པ་དང་བཟོད་པ་ཆེན་པོ་ཐོབ་སྟེ་ས་བརྒྱད་པར་གྱུར་ཞེས་གསུངས་ཏེ། འདི་ལ་ས་དང་ལམ་གྱི་ཡོངས་མྱོང་མ་གྲུབ་ཅེས་བྱར་མི་རུང་བས་བསམ་གྱིས་མི་ཁྱབ་པའི་གནས་རྟོགས་པར་བྱའོ། ། ཞེས་རྗེ་རང་བྱུང་ཞབས་ཀྱིས་གསུངས་ཏེ་རྟོགས་པའི་རྣལ་འབྱོར་བཞི་ས་ལམ་དང་སྦྱོར་ཚུལ་འདི་ཡང༌། ཁྲིད་ཡིག་ཆེན་མོ་ལས།
རྩེ་གཅིག་ཚོགས་སྦྱོར་སྤྲོས་བྲལ་མཐོང་བའི་ལམ། ། རོ་གཅིག་བསྒོམ་མེད་འབྲིང་མན་བསྒོམ་ལམ་སྟེ། ། བསྒོམ་མེད་ཆེན་པོ་རྫོགས་པའི་སངས་རྒྱས་སོ། ། ཞེས་གསུངས་པ་སྟེ་གོང་མ་རྣམས་ཀྱིས་བཞེད་པ་སོ་སོ་དང་བསྟུན་པ་ནི་ཁྲིད་ཡིག་ཉིད་ལས་རྟོགས་པར་བྱའོ། ། དེ་དག་རྣམས་ཀྱི་མདོ་དོན་དྲིལ་ན་རྗེ་ཕག་གྲུའི་གསུང་ལས། གང་ཟག་དབང་པོའི་བྱེ་བྲག་གིས། ། ཉམས་ཀྱི་སྐྱེས་ཚུལ་བསམ་མི་ཁྱབ། ། དེ་ཀུན་ལམ་གྱི་བྱེ་བྲག་སྟེ། ། ཐབས་ལ་བརྟེན་པའི་འཆར་ལུགས་ཡིན། ། དཔེར་ན་ཚོང་དུས་ཆེན་པོ་བཞིན། །
མཐར་ཐུག་འདི་ལ་ཐ་དད་མེད། ། འདི་ལ་གཉིས་སུ་ཡོད་མིན་ཏེ། ། འདི་ལ་ཕྱོགས་རིས་གང་བྱེད་པ། ། ཁབ་མིག་ནམ་མཁའ་ཇི་བཞིན་ནོ། ། དེ་བཞིན་འདི་ལ་གཞི་འབྲས་མེད། ། ས་དང་ལམ་ཡང་ཡོད་མ་ཡིན། ། ཉམས་མྱོང་སྐྱེ་བའི་རིམ་པ་ཞེས། ། འདི་ལ་ཐ་དད་མེད་གྱུར་ཀྱང༌། ། འོན་ཀྱང་ཟླ་བའི་དཀྱིལ་འཁོར་ལ། ། རང་གི་གྲིབ་མའི་བྱེ་བྲག་གི །
ཟླ་བ་འཕེལ་དང་འགྲིབ་པར་སྣང༌། ། དེ་བཞིན་ཀུན་གཞི་ཆོས་ཀྱི་དབྱིངས། ། མ་ཆགས་རྐྱེན་གྱིས་འགྲིབ་པ་ལ། ། སྣ་ཚོགས་ཐབས་ཀྱིས་གདམས་པ་ཡི། ། མཐོང་དང་ཤིན་ཏུ་མཐོང་བ་དང༌། ། སྐྱེད་དུ་མེད་པའི་རིམ་པ་ཡིས། ། དེ་ཡི་དབྱེ་བ་བསྟན་པར་བྱ། ། རྣལ་འབྱོར་ཤིན་ཏུ་རྣལ་འབྱོར་དང༌། ། རྣལ་འབྱོར་ཆེན་པོའི་རིམ་པ་ཡིས། ། ཉམས་ཀྱི་སྐྱེ་ལུགས་རིམ་པར་བསྟན། །
ཞེས་དང༌། འདི་ལ་ཐེ་ཚོམ་མི་དགོས་ཏེ། ། ཉི་མ་ཤར་བ་ཙམ་གྱིས་ནི། ། ས་གཞི་དྲོ་བར་མ་ནུས་ཀྱང༌། ། རིམ་གྱིས་འོད་ཟེར་རྒྱས་ནས་དྲོས། ། ནོར་བུ་ལོན་པ་ཙམ་གྱིས་ནི། ། དགོས་འདོད་འབྱུང་བར་མི་འགྱུར་ཏེ། ། མཆོད་དང་གསོལ་བ་བཏབ་ན་འབྱུང༌། ། བྱིས་པ་མི་ལས་མ་འདས་ཀྱང༌། ། སྐྱེས་མ་ཐག་ཏུ་སྟོབས་ལྡན་མིན། །
རིམ་གྱིས་བསླབ་པས་སྣ་ཚོགས་ཤེས། ། དེ་བཞིན་བདེན་པའི་དོན་མཐོང་ཡང༌། ། མ་གོམས་ཡོན་ཏན་འབྱུང་མི་འགྱུར། ། གོམས་པ་ལ་ནི་མཆོག་ཐོབ་བོ། ། ཐུན་མོང་གྲུབ་ཆེན་བརྒྱད་ལ་སོགས། ། འདི་ཀུན་རྟེན་ཅིང་འབྲེལ་བའི་མཐུས། ། ང་རྒྱལ་རློམ་པར་བཅས་པ་ཡིས། ། མངོན་པར་ཤེས་པ་འཆར་བས་ཕུང༌། ། མཆོག་ལ་མ་སླེབ་དེ་ཡིས་བསྒྲིབས། ། ལྷ་སོགས་འགྲོ་བ་མ་ལུས་ལ། །
ལས་ཀྱི་རྫུ་འཕྲུལ་བསམ་མི་ཁྱབ། ། དེ་ཀུན་ཐར་པའི་སྒྱུར་མ་གསུངས། ། ཡང་དག་བདེན་རྫུན་ཟད་པ་ལ། ། རྟགས་དང་མཚན་མ་ག་ལ་ཡོད། ། འོན་ཀྱང་འདི་ལ་ཐེ་ཚོམ་འབྱུང༌། ། ཞེས་སོགས་དང༌། རྟགས་དང་མཚན་མ་འབྱུང་མི་འབྱུང་གི་དྭོགས་སེལ་ཡང་ཁྲིད་ཡིག་ཏུ་འབྱུང་བ་ལྟར་མང་དུ་གསུངས་སོ། ། དེ་ལྟར་དོན་དེ་ལྟ་བུའི་ཚུལ་གྱིས་ཤེས་རབ་དྲི་མ་མེད་པས་ལྷག་མཐོང་གི་ཡེ་ཤེས་ཇི་ལྟ་བ་བཞིན་རྟོགས་པའི་ཚེ་ཆོས་ལམ་དུ་འགྲོ་བའམ་སོང་བ་ཞེས་བྱ་སྟེ་བླ་ན་མེད་པའི་སྔགས་ཀྱི་སྒྲ་དོན་ཇི་ལྟ་བ་བཞིན་པར་སོང་བའི་ཕྱིར་རོ། ། སྤྱི་དོན་གསུམ་པ་ལམ་འཁྲུལ་པ་བསལ་བ་ནི་རྩེ་གཅིག་སྤྲོས་བྲལ་གྱི་ཏིང་ངེ་འཛིན་མཐར་ཕྱིན་ཏེ་མཐོང་ནས་སྤང་བྱའི་སྤྲོས་པ་ཐམས་ཅད་རྩ་བ་ནས་བྲལ་བ་ལ་གཉེན་པོའི་སྤྲོས་པ་རགས་པ་དང་ཡང་བྲལ་བའི་ཕྱིར་ལམ་འཁྲུལ་པ་སེལ་བ་ཞེས་བྱ་སྟེ་ལྷོ་ལ་ཡག་པས་མཛད་པའི་ཆོས་བཞི་ཆེན་མོ་ལས། བདེ་སྟོང་ནང་དུ་གཟུང་འཛིན་དག་ཅིང༌།
བརྟན་དང་གཡོ་བའི་དངོས་པོ་འདི་ཀུན། ། ཀུན་རྫོབ་ལྷ་དང་གནས་སུ་སྣང་ཞིང༌། ། འདོད་དང་གྲོལ་བའི་དངོས་གྲུབ་ཐོབ་ཚེ། ། ལམ་གྱི་འཁྲུལ་པ་སེལ་བ་དེ་ཡིན། ། ཞེས་སོགས་གསུངས་པ་ལྟ་བུའོ། ། སྤྱི་དོན་བཞི་པ་འཁྲུལ་པ་ཡེ་ཤེས་སུ་འཆར་པ་ཞེས་བྱ་བ་ནི། རོ་གཅིག་བསྒོམ་མེད་ཀྱི་ཏིང་ངེ་འཛིན་མཐར་ཕྱིན་ཏེ་ཆོས་ཐམས་ཅད་ལྷན་ཅིག་སྐྱེས་པ་བདེ་བ་ཆེན་པོ་གསང་བ་བླ་ན་མེད་པའི་སྐུ་བསམ་གྱིས་མི་ཁྱབ་པའི་དབྱིངས་མངོན་དུ་གྱུར་ཏེ་སྒྲིབ་གསུམ་བག་ཆགས་ཀྱི་ས་རྣམས་མ་སྤངས་གནས་སུ་དག་ཅིང་ལྷུན་གྲུབ་རྡོ་རྗེ་ཡེ་ཤེས་ཀྱི་ཕྲིན་ལས་འགྱུར་མེད་རྒྱུན་གྱི་དག་པ་ནི་འཁྲུལ་པ་ཡེ་ཤེས་སུ་འཆར་བ་ཞེས་གསུངས་ཏེ། སྔ་མ་ལས། སྒྲིབ་པ་ཀུན་གྱི་དྲི་མ་བྲལ་བ། ། རང་བཞིན་དག་པའི་རང་སེམས་ཆོས་སྐུ། །
དབྱིངས་དང་ཡེ་ཤེས་གཉིས་སུ་མེད་པ། ། དག་པ་གཉིས་ལྡན་བྱང་ཆུབ་ཆེན་པོ། ། གནས་གཞན་གྱུར་པས་འཁྲུལ་པ་ཉིད་ཀྱང༌། ། ཀུན་མཁྱེན་ཡེ་ཤེས་ཉིད་དུ་འཆར་ཏེ། ། ཞེས་སོགས་གསུངས་པའི་དོན་ཇི་ལྟ་བ་ཉིད་དོ། ། རྗེ་དྭགས་པོ་རིན་པོ་ཆེ་ཉིད་ཀྱིས་ཀྱང༌། ཡིད་འབྱུང་བ་ཚད་དུ་སྐྱོ་བ་གཅིག་གིས་བློ་ཆོས་སུ་སོང་ནས་ཆོས་ལམ་དུ་འགྲོ་བ་ལ་བྱམས་སྙིང་རྗེ་བདག་པས་གཞན་གཅེས་ཀྱི་བློ་ཀུན་རྫོབ་བྱང་ཆུབ་ཀྱི་སེམས། དེའི་སྟེང་དུ་ཕྱི་ནང་གི་ཆོས་ཐམས་ཅད་རྟེན་འབྲེལ་ཚོགས་པའི་སྣང་བ་རྨི་ལམ་ལྟ་བུར་གོ་ན་གདོད་ཆོས་ལམ་དུ་འགྲོ་བ་ཡིན། དེ་ལྟར་གོ་ནས་ལམ་གྱི་འཁྲུལ་པ་སེལ་བྱ་བ། དང་པོ་མི་རྟག་པ་བསྒོམས་པས་ཚེ་འདི་ལ་ཞེན་པའི་འཁྲུལ་པ་སེལ།
ལས་རྒྱུ་འབྲས་བསྒོམས་པས་ལྟ་བ་ངན་པའི་འཁྲུལ་པ་སེལ། འཁོར་བའི་ཉེས་དམིགས་བསྒོམས་པས་འཁོར་བ་ལ་ཆགས་པའི་འཁྲུལ་པ་སེལ། བྱམས་དང་སྙིང་རྗེ་བསྒོམ་པས་ཐེག་དམན་གྱི་འཁྲུལ་པ་སེལ། རྨི་ལམ་སྒྱུ་མ་ལྟ་བུར་བསྒོམས་པས་དངོས་པོར་འཛིན་པའི་འཁྲུལ་པ་སེལ། ལར་གོང་མ་གོང་མས་འོག་མ་འོག་མའི་འཁྲུལ་པ་སེལ་གསུངས། དེ་ནས་འཁྲུལ་པ་ཡེ་ཤེས་སུ་འཆར་བར་བྱ་བ་དོན་དམ་པར་ཆོས་ཐམས་ཅད་སྐྱེ་འགག་དང་བྲལ་བར་བསྒོམས་པའི་སྟོབས་ཀྱིས་ཅིར་སྣང་ཅིར་རྟོགས་ཐམས་ཅད་རང་གི་ངོ་བོར་ཆོད་ཙམ་ན་འཁྲུལ་པ་ཡེ་ཤེས་སུ་འཆར་བ་ཡིན་གསུངས་ཀྱང་མདོར་ན་དེ་ལྟ་བུའི་དོན་རྟོགས་ཤིང་ཁོང་དུ་ཆུད་ན་སངས་རྒྱས་ལ་སྐྱབས་སུ་སོང་བ་ཡིན། ཆོས་ཐམས་ཅད་དེ་ཉིད་ཡིན་པས་རྟོག་པ་ལམ་དུ་བྱེད་ན་ཆོས་ལ་སྐྱབས་སུ་སོང་བ་ཡིན། དེ་ལྟར་རྟོག་པ་ལམ་དུ་བྱེད་པའི་མཁན་པོ་དེ་རྟེན་མེད་པའི་རིག་པ་ལས་བྱུང་བས་ཐོགས་པ་མེད་པའི་ཤེས་རབ་དགེ་འདུན་ལ་སྐྱབས་སུ་སོང་བ་ཡིན། དེ་ལྟ་བུའི་ཁྱད་པར་ཅན་གྱི་ལམ་དེ་ལ་རྟོག་པ་ཅི་སྐྱེས་ཐམས་ཅད་ཕ་རོལ་ཏུ་ཕྱིན་པའི་ལམ་དུ་འགྲོ། ཐབས་སུ་འགྲོ།
རྟོག་པ་ཉིད་ཀྱིས་བསྐུལ་མ་བཏབ་ནས་གྲོགས་སུ་འགྲོ་སྟེ། རྟོག་པ་རང་གི་མཚན་ཉིད་ཤེས་པ་ནི་ཤེས་རབ། རྟོག་པ་ཐམས་ཅད་ལམ་དུ་བྱུང་བས་བསམ་གཏན། རྟོག་པ་སྐྱེས་ཚད་ལམ་ཉིད་དུ་སྐྱེས་པས་ཡོངས་སུ་སྦྱོང་བའི་བརྩོན་འགྲུས། ཆོས་ཉིད་ཟབ་མོའི་དོན་ལ་མི་སྐྲག་པས་བཟོད་པ། དེ་ལྟ་བུའི་བསམ་གཏན་དེ་ལ་ཉོན་མོངས་པའི་ས་བོན་མེད་པས་ཟག་པ་མེད་པའི་ཚུལ་ཁྲིམས། དེ་ལྟ་བུའི་ཐབས་ཤེས་ཀྱི་རྟེན་འབྲེལ་ལག་ཏུ་བླངས་པས་དེ་ལྟར་མ་རྟོགས་པའི་སེམས་ཅན་ལ་སྙིང་རྗེ་ངང་ངམ་ཤུགས་ཀྱིས་སྐྱེས་ནས་ཅི་བྱེད་སེམས་ཅན་གྱི་དོན་དུ་འགྲོ་བས་སྦྱིན་པའོ། ། དེ་ལྟར་སྒྲུབ་པའི་ལག་ཆར་ཁྱེར་བས་ཕྱིར་མི་ལྡོག་པ་ཐོབ་སྟེ་སེམས་རྟག་པ་གཉིས་མེད་སྐུ་བཞིར་ཁྱེར་བས་རྣམ་མཁྱེན། ཐམས་ཅད་ལམ་དུ་ཤེས་པས་ལམ་ཤེས། གདོད་ནས་རྟོག་པ་རང་གི་མཚན་ཉིད་ཡིན་པར་ཤེས་པས་གཞི་ཤེས།
རྒྱུ་ལམ་འབྲས་བུ་ངོ་བོ་གཅིག་ཏུ་སྦྱོང་པས་རྣམ་ཀུན་མངོན་རྫོགས། དེ་ལྟར་ཤེས་པའི་ཤེས་རབ་རྣོ་ཞིང་རྩལ་སྦྱོང་བ་ལ་ཚེགས་མེད་པས་རྩེ་མོ། རྟོག་པ་མི་སྤོང་བར་མཐར་གྱིས་སྒྲུབ་པས་མཐར་གྱིས་པ། ཆོས་ཐམས་ཅད་མཉམ་པ་ཉིད་དུ་ཤེས་པས་སྐད་ཅིག་མ། བྱང་ཆུབ་པ་ཐམས་ཅད་ཆོས་སྐུའི་ཕྲིན་ལས་སུ་ལོངས་སྤྱོད་པས་སྐུ་ཡོངས་རྫོགས་ཏེ་སྐབས་བརྒྱད། ཡང་རྟོག་པ་དགེ་སྦྱོར་གྱི་གྲོགས་སུ་འགྲོ་བས་ཚོགས་ལམ། རྟོག་པ་ལ་བརྟེན་ནས་ལམ་ཁྱད་པར་ཅན་སྐྱེ་བས་སྦྱོར་ལམ། རྟོག་པ་སྐུ་བཞིར་མྱོང་བས་མཐོང་ལམ། རྟོག་པ་སྐུ་བཞི་དང་མི་འབྲལ་བས་བསྒོམ་ལམ། དེ་ལས་ཕུལ་ཕྱིན་གཞན་མེད་པས་མཐར་ཕྱིན་པའི་ལམ་མོ། །
ཡང་དྲན་པ་གང་བྱུང་ལམ་དུ་འགྲོ་བས་དྲན་པ་ཉེ་བར་གཞག་པ། རྟོག་པ་མི་སྤང་བར་མཚན་ཉིད་ཤེས་པའི་ཤེས་རབ་ཡང་དག་སྤོང་བ། དེ་ལ་རྫུ་འཕྲུལ་གྱི་རྐང་པ་བཞི་དད་པས་རྒྱུ་བྱས་ནས་དྲན་པས་ལམ་བྱས་བརྩོན་འགྲུས་ཀྱི་གྲོགས་བྱས་པའི་ཐབས་དང་དེ་ལྟར་ཤེས་པའི་ཤེས་རབ་ཀྱི་རྟེན་འབྲེལ་གྱི་ལྷ་ཐམས་ཅད་ཏིང་ངེ་འཛིན་དུ་བྱུང་བས་འབྲས་བུ། དེ་ལྟར་དབང་པོ་ལྔ་ལག་ཏུ་བླངས་པས་ཤེས་རབ་ཀྱི་རྩལ་དང་བྱང་ཆུབ་ཀྱི་སེམས་འབྱོངས་པ་ལ་ཚེགས་མེད་པས་སྟོབས་ལྔ། དེ་ལ་བརྟེན་ནས་དྲན་རིག་ཐམས་ཅད་བྱང་ཆུབ་ཀྱི་གྲོགས་སུ་འགྲོ་བས་བྱང་ཆུབ་ཀྱི་ཡན་ལག་ཐམས་ཅད་བྱང་ཆུབ་ཀྱི་ཡན་ལག་ཏུ་ལོངས་སྤྱོད་པས་རྣམ་རྟོག་གིས་མི་གོས་པ་དེ་ཉིད་འཕགས་པའི་ལམ་ཡན་ལག་བརྒྱད། དེ་ལྟར་ལྟ་བའི་གོ་ཆས་ཆོས་ཀྱི་བརྡར་ཤ་བཅད་པས་གོལ་སའི་མཐའ་བཀག་ནས་ཤེས་རབ་ཀྱི་གོ་ཆས་རྟོག་པ་ལམ་དུ་ཁྱེར་ནས་བློ་འདས་བསྒོམ་པའི་ཤེས་རབ་ཀྱི་དྲན་པ་ལ་དབང་བསྒྱུར་ཞིང་རྟོག་པ་ཡོན་ཏན་གྱི་བདག་ཉིད་མི་སྤོང་བར་རང་གི་མཚན་ཉིད་ཤེས་པས་སྐུ་བཞི་ངོ་བོ་ཉིད་ཀྱིས་འབྱུང་སྟེ་ཡོན་ཏན་གྱི་ཆོས་ཐམས་ཅད་འགག་མེད་ཤུགས་ཀྱིས་འབྱུང་ཞིང་མཚན་མའི་རྟོག་པ་རང་ཞི་རང་དག་མཚོ་ལ་འཁྱག་པ་ཞུ་བའམ་ནམ་མཁའ་ལ་སྤྲིན་དེངས་པ་བཞིན་སོང་བའི་ཚེ་ན་རྣམ་རྟོག་སྐུ་བཞིར་ཐུལ་བས་འདུལ་བ། རྟོག་པ་ཆོས་ཉིད་དུ་མཐོང་བས་ཚད་མ། རྟོག་པ་རྩ་བྲལ་དུ་ཤེས་པས་མཐའ་བྲལ་དབུ་མ་ཞེས་ཀྱང་བྱའོ། ། ཞེས་གསུངས། མཆན།
འདི་ནི་རྗེ་དྭགས་པོ་རིན་པོ་ཆེས་ཁོ་བོ་མཇལ་བ་དང་ཁྱད་མེད་དུ་གསུངས་པར་གྲགས་པའི་ལམ་མཆོག་རིན་ཆེན་ཕྲེང་བའི་ནང་ནས་བཏུས་པ་ཡིན། གཞན་རྒྱ་སྟོན་པ་སོགས་གོང་མ་རྣམས་པ་ཕལ་ཆེར་གྱི་ཁྲིད་ཡིག་ཏུ་གཉུག་མ་ངོ་སྤྲོད་ཀྱི་སྐབས་དེར་ལམ་གྱི་ཆོས་མཐའ་དག་ཉམས་ལེན་གྱི་ངོ་སྤྲོད་པའི་མདོ་རྒྱུད་ཀྱི་ལུང་སྦྱོར་མང་པོ་མཛད་སྣང་བས་དེ་རྣམས་སུ་ཤེས་པར་བྱ་ཞིང༌། གཞན་ཡང་ཆོས་རྗེ་རང་བྱུང་པས་མཛད་པའི་མདོ་ལུང་དང་གཞན་ཕྱག་ཆེན་ལུང་སྦྱོར་གྱི་རིགས་མང་དུ་སྣང་བ་རྣམས་རྒྱབ་ཆོས་འདིའི་སྐབས་གང་འགབ་ཏུ་བཤད་པར་བྱའོ། ། དེས་དཔྱོད་ལྡན་ཡིད་ཆེས་ཀྱི་གདེངས་དང་ལྡན་པར་འགྱུར་རོ། ། མཆན།
དེ་ལྟར་ཆོས་ཐམས་ཅད་ཀྱི་གནས་ལུགས་མཐའ་དག་རང་སེམས་འོད་གསལ་ཆོས་ཀྱི་དབྱིངས་ཁོ་ནར་འདུ་བའི་ཡིན་ལུགས་ཇི་ལྟ་བ་ཁོང་དུ་ཆུད་ནས་ངེས་ཤིང་རྟོགས་ལ་གོམས་པའི་གདེངས་ཐོབ་པར་བྱའོ། ། དེ་ལྟར་ཡང་རྗེ་རང་བྱུང་ཞབས་ཀྱིས། ཚོགས་དྲུག་ཤེས་པ་གསལ་ལ་མི་རྟོག་པ། ། མངོན་སུམ་རྟོག་བྲལ་ཤེས་ཤིང་གོམས་པ་ལ། ། བརྟེན་ནས་རང་རིག་ཡིད་ཀྱི་མངོན་སུམ་ནི། །
དེ་མ་ཐག་བཅས་ཆུ་ཟླ་ལྟ་བུར་མཐོང༌། ། དེ་ལ་བརྟེན་ནས་སྒྲིབ་བཅས་ཀུན་གཞི་དང༌། ། སྒྲིབ་མེད་མེ་ལོང་ལྟ་བུའི་ཡེ་ཤེས་ནི། ། གནས་ལུགས་རྗེས་སུ་དཔག་པའི་ཚུལ་དུ་མཐོང༌། ། ཉོན་མོངས་མངོན་གྱུར་རགས་དང་བག་ལ་ཉལ། ། གཉེན་པོ་སྤང་འགྱུར་རང་ངོ་རྟོགས་བྱས་ནས། ། སྤང་གཉེན་གཉིས་ཀྱི་རྟོག་ཚོགས་ཇི་སྙེད་པ། ། སོ་སོར་རྟོག་པའི་ཤེས་རབ་དག་པ་དང༌། ། དེའི་ཏིང་ངེ་འཛིན་ལ་དབང་ཐོབ་པས། ། དེ་ཚེ་ཀུན་གཞི་མངོན་སུམ་སྣང་བར་འགྱུར། །
དེ་བཞིན་ཉིད་དང་འབྲས་བུའི་རྟོག་པ་ཀུན། ། གྲོལ་བའི་སྐད་ཅིག་དེ་ལ་ཀུན་གཞི་དག ། དེ་ཚེ་སངས་རྒྱས་བྱང་ཆུབ་ཐོབ་པ་ཡིན། ། ཀྱེ་མ་ཚུལ་འདི་མ་རྟོགས་པས། ། བྱིས་པ་བདག་དང་བདག་གིར་བཅིངས། ། ཉན་ཐོས་གང་ཟག་བདག་མེད་ཀྱི། ། གཉེན་པོའི་འཆིང་བས་བཅིངས་པར་འགྱུར། ། ཆོས་ཀྱི་གཟུང་རྟོག་རྩལ་སྦྱོང་བས། ། རང་རྒྱལ་ཐོབ་ཀྱང་འཛིན་པའི་ཆ། ། ཀུན་གཞི་མ་རྟོགས་ལམ་དུ་ལུས། །
ཐམས་ཅད་རྟོགས་པ་རྫོགས་སངས་རྒྱས། ། ཡིན་ཕྱིར་བླ་ན་མེད་པ་ཡིན། ། ཞེས་གསུངས་པའི་དོན་ཤེས་ཤིང་རྟོགས་པར་མཛོད་ཅིག ། བྱས་ལ་མཎྜལ་གཏོར་འབུལ་སྨན་ལམ་གདབ་པ་སོགས་བྱའོ། ། ཉི་མ་སོ་དགུ་ཆོས་ཐུན་ཉེར་བཞི་པའོ། ། ༈ ཆོས་ཐུན་ཉེར་ལྔ་པ་ལ་ཡང་སྔར་བཞིན་ཚིག་གི་མཚམས་སྦྱོར་བྱས་ནས། དེ་ལྟར་ལམ་གྱི་རིམ་པ་རྣམས་བགྲོད་པས་གཞི་ཡི་ཉེས་པ་རྣམས་ཟད་དེ་མངོན་དུ་གྱུར། ལམ་གྱི་ཉེས་པ་ཟད་དེ་མཐར་ཕྱིན། གཞི་ཐོག་ཏུ་འབྲས་བུ་སླེབས། ཆོས་ཅན་གྱི་དངོས་པོ་ཐམས་ཅད་མ་འགག་པར་སྣང་བཞིན་དུ་རང་རིག་ངོ་བོས་སྟོང༌།
སྟོང་པའི་བཞུགས་ཚུལ་དེ་ཉིད་ལས་ཆོས་ཅན་ཇི་སྙེད་གཅིག་སྣང་བ་ཐམས་ཅད་དང་དེ་ལས་ལོགས་སུ་མ་གྲུབ་ཅིང་གཉིས་སུ་མེད་པས་གཉིས་འཛིན་དང་རེ་དྭོགས་འཁོར་བ་ལས་གྲོལ། རྟོགས་པ་མཐར་ཕྱིན་ཏེ་སྟོབས་དང་མི་འཇིགས་པ་ལ་སོགས་པ་ཡོན་ཏན་དུ་མ་དང་ལྡན་པའི་ཕྱག་རྒྱ་ཆེན་པོའི་དོན་རྟོགས་ཤིང་སྐུ་ལྔ་ཡེ་ཤེས་ལྔ་ཡོན་ཏན་ཕྲིན་ལས་དང་བཅས་པའི་བདག་ཉིད་ཅན་བསྒོམ་མེད་མཐར་ཐུག་རྟོགས་ཤིང་སྒྲིབ་པ་མཐའ་དག་ལས་གྲོལ་ལོ། ། རྟོགས་བྱ་ཐམས་ཅད་རྟོགས་པ་དང་རྣམ་པར་སྨིན་པ་སོགས་ཀྱི་ཡོན་ཏན་མ་ལུས་པ་མངོན་དུ་བྱས་པ་དེ་ལ་འབྲས་བུ་ཕྱག་རྒྱ་ཆེན་པོ་ཞེས་བྱ། སྐབས་འདིར་སྤྲོ་ན་ཐར་རྒྱན་གྱི་འབྲས་བུ་ཕྲིན་ལས་དང་བཅས་པའི་ལེའུ་བཤད་དོ ། ། སྤྱིར་ཕྱི་ནང་གི་ཆོས་ཐམས་ཅད་སྣང་རིག་སྟོང་གསུམ་ལས་མ་འདས་པ་སྐུ་གསུམ་གྱི་ངོ་བོ་ཡིན་ནོ། ། དེ་དག་གཞི་ལམ་འབྲས་བུ་དང་སྦྱར་ན། གཞིའི་དུས་སུ་རང་སེམས་ཅིར་ཡང་མ་གྲུབ་པ་སྤྲོས་པ་ཐམས་ཅད་དང་བྲལ་བའི་དབྱིངས་སྟོང་པར་འཆར་བ་དེ་ཆོས་སྐུ། དཔེ་ཏིལ་ལ་སྣུམ་གྱིས་ཁྱབ་པ་ལྟ་བུ་དེའང་སྟོང་པ་ཅང་མེད་བེམ་པོ་ལྟ་བུ་མ་ཡིན་པར་སྟོང་པ་རང་རིག་རང་གསལ་རང་བཞིན་སྣ་ཚོགས་སུ་རིག་པས་ལོངས་སྐུ་དཔེ་ནོར་བུ་བཻཌཱུརྻ་ལྟ་བུ། སྟོང་ཉིད་མདངས་མ་འགག་པར་རང་གཟུགས་ཡུལ་སྣ་ཚོགས་སུ་ཤར་བ་སྤྲུལ་སྐུ་དཔེ་མ་བཅོས་སྨྱག་མ་ལྟ་བུ་ཡིན་གསུངས། དེ་བཞིན་དུ་རྗེ་རང་བྱུང་བ།
ཕག་མོ་གྲུ་པ། ཞང་རིན་པོ་ཆེ་རྣམས་ཀྱིས་གསུང་གི་གཞི་ཕྱག་རྒྱ་ཆེན་པོ་གཉུག་མ་དོན་གྱི་ཡེ་ཤེས་ལ་སྐུ་ལྔ་ཡེ་ཤེས་ལྔ། ཡོན་ཏན་མ་ལུས་པ་རང་བཞིན་ལྷུན་གྱིས་གྲུབ་པའི་ཚུལ་དུ་ངོ་སྤྲད་ཚུལ་རྒྱས་པར་འབྱུང་བ་ཁྲིད་ཡིག་ཆེན་མོར་གསལ་བ་ལྟར་ཤེས་ཤིང་ཐེ་ཚོམ་ཆོད་པར་བྱ་བ་གལ་ཆེ་སྟེ། རྟོགས་པའི་ཡིན་ལུགས་རང་ངོ་ཤེས་པའི་རྣལ་འབྱོར་མངོན་སུམ་གྱི་སྤྱོད་ཡུལ་དུ་དེ་དག་བསྙོན་མེད་དུ་མངོན་པར་གྲུབ་ལ། ཚུལ་མཐོང་བློ་ཡི་ར་རིས་སྤྱད་པ་རྣམས་ཀྱི་ངོར་ཡིད་ཆེས་སྐྱེ་བ་དཀའ་ནའང་གཞི་གདོད་ནས་རང་བཞིན་རྣམ་དག་ལ་འཁྲུལ་པ་མེད་ཅིང་དབྱེར་མེད་ལྷན་སྐྱེས་གསུམ་ལ་བརྟེན་ནས་ཆོས་ཐམས་ཅད་བདག་ཉིད་དངོས་མེད་དངོས་པོ་ཀུན་གྱི་རང་བཞིན་དུ་བཞུགས་ཚུལ་སྔར་ཞིབ་ཏུ་བཤད་པ་ལྟར་འདིར་ཡང་འབྲས་བུ་གཏན་ལ་དབབ་པའི་དབང་དུ་བྱས་ནས་སྔར་བཤད་པ་དེ་རྣམས་མཐའ་དག་གི་སྙིང་པོར་བསྡུས་ནས་ངེས་པའི་དོན་དུ་བཟུང་བྱ་ཡིན་ཚུལ་ཅུང་ཟད་བཤད་ན་རྗེ་བཙུན་ཆེན་པོ་མི་ལ་རས་པའི་ཞལ་ནས། ཕྱག་རྒྱ་ཆེན་པོའི་མཚན་ཉིད་བསྟན་པ་ནི་གསུམ་སྟེ། གཞི་ཕྱག་རྒྱ་ཆེན་པོ། ལམ་ཕྱག་རྒྱ་ཆེན་པོ། འབྲས་བུ་ཕྱག་རྒྱ་ཆེན་པོ། དང་པོ་ནི་དངོས་པོ་གཤིས་ཀྱི་གནས་ལུགས་སངས་རྒྱས་ཀྱི་དགོངས་པ།
སེམས་ཅན་གྱི་སེམས་ཉིད། ཁ་དོག་དབྱིབས་སུ་མ་གྲུབ། མཐའ་དང་དབུས་སུ་མ་གྲུབ། རྒྱ་ཆད་ཕྱོགས་ལྷུང་དང་བྲལ་བ། ཡོད་མ་མྱོང༌། མེད་མ་མྱོང༌། མ་འཁྲུལ། མ་གྲོལ། རྒྱུས་མ་བསྐྱེད། རྐྱེན་གྱིས་མ་བསྒྱུར།
སངས་རྒྱས་མཁས་ཏེ་མ་མཛད། སེམས་ཅན་ངན་ཏེ་མ་བཅོས། རྟོགས་པས་བཟང་དུ་མ་སོང༌། འཁྲུལ་པས་ངན་དུ་མ་སོང་བ་དེ་ནི་གཞི་ཀུན་ལ་ཁྱབ་པར་གནས་སོ། ། ལམ་ཕྱག་རྒྱ་ཆེན་པོ་ནི་གཞི་དེའི་སྟེང་དུ་ཉམས་སུ་བླང་བྱའི་ཆོས། འཇོག་དུས་དམིགས་མེད་དུ་འཇོག ། གནས་དུས་ཡེངས་མེད་དུ་གནས། ཁྱེར་དུས་འཛིན་མེད་དུ་ཁྱེར། འཆར་དུས་ཆོས་ཉིད་དུ་འཆར། གྲོལ་དུས་རང་གྲོལ་དུ་གྲོལ་བ་གཅིག་ཏུ་ཉམས་སུ་ལེན་པའོ། །
འབྲས་བུ་ཕྱག་རྒྱ་ཆེན་པོ་ནི། གྲོལ་བྱ་གྲོལ་བྱེད་དང་བྲལ་བ། རེ་བ་དྭོགས་པ་དང་བྲལ་བ། བློ་ཟད་ཆོས་ཟད་འཛིན་ཞེན་དང་བྲལ་བ། བློ་འདས་བཟླས་བརྗོད་དང་བྲལ་བའོ། ། ཞེས་གསུངས་པས། འོ་ན་གཞི་འགྱུར་མེད་དེ་ཇི་ལྟར་འཁྲུལ་པ་ཡིན་ན། གནས་ལུགས་རང་སྣང་ངོ་བོས་སྟོང་ཞིང་སྟོང་པ་རིག་པའི་སྙིང་པོ་ཅན་སྐུ་གསུམ་དབྱེར་མེད་དུ་གནས་པ་དེ་རང་དང་ལྷན་ཅིག་སྐྱེས་པའི་མ་རིག་པས་ངོ་མ་ཤེས་ཏེ། གང་མ་ཤེས་ན་མིག་གིས་མིག་མ་མཐོང་བ་ལྟར་ངོ་བོ་རང་གིས་རང་མ་ཤེས། གང་གིས་མ་ཤེས་ན་ཐག་པ་ལ་སྦྲུལ་དུ་བཏགས་པ་ལྟར་རང་རིག་འཁྲུལ་པར་ཤར་ནས་མ་ཤེས།
ཇི་ལྟར་མ་ཤེས་ན་མུན་ནག་ལ་གཟུགས་བརྙན་ནམ་མར་མེའི་རང་གྲིབ་བཞིན་དུ་ཤེས་པ་ཚོམ་མུན་པ་གཅིག་ཏུ་སྐྱེས་ནས་རང་ངོ་མ་ཤེས། ཚུལ་ཅིའི་ཕྱིར་མ་ཤེས་ན་དེའང་གནས་ལུགས་དེ་ངོས་བཟུང་མེད་པས་མ་ཤེས་ཏེ་ནམ་མཁའ་ལ་རི་མོ་མ་བཏུབ་པ་དང་འདྲ། ཡུལ་ཡུལ་ཅན་དུ་མ་གྱུར་པས་མ་རིག་སྟེ་ཨ་ཡུ་རའི་མི་ལྟ་བུའམ་རང་གི་གདོང་པས་གདོང་པ་མི་མཐོང་བ་དང་འདྲ། ངོ་སྤྲོད་མཁན་མེད་པས་མ་རིག་སྟེ་རྒྱལ་བུ་རྨོངས་སུ་འཁྱམས་པ་དང་འདྲ། དབྱིངས་སྟོང་ཉིད་ལ་ཅིར་ཡང་འཆར་དུ་བཏུབ་པས་མ་རིག་སྟེ་སྨན་དུག་ཏུ་སོང་བ་དང་འདྲ། ངོ་བོ་རང་རིག་ཏུ་གནས་པ་དེ་ཕྱིན་ཅི་ལོག་ཏུ་བཏགས་པས་འཁྲུལ་པ་སྟེ། བྱི་ལས་མཇུག་མ་དེད་པ་དང་འདྲ་བའོ། ། ཡང་ཉེ་དྲགས་པས་ངོ་མ་ཤེས། སླ་དྲགས་པས་ཡིད་མ་ཆེས། ཟབ་དྲགས་པས་ངོས་མ་ཟིན།
བཟང་དྲགས་པས་བློར་མ་ཤོང༌། ཞེས་སོགས་གསུངས་པ་ལྟ་བུའོ། ། དེ་ལ་ཀུན་ཏུ་བརྟགས་པའི་མ་རིག་པ་ནི། ལྷན་སྐྱེས་ཀྱི་མ་རིག་པ་གཏི་མུག་ཚོམ་མུན་པ་དེ་ལ་དེ་མ་ཐག་ལོག་པའི་རིག་པ་ཁྱུར་གྱིས་ལྡང་ནས་སྟོང་པ་ལ་སྤྲོས་པ་བྱུང༌། རིག་པ་ལ་བདག་འཛིན་བདག་འཛིན་ལས་གཞན་ཡུལ། དེ་ལས་ཆགས་སྡང་རྨོངས་པས་ལས་བསགས་པས་རྣམ་སྨིན་མྱོང་བ་དེ་ཡི་སྐད་ཅིག་མ་རྒྱུན་དང་བཅས་པ་འདྲ་བ་གཞན་འབྱུང་དང་ཡོད་པ་དམིགས་ནས་རྟག་ཆགས་ཞེན་ཡུལ་གྱི་འཁྲུལ་པའི་མཐུ་བརྟས་པས་འཁོར་བ་སྨིན་ཏེ་ཀུན་གཞི་ལུང་མ་བསྟན་མ་རིག་པའི་ཚུལ་དུ་འཁོར་བ་ཐོག་མཐའ་མེད་པར་འཁོར་ཏེ། རྒྱན་ལས། རྒྱུན་དུ་མི་བསྐོར་འཁོར་ལོ་འཁོར། ། ཞེས་པ་ལྟ་བུའོ། ། དེ་དག་གི་དོན་འཕགས་པ་ཀླུ་སྒྲུབ་ཀྱི་ཞལ་ནས།
སྒྱུ་མ་ཇི་ལྟ་ཇི་ལྟ་བར། ། དེ་བཞིན་སེམས་ཅན་ཡུལ་ལ་སྤྱོད། ། འགྲོ་བ་སྒྱུ་མའི་ཆོས་ལ་སྤྱོད། ། དེ་བཞིན་དུ་ནི་བརྟེན་ནས་འབྱུང༌། ། ཇི་ལྟར་རི་མོ་མཁན་གྱི་གཟུགས། ། གནོད་སྦྱིན་འཇིགས་པ་བྲིས་པ་ཡི། ། དེ་ཡི་བདག་ཉིད་སྐྲག་པ་ལྟར། ། མི་མཁས་འཁོར་བར་དེ་བཞིན་ནོ། ། ཇི་ལྟར་རང་གིས་འདམ་གཡོས་པར། ། བྱིས་པ་འགའ་ཞིག་བྱིངས་པ་ལྟར། །
དེ་བཞིན་རྟོག་པའི་འདམ་བྱིངས་པས། ། སེམས་ཅན་རྣམས་ནི་དབྱུང་མི་ནུས། ། དངོས་མེད་དངོས་པོར་ལྟ་བ་ཡི། ། སྡུག་བསྔལ་ཚོར་བ་ཉམས་སུ་མྱོང༌། ། ཡུལ་དང་ཤེས་པ་དེ་དག་ཏུ། ། རྣམ་པར་རྟོག་པའི་དུག་གིས་བཅིངས། ། ཞེས་གསུངས་པས་རྟེན་ཅིང་འབྲེལ་འབྱུང་རྐྱེན་འདི་ཉིད་འདི་པ་ཙམ་མ་བརྟགས་གཅིག་པུ་ཉམས་དགའ་བའི་ཚུལ་ལ་རྨོངས་ནས་མཐར་ལྟུང་བའི་ལྟ་བ་དང་ལྟ་བ་མ་ཡིན་པ་ལ་དེར་འཛིན་ཞུགས་ནས་བདེན་གཉིས་འཁྲུལ་མེད་ཀྱི་ཚུལ་ལ་རྨོངས་པར་གྱུར་པས་འཁྲུལ་པ་དེ་ཟད་པའི་ཆ་ནས་སངས་རྒྱས་ཐོབ་པ་བཏགས་པར་ཟད་ཀྱི། དེ་ལྟར་འཁྲུལ་པའི་དུས་ཉིད་ནའང་སྐུ་གསུམ་གྱི་ངོ་བོ་ཕྱག་རྒྱ་ཆེན་པོའི་རང་རྩལ་ཁོ་ན་དངོས་མིན་པ་མེད་དེ། ཡུམ་ལས། མ་རིག་པ་རྣམ་པར་དག་པས།
གཟུགས་རྣམ་པར་དག་པ། གཟུགས་རྣམ་པར་དག་པས་རྣམ་པ་ཐམས་ཅད་མཁྱེན་པ་ཉིད་རྣམ་པར་དག་པ་སྟེ། དེ་ལྟར་ན། ཞེས་གསུངས་པ་ལྟར་མ་རིག་པའང་ངོས་བཟུང་མེད་པའི་རང་བཞིན་ཆོས་སྐུ། བདག་ཏུ་བཟུང་བའི་རིག་པའི་ངོ་བོ་ལོངས་སྐུ། ། བདག་གཞན་སྣ་ཚོགས་སུ་སྣང་བ་ནི་མཚན་ཉིད་སྤྲུལ་སྐུ་སྟེ་འཁྲུལ་པ་ངོ་མ་ཤེས་པ་ཙམ་མ་གཏོགས་ངོ་བོ་རང་བཞིན་མཚན་ཉིད་གསུམ་སྐུ་གསུམ་དུ་ལམ་མེ། ལས་ཀྱི་མཐར་ཐུག་མཚམས་མེད་པའི་མི་དགེ་བ་སྤྱད་པ་དང་ཀུན་འབྱུང་མཐར་ཐུག་ཉོན་མོངས་པ་དུག་ལྔ་དྲག་པོས་ནོན་པའི་ཚེ་ནའང་རང་རིག་རང་གསལ་རང་སྣང་སྐྱེ་འགག་གནས་གསུམ་དང་བྲལ་བར་སྐུ་གསུམ་དུ་ལམ་མེ། འཁྲུལ་སྣང་གི་མཐར་ཐུག་དམྱལ་བ་ཚ་གྲང་གི་སྡུག་བསྔལ་ཤར་དུས་ཀྱང་དམྱལ་བའི་སྣང་རིག་དེ་ཀ་སྐུ་གསུམ་གྱི་བདག་ཉིད་དུ་ཡོད་པ་ངོ་མ་ཤེས་ནས་དམྱལ་སྣང་དུ་བཟུང་བས་ལེན་པ་འདི་ལ་འཁྲུལ་ལུགས་ཕྱག་རྒྱ་ཆེན་པོ་བྱ་བ་ཡིན་གསུངས། དོན་འདི་ལ་རྗེ་སྒམ་པོ་པོ་པས། རྒྱུ་འབྲས་དུས་མཚུངས་ཨ་མྲི་ཏ། །
རེ་དྭོགས་མེད་པས་འབྲས་བུ་ཡིན། ། ཞེས་གསུངས་པ་དང༌། འདི་ཉིད་འཁོར་བ་ཞེས་བྱ་སྟེ། ། འདི་ཉིད་མྱ་ངན་འདས་པའོ། ། འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་རྟོགས་མི་འགྱུར། ། ཞེས་དང༌། སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལ་སྲིད་དང་མྱ་ངན་འདས་འཕྲོ་བ། ། འདོད་པའི་འབྲས་བུ་སྟེར་བར་བྱེད་པ་ཡི། །
ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། ། ཅེས་གསུངས་པ་ལྟ་བུའི་དོན་ནོ། ། ལམ་ཕྱག་རྒྱ་ཆེན་པོ་ནི། རྣམ་པ་ཐམས་ཅད་མཁྱེན་པ་ཉིད་ལམ། ། ཞེས་དང༌། ཀུན་ལམ་ཕ་རོལ་ཕྱིན་པ་འདི་ཡིན་གཞན་མ་ཡིན། ། ཞེས་གསུངས་པ་དང༌། འདི་ནི་རྣམ་དག་ལེགས་པའི་ལམ། ། ཞེས་གསུངས་པ་དང༌། ། སྤྱིར་ལམ་གྱི་ འཛམ་གླིང་རོལ་པའི་རྡོ་རྗེའི་ཞལ་སྔ་ནས།
ཆོས་ཐམས་ཅད་རྒྱས་འགྱུར་གྱི་ཆོས་སྐུ་དང༌། བྱེ་བྲག་ཏུ་འོ་སྐོལ་ཐར་པ་དོན་གཉེར་གྱི་བློ་བསྐྱེད་པ་ནས་ད་ལྟ་རང་ངོ་འཕྲོད་པའི་ངེས་པ་རྙེད་ཅིང་མཐར་ཐུག་གོམས་པ་ཀློང་དུ་མ་གྱུར་གྱི་བར་ མཆན་སྙིང་པོ་དེ་ཡི་འོད་ཟེར་ནི། ། རྒྱས་པའི་རིགས་ཞེས་བྱ་བ་ཡོད། ། དྲི་མ་སྦྱོང་བྱེད་ལམ་བདེན་ཡིན། ། ཞེས་དང༌། རྒྱུད་བླ་མར་ཡང༌། ཆོས་སྐུ་རྣམ་གཉིས་ཤེས་བྱ་སྟེ། ། ཆོས་དབྱིངས་ཤིན་ཏུ་དྲི་མེད་དང༌། ། དེ་ཡི་རྒྱུ་མཐུན་ཟབ་པ་དང༌། ། སྣ་ཚོགས་ཚུལ་ནི་སྟོན་པའོ། །
ཞེས་གསུངས་པ་ལས་བོད་རྣམས་སངས་རྒྱས་ཀྱི་ས་གསུངས་པའི་ཐེག་ཆེན་ཟབ་པ་དང་སྣ་ཚོགས་པའི་ཆོས་རྒྱ་ཆེ་བ་ལ་བསྟན་པ་ཆོས་སྐུ་ཞེས་འདོད་པ་དེ་ལྟ་བུ་ནི་མ་ཡིན་པར་ཡང་གོང་མ་རྣམས་བཞད་དོ། ། མཆན། གྱི་ཐབས་ཤེས་དེ་རྣམས་ལམ་སྙིང་པོའི་རང་འགྲོས་ཡིན་པས་ཚུལ་འདི། རྗེ་རང་བྱུང་ཞབས་ཀྱིས། སེམས་ཅན་རྣམས་ནི་སངས་རྒྱས་ཀྱི། ། སྙིང་པོ་དྲི་མེད་བདེན་གཉིས་ལྡན། ། འདི་ནི་ཡེ་ཤེས་རྡོ་རྗེ་རུ། ། ཀུན་རྫོབ་གཟུང་འཛིན་སྣང་བ་སྟེ། ། བདེན་པ་ཆུ་ཟླ་ལྟ་བུའོ། ། དོན་དམ་སྟོང་ཉིད་བཅོ་བརྒྱད་པོ། །
བདེན་པ་གཉིས་མེད་ཡེ་ཤེས་བརྗོད། ། དེ་རྟོགས་བྱེད་པའི་རྟོགས་པས་བསྐྱེད། ། གཉེན་པོ་སྦྱོང་བྱེད་ཡིན་པར་བཤད། ། སྦྱོང་གཞིའི་གྲངས་བཞིན་ཆོས་ཀུན་བསྟན། ། ཞེས་དང༌། དེ་ཡང་བསྡུ་ན་ཆོས་སྐུ་མཐོང་བ་ལ་སྒྲིབ་བྱེད་བཞིའི་གཉེན་པོ་སྟེ། སྒྲིབ་པ་མཐོང་ཡང་བསྒོམ་སྤངས་ཏེ། ། གཉེན་པོ་མོས་དང་བདག་མེད་དང༌། ། ཏིང་འཛིན་སྙིང་རྗེ་རྣམ་པ་བཞི། ། དེས་སྦྱང༌།
ཞེས་གསུངས་པས་ཐེག་ཆེན་ལ་མོས་པ། བདག་མེད་རྟོགས་པའི་ཤེས་རབ། ནམ་མཁའ་མཛོད་ལ་སོགས་པའི་ཏིང་ངེ་འཛིན། སྙིང་རྗེ་ཆེན་པོ་དང་བཞི་སྟེ། རྒྱུད་བླ་མ་ལས། ཐེག་མཆོག་ལ་མོས་ས་བོན་ཤེས་རབ་ནི། ། སངས་རྒྱས་ཆོས་སྐྱེད་མ་དང་བསམ་གཏན་གྱི། ། བདེ་བའི་མངལ་གནས་སྙིང་རྗེའི་མ་མ་ཅན། ། གང་ཡིན་དེ་དག་ཐུབ་པའི་རྗེས་སྐྱེས་སྲས། ། ཞེས་གསུངས།
དེའང་སྟོང་ཉིད་སྙིང་རྗེའི་སྙིང་པོ་ཅན་ལ་འདུ་བའི་ཕྱིར། ལམ་ཕྱག་རྒྱ་ཆེན་པོ་དངོས་ཀྱི་ངོ་བོ་ནི། ལམ་གྱི་བདེན་པ་འཕགས་ལམ་ཡན་ལག་བརྒྱད་དང་ལྡན་པའི་མཉམ་བཞག་སྒོམ་ཚུལ། འཇོག་དུས་དམིགས་མེད་ལ་འཇོག ། ཅེས་སོགས་གསུངས་པའི་ཤེས་རབ་དང་ཐབས་དམིགས་པ་མེད་པའི་སྙིང་རྗེ་ཆེན་པོ་ཁོ་ན་ལ་ལམ་མཐའ་དག་གི་སྡུད་པོ་ཡིན་པས་དེའི་ཕྱིར། གོང་མ་རྣམས་ལམ་ལ་སེམས་ཉིད་ཕྱག་རྒྱ་ཆེན་པོ་དང༌། སྣང་སྲིད་ཕྱག་རྒྱ་ཆེན་པོ་དང་གཉིས་སུ་གསུངས་པའི་དང་པོ་ལ་ཡིན་ལུགས་ཤེས་པའི་ལྟ་བ་དང་ཡིན་བཞིན་བཞག་པའི་སྒོམ་པ་གཉིས་ཤེས་རབ་ཀྱི་ཆ་སྔར་བཤད་པ་ལྟར་ཡིན་ལ། སྣང་རིག་སྟོང་གསུམ་དབྱེར་མེད་ཟུང་འཇུག་ཏུ་ངོ་ཤེས་ཤིང་ཉམས་སུ་ལེན་པ་སྣང་སྲིད་ཕྱག་རྒྱ་ཆེན་པོ་ཞེས་བྱ་བ་རང་སེམས་སྟོང་པའི་རང་གཟུགས་ལ་ཤར་བའི་འཁོར་བ་སྡུག་བསྔལ་གྱི་རྒྱ་མཚོར་བྱིངས་པ་རྣམས་ཁམས་གསུམ་རྒྱ་ཐེག་ཆེན་པོར་སྒྲོལ་བའི་ཐབས་ཀྱི་བྱ་བ་སྙིང་རྗེ་དང་བཅས་པ་གཉིས་པོ་དེ་ལམ་དུ་འཇོག་ལ། སྐབས་དོན་འབྲས་བུ་ཕྱག་རྒྱ་ཆེན་པོ་ནི། ཆོས་ཐམས་ཅད་སྐུ་གསུམ་གྱི་རང་གཟུགས་དང་རང་འགྲོས་སུ་བཤད་པ་ལྟར་ལམ་དང་འབྲས་བུ་སོ་སོར་ལུང་གིའང་སྦྱར་དུ་ཡོད་མོད་ཀྱི་འབྲས་བུ་མཐར་ཕྱིན་པའི་(Dསྐུ་གསུམ་)ནི་(Eདབྱིངས་རང་བཞིན་རྣམ་དག་ཡེ་ཤེས་ཀྱི་ངོ་བོར་ཤར་བས་གཉིས་ཆོས་ཐམས་ཅད་དེའི་ངང་དུ་ཞི་བས་སྤྲོས་པ་ཐམས་ཅད་དང་བྲལ་བ་དེ་ཆོས་སྐུ།
ཡེ་ཤེས་སྤྲོས་པ་མེད་པ་ཟག་མེད་ཀྱི་བདེ་བས་ལོངས་སྤྱོད་པ་ལོངས་སྐུ། གདངས་མ་འགག་པར་སྨོན་ལམ་དང་ཐུགས་རྗེའི་རང་གཟུགས་སུ་སྣང་བ་སྤྲུལ་སྐུ།) སངས་རྒྱས་ཀྱི་བཞུགས་ཚུལ་དབྱེར་མེད་དེས་འཁོར་འདས་ཀྱི་ཆོས་མཐའ་དག་ལ་མི་གནས་པའི་ཤེས་རབ་དང་དམིགས་པ་མེད་པའི་སྙིང་རྗེས་འཁོར་བ་ཇི་སྲིད་དུ་འགྲོ་དོན་རྒྱུན་མི་འཆད་པའི་ཕྲིན་ལས་འབྱུང་བའོ། ། དེའང་དེ་དག་ཐོབ་ཚུལ་ལ་དབྱེ་ན་ཐེག་པ་འོག་མ་གཞི་སྤང་བའི་ལམ་གྱི་འབྲས་བུ་གནས་སྐབས་ལྷ་མི་དང་མཐར་ཐུག་གི་འབྲས་བུ་དགྲ་བཅོམ་པ་ཐོབ་ལ། ཐེག་ཆེན་གཞི་སྦྱང་བའི་ལམ་པས་ཀུན་རྫོབ་དང་དོན་དམ་གྱི་སེམས་བསྐྱེད་ནས་ཚོགས་གཉིས་རྒྱ་ཆེན་པོ་བསགས་པའི་ནུས་པ་མཐར་ཕྱིན་ནས་བསྐལ་པ་གྲངས་མེད་གསུམ་ལ་སོགས་པས་སངས་རྒྱས་པར་བཤད། གསང་སྔགས་བླ་མེད་གཞི་བསྒྱུར་བའི་ལམ་པས་དབང་འོག་མ་གསུམ་ལ་བརྟེན་ནས་བསྐྱེད་རིམ་དང་རྩ་རླུང་དང་བདེ་བའི་རྣལ་འབྱོར་གྱི་ཉོན་མོངས་པ་དུག་ལྔ་དུག་གསུམ་སྐུ་དང་ཡེ་ཤེས་ཕུང་ཁམས་སྐྱེ་མཆེད་ལྷ་དང་ལྷ་མོའི་རྣམ་པར་བསྒོམ་ནས་གཟུགས་སྣང་སྟོང་ཟུང་འཇུག་ལྷ་ཡི་སྐུ། ངག་གྲགས་སྟོང་ཟུང་འཇུག་སྔགས་ཀྱི་སྒྲ། ཡིད་རིག་སྟོང་ཟུང་འཇུག་ཆོས་ཉིད་ཀྱི་མདངས་སུ་བསྒྱུར་ནས་བསྒོམས་པས་གཟུགས་སྐུ་རྫོགས་པར་བྱེད་ཅིང་དབང་བཞི་པ་ལ་བརྟེན་ནས་ཐབས་ཤེས་ཀྱི་ཆ་མཐར་ཕྱིན་པས་ཆོས་སྐུ་རྫོགས་པ་སྟེ། དབང་རབ་ཚེ་གཅིག་ལུས་གཅིག ། འབྲིང་སྐྱེ་བ་གསུམ།
ཐ་མ་སྐྱེ་བ་བདུན་ནས་དམ་ཚིག་མ་ཉམས་ན་སངས་རྒྱས་ཏེ་ཕྲིན་ལས་རབ་འབྱམས་ཀྱི་སྤྲུལ་པ་སྣ་ཚོགས་པས་འགྲོ་དོན་མཛད་ཕལ་ཆེ་བར་བཞེད་ལ། ཕྱག་རྒྱ་ཆེན་པོ་སྙིང་པོའི་དོན། གཞི་མཚན་ཉིད་ཡོངས་སུ་ཤེས་པའི་ལམ་པས་དབང་དུས་སུ་དབང་བཞི་པ་གཙོ་བོར་བྱས། ལམ་དུས་སུ་ཕྱག་རྒྱ་ཆེན་པོ་གཙོ་བོར་བྱ། འབྲས་དུས་སུ་སྔོན་ལ་ཆོས་སྐུ་རྫོགས་པར་ཐོབ་ནས་གཟུགས་སྐུ་གཉིས་དེའི་རང་རྩལ་དུ་ལྷུན་གྲུབ་ཏུ་འབྱུང་བར་བཞེད་དེ། ཏཻ་ལོ་པ། བློ་ཡི་ཆོས་ཀྱིས་བློ་འདས་དོན་མི་རྟོགས། ། བྱས་པའི་ཆོས་ཀྱིས་བྱར་མེད་དོན་མི་རྟོགས། ། ཞེས་དང༌། དོ་ཧ་ལས།
གལ་ཏེ་ཡིད་དུ་འོང་ངོ་སྙམ་པའི་སེམས། ། སྙིང་ལ་འབབ་ཅིང་གཅེས་པར་འཛིན་པ་ཡི། ། ཏིལ་གྱི་ཤུན་པ་ཙམ་གྱི་ཞེན་པས་ཀྱང༌། ། ནམ་ཡང་སྡུག་བསྔལ་འབའ་ཞིག་སྐྱེད་པར་བྱེད། ། ཅེས་གསུངས། དེའང་སྔར་བཤད་པ་ལྟར་ཤེས་བྱའི་དཀྱིལ་འཁོར་ཡེ་གདོད་མ་ནས་སྐྱེ་འགག་ལ་སོགས་མཐའ་གང་དུའང་མ་གྲུབ་པར་དུས་གསུམ་དུས་མེད་དུ་གནས་ཤིང་རྣམ་ཐར་སྒོ་བཞིའི་རང་བཞིན་སྨྲ་བསམ་བརྗོད་བྲལ་གཉུག་མ་གཤིས་ཀྱི་གནས་ལུགས་ཅི་ལྟ་བ་རང་ཐོག་ཏུ་ཕྱིན་ཅིང་འགག་མེད་ཀྱི་རྩལ་ཕྱོགས་མེད་དུ་ཤར་བ་དེ་ལ་རང་རིག་རྣམ་པར་དག་པ་གནས་ཚུལ་ཇི་ལྟ་བ་མཁྱེན་པའི་ཡེ་ཤེས་ཟེར་ཏེ། རྨ་བྱའི་མདངས་ནི་གཅིག་པུ་ལ། ། རྒྱུ་ཡི་དབྱེ་བ་ཇི་སྙེད་པ། ། དེ་མཁྱེན་པ་ནི་ཀུན་མཁྱེན་ཏེ། ། ཀུན་མཁྱེན་ཡེ་ཤེས་མིན་པས་མིན། །
ཞེས་དང༌། མཁྱེན་པའི་སྐད་ཅིག་གཅིག་གིས་ནི། ། ཤེས་བྱའི་དཀྱིལ་འཁོར་ཀུན་ཁྱབ་ཅན། ། ཞེས་དང༌། རྐང་གཉིས་གཙོ་ལ་སྣང་བ་མེད། ། ཡེ་ཤེས་དབྱིངས་ན་ཐམས་ཅད་མཁྱེན། ། ཅེས་གསུངས་པ་ལྟ་བུའོ། ། དེ་ལའང་གཉིས་སྣང་འཁྲུལ་པའི་གཟུང་འཛིན་རྣམ་པར་དག་པས་དངོས་མཚན་དུ་འཛིན་པ་གདོད་མ་ནས་མ་དམིགས་ན་ཡང་སྣང་ཚུལ་ཆོས་ཅན་ཇི་སྙེད་པའང་རྒྱུ་རྐྱེན་འབྲས་བུའི་གནས་ལུགས་མ་འདྲེས་ཡོངས་རྫོགས་སུ་དུས་གསུམ་མཉམ་པ་ཉིད་དུ་ཇི་སྙེད་གཟིགས་ཤིང་བསམ་གྱིས་མི་ཁྱབ་པའི་ཡེ་ཤེས་ལྷུན་གྱིས་གྲུབ་པས་ཡེ་ཤེས་ལ་དབང་བསྒྱུར་ནས་སྐད་ཅིག་མ་བསྐལ་པར་བྱིན་གྱིས་རླབས་པ་སོགས་ཡེ་ཤེས་རྣམ་པར་དག་པའི་རང་གདངས་ཤར་བའི་ཐུགས་རྗེ་དང་ཕྲིན་ལས་ཀྱི་གདུལ་བྱའི་བྱེ་བྲག་སྣ་ཚོགས་པའི་ཁམས་དང་དབྱེར་མེད་དུ་བཞུགས་པ་སྟེ། བྱང་ཆུབ་སེམས་དཔའ་རྣམས་ཀྱི་བྱང་ཆུབ་ཀྱི་སྤྱོད་པ་རླབས་པོ་ཆེ་ལ་ཞུགས་ནས་ངལ་ཞིང་དུབ་པ་མེད་པར་སེམས་ཅན་གྱི་དོན་དུ་ཤེས་བྱ་མཐའ་ཡས་པ་ལ་རྩལ་སྦྱང་བའི་སེམས་བསྐྱེད་བཟང་པོའི་ཐུགས་དང༌། སངས་རྒྱས་ཀྱི་ཡེ་ཤེས་དབྱེར་མེད་དུ་བཞུགས་པའི་རང་གཟུགས་སུ་ངེས་པ་ལྔ་དང་ལྡན་པའི་སངས་རྒྱས་ལོངས་སྤྱོད་རྫོགས་པའི་སྐུ་གནས་ངེས་པ་འོག་མིན།
སྐུ་ངེས་པ་མཚན་དཔེས་བརྒྱན་པ། འཁོར་ངེས་པ་ས་བཅུའི་བྱང་སེམས། དུས་ངེས་པ་འཁོར་བ་མ་སྟོང་བར་དུ། ཆོས་ངེས་པ་ཐེག་ཆེན་སྟོན་བཞིན་པར་བཞུགས་པའོ། ། ཡང་བྱང་ཆུབ་སེམས་དཔའ་ལས་དང་པོ་པ་དང་ཉན་རང་དང་སོ་སྐྱེ་ལས་དག་པ་རྣམས་ཀྱི་དད་པའི་དབང་པོ་དང་ཞི་བདེའི་མྱང་འདས་ལ་མོས་པའི་བློ་རྣམས་དང་སངས་རྒྱས་ཀྱི་ཡེ་ཤེས་དབྱེར་མེད་དུ་བཞུགས་པའི་རང་གཟུགས་མཆོག་གི་སྤྲུལ་པའི་སྐུ་མ་ངེས་པ་ལྔ་དང་ལྡན་པ་གནས་མ་ངེས་པ་རིགས་དྲུག་གི་ཞིང་ཁམས། སྐུ་མ་ངེས་པ་གང་ལ་གང་འདུལ། འཁོར་མ་ངེས་པ་ཐེག་པ་ཆེ་ཆུང་གི་དགེ་འདུན་དང་རིགས་དྲུག་གི་སེམས་ཅན། ཆོས་མ་ངེས་པ་ཐེག་པ་སྣ་ཚོགས་པའི་ཆོས། དུས་མ་ངེས་པ་རྩོད་ལྡན་གྱི་དུས་སོགས་སུ་འབྱོན་ཞིང་ཉན་རང་སོགས་ཀྱི་སྤྱོད་ཡུལ་དུ་མཆོག་གི་སྤྲུལ་པ་ཉོན་མོངས་དང་འདོད་ཡོན་སྤངས་པའི་ཆ་ལུགས་ཅན་འདུས་བྱས་ཀྱི་མཚན་ཉིད་སྟོན་ཞིང་མྱ་ངན་ལས་འདས་པ་སོགས་བསྟན་ནས་ཐེག་པ་དེ་དག་གི་དོན་མཛད། རིགས་དྲུག་གི་སེམས་ཅན་སོ་སོའི་ལས་དང་བསམ་པའི་བྱེ་བྲག་སངས་རྒྱས་ཀྱི་ཡེ་ཤེས་དང་དབྱེར་མེད་དུ་བཞུགས་པའི་རང་གཟུགས་སོ་སོའི་སྐལ་པ་དང་མཐུན་པའི་གང་འདུལ་གྱིས་སྤྲུལ་པའི་སྐུར་སྣང་བ་སྟེ།
མདོ་ཕལ་པོ་ཆེ་ལས། ཆོས་དབྱིངས་དམ་པ་བདེ་བར་གཤེགས་པ་སྟེ། ། སེམས་ཅན་ཀུན་གྱི་ཁམས་དང་མཉམ་པར་འགྱུར། ། བསམ་པ་སྣ་ཚོགས་རྒྱལ་བའི་ཆོས་ཉིད་ལས། ། བསམ་གྱིས་མི་ཁྱབ་དྲི་མེད་རབ་ཏུ་འཇུག ། ཅེས་གསུངས། གསང་སྔགས་སྔ་འགྱུར་རྙིང་མའི་རྒྱུད་སོགས་ནས། རིགས་དྲུག་འདུལ་བའི་དོན་དུ་སྤྲུལ་པའི་སྐུ་ཐུབ་པ་དྲུག་ཏུ་བཞུགས་ནས་དམྱལ་བར་ཞེ་སྡང་གི་བསམ་གཟུགས་གཤིན་རྗེ་ཆོས་ཀྱི་རྒྱལ་པོར་ཤར་ནས་རྒྱུ་འབྲས་ཚ་གྲང་གི་སྡུག་བསྔལ་ལ་སོགས་པས་སྦྱང་ནས་མཐར་བདེ་བ་ལ་འགོད་པར་མཛད་ཅིང་རྒྱུ་འབྲས་མི་བསླུ་བར་སྟོན་པ་ཡིན་ལ། ཡི་དྭགས་སེར་སྣའི་སེམས་གཟུགས་ཁ་འབར་རྒྱལ་མོར་ཤར་ནས་བཀྲེས་སྐོམ་གྱི་སྡུག་བསྔལ་སྦྱོང་ནས་བདེ་བ་ལ་བཀོད་པས། རྩ་རྒྱུད་གསང་བ་སྙིང་པོ་ལས།
སྲིད་གསུམ་འགྲོ་བ་བསམ་ཡས་སུ། ། ཐུགས་རྗེའི་བསྟན་པ་བསམ་མི་ཁྱབ། ། དོན་དང་མཐུན་པ་འབའ་ཞིག་སྟོན། ། མི་མཐུན་འཁོར་བའི་ཞགས་པ་གཅོད། ། ལ་ལར་རབ་བྱུང་དཀའ་ཐུབ་མཛད། ། ལ་ལར་ཁབ་དང་རྒྱལ་སྲིད་འཛིན། ། ལ་ལར་མྱ་ངན་འདས་ཚུལ་སྟོན། ། ཁྲོ་ལ་ཁྲོ་དང་མུན་ལ་མུན། ། གཡེམ་ལ་གཡེམ་སྟོན་དེ་བཞིན་ནོ། ། ཞེས་གསུངས་པ་ལྟ་བུའོ། །
དེ་དག་ཀྱང་དབྱིངས་རང་བཞིན་རྣམ་དག་ཆོས་སྐུ་ལས་གཡོ་བའི་འདུ་འཛི་མཛད་པར་རང་སྣང་ལ་ཆོས་སྐུ་མཚན་ཉིད་བཞི་ལྡན་དུ་བཞུགས་པ་སྟེ། རྒྱུད་བླ་མར། དེ་ནི་རང་བཞིན་དག་ཕྱིར་དང༌། ། བག་ཆགས་སྤང་ཕྱིར་གཙང་བ་ཡིན། ། བདག་དང་བདག་མེད་སྤྲོས་པ་དག ། ཉེ་བར་ཞི་བ་དམ་པའི་བདག ། ཡིད་ཀྱི་རང་བཞིན་ཕུང་པོ་དང༌། ། དེ་རྒྱུ་ལོག་ཕྱིར་བདེ་བ་ཡིན། ། འཁོར་བ་དང་ནི་མྱ་ངན་འདས། ། མཉམ་པ་ཉིད་དུ་རྟོགས་ཕྱིར་རྟག །
ཅེས་དང༌། གསེར་འོད་ལ། སངས་རྒྱས་རྣམས་ནི་ཆོས་ཀྱི་སྐུ། ། འདྲེན་པ་རྣམས་ནི་ཆོས་ཉིད་ལྟ། ། ཞེས་པ་ལྟ་བུའོ། ། དེ་ལྟར་རང་བཞིན་རྣམ་དག་འདི་ལ་ངོ་བོ་ཉིད་ཀྱི་སྐུ་དང༌། ཟག་པ་མེད་པའི་ཡོན་ཏན་གྱི་ཆོས་རྣམས་མངོན་དུ་བྱས་ཤིང་སྟོབས་སོགས་བྲལ་བའི་འབྲས་བུ་ཕྲིན་ལས་དང་བཅས་པ་སྟོན་པ་ལ་ཆོས་ཀྱི་སྐུ་ཞེས་ཕ་རོལ་ཏུ་ཕྱིན་པ་ལས་གསུངས་ཏེ། ཐུབ་པའི་ངོ་བོ་ཉིད་སྐུ་ནི། ། ཟག་པ་མེད་པའི་ཆོས་གང་དག ། ཐོབ་གྱུར་རྣམ་ཀུན་རྣམ་དག་པ། །
ཞེས་དང༌། ། ཆོས་སྐུ་མཛད་པ་དང་བཅས་པ། ། ཞེས་སོགས་གསུངས། ཚུལ་འདི་སྔགས་ལ་ཆོས་དབྱིངས་ཤིན་ཏུ་དྲི་མ་མེད་པ་ནམ་མཁའི་སྐུ་ཅན། དེའི་རྒྱུ་མཐུན་པ་རབ་ཏུ་ཟབ་པས་སྒྲུབ་པའི་ཆོས་ཀྱི་སྐུ་ནི་ཡེ་ཤེས་གཞན་བཞི་པོ་སྟེ་ཡེ་ཤེས་དེའི་སྐུ་ལ་དཔལ་དུས་ཀྱི་འཁོར་ལོ་ལས་ཉི་མའི་སྐུ་ཞེས་གསུངས་པས། རྗེ་རང་བྱུང་ཞབས་ཀྱིས། རྒྱལ་བ་ནམ་མཁའི་སྐུ་ཅན་ཡེ་ཤེས་ཉི་མའི་དཀྱིལ་འཁོར་ལས། ། ཞེས་གསུངས། ཡང་འདི་དག་ཀྱང་ལྷུན་གྲུབ་མངོན་གྱུར་དུ་ཐོབ་པ་དང་གནས་འགྱུར་དུ་གསུངས་པའང་ཐ་དད་མ་ཡིན་ཏེ། གནས་འགྱུར་གྱི་དོན་དྲི་བཅས་དྲི་མེད་དུ་གྱུར་པ་ལ།
ངོ་བོ་གཞན་དུ་གྱུར་པ་མ་ཡིན་ཏེ། གནས་མ་ལུས་པ་གྱུར་པ་གང་ཞེ་ན། གང་མི་སློབ་པའི་ལམ་ཐོབ་པའི་གནས་གྱུར་པ་དང༌། ལམ་གྱི་གནས་གྱུར་པ་དང༌། གནས་ངན་ལེན་གྱི་གནས་གྱུར་པའོ། ། ཞེས་གསུངས་པའི་དང་པོ་ནི་དག་པ་གཉིས་ལྡན་དུ་གྱུར་པ་དང༌། གཉིས་པ་ནི་མཐོང་ལམ་མི་སློབ་པའི་ལམ་དུ་གྱུར་ཅིང་ལམ་རྫོགས་པ་དང༌། གསུམ་པ་ནི། མངོན་བརྗོད་ཚོར་བ་ཉོན་མོངས་ལས་རྣམ་སྨིན། ། གསུམ་གྱི་སྒྲིབ་པ་སྒྲིབ་རྟོག་ཟས་འཁྲིག་རྨི། །
ན་རྒ་འཆི་དང་ཡོངས་ངལ་བརྟན་པ་དང༌། ། ཆེ་སོགས་ཉོན་མོངས་སྙོམས་འཇུག་ཤེས་སྒྲིབ་ཀྱིའོ། ། ཞེས་མིང་ལ་ཞེན་པ་མངོན་བརྗོད་ཀྱི་གནས་ངན་ལེན་སོགས་རྣམ་གྲངས་ཉེར་བཞི་ཙམ་གྱི་གནས་ངན་ལེན་གྱི་སྒྲིབ་པ་རྣམས་མ་ལུས་པ་དག་པ་སོགས་ལ་གནས་འགྱུར་དུ་བཤད་པ་དང༌། ཡང༌། ཀུན་གཞི་དག་པ་མེ་ལོང་ཆོས་ཀྱི་སྐུ། ། ཉོན་མོངས་ཡིད་དང་འཛིན་པ་རྣམ་རྟོག་དག ། མཉམ་ཉིད་སོ་སོར་རྟོགས་དང་ལོངས་སྤྱོད་རྫོགས། ། སྒོ་ལྔ་ཡིད་ཀྱི་ཆར་བཅས་དག་པ་ཡི། ། བྱ་བ་གྲུབ་དང་སྤྲུལ་པའི་སྐུ་ཆེན་པོ། ། རང་གི་ངོ་བོ་འདུས་མ་བྱས་པ་ཡི། །
མཚན་ཉིད་ལྔ་ལྡན་རྒྱལ་བའི་སྙིང་པོ་ནི། ། མངོན་དུ་གྱུར་པ་འབྲས་བུ་མཐར་ཐུག་ཡིན། ། ཞེས་སོགས་གནས་འགྱུར་དུ་གསུངས་པའང་སྔར་བཤད་ལྟར་བློ་བུར་དྲི་བྲལ་ཉིད་ཡིན་ལ། འདི་ལྟར་ཀླུ་སྒྲུབ་ཀྱིས་ཀྱང༌། གནས་ནི་ཡོངས་སུ་གྱུར་པ་དེ། ། ཆོས་ཀྱི་སྐུ་ཞེས་བརྗོད་པ་ཡིན། ། བག་ཆགས་ལས་གྲོལ་བསམ་མི་ཁྱབ། ། འཁོར་བའི་བག་ཆགས་བསམ་དུ་ཡོད། ། ཁྱོད་ནི་ཀུན་ཏུ་བསམ་མི་ཁྱབ། ། གང་གིས་ཁྱོད་ནི་ཤེས་པར་ནུས། །
ངག་གི་སྤྱོད་ཡུལ་ཀུན་ལས་འདས། ། དབང་པོ་ཀུན་གྱི་སྤྱོད་ཡུལ་མིན། ། ཡིད་ཀྱི་ཤེས་པས་རྟོགས་བྱ་བ། ། གང་ཡང་རུང་ལ་ཕྱག་འཚལ་ལོ། ། ཞེས་གསུངས་པ་རྣམས་ཅི་ལྟ་བར་བཀའ་བརྒྱུད་གོང་མའི་བཞེད་པ་རྟོགས་པའི་འགྲོས་ལའང་ཡིན་པ་ལ་གནས་འགྱུར་རམ་གློ་བུར་དྲི་བྲལ་ལ་སེམས་ཀྱི་དྭངས་སྙིགས་ཕྱེད་པ་ཞེས་གསུངས་ཏེ། རྗེ་མི་ལས། སེམས་དང་ནམ་མཁའ་ཁྱད་མེད་ན། ། ཆོས་སྐུ་ཀློང་དུ་གྱུར་པ་ཡིན། ། ཞེས་དང༌། ཁྲིད་ཡིག་ལས།
འབྲས་བུ་ནམ་མཁའ་ལྟ་བུའི་འཆར་ཚུལ། ཞེས་གསུངས་པ་སོགས་ནི་རང་བཞིན་རྣམ་དག་དང༌། འབྱུང་བ་དྭངས་སྙིགས་ཕྱེད་ཙམ་ན། ། རང་བྱུང་རིག་པའི་ཡེ་ཤེས་དེ། ། དངུལ་དཀར་མེ་ལོང་ཕྱིས་པ་འདྲ། ། ཀུན་གཞི་ཆོས་སྐུ་ཐིམ་ཙམ་ན། ། སྐྱེ་གནས་སྲེད་ལེན་ཕུང་པོ་དེ། ། སྒོ་ང་ལྡོག་པས་བརྫིས་པ་འདྲ། ། ཞེས་དང༌། གྲུབ་ཐོབ་གླིང་གིས།
སེམས་ཉིད་དྭངས་སྙིགས་ཕྱེད་པ་དང༌། ། གཉུག་མ་རང་ས་ཟིན་པ་དང༌། ། མཉམ་རྗེས་མེད་པར་བརྟེན་པ་གསུམ། ། འདི་གསུམ་སྒོམ་པའི་མཐར་ཐུག་ཡིན། ། སོགས་གློ་བུར་དྲི་བྲལ་དུ་གསུངས་པ་དང༌། ཚུལ་འདི་ལྟ་བུར། ཕ་དམ་པས་ཀྱང༌། དུས་གསུམ་སངས་རྒྱས་ཀྱི་དགོངས་པ་དེ། ། རྟོག་མེད་ས་ལེར་མཁྱེན་པ་ལ། ། དུས་ད་ལྟའི་སྒོམ་ཆེན་ཕོ་མོ་རྣམས། །
རྟོག་མེད་དྲན་མེད་བདུད་ཀྱིས་ཁྱེར། ། མཁྱེན་པའི་ཡེ་ཤེས་བོགས་མ་ཐོན། ། སྒོམ་གྱི་ཞེན་པ་ཇེ་ཆེར་སོང༌། ། ཐ་མལ་གྱི་གསེབ་ན་ཉུ་ལེ་མ། ། གྲུབ་ཐོབ་རྗེ་དང་མ་མཇལ་བས། ། སེམས་དྭངས་སྙིགས་མ་ཕྱེད་འོ་རེ་བརྒྱལ། ། ཞེས་གསུངས། རྒྱན་ལས་ཀྱང༌། ཇི་ལྟར་ཆུ་རྙོགས་པ་ལས་དྭངས་པ་ནི། ། དྭངས་པ་དེ་ཉིད་དེ་ལས་སྐྱེས་མིན་གྱི། །
དེ་ནི་དེ་ལ་དྲི་མ་བྲལ་བར་ཟད། ། དེ་ལྟར་རང་སེམས་དག་ལ་ཚུལ་དེ་ཉིད། ། སེམས་ཉིད་རྟག་ཏུ་རང་བཞིན་འོད་གསལ་འདོད། ། ཅེས་གསུངས་པ་དང༌། ཕར་ཕྱིན་ལས། ཆོས་རྣམས་རང་བཞིན་གཅིག་པར་ནི། ། ཤེས་པས་ཆགས་པ་སྤངས་པ་ཡིན། ། ཞེས་སོགས་གསུང༌། དེ་ལྟར་སྤངས་པ་ཕུན་སུམ་ཚོགས་པའི་སངས་རྒྱས་དེ་ལ་མཁྱེན་པ་ཕུན་སུམ་ཚོགས་པའི་ཡེ་ཤེས་དང་ཡང་ལྡན་པ་དེ་རྫོགས་པའི་སངས་རྒྱས་ཏེ། དཔལ་ལྡན་ཟླ་བ་གྲགས་པས།
ཉོན་མོངས་མ་ལུས་སྤང་ཕྱིར་དང༌། ། ཤེས་བྱ་ལ་ནི་བློ་རྒྱས་ཕྱིར། ། སངས་རྒྱས་པད་མ་ལྟར་སངས་རྒྱས། ། དེ་ཕྱིར་སངས་རྒྱས་དེ་སངས་རྒྱས། ། ཞེས་གསུངས་པ་དང༌། ཡང་རྒྱན་ལས། འཛིན་པའི་ཕྱིར་དང་སེམས་མཉམ་ཕྱིར། ། ཡང་དག་ཆོས་རབ་སྟོན་ཕྱིར་དང༌། ། བྱ་བ་གྲུབ་པ་ཉིད་ཀྱི་ཕྱིར། ། ཡེ་ཤེས་བཞི་པོ་ཡང་དག་འབྱུང༌། །
ཞེས་ཐོབ་པའི་རྒྱུ་དང་བྲལ་བའི་འབྲས་བུ་གཉིས་ཀྱི་ཡེ་ཤེས་ཡོད་པར་བརྗོད་ཀྱང་རྟོག་བཅས་སུ་མི་འགྱུར་ཏེ། རྒྱན་ལས། ཇི་ལྟར་ཉི་མའི་འོད་ཟེར་དག ། འཇུག་ལ་བདག་གིར་བྱ་བ་མེད། ། དེ་བཞིན་སངས་རྒྱས་ཡེ་ཤེས་ཀྱང༌། ། འཇུག་ལ་བདག་གིར་མཛད་མི་མངའ། ། ཞེས་གསུངས། འོ་ན་ཡེ་ཤེས་དེ་ཇི་ལྟ་བུ་ཞེ་ན། མདོ་ལས། ཟབ་ཞི་སྤྲོས་བྲལ་འོད་གསལ་འདུས་མ་བྱས། །
བདུད་རྩི་ལྟ་བུའི་ཆོས་ཤིག་ཁོ་བོས་རྙེད། ། ཅེས་དང༌། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། ། མ་སྐྱེས་མི་འགག་ནམ་མཁའི་ངོ་བོ་ཉིད། ། སོ་སོར་རང་རིག་ཡེ་ཤེས་སྤྱོད་ཡུལ་བ། ། དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། ། ཞེས་སོགས་གསུངས་པ་ལྟ་བུ་དང༌། སྔགས་ལས། སོ་སོ་རང་རིག་མི་གཡོ་བ། ། མཆོག་གི་དང་པོ་སྐུ་གསུམ་འཆང༌། །
སངས་རྒྱས་སྐུ་ལྔའི་བདག་ཉིད་ཅན། ། ཁྱབ་བདག་ཡེ་ཤེས་ལྔ་ཡི་བདག ། ཅེས་གསུངས་པ་ལྟ་བུའོ། ། རྣལ་འབྱོར་བསྒོམ་པའི་འབྲས་བུ་མཐར་ཐུག་གི་ཡེ་ཤེས་ཡང་འདི་ལྟ་བུ་འབྱུང་བར་འདོད་དེ། རྗེ་དྭགས་པོས། རྣམ་དག་ཡེ་ཤེས་སྙིང་པོ་ཅན། ། ལྷུན་གྲུབ་རྒྱུ་འབྲས་གཉིས་སུ་མེད། ། སྐུ་གསུམ་རང་ལ་ཚང་ཙམ་ན། ། བསྒོམ་མེད་མཐའ་རུ་ཕྱིན་པ་ཡིན། ། ཞེས་དང༌།
འདི་ལྟར་ཕ་དམ་པས་ཀྱང༌། སྐུ་གསུམ་དབྱེར་མི་ཕྱེད་པ་ལྷན་ཅིག་སྐྱེས་པའི་ཡེ་ཤེས་ངོ་བོ་ཉིད་ཀྱི་སྐུ་འབའ་ཞིག་ཏུ་གནས་པ་ལ་མཁྱེན་པའི་ཡེ་ཤེས་མེ་ལོང་གཡའ་དག་པ་ལ་གཟུགས་བརྙན་ཤར་བ་མེ་ལོང་དང་དབྱེར་མི་ཕྱེད་པ་བཞིན་དུ་རྟོགས་པ་ནི་ལྷན་ཅིག་སྐྱེས་པའི་ཡེ་ཤེས་བསྒོམ་དུ་མེད་པར་རྟོགས་པའོ། ། ཞེས་གསུངས་མདོར་ན་སྤངས་རྟོགས་བདེན་དངོས་སུ་བཤད་པ་དེའང་འཇིག་རྟེན་གྲགས་ངོའམ་ཀུན་རྫོབ་སྣང་ཙམ་དུ་ཟད་དེ། རྒྱུད་བླ་མ་ལས། རྣམ་ཀུན་མངོན་རྫོགས་བྱང་ཆུབ་དང༌། ། དྲི་མ་བག་ཆགས་བཅས་སྤངས་པ། ། སངས་རྒྱས་མྱ་ངན་འདས་པ་ནི། ། དམ་པའི་དོན་དུ་གཉིས་མེད་ཉིད། ། ཅེས་དང༌། འདི་ལ་བསལ་བྱ་ཅི་ཡང་མེད། །
བཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་ན་རྣམ་པར་གྲོལ། ། ཞེས་གསུངས་པའི་ཚུལ་ཤེས་པར་བྱའོ། ། འོ་ན་ལམ་སྒྲུབ་པའི་རྣམ་སྨིན་གྱི་འབྲས་བུ་ལས་སྐུ་དང་ཡེ་ཤེས་དང་ཕྲིན་ལས་གཞན་ཕན་དང་འབྲེལ་བ་འབྱུང་བའང་མ་ཡིན་ནམ་ཞེ་ན། དེ་དག་ཀྱང་ཚུལ་འདི་དང་མི་འགལ་ཏེ། རྒྱན་ལ། ཟག་མེད་དབྱིངས་ལས་སངས་རྒྱས་རྣམས། ། མཁའ་ལྟར་ལུས་ནི་མེད་པ་དང༌། ། སྔོན་གྱི་ལུས་རྗེས་འབྲང་བའི་ཕྱིར། །
སངས་རྒྱས་གཅིག་མིན་མང་པོའང་མིན། ། ཞེས་པ་ལྟར་ཡིན་ལ། ཚུལ་འདིར་ནི་ལྟ་སྒོམ་ཕྱིན་ཅི་མ་ལོག་པར་སྤྱད་པའི་གནས་སྐབས་དང་མཐར་ཐུག་གི་འབྲས་བུ་དང་སྦྱར་ན། རྗེ་རང་བྱུང་བས། འཇིག་རྟེན་འཇིག་རྟེན་འདས་པ་ཡི། ། རྒྱུ་ལ་བརྟེན་པའི་འབྲས་བུ་རྣམས། ། རང་དང་གཞན་གྱི་དོན་གྱུར་པ། ། རྒྱ་ཆེན་སངས་རྒྱས་ས་ལ་སྦྱོར། ། ཞེས་གསུངས་པས་གནས་སྐབས་སྦྱིན་པ་དང་ཚུལ་ཁྲིམས། བཟོད་པ་དང༌།
བརྩོན་འགྲུས་དང༌། བསམ་གཏན་དང་ཤེས་རབ་སྤྱད་པའི་འབྲས་བུ་ལོངས་སྤྱོད་འབྱུང་བ་དང༌། སྤྱོད་པ་ཕུན་སུམ་ཚོགས་པ་དང༌། ཞེ་སྡང་དང་བྲལ་ནས་དགྲ་རྣམས་འདུད་པ་དང༌། ཡོན་ཏན་མྱུར་དུ་འགྲུབ་པ་དང༌། ཉོན་མོངས་ཞི་ཞིང་མངོན་ཤེས་དང་རྫུ་འཕྲུལ་ཐོབ་པ་དང༌། ཆོས་རྣམས་མཁས་ཤིང་སྤོབས་པ་ཐོབ་ནས་བདེན་གཉིས་ཀྱི་ཚུལ་རིགས་པ་དང༌། དེ་ཐམས་ཅད་ཀྱང་རང་དང་གཞན་ལ་ཕན་པའི་རྒྱུ་འབྲས་ཀྱི་མཐའ་མི་ལྡོག་པར་བྱས་ཏེ་མཐར་ཐུག་ཏུ། གཞན་གྱུར་མི་བདག་མི་ཟད་ཆོས་ལྡན་ཕྱིར། ། འགྲོ་སྐྱབས་ཕྱི་མའི་མཐའ་མེད་མུར་ཐུག་ཕྱིར། །
དེ་ནི་རྟག་ཏུ་གཉིས་མེད་མི་ལྡོག་ཕྱིར། ། ཞེས་དང་དེ་ནི་ཡིད་ཀྱི་རང་བཞིན་གྱི། ། ལུས་ཀྱི་སྐྱེ་མཆེད་རྟག་པའི་ཕྱིར། ། བསམ་གྱིས་མི་ཁྱབ་བསྒྱུར་བ་ཡི། ། འཆི་འཕོ་བརྟན་ཕྱིར་དེ་མི་འཆི། ། བག་ཆགས་ཕྲ་མོའི་ནད་རྣམས་ཀྱི། ། གནོད་མེད་ཞི་བ་ཉིད་ཀྱི་ཕྱིར། ། ཟག་མེད་མངོན་པར་འདུ་བྱེད་ཀྱི། ། གཡུང་དྲུང་ཕྱིར་ན་རྒ་བ་མེད། ། ཅེས་པ་ལྟར་རང་དོན་འགྲུབ་ཅིང༌།
ཡིད་བཞིན་ནོར་བུ་དཔག་བསམ་ཤིང༌། ། ཇི་ལྟར་རེ་བ་ཡོངས་སྐོང་བ། ། དེ་བཞིན་གདུལ་བྱའི་བསོད་ནམས་ཀྱི། ། དབང་གི་རྒྱལ་བའི་སྐུར་སྣང་ངོ༌། ། ཞེས་དང༌། རྒྱན་ལས། ཇི་ལྟར་ནོར་བུ་འབད་མེད་པར། ། རང་འོད་གཅིག་ཆར་སྟོན་པ་ལྟར། ། སངས་རྒྱས་རྣམས་ཀྱང་ཟིན་མེད་པར། ། དེ་བཞིན་མཛད་པ་ངེས་པར་སྟོན། །
ཞེས་གཞན་དོན་དང་འབྲེལ་བའི་ཚུལ་ཏེ་འདི་རྣམས་ཀྱི་དོན། རྒྱལ་བ་མཆོག་གི་ཁྲིད་ཡིག་ཆེན་མོ་ལས། བཞི་པ་དེ་ལྟར་འབྲས་བུ་ཉམས་སུ་བླངས་པས། ཤེས་རབ་རལ་གྲིས་སྒྲིབ་པ་ཀུན་བཅད་ནས། ། མངོན་པར་སངས་རྒྱས་སྐུ་དང་མཛད་ཕྲིན་གྱིས། ། འཁོར་བ་མ་སྟོངས་བར་དུ་འགྲོ་དོན་མཛད། ། ཅེས་གསུངས་པས་འདི་ལྟར་འབད་པ་དོན་དང་ལྡན་པ་བྱེད་པ་པོ་ལ་ཡོད་པའི་ཕྲིན་ལས་ཀྱི་རང་དོན་མཐར་ཐུག་གྲུབ་ནས། བྱ་བ་ཡུལ་ལ་ཡོད་པའི་ཕྲིན་ལས་ཀྱི་འཁོར་བ་མ་སྟོངས་ཀྱི་བར་དུ་སེམས་ཅན་གྱི་དོན་རྒྱུན་མི་འཆད་པར་མཛད་པར་འགྱུར་རོ། ། དེ་ལྟར་གང་ཟག་དབང་པོའི་རིམ་པ་དང་བསྟུན་ནས་རིམ་གྱིས་ལམ་ལ་ཁྲིད་དེ། གནས་ལུགས་ཕྱག་རྒྱ་ཆེན་པོ་ལྷན་ཅིག་སྐྱེས་པའི་ཡེ་ཤེས་སུ་སྐུ་བཞི་ཡེ་ཤེས་ལྔའི་བདག་ཉིད་ཅན་ཚེ་འདི་ཉིད་ཚེ་གཅིག་ལུས་གཅིག་སྟན་ཐོག་གཅིག་ཏུ།
མངོན་དུ་གྱུར་པའི་མཆོག་ཏུ་གྱུར་པ་ལྷན་ཅིག་སྐྱེས་སྦྱོར་གྱི་སྔོན་དངོས་རྗེས་ཀྱི་སྒོ་ནས་ཁྲིད་ཀྱི་ཉམས་སུ་བླང་བྱའི་དམིགས་རིམ་ལེགས་པར་གྲུབ་པ་ཡིན་ནོ། ། དེས་གདམས་ངག་གདབ་པ་སོང་ནས། ཉམས་ལེན་གནད་ནས་བཟུང་བའི་ངོ་སྤྲོད་ཀྱང་ཕལ་ཆེར་བསྟན་ཟིན་པས་འཐུས་ལ། ད་རུང་ཉམས་ལ་གནས་པ་ལ་རྟོགས་པ་བསྐྱེད་པ་དང་རྟོགས་པ་ལྡན་པའི་བོགས་དབྱུང་བའི་ཐུན་ཆོས་རྣམས་རང་རང་བློ་སྐྱེད་དང་མཐུན་པར་རྗེས་ནས་གདབ་རྒྱུ་ཡོད་པས་སྐལ་བ་དང་ལྡན་པས་ཅིས་ཀྱང་ཕྱིན་ཆད་ཟབ་ཁྲིད་དོན་དུ་གཉེར་བར་བྱོས་ཤིག ། བཞི་པ་སྒྲུབ་པ་གོང་འཕེལ་གྱི་ཉམས་རྟོགས་མཐར་འདོན་པ་ནི། ཏཻ་ལོ་པ་ཆེན་པོའི་ཞལ་ནས། རྡོ་རྗེ་འཆང་གི་ལུང་བྱིན་པས། ། དབང་བསྐུར་བསྟན་པའི་སྲོག་ཀྱང་གཏད། ། དེ་ཚེ་བུ་ཡི་དམ་བཅའ་ནི། ། ཚེ་རིང་བསོད་ནམས་རྒྱས་བྱའི་ཕྱིར། །
དངོས་པོ་གང་ལའང་མ་ཆགས་པར། ། རང་གི་རྡོ་རྗེ་འཛིན་པ་མཆོད། ། རབ་འབྲིང་ལོ་ཡི་གྲངས་ཚད་ཀྱིས། ། སྒྲུབ་པའི་དམ་བཅའ་སྲོག་ཏུ་བཟུང༌། ། བླ་མས་ཅི་གསུངས་སྒྲུབ་བྱེད་ཅིང༌། ། ཞེས་གསུངས་པས། བཀའ་བརྒྱུད་གོང་མའི་ཕྱག་བཞེས་དང་ཞབས་ཏོག་ཡིན་པས་མི་ཚེ་ཧྲིལ་པོར་སྒྲུབ་པའི་དམ་བཅའ་འམ། ལོ་བཅུ་ཡན་ཆད་དམ་ཐ་ན་ལོ་གཅིག་གཉིས་ཡར་བཅད་ཀྱི་དམ་བཅའ་བཟང་པོ་རེ་ཁས་ལོངས་ལ་སྒྲུབ་པའི་མཆོད་པ་མཛོད། དེའི་བསླབ་སྟོན་རི་ཆོས་ཀུན་ཏུ་བཟང་པོ་སོགས་རི་ཆོས་རྣམས་ལས་བཤད་པ་ལྟར་བྱ་སྟེ། མདོར་བསྡུ་ན་རྗེ་དྭགས་པོས།
ལས་དང་པོ་པས་ཐོས་བསམ་ལ་ནན་ཏན་བྱ། ཉམས་མྱོང་སྐྱེས་ནས་སྒོམ་སྒྲུབ་ལ་ནན་ཏན་བྱ། བརྟན་པ་མ་ཐོབ་བར་དུ་དབེན་པ་ལ་ནན་ཏན་བྱ། འཕྲོ་རྒོད་ཤས་ཆེ་ན་རིག་པ་གཅུན་པ་ལ་ནན་ཏན་བྱ། བྱིང་རྨུགས་ཤས་ཆེ་ན་རིག་པ་བསྐྲོག་པ་ལ་ནན་ཏན་བྱ། བློ་མ་བརྟན་བར་དུ་མཉམ་བཞག་ལ་ནན་ཏན་བྱ། མཉམ་བཞག་བརྟན་ནས་རྗེས་ཐོབ་ལ་ནན་ཏན་བྱ། མི་མཐུན་པའི་འགལ་རྐྱེན་མང་ན་བཟོད་པ་གསུམ་ལ་ནན་ཏན་བྱ། འདོད་འདུན་ཆགས་ཞེན་ཆེ་ན་ཞེན་པ་བཙན་ཐབས་སུ་བཟློག་པ་ལ་ནན་ཏན་བྱ། བྱམས་པ་དང་སྙིང་རྗེ་ཤས་ཆུང་ན་བྱང་ཆུབ་ཀྱི་སེམས་སྦྱང་བ་ལ་ནན་ཏན་བྱ།
ཞེས་གསུངས་པ་ལྟར་ཤེས་པར་བྱའོ། ། ལྔ་པ་ཆོས་བཞིན་གྱི་སྤྱོད་ལམ་སྐྱོང་ཚུལ་ནི། རྗེ་དྭགས་པོའི་བསྟན་བཅོས་གྲོས་འདེབས་བདུད་རྩིའི་ཕྲེང་བར་གསུངས་པ་ཇི་ལྟ་བུ་འཐུས་ལ། གཞན་ཡང་བཀའ་བརྒྱུད་གོང་མའི་ཞལ་གདམས་རྣམས་དང་སྒོ་བསྟུན་ནས་ལྟ་སྒོམ་སྤྱོད་པ་ཡ་མ་བྲལ་བར་འབྲས་བུ་ཆུད་མི་ཟ་ཞིང་ཐོས་བསམ་སྒོམ་གསུམ་ལ་ཉམས་ལེན་བྱས་པའི་རྟགས་མ་བོར་བར་མཛོད། མདོར་བསྡུ་ན། རྗེ་མི་ལས་དྭགས་པོ་ལ་གདམས་པའི་དུག་གསུམ་རྒྱས་པའི་མི་དང་མ་འགྲོགས། སྤྱིར་ཡང་རི་དྭགས་རྨས་མའམ་བྱ་བཞིན་དུ་ཟོན་བག་ཆེ་བར་བྱ། ཞི་བ་དུལ་བ་རྩེ་རེག་ཆུང་བར་བྱ། བཟོད་པ་ཆེ་བར་བྱ། ཐམས་ཅད་དང་མཐུན་པར་བྱ།
གཙང་སྦྲ་ཤིན་ཏུ་ཆེ་བར་བྱ། རྟོག་པ་ཤིན་ཏུ་ཆུང་བར་བྱ། རི་མཚམས་དང་སྨྲ་བཅད་དང་འདག་སྦྱར་གསུམ་གྱིས་དུས་འདའ་བར་བྱ། རང་སེམས་སངས་རྒྱས་སུ་རྟོགས་ཀྱང་བླ་མ་རྡོ་རྗེ་སློབ་དཔོན་མི་སྤངས་པ་ལ་བསླབ། བསགས་སྦྱང་གཉིས་པོ་རང་སར་དག་ཀྱང་ཚོགས་ཆུང་ངུ་ཆུང་ངུ་ནས་བསགས། ལས་འབྲས་ནམ་མཁའ་ལྟར་གོ་ཡང་སྡིག་པ་ཆུང་ངུ་ནས་འཛེམ། མཉམ་རྗེས་མེད་པའི་ཉམས་ཡོད་ཀྱང་ཐུན་བཞིའི་རྣལ་འབྱོར་རྒྱུན་ཆད་མེད་པར་ཉམས་སུ་བླངས། བདག་གཞན་མཉམ་པ་ཉིད་དུ་གོ་ཡང་ཆོས་དང་གང་ཟག་ལ་སྐུར་པ་མི་བཏབ། ཅེས་གསུངས་པ་ལྟར་ཉམས་སུ་ལེན་པར་བྱའོ། ། དེ་ནས་ཞལ་གདམས་སྐྱེལ་ཆོས་སུ་གདབ་པ་ནི།
སོ་སོའི་ཉམས་མྱོང་དང་བསྟུན་པའི་བཞག་ཐབས་བསླབ་དོན་གང་དགོས་སོ་སོར་བྱེད་པ་ཡིན། འདིར་ཐུན་མོང་དུ་གདམས་པ་ལ། རྗེ་དྭགས་པོས། མ་བསྒོམ་ཀྱང་འོང་ཞིང་འདུག་ཟེར་ན་ཁྲིད་ཚར་བ་ཡིན། གསལ་སྟོང་ལ་བློ་འབྱོངས་ན་ཇི་ལྟར་བཞག་བཞག་ཏུ་འདུག་ཟེར་ན་ཉམས་ཚར་བ་ཡིན། སྒོམ་མེད་རྒྱུད་ལ་སྐྱེས་ན་རྟོགས་པ་ཚར་བ་ཡིན། ཞེས་གསུངས་པ་དང༌། གནད་ཡིག་ལས། རང་སེམས་སོ་མར་འཇོག་ཤེས་དང༌། ། གསལ་སྟོང་རང་ངོ་མཐོང་བ་དང༌། །
རྣམ་རྟོག་རང་ངོ་ཤེས་པ་གསུམ། ། ཁྲིད་ཚར་རབ་འབྲིང་ཐ་གསུམ་ཡིན། ། ཡིད་ཆེས་རྡོ་རུས་ཐུག་པ་དགོས། ། འཁྲུལ་འཁོར་ལྟ་སྟངས་ཀུན་ཏུ་གཅེས། ། སྒོམ་པ་དུས་ལྟོས་དགོས་མི་སློབ། ། སྤྱོད་ལམ་མ་འདྲེས་ཡེངས་མི་ཐུབ། ། གོམས་འདྲིས་ཆུང་ན་རྐྱེན་ཁར་འཆོར། ། ལོ་གསུམ་བླ་མའི་དྲུང་དྲུ་བསྒོམ། ། ཉམས་མྱོང་རྫུན་ཞུས་མེད་པར་འབུལ། ། གོལ་ས་ཐེ་ཚོམ་བདར་ཤ་བཅད། །
གཅིག་སྐྱ་ཕེར་ན་རི་ཁྲོད་འགྲིམ། ། སྣང་རྐྱེན་ཐུབ་ན་སྤྱོད་པ་བྱ། ། ཡོན་ཏན་རྫོགས་ན་གཞན་དོན་འབྱུང༌། ། ཚེ་གཅིག་སངས་རྒྱས་ཐེ་ཚོམ་མེད། ། བསྒོམ་ཉེས་པ་དང་སྒྲུབ་ཉེས་དང༌། ། ངལ་བ་དོན་མེད་མ་བྱེད་ཅིག ། དོན་ལྡན་གདམས་པའི་ཉམས་ཁྲིད་འདི། ། རྟོགས་ལྡན་བླ་མའི་དྲུང་དུ་སྐྱོང༌། ། ཞེས་གསུངས་པས་ཁྲིད་ནི་ཚར་བའི་ལུགས་འདི་ལྟར་ཡིན་གཙོ་བོ་ཁྲིད་ཐོབ་པ་དང་སྒོམ་སྐྱེས་པས་མི་ཆོག་ཕྱིན་ཆད་སྐྱོང་དགོས་ཏེ་མན་ངག་རྩ་བ་ལས། སྒོམ་སྐྱེས་བདག་པོ་མེད་པ་དེ། །
ཕྱུག་པོ་རླུང་གི་ཁྱེར་བ་ཡིན། ། ཡིད་བཞིན་ནོར་བུ་འདམ་དུ་བྱིངས། ། སེང་གེ་ཁྱི་ཡི་ཟླ་ལ་ཤོར། ། རྒྱལ་པོ་འབངས་སུ་བབ་པ་འདྲ། ། དེས་ན་ཞེན་ལོག་བདག་པོ་དགོས། ། ཞེས་གསུངས་པ་དང༌། གཞན་ཐོས་བསམ་སོགས་ཅི་ལྟར་བརྩོན་ཀྱང་སྒོམ་སྐྱོང་བའི་དོ་ཟླར་མིན་ཏེ། ཕལ་པོ་ཆེ་ལས། དཔེར་ན་ལོང་བ་རོལ་མོ་མཁན། ། གཞན་དག་དེ་ཡི་དགའ་བྱེད་ཀྱང༌། །
བདག་ཉིད་ཀྱི་ནི་མ་མཐོང་བ། ། མ་བསྒོམས་ཆོས་ཀྱང་དེ་བཞིན་ནོ། ། ཞེས་སོགས་མང་དུ་གསུངས་པ་ཁྲིད་ཡིག་ཆེན་མོར་ཡང་ཡོད་ལ། ཡང་ཉམས་ལེན་འདི་དང་ཐབས་ཤེས་ཟུང་འབྲེལ་བསྒྲུབ་བཞིན་པས་བསྒོམ་ལ་གནོད་ན་མཚན་བཅས་ཐབས་ཀྱི་ཆ་དེ་ཡང་སྤངས་ཏེ། ཆོས་ཀྱི་གེགས་སུ་གྱུར་ན་ཕ་མའི་ངག་ཀྱང་ཆོག ། བསྒོམ་གྱི་གེགས་སུ་གྱུར་ན་མཚན་བཅས་དགེ་སྦྱོར་སྤོང༌། ། ཞེས་གསུངས་པས། དུས་དང་རྣམ་པ་ཐམས་ཅད་དུ་ཉམས་ལེན་བཞག་ཐབས་ཁོ་ནའི་སྟེང་དུ་དྲན་པ་ཡེངས་མེད་དང་མ་བྲལ་བ་གལ་ཆེ་སྟེ། ཀླུ་སྒྲུབ་ཀྱིས། དབང་ཕྱུག་ལུས་གཏོགས་དྲན་པ་བདེ་གཤེགས་ཀྱིས། །
བགྲོད་པ་གཅིག་པའི་ལམ་དུ་ཉེ་བར་བསྟན། ། དེ་ནི་བསྒྲིམས་ནས་མངོན་པར་སྲུང་བགྱི་སྟེ། ། དྲན་པ་ཉམས་པས་ཆོས་ཀུན་འཇིག་པར་གྱུར། ། ཅེས་གསུངས་པ་དང༌། དྲན་པ་ཡོད་ན་སྒོམ་ཡོད། དྲན་པ་མེད་ན་སྒོམ་མེད་པས་རྟོགས་པའི་ངོ་བོ་དེ་རྩེ་གཅིག་པའི་དྲན་པས་སྐྱོང་དགོས་ཏེ། ལམ་སྤྱི་ལ་དང་པོ་ཚོགས་ལམ་དུ་སེམས་དྲན་པ་ཉེ་བར་བཞག་པ། སྦྱོར་ལམ་དུ་དྲན་པའི་དབང་པོ། མཐོང་ལམ་དུ་དྲན་པ་ཡང་དག་བྱང་ཆུབ་ཀྱི་ཡན་ལག་བསྒོམ་ལམ་དུ་ཡང་དག་པའི་དྲན་པ། སངས་རྒྱས་ཀྱི་སར་མ་འདྲེས་བཅོ་བརྒྱད་ལ་དྲན་པ་ཡོངས་སུ་ཉམས་པ་མི་མངའ།
ཞེས་དང༌། བཀའ་བརྒྱུད་གོང་མས། དུས་རྒྱུན་ཆད་མེད་པའི་དྲན་པ་དེ། ། དུས་གསུམ་སངས་རྒྱས་ཀྱི་གཞུང་ལམ་ཡིན། ། ཞེས་དང༌། མདོ་དཀོན་མཆོག་སྤྲིན་ལས། དྲན་དང་ཤེས་བཞིན་རྟག་བརྟན་ནས། ། ལོག་རྟོག་མཚན་མས་ཉེ་མི་ནུས། ། ཞེས་གསུངས་པས། དྲན་པ་ཡེངས་མེད་ཀྱི་སྒོམ་སྐྱེས་པ་ལ་བདག་པོ་མཛོད།
དུས་ཚོད་ལ་ལྟོས་མི་དགོས། ཟ་བ་དང་ཉལ་བ་འཆག་པ་འགྲོ་བ་འདུག་པའི་དུས་གང་ཤར་གྱི་ངོ་བོ་ཏུར་གྱིས་ནམ་དྲན་པའི་ཚེ་ན་དེ་ཐོག་ཏུ་ཤིགས་ཀྱིས་གློད་ལ་ལྟོས་ནམ་དྲན་ཚེ་ན་གློད་ལ་ཞོག ། ཅེས་གསུངས་པ་དང༌། མཻ་ཏྲི་པས། དུས་ཀྱི་རྒྱལ་པོ་དྲན་པའི་ཚེ་ན་ཡིན། ། ཞེས་གསུངས་པས། ། རྗེས་ལ་སྒོམ་བདག་པོ་ལ་གཏད་ཅེས་བྱ་བ་ཁྱེད་རྣམས་ལ་ངེས་ཤེས་ཐོབ་པའི་སྒོམ་དང་གདམས་ངག་གཏད་པས་སྒོམ་ལྟ་ཐོག་ཏུ་སྐྱོལ་ཞིང་གནད་ཀྱི་གདམས་པ་མ་བོར་བར་མཛོད། སྒོམ་གྱི་བདག་པོ་ཞེན་ལོག་ལ་ཆོལ་བྱ་བ་ཚེ་འདིའི་སྣང་ཤས་ལ་ཤོར་ནས་སྒོམ་ཡལ་དུ་མ་འཇུག ། སྒོམ་གྱི་བོགས་འདོན་གསོལ་འདེབས་ལ་ཆོལ་བྱ་བ་ཉམས་རྟོགས་ཡོན་ཏན་གྱི་བོགས་འདོན་མོས་གུས་ལ་མ་གཡེལ། སྒོམ་གྱི་བྱ་ར་དྲན་པ་ལ་ཆོལ་བྱ་བ་མཉམ་བཞག་རྗེས་ཐོབ་དལ་བྲལ་མེད་པར་གང་ཤར་གྱི་རང་ངོ་ལ་མ་ཡེངས།
སྒོམ་གྱི་ཕྲིན་ལས་སྙིང་རྗེ་ལ་ཆོལ་བྱ་བ་སྙིང་རྗེ་བྱང་ཆུབ་ཀྱི་ཕན་སེམས་ཀྱི་བློ་སྦྱོང་དང་མ་བྲལ། སྒོམ་གྱི་སྐྱོང་ལུགས་ངོ་ཚ་ལ་ཆོལ་བྱ་བ་ཕྱི་གྲོགས་བཤེས་ནང་རང་སེམས་བར་བླ་མ་དང་དཀོན་མཆོག་ཡེ་ཤེས་ཀྱི་སྤྱན་གྱིས་གཟིགས་པས་མ་ཁྲེལ་བ་དང་མ་བྲལ། སྒོམ་གྱི་ངོ་བོ་རང་བཞིན་མ་གྲུབ་པའི་ངང་ལ་མ་ཡེངས་བྱ་བ་ཆོས་ཐམས་ཅད་སྣང་ཙམ་རིག་ཙམ་སྒྱུ་མ་ཙམ་དུ་ཤེས་པར་བྱ་ལ་དངོས་འཛིན་མ་བསྐྱེད། ཡང་དད་པ་ལ་སྐྱོ་དུབ་མེད་པ་གཅིག་དགོས་གསུངས་ཏེ་བླ་མ་ལ་དང་བའི་དད་པ། གདམས་ངག་ལ་འདོད་པའི་དད་པ། ཉམས་མྱོང་ལ་ཡིད་ཆེས་པའི་དད་པ་དང་མ་བྲལ། དགེ་སྦྱོར་ལ་མངོན་ལྐོག་མེད་པ་གཅིག་དགོས་གསུངས་ཏེ་ལྟ་བ་ཤེས་རབ། སྒོམ་པ་ཟུང་འཇུག ། སྤྱོད་པ་ཐབས་ཀྱི་ལམ་ཉམས་སུ་ལེན་པ་ལ་མིས་ཚོར་མ་ཚོར། མགུ་མ་མགུ།
རང་སྐྱིད་དང་སྡུག་ཚོགས་དང་དབེན། མངོན་དང་ལྐོག་ལ་ཁྱད་པར་སྤུ་ཙམ་མེད་པར་ཉམས་ལེན་དང་མ་བྲལ། དམ་ཚིག་ལ་ཟོལ་ཟོག་མེད་པ་གཅིག་དགོས་གསུངས་ཏེ་བཅས་པའི་སྡོམ་པ་སྲུང་བའི་དམ་ཚིག་བླ་མ་དང་གྲོགས་ཀྱི་དག་སྣང་ལ་ཁ་ཞེ་མངོན་ལྐོག་གི་སྣང་ལོག་གི་རང་དགྲ་མ་དར་བར་མཛོད། ཡང་རྐྱེན་ཐུབ་ཀྱི་ལྟ་བ་གཅིག་དགོས་གསུངས་ཏེ་ལྟ་བ་གོ་ཡུལ་དང་ཕོ་ཚོད་ལ་བརྟེན་ནས་སྐྱིད་སྡུག་ལེགས་ཉེས་ན་ཚ་གྱོད་རྐྱེན་གྱི་སྲང་ལ་དབབ་དུས་ཐ་མལ་དུ་ཤོར་ན་ལྟོ་འགྲང་ཉི་མས་གྲོས་པའི་ཆོས་པའི་གཟུགས་བརྙན་དུ་མ་སོང་བ་དགོས་གསུངས། ཡེངས་ཐུབ་ཀྱི་སྒོམ་པ་གཅིག་དགོས་གསུངས་ཏེ་དལ་བའི་སྤྱོད་ལམ་བྲལ་དུས་ལ་ཚད་ལེན། བྲལ་བའི་སྤྱོད་ལམ་ཁྲོམ་ཐུབ་ལ་ཚད་ལེན། ཁྲོམ་གྱི་གཡེང་བ་སྣང་རྐྱེན་ལ་ཚད་ལེན་ནས་རང་ཉིད་ལ་ངེས་ཤེས་སྐྱེ་བར་བྱ་དགོས་གསུངས། ཡན་ཐུབ་ཀྱི་སྤྱོད་པ་གཅིག་དགོས་གསུངས་ཏེ་རྟོགས་པ་ནམ་མཁའ་ལྟ་བུའི་ངང་ནས་ཚུལ་ཆོས་ཐོ་ཅོ་མེད་པ། བློས་བྱས་ཡིད་ཀྱི་འཁྲི་བ་མེད་པའི་ངང་ནས་ཤུགས་འབྱུང་གི་སྤྱོད་པ་རང་གྲོལ་དུ་སྤྱོད་པ། མཚན་མའི་རྟོག་པ་མེད་པའི་ངང་ལ་གཏད་མེད་གཏོད་མེད་གཅིག་ཏུ་གྱུར་པ།
ཐུན་དང་དུམ་བུ་མེད་པའི་ངང་ནས་ཡེ་ཤེས་ཟང་ཐལ་དུ་འགྲོ་བ་གཅིག་དགོས་གསུངས་ཡང་སྒོམ་གྱི་མགོ་བོ་མོས་གུས་ལ་གྱིས་གསུངས་ཏེ་ཐར་པའི་ལམ་མཁན་བླ་མ་ལ་གདུང་སེམས་མ་ཆུང༌། སྒོམ་གྱི་རྐང་པ་ཞེན་ལོག་ལ་གྱིས་གསུངས་པས་འཁོར་བའི་གདོས་ཐག་ཟས་ནོར་ལ་སྲེད་ཞེན་མ་ཆེ། སྒོམ་གྱི་དངོས་གཞི་བཅོས་མིན་ལ་གྱིས། གསུངས་པས་རྐྱེན་སྐྱེས་ཆུ་བུར་རང་ཡལ་བཟང་འདོད་ཀྱིས་མ་བཅོས། ཡང་བསོད་ནམས་དང་ཚོགས་བསགས་ཀྱི་གེགས་ལོག་ལྟ་ཡིན་པས་རྟེན་འབྲེལ་ཁྱད་དུ་མི་གསོད་ཅིང་དག་སྣང་སྦྱོང༌། གདམས་ངག་དང་དངོས་གྲུབ་ཀྱི་གེགས་ཐེ་ཚོམ་ཡིན་པས་ལོག་རྟོག་གི་གཡང་ལ་མི་ཤོར་བར་ངེས་ཤེས་བསྐྱེད། ཡོན་ཏན་སྐྱེ་བའི་གེགས་ལྷ་དང་བླ་མ་ལ་འདོར་ལེན་ཡིན་པས་ངེས་ཤེས་གང་ལ་སྐྱེས་པའི་སྟེང་དུ་ཕུར་ཚུགས་སུ་བསྡད། སྒྲིབ་གཉིས་སྦྱང་བའི་གེགས་བཏང་སྙོམས་ལུང་མ་བསྟན་ཡིན་པས་ཚོགས་གཉིས་དང་མན་ངག་ཟབ་མོས་གནད་དུ་བསྣུན། ཡེ་ཤེས་ཀྱི་ཚོགས་རྫོགས་པའི་གེགས་གཟུང་འཛིན་ཡིན་པས་གནས་ལུགས་ཀྱི་ཉམས་ལེན་ལ་གཉུག་བསྲིང༌། གཞན་དོན་གྱི་གེགས་རང་གཅེས་འཛིན་ཡིན་པས་བདག་འཛིན་བཏང་ལ་སྙིང་རྗེ་ཕྱོགས་མེད་དུ་སྦྱོང་ཞིང་གཞན་དོན་གྱི་སྨོན་ལམ་རྒྱ་ཆེན་པོ་གདབ་བོ། །
ཡང་ཚེ་འདི་ལ་ཞེན་འཛིན་སྐྱེས་ན་ཐུན་མོང་གི་སྔོན་འགྲོས་བོགས་འདོན། ཕན་སེམས་ཆུང་ཞིང་ཐ་མལ་གྱི་བློ་སྐྱེས་ན་ཐུན་མོང་མ་ཡིན་པའི་སྔོན་འགྲོས་བོགས་འདོན། གདམས་ངག་དང་ཉམས་ལེན་ལ་ངེས་ཤེས་ཆུང་ན་ཁྱད་པར་སྔོན་འགྲོས་བོགས་འདོན། རྐྱེན་དང་སྡུག་བསྔལ་གྱི་གེགས་སྐྱོན་བྱུང་ན་མོས་གུས་ཀྱི་བོགས་འདོན། ཐབས་ལ་ཞེན་པའི་སྤྲོས་པ་བྱུང་ན་ཤེས་རབ་ལ་རྩལ་སྦྱངས་པས་བོགས་འདོན། སྟོང་པའི་ཉམས་ལ་ཁུ་འཕྲིག་མང་ན་སྦྱོར་བ་ཐབས་ལ་མཁས་པས་བོགས་འདོན། རྐྱང་དེད་ཀྱི་ཉམས་མྱོང་ལ་ཡང་ཡར་སྐྱེད་མེད་ན་གང་ཤར་རང་གྲོལ་དུ་ཁྱེར་ལ་བོགས་འདོན། གཉེན་པོ་དང་མཚན་འཛིན་གྱི་ཞེན་པ་བྱུང་ན་རྩོལ་བྲལ་ཡང་དག་གི་དྲན་པས་བོགས་འདོན། དུས་དང་རྣམ་པ་ཐམས་ཅད་དུ་རང་བློ་རང་གིས་བཅོས་ནས་བོགས་འདོན། ཡང་སྒོམ་པ་བཟང་འདོད་ཕུག་རྩོལ་ངན་བྱ་བ་ལུས་སེམས་བདེ་ཞིང་སོས་དལ་བའི་དུས་སུ་ཉམས་ལེན་ལྷང་ལང་བ་སྣང་བ་བདེ་ཕྱམ་ཕྱམ་པ་འདྲ་ཞིག་བྱུང་ནས་བློ་ཁེངས་ཏེ་ང་ལ་སྒོམ་དེ་ཡོད་སྙམ་པའི་བློ་བདེའི་ངང་ལ་སྙོམས་ལས་སུ་ལུས་ན་ལོ་བརྒྱ་སོང་ཡང་ཡར་སྐྱེད་མི་འབྱུང་བས་ཉམས་བརྟན་ནས་ངོ་བོ་མཐོང་དགོས།
དེ་ནས་མ་ཡེངས་པ། དེ་ནས་སྣང་སེམས་འདྲེས་པ། མཉམ་རྗེས་འདྲེས་པ། ཉིན་མཚན་འདྲེས་པ། ལས་ངན་གྱི་སློང་རོ་སྙོམས་པ། རྒྱུ་འབྲས་ཀྱི་རྟེན་འབྲེལ་རྟོགས་པ། དམིགས་མེད་ཀྱི་སྙིང་རྗེ་འབྱོངས་པ། ཞིང་ཁམས་སྦྱོང་བ་རྣམས་ལ་རིམ་བཞིན་གོམས་འདྲིས་བརྟན་པ་འབྱུང་དགོས་གསུངས། ཡང༌། མི་གཏམ་ཉན་ན་ཡིད་གཉིས་སྐྱེ། །
མི་མཐུན་ཐེ་ཚོམ་འདྲེད་པའི་རྒྱུ། ། བསླུས་ཀྱིས་དྭོགས་ན་སྒོམ་གཉའ་ཆག ། དད་པ་ཆུང་ན་འཁྲུལ་རོ་ལྡང༌། ། བརྩོན་འགྲུས་ཡལ་ན་སྒོམ་པ་འཐས། ། འདོད་ཐག་ཉེ་ན་སུན་པ་སྐྱེན། ། བརྟགས་དཔྱད་བྱས་ན་དོན་ཕྱིར་འཆོར། ། ཞེ་འདོད་མང་ན་ངོ་མི་འཕྲོད། ། འཕྲོ་ན་ཚར་བཅད་རྗེས་སུ་བཟུང༌། ། གནས་ན་རྗེས་མེད་རང་སར་བཞག ། གསལ་ན་རེ་འདོད་སྒོམ་དང་ལྡན། །
ཞེས་གསུངས་པ་ཉིད་ཀྱང་ཤེས་པར་བྱ། ཉམས་ལེན་གྱི་ཕྲ་ཞིབ་ཀྱི་གནད་ལ་མཁས་པར་བྱས་ནས་ཉམས་སུ་ལེན་པར་བྱའོ། ། མན་ངག་རྩ་བ་ལས། རྟོག་པ་ཤར་བའི་རྣལ་འབྱོར་པ། ། མ་སྒོམ་ན་ནི་ལས་སྟབས་ཚར། ། ལུག་རྫི་ལྟ་བུའི་རྣལ་འབྱོར་པ། ། མི་ཚེ་ཟངས་ཀྱི་བསྒོམ་པའམ། ། དགུའམ་དྲུག་ཏུ་བསྒོམ་པར་བྱ། ། དེ་ཡང་མིག་རྩ་རྟགས་ལ་ལྟ། ། རྟོག་པ་སྒྱུ་མར་མ་ཤར་བར། །
ཞེན་ལོག་ཆོས་བརྒྱད་མ་སྙོམ་བར། ། སྙིང་རྗེ་རང་འདོད་མ་ཟད་བར། ། ཐབས་མཁས་དུས་ལ་མ་བབ་བར། ། ཡོན་ཏན་དེ་ཚོ་ལྡན་པ་ནི། ། རིན་ཆེན་ལྟ་བུའི་གང་ཟག་སྟེ། ། ཀུན་གྱི་ཐོད་བཞིན་བསྐུར་བའི་གནས། ། ཆེ་འབྲིང་ཆུང་གསུམ་གང་འབག་འཆིང༌། ། ཞེས་གསུངས་པའི་ཚད་དང་ལྡན་པར་བྱས་ལ་བསྒོམ་པར་བྱའོ། ། རྒྱལ་བའི་དབང་པོའི་ཞལ་སྔ་ནས་ཀྱང༌། འདིར་བཀའ་བརྒྱུད་གོང་མའི་གསུང་རྣམས་ངེས་ཤེས་འགྲོང་ཕྱིར་དང་བྱིན་རླབས་ཆེ་བར་བསམ།
ཚིག་ཚོགས་ལ་མ་འཛེམ་པར་སྒྲ་དྲངས་ཐད་དུ་ལུང་དྲངས་པ་ཡིན་ལ་ཉམས་ལེན་སྐྱོང་བ་རྣམས་ཀྱིས་ཀྱང་ཚིག་རིས་ཟིན་ན་བྱིན་རླབས་ཆེ་བས་བཟུང་ཆོག་ལ་ཚིག་རིས་གལ་ཏེ་མ་ཟིན་ཀྱང་དེའི་དོན་རྣམས་གསལ་བཏབ་ནས་རྒྱུད་ལ་ཅི་འདྲེར་བསྒོམ་པས་དོན་འགྲུབ་བོ། ། ཞེས་གསུངས་པའི་དགོངས་དོན་ལྟར་འདིར་ཡང་རྟོགས་པར་མཛོད་ཅིག ། དེ་ལྟར་ཟབ་མོ་ཉམས་སུ་ལེན་པའི་ཁྲིད་རིམ་མཐར་ཕྱིན་པ་ཡིན་པས་སྐབས་འདིར་རྒྱུ་དུས་ཀྱི་གདམས་པ་རེ་ཞིག་རྫོགས་པའི་ཕྱིར། བཀའ་དྲིན་གསོལ་བའི་ཡན་ལག་བྱ་སྟེ། ཚོགས་ཀྱི་འཁོར་ལོ་བརྒྱ་རྩ་བརྒྱད་དང་རིན་ཆེན་སྣ་ཚོགས་ཀྱི་འདོད་ཡོན་གྱི་མཆོད་སྤྲིན་དཔག་ཏུ་མེད་པས་བླ་མ་མཁའ་འགྲོ་མཆོད་ཅིང་རྡོ་རྗེ་སྤུན་རྣམས་དགའ་སྟོན་གྱི་མཉེས་པར་བྱས་ལ་ཕྱག་འཚལ་ཞིང་གསོལ་པ། ཡེ་ཤེས་ཆེན་པོ་ལེགས་སོ་ལེགས། ། སངས་རྒྱས་བྱང་ཆུབ་བཀའ་དྲིན་མཆོག ། རྡོ་རྗེ་ཐེག་པའི་ཚུལ་ལེགས་སོ། ། ཐེག་པ་ཆེན་པོ་བསྟན་པ་ལེགས། ། གཉིས་མེད་ཡེ་ཤེས་མཆོག་གི་ནི། །
མན་ངག་དམ་པ་མཆོག་གྱུར་པ། ། ལེགས་སོ་བླ་མ་རྡོ་རྗེ་ཀུན། ། རྒྱུད་སྟོན་པ་ཡི་རྣལ་འབྱོར་མ། ། ལེགས་སོ་འཁོར་གྱི་དཀྱིལ་འཁོར་རྣམས། ། དེང་ནས་བཟུང་སྟེ་བདག་བྲན་དུ། ། ཁྱེད་ལ་ཡང་ནི་འབུལ་བར་བྱ། ། ཞེས་ལན་གསུམ་གྱི་གསོལ་ཞིང་དགའ་བ་ཆེན་པོ་ཚད་མེད་པའི་ལོངས་སྤྱོད་ལ་གནས་པར་བྱའོ། ། དགེ་བའི་རྩ་བ་གང་ཡོད་དེས་སེམས་ཅན་ཐམས་ཅད་ཀྱི་རྒྱུད་ལ་ཕྱག་རྒྱ་ཆེན་པོ་ལྷན་ཅིག་སྐྱེས་པའི་ཡེ་ཤེས་དེ་ཉིད་གེགས་མེད་དུ་སྐྱེ་བར་གྱུར་ཅིག ། ཅེས་སོགས་བསྟན་པ་སྤྱི་དང་བྱེ་བྲག་ལ་གཞན་ཕན་མཐའ་ཡས་སུ་འབྱུང་བའི་སྨོན་ལམ་བཟང་པོ་རྣམས་རྒྱ་ཆེར་གདབ་ཅིང་བཀྲ་ཤིས་ཟབ་མོ་བརྗོད་ནས་བྱ་བ་མཐར་ཕྱིན་པའི་རྟེན་འབྲེལ་གྱི་རང་གཞན་སྨིན་གྲོལ་གྱི་བདུད་རྩི་ཐོབ་པའི་དགའ་སྟོན་ལ་སྤྱོད་པར་བྱའོ། ། ཀྱེ་ཧོ་གསང་བ་བླ་མེད་རྒྱུད་སྡེ་རྒྱ་མཚོའི་དོན། །
སྐྱེ་དགུའི་རྡུལ་ལས་ལྷན་སྐྱེས་འདབ་སྟོང་ཅན། ། ཟབ་དོན་བརླན་གྱིས་ཀུན་ནས་རབ་བསྐྱེད་གང༌། བདག་བློ་གཉེན་གྱི་རྣམ་པར་འབྱེད་པའི་རྩིས། ། བློ་དམན་བུང་བ་རབ་ཏུ་ཚིམ་བྱེད་འདི། ། བླ་མའི་སྐུ་དྲིན་མངོན་སུམ་མྱོང་ལ་སྣང༌། ། ཟག་མེད་མཁྱེན་གཟིགས་སྤྱན་དུ་མ་གྱུར་ཀྱང༌། ། ཆ་ཤས་རིག་ལས་སྦྱར་འདིས་ནོར་འཁྲུལ་གང༌། ། ཆོས་རྗེ་བླ་མ་མཁའ་འགྲོས་བཟོད་པར་འཚལ། ། རང་འདོད་མེད་པའི་དགེ་བའི་མཐུ་སྟོབས་ཀྱིས། ། འགྲོ་ཀུན་ལྷན་སྐྱེས་བདེ་ཆེན་ཐོབ་གྱུར་ཅིག །
ཅེས་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་ཟབ་དོན་གྱི་ཆུ་བོ་ཞེས་བྱ་བ་ཆོས་རྗེ་བླ་མ་དེ་བཞིན་གཤེགས་པའི་སྐུ་དྲིན་ལ་བསྟེན་པའི་མེ་ཉག་བློ་གྲོས་རིན་ཆེན་གྱིས་གོང་མའི་གཞུང་རྣམས་བློ་དམན་རྣམས་ཀྱིས་རྟོགས་པར་དཀའ་བའི་ཕྱིར། འདིར་གོ་བདེར་བྱས་ནས་གསལ་བར་ཕྱེས་པ་འདི་ནི་དབེན་གནས་དར་ཟོ་སྒང་དུ་སྦྱར་བའོ། ། ཞེས་གསུངས་སོ། ། སྨྲས་པ། རྒྱལ་དང་དེ་སྲས་ཀུན་གྱི་བསྒྲོད་གཅིག་པ། ། འཕགས་ཆེན་དམ་པ་རྣམས་ཀྱི་སྒྲུབ་པའི་གནས། ། རྒྱ་བོད་གྲུབ་ཐོབ་དུ་མ་གཤེགས་པའི་ལམ། ། འདི་ལ་ཡིད་ཆེས་སྐྱེད་དང་སྐལ་བཟང་དག ། ཐེག་ཆེན་ཆོས་ཀྱི་རྒྱ་མཚོ་ཟབ་ཅིང་ཡངས། ། སྙིང་པོ་སེམས་ཀྱི་ནོར་བུ་འདོད་དགུར་ལྡན། །
ལྟ་སྒོམ་ཀླུ་ཡི་དབང་པོ་དཔལ་འབྱོར་རྒྱས། ། འདི་ལ་ལོངས་སྤྱོད་མཛོད་དང་སྐྱེས་བུ་རྣམས། ། བསྲེགས་བཅད་བརྡར་བཞིན་མཁས་གྲུབ་དུ་མས་འབད། ། སྔར་འདྲིས་འཕྲད་བཞིན་ནོར་འཁྲུལ་བསླུ་བས་དབེན། ། ཇི་ལྟར་སྒྲུབ་བཞིན་ཡོན་ཏན་ཀུན་ལྡན་པ། ། འདི་ལ་ཐེ་ཚོམ་ཆོད་དང་གྲོགས་པོ་དག ། བསྟན་དང་དལ་འབྱོར་ཉི་མ་ལ་ལ་ཉེ། ། ལས་དང་རྣམ་སྨིན་གཅོང་རོང་གཡང་ས་ཟབ། ། རྨོངས་དང་འཁོར་བའི་མུན་ནག་སྒྲིབ་གཡོག་འཐུག ། འདི་དུས་སྙོམས་ལས་སྤྱོད་དམ་ཐར་འདོད་རྣམས། །
དམ་པས་རང་ཉིད་གཅིག་པུ་ག་ལ་སྲུང༌། ། ལུང་རྟོགས་གཉིས་ཀ་སངས་རྒྱས་བསྟན་པའི་སྲོག ། གདུལ་བྱའི་ལས་དུས་འཛོམས་པའང་ད་རེས་ཙམ། ། འདི་ལ་དགག་པ་མ་ཆེ་བཤད་བརྒྱུད་པ། ། འགྲོ་བའི་ལས་སྐལ་སྙིགས་མའི་དྲ་བར་ཆུད། ། ཐུབ་པའི་བསྟན་པ་རྟགས་ཙམ་འཛིན་ལ་ཐུག ། སྒྲུབ་པའི་སྙིང་པོ་མིང་གི་མཚན་མར་ལུས། ། འདི་འདྲ་འདོར་ཕོད་ཡོད་དམ་སྒྲུབ་བརྒྱུད་པ། ། འདྲེན་པ་རྒྱལ་བ་ཡབ་སྲས་སངས་རྒྱས་དངོས། ། གདམས་ངག་ཕྱག་རྒྱ་ཆེན་པོ་ཐེག་པའི་བཅུད། །
རང་སེམས་ལྟ་བ་གཞན་དྲིང་མི་འཇོག་པ། ། འདི་ལ་དོན་ཆུང་སྒྲུབ་བམ་བཀའ་བརྒྱུད་པ། ། བདག་འདྲ་ཡོངས་འཛིན་མང་པོས་རྗེས་གཟུང་ཞིང༌། ། སྙིང་པོའི་གདམས་པའི་སྐལ་བ་ཐོབ་ན་ཡང༌། ། ལས་དུས་ཀྱིས་བསྐལ་ངེས་འབྱུང་ལྷག་བསམ་དམན། ། མ་རབས་གཡོན་ཅན་ཁ་དོན་འགལ་བ་ཡི། ། གཞན་བསྐུལ་སྐྱོན་སྦེད་མང་པོ་མ་ལགས་ཀྱང༌། ། གོང་མའི་གསུང་འདིས་སྣང་བ་འགྱུར་འདུག་པས། ། མདོར་བསྡུས་ཙམ་རེ་བཏུས་ནས་སྐབས་འགར་བརྗོད། ། མདོ་སྔགས་ཆོས་ཚུལ་ཟབ་ཅིང་རྒྱ་ཆེ་བས། །
ཚིག་རེའི་དོན་ཀྱང་གཏིང་དཔག་དཀའ་བའི་ཕྱིར། ། ཤེས་བྱའི་མིག་མདངས་བདག་གི་ནོར་འཁྲུལ་གྱི། ། ཚིག་དོན་གོ་རིམ་ཉེས་པ་ཇི་སྲིད་པ། ། རྒྱལ་དང་རྒྱལ་སྲས་མཁས་གྲུབ་རྣམས་ཀྱི་དྲུང༌། ། འགྲོ་ཀུན་སྡིག་དང་ལྷན་ཅིག་སྙིང་ནས་བཤགས། ། རྣམ་དཀར་ཆོས་ལ་འབད་པའི་བསོད་ནམས་དང༌། ། བློ་དམན་ཡིད་ལ་འབབ་ཕྱིར་གོ་བདེ་བ། ། འཇུག་བདེའི་ལམ་སེལ་ལྟ་བུར་དམིགས་པ་ཡི། ། དགེ་འདིས་མ་རྒན་འགྲོ་རྣམས་གྲོལ་གྱུར་ཅིག ། ཁྱད་པར་སྐྱབས་གཅིག་རྒྱལ་མཆོག་ཀརྨ་པ། །
ཡབ་སྲས་བརྒྱུད་པར་བཅས་པའི་བསྟན་པའི་དཔལ། ། རབ་ཡངས་ཕྱོགས་མཐར་རྒྱས་པའི་ཆོས་ཚུལ་གྱིས། ། ཐེག་མཆོག་རྒྱ་མཚོར་འགྲོ་རྣམས་ཞུགས་གྱུར་ནས། ། ལས་ཉོན་སྲིད་པའི་ཚ་གདུང་མྱུར་བསལ་ཏེ། ། སྨིན་གྲོལ་བདུད་རྩིའི་དཔལ་ལ་སྤྱོད་གྱུར་ཅིག ། ཅེས་པ་འདི་ནི་འདྲེན་མཆོག་སྤྲུལ་པའི་སྐུ་རིན་པོ་ཆེས་ཀྱང་དེ་ལྟར་བགྱིད་ཆོག་པའི་བཀའ་གནང་བ་དང༌། སྔ་ནས་ཀྱང་ཚུལ་འདིར་མོས་པའི་མཆེད་པོ་མང་དག་གིས་ཀྱང་རང་རེའི་ལུགས་ཀྱི་ལག་ལེན་བལྟས་ཆོག་གཅིག་གྱིས་ཞེས་ནན་ཏུར་བསྐུལ་བ་ལ་བརྟེན་ནས་གྲུབ་ཆེན་རང་གི་གསུང་སྒྲོས་སྔོན་འགྲོ་དང་ཁྲིད་ཡིག་གཉིས་ལ་གཞི་བྱས། རྒྱལ་བའི་དབང་པོའི་གསུང་གིས་ཁོག་ཕུབ། སྔ་ཕྱིའི་གདམས་པ་འབོག་ཚུལ་རྣམས་ཀྱི་འཆད་སྲོལ་དམིགས་པའི་གོ་རིམ་ལག་ལེན་དང་བཅས་པ་རྗེ་ལེགས་བཤད་སྒྲ་དབྱངས་ཀྱིས་སྐྱོ་བྲག་པ་ལ་གནང་བའི་ཁྲིད་ཀྱི་བཤད་ཐབས་དང༌། གཞན་ཡང་གསུང་སྒྲོས་དང་ཕྱག་ལེན་ཅི་ལྟ་བས་དཀྱུས་བསྲིངས།
འཐད་འོས་གཞུང་དུ་མི་གསལ་བ་རྣམས་བཀའ་བརྒྱུད་གོང་མའི་གསུང་སྒྲོས་བཏུས་ནས་གཙོ་བོར་ལས་དང་པོ་པས་གོ་བདེ་ཞིང་བློ་སྣ་འགྱུར་བ་ཁོ་ན་ལ་དམིགས་ནས་ཅུང་ཟད་བཀོད་པ་ལ་མཁྱེན་ལྡན་རྣམས་ཀྱི་ཁོ་བོ་ཡིན་པར་རློམ་པའི་གོ་རིམ་སྡེབ་པ་གོང་མའི་ཞབས་ཏོག་ཏུ་མ་སོང་བར་གྱུར་ན་རང་གཞན་ལ་ལས་སོགས་དྭོགས་ཡོད་པས་དཔེ་འདི་ཤིན་ཏུ་དམ་པར་མཛོད་ཅིག་གྲུབ་ཆེན་ཉིད་ཀྱི་བསྟན་པ་སྲུང་བའི་ཆོས་སྐྱོང་རྣམས་ཀྱིས་ཐུབ་པར་སྲུངས་ཤིག །

ནག་པོ་འཁོར་བཅས་ལྕམ་གཅིག་དུད་སོལ་མ། ། རལ་གཅིག་ཆེན་མོ་སྲོག་བདག་ཤན་པ་ཡི། ། ཐུབ་པར་སྲུང་ཅིག་བཀའི་བྱ་ར་གྱིས། ། ལས་ཅན་རྒྱུད་ལ་ཕན་པའི་ཕྲིན་ལས་མཛོད། ། འདི་ལ་དལ་འབྱོར་རྙེད་དཀའ་སོགས་ཀྱི་ཆོས་ཐུན་རྣམས་སྔོན་འགྲོ་རིན་ཕྲེང་སོར་བཞག་བྱས་པ་དང་ཅུང་ཟད་ཁ་བསྐང་ནས་བཤད་ན་ལེགས་པར་ཡོད་ལ། གཞན་ཕར་ཕྱིན་དྲུག་སོགས་ཀྱང་སློབ་མའི་བློ་ཚོད་ཀྱི་གོ་ནུས་དང་བསྟུན་ནས་བཤད་སྲོལ་ཇི་ལྟར་འཐད་བྱ་ལ། གཞུང་གི་ས་བཅད་དམིགས་རིམ་གདམས་ངག་སྔ་ཕྱིའི་འབོག་རིམ་ཞག་གྲངས་གྱི་ཆ་ཚོད་སྔོན་དངོས་ཀྱི་རྒྱུན་རིང་ཐུང༌། གནས་ཉམས་སྐྱེ་བ་དང་བསྟུན་ཚུལ་སོགས་འདི་ག་སོར་བཞག་བྱས་ན་འགྲིག་པར་ཡོད་སྙམ་པའང་མཁྱེན་པའི་སྤྱན་ལྡན་གྱི་སྐྱེས་བུ་རྣམས་ཀྱིས་ཕྱག་ལེན་གྱིས་གཏན་ལ་ཕབ་ནས་དགོད་པར་ཞུའོ། ། བཀྲ་ཤིས། ཤུམྦྷ། ལྷག་མཐོང་གི་ཁྲིད་ཞིབ་པ་སོགས་རྒྱབ་སྐྱོར་གྱི་ཁྲིད་རིམ་རྣམས་གཞན་དུ་ལྷན་ཐབས་ལྟར་ཤེས་པར་བྱའོ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
