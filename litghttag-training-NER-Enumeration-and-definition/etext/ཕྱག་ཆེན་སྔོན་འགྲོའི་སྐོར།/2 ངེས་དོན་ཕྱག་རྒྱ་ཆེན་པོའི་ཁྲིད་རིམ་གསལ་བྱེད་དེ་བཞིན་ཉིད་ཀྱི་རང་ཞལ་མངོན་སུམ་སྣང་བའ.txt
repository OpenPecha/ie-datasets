ཕྱག་ཆེན་སྔོན་འགྲོའི་སྐོར།
པོད ༢
ངེས་དོན་ཕྱག་རྒྱ་ཆེན་པོའི་ཁྲིད་རིམ་གསལ་བྱེད་དེ་བཞིན་ཉིད་ཀྱི་རང་ཞལ་མངོན་སུམ་སྣང་བའི་མེ་ལོང་།
༄༅། །ངེས་དོན་ཕྱག་རྒྱ་ཆེན་པོའི་ཁྲིད་རིམ་གསལ་བྱེད་དེ་བཞིན་ཉིད་ཀྱི་རང་ཞལ་མངོན་སུམ་སྣང་བའི་མེ་ལོང་ཞེས་བྱ་བ་བཞུགས་སོ། ། "$ ༄༅། །དཔལ་ལྡན་བླ་མ་དམ་པའི་ཞབས་ལ་ཕྱག་འཚལ་ལོ། ། ཆོས་ཅན་རྣམ་ཀུན་ཆོས་ཉིད་བདེ་བ་ཆེར། ། མངོན་པར་བྱང་ཆུབ་དོན་གཅིག་གཟིགས་ཉིད་ཀྱིས། ། ཐམས་ཅད་མཁྱེན་པའི་ས་ལ་མངའ་མཛད་པ། ། དོན་བརྒྱུད་རྗེ་བཙུན་ཚོགས་རྣམས་ཕྱག་གི་གནས། ། གང་རྣམས་བྱིན་རླབས་ཆུ་བོའི་རྒྱུན། ། མ་ཉམས་གདམས་པ་ཡིད་བཞིན་མཚོར། ། སྐལ་བཟང་ངང་མོ་རྣམ་རྩེན་ལ། །
ལེགས་བཤད་སྟོན་ཀའི་དུས་བཟང་སྦྱིན། ། འདིར་མདོ་རྒྱུད་ཀུན་གྱི་སྙིང་པོའི་ངེས་གནས་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་ཁྲིད་ཡིག་ཀུན་མཁྱེན་རྫོགས་པའི་སངས་རྒྱས་པདྨ་དཀར་པོའི་གསུང་གསང་སྔོན་འགྲོ་དངོས་གཞིའི་ཚོམས་དང་རྗེས་སུ་མཐུན་པ་ལས་ཅུང་ཟད་རྒྱས་པར་སྤེལ་བ་ཞིག་འགོད་པར་བྱའོ། ། དེ་ལ་སྔོན་འགྲོ་དངོས་གཞི་རྗེས་གསུམ། དང་པོ་ལ། ཆོས་ཉན་པའི་སྦྱོར་བ་ཁུངས་དང་ལོ་རྒྱུས་སོགས་བསྟན་ནས་ངེས་པ་བསྐྱེད་པ། ཐུན་མོང་གི་སྔོན་འགྲོས་རྒྱུད་སྦྱང་བ། ཐུན་མོང་མ་ཡིན་པ་དབེན་པ་གསུམ་སྟོན་པ་རྣམས་ལས། དང་པོ་ནི། དམ་པའི་ཆོས་པདྨ་དཀར་པོ་ལས། ། གཙང་ཞིང་ཡིད་དུ་འོང་བའི་ས་ཕྱོགས་སུ། །
ཡངས་པའི་སྟན་ནི་རབ་ཏུ་བཤམས་བཏིང་སྟེ། ། བཟང་པོའི་ཚོན་གྱིས་ལེགས་པར་ཁ་བསྒྱུར་པའི། ། ཆོས་གོས་གཙང་མ་དེ་ནི་རབ་བགོས་ནས། ཞེས་པ་ལྟར་དང༌། དེ་ཉིད་ལས། གདོང་དང་བཞིན་གྱི་མདངས་ནི་རབ་སྣུམ་ཞིང༌། ། ཆོས་ཀྱི་སྟན་ལ་དེ་ནི་རབ་འདུག་ནས། ། སེམས་ཅན་ལྷགས་པ་རྩེ་གཅིག་གྱུར་རྣམས་ལ། ། གཏམ་མང་རྣམ་པ་སྣ་ཚོགས་ཉེ་བར་སྟོན། ། ལེ་ལོ་དག་ཀྱང་རྣམ་པར་རབ་སྤངས་ནས། །
སྐྱོ་བའི་རྣམ་པའི་འདུ་ཤེས་བསྐྱེད་མི་བྱ། ། མཁས་པ་མི་དགའ་ཐམས་ཅད་རྣམ་པར་སྤངས། ། བྱམས་པའི་སྟོབས་ནི་འཁོར་ལ་བསྒོམ་པར་བྱ། ། ཞེས་པའི་དོན་བཞིན་སྐྱོ་དུབ་ལ་སོགས་པའི་རྣམ་འགྱུར་མེད་ཅིང་འཁོར་ལ་བྱམས་པའི་ཏིང་ངེ་འཛིན་དང་ལྡན་པ་ལ་སོགས་པའི་སྒོ་ནས་འདི་སྐད་ཅེས་གླེང་བར་བྱའོ། ། ནམ་མཁའ་དང་མཉམ་པའི་སེམས་ཅན་ཐམས་ཅད་ཁྱབ་བདག་རྡོ་རྗེ་འཆང་ཆེན་པོ་སྐུ་བཞི་ཡེ་ཤེས་ལྔའི་བདག་ཉིད་ཅན་གྱི་གོ་འཕང་ལ་འགོད་པར་བྱ། དེའི་ཆེད་དུ་ངེས་དོན་ཕྱག་རྒྱ་ཆེན་པོའི་སྒོམ་རིམ་གྱི་ཆོས་ཟབ་མོ་ཉན་ཅིང་ཉམས་སུ་ལེན་པར་བགྱིའོ་སྙམ་པའི་བསམ་པ་ཐུན་མོང་མ་ཡིན་པ་གསལ་གདབ་ཅིང༌། རང་གི་རྒྱུ་རྐྱེན་ཕུན་སུམ་ཚོགས་པ་བསམ་པའི་སྒོ་ནས་དགའ་བ་རྒྱ་ཆེན་པོ་སྒོམ་པ། གསང་བ་བསམ་གྱིས་མི་ཁྱབ་པའི་མདོ་ལས། འཇིག་རྟེན་སངས་རྒྱས་འབྱུང་བ་བརྒྱ་ལམ་སྟེ། ། མི་ཡི་ལུས་ནི་ཚེགས་ཀྱིས་རྙེད་པ་ཡིན། །
ཀྱེ་མ་དད་པ་དང་ནི་ཆོས་ཉན་པ། ། འདི་འདྲ་བསྐལ་པ་བརྒྱར་ཡང་རྙེད་པར་དཀའ། ། ཞེས་གསུངས་པའི་དོན་རྗེས་སུ་དྲན་པ་དང་གཞན་ཡང་ལྡོག་ཕྱོགས་ནས་བཤད་པ་ཆོས་ཉན་པའི་ཀུན་ཏུ་སྤྱོད་པའི་གནས་མ་ཡིན་པ་སྐྱོན་གསུམ་དང་དྲི་མ་དྲུག་ལ་སོགས་པ་ལེགས་པར་སྤངས་དགོས་པས་སྐྱོན་གསུམ་ནི། སྣོད་ཁ་སྦུབ་ཀྱི་ནང་དུ་བཅུད་ལུགས་མི་ཐུབ་པ་ལྟར་ཚིག་དོན་ལ་བློ་མི་འཇུག་པ་དང༌། སྣོད་ཞབས་རྡོལ་ནང་དུ་བཅུད་མི་ཆགས་པར་འཛག་པ་བཞིན་དུ་ཚིག་དོན་བློ་ལ་མི་གནས་པ་དང༌། སྣོད་དུག་ཅན་ནང་དུ་བཅུད་རྣམས་ཆུད་འཛའ་བ་ལྟར་ཐོས་བསམ་ཉོན་མོངས་ཀྱི་དབང་དུ་འགྲོ་བས་ཏེ། མདོ་ལས། ཆོས་ཀྱི་ཆར་ཕབ་ཀྱང་ཆོས་མི་འཛིན་པའི་སྐྱོན་གསུམ་སྟེ། རྣམ་གཡེང་དང་གཉིད་རྨུགས་ཀྱིས་མི་ཉན་པས་མི་འབབ་པ་དང༌། དྲན་པ་བརྗེད་ངེས་པས་ཕྱིས་མི་གནས་པ་དང༌།
ཚུལ་བཞིན་ཡིད་ལ་མི་བྱེད་པས་བབས་ཀྱང་སྐྱོན་ཅན་དུ་འགྱུར་བའོ། ། ཞེས་གསུངས། དྲི་མ་དྲུག་ནི། རྣམ་བཤད་རིག་པ་ལས། ང་རྒྱལ་དང་ནི་མ་དད་དང༌། ། དོན་དུ་གཉེར་བ་མེད་ཉིད་དང༌། ། ཕྱི་རོལ་རྣམ་གཡེང་ཡིད་བསྡུས་དང༌། ། སྐྱོ་བས་ཉན་པ་དྲི་མ་ཡིན། ། ཞེས་གསུངས་པ་དག་གོ ། བྱང་ཆུབ་སེམས་དཔའི་སྤྱོད་འཇུག་ལས།
མ་གུས་པ་ལ་ཆོས་མི་བཤད། ། མི་ན་བཞིན་དུ་མགོ་དཀྲིས་དང༌། ། གདུགས་དང་འཁར་བ་མཚོན་ཐོགས་དང༌། ། མགོ་བོ་གཡོགས་པ་དག་ལའང་མིན། ། ཞེས་ཆོས་བཤད་པར་མི་རུང་བའི་སྤྱོད་ལམ་བསྟན་པ་དག་དང༌། ཀླུའི་རྒྱལ་པོ་རྒྱ་མཚོས་ཞུས་པའི་མདོར། འཁོར་གྱི་ནང་དུ་འོངས་ལ་ཟབ་མོའི་གཏམ་གྱིས་བར་བཅད་དེ། གཏམ་སྣ་ཚོགས་གླེང་བ་གང་ཡིན་པ་དེ་ནི་དམ་པའི་ཆོས་ནུབ་པར་བྱ་བའི་ཕྱིར་བརྩོན་པ་ཡིན་ནོ། ། ཞེས་གསུངས་པས་ཆོས་འཆད་ཉན་དང་བསམ་པ་ལ་སོགས་པའི་བར་གཅོད་དུ་འགྱུར་བའི་གཏམ་གླེང་བ་སོགས་ངེས་པར་སྤོང་བ་གལ་ཆེ་ལ། ། ཀུན་སྤྱོད་ཚུལ་ལྡན་སྒྲུབ་ཕྱོགས་ནས་བཤད་ན། །
རྒྱལ་བ་ཐུབ་པའི་སྐྱེས་རབས་ལས། རབ་ཏུ་དམའ་བའི་སྟན་ལ་འདུག ། དུལ་བའི་དཔལ་ནི་རྣམ་པར་བསྐྱེད། ། དགའ་དང་ལྡན་པའི་མིག་གིས་བལྟ། ། ཚིག་གིས་བདུད་རྩི་འཐུང་བ་བཞིན། ། རིམ་གྲོ་བསྐྱེད་དེ་ཆོས་ཉོན་ཅིག ། ཅེས་དང༌། གུས་པས་རྩེ་གཅིག་ཡིད་ཀྱིས་ཉོན། ། རབ་ཏུ་དད་དང་སྒྲིབ་པ་མེད། ། ནད་ལ་སྨན་པའི་ཚིག་ཇི་བཞིན། །
རིམ་འགྲོ་བསྐྱེད་དེ་ཆོས་ཉོན་ཅིག ། ཅེས་སྤྱིར་སྒོ་གསུམ་གྱི་སྤྱོད་པ་རྣམ་པར་དག་པ་དང༌། རྡོ་རྗེ་རྩེ་མོ་ཞེས་བྱ་བའི་རྒྱུད་ལས། རྟོག་པ་ཐམས་ཅད་ལེགས་པར་བསྡུས་ནས་ནི། ། ཤིན་ཏུ་བསམ་པ་བཟང་པོ་ལྡན་པས་ཉོན། ། ཞེས་དང༌། མདོ་སྡེ་ཡོན་ཏན་རིན་པོ་ཆེ་སྡུད་པ་ལས། དགའ་དང་གུས་དང་དད་པའི་སེམས་ནི་ཉེར་བཞག་སྟེ། ། སྒྲིབ་པ་ཉོན་མོངས་བསལ་ནས་དྲི་མ་ལས་འདས་པ། ། འགྲོ་དོན་མངོན་ཞུགས་ངེས་པའི་ཤེས་རབ་ཕ་རོལ་ཕྱིན། །
གང་ལ་དཔའ་རྣམས་སྤྱོད་པ་འདི་ནི་ཉན་པར་གྱིས། ། ཞེས་དང༌། འཕགས་པ་སྡོང་པོ་བཀོད་པའི་མདོ་ལས། རིགས་ཀྱི་བུ། ཁྱོད་ཀྱིས་རང་ལ་ནི་ནད་པའི་འདུ་ཤེས། དགེ་བའི་བཤེས་གཉེན་ལ་ནི་སྨན་པའི་འདུ་ཤེས། རྗེས་སུ་བསྟན་པའི་ཆོས་ལ་ནི་སྨན་གྱི་འདུ་ཤེས། ནན་ཏན་གྱིས་ཉམས་སུ་བླང་བ་ལ་ནི་ནད་འཚོ་བའི་འདུ་ཤེས་བསྐྱེད་པར་བྱའོ། ། ཞེས་འདུ་ཤེས་བཞི་བསྐྱེད་པར་གསུངས་པ་སོགས་གཙོ་བོར་མོས་བསམ་འཆོས་ཚུལ་གྱི་སྒོ་ནས་བསྟན་པ་དག་ལ་རང་རྒྱུད་ནན་གྱིས་དཀྲི་བར་བྱ་ཞིང༌། ཞར་བྱུང་ཐོས་པའི་ཕན་ཡོན་དག་ཀྱང་ཤེས་པ་གལ་ཆེ་བས་ཅུང་ཟད་བཤད་ན།
ཐོས་པའི་ཚོམས་ལས། ཐོས་པས་ཆོས་རྣམས་ཤེས་པར་བྱེད། ། ཐོས་པས་སྡིག་ལས་ལྡོག་པར་བྱེད། ། ཐོས་པས་དོན་མ་ཡིན་པ་སྤོང༌། ། ཐོས་པས་མྱ་ངན་འདས་པ་ཐོབ། ། ཅེས་དང༌། སྐྱེས་རབས་ལས། གང་ཞིག་ཐོས་པས་ཡིད་ནི་དད་གྱུར་ན། ། ལེགས་པར་དགའ་ལ་བརྟན་པ་ཉིད་དུ་འགྱུར། ། ཤེས་རབ་སྐྱེ་ཞིང་གཏི་མུག་མེད་པར་འགྱུར། །
རང་གི་ཤེས་ཀྱང་དེ་ནི་ཉོ་བའི་རིགས། ། ཐོས་པ་གཏི་མུག་མུན་སེལ་སྒྲོན་མེ་ཡིན། ། རྐུན་པོ་ལ་སོགས་མི་ཁྱེར་ནོར་གྱི་མཆོག ། ཀུན་ཏུ་རྨོངས་པའི་དགྲ་འཇོམས་མཚོན་ཆ་ཡིན། ། ཐབས་ཚུལ་མན་ངག་སྟོན་པ་གྲོགས་ཀྱི་མཆོག ། ཕོངས་པར་གྱུར་ཀྱང་མི་འགྱུར་མཛའ་བོ་ཡིན། ། གནོད་པ་མེད་པ་མྱ་ངན་ནད་ཀྱི་སྨན། ། ཉེས་པ་ཆེན་པོའི་དཔུང་འཇོམས་དཔུང་གི་མཆོག ། གྲགས་དང་དཔལ་གྱི་གཏེར་གྱི་མཆོག་ཀྱང་ཡིན། ། ཡ་རབས་རྣམས་དང་འཕྲད་ན་སྐྱེས་ཀྱི་མཆོག །
ཚོགས་ཀྱི་ནང་ན་མཁས་པ་མགུ་བར་འགྱུར། ། ཞེས་དང༌། ཐེག་པ་ཆེན་པོ་རྒྱུད་བླ་མར། གང་ཞིག་སྦྱིན་ལས་ལོངས་སྤྱོད་དག་ནི་སྒྲུབ་བྱེད་ཅིང༌། ། ཁྲིམས་ཀྱི་ཚུལ་ཁྲིམས་སྒོམ་པས་ཉོན་མོངས་སྤོང་བྱེད་ལ། ། ཤེས་རབ་ཉོན་མོངས་ཤེས་བྱ་ཀུན་སྤོང་དེ་ཡི་ཕྱིར། ། འདི་མཆོག་ཉིད་དེ་དེ་ཡི་རྒྱུ་ནི་འདི་ཐོས་ཡིན། ། ཞེས་གསུངས། ལྷག་པར་ངེས་དོན་གྱི་གསུང་རབ་དགོངས་འགྲེལ་མན་ངག་སོགས་ཐོས་ནས་མི་སྐྲག་པར་གུས་པའི་ཕན་ཡོན་ནི། མདོ་སྡེ་སྐལ་པ་བཟང་པོ་ལས། །
འཇིག་རྟེན་ཁམས་འདིའི་སེམས་ཅན་གང་སུ་དག ། དེ་དག་ཐམས་ཅད་བྱང་ཆུབ་བཀོད་པ་བས། ། གང་གིས་ཕུང་པོ་མེད་པའི་ཚིག་ཐོས་ནས། ། སྐྲག་མེད་དེ་ཡི་བསོད་ནམས་ཁྱད་པར་འཕགས། ། ཞེས་སོགས་གསུངས་ལ། མཚན་ཉིད་མ་ཚང་ཡང་ཉན་ཅིང་ཐོས་པ་ཙམ་ལའང་ཕན་ཡོན་ཆེན་པོ་བཤད་དེ། བྱམས་པ་སེང་གེ་སྒྲས་ཞུས་པའི་མདོ་ལས། བསྟན་བཅོས་སྟོན་པའི་དུས་དག་ལ། ། རྔའམ་གཎྜཱིའི་སྒྲ་བྱུང་བ། ། ཐོས་པས་བྱང་ཆུབ་ཐོབ་འགྱུར་ན། །
ཉན་ཕྱིར་ལྷགས་པ་སྨོས་ཅི་དགོས། ། ཞེས་གསུངས་པས་མཚོན་པའི་དོན་ཡིད་ལ་བཅག་པར་བྱས་ནས། གང་ཞིག་ཉན་པར་བྱ་རྒྱུའི་ཆོས་དེ་ཡང༌། སྟོན་པ་བླ་ན་མེད་པའི་གོ་འཕང་ལ་ཉེ་བར་དཀྲི་བའི་ལམ་གྱི་ཆོས་བསམ་གྱི་མི་ཁྱབ་པའི་འཇུག་སྒོ་རྒྱལ་བ་རྣམས་ཀྱིས་དབྱེ་བར་མཛད་པ་ལྟར་སྣང་བ་ནི། དགོངས་པ་ལུང་སྟོན་ཞེས་བྱ་བ་རྣལ་འབྱོར་ཆེན་པོའི་རྒྱུད་ལས། རྟོག་པ་མེད་པ་འཁྲུགས་མེད་པ། ། ཡིད་འོང་རྡོ་རྗེའི་གསུང་གཅིག་པུ། ། གདུལ་བྱའི་བསམ་པའི་དབང་གིས་ནི། ། བྱེ་བྲག་མང་པོར་འགྱུར་བ་ཡིན། ། ཞེས་པ་ལྟར་གྱིས་ཡིན་ལ།
ཐེག་པའི་རྣམ་གྲངས་ཀྱང༌། རྡོ་རྗེ་སྙིང་པོའི་དགྱེས་རྡོར་འགྲེལ་པར། ཉན་ཐོས་རང་སངས་རྒྱས་དང་ནི། ། ཐེག་པ་ཆེན་པོ་གསུམ་ཡིན་ཏེ། ། སངས་རྒྱས་པ་ལ་བཞི་པ་དང༌། ། ལྔ་པ་ཐུབ་པའི་དགོངས་པ་མིན། ། ཞེས་གསུངས་པས་ཉན་ཐོས་དང་རང་སངས་རྒྱས་དང་ཐེག་པ་ཆེན་པོ་གསུམ་ཡིན་ཅིང༌། དེ་ལས་གཞན་པའི་ཐེག་པ་བཞི་པ་སོགས་མེད་པར་བཤད་མོད། དེ་ཉིད་དུ་འདུ་བའི་ཚུལ་གྱིས་རྣམ་པར་དབྱེ་བ་ནི་བྱར་ཡོད་དེ། དང་པོའི་འཇུག་སྒོ་ལ་འཇིག་རྟེན་པའི་ཐེག་པ་དང༌།
དེའང་བསམ་གཏན་གྱིས་ཟིན་པ་དང་མ་ཟིན་པ་ལས་ལྷའི་ཐེག་པ་དང་ཚངས་པའི་ཐེག་པ་གཉིས་སུ་དབྱེ་བ་ནས་མཐའ་ཡས་པའི་ཐེག་པའི་བར་དུ་སྟེ། འཇམ་དཔལ་སྒྱུ་འཕྲུལ་དྲྭ་བ་ལས། ཐེག་པ་སྣ་ཚོགས་ཐབས་ཚུལ་གྱིས། ། འགྲོ་བའི་དོན་ལ་རྟོགས་པ་པོ། ། ཞེས་གསུངས། དེ་ཐམས་ཅད་ཀྱང་མཐར་ཐུག་ཐེག་པ་ཆེན་པོ་འབའ་ཞིག་ཏུ་ཉེ་བར་སྦྱོར་བ་ཡིན་པས་ན། དེ་ཉིད་ལས། ཐེག་པ་གསུམ་གྱི་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་དང༌།
མགོན་པོ་ཀླུ་སྒྲུབ་ཀྱིས། ཐར་པ་ཞེས་བྱ་གཅིག་པུ་ཉིད། ། མང་པོ་དམིགས་པར་མི་འགྱུར་རོ། ། ཁྱོད་ཀྱིས་ཐེག་པ་གསུམ་གསུངས་པ། ། སེམས་ཅན་གཞུག་པའི་ཆེད་དུ་ལགས། ། ཞེས་གསུངས། དེ་ལ་ཡང་དབང་མདོར་བསྟན་པའི་རྒྱུད་ལས། སྟོང་ཉིད་གཟུང་འཛིན་རྒྱུ་ཡིན་ཏེ། ། འབྲས་བུ་སྙིང་རྗེ་མི་འགྱུར་འཛིན། ། སྟོང་ཉིད་སྙིང་རྗེ་དབྱེར་མེད་པ། །
བྱང་ཆུབ་སེམས་ཞེས་བྱ་བར་བཤད། ། ཅེས་རྒྱུ་རྣམ་པ་ཀུན་གྱི་མཆོག་དང་ལྡན་པའི་སྟོང་ཉིད་གཙོ་བོར་སྟོན་པ་ཕར་ཕྱིན་རྒྱུའི་ཐེག་པ་དང༌། འབྲས་བུ་འགྱུར་བ་མེད་པའི་བདེ་བ་ཆེན་པོ་གཙོ་བོར་སྟོན་པ་འབྲས་བུ་སྔགས་ཀྱི་ཐེག་པ་གཉིས་སུ་ཡོད་ཅིང༌། སྔ་མ་ལས་མ་རྨོངས་པ་དང༌། ཐབས་མང་བ་དང༌། དཀའ་བ་མེད་པ་དང༌། དབང་པོ་རྣོན་པོའི་དབང་དུ་བྱས་པ་སྟེ་ཚུལ་བཞིའམ། བདེ་བས་སྐྱོབས་པ་དང་མྱུར་བས་སྐྱོབས་པའི་ཁྱད་པར་གཉིས་སོགས་ཀྱི་སྒོ་ནས་ཕྱི་མ་མཆོག་ཏུ་གྱུར་ལ། དེ་ལ་ཡང་རྒྱུད་སྡེ་བཞིར་དབྱེ་བ་ལྟར་ན། བྱ་བའི་རྒྱུད།
སྤྱོད་པའི་རྒྱུད། རྣལ་འབྱོར་གྱི་རྒྱུད། རྣལ་འབྱོར་བླ་ན་མེད་པའི་རྒྱུད་དེ། དེ་དག་ཀྱང་སྔ་མ་ལས་ཕྱི་མ་རྣམས་ཁྱད་པར་འཕགས་པ་ཡིན་ལ། འཕགས་ཆོས་ཀྱི་ངེས་པ་ཡང་ཐེག་ཆེན་ཕར་ཕྱིན་ནི་སུ་ཏྲ་ཞེས་པ་མདོར་བསྒྱུར་བར་བཀས་བཅད་དུ་བཤད་པས་མདོ་ཙམ་དུ་བསྟན་པ་དང༌། སྔགས་ནི་ཏནྟྲ་ཞེས་པ་རྒྱས་པའི་དབྱིངས་ལས་སྒྲུབ་པས་ན་དོན་རྫོགས་པའམ་རྒྱས་པར་སྟོན་པ་ལས་ཏེ། འདིའི་འཐད་པ་ཡང༌། རྒྱ་ཆེ་རོལ་པའི་མདོ་ལས། ཚངས་པ་མི་རྣམས་ལ་ནི་གྱ་ནོམ་ཆོས། ། ཀླན་ཀ་མི་བརྩལ་མདོ་ཙམ་བཤད་པར་བྱ། །
ཞེས་གསུངས་སོ། ། དེ་ལྟར་ན་ཐེག་པ་ཆེན་པོ་མཐའ་དག་གི་དོན་གྱི་མཐིལ་ལམ་ངེས་གནས་སམ་སྙིང་པོ་བླ་ན་མེད་པ་ནི་ཕྱག་རྒྱ་ཆེན་པོར་གྲགས་པའི་གདམས་པ་འདི་ཡིན་ལ། དེ་ཡང་ཕར་ཐེག་གི་ཕྱོགས་ཅུང་ཟད་མི་གསལ་བ་ནི་ཕྱག་རྒྱ་ཞེས་པ་ཙམ་བསྟན་ཡང་ཆེན་པོའི་སྒྲས་དངོས་སུ་མ་བརྗོད་པ་ལྟ་བུས་མཚོན་ལ། སྤྱིར་སྔགས་དང་སྒོས་བླ་མེད་ཀྱི་ཕྱོགས་སུ་ནི། ཆེན་པོའི་སྒྲ་ཡང་མ་སྦས་པས་དེའི་དོན་ཐོབ་ཀྱང་ཡོངས་སུ་རྫོགས་པ་ཡིན་ཏེ། མཚན་ཙམ་མདོར་བསྟན་ནམ་བསྡུས་དོན་དུ་འགྲོ་བའི་གནད་ཀྱིས་སོ། ། དེས་ན་རྒྱལ་བ་གོང་མ་དག ། ཕྱག་རྒྱ་ཞེས་པའི་སྒྲ་ནི་མདོར་ཡང་བཤད་ལ། དེ་ག་བཤད་པས་ཆེན་པོ་བཤད་པ་ཡིན་མོད། འོན་ཀྱང་ཆེན་པོ་དང་མ་སྦྱར་བས་མདོའི་དེ་མི་གསལ་བར་མདོར་བསྟན་དུ་སོང༌།
སྔགས་སུ་དེ་གཉིས་སྦྱར་བས་ཤིན་ཏུ་གསལ་བའི་ཕྱིར་རྒྱས་བཤད་དོ། ། ཞེས་གསུངས་པ་ཡིན། ཕྱག་རྒྱ་ཆེན་པོ་ཞེས་པ་མ་ཧཱ་མུ་དྲའི་སྒྲ་ལས་དྲངས་པའི་མཚན་འདིའི་དོན་ནི་ངེས་ཚིག་ལ་རྒྱས་བཏབ་པའི་དོན་གྱིས་ཕྱག་རྒྱར་བརྗོད་པ་འཇིག་རྟེན་ན་ཐམ་ག་ལྟ་བུས་གཞན་ལ་འདེབས་པའམ་བཏབ་པས་རྒྱ་ཞེས་པ་ལྟར། འདིས་འཁོར་འདས་ཀྱི་ཆོས་ཐམས་ཅད་ལ་འདེབས་པའམ་བཏབ་པས་ཕྱག་རྒྱ་སྟེ། བློ་གྲོས་རྒྱ་མཚོས་ཞུས་པའི་མདོ་ལས། ཆོས་ཐམས་ཅད་ནི་རྣམ་པར་གྲོལ་བའི་ཕྱག་རྒྱས་བཏབ་པ་སྟེ་གཉིས་སུ་མེད་ཅིང་གཉིས་ཡོངས་སུ་དག་པའོ། ། ཞེས་དང༌། བུ་མོ་རིན་ཆེན་གྱིས་ཞུས་པའི་མདོ་ལས། ཆོས་རྣམས་ཀུན་གྱི་མཚན་ཉིད་ནི། ། ནམ་མཁའ་མཉམ་པའི་མཚན་ཉིད་དོ། །
མཚན་ཉིད་ཕྱག་རྒྱ་དེ་འདྲ་བས། ། ཕྱག་རྒྱས་གང་གདབ་ཕྱིར་མི་ལྡོག ། ཅེས་གསུངས་ལ། ཆེན་པོ་ནི་ཆོས་འདིའི་གོང་ན་གཞན་མེད་པའི་དོན་ཏེ། གསང་བ་གྲུབ་པར། བཞི་པ་གོང་ན་མེད་པའི་རྒྱུད། ། མངོན་པར་བྱང་ཆུབ་བྱེད་པ་པོ། ། ཕྱག་རྒྱ་ཆེན་པོ་རྣམ་བསྒོམ་པ། ། དེ་ཡི་གོང་ན་གཞན་མེད་པའོ། ། ཞེས་པ་ལྟར་རོ།
ཡང་ཕྱག་རྒྱ་ཆེན་པོ་ཐིག་ལེར། འདི་ནི་ཕྱག་རྒྱ་ཆེན་པོ་སྟེ། ། ཕྱག་ནི་སྟོང་པའི་ཡེ་ཤེས་ཡིན། ། རྒྱ་ནི་འཁོར་བའི་ཆོས་ལས་གྲོལ། ། ཆེན་པོ་ཟུང་དུ་འཇུག་པའོ། ། ཞེས་གསུངས་པ་ལྟར་ན། ཕྱག་ནི་སྟོང་པ་ཉིད་རང་རིག་པའི་ཡེ་ཤེས་ཀྱི་དོན་ཏེ། རིམ་ལྔར། རང་གི་རང་རིག་ཡེ་ཤེས་ནི། ། ལེགས་མཐོང་གང་ཡིན་འདིར་ཕྱག་ཡིན། །
ཞེས་སོ། རྒྱ་ནི་འཁོར་བའི་ཆོས་གཟུང་འཛིན་ལས་གྲོལ་ཞིང་དེས་ཆོས་ཐམས་ཅད་ལ་རྒྱས་བཏབ་པའམ་འདེབས་པའི་དོན་ཏེ། གསང་འདུས་ལས། དངོས་པོ་ཐམས་ཅད་དང་བྲལ་བ། ། ཕུང་པོ་ཁམས་དང་སྐྱེ་མཆེད་རྣམས། ། གཟུང་དང་འཛིན་པ་རྣམ་པར་སྤངས། ། ཆོས་བདག་མེད་པ་མཉམ་ཉིད་པས། ། ཞེས་སོ། ། ཆེན་པོ་ནི་ཐབས་ཤེས་སོགས་ཟུང་འཇུག་གམ་མཉམ་པར་སྦྱོར་བ་དང༌། དེ་ནི་སྒོམ་པ་ཐམས་ཅད་ཀྱི་མཆོག་ཏུ་གྱུར་པའི་དོན་ཏེ།
མཻ་ཏྲི་པའི་དེ་ཁོ་ན་ཉིད་བཅུ་པར། ཐབས་དང་ཤེས་རབ་མཉམ་སྦྱོར་བ། ། སྒོམ་པ་མཆོག་གི་རྣལ་འབྱོར་པ། ། ཕྱག་རྒྱ་ཆེན་པོ་མཉམ་སྦྱོར་བ། ། ཞེས་སོ། ། མདོར་ན་རྗེ་སྒམ་པོ་པས། སྣང་སྲིད་འཁོར་འདས་རྣམས་ཆོས་ཉིད་སྐྱེ་བ་མེད་པའི་ངང་ལས་མི་འདའ་བར་རྟོགས་པ་ནི་ཕྱག་གོ ། ཅིར་སྣང་ཅི་སྲིད་ཐམས་ཅད་གཉུག་མའི་དོན་ལས་མི་འདའ་བས་རྒྱའོ། ། ཆོས་ཉིད་རང་གྲོལ་དུ་རྟོགས་པས་ན་ཆེན་པོའོ། ། ཞེས་གསུངས་པ་ལྟར་རོ། །
དེ་ལྟའི་མཚན་དོན་ཅན་གྱི་ཕྱག་ཆེན་རང་ལ་ཡང་ནང་གསེས། བཤད་པ་ཚིག་གི་སྐོར། གདམས་ངག་ཉམས་ལེན་གྱི་སྐོར། རྟོགས་པ་བྱིན་རླབས་ཀྱི་སྐོར་གསུམ་དུ་ཡོད་པའི་དང་པོ་ལ། གསང་བ་གྲུབ་པ་དང༌། ཐབས་ཤེས་གྲུབ་པ་སོགས་གྲུབ་པ་སྡེ་བདུན། དོ་ཧ་དང་བདག་བྱིན་རླབས་པ་སོགས་སྙིང་པོ་སྐོར་དྲུག ། དོ་ཧ་དེ་དང༌། བདག་མེད་གསལ་བ་སོགས་ཡིད་ལ་མི་བྱེད་པའི་ཆོས་སྐོར་ཉེར་གཅིག་རྗེས་འབྲང་དང་བཅས་པའོ། ། གདམས་ངག་ཉམས་ལེན་གྱི་སྐོར་ནི།
ཅིག་ཅར་བའི་ལམ་གཙོ་བོར་བཏོན་པ་ཐོག་བབས། ཐོད་རྒལ་བའི་ལམ་གཙོ་བོར་བཏོན་པ་བསམ་གཏན་ཐུན་འཇོག ། རིམ་གྱིས་པའི་ལམ་གཙོ་བོར་བཏོན་པ་རྟོགས་བརྗོད་གསེར་འཕྲེང་སོགས་སོ། ། འདིར་ནི་ཕྱི་མ་རྟོགས་པ་བྱིན་རླབས་ཀྱི་སྐོར་ཏེ། འདི་ལ་ལྷན་ཅིག་སྐྱེས་སྦྱོར་དང༌། དངོས་གཞི་དེ་ལ་ཐོག་མཐའི་ཉམས་ལེན་བསྣན་པ་ལྔ་ལྡན། ངོ་སྤྲོད་ཐོག་མར་བྱས་ནས་རྒྱུན་སྐྱོང་བ་ཡི་གེ་བཞི་པ་སོགས་ཡོད་པ་ལས། ཀུན་གྱི་ཕྱི་མོར་གྱུར་པ་ལྷན་ཅིག་སྐྱེས་སྦྱོར་དུ་གྲགས་པ་ཉིད་འཆད་པ་སྐབས་སུ་བབ་ལ། མཚན་གྱི་ཁྱད་པར་དེའི་དོན་ཡང༌། ཆོས་ཅན་བརྟན་གཡོས་བསྡུས་པའི་དངོས་པོ་ཐམས་ཅད་དང༌།
རང་རང་གི་ཆོས་ཉིད་དེ་བཞིན་ཉིད་དག་སྔ་ཕྱི་མེད་པར་གདོད་མ་ནས་དུས་མཚུངས་པར་གནས་པས་ན་ལྷན་ཅིག་སྐྱེས་པ་ཞེས་བྱ་སྟེ། བརྟག་གཉིས་སུ། ལྷན་ཅིག་སྐྱེས་པས་གང་སྐྱེས་པ། ། ལྷན་ཅིག་སྐྱེས་པར་དེ་བརྗོད་བྱ། ། ཞེས་དང༌། ཌོམྦྷི་པའི་ལྷན་ཅིག་སྐྱེས་གྲུབ་ལས། ། ལྷན་ཅིག་སྐྱེས་གྱུར་དེ་ཡི་ཕྱིར། ། བརྗོད་བྲལ་ལྷན་ཅིག་སྐྱེས་པར་བཤད། ། ཅེས་དང༌། ཨིནྡྲ་བོ་ངྷིའི་ལྷན་ཅིག་སྐྱེས་གྲུབ་ཀྱི་གཞུང་འགྲེལ་ལས།
གང་དང་མཚུངས་པར་སྐྱེས་པ་ནི། ། དེས་ན་ལྷན་ཅིག་སྐྱེས་པར་བརྗོད། ། ཅེས་གསུངས་པ་ལྟར་རོ། ། ལྷན་སྐྱེས་དེ་ལ་ཡང་གཙོ་བོར་ཞུ་བདེ་ལྷན་སྐྱེས་དང༌། རང་བཞིན་ལྷན་སྐྱེས་གཉིས་ལས་འདིར་ཕྱི་མ་སྟེ། དེ་ཡང་རྗེ་བཙུན་ཟླ་འོད་གཞོན་ནུས། སེམས་ཉིད་ལྷན་ཅིག་སྐྱེས་པ་ཆོས་ཀྱི་སྐུ། ། སྣང་བ་ལྷན་ཅིག་སྐྱེས་པ་ཆོས་སྐུའི་འོད། ། དེ་ཕྱིར་སྣང་སེམས་དབྱེར་མེད་ལྷན་ཅིག་སྐྱེས། ། ཞེས་གསུངས་པ་བཞིན་ནོ། །
གྲུབ་རིགས་ཀྱི་མཁས་མཆོག་འགའ་ཞིག ། གནས་ལུགས་ཕྱག་རྒྱ་ཆེན་པོ་སྤྱི་དོན་གྱི་འོད་གསལ་ནི་རང་བཞིན་ལྷན་སྐྱེས་སོ། ། ཀུན་རྫོབ་བྱང་སེམས་ཞུ་བ་ལས་བྱུང་བའི་དཔེའི་འོད་གསལ་ནི་ཞུ་བདེ་ལྷན་སྐྱེས་ཟུང་འཇུག་གི་རིམ་པའི་དོན་གྱི་འོད་གསལ་ནི་བདེ་སྟོང་ལྷན་སྐྱེས་ཞེས་བཞེད་པ་ལྟར་ན་ཡང་འདིར་རེ་ཞིག་དང་པོ་ལྟར་ཡིན་ལ། ཕྱིས་ནས་ནི་སྔ་ཕྱི་དེ་དག་ཀྱང་རྣམ་དབྱེར་མེད་པར་འགྱུར་བ་ཡིན་ནོ། ། ཚུལ་འདི་ནི་གོང་དུ་བཤད་པ་ལྟར་མདོ་རྒྱུད་མཐའ་དག་གི་ངེས་གནས་ཡིན་པའི་ཕྱིར། དེ་དག་ཀུན་ཀྱང་འདི་ཉིད་སྟོན་པའི་གཞུང་དུ་འགྱུར་མོད། གཙོ་བོར་འདི་ཉིད་ཀྱི་རྩ་གཞུང་ནི། རྗེ་བཙུན་ནཱ་རོ་པའི་ཁྱད་ཆོས་བསྲེ་འཕོའི་གཞུང་གི་སེམས་དངོས་པོའི་གནས་ལུགས་གཏན་ལ་དབབ་པའི་སྐབས་སུ། ཇི་སྐད་དུ། སེམས་ཀྱི་གནས་ལུགས་བསྟན་པ་ནི། །
ཐབས་དང་ཤེས་རབ་བདག་ཉིད་ཅན། ། ཨེ་ཝཾ་ལུས་ཀྱི་ལྟེ་བར་གནས། ། དེ་ཉིད་ལུས་གནས་ཡེ་ཤེས་ཆེ། ། རྣམ་རྟོག་ཀུན་སྤངས་དེ་ཉིད་གྲུབ། ། ཅེས་གཞི་དང༌། དཀྱིལ་འཁོར་འཁོར་ལོ་ལས་དང་ནི། ། ཡེ་ཤེས་ཕྱག་རྒྱའི་རྣམ་རྟོག་བྲལ། ། མི་མནོ་མི་བསམ་མི་དཔྱད་ཅིང༌། ། མི་བསྒོམ་མི་སེམས་རང་བབས་བཞག ། ཅེས་ལམ་དང༌།
ཇི་ལྟར་ས་བོན་དེ་བཞིན་ཤིང༌། ། ཤིང་ཇི་ལྟ་བ་དེ་བཞིན་འབྲས། ། འཇིག་རྟེན་ཀུན་ལ་དེ་མཐོང་བ། ། དེ་ཉིད་རྟེན་ཅིང་འབྲེལ་འབྱུང་ངོ༌། ། ཞེས་འབྲས་བུ་སྟོན་པའི་གཞུང་དེ་དག་ལས་འཕྲོས་ནས། གྲུབ་ཆེན་ཏིལླིས་རྗེ་བཙུན་ནཱ་རོ་པ་ལ་ངོ་སྤྲོད་དུ་གསུངས་པའི་ཚིགས་བཅད་དང༌། ནཱ་རོའི་གཉུག་མ་ཆིག་ཆོད་དུ་ཁྲིད་པ་ཅིག་ཅར་བའི་ལམ། རྗེ་སྒམ་པོ་པའི་ཚིགས་རྐང་གསུམ་མ་འདི་སོགས་ཐོད་རྒལ་བའི་ལམ། དཔལ་ལྡན་ཕག་གྲུའི་ཕྱག་ཆེན་ཚིགས་བཅད་མ་དང༌། འགྲོ་མགོན་རྒྱ་རས་ཀྱིས་མཛད་པའི་ཚིགས་བཅད་མ་གཉིས་རིམ་གྱིས་པའི་ལམ།
དེ་ལྟར་དོན་ཚན་གསུམ་པོ་ལ་ལྷན་ཅིག་སྐྱེས་སྦྱོར་སྔ་ཕྱི་བར་གསུམ་གྱི་ཐ་སྙད་མཛད་མོད། དོན་སྒོམ་རིམ་བསྡུས་འབྲིང་རྒྱས་པར་ཕྱེ་བ་གསུམ་ཡིན་ལ། དེ་ལས་འཕྲོས་པ་ཕག་གྲུའི་ཞུས་ལན་དང༌། ཆོས་རྗེ་རས་པ་དཔོན་སློབ་རྗེས་འབྲང་དང་བཅས་པས་མཛད་པའི་རྣལ་འབྱོར་བཞིའི་ཞལ་གདམས་གསུང་སྒྲོས་རྣམས་ལ་ཉམས་མྱོང་གི་སྤུ་རིས་འབྱེད་པའི་སྐོར། སྒམ་པོ་པ་ཁུ་དབོན་ནས་ངོས་ཀྱི་འདྲེན་པ་རྣམས་ཀྱི་བར་དུ་བྱུང་བ་ངོ་སྤྲོད་ཀྱི་ཡིག་རིས་ཀུན་ལམ་ཁྱེར་གྱི་སྐོར་ཞེས་གྲགས་པ་ཡིན། དེ་ལས་འདིར་ལམ་རིམ་རྒྱས་པ་ལྷན་ཅིག་སྐྱེས་སྦྱོར་གྱི་མན་ངག་སྟོན་པར་བྱེད་པ་ལ། ཡིད་ཆེས་ཤིང་ཁུངས་བཙུན་པར་བྱེད་པ་བརྒྱུད་པའི་ལོ་རྒྱུས་དང༌། བརྒྱུད་པ་དེ་ལས་བྱུང་བའི་གདམས་པ་གཉིས་ཀྱི་དང་པོ་ནི། རྣལ་འབྱོར་གྱི་དབང་ཕྱུག་ཏིལ་བརྡུང་ཞབས་ཀྱིས་དྲང་དོན་དུ་བཀའ་བབས་བཞིའི་བླ་མ་སོགས་བསྟེན་ཀྱང༌། ངེས་དོན་དུ་མགུར་ལས།
ང་ལ་མི་ཡི་བླ་མ་མེད། ། ང་ཡི་བླ་མ་ཐམས་ཅད་མཁྱེན། ། ཞེས་པ་ལྟར། ཡེ་ཤེས་ཀྱི་སྐུས་ངེས་པ་ལྔ་ལྡན་གྱི་སྟོན་པ་ལས་ཡི་གེ་སྤངས་པའི་ཆོས་ཀྱི་བདུད་རྩི་ཡང་དག་པར་ལོན་ནས་བརྡའ་དང་རྟེན་འབྲེལ་ཙམ་གྱིས་མཚོན་པས་པཎ་ཆེན་ནཱ་རོ་པ་ལ་བཤད། དེ་ནས་རིམ་པར་རྡོ་རྗེ་ཐེག་པའི་མངའ་བདག་མར་པ་ལོ་ཙཱ། གྲུབ་ཐོབ་ཀུན་གྱི་སྤྱི་མེས་མི་ལ་རས་ཆེན། རྒྱལ་བས་ཀུན་ཏུ་བསྔགས་པ་ཐུབ་བསྟན་འཛིན་པའི་ཅོད་པན་འཛམ་གླིང་གྲགས་པ། བཅོམ་ལྡན་འདས་ཐུབ་ཆེན་ཉིད་ཀྱི་རྣམ་རོལ་འགྲོ་མགོན་ཕག་གྲུ། གངས་ཅན་གྱི་མདའ་བསྣུན་ཆེན་པོ་གླིང་རས་པ། ཁམས་གསུམ་ཆོས་ཀྱི་རྒྱལ་པོ་མཚུངས་མེད་ཡེ་ཤེས་རྡོ་རྗེ།
ཉིད་ཀྱི་དབོན་ཆེན་དར་མ་སེང་གེ ། ཆོས་རྗེ་གཞོན་ནུ་སེང་གེ ། བྱང་སེམས་ཉི་མ་སེང་གེ ། རྒྱལ་སྲས་སེང་གེ་ཤེས་རབ། སྤོས་སྐྱ་པ་སེང་གེ་རིན་ཆེན། བཅུ་གསུམ་པ་སེང་གེ་རྒྱལ་པོ། འཇམ་དབྱངས་ཀུན་དགའ་སེང་གེ ། མཁན་ཆེན་རྡོ་རྗེ་རིན་ཆེན། དཔལ་ལྡན་བློ་གྲོས་སེང་གེ ། མཉམ་མེད་མཁྱེན་བརྩེ་རྟོགས་ལྡན།
གྲུབ་ཆེན་བློ་གྲོས་མཆོག་ལྡན། འཁྲུལ་ཞིག་ནམ་མཁའི་རྣལ་འབྱོར། ཐམས་ཅད་མཁྱེན་པ་རྒྱལ་དབང་རྗེ། འབྲུག་ཆེན་ངག་དབང་ཆོས་རྒྱལ། གོང་མ་ཆོས་ཀྱི་གྲགས་པ། ཀུན་སྤངས་སྒྱུ་མའི་གར་མཁན། ཀུན་མཁྱེན་རྫོགས་པའི་སངས་རྒྱས་པདྨ་དཀར་པོ། གྲུབ་པའི་དབང་ཕྱུག་ལྷ་རྩེ་ཞབས། ཆོས་རྗེ་མི་ཕམ་བློ་གྲོས། རྒྱལ་དབང་དཔག་བསམ་དབང་པོ།
ཡོངས་འཛིན་དམ་པ་ཀུན་དགའ་ལྷུན་གྲུབ། གསང་བདག་ཆོས་ཀྱི་དབང་ཕྱུག ། འཇམ་མགོན་དགེ་ལེགས་བཞད་པ། རྡོ་རྗེ་འཆང་དངོས་ཆོས་རྒྱལ་ལྷུན་གྲུབ་རྒྱ་མཚོའི་བཀའ་དྲིན་སྤྱི་བོར་ནོད་པ་དང༌། ཆོས་ཀྱི་དབང་ཕྱུག་ནས། ཡོངས་རྫོགས་བསྟན་པའི་མངའ་བདག་ངག་དབང་ཀུན་དགའ་བསྟན་འཛིན། རྗེ་བཙུན་ཐུགས་ཀྱི་རྡོ་རྗེའི་བདག་ཉིད་ལྷན་སྐྱེས་བདེ་ཆེན་རྡོ་རྗེ། དེས་བདག་ལ་བཀའ་དྲིན་དུ་མཛད་པ་ཡིན་ལ། དེ་ལྟའི་བརྒྱུད་པའི་བླ་མ་ཀུན་ཀྱང་དོན་དམ་པར་སྒྲིབ་སྤངས་ཡོན་ཏན་རྫོགས་པའི་སངས་རྒྱས་སྤྲུལ་སྐུ་ཁོ་ན་ལས། སྣང་ཚུལ་དུ་ཡང་བྱིན་རླབས་ཀྱི་ཆུ་བོ་གཞུང་མ་ཉམས།
དངོས་གྲུབ་ཀྱི་རྒྱ་མཚོ་ཁ་མ་བྲི། རྟོགས་པའི་ནོར་བུ་འོད་མ་ཡལ་བ་སོགས་མངོན་པར་རྟོགས་པའི་ཡོན་ཏན་དཔག་ཏུ་མེད་པ་དང་ལྡན་པ་ཤ་སྟག་སྟེ། དེ་ཕྱིར་རྟོགས་པ་དོན་གྱི་བརྒྱུད་པ་ཞེས་བྱ་བ་བརྒྱུད་པ་གཞན་ལས་ཁྱད་པར་དུ་འཕགས་པ་ཡིན། ། གཉིས་པ་བརྒྱུད་པ་དེ་ལས་བྱུང་བའི་གདམས་པ་ལ། ཐོག་མར་ཉན་པའི་སྦྱོར་བ། ཁྱེད་རང་རྣམས་ཀྱི་མོས་པས། ས་ཕྱོགས་འདི་ཀུན་བཻཌཱུརྻའི་ས་གཞི་ལ་གསེར་གྱིས་མིག་མང་རིས་སུ་བཀོད་པ། འདོད་དགུ་འབྱུང་བའི་དཔག་བསམ་གྱི་ཤིང་དང༌། མེ་ཏོག་རྣམ་པར་བཀྲ་བའི་ཁྲུས་ཀྱི་རྫིང་བུ་དང༌། རིན་པོ་ཆེའི་ཁང་བཟང་ཡིད་དུ་མཆིས་པ་ལ་བརྟེན་པའི་སྐྱེ་འགྲོ་རྣམས་ཀྱང་ལྷ་དང་ལྷ་མོའི་ཚུལ་ཅན་ཏེ།
དཔེར་ན་དག་པའི་ཞིང་བདེ་བ་ཅན་ལ་སོགས་པའི་བཀོད་པ་དང་རྗེས་སུ་མཐུན་པའི་སྙིང་པོར་རིན་པོ་ཆེའི་ཁྲི་ལ་ཆོས་སྟོན་པ་པོ་རྡོ་རྗེ་འཆང་གི་རྣམ་པ་དང༌། ཉན་པ་པོ་རྣམས་ཀྱང་ཐེག་ཆེན་གྱི་སྒོར་ཞུགས་ཤིང་སློབ་པའི་སེམས་དཔའ་སེམས་མའི་རང་བཞིན། སྟེང་གི་ནམ་མཁར་བརྒྱུད་པའི་བླ་མ་དང་ཡི་དམ་སངས་རྒྱས་བྱང་སེམས། དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་སྤྲིན་གཏིབས་པ་བཞིན་དུ་བཞུགས་ཡོད་སྙམ་པ་གྱིས་ལ། དེ་རྣམས་ཀྱི་སྤྱན་སྔར་དམ་པའི་ཆོས་ཀྱི་དགའ་སྟོན་ཉམས་སུ་མྱོང་ཞིང་རྒྱུད་ལ་སྐྱེ་བའི་ཐབས་ཚོགས་གཉིས་རྫོགས་པ་ལ་རག་ལས་པས་དེའི་སླད་དུ་ཡན་ལག་བདུན་པ་འདི་བཞིན་འབུལ་བར་འཚལ། ཇི་སྙེད་སུ་དག་སོགས་ཡན་ལག་བདུན་པ་དང་མཎྜལ་འབུལ་ལོ། ། གཉིས་པ་ཐུན་མོང་གི་སྔོན་འགྲོས་རྒྱུད་སྦྱང་བའི་ཐབས་ཚུལ་སྟོན་པ་རང་ལའང་ནང་གསེས་ཐུན་མོང་དང་ཐུན་མོང་མ་ཡིན་པ་གཉིས་སུ་ཡོད་ཅིང༌། དེའི་དང་པོ་ལ་ཡང་དལ་འབྱོར་རྙེད་དཀའ་སོགས་བཞིར་ཡོད་པ་དག་རིམ་གྱིས་འཆད་པ་དང༌། ཐུན་མོང་མིན་པ་དང་སྤེལ་ནས་འཆད་པའི་ཚུལ་གཉིས་སུ་ཡོད་མོད། ཇི་ལྟར་ན་ཡང་མཎྜལ་ཕུལ་ཟིན་པ་དང་སློབ་དཔོན་གྱིས་འདི་ལྟར་སྨྲ་བར་བྱ་སྟེ།
བཀའ་བརྒྱུད་རིན་པོ་ཆེ་ལ་ཕྱག་འཚལ་ལོ། འདིར་ཐ་མལ་གྱི་ཤེས་རྒྱུད་ཡང་དག་པའི་ཡེ་ཤེས་སུ་ངོ་སྤྲོད་པར་བྱེད་པ་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་སྒོམ་རིམ་ཉམས་སུ་བསྟར་བ་ལ། སྔོན་འགྲོ་དངོས་གཞི་རྗེས་གསུམ་ལས། དང་པོ་སྔོན་དུ་འགྲོ་བ་ལ། ཕྱག་ཆེན་གྱི་ཁྲིད་ལུགས་གཞན་དག་ཏུ་སྡིག་སྒྲིབ་དག་བྱེད་རྡོར་སེམས་སྒོམ་བཟླས། ཚོགས་གཉིས་རྫོགས་བྱེད་མཎྜལ། བྱིན་རླབས་འཇུག་བྱེད་བླ་མའི་རྣལ་འབྱོར། རང་རྒྱུད་ལས་སུ་མི་རུང་བ་ལྡོག་བྱེད་བཞིའི་ཕྱི་མ་ལ་འཆི་བ་མི་རྟག་པ་སོགས་སྟོན་པ་སྒྲུབ་རྐྱེན་བཞིར་བཤད་པ་དང༌། འགའ་ཞིག་ཏུ་མི་རྟག་པའི་སྐོར། རྡོར་བཟླས་མཎྜལ།
བླ་མའི་རྣལ་འབྱོར་རྣམས་སྔོན་འགྲོ་བཞི་སྦྱོར་དུ་འཆད་པ་དང༌། ལེ་ལོ་བཟློག་ཕྱིར་མི་རྟག་པ་བསམ་པ། བར་ཆད་སེལ་ཕྱིར་སྐྱབས་འགྲོ་སེམས་བསྐྱེད། ཚོགས་བསག་ཕྱིར་མཎྜལ་དབུལ་བ། སྒྲིབ་པ་སྦྱངས་ཕྱིར་རྡོར་སེམས་ཀྱི་སྒོམ་བཟླས། བྱིན་རླབས་འཇུག་ཕྱིར་བླ་མའི་རྣལ་འབྱོར་བསྒོམ་པ་བཞིར་བསྡུད་པ་སོགས་མང་ནའང༌། རང་ལུགས་འདི་ཉིད་དུ་ཐུན་མོང་གི་ཐུན་མོང་དང༌། ཐུན་མོང་གི་ཐུན་མོང་མ་ཡིན་པ་གཉིས་སུ་བཞེད་པའི་དང་པོ་ལ། ཆོས་རྗེ་རས་པའི་ཞལ་སྔ་ནས། ལྷན་ཅིག་སྐྱེས་སྦྱོར་གདམས་ངག་ནི། །
སྔོན་འགྲོ་དངོས་གཞི་རྗེས་གསུམ་ལས། ། དང་པོ་ཟླ་བ་གཅིག་གི་བར། ། སྐྱོ་ཤས་དྲག་པོ་བསྐྱེད་ནས་ནི། ། ཞེས་པས། མི་རྟག་པ་བསྒོམ་པ་བསྟན་ལ། དེ་ལ་ཡང་དལ་འབྱོར་རྙེད་དཀའ་བ་དང༌། དེའི་མཐུ་མ་མཐོང་ན་འཇིག་པ་ལ་སྐྱོན་དུ་མི་ཤེས་པས་དེ་ལས་འཕྲོས་ནས་དང་པོར་དལ་འབྱོར་རྙེད་དཀའ་བསྟན། དེ་གཉིས་ཤེས་ཀྱང་ཚེ་ཕྱི་མ་མ་ཤེས་ན་ཤི་ཡང་སླའོ་སྙམ་པ་སྲིད་པས། ལས་རྒྱུ་འབྲས་བསྟན། དེ་ལ་ཡང་འཁོར་བའི་ཉེས་དམིགས་མ་བསྟན་ན་ལས་ངན་པ་མི་འདོར།
ཐར་པའི་ཕན་ཡོན་མ་མཐོང་ན་དགེ་བ་དང་དུ་མི་ལེན་པས་དེ་ལྟར་བཤད་པ་འདིས་ཐུན་མོང་བ་རང་ཡང་སྔོན་འགྲོ་བཞི་སྦྱོར་དུ་སོང་བ་ཡིན་ལ། འཇིག་རྟེན་པའི་ཡང་དག་པའི་ལྟ་བ་དང་དེ་ལས་གོང་དུ་འཕགས་པ་ཉན་རང་དང་ཐུན་མོང་དུ་གྱུར་པས་ཐ་སྙད་དེ་ལྟར་གདགས་པའོ། ། གཉིས་པ་ལ་ཆོས་རྗེས། གསོལ་བ་གདབ་ཅིང་མཎྜལ་ཕུལ། ། ཡི་གེ་བརྒྱ་པ་བརྒྱ་ཙམ་བཟླས། ། ཞེས་གསུངས་ཏེ། འདི་ཡང་སངས་རྒྱས་པར་ཚུད་པ་ལ་སྐྱབས་སུ་འགྲོ་དགོས་ཤིང༌། བྱེ་བྲག་ཐེག་ཆེན་པར་འགྱུར་བ་ལ་སེམས་བསྐྱེད་དགོས་པས། དེ་གཉིས་ཀྱིས་སྣོད་ལྡན་དུ་གྲུབ་པས་རྒྱུ་སྣོད་དུ་རུང་བར་བྱེད་པ་སྐྱབས་འགྲོ་དང་སེམས་བསྐྱེད་ཅེས་གསུངས། དེ་ཡང་བསགས་སྦྱང་གི་སྒོ་ནས་སྤེལ་དགོས་པས།
དང་པོར་ཕྱག་འཚལ་བ་གཙོ་བོར་འདོན། དེ་ནས་འགལ་རྐྱེན་སྡིག་སྒྲིབ་སྦྱོང་བ་ལ་རྡོ་རྗེ་སེམས་དཔའི་སྒོམ་བཟླས། འདི་ཡང༌། བྱ་སྤྱོད་བཞིན་ལྷ་རྗེ་བོར་སྒྲུབ་པའི་ཚུལ་ཏེ་བདག་ཉིད་ངན་པར་བལྟས་ནས་དེ་ལ་སྐྱབས་སུ་གསོལ་བའོ། ། མཎྜལ་འབུལ་བ་ནི། དང་པོའི་སངས་རྒྱས་ལས། སྡིག་ཅན་གང་ཞིག་དཔལ་ལྡན་བླ་མའི་ཞབས་པད་བཟང་པོ་དག་ལ་དུས་གསུམ་དུ་ནི་ཕྱག་མི་བྱེད། ། མི་ཤེས་གང་ཡིན་གང་ཞིག་རྣམ་མང་མེ་ཏོག་རྣམས་ཀྱིས་དུས་གསུམ་དུ་ནི་མཎྜལ་མི་བྱེད་པ། ། ཞེས་འབྱུང་བས་ཉེས་པ་དེ་དགག་པའི་ཕྱིར་དང༌། སྡོམ་འབྱུང་ལས།
དེ་མཉེས་པས་ནི་ཀུན་མཁྱེན་པའི། ། ཡེ་ཤེས་མཆོག་ནི་ཐོབ་པར་འགྱུར། ། ཞེས་བསྟན་པའི་དགོས་པས་སོ། ། གསོལ་བ་གདབ་ཅེས་གསུངས་པ་ནི་བྱིན་རླབས་འཇུག་བྱེད་བླ་མའི་རྣལ་འབྱོར་ཏེ། མགོན་པོ་བྱམས་པས། རང་བྱུང་རྣམས་ཀྱི་དོན་དམ་དེ། ། དད་པ་ཁོ་ནའི་རྟོགས་བྱ་ཡིན། ། ཞེས་དང༌། ཀྱཻ་རྡོ་རྗེར། འདི་ནི་བྱིན་རླབས་རིམ་པའི་ཕྱིར། །
ཀུན་མཁྱེན་ཡེ་ཤེས་དེ་ལྟ་བུ། ། ཞེས་གསུངས་པའི་སླད་དུ་སྟེ། དེ་བས་ན་ཐུན་མོང་གི་ཐུན་མོང་མ་ཡིན་པ་འདིར་ཡང་སྔོན་འགྲོ་བཞི་སྦྱོར་དུ་ཡོད་ལ། ཐེག་ཆེན་ཐུན་མོང་མ་ཡིན་པའི་ཉམས་ལེན་ཤས་ཆེ་བས་ཐུན་མོང་མིན་པར་བཞག་གོ ། ཡང་དེ་དག་སྐྱེས་བུ་གསུམ་གྱི་ལམ་དང་སྦྱར་བའང་ཡིན་ལ། སྐྱེས་བུ་གསུམ་གྱི་ངེས་པ་ཡང༌། བློ་གྲོས་མི་ཟད་པའི་མདོ་འགྲེལ་ལས། ཡོངས་སུ་སྨིན་པར་བྱ་བའི་གང་ཟག་ནི་རྣམ་པ་བཞི་སྟེ། ཉན་ཐོས་ཀྱི་རིགས་ཅན་དང༌། རང་སངས་རྒྱས་ཀྱི་རིགས་ཅན་དང༌།
བྱང་ཆུབ་སེམས་དཔའི་རིགས་ཅན་དང༌། རིགས་མེད་པའི་གང་ཟག་གོ ། དེ་ལ་རིགས་ཅན་གསུམ་ནི་ཐེག་པ་གསུམ་དུ་ཡོངས་སུ་སྨིན་པར་བྱའོ། ། རིགས་མེད་པའི་གང་ཟག་ཀྱང་ལྷ་དང་མིའི་བདེ་འགྲོར་ཡོངས་སུ་སྨིན་པར་བྱའོ། ། ཞེས་གསུངས་པ་ལྟར་ཡིན་ལ། དེ་ཡང་དལ་འབྱོར་གྱི་རྟེན་བཟང་པོ་རྙེད་དཀའ་བར་ཤེས། རྙེད་པའང་ནམ་འཆི་ཆ་མེད་དུ་རིག ། དེའི་འོག་ཏུ་ལས་འབྲས་ལ་ངེས་པ་འདྲོངས་པ་ཙམ་ནི་སྐྱེས་བུ་ཆུང་ངུའི་ལམ་ཚུར་ཐོང་བྱིས་པ་དག་ལ་འོས་པ་སྟེ། རྒྱལ་སྲས་ཞི་བ་ལྷས། འཇིག་རྟེན་པ་ཡི་དངོས་མཐོང་ཞིང༌། །
ཡང་དག་ཉིད་དུའང་རྟོག་བྱེད་ལ། ། སྒྱུ་མ་ལྟ་བུ་མིན་པས་འདིར། ། ཞེས་གསུངས། དེས་ན། འཁོར་བ་འདི་འདམ་རྫབ་དང་བཙོན་ར་དང༌། མེ་འོབས་ལྟ་བུར་ཤེས་ནས་རང་ཉིད་ཁོ་ན་དེ་ལས་ཐར་འདོད་ཀྱི་བློ་སྐྱེ་ཞིང༌། དེ་ཡང༌། སྐར་མ་རབ་རིབ་མར་མེ་དང༌། ། སྒྱུ་མ་ཟིལ་པ་ཆུ་ལྦུར་དང༌། ། རྨི་ལམ་གློག་དང་སྤྲིན་ལྟ་བུ། །
འདུས་བྱས་ཆོས་རྣམས་དེ་ལྟར་བལྟ། ། ཞེས་སྒྱུ་མའི་དཔེ་དེ་དག་དང་མཚུངས་པར་ལྟ་བ་སྐྱེས་བུ་འབྲིང་པོ་སྟེ། སྐྱེས་བུ་ཆུང་ངུ་ལ་ཨ་འཐས་སུ་ལྟ་བ་ལས་ཁྱད་པར་དུ་གྱུར་པས། འཇིག་རྟེན་པ་དང་རྣལ་འབྱོར་རྩོད། ། འཇིག་རྟེན་རྣལ་འབྱོར་གྱིས་གནོད་ཅིང༌། ། ཞེས་གསུངས། དེའི་རྗེས་སུ་སྐྱབས་སེམས། རྡོར་བཟླས། མཎྜལ། བླ་མའི་རྣལ་འབྱོར་ལས་བརྩམས་ཁྲིད་ཡོངས་སུ་རྫོགས་ཀྱི་བར་ནི་སྐྱེས་བུ་ཆེན་པོའི་ལམ་སྟེ་གཞན་དོན་དུ་སངས་རྒྱས་ཐོབ་འདོད་ཀྱིས་ཕ་རོལ་ཏུ་ཕྱིན་པ་དྲུག་ལ་སློབ་པས་སོ། །
དེ་དག་ལའང་སྙིང་སྟོབས་ཀྱི་ཁྱད་པར་ཡོད་པས། འཇིག་རྟེན་རྣལ་འབྱོར་གྱིས་གནོད་ཅིང༌། ། རྣལ་འབྱོར་པ་ཡང་བློ་ཁྱད་ཀྱིས། ། གོང་མ་གོང་མ་རྣམས་ཀྱིས་གནོད། ། ཅེས་གསུངས། དོན་དེ་དག་ཀྱང༌། ཇོ་བོ་རྗེའི་བྱང་ཆུབ་ལམ་གྱི་སྒྲོན་མ་ལས། གང་ཞིག་ཐབས་ནི་གང་དག་གིས། ། འཁོར་བའི་བདེ་བ་ཙམ་དག་ལ། ། རང་ཉིད་དོན་དུ་གཉེར་བྱེད་པའི། །
སྐྱེས་བུ་དེ་ནི་ཐ་མར་ཤེས། ། སྲིད་པའི་བདེ་ལ་རྒྱབ་ཕྱོགས་ཤིང༌། ། སྡིག་པའི་ལས་ལས་ལྡོག་བདག་ཉིད། ། གང་ཞིག་རང་ཞི་ཙམ་དོན་གཉེར། ། སྐྱེས་བུ་དེ་ནི་འབྲིང་ཞེས་བྱ། ། རང་རྒྱུད་རྟོགས་པའི་སྡུག་བསྔལ་གྱིས། ། གང་ཞིག་གཞན་གྱི་སྡུག་བསྔལ་ཀུན། ། ཡང་དག་ཟད་པར་ཀུན་ནས་འདོད། ། སྐྱེས་བུ་དེ་ནི་མཆོག་ཡིན་ནོ། ། ཞེས་དང༌།
དབང་ཕྱུག་བཞད་པ་རྡོ་རྗེས་བཀྲ་ཤིས་ཚེ་རིང་མར་གསུངས་པའི་མགུར་ལས། དགེ་དང་མི་དགེའི་ལས་རྣམས་ལ། ། རྒྱུ་འབྲས་ཡང་དག་མ་བསམས་ན། ། ངན་སོང་སྡུག་བསྔལ་མི་བཟོད་པས། ། ཕྲ་ཞིང་ཕྲ་བའི་རྣམ་སྨིན་ལ། ། བག་ཡོད་དྲན་པས་ཟིན་ཀྱང་འཚལ། ། འདོད་ཡོན་སྐྱོན་དུ་མ་བལྟས་ཤིང༌། ། ཞེན་པ་ནང་ནས་མ་ལོག་ན། ། འཁོར་བའི་བཙོན་ར་མི་སྒྲོལ་བས། ། ཐམས་ཅད་སྒྱུ་མར་ཤེས་པའི་བློས། །
ཀུན་འབྱུང་གཉེན་པོ་བསྟེན་ཡང་འཚལ། ། འགྲོ་དྲུག་དྲིན་ཅན་ཕ་མ་ལ། ། བྱས་པ་དྲིན་དུ་མི་བཟོ་ན། ། ཐེག་པ་དམན་པར་གོལ་བའི་སྐྱོན། ། དེ་ཕྱིར་བརྩེ་བ་ཆེན་པོ་ཡིས། ། བྱང་ཆུབ་ལམ་ལ་བསླབ་ཀྱང་འཚལ། ། ཞེས་གསུངས་ལ། དེ་དག་ཉམས་སུ་ལེན་ཚུལ་ཡང༌། ཆོས་ཀྱི་རྒྱལ་པོ་ཟླ་འོད་གཞོན་ནུའི། ཆོས་བཞིའི་གཞུང་དུ།
ཐེག་པ་ཐམས་ཅད་བརྗོད་བྱར་བྱེད་པ་ཡི། ། སྐྱེས་བུ་གསུམ་གྱི་ལམ་གྱི་རིམ་པ་འདི། ། དུས་གསུམ་འཕགས་པ་རྣམས་ཀྱི་གཞུང་ལམ་སྟེ། ། ཆོས་བཞིས་རྒྱས་བཤད་དེ་དག་རེ་རེའང༌། ། ལྟ་སྒོམ་སྤྱོད་པ་གསུམ་གྱི་ཉམས་སུ་བླངས། ། ཡང་དག་ལྟ་བ་ལས་འབྲས་སྒོམ། ། དགེ་སྡིག་འཇུག་ལྡོག་སྤྱོད་པ་སྟེ། ། འབྲས་བུ་མཐོ་རིས་ལྷ་མི་གཉིས། ། སྐྱེས་བུ་ཆུང་ངུ་བསྡུས་པ་ཡིན། ། བདག་མེད་ལྟ་བ་ཉེས་དམིགས་སྒོམ། །
ངེས་འབྱུང་བསླབ་པ་གསུམ་སྤྱོད་པ། ། འབྲས་བུ་ཉན་རང་བྱང་ཆུབ་གཉིས། ། སྐྱེས་བུ་འབྲིང་པོ་བསྡུས་པ་ཡིན། ། བདེན་གཉིས་ལྟ་བ་ཟུང་འཇུག་སྒོམ། ། ཕ་རོལ་ཕྱིན་བཅུ་སྤྱོད་པ་སྟེ། ། འབྲས་བུ་མི་གནས་མྱ་ངན་འདས། ། སྐྱེས་བུ་ཆེན་པོ་བསྡུས་པ་ཡིན། ། ཞེས་གསུངས་པ་འདིས་བསྟན་ལ། མདོར་ན་སྐྱེས་བུ་ཆུང་འབྲིང་ཆེན་པོའི་ལམ་སྲོལ་ནི་བདེ་བར་གཤེགས་པའི་གསུང་རབ་ཀྱི་སྤྱི་བབས་ཆེན་པོ་ཡིན་ལ། འདིར་ཡང་ས་བཅད་ཀྱི་སྒྲིག་ཁྱེར་གོ་བབས་དེ་མཐུན་དུ་བྱུང་བ་ནི་གཞན་ལས་ཁྱད་པར་དུ་འཕགས་པའི་རྣམ་བཞག་ཡིན་པར་ངེས་དགོས་སོ། །
དེ་བས་ན་ཐོག་མར་ཐུན་མོང་གི་ཐུན་མོང་བ་ལ་བཞིར་ཡོད་པའི་དང་པོ་དལ་འབྱོར་རྙེད་པར་དཀའ་བའི་ཚུལ་ལ། རྒྱུའི་སྒོ་ནས་རྙེད་པར་དཀའ་བ། ངོ་བོའི་སྒོ་ནས་རྙེད་པར་དཀའ་བ། གྲངས་ཀྱི་སྒོ་ནས་རྙེད་པར་དཀའ་བ། དཔེའི་སྒོ་ནས་རྙེད་པར་དཀའ་བ། རྙེད་དོན་སྒྲུབ་པར་ནན་གྱིས་གདམས་པ་སྟེ་ལྔ་ལས། དང་པོ་རྒྱུའི་སྒོ་ནས་རྙེད་དཀའ་བར་བསྟན་པ་ནི། སྤྱིར་རྒྱུ་མེད་པའི་དངོས་པོ་རང་དབང་ཅན་འགའ་ཞིག་ཡོད་པར་བདེ་བར་གཤེགས་པ་མི་བཞེད་པས་ན། ཆོས་རྣམས་ཐམས་ཅད་རྒྱུ་ལས་རབ་ཏུ་བྱུང༌། ། ཞེས་གསུངས།
རྒྱུ་ཡང་ཉོན་མོངས་པས་ཀུན་ནས་བསླངས་པའི་ལས་མི་དགེ་བ་བསགས་པའི་འབྲས་བུ་ངན་སོང་གསུམ་དང༌། རྒྱུ་དགེ་བ་བསགས་པ་ལས་འབྲས་བུ་མཐོ་རིས་རྣམ་གསུམ་འབྱུང་བ་ཡིན་ཏེ། རིན་ཆེན་ཕྲེང་བ་ལས། ཆགས་དང་ཞེ་སྡང་གཏི་མུག་གསུམ། ། དེས་བསྐྱེད་ལས་ནི་མི་དགེ་བ། ། མི་དགེ་བ་ལས་སྡུག་བསྔལ་དང༌། ། དེ་བཞིན་ངན་འགྲོ་ཐམས་ཅད་དེ། ། མ་ཆགས་ཞེ་སྡང་གཏི་མུག་མེད། ། དེས་བསྐྱེད་ལས་ནི་དགེ་བ་ཡིན། ། དགེ་ལས་བདེ་འགྲོ་ཐམས་ཅད་དང༌། །
སྐྱེ་བ་ཀུན་ཏུ་བདེ་བ་དག ། ཅེས་སོགས་གསུངས་ཤིང༌། སྤྱོད་འཇུག་ལས། དགེ་བ་དག་ཀྱང་མ་བྱས་ཤིང༌། ། སྡིག་པ་དག་ཀྱང་ཉེར་བསགས་ན། ། བསྐལ་པ་བྱེ་བ་བརྒྱར་ཡང་ནི། ། བདེ་འགྲོའི་སྒྲ་ཡང་ཐོས་མི་འགྱུར། ། ཞེས་གསུངས། ཁྱད་པར་དགེ་བའི་ནང་ནས་ཀྱང་རྒྱུ་ཚུལ་ཁྲིམས་བསྲུངས་པ་ལས་སྤྱིར་མངོན་མཐོའི་རྟེན། བྱེ་བྲག་དལ་འབྱོར་གྱི་ལུས་རྟེན་སྒྲུབ་དགོས་པ་ལས།
དེ་བསྲུང་མཁན་ཆེས་ཉུང་བས་འབྲས་བུ་མི་ལུས་རྣམ་དག་རྙེད་པར་དཀའ་སྟེ། འཕགས་པ་ནམ་མཁའ་མཛོད་ཀྱིས་ཞུས་པའི་མདོ་ལས། ཚུལ་ཁྲིམས་ནི་ལྷ་དང་མིར་སྐྱེ་བའི་རྒྱུ་སྟེ། ། ཞེས་དང༌། ལས་རྣམ་པར་འབྱེད་པའི་མདོ་ལས། མི་ལུས་ཐོབ་པར་འདོད་པས། གསུང་རབ་ཀློག་པ་དང༌། ཚུལ་ཁྲིམས་བསྲུང་བར་བྱའོ། ། ཞེས་དང༌། དབུ་མ་ལ་འཇུག་པ་རྩ་ཤེར་ལས།
ཚུལ་ཁྲིམས་ཀྱིས་ནི་བདེ་འགྲོ་ཐོབ། ། མངོན་མཐོའི་རྒྱུ་ནི་ཚུལ་ཁྲིམས་ལས་གཞན་མེད། ། ཅེས་དང༌། སྐྱེ་བོ་ཚུལ་ཁྲིམས་རྐང་པ་ཆག་གྱུར་ན། ། སྦྱིན་པས་ལོངས་སྤྱོད་ལྡན་ཡང་ངན་འགྲོར་འགྲོ། ། ཞེས་བཤད་ཅིང༌། རྗེ་བཙུན་མི་ལའི་ཞལ་ནས། དལ་འབྱོར་མི་ལུས་མི་དཀོན་རྒྱུ། ། ཚུལ་ཁྲིམས་བསྲུང་བའི་མི་རེ་ཉུང༌། ། ཞེས་གསུངས།
འདིར་དལ་འབྱོར་གྱི་རྒྱུར་གྱུར་པའི་ཚུལ་ཁྲིམས་དེ་ཚུལ་ཁྲིམས་ཙམ་དང༌། ཚུལ་ཁྲིམས་ཀྱི་ཕར་ཕྱིན་སོགས་གང་ཞིག་ཡིན་སྙམ་ན། ནམ་མཁའ་མཛོད་ཀྱིས་ཞུས་པའི་མདོ་ལུང་གོང་སྨོས་ཀྱི་འཕྲོར། ལྷ་དང་མིར་སྐྱེས་ནས་བྱང་ཆུབ་སེམས་དཔའ་སེམས་ཅན་རྣམས་ཚུལ་ཁྲིམས་ལ་རབ་ཏུ་འཛུད་དེ། ཚུལ་ཁྲིམས་ཡང་དག་པར་བཟུང་བ་དེ་ཡང་ཐམས་ཅད་མཁྱེན་པར་བསྔོས་ནས་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱེད་དོ། ། ཞེས་གསུངས་པ་འདིས་ན་ཚུལ་ཁྲིམས་ཙམ་དུ་གྲུབ་ལ། ཕ་རོལ་ཏུ་ཕྱིན་པའི་ཚུལ་ཁྲིམས་ཀྱི་ཁྱད་པར་ནི། གསེར་འོད་དམ་པའི་མདོ་ལས། དེ་ལ་ཕ་རོལ་ཕྱིན་པའི་དོན་གང་ཞེ་ན། སྤྱོད་པའི་ཁྱད་པར་ཡོངས་སུ་རྫོགས་པར་བྱེད་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། །
ཡེ་ཤེས་ཟབ་ཅིང་རྒྱ་ཆེ་བ་ཡོངས་སུ་རྫོགས་པར་བྱེད་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། ། འདུས་བྱས་དང་འདུས་མ་བྱས་ལ་ཆགས་པ་མེད་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། ། འཁོར་བའི་ཉེས་པ་ཇི་ལྟ་བ་བཞིན་དུ་རྟོགས་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། ། སྐྱེ་བོ་མི་མཁས་པ་རྣམས་ཁོང་དུ་ཆུད་པར་བྱེད་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། ། ཆོས་ཀྱི་མཛོད་ཟད་མི་ཤེས་པ་ཡང་དག་པར་སྟོན་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། ། སྒྲིབ་པ་མེད་པའི་རྣམ་པར་ཐར་པ་ཡོངས་སུ་རྫོགས་པར་བྱེད་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། ། སེམས་ཅན་གྱི་ཁམས་རབ་ཏུ་ཤེས་པར་བྱ་བའི་དོན་ནི་ཕ་རོལ་ཏུ་ཕྱིན་པའི་དོན་ཏོ། ། སྦྱིན་པ་མཉམ་པ་ཉིད་རྗེས་སུ་རྟོགས་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། ། ཚུལ་ཁྲིམས་མཉམ་པ་ཉིད་རྗེས་སུ་རྟོགས་པའི་དོན་ནི་ཕ་རོལ་ཏུ་ཕྱིན་པའི་དོན་ཏོ། ། ཞེས་སོགས་མང་དུ་གསུངས་པ་སྟེ་ཚུལ་ཁྲིམས་ཙམ་ལ་མེད་པའི་ཁྱད་པར་གྱི་དོན་ཏོ།
ཡང་སྤྱོད་འཇུག་ལས། ཉ་ལ་སོགས་པ་གང་ཞིག་ཏུ། ། དེ་དག་གསོད་མི་འགྱུར་བར་བསྐྲད། ། སྤོང་བའི་སེམས་ནི་ཐོབ་པ་ལས། ། ཚུལ་ཁྲིམས་ཕ་རོལ་ཕྱིན་པར་བཤད། ། ཅེས་མི་མཐུན་ཕྱོགས་དེ་དེ་སྤོང་བའི་སེམས་ལ་ཕར་ཕྱིན་དུ་གསུངས་པ་ནི་ཕར་ཕྱིན་དངོས་ཀྱི་རྒྱུར་གྱུར་པ་ལ་དགོངས་པ་སྟེ། སྤོང་བའི་སེམས་པ་མཚུངས་ལྡན་དང་བཅས་པ་ནི་བྱང་སེམས་ཀྱི་སྡོམ་པའི་ངོ་བོ་ཡིན་ལ། དེ་ཤེས་རབ་ལ་སོགས་པའི་གྲོགས་ཀྱིས་ཟིན་ཅིང་གོང་ནས་གོང་དུ་འཕེལ་བ་རྫོགས་ན་ཕར་ཕྱིན་དངོས་སུ་འགྱུར་བས་སོ། ། གཉིས་པ་ངོ་བོའི་སྒོ་ནས་རྙེད་པར་དཀའ་བ་ནི། དལ་བ་བརྒྱད་ཚང་བ་རྙེད་པར་དཀའ་སྟེ།
མི་ཁོམ་པའི་གནས་བརྒྱད་དུ་སྐྱེ་བ་ཆེས་སླ་བས་སོ། ། དེ་ཡང་མི་ཁོམ་པ་བརྒྱད་ནི། དྲན་པ་ཉེར་བཞག་ལས། དམྱལ་བ་ཡི་དྭགས་དུད་འགྲོ་དང༌། ། ཀླ་ཀློ་ཚེ་རིང་ལྷ་དང་ནི། ། ལོག་ལྟ་སངས་རྒྱས་ཀྱིས་སྟོངས་པ། ། ལྐུག་པ་འདི་དག་མི་ཁོམས་བརྒྱད། ། ཅེས་གསུངས་སོ། ། འདི་དག་ཇི་ལྟར་མི་ཁོམ་པ་ཡིན་ཞེ་ན། དམྱལ་བ་ནི་རྟག་ཏུ་སྡུག་བསྔལ་བའི་རང་བཞིན་ཡིན་པའི་ཕྱིར་དང༌།
ཡི་དྭགས་ནི་སེམས་ཚིག་པའི་རང་བཞིན་ཡིན་པའི་ཕྱིར་དང༌། དུད་འགྲོ་ནི་ཀུན་ཏུ་རྨོངས་པ་ཤས་ཆེ་བའི་ཕྱིར། དེ་དག་གསུམ་ཆར་ཡང་ངོ་ཚ་མེད་པ་དང༌། ཁྲེལ་མེད་པ་དང༌། གཏི་མུག་པ་ལ་སོགས་པས་རྒྱུད་མ་རུངས་པར་གྱུར་པའི་ཕྱིར། ཆོས་ཉམས་སུ་ལེན་པའི་གོ་སྐབས་མེད་ལ། ལྷ་ཚེ་རིང་པོ་ནི་སྤྱིར་གཟུགས་མེད་ཀྱི་ལྷ་དང༌། ཁྱད་པར་འདུ་ཤེས་མེད་འདུ་ཤེས་མེད་མིན་གྱི་ལྷ་རྣམས་ལ་འཇུག་པའི་རྣམ་ཤེས་འཁོར་དང་བཅས་པ་རྒྱུན་ཆད་པས་ཚོར་བ་རགས་པ་འགག་པའི་ཕྱིར། ཆོས་ཀྱི་སྣོད་དུ་མི་རུང་བས་ན། སྡུད་པ་རིན་པོ་ཆེར།
བྱང་ཆུབ་ཡོན་ཏན་ཕ་རོལ་ཕྱིན་རྣམས་འགྱུར་འོང་ཞེས། གཟུགས་མེད་ཁམས་སུ་སྐྱེ་བ་དོན་དུ་གཉེར་མི་བྱེད། ། ཅེས་གསུངས་པ་བཞིན་དང༌། ཡང་ན་ཚངས་པ་ཆེན་པོ་ནི་འཇིག་རྟེན་གྱི་བྱེད་པ་པོ་ཡིན་སྙམ་པའི་ལྟ་བ་ངན་པའི་གནས་ཡིན་པས་དང༌། འདོད་ཁམས་ཀྱི་ལྷ་ཡང་འདོད་པའི་ཡོན་ཏན་ལ་ཆགས་པས་གཡེངས་ནས་དགེ་བ་ལ་མི་འབད་པ་མང་བས་མི་ཁོམ་པའི་ཕྱོགས་སུ་གཏོགས་ལ། མིར་གྱུར་དུ་ཟིན་ཀྱང་ཀླ་ཀློ་ནི་དགེ་སྡིག་མི་ཤེས་པ་ལོག་པའི་སྤྱོད་པས་འཚོ་བ་དང༌། ལོག་པར་ལྟ་བ་ནི། ཇི་སྐད་དུ། ཡོད་ཅེས་བྱ་བ་རྟག་པར་ལྟ། ། མེད་ཅེས་བྱ་བ་ཆད་པར་ལྟ། །
ཞེས་འབྱུང་བ་ལྟར་རྟག་ཆད་གཉིས་ཀྱིས་བསྡུས་ཏེ། དཔེར་མཚོན་ན། ལྷའི་དྲང་སྲོང་ཕུར་བུས་ལྷ་རྣམས་ལྷ་མིན་གྱི་གཡུལ་ལས་རྒྱལ་བར་བྱེད་པའི་ཕྱིར། ཚེ་སྔ་ཕྱི་དང་དགེ་སྡིག་མེད་པའི་བསྟན་བཅོས་བརྩམས་པའི་རྗེས་སུ་འབྲངས་ནས་དྲང་སྲོང་འཇུག་སྟོབས་སོགས་ཀྱིས་དར་བར་བྱས་པ་ཚུ་རོལ་མཛེས་པའམ་རྒྱང་འཕེན་པ་ཞེས་གྲགས་པ་ལྟ་བུ་ཆད་ལྟ་དང༌། སྟོན་པ་སེར་སྐྱའི་རྗེས་སུ་འབྲངས་ནས་དེ་ཉིད་ཉེར་ལྔ་ཁས་ལེན་ཅིང༌། དེའི་ཚུལ་ཤེས་ནས་གྲོལ་བར་འདོད་པ་གྲངས་ཅན་པ་དང༌། ལྷ་ཆེན་དབང་ཕྱུག་གིས་མཆོག་སྦྱིན་པའི་དྲང་སྲོང་གཟིགས་ཟན་ནམ་རྐང་མིག་གི་རྗེས་སུ་འབྲངས་ཤིང་ཤེས་བྱའི་ཚིག་དོན་དྲུག་སོགས་ཁས་ལེན་པ་དབང་ཕྱུག་པ་དང༌། ཁྱབ་འཇུག་ལྷར་འཛིན་ཅིང་སྟོན་པ་རྒྱལ་དཔོག་པ་སོགས་ཀྱི་རྗེས་སུ་འབྲང་བ་ཁྱབ་འཇུག་པ་དང༌། དྲང་སྲོང་རྒྱལ་བ་དམ་པའི་རྗེས་སུ་འབྲངས་ནས་རྫས་དྲུག་སོགས་ཁས་ལེན་པ་གཅེར་བུ་པ་སྟེ་རྟག་སྨྲ་སྡེ་བཞིར་གྲགས་པ་མུ་སྟེགས་པ་དང༌། གཞན་ཡང་ལྷ་མིན་གྱི་རྗེས་སུ་འབྲང་བའི་དྲང་སྲོང་གིས་སྦྱར་བའི་གཞུང་ལུགས་འཛིན་པ་ཏ་ཟིག་པའམ་ཀླ་ཀློར་གྲགས་པ་རྣམས་དང༌།
བོད་དུ་གཤེན་རབ་མི་བོའི་རྗེས་འབྲང་གཡུང་དྲུང་བོན་དང༌། རྒྱ་ཡུལ་དུ་ཟིང་ཤིང་གི་གྲུབ་མཐའ་འཛིན་པ་སོགས་དེ་རྣམས་མུ་སྟེགས་དངོས་མིན་ཡང༌། ཏ་ཟིག་པ་ནི་མུ་སྟེགས་བྱེད་ལས་ཀྱང་ཐ་ཆད་ལ་ཕྱི་མ་གཉིས་བདག་ཁས་མི་ལེན་པ་སོགས་དེ་བས་ཅུང་སྐྱོན་ཆུང་བ་ཡིན་ཀྱང་རྟག་པར་སྨྲ་བའི་ཕྱོགས་སུ་འདུ་བ་ནི་ཡིན་ནོ། ། དེ་ལྟར་ན་ཆད་པར་བལྟ་བ་ནི་མངོན་མཐོའི་རྒྱུར་ཡང་མི་ཁོམ་ལ། རྟག་སྨྲ་བ་ཕལ་ལ་མངོན་མཐོ་གྲུབ་སྐལ་ཙམ་ཡོད་ཀྱང༌། ཆོས་འདི་པ་ལས་གཞན་དུ་གྱུར་པའི་ཕྱིར་ཐར་པ་དང་ཐར་ལམ་མི་ཤེས་པས་མི་ཁོམ་པའི་ཕྱོགས་སུ་གཏོགས་པའོ། ། སངས་རྒྱས་ཀྱིས་སྟོངས་པའི་འཇིག་རྟེན་ནི་མུན་པའི་བསྐལ་པར་སྐྱེས་པ་ལྟ་བུ་བླ་ན་མེད་པའི་སྟོན་པ་དང་དེའི་བསྟན་པ་འབྱུང་བ་མེད་པས་དང༌། ཡང་ན་འཕགས་པ་ཀླུ་སྒྲུབ་ཀྱིས། ཉི་མ་ཟླ་བ་ཉིད་ཐོབ་རང་ལུས་ཀྱི། ། འོད་ཀྱིས་འཇིག་རྟེན་མཐའ་དག་སྣང་བྱས་ནས། །
སླར་ཡང་མུན་ནག་སྨག་ཏུ་ཕྱིན་གྱུར་ནས། ། རང་གི་ལག་པ་བརྐྱང་བའང་མཐོང་མི་འགྱུར། ། ཞེས་ལས་ཀྱིས་མུན་ནག་ཀུན་ཏུ་འཐིབས་པས། རང་གི་ལག་པ་བརྐྱང་བསྐུམ་ཙམ་ཡང་མི་མཐོང་ན། སྟོན་པ་དང་བསྟན་པའི་སྣང་བ་ལྟ་སྨོས་ཀྱང་ཅི་དགོས་པ་དག་གོ ། ལྐུག་པ་ནི་དབང་པོ་མི་གསལ་བས་ལེགས་ཉེས་ཀྱི་མཚམས་མི་འབྱེད་ཅིང་མི་ཤེས་པས་དམ་པའི་ཆོས་ཉན་པར་མི་ཁོམས་པ་ཞེས་བྱའོ། ། དེ་བཞིན་དུ་འབྱོར་བ་དང་ལྡན་པའང་རྙེད་པར་དཀའ་བ་ཡིན་ཏེ། འབྱོར་པ་བཅུ་ནི། སངས་རྒྱས་ཀྱི་སྙིང་པོ་ཞེས་བྱ་བ་ལས། དགེ་སློང་དག་དལ་འབྱོར་ནི་རྣམ་པ་བཅུ་སྟེ།
གཞན་གྱི་འབྱོར་པ་ལྔ་དང༌། རང་གི་འབྱོར་པ་ལྔའོ། ། ཞེས་གསུངས། དེ་ཡང༌། ཡུལ་གྱི་དབུས་སུ་མིར་སྐྱེས་ཤིང༌། ། དབང་པོ་ཚང་ཞིང་གནས་ལ་དད། ། ལས་མཐའ་མ་ལོག་མཐའ་རུ་ཕྱིན། ། འདི་ལྔ་རང་གི་འབྱོར་པ་ཡིན། ། ཞེས་སྤྱིར་གྱིས་མིར་སྐྱེས་པ། དེའི་ནང་ནས་ཀྱང་ཡུལ་དབུས་སུ་སྐྱེས་པ་སྟེ།
ས་བརྩིས་ཀྱིས་ཕྱེ་བ་ལ། འཛམ་བུའི་གླིང་གི་ལྟེ་བ་དུས་གསུམ་རྒྱལ་བ་མངོན་པར་བྱང་ཆུབ་པའི་གནས་རྡོ་རྗེའི་གདན་དང་ཉེ་བ། མ་གྷ་ངྷ་དང༌། མཉན་ཡོད་ལ་སོགས་པ་ལྟ་བུ། ཆོས་རྩིས་ཀྱིས་ཕྱེ་བ་ནི་སྟོན་པའི་བསྟན་པ་རྣམ་པར་དག་པ་གང་དུ་ཡོད་པ་སྟེ། དེང་གི་དུས་ཁ་བ་ཅན་གྱི་ལྗོངས་འདི་ཉིད་དུ་སྐྱེས་པ་རྣམས་སོ། ། དེ་ཡང་དབང་པོ་ལྔ་ཚང་ཞིང་གསལ་བ་སྟེ། གླེན་ལྐུགས་འོན་ལོང་སོགས་ཀྱི་སྐྱོན་མེད་པའོ། ། གནས་ལ་དད་པ་ནི། སྟོན་པས་གསུངས་པའི་དམ་པའི་ཆོས་འདུལ་བ་དཀར་པོའི་ཆོས་ཐམས་ཅད་ཀྱི་གནས་སུ་གྱུར་པ་ལ་དད་པ་སྟེ།
ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལེགས་པར་གསུངས། ། ཤེས་འབྱུང་ངོ༌། ། ལས་ཀྱི་མཐའ་མ་ལོག་པ་ནི། ཚེ་འདི་ལ་མཚམས་མེད་པ་ལྔ་དང༌། ཉེ་བའི་མཚམས་མེད་སོགས་མ་བྱས་པའོ། ། འོ་ན་མཚམས་མེད་བྱས་པ་འགྱོད་ཚངས་དང་བཅས་པས་ཆོས་སྒོར་འཇུག་ན་ཡང་གྲོལ་བའི་སྐལ་བ་མེད་པ་ཞིག་གམ་སྙམ་ན། ཐེག་པ་ཐུན་མོང་དང་བསྟུན་ན་ཚེ་འདིར་བདེན་པ་མཐོང་བ་སོགས་ཀྱི་གེགས་སུ་འགྱུར་བ་རྒྱལ་པོ་མ་སྐྱེས་དགྲའི་གཏམ་རྒྱུད་སོགས་ཀྱིས་གསལ་མོད། གཞན་དུ་ན་རྒྱུད་བླ་མར། གང་ཞིག་ཡང་ཡང་སྡིག་གྲོགས་བསྟེན་པས་སངས་རྒྱས་ངན་སེམས་ལྡན་གྱུར་དང༌། །
ཕ་མ་དགྲ་བཅོམ་གསོད་པ་བྱ་བ་མིན་བྱེད་མཆོག་ཚོགས་འབྱེད་པའི་མི། ། དེ་ཡང་ཆོས་ཉིད་ངེས་པར་བསམ་ན་མྱུར་དུ་དེ་ལས་ཐར་འགྱུར་གྱི། ། ཞེས་གསུངས་ཤིང༌། ཁྱད་པར་སྔགས་བླ་མེད་དུ་ནི། གདོལ་པ་སྨྱིག་མཁན་ལ་སོགས་པ། ། མཚམས་མེད་ལྔ་ནི་བྱེད་པ་རྣམས། ། སྔགས་ཀྱི་སྤྱོད་པས་རྗེས་དཔྱད་ན། ། སྐྱེ་འདི་ཉིད་ལས་སངས་རྒྱས་འགྲུབ། ། ཅེས་དུས་འཁོར་རྩ་རྒྱུད་ལས་གསུངས་པས་སོ། ། དེ་ལྟ་ན་ཡང་མི་ཟད་པའི་སྡིག་པ་མ་བྱས་པ་ནི་ལམ་རྒྱུད་ལ་སྐྱེ་མྱུར་བའི་ཁྱད་པར་གྱིས་བཟུང་བ་ཡིན་ནོ། །
ད་ལྟར་ལྔ་ནི་རང་རྐྱེན་གཙོ་བས་རང་འབྱོར་དུ་བཞག་ལ། གཞན་རྐྱེན་གཙོ་བོར་གྱུར་པའི་གཞན་འབྱོར་ལྔ་ནི། སངས་རྒྱས་བྱོན་དང་དེས་ཆོས་གསུངས། ། བསྟན་པ་གནས་དང་དེ་རྗེས་འཇུག ། གཞན་གྱི་ཕྱིར་ན་སྙིང་བརྩེ་བ། ། འདི་ལྔ་གཞན་གྱི་འབྱོར་པ་ཡིན། ། ཞེས་རྫོགས་པའི་སངས་རྒྱས་འཇིག་རྟེན་དུ་བྱོན་པ། བྱོན་ནས་དམ་པའི་ཆོས་ཀྱི་འཁོར་ལོ་བསྐོར་བ། དེའི་བསྟན་པ་ཡང་དག་པར་གནས་པ། དེའི་རྗེས་སུ་སྒྲུབ་པའི་གང་ཟག་བླ་མ་དགེ་བའི་བཤེས་གཉེན་སོགས་ཡོད་ཅིང༌།
དེས་ཀྱང་སྙིང་རྗེས་གཞན་རྗེས་སུ་འཛིན་ནུས་པ་དང༌། འཚོ་ཆས་ཀྱང་གཞན་གྱིས་སྦྱོར་བ་དད་ལྡན་གྱི་སྦྱིན་བདག་ཡོད་པ་ལྔའོ། ། འདིར་དེ་རྗེས་འཇུག་པའི་དོན་ལ། རང་བསྟན་པ་དེར་ཞུགས་པ་ཞེས་བཤད་པ་ནི། སྤྱིར་གཞན་རྐྱེན་དུ་མི་གསལ་ཡང༌། རྗེ་བོ་དང་གཉེན་འདུན་སོགས་ཀྱིས་བཀག་འགེགས་པ་མེད་པས་བསྟན་པ་ལ་ཞུགས་ཟིན་ནམ་འཇུག་རུང་གི་དབང་དུ་བྱས་ན་ནི་དེ་ཡང་གཞན་འབྱོར་དུ་འཐད་པར་འགྱུར་རོ། ། དེ་ལྟར་དལ་འབྱོར་གྱི་ཆོས་བཅོ་བརྒྱད་ཚང་བའི་མི་ལུས་དེ་ཤིན་ཏུ་རྙེད་དཀའ་བར་ངེས་པ་འདྲེན་པའི་ལུང་ཡང༌། འཕགས་པ་སྡོང་པོ་བཀོད་པའི་མདོ་ལས་ཀྱང༌། མི་ཁོམ་པ་བརྒྱད་ལས་བཟློག་པ་ཡང་རྙེད་པར་དཀའ། མིར་གྱུར་པ་ཡང་རྙེད་པར་དཀའ།
དལ་བ་ཕུན་སུམ་ཚོགས་པ་རྣམ་པར་དག་པ་ཡང་རྙེད་པར་དཀའ། སངས་རྒྱས་འབྱུང་བའང་རྙེད་པར་དཀའ། དབང་པོ་མ་ཚང་བ་མེད་པའང་རྙེད་པར་དཀའ། སངས་རྒྱས་ཀྱི་ཆོས་ཉན་པ་ཡང་རྙེད་པར་དཀའ། སྐྱེས་བུ་དམ་པ་དང་འགྲོགས་པ་ཡང་རྙེད་པར་དཀའ། ཡང་དག་པའི་དགེ་བའི་བཤེས་གཉེན་རྣམས་ཀྱང་རྙེད་པར་དཀའ། ཡང་དག་པའི་ཚུལ་རྗེས་སུ་བསྟན་པ་ཉེ་བར་བསྒྲུབ་པ་ཡང་རྙེད་པར་དཀའ། ཡང་དག་པའི་འཚོ་བ་ཡང་རྙེད་པར་དཀའ། མིའི་འཇིག་རྟེན་ན་ཆོས་དང་རྗེས་སུ་མཐུན་པའི་ཆོས་ལ་ནན་ཏན་བྱེད་པ་ཡང་རྙེད་པར་དཀའ། ཞེས་གསུངས་པ་དང༌།
སྙིང་རྗེ་པདྨ་དཀར་པོའི་མདོ་ལས་ཀྱང༌། མིར་སྐྱེ་བ་ནི་རྙེད་པར་དཀའ། དལ་བ་ཕུན་སུམ་ཚོགས་པའང་རྙེད་པར་དཀའ། སངས་རྒྱས་འཇིག་རྟེན་དུ་འབྱུང་བའང་རྙེད་པར་དཀའ། དགེ་བའི་ཆོས་ལ་འདུན་པའང་རྙེད་པར་དཀའ། ཡང་དག་པའི་སྨོན་ལམ་ཡང་རྙེད་པར་དཀའ་བ་ལགས་སོ། ། ཞེས་དང༌། བྱང་ཆུབ་སེམས་དཔའི་སྡེ་སྣོད་ལས། མིར་གྱུར་པ་ནི་དཀའ་བ་སྟེ། ། མི་སྲོག་ཐོབ་པའང་དཀའ་བ་ཡིན། །
དམ་པའི་ཆོས་ཐོབ་དཀའ་བ་སྟེ། ། སངས་རྒྱས་འབྱུང་བའང་དཀའ་བ་ཡིན། ། ཞེས་སོགས་བསམ་གྱིས་མི་ཁྱབ་བོ། ། གསུམ་པ་གྲངས་ཀྱི་སྒོ་ནས་རྙེད་པར་དཀའ་བ་བསྟན་པ་ནི། འགའ་ཞིག་འདི་སྙམ་དུ། འགྲོ་བ་མིའི་ལུས་རྟེན་རྙེད་དཀའ་བ་མི་བདེན་ཏེ། ཕྱོགས་མཐའ་དག་ན་མི་བསམ་གྱིས་མི་ཁྱབ་པ་འདུག་པས་སོ་སྙམ་ན། དེ་ནི་རྟོག་དཔྱོད་ཞིབ་མོས་ལེགས་པར་མ་བརྟགས་པས་ལན་པ་སྟེ། སྤྱིར་ལུས་མ་ཐོབ་པ་བར་དོའི་སྲིད་པ་ནི་བསམ་གྱིས་མི་ཁྱབ་པར་གསུང་རབ་ལས་འབྱུང་ཞིང༌། རྗེ་བཙུན་གོང་མ་ལྷའི་སྤྱན་དག་པ་ཐོབ་པ་རྣམས་ཀྱིས་ཀྱང་གསུངས་ལ།
ལུས་ཐོབ་པ་རིགས་དྲུག་གི་སེམས་ཅན་དེ་བས་ཉུང་དུ་ཟིན་ཀྱང༌། འགྲོ་བ་གཞན་གྱི་ལུས་རྟེན་ནི་མི་ལུས་ལ་ལྟོས་ན་བགྲང་གིས་མི་ལང་བ་ལྟ་བུ་ཡོད་དེ། སེམས་ཅན་དམྱལ་བ་ནི་ས་ཆེན་པོའི་རྡུལ་ཙམ། ཡི་དྭགས་ནི་ཁ་བ་བུ་ཡུག་འཚུབ་པ་ཙམ། དུད་འགྲོ་ནི་བྱིངས་ན་གནས་པ་ནི་ཆང་དར་མའི་སྦང་མ་ཙམ་ཞེས་གྲགས་ལ། ངན་སོང་གི་ནང་ནས་ཉུང་ཤོས་དུད་འགྲོ་དེ་ལའང་བྱིངས་ཆེ་བ་ནི་བྱིངས་ན་གནས་པ་སྟེ། རྒྱ་མཚོ་ཆེན་པོར་གནས་འཆའ་བ་སོགས་ཡིན་ལ། མི་ཡུལ་ན་ཡོད་པ་ནི་ཁ་འཐོར་བ་སྟེ། སྔ་མ་ལ་ལྟོས་ན་ཤིན་ཏུ་ཉུང་ངུ་ཡིན་མོད་ཀྱང༌། མི་ལུས་ལ་ལྟོས་ན་བསམ་གྱིས་མི་ཁྱབ་སྟེ།
དུད་འགྲོའི་རིགས་མི་གཅིག་པ་བྱེ་བ་ཕྲག་བཅོ་བརྒྱད་ཡོད་པར་བཤད་པའི་ནང་ཚན་གྲོག་སྦུར་གཅིག་པུ་ཡང་བགྲང་གིས་མི་ལང་སྟེ། རྔ་བོ་ཆེའི་མདོ་ལས། རྒྱ་གྲོག་གི་ཚང་ཆེ་བ་རེ་ལ་འབུམ་ཕྲག་གསུམ། འབྲིང་ལ་ཁྲི་ཕྲག་གསུམ། ཐ་མ་ལ་སྟོང་ཕྲག་གསུམ་ཡོད་པར་བཤད་ལ། དེ་འདྲ་བས་རི་ཀླུངས་ཕལ་ཆེར་ཁྱབ་ཅིང༌། མི་ལུས་ནི་ཡུལ་སྡེ་རེར་ཡང་འབུམ་ཕྲག་གསུམ་ཕལ་ཆེར་མེད་པ་ཤེས་ཆེ་སྟེ། དེ་ཡང་མདོ་ལས། ས་རྡོ་རི་ཀླུངས་ཐམས་ཅད་དུད་འགྲོས་ཁེངས་གྱུར་ན། ། ངན་འགྲོ་གཞན་གྱི་ཚད་ནི་སུ་ཡིས་ཤེས། །
ཞེས་དང༌། གུ་རུ་པདྨའི་གསུངས་ལས། མི་ལུས་གྲངས་ཀྱི་སྒོ་ནས་རྙེད་དཀའ་བ། ། དཀའ་འམ་མི་དཀའ་སེམས་ཅན་གྲངས་ལ་ལྟོས། ། ཞེས་འབྱུང༌། དེ་ཡང་འདུལ་བ་ལུང་ལས། མཐོ་རིས་ནས་ངན་སོང་དུ་འགྲོ་བ་ནི་ས་ཆེན་པོའི་རྡུལ་ཙམ་མོ། ། ངན་སོང་ནས་མཐོ་རིས་སུ་འགྲོ་བ་ནི་སེན་མོའི་སྟེང་གི་རྡུལ་ཙམ་མོ། ། མཐོ་རིས་ནས་མཐོ་རིས་སུ་འགྲོ་བ་ནི་སེན་མོའི་སྟེང་གི་རྡུལ་ཙམ་མོ། ། ངན་སོང་ནས་ངན་སོང་དུ་འགྲོ་བ་ནི་ས་ཆེན་པོའི་རྡུལ་ཙམ་མོ། །
ཞེས་གསུངས་པའི་དོན་གྱིས་སོ། ། མི་ལུས་ཙམ་ཐོབ་པའི་ནང་ན་ཡང་དལ་འབྱོར་ཚང་བ་ཤིན་ཏུ་ཉུང་ཞིང༌། དེའི་ནང་ནས་ཀྱང་དལ་འབྱོར་དོན་ལྡན་དུ་སྒྲུབ་པ་ནི་མི་སྲིད་པ་ལྟ་བུར་འདུག་པས། རྗེ་བཙུན་གྱིས། དལ་འབྱོར་མི་ལུས་དཀོན་གསུངས་ཏེ། ། ཁྱོད་འདྲ་མཐོང་ན་དཀོན་རྒྱུ་མེད། ། ཅེས་ཁྱི་ར་བར་གསུངས་པ་བཞིན་ནོ། ། བཞི་པ་དཔེའི་སྒོ་ནས་རྙེད་པར་དཀའ་བ་བསྟན་པ་ནི། དཔེར་ན་རྒྱ་མཚོ་ཆེན་པོར་གཉའ་ཤིང་བུ་ག་གཅིག་པ་རླུང་གིས་བསྐྱོད་ནས་ཕྱོགས་ཀུན་ཏུ་འཁྱམས་པའི་ཚེ། རྒྱ་མཚོ་དེ་ན་རུས་སྦལ་ལོང་བ་ཞིག་ལོ་བརྒྱ་བརྒྱ་ན་ཆུའི་སྟེང་དུ་ཐོན་པ་དང༌།
གཉའ་ཤིང་གི་བུ་གར་མགྲིན་པ་ཚུད་པ་ཞིག་སྟེས་དབང་གིས་སྲིད་པ་ཙམ་ཡིན་གྱི། ཕལ་ཆེར་མི་ཚུད་པ་ཤས་ཆེ། དེ་བཞིན་དུ་ལས་དང་ཉོན་མོངས་པས་བསྐྱོད་དེ་འཁོར་བའི་རྒྱ་མཚོར་འཁོར་བ་ལས་ཅི་ཞིག་ན་དགེ་བའི་ལས་འགའ་ཞིག་གི་དབང་ལས་དལ་འབྱོར་གྱི་ལུས་རྟེན་སྲིད་མཐའ་མ་བཀག་ཙམ་ཐོབ་པ་ཡིན་ཏེ། སྤྱོད་འཇུག་ཏུ། དེ་ཉིད་ཕྱིར་ན་བཅོམ་ལྡན་གྱིས། ། རྒྱ་མཚོ་ཆེར་གཡེངས་གཉའ་ཤིང་གི ། བུ་གར་རུས་སྦལ་མགྲིན་ཚུད་ལྟར། ། མི་ཉིད་ཤིན་ཏུ་རྙེད་དཀའ་གསུངས། ། ཞེས་བསྟན་ལ། གང་དུ་གསུངས་པ་ཡང༌།
དགའ་བོ་རབ་ཏུ་བྱུང་བའི་མདོ་ལས། དགེ་སློང་དག་འཇིག་རྟེན་གྱི་ཁམས་འདི་རྒྱ་མཚོ་ཆེན་པོ་གཅིག་ཏུ་གྱུར་པའི་ནང་ན་རུས་སྦལ་ལོང་བ་ཚེ་ཡུན་རིང་པོ་འཚོ་བ་ཞིག་གནས་ཤིང༌། དེ་ལོ་བརྒྱ་འདས་པ་ན་ལན་གཅིག་གྱེན་དུ་འབྱུང་ལ། རྒྱ་མཚོ་དེ་ན་གཉའ་ཤིང་བུ་ག་གཅིག་པ་ཞིག་ཡོད་དེ། དེ་ཤར་གྱི་རླུང་གིས་བདས་ན་ནི་ནུབ་ཀྱི་ཕྱོགས་སུ་འགྲོ། ནུབ་ཀྱི་རླུང་གིས་བདས་ན་ནི་ཤར་གྱི་ཕྱོགས་སུ་འགྲོ། ཞེས་སོགས་རྒྱ་ཆེར་བཀའ་སྩལ་ནས། དགེ་སློང་དག་རུ་སྦལ་ལོང་བ་དེ་གྱེན་དུ་བྱུང་བའི་མགྲིན་པ་གཉའ་ཤིང་དེའི་བུ་གར་ཚུད་པར་འགྱུར་བའི་དུས་དེ་ནི་ཡོད་ཀྱི། ། དགེ་སློང་དག་མིར་སྐྱེ་བ་ཐོབ་པ་ནི་དེ་བས་ཀྱང་ཆེས་དཀའ་བར་ང་སྨྲའོ། ། ཞེས་གསུངས་པའོ། །
བཤེས་སྤྲིང་ལས། རྒྱ་མཚོ་གཅིག་གནས་གཉའ་ཤིང་བུ་ག་དང༌། ། རུ་སྦལ་འཕྲད་པ་བས་ཀྱང་དུད་འགྲོ་ལས། ། མི་ཉིད་ཆེས་ཐོབ་དཀའ་བས་མི་དབང་གིས། ། དམ་ཆོས་སྤྱོད་པས་དེ་འབྲས་མཆིས་པར་མཛོད། ། ཅེས་གསུངས། དཔེ་གཞན་ཡང་མངལ་འཇུག་ལས། ཁབ་མིག་ནམ་མཁའ་ལ་འཕྱར་ནས་ཡུངས་ཀར་སྤར་མོ་གང་གཏོར་ན་ཁབ་མིག་ནང་དུ་ཡུངས་ཀར་ཚུད་པ་ནི་སྲིད་ལ། མིའི་ལུས་ནི་ཤིན་ཏུ་རྙེད་པར་དཀའོ། ། ཞེས་གསུངས་སོ། །
ལྔ་པ་རྙེད་དོན་སྒྲུབ་པར་ནན་གྱིས་གདམས་པ་ནི། དེ་ལྟར་ན་དལ་འབྱོར་རྙེད་པར་དཀའ་མོད། རྙེད་པ་ལ་དོན་ཅི་ཞིག་ཡོད་སྙམ་ན། དཔེར་ན་དབུལ་པོ་ཞིག་གིས་ནོར་བུ་རིན་པོ་ཆེ་རྙེད་པ་བྱི་དོར་བྱས་ཤིང་མཆོད་ནས་གསོལ་བ་བཏབ་ན། དེའི་མཐུས་དབུལ་བ་ལས་གྲོལ་བ་གཞིར་བཅས་མོད། འོན་ཀྱང་དེ་ནི་ཚེ་འདི་ཁོ་ནར་བདེ་སྐྱིད་ཀྱི་གཞིར་གྱུར་པ་ཙམ་ཡིན། དལ་འབྱོར་གྱི་རྟེན་འདིས་ནི་ཚེ་འདིའི་བདེ་སྐྱིད་སྒྲུབ་ནུས་པར་མ་ཟད། ཕྱི་མ་ལྷ་མིའི་གོ་འཕང་སྒྲུབ་ནུས་པ་དང༌། གནས་སྐབས་ཀྱི་ཐར་པ་ཞི་བ་ཉན་རང་གི་མྱང་འདས་ཀྱང་སྒྲུབ་ནུས་པ་དང༌། ལྷག་པར་མཐར་ཐུག་གི་མྱང་འདས་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་སྒྲུབ་ནུས་པའི་ཕྱིར་དོན་ཤིན་ཏུ་ཆེ་བས་ཡིད་བཞིན་གྱི་ནོར་བུ་རྙེད་པ་བས་ཀྱང་བྱེ་བ་བརྒྱའི་ཆར་མི་ཕོད་པ་སྟེ།
སློབ་སྤྲིངས་ལས། གང་ཞིག་ཐོབ་ན་སྐྱེ་བའི་རྒྱ་མཚོ་མཐར་ཕྱིན་ཅིང༌། ། བྱང་ཆུབ་མཆོག་གི་ས་བོན་དགེ་བའང་འདེབས་བྱེད་པ། ། ཡིད་བཞིན་ནོར་བུ་བས་ཀྱང་ཡོན་ཏན་ཆེས་ལྷག་པའི། ། མི་ཉིད་ཐོབ་ནས་སུ་ཞིག་འབྲས་བུ་མེད་པར་བྱེད། ། ཅེས་འབྱུང་བ་ཡིན། འགྲོ་བ་གཞན་ལ་དེ་ལྟ་བུའི་ནུས་པ་མེད་པའི་རྒྱུ་མཚན་ཡང༌། ངན་སོང་གསུམ་ནི་མི་དགེ་བའི་འབྲས་བུ་ལ་ལོངས་སྤྱོད་པ་གཙོ་ཆེ། བདེ་འགྲོ་ལྷ་སོགས་ཀྱང་དགེ་བའི་འབྲས་བུ་ལ་ལོངས་སྤྱོད་པ་སྟེ། ལས་གསར་པ་སོག་པའི་མཐུ་ཆེ་རྒྱུ་མེད།
གླིང་བཞི་ལས་གཞན་གསུམ་པོ་ལོངས་སྤྱོད་ཀྱི་ས་པ་ཡིན་པས་ལས་གསར་དུ་སོག་པའི་མཐུ་ཆུང་ལ། འཛམ་བུ་གླིང་པ་ལས་ཀྱི་ས་པ་ཞེས་བྱ་སྟེ། དགེ་མི་དགེའི་ལས་གང་བྱེད་ཀྱང་གཞན་ལས་སྟོབས་ཆེ་བའི་དབང་གིས་དམ་པའི་ལམ་སྒྲུབ་པའི་རྟེན་དུ་བཟང་བས་ན། སློབ་སྤྲིང་གི་ལུང་འཕྲོར། བདེ་གཤེགས་ལམ་རྟེན་འགྲོ་བ་འདྲེན་པར་ཆེས་གྱུར་པའི། ། སེམས་ཀྱི་སྟོབས་ཆེན་མི་ཡིས་རྙེད་པ་གང་ཡིན་པའི། ། ལམ་དེ་ལྷ་དང་ཀླུ་ཡིས་མི་རྙེད་ལྷ་མིན་དང༌། ། མཁའ་ལྡིང་རིག་འཛིན་མིའམ་ཅི་དང་ལྟོ་འཕྱེས་མིན། ། ཞེས་གསུངས་ཤིང༌། རྣལ་འབྱོར་ཆེན་པོའི་རྒྱུད་སྡོམ་འབྱུང་ལས་ཀྱང༌།
འཛམ་བུ་གླིང་པ་གཙོ་བོ་མཆོག ། ཡུལ་དབུས་སུ་ནི་སྐྱེས་པ་སྟེ། ། ཞེས་དང༌། འཛམ་བུ་གླིང་དུ་ལེགས་སྐྱེས་པ། ། ལས་ཀྱི་ས་པར་རབ་ཏུ་གྲགས། ། ཞེས་གསུངས་སོ། ། དེས་ན་རྙེད་པར་དཀའ་ཞིང་དོན་ཆེ་བའི་དལ་འབྱོར་གྱི་རྟེན་ནི་རྙེད། མཇལ་བར་དཀའ་བ་སངས་རྒྱས་ཀྱི་བསྟན་པ་རིན་པོ་ཆེ་དང་མཇལ། ཟིན་པར་དཀའ་བ་དགེ་བའི་བཤེས་གཉེན་དམ་པའི་མགོན་གྱིས་ཟིན་པའི་དུས་འདིར། དལ་འབྱོར་ལ་སྙིང་པོ་ལེན་པའི་ཆོས་ཡང་དག་པ་ཞིག་མི་སྒྲུབ་པའི་ཐབས་མེད་པ་ཡིན་ཏེ།
སྤྱོད་འཇུག་ལས། དལ་འབྱོར་འདི་ནི་རྙེད་པར་ཤིན་ཏུ་དཀའ། ། སྐྱེས་བུའི་དོན་སྒྲུབ་ཐོབ་པར་གྱུར་པ་ལ། ། གལ་ཏེ་འདི་ལ་ཕན་པ་མ་བསྒྲུབས་ན། ། ཕྱིས་འདི་ཡང་དག་འབྱོར་པར་ག་ལ་འགྱུར། ། ཞེས་དང༌། མི་ཡི་གྲུ་ལ་བརྟེན་ནས་ནི། ། སྡུག་བསྔལ་ཆུ་བོ་ཆེ་ལས་སྒྲོལ། ། གྲུ་འདི་ཕྱིས་ནས་རྙེད་དཀའ་བས། ། རྨོངས་པ་དུས་འདིར་གཉིད་མ་ལོག །
ཅེས་དང༌། སློབ་སྤྲིང་ལས། མི་ཡི་དངོས་པོ་ཤིན་ཏུ་རྙེད་དཀའ་རྙེད་གྱུར་ནས། ། དོན་དུ་བརྣག་པ་གང་ཡིན་དེ་ནི་བརྟུན་ཏེ་སྒྲུབ། ། ཅེས་དང༌། སློབ་དཔོན་པདྨ་འོད་ཟེར་ལྡན་གྱིས། ཡང་ཡང་རྙེད་པ་ཨུ་དུམ་འབར་བ་འདྲ། ། རྙེད་པ་དོན་ཆེན་ཡིད་བཞིན་ནོར་བུ་འདྲ། ། དང༌། དལ་འབྱོར་རྙེད་པ་ཉིན་མོའི་སྐར་མ་ལ། །
ད་རེས་ལན་གཅིག་སྟོང་ཟད་བྱེད་དུ་འཕངས། ། ཕྱིས་ནས་གར་སྐྱེ་རང་དབང་ཅི་ཆ་མེད། ། དེ་བས་སྙིང་པོ་དུས་འདིར་བླང་ན་ལེགས། ། ཞེས་དང༌། ད་རེས་ཕུན་ཚོགས་རྐྱེན་ཀུན་འབྱོར་དུས་འདིར། ། བརྩོན་འགྲུས་དྲག་པོས་སྲིད་ལས་འདའ་བར་མཛོད། ། ཅེས་གསུངས་པ་དང༌། ཕ་དམ་པ་སངས་རྒྱས་ཀྱིས། ད་རེས་མ་སྒྲུབ་ཕྱི་ནས་ཅི་ཞིག་བྱ། ། དུས་བརྒྱ་ཟ་མ་ལན་གཅིག་དིང་རི་བ། །
ཞེས་དང༌། རྗེ་ཕག་གྲུས། ཐམས་ཅད་མི་ཁོམ་རང་བཞིན་ལས། ། དལ་འབྱོར་འཛོམ་པ་ཆེས་ཀྱང་དཀོན། ། དེ་བས་ཆོས་ལ་འདུན་པ་དཀོན། ། བུ་སྐལ་ལྡན་ཀུན་དོན་མེད་མ་སོང་མཛོད། ། ཅེས་སོགས་བདེན་པའི་སྙིང་པོ་ཅན་གྱི་གསུང་ངག་རྣམས་བློ་ལ་བཀོད་ནས་གཏན་གྱི་འདུན་མ་མ་ནོར་བར་སྒྲུབ་པ་ལ་ཅིས་ཀྱང་འབད་པར་འཚལ་ལོ། ། དེ་ལྟར་རྒྱུན་དུ་བསམ་པ་འབྱོངས་པའི་ཚད་ནི། རྒྱལ་བ་རྒོད་ཚང་པས། དོན་མེད་བྱ་བ་མི་བྱེད་ཅིང༌། །
ཉིན་མཚན་ཆོས་ཀྱི་ལས་ལ་བརྩོན། ། སྡིག་པའི་གྲོགས་པོ་སྤང་བ་གསུམ། ། དལ་འབྱོར་རྙེད་དཀའ་བསྒོམས་ན་འོང༌། ། ཞེས་གསུངས་པ་ལྟར་རོ།། ༈ །།གཉིས་པ་འཆི་བ་མི་རྟག་པའི་ཁྲིད་འཆད་པ་ལ་ཡང༌། སྐྱེས་ཀྱི་རྟིང་ལ་ངེས་པར་འཆི་བ། ནམ་འཆི་ཆ་མེད། འཆི་བའི་རྐྱེན་མང་བར་བསྟན་པ། ཅིས་ཀྱང་མི་བསྟོངས་པར་འཆི་བ་བསམ་པ། འཆི་བས་མི་འཇིགས་པའི་གནས་བཤད་པ་ལྔ་ལས།
དང་པོ། སྐྱེས་ཀྱི་རྟིང་ལ་ངེས་པར་འཆི་བ་བསམ་པ་ནི། སྔར་བསྟན་པའི་དོན་ལས། དལ་འབྱོར་གྱི་ལུས་རྟེན་རྙེད་པར་དཀའ་བ་དང་ཕན་ཐོགས་ཆེ་བ་ལ་ངེས་པ་རྙེད་ཀྱང༌། བླུན་པོ་འགའ་ཞིག་རྟེན་འདི་ལ་འཆི་བ་ཞེས་བྱ་བ་ཞིག་གཏན་ནས་མི་འོང་ངམ་སྙམ་པ་དང༌། ཡང་ཕལ་ཆེར་ཞིག་འཆི་བ་ཡོང་མི་ཡོང་གི་རྟོག་དཔྱོད་ཙམ་ཡང་མེད་པར་དལ་འབྱོར་ཆུད་ཟོས་ལ་གཏོང་བ་ཤ་སྟག་སྣང་བས། དེ་ལ་འདི་ལྟར་བསམ་དགོས་ཏེ། སྤྱིར་འདུས་བྱས་ཐམས་ཅད་མི་རྟག་པའི་རང་བཞིན་ཁོ་ན་ཡིན་པས་ན། བཅོམ་ལྡན་འདས་དེ་བཞིན་གཤེགས་པའི་ཞལ་ནས་ཀྱང༌། དགེ་སློང་དག་འདུས་བྱས་ཐམས་ཅད་ནི་མི་རྟག་པའོ། །
ཞེས་གསུངས་ཤིང༌། ཆེད་དུ་བརྗོད་པའི་ཚོམས་ལས། ཀྱེ་མ་འདུས་བྱས་རྣམས་མི་རྟག ། སྐྱེ་ཞིང་འཇིག་པའི་ཆོས་ཅན་ཡིན། ། སྐྱེས་ནས་འཇིག་པར་འགྱུར་བ་སྟེ། ། དེ་བས་ཉེ་བར་ཞི་བ་བདེ། ། ཞེས་གསུངས། དེས་ན་ལུས་ཅན་རྣམས་ཀྱང་སྐྱེས་པའི་རྗེས་སུ་འཆི་བ་ལས་མ་འདས་ལ། དེ་ཡང་དང་པོར་མངལ་དུ་ཞུགས་པ་ནས་བརྩམས་ཏེ་འཆི་བདག་གི་དྲུང་དུ་མགྱོགས་པའི་ཤུགས་ཀྱིས་བསྒྲོད་པར་བྱེད་པ་སྟེ། ཐུབ་པའི་སྐྱེས་རབས་ལས།
དང་པོ་མངལ་དུ་ཞུགས་པའི་ནུབ་མོ་ནས། ། དེ་ནས་བཟུང་སྟེ་འཇིག་རྟེན་འདི་དག་ནི། ། ལམ་དེར་ཞུགས་ནས་ལམ་གཞན་མ་གོལ་བར། ། འཆི་བདག་དྲུང་དུ་དེ་ནི་མྱུར་མགྱོགས་འགྲོ། ། ཞེས་དང༌། རྟོགས་བརྗོད་དཔག་བསམ་འཁྲི་ཤིང་ལས། ལུས་ཅན་ཚེ་ནི་རྒྱུག་ཆུ་བཞིན། ། གཡོ་བ་རྣམས་ཀྱི་སྙིང་སྡུག་གྲོགས། ། པདྨ་གཡོ་བའི་འདབ་རྩེ་ན། ། སྦྲེང་བའི་ཆུ་ཐིགས་ལྟ་བུ་ཡིན། །
ཞེས་དང༌། མདོ་རྒྱ་ཆེ་རོལ་པ་ལས། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་ལྟ་དང་མཚུངས། ། སྐྱེ་བོའི་ཚེ་འགྲོ་ནམ་མཁའི་གློག་འདྲ་སྟེ། ། རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། ། ཞེས་དང༌། ཕ་དམ་པ་སངས་རྒྱས་ཀྱིས། སྐྱེས་པའི་ནང་པར་འཆི་བའི་བྱ་བྱུང་བས། ། ལོང་མེད་རྒྱུད་ལ་ཁོལ་ཅིག་དིང་རི་བ། །
ཞེས་གསུངས། དཔེར་ན་གསོད་སར་ཁྲིད་པའི་དུད་འགྲོ་གོམ་པ་རེ་རེ་དོར་གྱིན་འཆི་བ་ལ་ཉེར་འགྲོ་བ་བཞིན་ཏེ། ཆེད་བརྗོད་ཀྱི་ཚོམས་ལས། དཔེར་ན་གསོད་པར་ངེས་པ་དག ། གོམ་པ་གང་དང་གང་བོར་བ། ། གསོད་པའི་དྲུང་དུ་ཉེ་བ་ལྟར། ། མི་རྣམས་སྲོག་ཀྱང་དེ་བཞིན་ནོ། ། ཞེས་དང༌། རྗེ་བཙུན་གྱིས། ཚེ་འདི་མི་རྟག་ཉི་རྒས་གྲིབ་སོ་འདྲ། །
ཕར་ཕར་ཕྱིན་ཀྱང་ཚུར་ཚུར་འོང༌། ། བྲོས་པས་ཐར་བ་ངས་མ་མཐོང༌། ། ཞེས་དང༌། ལོ་དང་ཟླ་བའི་ཆར་པས་བརྡུངས། ། ཞག་དང་ཟ་མའི་ཐིག་པ་བབས། ། སྒྱུ་ལུས་ཀྱི་ཁང་པ་འགྱེལ་ལ་ཁད། ། འཆི་བྲོད་ཀྱི་ཐིག་ཚགས་བྱེད་རེ་རན། ། ཞེས་གསུངས་སོ། ། གཉིས་པ་ནམ་འཆི་ཆ་མེད་བསམ་པ་ནི། སྤྱིར་ཁམས་གསུམ་གྱི་སེམས་ཅན་ཕལ་ཆེར་ལ་རང་རང་གི་ཚེ་ཚད་རེ་བཤད་མོད་ཀྱང༌།
མཛོད་ལས། སྒྲ་མི་སྙན་ན་ལོ་སྟོང་སྟེ། ། གཉིས་ན་ཕྱེད་ཕྱེད་དམན་པའོ། ། ཞེས་སྒྲ་མི་སྙན་པ་ཁོ་ན་ལོ་སྟོང་དུ་ངེས་པ་ལས། གཞན་རྣམས་ཚེ་ཚད་བཤད་པ་ལྟར་གནས་པའི་ངེས་པ་མེད་པར་བཤད་ཅིང༌། ལྷག་པར་འཛམ་བུ་གླིང་པ་ལ། འདི་ན་མ་ངེས་ཐ་མར་ནི། ། ལོ་བཅུ་དང་པོ་དཔག་ཏུ་མེད། ། ཅེས་ཚེ་ཚད་ཀྱང་གཅིག་ཏུ་ངེས་པ་མ་བཤད་པ་ལས། དེང་དུས་བཞི་བཅུ་ཁ་རལ་སུམ་ཅུར་ཉེ་བ་ཙམ་དུ་བབ་མོད།
དེ་ཙམ་ཡང་གནས་པར་མ་ངེས་པ་ནི། སྤྱོད་འཇུག་ལས། ཡིད་བརྟན་མི་རུང་འཆི་བདག་འདི། ། བྱས་དང་མ་བྱས་མི་སྡོད་པར། ། ན་དང་མི་ན་ཀུན་གྱི་ཡང༌། ། གློ་བུར་ཚེ་ལ་ཡིད་མི་བརྟན། ། ཞེས་དང༌། ཚོམས་ལས། ཁ་ཅིག་མངལ་དུ་འཆི་བར་འགྱུར། ། དེ་བཞིན་ཁ་ཅིག་སྐྱེས་ཙམ་ན། །
དེ་བཞིན་ཁ་ཅིག་གོག་ཙམ་ན། ། དེ་བཞིན་ཁ་ཅིག་ཡོང་རྒྱུག་ན། ། ལ་ལ་རྒས་དང་ལ་ལ་གཞོན། ། ལ་ལ་དར་ལ་བབ་པའི་མི། ། རིམ་གྱིས་རབ་ཏུ་འགྲོ་འགྱུར་ཏེ། ། འབྲས་བུ་སྨིན་པ་ལྟུང་བ་བཞིན། ། ཞེས་དང༌། སྔ་དྲོ་སྐྱེ་བོ་མང་མཐོང་བ། ། ཕྱི་དྲོ་འགའ་ཞིག་མཐོང་མི་འགྱུར། ། ཕྱི་དྲོ་སྐྱེ་བོ་མང་མཐོང་བ། །
སྔ་དྲོ་འགའ་ཞིག་མཐོང་མི་འགྱུར། ། སྐྱེས་པ་བུད་མེད་མང་པོ་དག ། དར་ལ་བབས་པའང་འཆི་བར་འགྱུར། ། དེ་ལ་མི་འདི་གཞོན་ཞེས་ཏེ། ། གསོན་པའི་གདེང་དྲོད་ཅི་ཞིག་ཡོད། ། ཅེས་འབྱུང༌། དེ་བཞིན་རང་ཐོག་ཏུ་ཡང་ངེས་པར་འོང་བས། སྤྱོད་འཇུག་ལས། དེ་རིང་ཁོ་ནར་མི་འཆི་ཞེས། ། བདེ་བར་འདུག་པ་རིགས་མ་ཡིན། །
བདག་ནི་མེད་པར་གྱུར་པའི་དུས། ། དེ་ནི་གདོན་མི་ཟ་བར་འབྱུང༌། ། ཞེས་དང༌། རྗེ་བཙུན་མི་ལའི་ཞལ་ནས་ཀྱང༌། ཁྱེད་གཞོན་པ་ཕོ་མོ་ཚོགས་ཙ་ན། ། འཆི་བ་ཡོང་སྙམ་མི་གདའ་སྟེ། ། འཆི་བ་ཐོག་བབས་ཀྱི་ཚུལ་དུ་འོང་གིན་གདའ། ། ཞེས་གསུངས། ། དེས་ན་ནང་པར་རམ་དོ་ནུབ་ཙམ་ཡང་གློ་བུར་དུ་སྟེང་འོག་བར་གསུམ་གྱི་གདོན་གྱིས་གནོད་པས་སམ། གཡང་ལ་ལྷུང་བའམ།
གཏིབས་འོག་ཏུ་ཚུད་པའམ། ནད་ཀྱིས་སམ། མཚོན་གྱིས་འཆི་བར་མི་འགྱུར་བའི་གདེངས་སུ་ལ་ཡང་མེད་ལ། དེ་མེད་བཞིན་དུ་དེ་རིང་འདི་བྱ། སང་འདི་བྱ། ད་གཟོད་ལ་སོགས་པའི་བྱ་བཞག་གི་ཕྱི་ཚིགས་དང་གསོག་འཇོག་སྒྲུབ་ཅིང༌། གལ་ཏེ་འཆི་བར་ཕན་པའི་ཆོས་དགོས་པར་ངེས་ཀྱང༌། རེ་ཞིག་འཇིག་རྟེན་འདུ་འགོད་ཀྱི་བྱ་བ་འདི་རྣམས་ཚར་བར་བྱས། ། དེ་ནས་ཆོས་བྱེད་པའི་མཐུན་རྐྱེན་ཡོ་བྱད་འཛོམ་པར་བསགས་ཏེ། ད་གདོད་རིམ་གྱིས་ཆོས་བྱས་པས་ཆོག་གོ་སྙམ་པ་དང༌།
དང་པོ་ལོ་འགའ་ཞིག་ཐོས་བསམ་སྐྱོངས་ལ་སླར་ནས་དོན་ཡིད་ལ་བྱའོ་སེམས་པ་སོགས་ཀྱིས་སྒྲུབ་པའི་ཆོས་ལ་ཕྱི་ཤོལ་དུ་བྱེད་པ་ནི་རང་གིས་རང་བསླུས་པ་ཁོ་ན་ཡིན་པས། སློབ་དཔོན་ཞི་བ་ལྷས། འདི་ནི་དེང་བྱ་སང་བྱ་ཞིང༌། ། འདི་བྱེད་བྱ་བར་གནས་པ་ལ། ། གློ་བུར་འཆི་བདག་འོང་ནས་ནི། ། ཀྱི་ཧུད་བཅོམ་ཞེས་སེམས་པར་འགྱུར། ། ཞེས་པ་དང༌། ཙནྡྲ་གོ་མིས། འདི་ནི་སང་བྱ་འདི་ནི་ཐང་ཅིག་འོག་ཏུ་བྱ། ། འདི་ནི་དེའུ་རེ་བྱ་ཞེས་སྐྱེ་བོ་སེམས་པ་ན། །
གཤིན་རྗེའི་ཕོ་ཉ་ལག་ཏུ་དབྱུག་པ་ཐོགས་པ་དག ། མིག་རྩ་དམ་ཁྲོས་མ་རངས་གད་མོས་རེ་སྙམས་འདེབས། ། ཞེས་སོ། དཔལ་ཨ་ཏི་ཤས་ཀྱང༌། བསྟན་བཅོས་དུ་མ་ཐོས་གྱུར་ཅིང༌། ། སྦྱངས་པས་མང་དུ་ཤེས་གྱུར་ཀྱང༌། ། དེང་བྱ་སང་བྱ་ཞེས་བརྗོད་ཅིང༌། ། བསམ་དང་ལྡན་པ་འཆི་བར་འགྱུར། ། ཞེས་གསུངས། དེས་ན་ཚོམས་ལས།
སང་དང་འཇིག་རྟེན་ཕ་རོལ་གཉིས། ། སྔོན་དུ་གང་འོང་གཏོལ་མེད་པས། ། སང་གི་ཚིག་ལ་མ་འབད་པར། ། ཕྱི་མའི་དོན་ལ་འབད་པར་རིགས། ། ཞེས་དང༌། མཚན་མོ་བཟང་མོའི་མདོ་ལས། སང་དག་འཆིའམ་སུས་ཤེས་ཀྱི། ། དེ་རིང་ཉིད་དུ་བརྟུན་ཏེ་བྱ། ། འཆི་བདག་སྡེ་ཆེན་དེ་དག་ནི། ། ཁྱེད་ཅག་བཤེས་པ་མ་ཡིན་ནོ། །
ཞེས་དང༌། མར་མེ་མཛད་དཔལ་ཡེ་ཤེས་ཀྱིས། འཛམ་བུ་གླིང་པ་དུས་མིན་འཆི་བ་སྟེ། ། ངེས་པ་ཅན་ཡང་ཟད་པར་འགྱུར་བས་ན། ། ཡང་དང་ཡང་དུ་ངེས་པར་འཆིའོ་ཞེས། ། བསམ་པར་རིགས་སོ་ཀ་ཡེ་བཞིན་བཟང་དག ། ཅེས་དང༌། རྒྱལ་བ་ཡང་དགོན་ཆོས་རྗེས། ཚེ་ངེས་མེད་ལ་ནམ་འཆིའི་དུས་བཏབ་མེད། ། དགྲ་འཆི་བདག་ཁོ་དལ་བྲེལ་གྱི་བྱུས་མི་རྩི། །
དུས་དེ་རིང་འབྱུང་བཞི་དང་རྣམ་ཤེས་གྱེས་གྱུར་ན། ། གདེངས་བློ་བདེ་ཚགས་སུ་ཚུད་དམ་སོམས། ། ཞེས་གསུངས་པ་སོགས་ལེགས་པར་བསམ་དགོས་ཏེ། རྒྱལ་སྲས་ཐོགས་མེད་པས། དེ་རིང་ཙམ་ཡང་མི་འཆིའི་གདེངས་མེད་ལ། ། རྟག་ཏུ་སྡོད་གྲབས་བྱེད་པའི་ངང་རིང་པོ། ། འཆི་ཁར་བྲང་ལག་འཐབ་མོ་འཆོར་ཉེན་གདའ། ། འཆི་བ་རྗེས་སུ་དྲན་པར་བྱིན་གྱིས་རློབས། ། ཞེས་གསུངས་སོ། ། གསུམ་པ་འཆི་བའི་རྐྱེན་མང་བར་བསྟན་པ་ནི།
དེ་ཡང་འཆི་བའི་རྐྱེན་ཤིན་ཏུ་མང་ཞིང༌། འཚོ་རྐྱེན་ཤིན་ཏུ་ཉུང་བ་ཞིག་ཡིན་ཏེ། རང་ཉིད་ལ་ཚེ་ལོ་མང་དུ་གནས་པའི་འཕེན་པ་ཞིག་ཡོད་དུ་ཆུག་ཀྱང༌། ཚེའི་འཕེན་པ་མ་རྫོགས་བར་མི་འཆི་བའི་ངེས་པ་མེད་དེ། དཔེར་ན་མར་མེ་ལ་སྡོང་བུ་དང་མར་ཁུ་སོགས་མར་མེ་རིང་དུ་གནས་པའི་རྐྱེན་ཚང་ཡང༌། འགལ་རྐྱེན་རླུང་གིས་བསྐྱོད་པ་སོགས་གློ་བུར་རྐྱེན་དབང་གིས། མར་ཁུ་དང་སྡོང་བུ་མ་ཟད་གོང་དུ་འཆི་བ་མངོན་སུམ་དུ་མཐོང་བ་བཞིན། ཚེ་གནས་པའི་འགལ་རྐྱེན་ཕྱི་ནང་གི་འབྱུང་བ་འཁྲུགས་པའི་རྐྱེན། དུས་རྟག་ཏུ་གླགས་ལྟ་བའི་ལོག་འདྲེན་གྱི་བགེགས་རིགས་སྟོང་ཕྲག་བརྒྱད་ཅུ་འཁྲུགས་པའི་རྐྱེན། ཕན་གནོད་རེས་འཇོག་ཏུ་བྱེད་པ་གདོན་རིགས་སུམ་བརྒྱ་དྲུག་ཅུ་འཁྲུགས་པའི་རྐྱེན་སོགས་འགལ་རྐྱེན་གློ་བུར་བ་མང་དུ་གནས་པའི་དབང་གིས་ཚེ་ལ་བར་ཆད་ནམ་ཡོང་ཆ་མེད་པས་ན།
སློབ་སྤྲིང་ལས། མར་མེའི་མེ་ལྕེ་ཤུགས་དྲག་རླུང་གིས་བསྐྱོད་པ་ལྟའི། ། ཚེ་འདི་སྐད་ཅིག་གནས་པའི་གདེངས་ཡང་ཡོད་མ་ཡིན། ། ཞེས་དང༌། བཤེས་སྤྲིང་ལས། ཚེ་འདི་གནོད་མང་རླུང་གིས་བཏབ་པ་ཡི། ། ཆུ་ཡི་ཆུ་ལྦུར་བས་ཀྱང་མི་རྟག་ན། ། དབུགས་དབྱུང་དབུགས་བརྔུབ་གཉིད་ཀྱིས་ལོག་པ་ལས། ། སད་ཁོམ་གང་ལགས་དེ་ནི་ངོ་མཚར་ཆེ། ། ཞེས་གསུངས།
དེ་ལྟར་འཆི་བའི་རྐྱེན་མང་བ་བདེན་མོད། འཚོ་བའི་རྐྱེན་ཡང་ཟས་སྨན་རིམ་གྲོ་སོགས་རྣམ་གྲངས་མང་བས་དེ་ཙམ་དུ་མི་སྐྱོན་སྙམ་པ་སྲིད་མོད། དེ་ཡང་བསམ་གཞིག་མ་ཆུགས་པ་ཡིན་ཏེ། སྤྱིར་མངོན་པ་འོག་མར་འཆི་བ་ལ་ཚེ་ཟད་ནས་འཆི་བ་དང་ལས་ཟད་ནས་འཆི་བ་གཉིས་མངོན་པ་གོང་མར་དེའི་སྟེང་དུ་བསོད་ནམས་ཟད་ནས་འཆི་བ་དང་གསུམ་བཤད། དེ་ལས་ཚེ་ཟད་ནས་འཆི་བ་ལ་གསོ་ཐབས་གང་ཡང་མེད་པར་བཤད། འགའ་ཞིག་ལས། གཉིས་ཟད་གསུམ་དང༌། རྐྱང་ཟད་གསུམ་དང༌། གསུམ་ཟད་གཅིག་སྟེ་འཆི་བ་ལ་བདུན་བཤད་པའི་གསུམ་ག་ཟད་པ་ལ་གསོ་ཐབས་མེད་ཅིང༌། རེ་རེ་ཟད་པ་སོགས་ལ་གསོ་ཐབས་ཡོད་པར་བཤད་མོད།
མདོར་ན་ཚེ་ཚད་མ་རྫོགས་ཀྱི་བར་དུ་གློ་བུར་རྐྱེན་དབང་གིས་གཏན་ནས་མི་འཆི་བ་གཅིག་དང༌། རང་གི་ཚེ་ཚད་མ་རྫོགས་ཀྱི་བར་དུ་ཚེ་གནས་པའི་མཐུན་རྐྱེན་ཚང་ཞིང་འགལ་རྐྱེན་མེད་ན་དེ་བར་མི་འཆི་བ་གཅིག་དང༌། མཐུན་རྐྱེན་མ་ཚང་ཞིང་འགལ་རྐྱེན་བྱུང་ན་གློ་བུར་དུ་འཆི་དགོས་པའི་རིགས་རྣམས་ཡོད་པ་ལས། ཚེ་གནས་པའི་མཐུན་རྐྱེན་དུ་བསམ་པའི་ཟས་དང་སྨན་ལ་སོགས་པ་ཡང་འགལ་རྐྱེན་དུ་སོང་བ་མང་སྟེ། དཔེར་ན་ཁ་ཟས་མ་འཕྲོད་པ་དང༌། སྨན་ལོག་པར་སོང་བ་ལ་བརྟེན་ནས་ཚེ་གློ་བུར་དུ་ཆད་པ་མང་པོ་མངོན་སུམ་དུ་མཐོང་བ་འདིར་འདུག་པ། དེས་ན་འགལ་རྐྱེན་མང་ཞིང་མཐུན་རྐྱེན་ཉུང་ལ། མཐུན་རྐྱེན་འགའ་ཞིག་ཀྱང་འགལ་རྐྱེན་དུ་འགྲོ་བས། རིན་ཆེན་འཕྲེང་བར། འཆི་བའི་རྐྱེན་ནི་མང་བ་སྟེ། །
གསོན་པའི་རྐྱེན་ནི་ཉུང་ཟད་ཙམ། ། དེ་དག་ཉིད་ཀྱང་འཆི་རྐྱེན་ཏེ། ། དེ་ལ་རྟག་ཏུ་ཆོས་མཛོད་ཅིག ། ཅེས་གསུངས་སོ། ། བཞི་པ་ཅིས་ཀྱང་མི་སྟོངས་པར་འཆི་བ་བསམ་པ་ནི། འཆི་བས་མི་ཚུགས་པའི་ས་ཕྱོགས་ནི་གང་དུ་ཡང་ཡོད་པ་མ་ཡིན་པས། སློབ་དཔོན་དཔའ་བོས། འདི་ལྟར་སྐྱེ་བ་ཐམས་ཅད་ཀྱི། ། མདུན་ན་གནས་པ་འཆི་བ་སྟེ། ། སའམ་འོན་ཏེ་མཐོ་རིས་ན། །
སྐྱེས་ནས་ལ་ལ་མ་ཤི་བ། ། འགའ་ཞིག་ཁྱོད་ཀྱིས་མཐོང་བའམ། ། ཐོས་སམ་འོན་ཏེ་ཐེ་ཚོམ་ཟ། ། ཞེས་གསུངས་ཏེ། དེ་ལ་བཅུད་ཀྱི་སེམས་ཅན་བདེ་འགྲོ་མི་དང་མིའི་མཆོག་འཁོར་ལོས་སྒྱུར་བའི་རྒྱལ་པོ་དང༌། ལྷ་དང་ལྷའི་དབང་པོ་བརྒྱ་བྱིན་ལ་སོགས་པ་དང༌། དྲང་སྲོང་ཆེན་པོ་མངོན་ཤེས་ལྔ་ལྡན་རྒྱང་རིང་པོའི་མཁའ་ལ་འཕུར་ཞིང་འགྲོ་ནུས་པ་སོགས་འདོད་ཁམས་པའི་གཙོ་ཕལ་ཐམས་ཅད་ཀྱང་འཆི་བ་ལས་མ་འདས་པས། བརྒྱ་བྱིན་དང་ནི་སྟོང་རྣམས་དང༌། ། འཁོར་ལོས་སྒྱུར་བ་བརྒྱ་དག་ཀྱང༌། ། དུས་ཀྱིས་འཆི་བར་འགྱུར་བ་ནི། །
མར་མེ་འབར་བ་རླུང་གིས་བཞིན། ། ཞེས་དང༌། དྲང་སྲོང་ཆེན་པོ་ལྔ་མངོན་ཤེས། ། མཁའ་ལ་རྒྱང་རིང་འགྲོ་བ་ཡང༌། གང་ན་སྤྱོད་ཡུལ་འཆི་མེད་པ། ། དེར་ནི་འགྲོ་བར་ནུས་པ་མེད། ། ཅེས་པ་དང༌། དྲང་སྲོང་ཉོན་མོངས་མེད་ཀྱིས། དེ་བཞིན་གཤེགས་པ་བལྟམས་ནས་རིང་པོར་མ་ལོན་པར་ལྟ་ཕྱིར་འཕུར་ཏེ་འོང་ནས་སྐུ་མཐོང་བ་ལ་མངོན་ཤེས་ཀྱིས་བརྟགས་པས་དེ་ཉིད་བྱང་ཆུབ་པའི་གོང་དུ་བདག་ཉིད་འཆི་བས་ཆོས་ཀྱི་དགའ་སྟོན་མི་ཐོབ་པར་ཤེས་པས་མིག་ནས་མཆི་མ་ཕྱུང་སྟེ། མི་དབང་བདག་གི་གུད་པ་མཐོང་ནས་ནི། །
གང་ཕྱིར་ཞི་བ་མི་ཐོབ་བདག་ཏུ་མོད། ། ཆོས་ཀྱི་མཛོད་མཆོག་འདི་དང་འཕྲད་ནས་ནི། ། དོན་མ་ཐོབ་པར་བདག་ནི་འཆི་བར་འགྱུར། ། ཞེས་སྨྲས་པ་ལྟ་བུའོ། གཟུགས་ཁམས་བསམ་གཏན་གྱི་བདེ་བ་མྱོང་བ་དག་ཀྱང་འཆི་བས། བསམ་གཏན་ལས་སྐྱེས་བདེ་མྱོང་བ། ། ཚངས་པ་ཚངས་པའི་གནས་ལས་ཀྱང༌། ། མི་རྟག་ཕྱིར་ནི་ལྟུང་འགྱུར་བ། ། ཆུ་ཡི་ཀླུང་གི་འགྲམ་ལ་བཞིན། ། ཞེས་དང༌།
གཟུགས་མེད་ཁམས་སྲིད་རྩེ་པ་ཡང་འཆི་བ་ལས་མ་འདས་ཏེ། རྟག་པར་འདུ་ཤེས་རྣམ་ལོག་ན། ། སྲིད་རྩེ་ལས་ཀྱང་འགྲོ་བ་རྣམས། ། འཆི་བའི་ཞགས་པས་དྲངས་གྱུར་པ། ། ཞགས་པས་གླང་པོ་ཇི་བཞིན་དུ། ། ཞེས་འབྱུང༌། དེས་ན་རྒྱལ་པོ་ལ་གདམས་པ་ལས། གང་དུ་གནས་ཀྱང་འཆི་བས་མི་ཚུགས་པའི། ། ས་ཕྱོགས་དེ་ནི་གང་ནའང་ཡོད་མ་ཡིན། ། ནམ་མཁའ་ན་མེད་རྒྱ་མཚོའི་གཏིང་ནའང་མེད། །
རི་བོ་ཀུན་གྱི་བྲག་ཏུ་ཞུགས་ཀྱང་མེད། ། ཅེས་གསུངས། དེར་མ་ཟད་སྣོད་ཀྱི་འཇིག་རྟེན་མཆོག་ཏུ་ཡངས་ཤིང་རྒྱ་ཆེ་བ། ཤིན་ཏུ་ཟབ་པའི་རྒྱ་མཚོ་དང༌། སྲ་ཞིང་བརྟན་པའི་ལྷུན་པོ། འོད་གསལ་བའི་ཉི་ཟླ། ཤིན་ཏུ་སྤྲོ་བའི་ལྷ་གནས་སོགས་ཀྱང་འཇིག་པའི་ཆོས་ལས་མི་འདའ་ལ། དེ་ཡང་འོག་གཞི་རླུང་དཀྱིལ་ནས་བསམ་གཏན་དང་པོའི་ལྷ་གནས་མན་ཆད་མེ་དང༌། གཉིས་པ་མན་ཆད་ཆུ་དང༌། གསུམ་པ་མན་ཆད་རླུང་གིས་འཇིག་ཅིང༌།
དེ་ལ་མེས་འཇིག་རྗེས་ཐལ་བ་ཙམ་ཡང་མི་ལུས་པ་དཔེར་ན་མར་ཚིགས་པ་ལྟ་བུ། ཆུས་བཤིག་པ་ན་སྙིགས་མ་ཙམ་ཡང་མི་ལུས་པ་ལན་ཚྭ་ཆུ་ལ་ཐིམ་པ་ལྟ་བུ། རླུང་གིས་བཤིག་དུས་ལྷག་མ་ཅུང་ཟད་ཀྱང་མི་ཆགས་པ་ཐལ་བ་རླུང་གིས་སྤུར་བ་བཞིན་ནོ། ། དེ་ལྟར་ཡང་མངོན་པ་མཛོད་ལས། མེ་ཡིས་བདུན་ནོ་ཆུ་ཡིས་གཅིག ། དེ་ལྟར་ཆུ་བདུན་ཐལ་ནས་ཀྱང༌། ། མཇུག་ཏུ་རླུང་གིས་འཇིག་པ་ཡིན། ། ཞེས་འབྱུང༌། བསམ་གཏན་བཞི་པའི་གནས་ནི་མེ་ཆུ་རླུང་གིས་མི་འཇིག་ཀྱང་ནང་གི་སེམས་ཅན་ཤི་འཕོ་བ་དང་རང་འཇིག་པ་ཡིན་ཏེ། མི་རྟག་དེ་ཡི་གཞལ་མེད་ཁང༌། །
སེམས་ཅན་བཅས་ཏེ་འབྱུང་འཇིག་ཕྱིར། ། ཞེས་སོ། དེ་ལྟར་སྣོད་བཅུད་ཀྱི་དངོས་པོ་སོགས་རགས་པ་དང་སྲ་ཞིང་འཐས་པ་དང༌། གཙོ་བོར་གྱུར་པ་དག་ཀྱང་འཇིག་ན་རང་ཅག་གི་ལུས་ཉམ་ཆུང་བ་འདི་ལྟ་བུ་ཅིའི་ཕྱིར་མི་འཇིག་ཅེས་བསམ་དགོས་ཏེ། བཤེས་པའི་སྤྲིང་ཡིག་ལས། ས་དང་ལྷུན་པོ་རྒྱ་མཚོ་ཉི་མ་བདུན། ། འབར་བས་བསྲེག་པའི་ལུས་ཅན་འདི་དག་ཀྱང༌། ། ཐལ་བར་ཡང་ནི་ལུས་པར་མི་འགྱུར་ན། ། ཤིན་ཏུ་ཉམ་ཆུང་མི་ལྟ་སྨོས་ཅི་འཚལ། ། ཞེས་དང༌།
མྱ་ངན་བསལ་བ་ལས། གང་དུ་ས་རྣམས་བསྲེགས་གྱུར་པ། ། ལྷུན་པོ་ཐལ་བར་འཇིག་པ་དང༌། ། རྒྱ་མཚོའི་ཆུ་ཡང་སྐམ་འགྱུར་ན། ། ལུས་ཅན་དེ་དག་ལྟ་ཅི་སྨོས། ། ཞེས་གསུངས་པས་སོ། གཞན་ཡང་སྤྱོད་འཇུག་ལས།

ཐོག་མར་པགས་པའི་རིམ་པ་འདི། ། རང་གི་བློ་ཡིས་ཐ་དད་ཕྱེ། ། ཤ་ཡང་རྒྱུས་པའི་དྲྭ་བ་ལས། ། ཤེས་རབ་མཚོན་གྱིས་གུད་དུ་ཕྱེ། ། རུས་པ་རྣམས་ཀྱང་ཕྱེ་བྱས་ནས། ། རྐང་གི་བར་དུ་བལྟ་བྱ་ཞིང༌། ། འདི་ལ་སྙིང་པོ་ཅི་ཡོད་ཅེས། ། བདག་ཉིད་ཀྱིས་ནི་ལྟ་བར་གྱིས། ། ཞེས་དང༌། དཀོན་མཆོག་བརྩེགས་པ་ལས། གཟུགས་ནི་ལྦུ་བ་ལྟ་བུར་གསུངས། །
དེ་ལ་སྙིང་པོ་མི་རྙེད་དོ། ། ཞེས་གསུངས་པ་ལྟར་རང་གི་ལུས་སྤྱི་བོའི་སྐྲ་ནས་རྐང་མཐིལ་གྱི་བར་ཐམས་ཅད་ལ་ཞིབ་མོར་བརྟགས་ན་ཅི་བས་ཉམ་ཐག་པ། གཉོད་ཆུང་བ་མི་གཙང་བ་རྟག་པའི་རང་བཞིན་ཅི་ཡང་མེད་པས། འདི་ལ་གཙང་བར་གཟུང༌། རྟག་པར་བལྟས། བདག་ཏུ་ཞེན་པ་སྔོན་ཆད་རང་འཁྲུལ་པས་བསླུས་པ་འབའ་ཞིག་ཏུ་ཟད་ལ། སངས་རྒྱས་ཀྱི་སྐུ་རྡོ་རྗེ་ལྟ་བུ་ཡང་འཇིག་ན་ངའི་ལུས་སྙིང་པོ་མེད་པ་འདི་ཅིའི་ཕྱིར་མི་འཇིག ། ཅེས་བསམ་པར་བྱ་སྟེ། མྱ་ངན་བསལ་བར། ཅི་སྟེ་སངས་རྒྱས་རྣམས་ཀྱི་སྐུ། །
མཚན་དང་དཔེ་བྱད་ཀྱིས་བརྒྱན་པའི། ། རྡོ་རྗེའི་སྐུ་ཡང་མི་རྟག་ན། ། ཆུ་ཤིང་སྙིང་པོ་མེད་འདྲ་བའི། ། ལུས་ཅན་གཞན་དག་སྨོས་ཅི་དགོས། ། ཞེས་གསུངས་པས་སོ། ། ཡང་སྙིང་ཕོད་ཅན་གྱི་བླུན་པོ་འགའ་ཞིག་དེ་ལྟར་ན་འཆི་བ་ཙམ་དུ་ཟད་མོད། དེའི་སླད་དུ་བདག་ལ་འཇིགས་པ་དང་བྱ་བ་གང་ཡང་མེད་ཅེས་སེམས་ན། ། དེ་ནི་རང་ཐོག་ཏུ་མ་བབས་པའི་བློ་ཤེད་ཙམ་ཡིན་པས་འཆི་བའི་འཇིགས་པས་ཟིན་ན་གདེངས་ཆ་ཐུབ་པ་མ་ཡིན་ཏེ། རྒྱལ་སྲས་ཞི་བ་ལྷས། བདག་ནི་མལ་ན་འདུག་བཞིན་དུ། །
གཉེན་བཤེས་ཀུན་གྱིས་མཐའ་བསྐོར་ཀྱང༌། ། སྲོག་བཅད་པ་ཡི་ཚོར་བ་དག ། བདག་ཉིད་གཅིག་པུས་མྱོང་བར་འགྱུར། ། གཤིན་རྗེའི་ཕོ་ཉས་ཟིན་པ་ལ། ། གཉེན་གྱིས་ཅི་ཕན་བཤེས་ཅི་ཕན། ། དེ་ཚེ་བསོད་ནམས་ཅིག་སྐྱབས་ན། ། དེ་ཡང་བདག་གིས་མ་བརྟེན་ནོ། ། ཞེས་དང༌། རྙེད་པ་མང་པོ་ཐོབ་གྱུར་ཅིང༌། ། ཡུན་རིང་དུས་སུ་བདེར་སྤྱོད་ཀྱང༌། །
ཆོམ་པོས་འཕྲོགས་པ་ཇི་བཞིན་དུ། ། སྒྲེན་མོ་ལག་པ་སྟོང་པར་འགྲོ། ། ཞེས་དང༌། རེ་ཞིག་གསོན་ཚེ་འདི་ཉིད་ལའང༌། ། མཛའ་དང་མི་མཛའ་དུ་མ་འདས། ། དེ་དག་དོན་དུ་བྱས་པའི་སྡིག ། མི་ཟད་གང་ཡིན་མདུན་ན་གནས། ། དང༌། བདག་ནི་རྙེད་མང་བཀུར་བསྟིར་བཅས། ། བདག་ལ་མང་པོ་དགའ་འོ་ཞེས། །
དེ་འདྲའི་སྙེམས་པ་འཆད་འགྱུར་ན། ། འཆི་བའི་འོག་ཏུ་འཇིགས་པ་སྐྱེ། ། ཞེས་སོགས་གསུངས་པ་ལྟར་ངེས་པར་འཆི་བའི་དུས་ལ་བབ་བའི་ཚེ། ཕྱུག་པོའི་ནོར་རྫས་དང༌། ཁ་དྲག་གི་དབང་ཆེ། དཔའ་བརྟུལ་གྱི་འཐབ་མོ། བཙན་པོའི་མཁར་རྫོང༌། ལེགས་པའི་གཟུགས་བྱང༌། སྨྲ་མཁས་ཀྱི་གཏམ། བློ་གྲོས་ཀྱི་མཐུ།
གཉེན་འདུན་གྱི་ངོ་ཆེན། རྫས་སྔགས་རྟེན་འབྲེལ་སོགས་གང་གིས་ཀྱང་མི་ཕན་མི་ལྡོག་བསླུ་བར་མི་ནུས་པས་ན། སྐྱེས་རབས་ལས། མང་པོ་འདུས་པའི་དབུས་སུ་བཟང་པོ་ནི། ། སྐྱེ་བོ་རྣམས་ཀྱི་མིག་ཀྱང་བསླུ་བར་བྱེད། ། གཤིན་རྗེ་འདི་ལ་མཚར་གྱི་མཐུ་གཅིག་ཡོད། ། དེ་དག་གིས་ཀྱང་མིག་བསླུར་ཡོངས་མི་ནུས། ། ཞེས་འབྱུང༌། དེ་བས་ན་བརྩེ་ཞིང་དགའ་བའི་གཉེན་འདུན་འཁོར་གཡོག་མངའ་ཐང༌། ཟས་ནོར་ལོངས་སྤྱོད་སོགས་ཆགས་སྡང་གི་ཡུལ་དུ་གྱུར་པ་ཐམས་ཅད་ཤུལ་དུ་ཅམ་གྱིས་བཞག་ནས་རང་ཉིད་གཅིག་པུར་ཆ་མེད་ཀྱི་རྒྱལ་ཁམས་སྟོང་པར་གྲོགས་མེད་གཅིག་པུར་འཁྱམས།
གཤིན་རྗེའི་སྐྱེས་བུ་སོགས་ཀྱིས་གསོད་བརྡུངས་བསྡིགས་པ་ལ་གཞན་གྱིས་སྐྱོབས་མཁན་མེད། བྲོས་ཀྱང་ཐར་ས་མེད་པར་མུན་པ་མུན་ནག་གིས་ཁྱབ་པའི་ཀློང་དུ་འཁོར་བའི་སྡུག་བསྔལ་བཟོད་མེད་དེ། རང་དབང་གཞན་ལ་ཤོར། རང་གཉའ་བདུད་ཀྱིས་བཅག ། ཅི་བྱས་ཀྱང་བཟློག་ཐབས་མེད་པར་གནམ་ལྕགས་མགོ་ལ་བབས་པ་འདྲ་བར་རང་སྡུག་རང་གིས་ཁུར་བས་ཆོས་བཞིན་མ་བྱས་པ་ལ་ཤིན་ཏུ་འགྱོད་ཀྱང་ཐབས་གཏན་ནས་ཟད་པ་ཞིག་འབྱུང་བ་ཡིན་ཏེ། ཐུབ་པའི་ལུང་ལས། སྐྱེ་དགུ་འདི་ན་སྐྱེ་བའང་གཅིག་པུ་སྟེ། ། དེ་བཞིན་འཆི་ནའང་གཅིག་པུར་འཆི་བར་འགྱུར། ། འདི་ན་གཅིག་པུས་སྡུག་བསྔལ་མྱོང་འགྱུར་ཏེ། ། འཁོར་བ་ལ་ནི་གྲོགས་ཡོད་མ་ཡིན་ནོ། །
ཞེས་སོགས་གསུངས། དེ་ལྟར་འཇིགས་ཤིང་ཡ་ང་བའི་གནས་དེ་ལས་ལྡོག་པའི་ཕྱིར། ལེ་ལོ་སྙོམ་ལས་ཀྱི་དབང་དུ་མི་བཏང་བར་དམ་པའི་ཆོས་འཕྲལ་དུ་སྒྲུབ་པ་ལ་འབད་དགོས་ཏེ། སློབ་དཔོན་ཤཱནྟི་དཱེ་བས། ཉོན་མོངས་ཉ་པས་བཤོར་ནས་ནི། ། སྐྱེ་བའི་རྒྱར་ནི་ཚུད་གྱུར་ནས། ། འཆི་བདག་ཁར་ནི་སོང་གྱུར་པ། ། ཅི་སྟེ་ད་དུང་མི་ཤེས་སོ། ། ཞེས་དང༌། རང་སྡེ་རིམ་གྱིས་གསོད་པ་ཡང༌། །
ཁྱོད་ཀྱིས་མཐོང་བར་མ་གྱུར་ཏམ། ། འོན་ཀྱང་གཉིད་ལ་བརྟེན་པ་གང༌། ། གདོལ་པ་དང་ནི་མ་ཧེ་བཞིན། ། ལམ་ནི་ཀུན་ནས་བཀག་ནས་སུ། ། འཆི་བདག་བདུད་ཀྱིས་བལྟས་བཞིན་དུ། ། ཇི་ལྟར་ཁྱོད་ནི་བཟའ་དགའ་ཞིང༌། ། འདི་ལྟར་གཉིད་ལོག་ཇི་ལྟར་དགའ། ། ཞེས་གསུངས་ཤིང༌། བཅོམ་ལྡན་འདས་ཉིད་ཀྱིས་ཀྱང༌། རྒྱལ་པོ་ཆེན་པོ།
འཆི་བདག་གི་གསལ་ཤིང་གིས་ཟུག་སྟེ། རྒྱགས་པ་དང་བྲལ་བ། མགོན་ནི་མེད་ཅེས་པ་ནས། ས་ཚུགས་མེད་པའི་ཕྱོགས་སུ་འགྲོ་བ་ན་ཆོས་མ་གཏོགས་པའི་མགོན་གཞན་མེད་དོ། ། སྐྱབས་དང་དཔུང་གཞན་མེད་དོ། ། རྒྱལ་པོ་ཆེན་པོ་ཆོས་ནི་དེའི་དུས་ན་གླིང་དང་གནས་དང་མགོན་དང་སྐྱབས་དང་དཔུང་གཉེན་དང་སྟོན་པར་འགྱུར་རོ། ། རྒྱལ་པོ་ཆེན་པོ་དེ་ལྟ་བས་ན་ཁྱོད་ཀྱིས་མི་རྟག་པར་ལྟ་ཞིང་ཟད་པ་དང་དེང་ས་པར་ལྟ་སྟེ། འཆི་བས་འཇིགས་པ་དང་སྐྲག་པར་བྱའོ། ། ཞེས་སོགས་གསུངས་ཏེ། དེའི་ཕྱིར།
མགོའམ་གོས་ལ་གློ་བུར་མེ་ཤོར་ན། ། དེ་དག་ཕྱིར་བཟློག་བགྱི་བ་བཏང་ནས་ཀྱང༌། ། ཡང་སྲིད་མེད་བགྱིའི་སླད་དུ་འབད་འཚལ་ཏེ། ། འདི་བས་ཆེས་མཆོག་དགོས་པ་གཞན་མ་མཆིས། ། ཞེས་གསུངས་པ་ཉིད་སྙིང་ལ་བཞག་ནས་བསྒྲུབ་པར་བྱའོ། ། ལྔ་པ་འཆི་བས་མི་འཇིགས་པའི་གནས་བཤད་པ་ནི། ཆོས་རྣམ་དག་ཅིག་བྱས་ཀྱང་འཆི་བ་ལས་མ་འདས་པ་མ་ཡིན་ནམ་སྙམ་ན། དམ་པའི་ཆོས་རྣམ་པར་དག་པ་ཉམས་སུ་ལོངས་ན་འཆི་བ་ལས་གྲོལ་བའམ། མིན་ཀྱང་སྡུག་བསྔལ་མི་མྱོང་བས་འཆི་ཚུལ་མི་འདྲ་སྟེ། རྡོ་རྗེ་ཐེག་པའི་ལམ་ཟབ་མོ་ཉམས་སུ་བླངས་པས་རྣམ་སྨིན་གྱི་ལུས་ཟུང་འཇུག་ཡེ་ཤེས་ཀྱི་སྐུར་གནས་གྱུར་པའི་འཇའ་ལུས་ཆེན་པོ་འགྲུབ་པ།
རྒྱལ་པོ་ཨིནྡྲ་བོ་ངྷི་དང༌། ཏིལླི་ནཱ་རོ་སོགས་རྒྱ་གར་དུ་བྱེ་བ་ཕྲག་མང་པོ་བྱོན་ཞིང༌། བོད་དུའང་རྡོག་ཆོས་སྐུ་རྡོ་རྗེ། རྗེ་བཙུན་རས་ཆུང་པ། མཉམ་མེད་མཁྱེན་བརྩེ་རྟོགས་ལྡན་སོགས་མང་དུ་བྱོན་པ་བཞིན་ནམ། དེ་ཙམ་མིན་ཀྱང་མཁའ་སྤྱོད་འབྲིང་དང་ཆུང་ངུ་སོགས་གྲུབ་པས་ལུས་སེམས་ཡ་བྲལ་མི་དགོས་པ་དང༌། སྦྱངས་པ་ཅུང་ཟད་དམན་པའང་འཕོ་བའི་རྣལ་འབྱོར་གྱིས་རབ་ཆོས་སྐུ། འབྲིང་ལོངས་སྐུ། ཐ་མ་སྤྲུལ་པའི་སྐུའི་ཞིང་བགྲོད་པ་སོགས་ཏེ། བླ་ན་མེད་པའི་རྒྱུད་མང་པོར།
རྣལ་འབྱོར་པ་རྣམས་འཕོ་བའི་ཚེ། ། ཁྲག་འཐུང་དཔལ་སོགས་རྣལ་འབྱོར་མ། ། ལག་ན་མེ་ཏོག་སྣ་ཚོགས་ཐོགས། ། རྒྱལ་མཚན་བ་དན་སྣ་ཚོགས་དང༌། ། རོལ་མོའི་སྒྲ་ནི་སྣ་ཚོགས་དང༌། ། སྣ་ཚོགས་གླུ་ཡི་མཆོད་པ་ཡིས། ། འཆི་བ་ཞེས་བྱ་རྣམ་རྟོག་སྟེ། ། མཁའ་སྤྱོད་གནས་སུ་ཁྲིད་པར་བྱེད། ། ཅེས་གསུངས་པ་ལྟ་བུ་དང༌། ཕར་ཕྱིན་གྱི་ཉམས་ལེན་གཙོ་བོར་བྱེད་པ་ཞིག་ནའང༌།
ཆོས་ཐམས་ཅད་བདེན་མེད་སྒྱུ་མ་ལྟ་བུར་རྟོགས་པའི་ལྟ་བ་དང་ཀུན་སློང་བྱང་སེམས་རང་དབང་ཚུད་པའི་སྒོ་ནས། སྐྱེད་མོས་ཚལ་རྙིང་པ་ནས་གསར་པ་ལ་འཇུག་པ་ཙམ་གྱི་དགའ་བ་སྐྱེ་ཡི། ཞེ་འཚེར་བ་དང་འགྱོད་པ་སོགས་འབྱུང་བའི་གོ་སྐབས་མེད་དེ། མདོ་སྡེ་རྒྱན་ལས། དེ་ཡི་ཆོས་ཀུན་སྒྱུ་མ་ལྟ་བུ་དང༌། ། སྐྱེ་བ་སྐྱེད་མོས་ཚལ་འགྲོ་ལྟར་རྟོགས་ནས། ། འབྱོར་བའི་དུས་དང་གུད་པའི་དུས་ནའང་དེ། ། ཉོན་མོངས་སྡུག་བསྔལ་དག་གིས་གནོད་པ་མེད། ། ཅེས་དང༌། སྤྱོད་འཇུག་ཏུ།
དེ་བས་སྐྱོ་ངལ་ཀུན་སེལ་བའི། ། བྱང་ཆུབ་སེམས་ཀྱི་རྟ་བཞོན་ནས། ། བདེ་ནས་བདེ་བར་འགྲོ་བ་ལ། ། སེམས་ཡོད་སུ་ཞིག་སྒྱིད་ལུག་འགྱུར། ། ཞེས་གསུངས་པ་ལ་སོགས་པའི་ཕན་ཡོན་རྗེས་སུ་དྲན་པས་དམ་པའི་ཆོས་ཕྱི་ཤོལ་དུ་མི་འཇོག་པར་ནན་གྱིས་འབད་པར་འཚལ་ལོ། ། དེ་ལྟར་མི་རྟག་པའི་ཁྲིད་འདི་ལ་མྱོང་བ་ཐོན་པར་མ་བྱས་ན་དངོས་གཞིའི་ཆོས་མཐར་མི་འཁྱོལ་བས་གནད་ཆུང་ངུ་མི་བསམ་སྟེ། གྲུབ་ཐོབ་རྨོག་ཅོག་པས། འཆི་བ་རྒྱུད་ལ་མ་སྐྱེས་པའི། ། བཙུན་པ་རྒྱལ་པོའི་བཙུན་མོ་འདྲ། ། འཆི་བ་རྒྱུད་ལ་མ་སྐྱེས་པའི། །
ཉམས་མྱོང་སྟོན་ཀའི་ན་བུན་འདྲ། ། འཆི་བ་རྒྱུད་ལ་མ་སྐྱེས་པའི། ། སྙིང་རུས་དཔྱིད་ཀའི་ཆབ་རོམ་འདྲ། ། ཁྱེད་རྣམས་ཀྱི་ཆོས་མཐར་བསྐྱེལ་བ་མི་ཡོང༌། ཆོས་བྱེད་པ་ལ་འཆི་བ་མི་རྟག་པ་བསྒོམ་པ་འདི་གལ་ཆེ་བ་ཡིན་ནོ། ། ཞེས་དང༌། རྒྱལ་སྲས་དངུལ་ཆུ་ཆོས་རྫོང་པས། མི་རྟག་པའི་ཆོས་འདི་གནས་ལུགས་ཀྱི་དོན་ཟབ་པ་དག་མིན་ཡང༌། བློ་ཆོས་སུ་འགྲོ་བ་དང༌། ཆོས་ལམ་དུ་འགྲོ་བ་དང༌།
ལམ་མཐར་ཕྱིན་པར་བྱེད་པའི་ཐབས་ལ་འདི་ལས་ཟབ་པ་མེད། ། ཅེས་གསུངས་པ་ལྟར་ཡིན་ལ། འབྱོངས་པའི་ཚད་ནི། རྗེ་རྒོད་ཚང་པས། ཕ་ཡུལ་འབྲེལ་ཐག་ཆོད་པ་དང༌། ། ཉེ་འབྲེལ་འབྱར་རྩི་འགོག་པ་དང༌། ། ཟས་ནོར་འཁྲི་བ་ཆོད་པ་གསུམ། ། འཆི་བ་མི་རྟག་བསྒོམས་པས་འོང༌། ། ཞེས་གསུངས་པ་ལྟ་བུའོ།། ༈ །།གསུམ་པ་ལས་རྒྱུ་འབྲས་ཀྱི་ཁྲིད་འཆད་པ་ལ།
ལས་འབྲས་ལ་ཡིད་ཆེས་བསྐྱེད་དགོས་པར་གདམས་པ། མི་དགེ་བའི་ལས་འབྲས་བསྟན་པ། དགེ་བའི་ལས་འབྲས་བསྟན་པ། འཇུག་ལྡོག་གི་སྤྱོད་པ་ལ་བསླབ་དགོས་པར་བསྟན་པ། སྤེལ་སྦྱང་ཕྱོགས་ཙམ་བཤད་པ་དང་ལྔ་ལས། དང་པོ་ལས་འབྲས་ལ་ཡིད་ཆེས་བསྐྱེད་དགོས་པར་གདམས་པ་ནི། དེ་ཡང་ལས་དང་ལས་ཀྱི་འབྲས་བུ་དཀོན་མཆོག་དང་བདེན་པ་ལ་སོགས་པ་ཡོད་པར་བལྟ་བ་ནི་ཡང་དག་པའི་ལྟ་བ་ཞེས་བྱ་སྟེ། ལོག་པར་ལྟ་བ་ལས་ལྡོག་པས་སོ། ། ལོག་པར་ལྟ་བ་ནི། སློབ་དཔོན་རྟ་དབྱངས་ཀྱིས།
སྦྱིན་མེད་མཆོད་སྦྱིན་ཡོད་མིན་དང༌། ། འཇིག་རྟེན་ཕ་རོལ་ཡོད་མིན་ཞིང༌། ། དགེ་སྦྱོང་བྲམ་ཟེ་ལྷ་རྣམས་མེད། ། རྫོགས་སངས་རྒྱས་དང་དགྲ་བཅོམ་དང༌། ། རང་སངས་རྒྱས་དང་ལེགས་སྤྱད་དང༌། ། གཉིས་པར་སྤྱད་པ་ཡོད་མིན་ཞེས། ། བྱ་བ་ལོག་པར་རྟོག་པ་ཡིན། ། ཞེས་གསུངས་པ་ལྟར་ཡིན་ལ། སློབ་དཔོན་ཆེན་པོ་ཀླུ་སྒྲུབ་ཀྱིས། མེད་པ་པོ་ནི་ངན་འགྲོར་འགྲོ། །
ཡོད་པ་པོ་ནི་བདེ་འགྲོར་འགྲོ། ། ཞེས་གསུངས་པས་ལས་འབྲས་ལ་ཡིད་ཆེས་སུ་བལྟ་བ་ནི་བདེ་འགྲོའི་གཞིར་ངེས་པར་བྱའོ། ། གཉིས་པ་མི་དགེ་བའི་ལས་འབྲས་བསྟན་པ་ནི། སློབ་དཔོན་མཁས་པ་དབྱིག་གཉེན་གྱིས། དེ་ལས་ཆེ་ལོང་བསྡུས་ནས་ནི། ། དགེ་དང་མི་དགེ་བཅུར་གསུངས་སོ། ། ཞེས་པས་མི་དགེ་བའི་ལས་ལ་བསམ་གྱིས་མི་ཁྱབ་ཀྱང༌། རགས་པ་ཙམ་ནི། སྲོག་གཅོད། མ་བྱིན་ལེན།
ལོག་གཡེམ་སྟེ་ལུས་ཀྱི་ལས་གསུམ། རྫུན་ཕྲ་མ་ཚིག་རྩུབ་ངག་འཁྱལ་ཏེ་ངག་གི་ལས་བཞི། བརྣབ་སེམས་གནོད་སེམས་ལོག་ལྟ་སྟེ་ཡིད་ཀྱི་ལས་གསུམ་བསྡོམས་པས་བཅུའོ། ། དེ་དག་ཀྱང་དབྱིག་གཉེན་གྱིས། སྲོག་གཅོད་པ་ནི་བསམ་བཞིན་དུ། ། མ་ནོར་བར་ནི་གཞན་བསད་པ། ། མ་བྱིན་ལེན་པ་གཞན་གྱི་ནོར། ། མཐུ་དང་འཇབ་བུས་བདག་གིར་བྱེད། ། བགྲོད་མིན་བགྲོད་པར་འདོད་པ་ཡིས། ། ལོག་པར་གཡེམ་པ་རྣམ་པ་བཞི། །
རྫུན་ཚིག་འདུ་ཤེས་གཞན་བསྒྱུར་བའི། ། ཚིག་དོན་མངོན་པར་གོ་བའོ། ། ཞེས་དང༌། ཕྲ་མ་ཕ་རོལ་དབྱེ་བའི་ཕྱིར། ། ཉོན་མོངས་ཅན་གྱི་སེམས་ཀྱི་ཚིག ། ཚིག་རྩུབ་པོ་ནི་མི་སྙན་པོ། ། ཉོན་མོངས་ཅན་ཀུན་ཀྱལ་ག་ཉིད། ། གཞན་ནི་དེ་ལས་གཞན་ཉོན་མོངས། ། ཁ་གསག་གླུ་དང་ཟློས་གར་བཞིན། ། བསྟན་བཅོས་ངན་བཞིན་བརྣབ་སེམས་ནི། །
ལོག་པས་གཞན་གྱི་ནོར་ལ་ཆགས། ། གནོད་སེམས་སེམས་ཅན་ལ་སྡང་བ། ། དགེ་དང་མི་དགེ་མེད་ལྟ་བ། ། ལོག་པར་ལྟ་བ་ཡིན་འདི་ལ། ། ཞེས་གསུངས་པ་སོགས་ཀྱིས་བསྟན་ཏེ། དེ་ལ་སྲོག་གཅོད་པ་ནི་ཕ་རོལ་པོའི་སྲོག་གཅོད་འདོད་ཀྱི་བསམ་པས་ཀུན་ནས་བསླངས་ཏེ་མཚོན་སོགས་བསྣུན་པ་མ་ནོར་བར་ཕོག་སྟེ་སྲོག་བཅད་པའི་ལས་སོ། ། མ་བྱིན་ལེན་ནི་རང་མི་དབང་ཞིང་གཞན་གྱིས་བདག་གིར་བཟུང་བའི་ཡོ་བྱེད་འཕྲོག་པའམ། བརྐུས་ཏེ་རང་གིས་བྱས་པ། ལོག་གཡེམ་ནི། གཞན་གྱིས་བདག་ཏུ་བཟུང་བའི་བུད་མེད་དང༌།
ཉེ་དུ་སོགས་བགྲོད་བྱ་མ་ཡིན་པ། རྟེན་གྱི་དྲུང་སོགས་གནས་མ་ཡིན་པ། སྦྲུམ་མ་དང་འོ་འཐུང་སོགས་དུས་མ་ཡིན་པ་དང༌། ། བརླ་དང་བཤང་ལམ་སོགས་ཡན་ལག་མ་ཡིན་པ་ལོག་གཡེམ་བཞི། དེ་ཡང་ཚངས་སྤྱོད་དགེ་བསྙེན་མན་གྱིས་དབང་དུ་བྱས་པ་སྟེ། གཞན་དུ་མི་ཚངས་པར་སྤྱོད་པ་ཐམས་ཅད་དོ། ། རྫུན་ཚིག་ནི་བསམ་པ་ཉོན་མོངས་པ་ཅན་གྱི་འདུ་ཤེས་མ་འཁྲུལ་བར་གནས་ཚུལ་ལས་གཞན་དུ་སྒྱུར་ཏེ་ཡོད་ཀྱང་མེད་དོ་ཞེས་པ་ལྟ་བུའི་བརྗོད་གླེང་ཕ་རོལ་པོས་གོ་བ་རྫུན། མ་གོ་ན་ངག་འཁྱལ་ཙམ། ཕྲ་མ་ནི་ཉོན་མོངས་ཅན་གྱི་བསམ་པས་འདུ་ཤེས་མ་འཁྲུལ་བར་ཕ་རོལ་འབྱེད་པའི་ཚིག་དོན་བརྡ་འཕྲོད་པ། ཚིག་རྩུབ་ནི་ཕ་རོལ་པོས་སྙིང་ལ་ཕོག་པའི་ཚིག་དོན་གོ་བ།
ངག་འཁྱལ་ནི་ཚིག་སྔ་མ་གསུམ་ལས་གཞན་པའི་དགེ་སྦྱོང་དག་རྙེད་པ་ཚོལ་བའི་ཕྱིར་གཞན་ལ་སྙན་པར་སྨྲ་བ་ཁ་བསག་གི་ཚིག་དང༌། ཆགས་སེམས་ཀྱིས་གླུ་དང་ཟློས་གར་གྱི་ཚིག་དང༌། བསྟན་བཅོས་ངན་པ་འདོན་པའི་ཚིག་སོགས་སམ། ཉོན་མོངས་ཅན་ཀུན་ཞེས་པའི་ཚིག་ནུས་ལ་བསམས་ནས་རྫུན་སོགས་སྔ་མ་གསུམ་ཡང་ངག་འཁྱལ་དུ་འདྲེན་པ་ཡོད་ལ། བརྣབ་སེམས་ནི་མི་རིགས་བཞིན་དུ་གཞན་གྱི་ནོར་ལ་བདག་གིར་བྱེད་འདོད་པ། གནོད་སེམས་ནི་གཞན་ལ་ཞེ་སྡང་བས་གནོད་པའི་རྣམ་པར་ཞུགས་པའི་སེམས། ལོག་ལྟ་ནི་ལས་དགེ་སྡིག ། འབྲས་བུ་རྣམ་སྨིན། སྐྱེ་བ་སྔ་ཕྱི་སོགས་མེད་པར་ལྟ་བ་སྟེ་སྔར་སྨོས་བཞིན་ནོ། ། མདོར་ན།
འདོད་ཆགས་ཞེ་སྡང་གཏི་མུག་སྟེ། ། དེས་བསྐྱེད་ལས་ནི་མི་དགེ་བ། ། ཞེས་གསུངས་པ་བཞིན། ཀུན་སློང་དུག་གསུམ་གྱིས་བྱས་པའི་ལས་ནི་མི་དགེ་བ་སྟེ། རྩ་བ་དུག་ལས་གྱུར་པའི་ལོ་མ་དང་མེ་ཏོག་འབྲས་བུ་སོགས་ཀྱང་དུག་ཏུ་འོང་བ་བཞིན་ནོ། དེ་རྣམས་ལས་ཀྱང་ཆེས་ལྕི་བ་ནི། ཕ་ཡང་ཡིན་རང་སངས་རྒྱས་ཀྱང་ཡིན་པ་བསད་ན་སྲོག་གཅོད་ཀྱི་ནང་ནས་ལྕི། དཀོན་མཆོག་གསུམ་གྱི་དཀོར་འཕྲོག་པ་མ་བྱིན་ལེན་གྱི་དང༌། མ་ཡང་ཡིན་དགྲ་བཅོམ་མ་ཡང་ཡིན་པ་ལ་འཁྲིག་པ་ལོག་གཡེམ་གྱི་དང༌། དེ་བཞིན་གཤེགས་པ་ལ་སྐུར་འདེབས་རྫུན་གྱི།
དགེ་འདུན་གྱི་དབྱེན་ཕྲ་མའི། འཕགས་པ་རྣམས་ལ་མི་སྙན་པ་བརྗོད་པ་ཚིག་རྩུབ་ཀྱི། ཆོས་འདོད་པ་རྣམས་གཡེང་བར་བྱེད་པ་འཁྱལ་པའི། ཡང་དག་པར་སྤོང་བ་དང་ཡང་དག་པར་ཞུགས་པ་རྣམས་ཀྱི་རྙེད་པ་འཕྲོག་པར་སེམས་པ་བརྣབ་སེམས་ཀྱི། མཚམས་མེད་བྱེད་པར་སེམས་པ་གནོད་སེམས་ཀྱི། ལྟ་བ་མཆོག་ཏུ་འཛིན་པ་ནི་ལོག་ལྟའི་ནང་ནས་མ་རུངས་པ་སྟེ་ལྕི་ཤོས་སོ། ། དེ་ཡང་རྒྱུན་ཆགས་སུ་སྤྱོད་པ་དང༌། ཉོན་མོངས་པ་དྲག་པོས་སྤྱོད་པ་དང༌། སྟོབས་བཞིས་མི་བཤགས་པ་དང༌། ཡོན་ཏན་དང་གཙོ་བོའི་གཞི་ལས་བྱུང་བ་དེ་དག་གང་དང་ལྡན་པ་ནི་ལྕི་བ་སྟེ།
སློབ་དཔོན་ཆེན་པོ་ཀླུ་སྒྲུབ་ཀྱིས། རྟག་དང་མངོན་པར་ཞེན་པ་གཉེན་པོ་མེད། ། ཡོན་ཏན་གཙོ་ལྡན་གཞི་ལས་བྱུང་བའི་ལས། ། དགེ་དང་མི་དགེ་རྣམ་ལྔ་ཆེན་པོ་སྟེ། ། ཞེས་གསུངས། འོ་ན་མི་དགེ་བ་བཅུ་པོ་དེ་དག་གི་འབྲས་བུ་གང་དང་གང་ཞེ་ན། བཅུ་པོ་རེ་རེས་ཀྱང་རྣམ་སྨིན། རྒྱུ་མཐུན་བདག་པོའི་འབྲས་བུ་གསུམ་གསུམ་འབྱིན་ཏེ། དེ་ཡང་རྣམ་སྨིན་གྱི་དབང་དུ་བྱས་ན། རིན་ཆེན་ཕྲེང་བར།
ཞེ་སྡང་གིས་ནི་དམྱལ་བར་སྐྱེ། ། ཆགས་པས་ཡི་དྭགས་འགྲོ་བར་འགྲོ། ། རྨོངས་པ་ཕལ་ཆེར་དུད་འགྲོར་འགྲོ། ། ཞེས་པ་འདིར་འདུས་ལ། རྒྱུ་མཐུན་ལ་མྱོང་བ་རྒྱུ་མཐུན་དང་བྱེད་པ་རྒྱུ་མཐུན་གཉིས། དང་པོའི་དབང་དུ་བྱས་ན། བསད་པས་ཚེ་ཐུང་ནད་མང་དང༌། ། མ་བྱིན་ལེན་གྱིས་ལོངས་སྤྱོད་དབུལ། ། ལོག་གཡེམ་ཆུང་མ་དགྲ་དང་བཅས། ། རྫུན་གྱིས་སྐུར་འདེབས་མི་ཁ་སྡང༌། །
ཕྲ་མས་བཤེས་ཉུང་མཛའ་དང་བྲལ། ཚིག་རྩུབ་ཀྱིས་ནི་མི་སྙན་ཐོས། ། ངག་འཁྱལ་རང་གི་ཚིག་མི་བཙུན། ། བརྣབ་སེམས་ཡིད་ལ་རེ་བ་འཇོམས། ། གནོད་སེམས་འཇིགས་ཤིང་སྐྲག་པས་བཅིངས། ། ལོག་ལྟས་ལྟ་ངན་ཟིང་ཟིང་པོ། ། ཞེས་པ་རྣམས་སོ། ། བྱེད་པ་རྒྱུ་མཐུན་ནི། ཕྱི་མའི་སྐྱེ་བར་ཡང་མི་དགེ་བ་དེ་དང་དེ་ལ་ངང་གིས་འཇུག་པར་དགའ་བའོ། ། བདག་འབྲས་ཀྱང་རིམ་པ་བཞིན།
ཕྱི་རོལ་གཟི་ཆུང་སེར་ཆར་མང༌། ། རྡུལ་འཁྲིགས་དྲི་ང་མཐོ་དམན་ཅན། ། ཚ་སྒོ་ཅན་སོགས་དུས་ལོག་དང༌། ། འབྲས་བུ་ཕྲ་ཁ་ཆུང་བའང་མེད། ། ཅེས་པ་སོགས་སོ། ། དེ་དག་གི་སྨིན་ཚུལ་ཀྱང་ཇོ་བོ་རྗེས། མཐོང་ལ་མྱོང་དང་སྐྱེ་གནས་མྱོང༌། ། གཞན་དུ་མྱོང་དང་མ་ངེས་པའི། ། དཀར་དང་ནག་དང་འདྲེས་མའོ། ། འཁོར་བའི་ལས་ནི་ལྕི་གང་དང༌། །
ཉེ་བ་གང་དང་གོམས་པ་གང༌། ། སྔོན་བྱས་གང་ཡིན་དེ་ལས་ནི། ། སྔ་མ་སྔ་མ་རྣམ་སྨིན་འགྱུར། ། ཞེས་མཐོང་ཆོས་ཚེ་འདི་ཉིད་ལ་རྣམ་སྨིན་མྱོང་བར་ངེས་པ། སྐྱེ་བ་ཕྱི་མ་ལ་སྨིན་པ་སྐྱེ་གནས་མྱོང་འགྱུར། ཕྱི་མ་ཕན་ཆད་ཀྱི་སྐྱེ་བ་གཞན་ལ་སྨིན་པ་ལན་གྲངས་གཞན་ལ་མྱོང་འགྱུར་ཏེ། དེ་གསུམ་པོ་རྣམ་སྨིན་མྱོང་ངེས་པ་དང༌། ལས་གང་ཞིག་རྐྱེན་དང་འཕྲད་ན་རྣམ་སྨིན་འབྱིན་ལ། མ་འཕྲད་ན་མི་འབྱིན་པ་གཅིག་ཏུ་མྱོང་བར་མ་ངེས་པའི་ལས་སོ། ། དེ་ཡང་མཐོང་ཆོས་ལ་མྱོང་འགྱུར་ནི།
ཞིང་དང་བསམ་པའི་ཁྱད་པར་ལས། ། མཐོང་ཆོས་འབྲས་བུ་ཅན་གྱི་ལས། ། ཞེས་གསུངས་ཤིང༌། ཞིང་དེ་ཡང༌། གང་དག་འགོག་བྱམས་ཉོན་མོངས་མེད། ། མཐོང་དང་དགྲ་བཅོམ་ལས་སྤངས་པ། ། དེ་ལ་ཕན་གནོད་བྱས་པ་ཡིས། ། འབྲས་བུ་འཕྲལ་དུ་མྱོང་བར་འགྱུར། ། ཞེས་བཤད་དེ། དཔེར་ན་ཡུལ་སྒྲ་སྒྲོགས་ཀྱི་རྒྱལ་པོ་གཙུག་ཕུད་ཅན་འཁོར་བཅས་ཀྱིས་འཕགས་པ་ཀཏྱ་ཡ་ན་ལ་ཐལ་བ་སྤར་མོ་རེ་གཏོར་བས་ཐལ་བའི་འོག་ཏུ་ནོན་པའི་ལས་ངན་པ་བསགས་པ།
ནམ་ཞིག་ཡུལ་དེར་ནམ་མཁའ་ནས་རིན་པོ་ཆེ་དང་ཟས་གོས་ཀྱི་ཆར་སོགས་བབས་པས། རྒྱལ་པོ་ཁྱོད་འཁོར་ལོས་སྒྱུར་བའི་རྒྱལ་པོར་འགྱུར་བའི་ལྟས་ཡིན་ཅེས་གཟེངས་བསྟོད་པ་ན། ཉི་མ་བདུན་པ་ལ་བྱེ་མའི་ཆར་དྲག་ཏུ་བབས་པས་ཡུལ་ཕྱོགས་དེ་ནོན། རྒྱལ་པོ་དེ་གདུག་པའི་བློན་པོ་དང་བཅས་པ་མཐོང་ཆོས་ལ་དམྱལ་བར་ཞུགས་པ་ལྟ་བུ་ཡིན། གཞན་ཡང༌། སངས་རྒྱས་མ་ཕམ་པ་སྔོན་གྱི་ཚེ་སྡེ་སྣོད་གསུམ་པར་གྱུར་པ་ན། དགེ་སློང་གི་དགེ་འདུན་རྩོད་པའི་ཚེ་དགེ་འདུན་ལ་བུད་མེད་ཅེས་བརྗོད་པའི་ངག་གི་ཉེས་པས་སྐྱེ་བ་དེ་ཉིད་ལ་བུད་མེད་དུ་སོང་ཞིང༌། སྐྱེ་བ་ལྔ་བརྒྱར་ཡང་བུད་མེད་དུ་སྐྱེས་པ་ལྟ་བུ་མཐོང་ཆོས་ཕྱི་མར་མྱོང་བ་གཞན་ལ་མྱོང་འགྱུར་གསུམ་ཀ་ཚང་བ་ཡང་ཡོད་ཅིང༌། སྤྱིར་མི་དགེ་བ་བཅུའི་ནང་གསེས་ཀྱི་རྒྱུ་ཚབས་ཆེ་བས་དམྱལ་བ། འབྲིང་པོས་ཡི་དྭགས།
ཆུང་བས་དུད་འགྲོའམ། ལ་ལས་འབྲིང་གིས་དུད་འགྲོ་དང༌། ཆུང་བས་ཡི་དྭགས་སུ་སྐྱེ་བར་བཤད་ཀྱང༌། ཅུང་ཟད་ཞིབ་པར་སློབ་དཔོན་ཆོས་ལྡན་རབ་འབྱོར་དབྱངས་ཀྱིས་དྲན་པ་ཉེ་བར་བཞག་པའི་དོན་བསྡུས་པར་གསུངས་པ་དག་ཀྱང་ཕྱོགས་ཙམ་བཤད་པར་བྱ་སྟེ། དེ་ཉིད་ལས། ཆགས་དང་གཏི་མུག་འཇིགས་དང་ཁྲེ། ། མི་གང་མི་ན་གསོད་པ་དང༌། ། གཞན་ཡང་སྐྱེ་གནས་གསོད་བྱེད་པ། ། དེ་དག་ངེས་པར་ཡང་སོས་འགྲོ། ། ཕ་དང་མ་ནི་གྲོགས་དང་གཉེན། །
བཤེས་གཉེན་ལ་ནི་འཁུ་བྱེད་པ། ། ཕྲ་མ་རྫུན་ནི་སྨྲ་བའི་མི། ། ཐིག་ནག་ཏུ་ནི་འགྲོ་བར་འགྱུར། ། ར་དང་ལུག་དང་ཝ་དག་དང༌། ། རི་བོང་ཕྱི་བ་རི་དྭགས་ཕག ། གཞན་ཡང་གསོས་ནས་བསད་བྱ་བ། ། ལུས་ཅན་བསྡུས་འཇོམས་འགྲོ་བར་འགྱུར། ། འདིར་ནི་ལུས་ཅན་གང་དག་གི ། ལུས་དང་ངག་ཡིད་ཉོན་མོངས་བྱེད། ། གང་དག་ལྷད་འཇུག་གཞན་གཡོ་བྱེད། །
མི་དེ་དག་ནི་ངུ་འབོད་འགྲོ། ། གང་གིས་ལྷ་དང་བྲམ་ཟེ་དང༌། ། བླ་མའི་རྫས་འཕྲོག་སྡུག་བསྔལ་བྱས། ། གང་དག་གཏམས་པ་འཕྲོག་བྱེད་པ། ། དེ་དག་ངུ་འབོད་ཆེན་པོར་འགྲོ། ། ནགས་ལ་སོགས་པ་མེ་གཏོང་དང༌། ། ལས་དེ་དག་ལ་འཇུག་བྱེད་གང༌། ། སྐྱེས་བུ་དེ་ནི་མེ་འབར་བའི། ། ཚ་བར་ངུ་ཞིང་བསྲེག་པར་སྣང༌། ། མེད་པར་ལྟ་བ་གང་ཞིག་གིས། །
ཆོས་དང་ཆོས་མིན་ལོག་རྟོག་ཅིང༌། ། གཞན་དག་ལ་ནི་ཉོན་མོངས་བྱེད། ། དེ་ནི་རབ་ཏུ་ཚ་བར་བསྲེག ། ཡོན་ཏན་དག་ནི་ཆེ་བ་ལ། ། གནོད་པ་དྲག་པོ་བྱས་པའམ། ། བླ་མ་ཕ་མ་བསད་བྱས་ན། ། ངེས་པར་བསྐལ་པར་མནར་མེད་འཚེ། ། ཞེས་གཙོ་བོའི་གནས་དང༌། གསོད་པར་དགའ་བས་གཡུལ་ངོར་གསོད། ། སྡིག་ཅན་དེ་དག་སྡུག་བསྔལ་དང༌། །
ལྡན་པའི་རལ་གྲིའི་སེན་ཅན་སྐྱེ། ། གང་ཕྱིར་དེ་ཡི་སེན་མོ་ནི། ། ལྕགས་བྱས་འབར་རྣོ་དེ་དག་གིས། ། གཅིག་གིས་གཅིག་གསོད་གང་ཡིན་དེས། ། རལ་གྲིའི་སེན་མོ་ཅན་དུ་བཤད། ། བྱི་བོ་བྱེད་པ་གཤལ་མ་ལ། ། ལྕགས་ཀྱི་རྩེ་མོ་རྣོན་པོ་འབར། ། སོར་ནི་བཅུ་དྲུག་ཡོད་པ་ལ། ། ངུ་ཞིང་སྟོབས་ཀྱིས་འཛེགས་པར་འགྱུར། ། བུད་མེད་ཤིན་ཏུ་འཇིགས་འཇིགས་བལྟ། །
མཆུ་རྣོན་ལུས་ཆེར་འབར་བ་ཡིས། ། གཞན་གྱིས་བུད་མེད་འཕྲོག་པ་ལ། ། འཇུས་ནས་ཟ་བ་ཁོ་ནར་འགྱུར། ། བག་ཕབ་པ་ལ་གནོད་བྱེད་མི། ། ནགས་ཚལ་རལ་གྲིའི་སོ་ཅན་དུ། ། ནུབ་བྱས་ངུ་ཞིང་བྱ་རྒོད་ཁྱི། ། འུག་པ་བྱ་རོག་ཟ་བར་འགྱུར། ། གང་དག་གཞན་གྱི་ནོར་འཕྲོག་པ། ། དེ་དག་ལྕགས་ཀྱི་ཐོ་ལུམ་ནི། ། ཚ་བ་དག་ཀྱང་ཟ་བ་དང༌། །
ཡང་དང་ཡང་དུ་ཟངས་བསྐོལ་འཐུང༌། ། རྟག་ཏུ་རྔོན་ལ་དགའ་བ་གང༌། ། ལོ་ནི་བྱེ་བར་དུ་ཞིང་ཡང༌། ། ཁྱི་ནི་ལྕགས་ཀྱི་མཆེ་བ་ཅན། ། མི་བསྲུན་ཤིན་ཏུ་དབང་མེད་ཟ། ། ཆུ་སྐྱེས་ཉ་ལ་སོགས་བསད་ན། ། ཆུ་བོ་རབ་མེད་འབར་བ་ཡི། ། ཟངས་ཀྱི་ཁུ་བའི་ཆུར་འགྲོ་ཞིང༌། ། མི་དེ་མེས་ཀྱང་བསྲེགས་པར་འགྱུར། ། གང་ཞིག་རང་དོན་ཙམ་རྨོངས་ནས། །
ཆོས་དང་མི་ལྡན་ཤགས་འགྱེད་ན། ། སེམས་ཅན་དམྱལ་བར་དེ་ངུ་ཞིང༌། ། འཁོར་ལོས་མངོན་པར་གཟིར་བར་འགྱུར། ། འདི་ན་གང་གིས་གཟུགས་ཅན་ལ། ། གནོད་པ་རྣམ་པ་མང་བྱས་ན། ། དེ་དག་ཡུན་རིང་འཁོར་ལོ་དང༌། ། རི་དང་ཐོ་བ་འབར་བས་གཟིར། ། གང་ཞིག་ཆོས་ཀྱི་སྟེགས་འཇིག་ཅིང༌། ། ཡང་དག་མ་ཡིན་ལམ་སྨྲ་བའི། ། མི་དེ་དག་ནི་སྤུ་གྲིའི་སོ། །
གཏམས་པའི་ལམ་དུ་འགྲོ་བར་འགྱུར། ། སེན་མོར་ཤིག་ལ་སོགས་བཅོམ་ན། ། དེ་དག་ལུས་ནི་ཆེར་གྱུར་ནས། ། སྟོན་བརྒྱར་ཡང་དང་ཡང་ངུ་ཞིང༌། ། བྲག་སྒོར་སོ་ཡིས་འཇོམས་པར་འགྱུར། ། གང་ཞིག་བརྟུལ་ཞུགས་བཟང་ནོས་ནས། ། ལེགས་པར་བསྲུང་བར་མི་བྱེད་པ། ། དེ་ནི་ངེས་པར་ཤ་དང་རུས། ། འཇིག་པའི་མེ་མ་མུར་དུ་བསྲེགས། ། གང་དུ་འཚོ་བ་ལོག་པ་ནི། །
ཅུང་ཟད་ཀྱིས་ཀྱང་འཚོ་བྱེད་པ། ། དེ་ནི་སྐྱག་འཇིམ་ནུབ་གྱུར་ནས། ། སྲིན་བུ་རྣམས་ཀྱིས་ཟ་བར་འགྱུར། ། འབྲུ་ཡི་ནང་ན་འཁོད་པ་ཡི། ། སྲོག་ཆགས་མཐོང་ནས་འཇོམས་པ་གང༌། ། དེ་ནི་ལྕགས་ཀྱི་གཏུན་ཤིང་གིས། ། ཡང་དང་ཡང་དུ་བརྡུང་བར་འགྱུར། ། ཤིན་ཏུ་ཁྲོ་ཞིང་གཏུམ་པ་དང༌། ། གཡོ་བྱེད་རྫུན་དུ་སྨྲ་བ་དང༌། ། གཞན་ལ་གནོད་བྱེད་དགའ་བ་ནི། །
གཤིན་རྗེ་སྲིན་པོར་སྐྱེ་བར་འགྱུར། ། ཞེས་གསུངས། དེ་ལྟར་ངན་སོང་ལས་ཐོན་ནས་ཀྱང་ལྐུགས་པ་དང༌། ཀླ་ཀློ་ལ་སོགས་པར་སྐྱེས་ནས་ཡུན་རིང་པོར་དལ་འབྱོར་གྱི་མི་ལུས་མི་ཐོབ་སྟེ། སློབ་སྤྲིང་ལས། བརྒྱ་ལ་སྡིག་གནས་དམྱལ་བ་དག་ལས་ཐར་ན་ཡང༌། ། འཇིག་རྟེན་འགྲོ་བ་མཐའ་ཡས་བྱེ་བ་ཆེས་རྣམས་སུ། ། མི་ཡི་དངོས་པོ་ཤིན་ཏུ་རྙེད་པར་དཀའ་བ་ཉིད། ། གལ་ཏེ་ཀླ་ཀློ་དམྱལ་བའི་སྲུང་དང་སྤྱོད་མཚུངས་སམ། ། ཞེས་གསུངས་པ་ཉིད་དོ། །
གསུམ་པ་དགེ་བའི་ལས་འབྲས་བསྟན་པ་ནི། ཆོས་ལྡན་རབ་འབྱོར་དབྱངས་ཀྱིས། དགེ་བ་བཅུ་པོ་འདི་དག་ནི་མངོན་པར་མཐོ་བ་དང༌། ངེས་པར་ལེགས་པ་ཐམས་ཅད་ཀྱི་རྒྱུ་ཡིན་པས་ན་སངས་རྒྱས་ཀྱི་སློབ་མ་དག་གིས་འདི་ལྟར་བསླབ་པར་བྱའོ། ། དེ་ལ་དགེ་བ་བཅུ་གང་ཞེ་ན། ལུས་ཀྱི་ལས་ནི་རྣམ་པ་གསུམ་སྟེ། སྲོག་མི་གཅོད་པ་དང༌། མ་བྱིན་པར་མི་ལེན་པ་དང༌། འདོད་པས་ལོག་པར་མི་གཡེམ་པའོ། ། ངག་གི་ལས་ནི་རྣམ་པ་བཞི་སྟེ།
རྫུན་མི་སྨྲ་བ་དང༌། ཕྲ་མ་མི་སྨྲ་བ་དང༌། ཚིག་རྩུབ་པོ་མི་སྨྲ་བ་དང༌། ཚིག་འཁྱལ་བ་མི་སྨྲ་བའོ། ། ཡིད་ཀྱི་ལས་རྣམ་པ་གསུམ་སྟེ། བརྣབ་སེམས་སྤང་བ་དང༌། གནོད་སེམས་སྤང་བ་དང༌། ལོག་པར་ལྟ་བ་སྤང་བའོ། ། དེ་ཡང་མི་དགེ་བ་བཅུ་སྤངས་པ་ནི་དགེ་བ་བཅུ་ཡིན་པས་ཞེས་གསུངས་སོ། ། དེ་ལྟར་དགེ་བ་བཅུ་ལ་འབད་པར་བྱས་པའི་ལས་ཀྱི་འབྲས་བུའང༌།
རྣམ་སྨིན་རྒྱུ་མཐུན་བདག་འབྲས་གསུམ་དང༌། རྒྱུ་མཐུན་ལའང་མྱོང་བྱེད་ཀྱི་རྒྱུ་མཐུན་གཉིས་སོགས་སྔར་བཤད་པ་དང་ཆ་འདྲ་བ་ལས། སྲོག་གཅོད་སྤངས་པ་ལྟ་བུ་ལ་རྣམ་སྨིན་ནི་མཐོ་རིས་ཀྱི་ལྷ་མི། ། མྱོང་བ་རྒྱུ་མཐུན་ཚེ་རིང་ཞིང་ནད་མེད་པ། བྱེད་པ་རྒྱུ་མཐུན་སྐྱེ་བའི་ཕྲེང་བར་གཞན་གྱི་སྲོག་གཅོད་པ་ལ་ངང་གིས་མི་འཇུག་པ། བདག་འབྲས་རང་གནས་པའི་ས་ཕྱོགས་གཟི་བྱིན་ཆེ་ཞིང་ནད་ཀྱི་གནོད་པ་ཉུང་བ་སོགས། སྔར་བཤད་པའི་ལྡོག་ཕྱོགས་རྣམས་དང༌། རིམ་པར་བསྒྲིགས་པས་ཤེས་ལ། དེ་ལྟར་མི་དགེ་བ་བཅུ་སྤོང་བ་ནི། གཙོ་བོར་ཚུལ་ཁྲིམས་ཀྱི་ཕྱོགས་ཡིན་ཞིང༌།
གཞན་ཡང་སྦྱིན་པ་དང༌། བཟོད་པ་དང༌། བརྩོན་འགྲུས་ལ་སོགས་པ་ཡང་སྟེ། དབུ་མ་འཇུག་པར། འགྲོ་བ་འདི་ཀུན་བདེ་བ་མངོན་འདོད་ཅིང༌། ། མི་རྣམས་བདེ་བའང་ལོངས་སྤྱོད་མེད་མིན་ལ། ། ལོངས་སྤྱོད་ཀྱང་ནི་སྦྱིན་ལས་འབྱུང་མཁྱེན་ནས། ། ཐུབ་པས་དང་པོར་སྦྱིན་པའི་གཏམ་མཛད་དོ། ། ཞེས་དང༌། ཤེས་རབ་བརྒྱ་པར།
གང་ལ་བཟོད་པའི་རང་བཞིན་ཆུས། ། ཁྲོ་བའི་མེ་ནི་ཞི་བྱེད་པ། ། འདུལ་བའི་ཐབས་ཀྱི་མཆོག་ཡོད་པ། ། དེ་ལ་དགྲ་རྣམས་ག་ལ་སྡང༌། ། ཞེས་དང༌། ཕྱིར་རྗེས་སུ་ནི་ལྟ་བ་དང༌། ། བག་ཡོད་ཁོང་ཁྲོ་མེད་པ་དང༌། ། བརྩོན་འགྲུས་བརྟན་ཞིང་མི་གཡེལ་བའི། ། མི་ལ་དཔལ་མགོན་ཉེ་བར་གནས། ། ཞེས་ཕན་ཡོན་དང་བཅས་ཏེ་བསྟན་ཏོ། །
མདོར་ན་དགེ་བའི་ལས་ཀྱི་རྣམ་སྨིན་ཡང་མཐོང་ཆོས་མྱོང་འགྱུར། སྐྱེ་བ་ཕྱི་མ་ལན་གྲངས་གཞན་མྱོང༌། ངེས་མེད་སོགས་སྔར་བཤད་དང་ཆ་འདྲ་ལ། མཐོང་ཆོས་ནི་ཞིང་ལས་བྱེད་པའི་བྲམ་ཟེས་དེ་བཞིན་གཤེགས་པ་ལ་འཇམ་གསོལ་བའི་འཕྲལ་ལ་ཞིང་གི་མྱུ་གུ་ལོ་འབྲས་ཀུན་གསེར་དུ་བྱུང་བ་ལྟ་བུ་སྦྱིན་འབྲས་ཀྱིས་མཚོན་ནས་ཕལ་ཆེར་ལ་གོ་བར་ནུས་ཤིང༌། དགེ་བའི་རྒྱུ་འབྲས་ཀྱི་རིམ་པ་ཕྱོགས་ཙམ་ལེགས་བྱས་ལ་སྤྲོ་བ་བསྐྱེད་ཕྱིར་བཤད་ན། བཙུན་པ་ཆེན་པོ་ཆོས་ལྡན་རབ་འབྱོར་དབྱངས་ཀྱིས། རྟག་ཏུ་གཡོ་དང་སྒྱུ་སྤྱོད་ཅིང༌། ། སྡིག་པ་དག་ནི་མ་བྱས་ལ། ། འཐབ་ལ་དགའ་ཞིང་སྦྱིན་བྱེད་པ། ། དེ་ནི་ལྷ་མིན་དབང་ཕྱུག་འགྱུར། །
གང་ཞིག་བདག་བདེ་མི་འདོད་ཅིང༌། ། ཡོངས་སུ་བཟུང་ལ་མི་དགའ་བ། ། དེ་ནི་གཟའ་རྣམས་དག་གི་མཆོག ། རྒྱལ་ཆེན་བཞི་པ་ཉིད་དུ་འགྱུར། ། ཕ་མ་ཕ་ཚན་གཙོ་བོ་ལ། ། བཀུར་བྱེད་སྟོང་ལྡན་བཟོད་པར་ལྡན། ། འཐབ་མོ་ལ་ནི་དགའ་བ་གང༌། ། དེ་ནི་སུམ་ཅུ་རྩ་གསུམ་སྐྱེ། ། རྩོད་ལ་མི་དགའ་འཐབ་མོ་ལ། ། ཡིད་ནི་དགའ་བར་མི་བྱེད་ལ། །
གཅིག་ཏུ་དགེ་ལ་བརྩོན་པ་ནི། ། དེ་དག་འཐབ་བྲལ་ཉིད་དུ་འགྲོ། ། ཐོས་པ་མང་དང་ཆོས་འཛིན་དང༌། ། ཤེས་རབ་ལྡན་ཞིང་ཐར་པ་འདོད། ། ཡོན་ཏན་རྣམས་ལ་དགའ་བའི་མི། ། དེ་དག་དགའ་ལྡན་ཉེ་བར་འགྲོ། ། མི་གང་རང་ཉིད་དུལ་བ་ལ། ། ཞུགས་ཤིང་ཚུལ་ཁྲིམས་འབོགས་པ་ལ། ། སྤྲོ་བ་ཆེ་དང་ལྡན་པ་དེ། ། གདོན་མི་ཟ་བར་འཕྲུལ་དགར་འགྲོ། །
སེམས་ཅན་གང་ཞིག་དམན་མིན་མཆོག ། སྦྱིན་དང་དུལ་དང་ཡང་དག་སྡོམ། ། ཕུལ་བྱུང་ཡོན་ཏན་ལྡན་གྱུར་དེ། ། ངེས་པར་གཞན་ཕྲུལ་དབང་བྱེད་འགྲོ། ། ཞེས་དང༌། དཔའ་བོས། སངས་རྒྱས་སྐུ་གཟུགས་བཞེངས་གསོལ་བ། ། དང་པོ་མྱ་ངན་སེལ་བར་བྱེད། ། རྩོད་པ་ཀུན་སྤངས་མཐོང་ན་དགའ། ། སྐལ་ལྡན་གཏེར་ཚོགས་དཔལ་དང་ལྡན། །
ལུས་སྟོབས་ལྡན་ཞིང་སྙན་པ་དང༌། ། གཟི་བརྗིད་ལྡན་ཞིང་གཟུགས་མཛེས་པ། ། གསུང་རབ་ཀུན་ལ་མཁས་འགྱུར་ཞིང༌། ། དབང་པོའི་རྟ་ནི་ཐམས་ཅད་ཐུལ། ། བློ་ལྡན་སྟོབས་དང་ལྡན་པར་འགྱུར། ། བཅོམ་ལྡན་སྐུ་གཟུགས་མཆོད་རྟེན་ལ། ། ཕྲ་རབས་རྡུལ་ནི་ཇི་སྙེད་སོལ། ། དེ་སྙེད་ས་འོག་ས་སྟེང་འདིར། ། དེ་སྙེད་རྒྱལ་པོ་ངེས་པར་འགྱུར། ། གཟུགས་དང་གཟུགས་མེད་ཏིང་འཛིན་གྲུབ། །
ཐམས་ཅད་བདེ་བར་མ་ལུས་སྤྱོད། ། མཐའ་མར་སྐྱེ་བའི་རྒྱུད་སྤངས་ནས། ། དེ་དག་བྱང་ཆུབ་གོ་འཕང་ཐོབ། ། བདེ་གཤེགས་སྐུ་གཟུགས་བཞེངས་གསོལ་བ། ། མཚན་བཟང་གིས་བརྒྱན་འཁོར་ལོས་སྒྱུར། ། གང་གིས་ཆོས་ཀྱི་སྦྱིན་བྱེད་ཅིང༌། ། དྲི་བ་དང་ནི་ཉན་པ་དང༌། ། རྟག་ཏུ་དེ་དག་སེམས་ཉིད་དང༌། ། གལ་ཏེ་ཡང་དག་བསྒོམ་བྱེད་ན། ། སྐྱེ་བ་དྲན་པ་རྟག་ཏུ་ཐོབ། །
ཅེས་དང༌། མེ་ཏོག་བཟང་པོས་དགེ་འདུན་ལ། ། རབ་ཏུ་འཐོར་ཞིང་མཆོད་བྱེད་པ། ། བརྒྱ་བྱིན་ལས་ལྷག་ལོངས་སྤྱོད་ལྡན། ། སོགས་དང༌། མདོར་ན། གང་ཡང་འཁོར་ལོས་སྒྱུར་བ་མཆོག ། བུ་ནི་དཔའ་བ་སྟོང་དང་ལྡན། ། རྒྱ་མཚོའི་མཚམས་ཀྱི་ས་ལ་དབང༌། ། དེ་དག་བསོད་ནམས་རིན་པོ་ཆེའི། །
འབྲས་བུ་ཡངས་པ་ཆེན་པོ་ཡིན། ། སྣ་ཚོགས་པདྨའི་གདན་ལ་འདུག ། ལྷ་དང་ལྷ་དབང་རྟག་ཕྱག་འཚལ། ། བརྗིད་ཀྱིས་འཁོར་རྣམས་ཟིལ་གྱིས་གནོན། ། ཚངས་པའི་འཇིག་རྟེན་སྣང་བྱེད་པ། ། དེ་དག་ཉིད་ཀྱང་བསོད་ནམས་ལས། ། གང་ལ་ལྷ་ཀླུ་ལྷ་མིན་སྦྲུལ། ། དྲི་ཟ་གནོད་སྦྱིན་མིའམ་ཅི། ། མཆོག་ཏུ་གྱུར་པའི་ཚོགས་རྣམས་ཀྱིས། ། རྟག་ཏུ་ལྷ་དབང་མཆོད་བྱེད་པ། །
དེ་ནི་བསོད་ནམས་རིན་པོ་ཆེའི། ། འབྲས་བུ་ཡངས་པ་ཆེན་པོ་ཡིན། ། དང༌། འཇིག་རྟེན་ཕ་རོལ་འགྲོ་བ་ན། ། བསོད་ནམས་གཅིག་པོ་མཆོག་ཡིན་ཏེ། ། རྗེས་སུ་འགྲོ་ཞིང་བདེ་བ་འཆར། ། བསོད་ནམས་གཞན་གྱིས་འཕྲོག་མི་ནུས། ། ཞེས་སོགས་གསུངས་ལ། གཞན་ཡང་མཐོ་རིས་ཀྱི་ཁྱད་པར་ནི་ཡོན་ཏན་བདུན་དང་ལྡན་པ་ཡིན་ལ། བདུན་པོའང་སློབ་དཔོན་དབྱིག་གཉེན་གྱིས།
ཚེ་རིང་དེ་བཞིན་ནད་མེད་དང༌། ། གཟུགས་དང་སྐལ་བ་བཟང་དང་རིགས། ། ནོར་དང་ཤེས་རབ་དག་དང་བདུན། ། ཡོན་ཏན་མདོ་སྡེ་དག་ལས་གསུངས། ། ཞེས་གསུངས་ལ། ། དེ་དག་སོ་སོའི་རྒྱུར་གྱུར་པའི་དགེ་བའི་ལས་ཀྱང༌། དེ་ཉིད་ཀྱིས། གསོད་པར་ཚུད་པ་ལེགས་བཏང་དང༌། ། དེ་བཞིན་སྲོག་གི་ཕན་གདགས་ཤིང༌། ། སྲོག་ཆགས་འཚེ་བ་ལས་བཟློག་པས། །
ཚེ་རིང་བ་ནི་ཐོབ་པར་འགྱུར། ། ནད་པའི་བསྙེན་བཀུར་བྱས་སྨན་པ། ། སྨན་ནི་རབ་ཏུ་སྦྱིན་པ་དང༌། ། སྲོག་ཆགས་བོང་བ་དབྱིག་སོགས་ཀྱིས། ། འཚེ་བ་མེད་ལས་ནད་མེད་ཡིན། ། ཁྲོ་བ་མེད་ལ་བརྟན་པ་དང༌། ། རྒྱན་བྱིན་པ་ཡིས་གཟུགས་བཟང་ཉིད། ། ཕྲག་དོག་མེད་པའི་འབྲས་བུ་ནི། ། སྐལ་བ་བཟང་པོར་ཡོངས་སུ་བཤད། ། དམ་པ་མཆོད་ཅིང་བསྙེན་བཀུར་བྱས། །
ང་རྒྱལ་སྤངས་པས་རིགས་མཐོར་འགྱུར། ། སྦྱིན་བྱེད་བརྐུ་བ་ལས་ལྡོག་པས། ། ལོངས་སྤྱོད་ཕུན་སུམ་ཚོགས་ཐོབ་འགྱུར། ། དགེ་དང་སྡིག་པ་གང་ཡིན་ཞེས། ། ཡང་དག་དྲི་ལ་བརྩོན་པ་དང༌། ། ཆོས་ཀྱི་བསྟན་བཅོས་སྦྱིན་པ་ཡིས། ། བློ་གྲོས་རྒྱ་ཆེན་ཐོབ་པར་འགྱུར། ། ཞེས་གསུངས་པའོ། ། བཞི་པ་འཇུག་ལྡོག་གི་སྤྱོད་པ་ལ་བསླབ་དགོས་པར་བསྟན་པ་ནི། ། དེ་ལྟར་ལས་འབྲས་ཀྱི་གོ་བབས་ཕྱོགས་ཙམ་བཤད་པས་མཚོན་པར་ངེས་པ་རྙེད་པའི་འདོར་ལེན་མ་བྱས་ན་ཚེ་འདིའམ་ཤི་བའི་འོག་ཏུ་མི་འདོད་པའི་འབྲས་བུ་ཐོག་ཏུ་འབབ་པས་བླང་དོར་ནན་གྱིས་བྱ་དགོས་ལ།
དེ་ཡང་ཆོས་བྱེད་འདོད་ཀྱི་བསམ་པ་ལྷང་ངེ་བ་དང༌། ཆོས་བྱ་བློའི་སྦྱོར་བ་ཚབ་ཚུབ་ཡོད་ཀྱང༌། གནད་མ་ཤེས་ན་ཆོས་ལམ་དུ་མི་འགྲོ་བ་མང་དུ་སྣང་སྟེ། ཆོས་ཀྱི་མཐུན་རྐྱེན་དུ་བསམ་པའི་ཟས་གོས་ལོངས་སྤྱོད་སོགས་ཀྱིས་ཆོག་མི་ཤེས་པར་ལོག་འཚོས་སྡིག་གསོག་ཅིང་འདོད་པ་བསོད་ནམས་ཀྱི་མཐར་གོལ་ནས་ལོག་པར་ལྟུང་བ་དང༌། ཡང་འགའ་ཞིག་ལྟོ་གོས་གཏམ་གསུམ་ལ་གྱོང་བཀུར་བའི་དཀའ་སྤྱད་དྲག་པོ་བྱས་ཀྱང་གནད་མ་ཟིན་པར་ངལ་ཞིང་དུབ་པའི་མཐར་ལྷུང་བ་ཡང་སྣང་སྟེ་ལམ་དུ་འགྲོ་བ་དཀའ། དེས་ན་ཆོས་ལམ་དུ་འགྲོ་བ་ལ་ཐོག་མར་ལས་འབྲས་ལ་ཡིད་ཆེས་ཀྱིས་འདོར་ལེན་བྱེད་པ་ཞིག་གནད་དུ་ཆེ་སྟེ། རང་འདི་ནས་ཕྱི་མར་འགྲོ་བའི་ཚེ་ཟས་གོས་ལོངས་སྤྱོད་ཉེ་འབྲེལ་འཁོར་གཡོག་ཀུན་ཤུལ་དུ་བཞག་ནས་གཅིག་པུར་འགྲོ་བ་ན་ཡང༌། ལས་དགེ་སྡིག་གི་རྣམ་སྨིན་འདི་ལུས་དང་གྲིབ་མ་བཞིན་དུ་རྗེས་སུ་འབྲང་བ་ཡིན་ཏེ། རྒྱལ་པོ་ལ་གདམས་པའི་མདོ་ལས། དུས་ཀྱི་ཉེན་ཏེ་རྒྱལ་པོ་འཆི་བའི་ཚེ། །
ལོངས་སྤྱོད་མཛའ་དང་གཉེན་བཤེས་རྗེས་མི་འབྲང༌། ། སྐྱེས་བུ་བདག་ནི་གང་དང་གར་འགྲོ་བ། ། ལས་ནི་གྲིབ་མ་བཞིན་དུ་རྗེས་སུ་འབྲང༌། ། ཞེས་དང༌། མདོ་སྡེ་དང་འདུལ་བའི་སྡེ་སྣོད་ཚིག་མཐུན་པར། སྐྱེ་བོ་འདི་དག་ནི་ལས་ཀྱི་སྐྱེ་གནས་པ། ལས་ཀྱི་བགོ་སྐལ་ལ་སྤྱོད་པ། ལས་བདག་གིར་བྱེད་པ་ཡིན། ། ཞེས་དང༌། ལས་མ་བྱས་པ་དང་མི་འཕྲད།
བྱས་པ་ཆུད་མི་ཟ་བ་ཡིན། ། ཞེས་དང༌། མདོ་སྡེ་ལས་བརྒྱ་ལས། ལུས་ཅན་དག་གི་ལས་རྣམས་ནི། ། བསྐལ་པ་བརྒྱར་ཡང་ཆུད་མི་འཛའ། ། ཚོགས་ཤིང་དུས་ལ་བབས་པ་ན། ། འབྲས་བུ་ཉིད་དུ་སྨིན་པར་འགྱུར། ། ཞེས་དང༌། བཤེས་སྤྲིང་ལས། ཁྱོད་ཀྱིས་བྲམ་ཟེ་དགེ་སློང་ལྷ་དང་ནི། །
མགྲོན་དང་ཡབ་ཡུམ་སྲས་དང་བཙུན་མོ་དང༌། ། འཁོར་གྱི་སླད་དུའང་སྡིག་པ་མི་བགྱི་སྟེ། ། དམྱལ་བའི་རྣམ་སྨིན་སྐལ་ནོད་འགའ་མ་མཆིས། ། ཞེས་དང༌། སྤྱོད་འཇུག་ཏུ། རེ་ཞིག་གསོན་ཚེ་འདི་ཉིད་ལའང༌། ། མཛའ་དང་མི་མཛའ་དུ་མ་འདས། ། དེ་དག་དོན་དུ་བྱས་པའི་སྡིག ། མི་ཟད་གང་ཡིན་མདུན་ན་གནས། ། ཞེས་དང༌།
ཁྱད་པར་འཕགས་བསྟོད་ལས། བྲམ་ཟེ་རྣམས་ནི་དགེ་སྡིག་དག ། བྱིན་པ་ལེན་བཞིན་འཕོ་བར་སྨྲ། ། ཁྱོད་ཀྱིས་བྱས་ཆུད་མི་ཟ་དང༌། ། མ་བྱས་པ་དང་འཕྲད་མེད་གསུངས། ། ཞེས་སོགས་གསུངས་ཏེ། རང་དོན་དུ་བྱས་པའི་སྡིག་པ་རང་གིས་ཁུར་བར་མ་ཟད་གཞན་དོན་དུ་བྱས་ནའང་དེ་དག་གི་རྣམ་སྨིན་ལ་བགོ་བཤའ་བྱས་ནས་ཁུར་གྲོགས་བྱེད་པ་ལྟ་བུ་མིན་པར་རང་ཁོ་ནས་མྱོང་བར་འགྱུར་བས་ན་སྡིག་པའི་ལས་ཕྲ་རགས་ཐམས་ཅད་དུག་དང་མི་གཙང་བའམ་སྦྲུལ་གདུག་པ་ལྟར་ཡ་ང་བ་དང༌། སྐྱུག་བྲོ་བ་དང་འཇིགས་སུ་རུང་བར་བལྟས་ནས་དོར་ཞིང༌། དགེ་བའི་ཕྱོགས་ཕྲ་མོའང་ཡིད་དུ་འོང་བའི་དངོས་པོ་བཞིན་ཕྱི་ཤོལ་མེད་པར་ལག་ཏུ་ལེན་ཅིང་ལེན་པར་འདུན་དགོས་ཏེ། བཤེས་སྤྲིང་ལས། །
གང་ཞིག་གསེར་སྣོད་རིན་ཆེན་སྤྲས་པ་དེར། ། ངན་སྐྱུགས་འཕྱག་པར་བྱེད་པ་དེ་བས་ནི། ། གང་ཞིག་མི་རུ་སྐྱེས་ནས་སྡིག་པ་དག ། བྱེད་པ་དེ་ནི་ཆེས་རབ་བླུན་པ་ལགས། ། ཞེས་དང༌། སྤྱོད་འཇུག་ཏུ། འདི་འདྲའི་དལ་བ་ཐོབ་གྱུར་ནས། ། བདག་གི་དགེ་གོམས་མ་བྱས་ན། ། དེ་ལས་བླུན་པ་གཞན་མེད་དེ། ། དེ་ལས་རྨོངས་པའང་གཞན་མེད་དོ། །
དམྱལ་མེ་བཟོད་དཀའ་ཡུན་རིང་དུ། ། བདག་གི་ལུས་འདི་བསྲེགས་གྱུར་ན། ། འགྱོད་པ་འབའ་ཞིག་མེ་འབར་བས། ། སེམས་གདུང་འགྱུར་བ་གདོན་མི་ཟ། ། ཞེས་དང༌། བདག་གི་སྤྱོད་པ་འདི་འདྲས་ནི། ། མི་ཡི་ལུས་ཀྱང་ཐོབ་མི་འགྱུར། ། མི་ལུས་ཐོབ་པར་མ་གྱུར་ན། ། སྡིག་པ་འབའ་ཞིག་དགེ་བ་མེད། ། ཅེས་གསུངས་པ་དྲན་པར་བྱས་ནས།
དྲན་པས་འདོར་ལེན་མ་འཆོལ་བར་བྱ་ལ། གཞན་ཡང་དཔེར་ན་མང་པོ་སྐྱོབས་པར་བསམ་པས་གཅིག་གི་སྲོག་གཅོད་པ་ལྟ་བུ་རྒྱུ་དུས་ཀྱི་བསམ་པས་དགེ་བ་ཁོ་ན་ཡིན་ལ། སྦྱོར་དུས་སུ་ཞེ་སྡང་ཅུང་ཟད་སྐྱེས་ན་མི་དགེ་བ་སྟེ། ལས་དེ་ལ་ཀུན་སློང་དཀར་ནག་གཉིས་ཆར་རེས་འཇོག་ཏུ་ཚང་བས་དགེ་བ་ཤས་ཆེ་བའི་འདྲེས་མ་དང༌། མང་པོ་ཞིག་གསོད་པར་བསམ་པས་མ་ཆགས་པའི་སྦྱིན་པ་གཏོང་བ་ལྟ་བུ་སྡིག་ཤས་ཆེ་བའི་འདྲེས་མ་སྟེ། དེ་དག་ལ་རྒྱུ་དུས་དང་སྦྱོར་དུས་ཀྱི་ཀུན་སློང་སོ་སོའི་རྣམ་སྨིན་འབྱིན་ཀྱང་སྔ་མ་སྟོབས་ཆེ་ལ། སེམས་ཅན་མང་པོ་ཕན་བདེ་ལ་བཀོད་པ་དང་མང་པོ་སྲོག་དང་ཕྲལ་བར་བྱས་པའི་བདག་འབྲས་ཀྱང་སོ་སོར་འབྱུང་ལ། སྤྱིར་འདྲེས་མའི་ལས་དེ་དག་ཀྱང་སྤང་བྱར་བཤད་མོད། འོན་ཀྱང་ཐེག་ཆེན་པས་རྒྱུ་འབྲས་སུ་དགེ་བ་ལ་སྦྱོར་སྐབས་མི་དགེ་བའི་རྣམ་པར་འབྱུང་ཡང་རང་གཞན་གྱི་ཕན་བདེ་རྒྱ་ཆེན་པོ་ངེས་པར་མཐོང་ནས་བསྒྲུབ་པར་དེད་དཔོན་སྙིང་སྟོབས་ཅན་གྱིས་ཚོང་པ་གཡོན་ཅན་བརྐུམས་པ་བཞིན་ཏེ། འཕགས་པ་ལྷས།
བསམ་པས་བྱང་ཆུབ་སེམས་དཔའ་ཡིས། ། དགེ་བའམ་ཡང་ན་མི་དགེ་བ། ། ཐམས་ཅད་དགེ་བ་ཉིད་འགྱུར་ཏེ། ། གང་ཕྱིར་སེམས་དེ་གཙོ་བའི་ཕྱིར། ། ཞེས་གསུངས་པས་སོ། ། ལྔ་པ་སྤེལ་སྦྱངས་ཕྱོགས་ཙམ་བཤད་པ་ནི། ། དེ་ཡང་ཐེག་པ་ཐུན་མོངས་པར་རང་རྒྱུད་ལ་ངན་སོང་དུ་སྐྱེ་ངེས་ཀྱི་ལས་ཡོད་ན་ཚེ་འདི་ལ་སྦྱོར་ལམ་བཟོད་པ་ཙམ་ཡང་ཐོབ་པའི་ནུས་པ་མེད། འདོད་ཁམས་སུ་སྐྱེ་བའི་ལས་ཡོད་ན། ། འདོད་པ་ལ་ཆགས་པ་དང་བྲལ་བའི་འབྲས་བུ་ཐོབ་ནུས་མེད་པ་སོགས། སྤྱིར་ཁམས་གསུམ་གང་རུང་དུ་སྐྱེ་ངེས་ཀྱི་ལས་ཡོད་ན།
ཚེ་འདི་ལ་འཁོར་བའི་འབྲོག་དགོན་ལས་ཐར་པའི་ནུས་པ་མེད་པས། ལས་ངན་པ་ཕྱིན་ཆད་མི་གསོག་པར་བསྡམ་པ་དང༌། སྔར་བྱས་ལ་འགྱོད་ཚངས་དྲག་པོས་བཤགས་པར་རིགས་ཏེ། མཛོད་ལས། བཟོད་དང་ཕྱིར་མི་འོང་དགྲ་བཅོམ། ། ཐོབ་པ་ལ་གེགས་ཤིན་ཏུ་བྱེད། ། ཅེས་འབྱུང༌། དེ་ལྟ་ན་ཚེ་རབས་ཐོག་མེད་ནས་མཐོང་ཆོས་ལ་མྱོང་འགྱུར་སོགས་ངེས་པའི་ལས་ནི་ཇི་སྙེད་ཅིག་བསགས། ད་ཇི་ལྟར་བྱས་ཀྱང་འཁོར་བ་ལས་ཐར་པའི་ཐབས་མི་འདུག་སྙམ་བློ་བག་འཁུམ་པའང་སྲིད་ན། ། དེ་ཙམ་འཁུམ་མི་དགོས་ཏེ།
རང་རེའི་སྟོན་པས་བཀའ་སྡེ་སྣོད་མང་པོར་ངེས་པའི་ལས་སོགས་རྣམ་གྲངས་དུ་མ་གསུངས་པ་དེ། ཐེག་པ་འོག་མ་དག་གིས་སྒྲ་ཇི་བཞིན་པར་ཁས་ལེན་ཀྱང་ཐེག་པ་ཆེན་པོའི་སྐབས་འདིར། དེ་དག་གཙོ་ཆེ་བའམ། སྤྱིར་བཏང་ཙམ་ཡིན་གྱི། དམིགས་བསལ་མཐའ་གཅིག་ཏུ་མ་ངེས་ཏེ། ངེས་པའི་ལས་སུ་བགྲང་བའི་མཚམས་མེད་བྱས་པ་སོགས་ཀྱང་སྙིང་སྟོབས་ཆེན་པོས་བཤགས་སྡོམ་དང་གཉེན་པོ་དམ་ཆོས་ཟབ་མོ་ལ་འབད་ན་ལས་ཉོན་དེ་ཀུན་དག་པར་བྱེད་ནུས་པ་ནི། བཤེས་སྤྲིང་ལས། གང་ཞིག་སྔོན་ཆད་བག་མེད་གྱུར་པ་ལས། ། ཕྱིས་ནས་བག་དང་ལྡན་པར་གྱུར་དེ་ཡང༌། ། ཟླ་བ་སྤྲིན་བྲལ་ལྟ་བུར་རྣམ་མཛེས་ཏེ། །
དགའ་བོ་སོར་ཕྲེང་མཐོང་ལྡན་བདེ་བྱེད་བཞིན། ། ཞེས་པ་ལྟར་གྱིས་ན། སྐྱབས་ཡུལ་དམ་པ་རྣམས་ཀྱི་སྤྱན་སྔར་སྔར་བྱས་ལ་འགྱོད་པ་དྲག་པོ། ཕྱིན་ཆད་སྲོག་ལ་བབས་ཀྱང་མི་བགྱིད་པའི་སྡོམ་སེམས་ལྡན་པས། སྔོན་ཆད་ཁྱེད་ཀྱི་བཀའ་ལས་འདས། ། ད་ནི་འཇིགས་པ་ཆེར་མཐོང་ནས། ། ཁྱེད་ལ་སྐྱབས་སུ་མཆི་ལགས་ཀྱི། ། འཇིགས་པ་མྱུར་དུ་བསལ་དུ་གསོལ། ། ཞེས་སྤྱོད་འཇུག་ལས་འབྱུང་བ་འདི་ལྟར་ངག་ཏུ་ཡང་བརྗོད་ཅིང༌། དེ་ཉིད་ལས།
སངས་རྒྱས་བྱང་ཆུབ་སེམས་དཔའ་རྣམས། ། ཀུན་ཏུ་ཐོགས་མེད་གཟིགས་པར་ལྡན། ། དེ་དག་ཐམས་ཅད་སྤྱན་སྔ་ན། ། བདག་ནི་རྟག་པར་གནས་སོ་ཞེས། ། དེ་ལྟར་བསམ་ནས་ངོ་ཚ་དང༌། ། གུས་དང་འཇིགས་ལྡན་དེ་ལྟར་མནོས། ། དེ་ནི་སངས་རྒྱས་རྗེས་དྲན་པའང༌། ། དེ་ལ་ཡང་དང་ཡང་དུ་འབྱུང༌། ། ཞེས་དང༌། ། ཐ་མལ་ནད་ཀྱིས་བཏབ་པ་དང༌། །
སྨན་པའི་ངག་བཞིན་བྱ་དགོས་ན། ། འདོད་ཆགས་ལ་སོགས་ཉེས་བརྒྱ་ཡི། ། ནད་ཀྱི་རྟག་བཏབ་སྨོས་ཅི་དགོས། ། དེ་བས་སྨན་པ་ཐམས་ཅད་མཁྱེན། ། ཟུག་རྔུ་ཐམས་ཅད་འབྱིན་པ་ཡིས། ། བཀའ་ལྟར་མི་བྱེད་སེམས་པ་ནི། ། ཤིན་ཏུ་གཏི་མུག་སྨད་པའི་གནས། ། ཞེས་གསུངས་པ་སོགས་ཡང་ཡང་དྲན་པས་སྡོམ་སེམས་བརྟན་པོ་བསྐྱེད་ཅིང༌། དེ་ཡང་རང་རྒྱུད་ལ་རྒྱུན་དུ་བརྟག་དཔྱད་འཇུག་པ་གལ་ཆེ་སྟེ། རྒྱལ་སྲས་བཟང་པོ་དཔལ་གྱིས།
རང་གི་སྐྱོན་ལ་རང་གིས་མ་བརྟག་ན། ། ཆོས་པའི་གཟུགས་ཀྱིས་ཆོས་མིན་བྱེད་སྲིད་པས། ། དུས་རྣམས་ཀུན་ཏུ་རང་གི་འཁྲུལ་པ་ལ། ། བརྟགས་ནས་སྤོང་བ་རྒྱལ་སྲས་ལག་ལེན་ཡིན། ། ཞེས་གསུངས་པས་སོ། ། དེ་བཞིན་དགེ་བའི་ལས་ཇི་ལྟར་སྤྱད་པ་ཐམས་ཅད་ཐེག་པ་ཆེན་པོ་པའི་ལུགས་ཀྱིས་ནམ་མཁའ་དང་མཉམ་པའི་སེམས་ཅན་བྱང་ཆུབ་ཆེན་པོ་ལ་རེག་པའི་ཕྱིར་བསྔོ་བ་བཞིན་གྱིས་སྤེལ་བར་བྱ་སྟེ། དེ་ལྟར་བགྱིས་པས་ནི་བྱང་ཆུབ་སྙིང་པོར་འདུག་གི་བར་དུ་དགེ་རྩ་མི་འཛད་པར་མ་ཟད་གོང་དུ་འཕེལ་ལ། གནས་སྐབས་སུ་མངོན་མཐོའི་དཔལ་འབྱོར་རྒྱ་ཆེན་ཉམས་སུ་མྱོང་བའང་འགྲོ་ལ་ཕན་བདེའི་སྙིང་པོ་ཅན་དུ་འཆར་བ་ཡིན་ཏེ། འབྲས་ལོ་ལེགས་ན་ཕུབ་སོགས་ཞར་ལ་འབྱུང་བ་ལྟ་བུ་ཡིན་ནོ། ། དེ་ལྟར་ལས་འབྲས་བསམ་པ་འབྱོངས་པའི་ཚད་ནི།
དབུ་མ་རིན་ཆེན་འཕྲེང་བ་ལས། འདུན་དང་ཞེ་སྡང་འཇིགས་པ་དང༌། ། རྨོངས་པས་གང་ཞིག་ཆོས་མི་འདའ། ། དེ་ནི་དད་པ་ཅན་ཞེས་བྱ། ། ངེས་པར་ལེགས་པའི་སྣོད་མཆོག་ཡིན། ། ཞེས་གསུངས་པ་ལྟར་རོ།། ༈ །།བཞི་པ་འཁོར་བའི་ཉེས་དམིགས་བསྟན་པའི་ཁྲིད་ལ། སྤྱིར་འཁོར་བ་སྡུག་བསྔལ་གྱི་རང་བཞིན་དུ་བསྟན་པ། བྱེ་བྲག་སྡུག་བསྔལ་གྱི་སྡུག་བསྔལ་བཤད་པ། འགྱུར་བའི་སྡུག་བསྔལ་བཤད་པ།
འདུ་བྱེད་ཀྱི་སྡུག་བསྔལ་བཤད་པ། སྡུག་བསྔལ་དེ་ལྡན་གྱི་འཁོར་བ་ལས་ངེས་པར་ཐར་བའི་ཐབས་ལ་འབད་པར་གདམས་པ་སྟེ་ལྔ་ལས། དང་པོ་སྤྱིར་འཁོར་བ་སྡུག་བསྔལ་གྱི་རང་བཞིན་དུ་བསྟན་པ་ནི། མདོ་སྡེ་དྲན་པ་ཉེར་བཞག་ལས། སེམས་ཅན་དམྱལ་བ་དམྱལ་མེས་ཉམས། ། ཡི་དྭགས་བཀྲེས་ཤིང་སྐོམ་པས་ཉམས། ། དུད་འགྲོ་གཅིག་ལ་གཅིག་ཟས་ཉམས། ། མི་དག་འཚོ་བ་ཐུང་བས་ཉམས། ། ལྷ་དག་བག་མེད་པ་ཡིས་ཉམས། ། འཁོར་བ་ཁབ་ཀྱི་རྩེ་ཙམ་ལ། །
བདེ་བ་ནམ་ཡང་ཡོད་མ་ཡིན། ། ཞེས་གསུངས་ཤིང༌། བྱམས་མགོན་གྱིས། མི་གཙང་བ་ལ་དྲི་ཞིམ་མེད། ། འགྲོ་ལྔ་དག་ན་བདེ་བ་མེད། ། ཅེས་དང༌། བཤེས་སྤྲིང་ལས། འཁོར་བ་དེ་འདྲ་ལགས་པས་ལྷ་མི་དང༌། ། དུད་འགྲོ་ཡི་དྭགས་དམྱལ་བ་རྣམས་དག་ཏུ། ། སྐྱེ་བ་བཟང་པོ་མ་ལགས་སྐྱེ་བ་ནི། །
གནོད་པ་དུ་མའི་གནོད་གྱུར་ལགས་མཁྱེན་མཛོད། ། ཅེས་དང༌། མངལ་འཇུག་གི་མདོ་ལས། ཀྱེ་མ་ཀྱི་ཧུད་སྲིད་པ་འཁོར་བའི་རྒྱ་མཚོ་འདི་ནི་འབར་བ་རབ་ཏུ་འབར་བ། ཤིན་ཏུ་འབར་བ། མཆོག་ཏུ་འབར་བ་ཡིན་པས། སེམས་ཅན་འགའ་ཙམ་ཡང་དེས་མ་བཙེས་པ་མེད་དོ། ། རབ་ཏུ་འབར་བར་བྱེད་པའི་མེ་གང་ཞེ་ན། འདི་ལྟ་སྟེ། འདོད་ཆགས་དང༌།
ཞེ་སྡང་དང༌། གཏི་མུག་གི་མེ་དང༌། སྐྱེ་བ་དང་རྒ་བ་དང་འཆི་བའི་མེ་དང༌། མྱ་ངན་དང༌། སྨྲེ་སྔགས་འདོན་པ་དང༌། ཡིད་མི་བདེ་བ་དང༌། འཁྲུགས་པའི་མེ་དག་གི་རྟག་ཏུ་བསྲེག་ཅིང་འབར་བར་བྱེད་པས། འགའ་ཙམ་ཡང་དེ་ལས་ཐར་པ་མེད་དོ། ། ཞེས་གསུངས་སོ། ། གཉིས་པ་བྱེ་བྲག་སྡུག་བསྔལ་གྱི་སྡུག་བསྔལ་བཤད་པ་ནི།
དེ་ཡང་སྤྱིར་ན་འབྲས་ཚ་བའི་སྟེང་དུ་ཚ་ཆུ་བཏབ་པའི་འགྱུར་བྱེད་ཀྱི་རེག་པ་དང་འཕྲད་པས་སྡུག་བསྔལ་ཆེར་སོང་བ་ལྟ་བུ་ཞིག་སྟེ། དེ་ཉིད་ཁོ་ནས་ཀྱང་འགྲོ་བ་དྲུག་གམ་ལྔ་པོ་ཀུན་ལ་ཁྱབ་པ་ལས། དང་པོར་ངན་སོང་གི་སྡུག་བསྔལ་ཕྱོགས་ཙམ་བཤད་ན། དམྱལ་བ་ལ་ཚ་དམྱལ་བརྒྱད། གྲང་དམྱལ་བརྒྱད། ཉི་ཚེ་བ་དང༌། ཉེ་འཁོར་བ་སྟེ་དམྱལ་ཁམས་བཅོ་བརྒྱད་ཡོད་པ་ལས། ཚ་དམྱལ་བརྒྱད་ནི། སྤྱི་ཁྱབ་ཏུ་འོག་ཐམས་ཅད་ལྕགས་བསྲེགས་ཀྱི་ས་གཞི། འཁོར་ཡུག་ལྕགས་བསྲེགས་ཀྱི་ར་བ།
སྟེང་འོག་མེ་ལྕེ་ཀུན་ཏུ་འབར་ཞིང་འཁྲུག་པ་ཡིན་ལ། དེ་ལས་དང་པོ་ནི། གནས་དེར་དམྱལ་སྲུང་གི་གཤིན་རྗེ་ཁྲོ་ཞིང་རྔམ་པ་མཚོན་ཆ་སྣ་ཚོགས་ཐོགས་པ་མང་པོས་བདས་ཏེ་ཕན་ཚུན་འཐབ་རྩོད་ཀྱི་སྡུག་བསྔལ་ཉམ་ཐག་པའི་ངང་ནས་རང་ལུས་དུམ་བུར་གཏུབ་སྟེ་སྡུག་བསྔལ་གྱི་ངང་དུ་བརྒྱལ་བ་དང༌། ནམ་མཁའ་ནས་ཡང་སོས་པར་གྱུར་ཅིག་ཅེས་བསྒྲགས་པའི་མོད་ལ་ལུས་སྔར་བཞིན་སོས་ལ། ཡང་སྔར་ལྟ་བུའི་སྡུག་བསྔལ་མྱོང་བ་ཡང་སོས། དམྱལ་སྲུང་རྣམས་ཀྱིས་ཐིག་ཆེན་བརྒྱད་དང་བཅུ་དྲུག་སོགས་བཏབ་སྟེ། ལྕགས་ཀྱི་སོག་ལེ་མེ་འབར་བས་གཤོག་པ་དང༌། སྟ་རེས་གཏུབ་པ་སོགས་ཀྱི་སྡུག་བསྔལ་མྱོང་བ་དང༌། ཅུང་ཟད་བརྒྱལ་བ་དང་སོས་ཏེ་སྔར་བཞིན་རྒྱུན་མི་ཆད་པའི་སྡུག་བསྔལ་མྱོང་བ་ཐིག་ནག ། ལྕགས་ཀྱི་རི་བོ་གཡག་ལུག་མ་ཧེ་སེང་གེ་སོགས་ཀྱི་གདོང་པ་ཅན་མེ་འབར་བའི་བར་དུ་རང་དབང་མེད་པར་ཚུད་དེ་ཕྱེ་མར་འཐག་པས་སྡུག་བསྔལ་བ་བསྡུས་འཇོམས།
ལྕགས་ཁང་སྒོ་མེད་མེ་འབར་བའི་དབུས་ན་སྡུག་བསྔལ་གྱིས་ངུ་འབོད་ལྷང་ལྷང་འདེབས་པ་ངུ་འབོད། ལྕགས་ཁང་སྒོ་མེད་ཉིས་རིམ་གྱི་ནང་དུ་མེ་འབར་བས་ཚིག་པའི་སྨྲེ་སྔགས་ཆེས་ཆེར་སྒྲོག་པ་ངུ་འབོད་ཆེན་པོ། དམྱལ་སྲུང་རྣམས་ཀྱིས་ལྕགས་ཀྱི་གསལ་ཤིང་མེ་འབར་བས་འཕོངས་དང་སྤྱི་བོའི་བར་ཏལ་མར་ཕུག་སྟེ་དབང་པོའི་སྒོ་ཐམས་ཅད་ནས་མེ་ལྕེ་འབར་བ་དང༌། ལུས་རིལ་པོར་ཁྲོ་ཆུ་ཁོལ་མའི་ནང་དུ་འཚོད་པ་ཚ་བ། གསལ་ཤིང་འབར་བཞིན་པ་རྩེ་མོ་གསུམ་པས་བཤང་ལམ་ནས་བུག་སྟེ་དབུས་མ་སྤྱི་བོ་དང་གཡས་གཡོན་འཕྲག་པ་ནས་ཐོན་པ་དང༌། ལྕགས་བསྲེགས་ལེབ་མོས་ལུས་ལ་སྣམ་བུ་ལྟར་དཀྲི་བ་དང༌། ཁྲོ་ཆུའི་ནང་དུ་ཚོད་པ་ན་ཤ་ཁྲག་རྣམས་ཞིག་སྟེ་ཀེང་རུས་ལྟར་འགྲོ་བ་རབ་ཏུ་ཚ་བ། ཕྱོགས་མཚམས་ཀུན་ནས་མེ་འབར་བས་ལུས་དང་མེ་དབྱེར་མེད་པ་ལྟ་བུའི་ཚུལ་གྱིས་ངུ་བའི་སྐད་ཐོས་པ་ཙམ་ལས་ལུས་མི་མངོན་པའི་སྡུག་བསྔལ་འཁོར་ཡུག་ཏུ་མྱོང་བ་མནར་མེད། ཚེ་ཚད་ནི། མངོན་པར།
ཡང་སོས་ལ་སོགས་དྲུག་རིམ་བཞིན། ། འདོད་ལྷའི་ཚེ་དང་ཉིན་ཞག་མཉམ། ། དེས་ན་དེ་དག་རྣམས་ཀྱི་ཚེ། ། འདོད་ལྷའི་ཚེ་དང་མཉམ་པ་ཡིན། ། རབ་ཏུ་ཚ་ཕྱེད་མནར་མེད་ནི། ། བར་གྱི་བསྐལ་པའོ་ཞེས་པ་ལྟར་ཏེ། མིའི་ལོ་ལྔ་བཅུ་ལ་རྒྱལ་ཆེན་རིགས་བཞི་པའི་ཉིན་ཞག་གཅིག་ཡིན་ཞིང༌། དེ་འདྲ་སུམ་ཅུ་ལ་དེ་དག་གི་ཟླ་བ། ཟླ་བ་བཅུ་གཉིས་ལ་ལོ་རེར་བྱས་པའི་ལོ་ལྔ་བརྒྱ་ལ་རྒྱལ་ཆེན་རིགས་བཞི་པའི་ཚེ་ཚད་ཡིན་ལ། ཚེ་ཚད་དེ་ཡང་སོས་པའི་ཉིན་ཞག་གཅིག་ཏུ་བྱས་པའི་དེ་སུམ་ཅུ་ལ་ཟླ་བ།
ཟླ་བ་བཅུ་གཉིས་ལོར་བྱས་པའི་རང་ལོ་དེ་འདྲ་ལྔ་བརྒྱ་ཡང་སོས་པའི་ཚེ་ཚད། དེ་ལ་མི་ལོ་ཁྲག་ཁྲིག་གཅིག་ཐེར་འབུམ་ཆེན་པོ་དྲུག་དང་ཐེར་འབུམ་གཉིས། གཞན་རྣམས་རིམ་གྱིས་ལྡབ་འཕར་དུ་འགྱུར་ལ། རབ་ཏུ་ཚ་བ་བར་བསྐལ་ཕྱེད་དང༌། མནར་མེད་བར་བསྐལ་གཅིག་ཏུ་སྡུག་བསྔལ་མྱོང་དགོས་པའོ། ། གཞན་ཡང་ཚ་དམྱལ་གྱི་སྡུག་བསྔལ་བའི་ཡན་ལག་ཏུ་རང་རང་གི་ལྟེ་བའི་གནས་ཀྱི་རྭ་བ་ལས་འདས་ཤིང་ཐར་པ་ན། ཕྱོགས་བཞིར་འཁོར་ཡུག་ཏུ་མེ་མ་མུར་གྱི་འོབས། རོ་མྱགས་ཀྱི་འདམ། སྤུ་གྲིས་གཏམས་པའི་ཐང༌། རལ་གྲི་ལོ་མའི་ནགས་ཚལ།
ཤལ་མ་ལིའི་སྡོང་པོ། ཐལ་ཚན་གྱི་ཆུ་བོ་རབ་མེད་རྣམས་ལ་ལོ་གྲངས་མང་པོར་སྡུག་བསྔལ་མྱོང་སྟེ། དེ་ཡང་ཐོག་མར་ཐང་ཆེན་པོ་དམར་ལམ་མེ་བ་ཞིག་འདུག་སྙམ་ཕྱིན་པས་མེ་མ་མུར་གྱི་འོབས་ལ་རྐང་པའི་ལོང་བུ་མན་ནུབ་བ་དང༌། པུས་མོ་མན་དང༌། རྐེད་པ་མན་དང༌། མགྲིན་པ་མན་ནུབ་པ་ལ་ཡུན་རིང་པོའི་བར་དུ་ཕྱིན་པས། ལུས་བཏེག་ཚེ་ཤའུ་སོས་ཀྱང༌། མེ་དེས་རེག་པའི་ཚེ་རུས་པ་ཁྲོལ་ཁྲོལ་འགྲོ་བ་དེ་རེས་འཇོག་གི་སྡུག་བསྔལ་ཉམ་ཐག་པ་མྱོང་བ་དང༌། དེ་ནས་དྲི་ང་ཞིང་བཙོག་པའི་རོ་མྱགས་ཀྱི་འདམ་ལས་ཐར་མི་ནུས་བཞིན་དུ་བརྒལ་དགོས་པ་དང༌། བརྒལ་བའི་ཚེ་དམྱལ་བའི་བྱ་ལུས་སེར་ཞིང་མགོ་ནག་པས་ལུས་ཐལ་བྱུང་དུ་ཕུག་སྟེ་སྡུག་བསྔལ་བཟོད་བརླག་མེད་པ་ལོ་མང་པོའི་བར་དུ་མྱོང༌།
དེ་ལས་ཐར་ཏེ་ཕྱིན་པས་ནེའུ་སིང་སྔོན་པོ་ལྟ་བུ་མཐོང་ནས་བསྙེགས་པ་ན། སྤུ་གྲིས་གཏམས་པའི་ཐང་ཆེན་པོ་རྐང་པ་ལ་སོགས་པ་རྦད་རྦད་གཏུབ་ཅིང༌། འགྱེལ་བ་ན་ལུས་ཀྱང་དུམ་བུར་གཏུབ་པའི་སྡུག་བསྔལ་མྱོང་བ་དང༌། ཡང་ལོ་མའི་ནགས་སྟུག་པོ་ཞིག་མཐོང་ནས་བསྙེགས་པ་ན། ལས་ཀྱི་རླུང་ཆེན་པོ་ལངས་ཏེ། ནགས་ཀྱི་ལོ་མ་རལ་གྲི་སོ་གཉིས་པར་གྱུར་པས་ལུས་དབང་མེད་དུ་གཏུབ་པའི་སྡུག་བསྔལ་མྱོང་བ་དང༌། ཡང་ཕྱིན་པས་རི་ཆེན་པོ་ཞིག་མཐོང་ནས་དེར་བསྙེགས་པས། རི་དེ་ཡི་རྩ་བ་ནས་དམྱལ་བའི་ཁྱི་སྲེ་བོ་འཇིགས་སུ་རུང་བས་གསོན་པོར་ཟ་བའི་སྡུག་བསྔལ་དང༌། རི་དེའི་རྩེ་མོ་ནས་རང་ཆགས་ཡུལ་གྱི་སྐྱེས་པ་བུད་མེད་གང་ཡང་རུང་བས་རང་མིང་ནས་འབོད་པའི་སྐད་ལྷང་ངེ་ཐོས་ནས་འགྲོ་བར་བརྩམས་པས། ཤལ་མ་ལིའི་ལྕགས་ཀྱི་ཚེར་མ་སོར་བཅུ་དྲུག་པ་དང༌།
བཅུ་གཉིས་པ་སོགས་རྩེ་མོ་ཐུར་དུ་བསྟན་པས་ལུས་ཚག་མ་ལྟར་ཕུག་པའི་སྡུག་བསྔལ་དང༌། རྩེར་སླེབ་ཙ་ན་ཆགས་ཡུལ་ནི་གར་སོང་མེད་པའི་དམྱལ་བའི་བྱ་ཁྲ་མཆུ་རྣོན་གྱིས་མིག་འཚོག་པ་དང༌། ཀླད་པ་བལྡག་པ་སོགས་ཀྱི་སྡུག་བསྔལ་བསམ་གྱིས་མི་ཁྱབ་པ་མྱོང་ཞིང༌། ཡང་ཆགས་ཡུལ་དེས་རིའི་རྩ་བ་ནས་འབོད་པའི་སྒྲ་ལྷང་ངེ་བ་ཐོས་ནས་འགྲོ་བར་བརྩམས་པ་ན། ལྕགས་ཀྱི་ཚེར་མ་རྣམས་ཀྱི་རྩེ་གྱེན་ལ་བསྟན་ཏེ་ལུས་ཐམས་ཅད་འབིགས་པའི་སྡུག་བསྔལ་བཟོད་གླག་མེད་པ་མྱོང་ལ། མཚོན་ཆའི་རིགས་ཀྱི་སྡུག་བསྔལ་གསུམ་པོ་དེ་ལས་ཐར་ཏེ་ཕྱིན་པ་ན། ཆུ་ཆེན་པོ་གྱ་གྱུར་འགྲོ་བ་ལ་བརྒལ་བར་བརྩམས་པས། ཐལ་ཚན་ནམ་འགྱུར་བྱེད་ཀྱི་ཆུ་བོ་རབ་མེད་ཅེས་བྱ་བ། ངོ་བོ་ཐལ་བ་ཚན་མོ་ལ་རྣམ་པ་ཆུའི་དབྱིབས་ཅན། ལུས་ཐམས་ཅད་རུས་པའི་བར་དུ་ཚིག་པའི་ངང་ནས་མི་ཐར་བཞིན་དུ་བརྒལ་དགོས་པ་དང༌།
ཕར་འགྲམ་དུ་སླེབས་པར་ཉེ་བ་ན་དམྱལ་སྲུང་མཚོན་ཆ་ཐོགས་པས་བསྲུངས་ཏེ་ཕར་ལོག་ཚུར་ལོག་གི་ངང་ལ་ལུས་སེམས་ཚོར་བ་སྡུག་བསྔལ་དྲག་པོས་ནོན་བཞིན་དུ་ལས་དེ་མ་ཟད་པར་སྡུག་བསྔལ་མྱོང་དགོས་ཏེ། བརྒྱད་པོ་རེ་རེའི་ཕྱོགས་བཞིར་ཡང་བཞི་བཞི་ཡོད་པས་བཅུ་དྲུག་ཉེ་འཁོར་བ་ཞེས་བྱའོ། ། གྲང་བའི་དམྱལ་བ་བརྒྱད་ནི། སྤྱི་ཁྱབ་ཀྱི་གནས་མཐའ་ཐམས་ཅད་གངས་རིའི་འཕྲེང་བས་བསྐོར་བ། འོག་ཐམས་ཅད་ཁ་བའི་ཐང་དང་འཁྱག་རོམ་གྱི་གཅོང་ཟབ་མོ། སྟེང་ནས་ཁ་བ་བུ་ཡུག་འཚུབ་སྟེ་རླུང་གྲང་མོའི་རེག་བྱས་བཙུབ་པ། སྣང་བ་གསལ་བྱེད་ཀྱི་རྐྱེན་ཅུང་ཟད་ཀྱང་མེད་དེ་མུན་པ་མུན་ནག་ཏུ་འཐིབས། དྲོ་བའི་དངོས་པོ་སྐྱིབས་སུ་ཡིབ་པའམ། བགོ་བའི་གོས་ནི་ལྷན་པ་ཙམ་ཡང་མེད། ཕ་འབོད་མ་འབོད་བྱས་ཀྱང་སྐྱོ་གྲོགས་སམ་སྐྱོབ་མཁན་ཙམ་མེད་དེ།
དེ་ལ་ཆུ་བར་ཅན་ནི་ཁ་བའི་བུ་ཡུག་ཆེན་པོ་རླུང་གིས་ཕྱོགས་བཞི་ནས་བཏབ་སྟེ་ལུས་ལ་ཕོག་པས་ཆུ་བུར་བྱུང་ཞིང་འཁུམས་པའོ། ། ཆུ་བུར་རྡོལ་བ་ཅན་ནི་དེ་ལས་རྣག་ཁྲག་འཛག་པའོ། ། ཨ་ཆུ་ཟེར་བ་ནི་སྡུག་བསྔལ་ཆེར་སོང་བས་སྐད་ཀྱི་གདངས་དྲག་པོར་འདོན་པའོ། ། ཀྱི་ཧུད་ཟེར་བ་ནི་སྡུག་བསྔལ་དེ་བས་ཆེར་སོང་བས་སྐད་ཀྱི་གདངས་ཆག་སྟེ་རྐན་གྱི་ཕུག་ནས་འདོན་པའོ། ། སོ་ཐམ་ཐམ་པ་ནི་སྡུག་བསྔལ་སྔར་ལས་ཇེ་ཆེར་འཕེལ་བས་སྐད་འདོན་མ་ནུས་པར་སོ་ཐམ་ཐམ་བྱེད་པའོ། ། ཨུཏྤལ་ལྟར་གས་པ་ནི་རླུང་ཆེན་པོས་བཏབ་པས་ཁ་དོག་སྔོ་ཞིང་སེར་ཆུང་ཕྲ་མོ་ཁ་དྲུག་ཏུ་གས་པའོ། ། པདྨ་ལྟར་གས་པ་ནི་པགས་པ་སྔོན་པོ་རྣམས་ཞུས་ཏེ་ཤའུ་དམར་ཧུ་རེ་བ་ཚལ་པ་བཅུར་གས་པའོ། ། པདྨ་ལྟར་ཆེར་གས་པ་མདོག་སྔོན་མ་ལྟར་ལ་སེར་ཁ་བརྒྱའམ་དེ་བས་ཀྱང་མང་བ་སྟེ། སྐྱེས་རབས་ལས། མེད་པར་ལྟ་བ་སྐྱེ་བ་ཕྱི་མ་ལ། །
གནས་པ་དེ་ན་མུན་ནག་གྲང་རླུང་ལྡང༌། ། དེ་ནི་རུས་པའང་འཇིག་པའི་ནད་སློང་ན། ། བདག་ལ་ཕན་འདོད་སུ་ཞིག་དེ་རུ་འཇུག ། ཅེས་དང༌། སློབ་སྤྲིང་ལས། ལྷག་པ་དཔེ་མེད་རུས་པ་ལ་ཡང་ཐིམ་པ་ཡིས། ། ལུས་སྦྲེབ་འདར་ཤད་བསྐུར་ནས་གུམ་གུམ་པོར་འདུག་པ། ། ཆུ་བུར་བརྒྱ་བྱུང་རྡོལ་བ་ལས་སྐྱེས་སྲོག་ཆགས་ཀྱིས། ། གྲང་བའི་དམྱལ་བར་གནས་ཤིང་ཤིན་ཏུ་འོ་འདོད་འབོད། ། ཅེས་གསུངས།
ཚེ་ཚད་ཀྱང༌། ཏིལ་རྫང་ནང་ནས་ལོ་བརྒྱ་བཞིན། ། ཏིལ་རེ་ཕྱུང་བས་ཟད་གྱུར་པ། ། ཆུ་བུར་ཅན་གྱི་ཚེ་ཚད་ཡིན། ། གཞན་གྱི་ཚེ་ནི་ཉི་ཤུ་འགྱུར། ། ཞེས་པ། མ་གྷ་ངྷའི་བྲེ་བོ་ཆེའི་ཁལ་བརྒྱད་བཅུ་འགྲོ་བའི་ཏིལ་གྱི་བང་བ་ནས་ལོ་བརྒྱ་བརྒྱ་ན་ཏིལ་རེ་ཕྱུང་བས་དེ་ཟད་པའི་ཚེ་ཆུ་བུར་ཅན་གྱི་ཚེ་ཚད་དུ་བཤད་ལ། རིམ་པས་ཉི་ཤུ་འགྱུར་རོ། ། ཉི་ཚེ་བའི་དམྱལ་བ་ཞེས་པ་ནི། དམྱལ་བའི་སྡུག་བསྔལ་དངོས་དང༌།
ཉེ་འཁོར་བའི་སྡུག་བསྔལ་དྲག་པོ་ལྟ་བུ་མ་ཡིན་ཡང༌། དམྱལ་བའི་གནས་དེར་དམྱལ་སྲུང་རྣམས་ཀྱིས་དམྱལ་བའི་ཟངས་མོ་ཆེར་འཚོད་པ་དང༌། ལྕགས་ཀྱི་ཐོ་ལུམ་མེ་འབར་བ་དང་ཁྲོ་ཆུ་ཁོལ་མ་ཁར་སྙོད་པ་དང༌། ལྕགས་བསྲེགས་ཀྱི་ལེབ་མོར་ལུས་སྒྲིལ་བ་དང༌། ལྕགས་བསྲེགས་ཀྱི་འཁྱུད་མོས་སྡོམ་པ་དང༌། ལྕེ་ལ་ཐོང་གཤོལ་གྱིས་རྨོས་སུ་རྨོས་པ་སོགས་སྡུག་བསྔལ་བསམ་གྱིས་མི་ཁྱབ་པ་མྱོང་དགོས་པ་དང༌། གཞན་ཡང་འཛམ་བུ་གླིང་གི་རྒྱ་མཚོའི་འགྲམ་ན་གནས་པ་སོགས་ཀྱང་ཉི་ཚེ་བར་གཏོགས་པ་སྟེ། ཉིན་པར་གནས་ཁང་ཡིད་དུ་འོང་བར་གྲོགས་མཛེས་མས་གླུ་གར་སོགས་འདོད་པའི་རྩེ་དགའ་ལ་རོལ་ཞིང༌། ཉི་མ་ནུབ་མཚམས་ནས་ཡིད་དུ་འོང་བའི་གནས་གྲོགས་སོགས་མི་སྣང་བར། གནས་ཁང་དྲི་ང་བར་གྲོགས་རང་ལ་གནོད་པའི་གཤེད་མ་དང༌།
རང་ཤ་ཟ་བའི་ཁྱི་སོགས་ཀྱིས་གཙེས་ནས་སྡུག་བསྔལ་དེས་དྲག་པོ་མྱོང་བ་ཉིན་མོ་བསླབ་པ་བསྲུངས་ཤིང་མཚན་མོ་བྱི་བྱས་པའི་རྣམ་སྨིན་དང༌། ཉིན་མཚན་གོ་ལྡོག་གི་སྡུག་བསྔལ་མྱོང་བ་ཉིན་མོ་སྲོག་གཅོད་ཀྱི་བཤན་པ་དང༌། མཚན་མོ་བསླབ་པ་བསྲུངས་ཤིང་དགེ་བ་སྤྱད་པའི་རྣམ་སྨིན་དུ་བཤད་པ་མདོ་སྡེ་ལས་མང་དུ་འབྱུང་བ་ལྟར་ཡིན་ལ། མདོར་ན་དམྱལ་བའི་སྡུག་བསྔལ་ཇི་ལྟར་ཆུང་ཡང་འགྲོ་བའི་སྡུག་བསྔལ་ཆེ་བའི་ཚད་ཀྱིས་ཕྱོགས་ཆར་ཕྱིན་ནུས་པ་མ་ཡིན་ཏེ། བཤེས་སྤྲིངས་ལས། འདི་ན་ཉིན་ཅིག་མདུང་ཐུང་སུམ་བརྒྱ་ཡིས། ། རབ་ཏུ་དྲག་བཏབ་སྡུག་བསྔལ་གང་ལགས་པ། ། དེས་ནི་དམྱལ་བའི་སྡུག་བསྔལ་ཆུང་ངུ་ལའང༌། ། འོལ་ཡང་མི་བགྱིད་ཆར་ཡང་མི་ཕོད་དོ། ། ཞེས་གསུངས།
དེ་ཡང་བདེ་བ་ཀུན་གྱི་ནང་ནས་ཟག་པ་ཟད་པའི་བདེ་བ་ཆེ་ལ། སྡུག་བསྔལ་ཀུན་གྱི་ནང་ན་ཡང་སྤྱིར་དམྱལ་བ། སྒོས་མནར་མེད་པ་སྡུག་བསྔལ་ཆེ་བ་ཡིན་པས། དེ་ཉིད་ལས། བདེ་བ་ཀུན་གྱི་ནང་ན་སྲེད་ཟད་པའི། ། བདེ་བ་བདག་པོར་བགྱིད་པ་ཇི་ལྟ་བ། ། དེ་བཞིན་སྡུག་བསྔལ་ཀུན་གྱི་ནང་ན་ཡང༌། ། མནར་མེད་དམྱལ་བའི་སྡུག་བསྔལ་རབ་མི་བཟོད། ། ཅེས་པས་མཚོན་པའོ། ། ངན་འགྲོ་ཡི་དྭགས་སམ་གཤིན་རྗེའི་འཇིག་རྟེན་དུ་སྐྱེས་པ་རྣམས་ཀྱི་སྡུག་བསྔལ་ཡང༌།
འཛམ་གླིང་འདིའི་འོག་དཔག་ཚད་ལྔ་བརྒྱ་ན་ཡི་དྭགས་ཀྱི་གྲོང་ཁྱེར་སེར་སྐྱ་བྱ་བ་ཁང་རུལ་ཞིག་པོ་ལྟ་བུ་ལ། རི་ཀླུངས་ཐམས་ཅད་ཆུ་དང་རྩི་ཤིང་ནགས་ཚལ་སོགས་ཡིད་དུ་འོང་བའི་དངོས་པོ་ཅི་ཡང་མེད་པས་སེ་ཐང་ངེ་བ། ཡིད་ཤིན་ཏུ་སྐྱོ་བ་བསྐྱེད་པའི་གནས་དེར་ཡོད་པ་ནི་བྱིངས་ཆེ་བ་ཡིན་ལ། ཁ་འཐོར་བ་ནི་ལྷ་མིའི་ཡུལ་ནའང་ཡོད་པར་གྲགས། དེ་ལ་རིགས་སུམ་ཅུ་སོ་དྲུག་སོགས་བཤད་ཀྱང༌། གཙོ་ཆེ་བ་ཕྱིའི་སྒྲིབ་པ་ཅན། ནང་གི་སྒྲིབ་པ་ཅན། ཟས་སྐོམ་གྱི་སྒྲིབ་པ་ཅན། སྒྲིབ་ཅན་གྱི་སྒྲིབ་པ་ཅན་ཏེ་བཞི། དེ་ཡང་ཟས་སྐོམ་གྱི་ལོངས་སྤྱོད་གང་ཡང་མི་རྙེད་པར་བཀྲེས་སྐོམ་གྱི་སྡུག་བསྔལ་ཁོ་ན་མྱོང་བ་ནི་ཕྱི་ཡུལ་རྐྱེན་གྱིས་ལོངས་སྤྱོད་ལ་གེགས་བྱེད་པས་ཕྱིའི་སྒྲིབ་ཅན།
ཁ་ཁབ་མིག་ཙམ་ལ་མགྲིན་པ་རྟ་རྔ་ཙམ། ཡན་ལག་འཇག་མ་ཙམ་ལ་ལྟོ་བ་རིའི་ལྗོངས་ཙམ། བཟའ་བཏུང་སོགས་ལོངས་སྤྱོད་གཏན་ནས་མི་རྙེད་ཅིང༌། བརྒྱ་ལ་རྙེད་ཀྱང་ཁར་མི་ཚུད། ཚུད་ཀྱང་མགྲིན་པ་ལ་མི་ཐར། གལ་ཏེ་ཐར་ཡང་ལྟོ་བ་མི་ཁེངས་པར་བཀྲེས་སྐོམ་གྱིས་ཉེན་པའི་སྡུག་བསྔལ་འབའ་ཞིག་མྱོང་བ་ནང་ལུས་ཀྱིས་གེགས་བྱེད་པའི་ཕྱིར་ནང་གི་སྒྲིབ་པ་ཅན་ཏེ། བཤེས་སྤྲིང་ལས། ཁ་ཅིག་ཁ་ནི་ཁབ་ཀྱི་མིག་ཙམ་ལ། ། ལྟོ་བ་རི་ཡི་ལྗོངས་ཙམ་བཀྲེས་པས་ཉེན། ། མི་གཙང་གི་ནར་བོར་བ་ཅུང་ཟད་ཀྱང༌། །
འཚལ་བའི་མཐུ་དང་ལྡན་པ་མ་ལགས་སོ། ། ཞེས་གསུངས། ཡང་ཟས་སྐོམ་ཅུང་ཟད་རྙེད་ན་ཁོང་དུ་སླེབ་པ་དང་མེར་འབར་བས་བཀྲེས་སྐོམ་མི་སེལ་བའི་ཁར། མེར་འབར་བས་ལུས་ཚིག་པའི་སྡུག་བསྔལ་འབའ་ཞིག་ཏུ་འགྱུར། བཟས་སྐོམ་ཉིད་ཀྱིས་གེགས་བྱེད་པའི་ཕྱིར་ཟས་སྒྲིབ་ཅན་དང༌། ཁ་ཅིག་ཟས་སྐོམ་ཡོད་ཀྱང་ལོངས་སྤྱད་དབང་མེད་པ་སྒྲིབ་ཅན་གྱི་སྒྲིབ་པ་ཅན་ནོ། ། གཞན་ཡང་བཤེས་སྤྲིང་ལས། ཡི་དྭགས་རྣམས་ལ་སོས་ཀའི་དུས་སུ་ནི། ། ཟླ་བའང་ཚ་ལ་དགུན་ནི་ཉི་མའང་གྲང༌། ། ལྗོན་ཤིང་འབྲས་བུ་མེད་གྱུར་དེ་དག་གིས། །
བལྟས་པ་ཙམ་གྱིས་ཆུ་ཀླུང་སྐམ་པར་འགྱུར། ། ཞེས་པ་ལྟར་སོས་ཀ་ཟླ་ཟེར་གྱི་རེག་བྱའང་ཚ་ལ་དགུན་ནི་ཉི་འོད་ཀྱི་རེག་བྱ་ཡང་གྲང་བར་སྣང་ལ། ལྗོན་ཤིང་འབྲས་བུ་ཅན་ཡོད་ཀྱང་བལྟས་མ་ཐག་ཏུ་འབྲས་བུ་ཐམས་ཅད་ཁུང་མེད་དུ་ཡལ་བ་དང༌། ཆུ་ཀླུང་ཆེན་པོ་རྒྱང་ནས་མཐོང་ཡང་དེར་ཕྱིན་པ་ན། ཆུ་སྐམ་སྟེ་ངམ་གྲོག་སྐྱ་སིང་ངེ་བར་འཆར་བའམ། མཚོན་ཆ་ཐོགས་པས་བསྲུང་བའམ་རྣག་ཁྲག་དང་སྐྲ་ཤད་སོགས་སུ་འགྱུར་བ་དང༌། གཞན་ཡང་ནགས་ཀླུང་ཉམས་དགའ་བ་དག་ཏུ་ཕྱིན་ན་ནགས་ཚལ་མེས་བསྲེགས་པ་དང༌། བསིལ་བར་འདོད་ནས་གངས་ཅན་དུ་ཕྱིན་ན་ཡང་བྱེ་ཚན་གྱི་ཁུ་བ་རླུང་དམར་གྱིས་འཚུབས་པ་དང༌། ཆར་སྤྲིན་ལས་ལྕགས་མདའི་ཆར་པ་དུད་པ་འཐུལ་ཞིང་མེ་འདག་དང་མེའི་ཚྭ་ཚྭ་རྡོ་རྗེའི་ཕ་བོང་རྣམས་ལུས་ལ་འབབ་པ་སོགས་ཏེ། སློབ་སྤྲིང་ལས།
འདི་ལ་སྣ་ཚོགས་འདི་ཀུན་ཕྱིན་ཅི་ལོག་ཏུ་སྣང༌། ཞེས་སོ། ། ཚེ་ཚད་ནི་མིའི་ཟླ་བ་རེ་ལ་ཞག་ཅིག་ཏུ་བརྩིས་པའི་ལོ་ལྔ་བརྒྱར་གནས་པ་སོགས་བཤད་དོ། དེས་ན་བཤེས་སྤྲིང་ལས། ཡི་དྭགས་ན་ཡང་འདོད་པས་ཕོངས་པ་ཡི། ། བསྐྱེད་པའི་སྡུག་བསྔལ་རྒྱུན་ཆགས་མི་ཆོད་པ། ། བཀྲེས་སྐོམ་གྲང་དྲོ་ངལ་དང་འཇིགས་པ་ཡིས། ། བསྐྱེད་པ་ཤིན་ཏུ་མི་ཟད་བསྟེན་འཚལ་ལོ། ། ཞེས་སོ། ། དུད་འགྲོའི་སྡུག་བསྔལ་གྱི་དབང་དུ་བྱས་ན།
དུད་འགྲོ་ལ་བྱིངས་ན་གནས་པ་དང༌། ཁ་འཐོར་བ་གཉིས་སུ་ས་སྡེ་ལས་བཤད་པའི་བྱིངས་ན་གནས་པ་ནི། རི་རབ་ཀྱི་ཆུ་མཚམས་མན་ཆད་ཀྱི་ཁོངས་སུ་ཡོད་དེ་ལུས་ཀྱི་ཆེ་ཆུང་སོགས་མ་ངེས་པ་སྣ་ཚོགས་འབྲུ་ཡི་ཕུང་པོ་ལྟར་སྤུངས་པ་རྣམས། ཆེ་བས་ཆུང་བ་ཟ་ཞིང༌། ཆུང་བས་ཆེ་བ་འབུག་པ་དང༌། གནས་དང་བཟའ་བཏུང་གྲོགས་སོགས་གང་ལའང་ངེས་པ་མེད་པའི་སྡུག་བསྔལ་དང༌། གླིང་བར་གྱི་མུན་པ་མུན་ནག་ལ་གནས་པ་རྣམས་ནི་རང་གི་ལག་པ་བརྐྱང་བསྐུམ་ཙམ་ཡང་མི་མཐོང་བའི་སྡུག་བསྔལ་དང༌། རང་ཤ་རང་གིས་ཟ་བ་སོགས་དང༌། ཀླུའི་རིགས་རྣམས་ནི་བྱེ་ཚན་གྱི་ཆར་ལུས་ལ་ཡང་ཡང་དུ་འབེབས་པས་ཤ་རུས་བྲལ་བའི་སྡུག་བསྔལ་དང༌། ནམ་མཁའ་ལྡིང་གི་འཇིགས་པ་ཆེན་པོ་དང་བཅས་ཤིང༌།
ཁ་འཐོར་བའི་རིགས་ལ་རི་དྭགས་རྣམས་ནི་ལིང་པ་ཁྱི་དང་གཅན་གཟན་བྱ་ཁྲ་ཀླག་ལ་སོགས་པས་དབང་མེད་དུ་དེད་ཅིང༌། འཇིགས་སྐྲག་གི་ངང་ནས་སྲོག་ཆད་པ་སོགས་དང༌། བདག་ཏུ་བཟུང་བ་རྣམས་ཀྱང་བཀོལ་བརྩོག་སོགས་བྱས་མཐར་སྲོག་གཅོད་པའི་སྡུག་བསྔལ་དང༌། སྲོག་ཆགས་ཕྲ་མོ་རྣམས་ནི་རྐྱེན་ཅུང་ཟད་ཙམ་གྱིས་འཆི་བ་སོགས་དང༌། དུད་འགྲོ་སྤྱི་ཁྱབ་གླེན་ཅིང་རྨོངས་པ་སོགས་ཚད་མེད་པའི་སྡུག་བསྔལ་ཅན་ཏེ། བཤེས་སྤྲིང་ལས། དུད་འགྲོའི་སྐྱེ་གནས་ན་ཡང་གསོད་པ་དང༌། ། བཅིང་དང་བརྡེག་སོགས་སྡུག་བསྔལ་སྣ་ཚོགས་པ། ། ཞི་གྱུར་དགེ་བ་སྤངས་པ་རྣམས་ལ་ནི། ། གཅིག་ལ་གཅིག་ཟ་ཤིན་ཏུ་མི་ཟད་པ། །
ཞེས་དང༌། ཁ་ཅིག་མུ་ཏིག་བལ་དང་རུས་པ་ཁྲག ། ཤ་དང་པགས་པའི་ཕྱིར་དུ་འཆི་བར་འགྱུར། ། དབང་མེད་གཞན་དག་ལག་པ་རྡོག་པ་དང༌། ། ལྕགས་དང་ལྕགས་ཀྱུ་བཏབ་པས་བཏབ་སྟེ་བཀོལ། ། ཞེས་གསུངས་ཏེ། དེ་ལྟར་ན་ངན་འགྲོ་གསུམ་གྱི་སྡུག་བསྔལ་ཞིབ་ཏུ་བསམས་པ་ཁོ་ནས་ཀྱང་སྙིང་རླུང་བསློང་བའི་གནས་ཡིན་ན་ཉམས་སུ་མྱོང་བ་ནི་ཇི་ལྟར་བཟོད་པར་ནུས་ཞེས་ལེགས་པར་བསམ་དགོས་ལ། དེ་ཡང་སྤྱིར་མི་དགེ་བ། སྒོས་ཞེ་སྡང་གིས་ཀུན་ནས་བསླངས་པས་དམྱལ་བ། འདོད་ཆགས་ཀྱིས་ཡི་དྭགས།
གཏི་མུག་གིས་དུད་འགྲོ་ཞེས་སམ་གསུམ་གས་ཀྱང་གསུམ་གར་འཕེན་པ་ལས་ནུས་ཆེ་ཆུང་གིས་ཡིན་ལ། དེ་ལྟའི་ལས་འབྲས་ཀྱི་ཚུལ་ཅུང་ཟད་ཞིབ་པ་སྔར་བཤད་ཟིན་ལྟར་ཡིན་ལ། རང་རྒྱུད་ལ་ཞིབ་མོར་བསམས་ན་དེ་དེར་སྐྱེ་ངེས་ཀྱི་ལས་ཚུལ་ཚེ་འདིར་སྔར་ཕན་བསགས་པ་ཡོད་ངེས་ཤིང༌། གལ་ཏེ་མེད་ཀྱང་ཚེ་རབས་སྔ་མ་རྣམས་སུ་བསྒྲུབས་པ་ནི་མེད་མི་སྲིད་པ་ཡིན་པས་སང་སྐྱེ་བ་ཕྱི་མའམ། དེའི་ཡང་ཕྱི་མ་ཙམ་དུ་ངན་སོང་གི་གནས་དེ་དག་ཏུ་སྐྱེ་བ་ལ་ཚེགས་མེད་པས་དྲན་པ་དང་དྲན་མིན་དུ་སྔར་བྱས་བཤགས་ཤིང་ཕྱིན་ཆད་མི་བགྱིད་པའི་སྡོམ་འདུན་བསྐྱེད་པ་ཅིས་ཀྱང་གལ་ཆེ་བ་ཡིན། དེ་ལྟར་ན་ངན་འགྲོ་གསུམ་སྡུག་བསྔལ་བཟོད་དཀའ་བ་བདེན་མོད་བདེ་འགྲོར་སྐྱེས་ན་བདེ་བ་འབའ་ཞིག་གོ་སྙམ་པ་ལ། དེ་དག་ཀྱང་སྡུག་བསྔལ་ལས་མི་འདའ་བའི་ཚུལ་བཤད་པར་བྱ་སྟེ། དེ་ལ་མི་རྣམས་ཀྱི་དབང་དུ་བྱས་ན། སྤྱིར་སྐྱེ་གནས་བཞིར་ཡོད་ཀྱང་མངལ་སྐྱེས་གཙོ་ཆེ་བ་ལ། སློབ་སྤྲིང་ལས།
ཤིན་ཏུ་མི་བཟད་དྲི་ང་མི་གཙང་གཅེར་བས་འགག ། རབ་ཏུ་དོག་པ་མུན་ནག་འཐིབ་པོར་འདུག་པ་ཡི། ། མངལ་གནས་དམྱལ་བ་ལྟ་བུའི་ནང་དུ་དེ་ཞུགས་ནས། ། ལུས་ཀྱང་བསྐུམ་ལ་སྡུག་བསྔལ་ཆེན་པོ་བརྣག་དགོས་སོ། ། ཞེས་སྐྱེ་བའི་སྡུག་བསྔལ་དང༌། རྒྱ་ཆེ་རོལ་པའི་མདོ་ལས། རྒ་བས་གཟུགས་སྡུག་གཟུགས་མི་སྡུག་པར་བྱེད། ། རྒ་བས་གཟི་བརྗིད་འཕྲོག་ཅིང་མཐུ་སྟོབས་འཕྲོག ། རྒ་བས་བདེ་བ་འཕྲོག་ཅིང་བརྙས་པར་བྱེད། ། རྒ་བས་འཆི་བྱེད་རྒ་བས་མདངས་ཀྱང་འཕྲོག །
ཅེས་རྒས་པའི་སྡུག་བསྔལ་དང༌། དེ་ཉིད་ལས། དཔེར་ན་དགུན་སྨད་རླུང་དང་ཁ་བ་ཆེས། ། རྩ་ཤིང་གེལ་པ་ནགས་སྨན་མདངས་ཀྱང་འཕྲོག ། དེ་ལྟར་ནད་འདིས་འགྲོ་བའི་མདངས་འཕྲོག་ཅིང༌། ། དབང་པོ་ཟུངས་དང་སྟོབས་ནི་ཉམས་པར་བྱེད། ། ཅེས་ན་བའི་སྡུག་བསྔལ་དང༌། ཡང་དེ་ཉིད་ལས། འཆི་དང་འཕོ་དང་འཆི་འཕོ་དུས་བྱེད་པ། ། འཕོངས་ཤིང་སྡུག་པའི་སྐྱེ་བོ་རྟག་ཏུ་བྲལ། །
ཕྱིར་མི་འོང་ཞིང་འཕྲད་པར་འགྱུར་མ་ཡིན། ། ཤིང་ལས་ལོ་བྲུལ་འདྲ་ཞིང་ཀླུང་རྒྱུན་མཚུངས། ། ཞེས་འཆི་བའི་སྡུག་བསྔལ་དང༌། གཞན་ཡང་དགྲ་དང་འཕྲད་པ། གཉེན་དང་བྲལ་བ། ནོར་མ་རྙེད་པ། ཁ་དྲག་ཞན་པོར་སོང་བ། ཕྱུག་པོ་སྤྲང་པོར་སོང་བ། མི་མང་པོ་གཅིག་ཏུ་སོང་བ་སོགས་དང༌། མདོར་ན་ཚ་གྲང་བཀྲེས་སྐོམ་འཇིགས་སྐྲག་སོགས་མི་འདོད་པ་སྣ་ཚོགས་པས་མི་ཡི་ལུས་རྟེན་འདི་ཉིད་ཀྱང་སྡུག་བསྔལ་གྱི་རང་བཞིན་ཅན་དུ་ངེས་པར་བྱའོ། །
བདེ་འགྲོ་གཞན་གཉིས་ཀྱང་སྡུག་བསྔལ་ལས་མ་འདས་ཏེ། ལྷ་མིན་ནི་ལྷའི་དཔལ་འབྱོར་ལ་ཕྲག་དོག་པའི་ཀུན་སློང་གིས་འཐབ་རྩོད་ཀྱི་སྡུག་བསྔལ་བསམ་གྱིས་མི་ཁྱབ་སྟེ། བཤེས་སྤྲིང་ལས། ལྷ་མིན་དག་ནའང་རང་བཞིན་གྱིས་ལྷ་ཡི། ། དཔལ་ལ་སྡང་ཕྱིར་ཡིད་ཀྱི་སྡུག་བསྔལ་ཆེ། ། དེ་དག་བློ་དང་ལྡན་ཡང་འགྲོ་བ་ཡི། ། སྒྲིབས་པས་བདེན་པ་མཐོང་བ་མ་ལགས་སོ། ། ཞེས་གསུངས། ལྷ་རྣམས་ཀྱི་ནང་ནས་འདོད་ལྷ་འོག་མ་དག་ལ་ལྷ་མིན་དང་འཐབ་པའི་སྡུག་བསྔལ་ཀྱང་ཡོད་མོད་ཀྱི། དེའི་སྟེང་དུ་འཆི་ལྟས་ལྔ་ཤར་བའི་ཚེ་ན།
ཡིད་ཀྱི་སྒོ་ནས་དམྱལ་བའི་སྡུག་བསྔལ་ལས་ཀྱང་ཆེས་ལྷག་མྱོང་དགོས་ཏེ། མདོ་དྲན་པ་ཉེར་བཞག་ལས། ལྷ་རྣམས་འཆི་བར་འགྱུར་བའི་ཚེ། ། སྡུག་བསྔལ་འབྱུང་བ་ཇི་རྙེད་པ། ། མནར་མེད་སེམས་ཅན་དམྱལ་བ་ཡི། ། བཅུ་དྲུག་ཆར་ཡང་མི་ཕོད་དོ། ། ཞེས་འབྱུང༌། འཆི་ལྟས་ལྔ་ཡང༌། བཤེས་སྤྲིང་ལས། ལུས་ཀྱི་ཁ་དོག་མི་སྡུག་འགྱུར་བ་དང༌། །
སྟན་ལ་མི་དགའ་མེ་ཏོག་ཕྲེང་རྙིང་བ། ། གོས་ལ་དྲི་མ་ཆགས་དང་ལུས་ལ་ནི། ། སྔོན་ཆད་མེད་པའི་རྔུལ་འབྱུང་ཞེས་བགྱི་བ། ། མཐོ་རིས་འཆི་འཕོ་སྦྲོན་བྱེད་འཆི་ལྟས་ལྔ། ། ཞེས་བཤད་པ་རྩ་བའི་འཆི་ལྟས་དང༌། ཉེ་བའི་འཆི་ལྟས་ལྔ་ནི། ལུས་ཀྱི་འོད་ཆུང་དུ་སོང་བ་དང༌། ཁྲུས་ཀྱི་ཆུ་ལུས་ལ་མི་ཆགས་པ་དང༌། གོས་རྒྱན་ལས་སྒྲ་མི་སྙན་པ་འབྱུང་བ་དང༌། མིག་གི་རྫི་མ་འཁྲབ་པ་དང༌།
ཡུལ་གཅིག་ལ་ཆགས་པ་དང་ལྔའོ། ། དེས་ན་ལྷ་ལའང་འཆི་ལྟས་མ་བྱུང་གོང་འདོད་བདེས་གཡེངས་ནས་ཆོས་བྱར་མེད། འཆི་ཁར་སྡུག་བསྔལ་གྱིས་མདུན་བསུས་ནས་འགྲོ་བ་ཡིན་ལ། ཁྱད་པར་སྐབས་གསུམ་པ་ཞེས་བྱ་བ་གང་དུ་སྐྱེ་འགྱུར་གྱི་གནས་ཀྱང་བརྟགས་ན་ཤེས་པ་ཡིན་པས། དེ་མ་ཐག་དམྱལ་བར་སྐྱེ་ངེས་ལྟ་བུ་ཡིན་ན། དམྱལ་བར་སྐྱེས་ཟིན་ལས་ལྷག་པ་ཙམ་གྱི་སྡུག་བསྔལ་མྱོང་བ་ཡིན། གཞན་ཡང་བསོད་ནམས་ཆེན་པོའི་ལྷ་རྣམས་མཐོང་བའི་ཚེ་ཆུང་བ་རྣམས་དཔའ་དཀོང་བ་དང༌། སྟོབས་ཆེ་བས་ཆུང་བ་གནས་གཞན་དུ་བསྐྲོད་པ་དང༌། གཟུགས་གཟུགས་མེད་ཀྱི་ལྷ་རྣམས་མངོན་གྱུར་གྱི་སྡུག་བསྔལ་དེ་དག་དང་མི་ལྡན་ནའང༌། རྒྱ་མཚོའི་གཟིངས་ཀྱི་ཕུག་རོན་སླར་ཡང་གཟིངས་ལ་འཁོར་བ་ལྟར་ཏིང་ངེ་འཛིན་གྱི་འཕེན་པ་ཟད་དེ།
ཤི་བའི་རྗེས་སུ་སླར་ཡང་འདོད་ཁམས་ཀྱི་སྡུག་བསྔལ་མངོན་འགྱུར་དུ་སྤྱོད་པ་ལས་མི་འདའོ། ། གསུམ་པ་འགྱུར་བའི་སྡུག་བསྔལ་བཤད་པ་ནི། དཔེར་ན་ཕོལ་མིག་གམ་འབྲས་ཤིན་ཏུ་ཚ་བ་དེ་ལ་ཆུ་བསིལ་བ་བཏབ་ན་བདེ་བར་སྣང་བ་ལྟ་བུ་ནི་འཁོར་བ་པ་རྣམས་ཀྱི་ཚོར་བ་བདེ་བ་སྟེ། འདི་ནི་ནམ་ཞིག་པ་ན་ཡང་སྡུག་བསྔལ་བསྐྱེད་པས་འགྱུར་བའི་སྡུག་བསྔལ་ཞེས་བྱའོ། ། དེ་ཡང་བཤེས་སྤྲིང་ལས། བརྒྱ་བྱིན་འཇིག་རྟེན་མཆོད་འོས་གྱུར་ནས་ཀྱང༌། ། ལས་ཀྱི་དབང་གིས་སླར་ཡང་ས་སྟེང་ལྷུང༌། ། འཁོར་ལོས་བསྒྱུར་བ་ཉིད་དུ་གྱུར་ནས་ཀྱང༌། ། འཁོར་བ་དག་ཏུ་ཡང་བྲན་ཉིད་དུ་འགྱུར། ། ཞེས་དང༌།
ལྷ་ཡུལ་འདོད་བདེ་ཤིན་ཏུ་ཆེན་པོ་དང༌། ། ཚངས་ཉིད་ཆགས་བྲལ་བདེ་བ་ཐོབ་ནས་སླར། ། མནར་མེད་མེ་ཡི་བུད་ཤིང་གྱུར་པ་ཡི། ། སྡུག་བསྔལ་རྒྱུན་མི་ཆད་པ་བསྟེན་འཚལ་ལོ། ། ཉི་མ་ཟླ་བ་ཉིད་ཐོབ་རང་ལུས་ཀྱི། ། འོད་ཀྱིས་འཇིག་རྟེན་མཐའ་དག་སྣང་བྱས་ནས། ། སླར་ཡང་མུན་ནག་སྨག་ཏུ་ཕྱིན་གྱུར་ཏེ། ། རང་གི་ལག་པ་བརྐྱང་ཡང་མཐོང་མི་འགྱུར། ། ཞེས་གསུངས་པ་ལྟར། ལྷ་རྣམས་ཀྱི་དབང་པོ་བརྒྱ་བྱིན་དུ་སྐྱེས་ཀྱང༌།
སླར་ས་སྟེང་དུ་ལྷུང༌། འཁོར་ལོས་སྒྱུར་བ་ཐོབ་ཀྱང་སླར་བྲན་མཐར་སྐྱེ། ཚངས་པའི་གནས་ནས་ཀྱང་མནར་མེད་དུ་འཕོ་བ་དང༌། ཀུན་ཏུ་སྣང་བྱེད་ཀྱི་ཉི་ཟླའི་ལྷའང་མུན་ནག་གི་སྨག་ཏུ་ཕྱིན་དགོས་པ་སོགས་དང༌། འདུལ་བ་ལུང་ལས། བསགས་པ་ཀུན་གྱི་མཐའ་འཛད་ཅིང༌། ། མཐོན་པོ་རྣམས་ནི་མཐར་ལྷུང་འགྱུར། ། འཕྲད་པའི་མཐའ་ནི་བྲལ་བ་སྟེ། ། གསོན་པའི་མཐའ་ནི་འཆི་བ་ཡིན། ། ཞེས་གསུངས་པ་དང༌།
མདོ་རྒྱ་ཆེ་རོལ་པ་ལས། རྒ་བས་གནོད་པར་གྱུར་པའི་གཞོན་པ་ཅིར་མི་རུང༌། ། སྣ་ཚོགས་ནད་ཀྱིས་འགྱུར་བའི་ནད་མེད་ཅིར་མི་རུང༌། ། རིང་དུ་མི་རུང་མི་གནས་གསོན་ལ་མཁས་པ་ཅིར་མི་རུང༌། ། ཞེས་གསུངས་པ་སོགས་ཏེ་མདོར་ན་མཐོ་རིས་ཀྱི་བདེ་བ་ཐམས་ཅད་ཀྱང་འགྱུར་བའི་སྡུག་བསྔལ་འབའ་ཞིག་གོ ། བཞི་པ་འདུ་བྱེད་ཀྱི་སྡུག་བསྔལ་བཤད་པ་ནི། དེ་ནི་ཐེག་པ་སྤྱི་ལུགས་སུ། ཕྲ་བའི་མི་རྟག་པ་ཟག་བཅས་ཐམས་ཅད་སྐད་ཅིག་གིས་སྐྱེ་འཇིག་བྱེད་པ་འདི་ལ་འཇོག་སྟེ། འཇུག་འགྲེལ་ལས། མི་རྟག་པའི་སྡུག་བསྔལ་ཐོག་ཏུ་འབབ་པ་དང༌། །
ཞེས་དང༌། རྩ་བར། འགྲོ་བ་གཡོ་བ་ཆུ་ཡི་ནང་གི་ཟླ་བ་ལྟར་གཡོ་དང༌། ། ཞེས་གསུངས་པ་དང༌། ཆོས་ཀྱི་སྡོམ་བཞིར། ཟག་བཅས་ཐམས་ཅད་སྡུག་བསྔལ་བ། ། ཞེས་གསུངས་ཏེ། དེ་ཡང་སྡུག་བསྔལ་དང་པོ་གཉིས་ཀྱི་སྒོ་ནས་ཡིད་འབྱུང་བ་ཕྱི་རོལ་མུ་སྟེགས་པ་ལའང་ཡོད་མོད། འདུ་བྱེད་ཀྱི་སྡུག་བསྔལ་གྱིས་སྒོ་ནས་ཡིད་འབྱུང་བ་ནི་ནང་པ་སངས་རྒྱས་པའི་ཁྱད་ཆོས་ཏེ། དཔའ་ཆོས་ཀྱི་གྲགས་པས།
འདུ་བྱེད་སྡུག་བསྔལ་ལ་དགོངས་ནས། ། སྡུག་བསྔལ་སྒོམ་པར་གསུངས་པ་ཡིན། ། ངེད་ཀྱི་དེ་ཡང་རྐྱེན་ལས་སྐྱེས། ། དེ་ཡང་བདག་མེད་ལྟ་རྟེན་ཡིན། ། ཞེས་གསུངས། འོ་ན་འདུ་བྱེད་ཀྱི་སྡུག་བསྔལ་གྱིས་ཡིད་འབྱུང་བ་ནི་འཕགས་པ་མིན་པ་ལ་མི་འབྱུང་སྟེ། མཛོད་འགྲེལ་ལས། བྱིས་པ་ལག་མཐིལ་འདྲ་བ་ཡིས། ། འདུ་བྱེད་སྡུག་བསྔལ་སྤུ་མི་རྟོགས། ། འཕགས་པ་མིག་དང་འདྲ་བ་ཡིས། །
དེ་ཡིས་ཤིན་ཏུ་ཡིད་ཀྱང་འབྱུང༌། ། ཞེས་བཤད་པས་སོ་སྙམ་ན། དེ་ནི་སོ་སོ་སྐྱེ་བོ་མཁས་པ་ལ་འཕགས་པའི་མིང་གིས་བརྗོད་པ་འདྲ་སྟེ། དེ་ལྟ་མིན་ན། སྡོམ་བཞིའི་ནང་ཚན་ཟག་བཅས་ཐམས་ཅད་སྡུག་བསྔལ་དུ་རྟོགས་པའི་སོ་སྐྱེ་སྲིད་པར་ཐལ་བ་དང༌། ཆོས་ཀྱི་གྲགས་པས་ཀྱང༌། དེ་ཡང་བདག་མེད་ལྟ་རྟེན་ཡིན། ། སྟོང་ཉིད་ལྟ་བས་གྲོལ་འགྱུར་གྱི། ། སྒོམ་པ་ལྷག་མ་དེ་དོན་ཡིན། ། ཞེས་འདུ་བྱེད་ཀྱི་སྡུག་བསྔལ་སྒོམ་པ་བདག་མེད་ཀྱི་ལྟ་བ་རྟོགས་པའི་རྟེན་ཙམ་ཡིན་པར་བཤད་ཀྱི།
དེ་རྟོགས་པས་བདག་མེད་ལྟ་བ་མངོན་སུམ་དུ་རྟོགས་པར་མ་བཤད་པས་སོ། ། ལྔ་པ་སྡུག་བསྔལ་དེ་ལྡན་གྱི་འཁོར་བ་ལས་ངེས་པར་ཐར་པའི་ཐབས་ལ་འབད་པར་གདམས་པ་ནི། དེ་ལྟར་ན། སྤྱོད་པ་ལ་འཇུག་པ་ལས། བདེ་འགྲོར་ཡང་དང་ཡང་འོངས་ཏེ། ། བདེ་བ་མང་པོ་སྤྱད་སྤྱད་ནས། ། ཤི་ནས་ངན་སོང་སྡུག་བསྔལ་ནི། ། ཡུན་རིང་མི་བཟོད་རྣམས་སུ་ལྷུང༌། ། ཞེས་དང༌། སློབ་མ་ལ་སྤྲིང་པ་ལས་ཀྱང༌།
གང་ཞིག་འཁོར་བའི་འཁོར་ལོ་རྟག་ཏུ་འགྱུར་བ་ཡི། ། ནང་དུ་ཞུགས་ནས་བསྟི་བ་ཙམ་ལ་བདེར་སེམས་པ། ། དེ་ནི་ངེས་པར་དབང་མེད་རིམ་གྱིས་བརྒྱ་ཕྲག་ཏུ། ། འགྲོ་བ་མཉམ་དང་མི་མཉམ་ཀུན་ཏུ་འཁྱམས་པར་འགྱུར། ། ཞེས་དང༌། ཡོན་ཏན་རིན་པོ་ཆེ་སྡུད་པ་ལས་ཀྱང༌། འཁོར་བར་ཆགས་པའི་ཡིད་དང་ལྡན་རྣམས་རྟག་ཏུ་འཁོར། ། ཞེས་གསུངས། དེས་ན་སྔར་ཕན་རང་རེ་འཁོར་བའི་བདེ་བ་ལ་མངོན་པར་ཆགས་པའི་བློ་གྲོས་ངན་པ་འདིས་ཕུང་དུ་བཅུག་པས། ད་ནི་སྡུག་བསྔལ་གྱི་འབའ་སྟེགས་ཅན་གྱི་བདེ་བ་ལྟར་སྣང་འདི་ལ་སྐྱོན་དུ་ལྟ་བར་བྱ་དགོས་སོ། །
དེ་ཡང༌། བཞི་བརྒྱ་པར། མཁས་པ་རྣམས་ལ་མཐོ་རིས་ཀྱང༌། ། དམྱལ་བ་དང་མཚུངས་འཇིགས་བསྐྱེད་འགྱུར། ། རྣམ་པ་ཀུན་ཏུ་དེ་རྣམས་ལ། ། སྲིད་གང་འཇིགས་པ་མི་བསྐྱེད་དཀོན། ། ཞེས་པས་སོ། ། གཞན་ཡང་སྔར་དེངས་ཕན་ཆད་སྲིད་པའི་མཐོ་དམའ་ཀུན་ཏུ་སྐྱེས་ཤིང་བདེ་སྡུག་ཐམས་ཅད་མྱོང་ཚུལ་ལ་ཡིད་བསུན་པ་དང་འཇིགས་པ་སྐྱེ་བར་རིགས་པ་ཡང༌། སློབ་སྤྲིང་ལས། འགྲོ་བར་ལན་བརྒྱར་མ་སོན་འགྲོ་དེ་གང་ཞིག་ཡོད། །
སྔོན་ཆད་ལན་མང་མ་མྱོང་བདེ་བ་དེ་གང་ཞིག ། རྔ་ཡབ་དཀར་མཛེས་ལྟ་བུའི་དཔལ་གང་མ་ཐོབ་པ། ། དེ་ཡང་གང་ཞིག་ཡོད་ན་འོན་ཀྱང་འདོད་ཆགས་འཕེལ། ། སྔོན་ཆད་ལན་མང་མ་མྱོང་སྡུག་བསྔལ་དེ་ཡང་མིན། ། འགྲོ་བར་གང་གིས་ཚིམ་གྱུར་འདོད་པ་དེ་དག་མེད། ། གང་གི་ལྟོར་མ་ཉལ་བའི་སེམས་ཅན་དེ་མེད་ན། ། འོན་ཀྱང་ཇི་ལྟར་འཁོར་བ་པ་ལ་ཆགས་བྲལ་མེད། ། ཅེས་དང༌། མྱ་ངན་བསལ་བ་ལས། ཡང་དང་ཡང་དུ་དམྱལ་བ་ན། །
ཟངས་ཞུན་བསྐོལ་བ་གང་འཐུང་པ། ། རྒྱ་མཚོའི་ནང་གི་ཆུ་ལ་ཡང༌། ། དེ་ཡི་ཚད་ཙམ་ཡོད་མ་ཡིན། ། ཁྱི་དང་ཕག་ཏུ་གྱུར་པ་ན། ། མི་གཙང་བ་ནི་གང་ཟོས་པ། ། རི་ཡི་རྒྱལ་པོ་ལྷུན་པོ་ཡི། ། ཚད་ལས་ཤིན་ཏུ་ལྷག་པར་འགྱུར། ། མཛའ་བཤེས་རབ་ཏུ་བྲལ་བ་ཡི། ། འཁོར་བའི་གནས་སུ་གང་དུས་པ། ། མིག་གི་མཆི་མའི་ཐིགས་པ་ཡི། །
སྣོད་དུ་རྒྱ་མཚོ་རུང་མ་ཡིན། ། ཕན་ཚུན་དག་ཏུ་རྩོད་པའི་ཕྱིར། ། མགོ་བོ་བཅད་པ་གང་ཡིན་པ། ། སྤུངས་ན་དེ་ལྟར་མཐོ་བ་ནི། ། ཚངས་པའི་འཇིག་རྟེན་ལས་ཀྱང་ཐལ། ། སྲིན་བུར་གྱུར་ཅིང་རབ་བཀྲེས་པས། ། ས་ལུད་བྲོས་པ་གང་ཡིན་པ། ། འོ་མའི་རྒྱ་མཚོ་ཆེ་ནང་དུ། ། དེ་ཡིས་བཀང་ན་ཤིན་ཏུ་འགེང༌། ། ཞེས་གསུངས་པ་ལྟར་རོ།
དེ་ལྟར་ན་སྡོང་པོ་བཀོད་པ་ལས། ཁྱོད་ཀྱིས་འདོད་རྒྱུས་དོན་མེད་ཆུད་གཟན་པའི། ། ལུས་ཀྱི་སྔོན་གྱི་མཐའ་གང་དྲན་བྱས་ཏེ། ། དེ་རིང་བྱང་ཆུབ་ཡོངས་འཚོལ་བརྟུལ་ཞུགས་དང༌། ། བཅས་འདིར་བརྟུལ་ཞུགས་ཀྱིས་ནི་འདོད་པ་ཆོམས། ། ཞེས་གསུངས་པ་ལྟར་རོ། ། ད་རེས་དལ་འབྱོར་གྱི་ལུས་རྟེན་ཐོབ། དགེ་བའི་བཤེས་གཉེན་གྱིས་ཟིན། དམ་པའི་ཆོས་དང་མཇལ་བའི་སྐབས་འདིར་འཁོར་བ་སྡུག་བསྔལ་གྱི་རྒྱ་མཚོའི་ཕ་རོལ་དུ་བརྒལ་ཏེ། གཙང་རྟག་བདེ་བའི་བདག་ཉིད་མྱ་ངན་ལས་འདས་པའི་གོ་འཕང་རིན་པོ་ཆེའི་གླིང་དུ་སླེབས་པ་ཞིག་ཅི་ནས་ཀྱང་བྱ་བར་འཚལ་ཞེས།
ཁ་ཙམ་ཚིག་ཙམ་མ་ཡིན་པར་སྙིང་ཐག་པ་ནས་གདམས་པ་སྙིང་གཏམ་གྱི་དོན་པོ་ཡིན་པས་རང་ལ་ཕན་འདོད་རྣམས་ཀྱིས་མ་བརྗེད་པར་བྱའོ། ། དེ་ལྟར་བསྒོམས་པའི་ཕན་ཡོན་འབྱོངས་ཚད་ནི་སྤྱིར་བསམ་གྱིས་མི་ཁྱབ་ཀྱང་མདོར་བསྡུས་ན། རྗེ་བཙུན་རིན་པོ་ཆེས། འགྲོ་བ་གང་དུ་སྐྱེས་ཀྱང་སྐྱིད་མེད་པས། ། བསམ་བློ་ཐག་གིས་ཆོད་ན་ཅི་བྱས་ཐམས་ཅད་ཆོས་སུ་འགྲོ་བ་ཡིན་ཞེས་གསུངས་པ་བཞིན་ནོ།། ༈ །།གཉིས་པ་ཐུན་མོང་གི་ཐུན་མོང་མ་ཡིན་པ་ལ་ཡང་སྐྱབས་སེམས་སོགས་བཞིར་ཡོད་པ་རིམ་པར་འཆད་པའི་ཚུལ་ནི་འདི་ལྟར།

གཉིས་པ་ཐུན་མོང་མ་ཡིན་པའི་སྔོན་འགྲོ་ལ། རྒྱུ་སྣོད་དུ་རུང་བར་བྱེད་པ་སྐྱབས་འགྲོ་སེམས་བསྐྱེད་ཀྱི་ཁྲིད། འགལ་རྐྱེན་སྡིག་སྒྲིབ་སྦྱོང་བར་བྱེད་པ་རྡོ་རྗེ་སེམས་དཔའི་བསྒོམ་བཟླས། ཚོགས་རྫོགས་པར་བྱེད་པ་མཎྜལ། བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད་དང་བཞི་ལས། དང་པོ་རྒྱུ་སྣོད་དུ་རུང་བར་བྱེད་པ་སྐྱབས་འགྲོ་སེམས་བསྐྱེད་ཀྱི་ཁྲིད་ལ་གཉིས་ཀྱི་དང་པོ་ལ། སྐྱབས་ཡུལ་ངོས་བཟུང་བ། ཇི་ལྟར་སྐྱབས་སུ་འགྲོ་ཚུལ། སྐྱབས་སུ་སོང་བའི་ཚད། སྐྱབས་འགྲོའི་བསླབ་བྱ། སྐྱབས་སོང་གི་ཕན་ཡོན་བསྟན་པ་ལྔའོ། །
དང་པོ་སྐྱབས་ཡུལ་ངོས་བཟུང་བ་ནི། དེ་ཡང་སྐྱབས་སུ་འགྲོ་བའི་རྒྱུ་ནི་འཇིགས་པས་ཉེན་ནས་དེ་ལས་སྐྱོབ་པའི་སྐྱབས་དོན་དུ་གཉེར་བ་ཡིན་ལ། འཇིགས་པའང་གནས་སྐབས་པ་དང་གཏན་དུ་བའི་སྡུག་བསྔལ་གྱི་འཇིགས་པ་གཉིས་ཡོད་པའི་སྔ་མ་ལས། ཐེངས་རེ་ཙམ་འཇིག་རྟེན་པའི་ལྷ་མཐུ་བོ་ཆེ་དབང་ཕྱུག་ལ་སོགས་པས་སྐྱོབ་ནུས་པ་སྲིད་མོད། ཕྱི་མ་དེ་ནི་རང་ཉིད་ཀྱང་འཇིགས་པ་དང་བཅས་པས་གཞན་སྐྱོབ་པར་ནུས་པ་ལྟ་སྨོས་ཀྱང་ཅི་དགོས་འོན་ཀྱང་སྐྱབས་གནས་མ་ཡིན་པ་ལ་སྐྱབས་སུ་བཟུང་སྟེ་རེ་ལྟོས་བཅའ་བ་ནི་རང་ཉིད་ངལ་བ་མཐར་ཐུག་པའི་འབྲས་བུ་ཙམ་ཞིག་འབྱིན་གྱིས། གཞན་དུ་དགོས་པ་གང་ཡང་མི་འགྲུབ་པས་ལམ་ལོག་པ་ཞེས་བྱའོ། ། འོ་ན་གནས་སྐབས་མཐར་ཐུག་གི་སྡུག་བསྔལ་ཀུན་ལས་སྐྱོབ་པར་ནུས་པའི་སྐྱབས་དེ་སུ་ཞིག་སྙམ་ན། དེ་ནི་སྐྱོན་ཀུན་ཟད་ཡོན་ཏན་ཀུན་དང་ལྡན་པའི་སྐྱབས་བླ་ན་མེད་པ་དཀོན་མཆོག་རིན་པོ་ཆེ་རྣམ་པ་གསུམ་ཡིན་ཏེ། མདོ་སྡེ་རྒྱལ་མཚན་དམ་པ་ལས། གང་ཞིག་སངས་རྒྱས་ཆོས་དང་ནི། །
དགེ་འདུན་དག་ལ་སྐྱབས་འགྲོ་བ། ། སྡུག་བསྔལ་སྡུག་བསྔལ་ཀུན་འབྱུང་དང༌། ། སྡུག་བསྔལ་ཡང་དག་འགོག་པ་དང༌། ། བདེ་ཞི་མྱ་ངན་འདས་བྱས་ནས། ། སྡུག་བསྔལ་ཀུན་ལས་ཐར་བར་འགྱུར། ། ཞེས་དང༌། སྐྱབས་སེམས་བདུན་ཅུ་པ་ལས། སངས་རྒྱས་ཆོས་དང་དགེ་འདུན་ཏེ། ། ཐར་པ་འདོད་པ་རྣམས་ཀྱི་སྐྱབས། ། ཞེས་གསུངས་ཤིང༌།
བསྟོད་པ་བརྒྱ་ལྔ་བཅུ་པ་ལས། གང་ཞིག་ལ་ནི་ཉེས་པ་ཀུན། ། གཏན་ནས་ཡོང་ཡེ་མི་མངའ་ཞིང༌། ། གང་ལ་རྣམ་པ་ཐམས་ཅད་དུ། ། ཡོན་ཏན་ཐམས་ཅད་གནས་གྱུར་པ། ། གལ་ཏེ་སེམས་ཤིག་ཡོད་ན་ནི། ། དེ་ཉིད་ལ་ནི་སྐྱབས་འགྲོ་ཞིང༌། ། དེ་བསྟོད་དེ་ནི་བཀུར་བ་དང༌། ། དེ་ཡི་བསྟན་ལ་གནས་པའི་རིགས། ། ཞེས་གསུངས་པ་ཡིན།
དེ་ལྟར་ཁྱད་པར་དུ་འཕགས་པའི་ཡུལ་ལ་སྐྱབས་སུ་བཟུང་སྟེ་རེ་ལྟོས་བཅས་ན་གནས་སྐབས་དང་གཏན་གྱི་འཇིགས་པ་ལས་སྒྲོལ་ནས་ཕུན་སུམ་ཚོགས་པ་ཐམས་ཅད་ཐོབ་པར་འགྱུར་བས་ལམ་ལོག་པ་ལས་ཁྱད་པར་དུ་གྱུར་བའི་སྐྱབས་འགྲོ་ཞེས་བྱ་སྟེ། ཕྱི་ནང་གི་གྲུབ་མཐའི་ཁྱད་པར་འབྱེད་ཆོས་མང་པོ་ཡོད་ཀྱང་ཐོག་མར་འདི་ཉིད་ཀྱིས་འབྱེད་པས། ཕྱི་པ་ནང་པ་སྐྱབས་འགྲོའི་ཁྱད། ། ཅེས་པ་དང༌། འཇམ་དཔལ་རྩ་རྒྱུད་ལས། སྐྱབས་སུ་མ་སོང་བ་ལ་ཆོས་འདི་པར་གཏོགས་པ་མེད་པ་དང༌། ། ཞེས་འབྱུང༌། སྐྱབས་ཡུལ་མཆོག་གསུམ་ལའང་རྒྱུ་འབྲས་ཀྱི་དབྱེ་བས་གཉིས་ལས། རྒྱུའི་སྐྱབས་ཡུལ་ནི་གཞན་རྒྱུད་ཀྱིས་བསྡུས་པའམ་གཞན་རྒྱུད་ལ་བྱོན་ཟིན་པའི་དཀོན་མཆོག་གསུམ་སྟེ། སངས་རྒྱས་སྐུ་གསུམ་གྱི་བདག་ཉིད་དག་པ་གཉིས་ལྡན་མཐར་ཐུག་པ་དོན་གཉིས་ཕུན་སུམ་ཚོགས།
ཆོས་འགོག་ལམ་གང་རུང་གིས་བསྡུས་པའི་ཟག་མེད་རྣམ་བྱང་གི་བདེན་པ་དང༌། དེ་བརྗོད་བྱར་སྟོན་པའི་གསུང་རབ་མིང་ཚིག་ཡི་གེར་སྣང་ཞིང་གྲགས་པ་སྟེ་ལུང་རྟོགས་གཉིས་ཀྱིས་བསྡུས་པ། དགེ་འདུན་རིག་གྲོལ་གྱི་ཡོན་ཏན་དང་ལྡན་པའི་རྒྱལ་སྲས་འཕགས་པ་རྣམས་ཡིན་ལ། རྗེས་མཐུན་པ་ཐེག་ཆེན་ཚོགས་སྦྱོར་དང་ཉན་རང་འཕགས་པ་རྣམས་སོ། ། མཐར་ཐུག་གི་སྐྱབས་གནས་ནི་སངས་རྒྱས་ཉག་གཅིག་ཡིན་ཏེ། དེ་མཐར་ཐུག་གི་ཆོས་དང་དགེ་འདུན་ཡང་ཡིན་པས་སོ། ། དེ་བས་ན་རྒྱུད་བླ་མར། དམ་པའི་དོན་དུ་འགྲོ་བ་ཡི། ། སྐྱབས་ནི་སངས་རྒྱས་ཉག་གཅིག་ཡིན། ། ཐུབ་པ་ཆོས་ཀྱི་སྐུ་ཅན་ཕྱིར། །
ཚོགས་ཀྱང་དེ་ཡི་མཐར་ཐུག་ཕྱིར། ། ཞེས་གསུངས། དེ་ལྟར་སྤྱི་ཁྱབ་ཀྱི་དཀོན་མཆོག་གསུམ་གྱི་སྟེང་དུ་སྔགས་ལ་ཁྱད་པར་གྱི་ཡུལ་རྩ་བ་གསུམ་གསུངས་པ་བསྣན་ཏེ་དྲུག་སྐོར་དུ་བྱེད་པའི། བླ་མ་དཀོན་མཆོག་ཀུན་འདུས། ཡི་དམ་སངས་རྒྱས། མཁའ་འགྲོ་ཆོས་སྐྱོང་ཡེ་ཤེས་པ་རྣམས་དགེ་འདུན་གྱི་ནང་ཚན་དུ་འདུ་ནའང་རྩལ་དུ་བཏོན་ནས་སྐྱབས་འགྲོ་དགོས་སུ་བྱེད་པ་ནི། བྱིན་རླབས་ཞུ་བའི་ཡུལ་བླ་མ། དངོས་གྲུབ་ཞུ་བའི་ཡུལ་ཡི་དམ། ལས་སྒྲུབ་བའི་གྲོགས་མཁའ་འགྲོ་ཆོས་སྐྱོང་ཡེ་ཤེས་པ་རྣམས་ཡིན་པའི་རྒྱུ་མཚན་གྱིས་སོ། ། དེ་རྣམས་ཀྱི་ཇི་ལྟར་སྐྱོབ་པའི་ཚུལ་ཡང༌།
སངས་རྒྱས་ལ་སྟོན་པ་ཞུ། དེས་བསྟན་པའི་ཆོས་ཉམས་སུ་བླངས་པས་འཇིགས་པ་ཀུན་ལས་ཐར་བའི་ཕྱིར་ཆོས་ལ་སྐྱབས་གནས་ཀྱི་དངོས་གཞི། དགེ་འདུན་ལ་ལམ་སྣ་འདྲེན་པའི་ཟླ་གྲོགས་ཞུ་ཞིང༌། གསང་སྔགས་སུ་དེ་ཐམས་ཅད་བླ་མ་ཉིད་ཀྱིས་མཛད་པས་སྐྱབས་གནས་ཀུན་འདུས་ཏེ། སྡོམ་འབྱུང་གི་རྒྱུད་ལས། བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། བླ་མ་དཔལ་ལྡན་རྡོ་རྗེ་འཆང༌། ། ཞེས་གསུངས་པས་སོ། ། འབྲས་བུའི་ཡུལ་ནི་རང་གི་སེམས་ཉིད་དཀོན་མཆོག་གསུམ་གྱི་རང་བཞིན་དུ་བཞུགས་པ་སྟེ།
ཡེ་ཤེས་གྲུབ་པ་ལས། དག་ཐོབ་བྲལ་བའི་སེམས་སངས་རྒྱས། ། མི་འགྱུར་དྲི་མེད་ཆོས་དང་ནི། ། ཡོན་ཏན་ཀུན་རྫོགས་དགེ་འདུན་ཏེ། ། ཡིན་ཕྱིར་རང་གི་སེམས་ཉིད་མཆོག ། ཅེས་གསུངས་པ་དེའོ། ། མདོར་ན་ཐུན་མོང་རྒྱུའི་སྐྱབས་འགྲོས་ཐུན་མོང་མ་ཡིན་པ་འབྲས་བུའི་སྐྱབས་འགྲོ་འགྲུབ་པའི་རྒྱུ་བྱེད་པས་དཀོན་མཆོག་གསུམ་སྐྱབས་མགོན་དུ་ཁས་ལེན་པ་ཡིན་ནོ། ། གཉིས་པ་ཇི་ལྟར་སྐྱབས་སུ་འགྲོ་བའི་ཚུལ་ནི། རང་གི་མདུན་གྱི་ནམ་མཁར། ལམ་སེར་པོ་ལས་གསེར་གྱི་ས་གཞི་ལག་མཐིལ་ལྟར་ཁོད་སྙོམས་པ།
རྒྱ་ཁྱོན་དཔག་པའི་ཡུལ་ལས་འདས་པ། འཁོར་ཡུག་ཏུ་རིན་པོ་ཆེའི་རི་བོ་སྨན་ལྗོངས་མེ་ཏོག་དང༌། ནི་ཚུ་ལའི་འཁྲི་ཤིང་གིས་མཛེས་པ་ལ་རྨ་བྱ་དང་ཤང་ཤང་ནེའུ་ཙོ་ཁུ་བྱུག་ལ་སོགས་པ་སྐད་སྙན་པར་སྒྲོག་པ། རི་སུལ་དང་ནིའུ་སིང་གི་ངོགས་སུ་བསེ་རུ་དང་ཀྲྀཥྞ་སོགས་རི་དྭགས་སྣ་ཚོགས་རྩེད་འཇོ་བག་ཡངས་སུ་རྒྱུ་བ་བདེ་ལྡན་གྱི་ཞིང་ཁམས་ལྟ་བུར་ཕུན་སུམ་ཚོགས་པའི་དབུས་སུ། བཾ་དཀར་པོ་ལས་བདུད་རྩིའི་རང་བཞིན་ཅན་གྱི་རྒྱ་མཚོ་དཀར་ཞིང་དྭངས་ལ་དྲི་མ་མེད་པ་རྦ་རླབས་དལ་བུར་གཡོ་བས་གསེར་གྱི་བྱེ་མ་ཕྱོགས་བརྒྱར་འགྲེམས་པ་ལ། ལོ་འདབས་རབ་ཏུ་རྒྱས་ཤིང་དྲི་མ་མེད་པའི་གསེར་གྱི་པདྨོ་བཻ་ཌཱུརྻ་ལྟར་མཛེས་པའི་བུང་བའི་ན་ཆུང་གླུ་དབྱངས་ལེན་པས་ཀུན་ཏུ་གཏམས་ཤིང༌། ངང་པ་དང་ངུར་པ་དང་ཐིང་རིལ་སོགས་ཆུ་བྱ་སྣ་ཚོགས་ལུས་ཀྱིས་གར་བསྒྱུར་ཞིང་མགྲིན་པའི་རྫ་རྔ་འཁྲོལ་བས་བསམ་གཏན་གྱི་བྱིང་བ་སེལ་བ་སྙམ་བྱེད་པའི་དབུས་སུ། གང་ལ་བརྟེན་ན་དགོས་འདོད་ཀྱི་དངོས་གྲུབ་ཐམས་ཅད་འབྱུང་བའི་མཚོན་བྱེད་དཔག་བསམ་གྱི་ཤིང་ལྟ་ན་ཆོག་མི་ཤེས་པ། ཡལ་ག་དང་ཡལ་ག་ཁྲེ་འུར་གྱེས་པ་མེ་ཏོག་འབྲས་བུ་ཕུན་སུམ་ཚོགས་པས་གཡུར་དུ་ཟ་བ་བསུང་ཞིམ་གྱི་ངད་ཕྱོགས་བཅུར་འཕྲོ་བའི་དབུས་སུ་པདྨ་འདབ་མ་འབུམ་དང་ལྡན་པའི་ལྟེ་བ་ལ། རིན་པོ་ཆེའི་ཁྲི་ཡངས་ཤིང་རྒྱ་ཆེ་བའི་སྟེང་དུ་པདྨ་ཟླ་ཉི་བརྩེགས་པའི་གདན་ལ་ངོ་བོ་རྩ་བའི་བླ་མ།
རྣམ་པ་བཅོམ་ལྡན་འདས་རྡོ་རྗེ་འཆང་སྐུ་མདོག་སྔོན་པོ་ཞལ་གཅིག་ཞི་ཞིང་འཛུམ་པ། ཕྱག་གཉིས་རྡོ་རྗེ་དང་དྲིལ་བུ་ཐུགས་ཀར་བསྣོལ་སྟབས་སུ་འཛིན་པ། ལྷ་རྫས་ཀྱི་སྟོད་གཡོག་དང་སྨད་གཡོག་ཅན། རིན་པོ་ཆེའི་དབུ་རྒྱན། སྙན་རྒྱན། མགུལ་རྒྱན། ཕྱག་གདུབ། ཞབས་གདུབ། དོ་ཤལ། སེ་མོ་དོ།
འོག་པགས་དྲྭ་བ་ཅན་ལ་སོགས་པས་མཛེས་པ། རལ་པའི་ཟུར་ཕུད་ལ་སྣ་ཚོགས་རྡོ་རྗེ་དང་ཟླ་བ་ཕྱེད་པ་འཆང་བ། མཚན་དང་དཔེ་བྱད་ཡོངས་སུ་རྫོགས་པ། རྡོ་རྗེ་སྐྱིལ་མོ་ཀྲུང་གིས་འོད་ཟེར་གྱི་ཕྲེང་བ་འཁྲིགས་པའི་ཀློང་ན་བཞུགས་པའི་དབུ་ཐོག་ཏུ་བརྒྱུད་པའི་བླ་མ་རྡོ་རྗེ་འཆང༌། དེའི་མདུན་ནས་གཡས་སྐོར་གྱིས་ཏིལླི་ནཱ་རོ་སོགས་བརྒྱུད་པའི་བླ་མ་ཡོངས་རྫོགས་དང༌། དེའི་མཐའ་བསྐོར་རྒྱ་བོད་ཀྱི་མཁས་གྲུབ་རིས་སུ་མ་ཆད་པ་དང༌། མདུན་དུ་པད་ཉི་འཇིགས་དུས་ཀྱི་གདན་ལ་ཡི་དམ་འཁོར་ལོ་སྡོམ་པ་ཞལ་བཞི་ཕྱག་བཅུ་གཉིས་པ་ལ་བླ་མེད་རྣལ་འབྱོར་སྤྱོད་རྒྱུད་བྱ་བའི་རྒྱུད་ཀྱི་ལྷ་ཚོགས་རྣམས་མ་ཚང་བ་མེད་པས་རིམ་པར་བསྐོར་བ། གཡས་སུ་སེང་ཁྲི་པད་ཟླའི་གདན་ལ་མཉམ་མེད་ཤཱཀྱའི་རྒྱལ་པོ་ལ་དུས་གསུམ་གྱི་སངས་རྒྱས་ཐམས་ཅད་ཀྱིས་བསྐོར་བ། རྒྱབ་ཏུ་ཡུམ་ཤེས་རབ་ཀྱི་ཕ་རོལ་ཏུ་ཕྱིན་མ་སྐུ་མདོག་གསེར་བཙོ་མ་ལྟ་བུ་ཞལ་གཅིག་ཕྱག་བཞི་མ། དང་པོ་གཉིས་ཆོས་འཆད་པའི་ཕྱག་རྒྱ།
ལྷག་མའི་གཡས་མཆོག་སྦྱིན་དང་གཡོན་ཨུཏྤལ་ཤེར་ཕྱིན་གྱི་པུ་ཏིས་མཚན་པ་བསྣམས་པ། དར་དང་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། རྡོ་རྗེ་སྐྱིལ་མོ་ཀྲུང་གིས་པད་ཟླར་བཞུགས་པ་ཤིན་ཏུ་ཞི་ཞིང་འཛུམ་པ་ལ་ལུང་དང་རྟོགས་པའི་ཆོས་ཐམས་ཅད་པུ་ཏི་དང་གླེགས་བམ་གྱི་རྣམ་པར་བཞུགས་པས་བསྐོར་བ། གཡོན་དུ་བྱང་ཆུབ་སེམས་དཔའ་འཕགས་པ་སྤྱན་རས་གཟིགས་དབང་ཕྱུག་སྐུ་མདོག་དཀར་པོ་ཞལ་གཅིག་ཕྱག་བཞི་པ་ལ་ཕྱོགས་བཅུ་དུས་གསུམ་གྱི་བྱང་ཆུབ་སེམས་དཔའ་ཐམས་ཅད་དང༌། ཉན་ཐོས་ཀྱི་དགེ་འདུན་གང་ཟག་ཟུང་བཞི་ཡ་བརྒྱད་ལ་སོགས་པས་བསྐོར་བ་དང༌། ཕྱོགས་མཚམས་ཐམས་ཅད་དུ་ཡུལ་ཉི་ཤུ་རྩ་བཞི་ལ་སོགས་པའི་དཔའ་བོ་དང་མཁའ་འགྲོ་མ་དང༌། དཔལ་མགོན་ཕྱག་བཞི་པ་སོགས་ཆོས་སྐྱོང་བའི་སྲུང་མ་ཐམས་ཅད་སྤྲིན་ཕུང་གཏིབས་པ་ལྟ་བུ་བུན་ནེ་ལོང་ངེར་བཞུགས་པའི་སྤྱན་སྔར། བདག་ཉིད་ལུས་ཀྱི་བཀོད་པ་གྲངས་མེད་ཅིང་བརྗོད་དུ་མེད་པར་སྤྲུལ་པའི། གཡས་སུ་ཕ། གཡོན་དུ་མ།
མདུན་དུ་ངན་སོང་གསུམ། རྒྱབ་ཏུ་མཐོ་རིས་གསུམ་སྟེ་རིགས་དྲུག་གི་སེམས་ཅན་ཐམས་ཅད་ས་ཆེན་པོའི་དྲེག་པ་ལྟར་གང་བར་བསམ་ནས། རང་གི་བྱང་དྲངས་ཏེ་ཐམས་ཅད་ཀྱང་ལུས་གུས་པས་ཐལ་མོ་སྦྱར། ངག་གུས་པས་སྐྱབས་འགྲོའི་ཚིག་འུར་དིར་དིར་འདོན། ཡིད་གུས་པས་དུས་འདི་ནས་བྱང་ཆུབ་སྙིང་པོ་ལ་མ་མཆིས་ཀྱི་བར་དུ། རེ་ས་ལྟོས་ས་སྐྱབས་གནས་དམ་པ་ཁྱེད་རྣམས་མ་གཏོགས་གཞན་མེད་སྙམ་དུ་བློ་སྙིང་བྲང་གསུམ་དཀོན་མཆོག་ལ་ལིང་གིས་བཀལ་ཏེ་མོས་གུས་གདུང་ཤུགས་དྲག་པོས་སྐྱབས་འགྲོ་བྱེད་པར་བསམ་ཞིང༌། ཁྱད་པར་སེམས་ཅན་ཐམས་ཅད་ལ་སྙིང་རྗེ་ཆེན་པོས་ཀུན་ནས་བསླངས་ཏེ་འདི་རྣམས་འཇིགས་རུང་འཁོར་བའི་སྡུག་བསྔལ་ལས་བསྐྱབ་ཏུ་གསོལ་སྙམ་པ་ཡིད་ལ་བྱེད་པ་འདིས་ནི་ཐེག་པ་ཆེན་པོའི་སྐྱབས་འགྲོ་ཁྱད་པར་ཐོན་པ་ཡིན། དེ་ནས་ངག་ཏུ་མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་ཆོས་ཀྱི་སྐུ་ལ་སྐྱབས་སུ་མཆིའོ། ། དེ་བཞིན་དུ་བླ་མ་ལོངས་སྤྱོད་རྫོགས་པའི་སྐུ་ལ། བླ་མ་ཐུགས་རྗེ་སྤྲུལ་པའི་སྐུ་ལ།
བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ། ། ཞེས་འདོན་པའི་དོན། བླ་མ་ཞེས་པ་ནི་མཆོག་ཏུ་གྱུར་ལ་གོང་ན་མེད་པའི་དོན་ནོ། སངས་རྒྱས་ནི། མ་རིག་གཉིད་ལས་སངས་ཕྱིར་དང༌། ། ཤེས་བྱ་ལ་ཡང་བློ་རྒྱས་ཕྱིར། ། སངས་རྒྱས་པདྨ་ལྟར་སངས་རྒྱས། ། ཞེས་པ་བཞིན་ནོ། ། སངས་རྒྱས་རིན་པོ་ཆེ་ཞེས་སྨོས་པ་ནི་ངོ་བོ་ཉིད་སྐུ་ཡིན་ལ། དེ་དག་ཀྱང་འགྲོ་བའི་མགོན་པོ་གཙང་པའི་གསུང་ལས།
རྗེ་མ་ལུས་ཀུན་ཁྱབ་སྒྲིབ་གཉིས་དག་པ་ཡི། ། བླ་མ་སངས་རྒྱས་ཆོས་ཀྱི་སྐུ་ལ་ཞེས་དང༌། ། མ་འགགས་ཀུན་ཁྱབ་སྐུ་ལ་ཞིང་ཁམས་སྣང༌། ། དུས་གསུམ་རྒྱལ་བའི་སྤྲིན་ཚོགས་འཁྲིགས་པ་ཡི། ། བླ་མ་ལོངས་སྤྱོད་རྫོགས་པའི་སྐུ་ཞེས་དང༌། ། དམིགས་མེད་ཐུགས་རྗེས་གང་འདུལ་སྐུར་སྟོན་པ། ། འགྲོ་བ་མ་ལུས་སྨིན་པར་མཛད་པ་ཡི། ། བླ་མ་ཐུགས་རྗེ་སྤྲུལ་པའི་སྐུ་ཞེས་དང༌། ། ཟག་མེད་ཁྱབ་གདལ་སྐྱེ་མེད་ཆོས་ཀྱི་སྐུ། ། སྣང་སྟོང་ཟུང་འཇུག་འགག་མེད་ལོངས་སྤྱོད་རྫོགས། །
གང་འདུལ་དེར་སྟོན་ཀུན་ཁྱབ་སྤྲུལ་པའི་སྐུ། ། རྗེ་སྐུ་གསུམ་བདག་ཉིད་ཅེས་གསུངས་ཤིང༌། འདིའི་ལོངས་སྐུ་ནི་མཚན་དཔེས་བརྒྱན་པ་ཉིད་དང༌། ངོ་བོ་ཉིད་སྐུ་ནི་སྐུ་གསུམ་དབྱེར་མི་ཕྱེད་པ་ཉིད་དུ་ཤེས་པར་བྱའོ། ། དེ་ལྟར་གོ་དོན་འཕྲོད་པས་མ་ནམ་མཁའ་དང་མཉམ་པའི་སེམས་ཅན་ཐམས་ཅད་ཅེས་བརྗོད་པ་ན་དེ་དག་དམིགས་ཡུལ་དུ་བྱས། བླ་མ་སངས་རྒྱས་ཆོས་ཀྱི་སྐུ་ཞེས་སོགས་ལ་སྐྱབས་ཡུལ་གཙོ་བོ་བླ་མའི་ཡོན་ཏན་དྲན་ཤེས་ཀྱི་དད་པ། སྐྱབས་སུ་མཆི་ཞེས་པས་ཕྱག་ཡུལ་གྱི་ཐུགས་རྗེ་བསྐུལ་བར་བསམ་ལ། གནས་ལྔ་ས་ལ་གཏུགས་པའི་ཕྱག་འཚལ་ཏེ། ཆོས་སྐུ་ལ་ཕྱག་བརྒྱ་ནས་ངོ་བོ་ཉིད་སྐུ་ལ་བཞི་བརྒྱའི་བར་དུ་སྟེ་ཐུན་རེར་སྟོང་ཕྲག་རེ་བསྒྲུབ་པ་དེ་འདྲ་ཐུན་བཞིར་བྱའོ། ། དེ་ལྟར་ཕྱག་བྱས་པའི་ཕན་ཡོན་ནི།
དམ་པའི་ཆོས་པདྨ་དཀར་པོ་ལས། མཆོད་རྟེན་དེ་ལ་གང་གིས་ཐལ་མོ་སྦྱར། ། ཡོངས་སུ་ཚང་བའམ་ཐལ་མོ་ཡ་གཅིག་གམ། ། ཡང་ན་མགོ་བོ་སྐད་ཅིག་བཏུད་པ་དང༌། ། དེ་བཞིན་ལན་གཅིག་ལུས་ཀྱང་བཏུད་པ་དང༌། ། གང་གི་རིང་བསྲེལ་གནས་པ་དེ་དག་ལ། ། གཡེང་བའི་སེམས་ཀྱིས་ཕྱག་འཚལ་སངས་རྒྱས་ཞེས། ། ཚིག་གི་ཕྱག་འཚལ་བརྗོད་པར་བྱས་པ་ཡང༌། ། དེ་དག་ཀུན་གྱིས་བྱང་ཆུབ་མཆོག་འདི་ཐོབ། ། ཅེས་ཕྱག་འཚལ་བའི་སྟངས་ཀ་བྱེད་པ་སོགས་ཀྱི་ཕན་ཡོན་དེ་ལྟར་གསུངས་ན་མཚན་ཉིད་ཚང་བའི་ཕྱག་བྱེད་པ་ལ་སྨོས་ཅི་དགོས་སོ། །
གཞན་ཡང་ཕྱག་བྱས་པ་ཁོ་ནས་རྩ་མདུད་ཐམས་ཅད་གྲོལ་ཏེ་དག་པ་ཡེ་ཤེས་ཀྱི་སྐུར་རྫོགས་པ་དང༌། དེ་ལྟའི་རྟེན་འབྲེལ་དུ་འགྱུར་བ་སོགས་བདག་ཅག་གི་བླ་མ་རྗེ་བཙུན་རྣམས་ཀྱི་གསུང་ལས་འབྱུང་ངོ༌། ། དེ་ནས་བདག་སོགས་སེམས་ཅན་ཐམས་ཅད་ཀྱི་བློ་ཆོས་སུ་འགྲོ་བར་བྱིས་གྱིས་བརླབ་ཏུ་གསོལ། ཞེས་སོགས་ཀྱིས་གསོལ་བ་གདབ་ཅིང་བྱིན་རླབས་ཞུ་བ་སྟེ། དེ་ལ་བློ་ཆོས་སུ་འགྲོ་བའི་ཆོས་ནི་འཇིག་རྟེན་གྱི་ལུགས་བཟང་པོ་སྟེ། དེ་སྤྱད་པས་ཐར་པའི་སྣོད་རུང་དུ་འགྱུར་བས་ན་འཇིག་རྟེན་པའི་ཐེག་པའམ། སྐྱེས་བུ་ཆུང་ངུའི་ལམ་དང༌། ཆོས་ལམ་དུ་འགྲོ་བའི་ཆོས་ནི་ཉན་རང་གི་ཉམས་ལེན། དེ་དག་ཀུན་འབྱུང་གི་གཉེན་པོར་འགྱུར་བས་ཏེ། དེ་སྒོམ་པས་སྡུག་བསྔལ་སྤངས་ནས་མྱ་ངན་ལས་འདས་པར་འགྱུར་བའི་ཕྱིར་རོ། །
ལམ་ནི་མྱ་ངན་ལས་འདས་པ་དེར་བགྲོད་པའི་ལམ་སྟེ། ཐར་པ་ཆ་མཐུན་ནས་བརྩམས་ཏེ་མི་སློབ་པ་འགྱུར་གྱི་བར་དུའོ། ། འདིར་ལམ་དུ་འགྲོ་བ་ཞེས་ཚིག་ནུས་ཀྱིས་སྐྱེས་བུ་ཆུང་ངུའི་ལམ་ལ་ཅི་ཙམ་འབད་ཀྱང་ལམ་དེར་འཇུག་མི་ནུས། ལམ་དེ་རྒྱུད་ལ་སྐྱེ་རུང་གི་སྐལ་བ་ཅན་དུ་བྱེད་པ་ཙམ་ཡིན་ནོ་ཞེས་པ་སྟེ་སྐྱེས་བུ་འབྲིང་གི་ལམ་དང༌། ལམ་འཁྲུལ་པ་སེལ་བ་ནི་ཐེག་ཆེན་རྒྱུའི་ཉམས་ལེན། དེས་འཁྲུལ་པ་ཐམས་ཅད་ཚེར་མ་འབྱིན་པ་བཞིན་དུ་དྲུངས་ནས་འབྱིན་གྱི། ཉན་རང་གི་ལམ་གྱིས་ནི་ཉོན་མོངས་པའི་སྒྲིབ་པའམ་ཉོན་མོངས་པ་ཅན་གྱི་མུན་པ་འཇོམས་ཀྱི། ཤེས་བྱའི་སྒྲིབ་པ་ཉོན་མོངས་པ་ཅན་མ་ཡིན་པའི་མུན་པ་སྤོང་མི་ནུས་པས་ལམ་ཡིན་ཀྱང་འཁྲུལ་པ་སེལ་བ་མིན་ཞེས་པའོ། ། འཁྲུལ་པ་ཡེ་ཤེས་སུ་འཆར་བ་ནི་འབྲས་བུའི་ཐེག་པའི་ཉམས་ལེན་གྱི་མཐིལ་སྟོན་ཏེ། སྔ་མས་འཁྲུལ་པ་དང་མ་འཁྲུལ་བ་གཉིས་སུ་ཕྱེ་ནས་མ་འཁྲུལ་བ་གཉེན་པོ་དེས་འཁྲུལ་པ་འཇོམས་པར་འདོད་ལ།
དེ་ཡང་འཁྲུལ་པའི་དུས་མ་འཁྲུལ་པ་དངོས་སུ་མ་བྱུང་ལ། མ་འཁྲུལ་བའི་དུས་འཁྲུལ་པ་དངོས་སུ་མེད། དེའི་ས་བོན་ཡོད་པས་ས་བོན་ལ་གནོད་པ་སྐྱལ་བས་དེས་འཁྲུལ་པ་བསྐྱེད་མི་ནུས། དེ་ལ་དེས་དེ་བཅོམ་ཞེས་བཞག་པས་རྒྱུ་ལམ་དུ་བྱེད་པའམ་སྤང་བྱ་སྤོང་བའི་ལམ་ཟེར། ཕྱི་མས་ནི་འཁྲུལ་བདོ་ཙ་ན་དེའི་རང་བཞིན་ཤེས་ནས་འཁྲུལ་མེད་དུ་གཏན་ལ་ཕེབས་པས་ཡེ་ཤེས་སུ་ཤར་བ་སྟེ། ཐག་པ་སྦྲུལ་དུ་བཟུང་བདོ་བའི་དུས་ཐག་པར་མཐོང་བ་དང༌། སྦྲུལ་འཛིན་གར་སོང་མེད་པ་དུས་མཉམ་པ་བཞིན་ནོ། ། དེས་འདི་ལ་འཁྲུལ་པ་སྤངས་རྒྱུ་མེད། གཉེན་པོ་ལོགས་སུ་བརྟེན་རྒྱུ་མེད་པས་རང་བཞིན་ཡོངས་ཤེས་ཀྱི་ཐ་སྙད་མཛད་དེ་རྒྱུ་འབྲས་ལྷུན་གྲུབ་ཏུ་སྤྱོད་པ་མིང་ཙམ་དུ་མ་ལུས་པའོ། ། ཕྱི་མ་འདི་གཉིས་སྐྱེས་བུ་ཆེན་པོའི་ལམ་ཞེས་འཇོག་པའམ་ཡང་ན་སྐྱེས་བུ་ཆེན་པོ་ཙམ་དང་ཆེན་པོའི་ཡང་མཆོག་གི་ལམ་དུ་བཞག་པ་སྟེ།
ཁྲིད་ཚུལ་ཞིབ་ཏུ་སྤྲོས་པས་དྭགས་པོ་ཆོས་བཞིར་ཡང་གྲགས་ལ། ཕྱག་རྒྱ་ཆེན་པོའི་ལམ་རིམ་གྱི་ཡང་དོན་རྐང་དེར་གནས་པས་ལམ་རིམ་བསྒོམ་བྱ་དང་མཐུན་པའི་འདོད་དོན་གསོལ་བ་འདེབས་པའོ། ། རྩ་བའི་བླ་མ་བརྒྱུད་པ་དང་བཅས་པ་རྣམས་ལ་སྐྱབས་སུ་མཆིའོ། ། ཞེས་སོགས་ཚིག་རྐང་ལྔ་ནི་སྐྱབས་སུ་འགྲོ་བ་སྟེ། རྩ་བརྒྱུད་ཀྱི་བླ་མ་དང༌། གྲོགས་རྡོ་རྗེ་སྤུན་ལ་སྐྱབས་འགྲོ་བགྱིད་པ་ཕྱི་མོས་ཡུལ་གྱི་སྐྱབས་འགྲོ། བཅུད་ཀྱི་སེམས་ཅན་ཀུན་སྣོད་ཀྱི་འཇིག་རྟེན་ལ་བརྟེན་པ་ཡིན་ཅིང༌། ཡི་དམ་གྱི་ལྷ་ཚོགས་ཀྱང་རྩ་བའི་བླ་མ་དེའི་སྒྱུ་མའི་རྣམ་པར་རོལ་པ་ཙམ་གྱི་ཕྱིར་བླ་མ་ལ་བརྟེན་པ་སྟེ། དེས་ན་སྣོད་ཀྱི་འཇིག་རྟེན་དཔལ་ལྡན་བླ་མ་དང༌། བཅུད་ཀྱི་སེམས་ཅན་ལྷ་དང་ལྷ་མོ་ཞེས་དེ་དེའི་རང་བཞིན་དུ་མོས་པའི་བརྡའ་ཐབས་ཀྱིས།
ཡི་དམ་གྱི་དངོས་གྲུབ་ཀྱང་བླ་མའི་བྱིན་རླབས་ལ་བརྟེན་པར་སོང་བས་བླ་མ་ཉིད་ཀུན་གྱི་རྩ་བར་ངེས་པ་བསྐྱེད་བྱེད་དེ་ནང་དག་སྣང་གི་སྐྱབས་འགྲོ། མདོར་ན་སྣང་སྲིད་ཐམས་ཅད་བླ་མའི་རོལ་པ་ལས་མ་འདས་ཤིང༌། དེའང་རང་སེམས་གཉུག་མ་བརྗོད་བྲལ་ཆེན་པོར་ངེས་ནས། གང་དུ་བདེ་ཆེན་ཞེས་བྱ་གཅིག་པུ་ཉིད། ། གཅིག་པུའི་ཉམས་ཀྱིས་དུ་མའི་གར་མཛད་དོ། ། ཞེས་པའི་བརྗོད་དོན་གཏན་ལ་ཕེབས་པ་ནི་གསང་བ་དོན་དམ་བླ་མེད་ཀྱི་སྐྱབས་འགྲོ་ཡིན་ཞེས་དངོས་བརྒྱུད་ཀྱི་བླ་མ་དག་གསུང་ངོ༌། ། རྟོགས་པས་བདག་གྲོལ་བར་བྱིན་གྱིས་བརླབ་ཏུ་གསོལ། ། ཞེས་སོགས་ནི་མཚན་ཉིད་བཞི་ལྡན་གྱི་བྱིན་རླབས་ཞུ་བ་ཡིན་ལ། འགག་དོན་སྙིང་པོར་དྲིལ་ན་ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། ། ཞེས་པའོ།
དེའི་རྗེས་སུ་ཕྱོགས་བཅུར་བཞུགས་པའི་བླ་མ་དང༌། ། ཞེས་སོགས་ཀྱིས་མདུན་གྱི་ཚོགས་ཞིང་དང་ཞིང་རབ་འབྱམས་ན་བཞུགས་པ་ཀུན་ལའང་དམིགས་པ་ཡིན། དེ་ཡང་ཐོག་མར་རྩ་གསུམ་མཆོག་གསུམ་གྱི་ཚོགས་ལ་དགོངས་གསོལ་ཞུ་བ་སྟེ། རྩ་བ་གསུམ་གྱི་ཡི་དམ་ནི་དཔའ་བོ་དཔའ་མོ་རྣལ་འབྱོར་ཚོགས་ཞེས་པས་བསྟན་ཏེ། རྣལ་འབྱོར་ནི་ཟུང་འཇུག་གི་དོན་ཡིན་པས། དཔའ་བོ་དང་དཔའ་མོའི་དབང་ཕྱུག་རྣམས་ལྷན་ཅིག་འདུས་པའི་འཁོར་ལོའོ། ། ཞར་ལས་འཕྲིན་ལས་ཀྱི་རྩ་བ་ཆོས་སྐྱོང་དག་ཀྱང་བཟུང་ངོ༌། ། ཡང་ན་དཀྱིལ་འཁོར་གྱི་གཙོ་བོ་སངས་རྒྱས། འཁོར་རྣམས་སེམས་དཔའ་སེམས་མས་ཁྱབ་པའི་ཕྱིར་ཐུན་མོང་དང་ཐུན་མོང་མ་ཡིན་པ་སྔགས་ཀྱི་སངས་རྒྱས་བྱང་སེམས་གཉིས་ཀའང་ཚིག་འདིས་བསྟན་པར་རུང་ལ། དམ་པའི་ཆོས་ནི་དངོས་སུ་མ་སྨོས་ཀྱང༌།
དེ་དག་གི་ཐུགས་རྒྱུད་རྟོགས་པའི་ཡེ་ཤེས་སུ་འདུས་པས་ན་ཤུགས་ཀྱིས་བཟུང་བ་ཡིན་ནོ། ། དེང་ནས་བརྩམས་ཏེ་སོགས་ཀྱིས་བྱང་ཆུབ་མ་ཐོབ་བར་དུ་སྐྱབས་སུ་འགྲོ་བ། འཁོར་བའི་འཇིགས་པ་ཆེན་པོ་ལས། ཞེས་གང་ལས་བསྐྱབ་བ། བདག་དང་འགྲོ་རྣམས་ཞེས་པས་གང་སྐྱོབ་པའོ། ། སྐྱབས་ཡུལ་ལའང་ཕྱི་ནང་གསང་གསུམ་ལས། ཕྱི་ནི་རྐང་གཉིས་གཙོ་བོ་སྐུ་གསུམ་བདག ། སོགས་ཏེ། སངས་རྒྱས་དང་ཆོས་དང་དགེ་འདུན་ནོ། ། དེ་ལ་བཅོམ་ལྡན་འདས་ནི་བདུད་བཞི་བཅོམ་པས་སམ།
བྷ་ག་ཝན་ཞེས་པའི་སྒྲ་ལས་སྐལ་བ་དང་ལྡན་པ། དེ་ཡང་འཇིག་རྟེན་པའི་སྐལ་ལྡན་ལས་མཆོག་ཏུ་གྱུར་པས་སམ་སྒྲ་བླ་ཐབས་སུ་བསྣན་པའོ། ། འདོད་ཆགས་དང་བྲལ་བ་ནི་ངོ་བོ་ཁམས་གསུམ་པའི་རྒྱུད་ཀྱིས་མ་བསྡུས་ཤིང༌། ཁམས་གསུམ་པའི་འདོད་ཆགས་ལས་རྣམ་པར་གྲོལ་བྱེད་ཀྱི་ཐབས་སྟོན་པ་སྟེ། འདོད་ཆགས་ཀྱིས་ནི་སྡུག་བསྔལ་བར་བྱེད་ལ། དེ་ལས་མྱ་ངན་འཕེལ་བ་ཡིན་མོད་ཀྱང་འདིར་རྒྱུ་འདོད་ཆགས་དང་བྲལ་བས་འབྲས་བུ་མྱ་ངན་དང་བྲལ་བར་བྱེད་པའི་ཕྱིར་མྱ་ངན་ལས་འདས་པ་ཞེས་བྱ་ལ། གཞན་ནི་གོ་སླའོ་ནང་གི་སྐྱབས་ཡུལ་ནི། སངས་རྒྱས་ཀུན་གྱི་རང་བཞིན་སྐུ། ། ཞེས་སོགས་ཏེ། བླ་མ་ནི་སངས་རྒྱས་ཐམས་ཅད་ཀྱི་ངོ་བོ་ཉིད་སྐུ་ཡིན་པས་ན་རང་བཞིན་གྱི་སྐུ་ཞེས་བྱ།
འདིའི་དངོས་གྲུབ་སྟེར་བའི་ཡི་དམ་ལྷ། ། ཞེས་པ་ལ་དབྱིབས་ཀྱི་ལྷ། སྔགས་སམ་ཡི་གེའི་ལྷ། ཏིང་ངེ་འཛིན་དང་ཕྱག་རྒྱའི་ལྷ། ཞེས་ཕྱེ་བས་ཆོས་དཀོན་མཆོག་ཀྱང་འདིར་འདུ། དཔའ་བོ་དཔའ་མོ་རྣལ་འབྱོར་ཚོགས། མཁའ་འགྲོའི་ཚོགས་ལ་ཞེས་པ་དཔའ་བོ་དང་དཔའ་མོ་ཟུང་འཇུག་ཏུ་འཇུག་པའི་ཚོགས་ནི་རྣལ་འབྱོར། དེ་ནི། ནམ་མཁར་ཀུན་ཏུ་རྒྱུ་གྲུབ་པས། ། མཁའ་འགྲོ་མ་ཞེས་རབ་ཏུ་གྲགས་ཞེས་བླ་མེད་ཀྱི་རྒྱུད་ལས་འབྱུང་བ་ལྟར།
དབྱིངས་སྟོང་པ་ཉིད་ཀྱི་ནམ་མཁའ་ལ་མི་འགྱུར་བའི་ཡེ་ཤེས་འགྲོ་བ་རང་བཞིན་ལྷན་ཅིག་མའི་བདག་ཉིད་དུ་སྟོན་པའི་ཚིག་གོ ། འདིའི་ཤུགས་ལས་ཆོས་སྐྱོང་བའི་སྲུང་མ་རྣམས་བཟུང་ངོ༌། ། གསང་བའི་སྐྱབས་ཡུལ་ནི། སྟོང་ཉིད་སྙིང་རྗེ་སོགས་ཏེ། གསལ་བ་རྣམ་པ་ཀུན་ལྡན་གྱི་སྟོང་པ་དང་ཟབ་པ་མི་འགྱུར་བའི་བདེ་བ་གཉིས་གདོད་ནས་ལྷན་ཅིག་ཏུ་སྐྱེས་པའམ་ཟུང་དུ་འཇུག་པའི་སེམས་ཉིད་དེའོ། ། སྐྱབས་སུ་འགྲོ་ཚུལ་ལ། ངོ་བོ་དང་འགྲོ་ཁྱེར་གཉིས་ལས། དང་པོ་ནི་གཞན་དོན་དུ་རྫོགས་བྱང་ཐོབ་པར་འདོད་པའམ་འདུན་པའོ། ། གཉིས་པ་ནི་ཚིག་ངག་ཏུ་འདོན་པ་ལ་སྐྱབས་འགྲོ་རྩོམ་བྱེད་དུ་བྱེད་པ་ཟེར། དེ་ཡང་ཡིན་ལ།
དོན་སྐྱབས་དེ་དག་གི་འབངས་སུ་ཞུགས་ནས་དེ་ལས་གཞན་པའི་སྐྱབས་མི་འཚོལ་བ་ལ་བྱའོ། ། དེའི་འབངས་སུ་ཞུགས་ཕྱིན་དེ་མི་དགྱེས་པ་སྤོང་དགོས་པས་སྡིག་པ་སྤོང༌། དེའི་སྤོང་བ་དེ་ཀ་སོར་སྡོམ་ཡིན་པས། དེས་སྐྱབས་སུ་སོང་བ་ཁོ་ན་ལ་སོ་སོ་ཐར་པའི་སྡོམ་པ་ཡོད་པའི་ཤེས་བྱེད་ཀྱང་ཐོན། དེ་འདིའི། བདག་གི་ལུས་ངག་ཡིད་སོགས་ཚིགས་བཅད་གཉིས་ཀྱིས་བསྟན་ཏོ། ། དེའི་རྗེས་སུ་སྐྱབས་ཡུལ་རྣམས་དཔང་པོར་གསོལ་བའི་ཚུལ་གྱིས་སེམས་བསྐྱེད་བཟུང་མཐར། མདུན་གྱི་ཡི་དམ་རྣམས་གཡས་ཀྱི་སངས་རྒྱས་ལ་ཐིམ་ཞིང༌། དེ་ཡང་རྒྱབ་ཀྱི་ཡུམ་ཆེན་མོ་དང་པུ་ཏི་གླེགས་བམ་གྱི་ཚོགས་ལ། དེ་གཡོན་གྱི་བྱང་སེམས་དང་ཉན་ཐོས་ཀྱི་དགེ་འདུན་ལ།
དེ་དག་དང་ཕྱོགས་མཚམས་ཀྱི་མཁའ་འགྲོ་ཆོས་སྐྱོང་བརྒྱུད་པའི་བླ་མ་དང་བཅས་པ་རྩ་བའི་བླ་མ་ལ་བསྡུ་བའི་རིམ་པས་སམ། ཡང་ན་ཕྱོགས་ཀུན་ནས་འདུས་ཏེ་རྩ་བའི་བླ་མ་ལ་ཐིམ། དེ་ཡང་འོད་དུ་ལྟེམ་གྱིས་ཞུ་ནས་རང་གི་སྤྱི་བོ་ནས་ཞུགས་པས་རང་དང་གཉིས་སུ་མེད་པར་གྱུར་པས་འཁོར་གསུམ་དག་པ་འོད་གསལ་བའི་ཀློང་དུ་མཉམ་པར་བཞག་པ་ནི་དོན་དམ་གྱི་སྐྱབས་འགྲོའམ་འབྲས་བུའི་སྐྱབས་འགྲོའི་ཉམས་ལེན་ནོ། ། གསུམ་པ་སྐྱབས་སུ་སོང་བའི་ཚད་ནི། སློབ་དཔོན་འཕགས་པ་ཐོགས་མེད་ཀྱིས། རྒྱུ་བཞི་ཡིས་ནི་སྐྱབས་སུ་སོང་བ་ཡིན་ཏེ། ཡོན་ཏན་ཤེས་པ་དང༌། ཁྱད་པར་ཤེས་པ་དང༌། ཁས་བླང་བ་དང༌། གཞན་མི་སྨྲ་བས་སོ། །
ཞེས་པའི་དོན། དཀོན་མཆོག་གསུམ་གྱི་ཡོན་ཏན་ཤེས་ནས་དང་བའི་དད་པ་དང༌། དེའི་རྒྱུར་ལས་འབྲས་ལ་ཡིད་ཆེས་ཀྱི་དད་པ་ནི་མེད་དུ་མི་རུང་བས། ཆོས་བཅུ་པའི་མདོ་ལས། དད་པ་མེད་པའི་མི་རྣམས་ལ། ། དཀར་པོའི་ཆོས་ནི་མི་འབྱུང་སྟེ། ། ས་བོན་མེ་ཡིས་ཚིག་པ་ལ། ། མྱུ་གུ་སྔོན་པོ་ཇི་བཞིན་ནོ། ། ཞེས་གསུངས། དེ་ལ་ཡོན་ཏན་གྱི་ཁྱད་པར་ནི།
མདོ་སྡེ་དག་ལས། འདི་ལྟར་སངས་རྒྱས་བཅོམ་ལྡན་འདས་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ། འཇིག་རྟེན་མཁྱེན་པ་སྐྱེས་བུ་འདུལ་བའི་ཁ་ལོ་བསྒྱུར་པ། བླ་ན་མེད་པ། ལྷ་དང་མི་རྣམས་ཀྱི་སྟོན་པ་ཞེས་སོགས་དང༌། དམ་པའི་ཆོས་ནི་ཐོག་མར་དགེ་བ། བར་དུ་དགེ་བ། ཐ་མར་དགེ་བ་སོགས་དང༌། འཕགས་པའི་དགེ་འདུན་ནི་ལེགས་པར་ཞུགས་པ། རིགས་པར་ཞུགས་པ།
ཞེས་སོགས་རྒྱ་ཆེར་བསྟན་པས་མཚོན་པ། མཆོག་གསུམ་ཁྱད་པར་འཕགས་པའི་ཡོན་ཏན་དང༌། རྩ་བ་གསུམ་གྱི་སྐུ་གསུང་ཐུགས་མཛད་འཕྲིན་གྱི་ཆེ་བ་སོགས་ལེགས་པར་ཁོངས་སུ་ཆུད་པ་ནི་ཡོན་ཏན་ཤེས་པའོ། ། ཁྱད་པར་ཤེས་པ་ནི་ནང་པ་དང་ཕྱི་རོལ་པའི་སྟོན་པ་བསྟན་པ་དེ་འཛིན་སོགས་མཆོག་དམན་གྱི་རྣམ་དབྱེ་ལེགས་པར་ཤེས་པ་སྟེ། ཁྱད་པར་དུ་འཕགས་པར་བསྟོད་པ་ལས། བདག་ནི་སྟོན་པ་གཞན་སྤངས་ནས། ། བཅོམ་ལྡན་ཁྱོད་ལ་སྐྱབས་མཆིས་པ། ། དེ་ཅིའི་སླད་དུ་ཞེ་ན་ཁྱོད། ། སྐྱོན་མི་མངའ་ལ་ཡོན་ཏན་ལྡན། ། ཞེས་དང༌།
མུ་སྟེགས་གཞན་གྱི་གཞུང་ལུགས་ལ། ། ཇི་ལྟ་ཇི་ལྟར་རྣམ་བསམས་པས། ། དེ་ལྟ་དེ་ལྟར་མགོན་ཁྱོད་ལ། ། བདག་གི་སེམས་འདི་དད་པར་འགྱུར། ། དེ་ལྟར་ཐམས་ཅད་མཁྱེན་པ་ཡི། ། གྲུབ་མཐའི་སྐྱོན་གྱིས་བརླག་སེམས་ལྡན། ། བསམ་བརླག་རྣམས་ཀྱིས་སྐྱོན་མེད་པའི། ། སྟོན་པ་ཁྱོད་ཀྱང་མི་མཐོང་ངོ༌། ། ཞེས་དང༌། ལྷ་ལས་ཕུལ་དུ་བྱུང་བའི་བསྟོད་པར།
བདག་ནི་སངས་རྒྱས་ཕྱོགས་མི་འཛིན། ། སེར་སྐྱ་སོགས་ལ་མི་སྡང་ཡང༌། ། གང་ཞིག་རིགས་པར་ལྡན་པའི་ཚིག ། དེ་ཉིད་ཁོ་ན་སྐྱབས་སུ་འཛིན། ། ཞེས་གསུངས་པ་བཞིན་དང༌། ནང་པ་རང་གི་ཡང་ཐེག་པ་ཆེ་ཆུང་གི་ཆོས་དང་གང་ཟག་ཐེག་ཆེན་རྒྱུ་འབྲས་ཀྱི་ཁྱད་པར་སོགས་ལེགས་པར་འབྱེད་པ་ལ་བྱའོ། ། ཁས་བླངས་པ་ནི། སྡུག་བསྔལ་དང་འཇིགས་པས་ཉེན་ནས་དེ་ལས་སྐྱོབ་པའི་སྐྱབས་ཞུ་ཞིང་རྟེན་དུ་འཛིན་པ་སྟེ། འཇིག་རྟེན་པ་རྣམས་ཀྱིས་རྗེ་བོ་ཞུ་བ་བཞིན་དེ་ལ་མི་དང་མི་མིན་སོགས་ཀྱི་གནོད་པས་འཇིགས་ནས་སྐྱབས་ཞུ་བ་འཇིགས་སྐྱོབས་ཀྱི་སྐྱབས་འགྲོ་སྟེ། དཔེར་ན་རླུང་ཆེན་པོས་གྲུ་ཞིག་པའི་འཇིགས་པས་ཉེན་ནས་འཕགས་པ་གང་པོ་ལ་སྐྱབས་སུ་སོང་བ་དང༌།
ཆུང་མ་ཤ་ཟ་མོས་འཇིགས་ནས་རྐང་ལག་དྲྭ་བ་ཅན་ལ་སྐྱབས་སུ་སོང་བ་ལྟ་བུ། ངན་འགྲོ་ལ་འཇིགས་ནས་ལྷ་མིར་སྐྱེ་བར་འདོད་པས་སྐྱབས་སུ་འགྲོ་བ་ལེགས་སྨོན་གྱི་སྐྱབས་འགྲོ། དེ་དག་དཀོན་མཆོག་གསུམ་ཚང་བ་ལ་སྐྱབས་སུ་འགྲོ་བའི་ངེས་པ་མེད་ཅིང༌། གཏན་གྱི་སྡུག་བསྔལ་ལས་ཐར་འདོད་ཀྱི་བློ་མེད་པས་སྐྱེས་བུ་ཆུང་ངུ༌། ཁམས་གསུམ་གྱི་འཁོར་བ་མཐའ་དག་སྡུག་བསྔལ་དུ་ཤེས་ནས་སྡུག་བསྔལ་དེ་ལས་རང་ཉིད་གཏན་དུ་ཐར་པའི་མྱང་འདས་ཐོབ་འདོད་ཀྱི་བློ་ཅན་ནི་སྐྱེས་བུ་འབྲིང༌། མར་གྱུར་སེམས་ཅན་ཐམས་ཅད་སྡུག་བསྔལ་གྱི་རྒྱ་མཚོ་ལས་བསྒྲལ་ཏེ་མི་གནས་པའི་མྱ་ངན་ལས་འདས་པའི་སར་བཞག་པའི་ལྷག་བསམ་གྱིས་སྐྱབས་སུ་འགྲོ་བ་ནི་སྐྱེས་བུ་ཆེན་པོ་སྟེ་སྐྱབས་འགྲོ་ཁྱད་པར་ཅན་དུ་བརྗོད་དོ། ། གཞན་མི་སྨྲ་བ་ནི། གནས་སྐབས་དང་མཐར་ཐུག་གི་སྐྱབས་དཀོན་མཆོག་ལས་གཞན་དུ་མི་སྨྲ་བ་སྟེ་བློ་རྩེའི་གཏད་ས་གཞན་མེད་པའི་དོན་ཏེ། ཁྱད་པར་འཕགས་བསྟོད་ལས། ལྗོན་ཤིང་བཟང་པོ་རྣམས་སྤང་ནས། །
ངན་པ་ལ་ནི་སུ་ཞིག་བརྟེན། ། འདོད་ཆགས་བྲལ་བརྙེས་ཁྱོད་བཞུགས་ནས། ། མཁས་པ་སུ་ཞིག་སྟོན་གཞན་འདུད། ། ཅེས་པ་བཞིན་གྱིས་སོ། ། དེ་ལྟར་ཁྱད་ཆོས་བཞི་པོ་ཚང་ན་སྐྱབས་འགྲོ་རྣམ་དག་ཏུ་འགྱུར་རོ། ། བཞི་པ་སྐྱབས་འགྲོའི་བསླབ་བྱ་ནི། མདོ་སྡེ་མྱང་འདས་ལས། གང་ཞིག་སངས་རྒྱས་སྐྱབས་འགྲོ་བ། ། དེ་ནི་ཡང་དག་དགེ་བསྙེན་ཏེ། ། ནམ་དུའང་ལྷ་ནི་གཞན་དག་ལ། །
སྐྱབས་སུ་སོང་བ་མ་ཡིན་ནོ། ། དམ་པའི་ཆོས་ལ་སྐྱབས་འཚོལ་ན། ། འཚེ་ཞིང་གསོད་པའི་སེམས་དང་བྲལ། ། དགེ་འདུན་ལ་ཡང་སྐྱབས་སོང་བ། ། མུ་སྟེགས་གཞན་ལ་ཕྱག་མི་བྱ། ། ཞེས་དང༌། འཕགས་པ་བརྒྱད་སྟོང་པ་ལས། ལྷ་གཞན་ལ་མེ་ཏོག་དང༌། བདུག་པ་དང༌། མར་མེ་སྦྱིན་པར་མི་བྱའོ། །
ཞེས་དང༌། འདུལ་བའི་མདོར་ཡང༌། ལྷ་གཞན་ལ་ཕྱག་མི་བྱ། མཆོད་པ་མི་བྱ། བཀུར་བསྟི་མི་བྱའོ། ། གནས་སུ་ཕྱིན་ན་མངོན་སུམ་དུ་འགྲེང་སྟེ་གཙུག་ལག་གི་ཚིགས་སུ་བཅད་པ་འདོན་པས་དེ་ལ་ཕན་གདགས་པར་བྱའོ། ། ཞེས་གསུངས་པ་བཞིན་དུ་བསླབ་སྟེ། སངས་རྒྱས་ཀྱི་སྐུ་གསུང་ཐུགས་རྟེན་སོགས་ལ་སངས་རྒྱས་དངོས་ཀྱི་འདུ་ཤེས་བྱས་ལ་གུས་པས་ཕྱག་འཚལ་ཞིང་བཀུར་བསྟི་བྱ། སངས་རྒྱས་ཀྱི་སྐུ་གཟུགས་ལ་སོགས་པ་མི་བཤིག་མི་ཚོང༌། མི་འགོམ།
སེམས་ཅན་ལ་གནོད་འཚེ་སྤོངས། དམ་པའི་ཆོས་མི་སྤོངས། ཆོས་དང་ཆོས་སྨྲ་བ་ལ་གུས་པར་བྱ། ཆོས་ཉན་ཆོས་ལ་སོ་སོར་རྟོགས། ཐོས་ཤིང་རྟོགས་པའི་ཆོས་རྣམས་གཞན་ལ་སྟོན། ཆོས་ཉན་བཤད་ཀྱི་བར་ཆད་མི་བྱ། འཕྱས་མི་གདགས། རྣམ་པ་ཐམས་ཅད་དུ་དམ་པའི་ཆོས་བསྲུང་བ་ལ་བསླབ། གྲོགས་མུ་སྟེགས་སོགས་དང་མི་འགྲོགས། དེ་དག་ལ་མི་བསྟེན།
བཀུར་བསྟི་མི་བྱ། དགེ་སློང་དགེ་འདུན་ལ་གུས་པས་བསྟི་སྟང་བྱ། རིམ་འགྲོ་བྱ། བླ་མར་བྱའོ། དེ་དག་ནི་སྐྱབས་འགྲོ་སོ་སོའི་བསླབ་བྱའི་དབང་དུ་བྱས་ལ། ཐུན་མོང་གི་བསླབ་བྱ་ནི། སྐྱེས་བུ་དམ་པ་ལ་བརྟེན་པ། དམ་པའི་ཆོས་ཉན་པ། ཐོས་དོན་ཡིད་ལ་བྱེད་པ། བདེན་བཞི་བསྒོམ་པ།
དབང་པོ་མི་རྒོད་པ། བསླབ་པའི་གཞི་ཡང་དག་པར་བླང་བ། རྒྱུན་དུ་དཀོན་མཆོག་མཆོད་པ་ལ་བརྩོན་པ། ལུས་སྲོག་ལ་བབ་ཀྱང་དཀོན་མཆོག་མི་སྤོང་བར་སྐྱབས་འགྲོའི་བསླབ་བྱ་ལ་སློབ་པ་སོགས་དང་སྔགས་ཐུན་མོང་མིན་པ་རྩ་བ་གསུམ་སྐུ་གསུང་ཐུགས་ཀྱི་དམ་ཚིག་ལ་གུས་པས་སྦྱོར་བ་སོགས་སོ། ། ལྔ་པ་སྐྱབས་སུ་སོང་བའི་ཕན་ཡོན་བསྟན་པ་ནི། རྒྱལ་ཚབ་ཆེན་པོས། སྐྱབས་སུ་འགྲོ་བ་འདིར་སོང་དོན་ཆེ་སྟེ། ། དེས་ནི་ཚད་མེད་ཡོན་ཏན་ཚོགས་འཕེལ་བྱེད། ། འགྲོ་བ་འདི་ལ་སྙིང་རྗེའི་བསམ་པས་ཁྱབ། ། མཚུངས་མེད་འཕགས་མཆོག་ཆོས་ཀྱང་རྒྱས་པར་བྱེད། །
ཅེས་དང༌། སྣ་ཚོགས་འཇིག་འགྱུར་འཇིགས་ཚོགས་ཀུན་དང་ཐེག་པ་དང༌། ། ངན་སོང་རྣམ་མང་སྡུག་བསྔལ་ཐབས་མིན་སོང་བ་རྣམས། ། སྐྱེ་དང་འཆི་བ་ཉོན་མོངས་ལས་རྣམས་ཀུན་ལས་བསྲུང༌། ། ཞེས་དང༌། ཕག་མོའི་རྟོགས་པ་བརྗོད་པ་ལས། གང་ཞིག་སངས་རྒྱས་སྐྱབས་འགྲོ་བ། ། དེ་ནི་ངན་འགྲོར་མི་འགྲོ་སྟེ། ། ལྷ་ཡི་ལུས་ནི་སྤངས་ནས་ཀྱང༌། ། མི་ཡི་ལུས་སུ་སྐྱེ་བར་འགྱུར། །
དེ་བཞིན་དུ་ཆོས་དང་དགེ་འདུན་ལའང་སྦྱར་བ་དང༌། སངས་རྒྱས་ཀྱི་རྟོགས་པ་བརྗོད་པ་ཤེས་ལྡན་གྱི་མདོ་ལས་ཀྱང༌། གང་ཞིག་སངས་རྒྱས་སྐྱབས་འགྲོ་བ། ། དེ་ནི་ངན་འགྲོར་མི་འགྲོ་སྟེ། ། ལྷ་ཡི་ལུས་ནི་སྤངས་ནས་ཀྱང༌། ། མི་ཡི་ལུས་སུ་སྐྱེ་བར་འགྱུར། ། ཞེས་འབྱུང་བ་སོགས་བསམ་གྱིས་མི་ཁྱབ་བོ། ། མདོར་དྲིལ་ན་ནང་པ་སངས་རྒྱས་པར་ཚུད་པ། སྡོམ་པ་ཐམས་ཅད་ཀྱི་རྟེན་དུ་གྱུར་པ། སྔོན་བསགས་པའི་ལས་སྒྲིབ་རྣམས་སྲབས་ཤིང་ཟད་པར་འགྱུར་བ།
བསོད་ནམས་རྒྱ་ཆེན་པོ་གསོག་པ། ངན་འགྲོར་མི་ལྟུང་བ། མི་དང་མི་མ་ཡིན་གྱི་བར་ཆད་ཀྱིས་མི་ཚུགས་པ། ཅི་བསམ་པ་ཐམས་ཅད་འགྲུབ་པ། མྱུར་དུ་འཚང་རྒྱ་བ་སྟེ་ཕན་ཡོན་བརྒྱད་ཡོད་པར་བཤད། དེའི་ཕྱིར་ཤེས་ན་སྐྱབས་འགྲོ་ལ་ཆོས་ཀུན་ཚང་ཞེས་རྗེ་བཙུན་གོང་མ་ཆོས་ཀྱི་སྤྱན་ལྡན་རྣམས་གསུང་ངོ༌།། ༈ །།གཉིས་པ་སེམས་བསྐྱེད་ལ། བྱང་ཆུབ་ཏུ་སེམས་བསྐྱེད་པའི་རྒྱུ་མཚན། ངོ་བོ་དང་དབྱེ་བ། ཇི་ལྟར་བསྐྱེད་པའི་ཚུལ།
སེམས་བསྐྱེད་ཀྱི་བསླབ་བྱ། ཁྱད་པར་ཅན་གྱི་ཕན་ཡོན་ནམ་ཆེ་བ་བསྟན་པའོ། ། དང་པོ་ནི། འཁོར་བ་སྡུག་བསྔལ་གྱི་རང་བཞིན་དུ་ཤེས་ནས། རང་ཉིད་ཁོ་ན་དེ་ལས་ཐར་པའི་ཐབས་ལ་འབད་པས་ཞི་བ་ཕྱོགས་གཅིག་པའི་མྱང་འདས་སུ་བསྟི་བར་འདོད་པ་ནི་གཞན་དོན་རྒྱ་ཆེན་པོ་ལས་ཉམས་པའི་ཕྱིར་དོན་གཉེར་འོས་པ་མ་ཡིན་ཏེ། སློབ་སྤྲིང་ལས། ཉེ་དུ་འཁོར་བའི་རྒྱ་མཚོའི་ཁོངས་སུ་ཆུད་གྱུར་པ། ། ཀློང་གི་ནང་དུ་ལྷུང་བ་ལྟ་བུར་སྣང་བཞིན་དུ། ། སྐྱེ་ཤི་འཕོས་པས་ངོ་མ་ཤེས་པ་དེ་དོར་ནས། གལ་ཏེ་བདག་ཐར་བྱེད་ན་དེ་ལས་ཁྲེལ་བོར་མེད། །
བྱིས་པ་པང་ན་བཙའ་བ་ཅི་ཡང་མི་ནུས་པ། ། གང་གི་ནུ་ཞོ་བྱམས་པའི་ཤུགས་ཀྱིས་ཟགས་འཐུངས་པས། ། ངལ་བ་མང་བརྟེན་བྱམས་པ་བསྟེན་པ་དེ་དག་འདིར། ། ཤིན་ཏུ་མ་རབས་ཞིག་ནའང་སྤོང་བར་སུ་ཞིག་སྤྲོ། ། ཞེས་གསུངས། དེ་བས་ན་ཐེག་བསྡུས་ལས། འཇིག་རྟེན་དོན་གྲུབ་ཚུལ་ལ་མཐུ་མེད་པའི། ། ཐེག་པ་གཉིས་པོ་གཏན་དུ་སྤང་བྱ་ཞིང༌། ། ཐུབ་རྒྱལ་རྒྱ་ཆེན་སྙིང་རྗེའི་ཐེག་པ་ལ། ། གཞན་ཕན་རོ་ཅིག་རང་བཞིན་དེ་དག་འཇུག །
ཅེས་གསུངས་པའི་དོན་བཞིན། ཞི་བ་མྱང་འདས་ཀྱི་མཐའ་ལ་ཞེན་པ་བཀག་ནས། བྱམས་མགོན་གྱིས། བདག་སྲེད་མ་ལུས་ཤེས་རབ་ཀྱིས་བསལ་ནས། ། སེམས་ཅན་སྲེད་ཕྱིར་བརྩེ་ལྡན་ཞི་ཐོབ་མིན། ། དེ་ལྟར་བློ་རྩེ་བྱང་ཆུབ་ཐབས་བརྟེན་ནས། ། འཕགས་པ་འཁོར་བའམ་མྱ་ངན་འདས་མི་འགྱུར། ། ཞེས་གསུངས་པ་ལྟར་རོ། ། ཤེས་རབ་ཆེན་པོས་འཁོར་བའི་མཐའ་ལ་མི་གནས། སྙིང་རྗེ་ཆེན་པོས་མྱ་ངན་ལས་འདས་པའི་མཐའ་ལ་མི་གནས་པས་ན་མི་གནས་པའི་མྱ་ངན་ལས་འདས་པ་ཞེས་བྱ་བ་དེ་ཉིད་ཡང་དག་པར་རྫོགས་པའི་སངས་རྒྱས་ཡིན་ལ།
དེ་ཐོབ་ན་རང་དོན་རྟོགས་པ་མཐར་ཕྱིན་གཞན་དོན་འཕྲིན་ལས་ལྷུན་གྱིས་གྲུབ་ཅིང་རྒྱུན་མི་ཆད་པ་ཡིན་པས་དེ་ཉིད་དོན་དུ་གཉེར་བར་བྱ་སྟེ། དེ་ལྟར་ན་མི་གནས་པའི་མྱ་ངན་ལས་འདས་པ་དེ་ཐོབ་བྱེད་ཀྱི་རྒྱུའི་གཙོ་བོ་ནི་བྱང་ཆུབ་ཏུ་སེམས་བསྐྱེད་པ་ཡིན་ཏེ། རྒྱུད་རྣམ་སྣང་མངོན་བྱང་ལས། གསང་བ་པའི་བདག་པོ། ཐམས་ཅད་མཁྱེན་པའི་ཡེ་ཤེས་ཀྱི་རྒྱུ་ནི་བྱང་ཆུབ་ཀྱི་སེམས་སོ། ། ཞེས་དང༌། མདོ་སྡུད་པ་ལས། དེ་བཞིན་འདིར་ཡང་བྱང་ཆུབ་སེམས་མེད་བདེ་གཤེགས་ཀྱི། ། ཡེ་ཤེས་འཇིག་རྟེན་འདི་དག་ཀུན་ཏུ་ག་ལ་འབྱུང༌། ། ཞེས་སེམས་བསྐྱེད་མེད་ན་སངས་རྒྱས་མི་འབྱུང་བར་བསྟན་ལ།
ཆུ་ཡི་ཐིགས་པ་བུམ་པ་དང་པོ་ཐ་མའི་བར། ། རིམ་གྱིས་ཉུང་ངུ་ཉུང་ངུས་དེ་ཡོངས་འགེངས་པ་ལྟར། ། དེ་བཞིན་དང་པོའི་སེམས་ཀྱང་བྱང་ཆུབ་མཆོག་ཏུ་སྟེ། ། རིམ་གྱིས་དཀར་པོའི་ཡོན་ཏན་རྫོགས་པའི་སངས་རྒྱས་འགྱུར། ། ཞེས་བྱང་ཆུབ་ཀྱི་སེམས་དང་པོར་བསྐྱེད་པའི་རྒྱུན་གོང་ནས་གོང་དུ་འཕེལ་བ་ལས་ཡོན་ཏན་ཡོངས་སུ་རྫོགས་པའི་སངས་རྒྱས་ཐོབ་པར་གསུངས་པས་ན་བླ་ན་མེད་པའི་བྱང་ཆུབ་ཏུ་སེམས་བསྐྱེད་ནས་ཕན་བདེ་མ་ལུས་པའི་རྩ་བ་ཚུགས་པར་བྱ་དགོས་སོ། ། གཉིས་པ་སེམས་བསྐྱེད་པའི་ངོ་བོ་དང་དབྱེ་བ་བཤད་པ་ལ། ངོ་བོ་ནི་གཞན་དོན་དུ་རྫོགས་པའི་བྱང་ཆུབ་ཐོབ་པར་འདོད་པ་སྟེ། མངོན་པར་རྟོགས་པའི་རྒྱན་ལས། སེམས་བསྐྱེད་པས་ནི་གཞན་དོན་ཕྱིར། ། ཡང་དག་རྫོགས་པའི་བྱང་ཆུབ་འདོད། །
ཅེས་སོ། འདིར་གཞན་དོན་དུ་ཞེས་པ་ནི་སེམས་ཅན་ཐམས་ཅད་རྫོགས་བྱང་ལ་འགོད་པའི་ཆེད་དུ་ཞེས་པ་སྟེ། དེ་ཡང་རྒྱུ་བྱམས་པ་དང་སྙིང་རྗེ་རླབས་པོ་ཆེ་ལས་བྱུང་བ། གྲོགས་སེམས་ཅན་མ་ལུས་པའི་དོན་གྱི་ཁུར་ཆེན་རང་ཉིད་ཀྱིས་ཁྱེར་བའི་སྙིང་སྟོབས་ཀྱི་ལྷག་བསམ་དང་ལྡན་པས། ངོ་བོ་འགྲོ་ཀུན་སྒྲོལ་ནུས་ཀྱི་རྫོགས་བྱང་ཐོབ་པར་འདོད་པའོ། དབྱེ་བ་ནི། འགྲོ་བར་ཆས་པ་ལྟར་སངས་རྒྱས་ཐོབ་འདོད་ནི་སྨོན་པ་དང༌། འགྲོ་བཞིན་པ་ལྟར་སངས་རྒྱས་སྒྲུབ་པའི་ཐབས་བྱང་སེམས་ཀྱི་སྤྱོད་པ་ལ་འཕྲལ་དུ་སྦྱོར་བ་ནི་འཇུག་པ་སྟེ། སྤྱོད་འཇུག་ལས། བྱང་ཆུབ་སེམས་ནི་མདོར་བསྡུ་ན། །
རྣམ་པ་གཉིས་སུ་ཤེས་བྱ་སྟེ། ། བྱང་ཆུབ་སྨོན་པའི་སེམས་དང་ནི། ། བྱང་ཆུབ་འཇུག་པ་ཉིད་ཡིན་ནོ། ། འགྲོ་བར་འདོད་དང་འགྲོ་བ་ཡི། ། བྱེ་བྲག་ཇི་ལྟར་ཤེས་པ་ལྟར། ། དེ་བཞིན་མཁས་པས་འདི་གཉིས་ཀྱི། ། བྱེ་བྲག་རིམ་བཞིན་ཤེས་པར་བྱ། ། ཞེས་གསུངས་པས་སོ། ། དེ་དག་ཀུན་རྫོབ་སེམས་བསྐྱེད་ཀྱི་དབང་དུ་བྱས་པར་ཤེས་དགོས་སོ། ། གསུམ་པ་ཇི་ལྟར་བསྐྱེད་པའི་ཚུལ་ནི།
ཇི་ལྟར་དུས་གསུམ་མགོན་པོ་རྣམས། ། ཞེས་པ་ལ་སོགས་པའི་ཆོ་ག་ལན་གསུམ་གྱིས་ཏེ། དེ་ཡང་དཔེ་ཇི་ལྟར་ན་འདས་མ་འོངས་ད་ལྟ་དུས་གསུམ་དུ་གཤེགས་པའི་སངས་རྒྱས་དང་བྱང་སེམས་འགྲོ་བ་སྐྱོབས་པའི་མགོན་པོ་རྣམས་ཀྱིས། རང་གཞན་གྱི་དོན་ཕུན་སུམ་ཚོགས་པའི་མཚན་ཉིད་ཅན་བླ་ན་མེད་པའི་བྱང་ཆུབ་ཀྱི་ཆེད་དུ་སྦྱིན་པ་ལ་སོགས་པའི་ཚོགས་མ་ལུས་པ་བསགས་པར་ངེས་པར་ཏེ་གདོན་མི་ཟ་བར་སྒྲུབ་པར་མཛད་པ་བཞིན་དུ་བྱང་ཆུབ་ཀྱི་སེམས་བླ་ན་མེད་པ་དང༌། དམ་པར་གྱུར་པ་བདག་གིས་བསྐྱེད་པར་བགྱིའོ་ཞེས་པ་སྨོན་པའི་བྱང་ཆུབ་ཏུ་སེམས་བསྐྱེད་པ་ཡིན་མོད་ཀྱང༌། སེམས་དེ་བླ་མེད་རྫོགས་བྱང་གི་ཉེར་ལེན་དངོས་ཡིན་པའི་ཕྱིར་བླ་ན་མེད་པ་དང༌། བསྐྱེད་པར་འོས་པའི་སྨོན་སེམས་ཡིན་པས་དམ་པ་ཞེས་བྱ་སྟེ། དོན་འབྲས་བུ་ལ་སྨོན་པ་འཇུག་པ་གཙོ་བས་འབྲས་བུ་ལ་དམ་བཅའ་བ་ཞེས་ཀྱང་བྱའོ། ། ཚུལ་ཁྲིམས་ཀྱི་ནི་སོགས་ཀྱིས་འཇུག་པའི་སེམས་བསྐྱེད་པ་སྟེ། དེ་ཡང་སེམས་བསྐྱེད་པ་སྔ་མ་དེ་བྱང་སེམས་ཀྱི་བསླབ་པའི་གྲོགས་ཀྱིས་ཟིན་པར་བྱ་བའི་ཕྱིར་བསྐྱེད་པ་སྟེ།
རྒྱུ་ལ་བརྩོན་པར་འཇུག་པས་རྒྱུ་ལ་དམ་བཅའ་བར་བརྗོད་དོ། ། དེ་ལ་ཚུལ་ཁྲིམས་ཀྱི་བསླབ་པ་ནི་མི་དགེ་བཅུ་ལ་སོགས་པ་ཉེས་སྤྱོད་སྡོམ་པའི་ཚུལ་ཁྲིམས་ཏེ་བྱང་ཆུབ་ཀྱི་སེམས་གནས་པའི་རྒྱུར་གྱུར་པ་དང༌། དགེ་བའི་ཆོས་རྣམས་བསྡུད་པ་ནི་ཕར་ཕྱིན་དྲུག་གམ་བཅུ་སོགས་དགེ་བའི་ཆོས་རྣམས་སྒྲུབ་པར་བྱེད་པ་སྟེ། བདག་ཉིད་ཀྱིས་སངས་རྒྱས་ཀྱི་ཆོས་རྣམས་ཡོངས་སུ་སྨིན་པའི་རྒྱུར་གྱུར་པ་དང༌། སེམས་ཅན་དོན་བྱེད་ཀྱི་ཚུལ་ཁྲིམས་ནི་བསྡུ་བའི་དངོས་པོ་བཞིས་སེམས་ཅན་ལ་ཕན་བདེ་སྒྲུབ་པ་སྟེ། སེམས་ཅན་ཡོངས་སུ་སྨིན་པའི་རྒྱུར་གྱུར་པ། བརྟན་པོར་བཟུང་བ་ནི་ཕྱིར་མི་ལྡོག་པར་བཟུང་བའི་དོན་ཏོ། ། དེ་ལྟར་སེམས་བསྐྱེད་པ་གཉིས་ཀའང་ཀུན་རྫོབ་སེམས་བསྐྱེད་དེ་ཀུན་རྫོབ་ལ་དམིགས་པའི་ཕྱིར་རོ། ། བླ་ན་མེད་པའི་ཞེས་སོགས་ཀྱིས་འཁོར་གསུམ་དག་པ་དོན་དམ་པའི་སེམས་བསྐྱེད་བསྟན་ཏེ། འདི་ནི་སེམས་བསྐྱེད་པ་ཀུན་གྱི་མཐར་ཐུག་པས་བླ་ན་མེད་པ་དང༌།
དམིགས་པ་བྲལ་བས་དམ་པར་བརྗོད་ལ། བསྐྱེད་ཚུལ་ནི་རང་བཞིན་ཤེས་པ་ཉིད་ཀྱིས་སོ། ། སེམས་ཅན་ཀུན་གྱི་སོགས་ཀྱིས་སེམས་བསྐྱེད་གཉིས་ཀ་སྡོམ་པ་ཡིན་པར་བསྟན་ལ། དེ་ཡང་ཕྱི་མ་ནི་ཡིད་ཀྱིས་གཡོ་བ་སྡོམ་པ་ཉིད་ཀྱིས་སྡོམ་པའི་མཆོག་གོ ། མ་བསྒྲལ་བ་སོགས་ཚིགས་བཅད་ཀྱིས་དེ་ལྟ་བུའི་སེམས་བསྐྱེད་གཉིས་ཀ་ཁྱད་པར་བཞི་ལྡན་གྱི་བྱམས་པ་ཆེན་པོར་སྟོན་ཏེ། ཉན་རང་སོགས་ཐེག་དམན་གྱི་ས་ལས་མ་བསྒྲལ་བ་རྣམས་བྱང་ཆུབ་ཆེན་པོའི་གནས་སུ་བསྒྲལ་བ་དང༌། ཚངས་པ་ལ་སོགས་པ་ཉོན་མོངས་པའི་འཆིང་བ་ལས་མ་གྲོལ་བའི་འཇིག་རྟེན་པ་རྣམས་ཉོན་མོངས་མེད་པར་གྲོལ་བ་དང༌། དམྱལ་བ་སོགས་ངན་སོང་གསུམ་གྱི་སྡུག་བསྔལ་ལས་དབུགས་མ་ཕྱིན་པ་རྣམས་དབུགས་དབྱུང་ཞིང་མཐར་ཐུག་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་འགོད་པར་བྱའོ། ། ཞེས་པ་རྣམས་སོ། ། བཞི་པ་སེམས་བསྐྱེད་ཀྱི་བསླབ་བྱ་ནི།
སྤྱིར་ཉམས་སུ་བླང་བྱའི་ཆོས་ཐམས་ཅད་སེམས་བསྐྱེད་ཀྱི་བསླབ་བྱར་འགྲོ་བ་ཡིན་མོད། ཁྱད་པར་དུ་སྨོན་པ་སེམས་བསྐྱེད་མི་ཉམས་ཤིང་འཕེལ་བའི་ཆེད་དུ། སེམས་ཅན་བློས་མི་གཏོང་བ་དང༌། སེམས་བསྐྱེད་པའི་ཕན་ཡོན་དྲན་པར་བྱ་བ་དང༌། ཚོགས་གཉིས་ཅི་འགྲུབ་ཏུ་བསག་པ་དང༌། བྱང་སེམས་ལ་ཡང་ཡང་བློ་སྦྱང་བ། དཀར་པོའི་ཆོས་བཞི་སྒྲུབ་ཅིང་ནག་པོའི་ཆོས་བཞི་སྤང་བ་རྣམས་ཡིན་ནོ། ། འཇུག་སྡོམ་མི་ཉམས་ཤིང་འཕེལ་བའི་ཆེད་དུ། སྡོམ་པའི་ཚུལ་ཁྲིམས་དང༌། དགེ་བའི་ཆོས་སྡུད་དང༌།
སེམས་ཅད་དོན་བྱེད་གསུམ་ལ་འབད་པའོ། ། ལྔ་པ་སེམས་བསྐྱེད་པའི་ཕན་ཡོན་བསྟན་པ་ནི། སྤྱོད་འཇུག་ལས། བྱང་ཆུབ་སེམས་སྐྱེས་གྱུར་ནས་སྐད་ཅིག་གིས། ། འཁོར་བའི་བཙོན་རར་བསྡམས་པའི་ཉམ་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང༌། ། འཇིག་རྟེན་ལྷ་མིར་བཅས་པས་ཕྱག་བྱར་འགྱུར། ། ཞེས་མིང་འཕོ་བའི་ཕན་ཡོན་དང༌། སྡིག་པ་ཤིན་ཏུ་མི་ཟད་བྱས་ན་ཡང༌། ། དཔའ་ལ་བརྟེན་ནས་འཇིགས་པ་ཆེན་པོ་ལྟར། །
གང་ལ་བརྟེན་ནས་ཡུད་ཀྱིས་སྒྲོལ་འགྱུར་བ། ། དེ་ལ་བག་ཅན་རྣམས་ཀྱིས་ཅིས་མི་བརྟེན། ། ཞེས་སྡིག་པ་སྟོབས་ཆེན་སྤོང་བའི་ཕན་ཡོན། དཔའ་བྱིན་གྱིས་ཞུས་པའི་མདོར། བྱང་ཆུབ་སེམས་ཀྱི་བསོད་ནམས་གང༌། ། གལ་ཏེ་དེ་ལ་གཟུགས་མཆིས་ན། ། ནམ་མཁའི་ཁམས་ནི་ཀུན་བཀང་སྟེ། དེ་ལས་ཀྱང་ནི་ལྷག་པར་འགྱུར། ། ཞེས་བསོད་ནམས་རྒྱ་ཆེར་ཐོབ་པའི་ཕན་ཡོན། བློ་གྲོས་རྒྱ་མཚོས་ཞུས་པའི་མདོ་ལས།
རྫོགས་པའི་བྱང་ཆུབ་སེམས་དང་ཆོས་འཛིན་དང༌། ། ཆོས་སྒྲུབ་པ་དང་སྲོག་ཆགས་སྙིང་བརྩེ་བ། ། ཆོས་བཞི་འདི་དག་ཡོན་ཏན་མཐའ་མེད་དེ། ། འདི་དག་མཐའ་ནི་རྒྱལ་བས་མི་གསུང་ངོ༌། ། ཞེས་ཡོན་ཏན་མཐའ་ཡས་ཐོབ་པའི་ཕན་ཡོན། སྤྱོད་འཇུག་ལས། གསེར་འགྱུར་རྩི་ཡི་རྣམ་པ་མཆོག་ལྟ་བུ། ། མི་གཙང་ལུས་འདི་བླངས་ནས་རྒྱལ་བའི་སྐུ། ། རིན་ཆེན་རིན་ཐང་མེད་པར་བསྒྱུར་བས་ན། ། བྱང་ཆུབ་སེམས་ཞེས་བྱ་བ་རབ་བརྟེན་བཟུང༌། །
ཞེས་དམན་པ་མཆོག་ཏུ་བསྒྱུར་བའི་ཕན་ཡོན་གསེར་འགྱུར་གྱི་རྩིའི་དཔེས་བསྟན་པ་དང༌། འགྲོ་བའི་དེད་དཔོན་གཅིག་པུ་ཚད་མེད་བློས། ། ལེགས་པར་ཡོངས་སུ་བརྟགས་ན་རིན་ཆེ་བས། ། འགྲོ་བའི་གནས་དང་བྲལ་བར་འདོད་པ་རྣམས། ། རིན་ཆེན་བྱང་ཆུབ་སེམས་ལེགས་བརྟན་པོར་བཟུང༌། ། ཞེས་རྙེད་དཀའ་ཞིང་རིན་ཆེ་བ་རིན་པོ་ཆེའི་དཔེས་བསྟན་པའི་ཕན་ཡོན། དགེ་བ་གཞན་ཀུན་ཆུ་ཤིང་བཞིན་དུ་ནི། ། འབྲས་བུ་སྐྱེད་ནས་ཟད་པར་འགྱུར་བ་ཉིད། ། བྱང་ཆུབ་སེམས་ཀྱི་ལྗོན་ཤིང་རྟག་པར་ཡང༌། ། འབྲས་བུ་འབྱིན་པས་མི་ཟད་འཕེལ་བར་འགྱུར། །
ཞེས་འབྲས་བུ་མི་ཟད་ཅིང་འཕེལ་བ་དཔག་བསམ་གྱི་ཤིང་གི་དཔེས་བསྟན་པའི་ཕན་ཡོན། བློ་གྲོས་རྒྱ་མཚོས་ཞུས་པའི་མདོ་ལས། གསུམ་པོ་འདི་དག་ནི་དེ་བཞིན་གཤེགས་པ་ལ་མཆོད་པ་བླ་ན་མེད་པ་ཡིན་ཏེ། བྱང་ཆུབ་ཏུ་སེམས་བསྐྱེད་པ་དང༌། དམ་པའི་ཆོས་འཛིན་པ་དང༌། སྲོག་ཆགས་རྣམས་ལ་སྙིང་བརྩེ་བའོ། ། ཞེས་སངས་རྒྱས་ཐམས་ཅད་ལ་མཆོད་པར་འགྱུར་བའི་ཕན་ཡོན་དང༌། གཞན་ཡང་མདོ་ལས། བྱང་ཆུབ་ཀྱི་སེམས་ནི་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་ལྟ་བུའོ། ། འགྲོ་བ་ཐམས་ཅད་ཀྱི་ཆོས་དཀར་པོ་རྣམ་པར་འཕེལ་བར་བྱེད་པས་ཞིང་ལྟ་བུའོ།
ཞེས་སོགས་ཡོན་ཏན་གྱི་ཚོགས་ཚད་མེད་པར་བཤད་པས་ན་གུས་པ་ཆེན་པོས་རབ་ཏུ་འབད་པས་བདག་གཞན་མ་ལུས་པའི་ཕན་བདེ་བླ་ན་མེད་པའི་རྩ་བ་དུས་འདི་རང་དུ་ཚུགས་པ་ཞིག་ཅི་ནས་ཀྱང་བྱ་འཚལ་ལོ། ། ཞེས་བསྐུལ་བར་བྱའོ།། ༈ །།གཉིས་པ་འགལ་རྐྱེན་སྡིག་སྒྲིབ་སྦྱོང་བར་བྱེད་པ་རྡོ་རྗེ་སེམས་དཔའི་སྒོམ་བཟླས་ཀྱི་ཁྲིད་ལ་ཡང༌། སྒྲིབ་སྦྱོང་གི་ཐབས་ལ་འབད་དགོས་པར་བསྟན་པ་དང༌། ཐབས་འདིར་གཟུངས་ཀྱི་ཁུངས་བསྟན་པ། དེ་ཇི་ལྟར་སྒྲུབ་པའི་ཚུལ། གཉེན་པོ་སྟོབས་བཞི་བཤད་པ། སྡིག་སྒྲིབ་དག་རྟགས་ཕན་ཡོན་དང་བཅས་བཤད་པ་སྟེ་ལྔ་ལས། དང་པོ་སྒྲིབ་སྦྱོང་གི་ཐབས་ལ་འབད་དགོས་པར་བསྟན་པ་ནི། སྤྱིར་མི་འདོད་པ་ཐོག་ཏུ་འབབ་ཅིང་འདོད་པའི་དོན་མི་འགྲུབ་པའི་རྒྱུ་ནི་སྡིག་པ་མི་དགེ་བའི་ལས་ཡིན་ལ།
ལས་དེ་ཡང་ཆགས་སྡང་རྨོངས་གསུམ་གྱིས་ཀུན་ནས་བསླངས་པ་སྟེ། ལས་ཀྱི་ངོ་བོ་དངོས་ནི་སེམས་པ་ཡིན་ལ། དེ་དང་མཚུངས་ལྡན་གྱི་ཤེས་པ་འདུ་བྱེད་སེམས་པ་ཉིད་ཀྱིས་ཀུན་ནས་བསླངས་པའི་ལུས་ངག་གི་རྣམ་འགྱུར་དང་འབྲེལ་བ་ན་བསམ་པའི་ལས་སམ། ལུས་ངག་གི་ལས་ཞེས་བྱ། ལུས་ངག་གི་ལས་གཉིས་ཀྱང་ཡིད་སྔོན་དུ་འགྲོ་བ་ཅན་ཡིན་པས་ཡིད་ཀྱི་ལས་རྐྱང་པ་དང་ལུས་ངག་གི་ལས་ཞེས་ཀྱང་དབྱེའོ། ། དེ་ཡང་སྐྱེ་བོ་ཕལ་ལ་འབྱུང་ཉེ་བའི་སྡིག་པ་རགས་རིམས་ནི་མི་དགེ་བ་བཅུར་འདུས་ལ། དེ་དག་སྤྱད་པས་ངན་སོང་དུ་འཕེན་ཞིང་སྡུག་བསྔལ་དོས་དྲག་ལ་ཡུན་རིང༌། གལ་ཏེ་བདེ་འགྲོར་སྐྱེས་ཀྱང་དེའི་སྡུག་བསྔལ་གྱི་ཆ་རྣམས་བསྐྱེད་པར་བྱེད་དེ། སྤྱོད་འཇུག་ལས། སྡུག་བསྔལ་ཡིད་མི་བདེ་བ་དང༌། །
འཇིགས་པ་རྣམ་པ་སྣ་ཚོགས་དང༌། ། འདོད་པ་རྣམས་དང་བྲལ་བ་ནི། ། སྡིག་པ་སྤྱོད་ལས་འབྱུང་བར་འགྱུར། ། ཞེས་གསུངས་ཤིང༌། དེ་ཡང་རྒྱུའི་དུས་སུ་ཆུང་ཡང་འབྲས་བུའི་དུས་སུ་འཕེལ་ཆེ་བ་དང༌། མི་དགེ་བའི་ལས་ཀྱི་འབྲས་བུ་ནི་སྡུག་བསྔལ་ཉིད་དུ་སྨིན་ཅིང༌། ལས་བྱེད་པ་པོ་ལས་གཞན་དུ་མི་འཕོ་བ་དང༌། རང་གིས་བྱས་པའི་ལས་གཉེན་པོས་བཅོམ་ན་མ་གཏོགས་ནམ་ཡང་ཆུད་མི་འཛའ་བ་སྟེ་ཁྱད་ཆོས་བཞི་དང་ལྡན་པ་ཡིན། དེ་ལྟར་ཉེས་དམིགས་རྣམས་དྲན་པས་བཤགས་པའི་ཐབས་ལ་ཕྱི་ཤོལ་དུ་མ་ལུས་པར་འབད་དགོས་ཏེ། ། དེ་ཉིད་ལས།
བདག་ནི་སྡིག་པ་མ་བྱང་བར། ། སྔོན་དུ་འགུམ་པར་འགྱུར་དུ་མཆི། ། ཇི་ལྟར་འདི་ལས་ངེས་ཐར་བར། ། མྱུར་བའི་ཚུལ་གྱིས་བསྐྱབ་ཏུ་གསོལ། ། ཞེས་གསུངས་པ་ལྟར་རོ། ཁྱད་པར་ཁྲིད་ཀྱི་སྔོན་འགྲོའི་སྐབས་འདིར་སྦྱང་བྱ་དམིགས་སུ་ཕུག་པ་ནི། ཕྱག་རྒྱ་ཆེན་པོ་དོན་གྱི་ཡེ་ཤེས་འཕྲལ་དུ་རྟོགས་པ་ལ་བར་དུ་གཅོད་པ་སྡིག་སྒྲིབ་ཀྱི་ཚོགས་ཡིན་ལ། དེ་ཡང་ཡེ་ཤེས་སྐྱེ་བ་ལ་ཚེ་འདིར་བསགས་པ་རྣམས་དུས་ཉེ་བས་སྒྲིབ་ཚབས་ཆེ་ཞིང༌། དེའི་ནང་ནས་ཀྱང་སྡོམ་པ་གསུམ་དང་འགལ་བའི་ཉེས་ལྟུང་སྒྲིབ་ཚབས་ཆེ། ཁྱད་པར་དམ་ཚིག་འགལ་འཁྲུལ་དང༌།
མཆོད་རྟེན་གྱི་བླུས་ཟས་ཟོས་པ་སོགས་ལམ་གྱི་ཡོན་ཏན་སྐྱེ་བ་ལ་གེགས་ཆེ་བ་ཡིན་ཏེ། དཔེ་རས་སྣམ་དྲི་མ་ཅན་ལ་ཚོས་མི་འགོ་ལ། དྲི་མ་དེ་སྦྱངས་ནས་དག་པ་ན་ཚོས་གང་ཡང་འགོ་བ་ལྟར་རང་རྒྱུད་ཀྱི་སྡིག་སྒྲིབ་མ་དག་ན་ཏིང་ངེ་འཛིན་རྣལ་མ་རྒྱུད་ལ་མི་སྐྱེ་ཞིང༌། ཅུང་ཟད་སྐྱེས་ཀྱང་གེགས་སྡང་བ་དང་མཐར་མི་ཕྱིན་པར་བྱེད་པས་དེ་སྦྱོང་བའི་གཉེན་པོ་ལ་ནན་གྱིས་འབད་པར་བྱ་དགོས་སོ། ། གཉིས་པ་འདིར་གཟུངས་ཀྱི་ཁུངས་བསྟན་པ་ན། ི དེ་བཞིན་གཤེགས་པའི་གསུང་རབ་རྣམས་སུ་སྡིག་སྒྲིབ་སྦྱོང་བའི་ཐབས་ཀྱི་འཇུག་སྒོ་ནི། དཀོན་མཆོག་མཆོད་པ་དང༌། ཁྲིམས་ནོད་པ་དང༌། མཚན་བརྗོད་པ་དང༌། བཀའ་ཀློག་པ་དང༌།
དབང་ནོད་པ་དང༌། དཀྱིལ་འཁོར་སྒྲུབ་པ་དང༌། གཟུངས་སྔགས་བཟླ་བ་དང༌། སྦྱིན་བསྲེག་དང༌། རྫོགས་རིམ་བསྒོམ་པ་སོགས་བསམ་གྱིས་མི་ཁྱབ་པ་ལས། འདིར་ནི་ཡི་གེ་བརྒྱ་པའི་བསྒོམ་བཟླས་གཉེན་པོ་སྟོབས་བཞི་དང་འབྲེལ་བ་ཉིད་ཀྱིས་ཏེ། དེ་ཡང་བྱ་བའི་རྒྱུད་ཀྱི་དེ་བཞིན་གཤེགས་པའི་རིགས་ཀྱི་གཙོ་བོ་དམ་ཚིག་གསུམ་བཀོད་པའི་རྒྱུད་དུ་དེ་བཞིན་གཤེགས་པའི་ཡི་གེ་བརྒྱ་པ་གསུངས་ཤིང༌། ཡོ་ག་དང་བླ་མེད་དུ་རྡོ་རྗེ་སེམས་དཔའི་ཡིག་བརྒྱ་དང༌། གཞི་དེ་ལ་མཚན་གྱིས་བསྒྱུར་བས་ཧེ་རུ་ཀའི་ཡིག་བརྒྱ་དང༌། རྡོ་རྗེ་རྣོན་པོའི་ཡིག་བརྒྱ།
ཡ་མནྟ་ཀའི་ཡིག་བརྒྱ་སོགས་མང་པོར་འགྱུར་བ་དང༌། ཡི་གེ་བརྒྱ་པ་ཕྱེད་པར་གྲགས་པ་ལ། དེ་ཉིད་བསྡུས་པའི་རྒྱུད་ཚིག་དང༌། རྡོ་རྗེ་འབྱུང་བ་སོགས་སུ་བརྒྱ་ཕྱེད་དུ་ཅུང་མ་ལོངས་པ་དང༌། ཆོས་དབྱིངས་གསུང་དབང་སོགས་ལས་བརྒྱ་ཕྱེད་བརྒལ་བའང་བཤད་པ་ལས། འདིར་ནི་རྡོ་རྗེ་སེམས་དཔའི་ཡི་གེ་བརྒྱ་པ་བཞིན་དུ་སྒྲུབ་པ་ལ། རྣལ་འབྱོར་ཡོ་གའི་རྒྱུད་དེ་ཉིད་འདུས་པ་དང༌། བླ་མེད་སྤྱིའི་བཤད་རྒྱུད་སམྦུ་ཌ་ལས་གསུངས་ཤིང༌། དེའི་དགོངས་དོན་འཕགས་པའི་ཡུལ་གྱི་རྡོ་རྗེ་སློབ་དཔོན་ཆེན་པོ་འཇམ་དཔལ་གྲགས་པས་དཀྱིལ་འཁོར་ཐམས་ཅད་ཀྱི་སྤྱིའི་ཆོ་ག་སྙིང་པོ་རྒྱན་ཞེས་བྱ་བ་ལས། པད་དཀར་ཟླ་བའི་དབུས་གནས་ཤིང༌།
རྡོ་རྗེ་དྲིལ་བུ་རྒྱན་སྤྲས་པའི། ། རྡོ་རྗེ་སེམས་དཔའ་ལེགས་དམིགས་ཤིང༌། ། ཞེས་ཡབ་རྐྱང་གི་རྡོར་སེམས་བསྒོམ་པ་སྔགས་ཡིག་བརྒྱ་བཟླ་བར་གསུངས་ཤིང༌། རང་ལུགས་འཕྲལ་དགོས་ཀྱི་ཉམས་བཞེས་བཞིར་གྲགས་པའི་དང་པོའང་འདི་ཉིད་ཡིན་ཅིང༌། དེའི་རྩ་བའི་མདོ་དང་འགྲེལ་པ་སློབ་དཔོན་མར་མེ་མཛད་ཀྱི་གསུང་རྒྱུན་མར་ཡི་གེ་བརྒྱ་པ་ཕན་ཡོན་སོགས་གསལ་བར་གསུངས་ཀྱང༌། རྡོར་སེམས་མདུན་དུ་སྒོམ་པ་དང་དེ་ལ་དམིགས་པ་ཙམ་ལས་མ་བསྟན་མོད། དེ་ཁའི་རྗེས་འབྲང་དུ་སློབ་དཔོན་རྡོ་རྗེ་གདན་པས་མཛད་པའི་སྒྲུབ་ཐབས་ལས་ཡུམ་མེད་པ་ཙམ་མ་གཏོགས་སྤྱི་བོར་སྒོམ་པ། ཆོ་ག་གསུམ་བསྐྱེད། རྒྱས་བཏབ། དགུག་བསྟིམ་སོགས།
བསྐྱེད་ཚུལ་ད་ལྟ་སྤྱིར་གྲགས་ཆེ་བ་འདི་ཉིད་དང་མཐུན་ངེས་སུ་གསུངས་པས་མན་ངག་གི་ཁུངས་ནི་དེ་ཉིད་ཡིན་ལ། ཡུམ་དང་མཉམ་སྦྱོར་ནི་བླ་མེད་ཕལ་གྱིས་རྒྱས་འགེབས་བརྒྱུད་པའི་ཞལ་སྐྱིན་གྱིས་བརྒྱན་པ་ཡིན་ནོ། ། ཡང་བླ་མེད་ཀྱི་རྒྱུད་མངོན་བརྗོད་ལས། སྣ་ཚོགས་པདྨའི་གདན་ལ་བཞུགས། ། ཟླ་བ་ཉི་མའི་དབུས་གནས་པ། ། རྡོ་རྗེ་སྐྱིལ་ཀྲུང་དག་ཏུ་བཞུགས། ། ཐམས་ཅད་རལ་པའི་ཅོད་པན་ཅན། ། ཐོད་པའི་ཕྲེང་བ་དེ་ཉིད་དོ། ། ཐམས་ཅད་ཕྱག་རྒྱ་དྲུག་གིས་བརྒྱན། ། ཞེས་རྡོ་རྗེ་སེམས་དཔའ་ཧེ་རུ་ཀ་ཡབ་ཡུམ་གྱི་ཆ་བྱད་དུ་སྒོམ་པར་བསྟན་པ་དང༌།
ནག་པོ་དམ་ཚིག་རྡོ་རྗེས། རྡོ་རྗེ་སེམས་དཔའ་ཞལ་གཅིག་ཕྱག་གཉིས་པ། སྐུ་མདོག་སྟོན་ཀའི་ཟླ་བ་ལྟར་དཀར་ཞིང༌། ཕྱག་ན་རྡོ་རྗེ་དང་དྲིལ་བུ་བསྣམས་པ། རལ་པའི་ཐོར་ཚུགས་ཅན། ཞི་ཞིང་སྒེག་པའི་ཉམས་དང་ལྡན་པ་རང་གི་བཙུན་མོས་མགུལ་ནས་འཁྱུད་པ། སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་གདན་ལ་སེམས་དཔའི་སྐྱིལ་ཀྲུང་གིས་བཞུགས་པར་བསྒོམ། ཞེས་གསུངས་པ་འདིས་ཀྱང་ཡུམ་ཅན་དུ་འཐད་པར་སོང་ཞིང༌། སྤྱིར་རྒྱུད་མན་ངག་གི་ཁྱད་པར་ལས། མདུན་དུ་བསྒོམ་པ་དང༌།
སྤྱི་བོ་དང༌། སྙིང་གར་དང༌། རང་ཉིད་ལྷར་བསྐྱེད་པ་དང༌། སྐུ་མདོག་ཀྱང་ལྗང་ཁུ་དང་དཀར་པོ་སོགས་རྣམ་པ་མང་པོ་བསྐྱེད་ཆོག་ཀྱང་ཀྲོང་བསྐྱེད་ལ་རྒྱས་བཏབ་ཙམ་ལས་དགུག་བསྟིམ་མེད་པ་དང༌། ཕྱག་མང་དང༌། ཕྱག་གཉིས། ཡུམ་སྤངས། ཡུམ་ཅན། ཡུམ་གྱི་སྐུ་མདོག་ཀྱང་དཀར་མོ་དང་དམར་མོར་བཤད་པ་སོགས་ཡོད་ཅིང༌། འོན་ཀྱང་དུས་འཁོར་དུ་རྡོར་སེམས་མཐིང་ག་སྒོམ་པ་སོགས་ཀྱང་གསུངས་པ་ནི་དགོས་པ་གཞན་གྱི་ཕྱིར་དུ་ཡིན་པས་རྡོར་སེམས་ཀྱི་མཚན་བཟུང་ཚད་སྒྲིབ་སྦྱོང་ལ་བསྔགས་པ་ལྟ་བུ་ནི་བསམ་པར་མི་བྱ་སྟེ།
སྐབས་ཐོབ་རྩི་བ་ཤེས་དགོས་སོ། ། གསུམ་པ་དེ་ཇི་ལྟར་སྒྲུབ་པའི་ཚུལ་བཤད་པ་ནི། རང་ལུས་ཐ་མལ་པའི་སྤྱི་བོར་འཁོར་བའི་སྐྱོན་གྱིས་མ་གོས་པ་མཚོན་པས་པམ་དཀར་པོ་ཡོངས་སུ་གྱུར་པའི་པདྨ་དཀར་པོ་འདབ་མ་བརྒྱད་པའི་ལྟེ་བར། སྲིད་པའི་གདུང་བ་གཞིལ་བས་ཨ་ལས་ཟླ་བའི་དཀྱིལ་འཁོར་ཉ་གང་བ་ནག་པོ་ར་རིས་མེད་པའི་དབུས་སུ། དེ་བཞིན་གཤེགས་པ་ཐམས་ཅད་ཀྱི་ཐུགས་རྡོ་རྗེའི་ངོ་བོ་ཧཱུཾ་ཡིག་དཀར་པོ་ལས་ཡེ་ཤེས་ལྔའི་བདག་ཉིད་ཀྱི་རྡོ་རྗེ་དཀར་པོ་རྩེ་ལྔ་པ་ཧཱུཾ་གིས་མཚན་པ། དེ་ལས་འོད་ཟེར་ཟླ་བའི་ཞུན་མ་ལྟ་བུ་འཕྲོས་པའི་རྩེ་མོར་མཆོད་པའི་ལྷ་མོ་དཔག་ཏུ་མེད་པ་སྤྲུལ་པས་རྒྱལ་བ་སྲས་བཅས་ཐམས་ཅད་ལ་མཉེས་པའི་མཆོད་པ་ཕུལ་ནས་དེ་དག་གི་སྐུ་གསུང་ཐུགས་ཀྱི་བྱིན་ནུས་ཐམས་ཅད་བསྡུས་ཤིང༌། སེམས་ཅན་ཐམས་ཅད་ཀྱི་སྡིག་སྒྲིབ་ཉེས་ཚོགས་སྦྱངས་ནས་རྡོར་སེམས་ཀྱི་གོ་འཕང་ལ་བཀོད། ཚུར་འདུས་རྡོ་རྗེ་ཧཱུཾ་དང་བཅས་པ་ལ་ཐིམ་པ་ཡོངས་སུ་གྱུར་པ་ལས། དཔལ་རྡོ་རྗེ་སེམས་དཔའི་སྐུར་བཞེངས་པ་ནི། གཞི་དུས་སུ་གདོད་མ་རང་བྱུང་གི་ཡེ་ཤེས་ལ་ཉེས་སྐྱོན་གྱིས་གོས་མ་མྱོང་བས་རང་བཞིན་གྱིས་རྣམ་པར་དག་པ་དང༌།
འབྲས་དུས་སུ་རང་བྱུང་གི་ཡེ་ཤེས་དེ་རྣམ་འགྱུར་གློ་བུར་གྱི་སྒྲིབ་པ་ཀུན་ལས་གྲོལ་བས་སྐུ་མདོག་དཀར་པོ། གཞི་དུས་སུ་ཆོས་ཐམས་ཅད་དེ་བཞིན་ཉིད་དུ་རོ་གཅིག་པ་དང༌། འབྲས་དུས་སུ་སྐུ་གསུམ་མམ་སྐུ་དང་ཡེ་ཤེས་རོ་གཅིག་པས་ཞལ་གཅིག ། གཞི་དུས་སུ་གདོད་མའི་ཆོས་དབྱིངས་མཉམ་པ་ཉིད་ལས་མ་གཡོས་ཀྱང༌། ལྡོག་ཆ་ནས་བདེན་པ་གཉིས་དང༌། འབྲས་དུས་སུ་ཚོགས་གཉིས་མཐར་ཕྱིན་པའམ་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་མངའ་བས་ཕྱག་གཉིས་པ། གཞི་འབྲས་གཉིས་ཀར་ཡུལ་ཅན་ཡེ་ཤེས་ལྔ་རོ་གཅིག་པ་རང་བྱུང་གི་ཡེ་ཤེས་དང་ཡུལ་སྟོང་ཉིད་སྤྲོས་པ་དང་བྲལ་བ་མཚོན་པའམ། ཁྱད་པར་འབྲས་དུས་སུ་ཐབས་ཤེས་ཀྱི་སྒོ་ནས་འགྲོ་དོན་མཛད་པས་ཕྱག་མཚན་རྡོར་དྲིལ། གཞི་དུས་སུ་གདོད་མའི་གནས་ལུགས་ལ་སྲིད་ཞི་དབྱེར་མི་ཕྱེད་པ་དང༌། འབྲས་དུས་སུ་ཤེས་རབ་སྙིང་རྗེ་ཆེན་པོ་མཐར་ཕྱིན་པས་སྲིད་ཞིའི་མཐའ་ལས་གྲོལ་བས་ཞབས་གཉིས་ཡབ་རྡོར་སྐྱིལ་དང༌།
ཡུམ་པདྨའི་སྐྱིལ་ཀྲུང༌། གཞི་དུས་སུ་ཉོན་མོངས་པའི་གདུང་བས་རང་བཞིན་ལ་གོས་མ་མྱོང་ཞིང༌། འབྲས་དུས་སུ་དེ་ལས་རྣམ་པར་གྲོལ་བས་དར་གྱི་ན་བཟའ་ཅན། དགེ་བའི་ཆོས་ཐམས་ཅད་རང་བཞིན་གྱིས་རྫོགས་པས་རལ་པའི་ཐོར་ཚུགས། འདོད་པའི་ཡོན་ཏན་ཐམས་ཅད་ཡེ་ཤེས་ཀྱི་རྒྱན་དུ་རོལ་པས་རུས་པ་དང་རིན་པོ་ཆེའི་རྒྱན་གྱིས་བརྒྱན་པ། བདེ་བ་ཆེན་པོའི་ཡེ་ཤེས་བསྐྱེད་པར་བྱེད་པའི་རྣམ་པ་ཀུན་ལྡན་སྟོང་པ་ཉིད་ཀྱི་རང་བཞིན་ཡུམ་སྙེམས་མ་དམར་མོ། ཀུན་ཏུ་རྟོག་པ་གཅོད་ཅིང་མི་རྟོག་པའི་བདེ་བ་སྐྱོང་བས་གྲི་ཐོད་འཛིན་པ། སྟོང་པ་ཉིད་དང་སྙིང་རྗེ་ཆེན་པོ་ཟུང་དུ་འཇུག་པས་ཡབ་ཡུམ་འཁྲིལ་སྦྱོར་དུ་བཞུགས་པ། དེ་ལྟར་གསལ་བའི་སྤྱི་བོར་སྐུ་རྡོ་རྗེའི་ངོ་བོ་ཨོཾ་དཀར་པོ། མགྲིན་པར་གསུང་རྡོ་རྗེའི་ངོ་བོ་ཨཱཿདམར་པོ།
སྙིང་གར་ཐུགས་རྡོ་རྗེའི་ངོ་བོ་ཧཱུཾ་སྔོན་པོས་མཚན་པ། ཧ྄ཱུཾ་ལས་འོད་ཟེར་སྣ་ཚོགས་པ་འཕྲོས། ཞིང་རབ་འབྱམས་ན་བཞུགས་པའི་སངས་རྒྱས་སྲས་བཅས་ཐམས་ཅད་རྡོ་རྗེ་སེམས་དཔའ་ཡབ་ཡུམ་གྱི་རྣམ་པར་ས་གསུམ་གང་བར་སྤྱན་དྲངས་ཏེ། དེ་ཡང་ཛཿཞེས་པས་དབྱིངས་ནས་དགུག ། ཧཱུཾ་ཞེས་པས་དམ་ཚིག་པའི་སྤྱི་བོར་བྱོན། བཾ་ཞེས་པས་ཆུ་ལ་ཆུ་བཞག་པ་ལྟར་གཉིས་མེད་དུ་བསྲེས། ཧོཿཞེས་པས་དགྱེས་ཤིང་བརྟན་པར་བཞུགས་པར་བསམ་མོ། ། དེ་ལྟར་ས་བོན་དང་ཕྱག་མཚན་ས་བོན་གྱིས་མཚན་པ་དང༌། སྐུ་ཡོངས་སུ་རྫོགས་པ་གསུམ་ནི་ཆོ་ག་གསུམ་མམ་རྡོ་རྗེ་གསུམ་བསྐྱེད་ཅེས་བྱ་སྟེ་ཕྱིའི་རྡོར་སེམས་དབྱིབས་ཀྱི་ལྷ་སྐུ་སྐུ་རྡོ་རྗེའི་རྣལ་འབྱོར་རོ། ། དེ་ལྟར་སྒོམ་བའི་ཐུགས་ཀའི་ཆ་སྨད་དུ་ཡུལ་སྤྲོས་བྲལ་གྱི་སྟོང་པ་ཉིད་མཚོན་པའི་ཟླ་དཀྱིལ་གྱི་སྟེང་དུ་ཡུལ་ཅན་ཡེ་ཤེས་ལྔ་མཚོན་པའི་རྡོ་རྗེ་དཀར་པོ་རྩེ་ལྔ་པ།
དེའི་ལྟེ་བར་ཡུལ་དང་ཡུལ་ཅན་གཉིས་སུ་མེད་པ་ལྷན་ཅིག་སྐྱེས་པའི་ཐུགས་སྲོག་ཧཱུཾ་ཡིག་དཀར་པོའི་མཐའ་མར་གསུང་རྡོ་རྗེའི་བདག་ཉིད་ཡི་གེ་བརྒྱ་པའི་སྔགས་འཕྲེང་གཡོན་དུ་བཀོད་པ་གཡས་སུ་འཁོར་བ་ལ་དམིགས་ནས་བཟླས་བརྗོད་གསོལ་འདེབས་ཀྱི་ཚུལ་དུ་བྱེད་པ་ནི། ནང་གི་རྡོར་སེམས་སྔགས་ཀྱི་ལྷ་གསུང་རྡོ་རྗེའི་རྣལ་འབྱོར་རོ། ། དེ་ཡང་ཡི་གེ་བརྒྱ་ནི་དམ་པ་རིགས་བརྒྱ་ལྟེ་བའི་ཧཱུཾ་ཡིག་རིགས་འདུས་རྡོ་རྗེ་སེམས་དཔའ་ཉིད་ཀྱི་ངོ་བོར་ཤེས་དགོས་ལ། སྤྲུལ་གཞི་རྡོར་སེམས་ཀྱིས་སྤྲུལ་པ་རིགས་བརྒྱར་བསྟན་ནས་སེམས་ཅན་གྱི་དོན་མཛད་པ་མཚོན་ཕྱིར་ཐོག་མར་ཧཱུཾ་ཡིག་ལས་སྔགས་ཕྲཻང་འཐོན་ཏེ་རང་ལ་བསྐོར་ནས་འཁོད་ཅིང་འཁོར་བར་བསམ་ཞེས་དང༌། ཡང་ན་གཡས་བསྐོར་དུ་བཀོད་པའི་སྔགས་མི་འཁོར་སྒྲ་དང་འོད་ཟེར་འཁོར་བར་དམིགས་པའང་བཞེད་དོ། ། འདིར་བཟླ་བྱའི་སྔགས་དོན་ཅུང་ཟད་ཙམ་བཀྲལ་ནས་བཤད་ན། ཐོག་མར་ཨོཾ་ནི་བདེ་བར་གཤེགས་པ་ཐམས་ཅད་ཀྱི་སྐུ་རྡོ་རྗེའི་བདག་ཉིད་གཞོམ་དུ་མེད་པ་ཉིད་ཡི་གེའི་རྣམ་པར་ཤར་བ་སྟེ། དོན་གྱི་འཇུག་སྒོ་ནི་རྡོ་རྗེ་རྩེ་མོ་ལས། ཡི་གེ་ཨོཾ་ནི་ཅི་ཞིག་བརྗོད། ། མཆོག་དང་ནོར་སྟེར་དཔལ་དང་གཡང༌། །
སྐལ་བཟང་རྣམ་པ་དང་ལྡན་ཞིང༌། ། དམ་བཅའ་བ་དང་བཀྲ་ཤིས་བརྗོད། ། ནོར་བུ་འཛིན་པའི་སྙིང་པོ་ཡིན། ། ཞེས་དོན་བརྒྱད་ལ་འཇུག་པར་གསུངས་པ་ལས། འདིར་ནི་དམ་བཅའ་བ་དང་བཀྲ་ཤིས་པ་དང་མཆོག་སྟེར་བའི་དོན་དུ་གསུང་ངོ༌། བཛྲ་ནི་རྡོ་རྗེ་སྟེ་ཤེས་རབ་སྟོང་པ་ཉིད་ཀྱི་རང་བཞིན་གཞན་རྐྱེན་སྤྲོས་མཚན་གང་གིས་ཀྱང་མི་ཕྱེད་པའི་དོན་དང༌། སཏྭ་ནི་སེམས་དཔའ་སྟེ་ཐབས་སྙིང་རྗེ་ཆེན་པོའམ་འགྱུར་བ་མེད་པའི་བདེ་བ་ཆེན་པོར་སྒོ་གསུམ་དབྱེར་མེད་གཅིག་ཏུ་རྟོགས་པ་སྟེ། ཀྱེ་རྡོ་རྗེར། རྡོ་རྗེ་མི་ཕྱེད་ཅེས་བྱར་བརྗོད། ། སེམས་དཔའ་སྲིད་པ་གསུམ་གཅིག་པ། །
ཞེས་སོ། དེས་ན་རྡོ་རྗེ་སེམས་དཔའ་ཞེས་པ་སྟོང་ཉིད་དང་སྙིང་རྗེ་ཆེན་པོ་དབྱེར་མི་ཕྱེད་ཅིང་ཟུང་དུ་འཇུག་པའི་རོ་མཉམ་བདེ་བ་ཆེན་པོ་སྟེ། འདི་ཉིད་དྲི་བཅས་མ་དག་པའི་གནས་སྐབས་སུ་འཁོར་བ་པ་དང༌། དྲི་མ་སྦྱོང་བྱེད་ཀྱིས་རིམ་པས་སྲབས་པའི་གནས་སྐབས་སུ་ལམ་དང༌། ཤིན་ཏུ་དྲི་བྲལ་གྱི་གནས་སྐབས་སུ་སངས་རྒྱས་ཞེས་བྱ་ཞིང༌། སྦྱངས་འབྲས་དེ་ཉིད་གདུལ་བྱའི་དབང་གིས་སྣང་བརྙན་དུ་སྟོན་པ་ནི་རྟགས་ཀྱི་རྡོ་རྗེ་སེམས་དཔའོ། ། འདི་སོགས་བཛྲ་སཏྭ་དག་གི་མཐར་བོད་སི་བྱིན་པ་ཡིན་པས། ཀྱཻ་རྡོ་རྗེ་སེམས་དཔའ་ཞེས། རྡོར་སེམས་ཀྱི་ཐུགས་དམ་བསྐུལ་བའི་ཕྱིར་མཚན་ནས་འབོད་པ་ཡིན་ནོ། ས་མ་ཡཱ་ཞེས་པ།
སྔགས་ཀྱི་སྐབས་འདིར་དམ་ཚིག་སྟེ་གཞན་དུ་དུས་དང་སྐབས་སོགས་ལ་འཇུག་གོ ། དེས་ན་དམ་ཚིག་གི་སྒྲ་དོན་ཡང་མི་འདའ་བའི་དོན་ཏེ་རྡོ་རྗེ་སེམས་དཔའི་སྐུ་གསུང་ཐུགས་ཀྱི་གསང་བ་ཟབ་མོའི་དུས་སམ་སྐབས་དེ་ལས་གཞན་དུ་འདའ་བའི་མི་བྱ་བའི་དོན་དུ་བཟུང་དགོས་ལ། བླ་མ་གོང་མ་འགའ་ཞིག་གིས་དམ་ལས་འདས་ན་ཚིག་པར་གྱུར་བས་དམ་ཚིག་ཅེས་གསུངས་པ་ནི་བློ་དམན་གྱིས་འཕྲལ་དུ་གོ་བདེ་བའི་འགྲེལ་ཚུལ་མཛད་པ་ཙམ་མོ། ས་མ་ཡཱ་ལ་རྣམ་དབྱེ་གཉིས་པ་ཨཾ་བྱིན་པས་ས་མ་ཡ་མྲ། ཨ་ནུ་པཱ་ལ་ཡ་རྗེས་སུ་སྐྱོངས་ཤིག ། ཅེས་བྱ་སྟེ་གང་སྐྱོང་ན་སྔར་བཤད་པའི་དམ་ཚིག་དེའོ། ། མཚམས་སྦྱོར་གྱི་དབང་གིས་ཀླད་སྐོར་མ་རུ་བསྒྱུར་ནས་དྲངས་པས། ས་མ་ཡཱ་མ་ནུ་པ་ལ་ཡ་ཞེས་པའོ། ། དེས་ན་གོང་དུ་ཐུགས་དམ་བསྐུལ་བའི་ཕྱིར་མཚན་ནས་བོན་ཏེ་ཐུགས་དམ་བསྐུལ་རྒྱུ་དངོས་བདག་ལ་དམ་ཚིག་རྗེས་སུ་སྐྱོངས་ཤིག་ཅེས་བྱ་བ་འདི་ཡིན་ནོ། ། ཡང་བཛྲ་སཏྭ་སྔར་བཞིན་ལ་ཏྭེ་ན་ཞེས་པ་ཡུཥྨད་ཀྱི་ལུས་འགྱུར་ཏྭ་ཏཱ་ལ་རྣམ་དབྱེ་གསུམ་པའི་ཊཱ་བྱིན་པ་སྟེ།
བོད་སྐད་ཁྱོད་ཀྱིས་ཞེས་པར་འགྱུར་བས་རྡོ་རྗེ་སེམས་དཔའ་ཁྱོད་ཀྱིས་ཞེས་པའོ། ཨུ་པ་ཏིཥྛ་ཞེས་པ་པཉྩ་མིའི་མཐའ་ཅན་ཡིན་པས་ཉེ་བར་བཞུགས་ཤིག་པ་སྟེ་གང་བཞུགས་ན་རྡོ་རྗེ་སེམས་དཔའ་ཁྱོད་དོ། དེ་ཡང་སྔ་མའི་ན་ཡིག་དང་སྦྱར་བས་ཏྭེ་ནོ་པ་ཏིཥྛ་ཞེས་པར་འགྱུར་རོ། ། གང་ལ་བཞུགས་ན་བདག་ལའོ། ། ཚུལ་ཇི་ལྟར་བཞུགས་ན་བརྟེན་པའི་ཚུལ་གྱིས་སོ། ། དེ་ལྟར་དྲི་ཌྷ་ཞེས་པ་བརྟན་པའི་སྐད་དོད་ལ་སི་བྱིན་པས་དྲྀ་ཌྷཿམེ་ཞེས་བྱ་བ་བདག་ལ་སྟེ་རྣམ་དབྱེ་བཞི་པའི་ཤུལ་ལོ། ། དེ་གཉིས་མཚམས་སྦྱོར་བས་དྲྀ་ཌྷོ་མེ། བྷ་ཝ་ཞེས་པ་པཉྩ་མིའི་མཐའ་ཅན་ཏེ་མཛོད་ཅིག་པའོ། ། ཚིག་སྔ་མ་རྣམས་དང་སྦྲེལ་བས་རྡོ་རྗེ་སེམས་དཔའ་ཁྱོད་བདག་ལ་བརྟན་པར་ཉེ་བར་བཞུགས་པར་མཛོད་ཅིག་ཅེས་འབྱུང་ངོ༌། ། འདིར་ཤེས་པར་བྱ་བ་ཡོད་དེ།
ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། ཅེས་སོགས་ཀྱིས་བསྟན་པའི་གནས་ལུགས་དོན་གྱི་རྡོ་རྗེ་སེམས་དཔའ་དེ་ཉིད་བདག་གཞན་འཁོར་འདས་བརྟན་གཡོ་ཐམས་ཅད་ལ་གདོད་ནས་ཁྱབ་ཅིང་བཞུགས་པ་ཡིན་མོད་ཀྱི། སྔོན་ཆད་དེ་ལྟར་ངོ་མ་ཤེས་པ་དེ་འདིར་རང་གིས་རང་རིག་པའི་ཚུལ་གྱིས་མངོན་སུམ་དུ་གྱུར་པ་ལ་ཉེ་བར་བཞུགས་པ་ཞེས་པའི་སྒྲས་བསྟན་པ་ཡིན་ནོ། ། ཉེར་བསྒྱུར་སུ་སྔོན་མའི་ཏོ་ཥཱ་ལ། སི་བྱིན་པས་ཏོ་ཥྱ། ཞེས་པར་གྲུབ་སྟེ་ལེགས་པར་ཚིམས་པའམ་ཤིན་ཏུ་ཚིམས་པ། མེ་བདག་བྷ་ཝ་མཛོད་ཅིག་ཅེས་པ་སྟེ་རྣམ་བཅད་ཨུ་རུ་བསྒྱུར་ཏེ་མཚམས་སྦྱར་བས་སུ་ཏོ་ཥྱོ་མེ་བྷ་ཝ་ཞེས་སོ། དེས་ན་བདག་འཕོ་འགྱུར་སྤྲོས་པ་དང་བྲལ་བའི་དགའ་བ་དང་བདེ་བ་ཆེན་པོའི་རོས་ཤིན་ཏུ་ཚིམས་པར་མཛོད་ཅིག་པར་བསྐུལ་བ་སྟེ།
ཚོར་བ་བདེ་བ་ཙམ་གྱིས་ནི་མ་ཡིན་ནོ། ། དེ་བཞིན་དུ་སུ་པོ་ཥྱཿཤིན་ཏུ་རྒྱས་པའམ་ལེགས་པར་རྒྱས་པ། མེ་བྷ་ཝ་སྔ་མ་བཞིན་བསྡོམ་པར་སུ་པོ་ཥྱོ་མེ་བྷ་ཝ་བདག་ཤིན་ཏུ་རྒྱས་པར་མཛོད། ཅེས་པ་སྟེ། བདེ་སྟོང་གཉིས་མེད་ཀྱི་ཡེ་ཤེས་རྒྱས་པར་མཛོད་ཅིག་པའི་དོན་ནོ། ། ཉེར་བསྒྱུར་ཨ་ནུ་སྔོན་མའི་རཀྟ་ལ་སི་བྱིན་པས། ཨ་ནུ་རཀྟཿནི་རྗེས་སུ་ཆགས་པ། མེ་བྷ་ཝ་དང་སྦྱར་བས་ཨ་ནུ་རཀྟོ་ཞེས་པ་བདག་ལ་རྗེས་སུ་ཆགས་པར་མཛོད་ཅེས་པ་སྟེ། དོན་དུ་ཆགས་པའི་དྲི་མ་རིང་དུ་སྤངས་པའི་ཟུང་འཇུག་གི་སྙིང་རྗེ་ཆེན་པོ་ལ་རྡོ་རྗེ་ཆགས་ཆེན་ཞེས་བཏགས་པ་དེས་བདག་ལ་རྗེས་སུ་བརྩེ་བར་མཛོད། ། ཅེས་སོ།
སརྦ་ཐམས་ཅད། སིདྡྷི་དངོས་གྲུབ། གཉིས་པའི་ཨཾ་བྱིན་པས་སིདྡྷིཾ། མེ་བདག་ལ། ཉེར་བསྒྱུར་པྲ་སྔོན་མའི་ཡཙྪ་རབ་ཏུ་སྩོལ་ཅིག་ཅེས་པར་འགྱུར་ཏེ། དངོས་གྲུབ་ཐམས་ཅད་བདག་ལ་སྩོལ་ཅིག་པའོ། ཐམས་ཅད་ཅེས་པའི་སྒྲ་འདི་སྐབས་མཆོག་ཐུན་གྱི་དངོས་གྲུབ་ཆེ་ཕྲ་ཐམས་ཅད་དོ། སརྦ་ན་ཞེས་པ་ལས། དེ་ལ་རྣམ་དབྱེ་བདུན་པའི་མང་ཚིག་ཨུ་པྲ་བྱིན་པས་ཀརྨྨ་སུ་སྟེ་ལས་རྣམས་ལ་ཚ་ཞེས་པས་སླར་བསྡུས་པའི་དོན་ཅན་གྱི་མི་ཟད་པ་སྟེ་བོད་ཀྱི་ཚིག་འཕྲད་འང་ཞེས་པའི་དོན། མེ་ཞེས་པ་མཏྭ་ལ་དྲུག་པ་བྱིན་པས་ཏེ་བདག་གི །
ཙིཏྟ་ལ་གཉིས་པའི་ཨཾ་བྱིན་པས་ཙིཏྟཾ་སེམས་ལ། ཤྲེ་ཡེཿདགེ་བ། ཀུ་རུ་མཛོད་ཅིག་པ། བསྡོམས་པས་ལས་ཐམས་ཅད་ལའང་བདག་གི་སེམས་དགེ་བར་མཛོད། ཅེས་པའོ། ། དེ་ཡང་ལས་སུ་བྱ་བ་ཐམས་ཅད་ཀྱི་སྔོན་དུ་ཡིད་འགྲོ་ཞིང་ཡིད་དགེ་བ་ལས་ཐམས་ཅད་དགེ་བ་འགྱུར་བའི་ཕྱིར་སེམས་དགེ་བར་མཛོད་ཅེས་བསྐུལ་བ་ཡིན་ཅིང༌། ངེས་དོན་དུ། གང་དུ་བདེ་ཆེན་ཞེས་བྱ་གཅིག་པུ་ཉིད། ། གཅིག་པུའི་ཉམས་ཀྱིས་དུ་མའི་གར་མཛད་དོ། ཞེས་པ་ལྟར་བདེ་བ་ཆེན་པོ་སེམས་ཀྱི་རྡོ་རྗེ་གཅིག་ཉིད་ཀྱི་རང་རྩལ་ལས་སྲིད་ཞི་གནས་སྣང་གི་བཀོད་པ་དུ་མ་རྣམ་པར་འཕྲུལ་ཞིང་ཇི་ཙམ་དུ་འཕྲུལ་ཡང་སེམས་ཉིད་བདེ་བ་ཆེན་པོའི་རང་བཞིན་ལས་མ་འདས་པའི་ངེས་གསང་རྟོགས་པའི་ཕྱིར་བསྐུལ་བའི་ཚིག་གོ །
ཧཱུཾ་ཞེས་པ་དེ་བཞིན་གཤེགས་པ་རིགས་ལྔ་ཀ་ལ་རྒྱས་འདེབས་པར་བྱེད་པ་རྡོ་རྗེ་སེམས་དཔའི་ས་བོན་ཏེ་ཕུང་པོ་ལྔ་ལ་སོགས་པ་རྣམ་པར་དག་པའི་རང་བཞིན། ཧ་ཡིག་བཞི་ནི། དགའ་བཞི་རྣམ་པར་དག་པའི་རང་བཞིན། ཧོཿཡིག་ནི་ཡུལ་གཟུགས་ལ་སོགས་པ་དང༌། ཡུལ་ཅན་མིག་ལ་སོགས་པ་དྲུག་རྣམ་པར་དག་པའི་རང་བཞིན་ཏེ། དེ་དག་ཡོངས་སུ་རྫོགས་པ་ནི་བཅོམ་ལྡན་འདས་དེ་བཞིན་གཤེགས་པ་ཐམས་ཅད་དོ། ། དེ་ཡང་བྷ་ག་ཝན་ཞེས་པ་བཅོམ་པ་བཞི་དང་ལྡན་པའམ། སྐལ་པ་དྲུག་དང་ལྡན་པའི་ཕྱིར་བཅོམ་ལྡན་ཏེ། འདས་ཞེས་པ་ཕྱི་རོལ་པའི་ལྷ་ཆེན་པོའི་མིང་དང་འཁྲུལ་པ་སེལ་བའི་ཕྱིར་ལོ་ཙཱ་བ་རྣམས་ཀྱིས་བླ་ཐབས་སུ་བསྣན་པའོ། སརྦ་ནི་ཐམས་ཅད།
ཏ་ཐཱ་ག་ཏ་ནི་དེ་བཞིན་གཤེགས་པ་སྟེ། ཡང་དག་པའི་མཐའ་ཇི་ལྟ་བ་དེ་བཞིན་དུ་གཤེགས་པའི་དོན། བཛྲ་ནི་རྡོ་རྗེ་སྟེ་གཉིས་སུ་མེད་པའི་ཡེ་ཤེས་ཀྱི་དོན་ཅན་ཡིན་ཅིང་མཐར་རྣམ་དབྱེ་དང་པོ་བོད་པའི་དོན་དུ་སྦྱར་བ་སྟེ་དེ་བཞིན་གཤེགས་པ་ཐམས་ཅད་ཀྱི་དགོངས་པ་བསྐུལ་བའི་ཕྱིར་རོ། བསྡོམ་པས་ཀྱཻ་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཅེས་པར་འགྱུར་རོ། ཐུགས་དམ་བསྐུལ་ནས་ཅི་ཞིག་བྱ་ཞེ་ན། མཱ་མེ་མུཉྩ་སྟེ། མ་ཞེས་པ་དགག་ཚིག ། མེ་བདག་མུཉྩ་དོར་ཅིག་ཅེས་པར་འགྱུར་བས་བསྡོམས་ན་བདག་མདོར་ཞེས་སོ། དེའང་དེ་ཁོ་ན་ཉིད་རྟོགས་པའི་ཡེ་ཤེས་བདེ་བ་ཆེན་པོ་དང་མི་འབྲལ་བར་མཛོད་ཅིག་ཅེས་པའམ། དམིགས་པ་མེད་པའི་སྙིང་རྗེ་ཆེན་པོའི་འཆིང་བས་ནམ་ཡང་ལྷོད་པར་མ་མཛོད་ཅིག་ཅེས་པའི་དོན་དུ་བཟུང་ངོ༌།
སླར་ཡང་བཛྲི་བྷ་ཝ་ཞེས་པ་བཛྲི་ནི་རྡོ་རྗེ་ཅན། བྷ་ཝ་མཛོད་ཅིག་ཅེས་པར་འགྱུར་བས། རྡོ་རྗེ་ཅན་དུ་མཛོད་ཅིག་ཅེས་སོ། དེ་ནི་དོན་སྔ་མ་གསལ་བར་བྱེད་པའི་ཚིག་སྟེ། སྔར་བདག་མ་དོར་ཞེས་པའི་གསོལ་བ་བཏབ་ནས་མི་འདོར་བའི་ཚུལ་འདིས་གསལ་བར་བྱས་པའི་ཕྱིར་ཏེ་བཤད་མ་ཐག་པ་ལྟར་རོ། མ་ཧཱ་ཆེན་པོ། ས་མྭ་ཡ་དམ་ཚིག་སཏྭ་སེམས་དཔའ་སྟེ་བསྡོམས་པས་དམ་ཚིག་སེམས་དཔའ་ཆེན་པོ་སྟེ་དུས་དང་བྲལ་པའི་དུས་ཆེན་པོ་ལས་ནམ་ཡང་མི་འདའ་བའི་སེམས་དཔའ་ཆེན་པོ་ཞེས་བྱ་བའི་དོན་ཡིན་ཞིང་མཐར་དེ་ལ་བོད་པའི་དོན་དུ་སི་བྱིན་པའོ། བོས་ནས་ཅི་ཞིག་དོན་དུ་གཉེར་ཞེས། ཨཱཿཞེས་པ་དེ་བཞིན་གཤེགས་པ་ཐམས་ཅད་ཀྱི་གསུང་རྡོ་རྗེའི་བདག་ཉིད་གཞོམ་དུ་མེད་པའི་ཡེ་ཤེས་ཏེ་ཨོཾ་ཡིག་ལྟར་དེ་བཞིན་གཤེགས་པ་ལྔའི་བདག་ཉིད་དུ་བཤད་པའང་ཡོད་ཅིང༌། འདི་སྐབས་ནི་མ་ལུས་པའི་དོན་ཅན་ཏེ་མ་ལུས་པའི་དོན་དེ་བཞིན་གཤེགས་པ་ཐམས་ཅད་དོ། །
དེས་ན་མཉམ་ཉིད་དུ་གྱུར་པའི་ཡེ་ཤེས་ཆེན་པོའི་ངོ་བོ་ཉིད་དུ་བདག་སྒྲུབས་ཤིག ། ཅེས་བསྐུལ་བའི་དོན་དུ་ཤེས་པར་བྱའོ། ། དེ་ལྟར་སྔགས་བཟླ་བའི་ཐོག་མར། བཅོམ་ལྡན་འདས་བདག་དང་མཐའ་ཡས་པའི་སེམས་ཅན་ཐམས་ཅད་ཀྱི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ། ཞེས་གསོལ་བ་བཏབ་པས་རྡོར་སེམས་ཀྱི་ཐུགས་ཀའི་ས་བོན་སྔགས་འཕྲེང་དང་བཅས་པ་ལས་འོད་ཟེར་འཕྲོས་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས། རྒྱལ་བ་སྲས་བཅས་མཆོད་ནས། དེ་རྣམས་ཀྱི་སྐུ་གསུང་ཐུགས་ཡེ་ཤེས་ཀྱི་བྱིན་རླབས་བདུད་རྩིའི་རྒྱུན་གྱི་རྣམ་པར་སྤྱན་དྲངས་ཐུགས་ཀའི་དབྱིབས་ཀྱི་སྐུ་དང་སྔགས་ཕྲེང་ཟླ་བ་རྡོ་རྗེ་ས་བོན་རྣམས་ལ་ཐིམས་པས་བྱིན་ནུས་གཟི་བརྗིད་མཚུངས་པ་མེད་པ་སངས་རྒྱས་ཀུན་གྱི་སྐུ་གཅིག་པུར་གྱུར་པར་བསམ། དེ་ཡང་མངོན་བརྗོད་ཀྱི་རྒྱུད་ལས། ཁྲོ་བོ་སངས་རྒྱས་དེ་བཞིན་གཤེགས། ། ཐམས་ཅད་སྙིང་གར་བརྟེན་བྱས་ཏེ། །
སྒོམ་པས་ཐམས་ཅད་བརྟན་པར་འགྱུར། ། ཞེས་གསུངས་པའི་དོན་དུ་འགྱུར་རོ། ། དེ་ནས་ཡབ་ཡུམ་གཉིས་ཀྱི་སྐུའི་ཆ་ཤས་ལས་སྐུ་རྡོ་རྗེའི་བྱིན་རླབས་ཀྱི་རང་བཞིན། སྔགས་ཕྲེང་ལས་གསུང༌། ཟླ་བ་དང་རྡོ་རྗེ་ལས་ཐུགས། ཧཱུཾ་ཡིག་ལས་ཡེ་ཤེས་ཀྱི་བདུད་རྩི་བདེ་སྟོང་དབྱེར་མེད་བདག་ཉིད་ཁ་དོག་དཀར་ལ་དྭངས་པ་རྒྱུན་མི་ཆད་དུ་སྦྱོར་མཚམས་ནས་བབས། སྤྱི་བོ་ནས་ཞུགས་པ་སོགས་ཀྱིས་རང་གི་ལུས་ཕྱི་ནང་མེད་པར་བཀྲུས་ཤིང༌། ཐོག་མ་མེད་ནས་བསགས་པའི་སྡིག་སྒྲིབ་ཉེས་ལྟུང་ནད་གདོན་བགེགས་སོགས་དུད་ཁུའམ་སོལ་ཁུ་དང་སྲོག་ཆགས་མི་སྡུག་པའི་གཟུགས་ཀྱིས་དབང་པོའི་སྒོ་བ་སྤུའི་བུ་ག་རྣམས་ནས་ནག་ཉིལ་གྱིས་ཐོན་ནས། ལུས་ཤེལ་དག་པའི་སྣོད་འོ་མས་གང་བ་ལྟར་དྲི་མ་མེད་པའི་བྱང་སེམས་ཀྱིས་གང་བར་བསམ་པ་ནི་གསང་བའི་རྡོར་སེམས་གོང་བུའི་ལྷ་ཐུགས་རྡོ་རྗེའི་རྣལ་འབྱོར་རོ། ། འདི་སྐབས་མཁའ་མཉམ་གྱི་སེམས་ཅན་རེ་རེའི་སྤྱི་བོར་རྡོར་སེམས་ཡབ་ཡུམ་རེ་རེ་སྤྲོས་ནས་སྡིག་སྒྲིབ་འཁྲུད་པའི་མོས་པ་སྤེལ་བའམ།
རང་གི་སྤྱི་བོར་བསྒོམ་པའི་རྡོར་སེམས་ཀྱི་སྦྱོར་མཚམས་བདུད་རྩིས་སེམས་ཅན་མ་ལུས་པའི་སྤྱི་བོ་ནས་ཞུགས་པ་སོགས་གང་རུང་གིས་གཞན་དོན་གྱི་དམིགས་པ་བྱ་བར་གསུང་རྒྱུན་ལས་འབྱུང་ལ། བདུད་རྩི་ཡང་ཁམས་ཚད་ཤས་ཆེ་ན་བསིལ་བ། གྲང་ཤས་ཆེ་ན་འོ་རྒྱུན་ཁོལ་མའམ་ཞུན་མར་ཁོལ་མ་ལྟར་དམིགས་པའང་བཞེད་དོ། ། དེ་ནས་མགོན་པོ་བདག་ནི་མི་ཤེས་རྨོངས་པ་ཡིས་སོགས་དང༌། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས། སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ། ཞེས་གསོལ་བ་བཏབ་པས་རྡོ་རྗེ་སེམས་དཔའི་ཞལ་ནས། རིགས་ཀྱི་བུ་ཁྱོད་ཀྱི་ཉེས་ལྟུང་ཐམས་ཅད་དག་པ་ཡིན་ནོ། ། ཞེས་གནང་བ་སྦྱིན་ནས་རང་ལ་གཉིས་སུ་མེད་པར་ཐིམ་པས་དོན་དམ་གྱི་རྡོ་རྗེ་སེམས་དཔའ་རང་རིག་པའི་མིག་གིས་མཐོང་བ་ལ་མཉམ་པར་བཞག་པ་སྟེ། དེ་ཡང་སེམས་ཀྱི་གཤིས་ཟབ་པ་ནི་སེམས།
མདངས་གསལ་བའི་ཆ་ནི་རྡོ་རྗེ། དེ་གཉིས་རྣམ་དབྱེར་མེད་པ་ནི་དཔལ་མཆོག་དང་པོའི་སྐྱེས་བུའོ། ། དེ་ལྟར་བཤགས་བྱ་བཤགས་བྱེད་བཤགས་ཡུལ་འཁོར་གསུམ་མི་དམིགས་པའི་ངང་ལ་མཉམ་པར་འཇོག་པ་ནི་སྡིག་སྒྲིབ་སྦྱོང་བའི་མཆོག་ཡིན་ཏེ། ཕྱོགས་བཅུ་རྒྱས་པའི་མདོ་ལས། གང་ཞིག་འགྱོད་ཚངས་བྱེད་འདོད་ན། ། དྲང་པོར་འདུག་ལ་ཡང་དག་ལྟོས། ། ཡང་དག་ཉིད་ལ་ཡང་དག་བལྟ། ། ཡང་དག་མཐོང་ན་རྣམ་པར་གྲོལ། ། ཞེས་གསུངས། འདི་ནི་དེ་ཁོ་ན་ཉིད་ཀྱི་རྡོར་སེམས་དོན་དམ་པའི་ལྷ་ཡེ་ཤེས་རྡོ་རྗེ་རྣལ་འབྱོར་རོ། །
དེ་བས་ན་རྡོར་སེམས་སྒོམ་བཟླས་ཀྱི་ཚུལ་འདི་ནི་རྣལ་འབྱོར་བཞི་ལྡན་དུ་རིག་པར་བྱའོ། ། བཞི་པ་གཉེན་པོའི་སྟོབས་བཞི་བཤད་པ་ནི། དེ་ཡང་སྡིག་སྒྲིབ་སྦྱོང་བར་བྱེད་པའི་གཉེན་པོ་མཐོལ་བཤགས་ཏེ། ཉེས་པ་བྱེད་པ་གསང་ཞིང་སྦས་ན་སྡིག་པའི་ས་བོན་བཏབ་པ་ལ་གཡོ་སྒྱུའི་ཆུ་ལུད་འཛོམ་པས་ཇེ་འཕེལ་དུ་འགྱུར། མ་གསང་ཞིང་སྐྱོན་དུ་ཤེས་པས་བསྒྲགས་ན་ཅུང་ཟད་སྟོབས་ཆུང་དུ་འགྲོ་ཞིང་ནམ་ཡང་འཕེལ་བར་མི་འགྱུར། དེའི་ཕྱིར་བཤགས་ཡུལ་རྣམས་ཀྱི་སྤྱན་སྔར་མ་སྦས་པར་སྨྲ་བ་ནི་མཐོལ་བ་ཡིན་ལ། འགྱོད་པ་དྲག་པོས་དེ་ལ་སྐྱོན་དུ་ཁས་ལེན་པ་ནི་བཤགས་པ་སྟེ། རང་ཉིད་ཉེས་སྐྱོན་དང་བཅས་པས་གནོང་ཞིང་ངོ་ཚ་བས་གསོང་པོར་སྨྲ་བའི་སྒོ་ནས་བཤགས་ཡུལ་རྣམས་ཀྱིས་བརྩེ་བས་རྗེས་སུ་བཟུང་སྟེ་ལས་འདི་དག་པར་མཛད་དུ་གསོལ་ཞེས་སྙིང་ཐག་པ་ནས་བརྗོད་པ་ནི་བཤགས་པའི་དོན་གྱི་སྙིང་པོ་ཡིན་ལ། དེ་ཡང་ཁྱད་ཆོས་སྟོབས་བཞི་ཚང་བ་ཞིག་དགོས་ཏེ། ཆོས་བཞི་བསྟན་པའི་མདོ་ལས།
བྱམས་པ་བྱང་ཆུབ་སེམས་དཔའ་ཆོས་བཞི་དང་ལྡན་ན་སྡིག་པ་བྱས་ཤིང་བསགས་པ་ཐམས་ཅད་ཟིལ་གྱིས་གནོན་པར་འགྱུར་རོ། ། བཞི་གང་ཞེན། འདི་ལྟ་སྟེ། རྣམ་པར་སུན་འབྱིན་པའི་སྟོབས་དང༌། གཉེན་པོ་ཀུན་ཏུ་སྤྱོད་པ་དང༌། སོར་ཆུད་པའི་སྟོབས་དང༌། རྟེན་གྱི་སྟོབས་སོ། ། ཞེས་གསུངས་པ་ལྟར་ཡིག་བརྒྱའི་སྒོམ་བཟླས་འདི་ལའང་སྟོབས་བཞི་ཚང་སྟེ། རྟེན་གྱི་སྟོབས་ལའང་གཉིས་ལས། བཤགས་ཡུལ་གྱི་རྟེན།
སངས་རྒྱས་ཀུན་འདུས་བླ་མ་རྡོ་རྗེ་སེམས་དཔའ། རང་རྒྱུད་ཀྱི་རྟེན་སྐྱབས་སུ་འགྲོ་བ་དང༌། སེམས་བསྐྱེད་པ་ཡིན་ན། བདག་བཞན་གྱི་སྡིག་སྒྲིབ་དག་པར་གསོལ་བ་འདེབས་པ་དང་སྔགས་དོན་བསམས་པ་ལ་ཚང༌། གཉེན་པོ་ཀུན་ཏུ་སྤྱོད་པའི་སྟོབས་ནི་ལྷ་བསྒོམ་ཞིང་སྔགས་བཟླ་བ་དང༌། སྡིག་སྒྲིབ་བཀྲུ་བའི་དམིགས་པ་རྣམས་ཡིན། སུན་འབྱིན་པའི་སྟོབས་ནི། ཉེས་བྱས་ལ་དུག་འཐུངས་པ་ལྟ་བུའི་འགྱོད་པ་དྲག་པོ་དང༌། སོར་ཆུད་པའམ་སླར་ལྡོག་པའི་སྟོབས་ནི་ཕྱིན་ཆད་སྲོག་ལ་བབས་ཀྱང་མི་བགྱིད་ཅེས་སྡོམ་པའི་སེམས་ཡིན་པས་གནོང་འགྱོད་མེད་ན་བཤགས་པའི་བློ་མི་སྐྱེ་ལ། འགྱོད་པ་གཤའ་མ་ཞིག་སྐྱེས་ཕྱིན་ཆད་སྡོམ་སེམས་ཤུགས་ལས་འབྱུང་བ་ཉིད་ཡིན་ཞིང༌།
མཇུག་ཏུ་ཚིགས་བཅད་ལྷུག་གི་བཤགས་པ་དེ་ལའང་ཚང་སྟེ། བདག་ནི་མི་ཤེས་རྨོངས་པ་ཡིས། ། དམ་ཚིག་ལས་ནི་འགལ་ཞིག་ཉམས། ། ཞེས་པས་མཐོལ་བ་དང༌། བླ་མ་མགོན་པོས་སྐྱབས་མཛོད་ཅིག ། ཅེས་པས་བཤགས་པ་ཡིན་ནོ། སུན་འབྱིན་པ་དངོས་དང༌། སླར་ལྡོག་པ་ཤུགས་ལ་ཚང་ཞིང༌། སྐྱབས་མཛོད་ཅིག་ཅེས་པས་ཀྱང་ད་ཕྱིན་ཆད་མི་བགྱིད་པས་རྗེས་སུ་བཟུང་དུ་གསོལ་ཞེས་པར་འགྲོ་བས་སོར་ཆུད་པའི་སྟོབས་སོ། ། ལྔ་པ་སྡིག་སྒྲིབ་དག་རྟགས་ཕན་ཡོན་དང་བཅས་བསྟན་པ་ལ།
རྟགས་ནི་རྨི་ལམ་དུ་ནམ་མཁའ་ལ་འཕུར་བ། ཁྲུས་བྱས་པ། ཆུ་བོ་ཆེན་པོ་བརྒལ་བ། ལུས་ལས་རྣག་ཁྲག་ཟགས་པ། འཁྲུ་སྐྱུགས་བྱེད་པ། གོས་དཀར་གྱོན་པ། ཉི་ཟླ་ཤར་བ། ཡིང་དུ་འོང་བའི་དཀོན་མཆོག་གསུམ་གྱི་སྣང་བརྙན་མཐོང་བ་སོགས་སྔོན་ནས་ཤེས་ཆེར་མི་འཆར་ཡང་སྐབས་དེར་རྨི་ཕུལ་ཆེ་ནའོ། ། དངོས་སུ་སྔར་ལས་རིག་པ་དྭངས་ཤིང་དམིགས་པ་གསལ་བ། ལུས་ཡང་བ།
ཁམས་བདེ་བ། སྙིང་དགའ་བ། དད་པ་དང་སྙིང་རྗེ་ངེས་འབྱུང་སོགས་ཆེར་སོང་ཞིང་ཆགས་སྡང་གཉིད་རྨུགས་ལེ་ལོ་སོགས་ཆུང་ངུ་སོང་ན་སྡིག་སྒྲིབ་དག་པའི་འཕྲལ་རྟགས་སོ། ། ཕན་ཡོན་ནི་མདོ་ལས། གང་ཞིག་སྡིག་པའི་ལས་བྱས་པ། ། དགེ་བས་འགོགས་པར་བྱེད་པ་སྟེ། ། སྤྲིན་བྲལ་ཉི་མ་ཟླ་བ་ལྟར། ། འཇིག་རྟེན་འདི་ན་ཀུན་ཏུ་གསལ། ། ཞེས་ཕྱིན་ཆད་སྡིག་པ་སྤོང་བའི་སྒོ་ནས་སྔར་བྱས་ཀྱི་གཉེན་པོ་དགེ་བ་ལ་འབད་ན་སྡིག་སྒྲིབ་དག་པར་འགྱུར་ཏེ།

ཉི་མའི་འོད་ཀྱི་མུན་པ་གསལ་བ་བཞིན་ནོ། ཁྱད་པར་ཡིག་བརྒྱའི་བཟླས་བརྗོད་ལ་འབད་པའི་ཕན་ཡོན་ནི། རྡོ་རྗེ་རྩེ་མོ་ལས། མཚམས་མེད་ལྔ་པོ་བྱེད་པ་ཡང༌། ། རྡོ་རྗེ་སེམས་དཔའ་དང་འདྲར་འགྱུར། ། ཕྱག་རྒྱ་ཐམས་ཅད་འགྲུབ་འགྱུར་ཞིང༌། ། ཐམས་ཅད་འགྲུབ་པར་ཐེ་ཚོམ་མེད། ། ཅེས་དང༌། ཡོ་ག་ཨ་ཝ་ཏཱ་ར་ལས། འདི་ནི་ཡི་གེ་བརྒྱ་པའི་སྙིང་པོའོ། ཨོཾ་བཛྲ་ས་ཏྭ་ནས་ཨཱཿའདི་སྐད་བརྗོད་པས་མཚམས་མེད་པ་ལྔ་བྱས་པ་དང༌།
དེ་བཞིན་གཤེགས་པ་ཐམས་ཅད་བསླུ་བ་དང༌། དམ་པའི་ཆོས་སྤོང་བ་དང༌། ཉེས་པ་བྱེད་པའི་ལས་ཐམས་ཅད་བྱེད་པ་ཡང༌། དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱ་སྒྲུབ་པ་པོ་ལ་རྡོ་རྗེ་སེམས་དཔའ་བརྟན་པར་གྱུར་ནས་ཚེ་འདི་ཉིད་རང་ལ་འདོད་པའི་དངོས་གྲུབ་ཐམས་ཅད་མྱུར་དུ་ཐོབ་སྟེ། རྡོ་རྗེ་དངོས་གྲུབ་བམ། རྡོ་རྗེའི་སེམས་དཔའི་དངོས་གྲུབ་ནས་དེ་བཞིན་གཤེགས་པའི་དངོས་གྲུབ་མཆོག་གི་བར་དུ་ཐོབ་པར་འགྱུར་རོ། ། ཞེས་གསུངས་ཤིང༌། སྔ་འགྱུར་དྲི་མེད་བཤགས་རྒྱུད་ལས། འདི་དག་དུས་ཅིག་ལ་ལན་བརྒྱ་རྩ་བརྒྱད་བཟླས་ན་ཉམས་ཆགས་ཐམས་ཅད་སྐོང་སྟེ་ངན་སོང་དུ་ལྟུང་བའི་ལས་ཀྱི་སྒྲིབ་པ་ལས་ཐར་པར་འགྱུར་རོ། ། ཚེ་འདི་ལའང་དེ་བཞིན་གཤེགས་པ་རྣམས་ཀྱི་སྲས་ཀྱི་དམ་པར་དགོངས་ནས་བསྲུང་ཞིང་སྐྱོབ་པར་མཛད་ལ།
ཤི་འཕོས་ནས་ཀྱང་བདེ་བར་གཤེགས་པ་རྣམས་ཀྱི་སྲས་ཀྱི་ཐུ་བོར་འགྱུར་བ་གདོན་མི་ཟའོ། ། ཞེས་གསུངས། བསྟན་བཅོས་སྙིང་པོ་རྒྱན་ལས་ཀྱང༌། ཡི་གེ་བརྒྱ་པ་ཆོ་ག་བཞིན། ། ཉི་ཤུ་རྩ་ནི་རེ་རེ་བཟླས། ། ལྟུང་སོགས་བྱིན་གྱིས་བརླབ་འགྱུར་པས། ། འཕེལ་བ་རུ་ནི་མི་འགྱུར་ཞེས། ། གྲུབ་པ་མཆོག་རྣམས་ཀྱིས་བཤད་པས། ། ཐུན་མཚམས་སུ་ནི་སྤྱད་པར་བྱ། ། འབུམ་ཕྲག་ཏུ་ནི་བཟླས་གྱུར་ན། །
རྣམ་པར་དག་པའི་བདག་ཉིད་འགྱུར། ། ཞེས་པ་འདི་ནི་ཐུན་རེར་ཉེར་གཅིག་རེ་བཟླས་པས་ལྟུང་སོགས་བྱིན་གྱིས་རློབ་པས་འཕེལ་བར་མི་ནུས་ལ། རྒྱུན་མཐུད་པའི་འབུམ་དུ་ལོངས་པས་ནི་རྣམ་པར་དག་པའི་བདག་ཉིད་དུ་འགྱུར་ཞེས་བསྟན་པས་དེང་སང་ཐུན་བཞིར་ཉེར་གཅིག་ཏུ་བཟླ་བ་དང༌། བསྙེན་ཚད་འབུམ་དུ་བྱེད་སྲོལ་ཡང་ལུང་འདིའི་དགོངས་པར་འོང་ལ། འཕྲལ་དགོས་ཀྱི་རྩ་བའི་མདོ་ལས། ། འབུམ་ཕྲག་གཅིག་བཟླས་ན་མཚམས་མེད་པ་ལྔའི་ལས་བྱས་པ་ཡང་དག་པར་བྱེད་དོ། ། འབུམ་ཕྲག་གཉིས་བཟླས་ན་དེ་བཞིན་གཤེགས་པས་ལུང་སྟོན་ཅིང་སྐྱེ་བ་དྲན་པར་འགྱུར་རོ། འབུམ་ཕྲག་གསུམ་བཟླས་ན་དེ་བཞིན་གཤེགས་པ་ཐམས་ཅད་ཀྱི་ཞལ་མཐོང་བར་འགྱུར་རོ། ། ཞེས་གསུངས་པ་སོགས་ཀྱི་ཕན་ཡོན་རྒྱ་ཆེར་དྲན་པས་ཉམས་ལེན་དུ་བསྟར་འཚལ་ལོ། ། ཞེས་བརྗོད་དོ།།
༈ །།གསུམ་པ་ཚོགས་རྫོགས་པར་བྱེད་པ་མཎྜལ་གྱི་ཁྲིད་ལ་ཡང༌། སྤྱིར་ཚོགས་བསག་པའི་ཐབས་ལ་འབད་དགོས་པར་བསྟན་པ། བྱེ་བྲག་ཏུ་མཎྜལ་འབུལ་བའི་ཁུངས་དང༌། ཚོགས་ཞིང་གི་མཎྜལ་བསྐྱེད་པ། མཆོད་པའི་མཎྜལ་འབུལ་ཚུལ། རྟགས་དང་ཕན་ཡོན་གྱི་ཁྱད་པར་བཤད་པ་ལྔ་ལས། དང་པོ་སྤྱིར་ཚོགས་བསག་གི་ཐབས་ལ་འབད་དགོས་པར་བསྟན་པ་ནི། དེ་ཡང་བྱང་ཆུབ་སེམས་དཔའ་རྣམས་ཀྱིས་སངས་རྒྱས་སྒྲུབ་པའི་རྒྱུར་བསག་པར་བྱ་བའི་ཚོགས་ནི། བསོད་ནམས་དང་ཡེ་ཤེས་ཀྱི་ཚོགས་གཉིས་ཡིན་ཏེ། མདོ་སྡེ་རྒྱན་ལས།
བྱང་ཆུབ་སེམས་དཔའ་རྣམས་ཀྱི་ཚོགས། ། བསོད་ནམས་ཡེ་ཤེས་མཚུངས་པ་མེད། ། གཅིག་གིས་འཁོར་བར་མངོན་མཐོ་བྱེད། ། གཞན་ནི་ཉོན་མོངས་མེད་པར་འཁོར། ། སྦྱིན་དང་ཚུལ་ཁྲིམས་བསོད་ནམས་ཀྱི། ། ཚོགས་ཡིན་ཤེས་རབ་ཡེ་ཤེས་ཀྱི། ། གསུམ་པོ་གཞན་ནི་གཉིས་ཀའི་སྟེ། ། ལྔ་ཆར་ཡང་དི་ཡེ་ཤེས་ཚོགས། ། ཞེས་གསུངས་པ་ལྟར། བསོད་ནམས་ཀྱི་ཚོགས་ནི་སྦྱིན་པ་དང་ཚུལ་ཁྲིམས།
ཡེ་ཤེས་ཀྱི་ཚོགས་ནི་ཤེས་རབ། གཞན་གསུམ་ལ་བསོད་ནམས་དང་ཡེ་ཤེས་གཉིས་ཀའི་ཆ་ཤས་ཡོད་དེ། བཟོད་པ་ལ་གནོད་པར་ཇི་མི་སྙམ་པ་དང༌། སྡུག་བསྔལ་དང་དུ་ལེན་པ་ནི་བསོད་ནམས། ཆོས་ལ་ངེས་པར་སེམས་པའི་བཟོད་པ་ནི་ཡེ་ཤེས་ཀྱི་ཚོགས་གཙོ་ཆེ། བརྩོན་འགྲུས་ལ་ཚོགས་གཉིས་སོ་སོར་རྩོལ་བ་གཉིས། བསམ་གཏན་ལ་ཀུན་རྫོབ་དང་དོན་དམ་པར་དམིགས་པའི་དབྱེ་བས་བསོད་ནམས་དང་ཡེ་ཤེས་ཀྱི་ཚོགས་སོ། ། གང་ཤེར་ཕྱིན་གྱིས་ཟིན་པ་ན་ཕར་ཕྱིན་གཞན་ལྔའང་ཡེ་ཤེས་ཀྱི་ཚོགས་ཡིན་པས་ཐམས་ཅད་ཀྱང་ཡེ་ཤེས་ཀྱི་ཚོགས་སུ་འགྱུར་བ་དང༌། སྦྱིན་སོགས་ལྔ་བསོད་ནམས་ཀྱི་ཚོགས་ཡིན་པ་བཞིན་དུ་ཤེར་ཕྱིན་ལས་ཀྱང་བསོད་ནམས་ཀྱི་འབྲས་བུ་འཕེལ་བས་བསོད་ནམས་ཀྱི་ཚོགས་སུ་འགྱུར་བའི་སྐབས་ཡོད་པའི་ཕྱིར་ན་དྲུག་པོ་ཐམས་ཅད་བསོད་ནམས་ཀྱང་ཡིན་ལ་ཡེ་ཤེས་ཀྱང་ཡིན་པས་སྤྱོད་པ་དངོས་སམ། ངོ་བོའི་སྒོ་ནས་ཚོགས་གཉིས་གཅིག་ཏུ་རྣམ་པར་བཞག་ལ།
ཚོགས་གཉིས་ལས་བསོད་ནམས་ཀྱི་དགོས་འབྲས་ནི། རྒྱལ་སྲས་རྣམས་འཁོར་བར་གནས་ནས་འགྲོ་བའི་དོན་བྱེད་པའི་ཚེ་གཞན་དོན་སྤྱོད་པ་ལ་མཐུ་དང་ལྡན་པའི་མངོན་མཐོའི་ཆོས་རྣམས་ཐོབ་ཅིང་མཐར་ཐུག་གཟུགས་སྐུ་གཉིས་ཀྱི་སྒོ་ནས་སེམས་ཅན་གྱི་དོན་བྱེད་པ་ཡིན་ལ། ཡེ་ཤེས་ཀྱི་དགོས་འབྲས་ནི། གནས་སྐབས་སུ་འགྲོ་བའི་དོན་དུ་འཁོར་བར་སྤྱོད་པའི་ཚེ་ཉོན་མོངས་མེད་ཅིང་ཐབས་ལ་མཁས་པའི་ཡེ་ཤེས་ལ་འཇུག་པ་དང༌། མཐར་ཐུག་ཏུ་རང་དོན་ཆོས་ཀྱི་སྐུ་འགྲུབ་པར་བྱེད་དོ། ། ཁྱད་པར་ཁྲིད་ཀྱི་སྔོན་འགྲོའི་སྐབས་འདིར། ཚོགས་བསག་པ་ལ་འབད་དགོས་ཏེ། དེ་ཡང་ཚོགས་གསོག་ཐབས་དངོས་ཕྱག་རྒྱ་ཆེན་པོའི་རྣལ་འབྱོར་ཡིན་ཡང༌། སྔ་མའི་བསགས་རྒྱབ་ཁྱད་པར་ཅན་ཡོད་ན་མ་གཏོགས། རང་རྒྱུད་ལ་དགེ་ཚོགས་བསགས་པའི་གཞི་རྟེན་ཞིག་མེད་ན།
དགེ་བའི་བག་ཆགས་ཡོད་ཀྱང་འཕྲལ་དུ་སད་མི་ནུས་པས། ལམ་དངོས་གཞིའི་ཉམས་མྱོང་འཕྲལ་དུ་སྐྱེ་དཀའ་ཞིང༌། ཅུང་ཟད་སྐྱེས་ནའང་བུལ་ལ་རླབས་ཆུང་བ་དང་འཕེལ་སྐྱེད་མི་འབྱུང༌། དགེ་བའི་ཚོགས་ཁྱད་པར་ཅན་གསར་དུ་སྒྲུབ་ན། དེས་དགེ་བའི་བག་ཆགས་སད་པས་ཉམས་རྟོགས་རྒྱུད་ལ་མྱུར་དུ་སྐྱེ་ཞིང་སྟོབས་འཕེལ་བ་ཡིན་པས་ཚོགས་བསག་པ་ལ་ནན་ཏན་གྱིས་འབད་དགོས་སོ། ། གཉིས་པ་བྱེ་བྲག་ཏུ་མཎྜལ་འབུལ་བའི་ཁུངས་བསྟན་པ་ནི། དེ་ལྟར་ཚོགས་བསག་པའི་ཐབས་ཀྱང་དཀའ་ཚེགས་ཆུང་ངུས་དོན་ཆེན་པོ་ཐོབ་པར་བྱེད་ནུས་པ་ནི་མཆོད་པའི་མཎྜལ་བྱེད་པ་འདི་ཡིན་ལ། དེ་ཡང་མཎྜལ་ཞེས་པ་སྙིང་པོ་ལེན་པའི་དོན་ཡིན་པས་བསོད་ནམས་ཀྱི་ཚོགས་ཁྱད་པར་ཅན་དངོས་སུ་བསྐྱེད་ནས་ཡེ་ཤེས་ཀྱི་ཚོགས་དམ་པ་རྒྱུད་ནས་རྫོགས་པར་བྱེད་པ་སྟེ་གཙོ་བོར་ཀུན་རྫོབ་པའི་མཎྜལ་གྱི་དབང་དུ་བྱས་པའོ། ། ཚུལ་འདི་ལ་ནན་ཏན་དུ་བྱ་དགོས་པའང༌། གསེར་འོད་དམ་པའི་མདོ་ལས།
གང་ཚེ་འཁོར་ལོས་བསྒྱུར་པའི་རྒྱལ་པོར་གྱུར། ། དེ་ཚེ་རྒྱ་མཚོར་བཅས་བའི་ས་རྣམས་དང༌། ། གླིང་བཞི་རིན་ཆེན་གང་བར་བྱས་པ་ཡང༌། ། སྔོན་གྱི་རྒྱལ་བ་དག་ལ་ངས་ཕུལ་ལོ། ། ཞེས་སོགས་དང༌། ཁྱད་པར་དུ་གསང་བ་འདུས་པའི་རྩ་རྒྱུད་ལེའུ་བརྒྱད་པ་ལས། ཞིང་འདིར་རིན་ཆེན་སྣ་བདུན་གྱིས། ། མཁས་པ་དག་གིས་ཡོངས་བཀང་ལ། ། དངོས་གྲུབ་འདོད་པ་སྦྱིན་པའི་ཕྱིར། ། ཉིན་རེ་ཤེས་རབ་ཅན་གྱིས་དབུལ། །
ཞེས་གསུངས་ལ། དེའི་འགྲེལ་པ་སྒྲོན་གསལ་ལས་ཀྱང༌། བླ་མ་ལ་ཁྱད་པར་ཅན་གྱི་རྫས་དབུལ་བར་བྱ་བའི་དོན་དུ་ཆད་མེད་ཡོངས་སུ་ཆད་པ་མེད་པར་བསྟན་པར་བྱ་བའི་ཕྱིར། ཞིང་འདིར་རིན་ཆེན་སྣ་བདུན་གྱིས་ཞེས་བྱ་བ་ལ་སོགས་པ་གསུངས་ཏེ། པདྨ་རཱ་ག་དང༌། ཨིནྡྲ་ནཱི་ལ་དང༌། བེ་ཌཱུརྻ་དང༌། མརྒད་དང༌། རྡོ་རྗེ་དང༌། མུ་ཏིག་དང༌།
བྱུ་རུ་ཞེས་བྱ་བའི་རིན་པོ་ཆེ་སྣ་བདུན་གྱིས་ཡོངས་སུ་བཀང་བའི་ཞིང་འདི་ཉིན་རེ་བཞིན་དབུལ་བར་བྱ་བའམ། བུད་མེད་དང༌། སྐྱེས་པ་དང༌། རིན་པོ་ཆེ་དང༌། འཁོར་ལོ་དང༌། རལ་གྲི་དང༌། གླང་པོ་དང༌། རྟ་རིན་པོ་ཆེ་ཡང་མཁས་པ་སྟེ། བསོད་ནམས་དང༌། ཡེ་ཤེས་ཀྱི་ཚོགས་ལ་མཁས་པས་ཉིན་རེ་བཞིན་ཡང་དབུལ་བར་བྱའོ། །
ཤེས་རབ་ཅན་ནི་ཤེས་རབ་ཀྱི་མཐར་ཐུག་པའི་ཡེ་ཤེས་དང་ལྡན་ཞིང༌། ཡེ་ཤེས་འདོད་པས། བླ་མ་ལས་གཉིས་སུ་མེད་པའི་ཡེ་ཤེས་སོ་སོར་རྟོགས་པར་བྱ་བར་འདོད་ཅིང༌། དེའི་མན་ངག་གིས་ཕྱག་རྒྱ་ཆེན་པོའི་དངོས་གྲུབ་སྒྲུབ་པར་འདོད་པའི་ཤེས་རབ་ཅན་གྱིས་དབུལ་བར་བྱ་ཞིང༌། བསམ་གཏན་གྱིས་ཀྱང་ཐམས་ཅད་བསྐྱེད་པར་བྱའོ། ། ཞེས་གསུངས་ཤིང༌། རྗེ་བཙུན་སྤྱན་རས་གཟིགས་ཀྱི་དོན་དམ་པའི་བསྙེན་པ་ལས་ཀྱང༌། ཐུན་མཚམས་སུ་ནི་ཤིན་ཏུ་རྣམ་པར་དག་པ་ཡིས། ། ཁ་དང་ལག་པ་རྐང་པ་དག་ནི་ཁྲུས་བྱས་ཏེ། ། མེ་ཏོག་ཡང་དག་བླངས་ནས་བླ་མའི་སྤྱན་སྔར་ནི། །
རྒྱལ་བ་རྣམས་ཀྱི་དཀྱིལ་འཁོར་ཤིན་ཏུ་ཟླུམ་པར་བྱ། ། བླ་མའི་ཞབས་ཀྱི་ཆུ་སྐྱེས་མེ་ཏོག་གིས་མཆོད་ཅིང༌། ། ཤིན་ཏུ་གུས་པས་སྤྱི་བོར་ལག་པས་ཕྱག་བྱའོ། ། ཞེས་གསུངས་པ་དང༌། བླ་མ་ལྔ་བཅུ་པ་ལས། མཆོག་ཏུ་དད་པས་དུས་གསུམ་དུ། ། དཀྱིལ་འཁོར་མེ་ཏོག་བཅས་ཐལ་མོས། ། སྟོན་པ་བླ་མ་བསྙེན་བཀུར་ཞིང༌། ། ཞབས་ལ་མགོ་བོས་ཕྱག་བྱའོ། ། ཞེས་གསུངས་པ་སོགས་ཀྱིས་སོ། །
མཎྜལ་མ་ཕུལ་པའི་ཉེས་དམིགས་ཀྱང་གྲུབ་ཆེན་ཀ་མ་པ་ལས་མཛད་པའི་མཎྜལ་གྱི་ཆོ་གར། དེ་ལྟར་མ་བྱས་ཉེས་དམིགས་ནི། ། རྫོགས་ལ་བརྟན་པ་མ་ཐོབ་པར། ། མཎྜལ་འཇོག་ན་མཁའ་འགྲོས་གསོད། ། དེ་བས་ནན་ཏན་གུས་པར་བྱ། ། ཞེས་ས་ལམ་གྱི་རྟོགས་པ་བརྟན་པོ་མ་ཐོབ་པར་དུ་ཀུན་རྫོབ་ཀྱི་མཎྜལ་འཇོག་ཏུ་མི་རུང་བར་གསུངས་པ་སོགས་ཡོད་དོ། ། གསུམ་པ་ཚོགས་ཞིང་གི་མཎྜལ་བསྐྱེད་པའི་ཚུལ་ནི། རང་གི་མདུན་གྱི་ནམ་མཁར་ཚད་མེད་པ་བཞི་དང་འཕྲིན་ལས་བཞིའི་རང་བཞིན་གྱི་རི་རབ་དངུལ་དང་བཻ་ཌཱུརྻ་དང༌། པདྨ་རཱ་ག་དང༌། གསེར་ཏེ་རིན་པོ་ཆེ་སྣ་བཞི་ལས་གྲུབ་པ་བང་རིམ་བཞི་དང་ལྡན་པ་རྒྱ་ཁྱོན་ཚད་མེད་པའི་སྟེང་དུ་སྣ་ཚོགས་པདྨ་འདབ་མ་བཞི་པའི་ལྟེ་བར་མི་འཇིགས་པ་བཞི་ལྡན་དུ་མཚོན་པ་སེང་གེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲི་པདྨ་ཟླ་ཉི་བརྩེགས་པའི་གདན་ལ་རྩ་བའི་བླ་མ་རྡོ་རྗེ་འཆང་གི་རྣམ་པར་བཞུགས་པ་ལ་བརྒྱུད་པའི་བླ་མས་བསྐོར་བ།
མདུན་གྱི་འདབ་མར་སྟོབས་བཅུའི་མཚོན་བྱེད་གླང་ཆེན་གྱིས་བཏེག་པའི་རིན་པོ་ཆེའི་ཁྲི་ལ་ཡི་དམ་གཙོ་འཁོར། གཡས་སུ་རྫུ་འཕྲུལ་གྱི་རྐང་པ་བཞི་མངའ་བའི་རྟ་མཆོག་གི་ཁྲི་ལ་སངས་རྒྱས་གཙོ་འཁོར། རྒྱབ་ཏུ་དབང་བཅུ་མངའ་བ་རྨ་བྱའི་ཁྲི་ལ་ཡུམ་ཆེན་མོ་གླེགས་བམ་གྱི་ཚོགས་བཅས། གཡོན་དུ་ཐོགས་པ་མེད་པའི་སྟོབས་ཤུགས་དང་ལྡན་པ་མཁའ་ལྡིང་དམ་ཤང་ཤང་གིས་བཏེག་པའི་ཁྲི་ལ་འཕགས་པ་ཐུགས་རྗེ་ཆེན་པོ་གཙོ་འཁོར། བར་མཚམས་ཐམས་ཅད་དུ་དཔའ་བོ་མཁའ་འགྲོ་དམ་པ་ཆོས་སྐྱོང་བའི་སྲུང་མ་ནོར་ལྷ་གཏེར་བདག་དང་བཅས་པས་ཡོངས་སུ་གང་བ་འོད་ཟེར་གྱི་འཕྲེང་བ་འབར་བའི་ཀློང་ན་བདག་ལ་དགྱེས་པ་ཆེན་པོས་བཞུགས་པར་གསལ་འདེབས་པའོ། ། བཞི་པ་མཆོད་པའི་མཎྜལ་འབུལ་བ་ནི། ཡན་ལག་བདུན་པ་འབུལ་བའི་ཁོངས་སུ་མཛད་པའི་ཕྱག་བཞེས་ལྟར་བྱ་བ་ཉིད་ལེགས་པས་ན། དེ་ལ་སངས་རྒྱས་ཕལ་བོ་ཆེའི་མདོ་ལས་བྱུང་བ་འཕགས་པ་བཟང་པོ་སྤྱོད་པའི་སྨོན་ལམ་གྱི་རྒྱལ་པོའི་ཐོག་མའི་ཡན་ལག་བདུན་པ་སྟེ། དེའི་དང་པོ་ཕྱག་འཚལ་བ་ལ་ཐོག་མར་སྒོ་གསུམ་གཅིག་ཏུ་འདུད་པའི་ཕྱག་བྱ་བ་ནི། ཇི་སྙེད་སུ་དག་སོགས་ཏེ།
དེ་ཡང་ཕྱག་བགྱིའོ་ཞེས་པ་བཤད་གཞིར་བྱས་གང་ལ་ན་ཇི་སྙེད་དེ་གྲངས་ཀྱི་སྒོ་ནས་བགྲང་བ་ལས་འདས་ཤིང༌། སུ་དག་སྟེ་མིང་གི་སྒོ་ནས་ཚད་ལས་འདས་པའི་སངས་རྒྱས་བཅོམ་ལྡན་འདས་ཕྱོགས་བཅུའི་འཇིག་རྟེན་ན་འདས་མ་འོངས་ད་ལྟར་དུས་གསུམ་དུ་གཤེགས་ཤིང་བཞུགས་པ་མིར་སྐྱེ་བ་སྟོན་པ་དང༌། ཐམས་ཅད་ལ་འཇིགས་པ་དང་བྲལ་བའི་མི་ཡི་སེང་གེར་གྱུར་པ་ཀུན་ལའོ། ཕྱོགས་རེ་བརྗོད་པ་ཡང་ཀུན་ཞེས་པའི་སྒྲ་འཇུག་པ་ཕྱོགས་འདིའི་མི་ཀུན་འདུས་པ་ཞེས་པ་ལྟ་བུ་ཡིན་ནམ་སྙམ་པ་བསལ་བའི་ཕྱིར་ལྷག་མ་ཅུང་ཟད་ཀྱང་མ་ལུས་པར་བྱས་པའི་སངས་རྒྱས་དེ་དག་ཐམས་ཅད་ལ་ཞེས་པའོ། གང་གིས་ན་ཚོགས་རྒྱ་ཆེན་པོ་དོན་དུ་གཉེར་བའི་གང་ཟག་བདག་གིས་སོ། ཚུལ་ཇི་ལྟར་ན་ལུས་དང་ངག་དང་ཡིད་དང་བ་སྟེ་ཉོན་མོངས་པའི་རྙོག་པ་དང་བྲལ་བས་སོ། ། སྒོ་གསུམ་སོ་སོའི་ཕྱག་ལས་ཐོག་མར་ལུས་ཀྱི་ཕྱག་ནི། བཟང་པོ་སྤྱོད་པའི་སོགས་ཏེ། གང་ལ་ན་སྡིག་པའི་ཆོས་ཐམས་ཅད་ལས་རྒྱལ་བ་ཕྱག་འོས་ཀུན་ལའོ། ཚུལ་ཇི་ལྟར་ན་བཟང་པོ་སྤྱོད་པའི་སྨོན་ལམ་གྱི་སྟོབས་དག་གིས་རྒྱལ་བ་སངས་རྒྱས་ཐམས་ཅད་མངོན་དུ་བཞུགས་པར་ཡིད་ཀྱིས་མོས་ཏེ།
སངས་རྒྱས་ཀྱི་ཞིང་མ་ལུས་པ་དག་གི་རྡུལ་ཇི་སྙེད་པ་དང་གྲངས་མཉམ་པའི་ལུས་རབ་ཏུ་བཏུད་པས་སོ། ། ཡིད་ཀྱི་ཕྱག་ནི་རྡུལ་གཅིག་སྟེང་ན་སོགས་ཏེ། རྡུལ་གཅིག་གི་སྟེང་ན་ཡང་རྡུལ་ཇི་སྙེད་པའི་གྲངས་དང་མཉམ་པའི་གཙོ་བོ་སངས་རྒྱས་རྣམས་འཁོར་སངས་རྒྱས་ཀྱི་སྲས་ཀྱིས་བསྐོར་བའི་དབུས་སུ་བཞུགས་པ་དག་ཏུ་མོས་པར་བྱ་ཞིང༌། དེ་ཡང་ཡུལ་ལམ་ཕྱོགས་སམ་འཇིག་རྟེན་གྱི་ཁམས་གཅིག་ཙམ་དུ་མ་ཟད་ཚུལ་དེ་ལྟར་ཆོས་ཀྱི་དབྱིངས་ནམ་མཁའི་མཐར་གཏུགས་པ་རྣམས་ཀྱི་ཡུལ་མ་ལུས་པ་ཐམས་ཅད་རྒྱལ་བ་སྲས་དང་བཅས་པ་དག་གིས་གང་བར་མོས་ཏེ་ཡིད་ཀྱིས་འདུད་པའོ། ། ངག་གི་ཕྱག་ནི། དེ་དག་བསྔགས་པ་སོགས་ཏེ་བདག་གིས་བསྟོད་དོ་ཞེས་པའོ། གང་ལ་ན་བདེ་བར་གཤེགས་པ་ཐམས་ཅད་དོ། ཚུལ་ཇི་ལྟར་ན། བདེ་གཤེགས་དེ་དག་གི་བསྔགས་པ་བསྐལ་པའི་བར་དུ། བརྗོད་ཀྱང་མི་ཟད་པ་རྒྱ་མཚོ་ལྟར་མང་བ་རྣམས་དབྱངས་ཀྱི་ཡན་ལག་ལྔའམ་དྲུག་ཅུ་སོགས་རྒྱ་མཚོ་ལྟར་མང་བའི་སྒྲ་ཀུན་གྱིས་རྒྱལ་བ་ཀུན་གྱི་ཇི་ལྟ་ཇི་སྙེད་ཀྱི་ཡོན་ཏན་རྣམས་རབ་ཏུ་བརྗོད་ཅིང་གསལ་བར་བྱས་ནས་སོ།
འདིར་དབྱངས་ཀྱི་ཡན་ལག་ཅེས་པར་ཀླུ་སྒྲུབ་དང་ཕྱོགས་གླང་རྒྱན་བཟང་པོའི་འགྲེལ་པ་རྣམས་ལས་ཡན་ལག་གི ། ནི་ཡོན་ཏན་གྱི་རྣམ་གྲངས་ཏེ། འདི་ལྟར་ཉན་ཐོས་ཀྱི་ཐེག་པ་ལས་ནི་སངས་རྒྱས་བཅོམ་ལྡན་འདས་ཀྱི་གསུང་དབྱངས་ཡན་ལག་ལྔ་དང་ལྡན་པ་ཞེས་འབྱུང་ལ། ཐེག་པ་ཆེན་པོ་ལས་ནི་ཡན་ལག་དྲུག་ཅུ་དང་ལྡན་པ་དང༌། ཡན་ལག་ཚད་མེད་པ་དང་ལྡན་པ་ཞེས་འབྱུང་ངོ༌། ཞེས་བཤད་ལ། ཡན་ལག་ལྔ་ནི་རྣམ་བཤད་རིག་པ་ལས། (Dདབྱངས་ཀྱི་ཡན་ལག་ལྔ་)ནི་(Eའབྲུག་སྒྲ་ལྟར་ཟབ་པ་དང༌། སྙན་ཅིང་འཇེབས་པ་ལ་རྣ་བར་སྙན་པ་དང༌། ཡིད་དུ་འོང་ཞིང་དགའ་བར་བྱེད་པ་དང༌།
རྣམ་པར་གསལ་ཞིང་རྣམ་པར་རིག་པར་བྱེད་པ་དང༌། མཉན་འོས་ཤིང་མི་མཐུན་པ་མེད་པ་)སྟེ། ཞེས་འབྱུང་ངོ༌། ། འཇམ་དབྱངས་བུདྡྷས། འདིར་དབྱངས་ནི་བསྟོད་པ་ཡིན་ལ། དེའི་ཡན་ལག་ནི་རྒྱུ་སྟེ་ལྕེའོ། རྒྱ་མཚོ་ཞེས་པ་མང་བའི་དོན་དུ་བཟུང་ངོ༌། ། ཞེས་གསུངས་པ་ནི། ཤཱཀྱ་བཤེས་གཉེན་གྱི་འགྲེལ་པར། དབྱངས་ཀྱི་ཡན་ལག་ནི་དབྱངས་འགྲུབ་པའི་རྒྱུ་སྟེ།
ལྕེ་དང་རྐན་ལ་སོགས་པའོ། ། ཞེས་འབྱུང་བ་དང་མཐུན་ནོ། ། དེ་ནས་མཆོད་པའི་ཡན་ལག་གི་གཙོ་བོ་མཎྜལ་འབུལ་བ་ལ། འབྱོར་ལྡན་ཞིག་ན་གསེར་དངུལ་སོགས་རིན་པོ་ཆེ་མཆོག་ལས་གྲུབ་པའམ། མ་འབྱོར་ན་འཁར་བ་ལྟ་བུའི་རིན་པོ་ཆེ་ཕལ་པའམ། དེ་ཡང་མེད་ན་རྫ་དང་ཤིང་ལས་བྱས་པ་སོགས་གས་ཆག་མེད་པ་སྟེ། རིམ་བཞིན་སོར་བཞི་དང་མཐོ་གང་ཁྲུ་གང་ལས་མི་ཆུང་བ་ཞེས་བླ་མ་ཕལ་ཆེར་བཞེད་ཅིང༌། འབྱོར་ན་ནི་རིན་ཆེན་མཆོག་གི་མཎྜལ་ཡང་ཇི་ཙམ་ཆེ་ཞིང་བཟང་སྟེ་མཎྜལ་དེའི་རྡུལ་གྲངས་དང་མཉམ་པའི་འཁོར་ལོས་བསྒྱུར་བའི་རྒྱལ་པོ་ཐོབ་པ་སོགས་བཤད་པས་སོ། མཁས་པ་འགའ་ཞིག་མཎྜལ་གྱི་རྒྱ་འགངས་ཆེ་བ་ལས་རྒྱ་ཆེ་བ་ཉིད་བཟང་བར་གསུང་བའང་ཕན་ཡོན་དེ་ལ་བསམ་པ་ཡིན་མོད། རྒྱུ་ཁྱད་པར་འཕགས་ན་འབྲས་དུས་ཀྱི་དངོས་པོ་ཡང་རྣམ་པར་དག་པ་ཉིད་ཐོབ་པར་རྒྱལ་བ་གོང་མ་རྟེན་འབྲེལ་ལ་མངའ་བརྙེས་པ་དག་གསུང་ཞིང་རིག་པས་ཀྱང་འགྲུབ་པས་གཅིག་ཏུ་འཐད་པ་ཁོ་ནར་ཡང་མ་མངོན་ནོ། །
ཚོམ་བུའང་རིན་པོ་ཆེ་དང་དྲི་ཞིམ་ཡིད་དུ་འོང་བའི་མེ་ཏོག་གསར་པའམ་མིན་ཀྱང་མ་གྲུམས་ཤིང་དྲི་མས་མ་གོས་པའི་འབྲུ་དཀར་གྱིས་བྱ་སྟེ། འབྱོར་ན་སྔ་མ་ཁ་གསོ་ཙམ་མིན་པར་རེ་རེ་བཞིན་ཚོམ་བུ་སྔ་མ་བསལ་ནས་གསར་དུ་འགོད་ཅིང༌། ཚོམ་བུ་རྙིང་པ་རྣམས་ཀྱང་ཕྱིས་བླ་མ་དཀོན་མཆོག་ལ་འབུལ་བ་ལས་རང་གིས་ལོངས་མི་སྤྱོད། དྲི་ཆབ་ཀྱང་སྐམ་རེས་ཀྱིས་བྱུག་པས་རླན་དང་མ་བྲལ་བར་བྱ་ལ་འབུལ་ཚུལ་ནི། ལག་གཡོན་པར་འབྲུ་ཅུང་ཟད་ཙམ་དང་བཅས་པས་མཎྜལ་བཟུང་བ། སེམས་རྒྱུད་དྲི་མ་མེད་པར་མཚོན་ཕྱིར་ལེགས་པར་ཕྱིས་ལ། སྙིང་རྗེ་བྱང་སེམས་ཀྱི་རླན་དང་མ་བྲལ་བ་མཚོན་བྱེད་དྲི་དང་བ་བྱུང་ལྔ་སྦྱར་བའི་ཆུས་བྱུག་ཅིང༌། ཨོཾ་བཛྲ་བྷཱུ་མི་ཨཱཿཧཱུཾ་ཞེས་བརྗོད་པས་དབང་ཆེན་གསེར་གྱི་ས་གཞིར་བསྒོམ། དེ་ནས་གཡས་པའི་གུང་མོའམ་སྲིན་ལག་གིས་འཁོར་ཡུག་ཏུ་བསྐོར་ནས། ཨོཾ་བཛྲ་རེ་ཥེ་ཨཱཿཧཱུཾ།
ཞེས་བརྗོད་པས་ཕྱི་ལྕགས་རིའི་འཁོར་ཡུག་གིས་བསྐོར་བར་བསམ་ལ་དེ་ནས་ལག་པ་གཡས་མ་བཏེག་པ་ཉིད་ཀྱིས་དབུས་སུ་མེ་ཏོག་བཞག་སྟེ་ཧཱུཾ་ཞེས་བརྗོད་པས་བགེགས་བསལ་ནས། ཚོམ་བུ་རྣམས་རིམ་པར་འགོད་ཅིང༌། དབུས་སུ་རིའི་རྒྱལ་པོ་རི་རབ་རིན་ཆེན་བཞི་ལས་གྲུབ་ཅིང་བང་རིམ་བཞི་པ་གསེར་རི་བདུན་དང་རོལ་མཚོ་བདུན་ཕྱིའི་རྒྱ་མཚོ་རྣམས་ཀྱིས་བསྐོར་བ། ཤར་ལུས་འཕགས་པོ། ལྷོ་འཛམ་བུ་གླིང༌། ནུབ་བ་ལང་སྤྱོད། བྱང་སྒྲ་མི་སྙན། ཤར་གླིང་གི་གཡས་གཡོན་དུ་ལུས་དང་ལུས་འཕགས། ལྷོར་རྔ་ཡབ་དང་རྔ་ཡབ་གཞན། ནུབ་ཏུ་གཡོ་ལྡན་དང་ལམ་མཆོག་འགྲོ།
བྱང་དུ་སྒྲ་མི་སྙན་དང་སྒྲ་མི་སྙན་གྱི་ཟླ་སྟེ་གླིང་བཅུ་གཉིས་ལས། ཤར་གྱི་གསུམ་ཟླ་གམ། ལྷོའི་གསུམ་ཤིང་རྟའི་དབྱིབས། ནུབ་ཟླུམ་པོ། བྱང་གྲུ་བཞི་པ། རིན་པོ་ཆེའི་རི་བོ། དཔག་བསམ་གྱི་ཤིང༌། འདོད་འཇོའི་བ། མ་རྨོས་པའི་ལོ་ཏོག ། འདི་རྣམས་རིམ་བཞིན་ལྷོ་བྱང་ནུབ་ཤར་གླིང་རྣམས་ཀྱི་ལོངས་སྤྱོད་གཙོ་བོར་གྱུར་པས་ཕྱོགས་དེ་དེར་ཚོམ་བུའང་འགོད་ཅིང་སྒོམ་དུས་ཀྱང་གླིང་སོ་སོའི་ལོངས་སྤྱོད་དུ་མོས་པས་ཆོག་པར་བཞེད།
འཁོར་ལོ་རིན་པོ་ཆེ། ནོར་བུ་རིན་པོ་ཆེ། བཙུན་མོ་རིན་པོ་ཆེ། བློན་པོ་རིན་པོ་ཆེ། གླང་པོ་རིན་པོ་ཆེ། རྟ་མཆོག་རིན་པོ་ཆེ། དམག་དཔོན་རིན་པོ་ཆེ། གཏེར་ཆེན་པོའི་བུམ་པ་རྣམས་ཚོམ་བུ་གླིང་བཞིའི་ནང་ཐད་ཙམ་དུ་འགོད་ཅིང༌། མོས་པས་གླིང་བཞིའི་སྟེང་གི་ནམ་མཁའི་ཕྱོགས་མཚམས་བརྒྱད་དུའོ། ། ཡང་ན་རྒྱལ་སྲིད་སྣ་བདུན་སྟེང་གི་ནམ་མཁར་ཆ་མཉམ་དུ་བཀོད་ནས་གཏེར་བུམ་རི་རབ་ཀྱི་རྩེ་མོར་འགོད་པའང་བཞེད།
རིམ་པ་དེའི་ནང་ངོས་ཀྱི་བར་སྣང་ལ། སྒེག་མོ་མ། ཕྲེང་བ་མ། གླུ་མ། གར་མ། མེ་ཏོག་མ། བདུག་སྤོས་མ། སྣང་གསལ་མ། དྲི་ཆབ་མ་རྣམས་འགོད། རི་རབ་ཀྱི་རྒྱབ་མདུན་དུ་ཉི་ཟླ་འགོད་པ་ཤས་ཆེ་ཡང༌།
དག་སྦྱོར་གྱི་དབང་ལས་གཡས་གཡོན་དུ་འགོད་པ་ལེགས་ཤེས་གསུངས་ལ། སྒེག་མ་ལ་སོགས་པའི་ནང་སྐོར་གྱི་བར་སྣང་ལ་རིན་པོ་ཆེའི་གདུགས་ཀྱི་ཕྲེང་བ་དང༌། དེའི་ནང་ངོས་སུ་ཕྱོགས་ལས་རྣམ་པར་རྒྱལ་བའི་རྒྱལ་མཚན་གྱི་ཕྲེང་བའམ། ཡང་ན་རི་རབ་ཀྱི་སྟེང་དུ་གདུགས་དེའི་མཐའ་སྐོར་དུ་རྒྱལ་མཚན་གྱི་ཕྲེང་བ། ཡང་ན་གཡས་གཡོན་དུ་ཉི་ཟླ། མདུན་རྒྱབ་ཏུ་རྒྱལ་མཚན་དང་གདུགས་ཏེ་བཞི་སྒྲོམས་སུ་འགོད་ཅིང༌། ཕྲེང་བ་བཞིན་དུ་དམིགས་ཚེ་ཚོམ་བུ་ཡང་དེ་བཞིན་དུ་འགོད་པ་ཤེས་དགོས་སོ། ། དེ་ནས་མེ་ཏོག་གིས་དབུས་འཕྱུར་བུར་བྱས་ནས། ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པས་ཡོངས་སུ་གང་བར་དམིགས་ཏེ། མདོར་ན་སྣོད་ཀྱི་ཆ་དེ་ཀུན་རིན་པོ་ཆེ་འབའ་ཞིག་ལས་གྲུབ་པ་སྟེ།
ས་གཞི་རིན་པོ་ཆེའི་བྱེ་མ་བརྡལ་བ་ལ་ཡན་ལག་བརྒྱད་ལྡན་གྱི་ཆུས་གང་བའི་རྫིང་བུ་པདྨ་དང་ཨུཏྤལ་སོགས་ཀྱིས་ཁེབས་པ། འདོད་དགུ་སྦྱིན་པའི་ལྗོན་ཕྲེང་གིས་བསྐོར་བ་ནོར་བུའི་བ་གམ་ཅན་གྱི་ཁང་བཟང་དུ་བསྟི་བའི་སྐྱེ་འགྲོ་ཀུན་ཀྱང་གཟུགས་དང་ལང་ཚོ་རྒྱན་ཕུན་སུམ་ཚོགས་པ་སོགས་ལྷ་མིའི་ཕུན་ཚོགས་འདྲེས་མར་སྤྱོད་པའི་རང་བཞིན་ལ་ཉོན་མོངས་མེད་པས་ཁྱད་པར་དུ་བྱས་པ་དེ་ལྟར་དག་པའི་ཞིང་གི་ཡོན་ཏན་ཡོངས་སུ་རྫོགས་པ་དང༌། དམིགས་པས་འཆུན་ན་གླིང་བཞི་རི་རབ་དང་བཅས་པའི་ཚོམ་བུ་དང་པོ་དེ་ལས་འོད་ཟེར་ནམ་མཁའི་ཁམས་ཡོངས་སུ་འགེངས་པར་འཕྲོ་བའི་འོད་ཟེར་རེ་རེའི་རྩེ་མོར་རིན་པོ་ཆེའི་པདྨ་འོད་ཟེར་འབར་བ་ཡངས་ཤིང་རྒྱས་པའི་ལྟེ་བར་ཡང་གསེར་གྱི་ས་གཞི་ནས་གདུགས་རྒྱལ་མཚན་གྱི་བར་བཀོད་པ་ཡོངས་སུ་རྫོགས་པར་བསྐྱེད་དེ་འབུལ་ལ། གཞན་དུ་མོས་བློ་ཙམ་བྱའོ། ། འདི་ལ་རི་རབ་ནས་རྒྱལ་མཚན་གྱི་བར་ཚོམ་བུ་སོ་བདུན་ཡོད་པས་རྒྱས་པ་ཡིན་ལ། རི་རབ་གླིང་བཞི་གླིང་ཕྲན་རྒྱལ་སྲིད། ཉི་ཟླ་ཙམ་འགོད་པ་ཚོམ་བུ་ཉེར་གསུམ་མ་སྟེ་འབྲིང་པོ། རི་རབ་གླིང་བཞི་ཉི་ཟླ་ཙམ་འགོད་པ་ཚོམ་བུ་བདུན་མ་སྟེ་བསྡུས་པའོ། ། ཡང་དུས་འཁོར་ལུགས་ལ་རི་རབ་གླིང་བཞི་ཤར་ནས་གཡས་བསྐོར་སྒྲ་གཅན་ཉི་མ་དུས་མེ་ཟླ་བ་སྟེ་ཚོམ་བུ་དགུ་མར་བྱེད་པའང་ཡོད་དོ། ། དེ་ཡང་ཐོག་མར་འགོད་པ་ན་རང་ལ་མདུན་བསྟན་དང༌།
འབུལ་བའི་ཚེ་གཡས་སུ་བསྐོར་ནས་འབུལ་ཡུལ་ལ་མདུན་བསྟན་དུ་བྱ་བ་ཤས་ཆེ་སྟེ་ཕྱིའི་མཎྜལ་ལོ། ། ནང་ལྟར་ན་རང་གིས་ཡོངས་སུ་བཟུང་བའི་ཡུལ་དུ་སྣང་བ་གསེར་གྱི་ས་གཞི། དེར་དྲིའི་བྱུག་པ་ཁང་པ་དང་ཁང་ཕྲན་སོགས་རི་རབ་གླིང་བཞི། སྐར་ཁུང་ཉི་ཟླ་ལ་སོགས་པའི་སྣོད་དུ་བུ་དང་ཆུང་མ་བྲན་གཡོག་ལོངས་སྤྱོད་སོགས་གཅེས་དགུའི་བཅུད་ཀྱིས་བཀང་སྟེ་འབུལ་བ་དང༌། གསང་བ་ལྟར་ན་རང་གི་པགས་པ་གསེར་གྱི་ས་གཞི། ཁྲག་བྱུག་པ། སྒལ་ཚིགས་རི་རབ། ཡན་ལག་བཞི་གླིང་བཞི། རྩ་རོ་རྐྱང་ཉི་ཟླ། བྱང་ཆུབ་སེམས་ལྷ་མིའི་འབྱོར་ཚོགས་ཏེ།
དེ་སོགས་རང་ལུས་སྣོད་བཅུད་ཀྱི་འཇིག་རྟེན་རིན་པོ་ཆེའི་འབྱུང་གནས་སུ་སྤྲོས་ཏེ་འབུལ་བ་དང༌། དེ་ཁོ་ན་ཉིད་ལྟར་ན་ནམ་མཁའ་ལྟར་འབྱམས་ཀླས་པའི་ཞིང་ཁམས་ཐམས་ཅད་ཀུན་ཏུ་བཟང་པོའི་མཆོད་སྤྲིན་གྱིས་ཡོངས་སུ་གཏམས་པ་ཉིད་དམིགས་པ་མེད་པའི་ཤེས་རབ་ཀྱིས་འཁོར་གསུམ་ཡོངས་དག་གི་ངང་དུ་འབུལ་བ་སྟེ། འདིར་ཡང་ཀུན་གཞི་གསེར་གྱི་ས་གཞི། དེ་ཉིད་ཀུན་གཞི་བྱང་ཆུབ་སེམས་དང་མ་བྲལ་བས་དྲིའི་བྱུག་པ། རང་བྱུང་གི་ཡེ་ཤེས་རི་རབ། དེ་ལས་ཚད་མེད་པ་བཞི་དང་དགའ་བ་བཞི་དང་ཡེ་ཤེས་བཞི་སོགས་འཆར་བ་གླིང་བཞི། ཐབས་ཤེས་ཟུང་དུ་འབྲེལ་བ་ཉི་ཟླ་ལ་སོགས་པས་མཚོན་པ་རང་རིག་བདེ་བ་ཆེན་པོའི་ཀློང་དུ་འབུལ་བའོ། ། ཡང་ན་མཎྜལ་གྱི་གཞི་གཙང་ཞིང་ཡིད་དུ་འོང་བ་ནི་ཡོན་ཏན་ཐམས་ཅད་ཀྱི་རྟེན་ཚུལ་ཁྲིམས་རྣམ་པར་དག་པ། ལྕགས་རིས་བདེ་སྐྱོང་ཐབས་ཀྱི་དྲན་ཤེས་བག་ཡོད། གླིང་བཞིས་དྲན་པ་ཉེར་བཞག་བཞི།
གླིང་ཕྲན་བརྒྱད་ཀྱིས་ཡང་དག་སྤོང་བ་བཞི་དང་རྫུ་འཕྲུལ་གྱི་རྐང་པ་བཞི། རི་རབ་ལྷུན་པོ་དང་རིན་པོ་ཆེའི་རི་བོ་སོགས་བཞིས་དབང་པོ་ལྔ། གཏེར་བུམ་ཉི་ཟླ་གདུགས་རྒྱལ་མཚན་ལྡས་སྟོབས་ལྔ། རྒྱལ་སྲིད་སྣ་བདུན་གྱིས་བྱང་ཆུབ་ཡན་ལག་བདུན། སྒེག་སོགས་ལྷ་མོ་བརྒྱད་ཀྱིས་འཕགས་ལམ་ཡན་ལག་བརྒྱད་དེ་བྱང་ཕྱོགས་སོ་བདུན་གྱི་དག་སྦྱོར་དུ་མཛད་པའང་མདོ་དང་ཐུན་མོང་བའི་དབང་དུ་ན་ནང་གི་མཎྜལ་ཙམ་དང༌། སྔགས་ཀྱི་ཐུན་མོང་མ་ཡིན་པ་ལ་གསང་བའམ། དེ་ཁོ་ན་ཉིད་དུ་འགྱུར་ལ། མདོར་ན་གཞི་ཕྱི་རོལ་གྱི་ཁོ་ནའི་སྟེང་དུ་ཀུན་འདུ་བའང་ཡིན་ཏེ། རྣམ་པ་མ་འདྲེས་གསལ་རྫོགས་སུ་གྱུར་པ་ལས་ཕྱི། དེ་ཡང་རང་གིས་ཡོངས་སུ་བཟུང་བའི་རྣམ་འགྱུར་དུ་ཡོད་པས་ནང༌།
དེ་དག་ཀྱང་རྩ་ཁམས་སོགས་ཀྱི་རྟེན་འབྲེལ་དུ་རིག་པས་གསང་བ། རྣམ་པ་གསལ་ལ་མི་འགག་ཀྱང་རང་བཞིན་འཁོར་གསུམ་གྱིས་སྤྲོས་པས་སྟོང་པར་ངེས་པའི་ཤེས་པ་ཐོབ་པ་ནི་དེ་ཁོ་ན་ཉིད་དེ། དེ་ལྟར་གཞན་གསུམ་ལ་ཡང་འགྲེའོ། ། དེ་ནས་ཡན་ལག་བདུན་པ་ལས་མཆོད་པའི་ཡན་ལག་གི་ཚིགས་བཅད་བླ་ན་ཡོད་པའི་མཆོད་པ་འབུལ་བ་ནི། མེ་ཏོག་དམ་པ་སོགས་ཏེ། གང་ལ་ན་རྒྱལ་དང་རྒྱལ་བའི་སྲས་པོ་དེ་དག་ལ་མཆོད་པར་བགྱིའོ། ། དངོས་པོ་གང་ཞིག་གིས་མཆོད་ན་ལྷ་དང་མིའི་མེ་ཏོག་དམ་པ་སིལ་མ་རྣམས་དང༌། འཕྲེང་བ་སྟེ་མེ་ཏོག་སྣ་ཚོགས་སྤེལ་ལེགས་སུ་བརྒྱུས་པ། སིལ་སྙན་རྣམས་དང༌། རྒྱུད་ཅན་ལ་སོགས་པ་སྒྲ་སྙན་པའི་རོལ་མོའི་མཆོག་རྣམས་དང༌།
བཞུགས་པའི་ས་ཕྱོགས་ལ་བྱུག་པར་བྱ་བ་ཙན་དན་ལ་སོགས་པའི་དྲི་ཕུན་སུམ་ཚོགས་པ་སྦྱར་བའི་བྱུག་པ་མཆོག་དང༌། རིན་པོ་ཆེ་ལས་བྱས་པ་ལ་སོགས་པའི་གདུགས་མཆོག་དང༌། རིན་པོ་ཆེ་དང་འབྲུ་མར་ལ་སོགས་པའི་མར་མེ་མཆོག་དང༌། ཤངས་ཚིམ་པར་བྱེད་པ་ལྷན་སྐྱེས་སྣ་གཅིག་པའམ་སྦྱར་སྤོས་དམ་པ་དང་བཅས་པ་ཡིས་སོ། དེ་དག་ཏུ་མ་ཟད་གཞན་ཡང་ན་བཟའ་དམ་པ་སོགས་ཏེ། ལྷ་དང་མིའི་གོས་མཆོག་དམ་པ་རྣམས་དང༌། སྐུ་ལུས་ལ་བྱུག་པར་བྱ་བ་སྟོང་གསུམ་དུ་ངད་ལྡང་བ་ལྷའི་ཙན་དན་དང་ག་བུར་ལ་སོགས་པའི་དྲིས་བགོས་པའི་ཆུ། སྤོས་དྲི་ཞིམ་པོའི་ཕྱེ་མའི་ཕུར་མ་སྟེ་ཐུམ་བུར་བྱས་པ་སོགས། དེ་དག་ཀྱང་རྒྱ་རྔམ་རི་རབ་དང་མཉམ་པ། བཀོད་པས་ཁྱད་པར་དུ་འཕགས་པ་རྣམས་ཀྱིས་སོ། །
བཀོད་པ་ཞེས་པའི་དོན་ལ་ཀླུ་སྒྲུབ་དང་རྒྱན་བཟང་པོའི་འགྲེལ་པར། འདིར་བཀོད་པའི་སྒྲ་ནི་ཚོགས་པའི་རྣམ་གྲངས་ཡིན་ཏེ། ལྷ་དང་མི་རྣམས་ཀྱི་རྫས་རྣམ་པ་ཐམས་ཅད་ཀྱི་མཆོག་དང་ལྡན་པ་རྣམས་ཀྱིས་རྒྱལ་བ་ཐམས་ཅད་ལ་མཆོད་པར་བགྱིའོ། ། ཞེས་འབྱུང་ཞིང༌། ཤཱཀྱཱ་བཤེས་གཉེན་གྱི་འགྲེལ་པར། བཀོད་པ་ནི་ཁང་བཟང་དང་ཡང་ཐོག་དང་ལྷ་ཁང་དང༌། ལྷ་ཁང་བུམ་པ་ཅན་དང༌། གཙང་ཁང་འཕྱུར་བུའི་བྱེ་བྲག་ལ་སོགས་པ་སྟེ། ཙན་དན་ལ་སོགས་པ་ལས་བྱས་པ་ནས་སོ་ཕག་ལ་སོགས་པ་ལས་བྱས་པའི་བར་རྣམ་པ་དེ་དག་ཐམས་ཅད་ཀྱིས་སོ། ། ཞེས་འབྱུང༌།
དེ་ཡང་བླ་ཞེས་པ་གོང་མའམ་སྟེང་ཡིན་ལ། དེ་གང་ལ་ཡོད་པ་ནི་འཇིག་རྟེན་པའི་མཆོད་པའོ། ། དེ་ནས་བླ་ན་མེད་པའི་མཆོད་པ་ནི། མཆོད་པ་གང་རྣམས་ཞེས་སོགས་ཏེ། སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཏིང་ངེ་འཛིན་གྱིས་སྤྲུལ་པའི་མཆོད་པ་གང་ཇི་སྙེད་པ་རྣམས་ནི་དེ་ལས་གོང་དུ་གྱུར་པའི་མཆོད་པ་གཞན་མེད་པས་བླ་ན་མེད་པ་ཞེས་བྱ་ཞིང༌། ཕྱོགས་དུས་ཀུན་ཏུ་ཁྱབ་པས་རྒྱ་ཆེ་བ་ཞེས་ཀྱང་བྱ་སྟེ། མཆོད་པ་དེ་དག་གིས་རྒྱལ་བ་ཐམས་ཅད་ལ་ཡང་མཆོད་པར་མོས་པའོ། ། ཚུལ་ཇི་ལྟར་བུས་མཆོད་པར་མོས་སྙམ་ན། བཟང་པོ་སྤྱོད་པ་ལ་དད་ཅིང་ཡིད་ཆེས་པའི་བསམ་པའི་སྟོབས་ཆེན་པོ་དག་གིས་མཆོད་པར་མོས་པ་ཡིན་ནོ། ། ཕྱོགས་གླང་གི་འགྲེལ་པར་བཟང་པོ་སྤྱོད་པར་ནི་མདོ་སྡེ་དུ་མ་ནས་བྱང་ཆུབ་སེམས་དཔའི་མཆོད་པ་རྣམ་པ་སྣ་ཚོགས་འབྱུང་བའོ། །
ཞེས་བཤད་དོ། ཚིག་རྐང་ཐ་མ་གཉིས་ནི་གོང་མ་དེ་གཉིས་མ་ཚང་བ་ཐམས་ཅད་ལ་སྦྱར་རོ། ། དེ་ནས་བཤགས་པའི་ཡན་ལག་ཏུ་རྒྱས་པར་སྐབས་འདིར་ཕུང་པོ་གསུམ་པའི་མདོ་འདོན་སྲོལ་མཛད་པས། དེ་ལྟ་ན་(Dཕུང་པོ་གསུམ་)ནི་(Eརྟེན་གྱི་ཕུང་པོ་བཤགས་པའི་ཕུང་པོ། བསྔོ་བའི་ཕུང་པོ་)གསུམ་མོ། དང་པོ་ནི་བཤགས་ཡུལ་གང་ལ་བརྟེན་ནས་བཤགས་པར་བྱ་བ་ནི་རྟེན་གྱི་སྟོབས་སམ་ཕུང་པོ། དེ་ཡང་སྤྱིར་མདུན་གྱི་ཚོགས་ཞིང་ཐམས་ཅད། བྱེ་བྲག་མདོ་དེར་དམིགས་ཀྱིས་བསལ་བ་སངས་རྒྱས་ཤཱཀྱ་ཐུབ་པ་ནས་རི་དབང་གི་རྒྱལ་པོའི་བར་སངས་རྒྱས་སོ་ལྔ་པོ་འདི་རྣམས་སྔོན་གྱི་སྨོན་ལམ་ཁྱད་པར་ཅན་གྱི་མཐུས། ཉེས་ལྟུང་བཤགས་ཡུལ་མཆོག་ཏུ་གྱུར་པ་ཡིན་ལ། དེ་ཡང་གཡས་སུ་སངས་རྒྱས་ཀྱི་ཚོགས་ཞིང་བསྐྱེད་པའི་ཁོངས་སུ་འདུས་པ་ཡིན།
བཤགས་པའི་ཕུང་པོ་ལ། བདག་གཞན་གྱི་སྐྱེ་བ་འདི་དང་སོགས་ཀྱིས་བཤགས་རྒྱུའི་སྒྲིབ་པ་བསགས་པའི་དུས། སྡིག་པ་མི་དགེ་བའི་ལས་སོགས་ཀྱིས་སྒྲིབ་པའི་རྣམ་གྲངས་བསྟན་པ་ལས་སྤྱིར་བསྟན་པ། མཆོད་རྟེན་གྱི་དཀོར་སོགས་ཀྱིས་རྣམ་སྨིན་ལྕི་བ་ཁྱད་པར་དུ་བཤད་པ། མི་དགེ་བ་བཅུའི་ལས་ཀྱི་ལམ་སོགས་ཀྱིས་ལས་ལམ་གྱི་དངོས་གཞི་བཅུར་བསྡུ་བའོ། ། ལས་ཀྱི་སྒྲིབ་པ་གང་གིས་བསྒྲིབས་སོགས་ཀྱིས་སྒྲིབ་པའི་རྣམ་སྨིན་བསྟན་པ་སངས་རྒྱས་བཅོམ་ལྡན་འདས་སོགས་ཀྱིས་བཤགས་པའི་ཚུལ་བསྟན་པའོ། ། བསྔོ་བའི་ཕུང་པོ་ལ། སངས་རྒྱས་བཅོམ་ལྡན་འདས་ཞེས་སོགས་ཀྱིས་བསྔོ་རྒྱུ་ཚོགས་གཉིས། དེ་དག་ཐམས་ཅད་གཅིག་ཏུ་བསྡུས་ཤིང་སོགས་ཀྱིས་བསྔོ་ཚུལ་ཐབས་མཁས་གོང་མའི་གོང་མ་སོགས་ཀྱིས་བསྔོ་བ་སངས་རྒྱས་ཀྱིས། ཇི་ལྟར་འདས་པའི་སངས་རྒྱས་སོགས་ཀྱིས་བསྡོ་བའི་དཔེར་བརྗོད་པ།
སྡིག་པ་ཐམས་ཅད་ནི་སོ་སོར་བཤགས། ཞེས་སོགས་ཀྱིས་སྔར་གྱི་དོན་བསྡུ་དང་ཡན་ལག་གཞན་ཡང་བསྟན་པའོ། དེ་ནས་སྡིག་པ་བཤགས་པའི་ཚིགས་བཅད་ནི་འདོད་ཆགས་ཞེ་སྡང་སོགས་ཏེ། རྒྱུ་དུག་གསུམ་ལ་བརྟེན་ནས་གཞི་ལུས་ངག་ཡིད་གསུམ་གྱིས་སྡིག་པ་བགྱིས་པ་དང་བགྱིད་དུ་བཅུག་པ་དང༌། བགྱིས་པ་ལ་རྗེས་སུ་ཡིད་རང་བར་བྱས་པའི་ཉེས་པ་ཅི་མཆིས་པ་དེ་དག་ཐམས་ཅད་བདག་གིས་རྒྱལ་བ་སྲས་དང་བཅས་པའི་སྤྱན་སྔར་འགྱོད་པའི་བསམ་པས་སོ་སོར་བཤགས་སོ། ཞེས་པའོ། རྗེས་སུ་ཡི་རང་གི་ཡན་ལག་ནི། ཕྱོགས་བཅུའི་རྒྱལ་བ་སོགས་ཏེ། ཕྱོགས་བཅུ་ན་བཞུགས་པའི་རྒྱལ་བ་ཀུན་དང༌། སངས་རྒྱས་ཀྱི་ཐུགས་ཀྱི་སྲས་བྱང་ཆུབ་སེམས་དཔའ་རྣམས་དང༌།
རང་རྒྱལ་རྣམས་དང༌། ཉན་ཐོས་སློབ་བ་དང་མི་སློབ་པ་རྣམས་ཀྱིས་བསོད་ནམས་དང༌། སྲིད་པའི་དབང་གིས་འཁོར་བར་འཁོར་བའི་འགྲོ་བ་ཀུན་གྱི་བསོད་ནམས་གང་ལ་ཡང་སྟེ་བསོད་ནམས་བྱས་པ་དེ་དག་ཀུན་གྱི་རྗེས་སུ་བདག་རབ་ཏུ་དགའ་བའི་སྒོ་ནས་ཡི་རང་ངོ་ཞེས་པའོ། ཆོས་འཁོར་བསྐོར་བར་བསྐུལ་བའི་ཡན་ལག་ནི། གང་རྣམས་ཕྱོགས་བཅུའི་འཇིག་རྟེན་ཞེས་སོགས་ཏེ། གང་ཕྱོགས་བཅུའི་འཇིག་རྟེན་མར་མེའི་སྣོད་ལྟ་བུ་རྣམས་ནི་ཐུགས་རྗེ་ཆེན་པོའི་སྣུམ་གྱིས་གང་བ་མཚན་དཔེས་བརྒྱན་པའི་སྐུའི་སྙིང་པོ་ཤེས་རབ་ཀྱི་མེའི་ཕུང་པོ་འབར་བ་འོད་ཟེར་གྱི་ཚོགས་ཀྱིས་མ་རིག་པའི་མུན་པ་ཐམས་ཅད་སེལ་བར་མཛད་པའི་སྒྲོན་མ་དེ་བཞིན་བཤེགས་པ་རྣམས་ཡང་དག་པར་རྫོགས་པའི་བྱང་ཆུབ་པའམ་མངོན་པར་སངས་རྒྱས་པས་དུས་གསུམ་ལ་མ་ཆགས་པའི་ཡེ་ཤེས་བརྙེས་པའི་མགོན་པོ་དེ་དག་ཐམས་ཅད་ལ་བདག་གིས་སེམས་ཅན་ཐམས་ཅད་ལ་ཕན་པའི་ཕྱིར་ཆོས་ཀྱི་འཁོར་ལོ་བླ་ན་མེད་པ་བསྐོར་བར་བསྐུལ་ཞིང་གསོལ་བ་འདེབས་སོ་ཞེས་པའོ། ། མྱ་ངན་ལས་མི་འདའ་བར་གསོལ་བ་གདབ་པའི་ཡན་ལག་ནི། མྱ་ངན་འདའ་སྟོན་སོགས་ཏེ། དེ་བཞིན་གཤེགས་པ་གང་དག་སེམས་ཅན་གྱི་དོན་ཅི་རིགས་པ་མཛད་ནས་མྱ་ངན་ལས་འདའ་བའི་ཚུལ་སྟོན་པར་གང་བཞེད་དེ་དག་ཐམས་ཅད་ལ་བདག་གིས་ཐལ་མོ་རབ་ཏུ་སྦྱར་ནས་མྱ་ངན་ལས་མི་འདའ་བར་གསོལ་བ་གདབ་པར་བགྱིའོ། ། དགོས་པ་གང་གི་ཆེད་དུ་ན་འགྲོ་བ་ཀུན་ལ་ངེས་ལེགས་ཀྱི་ཕན་པ་འབྱུང་ཞིང༌།
མངོན་མཐོའི་བདེ་བ་འབྱུང་བའི་ཕྱིར་དུའོ། ། དུས་ཇི་སྲིད་དུ་ན་སངས་རྒྱས་ཀྱི་ཞིང་མ་ལུས་པའི་རྡུལ་གྱི་གྲངས་སྙེད་ཀྱི་བསྐལ་པར་བཞུགས་པ་ཡང་ངོ༌། ། བསྡོ་བའི་ཡན་ལག་ནི་ཕྱག་འཚལ་བ་དང་ཞེས་པ་སྟེ། དེ་ཡན་གྱིས་ཕྱག་འཚལ་བ། མཆོད་ཅིང་བཤགས་པ་དང༌། རྗེས་སུ་ཡི་རང་བ་དང༌། བསྐུལ་ཞིང་གསོལ་བའི་དགེ་བ་ཅུང་ཟད་བདག་གིས་ཅི་བསགས་པ་ཐམས་ཅད་སྲིད་པའི་བདེ་བ་དང་ཉན་རང་གི་བྱང་ཆུབ་ཐོབ་པ་ཙམ་གྱི་ཕྱིར་དུ་མ་ཡིན་པར་སེམས་ཅན་ཐམས་ཅད་ཀྱིས་བླ་ན་མེད་པའི་བྱང་ཆུབ་ཐོབ་པའི་ཕྱིར་དུ་བསྡོ་བར་བགྱིའོ། ། ཞེས་པའོ། མཐར་ཚོགས་ཞིང་སྐྱབས་འགྲོའི་དུས་བཞིན་བསྡུས་ཏེ་བདག་ཉིད་ལ་བསྟིམ་ནས་ཅུང་ཟད་མཉམ་པར་འཇོག་པ་ནི་དོན་དམ་གྱི་མཎྜལ་ཏེ། དཀྱིལ་ནི་སྙིང་པོ་ཞེས་པ་སྟེ། །
བྱང་ཆུབ་སེམས་ནི་བདེ་ཆེན་པོ། ། ལེན་པར་བྱེད་པ་དཀྱིལ་འཁོར་ཡིན། ། ཞེས་གསུངས་པའི་དོན་དང་རྗེས་སུ་མཐུན་པའོ། ། ལྔ་པ་རྟགས་དང་ཕན་ཡོན་གྱི་ཁྱད་པར་བཤད་པ་ལ། དངོས་གཞིའི་ཉམས་རྟོགས་སྐྱེ་བའི་རྒྱུར་གསར་དུ་ཚོགས་བསགས་ཐུབ་པའི་རྟགས་ནི། རང་ཉིད་སེང་གེའི་ཁྲི་ལ་འདུག་པ་དང༌། ཅོད་པན་བཅིངས་པ། ཆས་གོས་བཟང་པོ་བསྟར་བ། སྐྱེ་བོ་མང་པོ་ཕྱག་འབུལ་ཞིང་མཆོད་པས་བཀུར་བ་སོགས་ཉམས་དང་རྨི་ལམ་དུ་འབྱུང༌། དངོས་ཀྱི་རྟགས་ནི་སྡིག་སྒྲིབ་དག་པའི་རྟགས་དང་མཚུངས་སོ། །
ཕན་ཡོན་ནི། དེ་ལྟར་ལུས་ངག་ཡིད་གསུམ་གྱི་ལས་ཚང་བའི་སྒོ་ནས་མཎྜལ་ཕུལ་བས་སྒོ་གསུམ་གྱི་དགེ་བ་ཁྱད་པར་ཅན་མཐའ་ཡས་པ་ཐོབ་པར་འགྱུར་ཏེ། དངོས་པོ་ཆུང་ཡང་དམིགས་པ་དང་བསམ་པའི་ཐབས་ཀྱིས་རྒྱ་ཆེར་འཕེལ་བའི་ཕྱིར་དང༌། ཚོགས་ཞིང་ཁྱད་པར་ཅན་གྱི་དྲུང་དུ་མཎྜལ་གྱི་ཆོ་ག་ཚང་བ་ཚར་གཅིག་ཕུལ་བ་ལའང་ཕ་རོལ་ཏུ་ཕྱིན་པ་དྲུག་ཀའི་ཆ་ཤས་ཚང་བའི་ཕན་ཡོན་ཡོད་པའི་ཕྱིར་ཏེ། མཎྜལ་གྱི་མདོ་ལས། བ་ལྕི་ཆུར་བཅས་སྦྱིན་པ་སྟེ། ། བྱི་དོར་བྱས་པ་ཚུལ་ཁྲིམས་ཡིན། ། སྲོག་ཆགས་བསལ་བ་བཟོད་པ་སྟེ། ། བརྩོན་འགྲུས་བྱ་བ་བྱེད་ལ་བརྩོན། ། བསམ་གཏན་དེར་སེམས་སྐད་ཅིག་མ། །
རི་མོ་ལེགས་འབར་ཤེས་རབ་བོ། ། ཕ་རོལ་ཕྱིན་པ་དྲུག་རྣམས་ཀྱིས། ། ཐུབ་པའི་མཎྜལ་ལེགས་བྱས་པའོ། ། ཞེས་གསུངས་ཤིང༌། དེ་ལྟར་རྒྱུ་ཁྱད་པར་ཅན་དུ་རྫོགས་པའི་འབྲས་བུ་ཡང་དེ་ཀའི་འཕྲོས་སུ། འདིར་ནི་ལུས་ཀྱི་ལས་བྱས་ན། ། ཁ་དོག་གསེར་ལྟར་འགྱུར་བ་དང༌། ། ནད་རྣམས་ཀུན་ལས་རྣམ་པར་གྲོལ། ། ལྷ་དང་མི་ལས་ཆེས་ལྷག་ཅིང༌། ། ཟླ་བ་ལྟ་བུར་གཟི་བྱིན་ལྡན། །
ནོར་དང་གསེར་ནི་ཕུན་སུམ་ཚོགས། ། རྒྱལ་པོའི་རིགས་དང་སངས་རྒྱས་ས། ། མཆོག་གི་ཁྱིམ་དུ་སྐྱེ་བ་ཉིད། ། ཅེས་འབྱུང་ཞིང༌། སློབ་དཔོན་ཨ་བྷ་ཡས། བདེ་གཤེགས་ཕོ་བྲང་དམ་པ་འདིར། ། ལུས་ཀྱི་ལས་རྣམས་བྱས་པས་ནི། ། གསེར་གྱི་ཁ་དོག་དག་ལྡན་ཞིང༌། ། ནད་ཀུན་ལས་ནི་གྲོལ་བ་དང༌། ། ཟླ་བ་ལྟར་གསལ་ཡིད་འོང་བའི། །
ལྷ་མི་ཁྱད་པར་འཕགས་པ་དང༌། ། ནོར་དང་གསེར་ནི་ཕུན་ཚོགས་པའི། ། རྒྱལ་པོའི་རིགས་སུ་སྐྱེ་བར་འགྱུར། ། ཞེས་དང༌། སློབ་དཔོན་དགྲ་ལས་རྣམས་རྒྱལ་གྱི་མཎྜལ་ཆོ་ག་ལས། དཀྱིལ་འཁོར་བྱུག་པ་སྔོན་དུ་འགྲོ་བ་ཡིས། ། སྐྱེ་བ་གཞན་དུ་འབྱོར་པ་མི་ཟད་པ། ། དེ་ལྟར་བཞེད་པ་ཉིད་ཀྱི་ཕྱག་གནས་ལྟར། ། བསླུ་བ་མེད་པ་བདག་གིས་བརྗོད་པར་བྱ། ། ཞེས་དང༌།
སློབ་དཔོན་རིན་ཆེན་འབྱུང་གནས་སྦས་པའི་མཎྜལ་ཆོ་གར། ཕན་ཡོན་དཔག་ཏུ་མེད་པ་ཡོད་དེ་གཞུང་གཞན་ལས་ཤེས་པར་བྱའོ་ཞེས་དང༌། པཎ་ཆེན་ཤཱཀྱ་ཤྲཱིའི་མཎྜལ་ཆོ་གར། དེ་ནས་ལུས་ཅན་ཐམས་ཅད་ལ། ། འཇིག་རྟེན་མགོན་པོ་ཉེར་མཁོའི་གཟུགས། ། དཔག་མེད་རྣམ་པར་འཕྲུལ་བ་ཡིས། ། ཞིང་རྣམས་ཀུན་ཏུ་དོན་ཡོད་སྤྱོད། ། ཇི་སྲིད་སྙིང་པོ་བྱང་ཆུབ་བར། ། དེ་དག་ནམ་ཡང་འདྲེན་པའི་མཐུས། ། ངན་འགྲོའི་སྒྲ་ཡང་མི་གྲག་ཅིང༌། །
རྟག་ཏུ་དགའ་བསྐྱེད་འཚོ་བར་བྱེད། ། ཅེས་གསུངས་པ་སོགས་དང༌། གྲུབ་ཐོབ་ཆེན་པོ་གླིང་རས་པས། ལག་པ་ནར་གྱིས་བརྐྱང་བ་ལ་མཎྜལ་འབུལ་བ་ལས་བསོད་ནམས་ཆེ་བ་མེད་ཅེས་གསུངས་པ་སོགས་ཀྱིས་མཚོན་ལ། མདོར་ན་ཕྱི་ནང་གསང་བའི་མཎྜལ་ཕུལ་བས་བསོད་ནམས་ཀྱི་ཚོགས་དང༌། དེ་ཁོ་ན་ཉིད་ཡེ་ཤེས་ཀྱི་ཚོགས་སམ་བཞི་ཀའང་མཆོད་སྤྲིན་སྟོང་པའི་ཆ་ནས་བསོད་ནམས་དང༌། འཁོར་གསུམ་མི་དམིགས་པའི་ཤེས་རབ་ཀྱིས་ཟིན་པའི་ལྡོག་ཆ་ནས་ཡེ་ཤེས་ཀྱི་ཚོགས་སུ་འགྱུར་བས་ཚོགས་གཉིས་ཀྱི་འབྲས་བུ་གནས་སྐབས་དང་མཐར་ཐུག་དོན་གཉིས་ཕུན་སུམ་ཚོགས་པ་ཐོབ་པ་ཡིན་ནོ།། ༈ །།བཞི་པ་བྱིན་རླབས་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད་ལ། དང་པོར་བླ་མ་བསྟེན་དགོས་པའི་རྒྱུ་མཚན། བསྟེན་བྱར་འོས་པའི་བླ་མའི་མཚན་ཉིད།
ཇི་ལྟར་བསྟེན་པའི་ཚུལ། དངོས་གཞི་བླ་མའི་རྣལ་འབྱོར་སྒོམ་ཐབས། འཇུག་རྟགས་དང་ཕན་ཡོན་བསྟན་པ་ལྔ་ལས། དང་པོ་བླ་མ་བསྟེན་དགོས་པའི་རྒྱུ་མཚན་ནི། སྟོན་པ་བདེ་བར་གཤེགས་པའི་བསྟན་པ་ལུང་དང་མངོན་པར་རྟོགས་པའི་ཆོས་ཐོས་བསམ་དང་སྒྲུབ་པས་རྒྱུད་ལ་སྦྱོར་བ་ཐམས་ཅད་ཀྱི་གཞི་རྟེན་ནི་དགེ་བའི་བཤེས་གཉེན་ལ་རག་ལས་ཤིང༌། ཁྱད་པར་དུ་རྣམ་མཁྱེན་རྫོགས་བྱང་ཐོབ་པར་འདོད་པས་ནི་དགེ་བའི་བཤེས་གཉེན་ལ་མི་བརྟེན་པའི་ཐབས་མེད་དོ། ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་ལས། རབ་འབྱོར་རྣམ་པ་ཐམས་ཅད་མཁྱེན་པ་ཉིད་ཐོབ་པར་འདོད་པས་དགེ་བའི་བཤེས་གཉེན་བསྟེན་པར་བྱའོ། ། ཞེས་དང༌། འཕགས་པ་བརྒྱད་སྟོང་པ་ལས།
འདི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་འཚང་རྒྱ་བར་འདོད་པས། དང་པོ་ཉིད་དུ་དགེ་བའི་བཤེས་གཉེན་ལ་བསྟེན་པར་བྱ། བསྙེན་བསྐུར་བར་བྱའོ། ། ཞེས་དང༌། དགེ་བའི་བཤེས་གཉེན་གྱིས་ཡོངས་སུ་ཟིན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་མྱུར་དུ་བླ་ན་མེད་པ་ཡང་དག་པར་རྫོགས་པར་འཚང་རྒྱའོ། ། ཞེས་གསུངས་ལ། སྡུད་པ་རིན་པོ་ཆེར་ཡང༌། སློབ་མ་བཟང་པོ་བླ་མར་གུས་ལྡན་དེ་དག་གིས། ། བླ་མ་མཁས་པ་རྣམས་ལ་རྟག་ཏུ་བསྟེན་པར་བྱ། ། ཅི་ཕྱིར་ཞེ་ན་མཁས་པའི་ཡོན་ཏན་དེ་ལས་འབྱུང༌། །
སངས་རྒྱས་ཆོས་རྣམས་དགེ་བའི་བཤེས་ལ་བསྟེན་ཏོ་ཞེས། ། ཡོན་ཏན་ཀུན་གྱི་མཆོག་མངའ་རྒྱལ་བས་དེ་སྐད་གསུང༌། ། ཞེས་དང༌། ནད་པའི་ཚོགས་ཀྱིས་གསོ་ཕྱིར་སྨན་པ་བསྟེན་པ་ལྟར། གཡོ་བ་མེད་པར་དགེ་བའི་བཤེས་གཉེན་བསྟེན་པར་བྱ། ། ཞེས་དང༌། བཤེས་སྤྲིང་ལས། དགེ་བའི་བཤེས་གཉེན་བསྟེན་པས་ཚངས་པར་སྤྱོད། ། ཡོངས་སུ་རྫོགས་པར་ཐུབ་པས་གསུངས་དེའི་ཕྱིར། ། སྐྱེས་བུ་དམ་པ་བསྟེན་བགྱིའི་རྒྱལ་བ་ལ། །
བརྟེན་ནས་རབ་ཏུ་མང་པོས་ཞི་བ་ཐོབ། ། ཅེས་སོགས་རྒྱ་ཆེར་གསུངས་ལ། དེའི་ནང་ནས་ཀྱང་གསང་སྔགས་རྡོ་རྗེ་ཐེག་པ་བླ་ན་མེད་པའི་མངོན་པར་རྟོགས་པ་ནི་བླ་མའི་བྱིན་རླབས་ལ་རག་ལས་པ་ཁོ་ན་བས། ཀྱཻ་རྡོ་རྗེར། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བརྟེན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་དང༌། འདི་ནི་བྱིན་རླབས་རིམ་པའི་ཕྱིར། །
ཀུན་མཁྱེན་ཡེ་ཤེས་དེ་ལྟ་བུ། ། ཞེས་གསུངས་ཤིང༌། ཨཱ་ལི་ཀཱ་ལི་ཆུ་ཀླུང་ཆེན་པོའི་རྒྱུད་ལས། བརྗོད་བྲལ་ལྷན་ཅིག་སྐྱེས་པའི་ཡེ་ཤེས་དེ། ། ཚོགས་བསགས་སྒྲིབ་པ་སྦྱངས་པའི་ལག་རྗེས་དང༌། ། རྟོགས་ལྡན་བླ་མའི་བྱིན་རླབས་མ་གཏོགས་པ། ། ཐབས་གཞན་བརྟེན་པའི་རྨོངས་པས་རྙེད་པར་དཀའ། ། ཞེས་སོགས་འབྱུང་བའི་དོན་གྱིས་ན། ཡེ་ཤེས་གྲུབ་པ་ལས། སྐྱ་བ་འཛིན་པ་མེད་པར་ནི། །
གྲུ་ཡིས་ཕ་རོལ་ཕྱིན་མི་འགྱུར། ། དེ་བཞིན་ཡོན་ཏན་རབ་རྫོགས་ཀྱང༌། ། བླ་མ་མེད་ན་སྲིད་མཐར་མིན། ། ཞེས་དང༌། མངའ་བདག་མིཏྲི་པས། བླ་མ་རྗེ་བཙུན་མ་བསྟེན་ན། ། དངོས་གྲུབ་རྣམ་གཉིས་ཐོབ་མི་སྲིད། ། ཅེས་དང༌། ཆོས་རྗེ་འགྲོ་མགོན་གྱིས། རྒྱུའི་གཙོ་བོ་ཡིན་པས་མཚན་ལྡན་བླ་མ་ཚོལ། །
ཞེས་གསུངས་པ་སོགས་སོ། ། གཉིས་བ་བསྟེན་བྱར་འོས་པའི་བླ་མའི་མཚན་ཉིད་ནི། བླ་མ་དེ་ཡང་མཚན་ཉིད་ཇི་ལྟ་བུ་དང་ལྡན་པ་ཞིག་དགོས་ཤེ་ན། དམ་པའི་ཆོས་འདུལ་བའི་སྐབས་སུ་མེ་ཏོག་ཕྲེང་རྒྱུད་ལས། ཚུལ་ཁྲིམས་དག་ཅིང་འདུལ་བའི་ཆོ་ག་ཤེས། ། ནད་པར་སྙིང་བརྩེ་འཁོར་ལ་བྱམས་པ་ཡིས། ། ཆོས་དང་ཟང་ཟིང་ཕན་འདོགས་བརྩོན་པ་དང༌། ། དུས་སུ་འདོམས་པ་གང་ཡིན་བླ་མར་བསྔགས། ། ཞེས་གསུངས། ཐེག་ཆེན་ཕར་ཕྱིན་པའི་གཞུང་རྣམས་སུ་དགེ་བའི་བཤེས་གཉེན་གྱི་མཚན་ཉིད་གསུངས་པ་ནི།
མདོ་སྡེ་རྒྱན་ལས། བཤེས་གཉེན་དུལ་བ་ཞི་བ་ཉེར་ཞི་བ། ། ཡོན་ཏན་ལྷག་པར་བརྩོན་བཅས་ལུང་གིས་ཕྱུག ། དེ་ཉིད་རབ་ཏུ་རྟོགས་པ་སྨྲ་མཁས་ལྡན། ། བརྩེ་བའི་བདག་ཉིད་སྐྱོ་བ་སྤངས་ལ་བསྟེན། ། ཞེས་དང༌། སྤྱོད་འཇུག་ལས། རྟག་པར་དགེ་བའི་བཤེས་གཉེན་ནི། ། ཐེག་ཆེན་དོན་ལ་མཁས་པ་དང༌། ། བྱང་ཆུབ་སེམས་དཔའི་བརྟུལ་ཞུགས་མཆོག །
སྲོག་གི་ཕྱིར་ཡང་མི་གཏོང་ངོ༌། ། ཞེས་སོགས་གསུངས། རྡོ་རྗེ་ཐེག་པའི་ལུགས་ཀྱི་མཚན་ཉིད་ནི། དུས་ཀྱི་འཁོར་ལོ་བསྡུས་པའི་རྒྱུད་ལས། དང་པོར་ཡང་དག་བསྟེན་བྱ་བླ་མ་དག་ཀྱང་དམ་ཚིག་ལྡན་ཞིང་རྡོ་རྗེ་ཐེག་ལ་ལྷག་པར་གནས། ། དེ་ཉིད་སྒོམ་ཞིང་མ་ཆགས་དྲི་མ་དག་དང་བྲལ་ཞིང་བཟོད་པའི་ངང་ཚུལ་ལམ་ལ་ཞུགས། ། སློབ་མ་རྣམས་ལ་ལམ་ནི་སྦྱིན་བྱེད་དམྱལ་བའི་འཇིགས་པ་འཕྲོག་བྱེད་དེ་ཉིད་ལ་ནི་ཚངས་སྤྱོད་ལྡན། ། བདུད་རྣམས་ལ་ནི་རྡོ་རྗེ་དབྱུག་པ་དེ་ཡང་འཛིན་མའི་གཞི་ལ་རྡོ་རྗེ་སེམས་དཔར་རབ་གྲགས་པའོ། ། ཞེས་དང༌། བདེ་མཆོག་རྩ་རྒྱུད་ལས།
སློབ་དཔོན་དགེ་བའི་མཚན་ཉིད་ཅན། ། ཡང་དག་ཤེས་ཤིང་རྒྱུད་ཤེས་པ། ། དཔལ་ལྡན་ཁྲག་འཐུང་གསང་སྔགས་ཤེས། ། ཁྲོ་མེད་གཙང་ཞིང་མཁས་པ་དང༌། ། སྦྱོར་ཤེས་ཡེ་ཤེས་ཕ་རོལ་འགྲོ། ། ཞེས་དང་སྡོམ་འབྱུང་ལས། ཞི་ཞིང་དུལ་བའི་ཆ་ལུགས་ཅན། ། སེམས་ཅན་ཀུན་རབ་མི་འཇིགས་སྟེར། ། སྔགས་དང་རྒྱུད་ཀྱི་སྦྱོར་བ་ཤེས། ། བསྟན་བཅོས་རིག་ཅིང་སྙིང་རྗེར་ལྡན། །
སེམས་ཅན་ཀུན་ལ་བུ་བཞིན་བལྟ། ། ཞེས་སོགས་དང༌། བརྟག་གཉིས་ལས། རང་འདོད་ལྷ་མཉམ་རྣལ་འབྱོར་པ། ། རབ་མཐོང་སྔགས་ཀྱི་ཕ་རོལ་སོན། ། ཞེས་སོགས་མང་དུ་གསུངས་ལ། མདོར་ན་ངེས་དོན་ཕྱག་རྒྱ་ཆེན་པོའི་ཡེ་ཤེས་ངོ་སྤྲོད་པར་བྱེད་པའི་བླ་མ་ནི། གྲུབ་ཐོབ་ཆེན་པོ་གླིང་གིས། ཤེས་རབ་ཆེན་པོས་ཆོས་ཉིད་བདེན་པའི་དོན་རྟོགས་པ། ། སྙིང་རྗེ་ཆེན་པོས་གཞན་གྱི་སྡུག་བསྔལ་མི་བཟོད་པ། །
བྱིན་རླབས་ཆེན་པོས་གཞན་གྱི་སྣང་བ་བསྒྱུར་ནུས་པ། ། གདམས་ངག་ཆེན་པོས་གཞན་གྱི་རྒྱུད་ལ་ཡོན་ཏན་འཁོད་ནུས་པ། ། ཉམས་མྱོང་ཆེན་པོས་གཞན་གྱི་ལམ་སྣ་ཁྲིད་ནུས་པ། ། ཞེས་དང༌། རྗེ་གཙང་པས། རྟོགས་པས་བདག་གྲོལ་བ། ཐུགས་རྗེས་གཞན་གྲོལ་བ། རྟེན་འབྲེལ་ཐབས་ལ་མཁས་པ། འབྲེལ་ཚད་དོན་དང་ལྡན་པ། ། ཞེས་དང༌།
ཀུན་མཁྱེན་ཆེན་པོ་པད་དཀར་ཞབས་ཀྱིས། མདོར་ན་སངས་རྒྱས་ཀྱི་དགོངས་པ་བཅོས་མ་མ་ཡིན་པ་ཟབ་གསལ་ལྷན་ཅིག་སྐྱེས་པའི་ཡེ་ཤེས་མངོན་སུམ་དུ་ངོ་སྤྲོད་པར་བྱེད་པའི་རྟོགས་པ་དོན་གྱི་དབང་མཆོག་སེམས་ལ་བསྐུར་བས། སྣང་སྲིད་སྐུ་གསུམ་གྱི་རྒྱལ་སྲིད་ལ་དབང་བསྒྱུར་བའི་བརྒྱུད་པའི་ཟམ་མ་ཆད་པས་དབང་གི་ཆུ་བོ་གཞུང་མ་ཉམས། ཚུལ་དེ་ལྟ་བུ་ལ་བརྟེན་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ཅིང་ཐུན་མོང་གི་དངོས་གྲུབ་ཞར་ལ་བརྙེས་པ་ཤ་སྟག་པས་དངོས་གྲུབ་ཀྱི་རྒྱ་མཚོ་ཁ་མ་ཕྲི། སེམས་ཉིད་ཡིད་བཞིན་གྱི་ནོར་བུ་ལ་བྱི་དོར་བྱས་པས་དགོས་འདོད་མཐའ་དག་སེམས་ལས་འགྲུབ་པའི་བརྒྱུད་པ་མ་ཉམས་པས་རྟོགས་པའི་ནོར་བུ་འོད་མ་ཡལ། སྙན་བརྒྱུད་ཟབ་མོ་ལ་ཚོང་དུས་ཀྱི་འོ་མ་བཞིན་གཞན་གྱི་བསྲེ་བསླད་ཀྱི་དབང་དུ་མ་སོང་ཞིང་མན་ངག་ཟབ་མོའི་ཉིང་ཁུ་ལྟར་གདམས་པའི་བདུད་རྩིའི་བཅུད་མ་ཉམས་པ་དང་ལྡན་པའི་བརྒྱུད་ལྡན་གྱི་བླ་མ་ཞིག་དགོས་ཏེ། ཞེས་གསུངས་པ་སོགས་དང་མཐུན་པ་ཞིག་ངེས་པར་དགོས་པ་ལས་བདག་ཅག་གི་དངོས་བརྒྱུད་ཀྱི་བླ་མ་རྣམས་ནི་དེ་ལྟའི་མཚན་ཉིད་ཡོངས་སུ་རྫོགས་པ་ཁོ་ན་ཡིན་ལ། བདག་ནི་མོས་གུས་ལ་སྙིང་ཕུར་འཛུགས་འདུ་ན་ཅུང་ཟད་མཆིས་པ་འདི་ཙམ་ཡོན་ཏན་གྱི་ཁྱད་པར་དུ་ངོམ་པ་ལགས། འོན་ཀྱང་རྒྱལ་བ་གོང་མ་རྣམས་ཐུགས་རྗེ་གཞན་ལས་ཕུལ་དུ་བྱུང་བའི་སྟོབས་ཀྱིས་མོས་པས་བྱིན་རླབས་འཇུག་པ་རྒན་མོས་ཁྱི་རུས་མཆོད་པའི་དཔེ་ལྟ་བུའང་སྲིད་མཐའ་མ་བཀག་ཙམ་ཡིན་ནོ། ། གསུམ་པ་ཇི་ལྟར་བསྟེན་པའི་ཚུལ་བཤད་པ་ནི།
དཔལ་དོན་དམ་པའི་བསྙེན་པ་ལས། འདོད་པའི་དངོས་གྲུབ་སློབ་དཔོན་ཞལ་གྱི་རྗེས་འགྲོ་བ། ། མ་ལུས་རྡོ་རྗེའི་ཐེག་པར་ཐམས་ཅད་མཁྱེན་པས་གསུངས། ། དེ་ཕྱིར་སློབ་མས་འདོད་པའི་བླ་མ་གསེར་བཞིན་དུ། ། ལེགས་པར་བརྟག་ན་སྡིག་པ་ཅུང་ཟད་ཡོད་མ་ཡིན། ། ཞེས་དང༌། ། བླ་མ་ལྔ་བཅུ་པ་ལས། བླ་མ་དང་ནི་སློབ་མ་དག ། མཚུངས་པར་དམ་ཚིག་ཉམས་འགྱུར་བས། ། དཔའ་བོས་དང་པོར་སློབ་དཔོན་དང༌། །
སློབ་མའི་འབྲེལ་པ་བརྟག་པར་བྱ། ། ཞེས་གསུངས་པ་ལྟར། དང་པོར་བླ་མའི་མཚན་ཉིད་རྒྱལ་བའི་ལུང་ལས་ཇི་ལྟར་འབྱུང་བ་རྣམས་ངེས་པས་དེ་དང་ལྡན་པའི་བླ་མ་དག་འབད་པས་བརྩལ་ཏེ་བསྟེན་པར་བྱ་ལ། དེ་ལྟ་ནའང་རྩོད་ལྡན་གྱི་དུས་སྐབས་འདིར་སྐྱོན་ཀུན་ཟད་ཡོན་ཏན་ཀུན་ལྡན་རྙེད་པར་དཀའ་བས་ན། གང་ཞིག་ཡོན་ཏན་གྱི་ཆ་མང་བ་དེ་ཙམ་ལ་བསྟེན་པར་འོས་པས་ཏེ། དོན་དམ་བསྙེན་པ་ལས། རྩོད་ལྡན་དབང་གིས་བླ་མ་སྐྱོན་དང་ཡོན་ཏན་འདྲེས། ། རྣམ་པ་ཀུན་ཏུ་ཡོན་ཏན་ལྡན་པ་ཡོད་མ་ཡིན། ། གང་གི་ཡོན་ཏན་ལྷག་པ་ཡང་ནི་ལེགས་སྤྱོད་པ། ། བུ་རྣམས་ཀྱིས་ནི་དེ་ལ་བསྟེན་པར་གྱུར་པའོ། །
ཞེས་གསུངས་མོད། སྐབས་འདིར་ནི་སེམས་ཉིད་ལྷན་ཅིག་སྐྱེས་པའི་ཡེ་ཤེས་མངོན་དུ་མཛད་ནས་གཞན་ལའང་བརྡའ་སྤྲོད་མཁྱེན་པ་ཞིག་གཙོ་བོ་སྟེ། དེ་ནི་མེད་དུ་མི་རུང་ལ། དེ་དང་ལྡན་ཕྱིན་ཡོན་ཏན་གཞན་མེད་ཀྱང་བླ་མ་ཞེས་གསུངས་པ་ཡོད་ལ། དེ་ནི་གང་ན་ཉི་མའི་འོད་ཟེར་རབ་ཏུ་འབར་བ་དེར་མུན་པ་མེད་པ་བཞིན་རྟོགས་པའི་ཡེ་ཤེས་ཡོན་ཏན་གྱི་མཆོག་གྱུར་གང་ལ་མངའ་བ་དེར་སྐྱོན་གྱི་ཁུངས་སྟོངས་པས་ཡོན་ཏན་གཞན་ཀུན་ཡང་དངོས་ཤུགས་ཅི་རིགས་པས་ཚང་བ་ལ་དགོངས་ཤིང༌། གལ་ཏེ་རྫོགས་རིམ་གྱི་ཡེ་ཤེས་མཆོག་དང་མི་ལྡན་ན། བསྐྱེད་རིམ་གྱི་གྲུབ་ཆེན་མན་གྱི་ཡོན་ཏན་མཆོག་ཇི་ཙམ་མངའ་ཡང་འདིའི་ཐུན་མོང་མིན་པའི་མཚན་ཉིད་དུ་མི་འགྱུར་རོ། ། དེ་ལྟར་མཚན་ལྡན་གྱི་བླ་མ་རྙེད་ནས་ཚུལ་ཇི་ལྟ་བུའི་བསྟེན་དགོས་ན། བླ་མ་ལྔ་བཅུ་པ་ལས། འདིར་མང་སྨོས་པས་ཅི་ཞིག་བྱ། །
བླ་མ་དགྱེས་བྱེད་གང་ཡིན་བྱ། ། མི་མཉེས་བྱེད་ཀུན་སྤང་བ་ནི། ། དེ་དང་དེ་ལ་འབད་དེ་བརྟག ། དངོས་གྲུབ་སློབ་དཔོན་རྗེས་འབྲང་ཞེས། ། རྡོ་རྗེ་འཛིན་པ་ཉིད་གསུངས་པར། ། ཤེས་ནས་དངོས་པོ་ཐམས་ཅད་ཀྱིས། ། བླ་མ་ཡོངས་སུ་མཉེས་པར་བྱ། ། ཞེས་གསུངས། དེ་ལྟར་སྒྲུབ་པ་ལའང་གནས་ཚུལ་ཡིན་ལུགས་འདི་ལྟར་ཤེས་དགོས་ཏེ། ཡང་དག་པའི་ཡེ་ཤེས་སྦྱིན་པར་ནུས་པའི་བླ་མ་དེ་ཉིད་ཚུལ་ཇི་ལྟར་སྟོན་རུང༌།
དཀྱིལ་འཁོར་ཀུན་གྱི་གཙོ་བོ་ཁྱབ་བདག་རྡོ་རྗེ་སེམས་དཔའ་ཉིད་ཡིན་པར་ཀུན་ཏུ་སྤྱོད་པའི་རྒྱུད་ལས། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང༌། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། ཅེས་དང༌། རྡོ་རྗེ་གུར་ལས། གང་ཕྱིར་རྡོ་རྗེ་སེམས་དཔའ་ཉིད། ། དེ་ཉིད་སློབ་དཔོན་གཟུགས་སུ་སྣང༌། ། སེམས་ཅན་ཕན་གདགས་དམིགས་ནས་ནི། །
ཐ་མལ་བ་ཡི་གཟུགས་འཛིན་ཏོ། ། ཞེས་གསུངས་ལ། རྡོ་རྗེ་སེམས་དཔའ་འམ་རྡོ་རྗེ་འཆང་དེ་ཉིད་སངས་རྒྱས་ཐམས་ཅད་ཀྱི་རང་བཞིན་གྱི་སྐུའམ་ཆོས་སྐུ་ཞེས་སམ་ལོངས་སྤྱོད་ཡོངས་སུ་རྫོགས་པའི་སྐུ་སོགས་ཡིན་པ་བཞིན་རྡོ་རྗེ་སློབ་དཔོན་ཡང་སངས་རྒྱས་ཐམས་ཅད་འདུས་པའི་སྤྱི་གཟུགས་ཡིན་ཏེ། སྔ་འགྱུར་རྡོ་རྗེ་མེ་ལོང་གི་རྒྱུད་ལས། རྡོ་རྗེ་སེམས་དཔའ་དཀྱིལ་འཁོར་གཙོ། ། བླ་མ་སངས་རྒྱས་ཀུན་དང་མཉམ། ། ཞེས་འབྱུང༌། དེ་ཡང་དོན་ལ་སངས་རྒྱས་གཅིག་མཆོད་ཅིང་གསོལ་བ་བཏབ་ན་སངས་རྒྱས་ཐམས་ཅད་ལ་མཆོད་ཅིང་གསོལ་བ་བཏབ་པར་འགྱུར་བའི་ཕྱིར་གཅིག་དང་མང་པོ་ལ་ཁྱད་པར་མེད་ཀྱང༌། མོས་གུས་འཇུག་ཚུལ་ལ་ཁྱད་པར་ཡོད་པས་སངས་རྒྱས་གཅིག་གམ་གཉིས་ལྟ་བུ་མ་ཡིན་པར་ཕྱོགས་བཅུ་དུས་གསུམ་ཀྱི་སངས་རྒྱས་ཀུན་འདུས་ཀྱི་ངོ་བོར་བལྟ་ཞིང༌། དེ་ལྟར་སངས་རྒྱས་ཀུན་འདུས་ཡིན་པ་བཞིན་དུ་ཆོས་དང་དགེ་འདུན་ཀུན་འདུས་ཀྱང་ཡིན་པས།
སྡོམ་འབྱུང་གི་ལུང་ལས། བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། ཞེས་སོགས་འབྱུང༌། ཁྱད་པར་རང་རེའི་སྣང་ངོར་དཀོན་མཆོག་གསུམ་དང་ཕྱོགས་བཅུའི་སངས་རྒྱས་ཐམས་ཅད་ལས་ཀྱང་བླ་མ་བཀའ་དྲིན་ཆེ་སྟེ། སངས་རྒྱས་རྣམས་ཀྱིས་བདག་ལ་ཞལ་མི་སྟོན། གསུང་མི་འབྱོན། གལ་ཏེ་སངས་རྒྱས་བྱང་སེམས་རྣམས་ཀྱིས་དངོས་སུ་ཞལ་བསྟན་ཡང༌། བདག་ལ་དཔལ་ལྡན་བླ་མ་ལས་ལྷག་པའི་བཀའ་དྲིན་མཛད་རྒྱུ་མེད་པར་མ་ཟད་སངས་རྒྱས་རྣམས་ཀྱི་གཟུགས་སྐུ་དངོས་ཀྱི་ཞལ་མཐོང་བ་དང་གསུང་ཐོས་པའི་སྐལ་བས་འཕོངས་པའི་སྐབས་འདིར་རང་རྒྱུད་ལ་སངས་རྒྱས་ཀྱི་འཕྲིན་ལས་འཇུག་པའི་བདག་རྐྱེན་མཛད་ནས་སངས་རྒྱས་ཆོས་ཀྱི་སྐུའི་ཞལ་བལྟ་བ་ལ་སྦྱོར་བའི་བཀའ་དྲིན་ནི་བསམ་གྱིས་མི་ཁྱབ་ཅིང་སངས་རྒྱས་ཀུན་ལས་ལྷག་སྟེ། ནམ་མཁའ་དྲི་མ་མེད་པའི་མདོ་ལས།
ཀུན་དགའ་བོ་དེ་བཞིན་གཤེགས་པ་རྣམས་ནི་སེམས་ཅན་ཐམས་ཅད་སྣང་བའང་མ་ཡིན་གྱི། དགེ་བའི་བཤེས་གཉེན་ནི་ཡོངས་སུ་སྣང་བས་ཆོས་སྟོན་ཅིང་ཐར་པའི་ས་བོན་འདེབས་པའི་ཕྱིར་དེ་བཞིན་གཤེགས་པ་རྣམས་ལས་དགེ་བའི་བཤེས་གཉེན་ལྷག་པར་ཟུང་ཞིག ། ཅེས་དང༌། སངས་རྒྱས་རྣམས་ཐབས་མཁས་ལ་ཐུགས་རྗེ་མངའ་བ་ཡིན་ཀྱང༌། བླ་མའི་བདག་རྐྱེན་མེད་ན་གདུལ་བྱའི་རྒྱུད་ལ་འཕྲིན་ལས་འཇུག་མི་ནུས་པ་དང༌། སངས་རྒྱས་ཉིད་ཀྱང་བླ་མ་མེད་པར་མི་འབྱུང་བས། དང་པོར་བླ་མ་བསྟེན་དགོས་པས་ཀྱང་ལྷག་སྟེ། ནཱ་རོ་ཏ་པས། བླ་མ་མེད་པའི་གོང་རོལ་ན། ། སངས་རྒྱས་བྱ་བའི་མཚན་ཡང་མེད། །
བསྐལ་པ་སྟོང་གི་སངས་རྒྱས་ཀྱང༌། ། བླ་མ་དག་ལ་བརྟེན་ནས་འབྱུང༌། ། ཞེས་གསུངས་ཤིང༌། སྔ་འགྱུར་དགོངས་པ་འདུས་པ་ལས། བསྐལ་པ་སྟོང་གི་སངས་རྒྱས་ལས། ། བླ་མ་གཉན་པར་ཤེས་པར་བྱ། ། ཅི་ཕྱིར་བསྐལ་པའི་སངས་རྒྱས་རྣམས། ། བླ་མ་དག་ལ་བརྟེན་ནས་འབྱུང༌། ། ཞེས་སོ། ཁྱད་པར་རྡོ་རྗེ་སློབ་དཔོན་གྱི་སྐུ་གསུང་ཐུགས་ལ་དཀྱིལ་འཁོར་གྱི་ལྷ་ཐམས་ཅད་རྗེས་སུ་བཞུགས་པའི་ཚུལ་གྱིས་འགྲོ་བའི་དོན་མཛད་པ་ཡིན་པས།
དེ་ལ་བརྙས་པ་སོགས་སྡིག་བསགས་ན་ཡི་དམ་གྱི་ལྷ་ཐམས་ཅད་ལ་སྡིག་བསགས་པར་འགྲོ་བས་ཉེས་པ་ཆེས་ཆེ་སྟེ། འཇམ་དཔལ་ཞལ་ལུང་ལས། མ་འོང་རྡོ་རྗེ་འཆང་བ་སྟེ། ། དེ་ལ་བརྙས་བྱེད་སེམས་ཅན་གང༌། ། དེ་ཡིས་ང་ལ་བརྙས་བྱེད་པས། ། ངས་ནི་དེ་ཀུན་དུས་སུ་སྤོང༌། ། ཞེས་དང༌། བླ་མ་མཆོད་པས་སངས་རྒྱས་ཐམས་ཅད་མཆོད་པའི་ཕྱིར་སློབ་མའི་རྒྱུད་ཀྱི་སྡིག་སྒྲིབ་ཐམས་ཅད་ཟད་པར་འགྱུར་ཏེ། དེ་ཉིད་ལས། འདི་ཡི་དོན་ལྡན་འགའ་ཞིག་ལ། །
ང་ནི་དེ་ཡི་ལུས་གནས་ཏེ། ། སྒྲུབ་པོ་གཞན་ལས་མཆོད་པ་ལེན། ། དེ་མཉེས་དེ་ཡིས་རང་གི་རྒྱུད། ། ལས་ཀྱི་སྒྲིབ་པ་དག་བྱེད་དོ། ། ཞེས་སོགས་གསུངས་པའི་གོ་བབས་བློ་ཡུལ་དུ་བཅགས་པའི་སྒོ་ནས་མཉེས་པ་ཚུལ་བཞིན་དུ་སྒྲུབ་ཅིང་མི་མཉེས་པ་ནན་གྱིས་སྤོང་དགོས་ལ། མཉེས་པ་སྒྲུབ་ཚུལ་ཡང་གསུམ་སྟེ། མདོ་སྡེ་རྒྱན་ལས། བཀུར་བསྟི་རྙེད་པ་དག་དང་རིམ་འགྲོ་དང༌། ། སྒྲུབ་པའི་སྒོ་ནས་བཤེས་གཉེན་བསྟེན་པར་བྱ། ། ཞེས་གསུངས་པ་ལྟར་ལས་རྙེད་པ་ནི་ཟང་ཟིང་གི་མཆོད་པ་སྟེ།
སམྦུ་ཊིར། གང་དང་གང་གི་སྡུག་པའི་རྫས། ། རེ་བ་མེད་པའི་སེམས་ཀྱིས་ནི། ། དེ་དང་དེ་ནི་བླ་མར་དབུལ། ། ཞེས་དང༌། སློབ་དཔོན་བྷ་ལྦི་ལྷས། མི་ཟད་དེ་ཉིད་འདོད་པ་ཡིས། ། ཅུང་ཟད་ཡིད་འོང་གང་དང་གང༌། ། ཤིན་ཏུ་ཁྱད་པར་གྱུར་པ་ཉིད། ། དེ་དང་དེ་ནི་བླ་མ་དབུལ། །
དེ་བྱིན་སངས་རྒྱས་ཐམས་ཅད་ལ། ། རྟག་ཏུ་བྱིན་པ་ཉིད་དུ་འགྱུར། ། དེ་བྱིན་བསོད་ནམས་ཚོགས་ཡིན་ཏེ། ། ཚོགས་ལས་དངོས་གྲུབ་མཆོག་ཏུ་འགྱུར། ། ཞེས་ཕན་ཡོན་དང་བཅས་ཏེ་གསུངས་པ་བཞིན་ནོ། ། རིམ་གྲོ་ནི། ལུས་ངག་གིས་བྲན་དུ་ཁས་ལེན་པ་སྟེ། བླ་མས་ཇི་ལྟར་བསྒོ་བའི་ལས་སྒྲུབ་པ་རྗེ་བཙུན་མར་པའི་དྲུང་དུ་ཐོས་པ་དགའ་བཞིན་ནོ། ། སྒྲུབ་པ་ནི་སྐྱེས་རབ་ལས། ཕན་པའི་ལན་དུ་མཆོད་པ་བྱ་བ་ནི། །
བསྒོ་བའི་ཚིག་བཞིན་ཉམས་སུ་ལེན་པ་ཡིན། ། ཞེས་འབྱུང་བ་ལྟར་དང༌། བཅོམ་ལྡན་འདས་ཡོངས་སུ་མྱ་ངན་ལས་འདའ་བ་ན། ལྷའི་མེ་ཏོག་དང་སིལ་སྙན་ལ་སོགས་པས་མཆོད་པའི་ཚེ། བཅོམ་ལྡན་འདས་ཀྱིས་བཀའ་སྩལ་པ། ཀུན་དགའ་བོ་དེ་ཙམ་གྱིས་ནི་དེ་བཞིན་གཤེགས་པ་ལ་བཀུར་བསྟི་བྱས་པར་མི་ཚུད་དོ། ། ཞེས་སོགས་ནས་དེ་ལྟར་བསམ་པ་རྫོགས་པར་བྱས་ན་མཆོད་པ་བྱས་པར་འགྱུར་གྱི། སྤོས་དང་ཕྲེང་བ་ལ་སོགས་པ་ཕུལ་བས་མཆོད་པ་བྱས་པར་མི་འགྱུར་རོ། ། ཞེས་གསུངས་པ་ལྟ་བུ་ཡིན་ལ། དེ་བས་ན་རབ་སྒྲུབ་པའི་ཞབས་ཏོག་ཅེས་སྨྲ་བའང་འཐད་པ་ཡིན་ནོ། །
འདིར་འགའ་ཞིག་ཏུ་བཀའ་བཞིན་སྒྲུབ་པ་ཞེས་བཤད་པས་དེར་མ་ངེས་སམ་སྙམ་ན། བཀའ་བསྒྲུབ་རྒྱུའི་གཙོ་བོ་ནི་ཆོས་ལ་ནན་ཏན་དུ་སྒྲུབ་པ་ཉིད་ཅི་ནས་ཀྱང་ཡིན་ཅིང༌། བྲན་སོགས་ཆེད་ཀྱི་བཀའ་སྒྲུབ་པ་ནི་རིམ་གྲོ་ཉིད་དུ་གཏོགས་སོ། ། གལ་ཏེ་ཡང་དག་པའི་བཤེས་གཉེན་དུ་གྱུར་ནས་བརྟེན་ཚུལ་ལོག་ན་ཉེས་དམིགས་ཤིན་ཏུ་ཆེ་བ་ཡང༌། ལྔ་བཅུ་པ་ལས། ནམ་ཡང་སློབ་དཔོན་དག་གི་ནི། ། ཀུན་ཏུ་སེམས་དཀྲུགས་མི་བྱ་སྟེ། ། གལ་ཏེ་རྨོངས་པས་བྱས་གྱུར་ན། ། དམྱལ་བར་ངེས་པར་ཚོད་པར་འགྱུར། ། མནར་མེད་ལ་སོགས་འཇིགས་རུང་བའི། །
དམྱལ་བ་བསྟན་པ་གང་ཡིན་པ། ། སློབ་དཔོན་ལ་ནི་དམོད་པ་རྣམས། ། དེར་ནི་གནས་པར་ཡང་དག་བཤད། ། ཅེས་དང༌། སློབ་དཔོན་ལ་ནི་དམོད་པ་དེ། ། ཡམས་དང་འཚེ་བའི་ནད་རྣམས་དང༌། ། གདོན་དང་རིམས་དང་དུག་གིས་ཀྱང༌། ། རྨོངས་ཆེན་དེ་ནི་འཆི་བར་འགྱུར། ། རྒྱལ་པོ་མེ་དང་སྦྲུལ་དུག་དང༌། ། ཆུ་དང་མཁའ་འགྲོ་རྐུན་པོ་དང༌། །
གདོན་དང་ལོག་འདྲེན་རྣམས་ཀྱིས་ཀྱང༌། ། བསད་ནས་སེམས་ཅན་དམྱལ་བར་འགྲོ། ། ཞེས་འདི་ཕྱི་ཀུན་ཏུ་མི་འདོད་པ་ཐོག་ཏུ་འབབ་པར་བཤད་པ་སོགས་ཀྱི་ཉེས་པ་འབྱུང་བའི་སྒོ་ནས་འབད་པས་བསྲུང་ཞིང༌། དེ་ལྟར་འབྱུང་བའི་སྒོ་ཡང་བླ་མའི་སྐྱོན་བཟུང་བ་ཁོ་ན་ལས་ཡིན་པས། ཕྱག་ན་རྡོ་རྗེ་དབང་བསྐུར་བའི་རྒྱུད་ལས། སློབ་དཔོན་གྱི་ནི་ཡོན་ཏན་བཟུང༌། ། སྐྱོན་ནི་ནམ་ཡང་བཟུང་མི་བྱ། ། ཡོན་ཏན་བཟུང་ན་དངོས་གྲུབ་ཐོབ། ། སྐྱོན་རྣམས་བཟུང་ན་དངོས་མི་འགྲུབ། ། ཅེས་དང༌།
གསང་བའི་བདག་པོ་སློབ་དཔོན་ལ་སློབ་མས་ཇི་ལྟར་བལྟ་བར་བྱ་ཞེ་ན། སངས་རྒྱས་བཅོམ་ལྡན་འདས་ལ་ཇི་ལྟ་བ་བཞིན་དུའོ། ། ཞེས་གསུངས་པ་བཞིན་གྱི་འདུ་ཤེས་བསྐྱེད་པར་བྱ་ཞིང༌། ཐུགས་འགལ་དུ་གྱུར་པའི་ཉེས་པ་ཕྲ་མོ་ཙམ་གྱིས་ཀྱང་འཕྲལ་དུ་བཤགས་ཤིང་ཕྱི་ནས་བསྡོམ་པར་བྱའོ། ། ཚུལ་བཞིན་བསྟེན་པའི་ཕན་ཡོན་ནི། གཙུག་ན་རིན་ཆེན་གྱིས་ཞུས་པའི་མདོ་ལས། ལྷའི་བུ་འདི་ལ་དགེ་བའི་བཤེས་གཉེན་བསྟེན་ཅིང་བཀུར་བསྟི་བྱས་པས་ནི། ཐམས་ཅད་དུ་སངས་རྒྱས་ཀྱི་ཞིང་དག་པ་མཐོང་བ་ཡིན་ནོ། ། སྙིང་རྗེ་ཆེན་པོའི་ཏིང་ངེ་འཛིན་དམ་པ་ཐོབ་པ་ཡིན་ནོ། ། ཤེས་རབ་ཀྱི་ཕ་རོལ་ཏུ་ཕྱིན་པ་དང་མི་འབྲལ་བ་ཡིན་ནོ། །
སེམས་ཅན་རྣམས་ཡོངས་སུ་སྨིན་པ་འགྲུབ་པ་ཡིན་ནོ། ། རེ་བ་ཐམས་ཅད་ཡོངས་སུ་རྫོགས་པ་ཐོབ་པ་ཡིན་ནོ། ། ཞེས་སོགས་དང༌། རྒྱུད་ལས། དེ་མཉེས་པས་ནི་ཀུན་མཁྱེན་པའི། ། ཡེ་ཤེས་ཚོགས་ནི་ཐོབ་པར་འགྱུར། ། ཞེས་དང༌། དེ་ཡིས་བསོད་ནམས་མ་བྱས་ཤིང༌། ། དཀའ་ཐུབ་མ་བརྟེན་ཅི་ཞིག་ཡོད། ། ཅེས་སོགས་ཚོགས་གསུམ་ཅིག་ཅར་དུ་རྫོགས་པར་བཤད་པ་སོགས་སོ། །
བཞི་པ་དངོས་གཞི་བླ་མའི་རྣལ་འབྱོར་སྒོམ་པའི་ཐབས་ཚུལ་བཤད་པ་ནི། དེ་ཡང་སྐལ་ལྡན་ཡང་རབ་ཁ་ཅིག་བླ་མ་དམ་པ་དང་མཇལ་བ་ཙམ་གྱིས་བཅོས་མིན་གྱི་མོས་གུས་སྐྱེ་ཞིང༌། བླ་མའི་ཆེད་དུ་སྒོ་གསུམ་གྱི་དཀའ་བ་ཆེན་པོ་སྤྱད་པས་ས་ལམ་གྱི་ཡོན་ཏན་ཐམས་ཅད་ཉི་མ་ཤར་བའི་སྣང་བ་ལྟར་ཅིག་ཅར་དུ་འབྱུང་བ་ཡིན་ལ། ད་ལྟའི་དུས་མོས་གུས་དེ་འདྲ་བ་དཀོན་ཞིང༌། དཀའ་སྤྱད་ཀྱང་ཕལ་ཆེར་གྱིས་མི་ནུས་པས་གསོལ་འདེབས་ཀྱི་སྒོ་ནས་མོས་གུས་ལ་རིམ་གྱིས་ཁྲིད་པས་མཐར་བཅོས་མིན་གྱི་མོས་གུས་སྐྱེས་པ་ན་ལམ་གྱི་ཡོན་ཏན་རྣམས་རིམ་པས་འཆར་བར་འགྱུར་རོ། ། དེ་བས་ན་གསོལ་བ་གདབ་པའི་རྣལ་འབྱོར་ལ། གཟུང་འཛིན་གཉིས་བསྡུས་ཀྱི་རྣམ་པར་རྟོག་ཚོགས་དམིགས་མེད་དུ་ཐིམ་པའི་རང་རིག་ཡེ་ཤེས་ཀྱི་རང་མདངས། སྙིང་རྗེ་ཆེན་པོར་ཤར་བའི་རྣམ་འཕྲུལ་ལས། སྐད་ཅིག་གིས་བཅོམ་ལྡན་འདས་མ་ཤེས་རབ་ཀྱི་ཕར་ཕྱིན་ཡོངས་སུ་རྫོགས་པ་རྡོ་རྗེ་ཕག་མོའི་སྐུར་ལངས་པ་ནི། བདེ་བ་ཆེན་པོའི་ཡེ་ཤེས་སྦྱིན་པར་བྱེད་པའི་རྣམ་པ་ཀུན་གྱི་མཆོག་དང་སྟོང་པ་ཉིད་ཀྱི་སྐུ་ཅན་ཡིན་པས་སྐུ་མདོག་པདྨ་རཱ་ག་ལྟར་དམར་བ་སྟེ་ཆགས་ཉམས་ལས་བདེ་ཆེན་འདྲེན་པའི་མཚོན་པའོ། །
ཆོས་ཐམས་ཅད་སྟོང་པ་ཉིད་གཅིག་གི་ངོ་བོར་རོ་མཉམ་པས་ཞལ་གཅིག་པའམ། ཀུན་རྫོབ་ཆོས་ཅན་གྱི་བདེན་པ་མཚོན་པའི་རྩ་ཞལ་གྱི་རྣ་ལྟག་གཡས་སུ་དོན་དམ་ཆོས་ཉིད་ཀྱི་བདེན་པ་མཚོན་པའི་ཕག་ཞལ་དུར་བ། དངོས་སུ་རྗེས་སུ་མཐུན་པའི་བདུད་བཞི་བཅོམ་པས་མཆེ་བ་ཅུང་ཟད་གཙིགས་ཤིང༌། དུས་གསུམ་གཟིགས་པའི་སྤྱན་གསུམ་མངའ་བ། ཐབས་ཤེས་ཟུང་འཇུག་གིས་འགྲོ་དོན་མཛད་པས་ཕྱག་གཉིས་པ། ཞེ་སྡང་བཅོམ་པས་གཡས་གྲི་གུག་ནམ་མཁར་འཕྱར་ཞིང༌། འདོད་ཆགས་བཅོམ་པས་གཡོན་ཐོད་ཁྲག་ཐུགས་ཀར་འཛིན་པ། རྣམ་པར་བཀོད་པ་དུ་མས་གཏི་མུག་བཅོམ་པ་དང་ཡང་ཧེ་རུ་ཀ་མཚོན་པས་ཟུང་འཇུག་གི་བདེ་བ་ཆེན་པོ་ལ་གནས་པའི་ཕྱིར་ཁ་ཊཱཾ་ག་མཆན་དུ་བཅུག་པ། སྐུ་ལྔ་ཡོངས་སུ་རྫོགས་པས་ཐོད་པའི་ཅོད་པན་ལྔ་འཆང་བ། ཕ་རོལ་ཏུ་ཕྱིན་པ་ལྔ་རྣམ་པར་དག་པས་ཕྱག་རྒྱ་ལྔས་བརྒྱན་པ།
འདུ་བྱེད་ལྔ་བཅུ་རྩ་གཅིག་རྣམ་པར་དག་པས་མི་མགོ་རློན་པའི་ཕྲེང་བ་འཕྱང་བ་སྟེ། སྟོང་ཉིད་བདེ་བ་ཆེན་པོར་ཤར་བའི་རླན་གྱིས་བརླན་པ་མཚོན་པས་མགོ་རློན་གྱི་དོ་ཤལ་ཏེ། འདི་ཙམ་གྱིས་ཀྱང་རྣམ་རྟོག་དང་ཉོན་མོངས་མི་སྤོང་བར་ལམ་དུ་བྱེད་པ་མཚོན་ནོ། ། ཉོན་མོངས་པ་དང་ཤེས་བྱའི་སྒྲིབ་པ་གཏན་ནས་སྤངས་པས་སྐུ་གཅེར་མོ། དགའ་བ་བཅུ་དྲུག་གི་ཆ་རྫོགས་པས་བཅུ་དྲུག་མའི་ལང་ཚོ་ཅན། སྲིད་པ་དང་ཞི་བ་གང་གིའང་མཐའ་ལ་མི་གནས་པས་ཞབས་བརྐྱང་བསྐུམ་ཕྱེད་པའི་གར་སྟབས། འཁོར་བར་སེམས་ཅན་ཀྱི་དོན་སྤྱོད་ཀྱང་འཁོར་བའི་ཉེས་པས་མ་གོས་པ་མཚོན་པས་པདྨ་དང༌། མ་རིག་པའི་མུན་པ་འཇོམས་ཤིང་བྱང་ཆུབ་ཀྱི་ཆོས་སྨིན་པར་བྱེད་པས་ཉི་མའི་དཀྱིལ་འཁོར་གྱི་གདན་ལ། རང་བཞིན་གྱིས་འོད་གསལ་བས་དངོས་པོར་འཛིན་པའི་བུད་ཤིང་བསྲེགས་པར་མཚོན་པས་མེ་དཔུང་འབར་བའི་དབུས་ན་བཞུགས་པར་གསལ་བའོ། ། དེ་ལྟར་སྒོམ་པ་ནི་བསྐྱེད་རིམ་གྱི་དོན་རྐང་མདོར་ཚང་ཡིན་ཏེ།
དེ་ལ་དབང་རྣོན་དང་པོ་ནས་རྫོགས་རིམ་གྱིས་བཀྲི་བར་འོས་པ་དང༌། རྟུལ་བ་བསྐྱེད་རྫོགས་རིམ་གྱིས་བཀྲི་བ། བར་མ་ཟུང་སྡེབས་སུ་བཀྲི་བ་ཞེས་བརྒྱུད་པའི་རྗེ་བཙུན་རྣམས་བཞེད་པ་ལས། འདིར་བསྟན་བསྐྱེད་རིམ་གྱིས་དབང་པོ་གཞན་གཉིས་ལ་དོན་དེ་དག་འགྲུབ་ཅིང༌། དབང་རྣོན་ལ་བསྐྱེད་རྫོགས་ཟུང་དུ་འཇུག་པས་རྫོགས་རིམ་གྱི་རྩལ་འདོན་བླ་མེད་དུ་འགྱུར་བ་ཡིན་ནོ། ། འགའ་ཞིག་གི་བསམ་པ། བསྐྱེད་རིམ་མཚན་ཉིད་པ་སྐྱེ་འཆི་བར་གསུམ་ལ་བརྟེན་པའི་རྣམ་རྟོག་སྦྱང་ནུས་པ་ཞིག་དགོས་པ་ལ། འདིར་དེ་མེད་པས་དོན་རྐང་མི་འགྲིག་གོ་ཞེ་ན། སྤྱིར་ཐ་མལ་གྱི་རྣམ་པར་རྟོག་པ་སྦྱོང་ནུས་ཤིག་ཡོད་ན་སྐྱེ་འཆི་བར་གསུམ་གྱི་རྣམ་རྟོག་སྦྱོང་ནུས་པ་ལས་འོས་མེད་དེ། སྐྱེ་འཆི་བར་གསུམ་ཡང་ཐ་མལ་རྟོག་པས་མ་བསྡུས་པ་མེད་པས་སོ། །
འོན་ཀྱང་སྐྱེ་སོགས་གསུམ་གྱི་རྣམ་མཚུངས་ལམ་ཁྱེར་གཏན་མེད་པའང་མ་ཡིན་ཏེ། རྣམ་པར་རྟོག་པ་དབྱིངས་སུ་སྡུད་པ་འཆི་བ་ལམ་ཁྱེར། མདངས་སྙིང་རྗེར་ཤར་བས་བར་སྲིད། དེའི་ངང་ནས་སྐད་ཅིག་གིས་ལྷར་ལངས་པས་སྐྱེ་བ་སྤྲུལ་སྐུ་ལམ་ཁྱེར་དུ་འགྱུར་བ་ཡིན་ནོ། ། དེ་ལྟར་རང་ལྷར་བལྟས་པའི་སྤྱི་བོ་ནས་ཡར་ཁྲུ་གང་ཙམ་གྱི་ནམ་མཁའ་ལ། ཡོན་ཏན་གྱི་སྟོབས་མཐའ་ཡས་པ་མངའ་ཞིང་འཇིགས་པ་ཐམས་ཅད་དང་བྲལ་བའི་བརྡར་གྱད་དང་སེང་གེ་ཆེན་པོ་བརྒྱད་ཀྱིས་བཏེག་པ་དགོས་འདོད་འབྱུང་བའི་རིན་པོ་ཆེའི་ཁྲི་ལ་སྐྱོན་གྱིས་མ་གོས་པའི་པདྨ་དང༌། མ་རིག་པའི་མུན་སེལ་ཉི་མ། འཁོར་བའི་གདུང་སེལ་ཟླ་བའི་གདན་ལ་དཔལ་ལྡན་རྩ་བའི་བླ་མ་རྡོ་རྗེ་འཆང་འགྱུར་བ་མེད་པའི་ཐབས་བདེ་བ་ཆེན་པོའི་བདག་ཉིད་སྐུ་མདོག་ཉི་འོད་ཀྱིས་ཁྱབ་པའི་ནམ་མཁའི་མཐིང་ལྟ་བུ། ཆོས་ཅན་ཐམས་ཅད་ཆོས་ཉིད་ཀྱི་དབྱིངས་གཅིག་པུར་དག་པས་ཞལ་གཅིག་པ། སྲིད་འདས་ཀྱི་མཐའ་གཉིས་ལ་གནས་པ་རྣམས་ཐུགས་རྗེ་ཆེན་པོས་རྣམ་པར་དག་པའི་གོ་འཕང་ལ་སྦྱོར་བས་སྤྱན་ཟུང་མངའ་བ།
བསོད་ནམས་ཀྱི་ཚོགས་ཐམས་ཅད་ཡོངས་སུ་རྫོགས་པས་མཛོད་སྤུ་དུང་ལྟར་འཁྱིལ་བས་བརྒྱན་པ། དེ་བཞིན་ཉིད་ཀྱི་བདེ་བ་ཆེན་པོ་ལ་རྟག་ཏུ་དགྱེས་པས་སམ། གཞན་རྒྱུད་ལ་བྱིན་གྱིས་རློབས་པར་བཞེད་པས་འཛུམ་པའི་མདངས་ཆགས་པ། བདེན་པ་གཉིས་ཀྱི་ལམ་ལས་སེམས་ཅན་དྲང་བར་མཛད་པས་ཕྱག་གཉིས་པ། དེ་ཡང་ཟུང་དུ་འཇུག་པའི་མཚན་ཉིད་ཀྱིས་འབྲས་བུའི་ཟུང་འཇུག་ལ་སྦྱོར་བས་འཁྱུད་རྒྱ་ཅན་གྱིས་རྡོར་དྲིལ་འཆང་བ། འདིར་རྡོ་རྗེ་ནི་ཆོས་ཀྱི་སྐུ་དོན་དམ་ཡེ་ཤེས་ལྔའི་བདག་ཉིད་ཅན་དང༌། དྲིལ་བུས་ནི་གཟུགས་ཀྱི་སྐུ་ཀུན་རྫོབ་རྣམ་པ་ཐམས་ཅད་པ་མཚོན་པའམ། ཡང་ན་རྡོ་རྗེས་དོན་དམ་ཐུགས། དྲིལ་བུས་སྒྲ་སྙན་གསུང༌། ཕྱག་རྒྱས་སྐུ་རྣམས་ཏེ་འབྲས་བུ་སྐུ་གསུམ་མཚོན་པའང་ཡིན་ནོ། །
སྲིད་ཞིའི་མཐའ་གཉིས་བསྡོམ་པས་ཞབས་རྡོ་རྗེ་སྐྱིལ་ཀྲུང༌། ཤེས་རབ་སྟོང་པ་ཉིད་ཀྱི་རང་བཞིན་ཡུམ་རྡོ་རྗེ་སྙེམས་མ་དམར་མོས་སྐུ་ལ་འཁྲིལ་བ། དགེ་བའི་ཆོས་ཐམས་ཅད་ཡོངས་སུ་རྫོགས་པས་རལ་བའི་ཐོར་ཚུགས། ཡེ་ཤེས་ལྔའི་དབུ་རྒྱན། ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པས་དར་གྱི་བགོ་བ། འདོད་ཡོན་ཡེ་ཤེས་ཀྱི་རྒྱན་དུ་འཆར་བས་རིན་པོ་ཆེའི་རྒྱན་རྣམ་པ་ཐམས་ཅད་ཀྱིས་བརྒྱན་པ། ནམ་མཁའི་མཐས་གཏུགས་པའི་སེམས་ཅན་གྱི་རྒྱུད་ལ་ཐུགས་རྗེ་ཆེན་པོའི་འཕྲིན་ལས་འཇུག་པས་འོད་ཟེར་གྱི་པ་ཊ་འབར་བའི་ཀློང་ན་བཞུགས་པ་སོགས་སྐུའི་རྣམ་པའམ་ཆ་བྱད་ཀྱང་གཞི་ལམ་འབྲས་ཆོས་ཀྱི་བརྡའ་ཐབས་སུ་མཚོན་པར་ཤེས་པ་དང༌། དེ་ཉིད་སྐྱབས་གནས་ཀུན་འདུས་སུ་ངེས་པའི་སྤྱི་བོ་ནས་ཡར་བརྒྱུད་པའི་བླ་མ་རྡོ་རྗེ་འཆང་ལ་ཐུག་གི་བར་གྱི་བླ་མ་རྣམས་ཐོ་བརྩེགས་སུ་བཞུགས་པ་ལ་རྒྱ་བོད་རིས་མེད་ཀྱི་བླ་མ། སངས་རྒྱས་བྱང་སེམས། ཡི་དམ་ཞི་ཁྲོ།
དཔའ་བོ་མཁའ་འགྲོ། ཆོས་སྐྱོང་སྲུང་མའི་ཚོགས་ཀྱིས་བསྐོར་བ་ནམ་མཁའི་མཐའ་ཁྱབ་པ་ཙམ་དུ་འཇའ་འོད་ཀྱི་དབུས་ན་བཞུགས་པར་མོས་པས་རིང་བརྒྱུད་ཁྲོམ་ཚོགས། ཉེ་བརྒྱུད་ཐོ་བརྩེགས། ཀུན་འདུས་ནོར་བུ་ལུགས་གསུམ་ཀའི་གནད་སྒོམ་པའི་རིམ་པ་གཅིག་ལ་ཚང་བ་ཡིན་ལ། རྩ་གསུམ་མཆོག་གསུམ་གྱི་ལྷ་ཚོགས་དེ་ཀུན་ཀྱང་ངོ་བོ་རྩ་བའི་བླ་མ་ཉིད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཀྱི་རོལ་པ་ཆེན་པོར་ཤེས་པར་བྱས་ནས། བདག་གི་ལུས་དང་ལོངས་སྤྱོད་ཐམས་ཅད་དང༌། ཞེས་སོགས་ཀྱིས་བདག་གཞན་གྱི་ལུས་ལོངས་སྤྱོད་དགེ་ཚོགས་དང་བཅས་པ་ཞིང་ཁམས་རྒྱ་མཚོ་རྒྱས་པར་འགེངས་པའི་མཆོད་སྤྲིན་དུ་དམིགས་ནས་ཕུལ་ཏེ། མོས་གུས་དད་གདུང་དྲག་པོས་ཕར་ཐིམ་འགྲོ་བ་ལྟ་བུ། ཚུར་འབྲལ་མི་ཕོད་པ་ལྟ་བུའི་ངང་ནས་རྩ་བརྒྱུད་བླ་མ་ཐུན་མོང་གི་གསོལ་འདེབས་ཀྱི་མཐར། བརྒྱུད་པའི་བླ་མ་འཁོར་དང་བཅས་པ་རྣམས་རྩ་བའི་བླ་མ་ལ་བསྟིམ་ནས།
སླར་དེ་ཉིད་ལ་ཁྱད་པར་གྱི་གསོལ་འདེབས་བྱས་མཐར་བླ་མའི་སྐུའི་སྨིན་མཚམས་ཀྱི་ཨོཾ་ལས་འོད་ཟེར་དཀར་པོ་དྲི་མ་མེད་པ་སྐྲ་མདའི་ཚུལ་དུ་ཕྲེང་མ་ཆད་པར་བྱུང་སྟེ། བདག་ཉིད་ཀྱི་སྨིན་མཚམས་ནས་སྤྱི་བོའི་ལུས་ཀྱི་ཐིག་ལེ་ལ་ཐིམ་པས། ལུས་ཀྱི་སྒོ་ནས་བསགས་པའི་སྡིག་པ་དང༌། ལུས་ཐ་མལ་དུ་འཛིན་པའི་དྲི་མ། སྙིགས་མ་ཟག་བཅས་ཀྱི་ཕུང་པོའི་སྒྲིབ་པ་དག ། བུམ་པའི་དབང་ཐོབ། ལམ་བསྐྱེད་རིམ་བསྒོམ་པ་ལ་དབང༌། འབྲས་བུ་སྤྲུལ་པའི་སྐུ་ཐོབ་པའི་རྟེན་འབྲེལ་མངོན་དུ་བྱས། བླ་མའི་མགྲིན་པའི་ཨཱཿལས་འོད་ཟེར་དམར་པོ་གློག་གི་ཟེར་ཐག་ལྟ་བུ་བྱུང་བ་རང་གི་མགྲིན་པར་ངག་གི་ཐིག་ལེ་ལ་ཐིམ་པས་ངག་གི་སྒོ་ནས་བསགས་པའི་སྒྲིབ་པ་དང༌། ངག་ཐ་མལ་དུ་འཛིན་པའི་དྲི་མ་དག །
རང་བཞིན་བརྒྱད་ཅུའི་རྣམ་པར་རྟོག་པ་ཐམས་ཅད་ཀྱི་རྟེན་བྱེད་པའི་ལས་རླུང་གི་རྒྱུ་བ་ཉི་ཁྲི་ཆིག་སྟོང་དྲུག་བརྒྱ་དབྱིངས་སུ་དག་སྟེ། ལམ་རྩ་རླུང་ཐིག་ལེ་བསྒོམ་པ་ལ་དབང༌། འབྲས་བུ་ལོངས་སྤྱོད་རྫོགས་པའི་སྐུ་ཐོབ་པའི་རྟེན་འབྲེལ་མངོན་དུ་བྱས། བླ་མའི་ཐུགས་ཀའི་ཧཱུཾ་ལས་འོད་ཟེར་ཁ་དོག་སྔོན་པོ་དུད་སྤྲིན་ལྟ་བུ་བྱུང་ནས་རང་གི་སྙིང་གར་ཡིད་ཀྱི་ཐིག་ལེ་ལ་ཐིམ་པས། ཡིད་ཀྱི་སྒོ་ནས་བསགས་པའི་སྡིག་པ་དང༌། ཡིད་ཐ་མལ་དུ་འཛིན་པའི་དྲི་མ་དང་ཕྱིན་ཅི་ལོག་ཏུ་འཛིན་པའི་སྒྲིབ་པ་དག ཤེས་རབ་ཡེ་ཤེས་ཀྱི་དབང་ཐོབ། ཕོ་ཉའི་ལམ་བསྒོམ་པ་ལ་དབང༌། འབྲས་བུ་ཆོས་སྐུ་ཐོབ་པའི་རྟེན་འབྲེལ་མངོན་དུ་བྱས། བླ་མའི་ལྟེ་བའི་ཧོཿཡིག་ལས་འོད་ཟེར་ལྗང་ཁུ་མར་གད་ཀྱི་ཞུན་མ་ལྟ་བུའི་འོད་ཟེར་གྱི་རྒྱུན་བྱུང་བ་རང་གི་ལྟེ་བའི་ཡེ་ཤེས་ཀྱི་ཐིག་ལེ་ལ་ཐིམ་པས།
སྒོ་གསུམ་ཐུན་མོང་དུ་བསགས་པའི་སྡིག་པ་དང༌། ལུས་ངག་ཡིད་ཐ་དད་དུ་འཛིན་པའི་དྲི་མ་དག ། དབང་བཞི་པ་ཐོབ། ལམ་ཕྱག་རྒྱ་ཆེན་པོ་བསྒོམ་པ་ལ་དབང༌། འབྲས་བུ་སྐུ་གསུམ་ངོ་གཅིག་ཏུ་གྱུར་པ་བདེ་བ་ཆེན་པོའི་སྐུ་ཐོབ་པའི་སྐལ་པ་ཅན་དུ་བྱས། མཐར་བླ་མ་ཡབ་ཡུམ་འོད་ཟེར་གྱི་གོང་བུར་གྱུར་པ་སྤྱི་བོ་ནས་ཞུགས་ཏེ་དབྱེར་མེད་དུ་ཐིམ་པས་ལྕགས་ལ་གསེར་འགྱུར་གྱི་རྩི་བཏབ་པ་ལྟར། རང་གི་སྒོ་གསུམ་བླ་མའི་རྡོ་རྗེ་གསུམ་གྱི་བདག་ཉིད་དུ་རྫོགས་པར་མོས་པ་བསྐྱེད་ནས་སེམས་ཉིད་སྤྲོས་པ་ཀུན་བྲལ་གྱི་གཤིས་བདེ་བ་ཆེན་པོ་མདངས་རྣམ་པ་ཀུན་ལྡན་གྱི་མོས་གུས་སུ་ཤར་བ་ལ་མཉམ་པར་འཇོག་པ་ནི་རང་རིག་དོན་དམ་པའི་བླ་མའི་རྣལ་འབྱོར་ཏེ། རྗེ་བཙུན་ཆེན་པོ་མི་ལའི་ཞལ་ནས། བླ་མ་ཡིན་པར་ངེས་སོ་རང་གི་སེམས་ལ་ལྟོས། ། སེམས་ལས་གཞན་པའི་བླ་མ་བཙལ་བ་ན། །
དེ་ཡིས་རང་སེམས་སྤངས་པ་འདྲའོ་ཨང་གི་ལྷ་རྗེ་སྟོན་པ་བ། ། ཞེས་དྭགས་པོ་རིན་པོ་ཆེར་གདམས་པའང་འདི་ལྟ་བུ་ལ་དགོངས་ཤིང༌། དེ་ལྟར་ཉམས་སུ་བླངས་པས་བླ་མ་ཆོས་སྐུའི་རང་ཞལ་མངོན་སུམ་དུ་མཐོང་བ་ནི། ཆོས་རྗེ་རས་པས། བླ་མ་རང་སེམས་དབྱེར་མ་ཕྱེད། ། གཟུགས་སྐུར་འཛིན་པ་སྟོར་ནས་ཐལ། ། མོས་གུས་བྱ་བའི་ཡུལ་མ་རྙེད། ། གསོལ་བ་འདེབས་ན་ཇི་ལྟར་འདེབས། ། ཞེས་དང༌། རྒྱལ་བ་རྒོད་ཚང་པས།
མི་བདག་གིས་བླ་མ་བསྒྲུབ་པས་འགྲུབ། ། བླ་མ་ཆོས་སྐུའི་ཞལ་ཡང་མཐོང༌། ། སྣང་སྲིད་བླ་མ་ཆོས་སྐུར་ཤར། ། ཞེས་གསུངས་པ་ལྟ་བུའོ། ། མཐར་བསྔོ་སྨོན་གྱིས་རྒྱས་གདབ་པར་བྱ་སྟེ། འདི་ནི་ཐུན་ཐམས་ཅད་ཀྱི་མཐར་ཡང་འགྲེའོ། ། ལྔ་པ་འཇུག་རྟགས་དང་ཕན་ཡོན་བསྟན་པ་ལ། རྟགས་ནི་བླ་མ་ལ་མོས་གུས་གདུང་ཚད་མེད་པས། དྲུང་ན་ཡོད་པའི་ཚེའང་མོས་གུས་གདུང་ཤུགས་ལྷང་ལྷང་བའི་རྣམ་འགྱུར་འཆར་བ། གཞན་དུ་ཡོད་པའི་ཚེ་ཡང་མཇལ་མོས་པ།
གསོལ་འདེབས་ཀྱིས་ཆོག་མི་ཤེས་པ། བསམ་རྒྱུ་བླ་མ་རྗེ་ལས་མེད་པ་སོགས་དང༌། བླ་མ་དྲན་པ་ཙམ་གྱིས་ཉམས་འབར་བས་སྣང་བ་བན་བུན། རིག་པ་གསལ་སྟོང་རྗེན་པར་འགྲོ་བ། ཉམས་སམ་རྨི་ལམ་དུ་བླ་མ་རྗེ་དང་མཇལ་བ། དབང་བསྐུར་ཞིང་གདམས་ངག་བསྟན་པ་སོགས་བྱིན་གྱིས་རློབས་པའི་རྟགས་རྣམས་སོ། ། ཕན་ཡོན་གྱི་ཁྱད་པར་ནི། འདུས་པའི་རིམ་ལྔ་ལས། རི་དབང་རྩེ་ནས་འགའ་ཞིག་ལྷུང་གྱུར་ན། ། ལྟུང་བར་མི་འདོད་ཀྱང་ནི་ལྟུང་བར་གྱུར། །
བླ་མའི་དྲིན་གྱིས་ཕན་པའི་ལུང་ཐོབ་ནས། ། གྲོལ་བར་མི་འདོད་ཀྱང་ནི་གྲོལ་བར་འགྱུར། ། ཞེས་འབྱུང་ཞིང༌། སྔ་འགྱུར་ཀུན་འདུས་རིན་པོ་ཆེའི་རྒྱུད་ལས། གང་གིས་བསྐལ་པ་འབུམ་ཕྲག་ཏུ། ། ལྷ་སྐུ་འབུམ་ཕྲག་བསྒོམ་པ་བས། ། བླ་མ་ཅུང་ཟད་དྲན་པས་མཆོག ། བསོད་ནམས་འདི་ནི་ཕ་མཐའ་ཡས། ། ཞེས་གསུངས་པ་སོགས་སོ། ། འདིར་མཐའ་དཔྱོད་ཀྱི་སྨྲ་བ་ཅུང་ཟད་ཙམ་སྐབས་སུ་བབ་པ་ནི།
སྤྱིར་ཕྱག་ཆེན་ལ་གོ་ཆ་གཉིས་མ་སོགས་མདོ་ལུགས་དང༌། ལྷན་ཅིག་སྐྱེས་སྦྱོར་རང་ལའང་མདོ་སྔགས་རྟོགས་པ་བསྲེས་པའི་ལུགས་སུ་བཀྲི་བ། མདོ་སྔགས་ཆ་མཉམ་དུ་དང༌། སྔགས་ལུགས་གཙོ་བོར་སྟོན་པ་གཉིས་སུ་བཞེད་པ་ལས། དང་པོ་གཉིས་ལྟར་ན་སྡོན་འགྲོ་དལ་འབྱོར་རྙེད་དཀའ་སོགས་ཐུན་མོང་བ་བཞི་དང༌། བྱང་ཆུབ་ཀྱི་སེམས་སྒོམ་ཞིང་བླ་མ་ལ་གསོལ་བ་གདབ་པ་སོགས་བློ་སྦྱོང་གི་ཁྲིད་ཕལ་ཆེར་དང་མཐུན་པ་ཙམ་བྱ་བ་ཡིན་ལ། ཕྱི་མ་ལྟར་ན། སྐྱབས་སེམས་རྡོར་བཟླས་སོགས་སྔགས་ལམ་དང་བསྟུན་པའི་སྔོན་འགྲོ་དང༌། ཁྱད་པར་འོད་ཟེར་སྤྲོ་བསྡུའི་དབང་གིས་སྔར་མ་སྨིན་པ་སྨིན་བྱེད་དང༌། སྨིན་ཟིན་རྟོགས་པ་གོང་འཕེལ་དུ་སྒྲུབ་པ་ལམ་གྱི་དབང་དུ་བྱེད་ཅིང༌།
རྣལ་འབྱོར་མ་སོགས་བསྐྱེད་པ་དང༌། ཁྱད་པར་བླ་མའི་རྣལ་འབྱོར་གོམས་པའི་སྟོབས་ཀྱིས། སྣང་སྲིད་བླ་མའི་སྐུ་གསུམ་གྱི་རོལ་པར་འཆར་བ་ནི་ཡི་དམ་སྒོམ་པ་སོགས་པས་ཀྱང་ཐ་མལ་གྱི་ཞེན་པ་འགོག་ཕུལ་ཆེ་བའི་ཕྱིར། བསྐྱེད་རིམ་གྱི་མཆོག་ཀྱང་ཡིན་ཏེ། ཡི་དམ་ལས་བླ་མ་སྒོམ་པ་བསྔགས་པས་ཀྱང་ངོ༌། ། དེས་ན་སྨིན་བྱེད་ཀྱི་དབང་དང་གྲོལ་བྱེད་ཀྱི་བསྐྱེད་རྫོགས་ཐམས་ཅད་སྔགས་བླ་མེད་དང་ངེས་པར་མཐུན་པའི་ཕྱིར་སྔགས་གཙོ་བོར་གྱུར་པ་ཞེས་བྱ་ལ། ཞི་ལྷག་གི་སྒོམ་རིམ་མདོ་དང་ཐུན་མོང་བ་རྫོགས་རིམ་གྱི་སྔོན་དུ་འགྲོ་བར་འཆང་བ་ལས་སྔགས་ལམ་རྐྱང་པ་ཞེས་ཀྱང་བརྡའ་ཆད་མི་བྱེད་མོད། འོན་ཀྱང་དབང་རྣོན་རྒྱུའི་སྟོབས་ཅན་རྟེན་འབྲེལ་གྱི་འཇུག་སྒོ་ཁྱད་པར་ཅན་ལས་ཞི་ལྷག་སོགས་ལེགས་པར་གོམས་པར་མ་བྱས་པ་ཉིད་ཀྱིས་ཕྱག་རྒྱ་ཆེན་པོ་དོན་གྱི་ཡེ་ཤེས་མངོན་དུ་འགྱུར་བ་ཡོད་པ་ལྟ་བུ་ནི་དེ་རང་ལ་ལྟོས་ནས་སྔགས་ལམ་ཐུན་མོང་མ་ཡིན་པ་ཁོ་ན་ཞེས་ཀྱང་མི་འགལ་ལོ། ། ཁ་ཅིག་སྨིན་བྱེད་ཀྱི་དབང་ཡིན་ན་སྤྲོས་བཅས་ཁོ་ན་བའམ་དེ་སྔོན་དུ་འགྲོ་དགོས་པར་འདོད་པ་ཡོད་ཀྱང༌། རྒྱལ་བས་གདུལ་བྱའི་མོས་བསམ་དང་བསྟུན་ནས་ཐབས་ཚུལ་གྱི་འཇུག་སྒོ་མང་དུ་གསུངས་ཞེས་ཁས་ལེན་བཞིན་དུ་ཚུལ་གཅིག་ཁོ་ན་དགོས་པར་འདོད་པ་ནི་གནད་མ་ཟིན་པ་སྟེ།
དོན་གདུལ་བྱ་སྤྲོས་པ་ལ་དགའ་ཞིང་མོས་པའི་དོར་སྤྲོས་པ་སྔོན་དུ་འགྲོ་བས་སྤྲོས་མེད་ལ་བཀྲི་བ་དང༌། སྤྲོས་པ་ཁོ་ནས་དང་པོར་འདུལ་དགོས་སུ་མ་ངེས་པ་ལ་ཅིག་ཤོས་ཀྱིས་བཀྲིས་ཆོག་པ་སྟེ། དོན་དུ་ན་དབང་ཞེས་པ་དབང་དོན་གྱི་རྟོགས་པ་རྒྱུད་ལ་བསྐྱེད་ནུས་ཤིག་དགོས་པ་གང་ཞིག ། དེ་བསྐྱེད་པ་ལ་སྤྲོས་མེད་ཀྱི་དབང་ལས་སྤྲོས་བཅས་ནུས་པ་དམན་པའི་ཕྱིར་ན། འདིར་ནི་ཏིང་ངེ་འཛིན་གྱི་དབང་ཉིད་བྱིན་རླབས་འཕོ་བའི་དབང་དུ་འགྱུར་ཞིང༌། དེ་ལ་རྡོ་རྗེ་ཡེ་ཤེས་ཀྱི་དབང་ཞེས་བྱ་བ་དབང་ཐམས་ཅད་ཀྱི་མཆོག་ཏུ་གྱུར་པ་ཉིད་ཡིན་པས་དབང་གི་གོ་ཆོད་པ་ལྟ་ཅི་སྨོས། རྟོགས་ལྡན་གྱི་བླ་མས་ཕྱག་རྒྱ་ཆེན་པོའི་སྐལ་ལྡན་ལ་དབང་འདི་ལས་གཞན་སྤྲོས་བཅས་ཀྱི་དབང་གིས་བཀྲི་བར་བྱེད་ན་ཉེས་པ་འབྱུང་བའང་ཡིན་ཏེ། ཨིནྡྲ་བྷུ་ཏིས་ཡེ་ཤེས་གྲུབ་པར། རྟོག་པ་ཐམས་ཅད་རྣམས་སྤངས་པའི། ། ཡེ་ཤེས་མཆོག་བཟང་ཐོབ་པ་ཡི། །
རྡོ་རྗེ་ཡེ་ཤེས་དབང་བསྐུར་བས། ། དངོས་གྲུབ་མཆོག་ནི་བསྒྲུབ་པར་བྱ། ། ཡང་དག་ཡེ་ཤེས་ཀུན་ལྡན་ན། ། བྲིས་པའི་དཀྱིལ་འཁོར་སོགས་གཞན་དུ། ། དབང་བསྐུར་བ་ནི་ལེན་ཞེ་ན། ། འདི་ནི་དམ་ཚིག་ཉམས་པར་འགྱུར། ། དམ་ཚིག་ཉམས་པའི་སྡུག་བསྔལ་ནི། ། ལུས་དང་དེ་བཞིན་ཡིད་དང་ནི། ། དེ་ཡི་དོན་རྣམས་ཉམས་འགྱུར་ཞིང༌། ། མྱུར་བ་ཉིད་དུ་འཆི་བར་འགྱུར། །
ཤི་ནས་དམྱལ་བའི་སྡུག་བསྔལ་ནི། ། བསྐལ་པ་བྱེ་བ་བརྒྱ་ཕྲག་ཏུ། ། མྱོང་ལ་གནས་ནས་འཕོས་གྱུར་ནའང༌། གདོལ་བའམ་དམན་པའི་རིགས་སུ་སྐྱེ། ། ལྐུག་པའམ་ཡང་ན་འོན་པའམ། ། སྐྱེ་ཞིང་སྐྱེ་བར་དམུས་ལོང་དུ། ། སྐྱེ་བར་འགྱུར་བ་ཐེ་ཚོམ་མེད། ། དེ་བཞིན་གཤེགས་ཀུན་ཡེ་ཤེས་ནི། ། རྡོ་རྗེ་ཡེ་ཤེས་ཞེས་བྱར་བཤད། ། བློ་ལྡན་དེ་ཡིས་དབང་བསྐུར་ན། །
དབང་བསྐུར་བ་ནི་ཤེས་པར་བྱ། ། ཞེས་སོགས་གསུངས་པ་ཡོད་པས་སོ། ། དེ་ལྟར་ན་ཡང་རྡོར་བཟླས་སོགས་འོད་ཟེར་སྤྲོ་བསྡུ་དབང་གི་གོང་དུ་བྱེད་པར་འདུག་པས་ན། དབང་མེད་པར་སྔགས་ལམ་ཉམས་སུ་ལེན་པའི་དགག་བྱའི་ཉེས་པ་འབྱུང་ངོ་ཞེ་ན། དབང་གི་སྔོན་དུ་སྟ་གོན་དང་འཇུག་པའི་ཆོ་ག་སོགས་བྱས་པ་ལ་ཉེས་པ་མེད་པའི་སྟེང་དུ་ཕན་ཡོན་འབྱུང་བ་དང་མཚུངས་པར་གོ་བར་བྱའོ། ། དེ་ལྟར་ཕྱག་རྒྱ་ཆེན་པོ་ལྷག་ཅིག་སྐྱེས་སྦྱོར་གྱི་སྔོན་འགྲོའི་ཁྲིད་ཚུལ་ཅུང་ཟད་སྤྲོས་པ་ལེགས་པར་བཤད་ཟིན་ཏོ། །

རིམ་གཉིས་ཀུན་གྱི་རྩ་བ་སྔོན་འགྲོའི་ཆོས། ། ཚེ་གཅིག་རྡོ་རྗེ་འཆང་དངོས་སྒྲུབ་འདོད་རྣམས། ། ལམ་མཆོག་འདི་ལ་གོམ་པ་མངོན་བརྟེན་པས། ། ཕྱག་རྒྱ་ཆེན་པོའི་ས་ལ་འགོད་པར་འགྱུར། ། འདིར་འབད་དགེ་བའི་ལེགས་བྱས་མཐུས། ། ལུས་ཅན་འཁོར་བའི་མཚོ་ལས་སྒྲོལ། ། ཡང་དག་སྙིང་པོ་རིག་པའི་དབྱིངས། ། ཐམས་ཅད་མཁྱེན་དངོས་འགྲུབ་གྱུར་ཅིག ། དེ་ལྟར་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་སྔོན་འགྲོའི་ཁྲིད་ཡིག་བླ་མའི་མན་ངག་གིས་བརྒྱན་པ་མདོ་རྒྱས་འཚམས་པ་འདི་བཞིན། ༧དཔལ་འབྲུག་པའི་རིང་ལུགས་འཛིན་པ་༧མི་ཕམ་འཇམ་དཔལ་དཔའ་བོ་ཡེ་ཤེས་སྣང་བའི་གཏེར་གྱིས་བྲིས་པ་ཕྱོགས་དུས་ཀུན་ཏུ་དགེ་ལེགས་འཕེལ་བར་གྱུར་ཅིག །
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
