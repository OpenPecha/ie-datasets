སྔོན་བྱོན་ས་སྐྱ་པའི་མཁས་པ་རྣམས་ཀྱི་རྒྱུད་འགྲེལ་སྐོར།
པོད ༡༢
དགྱེས་པ་རྡོ་རྗེའི་རྒྱུད་གསུམ་གྱི་སྤྱི་དོན་སྔོན་འགྲོའི་ཚུལ་བཞིའི་གསལ་བྱེད་ལེགས་པར་བཤད་པ།
༄༅། །དགྱེས་པ་རྡོ་རྗེའི་རྒྱུད་གསུམ་གྱི་སྤྱི་དོན་སྔོན་འགྲོའི་ཚུལ་བཞིའི་གསལ་བྱེད་ལེགས་པར་བཤད་པ་ཉི་མའི་འོད་ཟེར་ཞེས་བྱ་བ་བཞུགས་སོ།། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། སྐུ་བཞིའི་བདག་ཉིད་རྡོ་རྗེ་འཆང་ཆེན་པོ། ། བློ་དམན་གདུལ་དཀའི་འགྲོ་རྣམས་གདུལ་ཕྱིར་དུ། ། ངུར་སྨྲིག་འཆང་བའི་གཟུགས་སུ་ལེགས་ཤར་བའི། ། དཔལ་ལྡན་བླ་མ་སྤྱི་བོའི་རྒྱན་དུ་བཅིང་། ། གསང་རྒྱུད་མཐའ་དག་སྡུད་དང་སྤེལ་བའི་ཕྱིར། ། རྒྱལ་ཀུན་ཡེ་ཤེས་སེམས་དཔའི་སྐུར་བཞེངས་པ། ། དྲན་པས་བདུད་ཚོགས་ཀུན་འཇོམས་གསང་བའི་བདག ། སྙིང་དབུས་བཞུགས་ལ་འབྲལ་མེད་བྱིན་གྱིས་རློབས། །
ཡོངས་རྫོགས་བསྟན་པའི་བཤད་སྒྲུབ་ཆུ་བོའི་གཏེར། ། ཆེས་ཟབ་གདམས་པའི་ནོར་བུས་ཕྱུར་བུར་གཏམས། ། ཡོན་ཏན་གཏིང་དཔག་དཀའ་བའི་ས་སྐྱ་པ། ། ཡབ་སྲས་བརྒྱུད་པར་བཅས་ལ་གུས་བཏུད་ནས། ། ཟབ་ལས་ཆེས་ཟབ་དགེས་པ་རྡོ་རྗེ་ཡི། ། བརྒྱུད་ཀྱི་སྤྱི་དོན་སྔོན་འགྲོ་ཚུལ་བཞིའི་དོན། ། གསལ་བྱེད་འཁྲུལ་མེད་གསུང་རབ་ལས་བཏུས་ཏེ། ། རང་དང་སྐལ་མཉམ་གཞན་ལ་ཕན་ཕྱིར་བྲི། ། དེ་ལ་འདིར་གངས་ལྗོངས་བསྟན་པའི་མངའ་བདག་དཔལ་ལྡན་ས་སྐྱ་པ་ཡབ་སྲས་རྣམས་ལ་མདོ་སྔགས་ཀྱི་ཆོས་ཚུལ་རྒྱ་མཚོ་ལྟ་བུའི་བཀའ་བབས་པ་རྣམས་ལས་གཙོ་བོར་གྱུར་པ་ནི་དགེས་པ་རྡོ་རྗེའི་རྒྱུད་གསུམ་མན་ངག་དང་བཅས་པ་ཡིན་ལ། དེ་ལའང་རྒྱུད་གསུམ་གྱི་བཤད་པ་དང་།
མན་ངག་གསུང་ངག་རིན་པོ་ཆེ་ཟབ་པའི་ཁྱད་པར་བཅུ་གཅིག་དང་ལྡན་པ་གཉིས་ལས་འདིར་སྐབས་སུ་བབ་པའི་བཤད་པར་བྱ་བ་ནི་རྒྱུད་གསུམ་སྟེ། དེ་ལ་ཡང་སྔོན་འགྲོ་ཚུལ་བཞིའི་སྒོ་ནས་རྒྱུད་ཀྱི་སྤྱི་དོན་བཤད་པ་དང་། དངོས་གཞི་ཚིག་གི་འབྲུ་གཉེར་བ་གཉིས་ལས། དང་པོ་སྔོན་འགྲོ་ཚུལ་བཞིའི་གསལ་བྱེད་ཅུང་ཟད་བཤད་པ་ལ་དོན་གསུམ་སྟེ། ཡིད་ཆེས་ཤིང་ཁུངས་བཙུན་པར་བྱ་བའི་ཕྱིར་གང་ལས་བརྒྱུད་པའི་བརྒྱུད་པ་ངོས་བཟུང་བ་དང་། བརྒྱུད་པ་དེ་ལྡན་གྱི་བཤད་སྲོལ་གཞན་ལས་ཁྱད་པར་དུ་འཕགས་པའི་ཚུལ་དང་། ཁྱད་པར་དུ་འཕགས་པ་ཉིད་ཀྱི་གསལ་བྱེད་བཤད་པའོ། ། དང་པོ་ནི་འགྲན་ཟླ་ཀུན་བྲལ་རྗེ་བཙུན་ས་སྐྱ་པ་ཆེན་པོ་ལ་དགེས་པ་རྡོ་རྗེའི་ལམ་སྲོལ་ཁྱད་པར་དུ་འཕགས་པ་བཞིའི་བཀའ་བབ་པ་བསྡུ་ན་གཞུང་འགྲེལ་ལ་བརྟེན་པ་དང་མན་ངག་ལ་བརྟེན་པའི་བཤད་སྲོལ་གཉིས་ལས། དང་པོ་ནི། རྗེ་བཙུན་རིན་པོ་ཆེའི་ཞལ་ནས།
སྙིང་པོ་དོན་གྱི་ཀྱེ་རྡོར་ནི། ། བིརྺའི་རྗེས་འབྲང་ཌཱོམ་བྷིའི་སྐོར། ། ཡན་ལག་མེད་རྗེས་པདྨའི་སྐོར། ། དམ་ཚིག་རྡོ་རྗེ་ནག་པོའི་སྐོར། ། ཞེས་གསུངས་པ་ལྟར། རྣལ་འབྱོར་དབང་ཕྱུག་གི་སློབ་མ་སྐུ་ལུས་མ་སྤངས་པར་མཆོག་གི་དངོས་གྲུབ་བརྙེས་པ་ཌཱོམ་བྷི་བའི་བཤད་སྲོལ་གྲུབ་ཆེན་དཔའ་བོ་རྡོ་རྗེ་ནས་བརྒྱུད་དེ་འབྲོག་མི་དང་མངའ་རིས་བ་གསལ་བའི་སྙིང་པོ་དང་། འཁོན་སྒྱི་ཆུ་བ་ཤཱཀྱ་འབར་གྱི་བར་དུ་བྱུང་བ་རྗེ་ས་སྐྱ་པ་ཆེན་པོ་ལ་བཀའ་བབས་པའོ། ། གྲུབ་ཆེན་ཡན་ལག་མེད་པའི་རྡོ་རྗེའི་རྗེས་སུ་འབྲང་བ་པདྨའི་བཤད་སྲོལ་ནི། གྲུབ་ཆེན་དེ་ནས་ཨིནྡྲ་བྷུ་ཏི་དང་། ལཀྵི་ཀ་ར་དང་།
ནག་པོ་སྤྱོད་པ། བྲམ་ཟེ་དཔལ་འཛིན་དང་། ག་ཡ་དྷ་ར་དང་། འབྲོག་མི་དང་། སེ་སྟོན། ཞང་དགོན་པ་རྣམས་ལས་བརྒྱུད་དེ་རྗེ་ས་ཆེན་ལ་བཀའ་བབས། ནག་པོ་དམ་ཚིག་རྡོ་རྗེའི་རྗེས་སུ་འབྲང་བ་ནག་པོ་ཤཱནྟིཾ་བྷ་དྲའི་བཤད་སྲོལ་ནི། སློབ་དཔོན་དེ་ཉིད་ནས་བརྒྱུད་དེ་འགོས་ཁུག་པ་ལྷས་བཙས། མངའ་རིས་པ་གསལ་བའི་སྙིང་པོ། འཁོན་དགྲ་ལྷ་འབར་ལས་རྗེ་ས་ཆེན་ལ་བཀའ་བབས་སོ། །
གྲུབ་ཆེན་དེ་དག་གི་དགོངས་པ་གསལ་བྱེད་ཀྱི་ཡིག་སྣའི་རྐང་གྲངས་ལ། གཙོ་ཆེའི་ཆོས་སྣ་སུམ་ཅུ་དགུ། ། ལམ་སྐོར་དགུ་ནི་ཁྱད་པར་རོ། ། ཞེས་གསུངས་པ་ལྟར་ཏེ། དེ་དག་གི་ངོས་འཛིན་ནི་ཚར་ཆེན་རིན་པོ་ཆེས་མཛད་པའི་ཉི་ཟེར་སོགས་སུ་གསལ་ལོ། ། གཉིས་པ་མན་ངག་ལ་བརྟེན་པའི་བཤད་སྲོལ་ནི། རྣལ་འབྱོར་གྱི་དབང་ཕྱུག་བིརྺ་པ་ནས་རྗེ་བཙུན་ས་སྐྱ་པ་ཆེན་པོའི་བར་དུ་ཡི་གེ་མེད་པར་སྙན་ནས་སྙན་དུ་བརྒྱུད་པ་ཡིན་ཀྱང་། རྗེ་བཙུན་ས་སྐྱ་པ་ཡབ་སྲས་ཀྱིས་སྙིགས་དུས་ཀྱི་གདུལ་བྱ་རྣམས་ཀྱིས་སྙན་བརྒྱུད་འཛིན་པར་མི་ནུས་པས་ནུབ་ཀྱིས་དོགས་ནས་ཡི་གེར་བཀོད་པར་མཛད་པ་གཞན་དང་ཐུན་མོང་མ་ཡིན་པ་བསམ་གྱིས་མི་ཁྱབ་པར་བཞུགས་པ་འདི་དག་གོ ། དེ་ལྟར་བཀའ་བབ་བཞི་ལས་ཐོག་མཐའ་གཉིས་ནི་རྗེ་བཙུན་རྣལ་འབྱོར་གྱི་དབང་ཕྱུག་བིརྺ་པའི་དཀའ་སྲོལ་བླ་ན་མེད་པ་སྟེ། འདི་ཉིད་ཀྱི་བརྒྱུད་པ་བྱེ་བྲག་ཏུ་བཤད་པ་ལ་རིང་བརྒྱུད་དང་།
ཉེ་བརྒྱུད་གཉིས་ལས། དང་པོ་ལའང་མན་ངག་ལུགས་ནི། མངོན་རྟོགས་ལྗོན་ཤིང་ལས། རྡོ་རྗེ་འཆང་དབང་དཔལ་ལྡན་ཡེ་ཤེས་མཁའ་འགྲོ་མ། ། རྗེ་བཙུན་ཆོས་སྐྱོང་མཐུ་སྟོབས་དབང་ཕྱུག་བིརྺ་པ། ། ནག་པོ་ཌཱ་མ་རུ་དང་ཨ་ཝ་ངྷུ་ཏཱི་དང་། ། རྗེ་བཙུན་ག་ཡ་དྷ་ར་ཤཱཀྱ་ཡེ་ཤེས་མཆོག ། ཅེས་གསུངས་པ་ལྟར་ལ། འགྲེལ་བ་ལུགས་ནི། གཉིས་པ་ཌོཾ་བྷི་ཧེ་རུ་ཀ་དཔལ་དེའི་རྗེས་སུ།
ཨ་ལ་ལ་དང་དཔལ་ལྡན་ནགས་ཁྲོད་གརྦྷ་རི། ། རྒྱལ་བ་དཔལ་གྱི་ཡེ་ཤེས་སྦྱང་དཀའ་ཟླ་བ་དང་། ། དཔའ་བོ་རྡོ་རྗེ་ཡེ་ཤེས་ཞབས་ལ་གདམས་པའོ། ། ཞེས་པ་ལྟར་རོ། ། དེ་ལྟར་ག་ཡ་དྷ་ར་དང་། དཔའ་བོ་རྡོ་རྗེ་གཉིས་ལས་བརྒྱུད་པ་གཉིས་ཆར་གྱི་བཀའ་བབས་པ་རྗེ་བཙུན་ཤཱཀྱ་ཡེ་ཤེས་ལས་སུས་ཇི་ལྟར་ཐོས་ཤིང་། དེ་དག་ལས་བླ་ཆེན་ཆོས་ཀྱི་རྒྱལ་པོ་ལ་ཇི་ལྟར་བཀའ་བབས་པའི་ཚུལ་ནི། མ་དྲོས་ཡེ་ཤེས་ཞབས་ལས་རྒྱུན་བཞིའི་བླ་མ་ནི། ། རྒྱལ་པོ་རིགས་དང་སྙིང་པོ་སྣང་བའི་མཐའ་ཅན་ཏེ། ། རིགས་དང་སྙིང་པོའི་ཞབས་ལས་འབར་བ་འབར་བའི་མཐའ། །
རྒྱུན་བཞི་འཛིན་པའི་བླ་ཆེན་དེ་ལ་རྟག་ཕྱག་འཚལ། ། ཞེས་གསུངས་ཏེ། ཟབ་རྒྱས་ཀྱི་གདམས་པའི་འབྱུང་གནས་མ་དྲོས་རྒྱ་མཚོ་བླ་ཆེན་ཤཱཀྱ་ཡེ་ཤེས་ཞབས་ལས་འོངས་པའི་གདམས་པའི་མཛོད་འཛིན་པའི་སློབ་མའི་མཆོག་གདྒཱ་ལ་སོགས་པའི་ཆུ་བོའི་རྒྱུན་བཞི་བྱུང་བའི་བླ་མ་ནི། འཁོན་དཀོན་མཆོག་རྒྱལ་པོ། སེ་སྟོན་ཀུན་རིག མངའ་རིས་པ་གསལ་བའི་སྙིང་པོ། ཁྱིམ་ལོ་ཙཱ་བ་འོད་ཀྱི་སྣང་བའི་མཐའ་ཅན་བཞི་ལས་ལེགས་བཤད་ཀྱི་ཆུ་ཀླུང་གི་རྒྱུན་བབས་ཏེ་དེའང་འཁོན་དཀོན་མཆོག་རྒྱལ་པོ་ལས་སེ་སྟོན་དང་། ཡང་ཁྱིམ་ལོ་ཙཱ་བས་འཁོན་དཀོན་མཆོག་རྒྱལ་པོ། དེས་སེ་སྟོན་དང་། ཡང་སེ་སྟོན་ཉིད་ཀྱིས་བླ་ཆེན་ཤཱཀྱ་ཡེ་ཤེས་ལས་གསན་པ་སྟེ།
རྒྱུན་གསུམ་འདུས་པའི་སེ་སྟོན་ཀུན་རིག་ཞབས་ལས་ཞང་སྟོན་ཆོས་འབར་ལ་བཀའ་བབས་ཤིང་། གསལ་བའི་སྙིང་པོའི་ཞབས་ལས་འཁོན་སྒྱི་ཆུ་བ་ཤཱཀྱ་འབར་བའི་མཐའ་ཅན་ལ་བཀའ་བབས་ཏེ། དེ་གཉིས་ལས་བཀའ་བབས་ཀྱི་རྒྱུན་བཞི་མ་ལུས་པ་ཆོས་ཀྱི་རྒྱ་མཚོ་ཆེན་པོ་ཡོན་ཏན་ཡིད་བཞིན་གྱི་ནོར་བུ་རིན་པོ་ཆེ་དུ་མས་ཡོངས་སུ་གང་བར་བབས་ནས་རོ་གཅིག་ཏུ་འདྲེས་ཏེ་འཛིན་པའི་བླ་ཆེན་དཔལ་བརྩེ་བ་ཆེན་པོ་ཞེས་ཡོངས་སུ་གྲགས་པ་སྟེ། དེས་ཀྱང་སྐལ་ལྡན་གྱི་སྐྱེ་བོ་མ་ལུས་པའི་ཡིད་ཡོན་ཏན་ཡིད་བཞིན་གྱི་ནོར་བུ་རིན་པོ་ཆེས་ཚིམ་པར་མཛད་པ་དེ་ལ་རྟག་ཕྱག་འཚལ་ལོ། ། ཞེས་པའོ། ། གལ་ཏེ་བླ་ཆེན་འབྲོག་མིས་གཞུང་བཤད་པ་ལ་གདམས་ངག་མི་སྟོན། གདམས་ངག་བཤད་པ་ལ་གཞུང་མི་འཆད་པས་སེ་སྟོན་ལ་རྒྱུད་བཤད་མ་གནང་བས་ས་སྐྱར་འཁོན་དཀོན་མཆོག་རྒྱལ་པོ་ལ་ཞུས་པར་བརྒྱུད་པའི་ལོ་རྒྱུས་ལས་བཤད་པ་དང་འགལ་ལོ་ཞེ་ན། མི་འགལ་ཏེ། དེ་ནི་འགྲེལ་བ་ལུགས་ཀྱི་རྒྱུད་བཤད་མ་གནང་ཞེས་པའི་དོན་ཡིན་གྱི། མན་ངག་ལུགས་ཀྱི་བཤད་པ་ནི་གནང་བར་རྗེ་བཙུན་ཆེན་པོའི་གསུངས་འདི་ཉིད་ཀྱིས་གྲུབ་པའི་ཕྱིར།
དེ་ལྟར་བཤད་པའི་བཀའ་སྲོལ་གཉིས་ལས་འདིར་གཙོ་བོ་ནི་མན་ངག་ལུགས་ཡིན་ཏེ། ལྗོན་ཤིང་ལས། རྗེ་བཙུན་མཐུ་སྟོབས་གསུང་གི་མན་ངག་ནི། ། ག་ཡ་དྷ་རས་གསུངས་པ་འདིར་གཙོ་སྟེ། ། ཌོཾ་བྷིའི་རྗེས་སུ་འབྲང་བའི་གསུངས་ངག་དོན། ། སྦྱང་དཀའ་ཟླ་བས་གསུངས་པ་གཞན་དུ་གསལ། ། རྗེ་བཙུན་བིརྺ་པའི་རྗེས་སུ་འབྲང་ནས་ག་ཡ་དྷ་རས་གསུངས་པ་འདི་ནི་བཤད་ཐབས་ཀྱི་མན་ངག་དྲུག་དང་། མངོན་པར་རྟོགས་པ་རྒྱུད་གསུམ་གྱིས་བཅིངས་པ་འདི་ཡིན་ནོ། ། དཔལ་ཌོཾ་བྷི་བའི་མན་ངག་སློབ་དཔོན་མི་ཐུབ་ཟླ་བས་གསལ་བར་མཛད་པ་ཡང་འདི་ཉིད་དང་མཐུན་པ་ཡིན་ནོ་ཞེས་གསུངས་མོད་ཀྱང་འདི་ནི་བཤད་ཐབས་ཀྱི་མན་ངག་མཐའ་དྲུག་དང་མངོན་པར་རྟོགས་པ་འཇིག་རྟེན་པའི་དཔེ་དང་བསྟུན་ནས་ཡན་ལག་ལྔས་འཆིང་སྟེ་སྟོན་པ་གཙོ་ཆེ་བས་ན་དེ་ཡང་ཀུ་མུ་ཏ་པཉྩི་ཀ་ཉིད་ཀྱི་སྟེང་དུ་ཞིབ་ཏུ་རྟོགས་པར་བྱའོ། ། ཞེས་གསུངས་པའི་ཕྱིར་རོ། །
གཉིས་པ་ཉེ་བརྒྱུད་ནི། རྗེ་བཙུན་ཆེན་པོས་སྟོང་ཐུན་ས་བཅད་དུ་བརྡ་ཚིག་གི་སྒོ་ནས་གསུངས་པའི་དོན་བཤད་པ་ལ། ཐོག་མར་རྒྱུད་སྡེ་བདུན་ཅུ་རྩ་གཉིས་སྤྱིའི་ཉེ་བརྒྱུད་ནི། བླ་མེད་ཕྱོགས་ནི་རིས་བསྒྱུར་མིག་བཅས་པ། ། རིག་བྱེད་ཀྱིས་གསལ་ལག་པས་མེ་ལ་བགོ ། དེ་འོད་ཀུན་གསལ་ཆུ་གཏེར་འབྱུང་བར་བབས། ། བློ་ལྡན་དོན་འདི་ཤེས་ན་སྨྲ་བར་གྱིས། ། ཞེས་པ་སྟེ། བླ་མེད་ཀྱི་རྒྱུད་སྡེ་ཕྱོགས་ནི་བཅུ་ཡིན་ལ་དེ་རིས་ཏེ་བདུན་གྱིས་བསྒྱུར་བས་བདུན་ཅུ། དེའི་སྟེང་དུ་མིག་སྟེ་གཉིས་དང་བཅས་པའི་རྒྱུད་སྡེ་དོན་གཉིས་སོ། །
རིག་བྱེད་ནི་བཞི་སྟེ་སྐུ་བཞིའི་བདག་ཉིད་རྡོ་རྗེ་འཆང་ཉིད་ཀྱིས་གསལ་བར་གསུངས་པ་ལག་པ་ནི་གཉིས་ཏེ་བརྒྱུད་པ་གཉིས་པ་བདག་མེད་མས། མེ་ནི་གསུམ་སྟེ་བརྒྱུད་པ་གསུམ་པ་བིརྺ་པ་ལ་བགོས་ཏེ་གནང་། དེའི་གསུང་གི་འོད་ཟེར་ཀུན་ཏུ་གསལ་བ་ནི་ཆུ་གཏེར་སྟེ་བཞི་པ་ས་སྐྱ་པ་ཆེན་པོ་དང་། འབྱུང་བ་སྟེ་ལྔ་པ་རྗེ་བཙུན་སྐུ་མཆེད་ལ་བབས་པའོ། ། ཀྱེ་བློ་ལྡན་རྣམས་བརྒྱུད་ཚུལ་འདི་ལྟ་བུ་བརྡ་ཚིག་གིས་བསྟན་པའི་དོན་འདི་ཤེས་ན་སྨྲ་བར་གྱིས་ཤིག་ཅེས་འབོད་ཅིང་བསྐུལ་བའོ། ། བྱེ་བྲག་རྒྱུད་གསུམ་གསལ་བྱེད་ཀྱི་ཉེ་བརྒྱུད་ནི། ལེགས་འོངས་མིག་གིས་ཡོན་ཏན་གསལ་བར་བྱས། ། མེ་དང་ཆུ་བོས་འབྱུང་བ་རབ་ཏུ་བསྐྱེད། ། ཟླ་བས་ཀུན་ཀྱང་གསལ་བར་བྱས་མོད་ཀྱི། ། མིག་གིས་ལེགས་པར་བལྟས་པས་བདག་བློ་དང་། །
ཞེས་པ་སྟེ། ལེགས་འོངས་ནི་བརྒྱུད་པའི་རིམ་པ་ཡིན་ལ་མིག་གི་སྟེ་བརྒྱུད་པ་གཉིས་པ་བདག་མེད་མས། ཡོན་ཏན་སྟེ་གསུམ་པ་བིརྺ་པ་དེའི་རྒྱུད་བྱིན་གྱིས་བརླབས་ཤིང་གསལ་བར་བྱས་པའོ། ། མེ་སྟེ་གསུམ་པ་བིརྺ་པ་དང་ཆུ་བོ་ནི་བཞི་པ་ས་སྐྱ་པ་ཆེན་པོ་སྟེ། དེ་གཉིས་ཀས་འབྱུང་བ་སྟེ་ལྔ་པ་རྗེ་བཙུན་སྐུ་མཆེད་ཀྱི་ཡོན་ཏན་རབ་ཏུ་བསྐྱེད་ཅེས་པའོ། ། འདིས་ནི་བིརྺ་པ་ཉིད་ཀྱིས་རྗེ་བཙུན་སྐུ་མཆེད་ལ་དངོས་སུ་གསུངས་པ་ཡང་གསལ་བར་གྲུབ་སྟེ་གསུང་སྒྲོས་གཞན་ལས་ཀྱང་། མཐུ་སྟོབས་དབང་ཕྱུག་ཡི་དམ་གང་རུང་ལ། ། ཉིན་མཚན་གང་ཡང་ཐེ་ཚོམ་གཅོད་མཛད་པ། ། ཞེས་དང་། འོག་ན་ཡང་རྗེ་བཙུན་རྣལ་འབྱོར་དབང་ཕྱུག་གིས་བག་ཙམ་རྗེས་སུ་བཟུང་ངམ་སྙམ་པ་ཞིག་བྱུང་ཞེས་བཤད་པས་སོ། །
ཟླ་བ་སྟེ་དང་པོ་རྡོ་རྗེ་འཆང་ཆེན་པོས་རྒྱུད་ཀྱི་དོན་ཀུན་ཀྱང་གསལ་བར་བྱས་མོད་ཀྱི་འོན་ཀྱང་རྒྱུད་དོན་རྣམས་ནི་མན་ངག་དང་མི་ལྡན་པས་རྟོགས་པར་མི་ནུས་ཏེ། རྗེ་ས་ཆེན་གྱིས། ཐམས་ཅན་མཁྱེན་པའི་བཀའ་ནི་རྒྱ་མཚོ་བཞིན། ། ཟབ་ཅིང་གཏིང་དཔག་དཀའ་ལ་ཐུག་པ་མེད། ། རྡོ་རྗེ་ཐེག་པའི་དགོངས་པ་སྣ་ཚོགས་པས། ། གསུངས་ཤིང་རྡོ་རྗེའི་ཚིག་གིས་རྒྱས་བཏབ་པ། ། ཞེས་བཤད་པ་ལྟར་རོ། ། མན་ངག་དང་ལྡན་པས་བདེ་བླག་ཏུ་རྟོགས་པར་ནུས་ཏེ། ལུང་བསྟན་གྱུར་པ་ཀླུ་སྒྲུབ་ལ་སོགས་སམ། ། མཁའ་འགྲོས་བྱིན་བརླབས་བིརྺ་པ་ལ་སོགས། །
གྲུབ་ཐོབ་རྣམས་ཀྱི་གདམས་པ་ལ་བརྟེན་ནས། ། རྗེས་འཇུག་སྐྱེ་བོས་བཀའ་རྣམས་རྟོགས་པར་འགྱུར། ། ཞེས་བཤད་པ་ལྟར་རོ། ། དེ་བས་ན་མིག་གི་སྟེ་བརྒྱུད་པ་གཉིས་པ་རྡོ་རྗེ་བདག་མེད་མས་ལེགས་པར་བལྟས་ཤིང་། བྱིན་གྱིས་བརླབས་པའི་རྣལ་འབྱོར་དབང་ཕྱུག་བིརྺ་པའི་བརྒྱུད་པ་འདི་ལ་སངས་རྒྱས་ནས་བརྒྱུད་པ་བར་མ་ཆད་པའི་མན་ངག་གི་བཤད་ཚུལ་ཡོད་པའི་ཕྱིར་བདག་བློ་ཤིན་ཏུ་དད་ཅེས་པའོ། ། མན་ངག་དེས་རྒྱུད་ཇི་ལྟར་འཆད་ཅེ་ན། གཟུགས་གཉིས་ཡོན་ཏན་ཟུང་དེ་ཐོག་མ་སྟེ། ། གང་གིས་གང་སྟོན་ལོ་རྒྱུས་དང་བཅས་པ། ། གཞུང་འདི་ཀུན་ཏུ་བལྟས་པས་བློ་ལྡན་གྱིས། ། ལེགས་རྟོགས་གཞན་ལ་སྟོན་ན་བདག་བློ་སྤྲོ། །
ཞེས་པ་སྟེ། གཟུགས་ནི་གཅིག་ཡིན་ལ། དེ་གཉིས་ནི་གཟུགས་གཉིས་ཏེ་ཚུལ་དང་པོ་གཉིས་སོ། ། ཡོན་ཏན་ནི་གསུམ་ཡིན་ལ། དེ་ཟུང་ནི་གསུམ་གཉིས་དྲུག་སྟེ་ཚུལ་གསུམ་པ་གདམས་ངག་དྲུག་གོ ། དེ་ལྟར་ཚུལ་དང་པོ་གསུམ་པོ་དེ་ཐོག་མའམ་སྔོན་དུ་སོང་སྟེ། དེ་ནས་རྒྱུད་གང་གིས་མངོན་པར་རྟོགས་པ་གང་སྟོན་པའི་ལོ་རྒྱུས་ནི་མངོན་པར་རྟོགས་པ་སྟེ། དེ་དང་བཅས་པའི་ཚུལ་བཞི་པོས་གཞུང་རྒྱུད་གསུམ་པོ་འདིར་སྤྱི་དོན་གྱི་ཚུལ་གྱིས་ཀུན་ཏུ་བལྟས་པས་བློ་གྲོས་དང་ལྡན་པའི་གང་ཟག་རྣམས་ཀྱིས་རྒྱུད་ཀྱི་དོན་ལེགས་པར་རྟོགས་པར་འགྱུར་ལ། རྟོགས་པ་དེ་ཉིད་གཞན་ལ་སྟོན་ན་བདག་བློ་སྤྲོ་ཞེས་དགྱེས་པ་བསྐྱེད་པའི་ཚིག་གོ ། འཆད་ཚུལ་དེ་གཞན་ལས་ཁྱད་པར་དུ་འཕགས་པར་བསྟན་པ་ནི།
ལེགས་འོངས་འཆད་པ་བཤད་གཞིའི་ལོ་རྒྱུས་ཅན། ། རྣམ་འགྲེལ་བཅས་པ་སྡིག་འཇོམས་གཞན་མི་ལྡན། ། ཞེས་པ་སྟེ། ལེགས་འོངས་ནི་བརྒྱུད་པའི་རིམ་པ་སྟེ། དེ་ལས་བྱུང་བའི་རྒྱུད་འཆད་པའི་ཐབས་ཀྱི་ཚུལ་དང་པོ་གསུམ་དང་བཤད་གཞི་རྒྱུད་གསུམ་གྱི་ལོ་རྒྱུས་ཅན་མངོན་པར་རྟོགས་པ་སྟེ་ཚུལ་བཞི་སྔོན་དུ་སོང་ནས། རྒྱུད་སོ་སོའི་རྣམ་འགྲེལ་བསྡུས་དོན་དང་བཅས་པ་སྡིག་པའི་དྲི་མ་མ་ལུས་པ་འཇོམས་ཤིང་། ཡང་དག་པའི་ཡེ་ཤེས་ཀྱི་སྣང་བ་རྒྱས་པར་བྱེད་པས་ན་གཞན་ལ་མི་ལྡན་པའི་ཁྱད་པར་གྱི་ཆོས་ཡིན་ནོ། ། དེ་ལྟར་བཤད་པའི་དགེ་བ་བསྔོ་བ་ནི། མཁའ་མཚུངས་འཛིན་བཅས་དྲི་མ་ཀུན་སྤངས་ཏེ། ། ཡི་གེ་བཞི་ལྡན་ཉིད་དུ་འགྱུར་བར་ཤོག །
ཞེས་པ་སྟེ། ནམ་མཁའ་དང་མཚུངས་པ་ནི་དམིགས་མེད་ཐབས་ཤེས་ཟུང་འཇུག་ཆོས་སྐུ་ཉིད་ཡིན་ཏེ། དམིགས་མེད་གནས་སུ་ཤེས་རབ་དང་། ། དམིགས་མེད་སྙིང་རྗེ་ཆེན་པོ་ཉིད། ། བློ་དང་ལྷན་ཅིག་གཅིག་གྱུར་པ། ། ནམ་མཁའ་ནམ་མཁའ་ཇི་ལྟ་བའོ། ། ཞེས་སོ། ། དེ་ནི་འཛིན་པ་དང་བཅས་པའི་དྲི་མ་ཀུན་སྤངས་པའི་གནས་གྱུར་པའི་ཡོན་ཏན་མཐར་ཐུག་པ་བརྙེས་པ་སྟེ། ཤྲཱི་ཧེ་རུ་ཀ་ཞེས་པའི་ཡི་གེ་བཞིའི་དོན་དང་ལྡན་པ་སྟེ་སྐུ་བཞིའི་བདག་ཉིད་ཡིན་ལ། དེ་ཉིད་དུ་འགྱུར་བར་ཤོག་ཅིག་ཅེས་བསྔོ་བའོ། །
འགྲེལ་ཚུལ་འདི་ནི་མཁན་ཆེན་བསོད་ནམས་ལྷུན་གྲུབ་ལེགས་པའི་འབྱུང་གནས་ཀྱི་རྒྱལ་ཚབ་དམ་པའི་མན་ངག་ལྟར་བཀྲལ་བ་ཡིན་ལ། ཀུན་མཁྱེན་རིན་པོ་ཆེའི་བཞེད་པ་ནི་བརྡ་གྲོལ་ངེས་པའི་དཔལ་སྟེར་དུ་ཤེས་པར་བྱའོ། ། སྤྱི་དོན་གཉིས་པ་བརྒྱུད་པ་དེ་ལྡན་གྱི་བཤད་སྲོལ་གཞན་ལས་ཁྱད་པར་དུ་འཕགས་པའི་ཚུལ་ནི། སྤྱིར་འཕགས་ཡུལ་དུ་རྒྱུད་འཆད་ཚུལ་ལ་པཎྜི་ཏས་སྒྲོ་བཏགས་ཀྱི་འཆད་ཚུལ་དང་། རྒྱུད་སྒྲུབ་ཐབས་ལྟར་འཆད་ཚུལ་དང་། རྒྱུད་དོན་མན་ངག་གི་སྒོ་ནས་ཡིད་བཞིན་གྱི་ནོར་བུ་ལྟ་བུའི་འཆད་ཚུལ་ཏེ་གསུམ་ཡོད་པ་ལས། དང་པོ་ནི། སྒྲ་ལས་དྲངས་པའི་བཤད་པ་གཙོ་བོར་བྱས་པ་སྤྱི་དོན་གྱི་བཤད་པའམ། ཚོགས་པ་ལ་བཤད་པ་ལྟ་བུ་ཡིན་ལ། གཉིས་པ་ནི།
རྒྱུད་ཀྱི་སྟེང་དུ་བསྐྱེད་རིམ་གྱི་བཤད་པ་ཙམ་གཙོ་བོར་བྱས་ནས་བཤད་པ་ཡིན་ཏེ། འདི་གཉིས་ནི་བཤད་པ་ཕྱོགས་གཅིག་པ་ཡིན་པས་ཡང་དག་པ་མ་ཡིན་ནོ། ། གསུམ་པ་ནི། བརྒྱུད་པ་འདི་པའི་ལུགས་ཏེ། རྣལ་འབྱོར་གྱི་དབང་ཕྱུག་ཆེན་པོ་བིརྺ་པ་དེ་ཉིད་སྤྲུལ་པའི་སྐུ་ཡེ་ཤེས་ཀྱི་མཁའ་འགྲོ་མས་དངོས་སུ་རྗེས་སུ་བཟུང་སྟེ་གྲུབ་པ་ཆེན་པོའི་ས་བརྙེས་ནས་ལུས་དེ་ཉིད་ཀྱིས་ཕྱག་རྒྱ་ཆེན་པོ་མངོན་དུ་མཛད་དེ། ཕྱི་ནང་གཉིས་ཆར་ལ་རྩོད་མེད་ཀྱི་གྲུབ་ཆེན་དུ་ཡོངས་སུ་གྲགས་པ་དེ་ཉིད་ཀྱིས་མཁའ་འགྲོའི་མན་ངག་གིས་རྒྱུད་ཡོངས་རྫོགས་གསལ་བར་བྱེད་པ། གདམས་ངག་དྲུག་དང་། རྒྱུད་གསུམ་དང་། བདག་ཉིད་ཅན་གསུམ་སོགས་འཆད་ཐབས་ཀྱི་མན་ངག་དྲུག་གི་སྒོ་ནས་འཆད་པ་འདི་ཉིད་ཡིན་པས་གཞན་ལས་ཁྱད་པར་དུ་འཕགས་པར་མངོན་སུམ་གྱིས་གྲུབ་བོ། ། དེར་མ་ཟད་གངས་ལྗོངས་འདིར་འགྲེལ་ཚུལ་གསུམ་ཙམ་འབྱུང་སྟེ།
འགྲེལ་བྱེད་གཞན་ལ་མ་ལྟོས་པར་བླ་མའི་མན་ངག་ཁོ་ན་ལ་བརྟེན་ནས་འཆད་པ་ནི་རྗེ་མར་པ་ནས་བརྒྱུད་པའི་རྔོག་གཞུང་པའི་འཆད་ཚུལ་ལྟ་བུ་སྟེ། རིན་ཆེན་རྒྱན་དྲ་ལས། མཚོ་སྐྱེས་མིང་བཟང་ཤཱནྟི་པ་ལ་སོགས། ། གྲུབ་ཐོབ་མཁས་དང་མཁས་སུ་རེ་རྣམས་ཀྱིས། ། རྒྱུད་དོན་ཇི་བཞིན་རྟོགས་པར་མ་མཐོང་ནས། ། བླ་མའི་གསུང་བཞིན་རིན་ཆེན་རྒྱན་དྲ་བརྩམས། ། ཞེས་འབྱུང་བའི་ཕྱིར། ཡང་རྒྱུད་འགྲེལ་གྱི་ལེགས་ཆ་བཏུས་ནས་འཆད་པ་ནི་གནས་དྲུག་པ་བློ་གྲོས་མཚུངས་མེད་ཀྱི་རྩ་རྒྱུད་ཀྱི་འགྲེལ་བ་དང་། བུ་སྟོན་རིན་ཆེན་གྲུབ་ཀྱི་སཾ་བུ་ཊའི་འགྲེལ་བ་ལྟ་བུ་སྟེ། འགྲེལ་བྱེད་སྔ་མ་མང་པོས་བཤད་པའི་རྣམ་གྲངས་བཀོད་པ་ཙམ་ལས་རང་ལུགས་འདིའི་རྗེས་འབྲང་གི་གྲུབ་མཐའ་གཏིང་ཚུགས་མི་འབྱུང་བའི་ཕྱིར་རོ། །
ཡང་བླ་མའི་མན་ངག་གཙོ་བོར་བྱས་ནས་བརྒྱུད་པ་སོ་སོའི་ཐུན་མོང་བ་རྣམས་མི་འགལ་ཞིང་། ཐུན་མོང་མ་ཡིན་པ་རྣམས་མ་འདྲེས་པར་མདོ་རྒྱུད་བསྟན་བཅོས་ཀྱི་ལུང་གིས་བརྒྱན་ནས་ཡིད་བཞིན་གྱི་ནོར་བུ་ལྟ་བུའི་བཤད་པ་གསང་རྒྱུད་མཐའ་དག་གི་དགོངས་དོན་གསལ་བར་བྱེད་པ་རྗེ་བཙུན་ས་སྐྱ་པ་ཡབ་སྲས་ཀྱི་བཤད་སྲོལ་གཞན་ལས་ཁྱད་པར་དུ་འཕགས་པ་འདི་ཉིད་ཡིན་ཏེ། རྒྱུད་སྡེ་སྤྱི་ཡི་རྣམ་པར་བཞག་པ་རྣལ་འབྱོར་མིག ། བློ་གྲོས་རྒྱ་ཆེར་སྐྱེད་བྱེད་རིན་ཆེན་ལུང་གི་མཛོད། ། ཟབ་མོའི་མདོ་རྒྱུད་གསལ་བར་བྱེད་པའི་སྒྲོན་མ་སྟེ། ། རྒྱལ་བའི་དགོངས་པ་མཐའ་ཡས་བལྟ་བའི་མེ་ལོང་ཡིན། ། དེ་ལྟར་བྲིས་པ་འདི་ནི་བླ་མའི་གསུང་། ། དེ་ཡི་གསལ་བྱེད་མདོ་རྒྱུད་བསྟན་བཅོས་ལས། ། མཐོང་བ་བྲིས་ཀྱི་རྟོག་གེས་བརྟགས་པ་ཡི། ། རང་དགར་བྲིས་པ་འདི་ན་ཡོངས་མ་མཆིས། །
ཞེས་དང་། འདིར་ནི་རྒྱུད་དོན་ཡོན་ཏན་རིན་ཆེན་གཏེར། ། སྐྱོན་མེད་གྲུབ་པའི་བླ་མའི་གསུང་གིས་ཕྱེ། ། ཚིག་དོན་སྒྲོན་མེ་འདི་ཡིས་གསལ་བྱས་ཀྱིས། ། ཡོན་ཏན་རིན་ཆེན་ཇི་ལྟར་འདོད་པ་ལོངས། ། ཞེས་དང་། དེ་ལྟར་བཤད་པའི་རྣམ་གཞག་དེ་དག་ཀུན། ། གསང་སྔགས་འཛིན་པ་གཞན་ལ་མ་གྲགས་ཤིང་། ། འགའ་ཞིག་གྲགས་ཀྱང་ཇི་བཞིན་མི་ཤེས་པས། ། ལུགས་འདི་གཞན་ལས་ཁྱད་པར་འཕགས་པ་ཡིན། །
ཞེས་དོན་དང་མཐུན་པར་གསུངས་པའི་ཕྱིར་རོ། ། སྤྱི་དོན་གསུམ་པ་ཁྱད་པར་དུ་འཕགས་པ་དེའི་གསུང་རབ་ངོས་བཟུང་ནས་སྐབས་སུ་བབ་པའི་གསལ་བྱེད་བྲི་བ་ནི། ཁྱད་པར་དུ་འཕགས་པའི་བཤད་སྲོལ་འདིའི་ཆོས་ཀྱི་རྣམ་གྲངས་ལ། མན་ངག་གི་སྐབས་སུ་དགོས་པ་དང་། རྒྱུད་འཆད་པ་ལ་དགོས་པ་གཉིས་ལས། དང་པོ་ནི། རྗེ་བཙུན་ཆེན་པོའི་ལམ་འབྲས་གླེགས་བམ་དཀར་ཆག་ན་གསལ་བའི་ཆོས་སྣ་དྲུག་ཅུ་པོ་རྣམས་ཡིན་ནོ། ། གཉིས་པ་རྒྱུད་འཆད་པ་ལ་དགོས་པ་བཞི་སྟེ། རྒྱུད་སྤྱི་ལ་དགོས་པ་དང་། རྒྱུད་སོ་སོ་ལ་དགོས་པ་དང་།
རྡོ་རྗེ་ཐེག་པ་སྤྱི་དང་རྒྱུད་འདིའི་རྣལ་འབྱོར་པ་སྤྱི་ལ་དགོས་པ་དང་། སྦས་པའི་བརྟུལ་ཞུགས་ལ་དགོས་པའོ། ། དང་པོ་ནི། དག་ལྡན་ལས། རྒྱུད་སྡེའི་དུམ་བུ་རྣམ་གཞག་མངོན་རྟོགས་དང་། ། སྟོངས་ཐུན་གཉིས་ཀྱི་དོན་བསྡུས་བསྟོད་པ་གཉིས། ། བདག་མེད་བསྟོད་པའི་རྣམ་འགྲེལ་དང་བཅས་པ། ། ཀུན་ཏུ་དགོས་པའི་གཞུང་བདུན་འཐོར་མི་བྱ། ། ཞེས་པའོ། ། གཉིས་པ་ནི།
རྒྱུད་དོན་སོ་སོའི་རྣམ་འགྲེལ་དོན་བསྡུས་བཅས། ། གང་ལ་གང་དགོས་དེ་དེར་བླང་བྱ་ཞིང་། ། དེ་ལྟར་བཅུ་གསུམ་ལེགས་པར་རབ་བལྟས་ན། ། རྣམ་པར་ཕྱེ་ནས་རྒྱུད་གསུམ་ཤེས་པར་འགྱུར། ། ཞེས་སོ། ། གསུམ་པ་ནི། སྨིན་བྱེད་ལྟུང་བའི་རྣམ་གཞག་སྒྲུབ་ཐབས་བཞི། ། རབ་གནས་སྦྱིན་སྲེག་ཚོགས་ཀྱི་ཆོ་ག་བཅས། ། རྡོ་རྗེ་དྲིལ་བུ་བགྲང་ཕྲེང་དགང་བླུགས་དང་། ། ཐ་མའི་ཆོ་ག་མཆོད་རྟེན་སྒྲུབ་པ་སྟེ། །
དེ་ལྟར་བཅུ་བཞི་དང་པོའི་ལས་ཅན་ནས། ། བརྩམས་ཏེ་གང་ཟག་ཀུན་གྱིས་བཟུང་བར་བྱ། ། ཞེས་སོ། ། བཞི་པ་ནི། ལུས་རྒྱན་བཏུང་བའི་སྣོད་དང་བཟུང་བྱའི་རྫས། ། རོལ་མོའི་ཆོ་ག་སྟན་དང་བགོ་བའི་གོས། ། འདི་དག་ཧེ་རུ་ཀ་དཔལ་ཆས་དྲུག་སྟེ། ། རྣམ་པར་དབྱེ་ན་བཅུ་བཞིར་འགྱུར་བ་ཡིན། ། ཞེས་སོ། ། དེ་དག་གི་ངོས་འཛིན་ནི་ཉི་ཟེར་སོགས་སུ་གསལ་ལོ། །
དེ་རྣམས་ལས་འདིར་སྐབས་སུ་བབས་པ་ནི་རྒྱུད་སྡེ་སྤྱི་རྣམ་དང་། ལྗོན་ཤིང་ཆེན་མོ་གཉིས་ཏེ། དེའང་ཐོག་མར་རྒྱུད་སྡེ་སྤྱིའི་རྣམ་གཞག རྒྱུད་མ་ལུས་པ་ལ་འཇུག་པ། རྣལ་འབྱོར་གྱི་མིག་ཅེས་སློབ་དཔོན་རིན་པོ་ཆེ་བསོད་ནམས་རྩེ་མོས་མཛད་པ་འདི་ནི་དང་པོའི་དུས་སུ་ས་བཅད་དཀྱུས་ལ་མ་བྲིས་ཤིང་། ཚུལ་གསུམ་ག་ལ་སྐབས་བདུན་དུ་ཕྱེ་ནས་ལེའུ་གསུམ་དུ་མ་བཅད་པ་ཞིག་ཡོད་པ་ལ། ཕྱིས་རྗེ་བཙུན་ཆེན་པོའི་བཀའ་བཞིན་དུ་ཆོས་རྗེས་ས་སྐྱ་པཎྜི་ཏས་ས་བཅད་དཀྱུས་ལ་བཅུག་ཅིང་ཚུལ་དང་པོ་གསུམ་ལེའུ་གསུམ་དུ་ཕྱེས། ལེའུ་དང་པོ་རྒྱུད་སྡེ་སྤྱིའི་རྣམ་གཞག་ལ་སྐབས་བདུན་དུ་ཕྱེ་བ་ཞིག་མཛད་ནས་རྗེ་བཙུན་ལ་གཟིགས་སུ་ཕུལ་བས་ཤིན་ཏུ་དགྱེས་ཏེ་ལེགས་སོ་ཡང་གནང་། ཡེ་ཤེས་ཀྱི་མཁའ་འགྲོ་དཔག་ཏུ་མེད་པ་མཁའ་ལ་འདུ་བ་སོགས་མཚན་ལྟས་བཟང་པོ་ཡང་གཟིགས་པས། བསྟན་བཅོས་དེའི་མཇུག་ཏུ།
མཁའ་འགྲོའི་དབང་པོ་དཔག་ཡས་ནམ་མཁའ་ལ། ། ལྡིང་བའི་མཚན་མ་རྗེས་སུ་མཐོང་གྱུར་ནས། ། སྦྲང་རྩི་འཛིན་པ་པདྨའི་རྩ་ལག་དང་། ། ལྡན་པ་དེ་ཡང་རྗེས་སུ་བརྩོན་པ་ལགས། ། ཞེས་པའང་བཅུག་པ་ཡིན་ནོ། ། འདི་ཤིན་ཏུ་ལེགས་པས་ད་ལྟའི་བར་གྱི་བླ་མ་རྣམས་ཀྱིས་འཆད་ཉན་ཡང་འདི་ལ་མཛད་དོ། ། དེས་ན་འདིའི་གསལ་བྱེད་ཅུང་ཟད་བྲི་བ་ལ་ས་བཅད་ཀྱིས་ཁོག་ཕུབ་པ་དང་། གཞུང་ཚིག་ཕལ་ཆེར་དཔེ་བཤུས་བྱས་པ་ནི་དགོས་པ་མེད་ཅིང་། ཡི་གེ་ཡང་མང་བར་འགྱུར་བས་བཞག་ལ། གཞུང་ཚིག་གོ་དཀའ་བ་དང་།
ལུང་དོན་རྟོགས་དཀའ་བ་རྣམས་ཐད་སོར་བཤད་པར་བྱའོ། ། དེ་ལ་ཐོག་མར་མཐར་ཐུག་གི་འབྲས་བུ་གཅིག་ཏུ་ངེས་པའི་འཐད་པ་སོགས་ཀྱི་དོན། སྤྱིར་ལམ་མི་མཐུན་པ་དུ་མ་ཡོད་ཀྱང་མཐར་ཐུག་གཅིག་ཁོ་ན་ཡིན་ཏེ། བྱེ་སྨྲའི་གཞུང་ལུགས་ནས་བླ་མེད་ཀྱི་བར་གྱི་འབྲས་བུའི་རྣམ་གཞག་སྐུ་དང་ཡེ་ཤེས་གང་བཤད་པ་རྣམས་གདུལ་བྱ་རང་རང་གི་བློ་ཉིད་ལ་འཚམས་པའི་ཡོན་ཏན་གྱི་ལྡོག་ཆ་སྨོས་པ་མ་གཏོགས་མཐར་ཐུག་གི་འབྲས་བུར་མཚུངས་པའི་ཕྱིར་རོ། ། དཔེར་ན་བྱེ་སྨྲ་ནས་དབུ་མའི་བར་གྱི་གཞུང་ནས་ཤཱཀྱ་ཐུབ་པའི་ཡོན་ཏན་སྟོབས་སོགས་གང་བཤད་ཐམས་ཅད་སངས་རྒྱས་ཀྱི་ཡོན་ཏན་མཚན་ཉིད་པར་མཚུངས་པ་བཞིན་ནོ། ། འོ་ན་ཕར་ཕྱིན་ཐེག་པ་ནས་བཤད་པའི་སངས་རྒྱས་མཚན་ཉིད་པ་ཡིན་ན། ས་བཅུ་གཅིག་པ་ཡང་སངས་རྒྱས་མཚན་ཉིད་པར་འགྱུར་རོ་ཞེ་ན། དེར་མ་ངེས་ཏེ་མདོ་སྔགས་གཉིས་ཀའི་མཐར་ཐུག་གི་འབྲས་བུ་སྤངས་རྟོགས་མཐར་ཐུག་བརྙེས་པ་ཞིག་ལ་འཇོག་པས་མཚན་ཉིད་མཐུན་པ་ལ་དགོངས་ནས་གཅིག་པར་གསུངས་ཀྱི། ཕར་ཕྱིན་རང་རྐང་གི་ལམ་གྱིས་ས་བཅུ་པ་མན་ཆད་བགྲོད་པ་ཡོད་མོད། ས་བཅུ་གཅིག་པ་བགྲོད་པའི་ལམ་མེད་ཅིང་ས་ལྷག་མ་གསུམ་བླ་མེད་ཀྱི་ལམ་ཁོ་ནས་བགྲོད་པས་མཚན་གཞི་མི་མཐུན་པས་ན།
ཕར་ཕྱིན་དུ་ས་བཅུ་གཅིག་པའི་མིང་ཙམ་གསུངས་པ་དེ་སངས་རྒྱས་ཀྱི་མཚན་གཞིར་མི་རུང་བའི་ཕྱིར་རོ། ། འོན་ཀྱང་ཕར་ཕྱིན་ཐེག་པ་ནས་སངས་རྒྱས་སུ་བཤད་ན་སངས་རྒྱས་མ་ཡིན་པས་ཁྱབ་མཐའ་ནི་མི་འཛིན་ཏེ། ཤཱཀྱ་ཐུབ་པ་ལྟ་བུས་མ་ངེས་པའི་ཕྱིར་རོ། ། དེ་ལྟར་ལམ་ཐམས་ཅད་ཀྱི་མཐར་ཐུག་གཅིག་ཡིན་པར་དཔལ་ཁ་སྦྱོར་ལས་ཀྱང་གང་ཕྱིར་སོགས་ཏེ། གང་ཕྱིར་ཆོས་ནི་ཏེ་ཕྱི་ནང་གི་གྲུབ་མཐའ་དུ་མ་དང་ཉན་ཐོས་ལ་སོགས་པའི་ལམ་དུ་མ་བསྟན་པས་ནི། དཔེར་ན་ཆུ་བོའི་རྒྱུན་ནི་དུ་མ་ཡོད་ཀྱང་རྒྱ་མཚོར་འཇུག་པ་ན་རོ་གཅིག་པ་ལྟར་མཐར་ཐུག་གྲུབ་མཐའ་དང་ཐར་པ་ཉིད་ནི་གཅིག་པུ་ཉིད་ལས་གཞན་མང་པོར་དམིགས་པར་མི་འགྱུར་རོ། ། ཞེས་གསུངས་པ་དང་། རྒྱུད་ཕྱི་མ་ལས། ཆུ་བོའི་དཔེས་གྲུབ་མཐའ་དང་ལམ་དང་རྒྱ་མཚོའི་དཔེས་ནི་གནས་ལུགས་དང་ཐར་པའི་ཕྱོགས་གཉིས་ཀའི་དཔེར་བརྗོད་དོ། ། ཞེས་སོ།
༈ །ཐེག་པ་གསུམ་གསུངས་པའི་སྐྱོན་སྤོང་ཡང་སོགས་ཀྱི་དོན་ནི། འོ་ན་བཅོམ་ལྡན་འདས་ཀྱིས་རིགས་ཅན་གསུམ་ལ་དགོངས་ཏེ་བྱང་ཆུབ་རྣམ་པ་གསུམ་གསུངས་པ་འདི་ཇི་ལྟར་དྲངས་ཞེ་ན། དེ་ནི་རེ་ཞིག་སྔགས་ལམ་ལ་འཇུག་པའི་སྐལ་པ་དམན་པ་རྣམས་དྲང་བའི་དོན་དུ་རེ་ཞིག་འཁོར་བ་ལས་ངེས་པར་འབྱུང་བའི་ལམ་གྱི་འབྲས་བུ་བྱང་ཆུབ་གསུམ་ཐོབ་པ་ཙམ་ལ་དགོངས་ནས་གསུངས་པ་ཡིན་ཏེ། མདོ་རང་རྐང་གི་ལམ་གྱིས་མཐར་ཐུག་གི་བྱང་ཆུབ་ཆེན་པོ་ཐོབ་མི་ནུས་པར་སྔགས་ལམ་ཁོ་ནས་ཐོབ་དགོས་པའི་ཕྱིར་ཏེ། མཚན་བརྗོད་ལས། ཐེག་པ་གསུམ་གྱིས་ངེས་འབྱུང་ལ། ། ཐེག་པ་གཅིག་གི་འབྲས་བུར་གནས། ། ཞེས་གསུངས་པའི་ཕྱིར། དེ་ལྟར་འབྲས་བུ་མཐར་ཐུག་པ་གཅིག་ཏུ་བསྟན་པ་འདིས་ནི། ཐེག་པ་གཅིག་ཏུ་སྒྲུབ་པ་ཞེས་ཀྱང་བྱ།
འདི་ཉིད་ལ་རྟོགས་པའི་ལྟ་བ་ཞེས་ཀྱང་བྱ་སྟེ། ཤེས་རབ་ལྟ་བས་སྒྲོ་འདོགས་ཆོད་པའི་བྱང་ཆུབ་ཀྱི་སེམས་བསྐྱེད་པ་ནི་ལམ་ཐམས་ཅད་ཀྱི་ཐོག་མ་ཡིན་ལ། དེ་འདིས་གསལ་བར་བྱེད་པས་ཐོག་མར་བསྟན་ནོ། ། ཞེས་པའོ། ༈ །དེ་ལ་ཆོས་ལྔ་ནི་སོགས་ཀྱི་དོན། བུམ་སོགས་ཀྱི་མིང་གིས་རྣམ་པར་བཅད་ནས་གདགས་གཞི་དེ་དང་དེར་ཞེན་ཅིང་གདགས་པ་ནི་མིང་དང་། གདགས་གཞི་དབྱིབས་དང་གཟུགས་ལ་སོགས་པ་མཚན་ཉིད་དུ་སྣང་བ་ནི་རྒྱུ་མཚན་དང་། སེམས་དང་སེམས་ལས་བྱུང་བའི་ཆོས་རྣམས་ནི་རྣམ་པར་རྟོག་པ་དང་། ཕྱི་ནང་གི་ཆོས་ཐམས་ཅད་བདག་གཉིས་ཀྱི་རང་བཞིན་ཅུང་ཟད་ཀྱང་གྲུབ་པ་མེད་པའི་ཆོས་ཀྱི་དབྱིངས་ནི་དེ་བཞིན་ཉིད་དང་། དེའི་རྗེས་སུ་ཞུགས་པ་ཡང་དག་པ་མ་ཡིན་པའི་རྟོག་པ་དང་བྲལ་བའི་ཡུལ་ཅན་སོ་སོར་རིག་པ་ནི་ཡང་དག་པའི་ཡེ་ཤེས་སོ། །
རང་བཞིན་གསུམ་ལས་ཀུན་བཏགས་ནི། བཏགས་པའི་ཆོས་གང་རྫས་སུ་གྲུབ་པ་སྟེ། ཀུན་རྟོག་གིས་ཐ་སྙད་དུ་བྱས་པ་རྟོག་པ་དེའི་དངོས་ཡུལ་མཐའ་དག་གོ ། གཞན་དབང་ནི་རྟེན་ཅིང་འབྲེལ་བར་འབྱུང་བའི་དངོས་པོའི་ངོ་བོ་སྟེ། དབྱེ་ན་བཏགས་པ་མ་ཡིན་པ་རྐྱེན་ལས་སྐྱེས་པ་ཙམ་གྱི་དག་པ་གཞན་དབང་དང་། གཉིས་སུ་སྣང་བས་བསྡུས་པ་མ་དག་གཞན་དབང་དང་གཉིས་ཡོད་དོ། ། ཡོངས་གྲུབ་ནི་གཟུང་འཛིན་གཉིས་ཀྱིས་སྟོང་པའི་ཆོས་ཉིད་དེ། དབྱེ་ན་འགྱུར་མེད་དང་། ཕྱིན་ཅི་མ་ལོག་པའི་ཡོངས་གྲུབ་གཉིས་སོ། ། ཕྱི་མ་འདི་ཡོངས་གྲུབ་ཀྱི་ཡུལ་ཅན་ལ་དགོངས་ནས་དེར་བཞག་པ་ཡིན་གྱི་ཡོངས་གྲུབ་མཚན་ཉིད་པ་ནི་མ་ཡིན་ཏེ།
འདུས་བྱས་ཡིན་པའི་ཕྱིར་རོ། ། རྣམ་ཤེས་བརྒྱུད་ནི་གནས་མིག་སོགས་ལ་བརྟེན་ཅིང་གཟུགས་སོགས་ཀྱི་ངོ་བོ་རྣམ་པར་རིག་པའི་རྣམ་ཤེས་ཚོགས་དྲུག་དང་། སྒྲིབ་ལ་ལུང་དུ་མ་བསྟན་གྱི་ཤེས་པ་རྒྱུན་མི་འཆད་པའི་ཉོན་མོངས་ཅན་གྱི་ཡིད་དང་། ཕུང་ཁམས་སྐྱེ་མཆེད་ཀྱི་བག་ཆགས་ལ་བརྟེན་ནས་ས་བོན་ཡོངས་སུ་འཛིན་པ་དང་ལྡན་པས་དེ་སྐྱེ་བའི་རྒྱུ་རྐྱེན་དུ་གྱུར་པའི་ཀུན་གཞིའི་རྣམ་ཤེས་སོ། ། (Dབདག་མེད་གཉིས་)ནི། (Eཆོས་གང་ལ་ཡང་བདག་དང་བདག་གི་བར་མ་གྲུབ་པ་ནི་གང་ཟག་གི་བདག་མེད་དང་། ཡོད་མེད་སོགས་སྤྲོས་པའི་མཐའ་ཐམས་ཅད་ལས་འདས་པ་ནི་ཆོས་ཀྱི་བདག་མེད་)དོ། ། དེ་རྣམས་ཀྱང་བསྡུ་ན་ཆོས་ལྔའི་ནང་དུ་འདུས་ཏེ་ཀུན་བཏགས་ནི་སྒྲ་རྟོག་གི་སྤྱོད་ཡུལ་གཟུང་འཛིན་གཉིས་སུ་སྣང་བ་བརྟགས་ན་མི་བདེན་པས་མིང་དང་རྒྱུ་མཚན་གཉིས་སུ་འདུ་ལ། རྣམ་ཤེས་ཚོགས་བརྒྱད་ནི་རྣམ་པར་རྟོག་པ་ཡིན་ཅིང་། ཐ་སྙད་ཙམ་དུ་སྣང་བ་སྣ་ཚོགས་ཀྱི་སྣང་གཞིར་གྱུར་པས་གཞན་དབང་ཡང་དེ་ཉིད་ཡིན་ལ།
བདག་མེད་གཉིས་ནི་དེ་བཞིན་ཉིད་ཡིན་པའི་ཕྱིར་རོ། ༈ །མདོ་སྡེ་རྒྱན་ལས། དམིགས་པ་ཆེ་བ་སོགས་ཀྱི་དོན། ཤིན་ཏུ་རྒྱས་པ་སོགས་ཆོས་རྒྱ་ཆེན་པོ་ལ་དམིགས་པས་དམིགས་པ་ཆེ་བ་ཉིད་དང་ནི། དེ་བཞིན་དུ་རང་གཞན་གྱི་དོན་སྒྲུབ་པ་གཉིས་དག་དང་། བདག་མེད་གཉིས་རྟོགས་པའི་ཡེ་ཤེས་དང་། གྲངས་མེད་གསུམ་སོགས་གུས་རྟག་གི་བརྩོན་འགྲུས་རྩོམ་པ་དང་། འཁོར་བ་མི་གཏོང་ཞིང་ཀུན་ཉོན་གྱིས་མི་གོས་པའི་ཐབས་ལ་མཁས་པར་གྱུར་པ་དང་། སྟོབས་སོགས་སངས་རྒྱས་ཀྱི་མ་འདྲེས་པའི་ཡོན་ཏན་ཡང་དག་པར་གྲུབ་པ་ཆེན་པོ་དང་། ཡང་ཡང་བྱང་ཆུབ་པ་དང་མྱ་ངན་ལས་འདའ་བ་སོགས་སྟོན་པའི་སངས་རྒྱས་ཕྲིན་ལས་ཆེན་པོ་སྟེ།
དེ་ལྟར་ལམ་དང་འབྲས་བུས་བསྡུས་པའི་ཆེན་པོ་བདུན་དང་ལྡན་པའི་ཕྱིར། ཐེག་ཆེན་ཞེས་ནི་ངེས་པར་བརྗོད། ། ཞེས་སོ། ༈ །ལང་གཤེགས་ལས། ཏིང་ངེ་འཛིན་སོགས་ཀྱི་དོན། ཉན་རང་དེ་དག་སྔོན་ལས་ཀྱིས་འཕངས་པའི་ཚེ་ཟད་པ་ན་ལྷག་མེད་མྱང་འདས་ཞེས་པའི་མིང་ཅན་ཁམས་གསུམ་དུ་སྐྱེ་བ་ལས་འདས་ཀྱང་། འཆི་འཕོའི་སེམས་ཀྱིས་ཟག་མེད་ཀྱི་དབྱིངས་ལ་མཉམ་པར་བཞག་བཞིན་པ་ཁོ་ནས་ཏིང་ངེ་འཛིན་ཏེ་ཡིད་ཀྱི་རང་བཞིན་གྱི་ལུས་ཐོབ་ནས་ཏིང་ངེ་འཛིན་གྱིས་མྱོས་པས་བསྐལ་པའི་བར་དུ་ཏིང་འཛིན་དེ་ལས་མི་སད་དོ། ། དེ་ནས་དུས་ལ་བབས་པ་ན་འོད་དཔག་མེད་ལ་སོགས་པའི་ཐུགས་རྗེའི་འོད་ཀྱིས་བསྐུལ་ནས་སངས་རྒྱས་བསྒྲུབ་པའི་ཕྱིར་དུ་སད་པར་མཛད་དེ། དཔེར་ན་སྐྱེ་བོ་ཆང་གིས་མྱོས་གྱུར་པ། མྱོས་གྱུར་སངས་ཚེ་མེད་པ་ལྟར།
དེ་ལྟར་ཉན་རང་དེ་དག་ཏིང་འཛིན་ལས་སད་དེ། བྱང་ཆུབ་ཏུ་སེམས་བསྐྱེད་དེ་ཚོགས་གཉིས་བསགས་པས་ང་ཡི་སྐུ་སངས་རྒྱས་ཆོས་ཞེས་བྱ་བ་ཐོབ་པར་འགྱུར་རོ། ། ཞེས་སོ། ༈ །ཚུལ་ཐོག་མ་གཉིས་ནི་ལུང་དང་རིགས་པས་དགོངས་པ་ཅན་དུ་སྒྲུབ་བོ་ཞེས་པའི་དོན་ནི་ལམ་གསུམ་ལ་འབྲས་བུ་གསུམ་དུ་བཞེད་པ་ནི་རིམ་བཞིན་ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། ། ཞེས་སོགས་དང་། དམ་ཆོས་པད་དཀར་ལས། ང་ཡང་ཐེག་པ་གཅིག་ལས་བརྩམས་ཏེ། སེམས་ཅན་རྣམས་ལ་ཆོས་འཆད་པ་འདི་ལྟ་སྟེ། སངས་རྒྱས་ཀྱི་ཐེག་པ་ཐམས་ཅད་མཁྱེན་པ་ཉིད་ཀྱི་མཐར་ཐུག་པ་སྟེ། ཐེག་པ་གཉིས་སམ་གསུམ་ཞེས་བྱ་བ་དག་ཀྱང་མེད་དོ། །
ཞེས་སོགས་ཀྱི་ལུང་དང་། འཇུག་པ་ལས། དེ་ལྟར་འཕགས་པ་ཀླུ་སྒྲུབ་གཞུང་ལུགས་ལས། ། ཕྱི་རོལ་གྱུར་ལ་ཞི་བའི་ཐབས་མེད་དེ། ། དེ་དག་ཀུན་རྫོབ་དོན་དམ་བདེན་ལས་ཉམས། ། དེ་ལས་ཉམས་ལ་ཐར་པ་འགྲུབ་ཡོད་མིན། ། ཞེས་སོགས་དང་། རྒྱུད་བླ་མ་ལས། གང་ཕྱིར་དེ་ནི་ཆོས་སྐུ་དེ་ནི་དེ་བཞིན་གཤེགས། ། དེ་ནི་འཕགས་པའི་བདེན་ལ་དོན་དམ་མྱ་ངན་འདས། །
དེ་ཕྱིར་ཉི་དང་ཟེར་བཞིན་ཡོན་ཏན་དབྱེར་མེད་པས། ། སངས་རྒྱས་ཉིད་ལས་མ་གཏོགས་མྱ་ངན་འདས་པ་མེད། ། ཞེས་སོགས་ཀྱི་རིགས་པས་དགོངས་པ་ཅན་དུ་བསྒྲུབ་བོ། ། ལམ་གཅིག་ལ་འབྲས་བུ་གསུམ་དུ་བཞེད་པ་ནི། འཇུག་པར། རིང་དུ་སོང་བར་བློ་ཡང་ལྷག་པར་འགྱུར། ། ཞེས་པའི་རང་འགྲེལ་ལས། རྒྱུ་མེད་པ་ཡི་མེ་བཞིན་དུ། ། གནས་མེད་ལེན་མེད་མྱ་ངན་འདའ། ། ཞེས་རིན་ཆེན་ཕྲེང་བའི་ལུང་དྲང་བའི་དངོས་བསྟན་ལ་ཉན་རང་གི་ལྷག་མེད་མྱང་འདས་ཐོབ་ནས་སྐྱེ་བ་ལེན་པ་མེད་པར་བསྟན་པས་ན་མཐར་ཐུག་འབྲས་བུ་གསུམ་དུ་བསྟན་ལ།
འདི་ནི་དཔལ་ལྡན་ཟླ་བ་ཉིད་ཀྱིས་འབྲས་བུའི་གནས་སྐབས་སུ། ། དེ་ཕྱིར་མཁས་པ་རིན་པོ་ཆེ་ཡི་གླིང་དུ་ཆས་པའི་སྐྱེ་ཚོགས་ཀྱི། ། ངལ་བ་ཉེར་སེལ་གྲོང་ཁྱེར་ཡིད་འོང་རབ་ཏུ་རྣམ་པར་བཀོད་པ་ལྟར། ། ཁྱོད་ཀྱི་ཐེག་པ་འདི་ནི་སློབ་མ་ཉེ་བར་ཞི་བའི་ཚུལ་ལ་ཡིད། ། སྦྱར་བར་མཛད་ཅིང་རྣམ་པར་དབེན་ལ་བློ་སྦྱངས་རྣམས་ལ་ལོགས་སུ་གསུང་། ། ཞེས་མཐར་ཐུག་ཐེག་པ་གཅིག་ཏུ་གསུངས་པ་དེ་ཉིད་ཀྱིས་དགོངས་པ་ཅན་དུ་བསྒྲུབ་བོ། ༈ །སཾ་བུ་ཊ་ལས། སྐྱེ་བ་འདིར་སངས་རྒྱས་ཉིད་དམ་རྡོ་རྗེ་སེམས་དཔའ་ཐོབ་པར་འགྱུར་ཏེ། གང་དག་བསམ་གྱིས་མི་ཁྱབ་པའི་གནས་མ་ཐོབ་པ་ནི་བདེ་བར་གཤེགས་པ་སྟེ་སངས་རྒྱས་ཡིན་ལ། མཚན་གཞི་མཚོན་པ་ནི་རྡོ་རྗེ་སེམས་དཔའ་ཡང་དག་པའོ་ཞེས་གསུངས་པས་སྤང་ཐོབ་མ་ལུས་པ་མ་བརྙེས་པ་ནི་ཕ་རོལ་ཏུ་ཕྱིན་པའི་འབྲས་བུའོ། །
ཐམས་ཅད་མངོན་དུ་མཛད་པ་ནི་རྡོ་རྗེ་ཐེག་པའི་འབྲས་བུའོ། ། རྒྱས་པར་ལུང་དང་རིགས་པས་བསྙད་ལ་རྟོགས་པར་བྱའོ། ། ཞེས་གསུངས་པའི་དོན་བཤད་པ་ལ་གསུམ་སྟེ། དུས་ནམ་གྱི་ཚེ་གྲུབ་པ། ངོ་བོ་གང་གྲུབ་པ། དེའི་ཁྱད་པར་བསྟན་པའོ། ། དང་པོ་ནི། ཡེ་ཤེས་ཐིག་ལེ་ལས། སྔགས་ཀྱི་ཐེག་པ་ལ་ཞུགས་ནས། ། ཚེ་འདི་ཉིད་ལ་སངས་རྒྱས་སོ། །
ཞེས་དང་། རྩེ་མོར། སོ་སོའི་སྐྱེ་བོ་སངས་རྒྱས་ཉིད། ། འགྲུབ་པར་འགྱུར་ཏེ་གཞན་དུ་མིན། ། ཞེས་པ་ལྟར་རོ། ། གཉིས་པ་ནི། ཕྱག་ཆེན་ཐིག་ལེ་ལས། ཐམས་ཅད་ཆོས་ཀུན་ཡོངས་ཤེས་ནས། ། དེ་ནི་སངས་རྒྱས་ངེས་པ་ཡིན། ། ཞེས་པའི་སངས་རྒྱས་དང་།
ཕྱག་རྒྱ་ཆེན་པོ་རབ་ཤེས་ནས། ། དེ་ནི་དཔལ་རྡོར་སེམས་དཔར་འགྱུར། ། ཞེས་པའི་རྡོར་སེམས་ཉིད་འཐོབ་པར་འགྱུར་རོ། ། གསུམ་པ་ནི། སཾ་བུ་ཊ་ལས། སྐྱེ་བ་སོགས་སྟེ་གང་དག་ཤེས་བྱ་ཐམས་ཅད་རང་སྣང་གི་ཡེ་ཤེས་ཏེ། སྣང་བ་ཉིད་ཀྱང་ཡེ་ཤེས། ཡེ་ཤེས་ཉིད་ཀྱང་སྣང་བ། དེ་ཡང་སྟོང་པ། སྟོང་པ་ཉིད་ཀྱང་སྣང་བ།
དེ་དག་དུས་ཅིག་ཅར་དུ་འཇུག་པ་ནི་བསམ་གྱིས་མི་ཁྱབ་པའི་གནས་ཞེས་བྱ་ལ། དེ་ཇི་ལྟ་བ་བཞིན་མ་ཐོབ་པ་དེ་ནི་བདེ་བར་གཤེགས་པ་སྟེ་ཕ་རོལ་ཏུ་ཕྱིན་པར་གྲགས་པའི་ས་བཅུ་གཅིག་པ་ལ་བཞུགས་པའི་སངས་རྒྱས་ཡིན་ནོ། ། དེ་སྐད་དུ་ཡང་། ཕྱག་རྒྱ་ཆེན་པོ་ཐིག་ལེ་ལས། གང་ཞིག་ཕྱག་རྒྱ་ཆེ་མི་ཤེས། ། སངས་རྒྱས་ཡིན་ཡང་རྣལ་འབྱོར་མིན། ། ཞེས་དང་། དེའི་འགྲེལ་པར། ཕྱག་རྒྱ་ཆེན་པོ་གང་ཞིག་མི་ཤེས་པ་དེ་ནི་བཅོམ་ལྡན་འདས་སངས་རྒྱས་ཡིན་ཡང་། རྣལ་འབྱོར་ཆེན་པོ་མ་ཡིན་ཏེ།
དཔལ་རྡོ་རྗེ་སེམས་དཔའ་ཆེན་པོའི་རང་བཞིན་མི་མཁྱེན་ཞེས་པའི་དོན་ནོ། ། ཞེས་གསུངས་ཤིང་། དེ་ལྟ་བུའི་ཡེ་ཤེས་མངོན་སུམ་དུ་བྱས་པ་མཚན་གཞི་བཅུ་གསུམ་རྡོ་རྗེ་འཛིན་པའི་ས་མཚོན་པར་བྱེད་པ་དེ་ནི་རྡོ་རྗེ་སེམས་དཔའ་ཡང་དག་པའོ། ། ཞེས་དང་། རྒྱུད་ཕྱི་མ་ལས་ཀྱང་གསུང་སྟེ། ཇི་སྐད་དུ། ཀེ་ཏ་ཀའི་མེ་ཏོག་དྲིའི་གླང་པོ་ཆེས་ཟོས་ན་གླ་རྩི་ལ་སོགས་པའི་དངོས་པོར་འགྱུར་རོ། ། གླང་པོ་ཆེ་ཕལ་བས་ཟོས་ན་ལྕི་བའི་དངོས་པོར་འགྱུར་རོ། ། དེ་བས་ན་ཀེ་ཏ་ཀའི་མེ་ཏོག་གི་སྐྱོན་མ་ཡིན་ཏེ། དེ་བཞིན་དུ་འདོད་ཆགས་ལ་སོགས་པ་ཡང་རྣམ་པར་དག་པའི་རིམ་པ་ལ་གནས་པས་བསམ་པའི་ཁྱད་པར་གྱི་སྦྱོར་བ་ལས་ཁྱད་པར་དུ་འཕགས་པ་ཉིད་ཀྱི་འབྲས་བུ་བྱེད་དོ། །
ཞེས་སོགས་དང་། དེ་ལྟར་རིགས་ཀྱི་བུ་འདོད་ཆགས་ལ་སོགས་པ་བསམ་པའི་ཁྱད་པར་གྱི་རང་བཞིན་གྱི་ཁ་ན་མ་ཐོ་བ་མེད་པའི་ཕྱིར། སྦྱོར་བས་དངོས་པོ་ཁྱད་པར་ཅན་གྱི་འབྲས་བུ་འབྱུང་བར་འགྱུར་རོ། ། གང་དང་གང་ཁྱད་པར་དུ་འཕགས་པའི་རྒྱུད་ཀྱི་དངོས་པོ་དང་ལྡན་པ་དེ་དང་དེའི་འབྲས་བུ་ཁྱད་པར་དུ་འཕགས་པ་འབྱུང་ངོ་། ། ཞེས་སོ། ། ཟུང་འཇུག་དེ་ཉིད་འོད་གསལ་གྱི་རྒྱས་བཏབ་ནས་མི་རྟོག་པར་གནས་པ་ཆོས་སྐུ། དེ་ཉིད་ས་བཅུའི་བྱང་སེམས་རྣམས་ལ་རྡོ་རྗེ་འཆང་ཆེན་པོའི་གཟུགས་ཀྱིས་ཆོས་ཀྱི་རོ་མྱོང་བར་མཛད་པ་ལོངས་སྐུ། དེ་ཉིད་སོ་སོ་སྐྱེ་བོ་ལས་དག་པ་དང་། ས་དགུ་པ་མན་ཆད་ལ་སྤྲུལ་པ་དུ་མ་སྣང་བ་སྤྲུལ་སྐུ། དེ་གསུམ་དབྱེར་མེད་པ་མཚན་ཉིད་སུམ་ལྡན་དེ་ལ་མི་སློབ་པའི་ཟུང་འཇུག་རྡོ་རྗེ་འཆང་ཞེས་བྱ་སྟེ།
རིམ་ལྔར། ཟུང་འཇུག་ཏིང་འཛིན་ལ་གནས་ནས། ། སླར་བཞིན་གང་ལ་འང་མི་སློབ་བོ། ། ཞེས་དང་། དེའི་འགྲེལ་པར། དེ་ནས་གཉིད་སད་པ་བཞིན་དུ་རྣལ་འབྱོར་པ་ལངས་ཏེ། ཐོག་མ་མེད་པ་ནས་སྨོན་ལམ་གྱི་སེམས་ཀྱི་བག་ཆགས་ཀྱི་སྟོབས་དང་། དེའི་རང་བཞིན་ཁོ་ནས་ཀུན་རྫོབ་དང་དོན་དམ་ཐ་མི་དད་པའི་ཟུང་འཇུག་ཏིང་ངེ་འཛིན་ལ་གནས་པ་སྟེ། རྣམ་པ་དང་བཅས་པ་དང་། རྣམ་པ་མེད་པ་ལ་སོགས་པའི་ཟུང་དུ་འཇུག་པ་སྟེ།
བཅིངས་ཤིང་འདྲེས་པར་གྱུར་པ་ནི་ཟུང་དུ་འཇུག་པའོ། ། ཏིང་ངེ་འཛིན་དེ་ལས་ལངས་ཀྱང་། དེ་ལ་རྩེ་གཅིག་པའི་རང་བཞིན་ཅན་དེ་ལ་གནས་ནས་འཁོར་བ་ཇི་སྲིད་ཀྱི་བར་དུ་ཆོ་འཕྲུལ་སྟོན་པ་དང་། ཆོས་རྣམ་པ་སྣ་ཚོགས་སྟོན་པའི་རིམ་པ་དང་། ཏིང་ངེ་འཛིན་གྱི་ཁྱད་པར་རྣམས་ཀྱིས་སེམས་ཅན་རྣམས་ཀྱི་དོན་བྱེད་པའི་རྣལ་འབྱོར་པ་ནི། བྱ་བ་དང་བྱས་པ་དང་བྱེད་པ་དང་སྤྲོས་པ་མེད་ཅིང་འབྲས་བུར་གྱུར་པའི་ངེས་པར་བྱེད་པའི་ཆོས་ཀྱི་དབྱིངས་ཀྱི་ཡེ་ཤེས་ཐོབ་པ་ཉིད་ཡིན་པའི་ཕྱིར་གང་ལ་ཡང་མི་སློབ་པའོ་ཞེས་བྱ་བ་ནི་མཐར་ཐུག་པའོ། ། ཞེས་གསུངས་སོ། ། གཞན་ཡང་གཉིས་སུ་མེད་པའི་ཡེ་ཤེས་དེ་ཉིད་ལ་རིག་པ་ཆེན་པོའི་སྐྱེ་བའི་གཟུགས་དང་། བདེན་པ་གཉིས་ཀྱི་ཚུལ་ལ་གནས་པ་ལ་སོགས་པ་མཚན་གྱི་རྣམ་གྲངས་དུ་མ་དང་། མེ་ལོང་ལྟ་བུ་ལ་སོགས་པའི་ཡེ་ཤེས་ལྔ་དང་།
སྟོབས་སོགས་སངས་རྒྱས་ཀྱི་ཡོན་ཏན་མཐའ་ཡས་པ་རྣམ་པར་བཞག་པ་ཡིན་ནོ། ། གཞན་ཡང་བླ་མ་གོང་མ་རྣམས་སྤངས་པ་དང་། ཐོབ་བྱ་དང་། སྦྱང་གཞི་སྟེ་གསུམ་གྱིས་ཁྱད་པར་དུ་འཕགས་པར་བཞེད་ལ། དེ་ཡང་ཇི་ལྟར་ཞེ་ན། ཕར་ཕྱིན་ཐེག་པ་ལས་སངས་རྒྱས་ཀྱི་འཁོར་དང་། ཞིང་ཁམས་ལ་སོགས་པ་ཐ་དད་པར་བཤད་ཅིང་། ཐ་དད་ཀྱི་སྣང་བ་དེ་སྤངས་བྱ་འཕོ་བའི་བག་ཆགས་སམ། ཤེས་སྒྲིབ་ཕྲ་མོ་ཡིན་པས། དེ་བཅུ་གཅིག་པས་མ་སྤངས་ལ།
བཅུ་གསུམ་པ་ལ་ཐ་དད་ཀྱི་སྣང་བ་མེད་པས། སྤངས་པ་ཁྱད་པར་དུ་འཕགས་པ། ཐོབ་བྱ་ནི་སྔར་བཤད་པ་ལྟར་འཁོར་འདས་ཀྱི་ཆོས་ཐམས་ཅད་དབྱིངས་དང་ཡེ་ཤེས་རོ་གཅིག་པའི་ཆོས་སྐུར་རྟོགས་པའི་ཡེ་ཤེས་བཅུ་གཅིག་པས་མ་ཐོབ་ལ། བཅུ་གསུམ་པས་ཐོབ་པས་ན་ཁྱད་པར་དུ་འཕགས། སྦྱང་གཞི་ནི་རྩ་སུམ་ཅུ་རྩ་གཉིས་ཀྱི་རླུང་སེམས་དབུ་མར་ཐིམ་པས་ས་བཅུ་གསུམ་གྱི་རྟོགས་པ་སྐྱེ་ཞིང་། དེ་ཡང་ཉེ་རྒྱུའི་རྟེན་འབྲེལ་གྱི་གནད་ཀྱིས་མངོན་དུ་བྱེད་དགོས་པ་ལས། ཕར་ཕྱིན་ཐེག་པ་ལ་ཉེ་རྒྱུའི་རྟེན་འབྲེལ་མེད་པས། ཕྱག་རྒྱའི་སྐྱེ་གནས་ཀྱི་སྙིང་པོར་ཁམས་གསུམ་མཐོང་བ་མེད་པས། བསམ་གྱིས་མི་ཁྱབ་པའི་གནས་མངོན་དུ་མ་བྱས་པའམ་མ་ཐོབ་ཅིང་། གསང་སྔགས་ལ་ཉེ་རྒྱུའི་རྟེན་འབྲེལ་མ་ལུས་པར་འཛོམས་པས་ཕྱག་རྒྱའི་སྐྱེ་གནས་ཀྱི་སྙིང་པོར་ཁམས་གསུམ་མཐོང་བས་བསམ་གྱིས་མི་ཁྱབ་པའི་གནས་མངོན་དུ་བྱེད་པས་ཁྱད་པར་དུ་འཕགས་པ་ཡིན་ནོ། །
གལ་ཏེ་སངས་རྒྱས་ཞེས་བྱ་བ་སྤངས་རྟོགས་ཕུན་སུམ་ཚོགས་པ་ཡིན་ལ། དེའི་གོང་དུ་བགྲོད་བྱ་མི་འཐད་དོ་ཞེ་ན། སྐྱོན་མེད་དེ། སངས་རྒྱས་ཡིན་མོད་དེ་ཉིད་ལ་རྟོགས་པའི་ས་རིམ་པ་དུ་མ་བཞག་སྟེ། འཇུག་པར། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེ། ། ཞེས་སོགས་སངས་རྒྱས་རབ་འབྲིང་གསུམ་དུ་བཤད་ལ། སངས་རྒྱས་རྡོ་རྗེ་འཆང་ནི་སངས་རྒྱས་རབ་སྟེ། སློབ་དཔོན་སྨན་ཞབས་ཀྱིས་ཞལ་ལུང་གི་འགྲེལ་པར། ལྷ་ལས་མཆོག་ཏུ་གྱུར་པ་ནི་ཁ་ན་མ་ཐོ་བ་མེད་པའོ། །
དེ་ལས་མཆོག་ཏུ་གྱུར་པ་ནི་བྱང་ཆུབ་སེམས་དཔའོ། ། དེ་ལས་མཆོག་ཏུ་གྱུར་པ་ནི་སངས་རྒྱས་རྣམས་སོ། ། དེ་རྣམས་ལས་མཆོག་ཏུ་གྱུར་པ་ནི་རྡོ་རྗེ་འཆང་ཆེན་པོ་སྦྱོར་བ་བདུན་དང་ལྡན་པའོ། ། ཞེས་གསུངས་སོ། ། དེས་ན་ས་བཅུ་གཅིག་པ་ལ་རྫོགས་སངས་སུ་བཞག་པ་ནི། ཕར་ཕྱིན་རང་ལམ་གྱི་འབྲས་བུ་གོང་དུ་བགྲོད་དུ་མེད་པ་ལ་དགོངས་ཀྱི་དེའི་གོང་ན་འབྲས་བུ་གཞན་མེད་པ་མ་ཡིན་ཏེ། ཉན་རང་ལ་སངས་རྒྱས་སུ་བཤད་པ་བཞིན་ནོ། ། འོ་ན་སཾ་བུ་ཊར། ། ཐར་པ་ཉིད་ནི་གཅིག་པུ་ཉིད། ། ཅེས་པ་དང་འགལ་ལོ་ཞེ་ན་སྐྱོན་མེད་དེ།
དཔེར་ན་དགྲ་བཅོམ་ངེས་པར་ཐེག་ཆེན་གྱི་ལམ་ལ་འཇུག་དགོས་པ་བཞིན། ཕར་ཕྱིན་ལམ་ཞུགས་ཀྱི་གང་ཟག་དེས་ཀྱང་ཟུང་འཇུག་རྡོ་རྗེ་འཆང་སྒྲུབ་པའི་ཕྱིར་མཐར་ངེས་པར་སྔགས་ལམ་དུ་འཇུག་དགོས་ཏེ། ལམ་ཐམས་ཅད་ཀྱི་མཐར་ཐུག་ཡིན་པའི་ཕྱིར། ཞལ་ལུང་ལས། སྡུག་བསྔལ་ལམ་བཅས་་་་་་མགོ་སྦྱིན་པ་སོགས། བསྐལ་པ་་་་་་གྲངས་མེད་གསུམ་དུ་ཡང་། ། རང་གི་རྗེས་མཐུན་བྱང་ཆུབ་བླ་དང་བཅས།་་་་་ ཏེ་དེའི་གོང་ན་རྡོ་རྗེ་འཆང་ཡོད་པས་སོ། ། རིམ་ལྔ་ལས། གང་ཞིག་རྣམ་པར་མི་སློབ་པ། །
འབྲས་བུ་མྱུར་དུ་ཐོབ་མི་འགྱུར། ། ཞེས་གསུངས་སོ། ། དེས་ན་མཐར་ཐུག་སྔགས་ལམ་ཁོ་ནས་གྲོལ་བ་ཡིན་ཏེ། རིམ་ལྔར། གདྒཱའི་ཀླུང་གི་བྱེ་སྙེད་ཀྱི། ། སངས་རྒྱས་རྣམས་ཀྱིས་འདི་ཉིད་དག ། ཐུགས་ཆུད་ཡོད་མིན་ཕྱོགས་སྤངས་པའི། ། ཕྱག་རྒྱ་ཆེན་པོའི་བདག་ཉིད་གྲུབ། ། ཅེས་སོ། ། སྔགས་ལམ་གྱི་ཟུང་འཇུག་རྡོ་རྗེ་འཆང་སྒྲུབ་པ་ལ་ཉེ་རྒྱུའི་ལམ་ལ་མ་བརྟེན་པར་ཐོབ་པ་མི་སྲིད་དེ།
སློབ་དཔོན་དཔལ་འཛིན་གྱིས། འདི་དེ་སངས་རྒྱས་ཐམས་ཅད་ཀྱི། ། རིག་མའི་བརྟུལ་ཞུགས་བླ་ན་མེད། ། རྨོངས་པས་གང་ཞིག་འདའ་བྱེད་པ། ། དེ་ལ་མཆོག་གི་དངོས་གྲུབ་མེད། ། ཅེས་དང་། དྷ་རི་ཀ་པས། ཐབས་གཞན་སངས་རྒྱས་མི་རྙེད་དོ། ། ཞེས་གསུངས། དེས་ན་སྔགས་ལམ་ལ་སྔ་ཕྱི་ནམ་ཞུགས་ཀྱང་རུང་།
ལམ་དེ་ཉིད་ཀྱིས་ས་བཅུའི་བར་བསྒྲོད་ནས། ཉེ་རྒྱུའི་སྤྱོད་པ་ཅུང་ཟད་ཙམ་ལ་བརྟེན་ནས། སྐད་ཅིག་ཙམ་གྱིས་སྦས་པའི་ས་གཉིས་དང་། མཐར་ཕྱིན་པའི་ས་ཕྱེད་བགྲོད་ནས་རྡོ་རྗེ་འཛིན་པའི་ས་མངོན་དུ་བྱེད་པ་ཡིན་ནོ། ། གལ་ཏེ་དེ་ལྟར་ན། ཕར་ཕྱིན་ཐེག་པའི་ལམ་གྱིས་ཀྱང་སྤོང་མི་ནུས་པའི་སྒྲིབ་པ་ཞིག་ཡོད་པར་འགྱུར་རོ་ཞེ་ན། ཡོད་དེ། སཾ་བུ་ཊ་ལ་སོགས་སྔགས་ཀྱི་རྒྱུད་སྡེ་རྣམས་ལས་གསུང་བར་མ་ཟད། ཕར་ཕྱིན་ཐེག་པར་ཡང་བཤད་དེ། དགོངས་པ་ངེས་འགྲེལ་ལས།
ས་བཅུ་གཅིག་ལ་གནས་ངན་ལེན་དང་རྨོངས་པ་གཉིས་བཤད་པའི་ཕྱིར། འོ་ན་བྱ་སྤྱོད་རྣལ་འབྱོར་རྒྱུད་དང་བཅས་པའི་ལམ་བསྒོམ་པས་ཀྱང་ཟུང་འཇུག་རྡོ་རྗེ་འཆང་མི་ཐོབ་བམ་ཞེ་ན་མི་ཐོབ་སྟེ། སློབ་དཔོན་ཡེ་ཤེས་ཞབས་ཀྱིས་འཇམ་དཔལ་ཞལ་ལུང་ལས། དེ་འདྲ་མཆོག་རབ་ཡེ་ཤེས་ནི། ། སོ་སོ་སྐྱེ་བོས་གང་ལ་ཤེས། ། ཉན་ཐོས་རྣམས་ཀྱིས་མི་ཤེས་སོ། ། རྣལ་འབྱོར་སྤྱོད་དང་དབུ་མ་པའི། ། བྱང་ཆུབ་སེམས་དཔས་མི་ཤེས་སོ། ། བླ་བཅས་སངས་རྒྱས་ཀུན་གྱིས་ཀྱང་། ། འདི་ནི་ཅུང་ཟད་མི་ཤེས་སོ། །
ཞེས་གསུངས་ལ། རྐང་པ་ཐ་མའི་འགྲེལ་པར། བླ་བཅས་སངས་རྒྱས་ཞེས་བྱ་བ་ནི། བྱ་རྒྱུད་ཀྱི་སངས་རྒྱས་དང་། སྤྱོད་རྒྱུད་དང་། རྣལ་འབྱོར་རྒྱུད་ཀྱི་སངས་རྒྱས་སོ། ། ཞེས་སོ། ། མདོར་ན་ཕ་རོལ་ཏུ་ཕྱིན་པའི་ལམ་སྔོན་དུ་མ་སོང་བའི་སྔགས་ལམ་མེད་ལ། སྔགས་ལམ་ལ་མ་བརྟེན་པར་འབྲས་བུ་བཅུ་གསུམ་པ་ཐོབ་པ་མེད་དོ། ༈ །གཞིའི་དོན་ནི།
རྒྱུ་རྐྱེན་གནས་དང་ཀུན་སྤྱོད་དང་། ། ཡོངས་བཟུང་བ་ལ་གཞི་སྒྲ་འཇུག ། ཅེས་སོ། ༈ །མདོ་སྡེ་རྒྱན་ལས། ས་ཐོབ་པ་སོགས་ཀྱི་དོན། ཐེག་ཆེན་ལ་མོས་པ་ཐོབ་པ་སྟེ་མོས་སྤྱོད་ཀྱིས་དང་། མོས་སྤྱོད་ཀྱི་སའི་ཚེ་ཆོས་སྤྱོད་བཅུ་ལ་འཇུག་པ་དང་། ཆོས་དབྱིངས་མངོན་དུ་རྟོགས་པ་སྟེ་ས་དང་པོ་ནས་དང་ཡེ་ཤེས་ལྷུན་གྱིས་གྲུབ་པ་ས་བརྒྱད་པ་ནས་བཟུང་བ་སྟེ་ས་རྣམས་ཀྱི་དབྱེ་བ་རྣམ་པ་བཞིའོ། ། ཞེས་སོ། ༈ །གསང་འདུས་ལས།
ཆགས་ཅན་ཡེ་ཤེས་སོགས་ཀྱི་དོན། རང་གི་ཡུལ་ཐོབ་པ་རྣམས་ལ་ཞེན་པ་དང་ལྡན་པས་ཆགས་ཅན། ཡུལ་དེ་དག་མ་སྤངས་བཞིན་དུ་གཉིས་སུ་མེད་པའི་ཡེ་ཤེས་འདོད་པ་ཡིས། དུས་རྟག་ཏུ་སེམས་ཅན་རྣམས་ཀྱིས་འདོད་པའང་ཡིན་ཐབས་ཀྱིས་ཟིན་ན་སངས་རྒྱས་ཉིད་སྟེར་བའི་ཡོན་ཏན་དང་ལྡན་པས་ཡོན་ཏན་ཡང་ཡིན་པ་དབང་པོའི་སྤྱོད་ཡུལ་དུ་གྱུར་པ་གཟུགས་སོགས་ལྔ་རྣམས་བསྟེན་ཞེས་སོ། ༈ །དཔལ་ཁ་སྦྱོར་ལས། དབང་པོ་གང་དང་སོགས་ཀྱི་དོན། མིག་ལ་སོགས་པའི་དབང་པོ་གང་དང་གང་གི་ལམ་སྟེ་ཡུལ་དུ་གྱུར་པ་གཟུགས་ལ་སོགས་པ་ཉིད། དེ་ནི་རང་བཞིན་ལྷན་སྐྱེས་དེ་ཡི་ངོ་བོར་འགྱུར་བར་ཤེས་ནས། མཉམ་པར་མ་བཞག་པ་སྟེ་ཤེས་པའི་རྒྱུ་བ་མ་བཀག་ཀྱང་རང་བཞིན་ལྷན་ཅིག་སྐྱེས་པར་ཤེས་པའི་རྣལ་འབྱོར་གྱིས་དུས་རྟག་པར་ཤིན་ཏུ་མཉམ་བཞག་ཉིད་དོ། ། ཞེས་པ་དང་།
གཟུགས་རྣམས་སྣ་ཚོགས་བལྟ་བ་དང་། ། སྒྲ་རྣམས་ཉིད་ཀྱང་མཉན་པ་དང་། ། སྨྲ་བ་དང་ནི་རྒོད་པ་དང་། ། སྣ་ཚོགས་རོ་ནི་ཟ་བ་དང་། ། ལས་རྣམས་ཐམས་ཅད་བྱེད་པ་ནི། ། གཞན་དུ་སེམས་ནི་མི་འགྲོ་བས། ། དེ་ཉིད་རིག་པའི་རྣལ་འབྱོར་པས། ། རྣལ་འབྱོར་རྒྱུན་དུ་སྐྱེ་བར་འགྱུར། ། ཞེས་བྱ་བ་ལ་སོགས་པ་རྒྱུན་གྱི་རྣལ་འབྱོར་གསུངས་སོ། ། གསང་འདུས་ལས།
དབང་པོ་དང་ནི་སོགས་ནི། བདག་རྐྱེན་དབང་པོ་དང་ནི་དམིགས་རྐྱེན་ཡུལ་རྣམས་ཀྱི། རྐྱེན་ལས་གང་དང་གང་བྱུང་བ་ཡི། ཡིད་དེ་ནི་ཡིད་ཀྱི་ངོ་བོ་སྟེ་མན་ཅེས་བྱ་བར་བཤད་དེ་སྟོང་ཉིད་རྟོགས་པའི་ཡེ་ཤེས་དེ་ལ་མན་ཅེས་བྱའོ། ། དེས་མཚན་རྟོག་ལས་ཡིན་སྐྱོབ་པར་བྱེད་པས་ན་ཏྲ་ནི་སྐྱོབ་པར་བྱེད་པའི་དོན་ཏེ། འཇིག་རྟེན་བྱིས་པའི་སྤྱོད་ལས་རྣམ་གྲོལ་བར། གང་བཤད་པ་སྔགས་ཀྱི་དམ་ཚིག་དང་སྡོམ་པ་སྟེ། དེ་ཉིད་རྡོ་རྗེ་ཀུན་གྱིས་བསྲུང་ཞིང་སྐྱོབ་པར་བྱེད་པ་ནི། སྔགས་ཀྱི་སྤྱོད་པ་ཞེས་བཤད་དོ། ། ཞེས་པའོ།
༈ །འདི་ཡིས་ཆོས་ཀྱི་སོགས་ཀྱི་དོན། འོད་དཔག་མེད་བསྒོམ་པའི་ཏིང་འཛིན་འདི་ཡིས་ཆོས་ཀྱི་བདག་ཉིད་ཆེ། ངག་གི་དབང་ཕྱུག་སྐུ་གསུམ་དབྱེར་མི་ཕྱེད་པ་རྡོ་རྗེ་འཆང་ཆེན་པོ་ལས་བྱུང་བ། ཡེ་ཤེས་རྒྱ་མཚོ་རྫོགས་རིམ་གྱི་ཏིང་ངེ་འཛིན་གྱིས་རྣམ་པར་བརྒྱན་པ་སྟེ་གནས་པས། ཚེས་འདི་ཉིད་ལ་འགྲུབ་པར་འགྱུར། ཞེས་པའོ། ༈ །སཾ་བུ་ཊི་ལས། མངོན་པར་བྱང་ཆུབ་སོགས་ཀྱི་དོན། དེ་ལྟར་གོང་དུ་བཤད་པའི་མངོན་པར་བྱང་ཆུབ་པ་རྣམ་པ་ལྔ་ནི། སངས་རྒྱས་ཀུན་གྱི་བདག་ཉིད་དགེས་ཏེ་དུས་གསུམ་གྱིས་སངས་རྒྱས་ཐམས་ཅད་ཚུལ་འདིས་སངས་རྒྱས་ལ།
བདག་ཀྱང་ད་ལྟ་ནས་འདི་བསྒོམ་པས་སངས་རྒྱ་བས་གསང་སྔགས་འབྲས་བུ་ལམ་དུ་བྱེད་ཅེས་བྱ་བའི་དོན་ནོ། ། ཞེས་པའོ། ། མཚན་བརྗོད་ལས། ཕ་རོལ་ཕྱིན་པ་སོགས་ནི། ཕ་རོལ་ཏུ་ཕྱིན་པ་བཅུ་ཡི་ཚུལ་གྱི་གཞུང་ལུགས་གང་ལ་མངའ་བ་དེ་ནི་ཕར་ཕྱིན་བཅུའི་ཚུལ་ལོ། ། ས་དང་པོ་ནས་བཅུ་པའི་བར་དེ་དག་ལ་གཙོ་བོར་གྱུར་པ་དང་ལྡན་པས་མགོན་པོ་ས་བཅུའི་དབང་ཕྱུག་སྟེ། དེ་དག་ཉིད་དུ་བྱང་ཆུབ་སེམས་དཔའི་ཚུལ་གྱིས་བཞུགས་པས་ན་ས་བཅུ་ལ་ནི་གནས་པ་པོ། ཤེས་བཅུ་ནི་སྡུག་བསྔལ་མི་སྐྱེ་བར་ཤེས་པ་ནི་སྡུག་བསྔལ་ཤེས་པ། ཀུན་འབྱུང་སྤངས་པར་ཤེས་པ་ནི་ཀུན་འབྱུང་ཤེས་པ། སྡུག་བསྔལ་འགོག་པར་ཤེས་པ་ནི་འགོག་པ་ཤེས་པ།
འཕགས་ལམ་བརྒྱད་ཤེས་པ་ནི་ལམ་ཤེས་པ། དུས་གསུམ་ཟད་པར་ཤེས་པ་ནི་ཟད་པ་ཤེས་པ། སྲིད་རྒྱུན་སྐྱེ་བ་མེད་པར་ཤེས་པ་ནི་མི་སྐྱེ་བ་ཤེས་པ། ཕུང་པོ་ལྔ་སྒྱུ་མ་ལྟ་བུར་ཤེས་པ་ནི་ཆོས་ཤེས། རྟེན་འབྱུང་མི་རྟག་པར་ཤེས་པ་ནི་རྗེས་ཤེས། གཞན་སེམས་སོགས་ཤེས་པ་ནི་ཀུན་རྫོབ་ཤེས་པ། ལམ་དང་ཡོངས་སུ་བྱང་བ་ཤེས་པ་ནི་འདྲིས་པ་ཤེས་པ། མི་དམིགས་པའི་ཚུལ་གྱིས་རྣམ་པ་ཐམས་ཅད་མཁྱེན་པའི་ཡེ་ཤེས་ནི་སྒྲ་ཇི་བཞིན་པ་ཤེས་པ་སྟེ། འདྲེས་པ་ཤེས་པ་ལམ་ཤེས་པའི་ཁོངས་སུ་འདུ་བས་དེ་ལྟར་ན་ཤེས་བཅུ་རྣམས་དག་བདག་ཉིད་ཅན། ཞེས་སོ།
༈ །གཞུག་པ་ལྡེམ་པོར་དགོངས་པ་དང་། མཚན་ཉིད་ལྡེམ། གཉེན་པོ་ལྡེམ། བསྒྱུར་བ་ལྡེམ་པོར་དགོངས་པ་སྟེ། ཉན་ཐོས་དང་ནི་ངོ་བོ་ཉིད།་་་་་ འདི་སྐབས་སུ་ཕྱི་རོལ་བ་བསྟན་པ་ལ་གཞུག་པའི་དོན་དུ་བདག་ཡོད་པར་བསྟན་པ་དང་མངོན་པ་ལས་ཆོས་རྣམས་ཀྱི་རང་གི་མཚན་ཉིད་དུ་གསུངས་པ་ལ་འགྲེལ་དགོས། དེ་བཞིན་ཉེས་པ་འདུལ་བ་དང་། ། བརྗོད་པ་ཟབ་པ་ཉིད་ལ་ནི། ། ལྡེམ་པོར་དགོངས་པ་འདི་རྣམས་བཞི། ། མཉམ་པ་ཉིད་དང་དོན་གཞན་དང་། །
དེ་བཞིན་དུ་ནི་དུས་གཞན་དང་། ། གང་ཟག་གི་ནི་བསམ་པ་ལ། ། དགོངས་པ་རྣམ་པ་བཞིར་ཤེས་བྱ། ། སངས་རྒྱས་ཆོས་ལ་བརྙས་པ་དང་། ། ལེ་ལོ་ཅུང་ཟད་ཆོག་འཛིན་དང་། ། ང་རྒྱལ་འདོད་ཆགས་སྤྱོད་པ་དང་། ། འགྱོད་དང་མ་ངེས་ལྡོག་པ་ནི། ། སེམས་ཅན་རྣམས་ཀྱི་སྒྲིབ་པ་སྟེ། ། དེ་ཡི་གཉེན་པོར་ཐེག་མཆོག་གསུངས། ། དེས་དེའི་བར་དུ་གཅོད་པ་ཡི། །
ཉེས་པ་ཐམས་ཅད་སྤོང་བར་འགྱུར། ། ཞེས་སོ། ༈ །མདོ་སྡེ་རྒྱན་ལས། ལྟུང་དང་སོགས་ཀྱི་དོན། ལྟུང་བ་ནི་སྡེ་ལྔ་དང་། ལྟུང་བ་འབྱུང་བའི་རྒྱུ་མི་ཤེས་པ་སོགས་བཞི་དང་། ལྟུང་བ་ལས་ལྡང་བ་ནི་བསམ་པས་ཡིན་གྱི་ཆད་ལས་ཀྱིས་མ་ཡིན་ནོ་ཞེས་པ་ལྟ་བུ། ངེས་པར་འབྱུང་བ་ནི་བཤགས་པ་དང་བསླབ་སྦྱིན་ལ་སོགས་པའི་ཆད་ལས་ཁས་ལེན་པ་སྟེ་མཚན་ཉིད་བཞིའམ། ཡང་བསླབ་པ་འཆའ་བའི་གཞི་གང་ཟག་དང་། དེས་ཉེས་པ་ལ་བཅས་པ་དང་ནི།
བསླབ་གཞི་བཅས་པ་མདོར་བསྟན་པ་དེ་རབ་ཏུ་དབྱེ་བ་དང་། ལྟུང་ལྟུང་མིན་རྣམ་པར་ངེས་པའི་ཕྱིར་འདུལ་བའི་ཆོས་ཀྱི་མཚན་ཉིད་དང་། བདེན་བཞི་དང་བྱང་ཕྱོགས་སོགས་སྟོན་པས་མྱང་འདས་ལ་མངོན་དུ་ཕྱོགས་པའི་ཕྱིར་དང་། ཆོས་རེ་རེའང་གཟུགས་ཅན་ཡིན་མིན་སོགས་ཞིབ་ཏུ་ཡང་ཡང་སྟོན་པའི་ཕྱིར་དང་། ཕས་ཀྱི་རྒོལ་བ་ཟིལ་གྱིས་གནོན་པ་དང་། འདིས་མདོ་སྡེའི་དོན་རྟོགས་པའི་ཕྱིར་མངོན་པའི་ཆོས་སོ། ། གནས་ནི་ཡུལ་གང་དུ་གང་གིས་གང་ཕྱིར་བཤད་པ་རྣམས་སྟོན་པ་དང་ནི་བདེན་གཉིས་སོགས་ཀྱི་མཚན་ཉིད་དང་། ཆོས་ཕུང་ཁམས་སྐྱེ་མཆེད་དང་། དོན་རྟེན་འབྲེལ་ལ་སོགས་པ་སྟེ་དེ་རྣམས་སྨོས་ཕྱིར་མདོ་ཡིན་ནོ། ། ཞེས་སོ།
༈ །རྒྱུད་སྡེ་བཞིར་དབྱེ་བ་ལ་བླ་མ་རྣམས་རྒྱུད་སྡེ་བཞིར་གྲངས་ངེས་པའི་བཞག་ཚུལ་དང་། དེ་ལ་གསུམ་དང་ལྔ་དང་དྲུག་ལ་སོགས་པའི་དབྱེ་བ་དང་མི་འགལ་བའི་ཚུལ་བསྟན་པའོ། ། དང་པོ་ལ་ལྔར་ཕྱེ་ནས་གསུངས་ཡང་། ཞེས་པའི་དོན། ལོག་རྟོག་ཅན་བཞི་རྗེས་སུ་གཟུང་བའི་ཕྱིར་དང་། གྲུབ་མཐའ་བཞི་དང་ལུང་སྒོ་བསྟུན་གྱི་དབང་དུ་བྱས་པ་དང་། འདོད་ཆགས་བཞི་ཡོད་པས་དེ་དག་མ་སྤངས་ཀྱང་བྱང་ཆུབ་ཀྱི་ལམ་ཡོད་པར་བསྟན་པའི་ཕྱིར་བཞིར་དབྱེ་བ་གསུམ་གཞུང་དང་འདྲ་ལ། གང་ཟག་དབང་པོ་རྣོ་རྟུལ་བཞི་ཡོད་པས་དེ་དག་རྗེས་སུ་བཟུང་བའི་ཆེད་དུ་རྒྱུད་སྡེ་བཞིར་བཞག་པའི་ཚུལ་དང་། ཡན་ལག་གི་དོན་དུ་འཇུག་སྒོ་མི་འདྲ་བ་བཞིའི་སྒོ་ནས་རྒྱུད་སྡེ་བཞིར་བཞག་་་་་་ཕྱི་ལུས་ངག་གཙོ་བོར་གྱུར་པ་ལས་དངོས་གྲུབ་འདོད་པ་སོགས། པའི་ཚུལ་དང་ལྔར་གསུངས་པ་ཡིན་ནོ། །
གཞན་ཡང་ས་སྐྱ་པཎྜི་ཏའི་ཞལ་ནས། མི་རིགས་བཞི་དང་དུས་ཚོད་བཞི། ། ཉོན་མོངས་སྒོ་ནས་བསྟན་པ་སྟེ། ། འདི་ནི་རྒྱུད་དང་མཐུན་པ་ཡིན། ། ཞེས་གསུངས་པ་རྒྱུད་གང་དང་མཐུན་ན་རིམ་བཞིན། གསང་བ་འདུས་པའི་རྒྱུད་ཕྱི་མ་ལས། རིགས་བཞི་ལ་ནི་གཟིགས་ནས་ཀྱང་། ། རྒྱུད་སྡེ་རྣམ་པ་བཞིར་བཤད་དེ། ། བྱ་སྤྱོད་རྣལ་འབྱོར་བླ་ན་མེད། ། ཅེས་དང་།
ལྟ་བ་ཐམས་ཅན་ཡང་དག་པར་འདུས་པའི་རྒྱུད་ལས། རྫོགས་ལྡན་གཅིག་པ་བྱ་བའི་རྒྱུད། ། གཉིས་ལྡན་གཉིས་པ་སྤྱོད་པའི་རྒྱུད། ། གསུམ་ལྡན་གསུམ་པ་རྣལ་འབྱོར་རྒྱུད། ། རྩོད་ལྡན་གསང་བ་བླ་མེད་རྒྱུད། ། ཅེས་དང་། ཧེ་བཛྲ་ལས། རྒོད་དང་ལྟ་བ་དག་གིས་ནི། ། ཞེས་སོགས་ཡིན་ནོ། ༈ །བདེ་མཆོག་ལས།
བུད་མེད་ཀུན་གྱིས་སྒྱུ་མའི་རྒྱ། ། འདི་ནི་གཉིས་སུ་མེད་པའི་མཆོག ། སྒྱུ་མ་དག་ནི་ཐམས་ཅད་ལས་སོགས་གྱི་དོན་ནི། མིག་འཕྲུལ་མཁན་དང་སྨན་དང་སྔགས་དང་ནོར་བུ་ལ་སོགས་པའི་སྒྱུ་མ་དག་ནི་ཐམས་ཅད་ལས། བུད་མེད་སྟེ་ལས་ཀྱི་ཕྱག་རྒྱས་བྱས་པའི་སྒྱུ་མ་ཁྱད་པར་དུ་འཕགས་ཏེ། སྣང་མཆེད་ཐོབ་གསུམ་གྱི་མཚན་ཉིད་ཅན་གྱི་ཡེ་ཤེས་གསུམ་གྱི་དབྱེ་བ་ནི། གསལ་བར་དེ་ལ་བསྟེན་ནས་མཚོན་ཅིང་ཉམས་སུ་མྱོང་བའི་ཕྱིར་རོ། ། ཞེས་པའོ། ༈ །རྣམ་སྣང་མངོན་བྱང་ལས། རྣམ་པར་སྣང་མཛད་རྒྱལ་པོ་ཆེ། །
ཡིད་ཙམ་འཛུམ་པའི་བཞིན་དུ་བྲི། ། དེའི་གཡས་སུ་ལྷ་མོ་ནི། ། སངས་རྒྱས་སྤྱན་ཞེས་བྱ་བ་སྟེ། ། ལྷ་མོ་ཅུང་ཟད་འཛུམ་པའི་ཞལ། ། འོད་ཀྱི་དཀྱིལ་འཁོར་འདོམ་གང་བ། ། མཚུངས་མེད་སྐུ་ནི་རབ་ཏུ་དྭངས། ། ཞེས་དང་། སྤྱན་རས་གཟིགས་དབང་དཔའ་བོ་ནི། ། པདྨ་དཀར་པོའི་གདན་ལ་འདུག ། དུང་དང་ཀུནྡ་ཟླ་བ་འདྲ། །
དབུ་ལ་འོད་དཔག་མེད་པ་བཞུགས། ། བཞིན་ནི་བག་ཙམ་འཛུམ་པར་བྲི། ། དེ་ཡི་གཡས་སུ་ལྷ་མོ་ནི། ། སྒྲོལ་མ་གྲགས་པ་ཆེན་པོ་དེ། ། དགེ་ཞིང་འཇིགས་པ་སེལ་བ་སྟེ། ། ཞེས་སོགས་གསུངས། རྩེ་མོ་ལས། ལྷ་མོ་རྡོ་རྗེ་ཅ་ཅོ་སྒྲོགས། ། དབུས་འཁྱུད་རང་གི་ལྷ་མོ་དེ། ། དེ་ཡི་གློ་ན་མགོ་སྦྱར་ཞིང་། །
འཛུམ་བཅས་ཀུན་ཏུ་བལྟ་བ་སྟེ། ། བཅོམ་ལྡན་འདས་ཀྱི་ཕྱག་ལ་འཇུས། ། ཞེས་སོ། ༈ །སཾ་བུ་ཊི་ལས། གསང་བའི་ཡེ་ཤེས་སོགས་ཀྱི་དོན། ཕ་རོལ་ཏུ་ཕྱིན་པ་ལ་སོགས་པས་རྟོགས་པར་དཀའ་བའི་གསང་བའི་ཡེ་ཤེས་ནི་རྣལ་འབྱོར་བླ་མེད་ཀྱིས་ཐོབ་བྱ་ས་བཅུ་གསུམ་པ་རྡོ་རྗེ་འཛིན་པའི་ཡེ་ཤེས་ཏེ། དེའི་གོང་ན་གཞན་མེད་པའི་ཕྱིར་བླ་ན་མེད་པ། རང་བྱུང་ངམ་བཅུད་དུ་གྱུར་པའམ་སངས་རྒྱས་བྱང་སེམས་ཐམས་ཅད་ཀྱི་འབྱུང་གནས་སུ་གྱུར་པའི་སྙིང་པོ་དེ་བཅོམ་ལྡན་འདས་ཀྱིས་བཤད་དུ་གསོལ། ཞེས་སོ། ༈ །གསང་འདུས་ལས།
སྐུ་དང་སོགས་ཏེ། སྐུ་གསུང་ཐུགས་དབྱེར་མི་ཕྱེད་པ་རྒྱུ་འོད་གསལ་བྱང་ཆུབ་ཀྱི་སེམས་ཡིན་ལ། དེ་ལ་འབྲས་བུའི་མིང་གིས་བཏགས་ཏེ་སྐུ་དང་གསུང་དང་ཐུགས་ཀྱི་མཆོག་ཅེས་བརྗོད་ལ་དེ་ནི་དེ་བཞིན་གཤེགས་པ་ཀུན་གྱིས་རྣལ་འབྱོར་རྒྱུད་མན་ཆད་དུ་མ་བསྟན་པས་གསང་བ་བྱང་ཆུབ་ཀྱི་སེམས་མཆོག་ཏུ་གྱུར་པས་བླ་ན་མེད་པ་སྒྲིབ་པ་ཐམས་ཅད་ལས་རྣམ་པར་གྲོལ་བས་སྙིང་པོ་སྟེ། དེ་ཉིད་བཅོམ་ལྡན་འདས་ཀྱིས་བཤད་དུ་གསོལ། ། ཞེས་སོ། ༈ །ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས། འདོད་ཆགས་སོགས་ཏེ། དགོས་པ་འདོད་ཡོན་ལ་ཆགས་པ་ལམ་དུ་བྱས་པ་ལས་བྱུང་བའི་བྱང་ཆུབ་ཀྱི་སེམས་ཀྱི་གནས་ཏེ་གོ་འཕང་འཐོབ་པ་རབ་ཏུ་སྟོན་པའི་ཕྱིར། དོན་དམ་འོད་གསལ་ལས་ལངས་ཏེ་བཙུན་མོའི་འཁོར་གྱི་དབུས་སུ་སྐུའི་ཆ་ལུགས་ཆགས་ཅན་ལྟར་སྣང་བའི་འཁོར་ལོའི་བསྒྱུར་བའི་གཟུགས་ཀྱིས་བདེ་བ་ཆེན་པོའི་ཏིང་ངེ་འཛིན་གྱིས་རྡོ་རྗེ་བཙུན་མོའི་བྷ་ག་ལ་རོལ་བའི་ཚུལ་གྱིས་ཡང་དག་པར་བཞུགས་ཏེ། བགྲོད་བྱ་མ་ཡིན་པ་ལ་བགྲོད་པ་སོགས་འཇིག་རྟེན་གྱི་སྤྱོད་པ་དང་འགལ་བ་དང་།
རྨད་དུ་བྱུང་བའི་རྡོ་རྗེའི་ཚིག་རྣམས་ཀྱི་དོན་མཐའ་དྲུག་གིས་བཤད་པ་སྟོན་པ་ནི་རྣལ་འབྱོར་བླ་མེད་ཀྱི་རྒྱུད་ལ་བཞུགས་སོ། ། རིག་པའི་ལྷ་མོ་རྣམས་ཀྱིས་ཡོངས་སུ་བསྐོར་ཏེ་དེ་རྣམས་དང་ལྷན་ཅིག་ཏུ་དཀྱིལ་འཁོར་གྱི་འཁོར་ལོ་ལ་བཀོད་དེ། དེ་ལ་དམིགས་པ་ལས་བྱུང་བའི་ལྷའི་རྣལ་འབྱོར་གྱི་སྤྱོད་པ་དང་། ཕྲིན་ལས་སྒྲུབ་པ་ལ་སོགས་པར་དེ་ཁོ་ན་ཉིད་རྣམ་པ་བཅུས་རྒྱུད་དོན་དཔྱད་དེ་རྟེན་དེས་ལམ་དེ་སྒྲུབ་པར་བྱེད་པ་ནི་གཉིས་ཀའི་རྒྱུད་ཅེས་པ་རྣལ་འབྱོར་རྒྱུད་ལ་བཞུགས་སོ། ། ཕྱིའི་ཁྲུས་དང་གཙང་སྦྲ་སོགས་དང་ནང་གི་ལྷའི་རྣལ་འབྱོར་སོགས་ལས་ཀྱི་བྱ་བ་གྲངས་སྣ་ཚོགས་པ་རྒྱ་ཆེན་པོ་སྟོན་པ་བྱ་བའི་རྒྱུད་ཀྱི་སྔགས་དང་ཕྱག་རྒྱ་ལ་དམིགས་པ་སྟེ་བརྩམས་པའི་མཚན་ཉིད་དེ་རྣམས་བཟླས་བརྗོད་ཡན་ལག་བཞི་ལ་སོགས་པའི་སྒོ་ནས་རབ་ཏུ་སྤྱོད་པར་བྱེད་ཅིང་དེ་ལྟར་སྟོན་པའི་ཐབས་དེས་སངས་རྒྱས་ཀྱི་གོ་འཕང་སྒྲུབ་པར་བྱེད་པ་ནི་སྤྱོད་པའི་རྒྱུད་ལ་བཞུགས་སོ། ། རང་ཉིད་ལྷའི་སྐུར་བསྒོམ་པ་སོགས་ནང་གི་བྱ་བས་འཇིགས་པར་དམིགས་ཤིང་། ཤིན་ཏུ་ཁྲུས་དང་གཙང་སྦྲ་བྱེད་པ་དང་། ཡེ་ཤེས་སེམས་དཔའ་རང་ལ་འཇུག་པའི་བདེ་བ་དམ་པ་མེད་པ་དང་། བདག་ཉིད་ལྷ་ཡི་སྐུ་ཞལ་ཕྱག་གི་རྣམ་པ་ཅན་གྱིས་སྙེམས་པ་སྟེ་ང་རྒྱལ་མེད་པ་དང་། རྒྱུད་སྡེ་གོང་མར་བཤད་པ་ལྟར་གྱི་རྨད་དུ་བྱུང་བའི་སྤྱོད་ཡུལ་མ་ཡིན་པ་དང་།
འཁོར་བའི་སྡུག་བསྔལ་གྱི་སྐྱོན་དང་དེ་ཉིད་ཀྱི་རྒྱུ་བདེན་འཛིན་གྱི་རྟོག་པ་རབ་ཏུ་སྦྱོང་བ་སོ་སོར་རྟོག་པའི་ཤེས་རབ་བསྒོམས་ཏེ་དེ་ལྟ་བུའི་ལམ་གྱིས་སངས་རྒྱས་སྒྲུབ་པར་བྱེད་པ་ནི་བྱ་བའི་རྒྱུད་ལ་བཞུགས་སོ། ། སྔགས་དང་སྨན་དང་སྤྱིན་སྲེག་དང་ཕྱེ་མ་དང་མིག་སྨན་དང་རྐང་མགྱོགས་ལ་སོགས་པའི་དངོས་གྲུབ་བརྒྱད་གཙོ་བོར་སྒྲུབ་པ་སྤྱད་པས་དེ་རྣམས་སྒྲུབ་པར་བྱེད་པ་ནི་རྟོག་པའི་རྒྱུད་ལ་བཞུགས་སོ། ། ཞེས་སོ། ༈ །བཞིར་ངེས་པའི་འཐད་པ་ལ་གསུམ་སོགས་ཀྱི་དོན་ནི། དང་པོ་གང་ཟག་ནི་བཅོམ་ལྡན་འདས་ཀྱིས་རྒྱུད་རྣམས་སེམས་ཅན་གདུལ་བའི་དོན་དུ་གསུང་ལ་སེམས་ཅན་ལ་སྦྱང་བ་ཆེ་ཆུང་གིས་རིགས་བཞིར་ངེས་པའི་ཕྱིར་རྒྱུད་སྡེ་བཞིར་ངེས་ཏེ། དམན་པ་རྣམས་ལ་བྱ་བའི་རྒྱུད་ཞེས་སོགས་ཀྱི་དོན་སྔར་བཤད་པ་བཞིན་ཏེ། དཔེར་ན་གཟུང་བྱ་ཡུལ་དྲུག་ལ་འཛིན་བྱེད་ཀྱི་རྣམ་ཤེས་ཚོགས་དྲུག་འབྱུང་བ་བཞིན་ནོ། ། གཉིས་པ་ཡང་སྦྱང་བྱ་དྲི་མ་བཞིར་ངེས་ལ། དེ་སྦྱོང་བྱེད་ཀྱང་དབང་བཞིར་ངེས་པས། དེ་སྟོན་པའི་རྒྱུད་བཞིར་ངེས་ཏེ།
སཾ་བུ་ཊ་ལས། རྒོད་དང་བལྟ་དང་ལག་བཅངས་དང་། ། གཉིས་གཉིས་འཁྱུད་དང་རྣམ་པ་བཞི། ། སྲིན་བུའི་ཚུལ་གྱིས་རྒྱུད་བཞིར་ངེས། ། ཞེས་གསུངས་པ་ལྟར་ཏེ། དཔེར་ན་རིན་པོ་ཆེའི་ཤུན་ལྤགས་ཆེ་འབྲིང་ཆུང་གསུམ་སེལ་བ་ལ་དེ་དང་མཐུན་པའི་རྫས་བུལ་ཏོག་གི་ཆུ་དང་སྐྲའི་ལ་བ། རྔུལ་ཆུ་དང་སྣམ་བུ། སྨན་ཆེན་གྱི་ཁུ་བ་དང་རས་སྲབ་མོ་སོགས་སོ་སོར་ངེས་པ་བཞིན་ནོ། ། ཡང་ན་སྒྲོན་གསལ་ལས། དེ་ལ་རབ་དང་འབྲིང་གི་གཏི་མུག་གི་རིགས་ཅན་ལ་དགོངས་ཏེ་བྱ་བའི་རྒྱུད་བསྟན་ནོ། །
གཏི་མུག་དམན་པའི་རིགས་ཅན་རྣམས་ལ་སྤྱོད་པའི་རྒྱུད་བསྟན་ནོ། ། དམན་པ་དང་བར་མའི་འདོད་ཆགས་ཞེ་སྡང་གཏི་མུག་གི་རིགས་ཅན་རྣམས་ལ་རྣལ་འབྱོར་གྱི་རྒྱུད་བསྟན་ནོ། ། འདོད་ཆགས་དང་ཞེ་སྡང་དང་གཏི་མུག་རབ་ཀྱི་རིགས་ཅན་རྣམས་ལ་རྣལ་འབྱོར་བླ་མའི་རྒྱུད་བསྟན་ནོ། ། ཞེས་སོགས་གསུས་པ་ལྟར་རོ། ། གསུམ་པ་ཡང་གང་ཟག་རིགས་བཞིས་སྨིན་བྱེད་ཚུལ་བཞི་ཐོབ་པས་ལམ་ཚུལ་བཞི་ཉམས་སུ་བླང་དགོས་པས་དེ་སྟོན་པའི་རྒྱུད་སྡེ་བཞིར་ངེས་ཏེ། བྲམ་ཟེའི་རིགས་ཁྲུས་དང་བཙང་སྦྲ་ལ་དགའ་བ། བཟླས་བརྗོད་དང་སྦྱིན་སྲེག་གིས་གྲོལ་བར་བལྟ་བ་དག་རྗེས་སུ་བཟུང་བའི་དོན་དུ་བྱ་རྒྱུད་གསུངས་ཏེ། དཔུང་བཟང་ལས། ལུས་ལ་ས་ཡིས་དྲིལ་ཕྱིས་བྱས་ནས་སུ། ། ཆུ་ཆེན་རྙོག་པ་མེད་པར་ཞུགས་ནས་ཀྱང་། །
ཇི་ཙམ་འདོད་པའི་བར་དུ་ཁྲུས་བྱས་ཏེ། ། ཞེས་སོགས་དང་། དེ་ནས་ཕྱིར་ཡང་བཟླས་ལ་འཇུག་པར་བྱ། ། གཙང་སྦྲ་ལ་དགའ་ཟློས་དགའི་སྙིང་རྗེ་ཅན། ། རྟག་ཏུ་ལེན་པ་ལས་ནི་ལོག་པ་དང་། ། སློང་མོའི་ཟས་ཟ་ལྷ་ཡི་ཟས་ལ་བརྩོན། ། དེ་ཡི་ལུས་ལ་གསང་སྔགས་འཇུག་པར་འགྱུར། ། ཞེས་སོགས་གསུངས་པའི་ཕྱིར། ཡང་རྗེ་རིགས་དཀའ་སྤྱད་དྲག་པོ་མི་ནུས་ཤིང་དམན་པའི་ལས་ལ་མི་འཇུག་པ་རྣམས་ལ་ཕྱིའི་གཙང་སྦྲ་ལ་སོགས་པ་གཙོ་བོར་བྱེད་པ་སྨད་ནས། ནང་ཐབས་ཤེས་དང་ཕྱིའི་བྱ་བ་གཉིས་ཀ་སྟོན་པའི་སྤྱོད་རྒྱུད་གསུངས་ཏེ།
རྣམ་སྣང་མངོན་བྱང་ལས། ཕྱི་དང་ནང་གི་སྦྱོར་བ་ཡིས། ། ཡན་ལག་བཞི་པ་ངས་བཤད་པ། ། དེ་ཡང་འཇིག་རྟེན་པ་ཡི་སྟེ། ། དམིགས་པ་ཅན་ནི་བླ་མེད་པའོ། ། ཞེས་སོ། ། ཡང་རྒྱལ་རིགས་དཀའ་སྤྱད་མི་ནུས་ཤིང་། འདོད་ཡོན་ལྔའི་བདེ་བ་ལ་སྤྱོད་པ་རྣམས་རྗེས་སུ་བཟུང་བའི་དོན་དུ་རྣལ་འབྱོར་གྱི་རྒྱུད་གསུངས་ཏེ། རྒྱལ་རིགས་ལ་རྒྱལ་པོ་དང་བཙུན་མོ་སོགས་ཡོད་པ་བཞིན། དཀྱིལ་འཁོར་ལའང་དེ་བཞིན་གཤེགས་པ་ལྔ་རྒྱལ་པོའི་ཚུལ།
སེམས་མ་བཞི་བཙུན་མོའི་ཚུལ། སེམས་དཔའ་བཅུ་དྲུག་སྲས་ཀྱི་ཚུལ་སོགས་སུ་གསུངས་ཏེ། འཇིག་རྟེན་གསུམ་རྒྱལ་གྱི་རྟོགས་པའི་འགྲེལ་པར་དཔེར་ན་འཇིག་རྟེན་གྱི་རྒྱལ་པོ་ལ་ལས་ཀྱི་སྒོ་འདིར་སྨྲས་པ་ཐམས་ཅད་དགོས་པ་བཞིན་དུ་ཆོས་ཀྱི་རྒྱལ་པོ་རྣམ་པར་སྣང་མཛད་དང་། ཕྱག་ན་རྡོ་རྗེའི་འཁོར་ཐམས་ཅད་ཀྱང་ཚུལ་དེ་ལྟ་བུར་བལྟའོ། ། ཞེས་གསུངས་པའི་ཕྱིར། དམངས་རིགས་གཙང་སྨྲེ་མེད་པར་ཐམས་ཅད་ཟ་ཞིང་བྱ་བ་ངན་པ་ཐམས་ཅད་བྱེད་པ། རྣམ་རྟོག་ཤས་ཆུང་བ་རྣམས་ལ། རྣམ་པར་མི་རྟོག་པའི་སྒོ་ནས་ཤ་ལྔ་ལ་སོགས་པ་ཐམས་ཅད་ཟ་ཞིང་། སྨད་པའི་ལས་རྣམས་ཀྱང་དགོངས་པའི་ཚིག་གིས་སྟོན་པ་རྣལ་འབྱོར་བླ་མེད་གསུངས་ཏེ། གསང་འདུས་ལས།
བཤང་གཅི་ཟས་སུ་ཟ་བ་ནི། ། དེ་དག་སྒྲུབ་པའི་སྣོད་དུ་འགྱུར། ། ཞེས་དང་། གླང་པོའི་ཤ་དང་རྟ་ཡི་ཤ ། དེ་བཞིན་དམ་པ་ཁྱི་ཡི་ཤ ། ཟས་ཀྱི་ཕྱིར་ནི་བཟའ་བར་བྱ། ། ཞེས་སོགས་གསུངས་པའི་ཕྱིར་རོ། ༈ །འདི་སྐད་ལ་སོགས་པ་ཡི་གེ་བཞི་བཅུ་ནི་ཨེ་ཝཾ་མ་ཡཱ་ཤྲུཏ་མེ་ཀ་སྨིན་ས་མ་ཡེ་བྷ་ག་ཝཱན་སརྦ་ཏ་ཐཱ་ག་ཏ་ཀཱ་ཡ་ཝ་ཀྩིཏྟ་ཧྲི་ད་ཡེ་བཛྲ་ཡོ་ཥཱདྦྷ་གེ་ཥུ་བི་ཛ་ཧཱ་ར། ཞེས་པའོ། ། གུར་ལས།
ཤེས་རབ་སོགས་ཏེ། གཉིས་སུ་མེད་པའི་ཡེ་ཤེས་རང་བཞིན་ལྷན་སྐྱེས་ཤེས་རབ་ཀྱི་ཕ་རོལ་ཏུ་ཕྱིན་པ་དེའི་རྟེན་ནམ་ཐབས་བུད་མེད་ལ་རྣལ་འབྱོར་མ་ཞེས་མངོན་པར་བརྗོད་པས་དེ་སྟོན་པར་བྱེད་པ་ལ་བསྐྱེད་རིམ་གྱི་སྐབས་སུ་ལྷ་མོའི་དཀྱིལ་འཁོར་གཙོ་ཆེ་བ་དང་། རྫོགས་རིམ་གྱི་སྐབས་སུ་ཕྱག་རྒྱ་དང་ཐབས་ལྷར་བསྐྱེད་པའི་ཕྱག་རྒྱ་ཆེན་པོའི་སྦྱོར་བ་ལས་ལྷན་སྐྱེས་མངོན་དུ་བྱ་བ་གང་གི་ཕྱིར་གཞན་ལུས་ཤེས་རབ་མ་དེ་ཉིད་བསྟེན་པ་ཡི་ཚུལ་སྟོན་པས་ན་རྣལ་འབྱོར་མ་ཡི་རྡོ་རྗེ་གུར་འདི་ལ་རྣལ་འབྱོར་མ་དེ་ཡི་རྒྱུད་ཅེས་བརྗོད་དོ། ། ཞེས་སོ། ༈ །ཧེ་བཛྲ་ལས། གང་ཞིག་དབང་གི་རབ་དབྱེ་བ། ། རང་གི་དཀྱིལ་འཁོར་ཆོ་གས་སྦྱིན། ། ཞེས་གསུངས་པའི་དབང་གི་དོན་མི་གསལ་བ་དེ། རྡོ་རྗེ་གུར་ལས། རང་གི་རིག་མ་སྐྱེས་བུའི་ཆུས། །
བུམ་པ་བརྒྱད་པོ་ཐམས་ཅད་ཀྱིས། ། རྡོ་རྗེ་ཐུགས་ནི་རབ་བསྒོམ་པས། ། རྡོ་རྗེ་ཅན་བསམ་དབང་བསྐུར་བྱ། ། ཞེས་སོགས་ཀྱིས་གསལ་བར་བཤད་པ་ལྟ་བུ་དང་། ཞེ་སྡང་རྡོ་རྗེའི་བྱིན་རླབས་འདི། ། རིགས་ནི་ལྔ་དང་དྲུག་ཏུ་འགྱུར། ། ཞེས་པ་ཙམ་ལས་མེད་པ་ལ། གུར་ལས། བསྲུང་བའི་དམ་ཚིག་དབུས་གནས་པའི། ། དཀྱིལ་འཁོར་ལྔ་ནི་བསྒོམ་པར་བྱ། །
ཞེས་སོགས་ཀྱི་རིགས་སོ་སོ་དང་། བསྡུས་པའི་ཚུལ་གསལ་བར་གསུངས་པ་ལྟ་བུའོ། ༈ །ཚུལ་མི་འདྲ་བ་ཡང་། དཀར་མོ་གཟུགས་ཅན་བསྒོམ་པར་བྱ། ། ལྕགས་ཀྱུ་སྡིགས་མཛུབ་འཛིན་པ་མོ། ། ཞེས་གཽ་རི་ལ་སོགས་པའི་ཕྱག་མཚན་དང་། ཨོཾ་དེ་ཝ་པི་ཙུ་ཨ་དྷི་ཏིཥྛ་སོགས་སྔགས་ཅུང་ཟད་མི་འདྲ་བ་སྟོན་པ་ལྟ་བུའོ། ། བརྟག་གཉིས་ལས་སྤྱོད་པ་རྒྱས་པར་གསུངས་པ་དེ། གུར་ལས། རྡོ་རྗེ་སྤྱོད་པའི་སྦྱོར་བ་ཡིས། །
རྡོ་རྗེའི་ཕྱག་རྒྱ་ཡང་དག་བརྩམས། ། ཞེས་སོགས་རྐང་པ་བཅུས་བསྡུས་ཏེ་གསུངས་སོ། ༈ །བརྟག་གཉིས་སུ་ཉེ་རྒྱུ་ལེའུ་བརྒྱད་པ་དང་བཅུ་པ་སོགས་སུ། དངོས་གྲུབ་མཚན་ཉིད་མི་ཕྱེད་པ། ། ཕྱག་རྒྱའི་རྣལ་འབྱོར་པ་ཡིས་འགྲུབ། ། ཞེས་སོགས་ཅུང་ཟད་གསུངས་པ། གུར་ལེའུ་བཅོ་ལྔ་པ་ལས་འབྲས་བུ་འགྲུབ་པའི་ཚུལ་ཐབས་དང་བཅས་པ་འགྲུབ་པའི་དུས་ཐབས་ཀྱི་ཁྱད་པར་འབྲས་བུ་དངོས་དང་བཅས་པ་གསལ་བར་གསུངས་པ་ལྟ་བུའོ། ༈ །གུར་ལས། འབུམ་ཕྲག་ལྔ་ཡི་སོགས་ཀྱི་དོན། རྒྱུད་རྒྱས་པ་བརྟག་པ་སུམ་ཅུ་ཐམ་པར་ནི་བཤད་པ་དང་།
ལེའུ་ནི་སྟོང་ཕྲག་སུམ་ཅུའི་གྲངས་དང་ལྡན་པ་ཉིད་ཀྱིས་ནི། མཁའ་འགྲོའི་བརྟག་པ་དང་མཁའ་འགྲོ་མའི་བརྟག་པ་རྣམས་ཀྱི་ཚིག་ཤླཽ་ཀ་འབུམ་ཕྲག་ལྔའི་གྲངས་ལྡན་རྒྱ་མཚོ་ཆེན་པོ་དང་འདྲ་བའི་ཀྱེ་ཡི་རྡོ་རྗེའི་རྒྱུད་རྡོ་རྗེ་འཆང་གིས་གསུངས་པ་ཨེ་མ་སྟེ་ངོ་མཚར་བའི་རྒྱུད་ནི་རྒྱས་པར་བསྟན་པ་དེ་མ་འོངས་པའི་གདུལ་བྱ་ལ་མཁོ་བའི་ཡན་ལག་ཏུ་མ་གྱུར་ནས་སླར་ཡང་འབུམ་ཕྲག་ལྔའི་བདག་ཉིད་ཅན་གྱི་ཀྱེ་རྡོ་རྗེའི་རྒྱུད་རྒྱས་པའི་དོན་གང་གཙོ་དང་གང་གཅེས་པའི་དག་པའི་སྙིང་པོ་རྣམས་ཡོངས་སུ་བཟུང་བ་རྡོ་རྗེ་མཁའ་འགྲོས་བརྟག་པ་གཉིས་སུ་བསྡུས་ཏེ་གསུང་བ་སྟེ་འདི་ནི་རྩ་བའི་རྒྱུད་རྒྱས་པའི་དབང་དུ་བྱས་ན་བརྟག་པ་སུམ་ཅུ་དང་། བསྡུས་པ་ལ་བརྟག་པ་གཉིས་ཀྱི་གྲངས་ངེས་པའོ། ། རྒྱུད་དེ་ཡི་རིམ་པ་ནི་ཇི་ལྟར། དགོས་ཆེད་ནི་གང་ཞེ་ན་ཀྱེ་རྡོ་རྗེ་རྣལ་འབྱོར་རྒྱུད་ཀྱི་བརྟག་པ་དང་པོ་རྒྱལ་བ་རྣམས་ཀྱིས་སྐྱེས་པ་རྣམས་ཀྱི་དོན་དུ་བཤད་ལ། ཕྱི་ནས་བརྟག་པ་འོག་མ་རྣལ་འབྱོར་མའི་རྒྱུད་ནི། དེ་ཉིད་བུད་མེད་རྣམས་རྗེས་སུ་བཟུང་ཕྱིར་རོ། ། ཞེས་པའོ། ༈ །གུར་ལེའུ་བཅོ་ལྔ་པ་ལས། ལྟ་སྟངས་སོགས་ནི།
རྩ་རྒྱུད་ཀྱི་ལུས་རྣམ་གཞག་གི་ཚིག་སྟེ། དེའང་ལྟ་སྟངས་ཀྱིས་ལས་སྒྲུབ་པ་ལྷུང་བ་སོགས་བཞི་དང་། གྲོགས་རྣལ་འབྱོར་མ་སོགས་བསྒྲུབ་བྱ་དགུག་པ་དང་། དམ་ཚིག་དང་ལྡན་པར་ངོ་ཤེས་པར་བྱེད་པའི་ལུས་ངག་གི་བརྡ་ཆེན་དང་། དམན་མོས་ཀྱི་དོན་བྱེད་ནུས་པ་སྤྱོད་པའི་ཆོ་འཕྲུལ་དང་ཆར་དབབ་པ་སོགས་ལས་ཚོགས་དང་སོགས་ཀྱིས་བསྡུས་པ་གདུག་ཅན་གྱི་ལུས་རེངས་པར་བྱེད་པ་དང་། གནས་གཞན་དུ་སྐྲོད་པ་དང་། དམག་སྡེ་རེངས་བྱེད་དང་། མངོན་སྤྱོད་ཀྱི་ལས་དང་། འབྱུང་བའི་རིམ་བརྩེགས་བསྐྱེད་པ་དང་། ཉེ་རྒྱུའི་རྟེན་རྣལ་འབྱོར་མའི་སྐུ་བསྐྱེད་པ་དང་།
ཕྱི་ནང་གི་གནས་དང་། བྱེད་རྒྱུ་མངོན་བྱང་ལྔ་དང་། དབང་བསྐུར་བ་དང་། མི་རྟོག་པའི་ཡེ་ཤེས་དང་། རྟོག་བཅས་ཀྱི་ཏིང་ངེ་འཛིན་དང་། བསྐྱེད་པའི་རིམ་པ་རྣམས་ཏེ་རྒྱུད་ཡོངས་རྫོགས་ཀྱི་དོན་བསྡུས་པའོ། ༈ །སཾ་བུ་ཊས་ད་ལྟ་དངོས་སུ་ཕན་པའི་རྒྱུད་བཅུ་བདུན་ནི། ཚུལ་གསུམ་གསལ་རྒྱན་ལས། བརྟག་གཉིས་གུར་དང་མཉམ་སྦྱོར་སྒྱུ་དྲྭ་དང་། ། རྡོ་རྗེ་གདན་བཞི་མནྟ་ཨཾ་ས་དང་། །
དགོངས་ལུང་མ་གཏོགས་འདུས་པའི་རྒྱུད་ཆེན་བཞི། ། རྣལ་འབྱོར་གསང་མཐའི་རྩ་བཤད་རྣམ་པ་ལྔ། ། དེ་ཉིད་འདུས་པ་རྡོ་རྗེ་རྩེ་མོ་སྟེ། ། ཟབ་དོན་གཅེས་པ་བསྡུས་པ་བཅུ་བདུན་ཡིན། ། འཇིགས་བྱེད་རྟོག་བདུན་སྒྲོལ་མ་རྒྱ་མཚོ་སོགས། ། ལས་ཚོགས་རབ་འབྱམས་སྟོན་པའི་རྒྱུད་མང་དང་། ། རྒྱུད་སྡེ་བདུན་ཅུ་རྩ་གཉིས་ཞེས་གྲགས་པ། ། ཀུན་ཀྱང་རྒྱུད་འདིས་གསལ་བར་བྱེད་ཅེས་གསུངས། ། ཞེས་པ་ལྟར་ལ། གསང་འདུས་རྒྱུད་ཆེན་བཞི་ནི།
གསང་འདུས་རྩ་རྒྱུད། རྡོ་རྗེ་ཕྲེང་བ། ལྷ་མོ་བཞིས་ཞུས། ཡེ་ཤེས་རྡོ་རྗེ་ཀུན་ལས་བཏུས་པ་དང་བཞིའོ། ། གསང་མཐའི་ལྔ་ནི། བདེ་མཆོག་རྩ་རྒྱུད། ཨ་བྷི་དྷ་ན། ཧེ་རུ་ཀ་མངོན་འབྱུང་། རྣལ་འབྱོར་མ་ཀུན་སྤྱོད། རྡོ་རྗེ་མཁའ་འགྲོ་དང་ལྔའོ།
༈ །བཞུགས་ཚུལ་ནི་རྩ་བའི་རྒྱུད་ནི་གང་ཟག་གི་རྒྱུད་གཞུག་པའི་རིམ་པ་ལྟར་གནས་ཏེ། ཚོང་པ་ཚོང་གི་ཁེ་མཐོང་ནས་འཇུག་པ་དང་འདྲ་བར་ཐོག་མར་ཐོབ་བྱའི་འབྲས་བུ་བསྟན་དེ་ནས་ཐབས་ཀྱི་རྒྱུད། དེ་ནས་ལམ་ལ་འཇུག་པ་སྨིན་པར་བྱེད་པ་དབང་བསྟན་པའོ། ། སཾ་བུ་ཊ་ནི་གང་ཟག་གི་རྒྱུད་ལ་སྐྱེ་བའི་རིམ་པ་ལྟར་གནས་ཏེ། སེམས་ཅན་ཐམས་ཅད་དངོས་གྲུབ་མཐའ་དག་གི་རྒྱུ་ཉིད་དུ་རབ་ཏུ་བསྒྲུབ་བྱའི་ཕྱིར་རང་བཞིན་གྱིས་གནས་པའི་རྒྱུད་དང་པོའི་དང་པོ་སོགས་ལས་འབྱུང་ལ། དེ་ནས་ཐབས་རྒྱུད་འབྱུང་སྟེ་གཙོ་བོར་ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་ཐབས་བསྟན་ནས་དམན་འབྲིང་གི་དངོས་གྲུབ་ཀྱི་ཐབས་གཉིས་པ་སོགས་ཀྱིས་སྟོན། དེ་ནས་ཐབས་དེའི་འབྲས་བུ་དང་པོའི་གསུམ་པའི་སྟོད་དང་། དང་པོ་དངོས་ཀྱི་སྨད་དང་། བཅུ་པའི་གཉིས་པ་དང་གསུམ་པས་བསྟན་པའི་ཕྱིར་རོ། ། རྡོ་རྗེ་གུར་ནི་རྒྱུད་ལ་རང་དགར་འཇུག་པ་དགག་པའི་ཆེད་དུ་འཁྲུགས་སུ་གནས་པས་གོ་རིམ་མེད་དོ། །
གསུམ་པ་མདོ་རྒྱས་ནི། རྩ་བའི་རྒྱུད་གསུམ་དུ་གནས་ཏེ། གླེང་གཞི་ཕུན་སུམ་ཚོགས་པའི་ཚུལ་གྱིས་རྒྱུད་ཀྱི་ལུས་རྣམ་པར་བཞག་པ་དང་། མངོན་པར་རྟོགས་པའི་རིམ་པའི་དབང་དུ་བྱས་ཏེ་བརྟག་པ་དང་པོ་རྩ་བའི་རྒྱུད་ཀྱི་ཚུལ་དུ་བཤད་པ་དང་། དེ་གསལ་བར་བྱེད་པ་རྒྱུད་ཕྱི་མ་སྟེ། མདོ་རྒྱས་གསུམ་དུ་བཞུགས་སོ། ། གུར་ནི་གཉིས་སུ་གནས་ཏེ། ལེའུ་དང་པོ་གླེང་གཞི་སྟེ་རྒྱུད་ཀྱི་དོན་མདོར་བསྟན་ཅིང་། གཉིས་པ་ནས་བཅོ་ལྔའི་བར་གྱིས་རྒྱས་པར་བསྟན་པའི་ཕྱིར། སཾ་བུ་ཊ་ལྔར་གནས་ཏེ།
ཐོག་མར་ཨེ་ཝཾ་མ་ཡ་སོགས་རྡོ་རྗེའི་ཚིག་ཡི་གེ་བཞི་བཅུ་པོ་གདམས་ངག་དྲུག་གིས་བཤད་པའི་སྒོ་ནས་རྒྱུད་དོན་མ་ལུས་པ་མདོར་བསྟན་ནོ། ། དེའི་འོག་ཏུ་དེ་ནས་བཅོམ་ལྡན་འདས་ཀྱིས་ཞེས་པ་ནས་དེ་ནི་ང་ཡིས་བཤད་ཀྱིས་ཉོན་ཞེས་པའི་བར་རྒྱུད་ཀྱི་མཚན་གླེང་གཞིའི་དོན་ཅུང་ཟད་ཙམ་གྱིས་རྒྱས་པར་བཤད་པ་སྟེ་རྒྱུད་གསུམ་དུ་རྒྱུད་མཐའ་དག་བསྡུས་ནས་བསྟན། དེ་ནས་བརྟག་པ་དང་པོས་ཅུང་ཟད་ཙམ་གྱིས་རྒྱས་པར་བཤད། གཉིས་པ་ནས་བཅུ་པའི་བར་གྱིས་རབ་ཏུ་རྒྱས་པར་བཤད། རྒྱུད་ཕྱི་མས་ཚིག་དོན་རྣམ་པར་ཕྱེ་སྟེ་འཆད་པ་སྟེ། དེ་ལྟར་མདོ་རྒྱས་རིམ་པ་ལྔར་གནས་སོ། ༈ །རྡོ་རྗེ་གུར་ལས། མཁའ་འགྲོ་བདེ་དང་སོགས། གུར་རྒྱན་དུ་འགྱུར་བཅོས་མཛད་པ་ལྟར་འཆད་ན་བདེ་བས། དགའ་མཛེས་མཁའ་འགྲོ་བདེ་བའི་མཚོ། །
མཁའ་དང་གསེར་གྱི་ཆར་པ་དང་། ། དགའ་ཆེན་མ་དང་གྷཱསྨ་རི། ། ཤིན་ཏུ་དགྱེས་རོལ་གསང་ཡིད་འཕྲོག ། རྡོ་རྗེ་མཁའ་འགྲོས་ཕན་རྒྱུད་བརྒྱད། ། ཀྱཻ་རྡོ་རྗེའི་དཀྱིལ་འཁོར་སངས་རྒྱས་ཀུན། ། གསང་མཛོད་རྡོ་རྗེ་བདུད་རྩི་འབྱུང་བ་དང་། ། འཁོར་ལོ་སྡོམ་པ་གུར་གྱི་འབྱུང་གནས་ནི། ། རྣལ་འབྱོར་མ་རྒྱུད་དྲུག་ཏུ་རབ་ཏུ་གྲགས། ། ཞེས་པ་སྟེ། དགའ་མཛེས་མཁའ་འགྲོ་ནི་སངས་རྒྱས་མཉམ་སྦྱོར།
བདེ་བའི་མཚོ་ནི་མཁའ་འགྲོ་རྒྱ་མཚོ། མཁའ་ནི་ནམ་མཁའ་དང་མཉམ་པ་འི་རྒྱུད་དང་གསེར་གྱི་ཆར་པ་ནི་རྡོ་རྗེ་གདན་བཞི་དང་དགའ་ཆེན་མ་སྟེ་ཟླ་གསང་ཐིག་ལེ་ནོར་བུའི་རྒྱུད་དང་། གྷཱསྨ་རི་ཡི་རྒྱུད་དང་། ཤིན་ཏུ་དགྱེས་པར་རོལ་པའི་རྒྱུད་དང་། གསང་བ་ཡིད་འཕྲོག་རྣམས་ཏེ། རྡོ་རྗེ་མཁའ་འགྲོས་གཞན་ལ་ཕན་པའི་རྒྱུད་བརྒྱད་ལས་བཞི་རྩ་བའི་རྒྱུད་དང་། ཕྱི་མ་བཞི་བཤད་པའི་རྒྱུད་དོ། ། ཀྱཻ་རྡོ་རྗེའི་དཀྱིལ་འཁོར་སངས་རྒྱས་ཀུན་ཞེས་པ་རྒྱལ་བ་རིགས་ལྔའི་དཀྱིལ་འཁོར་སྟོན་པ་ཀྱཻ་རྡོར་འབུམ་ཕྲག་ལྔ་པ། གསང་བའི་མཛོད་དང་རྡོ་རྗེ་བདུད་རྩི་འབྱུང་བ་དང་། འཁོར་ལོ་སྡོམ་པ་དང་རྡོ་རྗེ་གུར་གྱི་རྒྱུད་དང་།
འབྱུང་གནས་ཏེ་ཧེ་རུ་ཀ་མངོན་པར་འབྱུང་བའི་རྒྱུད་དེ། རྣལ་འབྱོར་མ་རྒྱུད་དྲུག་ཏུ་རབ་ཏུ་གྲགས་པ་ལས་ཀྱཻ་རྡོ་རྗེའི་བཤད་རྒྱུད་རྡོ་རྗེ་གུར་དང་། འཁོར་ལོ་སྡོམ་པའི་བཤད་རྒྱུད་ཧེ་རུ་ཀ་མངོན་འབྱུང་དང་། གསང་བའི་མཛོད་ཀྱི་བཤད་རྒྱུད་རྡོ་རྗེ་བདུད་རྩི་འབྱུང་བ་སྟེ། དེ་ལྟར་རྒྱུད་སྡེ་བཅུ་བཞི་པོ་ཐམས་ཅད་རྣལ་འབྱོར་བླ་མེད་ཀྱི་རྒྱུད་ཡིན་ཅིང་། དང་པོ་བརྒྱད་ནི་ཐབས་གཙོ་བོར་སྟོན་པ་དང་། ཕྱི་མ་དྲུག་ཤེས་རབ་གཙོ་བོར་གྱུར་པའོ། ༈ །ཀྱཻ་རྡོ་རྗེའི་རྒྱུད་ལ་སྔར་བཤད་པ་བཞི་པོ་དེ་ཙམ་དུ་ངེས་སམ་ཞེ་ན། རྩ་བཤད་གཉིས་སུ་ཕྱེ་བའི་དབང་དུ་བྱས་ན་བཞི་པོར་ངེས་ལ་སྤྱིར་ནི་མ་ངེས་ཏེ། གཙོ་བོའི་རྩ་རྒྱུད།
འཕྲོས་པའི་རྒྱུད་གཉིས་སུ་ཕྱེ་ཚེ། དང་པོ་ཀྱེ་རྡོ་རྗེ་འབུམ་ཕྲག་བདུན་པ་ཡིན་ལ། གཉིས་པ་ནི་ཐིག་ལེ་སྐོར་ལྔ། ཨ་ར་ལི་སྐོར་གསུམ་རྣམས་ཡིན་པས། དེ་དག་རྩ་བཤད་གཉིས་སུ་ཕྱེ་བའི་གང་ཡང་མིན་པའི་ཕྱིར། དེ་ཡང་ཐིག་ལེ་སྐོར་ལྔ་ནི། ཡེ་ཤེས་ཐིག་ལེ། ཡེ་ཤེས་སྙིང་པོ། ཕྱག་ཆེན་ཐིག་ལེ། གསང་བའི་སྒྲོན་མེ།
སྒྲུབ་པ་ངེས་བསྟན་ཏེ་ལྔ་ཡིན་ལ། ཨ་ར་ལི་སྐོར་གསུམ་ནི། རྡོ་རྗེ་ཨ་ར་ལི། རིགས་ཀྱི་ཨ་ར་ལི། རྙོག་པ་མེད་པའི་ཨ་ར་ལིའོ། ། དེ་དག་ཀྱེ་རྡོར་ཡིན་པའི་རྒྱུ་མཚན་ནི། ཡེ་ཤེས་ཐིག་ལེ་ལས། ཀྱེ་རྡོར་རྒྱུད་ལ་བདུན་དུ་ཕྱེ་ནས་ཐིག་ལེ་སྐོར་ལྔ་པོ་འཕྲོས་རྒྱུད་དུ་གསུངས་པའི་ཕྱིར་དང་། རྙོག་པ་མེད་པ་ཨ་ར་ལིས་ཀྱེ་རྡོར་ལུས་དཀྱིལ་གསལ་བར་བསྟན། རིགས་ཀྱི་ཨ་ར་ལིས་ཀྱེ་རྡོར་སྐུའི་རྣལ་འབྱོར་གསལ།
རྡོ་རྗེ་ཨ་ར་ལི་ནི་དེ་གཉིས་ཀྱི་ཤུགས་ལས་ཀྱེ་རྡོར་གྱི་འཕྲོས་རྒྱུད་དུ་གྲུབ་པའི་ཕྱིར་རོ། ༈ །རྡོ་རྗེ་རྩེ་མོ་ལས། འོག་མིན་སོགས་ཏེ། བཅོམ་ལྡན་འདས་རྣམ་པར་སྣང་མཛད་དང་པོའི་ཐུ་བོར་གྱུར་པའི་གནས་དེ་གནས་གཞན་གང་གིས་ཀྱང་གོང་དུ་མ་ཆོད་པས་འོག་མིན། སྒྲིབ་པའི་གོ་སྐབས་མེད་པས་སྟུག་པོ། ཟག་མེད་ཀྱི་བདེ་བ་དང་ལྡན་པས་ཉམས་དགའ་བ་འདི་ནི་ཉོན་མོངས་པ་གསུམ་གྱིས་གོ་སྐབས་མེད་པས་སྟུག་པོའི་ཞིང་ཁམས་ལས་ཉོན་གྱིས་འདུས་མ་བྱས་པས་འཇིག་པ་མེད་པ་སྟེ།

དེ་ནས་སངས་རྒྱས་ཀྱི་དམ་པའི་ཆོས་ལ་རྫོགས་པར་ལོངས་སྤྱོད་པའི་ཚུལ་གསང་བ་འདི་བྱུང་ངོ་། ། ཞེས་པའོ། ། དེ་ཉིད་འདུས་པ་ལས། རིགས་ཀྱི་བུ་རང་གི་སེམས་ལ་རྟོག་ཅིང་མཉམ་པར་ཞོག་ལ་རང་བཞིན་གྱིས་གྲུབ་པའི་སྔགས་འདི་ཅི་དགར་ཟློས་ཤིང་བསྒྲུབ་པར་གྱིས་ཤིག་ཨོཾ་ཙིཏྟ་པྲ་ཏི་བེདྷ་ཀ་རོ་མི།་་་་་ ཞེས་གདམས་ངག་ཕོག་པའི་དོན་ཉམས་སུ་བླང་བའི་མཐར། དེ་ནས་བྱང་ཆུབ་སེམས་དཔའ་དོན་ཐམས་ཅད་གྲུབ་པས་དེ་བཞིན་གཤེགས་པ་ཐམས་ཅད་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་དེ་བཞིན་གཤེགས་པ་རྣམས་བདག་གི་སྙིང་ག་ན་ཟླ་བའི་དཀྱིལ་འཁོར་ལྟ་བུར་གདའ་བ་བདག་གིས་རྟོགས་སོ།་་་་་ ཞེས་རྟོགས་པ་ཕུལ་ཏེ་དེའི་དོན་ནོ། ། མཉམ་བཞག་ཏུ་ནང་སྟོང་པ་ཉིད་སོགས་བཅུ་དྲུག་གི་བདག་ཉིད་རང་གི་སེམས་འོད་གསལ་བ་ཉིད་རྟོགས་པས། རྗེས་ཐོབ་ཏུ་ཟླ་བའི་དཀྱིལ་འཁོར་གྱི་རྣམ་པ་མིག་ཡོར་ཙམ་དུ་སྣང་བ་སྟེ། བྱང་ཆུབ་སེམས་ཀྱི་ངོ་བོ་མེ་ལོང་ལྟ་བུ་ཡེ་ཤེས་མི་བསྐྱོད་པའི་རང་བཞིན་བརྙེས་པ་མངོན་བྱང་དང་པོ་སེམས་སོ་སོར་རྟོགས་པ་ལས་བྱང་ཆུབ་པའོ། །
དེ་བཞིན་གཤེགས་པ་ཐམས་ཅད་ཀྱིས་བཀའ་བསྩལ་པ། རིགས་ཀྱི་བུ་སེམས་དེ་ནི་རང་བཞིན་གྱིས་འོད་གསལ་བས་ན་དེ་ནི་ཇི་ལྟར་སྦྱངས་པ་དེ་ལྟར་འགྱུར་ཏེ། དཔེར་ན་རས་དཀར་པོ་ཚོན་གྱིས་བསྒྱུར་བ་བཞིན་ནོ། ། དེ་ནས་དེ་བཞིན་གཤེགས་པ་ཐམས་ཅད་ཀྱིས་རང་བཞིན་གྱིས་འོད་གསལ་བའི་སེམས་ཤེས་པ་རྒྱས་པར་བྱ་བའི་ཕྱིར། ཨོཾ་བོ་དྷི་ཙིཏྟ་ཨུཏྤཱ་ད་ཡཱ་མི། ཞེས་བྱ་བ་རང་བཞིན་གྱིས་གྲུབ་པའི་སྔགས་འདིས་ཀྱང་བྱང་ཆུབ་སེམས་དཔའ་ཆེན་པོ་དེའི་སེམས་བསྐྱེད་པར་གྱུར་ཏོ།་་་་་ ཞེས་ལུང་ཕོག་པ། དེ་ནས་ཡང་བྱང་ཆུབ་སེམས་དཔའ་དེས། དེ་བཞིན་གཤེགས་པ་ཐམས་ཅད་ཀྱི་བཀས་བྱང་ཆུབ་ཀྱི་སེམས་བསྐྱེད་ནས་འདི་སྐད་ཅེས་གསོལ་ཏོ། ། ཟླ་བའི་དཀྱིལ་འཁོར་ལྟ་བུར་མཐོང་བ་གང་ལགས་པ་དེ་ནི་ཟླ་བའི་དཀྱིལ་འཁོར་ཉིད་དུ་མཐོང་ངོ་།་་་་་
ཞེས་རྟོགས་པ་ཕུལ་ཏེ། དོན་ནི་མཉམ་བཞག་ཏུ་རང་བཞིན་གྱིས་དག་པའི་སེམས་ཐབས་ཀྱིས་སྦྱངས་པས་དྲི་མ་ཐམས་ཅད་དང་བྲལ་བའི་བྱང་ཆུབ་ཀྱི་སེམས་བསྐྱེད་པས་རྗེས་ཐོབ་ཏུ་ཟླ་བའི་དཀྱིལ་འཁོར་གཉིས་པ་ཉིད་དུ་མཐོང་བ་སྟེ། སྦྱིན་པའི་ཕར་ཕྱིན་གྱི་བདག་ཉིད་མཉམ་ཉིད་ཡེ་ཤེས་རིན་འབྱུང་གི་རང་བཞིན་བརྙེས་པ་བྱང་ཆུབ་ཏུ་སེམས་བསྐྱེད་པ་ལས་བྱང་ཆུབ་པ་སྟེ་གཉིས་པའོ། ། དེ་བཞིན་གཤེགས་པ་ཐམས་ཅད་ཀྱིས་བཀའ་བསྩལ་པ། དེ་བཞིན་གཤེགས་པ་ཐམས་ཅད་ཀྱི་སྙིང་པོ་སེམས་བསྐྱེད་པ་ཀུན་ཏུ་བཟང་པོ་ཁྱོད་ཀྱིས་མངོན་སུམ་དུ་འགྱུར་གྱི་དེ་ལེགས་པར་སྒྲུབས་ཤིག དེ་བཞིན་གཤེགས་པ་ཐམས་ཅད་ཀྱི་སེམས་བསྐྱེད་པ་ཀུན་ཏུ་བཟང་པོ་དེ་བརྟན་པར་བྱ་བའི་ཕྱིར་སྔགས་འདིས་རང་གི་སྙིང་གར་ཟླ་བའི་དཀྱིལ་འཁོར་ལ་རྡོ་རྗེའི་དབྱིབས་སུ་སོམས་ཤིག ཨོཾ་ཏིཥྛ་བཛྲ།་་་་་ ཞེས་གདམས་ངག་ཕོག་པའི་དོན་ཉམས་སུ་བླང་མཐར། བྱང་ཆུབ་སེམས་དཔས་གསོལ་བ། བཅོམ་ལྡན་འདས་དེ་བཞིན་གཤེགས་པ་རྣམས་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་འདུག་པར་བདག་གིས་མཐོང་ངོ་ཞེས་ཏེ།་་་་་
དོན་ནི་མཉམ་བཞག་ཏུ་གཟུང་བ་མི་དམིགས་པའི་སྟོང་བ་ཉིད་སེམས་བསྐྱེད་པ་ཀུན་ཏུ་བཟང་པོ་མངོན་དུ་བྱས་པས་རྗེས་ཐོབ་ཏུ་ཟླ་བའི་སྟེང་ན་རྡོ་རྗེའི་རྣམ་པ་མཐོང་བ་སྟེ་ཤེར་ཕྱིན་གྱི་བདག་ཉིད་ཅན་སོར་རྟོག་ཡེ་ཤེས་འོད་དཔག་མེད་ཀྱི་རང་བཞིན་བརྙེས་པ་བརྟན་པའི་རྡོ་རྗེ་ལས་མངོན་པར་བྱང་ཆུབ་པ་སྟེ་གསུམ་པའོ། ། དེ་བཞིན་གཤེགས་པ་ཐམས་ཅད་ཀྱིས་བཀའ་བསྩལ་པ། དེ་བཞིན་གཤེགས་པ་ཐམས་ཅད་ཀྱི་ཀུན་ཏུ་བཟང་པོའི་སེམས་རྡོ་རྗེ་དེ་སྔགས་འདིས་བརྟན་པར་གྱིས་ཤིག ཨོཾ་བཛྲ་ཨཱཏྨ་ཀོ྅ཧཾ་ཞེས་སྔགས་དང་བཅས་པའི་གདམས་ངག་ཕོག དེ་ནས་ནམ་མཁའི་དབྱིངས་ཐམས་ཅད་དུ་མཉམ་པར་འཇུག་པའི་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་དབྱིངས་ཇི་སྙེད་པ་དེ་དག་ཐམས་ཅད་དེ་བཞིན་གཤེགས་པ་ཐམས་ཅད་ཀྱི་བྱིན་རླབས་ཀྱིས་སེམས་དཔའི་རྡོ་རྗེ་དེར་ཞུགས་སོ། ། དེ་ནས་དེ་བཞིན་གཤེགས་པ་ཐམས་ཅད་ཀྱིས་བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་དོན་ཐམས་ཅད་གྲུབ་པ་དེ་ལ་རྡོ་རྗེའི་དབྱིངས་རྡོ་རྗེའི་དབྱིངས་ཞེས་བྱ་བའི་མིང་གིས་དབང་བསྐུར་རོ། ། དེ་ནས་བྱང་ཆུབ་སེམས་དཔའ་རྡོ་རྗེ་དབྱིངས་ཀྱིས་དེ་བཞིན་གཤེགས་པ་དེ་དག་ཐམས་ཅད་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་དེ་བཞིན་གཤེགས་པ་རྣམས་དེ་བཞིན་གཤེགས་པ་ཐམས་ཅད་ཀྱི་ཆོས་ཀྱི་སྐུ་ནི་བདག་ལེགས་པར་མཐོང་ངོ་།་་་་་ ཞེས་རྟོགས་པ་ཕུལ་ཏེ། དོན་ནི་མཉམ་བཞག་ཏུ་གཟུང་བྱ་མི་དམིགས་པར་རྟོག་པའི་ཡེ་ཤེས་དེ་ཉིད་ཀྱང་མི་དམིགས་ཤིང་སྟོང་པ་རྟོགས་པས་རྗེས་ཐོབ་ཏུ་བདག་ཉིད་དེ་བཞིན་གཤེགས་པ་ཐམས་ཅད་ཀྱི་རྡུལ་ཕྲ་རབ་འདུས་པ་ལས་རྡོ་རྗེ་རྩེ་ལྔ་པའི་གཟུགས་སུ་མཐོང་བ་སྟེ།
འདིས་ནི་བརྩོན་འགྲུས་ཀྱི་ཕར་ཕྱིན་གྱི་བདག་ཉིད་བྱ་གྲུབ་ཡེ་ཤེས་དོན་ཡོད་གྲུབ་པའི་རང་བཞིན་བརྙེས་པ་སྟེ་རྡོ་རྗེའི་རང་བཞིན་ལས་བྱང་ཆུབ་པ་སྟེ་བཞི་པའོ། ། དེ་བཞིན་གཤེགས་པ་ཐམས་ཅད་ཀྱིས་བཀའ་སྩལ་པ། སེམས་དཔའ་ཆེན་པོ།་་་་་ ཁྱོད་ཀྱི་དེ་བཞིན་གཤེགས་པ་ཐམས་ཅད་ཀྱི་རྡུལ་ཕྲ་རབ་ལས་གྲུབ་པའི་རྡོ་རྗེའི་བདག་ཉིད་དུ་མཐོང་གིས་མཚན་དཔེ་ཡོངས་སུ་རྫོགས་པའི་སངས་རྒྱས་ཀྱི་སྐུར་མ་མཐོང་བ་དེ་ལྟ་བས་ན། སེམས་དཔའི་རྡོ་རྗེ་དེ་རྣམ་པའི་མཆོག་ཐམས་ཅད་དང་ལྡན་པའི་སངས་རྒྱས་ཀྱི་སྐུར་བདག་ཉིད་རང་བཞིན་གྱིས་གྲུབ་པའི་སྔགས་ཅི་དགའ་བར་ཟློས་ལ་སྒོམས་ཤིག ཨོཾ་ཡ་ཐཱ་སརྦ་ཏ་ཐཱ་ག་ཏཱ་ཏིཥྛ་ཨ་ཧཾ།་་་་་ ཞེས་གདམས་ངག་ཕོག་སྟེ། དེ་ནས་དེ་སྐད་ཅེས་བཀའ་བསྩལ་པ་དང་། བྱང་ཆུབ་སེམས་དཔའ་ཆེན་པོ་རྡོ་རྗེའི་དབྱིངས་ཀྱིས་དེའི་དོན་བསྒོམ་པས་སེམས་དཔའི་རྡོ་རྗེ་དེ་མཚན་དང་དཔེ་བྱད་ཀྱི་རྣམ་པ་ཐམས་ཅད་ཀྱི་མཆོག་དང་ལྡན་པའི་སྐུར་སངས་རྒྱས་པས་ནི་བདག་ཉིད་དེ་བཞིན་གཤེགས་པ་མངོན་པར་རྫོགས་པར་སངས་རྒྱས་ནས་་་་་་ཞེས་སངས་རྒྱས་ཐམས་ཅད་གཅིག་ཏུ་བསྡུས་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་རྣམ་སྣང་ཆེན་པོའི་རང་བཞིན་བརྙེས་པ་དེ་བཞིན་གཤེགས་པ་ཐམས་ཅད་ཇི་ལྟ་བ་དེ་ལྟར་ལས་མངོན་པར་བྱང་ཆུབ་པ་ལྔ་པའོ། ། དེ་ནས་དེ་བཞིན་གཤེགས་པ་ཐམས་ཅད་ལ་ཕྱག་བྱས་ཏེ་འདི་སྐད་ཅེས་གསོལ་ཏོ། །
བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་བདག་བྱིན་གྱིས་རློབས་ལ་མངོན་པར་རྫོགས་པར་བྱང་ཆུབ་པ་འདི་བརྟན་པར་མཛོད་ཅིག དེ་ནས་དེ་སྐད་ཅེས་གསོལ་བ་དང་། དེ་བཞིན་གཤེགས་པ་ཐམས་ཅད་ལུས་ཀྱི་ནང་དུ་དེ་བཞིན་གཤེགས་པའི་རྡོ་རྗེ་དབྱིངས་ཀྱི་སེམས་དཔའི་རྡོ་རྗེ་དེར་ཞུགས་སོ། ། དེ་ནས་བཅོམ་ལྡན་འདས་དེ་བཞིན་གཤེགས་པ་རྡོ་རྗེའི་དབྱིངས་ཀྱིས་སྐད་ཅིག་མ་དེ་ཉིད་ཀྱི་ཚེ་ན། དེ་བཞིན་གཤེགས་པ་ཐམས་ཅད་ཀྱི་མཉམ་པ་ཉིད་ཀྱི་ཡེ་ཤེས་མངོན་པར་རྫོགས་པར་སངས་རྒྱས་སོ། ། དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་མཉམ་པ་ཉིད་ཀྱི་ཡེ་ཤེས་ཀྱི་ཕྱག་རྒྱ་གསང་བའི་དམ་ཚིག་ཏུ་ཞུགས་སོ། ། དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་རིན་པོ་ཆེའི་དབང་བསྐུར་བ་མཉམ་པ་ཉིད་ཀྱི་ཡེ་ཤེས་ཀྱི་ཕྱག་རྒྱ་གསང་བའི་དམ་ཚིག་ཏུ་ཞུགས་སོ། ། དེ་བཞིན་གཤེགས་པ་ཐམས་ཅད་ཀྱི་ཆོས་མཉམ་པ་ཉིད་ཀྱི་ཡེ་ཤེས་རྟོགས་པ་རང་བཞིན་གྱིས་དག་གོ ། དེ་བཞིན་གཤེགས་པ་ཐམས་ཅད་ཀྱི་ཐམས་ཅད་མཉམ་པ་ཉིད་རང་བཞིན་གྱིས་འོད་གསལ་ཞིང་ཡེ་ཤེས་ཀྱི་འབྱུང་གནས་སུ་གྱུར་པའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སུ་གྱུར་ཏོ། ། དེ་ནས་ཡང་རང་གི་ཐུགས་ཀའི་དེ་བཞིན་གཤེགས་པ་ཐམས་ཅད་ཀྱི་སེམས་དཔའི་རྡོ་རྗེ་དེ་ལས་དེ་བཞིན་གཤེགས་པ་ཐམས་ཅད་ཐོན་ནས།
དེ་བཞིན་གཤེགས་པ་ཐམས་ཅད་ཀྱི་མཉམ་པ་ཉིད་ཀྱི་ཡེ་ཤེས་བསྐྱེད། ནམ་མཁའ་ལས་བྱུང་བའི་ནོར་བུ་རིན་པོ་ཆེའི་དབང་བསྐུར་བས་དབང་བསྐུར་རོ། ། ཀུན་ཏུ་སྤྱན་རས་གཟིགས་ཀྱི་དབང་པོའི་ཆོས་ཀྱི་ཡེ་ཤེས་བསྐྱེད། དེ་བཞིན་གཤེགས་པ་ཐམས་ཅད་ཀྱི་ཕྲིན་ལས་ཐམས་ཅད་ལ་བཞག་ནས། ཞེས་གསུངས་སོ།་་་་་ དེ་ལྟར་མངོན་བྱང་ལྔ་པོ་རིམ་གྱིས་འབྱུང་བར་བསྟན་པ་ནི་མ་འོངས་པའི་གདུལ་བྱ་མངོན་བྱང་སྒོམ་པའི་གདམས་ངག་ཏུ་བསྟན་པ་ཡིན་ལ། ངེས་དོན་དུ་སྐད་ཅིག་གཅིག་གིས་རྫོགས་སངས་རྒྱས། ཞེས་པ་ལྟར། ཡེ་ཤེས་སྐད་ཅིག་མ་གཅིག་གི་ངོ་བོར་སངས་རྒྱས་པ་ཡིན་ཏེ་ཡེ་ཤེས་ལྔ་པོ་སྔ་མ་ཡོད་ཚེ་ཕྱི་མ་མེད་པའི་ཡ་བྲལ་བ་ནི་མི་སྲིད་པའི་ཕྱིར་རོ། ། རྡོ་རྗེ་རྩེ་མོ་ལས།
དེ་ནས་སོགས་ཏེ། མངོན་བྱང་ལྔས་སངས་རྒྱས་ནས། དེ་བཞིན་གཤེགས་པ་ཐམས་ཅད་ཐུགས་ཀར་ཞུགས་ཏེ་སྔགས་ཀྱིས་བྱིན་གྱིས་བརླབས་པ་ཤིན་ཏུ་བརྟན་པར་གྱུར་པའི་རྗེས་ཐོག་དེ་ནས་སངས་རྒྱས་ཐམས་ཅད་ནི་རྣམ་སྣང་གི་ཐུགས་ཀའི་ཟླ་བ་རྡོ་རྗེ་ནས་ནི་བྱུང་ནས་ནི་འོག་ནས་འབྱུང་བའི་ཆོས་ཀྱི་དབང་བསྐུར་བཞི་པོ་ཡིས་དུས་དེ་ཡི་ཚེ་ཐུབ་པ་རྣམ་པར་སྣང་མཛད་ལ་དབང་བསྐུར་བར་གྱུར་ཏོ། ། རྡོ་རྗེ་སེམས་དཔའ་ལ་སོགས་པ་དེ་བཞིན་གཤེགས་པའི་རིགས་རྣམས། དེ་ཁོ་ནར་དེ་བཞིན་ཉིད་དུ་ཚུལ་གཅིག་པའི་ཕྱིར་མཉམ་པ་ཉིད་དུ་བྱས་པ་ཡི་ཡོངས་སུ་ཉམས་པ་མེད་པའི་བྱང་ཆུབ་སེམས་ཀྱི་དབང་བསྐུར་བ་འབྲས་བུ་བྱང་ཆུབ་ཀྱི་སེམས་དང་ལྡན་པ་གང་ཡིན་པ་དེ་ནི་རྡོ་རྗེ་སེམས་དཔའི་དབང་བསྐུར་བ་ཡིན། ཞེས་སོགས་སོ། ༈ །དབང་བཞི་པོ་སྐུ་གསུམ་དུ་བཤད་དེ། གོང་དུ་བཤད་པའི་རྡོ་རྗེ་སེམས་དཔའི་དབང་བསྐུར་བ་བྱང་ཆུབ་ཀྱི་སེམས་ཡོངས་སུ་རྫོགས་པའི་ཕྱིར་ངོ་བོ་ཉིད་ཀྱི་སྐུ་རུ་འདོད་དོ། ། སེམས་ཅན་ཐམས་ཅད་ལ་རང་ཆས་སུ་གནས་པའི་དེ་བཞིན་གཤེགས་པའི་སྙིང་པོ་ནི་ཆོས་ཀྱི་དབྱིངས་ཀྱི་ཚུལ་ཏེ་ཚུལ་གྱི་དོན་ནི་དངོས་པོ་དང་དངོས་པོ་མེད་པ་གང་ཡང་མ་ཡིན་པ་ཆོས་ཀྱི་དབྱིངས་གང་དུ་སྒྲིབ་པའི་དྲི་མ་མེད་པར་གྱུར་པ་དེ་ནི་ཆོས་ཀྱི་དབྱིངས་ཀྱི་ཚུལ་ཅན་ཏེ། དེ་ཉིད་ལོག་ལྟའི་ཉོན་མོངས་པའི་འདམ་གྱིས་མ་གོས་པས་པདྨའི་རིགས་ཀྱི་ངོ་བོར་གྱུར་པ་རྡོ་རྗེ་ཆོས་ཀྱི་དབང་བསྐུར་བའི་ལོངས་སྤྱོད་རྫོགས་པའི་སྐུ་རུ་འདོད།
དབང་བསྐུར་བ་ལ་སོགས་པའི་སྦྱིན་པས་སེམས་ཅན་ཐམས་ཅད་དགའ་བར་བྱེད་པའི་རིན་པོ་ཆེ་ཐོབ་པར་བྱེད་ཅིང་སེར་སྣའི་དྲི་མ་འཁྲུད་པར་བྱེད་པ་རྡོ་རྗེ་རིན་ཆེན་དབང་བསྐུར་བས། དེ་བཞིན་མཚན་དང་དཔེ་བྱད་འགྲུབ་པར་བྱེད་དོ། ། སངས་རྒྱས་ཀུན་གྱི་ཡེ་ཤེས་ཆེ་བསྐལ་པ་གྲངས་མེད་གསུམ་དུ་སྦྱིན་པ་བཞི་རྫོགས་ཤིང་། སྦྱིན་པའི་འབྲས་བུ་བཟང་པོ་རིན་པོ་ཆེའི་རིགས་ཐམས་ཅད་མཉམ་པ་ཉིད་དུ་གྲུབ་པ་མཁའ་མཚུངས་ཆོས་ཀྱི་སྙིང་པོ་ཅན་གྲངས་མེད་གསུམ་དུ་སྔགས་ལས་ཕ་རོལ་ཏུ་ཕྱིན་པའི་ཐེག་པར་དཀའ་སྤྱད་དང་འཁོར་གསུམ་ཡོངས་དག་གི་བརྩོན་འགྲུས་ཀྱི་ཕ་རོལ་ཏུ་ཕྱིན་པའི་འབྲས་བུ་འོད་གསལ་བའི་ཡེ་ཤེས་གདུལ་བྱའི་རྒྱུད་ལ་གོང་ནས་གོང་དུ་གྱུར་པར་སྒྲུབ་པ། ལེ་ལོའི་དྲི་མ་འཇོམས་ཤིང་ལས་ཀྱི་རིགས་ཐམས་ཅད་མཉམ་པ་ཉིད་དུ་གྱུར་པ་རྡོ་རྗེ་ལས་ཀྱི་དབང་བསྐུར་བས་སྤྲུལ་པ་ཡི་ནི་སྐུ་རུ་འདོད། དེ་ལྟར་ན་ངོ་བོ་ཉིད་སྐུ་ལོངས་སྐུ་མཚན་དཔེ་སྤྲུལ་སྐུ་སྟེ་གསང་བ་བཞི་ཡི་དབང་བསྐུར་བས་རྫོགས་སངས་རྒྱས་ཀྱི་བྱང་ཆུབ་འཐོབ་བོ། ། དེ་ནས་མིང་གིས་དབང་བསྐུར་བས། ཐུབ་པ་དེ་རྣམ་པར་སྣང་མཛད་ཆེན་པོ་ཉིད་དུ་འགྱུར་རོ། ། ཆོས་ཐམས་ཅད་ཀྱི་ཆོས་ཉིད་བདག་མེད་ཅིང་དངོས་པོ་མེད་པ་རྟོག་པའི་ཡུལ་ལས་འདས་པ་དེ་ཉིད་ཀྱང་ནི་ཡང་དག་རྟོགས་ཏེ། དེ་ལྟར་རྟོགས་པ་དེ་ཉིད་ལ་ཆོས་སྐུ་དང་ལོངས་སྤྱོད་རྫོགས་པའི་སྐུར་ཡང་དག་པར་བརྟག་པར་བྱའོ།
༈ །ཚུལ་གསུམ་གསལ་རྒྱན་དུ་སྐུ་བཞིར་གསུངས་པ་ནི་རྒྱུད་ཀྱི་དགོངས་པ་བཀྲལ་ཚུལ་གཞན་ཞིག་བཀོད་པ་ཡོད་པས་འདི་དང་མི་འགྲིག་སྙམ་པའི་དོགས་པ་མི་དགོས་སོ། ༈ །དེ་ཉིད་སྣང་བ་ལས། རྣམ་སྣང་སོགས་ཏེ་གཞན་གོ་སླ་ལ་དེའི་ཐུགས་གཉིས་སུ་མེད་པའི་སེམས་དང་སེམས་ལས་བྱུང་བ་རྣམ་སྣང་དང་རྡོ་རྗེ་སེམས་དཔའ་ལ་སོགས་པ་བསྐྱེད་པའི་རྒྱུར་གྱུར་པ་ཆོས་ཀྱི་དབྱིངས་ཐོག་མ་དང་ཐ་མ་མེད་པའི་མཚན་ཉིད་ཅན་ནི་རྣམ་པར་སྣང་མཛད་ཆེན་པོ་ཡིན་ནོ། ། དེ་ནི་དམིགས་པ་མེད་པའི་ཐུགས་རྗེ་ཆེན་པོའི་རང་བཞིན་ཆོས་བདག་མེད་པའི་ཡེ་ཤེས་ཀྱི་མཐུས་སྐལ་པ་ཇི་ལྟ་བ་བཞིན་དུ་སེམས་ཅན་ཡོངས་སུ་སྨིན་པར་བྱ་བའི་ཕྱིར། ཕྱི་མའི་མཐར་ཐུག་པ་མེད་པའི་བར་གྱི་དུས་ཐམས་ཅད་དུ་རྣམ་པར་སྣང་མཛད་ལ་སོགས་པའི་སྐུས་ནམ་མཁའི་དབྱིངས་ཐམས་ཅད་རྟག་ཏུ་གནས་པ་བཞིན་དུ་རྟག་ཏུ་བཞུགས་ཤིང་སྐུ་གསུང་ཐུགས་རྡོ་རྗེ་ལྟ་བུར་གྱུར་པའོ། ། ཞེས་སོ། ༈ །སྤྲུལ་པའི་སྐུ་ལ་དབུགས་དབྱུང་གཉིས་ཀ་ཡོད་ཅེས་པའི་དོན། གདུལ་བྱ་གཞན་སྣང་གི་སྤྲུལ་སྐུ་དེ་བཞིན་གཤེགས་པའི་དབུགས་དབྱུང་དང་། སངས་རྒྱས་རང་སྣང་གི་སྤྲུལ་སྐུ་རྡོ་རྗེ་འཆང་གི་དབུགས་དབྱུང་ཡིན་ནོ། ། དེ་ལྟར་ན་རིགས་ལྔ་ལོངས་སྤྲུལ།
བདེ་ཀྱེ་གསང་འདུས་སོགས་ལ་སངས་རྒྱས་རང་སྣང་དང་གདུལ་བྱ་གཞན་སྣང་གི་ཆ་གཉིས་སུ་ཕྱེ་དགོས་ཤིང་། རང་སྣང་རྣམས་གཙོ་བོར་ཡེ་ཤེས་ཆོས་སྐུ་དང་། གཞན་སྣང་རྣམས་གང་ཟག་ཏུ་འཇོག་དགོས་པ་ཡིན་ཏེ། རྟེན་དཀྱིལ་འཁོར་བཞི་གནས་གྱུར་པ་སྐུ་བཞི་དང་བརྟེན་པ་ཀུན་གཞི་གནས་གྱུར་པ་ཤིན་ཏུ་རྣམ་པར་དག་པ་ངོ་བོ་ཉིད་ཀྱི་སྐུ་ཡིན་པར་གསུངས་ཤིང་། མེ་ལོང་ལྟ་བུའི་ཡེ་ཤེས་དང་། ཆོས་དབྱིངས་ཡེ་ཤེས་སངས་རྒྱས་རང་སྣང་གི་ཆོས་སྐུ་དང་། མཉམ་ཉིད་དང་སོར་རྟོག་ཡེ་ཤེས་སངས་རྒྱས་རང་སྣང་གི་ལོངས་སྐུ་དང་། བྱ་གྲུབ་ཡེ་ཤེས་སངས་རྒྱས་རང་སྣང་གི་སྤྲུལ་སྐུར་བཤད་པའི་ཕྱིར། འོ་ན་སངས་རྒྱས་རང་སྣང་གི་ངོ་བོ་ཉིད་སྐུ་ངོ་བོ་ཉིད་སྐུ་མཚན་ཉིད་པ་ཡིན་ནམ་ཞེ་ན། དེ་ལ་ངོ་བོ་ཉིད་སྐུ་ཡིན་མིན་གཉིས་སུ་ཕྱེ་དགོས་ཏེ།
ངོ་བོ་ཉིད་སྐུ་མཚན་ཉིད་པ་དེ་ཡང་དེ་ཡིན་མོད། ཀུན་གཞི་འདུས་བྱས་ཡིན་པས་དེ་དྲི་མེད་དུ་གནས་གྱུར་པའི་ཤིན་ཏུ་རྣམ་པར་དག་པའི་ངོ་བོ་ཉིད་སྐུ་དེ་རྟོགས་པ་ཆོས་སྐུ་ཡིན་པ་ལས་འོས་མེད་པའི་ཕྱིར་རོ། ༈ །དེ་ཉིད་འདུས་པ་ལས། ཨེ་མ་ཧོ་སོགས་ཏེ། ཨེ་མ་ཧོ་ངོ་མཚར་ཆེའོ། ། གང་ཞེ་ན་སངས་རྒྱས་བདག་ནི་རང་ཉིད་བྱུང་བས་ན་རང་བྱུང་བའི། ཀུན་ནས་བཟང་ཞིང་དགེ་བ་འདི་ལ་འཚེ་བ་མེད་པས་ན་ཀུན་ཏུ་བཟང་པོ་མི་ཕྱེད་པའི་སེམས་དཔའ་ཡིན་པས་སེམས་བརྟན་པའོ། ། གལ་ཏེ་སངས་རྒྱས་ཀྱི་ཐུགས་ཀུན་ཏུ་བཟང་པོ་ཡིན་པ་ལ་ངོ་མཚར་ཅི་ཡོད་སྙམ་ན། གང་གི་ཕྱིར་དེ་ནི་བརྟན་པ་སྟེ་གཉིས་སུ་མེད་པའི་ཡེ་ཤེས་ཀྱི་རང་བཞིན་ཡིན་པ་དེའི་ཕྱིར་ལུས་ཏེ་གཟུགས་མིན་ཡང་སྔོན་གྱི་འཕེན་པའི་ཤུགས་ཀྱིས་སེམས་དཔའི་ལུས་སུ་འདུག་སྟེ་གདུལ་བྱ་རྣམས་ཀྱི་བདག་རྡོ་རྗེ་སེམས་དཔའི་གཟུགས་ཀྱི་སྐུར་མཐོང་བར་གྱུར་པ་ཡིན་ནོ། ། ཞེས་སོ། །
རྩེ་མོ་ལས། ཨེ་མ་ཧོ་སོགས་ཏེ། རྡོ་རྗེ་འཆང་ལ་སངས་རྒྱས་ཐམས་ཅད་ཀྱིས་རྡོ་རྗེ་རྩེ་མོའི་དོན་ཞུས་པས་རྡོ་རྗེ་འཆང་ཏིང་ངེ་འཛིན་ལས་བཞེངས་ནས་བཀའ་བསྩལ་པ་ཨེ་མ་ཧོ་ནི་ངོ་མཚར་བ་སྟེ་ཇི་ཞིག་ངོ་མཚར་ན། གདོད་ནས་རང་བཞིན་གྱིས་རྣམ་པར་དག་པའི་ཡེ་ཤེས་བདག་གོ ། དེ་བཞིན་དུ་ཨེ་མ་ཧོ་ཆོས་དང་ལོངས་སྤྱོད་པའི་སྐུ་ཡི་བདག་ཉིད་ཀྱི་སངས་རྒྱས་ཉེར་ཐོབ་པ། ཨེ་མ་ཧོ་གཅིག་ཉིད་དུ་མར་སྣང་བའི་གར་མཁན་གྱི་འཁོར་ལོ་འདི་ལྟ་བུའི་སྐུ་ཐོབ་པའི་སངས་རྒྱས་རྣམས་རང་གི་གཉིས་མེད་ཀྱི་ཡེ་ཤེས་རྣམས་གཞན་གྱི་དོན་དུ་འབྲི་བར་བྱེད་པ་ངོ་མཚར་ཆེའོ། ། ཞེས་སོ། ༈ །འདི་སྐབས་སུ་གནས་དྲུག་པ་དང་། བུ་སྟོན་སོགས་ཀྱིས། མན་ངག་སྙེ་མར།
ཆོས་ཀྱི་སྐུའི་དབང་གིས་གདུལ་བྱའི་ངོར་བདེ་མཆོག་དང་། འདུས་པ་དང་། ཀྱེ་རྡོར་ལ་སོགས་པའི་གཟུགས་ཀྱི་དེ་ལྟ་དེ་ལྟར་སྤྲུལ་པས་སོ་སོར་སྣང་བའི་ཕྱིར། སྤྲུལ་པའི་སྐུ་ཡང་ངོ་། ། གང་སྤྲུལ་པའི་སངས་རྒྱས་སྤྲུལ་པའི་སྐུར་ཕ་རོལ་ཏུ་ཕྱིན་པའི་ཚུལ་གསུང་བ་འདིར་ཡང་དེ་དང་འདྲ་བ་ཁོ་ན་སྟེ། སྤྲུལ་པའི་སྤྲུལ་པ་བཞིན་ཡང་ངོ་། ། ཞེས་བཤད་པ་ལ་བརྟེན་ནས་སྔགས་ཀྱི་གསུང་བ་པོ་ལོངས་སྐུ་ཞལ་སྦྱོར་གྱི་རྣམ་པར་མི་འདོད་པ་དང་། མཁས་པ་རེ་མདའ་བའི་གསང་འདུས་འགྲེལ་པར། རྣལ་འབྱོར་བླ་མེད་ཀྱི་རྒྱུད་རྣམས་ནི་སྐྱེས་བུ་ཆགས་ཅན་གྱི་དོན་དུ་སྤྲུལ་སྐུ་ཤཱཀྱ་ཐུབ་པ་ཁོ་ནས་གསུངས་པ་ཡིན་གྱི། ལོངས་སྐུས་གསུངས་པ་མ་ཡིན་ཏེ།
ལོངས་སྐུའི་འཁོར་ན་གདུལ་བྱ་ཆགས་ཅན་མེད་པའི་ཕྱིར་ཞེས་འཆད་དོ། ། དེ་ལ་ལུགས་དང་པོ་མི་རིགས་ཏེ། མན་ངག་སྙེ་མའི་ལུང་དེའི་དོན་ནི་རྗེ་བཙུན་རྩེ་མོས་གཞུང་འདིར་གསུངས་པ་ལྟར། འདུས་པ་ལ་སོགས་པའི་སྤྲུལ་སྐུ་མཆོག་དང་། ཤཱཀྱ་ཐུབ་པ་ལ་སོགས་པའི་སྤྲུལ་སྐུ་རྣམས་ལ་ཐ་མ་ཞེས་མིང་འདོགས་པ་ཡིན་གྱི། ལོངས་སྐུ་ཞལ་སྦྱོར་གྱི་རྣམ་པར་མེད་དོ་ཞེས་སྟོན་པ་ནི་མ་ཡིན་ཏེ། གལ་ཏེ་ཡིན་ན། སྙེ་མའི་སོ་དགུ་པར། རིག་མའི་སྐྱེས་བུ་ནི་ལོངས་སྤྱོད་རྫོགས་པའི་སྐུ་སྟེ། ཡང་དག་པར་སྦྱོར་བ་ཉིད་ཁོ་ནར་གསལ་བར་གྱུར་པའི་བདེ་བ་ཆེན་པོའི་སྐུའོ། །
ཞེས་གསུངས་ཤིང་། རྒྱུད་དེ་ཉིད་དུ་གསལ་བར་གྱུར་པ་ནི་རྡོ་རྗེ་སེམས་དཔའ་ཞལ་གསུམ་ཕྱག་དྲུག་པ་ཡུམ་དང་ཞལ་སྦྱོར་གྱི་རྣམ་པ་ཉིད་ཡིན་པའི་ཕྱིར་རོ། ། ལུགས་གཉིས་པའང་མི་འཐད་དེ། འོ་ན་སྔགས་ཀྱི་རྒྱུད་མཐའ་དག་ལོངས་སྐུས་མ་གསུངས་པ་ཡིན་ནམ། འོན་ཏེ་རྣལ་འབྱོར་བླ་མེད་ཁོ་ན་མ་གསུངས་པ་ཡིན། དང་པོ་ལྟར་ན་དམ་ཚིག་གསུམ་བཀོད་ལ་སོགས་པ་བྱ་སྤྱོད་ཀྱི་རྒྱུད་འོག་མིན་དུ་ལོངས་སྐུས་གསུངས་པར་བཤད་པ་ཐམས་ཅད་དང་འགལ་ཞིང་། དེ་ཉིད་སྣང་ཆེན་ལས། བཅོམ་ལྡན་འདས་རྣམ་པར་སྣང་མཛད་འོག་མིན་གྱི་གནས་སུ་མངོན་པར་བྱང་ཆུབ་པར་མངོན་དུ་མཛད་པའི་རྗེས་ཐོག་ཉིད་ལ་བྱང་ཆུབ་སེམས་དཔའ་ཀུན་ཏུ་བཟང་པོ་ལ་སོགས་པ་ལ་ཐོག་མར་གསུངས་པ་ཡིན་ནོ། ། ཞེས་དེ་ཉིད་བསྡུས་པའི་རྒྱུད་འོག་མིན་དུ་ལོངས་སྐུས་གསུངས་པར་བཤད་ལ། རྒྱུད་དེའི་དུམ་བུ་དང་པོ་དེའི་ཚེ་མ་གསུངས་པའི་སྐྱོན་ཡོད་དེ།
དུམ་བུ་དེ་འདོད་ཆགས་ཀྱིས་འདོད་ཆགས་སྤངས་པའི་ཕྱིར་གསུངས་པ་ཡིན་ལ། ལོངས་སྐུའི་འཁོར་ན་འདོད་ཆགས་ཅན་གྱི་གང་ཟག་མེད་པའི་ཕྱིར་རོ། ། དུམ་བུ་དང་པོ་གསུངས་པའི་དགོས་པའང་དེ་ཉིད་ཡིན་ཏེ། དེ་ཉིད་སྣང་ཆེན་ལས། འདི་ནི་འདོད་ཆགས་ཀྱིས་འདོད་ཆགས་སྤངས་པའི་ཕྱིར་གསུངས་སོ་ཞེས་བཤད་པའི་ཕྱིར། གཉིས་པ་ལྟར་ན་རྣལ་འབྱོར་མ་ཀུན་སྤྱོད་ལས། མདོར་བསྟན་པ་ནི་སྤྲུལ་པ་ཡིན། ། རྒྱས་བསྟན་ལོངས་སྤྱོད་རྫོགས་པར་བརྗོད། ། སངས་རྒྱས་བསྟན་པ་མ་ལུས་ཉིད། ། མྱ་ངན་འདས་པ་དེ་ཉིད་བསྟན། །
ཞེས་རྩ་རྒྱུད་རྒྱས་པའི་རྒྱས་པ་ཆོས་སྐུས། རྒྱས་པ་ལོངས་སྐུས། བསྡུས་པ་སྤྲུལ་སྐུས་གསུངས་པར་བཤད་པ་དང་འགལ་ཞིང་། གཞན་ཡང་ལོངས་སྐུས་ཆོས་གཏན་མི་གསུང་བའི་སྐྱོན་ཡོད་དེ། མཛོད་ལས། སྤྱོད་པ་རྣམས་ཀྱི་གཉེན་པོར་ནི། ། ཆོས་ཀྱི་ཕུང་པོ་མཐུན་པར་གསུངས། ། ཞེས་གསུངས་པར་བཤད་པ་དང་འགལ་ཞིང་། གཞན་ཡང་ལོངས་སྐུས་ཆོས་གཏན་མི་གསུང་བའི་སྐྱོན་ཡོད་དེ། མཛོད་ལས།
སྤྱོད་པ་རྣམས་ཀྱི་གཉེན་པོར་ནི། ། ཆོས་ཀྱི་ཕུང་པོ་མཐུན་པར་གསུངས། ། ཞེས་གསུངས་པས། ལོངས་སྐུའི་འཁོར་ན་ཉོན་མོངས་ཅན་གྱི་གང་ཟག་མེད་པའི་ཕྱིར་རོ། ། སློབ་དཔོན་ཀཱ་མ་དྷེ་ནུའི་བརྟག་གཉིས་འགྲེལ་པར། ལོངས་སྤྱོད་རྫོགས་པ་ཡིས་འདི་གསུངས་ལ། དེ་ཡང་གཟུགས་ཀྱི་རྩེ་མོ་འོག་མིན་ན་གནས་པས་ཞེས་པ་དང་ཡང་འགལ་ལོ། ། འདིའི་གཟུགས་ཀྱི་རྩེ་མོ་ཞེས་པ་ཡང་། གཟུགས་ཅན་གྱི་མཐར་ཐུག་པ་ཡིན་པས་ན། དེ་སྐད་དུ་གསུངས་ཀྱི་གནས་གཙང་གི་འོག་མིན་ནི་མ་ཡིན་ནོ། །
དགོངས་པ་ལུང་སྟོན་ལས། རྟོག་པ་མེད་ཅིང་སོགས་ནི། རང་བཞིན་བརྒྱད་ཅུའི་རྟོག་པ་མེད་ཅིང་དེ་དག་གིས་འཁྲུགས་པ་མེད་པ། ཡིད་འོང་སྟེ་ཀུན་རྫོབ་སྒྱུ་མ་ལྟ་བུའི་སྐུ་དང་། རྟོག་པས་མི་ཕྱེད་པའི་རྡོ་རྗེ་དོན་དམ་འོད་གསལ་གྱི་བདེན་པ་དབྱེར་མེད་པར་སྟོན་པར་བྱེད་པའི་ཚིག་གཅིག་པུ། གདུལ་བྱའི་བསམ་པའི་དབང་གིས་ནི། ཐེག་པ་དང་གྲུབ་མཐའི་བྱེ་བྲག་མང་པོར་འགྱུར་བ་ཡིན། ཞེས་སོ། ༈ །མཉམ་སྦྱོར་ལས། རྟག་ཏུ་སོགས་ཏེ།
དུས་བསྐལ་པ་མང་པོར་རྟག་ཏུ་སྟེ་ཡང་ནས་ཡང་དུ་སྒྲིབ་གཉིས་བསལ་ཞིང་ཚོགས་གཉིས་བསགས་པའི་མཐུས་དྲི་མ་མེད་པ་ཐུགས་རྗེ་ཆེན་པོ་དང་ལྡན་པའི་ཤུགས་ལས་བྱུང་བ། སློབ་ལམ་གྱི་དུས་སུ་ཚད་མེད་པའི་སེམས་ཅན་གྱི་ཁམས་ལ་དམིགས་པའི་སྨོན་ལམ་རྒྱ་ཆེན་བཏབ་པ་གྲུབ་པའི་མཐུས་དེ་དང་མཐུན་པའི་མཛད་པ་གདུལ་བྱ་ལ་སྣང་བས་འགག་པ་མེད་པའི་ཆོས་ཉིད་ཅན། འགྲོ་བའི་དོན་སྒྲུབ་རབ་ཏུ་བརྩོན་པའི་ཕྲིན་ལས་མཐའ་ཡས་པ་མངའ་བ། ཡོན་ཏན་གྱི་ངོ་བོར་སྦྱོར་བས་ཐུགས་རྗེ་ཆེན་པོའི་བདག་ཉིད་རྟག་ཏུ་རྣམ་པར་སྣང་བའོ། ། ཞེས་སོ། ༈ །སངས་རྒྱས་མཉམ་སྦྱོར་ལས། ནམ་མཁའ་སོགས་ནི། དཔེར་ན་ཏིལ་གྱི་གོང་བུ་ཏིལ་གྱི་འབྲས་བུས་བཅེར་ཞིང་དེ་དག་ལ་ཏིལ་མར་གྱིས་ཁྱབ་པ་ལྟར་ནམ་མཁའ་དབྱིངས་ཀུན་གྱི་གོ་སྐབས་ན་སྣོད་བཅུད་ཀྱི་དངོས་པོ་ཐམས་ཅད་ལྷའི་དཀྱིལ་འཁོར་གྱི་དཔལ་གྱིས་བར་མཚམས་མེད་པར་ཁྱབ་ཅིང་། དེ་དག་ནི་དཔལ་རྡོ་རྗེ་སེམས་དཔའི་རང་བཞིན་ལས་རབ་ཏུ་བྱུང་ཞིང་གནས་སོ། ། དེའི་ཕྲིན་ལས་ཀྱི་སྒོ་ནས་ལས་སུ་བྱ་བའི་ཆོ་ག་རྣམ་པར་སྤྱོད་པ་ལས་གྲུབ་པའི་དབང་ཕྱུག་རབ་ཏུ་གྲུབ་པས་ཡོན་ཏན་གྱི་སྣང་བ་ཐམས་ཅད་གསལ་ཞིང་བདག་ཉིད་ཀྱི་གནས་ལ་འཇུག་ཅིང་སྦྱོར་བར་བྱེད།
ཅེས་སོ། ༈ །དེ་ཉིད་འདུས་པ་ལས། མི་ཡི་སོགས་ཀྱི་དོན། རྣམ་སྣང་སྤྲུལ་སྐུས་རི་རབ་ཀྱི་རྩེ་མོར་རྒྱུད་བཤད་ཅིང་རྗེས་སུ་གནང་བའི་དབང་བསྐུར་ནས་མི་ཡི་ནང་དུ་བབ་ནས་ཀྱང་། མི་སོགས་ཀྱི་མངོན་པར་འདོད་པའི་དགོས་པ་སྒྲུབ་པའི་ཕྱིར་མི་སོགས་སེམས་ཅན་ཀུན་གྱི་དོན་མཛད་དེ། རྡོ་རྗེ་སྟེ་ཐེག་པ་གསུམ་གྱི་འཁོར་ལོ་མཆོག་བསྐོར་བས་འདུལ་བར་མཛད་པ་དཀྱིལ་འཁོར་སྤྲུལ་ཞིང་ང་རྒྱལ་བསྐྱེད་པ་ནས་བརྩམས་ཆོ་འཕྲུལ་ཆེན་པོ་རབ་ཏུ་བསྟན་པའི་བར་མགོན་པོས་རབ་ཏུ་བསྒྲུབ་པར་མཛོད་ཅིག ། ཅེས་སོ།། ༈ །དགའ་ལྡན་ན་གནས་པ་ནས་བཟུང་སྟེ་མྱ་ངན་ལས་འདས་པའི་བར་དུ་མཛད་པ་བརྒྱད་དམ། བཅུ་གཉིས། བཅུ་དྲུག་སོགས།
ཞེས་པའི་དོན་ལ། བརྒྱད་ནི། རྡོ་རྗེ་གུར་ལས། ཕྱག་རྒྱ་ཆེན་པོའི་དངོས་གྲུབ།་་་་་ འདི་ནི་རབ་བྱུང་བ་བཅོམ་ལྡན་འདས།་་་་་ ཆོས་ཀྱི་སྐུ་ལས་གཟུགས་སྐུ་སྤྲུལ་ཏེ། ཆོས་ཀྱི་འཁོར་ལོ་བསྐོར་བ་དང་། ། རྒྱལ་པོ་ལ་སོགས་པར་སྐྱེ་བ་བཞེས་པའི།་་་་་ རིགས་དང་་་་་་མངོན་པར་བྱང་ཆུབ་བྱེད་པ་དང་། ། དེ་བཞིན་དུ་ནི་་་་་་དགའ་ལྡན་གྱི་ལྷར་གཤེགས་དང་། །
ཁྱིམ་ནས་འབྱུང་བར་བྱེད་པ་དང་། ། རབ་ཏུ་བྱུང་བ་འཛིན་པ་དང་། ། ལྷུམས་ནས་བལྟམས་པ་ལ་སོགས་པ།་་་་་ སྐྱེ་བ་ཡོངས་སུ་ལེན་པ་དང་། ། ཡོངས་སུ་མྱ་ངན་འདས་པ་སྟོན། ། ཞེས་པ་ཡིན་ལ། མཛད་པ་བཅུ་གཉིས་ནི་ཕལ་པོ་ཆེ་ལ་སོགས་པ་ནས་བཤད། བཅུ་དྲུག་ནི་མཉམ་སྦྱོར་ལས་གསུངས་པ་སྟེ། དེ་ཉིད་གཅིག་པུས་སེམས་ཅན་གྱི་དོན་བྱེད་པ་དང་། རྣམ་པར་རྟོག་པ་ཐམས་ཅད་སྤངས་ཀྱང་།
བལྟམས་པ་སྟོན་པ་དང་། ཁབ་ནས་མངོན་པར་འབྱུང་བ་དང་། གཞོན་ནུའི་རོལ་རྩེད་མཛད་པ་དང་། རབ་ཏུ་བྱུང་བ་དང་། རྡོ་རྗེ་གདན་གྱི་ས་མནན་པ་དང་། བདུད་བཏུལ་ཉམས་པ་མེད་པ་དང་། སངས་རྒྱས་པ་དང་། དམ་པའི་ཆོས་ཀྱི་འཁོར་ལོ་བསྟན་པ་དང་། ལྷ་ལས་བབས་པ་ཉམས་དགའ་བ་དང་། ཤིན་ཏུ་སྣ་ཚོགས་པའི་ཆོ་འཕྲུལ་དང་།
གླང་པོ་ཆེ་ནོར་སྐྱོང་འདུལ་བ་དང་། སྐལ་བ་དང་ལྡན་པའི་སྐྱེ་བོ་དམ་པ་གཞུག་པ་དང་། ཕས་ཀྱི་རྒོལ་བ་ཚར་བཅད་པ་དང་། བསོད་སྙོམས་ཀྱི་ལྷུང་བཟེད་ལྟོས་པ་མེད་པ་དང་། འཇིག་རྟེན་གྱི་འཁོར་ལོ་འདུལ་བ་དང་། བྱང་ཆུབ་སེམས་དཔའི་རྒྱལ་ཚབ་ཉིད་དང་། ཡོངས་སུ་མྱ་ངན་ལས་འདས་པ་དང་། ཁམས་གསུམ་ཆོས་ཀྱི་རྒྱལ་པོ་ཆེན་པོ་སྟེ། ཞེས་པའི་ཆོ་འཕྲུལ་བསྟན་པ་དང་རྒོལ་བ་ཚར་བཅད་པ་གཉིས་གཅིག་ཏུ་བྱས། ཁམས་གསུམ་ཆོས་ཀྱི་རྒྱལ་པོ་སྤྱི་ཁྱབ་ཏུ་བཏང་བས་བཅུ་དྲུག་གོ །
གཞན་ཡང་མཛད་པ་བསམ་གྱིས་མི་ཁྱབ་པར་གསུངས་སོ། ། རྒྱུད་སྡེ་སྤྱིའི་རྣམ་པར་བཞག་པའི་ལེའུའི་གསལ་བྱེད་མདོར་བསྡུས་ཙམ་ཞིག་བསྟན་ཟིན་ནོ།། ༈ །གསང་འདུས་ལས། རྒྱུད་ནི་སོགས་ཀྱི་དོན། རྒྱུད་ཀྱི་དོན་ནི་རྒྱུན་ཞེས་བྱ་བ་ཡིན་ཏེ། རྒྱུད་དེའང་དབྱེ་ན་རྣམ་པ་གསུམ་དུ་འགྱུར་རོ། ། དེ་གང་ཞེ་ན། གཞི་སྟེ་ཐབས་རྒྱུད་དང་སེམས་དེ་ཡི་རང་བཞིན་རྒྱུ་རྒྱུད་དང་། མི་འཕྲོག་པ་འབྲས་བུའི་རྒྱུད་སྟེ་གསུམ་གྱིས་རབ་ཏུ་དབྱེ་བའོ། ། ཞེས་པས་མདོར་བསྟན།
རྒྱས་པར་ནི་སེམས་ཀྱི་ཆོས་ཉིད་རང་བཞིན་གྱིས་འོད་གསལ་བ་དེ་བཞིན་གཤེགས་པའི་སྙིང་པོའི་རྣམ་པ་ནི་རྒྱུ་རྒྱུད་ཡིན་ཏེ་ལམ་དང་འབྲས་བུའི་ཆོས་ཀྱི་རྒྱུ་ཡིན་པས་སོ། ། འབྲས་རྒྱུད་ཀྱི་གཞི་འམ་རྒྱུ་སྨིན་གྲོལ་གྱི་ལམ་འཁོར་བཅས་ནི་ཐབས་རྒྱུད་ཞེས་བྱ་བར་བརྗོད་དེ་ཐབས་དེ་ལ་བརྟེན་ནས་འབྲས་རྒྱུད་སྐྱེ་བ་དང་གནས་པའི་ཕྱིར་རོ། ། དེ་བཞིན་དུ་གློ་བུར་གྱི་དྲི་མ་རྣམས་ཀྱིས་འགྲིབ་པའམ་སྡུད་པའི་ཚུལ་གྱིས་དབྲོག་པར་མི་ནུས་པས་མི་འཕྲོག་པ་ནི་འབྲས་བུའི་རྒྱུད་ཡིན་ཏེ་ལམ་གྱི་འབྲས་བུ་ཡིན་པའི་ཕྱིར། དེ་ལྟར་གསུམ་གྱིས་རྒྱུད་ཀྱི་བརྗོད་བྱའི་དོན་མཐའ་དག་བསྡུས་པའོ། ། ཞེས་སོ། ༈ །སཾ་བུ་ཊ་ལས། བསྟན་བཅོས་སོགས་ཀྱི་དོན་ནི། རྒྱལ་བའི་བཀའ་ཡང་དག་པ་ལུང་གི་ཚད་མ་དང་། དེའི་རྗེས་སུ་འབྲང་བ་དྲང་དོན་དང་ངེས་དོན་སོགས་དགོངས་པ་ཕྱིན་ཅི་མ་ལོག་པ་འགྲེལ་བའི་བསྟན་བཅོས་ཚད་མ་དང་། དེ་དག་གི་གནད་མ་འཁྲུལ་བར་སྟོན་པའི་སློབ་དཔོན་ཚད་མ་དང་།
མཚོན་བྱ་དོན་གྱི་ཡེ་ཤེས་དེ་ཉིད་རིག་པ་ཉམས་མྱོང་ཚད་མ་སྟེ་བཞི་གཏན་ལ་དབབ་པའི་གསང་དོན་དེ་ཉིད་རིམ་པ་གཉིས་ཀྱི་དངོས་པོ་ཡང་། བླ་མ་དམ་པ་གཅིག་ནས་གཅིག་ཏུ་བརྒྱུད་པའི་མན་ངག་ལས་ཤེས་པར་བྱའོ། ། ཞེས་སོ། ༈ །སཾ་བུ་ཊ་ལས། བརྒྱད་པའི་སོགས་ནི། དང་པོ་མར་མེའི་རྣམ་པ་མཐོང་བ་ནས་བཟུང་སྟེ་རྟགས་བརྒྱད་པར། རྣལ་འབྱོར་པའི་རང་འདོད་པའི་དངོས་གྲུབ་སངས་རྒྱས་རྣམས་ཀྱི་མཐར་ཐུག་གི་འབྲས་བུའི་དོན་ཐོབ་བོ། ། ཞེས་སོ། ༈ །ཕྱོགས་ཀྱི་གླང་པོས། ཤེས་རབ་སོགས།
ཤེ་རབ་ཕ་རོལ་ཕྱིན་པ་དངོས་ནི། གཟུང་འཛིན་གཉིས་སུ་མེད་པའི་ཡེ་ཤེས་མཐར་ཐུག་པ་སྟེ། དེ་ནི་དེ་བཞིན་གཤེགས་པ་སྟེ་རྫོགས་པའི་སངས་རྒྱས་སོ། ། བསྒྲུབ་བྱ་འབྲས་བུ་དེ་ལ་སྦྱོར་བར་བྱེད་པ་དང་། བརྗོད་བྱའི་དོན་ཤེར་ཕྱིན་དེ་ལ་ཉེ་བར་སྦྱོར་བར་བྱེད་པ་ཡིས། རིམ་པ་བཞིན་ལམ་དང་གཞུང་ལ་ཤེར་ཕྱིན་དེའི་སྒྲས་བཏགས་པ་ཡིན་ཏེ། འབྲས་བུའི་མིང་གིས་རྒྱུ་ལ་བཏགས་པ་དང་བརྗོད་བྱའི་མིང་གིས་རྗོད་བྱེད་ལ་བཏགས་པའོ། ། ཞེས་པའོ། ། རྗེ་བཙུན་སྐུ་མཆེད་གཉིས་ཀས། ཀྱེ་ཡི་རྡོ་རྗེ་དེ་གཉིས་མེད། །
ཡེ་ཤེས་དེ་ནི་ཀྱེ་རྡོ་རྗེ། ། བསྒྲུབ་བྱ་དེ་དོན་ལྡན་པ་ཡི། ། གཞུང་ལམ་དག་ལ་དེ་སྒྲ་ཡིན། ། ཞེས་གསུངས། ༈ །གསང་འདུས་ལས། ཤེས་རབ་སོགས་ཀྱི་དོན་ནི། ཤེས་རབ་དང་ཐབས་ནི་སྙོམས་པར་འཇུག་པ་སྟེ་དབྱེར་མེད་པར་སྦྱོར་བ་ལ། རྣལ་འབྱོར་ཞེས་ནི་བཤད་པ་ཡིན། ། འོ་ན་ཐབས་ཤེས་གང་ཞེ་ན། ། གང་ཞིག་དངོས་པོ་གདོད་མ་ནས་རང་བཞིན་མེད་པའི་འོད་གསལ་དོན་དམ་པའི་བདེན་པ་ནི་ཤེས་རབ་སྟེ།
ཐབས་ནི་དངོས་པོའི་མཚན་ཉིད་སྒྱུ་ལུས་ཀུན་རྫོབ་ཀྱི་བདེན་པ་ཉིད་དོ། ། ཞེས་སོ། ༈ །སཾ་བུ་ཊ་ལས། སྤྲོས་པ་མེད་སོགས་ཀྱི་དོན། ཆོས་ཐམས་ཅད་ཀྱི་ངོ་བོ་ཡོད་མེད་སོགས་ཀྱི་སྤྲོས་པ་མེད་པའི་རང་བཞིན་ཉིད་ནི། ཤེས་རབ་ཅེས་ནི་ཡོངས་སུ་གྲགས་ལ་དེས་འཁོར་བའི་མཐའ་མནན་པའོ། ། དེ་ལྟར་རྟོག་པ་མེད་ཀྱང་ཐུགས་རྗེ་ཆེན་པོའི་སྒོ་ནས་ཡིད་བཞིན་གྱི་ནོར་བུ་ལྟར་མ་ལུས་པའི་གདུལ་བྱ་ཐམས་ཅད་ཀྱི་དོན་ཡིད་བཞིན་དུ་མཛད་པ་ནི་སྙིང་རྗེ་ཆེན་པོའོ། ། དེས་མྱ་ངན་ལས་འདས་པའི་མཐའ་མནན་པ་སྟེ། རྒྱན་ལས། ཤེས་པས་སྲིད་ལ་མི་གནས་ཤིང་། །
སྙིང་རྗེས་ཞི་ལ་མི་གནས་དང་། ། ཞེས་གསུངས་པ་ལྟ་བུའོ། ། དེ་ལྟར་ཐབས་ཤེས་མ་བྲལ་བར་བསྒོམ་པས་འབྲས་བུ་ཐབས་ཤེས་ཟུང་འཇུག་ཐོབ་པའི་ཚུལ་ནི། དམིགས་མེད་གནས་སུ་ཤེས་རབ་དང་། ། དམིགས་མེད་སྙིང་རྗེ་ཆེན་པོ་ཉིད། ། བློ་ཡེ་ཤེས་དང་ལྷན་ཅིག་ནི་དབྱིངས་ཏེ་རོ་གཅིག་ཏུ་གྱུར་པས། དཔེར་ནམ་མཁའ་དང་ནམ་མཁའ་དབྱེ་བ་མེད་པར་རོ་གཅིག་པ་ཇི་ལྟ་བ་བཞིན་ནོ། ། ཞེས་སོ། ༈ །རྩེ་མོ་ལས། ཆོས་ཀུན་སོགས་ཀྱི་དོན།
གཟུགས་ལ་སོགས་པའི་ཆོས་ཀུན་དོན་དམ་པར་གཟུགས་ཅན་མ་ཡིན་ཡང་། ཀུན་རྫོབ་ཙམ་དུ་གཟུགས་ཅན་དུ་ཡང་སེམས་ཅན་གྱི་རྟོག་ཡུལ་འདི་རུ་བསྟན་ཅིང་། འཁོར་འདས་ཀྱི་ཆོས་ཀུན་དོན་དམ་པར་ཚིག་གི་སྤྱོད་ཡུལ་མིན་ཡང་། ཀུན་རྫོབ་ཙམ་དུ་སྒྲ་རུ་ཡང་ནི་སེམས་ཅན་གྱི་རྟོག་པའི་ཡུལ་འདིར་བསྟན་ནོ། ། གཟུགས་མེད་ཀྱང་གཟུགས་སུ་སྟོན་པ་དང་སྒྲ་མེད་ཀྱང་སྒྲར་བསྟན་པ་དེ་བས་ན་གཟུགས་སྒྲ་མེད་ཀྱང་ཡོད་པར་སྣང་བས་འགལ་བ་ལྟ་བུ་ལ་མི་འགལ་བ་ངོ་མཚར་རྨད་ཀྱི་ཆོས་འདི་རུ། རྟོག་པའི་ཡུལ་དུ་བསྟན་ཞིང་རྟོག་པའམ་བརྟག་པ་ཡིན་པར་བརྗོད་ཅེས་གསུངས་ཏེ་བརྟག་བྱ་ལ་བརྟག་པར་བརྗོད་པའོ། ། ཞེས་སོ། ༈ །རྩེ་མོ་ལས། སེམས་ཅན་ཀུན་ལ་སོགས་ཀྱི་དོན། སེམས་ཅན་ཀུན་ལ་ཕན་པའི་ཕྱིར།
སངས་རྒྱས་རྣམས་ཀྱི་ཆོས་སྐུ་དང་། ལོངས་སྤྱོད་རྫོགས་པའི་སྐུ་གཉིས། སངས་རྒྱས་ཀྱི་དམིགས་པ་མེད་པའི་ཐུགས་རྗེ་ཆེན་པོས་བསྐུལ་ནས་ནི། སྤྲུལ་པ་དང་བཤད་པའི་ཆོས་ཀྱི་འཁོར་ལོའི་རྒྱུད་དོན་ཡང་དག་པར་འབྱུང་བ་ཡིན་ཞེས་སམ། ཡང་ན་སེམས་ཅན་ཀུན་ལ་ཕན་པའི་ཕྱིར་བྱང་ཆུབ་སེམས་དཔའ་རྣམས་ལ་སངས་རྒྱས་རྣམས་ཀྱིས་ཐེག་ཆེན་གྱི་ཆོས་ཀྱི་ལོངས་སྤྱོད་དུ་གསུང་བ་དང་། སངས་རྒྱས་ཀྱི་ཐུགས་རྗེས་བསྐུལ་ནས་ནི། རྣལ་འབྱོར་པའི་བློ་ལ་སྣང་བ་དང་། གླེགས་བམ་ལ་སོགས་པ་རྒྱུད་ཀྱི་དོན་རྗོད་བྱེད་ཡང་དག་པར་འབྱུང་བ་ཡིན་ནོ། ། ཞེས་སོ། ༈ །རྗེ་བཙུན་ས་སྐྱ་པ་ཆེན་པོས་མཚན་དོན་བསྡུས་ཏེ་གསུངས་པ་ལྟར་བཤད་པ་ལ་གཉིས་ཏེ།
བརྗོད་བྱ་དོན་གྱི་རྒྱུད་དང་། རྗོད་བྱེད་སྒྲའི་རྒྱུད་དོ། ། དང་པོ་ནི། རང་གི་སེམས་ཉིད་ཐོག་མ་མེད་པ་ནས་རྒྱུན་མ་ཆད་པ་ནི་རྒྱུད་ཡིན་ལ། དེ་ཉིད་ཐབས་ཤེས་གཉིས་སུ་མེད་པའི་བདག་ཉིད་ནི་ཀྱེ་རྡོ་རྗེ་ཡིན་ཞིང་། དེ་རང་བཞིན་གྱིས་རྣམ་པར་རྟོག་པས་ཟིལ་གྱིས་མ་མནན་ཞིང་གློ་བུར་གྱི་རྣམ་པར་རྟོག་པ་སྤོང་བར་གྱུར་པས་ན་རྒྱལ་པོའོ། ། དེ་བས་ན་རང་གི་སེམས་ཉིད་གཉིས་སུ་མེད་པའི་ཡེ་ཤེས་ནི་བརྗོད་བྱ་དོན་གྱི་རྒྱུད་ཅེས་བྱའོ། ། གཉིས་པ་ནི། དེ་རྗོད་པར་བྱེད་པ་སྒྲའི་ཚོགས་དང་གླེགས་བམ་རྣམས་ཀྱཻ་རྡོ་རྗེའི་རྒྱུད་ཅེས་བྱ་བར་གདགས་པ་ནི་རྗོད་པར་བྱེད་པ་ཚིག་གི་རྒྱུད་ཡིན་ཏེ། རྗེ་བཙུན་ས་ཆེན་ཉིད་ཀྱི་རྣམ་བཤད་མན་ངག་དོན་གསལ་ལས།
ཀྱཻ་ཡི་རྡོ་རྗེ་རྣལ་འབྱོར་ཆེའི། ། རྒྱུད་འབུམ་ལྔ་དོན་རབ་བསྡུས་པ། ། སྟོང་པ་སྙིང་རྗེ་གཉིས་སུ་མེད། ། རྒྱུད་གསུམ་སྟོན་པར་བྱེད་པའི་སྒྲའོ། ། ཞེས་བཤད་པ་བཞིན། གལ་ཏེ་སེམས་གཉིས་མེད་ཀྱི་ཡེ་ཤེས་རང་ལ་གནས་ན། རྗོད་བྱེད་ཀྱི་རྒྱུད་ལ་དགོས་པ་ཅི་ཡོད་སྙམ་ན། སེམས་རྟོགས་པ་རྣམས་ལ་དགོས་པ་མེད་ཀྱང་། སེམས་མ་རྟོགས་པ་རྣམས་ལ་སྟོན་པའི་དགོས་པ་ཡོད་དོ། ། འོ་ན་སེམས་ཉིད་རྟོགས་པ་ཉིད་ལ་དགོས་པ་ཅི་ཡོད་སྙམ་ན།
སེམས་རྟོགས་པ་ནི་ཆོས་ཀྱི་སྐུ་ཡིན་ལ། སེམས་ཉིད་མ་རྟོགས་པའི་ལམ་གཞན་ལ་སྙིང་པོ་མེད་པའི་ཕྱིར་རོ། ། དེས་ན་སེམས་ཉིད་རྟོགས་པ་ནི་དགོས་པའི་ཡང་དགོས་པ་ཡིན་ལ། དེ་རྟོགས་པར་བྱེད་པའི་ཡན་ལག་ཏུ་རྨོངས་པ་རྣམས་ལ་མིང་དང་། ཐ་སྙད་ཀྱི་སྒོ་ནས་སྟོན་པ་དང་། དབང་བསྐུར་བ་ནས་བརྩམས་ཏེ། ཐུན་མོང་གི་དངོས་གྲུབ་ཐོབ་པར་བྱེད་པ་ནི་དགོས་པ་ཡིན་ནོ། ། དེ་ལྟར་རྗོད་བྱེད་ཚིག་གིས་བརྗོད་བྱ་སྟོན་པར་བྱེད་པ་ལ། བརྗོད་བྱ་དོན་གྱིས་དགོས་པའི་དགོས་པ་སྒྲུབ་པའི་ཕྱིར་འབྲེལ་བའོ། ། ཞེས་པའོ། །
རྒྱུད་ཀྱི་མཚན་དོན་གྱི་ལེའུ་གསལ་བྱེད་མདོར་བསྡུས་པའོ། ༈ །སློབ་དཔོན་ཟླ་བ་གྲགས་པས། མདོ་སོགས་ཀྱི་དོན་ནི། མདོ་དང་སོགས་ཀྱི་སྒྲས་མངོན་པ་དང་འདུལ་བ་ལ་ནི་རབ་ཞུགས་པའི། འགྱོད་པ་སྟེ་གསང་སྔགས་རྡོ་རྗེ་ཐེག་པའི་དོན་ལ་ཡིད་མི་ཆེས་ཤིང་སོམ་ཉི་ཟ་བ་བཟློག་པར་བྱེད་པའི་དོན་དུ་བྱང་ཆུབ་ཕྱོགས་མཐུན་རྣམ་ཐར་སོགས་བསྟན་པ་ནི། ཕ་རོལ་ཏུ་ཕྱིན་པ་སྤྱི་ཡི་དོན་དུ་བཤད་པ་དང་། བསྐྱེད་པའི་རིམ་པ་དང་ལྡན་པར་སྟོན་པའི་བཤད་པ་ནི་རྡོ་རྗེ་ཐེག་པ་ཐུན་མོང་བ་ཡིན་པས། དེ་དག་སྤྱི་ཡི་དོན་ནི་ཡིན་པར་བཤད། ། ཅེས་སོ། ༈ །ཕ་རོལ་ཏུ་ཕྱིན་པ་ལས་ཆོས་ཀྱི་དབྱིངས་ཀྱི་ཡེ་ཤེས་མ་བཤད་ལ།
གསང་སྔགས་ལས་བཤད་པ་དང་། ཞེས་པའི། ཆོས་དབྱིངས་ཡེ་ཤེས་ནི། ཆོས་ནི་སངས་རྒྱས་ཀྱི་ཆོས། དབྱིངས་ནི་རྒྱུ་སྟེ། དབྱིངས་རང་བཞིན་གྱིས་རྣམ་པར་དག་པ་ལ་སྤང་བྱ་གློ་བུར་གྱི་དྲི་མ་ཕྲ་མོས་ཀྱང་དག་པའི་ཡེ་ཤེས་ཏེ། ཡེ་ཤེས་གྲུབ་པ་ལས། གང་ཚེ་ཉོན་མོངས་ཤེས་བྱའི་སྒྲིབ། ། ཐམས་ཅད་ལས་གྲོལ་དེ་ཡི་ཚེ། ། རྣལ་འབྱོར་པ་མཆོག་རྡོ་རྗེ་ཅན། །
ཤིན་ཏུ་རྣམ་དག་ཡེ་ཤེས་སོ། ། ཞེས་སོ། ། དེ་ཉིད་ལ་ཕ་རོལ་ཏུ་ཕྱིན་པ་ལས་ཡེ་ཤེས་ཀྱི་མིང་གིས་མ་བཤད་ལ། རྡོ་རྗེ་ཐེག་པ་འདིར། ཡེ་ཤེས་ཆོས་ཀྱི་དབྱིངས་དང་དབྱེར་མེད་པས། ། ཆོས་ཀྱི་དབྱིངས་ལ་ཡེ་ཤེས་ཞེས་སུ་བསྟན། ། ཞེས་ཡེ་ཤེས་སུ་བཤད་དོ། ། ཡང་ཕ་རོལ་ཏུ་ཕྱིན་པ་ལས་སྐུ་གསུམ་ལས་མ་བཤད་ལ། གསང་སྔགས་ལས་སྐུ་བཞི་དང་ལྔ་བཤད་པ་དང་། ཞེས་པའི་དོན།
ཕར་ཕྱིན་ཐེག་པའི་མདོ་སྡེ་སྐུ་གསུམ་ལ་འཇུག་པ་དང་། གསེར་འོད་དམ་པ་དང་། དགོངས་པ་ངེས་འགྲེལ་སོགས་ལས། སྐུ་གསུམ་ཁོ་ན་ལས་སྐུ་བཞིར་བཤད་པའི་མདོ་སྡེ་གཅིག་ཀྱང་མེད་ལ། དགོངས་འགྲེལ་ཚད་ལྡན་ལས་ཀྱང་མ་གསུངས་ཏེ། སློབ་དཔོན་ཀླུ་སྒྲུབ་ཀྱིས་སྐུ་གསུམ་ལ་བསྟོད་པ་དང་། བྱམས་པས། མདོ་སྡེ་རྒྱན་ལས་སྐུ་གསུམ་གྱི་རྣམ་བཞག་གསལ་བར་གསུངས་ཤིང་། རྒྱུད་བླར་དོན་དམ་དང་ཀུན་རྫོབ་ཀྱི་སྐུ་གཉིས་ལས་ཕྱི་མ་ལ་ལོངས་སྤྲུལ་གཉིས་སུ་ཕྱེ་བས་གསུམ་དུ་གསལ་ལ། མངོན་རྟོགས་རྒྱན་ཡང་དོན་ལ་སྐུ་གསུམ་སྟོན་པའི་གཞུང་ཁོ་ནར་གནས་པའི་ཚུལ།
ཐུབ་དབང་གཉིས་པ་རོང་སྟོན་ཆོས་རྗེ་དང་། ཀུན་མཁྱེན་ཆེན་པོ་རྣམ་གཉིས་ཀྱིས་ཤེར་ཕྱིན་འགྲེལ་པར་ལུང་རིགས་ཀྱིས་རྒྱས་པར་གཏན་ལ་ཕབ་ཡོད་པས་དེར་བལྟས་ན་ངེས་ཤེས་གཏིང་ནས་རྙེད་པར་འགྱུར་ཞིང་། འཇུག་པར་སྐུ་བཞིར་བཤད་པའི་རྒྱུ་མཐུན་གྱི་སྐུ་ལོངས་སྐུར་འདུས་པ་སོགས་སྐུ་གསུམ་དུ་བཤད་པ་ཤ་སྟག་སྟེ། ལུང་རྣམས་ནི་ཡི་གེ་མང་བར་འགྱུར་བས་མ་བྲིས་སོ། ། གལ་ཏེ་དོན་གསལ་ལས་སྐུ་བཞིར་བཤད་དོ་ཞེ་ན། དེར་རྣམ་སྣང་མཛད་ཀྱི་ལུགས་སྐུ་བཞིར་བཤད་པ་དེ་ཙམ་གྱིས་ཕར་ཕྱིན་ཐེག་པར་སྐུ་བཞིར་བསྟན་པར་འགྱུར་ན། སྔ་རབས་པ་ཁ་ཅིག་སངས་རྒྱས་ལ་ཡེ་ཤེས་མེད་པར་བཤད་པས་ཕར་ཕྱིན་ཐེག་པར་སངས་རྒྱས་ལ་ཡེ་ཤེས་མེད་པར་འདོད་དགོས་པར་འགྱུར་རོ། ། གསང་སྔགས་ཀྱི་སྐུ་བཞི་ནི། རྒྱུད་ལས། རྡོ་རྗེ་སེམས་དཔའ་སོགས་བཞིར་གསུང་སྟེ།
དེའང་སངས་རྒྱས་ཀྱི་རང་བཞིན་སྤྲོས་པ་དང་བྲལ་བའི་ཆོས་སྐུ་ལ་རྡོ་རྗེ་སེམས་དཔའ། ཡེ་ཤེས་ཆེན་པོ་ལས་འབྱུང་བའི་ཐེག་པ་མཆོག་གི་ཆོས་ཀྱིས་བྱང་ཆུབ་སེམས་དཔའ་ཆེན་པོ་རྣམས་ཚིམ་པར་མཛད་པ་ལོངས་སྤྱོད་རྫོགས་པའི་སྐུ་ལ་སེམས་དཔའ་ཆེན་པོ། ལམ་གྱི་དམ་ཚིག་མཐར་སོན་པས་སེམས་ཅན་མཐའ་ཡས་པའི་དོན་ལྷུན་གྱིས་གྲུབ་པའི་སྤྲུལ་སྐུ་ལ་དམ་ཚིག་སེམས་དཔའ་ཆེན་པོ་སྐུ་གསུམ་པོ་དབྱེར་མི་ཕྱེད་པ་ངོ་བོ་ཉིད་ཀྱི་སྐུ་ལ་སྙིང་པོ་ཀྱེ་རྡོ་རྗེ་ཞེས། སྐུ་བཞི་ལ་མིང་གཞན་གྱིས་ཡོན་ཏན་གྱི་ཁྱད་པར་གཞན་ཤེས་པར་བྱ་བའི་ཕྱིར་རྡོ་རྗེ་སེམས་དཔའ་ལ་སོགས་པའི་མིང་གིས་བཏགས་པ་དེའོ། ། ཡང་སྐུ་ལྔ་ནི་དེ་བཞིའི་སྟེང་དུ་ཤིན་ཏུ་རྣམ་པར་དག་པའི་ངོ་བོ་ཉིད་ཀྱི་སྐུ་བསྣན་པས་ལྔའོ། ། སཾ་བུ་ཊ་ལས། གང་དག་སོགས་དང་། གཞུང་ཉིད་ལས། ཕར་ཕྱིན་པས་ཤེས་བྱ་གཞན་སྣང་ལས་མི་མཁྱེན་ལ། གསང་སྔགས་ཀྱིས་རང་སྣང་དུ་མཁྱེན་ཞེས་པའི་དོན།
གནད་ཀྱི་གསལ་བྱེད་ལས། བསམ་གྱིས་མི་ཁྱབ་པའི་གནས་ནི་ཤེས་བྱ་ཐམས་ཅད་རང་སྣང་གི་ཡེ་ཤེས་ཏེ། སྣང་བ་ཉིད་ཀྱང་ཡེ་ཤེས། ཡེ་ཤེས་ཉིད་ཀྱང་སྣང་བ། དེའང་སྟོང་པ། སྟོང་པའང་དེ་ཡིན་ཏེ་དུས་གཅིག་ཏུ་གཅིག་པར་འཇུག་པ་དེ་ཡིན་ཏེ། ད་ལྟ་སོ་སོའི་སྐྱེ་བོ་རྣམས་ཀྱིས་རིམ་གྱིས་ཐ་སྙད་ལ་བརྟེན་ཏེ་རྟོག་པའི་ཡུལ་དུ་མོས་པ་བྱ་བ་ཙམ་ལས། དེའི་ཡེ་ཤེས་འདི་ལྟ་བུའོ་ཞེས་མོས་པར་བྱ་བའང་དཀའ་འོ། ། དེ་བས་ན་ས་བཅུ་གཅིག་པ་དང་བཅུ་གཉིས་པས་ཡེ་ཤེས་དེ་མ་ཐོབ་བོ། ། དེ་ནི་བདེ་བར་གཤེགས་པ་སྟེ་ལམ་བདེ་བ་ནས་གཤེགས་པའི་ཕྱིར་རོ། །
དེ་ཉིད་ལ་ཕ་རོལ་ཏུ་ཕྱིན་པ་ལས་སངས་རྒྱས་ཞེས་བཤད་དོ། ། དེ་མ་ཐོབ་པ་ཇི་ལྟར་ཤེས། ཕ་རོལ་ཏུ་ཕྱིན་པ་ལས་ཐོབ་པར་བཤད་དོ་ཞེ་ན། མ་བཤད་དེ། ཕ་རོལ་ཏུ་ཕྱིན་པ་ཁ་ཅིག་ལས་སངས་རྒྱས་པའི་ཚེ་སེམས་དང་སེམས་བྱུང་གི་འཇུག་པ་ཞིའོ་ཞེས་བཤད་དེ་སེམས་ཡོད་ན་རྣམ་པར་རྟོག་པར་འགྱུར་རོ་སྙམ་དུ་བསམས་སོ། ། ཡང་ཁ་ཅིག་ལས་སངས་རྒྱས་རྣམས་སེམས་དང་བཅས་ཏེ། སེམས་དང་བྲལ་བ་ནི་མྱ་ངན་ལས་འདས་པ་ཡིན་ན། སངས་རྒྱས་ལ་མྱ་ངན་ལས་འདས་པ་མེད་དོ་ཞེས་བསམས་སོ། ། ཡང་ཁ་ཅིག་ན་རེ་གནས་གྱུར་པའི་ཡེ་ཤེས་ཡིན་ནོ་ཞེས་ཟེར། ཡང་ཁ་ཅིག་གནས་གྱུར་པ་མི་འདོད་དོ་ཞེས་ཟེར་རོ། །
ཡང་ཁ་ཅིག་ནི་མཉམ་བཞག་རྗེས་ཐོབ་ཡོད་ཅེས་ཟེར། ཡང་ཁ་ཅིག་ནི་མཉམ་བཞག་རྗེས་ཐོབ་མེད་ཅེས་ཟེར་ཏེ། དེ་དག་ཐམས་ཅད་འགལ་མེད་ཀྱི། གཞུང་གཅིག་ལ་ནི་གང་དུའང་བཤད་པ་མེད་དོ། ། དེ་བས་ན་བསམ་གྱིས་མི་ཁྱབ་པའི་གནས་ཐོབ་པ་དེ་མཚན་གཞི་མཚོན་པར་བྱེད་པ་ནི་རྡོ་རྗེ་སེམས་དཔའ་ཡིན་པར་གསུང་། ཞེས་གསུངས་ཏེ། དེའི་དོན་མདོར་བསྡུ་ན་ཤེས་བྱའི་སྣང་བ་དང་། སངས་རྒྱས་ཀྱི་ཡེ་ཤེས་གནས་ལུགས་སྟོང་པ་གསུམ་དབྱེར་མེད་དུ་མངོན་དུ་གྱུར་པ་ན་རང་སྣང་གི་ཡེ་ཤེས་ཏེ་ས་བཅུ་གསུམ་པ་ཁོ་ནའོ། ། དེ་མངོན་དུ་མ་གྱུར་པ་ནི་གཞན་སྣང་གི་མཁྱེན་ཚུལ་ཏེ། འདི་ལ་རྗེ་བཙུན་རྩེ་མོས་སངས་རྒྱས་ཆུང་ངུ་ཉན་ཐོས།
འབྲིང་རང་རྒྱལ། ཆེན་པོ་ཕ་རོལ་ཏུ་ཕྱིན་པའི་ས་བཅུ་གཅིག་པའམ། བཅུ་གཉིས་པ་ཞེས་གསུངས་ཤིང་། བདག་མེད་བསྟོད་འགྲེལ་ལས། དེ་དག་ལ་སངས་རྒྱས་བཏགས་པ་བར་ཞེས་པའི་ཞིབ་ཆ་སྦྱར་བ་མ་གཏོགས་དོན་གཅིག་གོ ། དེས་ན་རང་སྣང་བཅུ་གསུམ་པ་ཁོ་ན་ཡིན་ལ། གཞན་སྣང་བཅུ་གཉིས་པ་མན་ཆད་ཡིན་པའི་ཕྱིར་རོ།། ༈ །མངོན་རྟོགས་རྒྱན་ལས། ས་དགུ་འདས་ནས་ཞེས་པའི་ས་དགུ་ནི་རིགས་ཀྱི་ས། བརྒྱད་པའི་ས།
མཐོང་བའི་ས། སྲབ་པའི་ས། འདོད་ཆགས་དང་བྲལ་བའི་ས། བྱས་པ་རྟོགས་པའི་ས། ཉན་ཐོས་ཀྱི་ས། རང་སངས་རྒྱས་ཀྱི་ས། རབ་དགའ་ནས་ལེགས་པའི་བློ་གྲོས་ཀྱི་བར་བྱང་ཆུབ་སེམས་དཔའི་ས་དང་དགུའོ། ༈ །སློབ་དཔོན་ཟླ་གྲགས་ཀྱིས། འོད་གསལ་བ་ནི་སོགས་ཀྱི་དོན། ཕ་རོལ་ཕྱིན་པའི་མཐར་ཐུག་འོད་གསལ་བའམ་ཡང་ན་དངོས་པོའི་གནས་ལུགས་མཐར་ཐུག་ནི་རབ་སྟོན་དང་།
གསང་སྔགས་ཀྱི་མཐར་ཐུག་ཟུང་དུ་འཇུག་པ་ལམ་གྱི་མཐར་ཐུག་རྟོགས་པ་སྟེ། སྟོང་པ་འོད་གསལ་ལ་མཐའ་བྱས་པ་དང་། བདེན་གཉིས་ཟུང་འཇུག་ལ་མཐའ་བྱས་པ་སྟེ་རྣམ་པ་གཉིས་སུ་མཐའ་བཤད་དེ། མཐའ་ནི་མུར་ཐུག་པ་ཡི་ཚིག་སྟེ་དེ་ལས་གཞན་པའི་རིམ་པ་མེད་ཅིང་བོགས་དབྱུང་དུ་མེད་པའོ། ༈ །ན་ག་ཧ་ཨ་ཤྭ་ཞེས་བྱ་བ་ལྟ་བུ་དངོས་སུ་བཤད་དུ་མི་བཏུབ་པ་སྒྲས་དྲངས་ན། ན་ནི་ན་ར་སྟེ་མི། ག་ནི་ག་བི་སྟེ་བ་ལང་། ཧ་ནི་ཧསྟི་སྟེ་གླང་ཆེན། ཨ་ནི་ཨ་ཤྭ་སྟེ་རྟ། ཤྭ་ནི་ཤྭ་ན་སྟེ་ཁྱི་ཞེས་བྱ་བ་ལྟ་བུའོ།
༈ །དབྱིབས་མཐུན་པས་བཤད་པ་ནི། དཔེར་ན་ཨེ་ཝཾ་མ་ཡ་ནི་ལྟེ་བ་སྙིང་ག་མགྲིན་པ་སྤྱི་བོ་ཞེས་གསུངས་པ་ལྟ་བུ་དངོས་སུ་བཤད་དུ་མི་བཏུབ་པ་ལ་དབྱིབས་ཀྱིས་མཚོན་ནས། ཨེ་ནི་ལྟེ་བ་སྤྲུལ་པའི་འཁོར་ལོ་སྟེ་རྩ་མདུད་གྲུ་གསུམ་པའི་ཕྱིར། ཝཾ་ནི་སྙིང་ག་ཆོས་ཀྱི་འཁོར་ལོ་སྟེ་སྙིང་དང་འདྲ་བས་སོ། ། མ་ནི་མགྲིན་པ་ལོངས་སྤྱོད་དེ་མའི་མིག་དང་འདྲ་བས་སོ། ། ཡ་ནི་སྤྱི་བོ་བདེ་ཆེན་ཏེ་ཐོད་པ་ཡའི་དབྱིབས་འདྲ་བས་སོ། ། ཞེས་པ་ལྟ་བུའོ། ༈ །ཟླ་བ་གྲགས་པས། ཀོ་ཏཀྵ་ལ་སོགས་ཀྱི་དོན་ནི། ཀོ་ཊཀྵ་ལ་སོགས་པ་སྟེ་ཀོ་ཏ་བ།
ཀོ་ཏ། ཀོ་ཏ་པཉྩ། ཀུ་ཏཱི་ར་ཀ ཀོ་ལཀྵ། ཀོ་ལ་བ། ཀོ་ལ། ཀོ་ལ་པཉྩ། ཀོ་ལ་ཏ་ཐཱ། ཞེས་བྱ་བའི་སྒྲ། འཇིག་རྟེན་ལ་གྲགས་པའི་སྒྲ་ཡང་མ་ཡིན།
བསྟན་བཅོས་ལ་དེ་ལྟར་གྲགས་པ་མེད་ཅིང་། སློབ་དཔོན་ལ་མ་ལྟོས་པར་གླེགས་བམ་བལྟས་པས་ཆོག་པར་འདོད་པ་རྣམས་འཁྲུལ་བ་བསྐྱེད་པའི་ཆེད་དུ་དེ་བཞིན་གཤེགས་པས་སྲོག་འཛིན། ཐུར་སེལ། མཉམ་གནས། གྱེན་རྒྱུ། ཁྱབ་བྱེད། རྒྱུ་བ། རྣམ་པར་རྒྱུ་བ། ཡང་དག་པར་རྒྱུ་བ། རབ་ཏུ་རྒྱུ་བ།
ངེས་པར་རྒྱུ་བ་སྟེ་རྩ་བ་དང་ཡན་ལག་གི་རླུང་བཅུ་ལ་བརྡ་མཛད་པར་གྱུར་པ། འདི་ནི་སྒྲ་ཇི་བཞིན་མིན་པར་བརྗོད་དོ། ། ཞེས་པའོ། ༈ །ན་དང་ག་ཧ་དང་པོ་དང་། ། མཐའ་ཡི་ཤྭ་དང་དང་པོའི་ཤྭ། ། ཀྱེ་ཡི་རྡོ་རྗེ་དངོས་གྲུབ་ཕྱིར། ། བདུད་རྩི་ལྔ་ཡང་དེ་བཞིན་བཟའ། ། ཞེས་པའི་དོན་ནི། ན་དང་ག་ཧ་མིང་གི་དང་པོར་ཡོད་པ་ནི། ན་ར་མིའི་ཤ
ག་བི་བ་ལང་གི་ཤ ཧསྟི་གླང་ཆེན་གྱི་ཤའོ་ཞེས་པ་བསྟན། མིང་གི་མཐའ་ཡི་ཤྭ་ནི་ཨ་ཤྭ་རྟའི་ཤ མིང་གི་དང་པོར་ཡོད་པའི་ཤྭ་ནི། ཤྭ་ན་ཁྱི་ཤ་སྟེ་བཟའ་བའི་དམ་ཚིག་བསྟན་པའོ།། ༈ །།མན་ངག་གི་དོན་གྱིས་མཐར་ཐུག་ཏུ་བཤད་པ་ནི་ཚངས་སོགས་ཏེ། ཚངས་པ་དང་ཁྱབ་འཇུག་དང་ཞི་བ་སྟེ་དབང་ཕྱུག་དང་། ཐམས་ཅད་ཀྱི་བདག་ཉིད་གཙོ་བོ་དང་སངས་རྒྱས་དང་། དེ་ཉིད་དེ་ལྷ་རྒྱལ་བ་དམ་པར་བརྗོད། ཅེས་བྱ་བས་ཡེ་ཤེས་ལྔ་བཤད་པ་ནི།
མེ་ལོང་ཡེ་ཤེས་ནི་ཚངས་པ་སྟེ་སྒྲིབ་པ་གཉིས་བྲལ་བས་སོ། ། ཆོས་དབྱིངས་ཡེ་ཤེས་ལ་ཁྱབ་འཇུག་ཞེས་བརྗོད་དེ་ཆོས་ཐམས་ཅད་ལ་འཇུག་པའི་ཕྱིར། བྱ་གྲུབ་ཡེ་ཤེས་ནི་ཞི་བ་བྱང་ཆུབ་ཉིད་དེ་རྟག་ཏུ་སེམས་ཅན་རྣམས་ལ་དགེ་བར་བྱེད་པས་སོ། ། མཉམ་ཉིད་ཡེ་ཤེས་ནི་གྲངས་ཅན་པ་དག་རྣམ་འགྱུར་ཀུན་གྱི་བདག་ཉིད་གཙོ་བོ་གནས་པར་འདོད་པ་དང་མཚུངས་ཏེ་ཡེ་ཤེས་དེ་ལ་འཁོར་འདས་ཐམས་ཅད་མཉམ་པར་གནས་པས་སོ། ། སོར་རྟོག་ཡེ་ཤེས་ནི། གཅེར་བུ་པའི་སྟོན་པ་ལྷ་རྒྱལ་བ་དམ་པ་ཉིད་དེ་དམ་པའི་དེ་ཁོ་ན་ཉིད་རྟོགས་པའི་བདེ་བ་ཡིན་པས་སོ། ། ཡེ་ཤེས་ལྔ་ཆོས་ཀྱི་དབྱིངས་སུ་རོ་གཅིག་པ་དང་ཟག་མེད་ཀྱི་བདེ་བ་རྟོགས་པའི་ཕྱིར་རྣམ་པར་སངས་རྒྱས་པའོ། ། ཞེས་བཤད་པ་ལྟ་བུའོ། ༈ །དེ་ལྟར་རྒྱུ་འབྲས་གཉིས་གནས་པ་བཞི་ཡིན་པའི་ཕྱིར་ཤུགས་ལ་དབང་བཞི་ཡང་ཡིན་ཏེ། བུམ་དབང་ནི་གོང་བུ་སྟེ།
རིགས་དྲུག་གི་ངོ་བོ་འདོད་ཡོན་གྱི་བདེ་བ་ལ་ལོངས་སྤྱོད་པས་སོ། ། གསང་དབང་ནི་ཆུ་སྟེ། ཆུའི་རང་བཞིན་གྱི་བྱང་སེམས་ཀྱིས་དབང་བསྐུར་བའི་ཕྱིར། ཤེར་དབང་ནི་གཟུགས་ཏེ། ཕྱག་རྒྱའི་གཟུགས་ཀྱིས་དབང་སྦྱིན་པའི་ཕྱིར། དབང་བཞི་པ་ནི་གཟུགས་ལས་འདས་པ་སྟེ། གཟུགས་སོགས་སྤྲོས་པའི་མཐའ་དང་བྲལ་བའི་ཕྱིར་རོ། ། ལམ་བཞི་ལ་དེ་བཞིན་དུ་སྦྱར་བ་སླ་ལ། ལམ་རེ་རེ་ལའང་གནས་པ་བཞི་བཞི་དང་ལྡན་པ་ལ་བསྐྱེད་རིམ་ནི་གཞུང་དུ་གསལ་ལ། རང་བྱིན་རླབས་དང་སྦྱར་ན་གནས་པ་བཞི་ནི་འཁོར་ལོ་བཞི་ལ་འབྱུང་བཞིའི་ཐིག་ལེ་གནས་པ་ཡིན་ལ།
ཡང་དེ་དག་གི་ཐིག་ལེ་གཞིར་གནས་དང་བབ་པ་འདྲེས་པ་གོང་བུར་གནས་པ། དེའི་རང་རིག་པ་ཆུར་གནས་པ་བདེ་བ་གཟུགས་སུ་གནས་པ། མི་རྟོག་པ་གཟུགས་ལས་འདས་པར་གནས་པའོ། ། དཀྱིལ་འཁོར་འཁོར་ལོ་ལ་སྦྱར་ན། ཐབས་ཤེས་སྙོམས་པར་ཞུགས་པའི་འདྲེས་པ་ནི་གོང་བུར་གནས་པ། དེའི་རང་རིག་པ་ཆུ། བདེ་བ་གཟུགས། མི་རྟོག་པ་གཟུགས་ལས་འདས་པར་གནས་པའོ། ༈ །རྒྱན་བདུན་ནི། རྒྱུད་ཀྱི་མཚན་དོན་ནམ་མིང་དང་།
སྐྱེ་བོ་འདོད་ཆགས་ཅན་གྱི་དོན་དུ་གསུང་བ་རྒྱུའམ་དགོས་པ་དང་། རྒྱུད་མཛད་པ་པོ་རྡོ་རྗེ་འཆང་དང་། ཆོ་ག་ལེའུ་རིམ་པར་ཕྱེ་བ་དུམ་བུ་དང་བཞིའི་ཚད་དང་། དམན་པ་ཞི་སོགས། འབྲིང་གྲུབ་པ་བརྒྱད། མཆོག་སངས་རྒྱས་འཐོབ་པ་དགོས་པའི་དགོས་པ་སྟེ་ལྔ་ནི་གླེང་བསླང་བའི་རྒྱན་དང་། འཛམ་གླིང་ཉི་མའི་རིགས་སུ་འཁྲུངས་པ་རིགས་རྒྱུད། ཁྱིམ་ནས་ངེས་པར་འབྱུང་བ་གླེང་གཞི། འདུལ་བའི་སྡོམ་པ་བསྟན་པ་ངེས་པར་བསྟེན་བྱའི་གནས་ཀྱི་ཚིག དཀའ་ཐུབ་ཀྱིས་ཆོས་ལ་སྤྱོད་པ་འབྲས་བུ་མངོན་དུ་བྱེད་པའི་རྒྱུ་སྟེ།
ཆགས་བྲལ་སྤྲུལ་སྐུའི་དབང་དུ་བྱས་པ་བཞི་དང་། དཀྱིལ་འཁོར་བ་ཐམས་ཅད་རིགས་ལྔའམ་གཙོ་བོ་གང་བྱས་ཀྱི་རིགས་སུ་སྐྱེས་རྒྱུད། སླར་ཡང་གསང་ཆེན་རིགས་གཅིག་ཏུ་གྱུར་པ་གླེང་གཞི་རིགས་ལྔའི་སྡོམ་པ་གཟུང་བ་ཉིད་ངེས་པར་བསྟེན་བྱའི་གནས་ཀྱི་ཚིག སྒེག་སོགས་འདོད་ཡོན་ལ་སྤྱོད་པ་འབྲས་བུ་མངོན་དུ་བྱེད་པའི་རྒྱུ་སྟེ། ཆགས་ཅན་གྱི་སྐུའི་དབང་དུ་བྱས་པ་སྟེ། རིགས་པ་བཞིའི་རྒྱན་ནོ། ། ཐུན་མོང་གི་དངོས་གྲུབ་འདོད་པའི་སྐལ་དམན་ལ་ཟབ་དོན་སྦས་ཏེ་བསྐྱེད་རིམ་ཙམ་སྟོན་པ་དྲང་དོན། མཆོག་འདོད་སྐལ་བཟང་ལ་རྫོགས་རིམ་སོགས་སྟོན་པ་ངེས་དོན། མཆོག་འདོད་དབང་རྣོན་ལ་ཆོས་ཀྱི་དེ་ཉིད་འོད་གསལ་དང་ཟུང་འཇུག་འཇིག་རྟེན་དང་འགལ་བའི་ཚིག་གིས་སྟོན་པ་དགོངས་བཤད། མཆོག་འདོད་དབང་རྟུལ་ལ་ཆོས་ཀྱི་དེ་ཉིད་གསལ་བར་སྟོན་པ་དགོངས་མིན།
དཀྱིལ་འཁོར་དང་གཏོར་མ་སོགས་དང་ལུས་ངག་གི་སྤྱོད་པ་གསལ་བར་སྟོན་པ་སྒྲ་ཇི་བཞིན་པ། འཇིག་རྟེན་དང་བསྟན་བཅོས་ལ་མ་གྲགས་པའི་བརྡས་གསུངས་པ་སྒྲ་ཇི་བཞིན་མིན་པ་སྟེ་དྲུག་ནི་མཐའ་དྲུག་གིས་བཤད་པའི་རྒྱན་ནོ། ། སྒྲ་ཚད་ཀྱི་སྒོ་ནས་ཡི་གེའི་འབྲུ་མནན་པ་ཙམ་དུ་སྟོན་པ་ཡི་གེའི་བཤད་པ། ཕར་ཕྱིན་དང་ལུང་སྒོ་བསྟུན་གྱི་བཤད་པ་དང་བསྐྱེད་རིམ་ཁོ་ནའི་དོན་ཅན་སྤྱི་དོན་ཅན་སྤྱི་དོན། རྫོགས་རིམ་དང་དེའི་ཡེ་ཤེས་ཀྱི་དོན་ཅན་སྦས་དོན་ཕར་ཕྱིན་ནམ་དངོས་པོའི་མཐར་ཐུག་འོད་གསལ་དང་སྔགས་ཀྱི་མཐར་ཐུག་ཟུང་འཇུག་བཤད་པ་མཐར་ཐུག་གི་དོན་དེ་བཞི་ནི་ཚུལ་བཞིའི་རྒྱན་ནོ། ། ཐོས་པ་མང་ལ་ཐོས་ཚེ་འཛིན་ནས་ཀྱང་མྱུར་དུ་བརྗེད་པར་འགྱུར་བ་ཨུཏྤལ་ལྟ་བུའི་གང་ཟག ཐོས་པ་མང་ཞིང་ཐོས་དོན་མི་བརྗེད་ཀྱང་གཞན་ལ་སྟོན་མི་ནུས་པ་པད་དཀར་ལྟ་བུ། དད་དང་སྙིང་རྗེ་ཤེས་རབ་དང་ལྡན་ཡང་ཐོས་དོན་བརྗེད་སླ་བ་པདྨ་ལྟ་བུ། ཐོས་ཉུང་ང་རྒྱལ་ཆེ་ཞིང་དོན་མེད་མང་དུ་སྨྲ་བ་གཞན་རྗེས་འཛིན་མི་ནུས་པ་ཙནྡན་ལྟ་བུ། ཚུལ་ཁྲིམས་དག་ཅིང་མཁས་ལ་སྒྲིན་པ་ཤེས་རབ་དང་ལྡན་ཞིང་རྒྱུད་གཅིག་པ་ཐོས་ནས་ལེགས་པར་སྟོན་པ་སྐལ་བཟང་སྤྱོད་པས་བརྒྱན་པ་རིན་ཆེན་ལྟ་བུའི་གང་ཟག་དང་ལྔ་ཡོད་པ་ལས་དང་པོ་བཞི་ཚོགས་བཤད་ཀྱི་ཡུལ་དང་།
ཕྱི་མ་སློབ་བཤད་ཀྱི་ཡུལ་ཏེ་དེ་ནི་སྣོད་བརྟགས་པའི་རྒྱན་ནོ། ། སྒྲ་ཇི་བཞིན་པ་དགོངས་མིན་དྲང་དོན་ཡི་གེའི་དོན་སྤྱིའི་དོན་རྣམས་ཚོགས་པ་ལ་བཤད་པ་དང་། སྒྲ་ཇི་བཞིན་མིན་པ་ངེས་དོན་དགོངས་ཏེ་བཤད་པ་སྦས་པ་མཐར་ཐུག་རྣམས་ནི་སློབ་བཤད་དེ་བཤད་ཚུལ་གཉིས་ཀྱི་རྒྱན་ནོ། ། བསྐྱེད་རིམ་ལ་སོགས་པ་ཀུན་རྫོབ་དང་། འོད་གསལ་དང་ཟུང་འཇུག་ནི་དོན་དམ་སྟེ་བདེན་གཉིས་ཀྱི་རྒྱན་དང་བདུན་ནོ། ༈ །རྡོ་རྗེ་སྙིང་འགྲེལ་ལས། དགྱེས་པའི་སོགས་ཏེ། དགྱེས་པའི་རྡོ་རྗེའི་རྒྱུད་ལ་བརྟེན་ནས་བདེ་མཆོག་འཁོར་ལོ་དང་། རྡོ་རྗེ་གདན་བཞིའི་རྒྱུད་ཀྱི་ཚིག་གི་དོན་ལེགས་པར་ཤེས་པར་འགྱུར་ཞིང་། དེ་བཞིན་དུ་བདེ་མཆོག་ཉུང་ངུ་ལེའུ་ང་གཅིག་པའི་ཚིག་གིས་རྡོ་རྗེ་གདན་བཞི་དང་ནི་དགྱེས་པའི་རྡོ་རྗེ་ཤེས་པར་འགྱུར་བའོ། །
ཞེས་པའོ། ། རྒྱུད་འཆད་ཐབས་ཀྱི་མན་ངག་གི་གསལ་བྱེད་མདོར་བསྡུས་བཤད་ཟིན་ནོ། ། ལེགས་གསུངས་མདོ་སྔགས་རྒྱ་མཚོའི་ཟབ་དོན་མེ་ཤེལ་ལས། ། ལེགས་གྲུབ་ཡང་དག་ལུང་རིགས་རྟ་བདུན་གྱིས་དྲངས་ནས། ། ལེགས་འོངས་གྲུབ་བརྒྱའི་མན་ངག་འོད་ཟེར་འབུམ་འཕྲོ་བའི། ། ལེགས་བཤད་རྒྱུད་ཀུན་ལ་འཇུག་ཉིན་མོར་བྱེད་དེ་རྒྱལ། ། གང་དེ་གཞུང་ལུགས་ཀུན་ལ་ལྟ་བའི་མིག ། ལོག་རྟོག་མུན་པ་འཇོམས་པའི་སྣང་བྱེད་མཆོག ། མན་ངག་གཏེར་ཀྱི་སྒོ་འབྱེད་ལྡེའུ་མིག་སྟེ། ། མདོ་རྒྱུད་ཀུནགྱི་གླེགས་བམ་གཅིག་པུ་ཡིན། །
དེ་ལྟའི་གཞུང་བཟང་ལྷ་མིའི་མཆོད་སྡོང་ཆེར། ། འཁྲུལ་མེད་བརྒྱུད་པའི་གསུང་རབ་རྒྱ་མཚོ་ལས། ། ལེགས་བཏུས་གསལ་བྱེད་ནོར་བུའི་ཕྲེང་བ་འདིས། ། མཛེས་པར་བྱས་ཏེ་དཔྱོད་ལྡན་སྤྱི་དཔལ་ཡིན། ༈ །བདེ་ཆེན་ཆོས་སྐུའི་མཁའ་ལས་མ་གཡོས་ཀྱང་། ། སྣ་ཚོགས་གདུལ་བྱའི་མོས་བློའི་ཆུ་གཙང་དུ། ། དཔག་ཡས་གཟུགས་སྐུའི་ཟླ་བརྙན་ཅིག་ཅར་དུ། ། སྤྲོ་མཛད་རྗེ་བཙུན་བླ་མའི་ཞབས་ལ་འདུད། ། རབ་འབྱམས་རྒྱུད་སྡེ་ཀུན་གྱི་སྙིང་པོའི་དོན། ། རྒྱུ་ལམ་འབྲས་བུ་གསུམ་དུ་ལེགས་བསྡུས་པ། །
གསང་ཆེན་རྒྱ་མཚོའི་མཛོད་གཅིག་གང་དེ་ཡི། ། དགོངས་དོན་གསལ་བར་བྱེད་ལ་བདག་ཡིད་སྤྲོ། ། ད་ནི་ཚུལ་དང་པོ་གསུམ་གྱིས་རྒྱུད་དོན་ལེགས་པར་རྟོགས་ནས་ཚུལ་བཞི་པ་ཉམས་སུ་ལེན་པའི་གང་ཟག་གི་རྒྱུད་ལ་ཇི་ལྟར་སྐྱེ་བའི་རིམ་པ་སྟོན་པ་རྒྱུད་ཀྱི་མངོན་པར་རྟོགས་པ་བཤད་པར་བྱའོ། ། འདི་ལའང་རྗེ་ས་སྐྱ་པ་ཆེན་བོ་ཡན་ཆད་ཀྱི་བླ་མ་གོང་མ་རྣམས་ཀྱིས་མཛད་པའི་མངོན་པར་རྟོགས་པ་ཆུང་ངུ་ཞིག་ཀྱང་ཡོད་ལ། ། དེ་མི་གསལ་བ་གསལ་བར་མཛད་པའི་ཕྱིར། རྗེ་ས་ཆེན་གྱིས་རྒྱུད་ཀྱི་ལུང་རྣམས་མངོན་པར་རྟོགས་པའི་རིམ་པ་དོན་མཐུན་པར་ཕྱོགས་གཅིག་ཏུ་བསྡེབས་ཏེ་ཅུང་ཟད་གསལ་བར་མཛད་དོ། ། ཡང་དེ་ཉིད་གསལ་བར་བྱ་བའི་ཕྱིར་དང་། སློབ་དཔོན་རིན་པོ་ཆེ་བསོད་ནམས་རྩེ་མོས་བཀའ་གནང་བ་ལ་བརྟེན་ནས་རྗེ་བཙུན་རིན་པོ་ཆེས་རྒྱུད་གསུམ་ཀའི་མངོན་པར་རྟོགས་པ་ཕྱོགས་གཅིག་ཏུ་བསྡེབས་པ་རིན་པོ་ཆེའི་ལྗོན་ཤིང་འདི་ཉིད་མཛད་དོ། ། འདིའི་ཡང་ལྟ་བ་རིམ་ཅན་གྱི་སྐབས་ཡན་ཆད་ནི་རྗེ་བཙུན་རྩེ་མོས་མཛད་པ་ཡིན་ཏེ། ཁོ་བོས་འབད་དེ་ལེགས་པར་སྦྱར་བ་ཡི། །
མངོན་པར་རྟོགས་པ་རིན་ཆེན་ལྗོན་ཤིང་ལས། ། ཐུན་མོང་ལྟ་བ་རིམ་པ་ཅན་གྱི་སྐབས། ། འདི་ནི་བླ་མ་དམ་པས་གསལ་བར་མཛད། ། ཅེས་གསུངས་པས་སོ། ། ཡང་འདི་ཉིད་ལ་ས་བཅད་དཀྱུས་སུ་བཅུག་ཅིང་ཞུ་དག་ལེགས་པར་མཛད་པ་པོ་ནི་ཆོས་རྗེ་ས་སྐྱ་པཎྜི་ཏ་ཆེན་པོ་ཡིན་ཞིང་། མཇུག་ཏུ་ཡང་། ཐུབ་པའི་དགོངས་པ་མེ་ཏོག་གི ། ཕྲེང་བ་བླ་མའི་གསུང་ཟེར་གྱིས། ། ཕྱེ་འདི་འགྲོ་བའི་སྤྱི་གཙུག་ན། ། ཟླ་ཟེར་བཞིན་དུ་མཛེས་པར་ཤོག །
ཅེས་གསུངས་ཡོད་པ་འདི་ཉིད་ཀྱི་སྟེང་དུ་བླ་མ་ཕྱི་མ་རྣམས་ཀྱིས་འཆད་ཉན་གཙོ་བོར་མཛད་པ་ཡིན་ནོ། ། དེས་ན་འདིའི་གསལ་བྱེད་འབྲི་བ་ལ་ས་བཅད་ཀྱིས་ཁོག་ཕུབ་ཅིང་། གཞུང་ཚིག་ཕལ་ཆེར་ཡང་བསྐྱར་དུ་བྲིས་པ་ལ་དགོས་དོན་ཆུང་ཞིང་། ཡི་གེ་ཡང་མང་བར་འགྱུར་བས་བཞག་སྟེ། དཀའ་བའི་གནས་རྣམས་དང་། ལུང་དོན་གོ་དཀའ་བ་རྣམས་ཐད་སོ་ཐད་སོར་བཤད་པར་བྱའོ། ། དེ་ཡང་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་མཛད་པའི་ལེགས་བཤད་གོང་མའི་དགོངས་རྒྱན་དུ་གསལ་པོར་བཤད་པ་ཕལ་ཆེར་དེར་རྟོགས་པར་བྱ་ཞིང་། དེ་ཉིད་དུ་མི་གསལ་བ་དང་། ཤིན་ཏུ་མཁོ་ཆེ་བ་དག་འདིར་བཤད་དེ། དེའང་ཐོག་མར་རྒྱུའི་རྒྱུད་ཀྱི་སྐབས་སུ་སེམས་ཅན་ཐམས་ཅད་སངས་རྒྱས་ཀྱི་སྙིང་པོ་ཅན་དུ་བསྟན་པ་ནི་རྩ་རྒྱུད་ཕྱི་མའི་བཞི་པ་ལས་རང་དང་སོགས་ཏེ།
སེམས་ཅན་རང་དང་རང་གི་རྣམ་པར་རྟོག་པའི་ཆོས་ཉིད་ཐམས་ཅད་ཀྱང་ཡེ་ཤེས་ཡིན་པའི་རྒྱུ་མཚན་ཉིད་ལས། སངས་རྒྱས་མ་ཡིན་སེམས་ཅན་ནི། ། གཅིག་ཀྱང་ཡོད་པ་མ་ཡིན་ཏེ། ། དམྱལ་བ་ཡི་དྭགས་བྱོལ་སོང་དང་། ། ལྷ་དང་ལྷ་མིན་མི་རྣམས་ཏེ། ། རིགས་དྲུག་དང་། བྱེ་བྲག་ཏུ་སེམས་ཅན་དམན་པ་ལ་ཡེ་ཤེས་ཆུང་བ་དང་། ཆེན་པོ་ལ་ཡེ་ཤེས་ཆེའོ་སྙམ་པའི་ལོག་རྟོག་བཟློག་པའི་ཕྱིར། བཤང་བའི་སྲིན་བུ་ལ་སོགས་དང་། ། ལྷ་དང་ལྷ་མ་ཡིན་གྱིས་ཀྱང་། །
ཞེས་གསུངས་ཏེ། མདོར་ན་སེམས་ཅན་ཐམས་ཅད་ཆོས་ཉིད་གཅིག་སྟེ་སེམས་རང་བཞིན་གྱིས་སངས་རྒྱས་ཡིན་ཡང་། གཉུག་མ་བདེ་བའི་ཡེ་ཤེས་དག་པ་ཉིད་གང་གི་ཕྱིར་མི་ཤེས་པ་དེའི་ཕྱིར་འཁོར་བར་འཁྱམས་ལ། སེམས་རྟོགས་ན་སངས་རྒྱས་ཡིན་པའི་ཕྱིར་ཐམས་ཅད་རྟག་ཏུ་རང་བཞིན་གྱིས་བདེ་བའི་ཡེ་ཤེས་ཅན་ནམ་སངས་རྒྱས་ཀྱི་སྙིང་པོ་ཅན་ཡིན་ཏེ། འདའ་ཀ་ཡེ་ཤེས་ལས། སེམས་རྟོགས་ན་ཡེ་ཤེས་ཡིན་པའི་ཕྱིར། སངས་རྒྱས་གཞན་དུ་མི་བཙལ་བའི་འདུ་ཤེས་རབ་ཏུ་བསྒོམ་པར་བྱའོ། ། ཞེས་གསུངས་པའི་ཕྱིར། དེས་ན་སེམས་ལས་ལོགས་སུ་འཇིག་རྟེན་ཁམས་ནི་གང་དུ་བཙལ་ཡང་། སངས་རྒྱས་གཞན་དུ་རྙེད་པར་མི་འགྱུར་རོ། །
ཅིའི་ཕྱིར་ཞེ་ན་སེམས་ཉིད་ནི་རྫོགས་པའི་སངས་རྒྱས་ཏེ། སངས་རྒྱས་གཞན་དུ་བསྟན་པ་མེད་དེ། གུར་ལས། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། ཅེས་གསུངས་སོ། ། འདིར་རྒྱུ་རྒྱུད་ཀྱི་མཐར་ཅུང་ཟད་དཔྱད་ན། བླ་མ་གོང་མ་རྣམས་ཀྱིས་ཀུན་གཞི་དང་བདེ་གཤེགས་སྙིང་པོ་གཉིས་རེས་ངོ་བོ་གཅིག་པ་ལྟར་གསུང་། རེས་ཐབས་ཤེས་ཀྱི་ལྡོག་ཆ་སོ་སོར་ཕྱེས་ནས་ཐ་དད་པར་གསུངས་པ་ཡང་ཡོད་པས། དེ་གཉིས་ཀྱི་ཁྱད་པར་འདི་ལྟར་ཤེས་པར་བྱ་སྟེ།
གནས་ལུགས་དཔྱོད་པའི་ཤེས་རབ་ཀྱིས་དངོས་པོའི་གནས་ལུགས་གཏན་ལ་འབེབས་པའི་ཚེ་རིགས་པས་དཔྱད་བཟོད་གང་ཡང་ཁས་མི་ལེན་པར་ཆོས་ཉིད་གསལ་སྟོང་ཟུང་འཇུག་སྤྲོས་པའི་མཐའ་ཐམས་ཅད་དང་བྲལ་བར་གཏན་ལ་ཕབ་པ་ནི་ལྟ་བ་ཡིན་ཞིང་། ལྟ་བ་དེའི་ངང་ལས་མ་གཡོས་པར། ཐབས་མཁས་ཀྱི་ཁྱད་པར་མང་པོ་ཞིག་ཉམས་སུ་ལེན་པ་སྒོམ་པ་དང་། དེ་ལྟ་བུའི་ལྟ་སྒོམ་གྱི་ཉམས་ལེན་དེ་རྗེས་ཐོབ་ཏུ་རྐྱེན་དང་བསྲེས་ནས་གོམས་པར་བྱེད་པ་ལ་སྤྱོད་པའི་ཐ་སྙད་འདོགས་པ་ཡིན་ནོ། ། དེ་ནས་ཀུན་མཁྱེན་ཆེན་པོས། འདིར་ནི་བྱམས་མགོན་ཀླུ་སྒྲུབ་ཀྱིས། ། གསལ་བ་རྒྱུན་ཆགས་མ་འགགས་པ། ། མཐའ་བཞིའི་སྤྲོས་པས་སྟོང་པ་ཡི། ། ཟུང་འཇུག་འདུས་མ་བྱས་ལ་བཞེད། ། ཅེས་དང་།
ཆོས་དབྱིངས་དྲི་བཅས་དེ་བཞིན་ཉིད། ། འོད་གསལ་བདེ་གཤེགས་སྙིང་པོ་དང་། ། སེམས་ཀྱི་རང་བཞིན་དག་པ་སོགས། ། མཚན་གྱི་རྣམ་གྲངས་དུ་མས་བསྟན། ། ལང་གཤེགས་སྟུག་པོ་བཀོད་པ་དང་། ། རྣལ་འབྱོར་དབང་ཕྱུག་མན་ངག་དང་། ། དཔལ་ལྡན་ཟླ་བའི་ཞབས་སོགས་ཀྱིས། ། ཀུན་གཞིའི་སྒྲ་ཡང་འདི་ལ་བཞེད། ། ཟབ་མོའི་རྒྱུད་དུ་འཇམ་དཔལ་དང་། ། ཡེ་ཤེས་ཆེན་པོ་ལྷན་སྐྱེས་དང་། །
རྡོ་རྗེ་རྡོ་རྗེ་སེམས་དཔའ་དཔལ། ། ཀུན་བཟང་ལ་སོགས་བགྲང་ཡས་གསུངས། ། ཞེས་པ་ནི་གནས་ལུགས་གཏན་ལ་འབེབས་པའི་ལྟ་བའི་དབང་དུ་བྱས་ནས་གསུངས་པ་ཡིན་ལ། རྣལ་འབྱོར་དབང་ཕྱུག་གི་གསུང་ངག་སྙན་བརྒྱུད་རྗེ་བཙུན་ཆེན་པོས་ཡི་གེར་བཀོད་པ་ཀུན་གཞིའི་ཡིག་ཆུང་ལས། སེམས་མྱོང་རིག་བྱེ་བྲག་ཏུ་མ་ཕྱེ་བ། རིས་སམ་ཕྱོགས་སུ་མ་ཆད་པ། ཐབས་རིག་པ་གསལ་ལ་མ་འགག་པ། ངོ་བོ་སྟོང་པ་ཉིད་ལ་ཀུན་གཞི་ཞེས་བྱའོ། ། ཞེས་དང་། འཁོར་འདས་དབྱེར་མེད་ཀྱི་འགྲེལ་པར་སེམས་ཉིད་འཁོར་བ་དང་མྱ་ངན་ལས་འདས་པ་གཉིས་ཀའི་རྒྱུར་གྱུར་པས་རིས་སམ་ཕྱོགས་སུ་མ་ལྷུང་བར།
གནས་སྐབས་ཀྱིས་དུ་མར་སྣང་བ་ཙམ་ཡིན་ནོ། ། ཞེས་དང་། དེའི་དགོངས་འགྲེལ་ཐམས་ཅད་མཁྱེན་པ་དཀོན་མཆོག་ལྷུན་གྲུབ་དང་། འཇམ་མགོན་མཁྱེན་བརྩེའི་ཁྲིད་ཡིག་སོགས་ལས་རྒྱུད་གསུམ་ཉམས་ལེན་གྱི་སྐབས་སུ་ཕྱོགས་རིས་སུ་མ་ཆད་པའི་གསལ་ཆ་ཙམ་ལ་ཀུན་གཞིར་གསུངས་པ་ནི། ཐབས་སྒོམ་པ་ཉམས་ལེན་གཙོ་བོར་མཛད་ནས་གསུངས་པ་ཡིན་ནོ། ། དེ་གཉིས་འགལ་བ་ནི་མ་ཡིན་ཏེ། ཐབས་གསལ་ཆ་སྤྲོས་བཅས་བསྒོམ་པའི་ཉམས་ལེན་ཐམས་ཅད་ལྟ་བ་སྤྲོས་བྲལ་གྱི་ངང་ལས་མ་གཡོས་པ་ཞིག་དགོས་པའི་ཕྱིར་རོ། ། དེ་ལས་གཞན་དུ་ཀུན་གཞི་རྒྱུ་རྒྱུད་ཀྱི་མཐར་ཐུག་གི་དགོངས་པ་རང་སེམས་གསལ་སྟོང་ཟུང་འཇུག་སྤྲོས་བྲལ་དུ་གནས་པའི་གོ་ཡུལ་གྱིས། ཐབས་རྒྱུད་གསུམ་གྱི་དབྱེ་བསྡུ་དང་ཉམས་ལེན་ཐམས་ཅད་སུན་ཕྱུང་ན། གོང་མའི་གསུང་རབ་ཀྱི་དགོངས་དོན་འཁྲུགས་པར་འགྱུར་ཞིང་ཟབ་ལམ་གྱི་གནད་ཐམས་ཅད་འཕྱུགས་པར་འགྱུར་ཏེ།
དཔེར་ན་དབུ་མ་རིགས་ཚོགས་ཀྱི་ལུང་རིགས་ལ་བརྟེན་ནས། ཤེར་ཕྱིན་གྱི་སྒོམ་པའི་ཉམས་ལེན་མི་རྟག་པའི་རྣམ་པ་སོགས་དང་། བདག་གཞན་བརྗེ་བ་སོགས་ཐབས་ཀྱི་ཁྱད་པར་ཐམས་ཅད་འགོག་ན་ཕར་ཕྱིན་གྱི་གཞུང་དང་ལམ་ཐམས་ཅད་འཁྲུགས་པར་འགྱུར་བ་བཞིན་ནོ། ། གཞན་ཡང་མན་ངག་འདིའི་ལུགས་ཀྱི་ཀུན་གཞི་གཏན་ལ་འབེབས་པ་ལ་གནས་ཚུལ་གྱི་དབང་དུ་བྱས་པ་དང་། སྣང་ཚུལ་གྱི་དབང་དུ་བྱས་པ་གཉིས་རེ་རྗེ་བཙུན་གོང་མ་དང་དེའི་བརྒྱུད་འཛིན་གྱི་ཁྲིད་གཞུང་རྣམས་ལས་འབྱུང་བས་ཕྱོགས་གཅིག་ལ་ཨ་འཐས་པར་མི་བྱའོ། ། དེས་ན་ལྟ་བ་སྤྲོས་བྲལ་དུ་གཏན་ལ་ཕབ་པའི་ཤེས་རབ་ཀྱིས་ཐབས་ཉམས་ལེན་གྱི་ཆ་མི་འགོག་ཅིང་། ཉམས་ལེན་ཐབས་མཁས་ཀྱི་བྱེ་བྲག་བསམ་གྱིས་མི་ཁྱབ་པའི་སྤྲོས་པས་ཤེས་རབ་ལྟ་བ་མི་འཆིང་བར་ཐབས་ཤེས་ཟུང་འཇུག་ཏུ་ཉམས་སུ་ལེན་པ་འདི་ནི་རྗེ་བཙུན་གོང་མ་འཁྲུལ་པའི་དྲི་མ་ཟད་པ་དག་གི་གསུང་རབ་ཀྱི་དགོངས་དོན་དཔྱིས་ཕྱིན་པ་ཡིན་ནོ། ། དེས་ན་སྐབས་འདིར་རྒྱུ་རྒྱུད་ཐབས་རྒྱུད་འབྲས་རྒྱུད་གསུམ་དུ་ཉམས་ལེན་ཐམས་ཅད་བསྡུས་ནས་གཏན་ལ་ཕབ་པ་འདི་ཐབས་ཀུན་རྫོབ་གཙོ་བོར་བྱས་ནས་གསུངས་པ་ཡིན་གྱི་དོན་དམ་པར་དེ་གསུམ་ལ་དབྱེ་བ་མེད་པའི་ཕྱིར་རོ། ། དེ་སྐད་དུ་འཇམ་མགོན་བདག་ཉིད་ཆེན་པོའི་ཞལ་སྔ་ནས། དེ་ཕྱིར་དམ་པའི་དོན་དུ་ན། །
ཆོས་རྣམས་ཐམས་ཅད་སྤྲོས་བྲལ་ཡིན། ། དེ་ལ་ཆོ་ག་གང་ཡང་མེད། ། སང་རྒྱས་ཉིད་ཀྱང་ཡོད་མིན་ན། ། ཆོ་ག་གཞན་ལྟ་སྨོས་ཅི་དགོས། ། རྒྱུ་དང་ལམ་དང་འབྲས་བུ་ཡི། ། དབྱེ་བ་ཐམས་ཅད་ཀུན་རྫོབ་ཡིན། ། སོ་སོར་ཐར་དང་བྱང་ཆུབ་སེམས། ། དབང་བསྐུར་ལ་སོགས་ཆོ་ག་དང་། ། སྒོམ་པའི་དམིགས་པ་ཇི་སྙེད་དང་། ། རྟེན་འབྲེལ་ཟབ་མོ་ཐམས་ཅད་དང་། །
ས་དང་ལམ་གྱི་དབྱེ་བ་དང་། ། རྫོགས་པའི་སངས་རྒྱས་ཐོབ་པ་ཡང་། ། ཀུན་རྫོབ་ཡིན་གྱི་དོན་དམ་མིན། ། ཞེས་གསུངས་པའི་ཕྱིར་རོ། ། ཁྱད་པར་དུ་གསུང་ངག་རིན་པོ་ཆེ་ཉམས་སུ་ལེན་པའི་སྐབས་སུ་རིས་སམ་ཕྱོགས་སུ་མ་ཆད་པའི་ཀུན་གཞིའི་གསལ་ཆ་འདི་ཉིད་ཀྱི་སྟེང་དུ་རྒྱུ་ལམ་འབྲས་བུ་ཐམས་ཅད་ངོ་སྤྲད་ནས་འཁོར་འདས་བསྲེ་བའི་གནད་ཆེས་ཟབ་པ་ལ་བརྟེན་ནས་ཚེ་གཅིག་ལ་སངས་རྒྱས་རྡོ་རྗེ་འཆང་གི་གོ་འཕང་མངོན་དུ་བྱེད་པའི་མན་ངག་མཁའ་འགྲོའི་ཞལ་རླངས་མ་ཡལ་བ་རྣམས་ནི་སྙན་བརྒྱུད་འཛིན་པའི་བླ་མའི་དྲུང་དུ་གཞུང་རིན་ཆེན་སྣང་བ་རྩ་འགྲེལ་གྱི་སྟེང་དུ་ཤེས་པར་བྱ་བ་ལས་འདིར་སྤྲོ་བར་བྱ་བ་མ་ཡིན་ནོ། ༈ །རྒྱུ་གང་གིས་འཁོར་བ་ནི་རྟེན་འབྲེལ་བཅུ་གཉིས་ཀྱིས་ཏེ། རྩ་རྒྱུད་ལས། བྱིས་པ་སོགས་ཏེ། བྱིས་པ་རྣམས་མི་ཤེས་པ་སྟེ་མ་རིག་པ་སོགས་ཉོན་མོངས་པ་གསུམ་གྱིས་བསྒྲིབས་པས། འདི་ཡིས་འགྲོ་བའི་རང་བཞིན་སངས་རྒྱས་ཡིན་པར་མི་ཤེས་པར་ལས་ཀྱི་ཀུན་ནས་ཉོན་མོངས་པ་གཉིས་དང་།
སྐྱེ་བའི་ཀུན་ནས་ཉོན་མོངས་པ་བདུན་འབྱུང་སྟེ། ཡན་ལག་བཅུ་གཉིས་ཀྱིས་འགྲོ་བ་དྲུག་གི་སྲིད་པའི་མཐར་སྐྱེ་བས་གང་ཞིག་རྨོངས་པ་ཁོར་མོ་ཡུག་ཏུ་འཁོར་བར་འགྱུར། ཞེས་པ་སྟེ། སོ་སོར་བཤད་ན་སློབ་དཔོན་ཀླུ་སྒྲུབ་ཀྱིས། དང་པོ་བརྒྱད་པ་དགུ་ཉོན་མོངས། ། གཉིས་པ་བཅུ་པ་ལས་ཡིན་ཏེ། ། ལྷག་མ་བདུན་ནི་སྡུག་བསྔལ་ཡིན། ། བཅུ་གཉིས་ཆོས་ནི་གསུམ་དུ་འདུས། ། གསུམ་པོ་དག་ལས་གཉིས་འབྱུང་སྟེ། ། གཉིས་ལས་བདུན་འབྱུང་བདུན་ལས་ཀྱང་། །
གསུམ་འབྱུང་སྲིད་པའི་འཁོར་ལོ་ནི། ། དེ་ཉིད་ཡང་ནས་ཡང་དུ་འཁོར། ། ཞེས་པ་ལྟར་རོ། ༈ །རྐྱེན་གང་གིས་ཇི་སྲིད་ཅིག་ཏུ་འཁོར་བ་ནི། སཾ་བུ་ཊ་ལས། ཇི་སྲིད་སོགས་ཏེ། ཇི་སྲིད་ལུས་ཕུང་པོ་ལྔ་ལ་ངར་འཛིན་པའི་ཚུལ་གྱིས་རྣམ་པར་གནས་པ་དེ་སྲིད་དུ་ཚུལ་མིན་ཡིད་བྱེད་སྐྱེ་ལ་དེ་ལས་ཉོན་མོངས་པ་དང་ལས་ཀྱི་ཀུན་ཉོན་འབྱུང་བས་ལས་དང་ལས་མིན་འབྱུང་བར་འགྱུར་ལ་ལས་དགེ་བ་དང་མི་དགེ་བའི་ལས་ཅུང་ཟད་ཚུན་བྱས་པའི་ལས་ཀྱིས་ནི་འབྲས་བུ་སྐྱེ་བའི་ཀུན་ཉོན་ཐམས་ཅད་བསྐྱེད་པར་བྱེད་དོ། ། ཞེས་སོ། ༈ །སེམས་སྦྱང་ན་གྲོལ་ཚུལ། གུར་ལེའུ་དང་པོ་ལས།
སེམས་ཀྱི་སོགས་ཏེ། སེམས་ཀྱི་རྡོ་རྗེ་སྟེ་སྟོང་ཉིད་ལས་བྱུང་བའི། རིགས་དྲུག་གི་སེམས་ཅན་མཚན་ཉིད་སྣ་ཚོགས་རང་བཞིན་ཅན། སེམས་ནི་རང་བཞིན་གྱིས་དག་པ་ཡིན་ཀྱང་རང་གི་བདག་དང་བདག་གི་འཛིན་པའི་རྣམ་རྟོག་གིས་སྐྱེ་བོ་དྲི་མས་ནག་པོར་བྱས་པ། དེ་ཕྱིར་ཀུན་ཏུ་རབ་འབད་པས། སེམས་ཀྱི་རྡོ་རྗེ་དེ་ཡི་གློ་བུར་གྱི་དྲི་མ་སྦྱང་བར་བྱའོ། ། དེ་སྦྱངས་པས་སེམས་དག་པ་ནི་ཟག་མེད་ཀྱི་བདེ་བ་ཡིན་པས། ཉོན་མོངས་དུག་ནི་ཐམས་ཅད་ཟག་མེད་ཀྱི་ཡེ་ཤེས་ཀྱིས་འཇོམས་ཤིང་འཕྲོག་གོ ། ཅེས་པ་སྟེ། དྲི་མ་སྦྱང་དུ་རུང་བ་གསེར་གཡའ་དང་བཅས་པ་སྦྱང་དུ་རུང་བ་བཞིན།
ལམ་གྱིས་སྦྱང་བའི་ཚུལ་ནི། ཆུ་རྙོག་མ་དང་བཅས་པ་ལ་ནོར་བུ་ཆུ་འདིང་བཞག་ན་སྐད་ཅིག་གིས་དྭངས་བ་བཞིན་དུ་ལམ་གྱིས་སྦྱང་དུ་རུང་བ་ཡིན་ནོ། ། སྦྱངས་ནས་ཉོན་མོངས་པ་བསྒྱུར་དུ་མེད་དེ་སྤྲིན་དྭངས་ནས་ནམ་མཁའི་ཆོས་ཉིད་དུ་གྱུར་པ་བཞིན་ཉོན་མོངས་པ་ཉིད་ཡེ་ཤེས་ཀྱི་ཆོས་ཉིད་དུ་འགྱུར་བ་ཡིན་ཏེ། དབུས་མཐའ་ལས། ཆུ་ཁམས་གསེར་དང་ནམ་མཁའ་བཞིན། ། དག་པ་བཞིན་དུ་དག་པར་གནས། ། ཞེས་པ་ལྟར་རོ། ༈ །སྤང་བྱ་ལ་ལྟོས་པ་ནི། ཐེག་པ་གཞན་གྱིས་སྤང་བྱར་བྱེད་པའི་ཉོན་མོངས་པ་རྣམས་གསང་སྔགས་ཀྱི་ཐེག་པར་ཐབས་ཀྱིས་ཟིན་ན་གྲོལ་རྐྱེན་དུ་གསུངས་པས་སྦྱང་གཞི་ཉོན་མོངས་པ་གང་ཤས་ཆེ་བ་དང་འབྲེལ་བ་དེའི་སྦྱོང་བྱེད་ཀྱི་ལྷ་བསྒྲུབས་ན་མྱུར་དུ་འགྲུབ་སྟེ། རྩ་རྒྱུད་ལས།
གང་དང་གང་གིས་འཇིག་རྟེན་འཆིང་འགྱུར་བ། ། དེ་དང་དེས་ནི་འཆིང་བ་ལས་གྲོལ་ཏེ། ། དེ་ཉིད་མི་ཤེས་འཇིག་རྟེན་མི་གྲོལ་ཞིང་། ། དེ་ཉིད་རྣམ་སྤངས་དངོས་གྲུབ་རྙེད་མི་འགྱུར། ། ཞེས་དང་། རྡོ་རྗེ་མཁའ་འགྲོ་ལས། གང་གིས་བླུན་པོ་འཆིང་འགྱུར་བ། ། དེ་འདིར་མཁས་རྣམས་རྣམ་པར་གྲོལ། ། ཞེས་གསུངས་སོ། ༈ །རྐྱེན་ལ་ལྟོས་པ་ནི།
རྒྱུའི་རྒྱུད་ལ་དགོས་པའི་ཆོས་སུ་འཆད་པ་མ་ཡིན་གྱི། ཉན་ཐོས་ཀྱི་ལམ་ལ་འཇུག་པའི་གེགས་སུ་གྱུར་པ་རྣམས་ཀྱིས་ཀྱང་གསང་སྔགས་ཀྱི་ཐབས་དང་འཕྲད་ན་ལམ་ལ་མི་སྒྲིབ་པར་གྲོལ་བར་འགྱུར་ཏེ། རྩ་རྒྱུད་ལས། མཚམས་མེད་ལྔ་ནི་བྱེད་པ་དང་། ། སྲོག་ཆགས་གསོད་ལ་དགའ་བ་དང་། ། དེས་མཚོན་ནས་མི་དགེ་བ་བཅུ་བྱེད་པ་དང་། གཞན་ཡང་སྐྱེ་བ་དམན་པ་བུད་མེད་གང་དང་། རྨོངས་པ་ཤེས་རབ་ཆུང་བ་དང་མ་རུང་བའི་ལས་ཉེ་བའི་མཚམས་མེད་ལྔ་བྱེད་པ་དང་། གཟུགས་ངན་ཡན་ལག་མ་ཚང་བ། ། དེ་རྣམས་ཀྱིས་ཀྱང་འགྲུབ་པར་འགྱུར། །
ཞེས་རྒྱུའི་གནས་སྐབས་ཀྱི་ཆོས་འགའ་ཞིག་དམིགས་སུ་བཀར་ནས་བཤད་པའོ། ། མདོར་ན་རྒྱུ་ལ་ལྟོས་པའི་གང་ཟག་ནི་སེམས་ཅན་ཐམས་ཅད་ལ་སངས་རྒྱས་ཀྱི་རྒྱུ་ཡོད་པས་སེམས་ཅན་ཐམས་ཅད་དོ། ། རིགས་ལ་ལྟོས་པ་ནི་བྱེ་བྲག་ཏུ་ལམ་འགྲུབ་ཉེ་བ་ལ་དགོངས་པ་ཡིན་ཅིང་། སྤངས་བྱ་ལ་ལྟོས་པའང་དེ་བཞིན་ཏེ། ཉོན་མོངས་དང་རྗེས་སུ་འཚམས་པའོ། ། དེ་ལྟར་གསུམ་པོ་དེ་ནི་རྒྱུན་དུ་གནས་པའོ། ། རྐྱེན་ལ་ལྟོས་པ་ནི་དེ་རྣམས་ཀྱི་གནས་སྐབས་ཀྱི་ཆོས་སོ། ། དེ་ལྟར་རྒྱུ་ལ་གནས་པ་དེ་ལ་གཉིས་ལས། དང་པོ་རྒྱུད་སྦྱང་བ་མ་བྱས་པ་འགྲུབ་ཏུ་རུང་བ་སྟེ། མཚམས་མེད་ལྔ་ནི་སོགས་ཀྱིས་ཀྱང་འགྲུབ་པར་བཤད་པ་ལྟ་བུའོ། །
གཉིས་པ་རྒྱུད་སྦྱང་བ་བྱས་པ་ལའང་ཕ་རོལ་ཏུ་ཕྱིན་པའི་ཐེག་པས་རྒྱུད་སྦྱང་བ་བྱས་པ་ལམ་ལ་འཇུག་ཏུ་རུང་བ་དང་། གསང་སྔགས་ཀྱིས་རྒྱུད་སྦྱང་བ་བྱས་པ་ལམ་ལ་ཞུགས་པ་ཞེས་གཉིས་སུ་གསུངས་ཏེ། སཾ་བུ་ཊ་ལས། སྐྱབས་སུ་འགྲོ་བའི་རིམ་པ་ཡིས། ། ཤིན་ཏུ་ལེགས་པར་སྦྱངས་ནས་ནི། ། སྔགས་དང་རྒྱུད་ཀྱི་རིམ་པ་ཡིས། ། གསང་བའི་དེ་ཁོ་ན་ཉིད་བརྗོད། ། ཞེས་གསུངས་སོ། ། རྒྱུའི་རྒྱུད་ཀྱི་གསལ་བྱེད་དོ། ། ཐབས་རྒྱུད་ཀྱི་སྐལ་བ་དང་ལྡན་པ་འདི་ཉིད་ལ་ཅིག་ཅར་འཇུག་པ་སཾ་བུ་ཊ་ལས།
ཐོག་མར་དཀྱིལ་འཁོར་སོགས་ཀྱི་དོན་ནི། རྡོ་རྗེ་ཐེག་པར་འཇུག་པ་ལ། དང་པོ་ཉིད་དུ་རང་གི་རྒྱུད་སྨིན་པར་བྱེད་པ་ལམ་གྱི་སྣོད་རུང་ཞིག་དགོས་པས་ན་ཐོག་མར། གང་དུ་སྨིན་པར་བྱ་ན་གདན་གསུམ་ཚང་བའི་དཀྱིལ་འཁོར་ཆེན་པོ་ཡིན་ནོ། ། དེའང་རིགས་བསམ་གྱིས་མི་ཁྱབ་པ་ལས་སྙིང་ག་ཡི་ནི་དཀྱིལ་འཁོར་ཏེ་ཐུགས་ཀྱི་རིགས་ནི་བླ་ན་མེད་པའི་རྒྱུད་ལས་མཆོག་ཏུ་བསྔགས་ཏེ། སེམས་དབང་དུ་གྱུར་ན་ལུས་དང་ངག་ཞོར་ལ་འགྲུབ་པའི་ཕྱིར་རོ། ། དེ་ལྟ་བུའི་དཀྱིལ་འཁོར་དུ་ཕྱི་འཇུག་ནང་འཇུག་གིས་དཀྱིལ་འཁོར་དུ་ཞུགས་ནས་རང་གི་དབང་སོགས་ཏེ་དམ་ཚིག་དང་སྡོམ་པ་བཟུང་བ་རྒྱས་པར་བྱས་པ་ཡིས། རྡོ་རྗེ་སློབ་དཔོན་འགྲུབ་པར་འགྱུར། ། ཞེས་པའོ། ༈ །སྐྱབས་འགྲོའི་ཕན་ཡོན་སྐབས་བསྲུང་བ་ཆེན་པོར་འགྱུར་བ་ནི།
མདོ་སྡེ་རྒྱན་ལས། སྣ་ཚོགས་འཇིགས་འགྱུར་འཇིག་ཚོགས་ཀུན་དང་ཐེག་པ་དང་། ། ངན་སོང་རྣམ་མང་སྡུག་བསྔལ་ཐབས་མིན་སོང་བ་རྣམས། ། སྐྱེ་དང་འཆི་བ་ཉོན་མོངས་ལས་རྣམས་ཀུན་ལས་བསྲུང་། ། ཞེས་པ་ལྟ་བུའོ། ། ལོག་པར་མོས་པའི་ལས་ཀྱི་སྒྲིབ་པ་སྲབ་པར་འགྱུར་བ་ནི། ། ཁྱད་པར་འཕགས་བསྟོད་ལས། ཁྱབ་འཇུག་དབང་ཕྱུག་ལ་སོགས་པ། ། དེ་ལ་སྐྱེ་བོ་དགའ་དད་པས། ། དེ་ཡི་ཡོན་ཏན་གང་བསྒྲགས་པ། །
ཁྱོད་ཀྱི་བསྟན་ལ་དེ་དག་སྐྱོན། ། ཞེས་གསུངས་པ་ལྟར། ཕྱི་རོལ་པའི་སྟོན་པ་དང་། དེའི་བསྟན་པ་ཕྱིན་ཅི་ལོག་པ་ལ་རྒྱབ་ཀྱིས་ཕྱོགས་པས་ལོག་པར་མོས་པའི་ལས་སྒྲིབ་མི་གསོག་ཅིང་། མཆོག་གསུམ་ལ་སྐྱབས་སུ་སོང་བས་སྔར་བསགས་པའི་ལས་སྒྲིབ་སྲབ་པར་འགྱུར་རོ། ། དམ་པ་དམ་པ་ཞེས་བྱ་བའི་གྲངས་སུ་འགྲོ་བ་ནི། ཡོན་ཏན་མཆོག་དང་ལྡན་པ་ཡི། ། དམ་པ་རྣམས་ལ་བརྟེན་པ་དེ། ། དམ་པའི་རྗེས་སུ་སློབ་པའི་ཕྱིར། ། དམ་པ་ཞེས་བྱའི་གྲངས་སུ་འགྲོ། །
ཞེས་པ་ལྟར་རོ། ། ལྷས་བསྲུང་བ་ནི་ཤེས་པར་ཟད་དོ། ༈ །རྒྱུད་བླར། སྤང་ཕྱིར་སོགས་ཀྱི་དོན། ཆོས་ལ་ལུང་རྟོགས་གཉིས་ལས་ལུང་ནི་དོན་རྟོགས་པ་ན་ཆུ་བརྒལ་ཟིན་པའི་གཟིངས་ལྟར་སྤང་བའི་ཕྱིར་དང་། རྟོགས་པའི་ཆོས་ལ་ལམ་བདེན་ནི་རྟོགས་པ་གོང་འཕེལ་དུ་འགྲོ་བས་བསླུ་བའི་ཆོས་ཅན་ཡིན་པའི་ཕྱིར་དང་། འགོག་པའི་ཆོས་ནི་སྡུག་ཀུན་མེད་པ་ཙམ་ལས་མཐར་ཐུག་གི་ཡོན་ཏན་མེད་པའི་ཕྱིར་དང་ཞེས་ཉན་རང་བྱང་སེམས་གསུམ་གྱི་རྒྱུད་ཀྱི་འགོག་པ་ལ་གོ་དགོས་ཀྱི་ཉན་རང་ལྷག་མེད་ཀྱི་མྱང་འདས་མར་མེ་ཤི་བ་ལྟར་མེད་ཕྱིར་ཞེས་པའི་དོན་ནི་མ་ཡིན་ནོ། ། དགེ་འདུན་ནི་གསུམ་ཀ་ལ་བསམ་གྱིས་མི་ཁྱབ་པའི་འཆི་འཕོ་བ་ཡོད་པས་འཇིགས་པ་དང་བཅས་པའི་ཕྱིར། ཆོས་རྣམ་པ་གཉིས་དང་དགེ་འདུན་ནི། སོགས་གོ་སླའོ།
༈ །དེ་རྗེས་བསླབ་པའི་གནས་བཅུ་ཉིད་ཅེས་པས་སོ་ཐར་བསྟན་ཅིང་རིགས་བདུན་ཀའི་བསླབ་བྱ་ཐམས་ཅད་བསླབ་པའི་གནས་བཅུར་འདུས་ཏེ། སོ་ཐར་སྡོམ་པའི་ངོ་བོ་གཞན་གནོད་གཞི་བཅས་སྤོང་བ་ཡིན་པས། གཞན་ལ་གནོད་པ་ནི་ལུས་ངག་གི་མི་དགེ་བ་བདུན་དང་། དེའི་གཞི་ནི་ཡིད་ཀྱི་མི་དགེ་བ་གསུམ་ཡིན་པའི་ཕྱིར་རོ། ། འདུ་ཚུལ་ནི་གཞུང་ན་གསལ་ལོ། ༈ །བྱེ་སྨྲའི་སྐབས་ཤེས་བྱའི་གནས་རྒྱས་པར་དབྱེ་བ་བྱས་ནས། བསྡུ་བའི་ཚུལ་ལ་གཉིས་ཏེ། ཟག་པ་དང་བཅས་པའི་ཆོས་དང་། ཟག་པ་མེད་པའི་ཆོས་ཞེས་བྱ་བ་གཉིས་སམ་སོགས་ཀྱི་དོན་ནི། ཟག་པ་ཞེས་བྱ་བ་ནི་ཉོན་མོངས་པ་ཡིན་ལ།
དེ་གང་དུ་དམིགས་པ་དང་མཚུངས་ལྡན་གཉིས་ཀྱིས་རྒྱས་པར་འགྱུར་བ་ནི་ཟག་བཅས་ཏེ། དེའི་ངོས་འཛིན་ལ་ཆོས་གསུམ་དང་བདེན་བཞི་ལ་ལྟོས་ནས་འཇོག་དགོས་སོ། ། དེའང་ལམ་གྱི་བདེན་པ་མ་གཏོགས་པའི་འདུས་བྱས་ཐམས་ཅད་ཟག་བཅས་ཡིན་ཞེས་མདོར་བསྡུས་ཏེ་གསུངས་ནས། དེ་ཉིད་བདེན་བཞི་དང་། ཆོས་གསུམ་ལ་ལྟོས་པའི་ཚེ། སྡུག་བསྔལ་དང་ཀུན་འབྱུང་རིལ་པོ་ཟག་བཅས་ཡིན་ལ། འདི་ལ་ལམ་བདེན་མ་གཏོགས་ཞེས་པའི་ཚིག་གི་ཁྱད་པར་སྦྱར་མི་དགོས་ཏེ། དོགས་པའི་གཞི་མེད་པའི་ཕྱིར། ཆོས་གསུམ་ལ་ལམ་བདེན་མ་གཏོགས་པའི་ཕུང་པོ་ལྔ་དང་། དེ་མ་གཏོགས་པའི་སྐྱེ་མཆེད་བཅུ་གཅིག་དང་།
དེ་མ་གཏོགས་པའི་ཁམས་བཅུ་བདུན་རིལ་པོ་ཟག་བཅས་ཡིན་ཞིང་། གཞན་གསུམ་ལ་ཟག་མེད་ཡོད་པ་ནི་ལམ་བདེན་ཁོ་ན་ཡིན་ནོ། ། ཆོས་ཀྱི་སྐྱེ་མཆེད་དང་། ཆོས་ཁམས་ལ་ལམ་བདེན་མ་གཏོགས་པ་ཟག་བཅས་ཡིན་ཀྱང་མཐའ་གཅིག་ཏུ་ཟག་བཅས་སུ་འཇོག་མི་ནུས་ཏེ། ལམ་བདེན་མ་ཡིན་པའི་ཟག་མེད་ཀྱང་ཡོད་པའི་ཕྱིར་རོ། ། དེའི་ཕྱིར་ཕྱོགས་རེ་ཞེས་སྨོས་སོ། ། དེས་ན་མཛོད་ལས། དེ་གསུམ་ཟག་བཅས་ཟག་པ་མེད། ། ལྷག་མ་རྣམས་ནི་ཟག་བཅས་སོ། ། ཞེས་དང་།
ཤུགས་ཀྱིས་སྐྱེ་མཆེད་ལ། དེ་གཉིས་ཟག་བཅས་ཟག་པ་མེད། ། ལྷག་མ་རྣམས་ནི་ཟག་བཅས་སོ། ། ཞེས་ཐོབ་པ་དང་། ལམ་བདེན་གྱི་གཙོ་བོ་ཤེས་རབ་ཡིན་ཀྱང་། རྗེས་འབྲང་བཅས་ན་ཕུང་པོ་ལྔ་ཅན་དུ་གསུངས་པས། ཕུང་པོ་ལྔ་ཟག་བཅས་ཟག་མེད་གཉིས་ཀ་ཡོད་པར་གསུངས་པ་དང་། འདིར་གསུངས་པའི་ཟག་བཅས་ཟག་མེད་ཀྱི་ངོས་འཛིན་སྤྱིར་མཐུན་ཅིང་ཆོས་གསུམ་དང་བདེན་བཞི་ལ་ལྟོས་ནས་ངོས་འཛིན་ཚུལ་འདི་ཁྱད་པར་དུ་གསལ་བས་རྨད་དུ་བྱུང་བའི་བཤད་པའོ། ། ཟག་མེད་ནི་ཉོན་མོངས་པ་ཉེ་བར་ཞི་བ་དང་རྒྱས་པར་མི་འགྱུར་བ་སྟེ། ལམ་གྱི་བདེན་པ་དང་།
ཆོས་ཀྱི་སྐྱེད་མཆེད་དང་ཆོས་ཁམས་ཀྱི་ཕྱོགས་གཅིག་ནམ་མཁའ་དང་སོ་སོར་བརྟགས་འགོག་དང་བརྟགས་མིན་གྱི་འགོག་པ་གསུམ་གསུམ་སྟེ་དྲུག་ནི་ཟག་མེད་དོ། ། ཞེས་པའོ། ༈ །སེམས་བྱུང་ལྔ་བཅུ་རྩ་གཅིག་གསུངས་པ་ནི། ། མཛོད་ལས། སེམས་བྱུང་རྫས་ཡོད་ཀྱི་དབང་དུ་བྱས་ནས་བཞི་བཅུ་ཞེ་དྲུག་གསུངས་ཀྱང་། གཏི་མུག་མེད་པ་དང་། ལྟ་བ་དང་། ཤེས་བཞིན་མ་ཡིན་པ་གསུམ་ཤེས་རབ་ཀྱི་རྫས་དང་། རྣམ་གཡེང་ཏིང་འཛིན་ཉོན་མོངས་ཅན་ཡིན་པས་ཏིང་འཛིན་དང་བརྗེད་ངས་དྲན་པ་ཉོན་མོངས་ཅན་ཡིན་པས་དྲན་པའི་རྫས་སུ་འདུས་པར་གསུངས་པས་སྤྱིར་སེམས་བྱུང་ལྔ་བཅུ་རྩ་གཅིག་མི་རུང་བ་མ་ཡིན་པ་ལ་དགོངས་སོ། ༈ །སྡུག་བསྔལ་ཉིད་རྣམ་པ་གསུམ་མམ་བརྒྱད་ཀྱིས་ཞེས་པའི་བརྒྱད་ནི།
སྐྱེ་རྒ་ན་འཆི་བཞི་དང་། འཕྲད་བྲལ་འགྱུར་བ་རེ་བ་མེད་པ་བཞི་སྟེ་བརྒྱད་དོ། ༈ །མཐོང་ལམ་གྱི་སྐབས་སུ་ཀུན་བཏུས་ཀྱི་ལུགས་ལྟར་བཤད་ཡོད་པ་ནི་དེ་སྐབས་ཕྲེང་ཆད་བྱུང་བ་ལ་གཞན་ཞིག་གིས་བཅུག་པ་ཡིན་ལ། ཕྱིས་སུ་གློ་བོ་མཁན་ཆེན་བསོད་ནམས་ལྷུན་གྲུབ་ཀྱིས། སྒོ་རུམ་གྱི་རྗེ་བཙུན་རིན་པོ་ཆེའི་ཕྱག་དཔེའི་ཁྲོད་ནས་སྔོན་གྱི་ལྗོན་ཤིང་ལྕགས་སྨྱུག་གིས་བྲིས་པ་རྗེ་བཙུན་ཉིད་ཀྱི་ཕྱག་བྲིས་ཡིན་སྙམ་པ་ཞིག་ལས་ཕྲེང་ཆད་དེ་རྙེད་ནས་ལོགས་སུ་བྲིས་པ་ནི། འདོད་པའི་ཁམས་ཀྱི་སྡུག་བསྔལ་གྱི་ཆོས་ཉིད་ཤེས་པ་ནི་ཆོས་ཤེས་པའི་བཟོད་པ་ཡིན་ལ། དེ་ཉིད་ཡིན་ལ་ངེས་པར་འཛིན་པ་ནི་ཆོས་ཤེས་པའོ། ། དེ་བཞིན་དུ་ཁམས་གོང་མ་གཉིས་ཀྱིའང་དེ་བཞིན་དུ་ཤེས་པ་ནི་རྗེས་སུ་ཤེས་པའི་བཟོད་པ་དང་། རྗེས་སུ་ཤེས་པ་ཞེས་བྱའོ། ། དེ་ལྟར་བདེན་པ་བཞི་ལ་བཅུ་དྲུག་ཏུ་ཕྱེ་བའི་བཅོ་ལྔ་ནི་མཐོང་ལམ།
བཅུ་དྲུག་པ་དངོས་ནི་དེ་ལས་གོང་དུ་བསྐྱེད་དུ་མེད་པས་སྒོམ་ལམ་དུ་འདོད་དོ། ། ཞེས་པ་འདི་ཉིད་ཡིན་ཞིང་། གཞུང་གིས། ལམ་གྱི་བཅུ་དྲུག་པ་ནི་སྒོམ་ལམ་བྱང་ཆུབ་ཀྱི་ཡན་ལག་བདུན་པོ་ཡིན་ནོ་ཞེས་པའི་འཕྲོར་བཅུག་ནས། མཇུག་ཏུ་དེའི་ཚེ་ཡང་དག་པའི་ལྟ་བ་རྟོགས་པས་ཞེས་སོགས་དང་སྦྲེལ་ལོ། ༈ །ཤེས་པ་ལྡན་ཚུལ་མཐོང་བའི་ལམ་ནས་ཆོས་ཤེས་པ་དང་ལྡན་ཏེ། ཞེས་པའི་རྗེས་སུ་དཔེ་རྙིང་འགའ་ཞིག་ལས་དེའང་སྐད་ཅིག་དང་པོ་ལ་ཀུན་རྫོབ་ཤེས་པ་དང་ལྡན་ནོ། ། སྐད་ཅིག་གཉིས་པ་ལ་སྡུག་བསྔལ་ཤེས་པ་དང་ཆོས་ཤེས་པ་དང་།

ཀུན་རྫོབ་ཤེས་པ་དང་ལྡན་ནོ། ། དེ་བཞིན་དུ་རེ་རེ་བསྣན་ནས་བདུན་དུ་འགྱུར་ལ། ཞེས་པ་འབྱུང་བར་བླ་མ་དག་གསུངས་པས་དཔེ་དེ་བཞིན་དག་པ་ཡིན་ཏེ། མཛོད་ལས། ཟག་མེད་སྐད་ཅིག་དང་པོ་ལ། ། ཆགས་ཅན་ཤེས་པ་གཅིག་དང་ལྡན། ། གཉིས་པ་ལ་གསུམ་དེ་ཡན་ཆད། ། བཞི་ལ་རེ་རེ་འཕེལ་དང་ལྡན། ། ཞེས་བཤད་པ་དང་འགྲིག་པས་སོ། ། ཞེས་དགོངས་རྒྱན་ལས་གསུངས་སོ། ། རེ་རེ་འཕེལ་ཚུལ་ནི།
སྐད་ཅིག་བཞི་པ་ལ་རྗེས་ཤེས། དྲུག་པ་ལ་ཀུན་འབྱུང་ཤེས་པ། བཅུ་པ་ལ་འགོག་པ་ཤེས་པ། བཅུ་བཞི་པ་ལ་ལམ་ཤེས་པ་སྟེ་རེ་རེ་འཕེལ་བས་བཅུ་བཞི་པ་ལ་བདུན་དང་ལྡན་ནོ། ༈ །སེམས་ཙམ་སྐབས། ཡོངས་གྲུབ་ནི་རྣམ་པ་བཞིར་བཤད་དེ་སོགས་ཀྱི་དོན། རང་བཞིན་གྱིས་རྣམ་བྱང་དང་། དྲི་མེད་རྣམ་བྱང་དང་། དེ་ཐོབ་པའི་ལམ་རྣམ་བྱང་དང་དམིགས་པ་རྣམ་བྱང་ངོ་། ། དང་པོ་ནི་ཀུན་བརྟགས་མེད་པས་སྟོང་པ་ཉིད་དང་།
གཞན་དུ་མི་འགྱུར་བས་དེ་བཞིན་ཉིད་དང་། བདེན་པའི་མཐར་ཐུག་པས་ཡང་དག་པའི་མཐའ་དང་། གཟུགས་སོགས་ཀྱི་མཚན་མ་མེད་པ་དང་། ཡེ་ཤེས་མཆོག་གིས་ཐོབ་བྱ་དོན་དམ་པ་དང་། རྣམ་བྱང་གི་ཆོས་ཀྱི་དབྱིངས་དང་དྲུག་ཏུ་བསྟན་པའོ། ། གཉིས་པ་ནི་དེ་ཉིད་སྒྲིབ་པ་ཐམས་ཅད་དང་བྲལ་བའི་ཚུལ་བཤད་པ་རྣམས་སོ། ། གསུམ་པ་ནི་རྟོགས་པའི་ཆོས་བྱང་ཆུབ་ཀྱི་ཕྱོགས་དང་ཕ་རོལ་དུ་ཕྱིན་པ་ལ་སོགས་པ་བསྟན་པའོ། ། བཞི་པ་ནི་ཐེག་པ་ཆེན་པོའི་ལུང་གི་ཆོས་བསྟན་པ་སྟེ། དེ་ནི་རྣམ་བྱང་གི་རྒྱུ་ཡིན་པའི་ཕྱིར་ཀུན་བརྟགས་ཀྱང་མ་ཡིན། ཆོས་དབྱིངས་རྣམ་དག་གི་རྒྱུ་མཐུན་ཡིན་པས་གཞན་དབང་ཡང་མ་ཡིན་ནོ་ཞེས་བསྟན་པའོ། །
ཞེས་པའོ། ། འདི་སྐབས་དགོངས་རྒྱན་དུ་ཡིག་ནོར་ཅུང་ཟད་འདུག་གོ། ༈ །གསང་སྔགས་ལ་རིམ་གྱིས་སློབ་པ་ལ་དང་པོ་ཕྱིའི་བྱ་བ་གཙོ་བོར་གྱུར་པ་བྱ་བའི་རྒྱུད་ལ་སློབ་པའོ། ། འདི་ལ་གཉིས་སྨིན་པར་བྱེད་པ་དང་། གྲོལ་བར་བྱེད་པའོ། ། དང་པོ་ལ་བཞི། བསྙེན་པ་དང་། ས་ཆོག་དང་། སྟ་གོན་དང་། དངོས་གཞིའོ། །
གྲོལ་བར་བྱེད་པའང་གཉིས། ཐུན་མོང་གི་དངོས་གྲུབ་སྒྲུབ་པ་དང་། མཆོག་གི་དངོས་གྲུབ་སྒྲུབ་པའོ། ། དེ་དག་ཅུང་ཟད་ཞིབ་ཏུ་བརྗོད་ན། དེའང་དང་པོར་དཀྱིལ་འཁོར་དུ་འཇུག་པ་དང་། དབང་བསྐུར་བ་བྱེད་དེ། དེའི་ཚུལ་ལ་བཞི་ལས། དང་པོ་སྔོན་དུ་བསྙེན་པ་ནི། མཚན་ཉིད་དང་ལྡན་པའི་སློབ་དཔོན་གྱིས། གཞིའི་བསྙེན་པ་སྔོན་དུ་སོང་བ་གཞིར་བཞག་ནས།
དཀྱིལ་འཁོར་ནམ་འབྲི་རེས་ཀྱིས་བསྙེན་པ་འབུམ་ཕྲག་རེ་བཟླ་དགོས་ཏེ། དཔུང་བཟང་ལས། ཆོ་ག་བཞིན་དུ་དང་པོར་འབུམ་བཟླས་ནས། ། ཞེས་གསུངས་པའི་ཕྱིར་རོ། ། གཉིས་པ་ས་ཆོག་ལ། ས་བཙལ་བ་བརྟགས་པ། བསླང་བ་གསུམ་འོག་ནས་འབྱུང་བ་དང་འདྲ་ལ། སྦྱང་བ་ནི། དཀྱིལ་འཁོར་བྲི་བའི་སར་དྲག་པོའི་སྦྱིན་སྲེག་གིས་བགེགས་བཟློག ཞི་བའི་སྦྱིན་སྲེག་གིས་སྡིག་སྒྲིབ་ཞི་བར་བྱས་ལ་ཟུག་རྔུ་བསལ་བ་འོག་ནས་འབྱུང་བ་བཞིན་བྱ།
དེ་ནས་ས་གཞི་སྟོང་པ་ཉིད་དང་སྙིང་རྗེ་དབྱེར་མེད་པའི་བྱང་ཆུབ་ཀྱི་སེམས་ཀྱི་རང་བཞིན་དུ་བསྒོམ་པའོ། ། ས་བཟུང་བ་ནི། ས་སྟེགས་ཀྱི་སྟེང་དྲིའི་དཀྱིལ་འཁོར་ལ་ལྷ་རྣམས་སྤྱན་དྲངས་ནས་མཆོད་བསྟོད་བཟླས་པ་དང་བཅས་པ་བྱ་བ་རང་གི་ལྷས་བཟུང་བ། ལག་པ་གཉིས་ས་ལ་བཞག་ཅིང་སོ་སོའི་སྔགས་བརྗོད་པ་སྔགས་ཀྱིས་བཟུང་བ། ས་ཕྱོགས་འདིར་དཀྱིལ་འཁོར་བྲིས་ལ་སློབ་མ་སྨིན་པར་བྱའོ་སྙམ་དུ་བསམ་པ་བློས་བཟུང་བ་དང་གསུམ་བྱ་བའོ། ། གསུམ་པ་སྟ་གོན་ལ་བཞི་ལས། དང་པོ་ལྷ་སྟ་གོན་ནི། ས་གཞིའི་དབུས་སུ་དྲིའི་དཀྱིལ་འཁོར་བྱ་ཞིང་། དེར་དྲིའི་ཐིག་ལེ་དང་། མེ་ཏོག་གི་ཚོམ་བུ་བཀོད་ལ།
དེར་ལྷ་རྣམས་སྤྱན་དྲངས་ནས་ལྷ་སོ་སོའི་སྔགས་ལན་བདུན་བརྗོད་ལ་དེ་ཚེ་སོ་སོའི་ཕྱག་རྒྱ་བསྟན་ཞིང་། ལྷའི་སྐུ་ལ་སེམས་གཏད་ནས། དེ་ལ་མཆོད་པ་རྒྱས་པར་བྱ་བའོ། ། སྙན་གསན་དབབ་པ་ནི་ལུགས་འདི་ལ་སྐབས་འདིར་མི་བྱེད་དོ། ། གཉིས་པ་སྦྱིན་སྲེག་སྟ་གོན་ནི། ཞི་བའི་ཐབ་ཁུང་དུ་མེ་ལྷའི་སྦྱིན་སྲེག་ཡན་ཚར་བ་དང་། བགེགས་ཞི་བའི་ཕྱིར་རིགས་ཀྱི་ཁྲོ་བོ་གང་ཡིན་ལ་ཏིལ་དང་མར་སྦྱར་བ་དང་མར་གྱི་སྲེག་བླུག་དང་། ཞོ་དང་འབྲས་ཆེན་སྦྱར་བའི་སྦྱིན་སྲེག་དབུལ། དེ་ནས་བསོད་ནམས་རྒྱས་པའི་ཕྱིར་གཙོ་བོ་གང་ཡིན་གྱི་སྙིང་པོའི་སྔགས་ཀྱིས་སྦྱིན་སྲེག་དང་། སྡིག་སྒྲིབ་ཞི་བའི་ཕྱིར་རྒྱལ་བའི་གཙུག་ཏོར་སོགས་ལ་སྦྱིན་སྲེག་དབུལ་བའོ། །
གསུམ་པ་བུམ་པ་སྟ་གོན་ནི། དབང་བུམ་ལྷ་གྲངས་སམ་བསྡུ་ན་རྣམ་རྒྱལ་དང་ལས་བུམ་འཇུག་སྒོའི་བུམ་པ། སྤོས་ཆུ་དང་འབྲུ་ལྔ་སྨན་ལྔ་རིན་ཆེན་ལྔ་སྦྱར་ལ་བླུགས། ལོ་མ་ཡོད་པའི་ཤིང་གི་ཡལ་གས་ཁ་བརྒྱན། མགུལ་དཀྲིས་དུང་ཆོས་ཕྱག་མཚན་མེ་ཏོག་ཕྲེང་བཅས་བཞག་པའི་དབུས་སུ་ལྷའི་གདན་བསྐྱེད་ལ། མཆོད་ཡོན་དང་སྔགས་ཀྱིས་ལྷ་རྣམས་སྤྱན་དྲངས་ནས་མཆོད་བསྟོད་བཟླས་པ་སོགས་བྱའོ། ། བཞི་པ་སློབ་མ་སྟ་གོན་ནི། སློབ་མའི་ཁ་ཤར་ཕྱོགས་སུ་བལྟས་ནས་འཁོད་ལ་སློབ་དཔོན་ལ་ཡོན་དབུལ། སངས་རྒྱས་ཐོབ་འདོད་ཀྱི་བློ་སྐྱེད་དུ་བཅུག་ནས་ལེགས་གྲུབ་ནས་གསུངས་པ་ལྟར་རྒྱུན་བཤགས་དང་སེམས་བསྐྱེད་བྱ། དེ་ནས་རང་རིགས་ཀྱི་ཁྲོ་བོའི་སྔགས་བཟླས་པའི་སྤོས་ཆུས་མགོ་ལ་གཏོར་ཞིང་ལག་པ་བཤལ་ལ་སྔགས་ལན་བདུན་བཟླ།
དྲི་བཟང་གིས་བསྐུས་པའི་ལག་པ་མགོ་ལ་བཞག་སྟེ་སྔགས་ལན་བདུན་བཟླ་ཞིང་དྲིའི་བསང་གཏོར་དང་བདུག་སྤོས་ཀྱིས་བདུག་གོ ། དེ་ནས་སོ་ཤིང་འདོར་བ། ཁྱོར་ཆུ་ལ་ལན་བདུན་སྦྱིན་པ། སྲུང་སྐུད་བཅིངས་པ་རྣམས་བྱས་ནས་སྟ་གོན་གྱི་ལྷ་ལ་མཆོད་ནས་སྙན་གསན་དབབ་པ་ལན་གསུམ་གྱི་རྗེས་ལ་ཕྱག་དང་བསྟོད་པ་བྱས་ནས་སྟ་གོན་གྱི་ལྷ་གཤེགས་གསོལ་བྱ། ཆོས་བཤད་དང་ཀུ་ཤ་སྦྱིན་པ་རྨི་ལམ་བརྟག་པ་རྣམས་བྱ་བའོ། ། བཞི་པ་དངོས་གཞི་ལ་གསུམ་ལས་དཀྱིལ་འཁོར་བྲི་བ་ལ། ཐིག་གིས་བྲི་བ་ནི། ནངས་པར་སྔར་ལངས་ཏེ་ཁྲུས་བྱ་བ་ནས་ལྷའི་རྣལ་འབྱོར་རྫོགས་པའི་བར་བྱས་ནས་དཀྱིལ་འཁོར་བྲི་བའི་གནས་སུ་སྤོས་ཆུ་གཏོར། གཞོན་ནུ་མས་བཀལ་བའི་ཐིག་སྐུད་གསར་པ་ལེགས་ཤིང་ཕྲ་བས་སོ་སོ་གཞུང་བཞིན་ལས་ཐིག་གདབ། དེ་ནས་ཡེ་ཤེས་ཀྱི་ཐིག་བྱིན་གྱིས་བརླབ་པའི་ཕྱིར་དཔའ་བོའི་རིན་གྱིས་ཉོས་པའི་རས་སྐུད་དཀྱིལ་འཁོར་གཞན་དུ་ལོངས་མ་སྤྱད་པའི་གསར་པ་ཁ་དོག་སྣ་ལྔ་ལག་མཐིལ་དུ་བཞག་ལ།
མཛུབ་མོའི་རྩ་བ་ནས་རྩེ་མོའི་བར་རིམ་བཞིན་དགོད་ཅིང་ལས་ཐམས་ཅད་པ་བརྒྱ་རྩ་བརྒྱད་བཟླ་ཚོན་བྱིན་རླབས་ལྟར་ལྷ་སྤྱན་དྲངས་ལ་བསྟིམས་ནས་སོ་སོ་དང་། ལྷན་ཅིག་བསྒྲིལ། ལས་ཐམས་ཅད་པ་བརྒྱ་རྩ་བརྒྱད་བཟླས་པས་བྱིན་གྱིས་བརླབ། ནམ་མཁར་དཀྱིལ་འཁོར་གྱི་ལྷ་ཚོགས་བསམ་ནས་མཆོད་བསྟོད་བྱས་ཏེ། ཤར་ནུབ་ལྷོ་བྱང་མེ་དབང་ལྡན། ། མེ་སྲིན་རླུང་སྲིན་རླུང་དབང་ལྡན། ། ཞེས་པ་ལྟར་ཚངས་ཐིག་དང་རྩ་ཐིག་བཏབ་ལ་ཐིག་སྒྲས་སངས་རྒྱས་རྣམས་སྤྱན་དྲངས་ནས་ཐིག་སྐུད་ལ་ཐིམ་པར་བསམས་ལ་དང་པོ་བར་སྣང་དང་། རྗེས་ས་གཞི་ལ་ཐིག་བཏབ་ནས། ཐིག་སྐུད་ཀྱི་ལྷ་ལ་མཆོད་དེ་གཤེགས་སུ་གསོལ་ལོ། ། ཚོན་གྱིས་བྲི་བ་ནི།
རྡུལ་ཚོན་དཀར་དམར་སེར་ལྗང་ནག་ལྔ་ལ་རིམ་བཞིན། ར་ཨཾ་ཀ་བ་ཧ་རྣམས་བྲིས་ལ་སོ་སོར་བཀོད། ། ཡིག་འབྲུ་ལྔ་ལས་འོད་འཕྲོས་སངས་རྒྱས་ལྔ་སྤྱན་དྲངས་ནས་ཚོན་སོ་སོར་ཐིམ་པས་ཡིག་འབྲུ་ལྔ་ལས་རིམ་བཞིན། ཆོས་དབྱིངས་ཡེ་ཤེས། རྒྱལ་བ་ཐུབ་པ། ཐུབ་པ་གསེར་མདོག་ཐུབ་ཆེན་བྱང་ཆུབ་སྙིང་པོ། ཕྱག་རྡོར་རྣམས་ཚོན་མདོག་ལྟར་བསྐྱེད་ལ། བྱིན་རླབས་དང་གཟི་བྱིན་བསྐྱེད་སྔགས་བཟླས་ལ། སོ་སོའི་གཞུང་ལྟར་ཚུལ་བཞིན་བྲི་བར་བྱའོ། ། མཚན་མ་དགོད་པ་ནི་ཕྱག་མཚན་ཉིད་བསྔགས་སོ། །
དེ་ནས་ལྷ་གཤེགས་གསོལ་བྱ། ལྷག་མ་མི་འགོམ་པར་བསྡུའོ། ། མཆོད་རྫས་དགོད་པ་ནི་སོ་སོའི་གཞུང་དུ་ཤེས་སོ། ། གཉིས་པ་སྒྲུབ་ཅིང་མཆོད་པ་ལ་དཀྱིལ་འཁོར་སྒྲུབ་པ་ནི་ཁྲུས་དང་གཙང་སྦྲ་སྔོན་དུ་འགྲོ་བས། བདག་གི་བྱ་བ་རྫོགས་པར་བསྒོམ། བུམ་བཟླས་བྱས་ནས་རྡུལ་མཚོན་གྱི་དཀྱིལ་འཁོར་སྒྲུབ་ཐབས་ལྟར་གཞལ་ཡས་ཁང་གདན་བཅས་བསྐྱེད། མཆོད་ཡོན་བསྒྲེང་ནས་སོ་སོའི་སྔགས་མཇུག་ཏུ་ཨེ་ཧྱེ་ཧི་བཏགས་པས་སྤྱན་དྲངས་ནས་དཀྱིལ་འཁོར་དུ་བཞུགས་སུ་གསོལ་ལ་སོ་སོའི་སྐུ་མདོག་དང་ཕྱག་མཚན་གསལ་བཏབ། སོ་སོའི་དམ་རྒྱ་བསྟན་པར་བྱ་ཞིང་བྱོན་ལེགས་དང་གདན་དབུལ་ཡང་བྱའོ། ། མཆོད་པ་ནི། ནང་དུ་དཀྱིལ་འཁོར་གྱི་ལྷ་རྣམས་ཅི་འབྱོར་བས་མཆོད་ཅིང་།
ཕྱི་རོལ་དུ་གཏོར་མ་ཆ་གསུམ་བཏང་། ནང་དུ་ཞུགས་ནས་ལྷ་རྣམས་ལ་མཆོད་ཡོན་བདུག་སྤོས་ལྷ་བཤོས་གོས་ཟུང་རྣམས་དབུལ། དེ་ནས་གཙོ་བོའི་སྔགས་བརྒྱ་རྩ་བརྒྱད་དང་། གཞན་རྣམས་བདུན་བདུན་བཟླས་ནས། ཆོ་ག་བཞིན་སྦྱིན་སྲེག་བྱ། མཇུག་ཏུ་ནོངས་པ་བཟོད་པར་གསོལ། བདུག་སྤོས་དབུལ། ལྷ་རྣམས་བསྟོད་ཅིང་སྡིག་བཤགས་ཡི་རང་སྨོན་ལམ་སྐྱབས་སེམས་རྣམས་བྱས་ལ་ཤེར་ཕྱིན་གྱི་གླེགས་བམ་གདོན་པར་བྱའོ། ། དེ་ནས་དཀྱིལ་འཁོར་གྱི་སྤྱན་སྔར་སློབ་མ་ལ་ཇི་ལྟར་བསྐུར་བ་བཞིན་རང་གིས་ཀྱང་བླང་བར་བྱའོ། ། གསུམ་པ་འཇུག་ཅིང་དབང་བསྐུར་བ་ལ་གཉིས་ལས།
འཇུག་པ་ནི་སྔར་སྟ་གོན་བྱས་པའི་སློབ་མ་རྣམས་ཁྲུས་བྱས་ནས་ནང་དུ་བཅུག་པས་ཡོན་ཕུལ་ནས་གསོལ་བ་གདབ། དེ་ནས་ཕྱོགས་མཚམས་དཀྱིལ་འཁོར་བཅིང་པ་རྡོ་རྗེ་གོ་ཆའི་སྔགས་རྒྱས་གོ་བསྐོན་ཞིང་བསྲུང་བ་རྣམས་བྱས་ཏེ་ལས་བུམ་གྱིས་བསང་གཏོར་བྱ། ལས་ཐམས་ཅད་པས་བསྔགས་པས་གདོང་གཡོགས་ཅིང་རིགས་སོ་སོའི་གཙོ་བོའི་ཕྱག་རྒྱ་བཅིང་དུ་གཞུག མེ་ཏོག་གི་ཕྲེང་བ་སྦྱིན་ནས་རྒྱུན་བཤགས་བྱ། དཀྱིལ་འཁོར་ལ་བསྐོར་བ་དང་སྒོ་བཞིར་ཕྱག་བྱས་ནས་འཇུག་སྒོའི་བུམ་ཆུ་དང་གཙོ་བོའི་སྔགས་ཀྱིས་དབང་བསྐུར་ལ་འཐུང་དུ་གཞུག་པ་རྣམས་ནི་ཕྱི་འཇུག་གོ དེ་ནས་སློབ་མའི་སྤྱི་བོར་གཙོ་བོའི་ཕྱག་རྒྱ་བཅིངས་པ་བཞག་ལ། དེའི་སྔགས་ལན་གསུམ་དང་བདེན་སྟོབས་བརྗོད། དཀྱིལ་འཁོར་གྱི་ལྷ་རྣམས་ཀྱི་ཐུགས་ཀའམ། རྡུལ་ཚོན་གྱི་ཕྱག་མཚན་ལས་འོད་ཟེར་དཔག་མེད་བྱུང་སྟེ་སློབ་མའི་སྙིང་གར་ཐིམ་པས་བྱིན་གྱིས་བརླབས་པར་བསམ། དེ་ནས་མེ་ཏོག་གཏོར་ལ་གདོང་གཡོག་བཀྲོལ་ཏེ།
དཀྱིལ་འཁོར་བལྟར་བཅུག སླར་ཡང་དཀྱིལ་འཁོར་ལ་ཕྱག་འཚལ་ནས་མེ་ཏོག་གཏོར་ལ། སློབ་དཔོན་གྱིས་མེ་ཏོག་དེ་བླངས་ནས་གང་ལ་ཕོག་པའི་ལྷ་དེའི་སྔགས་ཀྱི་ཕྲེང་བར་བསྒོམས་ཏེ་དེ་ཉིད་བཟླས་ལ་བྱིན། དེས་ཀྱང་སྔགས་ཀྱི་ཕྲེང་བར་མོས་པས་བླང་སྟེ་ལན་གསུམ་བཟླའོ། ། གཉིས་པ་དབང་བསྐུར་བ་ནི། སློབ་མ་རྣམས་ལས་ཐམས་ཅད་པས་བསྔགས་པའི་ཀུ་ཤ་ལ་སོགས་པའི་གདན་ལ་ཁ་ནུབ་ཏུ་ཕྱོགས་པར་བཞག རྡོ་རྗེ་གོ་ཆའི་སྔགས་རྒྱས་གོ་བསྐོན་ལ་ལྷ་ཐམས་ཅད་ཀྱི་སྔགས་བཟླ་ཞིང་། གདུགས་དང་མེ་ཏོག་ཕྲེང་བ་སོགས་ཀྱིས་བསྙེན་བཀུར་བྱ། བདུག་པས་བདུག་ཅིང་བཀྲ་ཤིས་བྱ། དེ་ནས་བླ་མས་ཡིད་ཀྱིས་ལྷ་ལ་གསོལ་བ་བཏབ་ཅིང་བུམ་པ་སོ་སོའི་སྔགས་བརྒྱ་རེ་བཟླས་ནས།
དཀྱིལ་འཁོར་ལ་ལན་གསུམ་བསྐོར་ཏེ་སློབ་མའི་སྤྱི་བོར་བཞག་ནས་ལྷ་སོ་སོའི་སྔགས་ཀྱི་རྗེས་སུ་ཆུ་དབང་གི་སྔགས་བཏགས་པས་དབང་བསྐུར། ཐམས་ཅད་རྫོགས་པ་དང་། གཙོ་བོའི་བུམ་པ་དང་སྔགས་ཀྱིས་དབང་བསྐུར། འཐུང་ཞིང་ཁྲུས་བྱས་པས་དྲི་མ་ཐམས་ཅད་དག ལྷ་སོ་སོའི་ཡེ་ཤེས་ཐོབ་པའི་ས་བོན་རྒྱུད་ལ་བཞག་པར་བསམ། དེ་ནས་རང་རང་གི་དམ་རྒྱ་སྤྱི་བོར་བཞག་ནས་ཅོད་པན་གྱི་དབང་བསྐུར། མཆོད་པ་ལྔས་མཆོད་ནས། བླ་མས་གདུགས་བཟུང་སློབ་མས་ཐལ་མོ་སྦྱར་ལ་དཀྱིལ་འཁོར་ལ་བསྐོར་བ་བྱ། ཤར་སྒོ་ནས་གདུགས་དང་བཅས་ཕྱག་འཚལ་དུ་བཅུག་ལ། སྔགས་དང་རྒྱུད་ནི་སོགས་ཀྱིས་སློབ་མ་ལྷ་ལ་དབུལ།
དེ་ནས་གདུགས་བཞག་ནས། ད་ནི་དཀྱིལ་འཁོར་སློབ་དཔོན་གྱུར་སོགས་བརྗོད། དེ་ནས་འདས་པའི་ལྷ་ལ་སྦྱིན་སྲེག་དང་། སློབ་དཔོན་ལ་ཡོན་ཕུལ། ལས་ཐམས་ཅད་པའི་ཆུས་སྤྱི་བོར་གཏོར་ནས། དཀྱིལ་འཁོར་དང་ལྷའི་ཕྱག་རྒྱ་ཆེན་པོ་རྣམས་རྒྱས་པར་བཤད། སོ་སོའི་གཟུངས་ཀློག་ཏུ་གཞུག སློབ་དཔོན་གྱིས་ཤེར་ཕྱིན་གྱི་མདོ་བཀླགས་ཏེ་དམ་ཚིག་རྣམས་བཤད་ལ་སློབ་མས་ཁས་བླང་། སོ་སོའི་དམ་རྒྱ་བསྟན་ཅིང་དོན་བཤད། སྔགས་ཀྱི་རྗེས་གནང་སྟེར།
སློབ་མས་ཁ་ལག་བཀྲུས་ནས་མཆོད་པ་རྒྱ་ཆེན་པོ་བྱའོ། ། དེ་ནས་ཁྲུས་བྱབ་བསྲུང་གསུམ་དང་། བཀྲ་ཤིས་རྫས་བརྒྱད་རྣམས་བྱའོ། ། དེ་ལྟར་རྫོགས་པའི་རྗེས་སུ་སློབ་དཔོན་གྱིས་བཟླས་པ་བྱ་ཞིང་དངོས་གྲུབ་བླང་། དཀྱིལ་འཁོར་གྱི་ལྷ་ལ་གཏང་རག་གི་མཆོད་བསྟོད་རྒྱས་པར་བྱ་ཞིང་སྦྱིན་སྲེག་དབུལ་ལྷག་ཆད་ཁ་བསྐང་། སོ་སོའི་སྙིང་པོའི་རྗེས་སུ་གཙྪ་བཏགས་པ་བརྗོད་ཅིང་ལྷ་གཞལ་ཡས་ཁང་བཅས་གཤེགས་སུ་གསོལ། ལས་ཀྱི་རྗེས་མི་མངོན་པར་བྱ། ཕྱི་ཉིན་སྦྱིན་སྲེག་དང་བཀྲ་ཤིས་རྒྱས་པར་བྱའོ། ། དེ་ལྟར་དབང་བསྐུར་བ་ཐོབ་ནས་རིག་སྔགས་ཀྱི་འདུལ་བ་ཀུན་ཏུ་སྤྱོད་པ་ལ་སློབ་སྟེ། དེ་ལ་གཉིས་སྤྱིའི་དམ་ཚིག་སྐྱབས་སེམས་ཀྱི་སྡོམ་པ་གཟུང་བ་དང་།
འདས་པའི་ལྷ་རྣམས་ལ་དད་པར་བྱ་བ་གསུམ་དང་། དབང་གི་དམ་ཚིག་ཕྱག་རྒྱ་ཆེན་པོ་རང་གི་འདོད་པའི་ལྷ་ལ་གུས་པར་བྱ་བ་སོགས་བཅུ་གསུམ་པོ་ཚུལ་བཞིན་བསྲུང་བའོ། ༈ །དེ་ནས་སྦྱོར་བའི་སྤྱོད་པ་ལ་སློབ་སྟེ། དེ་ལ་སྦྱོར་དངོས་རྗེས་གསུམ་ལས། དང་པོ་ལ་ཉལ་ཁང་དུ་ཇི་ལྟར་བྱ་བ། ཕྱི་རོལ་དུ་ཁྲུས་བྱ་བ། སྒྲུབ་ཁང་དུ་འཇུག་པའི་ཚུལ། ཆས་སུ་ཞུགས་པ་སྟེ་ལས་ཀྱི་རིམ་པ་བཞི་དང་། མཆོད་རྫས་བསྲུང་བ། བདག་བསྲུང་བ།
གནས་བསྲུང་བ་སྟེ་རྣལ་འབྱོར་གྱི་སྔོན་འགྲོ་གསུམ་རྣམས་སྔོན་དུ་སོང་ནས། དངོས་གཞི་ལ་བདག་ལྷ་སྔགས་ཀྱི་རྣལ་འབྱོར་གསུམ་ལས། བདག་གི་རྣལ་འབྱོར་ནི་ཆོས་ཐམས་ཅད་སྟོང་ཉིད་དུ་གཏན་ལ་ཕབ་པ་དོན་དམ་པའི་རྣལ་འབྱོར་བསྒོམས་ནས་དེའི་ངང་ལས་རང་གི་སེམས་ཉིད་ཟླ་དཀྱིལ་གྱི་རྣམ་པར་བལྟས་ནས་དེ་ལ་བཟླ་བྱའི་སྔགས་བཀོད་ནས་འོད་ཟེར་སྤྲོས་པས་དོན་གཉིས་བྱས་ནས་ཟླ་དཀྱིལ་ལ་ཐིམ་པར་བསམ་པ་ཀུན་རྫོབ་པའི་རྣལ་འབྱོར་དང་། རང་གི་ལྷའི་སྔགས་བཟླས་པས་དམ་རྒྱ་བཅིངས་ནས་སྙིང་སྨིན་མགྲིན་དཔུང་མགོ་རྣམས་སུ་བྱིན་གྱིས་བརླབ་པ་བྱིན་གྱིས་བརླབས་པའི་རྣལ་འབྱོར་དང་གསུམ་བྱ་བའོ། ། ལྷའི་རྣལ་འབྱོར་ནི། མདུན་དུ་རས་བྲིས་བཀྲམ་པའི་ཕྱོགས་སུ། རིན་པོ་ཆེའི་ས་གཞིའི་སྟེང་དུ་འོ་མའི་རྒྱ་མཚོ། དེའི་དབུས་སུ་རི་རབ་ཀྱི་སྟེང་དུ་པད་སྡོང་དཔག་ཚད་དུ་མའི་ཁྱོན་ཅན་གྱི་སྟེང་དུ་གཞལ་ཡས་ཁང་བསྐྱེད་ལ། མཆོད་ཡོན་གྱིས་ལྷ་རྣམས་སྤྱན་དྲངས་པས་ལྷ་རྣམས་བྱོན་ནས་གཞལ་ཡས་ཁང་གི་ནང་གི་སོ་སོའི་གདན་གྱི་སྟེང་དུ་བཞུགས་པར་བསམས་ལ། སྐུ་མདོག་ཕྱག་མཚན་རྒྱན་སོགས་གསལ་བཏབ།
གདན་ཕུལ་ནས་དམ་ཚིག་གི་ཕྱག་རྒྱ་བསྟན། དེ་ལ་མཆོད་བསྟོད་བྱ། སྡིག་བཤགས་སྐྱབས་འགྲོ་ཆོས་འཁོར་བསྐོར་བ་མྱ་ངན་ལས་མི་འདའ་བར་གསོལ་བ་བཏབ་པ། ཚད་མེད་བཞི་རྣམས་ལེགས་གྲུབ་ནས་གསུངས་པ་ལྟར་བྱ་བའོ། ༈ །གསུམ་པ་སྔགས་ཀྱི་རྣལ་འབྱོར་རམ་བཟླས་བརྗོད་གྲོགས་དང་བཅས་པ་ལ་སློབ་ཚུལ་ནི། མཚན་ཉིད་དང་ལྡན་པའི་བགྲང་འཕྲེང་འདུས་བྱས་ནས། ལེགས་གྲུབ་ནས་གསུངས་པ་ལྟར་གྱི་གཙང་སྦྲ་ལ་སོགས་པའི་ཀུན་སྤྱོད་དང་། བརྟུལ་ཞུགས་ལ་གནས་པར་བྱས་ནས། དམིགས་པ་རང་དང་མདུན་གྱི་ལྷའི་སྙིང་ཁར་ཟླ་དཀྱིལ་གྱི་དབུས་སུ་ས་བོན་དང་། མཐའ་བསྐོར་དུ་བཟླ་བྱའི་སྔགས་རྣམས་གཡས་སྐོར་དུ་བཀོད་དེ།
སོ་དང་མཆུ་ནི་ལེགས་སྦྱར་ཏེ། ། ལྕེ་ནི་ཧ་ཅང་མི་བསྐྱོད་པར། ། སྒྲ་སྤངས་པ་ནི་རྡོ་རྗེའི་ཚིག ། ཆོ་ག་ཀུན་ལ་སྦྱར་བར་བྱ། ། ཞེས་པ་ལྟར་གྱི། རྡོ་རྗེའི་ཚིག་གི་བཟླས་པ་དང་དྲུང་ན་འདུག་པས་མི་ཐོས་ཤིང་བདག་ཉིད་ཀྱིས་ཐོས་པ་ཙམ་དུ་འདོན་པ་ཤུབ་བུའི་བཟླས་པ་གཉིས་བྱའོ། ། མཇུག་ཏུ་བུམ་པའི་ཕྱག་རྒྱ་བཅས་ལ། བདག་གི་དགེ་བའི་རྩ་བ་འདི་དངོས་གྲུབ་ཆེ་གེ་མོ་ཞིག་གི་རྒྱུར་བཅོམ་ལྡན་འདས་ལ་དབུལ་ལོ། ། མགོན་པོ་ཁྱེད་ཀྱིས་ཆེ་གེ་མོའི་དངོས་གྲུབ་སྩལ་དུ་གསོལ། ཞེས་པས་དགེ་བ་དབུལ་བར་བྱའོ། །
གསུམ་པ་རྗེས་ནི་ནོངས་པ་བཟོད་པར་གསོལ་ཏེ། སྤྱན་དྲངས་པའི་ལྷ་གཤེགས་སུ་གསོལ། རྡོ་རྗེའི་ར་གུར་བཀྲོལ་ནས། ཐུན་མཚམས་ཀྱི་བྱ་བ་ལ་གནས་པའོ། ། དེའི་གྲོགས་སམ་ཡན་ལག་ལ། ཕྱོགས་འབྱུང་ལ་གཏོར་མ་འབུལ་བ། སཱཙྪ་གདབ་པ། མདོ་བཀླག་པ། མཎྜལ་འབུལ་བ། སྦྱིན་སྲེག་བྱ་བ་སྟེ་ལྔ་པོ་ཅི་རིགས་པར་བྱའོ། །
དེ་ལྟར་སྦྱོར་བའི་སྤྱོད་པ་སོང་ནས་དེས་དངོས་གྲུབ་སྒྲུབ་པའི་ཆོ་ག་ཡན་ལག་དང་བཅས་པ་སློབ་སྟེ། དེའང་སྔོན་དུ་བསྙེན་པ་བྱས་ནས་ལས་སྒྲུབ་པ་ལ། དཔུང་བཟང་ལས། དངོས་གྲུབ་ཕྱིར་ནི་རྣམ་པ་བཅུར་གསུངས་ཏེ། སྔགས་པ་སྒྲུབ་པ་པོ་དང་ནི་རང་སྔགས་བསྒྲུབ་བྱའི་ལྷ་དང་གཡོག་སྒྲུབ་གྲོགས་དང་སྡོང་རོས་སོགས་རྫས་དང་། སྦྱོར་བའི་བརྩོན་འགྲུས་དང་ཡུལ་དབུས་སོགས་ཕྱོགས་དང་རི་རྩེ་སོགས་ས་གཞི་དང་། དཔྱིད་དང་སྔ་དྲོ་སོགས་དུས་དང་ནི། རི་མོ་དང་ཤིང་སྦུ་སོགས་ཡན་ལག་རྫོགས་པའི་ལྷ་དང་འཇིགས་པ་མེད་ཅིང་བསྲན་ཆེ་བའི་སེམས་སྟོབས་སོ། ། ཞེས་གསུངས་པ་ལྟར་བཅུ་ལས་དང་པོ་གཉིས་གཙོ་བོ་དང་གཞན་ཡན་ལག་གིས་ཚུལ་དུ་ཚང་བར་ཉམས་སུ་ལེན་པ་སྟེ་དང་པོ་དངོས་གྲུབ་འགྲུབ་མི་འགྲུབ་རྨི་ལམ་གྱིས་བརྟག་པ་ཆོ་ག་བཞིན་བྱས་ལ་སྒྲུབ་པའི་ཆོ་ག་དངོས་ནི། དེ་བཞིན་གཤེགས་རིགས་ཀྱིས་ཞི་བ་དང་།
པད་རིགས་ཀྱིས་རྒྱས་པ་དང་། རྡོ་རྗེའི་རིགས་ཀྱིས་དྲག་ལས་སྒྲུབ་པ་ཡིན་ལ། དེའང་སོ་སོའི་དུས་གནས་འདུག་སྟངས་སྒྲུབ་ཚུལ་དངོས་གྲུབ་ཀྱི་དབྱེ་བ་རྣམས་སོ་སོར་བྱའོ། ། དེ་ནི་ཐུན་མོང་གི་དངོས་གྲུབ་སྒྲུབ་པ་ཡིན་ནོ། ། གསུམ་པ་མཆོག་གི་དངོས་གྲུབ་སྒྲུབ་པ་སྒྲུབ་པའི་སྤྱོད་པ་ལ་གསུམ་ལས་དང་པོ་མེ་གནས་ཀྱི་དེ་ཉིད་ནི་བདག་གི་དེ་ཁོ་ན་ཉིད་སྟོང་ཉིད་བསྒོམ་པ་སྔོན་དུ་སོང་ནས། ལྷའི་དེ་ཁོ་ན་ཉིད་སྟོང་ཉིད་དེ་ལས་རང་གི་ལྷའི་གསང་སྔགས་དྲིལ་བུའི་སྒྲ་བཞིན་དུ་རྒྱུན་མ་ཆད་པར་འབྱུང་བ་ལ་བདེན་ཞེན་མེད་པར་བསྒོམ་མོ། ། དེ་ནས་བསམ་གཏན་གྱི་དེ་ཁོ་ན་ཉིད་སྙིང་གར་མར་མེའི་མེ་ལྕེ་ལྟ་བུའི་མེ་འབར་བར་བསམས་ལ་དེའི་ནང་དུ་སྔར་བཤད་པའི་སྒྲའི་ཕྲེང་བ་གནས་པར་བསྒོམ་ཞིང་བྱིང་རྒོད་སྤང་ཕྱིར་སྲོག་རྩོལ་དགག་པར་བྱའོ། ། གཉིས་པ་སྒྲ་གནས་ཀྱི་དེ་ཉིད་ནི། མེ་གནས་ལ་བརྟན་པ་ཐོབ་ནས་རང་གི་སྙིང་ཁར་ཟླ་བའི་དཀྱིལ་འཁོར་ཤིན་ཏུ་ཕྲ་བའི་ནང་དུ་ཚ་བ་སོགས་ཀྱི་གནོད་པ་ཞི་བའི་མེ་ལྕེ་འོད་བཟང་པོ་འབར་བ་བསྒོམ་ལ་དེ་ལ་མི་འགྱུར་བའི་གཞི་སྔགས་ཀྱི་ཡི་གེ་བཞག་ནས་ལུས་སེམས་བདེ་བར་འདུག་སྟེ་བསྒོམ་མོ། ། གསུམ་པ་སྒྲ་མཐའི་དེ་ཉིད་ནི།
དེ་ལ་སྒྲ་མཐའ་ཞེས་པ་སྔགས་ཀྱི་སྒྲ་ཙམ་ལ་སེམས་གནས་པ་ཡོངས་སུ་བཏང་བའི་མཐའ་གཉིས་སུ་མེད་པའི་དེ་ཉིད་ཡིན་ལ། ཇི་ལྟར་བཏང་བའི་ཚུལ་ནི། གསང་སྔགས་ཡན་ལག་ཏུ་གྱུར་པ་སྣང་བ་དང་། སྒྲ་དང་། ཡིད་དང་། ཚིག་རྣམ་པར་དག་པའི་གནས་སྐབས་རྣམས་བཏང་དགོས་པས། སྣང་བ་ནི་མདུན་གྱི་ལྷའི་སྐུར་སྣང་བའོ། ། སྒྲ་ནི་ཤུབ་བུའི་བཟླས་བརྗོད་བྱེད་པའི་གནས་སྐབས་སོ། ། ཡིད་ནི་ཡིད་ཀྱི་བཟླས་བརྗོད་བྱེད་པའི་གནས་སྐབས་སོ། ། ཚིག་རྣམ་དག་ནི་ཤུབ་བུ་ཡིད་བཟླས་གཉིས་ཀྱི་ཚིག་རྣམ་པར་དག་པའི་མེ་གནས་དང་།
སྒྲ་གནས་ཀྱི་གནས་སྐབས་སོ། ། དེ་དག་ཇི་ལྟར་བཏང་བའི་རིམ་པ་ནི། སྔ་མ་སྔ་མ་ལ་དམིགས་པ་བརྟན་པ་ན་དེ་དང་དེ་བཏང་ནས་ཕྱི་མ་ཕྱི་མ་ལ་འཕོས་ཏེ་མཐར་སྒྲ་གནས་ཀྱང་བཏང་ནས་ཆོས་སྐུའི་ཏིང་ངེ་འཛིན་ལ་ནན་ཏན་དུ་བྱེད་པའོ། ། དེ་ལྟར་མཚན་མ་མེད་པའི་ཏིང་འཛིན་ལ་འབད་ནས་བསྒོམ་པས་སྐྱེ་བ་དེ་ཉིད་ལ་མཐོང་ལམ་གྱི་ཡེ་ཤེས་སྐྱེས་ནས་རིམ་གྱིས་ས་ལྷག་མ་རྣམས་བསྒྲོད་པར་འགྱུར་ཏེ། དེ་དག་ནི་འབྲས་བུའི་སྐབས་སུ་འཆད་པར་འགྱུར་རོ། ། འདི་དག་རྒྱས་པར་འཕགས་པ་ལེགས་པར་གྲུབ་པར་བྱེད་པ་དང་། དཔུང་བ་བཟང་པོ་ལས་འབྱུང་བ་དེ་ལ་སོགས་པ་རྣམས་ལ་བསླབ་པར་བྱའོ། ༈ །དེའི་རྗེས་ལ་ཕྱི་ལུས་ངག་གི་བྱ་བ་དང་ནང་ཏིང་ངེ་འཛིན་གཉིས་ལ་མཉམ་པར་སྤྱོད་པས་སྤྱོད་པའི་རྒྱུད་ལ་བསླབ་སྟེ། འདིའང་སྤྱོད་པ་གསུམ་པོ་ཕལ་ཆེར་བྱ་བའི་རྒྱུད་དང་འདྲ་མོད་ཀྱི་ཁྱད་པར་རྣམས་ཅུང་ཟད་ཙམ་བརྗོད་ན། དང་པོར་དཀྱིལ་འཁོར་དུ་འཇུག་ཅིང་དབང་བསྐུར་བ་ལ་འཇུག་སྟེ།
དེའང་ཆུ་ཅོད་པན་གཉིས་ཀྱི་སྟེང་དུ་རྡོ་རྗེ་དྲིལ་བུ་མིང་དབང་སྟེ་ལྔ་ཡོད་པར་རྒྱུད་སྡེ་གོང་མ་ལས་གསུངས་ཤིང་། དམ་ཚིག་ལའང་ཐུན་མོང་གི་བསླབ་བྱ་མི་དགེ་བཅུ་སྤངས་པ་དང་། བྱང་སེམས་ཀྱི་སྡོམ་པ་འཛིན་པ་དང་། ཐུན་མོང་མ་ཡིན་པའི་རྩ་ལྟུང་ནི་དམ་པའི་ཆོས་སྤོང་བ་དང་། བྱང་ཆུབ་ཀྱི་སེམས་གཏོང་བ་དང་། སེར་སྣ་བྱེད་པ་དང་། སེམས་ཅན་ལ་གནོད་པ་བྱེད་པ་བཞིའོ། ། དེ་ནས་གསང་སྔགས་ཀྱི་སྤྱོད་པ་ལ་གཙང་སྦྲ་ལ་སོགས་པ་མེད་ཀྱང་དངོས་གྲུབ་འགྲུབ་པས་དེ་ལྟ་བུའི་སྤྱོད་པ་ལ་སློབ་སྟེ། དེ་ལ་སྦྱོར་བའི་སྤྱོད་པ་ལ། མཚན་བཅས་མཚན་མེད་གཉིས་ལས།
དང་པོ་ལ་ཕྱིའི་བཟླས་བརྗོད་ཡན་ལག་བཞི་ནི། ཐོག་མར་རང་གནས་པའི་གཞི་དང་དབང་ཆེན་གྱི་དཀྱིལ་འཁོར་རྡོ་རྗེའི་གདན་དུ་བྱིན་གྱིས་བརླབས། སྲུང་བ་ཆེན་མོའི་སྔགས་རྒྱས་བདག་བསྲུངས་ནས་གོ་བགོ་བ་དང་སྲུང་འཁོར་བསྒོམ་པ་རྣམས་སྔོན་དུ་འགྲོ་བས་སྟོང་པ་ཉིད་བསྒོམ་ནས་སྔགས་རྒྱས་བདག་རྡོར་སེམས་སུ་བྱིན་གྱིས་བརླབས། གོ་བསྐོན་ནས་དམ་ཚིག་གི་ཕྱག་རྒྱས་མདུན་དུ་དཀྱིལ་འཁོར་གསལ་བཏབ་ལ་མཆོད་དོ། ། དེ་ནས་རང་གི་སྙིང་གར་ཟླ་དཀྱིལ་ལ་ཨ་བསམ། དེའི་སྒྲས་ཆོས་ཀུན་གདོད་མ་ནས་མ་སྐྱེས་པའོ་ཞེས་དམིགས་ནས་རང་གི་ཕུང་པོ་ལྔ་སྟོང་ཉིད་དུ་བཤིག་སྟེ། སྟོང་པའི་ངང་ལས་ཡི་གེ་དང་པོ་བྱང་ཆུབ་སེམས་ཀྱི་རང་བཞིན་ཟླ་དཀྱིལ་གྱི་རྣམ་པར་གསལ་བཏབ། དེའི་སྟེང་དུ་ཡི་གེ་གཉིས་པ་ཨ་བསམ། དེ་ནས་དེ་གཉིས་ཀྱང་མི་དམིགས་པར་བྱས་ཏེ་སྟོང་ཉིད་ཀྱི་ཏིང་འཛིན་མངོན་དུ་བྱའོ། ། དེ་ནས་སྙིང་རྗེའི་དབང་གིས་དེ་ལས་ལངས་ཏེ་གཞི་དང་པོ་བདག་ཉིད་རྣམ་སྣང་དུ་བསྐྱེད་ལ།
དེ་སྔགས་དང་ཕྱག་རྒྱ་རྣམས་ཀྱིས་བྱིན་གྱིས་བརླབས། ལུས་ལ་ཡི་གེ་སོ་གཉིས་བཀོད། ཐུགས་ཀར་ཨ་ལས་བྱང་སེམས་ཀྱི་ཕྱག་རྒྱ་ཟླ་དཀྱིལ་མེ་ལོང་ལྟ་བུ་བསམ་ལ་བཟླ་བྱའི་སྔགས་བཀོད། དེ་ནས་གཞི་གཉིས་པ་མངོན་དུ་རས་བྲིས་ལ་སོགས་པ་རང་གི་བསྒོམ་པ་དང་འདྲ་བའི་ལྷར་བསྐྱེད་པའི་ཐུགས་ཀར་ཟླ་སྟེང་དུ་བཟླ་བྱའི་སྔགས་བཀོད། རང་ལྷར་གསལ་བའི་ཐུགས་ཀའི་ཟླ་སྟེང་གི་ཡི་གེ་ལ་བལྟ་ཞིང་སྔགས་བཟླ། རླུང་ཕྱིར་གཏོང་ཚེ་མདུན་གྱི་ལྷའི་ཐུགས་ཀའི་ཕྱོགས་སུ་བཏང་། དེར་ཟླ་དཀྱིལ་གྱི་ནང་གི་སྔགས་ཕྲེང་ལ་བལྟ་ཞིང་ཤུབ་བུའམ་ཡིད་བཟླས་བྱ། དབུགས་ནང་དུ་བསྡུ་བ་ན་ཡིག་འབྲུ་རྣམས་རང་གི་སྙིང་གར་ལྷག་པར་བསམ་ལ་སྲོག་རྩོལ་བསྡམས་ནས་སྔར་བཞིན་བཟླས་ཏེ་ཟླ་བ་གཅིག་ཏུ་བསྡམས་ལ་བཟླ། ཟླ་བ་གཉིས་པ་ནས་མཆོད་པ་དང་སྤེལ་ལ་བྱའོ། ། ནང་གི་བཟླས་བརྗོད་ཡན་ལག་བཞི་ནི།
གཞི་གཉིས་པ་རང་གི་སྙིང་གར་ཟླ་སྟེང་དུ་ལྷ་བསྐྱེད་པ་དང་བཟླས་དམིགས་ཀྱི་ཁྱད་པར་མ་གཏོགས་གཞན་འདྲའོ། ༈ །དེ་ལ་ཡེ་ཤེས་པ་སྤྱན་དྲངས་པ་ཞེས་པ་སྤྱོད་རྒྱུད་རྣམ་གཞག་ཏུ་མེད་པས་ཡི་གེ་མ་དག་པ་ཡིན་ནམ་སྙམ་དཔྱད་པར་ཞུ། གཉིས་པ་མཚན་མེད་ཀྱི་རྣལ་འབྱོར་རམ་དེ་ཁོ་ན་ཉིད་དངོས་པོའི་གནས་ལུགས་ནི། ལྷའི་སྐུ་དང་བདག་གཉིས་སུ་མེད་པའི་ཞལ་ཕྱག་ལ་སོགས་པའི་ངོ་བོ་ཉིད་ཀུན་བརྟགས་པར་སྣང་བ་ལ་སོ་སོའི་རྟོག་པའི་ཤེས་རབ་ཀྱིས་ལེགས་པར་བརྟགས་པས་སེམས་རང་རིག་པ་ཙམ་རང་ལྷའི་གཟུགས་ཀྱི་སྐུའི་དངོས་པོ་དང་བྲལ་བ་སྣང་བ་མེད་པར་མངོན་དུ་བྱས་ནས། ཡིད་བཟླས་ཅི་རིགས་པར་བྱ་ཞིང་། དེ་དང་རྗེས་སུ་འབྲེལ་བའི་བསམ་གཏན་གྱི་བྱ་བ་ལྷག་མཐོང་གིས་དཔྱད་དྲགས་པས་སེམས་གཡེང་ན་ལྷའི་སྐུ་ལ་སེམས་རྩེ་གཅིག་ཏུ་འཇོག་པ་དང་། དེ་ལ་སེམས་བརྟན་པས་ཧ་ཅང་གནས་ཤས་ཆེ་ན་དཔྱད་བསྒོམ་བྱ་བ་གཉིས་སྤེལ་མར་བྱའོ། ། སྒྲུབ་པའི་སྤྱོད་པ་ལ་ཕྱིའི་དངོས་གྲུབ་སྒྲུབ་པའི་ཐབས་ནི་ལས་སྒྲུབ་པའི་དཀྱིལ་འཁོར་བྲིས་ནས་རལ་གྲི་ལ་སོགས་པའི་རྫས་བླངས་ནས་བཟླས་བརྗོད་བྱས་པས་རྫས་དེ་འབར་བ་དང་ལག་ཏུ་བླང་ན་རིག་འཛིན་ལ་སོགས་པའི་དངོས་གྲུབ་འགྲུབ་པ་དང་། ནང་གི་འབྱུང་བཞིའི་དཀྱིལ་འཁོར་བསྒོམ་པས་མངོན་ཤེས་ལྔ་སོགས་འགྲུབ་པ་དང་། དེས་གཞན་རྗེས་སུ་འཛིན་པའི་ཐབས་ཀྱི་ཁྱད་པར་ལ་སོགས་པ་ལ་སློབ་སྟེ།
འདི་ནི་རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལ་སོགས་པ་ལས་འབྱུང་བས་དེ་བསླབ་པར་བྱའོ། ༈ །སྐལ་ལྡན་ཅིག་ཅར་བའི་དབང་གི་སྔོན་དུ་ཐུན་མོང་མ་ཡིན་པའི་སྐྱབས་སེམས་དགོས་པའང་། སཾ་བུ་ཊའི་གཉིས་པའི་དང་པོ་ལས། སྐྱབས་སུ་འགྲོ་སོགས་ཏེ། གསུམ་ལ་སྐྱབས་སུ་འགྲོ་བ་སོ་ཐར་གྱི་སྡོམ་པ་དང་བྱང་སེམས་ཀྱི་སྡོམ་པའི་རིམ་པ་ཡིས། སློབ་མའི་རྒྱུད་ཤིན་ཏུ་ལེགས་པར་སྦྱངས་ནས་ནི། རིག་པ་འཛིན་པ་སྔགས་ཀྱི་སྡོམ་པ་དང་རྒྱུད་སྡེ་ལ་བསླབ་པ་སོགས་ཀྱི་རིམ་པ་ཡིས་རྒྱུད་ལེགས་པར་སྦྱངས་ནས། གསང་བའི་དེ་ཁོ་ན་ཉིད་བརྗོད་ཅིང་བསྟན་པར་བྱའོ། ། ཞེས་པའི་སྐབས་དོན་སྦྱང་བ་དང་པོ་ཡིན་ལ། དེ་སྐབས་ཀྱི་སོ་ཐར་ནི་རྒྱུན་བཤགས་སོགས་ཀྱི་སྐབས་སུ་ཐོབ་པའོ།
༈ །མདོ་སྡེ་རྒྱན་ལས། གྲོགས་སྟོབས་སོགས་ཀྱི་དོན་ནི། གྲོགས་དགེ་བའི་བཤེས་གཉེན་གྱི་སྟོབས་དང་། རྒྱུ་ཐེག་ཆེན་གྱི་རིགས་ཀྱི་སྟོབས་དང་། དགེ་བའི་རྩ་བ་རྒྱས་འགྱུར་གྱི་རིགས་སད་པའི་སྟོབས་དང་། ཐེག་ཆེན་གྱི་མདོ་སྡེ་སོགས་ཐོས་པའི་སྟོབས་དང་། སྦྱིན་སོགས་དགེ་བ་གོམས་པ་ལས་བྱང་ཆུབ་ཀྱི་སེམས་སྐྱེའོ། ། ཞེས་སོ། ༈ །སཾ་བུ་ཊའི་དང་པོའི་དང་པོ་ལས། འཁོར་བའི་སོགས་ཀྱི་དོན་ནི།
ཡན་ལག་བཅུ་གཉིས་ཀྱི་སྒོ་ནས་འཁོར་ཞིང་སྐྱེ་བས་ན་འཁོར་བ་སྟེ། དེ་ནི་རྒྱ་མཚོ་དང་འདྲ་སྟེ། ཇི་ལྟར་རྒྱ་མཚོ་ལ་ཆུ་བོ་བཞི་འབབ་ཅིང་། རྦ་རླབས་ཀྱིས་གཡེང་བ་དང་། ཆུ་སྲིན་ལ་སོགས་པས་གང་ཞིང་བར་ཆད་ཀྱི་ཆོས་མང་བ་དང་། མཐའ་མངོན་པར་དཀའ་ཞིང་བརྒལ་བར་དཀའ་བ་ཡིན་པ་བཞིན། འཁོར་བའི་གནས་འདིར་ཡང་སྐྱེ་བ་ལ་སོགས་པའི་ཆུ་བོ་བཞིས་གཡེང་བ་དང་། ཉོན་མོངས་པའི་ཆུ་སྲིན་ལ་སོགས་པས་གང་ཞིང་སྡུག་བསྔལ་སྣ་ཚོགས་ཀྱིས་གཙེས་པ་དང་། བརྒལ་བར་དཀའ་བའི་རྒྱ་མཚོ་འཇིགས་པ་ཆེན་པོ་བསྐྱེད་པ་དེ་ལས་བདག་ཉིད་བརྒལ་ཏེ་ཐར་པའི་སྐམ་སར་འགྲོ་བར་འདོད་པའི་སེམས་ཀྱིས་ནི་མྱང་འདས་ལ་བློ་བསྐྱེད་དོ། ། དེའང་བདག་ཐར་ཀྱང་མི་ཕན་ཏེ།
སྙིང་རྗེ་ཆེན་པོའི་སེམས་ཀྱིས། འཁོར་བའི་རྒྱ་མཚོའི་དབུས་སུ་བྱིང་བའི་ལུས་ཅན་རྣམས། བརྒལ་བར་མཚོན་པ་སྟེ་གཞན་བསྒྲལ་འདོད་བླ་མེད་བྱང་ཆུབ་ཀྱི་སེམས་བསྐྱེད་དགོས་ཏེ་དེ་ནི་མ་བསྒྲལ་བ་རྣམས་བསྒྲལ་བར་འདོད་པ་སོགས་བཞིར་གསུངས་པའོ། ། ཞེས་སོ། ༈ །ཡང་ཆོས་རྗེ་རིན་པོ་ཆེའི་མཆན་ལས། འཁོར་བའི་རྒྱ་མཚོ་འཇིགས་པ་ལས། བརྒལ་ཏེ་ཐར་པའི་སྐམ་སར་འགྲོ་བའི་སེམས་ཀྱིས་ཏེ་དེའང་འཁོར་བའི་དབུས་སུ་བྱིང་བའི་འགྲོ་བ་ལུས་ཅན་རྣམས་འཁོར་བ་ལ་འཁོར་བའི་རྒྱུ་དངོས་འཛིན་སྤངས་པས་ལས་དང་ཉོན་མོངས་སྤངས། དེ་ལྟར་རྒྱུ་སྤངས་པས་འབྲས་བུ་འཁོར་བ་ལས་བརྒལ་བར་མཚོན་པའམ་ཕ་རོལ་ཏུ་འགྲོ་བར་གསུངས་པའོ། ། ཞེས་འབྱུང་བས་གཞུང་ལ་འདི་ལྟར་སྣང་ལ། སྔ་མ་གནད་ཀྱི་གསལ་བྱེད་ལྟར་ན་ཆོས་གསུམ་ཀ་སྟོན་པར་བཞེད་དོ།
༈ །སློབ་མ་རྗེས་སུ་བཟུང་བའི་ཆོ་ག་རྒྱུད་འདི་དག་ལས་གསལ་པོ་ཙམ་མ་གསུངས་ཀྱང་། དཀྱིལ་ཆོག་གཞུང་འགྲེལ་དང་སྤྱི་རྒྱུད་སོགས་ལས་འབྱུང་བས་ཁ་བསྐང་སྟེ་བརྒྱུད་པའི་ཕྱག་བཞེས་ལྟར་བརྗོད་ན། ཐོག་མར་སློབ་མས་གསོལ་བ་བཏབ་པ་ནི། སཾ་བུ་ཊའི་གཉིས་པའི་དང་པོ་ལས། སློབ་མས་པུས་མོའི་ལྷ་ང་ནི། ། དད་པས་ས་ལ་བཙུགས་ནས་ནི། ། ཐལ་མོ་སྦྱར་ནས་བསྟོད་པ་ཡིས། ། སྟོན་པ་ལ་ནི་ཞུ་བར་བྱ། ། ཞེས་གསུངས་པ་ལྟར་ཕྱག་དང་མཆོད་པ་སྔོན་དུ་འགྲོ་བས། དེ་ཉིད་ལས།
དེ་ཉིད་བླ་མེད་བདག་འཚལ་བས། ། ཡོན་ཏན་མཚོ་ཁྱོད་བཀའ་དྲིན་གྱིས། ། ཀུན་མཁྱེན་རྡོ་རྗེའི་དབང་གིས་ནི། ། ད་ལྟ་ཉིད་དུ་བཀའ་དྲིན་སྐྱོབས། ། ཞེས་སོགས་ཀྱིས་གསོལ་བ་བཏབ་རྗེས། སློབ་དཔོན་རང་ཉིད་ཀྱེ་རྡོ་རྗེའི་རྣལ་འབྱོར་གསལ་བར་དམིགས་ཏེ། སློབ་མ་རྣམས་ཞལ་ནས་བཅུག་ལ་སྙིང་གར་བཞག་སྟེ། རང་གི་སྙིང་གའི་ཧཱུྃ་གི་འོད་ཟེར་སློབ་མའི་ལུས་ལ་ཞུགས་ཏེ། དེས་ཐོག་མེད་ནས་བསགས་པའི་ལས་སྒྲིབ་ཐམས་ཅད་དང་བགེགས་ཐམས་ཅད་བསྲེག་པར་བསམ་ཞིང་། རྩ་སྔགས་བརྒྱ་རྩ་བརྒྱད་བཟླས།
དེ་ནས་གསང་གནས་ནས་བྱུང་སྟེ་རང་གནས་ལ་བཞག་ནས། ལྷ་དང་འབྱུང་པོ་ལ་གཏོར་མ་བྱིན་ཏེ། ཁོ་བོས་ནི་ལྷ་མཉེས་པར་བྱ་བའི་ཕྱིར་སྔོན་དུ་བསྙེན་པ་བྱའོ། ། ཁྱེད་ཀྱིས་དཀྱིལ་འཁོར་ཆེན་པོའི་ཡོ་བྱད་སོགས་འཚོག་ཆས་གྱིས་ཤིག ལུས་སྲོག་གི་བར་ཆད་དུ་འགྱུར་བའི་གནས་སུ་མ་འགྲོ་ཞིག དགེ་བའི་རྩ་བ་ལ་བརྩོན་པར་གྱིས་ཤིག ཅེས་བསྒོ་ལ་བཏང་ངོ་། ། དེ་ལྟར་བྱས་པའི་དགོས་པ་ནི། སྤྱི་རྒྱུད་ལས། དེ་ལྟར་སློབ་མ་ཡོངས་བཟུང་ན། །
ལས་ལ་གེགས་ནི་མེད་པར་འགྱུར། ། ཞེས་གསུངས་སོ།། ༈ །བསྙེན་པ་ལ་གསུམ་ལས། མཚན་མའི་བསྙེན་པ་ནི། རབ་ལྷས་དངོས་སུ་གནང་བ་བྱིན་པའམ། རྡོར་དྲིལ་ནམ་མཁའ་ལ་འཇོག་ནུས་པ། འབྲིང་རྨི་ལམ་དུ་གནང་བ་བྱིན་པ། ཐ་མ་རང་གི་ཉམས་སམ་བླ་མས་གནང་བ་བྱིན་པའོ། ། དུས་བསྙེན་ལ་རབ་ཟླ་བ་དྲུག འབྲིང་ཟླ་བ་གསུམ།
ཐ་མ་ཞག་བདུན་དུ་ཐུན་བཞིའི་ངེས་པས་བྱ་བ་སྟེ་འདི་གཉིས་མན་ངག་ལས་འབྱུང་ངོ་། ། གྲངས་བསྙེན་གསུམ་ནི། རྩ་རྒྱུད་དང་པོའི་བཅུ་པ་ལས། འཁོར་ལོའི་བདག་པོའི་བཟླས་པ་འབུམ། ། དཀྱིལ་འཁོར་ཅན་གྱི་དེ་བཞིན་ཁྲི། ། ཞེས་པ་ནི་རྫོགས་ལྡན་ལ་དགོངས་ལ། རྩོད་དུས་སུ་དེ་བཞི་འགྱུར་དུ་བཟླ་དགོས་ཏེ། སྡོམ་འབྱུང་ལས། རྫོགས་ལྡན་དུས་སུ་བཟླས་ཆ་གཅིག ། ཉིས་འགྱུར་སུམ་ལྡན་ལ་རབ་བཟླས། །
སུམ་འགྱུར་ཉིས་ལྡན་ལ་རབ་བརྗོད། ། རྩོད་ལྡན་བཟླས་པ་བཞི་འགྱུར་རོ། ། ཞེས་གསུངས་པའི་ཕྱིར། ། དེ་རབ་ཡིན་ལ། འབྲིང་གཙོ་བོ་ལ་བཞི་ཁྲི། འཁོར་ལ་སྟོང་བཞི། ཐ་མ་གཙོ་བོ་ལ་སྟོང་བཞི། འཁོར་ལ་བརྒྱ་བཞི་སྟེ་རབ་འབྲིང་དགུར་གསུངས། དེའང་གཞིའི་བསྙེན་པ་ལ་མཚན་མའི་བསྙེན་པ་གསུམ་དང་། དུས་གྲངས་ཀྱི་རབ་གཉིས་གང་རུང་ངེས་པར་དགོས་ལ།
ཁ་གསོ་བ་ལ་ཐ་མ་གང་རུང་གིས་དོན་གྲུབ་པར་གསུངས་ཤིང་ཕྱག་ལེན་ལ་ཞག་བདུན་དུ་བུམ་པ་ལ་བརྟེན་པའི་བསྙེན་པ་མཛད་དོ། ། དགོས་པ་ནི། བཟང་པོ་ཡོངས་བཟུང་ལས། ཐམས་ཅད་མཁྱེན་པའི་ལམ་ཤེས་པས། ། སྔོན་དུ་བསྙེན་པ་བྱ་བ་ཡིན། ། བསྙེན་པ་མེད་ན་འགྲུབ་མི་འགྱུར། ། གནས་ཀྱི་བྱེ་བྲག་རིགས་པ་ཡིས། ། འཕྲལ་དུ་དབེན་པར་འདུག་ནས་ནི། ། ལྷ་ཡི་འཁོར་ལོ་བསྒོམ་པར་བྱ། ། ཞེས་སོ།
༈ །ས་བརྟགས་པ་ལ་སྤྱིར་བརྟགས་པ་ནི། དང་པོའི་བཅུ་པ་ལས། ཚལ་དང་སོགས་ཏེ། ས་གཞི་ལྗོན་ཤིང་དང་ལྡན་པའི་སྐྱེད་མོའི་ཚལ་དང་། དམ་ཚིག་དང་མི་ལྡན་པའི་སྐྱེ་བོ་མེད་པའི་གནས་དང་། པོ་ཏ་ལ་དང་རི་བོ་རྩེ་ལྔ་སོགས་བྱང་ཆུབ་སེམས་དཔའི་ཁྱིམ་དང་ནི། སྔོན་བླ་མ་དམ་པས་དཀྱིལ་འཁོར་བཞེངས་པའི་ཁང་པའམ་ལས་དང་པོ་པས་རང་གི་དཀྱིལ་འཁོར་གྱི་ཁང་པའི་ནང་དུ་ཡང་། དཀྱིལ་འཁོར་དམ་པ་ཀྱེ་རྡོ་རྗེའི་དཀྱིལ་འཁོར་སོགས་རབ་ཏུ་བཞེངས། ཞེས་སོ། ། ཞིབ་ཏུ་སྤྱི་རྒྱུད་སོགས་ལས་འབྱུང་བས་ཁ་བསྐངས་ཏེ་བརྟག་པ་ལ་དྲུག་ལས།
ཕྱོགས་ཀྱི་སྒོ་ནས་བརྟག་པ་ནི། གྲོང་ཁྱེར་གྱི་བྱང་ཤར་གྱི་ཕྱོགས་ཤར་དང་དབུས་མཐོ་བ་བསྔགས་ཏེ། སྤྱི་རྒྱུད་ལས། ཤར་དང་བྱང་དུ་གཞོལ་བ་ཡི། ། ས་གཞི་ལས་རྣམས་ཀུན་ལ་ཤིས། ། ཞེས་སོ། ། སས་བརྟག་པ་ནི། ས་དེར་པུས་ནུབ་ཙམ་བརྐོས་ནས་ས་དེ་ཉིད་ཀྱིས་སླར་བཀང་བས་ལྷག་ན་བཟང་སྟེ། དེ་ཉིད་ལས། དང་པོ་པུས་ནུབ་ཙམ་བརྐོས་ནས། །
ས་དེ་ཉིད་ཀྱིས་དགང་བར་བྱ། ། གལ་ཏེ་ལྷག་པར་གྱུར་ན་ནི། ། དངོས་གྲུབ་དག་ནི་ཡོད་པར་འགྱུར། ། ཞེས་སོ། ། ཆུས་བརྟག་པ་ནི། ཁྲུ་ཕྱེད་ཀྱི་དོང་བྲུས་ཏེ་འཐས་པར་བཅག་ལ་ཆུས་བཀང་ནས། གོམས་པ་བརྒྱར་སོང་སྟེ་སླར་ལོག་ནས་བལྟས་པས། ཆུ་མ་བྲི་ན་བཟང་སྟེ། ཁྲུ་ཕྱེད་བརྐོས་ནས་ཆུ་ཡིས་བཀང་། ། གོམས་པ་བརྒྱ་རུ་འགྲོ་བར་བྱ། །
མྱུར་དུ་འོངས་ནས་བལྟ་བྱ་སྟེ། ། དེ་བཞིན་འདུག་ན་ལྷག་པར་བསྔགས། ། ཞེས་སོ། ། ཟུག་རྔུ་ཡོད་མེད་ཀྱིས་བརྟག་པ་ནི། རུས་པ་དང་ཐལ་བ་སོགས་ཀྱི་ཟུག་རྔུ་མེད་པ་ནི་བསྔགས་ཏེ། མཐོ་དམན་ཅན་དང་ཚེར་མ་ཅན། ། གྱོ་མོ་དུམ་བུ་ཅན་དག་དང་། ། ངམ་གྲོག་རུས་པ་སྡོང་དུམ་ཁུང་། ། གྲོག་མཁར་ཐལ་བ་ཚ་སྒོ་ཅན། ། གསེག་མ་རྡུལ་དང་རྡོ་དང་སྐྲ། །
སྲིན་བུ་གྲོག་སྦུར་ལ་སོགས་མང་། ། དེ་ལྟ་བུ་ཡི་ས་གཞི་ནི། ། མཁས་པས་ལས་རྣམས་ཀུན་ལ་སྤངས། ། ཞེས་སོ། ། ཉེ་འཁོར་གྱི་འབྱོར་བས་བརྟགས་པ་ནི། ཉེ་འཁོར་དུ་ཆུ་དང་མེ་ཏོག་འབྲས་བུ་ལོ་མ་དང་ལྡན་པའི་ལྗོན་ཤིང་ཡོད་པ་དང་། ཆུ་གཡས་བསྐོར་དུ་འབབ་པ་བསྔགས་ཏེ། ། དཀྱིལ་འཁོར་ས་ནི་གང་དག་གི ། ཉེ་འཁོར་དག་ན་ཆུ་ཡོད་པ། ། དེ་ནི་ཤིས་ཤིང་དངོས་གྲུབ་ཐོབ། །
ཞེས་སོགས་གསུངས། ཁ་དོག་གི་སྒོ་ནས་བརྟག་པ་ནི། ཞི་བའི་ལས་ལ་ས་གཞི་ནི། ། དཀར་པོ་དག་པ་བརྟག་པར་བྱ། ། རྒྱས་པའི་ཆེད་དུ་དམར་ལ་སེར། ། དྲག་ཤུལ་སྤྱོད་ལ་ནག་པོར་ཤིས། ། ཞེས་སོ། ༈ །བསླང་བ་ལ་གཉིས་ལས། མངོན་པ་ལས་བསླང་བ་ནི། སྤྱི་རྒྱུད་ལས།
བདེན་པའི་ཚིག་གིས་བསླང་བའམ། ། ཡང་ན་རི་བའི་རིན་གྱིས་བསླུ། ། ས་ཡི་བདག་པོས་གནང་ནས་ནི། ། སློབ་དཔོན་གྱིས་ནི་དཀྱིལ་འཁོར་བྲི། ། ཞེས་གསུངས་པ་ལྟར་རོ། ༈ །མི་མངོན་པ་ལས་བསླང་བ་ནི། སའི་ལྷ་མོ་ལ་གཏོར་མ་བྱིན་ནས་སློང་བ། སཾ་བུ་ཊ་ལས། སའི་ལྷ་མོ་གསེར་གྱི་མདོག་ཅན་བུམ་པ་ལག་ན་ཐོགས་པ་བཅུག་ཅིང་བཅུག་སྟེ་བཅིང་ནས་དྲི་ཞིམ་པོ་ལ་སོགས་པའི་མཆོད་པ་ལྔ་པོ་རྣམས་ཀྱིས་མཆོད་ཅིང་ལྷག་པར་ཉེ་བར་གནས་པར་བྱའོ། ། ཞེས་དང་།
རྩ་རྒྱུད་དང་པོའི་བཅུ་པ་ལས། གོང་གི་ཨ་སོགས་སྔགས་ཀྱིས་ནི། ། དེ་ལ་གཏོར་མ་རྣམ་པར་སྦྱིན། ། ཞེས་དང་། ཕྱི་མའི་དང་པོ་ལས། མ་མ་སོགས་ཏེ། མ་མ་རིན་ཆེན་སྣ་ཚོགས་པའི་རྒྱན་ཆ་འཛིན་པ་ཞེས་ས་ཡི་ལྷ་མོ་ལ་བོས་ནས། བདག་གིས་ཀྱེ་རྡོ་རྗེ་ཁྲོས་པ་སྟེ་ཁྲོ་ཆགས་ཀྱི་སྐུའི་རྣམ་པ་ཅན་མཆོད་ཅིང་བསྙེན་པར་བྱེད་པའི། ལྷ་མོ་ཁྱོད་ནི་དཔང་དུ་གྱུར་ལ། བདག་གིས་ས་འདིར་དཀྱིལ་འཁོར་འབྲི་བར་འཚལ་ན་ས་ཕྱོགས་འདི་བདག་ལ་གནང་བར་མཛོད་ཅིག
ཅེས་པ་རྣམས་སོ།། ༈ །སྦྱང་བ་ལ་གཉིས་ལས། ལས་དང་བྱ་བས་སྐྱོན་སྦྱང་བ་ནི། དེ་ནས་སོགས་ཏེ། ས་བརྟགས་བསླང་བྱས་པའི་རྗེས་དེ་ནས་བདག་མེད་མའི་ཆོས་འབྱུང་མཚོན་པ་དང་། ཡབ་ཀྱི་སྐུ་གསུང་ཐུགས་མཚོན་པས་དཀྱིལ་འཁོར་གྱི་ཚད་ཁྲུ་གསུམ་དང་ཞུ་བདེ་མི་རྟོག་པ་གསུམ་མཚོན་པས་མཐེ་བོང་གསུམ་ནི་ལྷག་པར་བྱ་ཞེས་གསུངས་པའི་ཚད་ཀྱིས་དཀྱིལ་འཁོར་གྱི་ས་སྙིང་ག་ནུབ་ཙམ་བརྐོས་ནས། ཤིང་རྡོ་རུས་པ་སོལ་བ་སོགས་ལེགས་པར་བསལ་ལ། བརྐོས་པའི་ས་ལ་ས་བརྙན་བཟང་པོ་གཞན་བསྲེས་ལ་དྲི་བཟང་གི་ཆུས་སྦྲུས་ནས་རིན་པོ་ཆེ་བརྡར་བས་ལེགས་པར་བཀང་སྟེ་འཐས་པར་བཅག་གོ ། སྦྱང་མི་དགོས་པའི་ས་ཡང་ཡོད་དེ། དྲང་སྲོང་གནས་དང་བ་ལང་ལྷས། །
ཕུག་དང་རི་ཡི་རྩེ་མོ་དང་། ། ཁང་ཐོག་དང་ནི་རྡོ་ལེབ་དང་། ། མཆོད་རྟེན་དྲུང་དང་འབབ་ཆུའི་གླིང་། ། མཚོ་རྣམས་ཀྱི་ནི་འགྲམ་དག་ཏུ། ། ས་གཞི་སྦྱང་དང་བརྟག་པ་དག ། ནན་ཏན་དུ་ནི་བྱ་མི་དགོས། ། མཐོ་དམའ་ལ་སོགས་སྐྱོན་རྣམས་ནི། ། དེར་ནི་དོགས་པ་བསྐྱེད་མི་དགོས། ། ཞེས་གསུངས་པས་སོ། ། སྦྱངས་ཟིན་ཡང་སྦྱོང་མི་དགོས་ཏེ།
གཙུག་དགུ་ལས། ཡང་ན་སྔར་ནི་བརྟགས་ཟིན་པའི། ། གནས་དེར་སྦྱང་བ་བྱ་མི་དགོས། ། ཞེས་གསུངས་པས་སོ། ། འོན་ཀྱང་ཏིང་ངེ་འཛིན་གྱིས་སྦྱངས་པ་ནི་དགོས་སོ། ། ཏིང་ངེ་འཛིན་གྱིས་བགེགས་སྦྱང་བ་ནི། དང་པོར་སོགས་ཏེ། དང་པོར་ལྷ་ཡི་བདག་ཉིད་ཀྱིས་ང་རྒྱལ་དང་ལྡན་པས་རྣལ་འབྱོར་པས་ནི་ནོར་འཛིན་ཏེ་ས་གཞི་སྦྱང་ཞེས། ཐུན་མོང་དང་ཐུན་མིན་གྱི་སྲུང་འཁོར་བསྒོམ་སྟེ། དེའང་གཙུག་ཏོར་འཁོར་ལོའི་བསྒྱུར་བ་སྟེང་དུ་བསྒོམ་ཞིང་འཁོར་ལོ་གཡས་སུ་འཁོར་ཞིང་ཁྲོ་བོ་རྣམས་ཀྱི་སྐུ་ལས་འོད་ཟེར་འཕྲོས་པས་བགེགས་དང་བར་ཆད་ཐམས་ཅད་རྒྱང་རིང་དུ་བསྐྲད་པར་བསམས་ལ་བཟླས་པ་དང་།
དམོད་པ་འདོར་བ་མི་བྱ་བར་རཀྵ་ལན་གསུམ་གྱིས་བརྟན་པར་བྱ་བ་སྟེ། གོང་དུ་སོགས་ཏེ། གོང་དུ་སྔགས་ཀྱི་ལེའུར་གསུངས་པའི་སྔགས་ཨོཾ་སོགས་ཀྱིས་ནི་མཁས་པས་འཛིན་མའི་བགེགས་རྣམ་པར་སྦྱང་བར་བྱའོ། ། ཞེས་སོ། ༈ །བཟུང་བ་ལ་གཉིས་ལས། བློས་བཟུང་བ་ནི། ས་ཕྱོགས་འདིར་དཀྱིལ་འཁོར་བཞེངས་པར་བྱའོ་སྙམ་པ་སྟེ། སཾ་བུ་ཊའི་གསུམ་པ་དངོས་ལས། དཀྱིལ་འཁོར་གནས་ནི་སྦྱངས་ནས་ནི། ། ཕྱག་རྒྱ་ཆེན་པོར་ཡོངས་སུ་བཟུང་། །
ཞེས་སོ། ། སྟངས་སྟབས་ཀྱི་བཀོད་པས་བཟུང་བ་ནི། གུར་ལེའུ་བཞི་པ་ལས། གཡོན་བརྐྱང་བ་དང་། གཡས་བསྐྱང་བ་དང་། མཉམ་པའི་རྐང་སྟབས་དང་། རྡོ་རྗེའི་རྐང་སྟབས་དང་། ཟླུམ་པོ་དང་། ས་ག་དང་། ཞེས་སོགས་ནས་གླུའི་དགོད་པའོ། །
ཞེས་པའི་བར་གྱིས་རྩ་བའི་རྐང་སྟབས་བརྒྱད་དང་། གོམ་སྟབས་བཞི་དང་། ཚུལ་བཅུ་དྲུག་དང་། བ་དན་གཉིས་དང་། མཆོད་པ་བཅུ་གཉིས་དང་། འདུག་སྟངས་བཅུ་དང་། གར་གྱི་ཉམས་དགུ་དང་། གླུའི་བཀོད་པ་རྣམས་བསྟན་པ་ཐམས་ཅད་ཚང་བར་བྱེད་པའམ། མ་གྲུབ་ན་རྩ་བའི་རྐང་སྟབས་བརྒྱད་ཙམ་བྱེད་པ་སྟེ། གུར་ལས།
ལྷའི་རྣལ་འབྱོར་ལ་གུས་བཅས་དང་པོར་འགྱིང་བཙལ་བས་སྒེག་པར་ལྡན། དང་པོ་གཡས་གཡོན་དབུས་གསུམ་དུ་བལྟབ་རྩེད་བཅས་རྗེས་རྒྱུ་བ། རྐང་སྟབས་བརྒྱད་དུ་ཆོ་ག་ཡིས། ། རྡོ་རྗེ་གོམ་པར་རོལ་བར་བྱ། ། ཞེས་སོ། ། སཾ་བུ་ཊའི་བདུན་པ་དངོས་ལས། ཁྲོ་བོ་རྣམ་པར་རྒྱལ་བ་ཞལ་གསུམ་པ་སོགས་ནས། དེ་ལྟར་ས་ཡོངས་སུ་བཟུང་བ་ཡིན་ནོ་ཞེས་པའི་བར་གྱིས་ཆོ་ག་རྒྱས་པར་བསྟན་ཅིང་ལག་ཏུ་བླང་བའི་རིམ་པ་དབང་ཆུའི་རྣམ་བཤད་བདེ་ཆེན་རྒྱ་མཚོ་སོགས་སུ་གསལ་བས་དེར་བལྟའོ། ༈ །བསྲུང་བ་ནི། རྩ་རྒྱུད་དང་པོའི་བཅུ་པ་ལས།
ཇི་ལྟར་སོགས་ཏེ། ས་ཕྱོགས་དེར་ཇི་ལྟར་ལེའུ་གསུམ་པར་སྲུང་འཁོར་གྱི་བསམ་གཏན་གསུངས་པ་དེ་བཞིན་དུ་འདིར་ཡང་ས་བསྲུང་བའི་ཕྱིར་སྲུང་འཁོར་སྔར་ཇི་ལྟར་གསུངས་པ་བཞིན་བསྒོམ་པ་ཉིད་དོ། ། ཅེས་སོ། ༈ །ཕྱོགས་ཀུན་ཏུ་འཇུག་པ་རྡོ་རྗེ་སློབ་དཔོན་གྱི་ཆས་གོས་ནི། དང་པོའི་བཅུ་པ་ལས། ཁྲུས་སོགས་ཏེ། ཕྱི་ནང་གི་ཁྲུས་དང་གཙང་སྦྲ་བྱ་བ་དང་དྲི་ཞིམ་པོའི་ཆུས་ལུས་བྱུག་པ་དང་། རུས་པའི་རྒྱན་དྲུག་ལ་སོགས་པ་སྣ་ཚོགས་རྒྱན་གྱིས་རྣམ་པར་བརྒྱན་པར་བྱའོ། ། ཞེས་སོ། ༈ །སྟ་གོན་ལ་ཆོས་བཞི་ལས།
ས་ལྷ་སྟ་གོན་ནི། མི་མངོན་པ་ལས་བསླང་བ་དང་མཐུན་ནོ། ། ལྷ་སྟ་གོན་ནི། སཾ་བུ་ཊའི་རྒྱུད་ཕྱི་མ་ལས། དཀྱིལ་འཁོར་བའི་ལྷ་སྟ་གོན་ལ་གནས་པར་བྱའོ། ། དྲི་ལ་སོགས་པའི་དཀྱིལ་འཁོར་གྱི་སར་རམ་གནས་ཀྱི་མཎྜལ་བྱས་ལ་ལྷ་ཐམས་ཅད་ཀྱི་གནས་སུ་རང་གི་ས་བོན་ཧཱུྃ་དང་ལྷ་དེ་རྣམས་སོ་སོའི་མཚན་དང་པོར་བཟླས་ནས་མེ་ཏོག་མངོན་པར་གཏོར་ཞིང་སྟེ་ཚོམ་བུ་དགོད། དེ་ནས་སྔོན་དུ་ཚོགས་ཀྱི་དཀྱིལ་འཁོར་གསུང་བ་བཞིན་རང་གི་ལྷའི་འཁོར་ལོ་བཏོན་ཏེ། དབུས་དང་ཕྱོགས་མཚམས་གྱི་གནས་ཇི་ལྟ་བར་བཞུགས་སུ་གསོལ་ནས་གོང་དུ་གསུངས་པའི་ཛཿཧཱུྃ་བཾ་ཧོཿདགུག་པ་ལ་སོགས་པ་དང་སྐྱེ་མཆེད་སོགས་བྱིན་གྱིས་བརླབས་པ་དང་པོར་བྱ་བ་དང་། རང་གི་སྔགས་དང་ཕྱག་རྒྱ་དང་ལྷན་ཅིག་ཏུ་ཉེ་བར་བལྟས་པ་སྟེ་གསལ་བཏབ་ནས་དབང་བསྐུར་བ་དང་། ཕྱི་ནང་གི་མཆོད་པ་དང་།
རིགས་ལྔའི་བསྟོད་པས་བསྟོད་པ་དང་། ཕྱག་འཚལ་ཞིང་ལྷ་ལ་སྙན་གསན་དབབ་ནས་ཉོན་མོངས་པ་ཅན་གྱི་ཡིད་ཞི་བར་བྱ་བའི་ཕྱིར་སྦྱིན་སྲེག་བྱས་ནས་བར་ཆད་ཞི་བའི་ཆེད་དུ་ཕྱོགས་སུ་གཏོར་མ་སྦྱིན་པར་བྱའོ། ། ཞེས་གསུངས་སོ། ༈ །བུམ་པ་སྟ་གོན་ནི། བུམ་པ་བརྒྱད་སོགས་ཏེ། ཡབ་ཀྱི་དབང་དུ་བྱས་ཏེ་གཽ་རཱི་ལ་སོགས་པའི་བུམ་པ་བརྒྱད་དང་ལ་སོགས་པ་སྟེ་རྣམ་རྒྱལ་དང་ལས་བུམ་གཉིས་ཏེ་བཅུ་དང་ལྡན་པ། བུམ་པ་དེའང་འབྲས་བུ་ཅན་གྱི་ཤིང་གི་ཡལ་ག་ལ་སོགས་པས་ཁ་བརྒྱན། མགྲིན་པར་གོས་ཀྱིས་བཀབ་པ་དང་། རིན་ཆེན་ལྔ་ནི་མཚོན་པ་སྟེ་བཅུད་རྫས་སོ་ལྔ་ཡོངས་སུ་གཞུག བུམ་པ་འབུལ་བ་ན་རྣམ་པར་རྒྱལ་བ་སྟེ།
གཙོ་བོའི་བུམ་པ་ཤར་དུ་སྦྱིན་པ་སྟེ་དགོད། གཞན་ཕྱོགས་སོ་སོ་དང་ལས་བུམ་བྱང་ཤར་དུ་དགོད་དོ། ། ཞེས་དང་། སཾ་བུ་ཊའི་རྒྱུད་ཕྱི་མ་ལས། རེ་ཞིག་རྩ་བའི་བུམ་པ་ལ་སོགས་པའི་ལྷག་པར་གནས་པར་བྱས་ནས། ཞེས་སོ། ༈ །སློབ་མ་ལྷག་པར་གནས་པ་ནི། སཾ་བུ་ཊའི་ཕྱི་མ་ལས། སློབ་མ་ལྷག་པར་གནས་པར་བྱའོ། ། འདིར་ཆོ་ག་ཤིན་ཏུ་བསྡུས་པའི་ལུགས་ཏེ་དྲི་ཞིམ་པོའི་ཆུ་ལ་ལས་ཐམས་ཅད་པའི་ཡི་གེ་ཧཱུྃ་བཟླས་པའི་ཆུས་སློབ་མ་བསྲུང་བའི་དོན་དུ་དང་པོ་སྙིང་གར་གཏོར་ནས།
ཡང་ཆུ་དེ་ཉིད་ཀྱིས་རྡོ་རྗེ་དང་བཅས་པའི་ལག་པས་སྙིང་ཁར་དྲིའི་ཐིག་ལེ་བཞག་པར་བྱ་ཞིང་། སྙིང་གར་རྡོ་རྗེ་རྩེ་ལྔ་པ་བསྒོམ་པ་དང་། ཇི་སྲིད་སྤྱི་བོར་རྡོ་རྗེ་བཞག་ཅིང་སྣ་ཚོགས་རྡོ་རྗེ་བསམ་པར་བྱའོ། ། དེ་ཙམ་གྱིས་སློབ་མ་བསྡུས་ལ་གསུམ་ལ་སྐྱབས་སུ་འགྲོ་བ་ལ་སོགས་པ་བྱས་ཏེ་བྱང་སེམས་བསྲུང་བའི་དོན་དུ་ཧཱུྃ་གིས་མངོན་པར་བསྔགས་པའི་སྲད་བུས་དཔུང་པ་བཅིངས་ནས་དངོས་གྲུབ་ཀྱི་ལྟས་བརྟགས་པའི་སོ་ཤིང་ལ་སོགས་པ་སྟེ་དག་བྱེད་ཀུ་ཤ་དང་། དྲིའི་ཆུ་དང་མེ་ཏོག་ལ་སོགས་པ་སྦྱིན་པར་བྱའོ། ། འཇིག་རྟེན་དུ་ནི་སོགས་ཀྱིས་དེ་རྣམས་ལ་ཆོས་བསྟན་ཅིང་། ཞེས་སོ། ༈ །བྲི་ཞིང་རྒྱན་དགྲམ་པ་ལ། ཐིག་གིས་བྲི་བ་ནི་དང་པོའི་བཅུ་པ་ལས། རང་འདོད་སོགས་ཏེ།
དཀྱིལ་འཁོར་བྲི་བའི་སྔོན་དུ་ཐིག་གདབ་དགོས་པས་རང་གི་འདོད་པའི་ལྷ་ཡི་གཟུགས་ཏེ་ང་རྒྱལ་གྱིས་ནི། ཐིག་སྐུད་གསར་པ་དཀྱིལ་འཁོར་གཞན་དུ་ལོངས་མ་སྤྱད་པར་འཇུར་མདུད་མེད་པར་ལེགས་པར་བཀལ་བ་དང་། ཤིན་ཏུ་ཚད་མ་སྟེ་སྦོམ་ཕྲ་དཀྱིལ་འཁོར་གྱི་སྒོའི་ཉི་ཤུའི་ཆ་དང་། དཀྱུས་སུ་དཀྱིལ་འཁོར་གྱི་ཉིས་འགྱུར་གྱི་ཚད་དང་མཉམ་པ། ཡེ་ཤེས་ལྔའི་རང་བཞིན་ཁ་དོག་ལྔ་ལྡན་སྦོམ་ཕྲ་སོགས་མེད་པས་མཛེས་པ་ཡི། སྲད་བུས་ཐིག་སོགས་ལ་མཁས་པའི་ཤེས་རབ་ཅན་གྱིས་ལས་དང་ཡེ་ཤེས་ཀྱི་ཐིག་གདབ་བོ། ། ཞེས་སོ། ། ཚོན་གྱིས་བྲི་བ་ནི། རྡུལ་ཚོན་སོགས་ཏེ། རྡུལ་ཚོན་དམ་པ་དུར་ཁྲོད་ཀྱི་མི་རུས་ཀྱི་ཚོན་དང་ནི།
ཡང་ན་འབྲིང་པོ་ཉིད་ཀྱིས་ཏེ་གསེར་ལ་སོགས་པའི་རིན་ཆེན་ལྔ་ཡི་ཕྱེ་མའམ། ཡང་ན་ཐ་མ་འབྲས་རྡོ་རུས་ལ་སོགས་པ་ཚོན་གྱིས་ཁ་བསྒྱུར་ལ་བྲི་བར་བྱའོ། ། ཞེས་སོ། ། མཚན་མ་དགོད་པ་ནི། ཤར་དུ་གྲི་གུག་རྣམ་པར་བྲི་ཞེས་བྱ་བ་ལ་སོགས་རྒྱུད་གསུམ་ཀ་ལས་ཚོན་གྱིས་བྲི་ཞིང་མཚན་མ་དགོད་པ་རྒྱས་པར་གསུངས་ཏེ། གུར་ལེའུ་གཉིས་པ་ལས། རྡོ་རྗེའི་དབང་པོ་སྔོན་པོ་སྟེ། ། ཞེས་པ་ནས། རིན་ཆེན་ལྔ་ཡི་རྡུལ་ཚོན་མཆོག ། ཞེས་དང་།
ལྔ་པ་ལས། ཉི་ཤུ་རྩ་ལྔའི་དབྱེ་བ་ཡིས། ། རྡུལ་ཚོན་གྱིས་ཀྱང་བྲི་བར་བྱ། ། ཞེས་དང་། བརྒྱད་པ་ལས། དབང་ལྡན་དུ་ནི་ས་ར་པ། ། མེ་ཡི་མཚམས་སུ་དགེ་སློང་བྲི། ། ཞེས་པ་ནས། དབུས་སུ་ཐོད་པ་དཀར་པོ་ནི། ། སྣ་ཚོགས་རྡོ་རྗེས་མཚན་པ་བྲི། །
ཞེས་སོ། ། སཾ་པུ་ཊའི་ཕྱི་མ་ལས། དང་པོར་སློབ་དཔོན་གྱིས་རྡུལ་ཚོན་བྲི་བར་བྱ་ཞིང་ཞེས་སོགས་གསུངས་སོ། ། སྤྱིར་མཚན་མ་ལ་སྐུ་ཚོམ་བུའམ་སྐུ་གཟུགས། གསུང་ས་བོན་གྱི་ཡི་གེ ཐུགས་ཕྱག་མཚན་གང་རུང་བྱ་བར་གསུངས་ལ། རྩ་བཤད་ཀྱི་རྒྱུད་གཉིས་ཆར་ནས་ཕྱག་མཚན་འགོད་པར་གསུངས་པ་ནི། སྤྱི་རྒྱུད་ལས། ཡན་ལག་ཉམས་ན་བྱིན་མི་རློབས། ། དངོས་མི་གྲུབ་པར་གསུངས་པས་ན། །
དེས་ན་དཀྱིལ་འཁོར་ལྷ་རྣམས་ཀུན། ། མཁས་པས་ཕྱག་རྒྱའི་དབྱིབས་སུ་དགོད། ། ཅེས་གསུངས་པ་ལྟར། མཆོག་ཏུ་གྱུར་པ་ལ་དགོངས་སོ། ༈ །རྒྱན་དགྲམ་པ་ནི། སཾ་བུ་ཊའི་གཉིས་པའི་དང་པོ་ལས། འདོད་ཡོན་ལྔ་ཡིས་གང་བ་དང་། ། བླ་བྲེ་བྲེས་པས་ཉེ་བར་འབར། ། རྣལ་འབྱོར་མ་དང་སྦྱོར་ལྡན་ཞིང་། ། དྲིལ་བུ་སིལ་སིལ་སྒྲ་དང་ནི། །
མེ་ཏོག་བདུག་འཁྱིལ་ཉམས་དགའ་བ། ། ལྷ་ཡི་དྲི་ཕྲེང་བདེ་བའི་མཆོག ། དཔལ་ལྡན་རྡོ་རྗེ་སེམས་སོགས་ལྷའི། ། དཀྱིལ་འཁོར་མཆོག་ཏུ་ངོ་མཚར་བར། ། ཞེས་སོ།། ༈ །སྒྲུབ་ཅིང་མཆོད་པ་ལ་དཀྱིལ་འཁོར་སྒྲུབ་པ་ནི། དང་པོའི་བཅུ་པ་ལས། དེར་ནི་སོགས་ཏེ། གང་དུ་དཀྱིལ་འཁོར་བྲི་ཞིང་དབང་བསྐུར་བའི་གནས་དེར་ནི་རིགས་ལྔ་སོ་སོ་ལས་བྱུང་བའི་བྲམ་ཟེ་མོ་དང་། གཡུང་མོ།
གདོལ་མ། གར་མ། ཚོས་མ་སྟེ་རིགས་དང་མཐུན་པའི་རིག་མ་བཟང་མོ་དཀྱིལ་འཁོར་བསྒྲུབ་པའི་རྟེན་དུ་རྣམ་པར་གཞུག་ཅེས་རྟེན་རིག་མ་དང་། སྒྲུབ་ཚུལ་ནི། སཾ་བུ་ཊའི་ཕྱི་མ་ལས། བདག་པོའི་རྣལ་འབྱོར་དང་ལྡན་པས་ལེགས་པའི་རྣལ་འབྱོར་གྱིས་ལྷ་ཐམས་ཅད་ཀྱི་འཁོར་ལོ་རང་གི་བདག་ཉིད་ཀྱི་ནང་དུ་བསྒོམ་པར་བྱ་ཞིང་དེའི་ང་རྒྱལ་དང་ལྡན་པར་བྱའོ། ། ཞེས་དང་། དཀྱིལ་འཁོར་གྱི་ལྷ་རྣམས་སྔ་མ་བཞིན་དུ་མཁའ་ནང་ནས་བྱུང་ནས་རང་གི་གནས་སུ་འཁོར་ལོ་གཞུག་པར་བྱའོ། ། ཞེས་པའི་དོན། རིན་ཆེན་འབར་བ་ལས།
དེ་ནས་སློབ་དཔོན་རང་ལྷ་ཡི། ། སྦྱོར་རྫོགས་བདག་བསྐྱེད་ཀྱི་དམ་ཡེ་གཙོ་བོ་བདག་ཉིད་ཀྱིས། ། དཀྱིལ་འཁོར་སྤྲོ་བསྡུའི་དཀྱིལ་འཁོར་སྤྲུལ་པ་རྡུལ་ཚོན་ནི་མདུན་བསྐྱེད་ཀྱི་དམ་ཡེ་གཉིས་དང་། གཉིས་མེད་ལ་སྟ་གོན་དམ་ཡེ་མཁར་གནས་ཀྱང་དེར་གཞུག ། ཞེས་པ་ལྟར། རྡུལ་ཚོན་ལ་གསར་དུ་བསྐྱེད་པ་བསྲེས་པས་གཉིས་བསྲེས། དེ་ལ་བདག་གིས་བསྒོམས་པ་བསྲེས་པས་གསུམ་བསྲེས་དེ་ལ་མངལ་འབྱིན་བསྲེས་པས་བཞི་བསྲེས། དེ་ལ་སྟ་གོན་གྱི་དམ་ཡེ་གཉིས་བསྲེས་པས་དྲུག་བསྲེས། དེ་ལ་ཡེ་ཤེས་པ་བསྲེས་པས་རྟེན་ལ་བདུན་བསྲེས་དང་། འཁོར་ལ་ལྔ་བསྲེས།
གཙོ་བོ་ལ་དྲུག་བསྲེས་ཀྱི་སྒོ་ནས་བསྒྲུབ་ཅིང་སྐྱེ་མཆེད་བྱིན་རླབས་དབང་བསྐུར་རྒྱས་གདབ་བརྟན་བྱེད་བཟླས་པ་སོགས་བྱའོ། ། མཆོད་པ་ནི། ཕྱི་མའི་དང་པོ་ལས། སྣ་ཚོགས་སོགས་ཏེ། མཆོད་རྫས་སྣ་ཚོགས་པ་རྣམས་ཧཱུྃ་གི་ས་བོན་ལས་རྫོགས་པར་བསྐྱེད་པ་དང་། རང་སྔགས་ཀྱིས་བྱིན་གྱིས་བརླབས་ཏེ། དེ་ནས་མེ་ཏོག་ལ་སོགས་པའི་མཆོད་པ་རྣམས་འབུལ་བ་ཉིད་དོ། ། ཞེས་དང་། བཤད་པའི་རྒྱུད་གཉིས་ཀ་ལས་ཀྱང་རྒྱས་པར་གསུངས་ཏེ། གུར་ལེའུ་བཅུ་བཞི་པ་ལས།
མེ་ཏོག་འདི་ནི་བཟང་ཞིང་དགེ ། ཞེས་སོགས་དང་། གཉིས་པ་ལས། གླུ་ནི་རྡོ་རྗེ་ཅན་ལ་དབུལ། ། གར་ནི་སངས་རྒྱས་རྣམས་ལ་དབུལ། ། ཞེས་སོགས་དང་། སཾ་བུ་ཊ་ལས། དྲི་དང་ཕྲེང་སོགས་རིམ་གྲོ་དང་། ། འོ་མའི་མཆོད་སོགས་རྒྱས་པ་ཡི། ། ཕྱག་རྒྱ་ལྷན་ཅིག་སྒྲུབ་པ་པོས། །
གུས་པར་འབད་པས་ཡང་དག་མཆོད། ། ཅེས་སོགས་གསུངས་སོ།། ༈ །འཇུག་ཅིང་དབང་བསྐུར་བ་ལ། སློབ་དཔོན་འཇུག་ཅིང་དབང་བླང་བར་ཧེ་རུ་ཀའི་ང་རྒྱལ་གྱིས་འཇུག་པ་ནི། དང་པོའི་བཅུ་པ་ལས། རྡོ་རྗེ་སོགས་ཏེ། དཀྱིལ་འཁོར་གྱི་བྱ་བ་ལ་འཇུག་པའི་ཚེ་སློབ་དཔོན་རང་ཉིད་རྡོ་རྗེ་སེམས་དཔའི་སྙེམས་པ་སྟེ་ང་རྒྱལ་དང་ལྡན་པར་བྱས་ནས། རྐང་པ་གཡས་པ་བརྐྱང་པའི་སྟབས་བྱས་ཏེ་འཇུག་པར་བྱའོ། ། རྡོ་རྗེ་སེམས་དཔའ་ཇི་ལྟ་བུ་ཞེ་ན་ཕྱག་གཉིས་པའི་ཀྱེ་རྡོ་རྗེ་ཡིས་སྦྱོར་བ་སྟེ་རྣལ་འབྱོར་དང་ལྡན་པས། སློབ་དཔོན་བདག་ཉིད་དཀྱིལ་འཁོར་དུ་འཇུག་ཅིང་དབང་བླང་བ་ཉིད་དུ་བྱའོ། །
ཞེས་དང་། བདག་ཉིད་འཇུག་ཅིང་དབང་བླང་དགོས་པ་ཡང་། སཾ་བུ་ཊའི་གཉིས་པའི་དང་པོ་ལས། སྔགས་ཀྱི་སོགས་ཏེ། དབང་བླང་བ་གནས་སྐབས་གང་གི་ཚེ་ཞེ་ན་སྔགས་ཀྱི་ལམ་ནི་རྗེས་བཙལ་བའམ་རྗེས་སུ་འབྲང་བ་སྟེ། སྔགས་ཀྱི་སྒོར་སྤྱད་པ་སྤྱོད་པར་འདོད་པའི་སློབ་མ་རྣམས་ཀྱིས། གང་ཚེ་དབང་གི་ཆོ་ག་དང་སྦྱང་གཞི་སྦྱོང་བྱེད་ངོ་སྤྲད་པ་ལ་མཁས་པས་དབང་བསྐུར་བའི་ཆོ་གས་ནི་སྔོན་དུ་སྨིན་པར་བྱ་དགོས་ལ། དེ་ལྟར་སློབ་མ་དབང་བསྐུར་བའི་ཚེ་ན་ཡང་བདག་ཉིད་ཀྱིས་བླང་དགོས་སོ་ཞེས་པའི་དོན་ནོ། ། དབང་བླང་བའི་ཡུལ་ནི། མདུན་དུ་བསྐྱེད་པའི་དཀྱིལ་འཁོར་བླ་མ་དང་ཐ་མི་དད་པ་ནི་བདེ་བར་གཤེགས་པ་སྟེ་དེའི་གནས་སུ།
འཇིག་རྟེན་ཁམས་ནི་མཐའ་ཡས་པ་རྣམས་སུ་བཞུགས་པའི་སངས་རྒྱས་ཀྱིས་མངོན་སུམ་དུ་བྱིན་གྱིས་བརླབས་པ་དེར་རོ། ། དགོས་པ་ནི་རང་བྱིན་གྱིས་བརླབ་པའི་གནས་ཐོབ་ནས་ཞེས། རང་གི་ལྷ་ལས་དབང་ཐོབ་པས་རང་གི་ལུས་ངག་ཡིད་གསུམ་གྱི་དྲི་མ་དག་སྟེ་སྐུ་གསུང་ཐུགས་རྡོ་རྗེར་བྱིན་གྱིས་བརླབ་པའི་ཕྱིར་རོ། ། གང་ཟག་ནི་སློབ་མ་ལ་དབང་བསྐུར་བའི་བློ་དང་ལྡན་པས་སོ། ། ཆོ་ག་ནི་སློབ་མ་ལ་ཇི་ལྟར་བསྐུར་བ་དེ་བཞིན་ནས། ཡང་ན་དབང་བཞི་རྫོགས་པར་བླང་ངོ་། ། དེའི་འཐད་པ་ནི། སློབ་མ་ལ་དབང་མ་བསྐུར་ན་སློབ་མ་རྗེས་སུ་བཟུང་བར་མི་འགྱུར་ལ། སློབ་མ་ལ་དབང་བསྐུར་བ་ལ་བདག་ཉིད་ཡོངས་སུ་མ་རྫོགས་ན་རང་བཟོར་གྱུར་ནས་དམ་ཚིག་ཉམས་པར་འགྱུར་བས། དེས་འཇིགས་པ་ཡིས་ཐོག་མར་བདག་ཉིད་ཕུན་སུམ་ཚོགས་པར་བྱ་བའི་ཕྱིར་དབང་བླང་ནས་སློབ་མ་ལ་དབང་བསྐུར་དགོས་པ་ནི་རྫོགས་པའི་སངས་རྒྱས་ཀྱིས་དོན་དམ་སྟེ་ངེས་པའི་དོན་གྱི་རྒྱུད་ལས།
སྔགས་ཀྱི་ལམ་གྱི་རིམ་པ་ནི་དེ་བཞིན་དུ་གསུངས་སོ། ། ཞེས་སོ། ༈ །སློབ་མ་འཇུག་ཅིང་དབང་བསྐུར་བའི་འཇུག་པ་ལ། ཕྱི་འཇུག་ནི། རྩ་རྒྱུད་ཕྱི་མའི་ལྔ་པ་ལས། གོས་ཀྱིས་མིག་ནི་བཀབ་ནས་སུ། ། དེར་ནི་སློབ་མ་འཇུག་པ་ཉིད། ། ཅེས་དང་། སཾ་བུ་ཊའི་རྒྱུད་ཕྱི་མ་ལས། དངོས་གྲུབ་ཐམས་ཅད་ཀྱི་དོན་དུ་རང་གིས་གསོལ་བ་བཏབ་ནས།
དང་པོ་ལ་སོགས་པ་བསྐྱེད་པར་བྱ་སྟེ། སློབ་མ་ལ་སྣ་ཚོགས་པས་བརྒྱན་པར་བྱའོ། ། ཨོཾ་ལ་སོགས་པས་སྙིང་གར་སྐུ་ལ་སོགས་པའི་བྱིན་གྱིས་བརླབས་པའི་ཕྱག་རྒྱས་བྱིན་གྱིས་བརླབས་པར་བྱའོ། ། ཐལ་མོ་སྦྱར་བ་སྡིགས་མཛུབ་དཀྲིས་པའི་འཁོར་ལོའི་རྣམ་པས་ཧཱུྃ་ཞེས་བརྗོད་ཅིང་། ཡང་གནས་ལྔ་པོ་ཐམས་ཅད་དུ་བྱིན་གྱིས་བརླབ་པ་བྱས་ཏེ། ཨ་ཁཾ་བི་ར་ཧཱུྃ་གིས་གདོང་གོས་ཀྱིས་བཀབ་ནས་ཞེས་དང་། བུམ་པ་སྒོར་གནས་པ་ལས་ཐམས་ཅད་པ་བཟླས་པས་བསང་གཏོར་བྱའོ། ། ཞེས་སོགས་གསུངས་སོ། ། ནང་འཇུག་ནི། རྩ་རྒྱུད་ལས།
ཕྱི་ནས་དཀྱིལ་འཁོར་རབ་ཏུ་བསྟན། ། ཞེས་དང་། གུར་ལས། ཞེ་སྡང་རྡོ་རྗེར་ཕྱག་འཚལ་བསྟོད། ། ཅེས་སོགས་དང་། སཾ་བུ་ཊ་ཕྱི་མ་ལས། རྡོ་རྗེ་ལྷ་མོ་ལ་སོགས་པའི་ཕྱག་རྒྱས་བཟུང་བའི་མེ་ཏོག་དང་། ཧཱུྃ་ཉིད་ཀྱིས་གཞུག་ཅིང་སྤྱིའི་ཆོ་གས་ཐམས་ཅད་བྱའོ། ། ཞེས་དང་། ཕྱི་མའི་ལྔ་པ་ལས།
མང་དུ་སོགས་ཏེ། མང་དུ་རབ་ཏུ་བརྗོད་པས་ཅི་ཞིག་བྱ་སྟེ། ཇི་ལྟར་ཡོ་ག་དེ་ཉིད་འདུས་པ་ཡི། དཀྱིལ་འཁོར་ཆོ་ག་དེ་བཞིན་དུ་འདིར་ཡང་བྱའོ། ། ཞེས་གསུངས་པ་ལས་ཤེས་ཏེ། སློབ་དཔོན་གོང་གནས། སློབ་མ་དབང་བསྐུར་ཆོ་ག་ནི། ། གང་ནའང་གཅིག་གིས་རྫོགས་པ་མེད། ། དེ་ཕྱིར་མཁས་པས་ཆོ་ག་ནི། ། རྒྱུད་ཀུན་ལས་ནི་བཏུ་བར་བྱ། །
ཞེས་པ་ལྟར་རོ། ༈ །དབང་བསྐུར་བ་ནི། གུར་ལེའུ་བཅོ་ལྔ་པ་ལས། ཆུ་ཡི་དབང་གིས་དང་པོ་སྟེ་སོགས་ཏེ་གཞན་ནི་གོ་སླ་ལ། དེ་ཉིད་རྡོ་རྗེའི་སྦྱོར་བ་ཡིས། ། ཞེས་པ་ནི་དབང་བཞི་པ་སྟེ། ཆོས་ཉིད་དེ་ཁོ་ན་ཉིད་རྡོ་རྗེ་ལྟར་མི་ཕྱེད་པའི་དོན་སྟོན་པའི་སྦྱོར་བ་ཡིས་དབང་བསྐུར་བའི་ཕྱིར། མཐའ་རྟེན་ལ་རྡོ་རྗེ་སློབ་དཔོན་གྱི་དབང་གི་མཐའ་རྟེན་རྡོ་རྗེའི་བརྟུལ་ཞུགས་ཏེ་རྗེས་གནང་ཀུན་བྱིན་ཏེ་གསང་དབང་གི་མཐའ་རྟེན་སྟོན་པ་ཤཱ་ཀྱའི་རྒྱལ་པོ་རང་གི་ཆ་ལུགས་ཀྱིས་ལུང་བསྟན་པ་དང་། ཤེར་ཡེ་དང་བཞི་པའི་མཐའ་རྟེན་ལེའུ་བཞི་པར་བསྟན་པ་དང་བཅས་ཏེ། དེ་འདིར་དབང་གི་ཆོ་གའོ། །
ཞེས་སོ། ། ཐུན་མིན་གྱི་དབང་བཞི་ནི། གུར་ལེའུ་བདུན་པ་ལས། བུམ་པའི་སོགས་ཏེ། གཞན་ནི་སླ་ལ། ཇི་ལྟར་ཤེས་རབ་ཡེ་ཤེས་ཀྱི་དུས་སུ་མྱོང་བའི་ངོ་བོའི་ལུས་ལྟ་བུ་དེ་ཉིད་ཀྱིས་བཞི་པའི་ཡེ་ཤེས་ནི་དེ་བཞིན་གཤེགས་པའི་ཆོས་སྐུ་དང་འདྲ་བར་སྟོན་པའོ། ། ཞེས་སོ། ། ཐུན་མོང་གི་དབང་དྲུག་ནི། གུར་ལེའུ་བཞི་པ་ལས་གསལ་ཏེ། རང་གི་རིག་མ་བདག་མེད་མ་དང་སྐྱེས་བུ་ཧེ་རུ་ཀ་གཉིས་ཀ་ཞུ་བའི་ཆུས་གང་བར་རྣམ་རྒྱལ་བུམ་པར་བུམ་པ་བརྒྱད་པོ་ཐམས་ཅད་ཀྱིས་ནང་ནས་ཀྱང་གཙོ་བོའི་བུམ་པར་བླུགས་ནས།
སློབ་དཔོན་རྡོ་རྗེ་ཐུགས་ནི་རབ་བསྒོམས་པས། ། སློབ་མ་རྡོ་རྗེ་ཅན་བསམ་དབང་བསྐུར་བྱ། ། ཞེས་པ་ནས། ཀུན་ཀྱང་ཆོ་ག་གཅིག་པ་ཡིས། ། རྟག་ཏུ་བླ་མེད་མཆོད་པས་ནི། ། སློབ་མ་རྡོ་རྗེའི་བརྟུལ་ཞུགས་སྦྱིན། ། ཞེས་པའི་བར་གྱིས་རྒྱས་པར་བསྟན་ནོ། ། ཐུན་མིན་གྱི་དབང་བཞི་ནི། རྩ་རྒྱུད་ཕྱི་མའི་གསུམ་པ་ལས། ཤེས་རབ་བཅུ་དྲུག་ལོན་པ་ལ་སོགས་ཀྱིས།
རྡོ་རྗེ་སློབ་དཔོན་གྱི་དབང་དང་། ཤིན་ཏུ་བྱད་བཞིན་བཟང་མིག་དཀྱུས་ཡངས་མ། གཟུགས་མཛེས་པ་དང་ལང་ཚོ་དར་བབ་ཀྱིས་རྣམ་པར་བརྒྱན། དེ་བསྟེན་པ་ལས་བྱུང་བའི་ཐིག་ལེ་ལག་གཡོན་གྱི་མཐེ་བོང་སྲིན་ལག་དག་གིས་བཟུང་ནས་ནི། སློབ་མའི་ཁ་རུ་བཏུང་བར་བྱ། ། ཞེས་སོགས་ཀྱིས་གསང་དབང་དང་། སྟོན་པ་རྡོ་རྗེ་སློབ་དཔོན་གྱིས་ཤེས་རབ་ཕྱག་རྒྱ་དེ་ཉིད་གསང་དབང་གི་དུས་སུ་རབ་ཏུ་མཆོད་ཅིང་། བརྗེད་དེ་བསྟེན་པར་བྱས་ནས་ཤེས་རབ་ཡེ་ཤེས་ཀྱི་དུས་སུ་སློབ་མ་ལ་གཏད་པར་བྱ། ཞེས་སོགས་ཀྱིས་ཤེར་དབང་དང་། གསུམ་པའི་ཉམས་མྱོང་འདི་ཉིད་སངས་རྒྱས་ཀྱི་ཡེ་ཤེས་དང་འདྲ་བས་ཡེ་ཤེས་ཆེན་པོ་ཉིད་ཡིན་ཞིང་།
སྤྱིར་འཁོར་འདས་ཐམས་ཅད་ཁྱད་པར་རྣལ་འབྱོར་པའི་ལུས་ལ་རྣམ་པར་གནས་ཏེ་ཀུན་རྫོབ་ཏུ་འཁོར་འདས་གཉིས་དང་དོན་དམ་དུ་གཉིས་སུ་མེད་པའི་ཚུལ་དང་། ཞུ་བ་དང་ཐབས་ནི་དངོས་དང་བདེ་བ་དང་ཤེས་རབ་ནི་དངོས་མེད་དེ་གཉིས་ཀའི་བདག་ཉིད་དུ་གྱུར་བས་ན་གཙོ་བོ་ཉིད་དེ། དེ་ཉིད་བརྟན་པ་སྣོད་དང་གཡོ་བའི་བཅུད་ཐམས་ཅད་ལ་ངོ་བོ་དབྱེར་མེད་དུ་ཁྱབ་ནས་གནས་ཤིང་རང་བཞིན་སྤྲོས་དང་བྲལ་བ་ཡང་གནས་སྐབས་སྒྱུ་མའི་གཟུགས་ཅན་ཉིད་དུ་འདོད། ། ཞེས་སོགས་ཀྱིས་དབང་བཞི་པ་རྣམས་གསལ་བར་བསྟན་ནོ། ༈ །དབང་བཞི་པ་ལ་ལྔ་སྟེ་སོགས་ཀྱི་དོན། ཕྱག་རྒྱ་ཆེན་པོའི་ཡེ་ཤེས་ཚིག་གིས་ངོ་སྤྲོད་པ་ཚིག་གི་དང་། སྤྲོས་བྲལ་གྱི་ཡེ་ཤེས་ཉམས་སུ་མྱོང་བ་དོན་གྱི་དང་། ལམ་དུས་སུ་དེ་ཉིད་མི་འབྲལ་བར་སྐྱོང་བ་ལམ་དུ་བྱེད་པ་དང་། གསུམ་པར་ཡེ་ཤེས་ངོས་མ་ཟིན་ན་བཞི་པར་ཕྱག་རྒྱ་ལ་བརྟེན་ནས་ཡེ་ཤེས་ངོས་འཛིན་པ་བཞི་པ་རྟེན་ཅན་དང་། མཐར་ཐུག་གི་འབྲས་བུ་ལ་མཚམས་སྦྱོར་བར་བྱེད་པ་འབྲས་བུ་མངོན་དུ་བྱེད་པའི་བཞི་པའོ། །
ཞེས་སོ། ༈ །དབང་གི་མཐའ་རྟེན་ལ་བུམ་དབང་གི་མཐའ་རྟེན་རྗེས་གནང་གསུམ་ནི། རྩ་རྒྱུད་ཕྱི་མའི་བཅུ་གཉིས་པ་ལས། སློབ་མའི་ཚོགས་རྣམས་བསྡུ་བར་གྱིས། ། ཞེས་པས་ཀྱང་ཟིན་ལ། སཾ་བུ་ཊའི་གཉིས་པའི་དང་པོ་ལས། སངས་རྒྱས་གྲོང་ཁྱེར་མཆོག་སྔོན་དུ། ། དེ་ནས་དེ་ལ་གནང་བ་སྦྱིན། ། བྱང་ཆུབ་སྙིང་པོའི་བར་དུ་ནི། ། ཕྱོགས་ཀུན་དུ་ནི་འཁོར་ལོ་ནི། །
ཆོས་ཀྱི་འཁོར་ལོ་བླ་ན་མེད། ། ཀུན་ཏུ་མཆོག་ཏུ་རབ་ཏུ་བསྐོར། ། ཞེས་དང་། རྒྱུད་ཕྱི་མ་ལས། གསེར་ལ་སོགས་པའི་ཐུར་མས་མི་ཤེས་པའི་རབ་རིབ་བསལ་བ་དང་། མེ་ལོང་བླང་སྟེ། རྡོ་རྗེ་སེམས་དཔའི་རང་བཞིན་ཉིད། ། ཅེས་བྱ་བ་ལ་སོགས་པའི་ཚིགས་བཅད་ཀྱིས་མཚན་ཉིད་རྣམས་བསྒྲག་པར་བྱའོ། ། དབྱངས་ཡིག་དང་པོས་གླེགས་བམ་དང་། དབྱངས་ཀྱི་དང་པོ་ཉིད་ཀྱིས་རྐང་པའི་དྲུང་དུ་འཁོར་ལོ་བཞག་སྟེ།
རྡོ་རྗེའི་དྲིལ་བུ་དང་རལ་གྲི་བྱིན་ལ། དེ་ནས་བཟུང་སྟེ་འཇིག་རྟེན་ལ་ཆོས་ཀྱི་འཁོར་ལོ་སྐོར་ཅིག སྐྱོབ་པ་ལ་སོགས་པ་ཡང་དག་པར་དམིགས་པར་བྱའོ། ། ཞེས་སོ། ། གསང་དབང་གི་མཐའ་རྟེན་ལུང་བསྟན་པ་ནི། གུར་ལེའུ་གསུམ་པ་ལས། མིང་གི་དབང་གི་དུས་སུ་ནི། ། སློབ་མ་བདག་ཉིད་དབང་བསྐུར་བ། ། རྡོ་རྗེའི་མིང་གིས་དབང་བསྐུར་བ། ། སྐྱེ་བ་འདིར་ནི་སངས་རྒྱས་ཉིད། །
བཞད་པའི་རྡོ་རྗེ་དང་། སྒེག་པའི་རྡོ་རྗེ་དང་། མཛེས་པའི་རྡོ་རྗེ་དང་། ཞེས་སོགས་མིང་དངོས་དང་། བཞི་པ་ལས། ཤཱཀྱ་ཐུབ་པར་རང་གྱུར་པས། ། སློབ་མ་ཆེན་པོ་ལུང་བསྟན་ཏེ། ། སངས་རྒྱས་ཉིད་དུ་ཐེ་ཚོམ་མེད། ། ཞེས་སོགས་གསུངས་སོ། ། ཤེས་རབ་ཡེ་ཤེས་ཀྱི་མཐའ་རྟེན་དབུགས་དབྱུང་བ་ནི།
གུར་ལེའུ་བཞི་པ་ལས། དབུགས་དབྱུང་ཐམས་ཅད་བྱིན་ནས་ནི། ། ཞེས་པས་ལམ་དང་འབྲས་བུའི་དབུགས་དབྱུང་གཉིས་ཀ་བྱ་བར་བསྟན་ཅིང་། བཅོ་ལྔ་པ་ལས། སློབ་དཔོན་སྨད་པར་མི་བྱ་ཞིང་སོགས་ཀྱིས་སྤང་བྱ་སྤོང་བ་དང་བསྟེན་བྱ་བསྟེན་པའི་དབང་དུ་བྱས་པའི་དམ་ཚིག་བསྒྲག་པ་ནི་ལམ་གྱི་དབུགས་དབྱུང་གི་ཐ་སྙད་མཛད་དེ། དབང་ཐོབ་ནས་དམ་ཚིག་ལ་གནས་པ་ནི་ལམ་གྱི་རྩ་བ་ཡིན་པའི་ཕྱིར། འབྲས་བུའི་དབུགས་དབྱུང་ནི་དཔལ་མཆོག་སོགས་ལས་གསུངས་སོ། ། བཞི་པའི་མཐའ་རྟེན་གཟེངས་བསྟོད་པ་ནི། གུར་ལེའུ་བཞི་པ་ལས། སངས་རྒྱས་ཉིད་དུ་ཐེ་ཚོམ་མེད། །
ཁྱོད་ཀྱི་འཆི་འཇིགས་མྱ་ངན་མེད། ། དེ་བཞིན་ན་དང་ཚ་བ་མེད། ། ཅེས་དང་། སཾ་བུ་ཊའི་གཉིས་པའི་དང་པོ་ལས། དེང་བདག་སྐྱེ་བ་འབྲས་བུར་བཅས། ། བདག་གིས་འཚོ་བ་འབྲས་བུར་བཅས། ། ད་ནི་སངས་རྒྱས་རིགས་སུ་འགྱུར། ། བསྐལ་པ་རྒྱ་མཚོ་འཇིགས་ཆེན་པོ། ། མནར་མེད་སྐྱེ་བ་ཡང་དག་འཁྲུགས། ། ཅེས་སོ།
༈ །མཇུག་གི་བྱ་བ་ལ་བླ་མ་ལ་ཡོན་དབུལ་བ་ནི། སཾ་བུ་ཊའི་གཉིས་པའི་དང་པོ་ལས། རངས་ཤིང་མིག་ནི་ཕྱེ་བ་ཡིས། ། ཞབས་ལ་འཇུས་ནས་གུས་པར་བྱ། ། གང་དང་གང་ཞིག་སྡུག་པའི་རྫས། ། རེ་བ་མེད་པའི་སེམས་ཀྱིས་ནི། ། དེ་དང་དེ་ཉིད་དབུལ་བར་བྱ། ། བླ་མའང་སྙིང་རྗེ་ལྡན་པས་ནི། ། སློབ་མ་བསྡུ་བའི་བསམ་པའི་ཕྱིར། ། དེ་ལ་ཕན་པའི་བསམ་པས་བཟུང་། །
དེ་ནས་ཕྱག་འཚལ་མཆོད་ནས་ནི། ། བླ་མ་ལ་ནི་ཡོན་རྣམས་དབུལ། ། ཞེས་སོགས་གསུངས་སོ། ། དཀྱིལ་འཁོར་མཆོད་པ་ནི། རྒྱུད་ཕྱི་མ་ལས། མཆོད་པ་དང་བསྟོད་པ་བྱས་ནས་ཧཱུྃ་ཞེས་བརྗོད་པས་བདག་ཉིད་བར་ཆད་ཞི་བར་བྱ་བའི་དོན་དུ་ལྷའི་ང་རྒྱལ་བརྟན་པར་བྱའོ། ། ཞེས་སོ། ། བཟོད་པར་གསོལ་ཏེ་གཤེགས་སུ་གསོལ་བ་ནི། དེ་ཉིད་ལས། སེམས་དཔའ་རྡོ་རྗེ་ཅན་ཏེ་རྡོ་རྗེ་སེམས་དཔའི་ཡི་གེ་བརྒྱ་པའི་མཐར་མུཿ
ཞེས་བྱ་བས་ཡེ་ཤེས་ཀྱི་ལྷའི་འཁོར་ལོ་གཤེགས་སུ་གསོལ་བར་བྱའོ། ། ཕུར་པ་བཏོན་ནས་དྲི་ཞིམ་པོའི་ཆུས་བཀྲུས་ཏེ་འཇིག་རྟེན་པ་ཡང་དེ་བཞིན་དུ་གསང་བའི་སྟེ་དམ་ཚིག་པའི་དཀྱིལ་འཁོར་ཉིད་གོང་དུ་གསུངས་པའི་ལག་པ་གཉིས་ཀྱིས་་་་་་སེ་གོལ་བརྡབ་ཅིང་གཤེགས་སུ་གསོལ་བར་བྱའོ། ། ཛཿཧཱུྃ་བཾ་ཧོཿཞེས་བརྗོད་པས་དམ་ཚིག་པ་རང་གི་གནས་སྙིང་གའི་ཧཱུྃ་ཉིད་དུ། ཁྱད་པར་དུ་འཕགས་པ་ནང་དུ་་་་་་བསྡུ་བར་བསྒོམ་པར་བྱའོ། ། ཞེས་སོ། ། ལས་ཀྱི་རྗེས་བསྡུ་བ་ནི། ཧཱུྃ་ཉིད་ཀྱིས་རྡུལ་ཚོན་དབྱི་བར་བྱ་ཞིང་། བསྡུས་ནས་ཆུའི་ནང་དུ་བླུགས་པར་བྱའོ། ། ཞེས་སོ། ། དགའ་སྟོན་བྱ་བ་ནི།
གུར་ལས། ཚོགས་ཀྱི་ཟས་ནི་རྟག་ཏུ་བྱ། ། ཞི་བ་ལ་སོགས་རབ་ཏུ་བསྐུལ། ། སྔ་བར་དགེ་འདུན་ཆོས་སྟོན་བྱ། ། བླ་མ་སངས་རྒྱས་ཡང་མཉེས་བྱ། ། བླ་མ་ལ་ནི་ཡོན་དབུལ་ཞིང་། ། དེ་ཡི་རྗེས་སུ་ཚོགས་ཀུན་ལའོ། ༈ །ཞེས་སོ། ། འདི་དག་ནི་དབང་གི་མངོན་རྟོགས་ཀྱི་གསལ་བྱེད་མདོར་བསྡུས་པ་སྟེ། གོ་དོན་རྒྱས་པར་དབང་ཆུའི་རྣམ་བཤད་བདེ་ཆེན་རྒྱ་མཚོ་སོགས་ལས་ཤིན་ཏུ་གསལ་བར་འབྱུང་བས་འདིར་མ་སྤྲོས་སོ།
༈ །གྲོལ་བྱེད་ཐབས་རྒྱུད་ལ་གསུམ་ལས་བཅུ་གཅིག་ཏུ་དབྱེ་བའི། དང་པོ་ལྟ་བ་ལ་ཐོག་མར་ལྟ་བ་བསྟན་པའི་དགོས་པ་ནི། སཾ་བུ་ཊ་ལས། དང་པོར་སོགས་ཏེ། ཕྱག་རྒྱ་ཆེན་པོ་མཆོག་གི་དངོས་གྲུབ་ཀྱི་གོ་འཕང་འཐོབ་པར་བྱེད་པའི་ཐབས་ཀྱི་མངོན་པར་རྟོགས་པ་རྣམས་ཀྱི་དང་པོར་ཏེ་སྔོན་དུ་རྟོགས་པའི་ལྟ་བ་སྟོང་པ་ཉིད་བསམ་པའི་བྱང་ཆུབ་ཀྱི་སེམས་བསྐྱེད་ནས་ནི། ལུས་ཅན་རྣམས་ཀྱི་མཚན་མར་འཛིན་པའི་དྲི་མ་བཀྲུ་བར་བྱ་སྟེ། འོག་ནས་འབྱུང་བའི་བསྐྱེད་རིམ་དང་མཚན་བཅས་ཀྱི་རྫོགས་རིམ་དང་བཟླས་པ་དང་སྦྱིན་སྲེག་ལ་སོགས་པ་འདི་དག་སྣང་བ་དེ་དང་དེ་ཡི་རྣམ་པར་སྣང་ཡང་རང་གི་ངོ་བོའམ་གོ་ཡུལ་དུ་སེམས་ཉིད་ལྷན་ཅིག་སྐྱེས་པའི་ཡེ་ཤེས་གཅིག་ཉིད་དུ་རྟོགས་པར་བྱ་བའི་ཕྱིར་རོ། ། ཞེས་སོ། ༈ །དབང་གི་ཡེ་ཤེས་དེ་འཁོར་འདས་ལ་ཁྱད་པར་རམ་དབྱེ་བ་མེད་པར་བསྟན་པ་ནི། རྩ་རྒྱུད་དང་པོའི་བཅུ་པ་ལས།
ཕྱི་ནས་སོགས་ཏེ། དབང་གི་ཉམས་མྱོང་སྐྱེས་པའི་ཕྱི་ནས་དབང་གི་ཡེ་ཤེས་དེ་ཉིད་ཡང་དག་པར་བཤད་པར་བྱའོ། ། ཇི་ལྟར་ན་རྣམ་པར་དག་པའི་ཡེ་ཤེས་ཀྱི་གཟུགས་ཅན་ནམ་རང་བཞིན་ཅན་མྱ་ངན་ལས་འདས་པའི་ངོ་བོ་དང་། འཁོར་བའི་རང་བཞིན་རྣམ་པར་རྟོག་པ་གཉིས་ཀ་ཡང་། སྤྲོས་བྲལ་དུ་རོ་གཅིག་པས་དེ་དག་ལ་ཁྱད་པར་ཅུང་ཟད་ཡོད་མ་ཡིན། ཞེས་སོ། ༈ །དབྱེར་མེད་ཀྱི་ཡེ་ཤེས་ཉིད་ཇི་ལྟ་བུ་ཞིག་ཏུ་རྟོགས་པར་བསྟན་པ་ནི། རྩ་རྒྱུད་དང་པོའི་བཅུ་པ་ལས། རང་རིག་སོགས་ཏེ། འདི་ལ་གཉིས་ཀྱི་ངོ་བོ་ངོས་བཟུང་བ་ནི།
རང་རིག་ཡེ་ཤེས་ཉིད་དུ་འགྱུར་བ་སྟེ་གཞན་གྱིས་རྟོགས་པ་མ་ཡིན་པ་སོ་སོ་རང་གིས་རིག་པའི་ཆོས་ཉིད་དུ་ཐོབ་བོ་ཞེས་པའི་དོན་ནོ། ། གཉིས་པ་དེའི་ཁྱད་པར་རམ་མཚན་ཉིད་ཇི་ལྟ་བུ་ཞེ་ན། སྤྲོས་པ་དང་བྲལ་བས་རང་དང་གཞན་དུ་ཡང་དག་པར་ཞེན་ཅིང་རིག་པ་སྤངས་པ་སྟེ། གཉིས་འཛིན་གྱི་ཤེས་པ་ལས་གྲོལ་བའི་ཕྱིར་མཁའ་མཉམ་སྟེ་སྣང་བ་མེད་པའམ་ཐམས་ཅད་དུ་མ་གཏོགས་པའོ། ། རྡུལ་བྲལ་ཏེ། ཉོན་མོངས་པའི་སྒྲིབ་པ་མེད་པའོ། ། སྟོང་པ་ཉིད་དེ་རྟོག་པ་ཐམས་ཅད་ལས་གྲོལ་བས་སོ། ། ཟུང་དུ་འཇུག་པ་ཡང་ཡིན་ཏེ། དངོས་པོ་འཁོར་བ་དང་། དངོས་མེད་མྱང་འདས་སམ།
དངོས་པོ་གསལ་བ་དང་། དངོས་མེད་སྟོང་པ་ཉིད་དག་གཉིས་སུ་མེད་པའི་བདག་ཉིད་དེ། དེ་ཉིད་གཞན་ལས་ཁྱད་པར་དུ་གྱུར་པས་མཆོག་དང་། སྐྱེས་པ་དང་བུད་མེད་དམ་ཁུ་ཁྲག་གམ། བདེ་བ་དང་མི་རྟོག་པ་སོགས་་་་་་ཐབས་དང་ཤེས་རབ་ཤིན་ཏུ་འདྲེས་པ་ལས་བྱུང་བའི་ཡེ་ཤེས་སོ། ། ཞེས་སོ།། ༈ །ཡེ་ཤེས་དེ་ཆོས་ཐམས་ཅད་ཀྱི་བདག་ཉིད་དམ་རྒྱུར་བསྟན་པ་ནི། དེ་ཉིད་སོགས་ཏེ། ཡེ་ཤེས་དེ་ཉིད་སྲོག་ཆགས་རྣམས་ཀྱི་སྲོག་གམ་འཚོ་བ་ཡིན་ཏེ། སེམས་ཀྱི་རང་བཞིན་ཉམས་སུ་མྱོང་བའི་བདག་ཉིད་ཡིན་པས་སོ། །
དེ་ཉིད་ཡི་གེའི་སྐད་དོད་འགྱུར་མེད་ལ་འཇུག་པས་འགྱུར་མེད་དམ་པ་ཉིད་དེ་ཐོག་མཐའ་མེད་པའི་ཆོས་ཀྱི་དབྱིངས་ཀྱི་རང་བཞིན་ཡིན་པས་སོ། ། དེ་ཉིད་འགྲོ་བའི་རང་བཞིན་ཡིན་པས། བརྟན་གཡོ་ཀུན་གྱི་བདག་ཉིད་དེ། དེའི་ཕྱིར་དེ་ཉིད་ནི་ཆོས་ཐམས་ཅད་ལ་ཁྱབ་པ་པོའོ། ། དེས་ན་སེམས་ཅན་ཐམས་ཅད་ཀྱི་ལུས་ཀྱི་རང་བཞིན་ཡིན་པས་ལུས་ལ་རྣམ་པར་གནས་ཤིང་། དངོས་པོ་འཁོར་བ་དང་དངོས་མེད་མྱ་ངན་ལས་འདས་པ་ཡང་ཡེ་ཤེས་དེ་ལས་བྱུང་ལ་གཞན་རྣམས་ཏེ་དབང་པོ་དྲུག་དང་། གང་རྣམས་ཏེ་བརྟན་པ་སྣོད་དང་དེ་རྣམས་ཏེ་གཡོ་བ་བཅུད་དང་། རྣམ་པར་ཤེས་པ་ཚོགས་དྲུག་ཀུན་གྱི་ཚུལ་ལམ་རང་བཞིན་ཏེ་གནས་ལུགས་སོ། ། མདོར་ན་ཡེ་ཤེས་དེ་ལས་སྣང་གྲགས་ཀྱི་ཆོས་ཐམས་ཅད་ལོགས་ཤིག་ན་མེད་ཅེས་བྱ་བའི་དོན་ཏོ།། ༈ །བདེན་གཉིས་ཀྱི་རྣམ་བཞག་སྤྱིར་བསྟན་པ་ནི།
རྩ་རྒྱུད་ཕྱི་མའི་བཞི་པ་ལས། འདི་ཉིད་འཁོར་བ་སོགས། ཆོས་ཅན་གྱི་ཕྱོགས་འདི་ཉིད་འཁོར་བ་ཞེས་བྱ་སྟེ། ལས་ཉོན་གྱིས་ཁམས་གསུམ་དུ་འཁོར་བའི་ཕྱིར། དེ་ཉིད་ཀྱི་ཆོས་ཉིད་རྟོགས་པ་འདི་ཉིད་མྱ་ངན་ལས་འདས་པ་ཉིད་དེ་སྡུག་བསྔལ་གྱི་ཕུང་པོ་ལས་ཡོངས་སུ་གྲོལ་བའི་ཕྱིར། དེས་ན་འཁོར་བ་སྤངས་ནས་གཞན་དུ་ནི་མྱ་ངན་ལས་འདས་པ་རྟོགས་པར་མི་འགྱུར་ཏེ། འཁོར་བ་ཡང་དག་པར་མ་གྲུབ་པ་ཉིད་ལ་མྱ་ངན་ལས་འདས་པ་ཞེས་བྱ་བ་ལས། གནས་གཞན་ཞིག་ཏུ་འགྲོར་མེད་དེ། ཀླུ་སྒྲུབ་ཀྱིས། འཁོར་བ་སྤངས་ནས་གཞན་དུ་ནི། །
མྱ་ངན་འདས་ཁྱོད་མི་བཞེད་ཀྱི། ། འཁོར་བ་མི་དམིགས་པ་ཡི་ནི། ། ཞི་ཉིད་མགོན་པོ་ཁྱོད་ཀྱིས་བསྟན། ། ཞེས་སོ། ། འདིས་ནི་བདེན་གཉིས་ཀྱི་དབྱེ་བའི་གཞི་བསྟན་ཏོ། ། དབྱེ་བའི་དོན་ནི། འོ་ན་འཁོར་བ་དེ་ཇི་ལྟ་བུ་ཞེ་ན། འཁོར་བ་གཟུགས་དང་སྒྲ་ལ་སོགས་པ་ཡུལ་དྲུག་སྟེ། འདིའི་ཆོས་ཀྱི་སྐྱེ་མཆེད་ཀྱི་ཕྱོགས་གཅིག་མྱང་འདས་ཡིན་ཡང་འཁོར་བའི་ཤུགས་ལ་བསྟན་ཏོ། ། འཁོར་བ་ཚོར་བ་ལ་སོགས་པའི་ཕུང་པོ་ལྔའོ། །
འཁོར་བ་དབང་པོ་དྲུག་ཉིད་དེ། འཁོར་བ་ཞེ་སྡང་ལ་སོགས་པའི་ཉོན་མོངས་པ་ལྔའོ། ། དེ་ལྟར་ན་ཕུང་ཁམས་སྐྱེ་མཆེད་ཉོན་མོངས་པ་གང་ལྟར་བརྗོད་ཀྱང་རུང་སྟེ་ཆོས་ཅན་འཁོར་བ་ཡིན་ནོ། ། མྱ་ངན་ལས་འདས་པ་ཇི་ལྟ་བུ་ཞེ་ན། ཆོས་ཅན་འདི་རྣམས་ཀྱི་ཆོས་ཉིད་རང་བཞིན་མེད་པའམ་ངོ་བོ་མེད་པའམ། ཡང་དག་པར་མ་གྲུབ་པ་ནི་དོན་དམ་པ་མྱ་ངན་ལས་འདས་པ་ཡིན་ནོ། ། དེ་ལྟ་བུའི་སྣང་སྟོང་དབྱེར་མེད་པ་ལ་ཟུང་འཇུག་གམ་འཁོར་འདས་དབྱེར་མེད་ཅེས་བྱའོ། ། གཉིས་སུ་གྲངས་ངེས་པ་ནི། བློ་རྨོངས་མ་རྨོངས་གཉིས་སུ་ངེས་པས་བློ་སྒྲིབ་པ་དང་བཅས་པ་རྨོངས་པའི་ཡུལ་ཡིན་པའི་ཕྱིར་ན། འཁོར་བའི་གཟུགས་ཅན་ཉིད་ནི་ཆོས་ཅན་འཁོར་བ་ཡིན་ལ།
དེའི་རང་བཞིན་ཤེས་པས་རྨོངས་མེད་འཁོར་བ་དག་པས་ནི་ཆོས་ཉིད་མྱ་ངན་ལས་འདས་པ་ཡིན་ནོ། ། དེས་ན་མ་རྟོགས་ན་འཁོར་བ་དང་། རྟོགས་ན་མྱ་ངན་ལས་འདས་པ་གཉིས་སུ་གྲངས་ངེས་པར་འགྱུར་རོ། ། མིང་གི་དོན་ནི། དེའི་ཕྱིར་དོན་དམ་བྱང་ཆུབ་ཀྱི་སེམས་ནི་མྱ་ངན་ལས་འདས་པ་སྟེ། བྱང་ཆུབ་སེམས་འགྲེལ་ལས། སངས་རྒྱས་རྣམས་ཀྱི་བྱང་ཆུབ་སེམས། ། བདག་དང་ཕུང་པོ་རྣམ་རིག་གི ། རྟོག་པ་རྣམས་ཀྱིས་མ་བསྒྲིབས་ཤིང་། ། རྟག་ཏུ་སྟོང་ཉིད་མཚན་ཉིད་བཞད། །
ཅེས་པ་ལྟར་རོ། ། དེ་ལྟར་ན་ཀུན་རྫོབ་ཀྱི་བདེན་པ་དང་དོན་དམ་པའི་བདེན་པའི་ཚུལ་ཅན་གཉིས་ཀྱི་མིང་གི་དོན་ནོ། ། ཞེས་སོ།། ༈ །བདེན་གཉིས་ཀྱི་གྲངས་ངེས་ནི་སྤྱིར་བདེན་པ་བཅུ་དྲུག་ཀྱང་གསུངས། མདོ་སྡེ་ས་བཅུ་པ་ལས། མཚན་ཉིད་ཀྱི་བདེན་པ་དང་། རྣམ་པར་དབྱེ་བའི་བདེན་པ་དང་སོགས་ཏེ། དེ་ལ་སེམས་ཅན་གཞན་དག་གི་བསམ་པ་ཤེས་པ་ཇི་ལྟ་བ་བཞིན་དུ་ཚིམ་པར་བྱེད་པས་ཀུན་རྫོབ་ཀྱི་བདེན་པ་རབ་ཏུ་ཤེས་སོ། ། བགྲོད་པ་གཅིག་པུ་ལ་ཡང་དག་པར་གཞོལ་བས་དོན་དམ་པའི་བདེན་པྎ རང་དང་སྤྱིའི་མཚན་ཉིད་རྟོགས་པས་མཚན་ཉིད་ཀྱི་བདེན་པྎ ཆོས་རྣམ་པར་དབྱེ་བ་རྣམ་པར་བཞག་པར་རྟོགས་པས་རྣམ་པར་དབྱེ་བའི་བདེན་པྎ ཕུང་པོ་དང་ཁམས་དང་སྐྱེ་མཆེད་ཀྱི་རྣམ་པར་བཞག་པ་རྗེས་སུ་རྟོགས་པས་ཕྱེ་སྟེ་རྟོགས་པའི་བདེན་པྎ ལུས་དང་སེམས་ལ་གནོད་པ་ཉམས་སུ་འབབ་པས་དངོས་པོའི་བདེན་པྎ འགྲོ་བར་ཉིང་མཚམས་སྦྱོར་བ་རྟོགས་པས་རབ་ཏུ་སྐྱེ་བའི་བདེན་པྎ རིམས་ནད་ཀྱིས་ཡོངས་སུ་གདུང་བ་ཐམས་ཅད་ཤིན་ཏུ་ཞི་བས་ཟད་པ་དང་མི་སྐྱེ་བ་ཤེས་པའི་བདེན་པྎ མི་གཉིས་པ་མངོན་པར་བསྒྲུབ་པས་ལམ་ཤེས་པ་ལ་འཇུག་པའི་བདེན་པྎ རྣམ་པ་ཐམས་ཅད་མངོན་པར་རྫོགས་པར་ཁོང་དུ་ཆུད་པས་བྱང་ཆུབ་སེམས་དཔའི་སའི་གོ་རིམ་ཐམས་ཅད་ཀྱི་བྱ་བའི་དགོངས་པ་བསྒྲུབ་པ་ནས་དེ་བཞིན་གཤེགས་པའི་ཡེ་ཤེས་ཡང་དག་པར་འབྱུང་བའི་བར་གྱི་བདེན་པ་རབ་ཏུ་ཤེས་སོ། ། ཞེས་པའོ། །
ཕུང་ཁམས་སྐྱེ་མཆེད་དུ་བཤད་པས་ཉན་ཐོས་པ་དང་ཚུལ་མཚུངས་ཤིང་མུ་སྟེགས་བྱེད་ལས་ཁྱད་པར་དུ་འཕགས་པ་ནི། ཕྱི་མའི་གསུམ་པ་ལས། ཡུལ་དང་ཡུལ་ཅན་སོགས་ཏེ། ཡུལ་དྲུག་དང་ཡུལ་ཅན་དྲུག་པོ་དག་གིས་ནི། སྐྱེ་མཆེད་བཅུ་གཉིས་དག་ཏུ་འགྱུར། ཕུང་པོ་ལྔ་ནི་གཟུགས་ཚོར་ལ་སོགས་ཏེ་མཐར་ནི་རྣམ་ཤེས་སོ་སྙིང་རྗེ་ཆེ་ཞེས་པ་ནི་རྡོ་རྗེ་སྙིང་པོ་ལ་བོས་པའོ། ། གཞན་གོ་སླའོ། ༈ །ཡུལ་མ་གྲུབ་པས་ཡུལ་ཅན་མ་གྲུབ་པར་བསྟན་པའི་སྐབས། མདོ་སྡེ་རྒྱན་ལས། རང་དང་སོགས་ཀྱི་དོན་ནི།
དངོས་པོ་རྣམས་རང་མེད་པའི་ཕྱིར་ཏེ་རྐྱེན་ལ་རག་ལས་པའི་ཕྱིར་དང་། རང་གི་བདག་ཉིད་དུ་མེད་དེ། འགག་པ་རྣམས་ཀྱང་དེའི་བདག་ཉིད་དུ་མི་སྐྱེ་བའི་ཕྱིར་དང་རང་གི་ངོ་བོ་ལ་མི་གནས་ཏེ་སྐད་ཅིག་མ་ཡིན་པའི་ཕྱིར་དང་། བྱིས་པ་རྣམས་ཀྱིས་རྟག་བདེ་སོགས་སུ་འཛིན་པ་བཞིན་ཏེ། མེད་པའི་ཕྱིར་ཆོས་རྣམས་ངོ་བོ་ཉིད་མེད་པར་འདོད་དོ། ། ཞེས་སོ། ༈ །ཟུང་འཇུག་ཏུ་ཉམས་སུ་ལེན་ཚུལ་གྱི་སྐབས་ཟུང་འཇུག་གི་ལུང་མང་པོ་གསུངས་ཏེ། རང་ཉིད་ཀྱིས་སྤྲོ་བར་བྱའོ། ། ཞེས་པ་ནི། རིམ་ལྔ་ལས།
གཟུང་བ་དང་ནི་འཛིན་པ་ཞེས། ། རྣམ་གཉིས་བློ་ནི་ཡོང་མིན་ཞིང་། ། གང་དུ་མི་ཕྱེད་བློར་སྣང་བ། ། དེ་ནི་ཟུང་དུ་འཇུག་པར་བཤད། ། ཅེས་གཞི་ཟུང་འཇུག་དང་། བསྐྱེད་པའི་རིམ་པ་འདི་གཅིག་དང་། ། གཞན་ཡང་རྫོགས་པའི་རིམ་པ་དག ། གཉིས་པོ་གང་དུ་གཅིག་གྱུར་པ། ། དེ་ནི་ཟུང་དུ་འཇུག་པར་བཤད། ། ཅེས་ལམ་དང་།
ཟུང་འཇུག་རིམ་ལ་གནས་པ་དེ། ། དེ་ནི་ཀུན་མཁྱེན་དེ་ཉིད་མཐོང་། ། ཞེས་འབྲས་བུ་ཟུང་འཇུག་ཏུ་གསུང་བ་ལ་སོགས་པའོ། ༈ །དོན་དམ་དུ་བསམ་པ་ལས་འདས་ཚུལ་ལའང་། གཞན་ལས་ཤེས་མིན་ཞི་བ་དང་། ། སྤྲོས་པ་རྣམས་ཀྱིས་མ་སྤྲོས་པ། ། རྣམ་རྟོག་མེད་དོན་ཐ་དད་མེད། ། དེ་ནི་དེ་ཉིད་མཚན་ཉིད་དོ། ། ཞེས་དང་། བརྗོད་པར་བྱ་བ་བཟློག་པ་སྟེ། །
སེམས་ཀྱི་སྤྱོད་ཡུལ་བཟློག་པས་སོ། ། ཞེས་རྩ་ཤེས་ལས་འབྱུང་བ་དང་། བདེན་གཉིས་ལས། ཡང་དག་ཉིད་དུ་གཉིས་མེད་དེ། ། དེ་ནི་སྤྲོས་ལ་མེད་པ་ཡིན། ། འཇམ་དཔལ་གྱིས་ནི་ཡང་དག་དྲིས། ། རྒྱལ་བའི་སྲས་པོ་མི་གསུང་བཞུགས། ། མི་གསུང་བ་ནི་རྒྱ་ཆེར་འགྲེལ། ། ཞེས་དང་། རྗེ་བཙུན་རིན་པོ་ཆེས།
བརྗོད་མིན་བརྗོད་པར་བྱ་བའི་ཡུལ་མིན་ཞིང་། ། བསམ་མིན་བསམ་པར་བྱ་བའི་གནས་མེད་ལ། ། བསྒོམ་དུ་མེད་པ་འདི་ལ་ཅི་ཞིག་བསྒོམ། ། དེ་ལྟར་ཤེས་ན་འཛིན་པ་མེད་པར་འགྱུར། ། ཞེས་གསུངས་པ་སོགས་ཀྱིས་ཀྱང་ངེས་ཤེས་བསྐྱེད་དོ། ༈ །ཀུན་རྫོབ་ཏུ་བསྒོམ་ཚུལ་ལ། རྒྱན་ལས། དམིགས་པ་སོགས་ཀྱི་དོན་ནི། ཀུན་རྫོབ་ཏུ་སེམས་ཙམ་དུ་དམིགས་པ་ལ་ནི་བརྟེན་ནས་སུ། ཕྱི་རོལ་གྱི་དོན་རྣམས་མ་དམིགས་ཤིང་།
དེ་མ་དམིགས་པས་སེམས་ཀྱང་མི་དམིགས་པའི་ཤེས་པ་ནི་རབ་ཏུ་སྐྱེ། སེམས་མི་དམིགས་པ་ལ་བརྟེན་ནས་སུ། གཟུང་འཛིན་གཉིས་སུ་མེད་པ་བདག་མེད་པའི་མཚན་ཉིད་ཅན་གྱི་མི་དམིགས་པ་ནི་རབ་ཏུ་སྐྱེའོ། ། ཞེས་སོ། ༈ །ཏོག་རྩེ་བས། མིག་གི་སོགས་ཀྱི་དོན་ནི། སྤྱོད་ལམ་གྱི་གནས་སྐབས་སུ་མིག་གི་རྣམ་ཤེས་དམིགས་པའི་རྟེན་མེ་ཏོག་ལ་སོགས་པ་རྟེན་མི་འགྱུར་བ་ལུས་མི་གཡོ་བ། མིག་མི་འཛུམ། ཡིད་འཛིན་པའི་ཡན་ལག་བཞི་ལྡན་དུ་བྱས་ནས་བསླབ་ན་དེས་རྟོགས་པ་ཡི། གཉིས་མེད་ཡེ་ཤེས་སྐྱེ་བས་དེ་ངོ་མཚར་ཆེའོ། །
ཞེས་སོ། ༈ །ཐབས་གང་གིས་ཇི་ལྟར་རྟོག་མེད་སྐྱེ་སྙམ་ན། རྩ་རྒྱུད་ལས། གང་ཕྱིར་སོགས་ཏེ། གང་ཕྱིར་ཕྱི་ནང་གི་དངོས་པོ་ལ་མཚན་མར་འཛིན་པའི་ཡིད་ཀྱིས་མི་བསྒོམ་པར། མཚན་རྟོག་དང་བྲལ་བའི་ཚུལ་གྱིས་འགྲོ་བ་དང་ཆོས་ཐམས་ཅད་བསྒོམ་པར་བྱ་སྟེ། ཐམས་ཅད་ཀྱི་ཆོས་སམ་རང་བཞིན་ནི་ཡོངས་སུ་ཤེས་པ་ན་མཚན་མར་འཛིན་པའི་བསྒོམ་པ་ཉིད་ནི་གནས་ལུགས་བསྒོམ་པ་མིན་ཏེ། བསྒོམ་བྱ་རང་བཞིན་གྱིས་གྲུབ་པ་མེད་པའི་ཕྱིར། ཞེས་དང་། སཾ་བུ་ཊའི་གཉིས་པའི་གཉིས་པ་ལས།
རྣམ་པ་མེད་སོགས་ཏེ། རྣམ་པ་མེད་ཅིང་ཞེས་པ་ནི་གནས་ལུགས་མེད་པས་འདི་ལ་དེ་ཁོ་ན་འདིའོ་ཞེས་དམིགས་པ་གཏད་པ་མེད་པའོ། ། གནས་ལུགས་མྱང་འདས་མེད་པས་དེ་ལ་ལྟོས་པའི་འཁོར་བ་མེད་པས་དེར་འཁྱམས་པའི་དོགས་པ་མེད་དོ། ། འཁོར་བ་མ་གྲུབ་པས་འབྲས་བུ་མྱ་ངན་ལས་འདས་པ་ལ་འདོད་པ་མེད་ཅིང་། རྒྱུ་རྣམ་རྟོག་མེད་པས་དེའི་འབྲས་བུ་སྡིག་པ་དང་བྲལ་བ་སྟེ་དེས་མཚོན་ནས་དགེ་བ་དང་ཡང་བྲལ་ལོ། ། རང་བཞིན་གྱིས་མ་གྲུབ་པ་ལ་ཐོག་མ་སྐྱེ་བ་མེད་ཅིང་ཐ་མ་འགག་པ་དང་དབུས་སུ་གནས་པའི་རྟོག་པ་ལས་གྲོལ་ཏེ། དེ་ལྟར་དམིགས་པ་ཐམས་ཅད་དང་བྲལ་བར་ཤེས་པ་ནི་མཁས་པ་སྟེ། དེས་གང་དུའང་དམིགས་པ་མེད་པར་ནམ་མཁའ་ལྟ་བུར་བསྒོམ་པའོ། །

ཞེས་སོ། ། དེ་དག་གི་དོན་ནི་རྟག་ཆད་ལས་གྲོལ་བའི་ཕྱིར་སྟོང་སྟོང་མིན་དུ་མི་བསྒོམ་ལ། དོན་དམ་པར་རང་བཞིན་མེད་པ་ཉིད་ཀུན་རྫོབ་ཏུ་སྣ་ཚོགས་སུ་སྣང་བའི་ཕྱིར། དེ་གཉིས་སྤང་བར་ཡང་མི་བྱ་ཞིང་། དེར་བསྒོམ་ན་སྒྲོ་བསྐུར་གྱི་རྟོག་པ་སྐྱེ་བའི་ཕྱིར་གཉིས་ཡིན་དང་། གཉིས་མིན་དུའང་མི་བསམ་མོ། ། འོ་ན་ཇི་ལྟར་ཞེ་ན། རིག་པ་གསལ་བ་དང་མ་བྲལ་བའི་ངང་ནས་ཅིར་ཡང་མི་རྟོག་པར། ནམ་མཁའ་དང་ནམ་མཁའ་རོ་གཅིག་པ་ལྟར། སེམས་དང་ནམ་མཁའ་རོ་གཅིག་པར་བྱས་ཏེ། སྤྲོས་པའི་མཐའ་གང་དུ་མི་རྟོག་ཡུལ་གྱི་མཚན་མ་ཅིར་ཡང་མི་འཛིན།
འདས་པའི་རྗེས་གང་ཡང་མི་གཅོད། མ་འོངས་པའི་མདུན་མི་བསུ། ཐོས་བྱུང་གི་རིགས་པས་ཚིག་ལ་མི་དཔྱོད། བསམ་བྱུང་གི་རིགས་པས་དོན་ལ་མི་བསམ། སྒྲུབ་བྱེད་ཀྱི་རིགས་པས་འདོད་བྱ་མི་སྒྲུབ། འགོག་བྱེད་ཀྱི་རིགས་པས་དགག་བྱ་མི་འགེགས། མཐའ་གཉིས་ལ་སྡང་བར་མི་བྱེད། དབུ་མའི་ལམ་ལ་ཆགས་པར་མི་བྱེད། སངས་རྒྱས་ཀྱི་འབྲས་བུ་ལ་རེ་བ་མི་བྱེད། བདུད་ཀྱི་བར་ཆད་ལ་དོགས་པ་མི་བྱེད་པར།
གསལ་ཞིང་མི་རྟོག་པའི་ངང་ལ་རྩེ་གཅིག་ཏུ་མཉམ་པར་བཞག མཚན་འཛིན་སྐྱེ་ན་སྔར་བཤད་པའི་ལུང་རིགས་རྣམས་དྲན་པར་བྱས་ལ། རིགས་པས་སྤྲོས་པ་བཅད་ཙམ་གྱི་བློ་སྣང་གི་ཆ་དེ་ལ་འཛིན་མེད་ཀྱི་སྒོ་ནས་ངེས་པ་ཡང་ནས་ཡང་དུ་དྲངས་པས། མྱུར་དུ་དོན་དམ་རྟོགས་པའི་རྒྱུར་འགྱུར་བས་རྣམ་གྲངས་པའམ། མཐུན་པའི་དོན་དམ་ཞེས་བྱའི། དོན་དམ་དངོས་ནི་མ་ཡིན་ཏེ། བདེན་གཉིས་ལས། དེ་བས་འདི་ནི་ཀུན་རྫོབ་སྟེ། ། ཡང་དག་དོན་མིན་ཡང་དག་མིན། ། ཞེས་སོ། །
དོན་དེ་ཉིད་མདོ་རྒྱུད་བསྟན་བཅོས་ཐམས་ཅད་ཀྱི་དགོངས་པ་ཡིན་ཏེ། སཾ་བུ་ཊ་ལས། དམིགས་མེད་གནས་སུ་ཤེས་རབ་དང་། ། དམིགས་མེད་སྙིང་རྗེ་ཆེན་པོ་ཉིད། ། བློ་དང་ལྷན་ཅིག་གཅིག་གྱུར་པ། ། ནམ་མཁའ་ནམ་མཁའ་ཇི་ལྟ་བའོ། ། ཞེས་དང་། སྐུ་གསུང་ཐུགས་གསང་བའི་མཛོད་ལས། བསྒོམ་པ་པོ་མེད་བསྒོམ་བྱ་མེད། ། བསྒོམ་དུ་མེད་པའི་དོན་སྒོམ་ན། །
མ་བསྒོམ་པ་ཉིད་བསྒོམ་པའི་མཆོག ། རང་སེམས་རང་གིས་མཐོང་གྱུར་ནས། ། དངོས་དང་མཚན་མ་གང་མ་མཐོང་། ། མ་མཐོང་པ་ཉིད་མཐོང་བའི་མཆོག ། ཅེས་དང་། ཕྱག་ཐིག་ལས། ནམ་མཁའ་ཆོས་ཀྱི་དབྱིངས་ཡིན་ཏེ། ། དབྱིངས་ནི་ས་བོན་ཞེས་སུ་དྲན། ། ཆོས་རྣམས་ཀུན་གྱི་དབུས་ན་གནས། ། རྒྱུ་དང་མཆོག་གི་གནས་ཡིན་ནོ། །
ཞེས་དང་། དེ་ཉིད་ནམ་མཁའ་ཞེས་སུ་བསྟན། ། ནམ་མཁའ་སྟོང་པར་བསྟན་པའོ། ། སྟོང་པ་ལས་ནི་ཐམས་ཅད་བྱང་། ། སྟོང་པའི་ངང་དུ་ཐམས་ཅད་ཐིམ། ། ཞེས་དང་། འཕགས་པས་ཀྱང་། དམིགས་པ་མེད་པའི་སེམས་སུ་ནི། ། གནས་པ་ནམ་མཁའི་མཚན་ཉིད་དེ། ། ནམ་མཁའ་བསྒོམ་པ་དེ་ཉིད་ནི། །
སྟོང་ཉིད་བསྒོམ་པར་བཞེད་པ་ཡིན། ། ཞེས་དང་། མཻ་ཏྲི་པས། གཉེན་པོའི་ཕྱོགས་ལ་མི་གནས་ཤིང་། ། དེ་ཉིད་ལ་ཡང་མི་ཆགས་པར། ། གང་གི་འབྲས་བུའང་མི་འདོད་པ། ། དེ་ཡིས་ཕྱག་རྒྱ་ཆེན་པོ་མཐོང་། ། ཞེས་གསུངས་པ་ལྟར་རོ། ། ཞེས་དགོངས་རྒྱན་ལས་གསུངས་སོ། ༈ །དེ་ཉིད་མདོ་རྒྱུད་ཐམས་ཅད་ཀྱི་རྟོགས་བྱར་བསྟན་པའི་སྐབས།
བསམ་མི་ཁྱབ་པ་ལས་ཀྱང་། དོགས་པ་སོགས་ཀྱི་དོན། ཤེས་རབ་དང་སྙིང་རྗེ་དབྱེར་མེད་པས་འཁོར་འདས་རྟག་ཆད་སོགས་ཀྱི་དོགས་པ་ཀུན་ལས་རྣམ་པར་གྲོལ་ཞིང་འཁོར་འདས་ལ་སོགས་པའི་གཉིས་གཉིས་སུ་དབྱེ་བ་མེད་ཅིང་། དངོས་དངོས་མེད་གང་དུའང་མ་གྲུབ་པས་མཆོག་ཏུ་ཞི་བ། སྤྲོས་པ་མེད་པས་མཁའ་མཉམ་མཐར་འཛིན་གྱི་རྟོག་པ་ལས་གྲོལ་བ། འདི་ནི་གཉིས་སུ་མེད་པར་བརྗོད། ། ཅེས་པའོ། ། རིམ་ལྔ་ལས། དེ་ལྟར་སོགས་ཀྱི་དོན། དེ་ལྟར་ཏིང་འཛིན་གང་ལ་གནས་པའི་རྣལ་འབྱོར་པ་ནི་ཟུང་འཇུག་གི་རིམ་པ་ལ་གནས་པ་སྟེ།
ཟུང་འཇུག་གི་ཏིང་ངེ་འཛིན་དེ་ཉིད་གཉིས་འཛིན་གྱི་རྟོག་པ་མེད་པའི་ཕྱིར་གཉིས་མེད་ཡེ་ཤེས་ཏེ། འཁོར་འདས་ལ་མི་གནས་པའི་ཕྱིར་མི་གནས་མྱ་ངན་འདས་པའང་ཡིན་ཞེས་སོ། ། ཡང་དེ་ཉིད་ལས། ཀུན་རྫོབ་སོགས་ཏེ། ཀུན་རྫོབ་དང་ནི་དོན་དམ་པ་དག ཀུན་རྫོབ་ཏུ་འཁོར་འདས་ཀྱི་བྱེ་བྲག་སོ་སོ་ཐ་དད་པའི་ཆར་ནི་གནས་པ་ཡིན་ཡང་དོན་དམ་པར་བྱེ་བྲག་མེད་པར་ཤེས་གྱུར་ནས། ཏིང་འཛིན་གང་དུ་ཐ་དད་མེད་པར་ཡང་དག་པར་འདྲེས་པར་གྱུར་པ་དེ་ནི་ཟུང་དུ་འཇུག་པར་ངས་བཤད་དོ། ། ཞེས་སོ། ༈ །འདུས་པའི་རྒྱུད་ཕྱི་མ་ལས། ཐོག་མ་སོགས་ཏེ།
ཐོག་མར་སྐྱེ་བ་ཐ་མར་འགག་པ། དེས་མཚོན་ནས་གནས་པ་མེད་ཅིང་རྣམ་རྟོག་ཐམས་ཅད་དང་བྲལ་བས་ཞི་བ། དངོས་པོ་ཟད་པས་རྟག་པ་དང་དངོས་མེད་ཟད་པས་ཆད་པ་ལས་གྲོལ་བས་མི་ཟད་པ། ཐམས་ཅད་ལ་ཁྱབ་པའི་ཕྱིར་གཙོ་བོ། རྣམ་ཀུན་མཆོག་ལྡན་གྱི་སྟོང་ཉིད་དང་དམིགས་མེད་ཀྱི་སྙིང་རྗེ་དབྱེར་མི་ཕྱེད་པ་དེ་ཉིད་ནི་བྱང་ཆུབ་སེམས་ཞེས་བྱ་བ་ཡིན་ནོ། ། ཞེས་སོ། ༈ །འཕགས་པས། སངས་རྒྱས་རྣམས་སོགས་ནི། སངས་རྒྱས་རྣམས་ཀྱི་བྱང་ཆུབ་ཀྱི་སེམས་དེའང་། བདག་དང་སྐྱེས་བུ་དང་ཕུང་པོ་དང་ཁམས་དང་སྐྱེ་མཆེད་ཀྱིས་བསྡུས་པའི་གཟུང་བ་དང་རྣམ་རིག་གི་རྟོག་པ་ཡུལ་ཅན་འཛིན་པ་རྣམས་ཀྱིས་མ་བསྒྲིབས་ཤིང་།
རྟག་ཏུ་སྤྲོས་བྲལ་སྟོང་ཉིད་ཀྱི་མཚན་ཉིད་དུ་བཞེད་དོ། ། རྩེ་མོ་ལས། སྲ་ཞིང་སོགས་ཀྱི་དོན། སེམས་ཀྱི་རང་བཞིན་འོད་གསལ་དེ་ཉིད་གཟུང་འཛིན་གྱི་རྣམ་རྟོག་གིས་མི་ཕྱེད་པས་སྲ་ཞིང་དེ་བཞིན་གཤེགས་པ་ཐམས་ཅད་ཀྱི་ཐུགས་མཉམ་པ་ཉིད་དུ་འདྲེས་པའི་ངོ་བོ་ཡིན་པས་སྙིང་པོ། དེ་བཞིན་གཤེགས་པ་ཐམས་ཅད་ཀྱི་སྙིང་པོ་ཉིད་ཀྱིས་དཔྱད་ན་མི་བདེན་པའི་བརྫུན་པ་མེད་པས་ཁོང་སྟོང་མེད་པ། རྣམ་རྟོག་གི་གྲིས་གཅད་པ་དང་ཡེ་ཤེས་ཀྱི་རྡོ་རྗེས་ཀྱང་གཞིག་པར་བྱ་བ་མིན་པ། སྐྱེ་བའི་སྡུག་བསྔལ་གྱིས་བསྲེག་པར་བྱར་མེད་པ། འཆི་བའི་སྡུག་བསྔལ་གྱིས་གཞིག་པར་བྱར་མེད་པས། སྟོང་ཉིད་དེ་ནི་རྡོ་རྗེར་བརྗོད་པར་བྱ། ། ཞེས་སོ།
༈ །རྩེ་མོ་ལས། བྱང་ཆུབ་སོགས་ནི། ཆོས་དབྱིངས་འགྱུར་བ་མེད་པ་དེ་བཞིན་ཉིད་དུ་སྐུ་གསུང་ཐུགས་རྣམ་པར་བཞག་པ་བྱང་ཆུབ་མཆོག་གི་ཡེ་ཤེས་གང་ཡིན་པ་དེ་ནི་རྡོ་རྗེར་ངེས་པར་བརྗོད་ལ། ཡེ་ཤེས་དེ་ཆོས་དབྱིངས་རྡོ་རྗེ་ལས་བྱུང་བས། དེ་ནི་རྡོ་རྗེ་སེམས་དཔའ་སྟེ་རྡོ་རྗེ་ཡང་དེ་ཡིན་སེམས་དཔའ་ཡང་དེ་ཡིན་པས་རྡོ་རྗེ་སེམས་དཔར་བརྗོད་དོ། ། ཞེས་སོ། ༈ །རྩ་རྒྱུད་ལས། རྡོ་རྗེ་སོགས་ཀྱི་དོན། ཆོས་ཐམས་ཅད་ཀྱི་རང་བཞིན་སྟོང་པ་ཉིད་དེ་ཡང་རྡོ་རྗེ་ལྟར་མི་ཕྱེད་པས་རྡོ་རྗེ་མི་ཕྱེད་ཅེས་བྱར་བརྗོད། སེམས་དཔའ་ནི་སྲིད་པ་གསུམ་སྟོང་ཉིད་དུ་རོ་གཅིག་པ་ཉིད་དུ་རྟོགས་པ།
འདིས་ནི་ཤེས་རབ་བམ་རིག་པ་ཡིས། དེ་བཞིན་གཤེགས་པ་ཐམས་ཅད་ཀྱི་སྐུ་ལ་རྡོ་རྗེ་སེམས་དཔའ་ཞེས་བྱར་བརྗོད། ཅེས་སོ། ༈ །དཔལ་མཆོག་དང་པོ་ལས། ཐོག་མཐའ་སོགས་ཀྱི་དོན། ཐོག་མར་སྐྱེ་བ་དང་ཐ་མར་འཇིག་པ་སྟེ་དེ་གང་ལ་མེད་པ་ནི་ཐོག་མཐའ་མེད་པའོ། ། དམིགས་མེད་ཀྱི་ཐུགས་རྗེས་འགྲོ་དོན་ལ་ཆགས་པས་སེམས་དཔའ་སྟེ་དེ་ནི་སྟོང་ཉིད་བཅུ་དྲུག་གི་རང་བཞིན་ཡིན་པས་རྡོ་རྗེ་སེམས་དཔའ་ཆོས་ཐམས་ཅད་ཀྱི་དེ་ཁོ་ན་ཉིད་དང་སེམས་ཅད་གྱི་དོན་ལ་དགེས་པས་དགའ་བ་ཆེ། ཉོན་མོངས་བག་ཆགས་དང་བཅས་པ་ཉིད་ཀྱིས་ཀུན་ནས་ཡོངས་སུ་དག་པས་ན་ཀུན་ཏུ་བཟང་པོ། རྒྱུ་བ་དང་མི་རྒྱུ་བའི་དངོས་པོ་ཐམས་ཅད་ཀྱི་རང་བཞིན་ཡིན་པས་ན་ཀུན་བདག་ཉིད། དེ་ཡི་ཕྱག་རྒྱ་དང་ལྷ་མོ་གང་ཡིན་པ་དེ་ནི་རྡོ་རྗེ་སྙེམས་མའི་ཚུལ་ལོ། །
དེ་ཡི་བདག་པོ་ནི་བྱང་ཆུབ་ཆེན་པོའི་མཚན་ཉིད་ཅན་གྱི་ཐུགས་རྗེའོ། ། དེའི་དབང་དུ་བྱས་ནས་ཕྱག་རྒྱ་དེ་འཁོར་བ་ཇི་སྲིད་དུ་འགྲོ་བའི་དོན་དུ་བཞུགས་པ་ཡིན་ལ། དེ་ལ་དབང་བ་ཉིད་ཀྱིས་བདག་པོའོ། ། ཞེས་སོ། ༈ །རྩེ་མོ་ལས། དེ་བཞིན་སོགས་ཏེ། ཆོས་ཐམས་ཅད་ཀྱི་དེ་བཞིན་ཉིད་ནི་ནམ་ཡང་མི་བསླུ་བས་བདེན་པ། ཆོས་དབྱིངས་ལས་མི་འགྱུར་བས་ཤིན་ཏུ་བརྟན་པ། དེ་ལྟ་བུའི་དེ་ཁོ་ན་ཉིད་གང་ཡིན་པ་དེ་རྟོགས་ནས། ཇི་སྙེད་པའི་ཆོས་ཀུན་རྟོགས་པ་ཞེས་བྱ་བ་གང་ཡིན་པ།
དེ་ཉིད་རྟོགས་པས་སངས་རྒྱས་ཞེས་བརྗོད་དེ་ཆོས་ཀུན་རྟོགས་པའི་ཕྱིར། ཞེས་དང་། གུར་ལེའུ་བཅུ་བཞི་པ་ལས། སེམས་དཔའ་སོགས་ཀྱི་དོན་ནི། ཆོས་ཀྱི་དབྱིངས་ཀྱི་རང་བཞིན་ཤེས་བྱ་ཇི་ལྟ་བ་རང་བཞིན་མེད་པའི་ཕྱིར་སེམས་དཔའ་མེད་ཅིང་དམིགས་པ་རང་བཞིན་མེད་པའི་ཕྱིར་བསྒོམ་པ་མེད་ཅིང་། སྤྱོད་པ་རང་བཞིན་མེད་པའི་ཕྱིར་སྔགས་མེད་ལྷའང་མེད་པ་སྟེ། སེམས་ཀྱི་རྡོ་རྗེ་སྐྱེ་བ་མེད་པའི་རང་བཞིན་ལས་བྱུང་བ། འདི་ནི་བྱང་ཆུབ་ཐོབ་པར་བྱེད་པའི་ལམ་གྱི་རིམ་པ་བསྟན་པའོ། ། ཞེས་སོ། ༈ །རྩེ་མོ་ལས།
རབ་སྦྱོར་སོགས་ནི་ཆོས་རྒྱ་ཆེན་པོ་དམ་པ་དང་ཟབ་མོ་མཆོག་ཏུ་གྱུར་པ་ཀུན་ཤེས་ཤིང་རིག་པའི་ཚུལ་གྱིས་རབ་ཏུ་སྦྱོར་བ་སྟེ་གསང་སྔགས་ཀྱི་སྦྱོར་བ་སྟེ་རྣལ་འབྱོར་ཤེས་པར་གྱུར་ཅིང་། གོང་ནས་གོང་དུ་ཁྱད་པར་དུ་ནི་རྟོགས་པར་བྱེད་པ་དོན་དམ་པའི་བདེན་པ་དེ་བཞིན་ཉིད་ཤེས་པའི་ཤེས་པ་ལ་ཤེས་རབ་ཅེས་སུ་བཤད། ཅེས་དང་། ཕྱི་རོལ་པའི་ཤེས་རབ་བདག་ཏུ་ལྟ་བ་དང་ཉན་ཐོས་ཀྱིས་གང་ཟག་གི་བདག་མེད་རྟོགས་པ་དང་། རང་རྒྱལ་གྱིས་བདག་མེད་ཕྱེད་དང་གཉིས་རྟོགས་པའི་ཤེས་རབ་ལས་ནི་བླ་མ་སྟེ་གོང་མར་བརྗོད་པའི་ཤེས་ཡུལ་དེ་བཞིན་ཉིད་སྤྲོས་པ་ཐམས་ཅད་ཞི་བ་ལ་བློ་ཡང་དེའི་རྣམ་པར་སྐྱེས་པ་མཐར་འཛིན་ཐམས་ཅད་དང་བྲལ་བ་རབ་ཀྱི་མཐར་ཐུག་པའི་ཕ་རོལ་དུ་ཕྱིན་པ་ནི། ཤེས་རབ་ཕ་རོལ་ཕྱིན་ཞེས་བརྗོད། ། ཅེས་སོ། ༈ །མཉམ་སྦྱོར་ལས། ཡེ་ཤེས་སོགས་ནི། སྐུ་གསུམ་གཉིས་སུ་མེད་པའི་ཡེ་ཤེས་རྡོ་རྗེ་འཆང་ཆེན་པོ་ཉིད་ཀྱི་སྣང་བ་ལས་བྱུང་བ་ཡིན་ཏེ།
རིགས་དྲུག་གི་བདག་ཉིད་དུ་བཞུགས་པའི་ཕྱིར་སངས་རྒྱས་ཀུན་ཀྱི་དངོས་པོ་ནི་རྡོ་རྗེ་སེམས་དཔའ་སྟེ་དེ་ཉིད་སྒྱུ་མ་བདེ་བའི་མཆོག་ཅེས་སོ། ། དཔལ་མཆོག་ལས། སེམས་ཅན་སོགས་ཏེ། སྒྲིབ་གཉིས་རྣམ་པར་དག་པའི་ཡེ་ཤེས་བྱང་ཆུབ་ཀྱི་སེམས་ནི། བཅོམ་ལྡན་འདས་རྡོ་རྗེ་འཆང་ཡིན་ལ། དེ་ཆེན་པོ་རྣམས་ཀྱི་འདོད་བྱ་ཡིན་པའི་ཕྱིར། འདོད་པའི་སྒྲས་བསྟན་ཏེ། འདོད་པ་དེས་སངས་རྒྱས་ནས་སོ་སྐྱེའི་བར་གྱིས་སེམས་ཅན་ཀུན་གྱི་ཡིད་ལ་ཁྱབ་པ་སྟེ་སངས་རྒྱས་རྣམས་ལ་རྣམ་པར་དག་པའི་ཚུལ་གྱི་ཁྱབ། བྱང་སེམས་རྣམས་ལ་རང་གི་སའི་ཚུལ་གྱིས་ཁྱབ། སེམས་ཅན་ཀུན་ལ་རྣམ་པར་དག་པའི་བདེ་བ་རབ་ཏུ་སྩོལ་བས་ཡབ་ཏུ་གྱུར་པ་ཉིད་དང་།
སེམས་ཅན་ཀུན་ལ་བདེ་བ་རབ་ཏུ་སྩོལ་བ་ཉིད་ཀྱིས་སྡུག་ཅིང་ཡིད་དུ་འོང་བས་སྙིང་ལ་གནས་པ་སྟེ། དེ་བས་ན་བཅོམ་ལྡན་འདས་འདི་ནི་འདོད་ཆགས་ཏེ་འདོད་པའི་མཆོག་ཀྱང་ཡིན་ལ་དམ་ཚིག་གི་མཆོག་ཏུ་གྱུར་པ་ཡང་དག་པའི་ཡེ་ཤེས་ཡིན་ལ། དེ་གང་ལ་མངའ་བའི་སངས་རྒྱས་དང་བྱང་སེམས་རྣམས་ཀྱི་མཆོག་སྟེ་གཙོ་བོའོ། ། ཞེས་སོ། ། གསང་བ་འདུས་པ་ལས། དངོས་པོ་སོགས་ཏེ། བྱང་ཆུབ་ཀྱི་སེམས་དེ་མེད་པ་ཞིག་བསྒོམ་མམ། ཡོད་པ་ཞིག་བསྒོམ། དང་པོ་ལྟར་ན་བརྟན་པ་དང་། གཡོ་བའི་དངོས་པོ་ཐམས་ཅད་ཀྱི་ངོ་བོ་ཉིད་མེད་པ་ན་བསྒོམ་པའི་དངོས་པོ་འདི་མེད་པ་ཡིན་ཏེ།
བསྒོམ་པར་བྱ་བ་མེད་པའི་ཕྱིར། དེའི་རྒྱུ་མཚན་བསྒོམ་པ་བསྒོམ་བྱ་ལ་རགས་ལས་པས་སོ། ། གཉིས་པ་ལྟར་ན་བསྒོམ་པར་བྱ་བའི་དངོས་པོ་ཡོད་པ་དེའང་བསྒོམ་པ་ལ་དགོས་པ་ཡོད་པ་མིན་ཏེ། མ་བསྒོམས་ཀྱང་དེ་ལྟར་ཡོད་པས་སོ། ། ཕྱོགས་གཉིས་བཀག་པ་དེ་བས་ན་དངོས་པོ་དང་དངོས་མེད་གཉིས་ཀ་ཡིན་པ་དང་མིན་པའི་ཕུང་གསུམ་ཡང་མེད་པས་ན་བསྒོམ་པ་ནི་གང་དུ་ཡང་དམིགས་སུ་མེད་པའོ། ། ཞེས་སོ། ༈ །དེ་ཁོ་ན་ཉིད་གཞན་གྱིས་མི་རྟོགས་ཤིང་ཐབས་ཟབ་མོས་རྟོགས་པར་བསྟན་པའི་སྐབས། བླ་མས་དུས་ཐབས་སོགས་ཀྱི་དོན་ནི། བླ་མས་ཞེས་པ་ནི། མཚན་ལྡན་གྱི་བླ་མའི་མན་ངག་ཟབ་མོ་ལས་རྟོགས་ཏེ།
སཾ་བུ་ཊ་ལས། ནང་གི་དབྱེ་བ་འདི་ཉིད་ནི། ། བླ་མའི་ཞལ་ལས་རྙེད་པར་འགྱུར། ། ཞེས་སོ། ། དུས་ནི་དབང་གསུམ་པ་དང་བཞི་པའི་དུས་སུ་སྟེ། ཕྱག་རྒྱ་ཆེན་པོའི་དབང་བསྐུར་བར། ། ཇི་ལྟར་ཤེས་པའི་བདེ་ཆེན་པོ། ། དེ་ཡིས་འདི་ནི་བྱིན་རླབས་ཡིན། ། ཞེས་པ་ལྟ་བུའོ། ། ཐབས་ནི་དབབ་བཟློག་ལ་སོགས་པས་ཏེ།
ག་བུར་ཉིད་ནི་བདག་མེད་མ། ། བདེ་བ་བདག་མེད་ཚུལ་ཅན་ཉིད། ། དེ་ཡི་བདེ་བ་ཕྱག་རྒྱ་ཆེ། ། ལྟེ་བའི་དཀྱིལ་འཁོར་ཉིད་དུ་གནས། ། ཞེས་སོ། ། བསྟེན་པ་ནི་ཕྱག་རྒྱ་བསྟེན་པ་སྟེ། བོ་ལ་ཀཀྐོ་ལ་སྦྱོར་བས། ། དེ་ཡི་བདེ་བ་ཤེས་པར་འགྱུར། ། ཞེས་སོ། ། བདག་གི་བསོད་ནམས་ནི།
བླ་མ་སངས་རྒྱས་ཀུན་འདུས་སུ་ཐག་བཅད་ནས་སྒོ་དུ་མ་ནས་མཉེས་པར་བྱས་པ་སོགས་བསོདནམས་བསགས་པ་ལས་ཤེས་པར་འགྱུར་ཏེ། འཕགས་པས། བླ་མ་ཡོངས་སུ་མཉེས་པ་ཡིས། ། ལས་ཀྱི་དངོས་གྲུབ་ཐོབ་པར་འགྱུར། ། ཞེས་དང་། རི་དབང་རྩེ་སོགས་གསུངས་པ་ལྟ་བུའོ། ༈ །གསང་སྔགས་ཀྱི་ལུགས་ཀྱི་ལྟ་བ་ལས་ཁྱད་པར་དུ་ཡེ་ཤེས་བསྟན་པ་ནི། རྩ་རྒྱུད་དང་པོའི་དང་པོ་ལས། ལུས་ལ་སོགས་ཏེ། རྡོ་རྗེའི་ཚིག་འདི་ལ་དོན་གཉིས་ཀྱི་དངོས་པོའི་དེ་ཁོ་ན་ཉིད་ལ་རང་བཞིན་ལྷན་སྐྱེས་ལ་སྦྱར་ཏེ་རྣམ་གྲངས་ཀྱི་དོན་དམ་དུ་བཤད་པ་ལ་སྔ་སྟེ།
ཡེ་ཤེས་ཀྱི་རྟེན། རང་གི་ངོ་བོ། དེའི་མཚན་ཉིད། དེ་ཐམས་ཅད་ལ་ཁྱབ་པར་བསྟན་པ། རྟེན་དང་བརྟེན་པའི་གནས་ལུགས་བསྟན་པའོ། ། དང་པོ་ནི། ལུས་ལ་སྟེ། རང་གི་ལུས་ཉོན་མོངས་དང་བཅས་པ་འདི་ཉིད་ཆོས་ཅན་དང་ཆོས་ཉིད་ཀྱི་ཚུལ་གྱིས་འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་རྒྱུ་ཡིན་པས་ན་སངས་རྒྱས་ཀྱི་སྙིང་པོ་ཅན་ཡིན་པའི་ཕྱིར་ཏེ། རྒྱུད་བླ་མ་ལས། རྫོགས་སངས་སྐུ་ནི་འཕྲོ་ཕྱིར་དང་། །
དེ་བཞིན་ཉིད་དབྱེར་མེད་ཕྱིར་དང་། ། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། ། ཞེས་གསུངས་པ་ལྟར་རོ། ། གཉིས་པ་རང་གི་ངོ་བོ་ནི་ཡེ་ཤེས་ཆེན་པོ་སྟེ། ཡེ་ཤེས་ནི་གསལ་ཞིང་ཤེས་པས་ན་ཡེ་ཤེས་ཏེ། སོ་སྐྱེ་རྣམས་དང་ཐུན་མོང་གི་ཤེས་པ་སྟེ། འདིས་ཀུན་རྫོབ་སེམས་ཀྱི་མཚན་ཉིད་གསལ་རིག་སྟོན་ཏོ། ། ཆེན་པོ་ནི། ཕུལ་དུ་བྱུང་བ་འཇིག་རྟེན་པས་འདས་པའི་ལམ་སྟེ།
འདིས་དོན་དམ་པས་བསྡུས་པའི་སེམས་ཉིད་ཀྱི་རང་བཞིན་སྤྲོས་བྲལ་ཉིད་སྟོན་ཏོ། ། དེ་བས་ན་ཡེ་ཤེས་ཀྱང་ཡིན་ལ། ཆེན་པོ་ཡང་ཡིན་པས་ན་ཡེ་ཤེས་ཆེན་པོ་སྟེ། སངས་རྒྱས་ཀྱི་ཡེ་ཤེས་ཞེས་བྱ་བའི་དོན་ཏོ། ། འདིས་བདེན་གཉིས་ཟུང་འཇུག་རང་བཞིན་ལྷན་ཅིག་སྐྱེས་པའི་ཡེ་ཤེས་ཀྱི་དོན་གསལ་བར་སྟོན་ཏོ། ། དེ་ལ་གསལ་བ་ནི་ཀུན་རྫོབ་ཀྱི་བདེན་པ། སྟོང་པ་ནི་དོན་དམ་པའི་བདེན་པ་སྟེ། དེ་གཉིས་ཇི་ལྟར་ཟུང་དུ་འཇུག་ཅེ་ན། སེམས་ཀྱིས་གསལ་བ་མི་འདོར་བ་ནི་གསལ་བ་སེམས་ཀྱི་མཚན་ཉིད་ཡིན་ལ། གསལ་བ་དེ་ལེགས་པར་བརྟགས་ན།
གནས་སམ་རིས་སམ། ཁ་དོག་གམ། དབྱིབས་ལ་སོགས་པ་གང་ལྟར་བཙལ་ཀྱང་མི་རྙེད་ཅིང་མ་གྲུབ་པ་ནི། སྟོང་པ་སེམས་ཀྱི་རང་བཞིན་ཞེས་བྱ། གསལ་བ་བཙལ་ཀྱང་མ་རྙེད་པ་ལ་སྟོང་པ་ཞེས་བྱ། སྟོང་པ་ཚོལ་མཁན་དེ་ཉིད་ལ་གསལ་བ་ཞེས་བྱ་སྟེ། མདོར་ན་གསལ་བའི་དུས་ཉིད་ན་སྟོང་པ། སྟོང་བའི་དུས་ཉིད་ན་གསལ་བ། གསལ་སྟོང་གཉིས་སོ་སོར་སུས་ཀྱང་དབྱེར་མི་ཕྱེད་པ་དེ་ལ་བཅོས་མིན་སེམས་ཀྱི་ངོ་བོའམ། རང་བཞིན་ལྷན་ཅིག་སྐྱེས་པའི་ཡེ་ཤེས་སམ།
གཉིས་མེད་དམ། བརྗོད་བྲལ་ལམ། ཟུང་འཇུག་ཅེས་བྱ་བ་ལ་སོགས་པའི་མིང་གི་རྣམ་གྲངས་དུ་མས་བསྟན་པ་ཡིན་ལ། དེ་ལྟར་གཉིས་མེད་དམ་ཟུང་འཇུག་ཅེས་ངེས་པར་བཟུང་ན་ཡང་ལྟ་བ་མཐའ་ཅན་དུ་འགྱུར་བའི་ཕྱིར་དེར་ཡང་མི་འཛིན་ཏེ། སཾ་བུ་ཊ་ལས། སྟོང་མིན་སྟོང་པ་མིན་པའང་མིན། ། དབུ་མར་དམིགས་པར་མི་འགྱུར་རོ། ། ཞེས་དང་། ཏིང་འཛིན་རྒྱལ་པོ་ལས། ཡོད་དང་མེད་ཅེས་བྱ་བ་མཐའ་ཡིན་ཏེ། །
གཙང་དང་མི་གཙང་འདི་ཡང་མཐའ་ཡིན་ཏེ། ། དེ་ལྟར་མཐའ་བཞི་རྣམ་པར་སྤངས་པ་ཡི། ། མཁས་པས་དབུས་ལའང་གནས་པར་མི་བྱའོ། ། ཞེས་གསུངས་པའི་ཕྱིར། གསུམ་པ་མཚན་ཉིད་ནི། རྟོག་པ་ཐམས་ཅད་ཡང་དག་སྤངས་ཏེ། དེ་ལ་རྟོག་པ་ནི་རང་བཞིན་གྱིས་སྒྲོ་བཏགས་སམ་མི་བདེན་པ་ལ་བདེན་པར་འཛིན་པས་ན་རྟོག་པ་སྟེ། སོ་སོའི་སྐྱེ་བོའི་བློ་ཐམས་ཅད་དོ། ། དེ་སྐད་དུ་ཡང་། ཐབས་དང་ཤེས་རབ་གཏན་ལ་དབབ་པ་གྲུབ་པ་ལས།
བྱིས་པ་འཁྲུལ་བས་བདེན་མིན་པ། ། ཀུན་ཀྱང་རྟོག་པ་ལས་བྱུང་དངོས། ། ཀུན་ཀྱང་རྟོག་པའི་བདག་ཉིད་ཅན། ། དེ་ནི་སྲིད་པར་མཁས་པས་བཤད། ། ཅེས་སོ། ། དེས་ཇི་ལྟར་མི་བདེན་པར་འཛིན་ཅེ་ན། ། ཡོད་པ་དང་མེད་པར་འཛིན་པས་སོ། ། དེ་ཡང་ཡང་དག་པ་མ་ཡིན་ཏེ། བརྟགས་ན་མི་བདེན་པའི་ཕྱིར་ཡོད་པ་མི་བདེན་ལ། ཡོད་པ་མེད་པས་དེ་ལ་ལྟོས་པའི་མེད་པའང་མི་འགྲུབ་ཅིང་།
ཀུན་རྫོབ་ཏུ་སྐྱེ་བར་མཐོང་བའི་ཕྱིར་མེད་པའང་མི་འཐད་དེ། རིན་ཆེན་ཕྲེང་བ་ལས། སྐྱེ་བ་རྒྱུ་དང་བཅས་མཐོང་ནས། ། མེད་པ་ཅི་ཡི་ཕྱིར་ན་བརྗོད། ། རྒྱུ་དང་བཅས་པ་འགག་མཐོང་ནས། ། ཅི་ཡི་ཕྱིར་ན་ཡོད་པར་བརྗོད། ། ཅེས་གསུངས་པ་ལྟར་རོ། ། དེས་ན་རྟོག་པ་ནི་སོ་སོའི་སྐྱེ་བོའི་བློ་འཛིན་པ་དང་བཅས་པ་ཡིན་ལ། དེ་སྤངས་པའམ་དེ་དང་བྲལ་བ་ནི་སངས་རྒྱས་ཀྱི་ཐུགས་རྣམ་པར་མི་རྟོག་པའི་ཆོས་ཀྱི་སྐུའམ་ཡེ་ཤེས་ཆེན་པོ་སྟེ་སྔར་བརྗོད་པའི་བདེན་པ་གཉིས་སམ་མཐའ་བྲལ་ཐམས་ཅད་འདིར་དྲན་པར་བྱའོ། ། བཞི་པ་ཐམས་ཅད་ལ་ཁྱབ་བར་བསྟན་པ་ནི།
དངོས་པོ་ཀུན་ལ་ཁྱབ་པ་པོ་སྟེ། དངོས་པོ་ཀུན་ནི་ཕུང་པོ་ཁམས་དང་སྐྱེ་མཆེད་དམ། ཁམས་གསུམ་མམ་འཁོར་འདས་ཀྱིས་བསྡུས་པའམ། བདེན་པ་གཉིས་ཀྱིས་བསྡུས་པའི་ཆོས་ཐམས་ཅད་དོ། ། ཁྱབ་པ་ནི་ཆོས་ཅན་དང་ཆོས་ཉིད་ཀྱི་ཚུལ་གྱིས་ཁྱབ་སྟེ། ཟླ་གསང་ཐིག་ལེ་ལས། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་བདེ་བའི་མཆོག ། དེ་ཉིད་དངོས་པོ་ཐམས་ཅད་ཀྱི། ། ཐམས་ཅད་དུ་ནི་རྟག་ཏུ་བཞུགས། །
ཞེས་གསུངས་པ་ལྟར་རོ། ། ལྔ་པ་རྟེན་དང་བརྟེན་ཚུལ་ནི། ། ལུས་གནས་ལུས་ལས་མ་སྐྱེས་པ་ཞེས་པ་སྟེ་འདི་ལ་གཉིས། གནས་ལུགས་དངོས་དང་། དེ་ལ་རྩོད་པ་སྤོང་བའོ། ། དང་པོ་ནི། ལུས་གནས་ཞེས་ཏེ། དེ་ལ་ལུས་ཞེས་བྱ་བ་ནི། ཀུན་རྫོབ་ཀྱིས་བསྡུས་པའི་ཆོས་ཐམས་ཅད་དོ། ། གནས་ཞེས་བྱ་བ་ནི།
རྟོག་མེད་ཀྱི་ཡེ་ཤེས་དེ་ལས་མཚན་མ་དང་རྟོག་པ་རྣམས་འབྱུང་ལ། ། རྟོག་པ་ལས་ནི་སྣང་བ་སྣ་ཚོགས་སུ་འབྱུང་བར་འགྱུར་ཏེ། ལང་གཤེགས་ལས། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་ཡང་དག་འབྱུང་། ། ཞེས་བཤད་པ་ལྟར་ཡེ་ཤེས་ཀྱི་ངོ་བོ་ཉིད་ཀྱི་ཕྱིར་ཏེ། ཐམས་ཅད་དེ་ལས་བྱུང་བའི་ཚུལ་དུའམ། ཐམས་ཅད་དེའི་བདག་ཉིད་དུ་གྱུར་པའི་ཚུལ་གྱིས་ཁྱབ་སྟེ། ཆོས་ཅན་དང་ཆོས་ཉིད་ཀྱི་ཚུལ་གྱིས་གནས་ཞེས་བྱའོ། ། གཉིས་པ་རྩོད་པ་སྤང་བ་ནི།
གལ་ཏེ་ལུས་འཁོར་བ་དེ་ལ་ཡེ་ཤེས་མྱང་འདས་དེ་གནས་ན། ཡེ་ཤེས་འཁོར་བར་འགྱུར་ལ། ཡང་ན་ལུས་མྱང་འདས་སུ་འགྱུར་རོ་སྙམ་ན། ལུས་ལས་མ་སྐྱེས་པ་སྟེ། ཡེ་ཤེས་དེའི་རང་གི་ངོ་བོ་ལུས་ཀྱིས་མ་བསྒྲིབས་ཤིང་། ལུས་དེས་ཡེ་ཤེས་དེ་བསྐྱེད་པ་མ་ཡིན་པས་ཡེ་ཤེས་འཁོར་བར་མི་འགྱུར་ཏེ། ཆུ་ཁམས་གསེར་དང་ནམ་མཁའ་བཞིན། ། དག་པ་བཞིན་དུ་དག་པར་འདོད། ། ཅེས་པ་ལྟར་རོ། ། ཡང་འཁོར་བ་དེ་མྱ་ངན་ལས་འདས་པར་མི་འགྱུར་ཏེ།
ལུས་ལས་མ་སྐྱེས་པའོ་ཞེས་ལུས་ནི་རྟོག་པ་ཡིན་ལ། ཡེ་ཤེས་རྟོག་མེད་ཡིན་པས་ལུས་ཅན་རྣམས་རྟོག་པ་ཡིན་པས་དེ་མྱང་འདས་སུ་མི་འགྱུར་ཏེ། ཆོས་དབྱིངས་བསྟོད་པ་ལས། རང་བཞིན་ཤེས་དང་མ་ཤེས་པ་དག་ལས། ཆོས་དབྱིངས་སེམས་རང་བཞིན་གྱིས་འོད་གསལ་བ་ནི་རང་གི་ལུས་འདི་ཉིད་ལ་ཐམས་ཅད་དུ་ཁྱབ་ཅིང་གནས་ཀྱང་དེ། རང་གི་རྣམ་པར་རྟོག་པས་བཅིང་བ་དེའི་བདག་ཉིད་ཤེས་པས་གྲོལ་བར་འགྱུར། ཞེས་པ་ལྟ་བུའོ། ། མདོར་ན་རང་བཞིན་ལྷན་ཅིག་སྐྱེས་པའི་ཡེ་ཤེས་ནི་ཀུན་རྫོབ་དང་དོན་དམ་པའི་བདེན་པ་གཉིས་ཟུང་དུ་འཇུག་པའི་ཕྱིར། ཡོད་མེད་ཀྱི་མཐའ་ཐམས་ཅད་དང་བྲལ་བ་ཡིན་ཏེ། རྣལ་འབྱོར་དབང་ཕྱུག་གིས།
ཕྱག་རྒྱ་ཆེན་པོའི་ངང་ནས་ལྷན་ཅིག་སྐྱེས་པ་སྟེ། ། མི་བསམ་མི་རིག་བདག་མེད་རང་གི་ངང་ལ་བཞག ། ཆད་པར་མི་འགྱུར་ཉམས་སུ་མྱོང་བ་རང་གིས་རིག ། རྟག་པར་མི་འགྱུར་མངོན་ཞེན་མེད་པས་ཟུང་དུ་འཇུག ། ཅེས་གསུངས་པ་ལྟར་རོ། ། དེ་དག་ཀྱང་ཞིབ་ཏུ་གོང་མཐའ་བྲལ་གྱི་སྐབས་སུ་བརྗོད་པ་བཞིན་འདིར་ཡང་རྟོགས་པར་བྱའོ། ། དེ་ལྟར་རང་བཞིན་གྱིས་རྣམ་པར་དག་པའི་སངས་རྒྱས་ལྟ་བུ་ལུས་ལ་གནས་ཀྱང་། རྟོག་པ་མེད་པའི་ཡེ་ཤེས་དེ་ལྟ་བུ་དེ་ལུས་ལ་མི་གནས་སྙམ་པ་ལ། གཉིས་པ་དེ་ཐོབ་བྱེད་ཀྱང་ལུས་ལ་གནས་པར་བསྟན་པ་ཞུ་བདེ་ལྷན་སྐྱེས་དང་སྦྱར་བ་ནི། གཞན་གཞུང་དུ་གསལ་ལ།
རྟོག་པ་ཐམས་ཅད་ཡང་དག་སྤངས་ཏེ་དེ་ཉིད་ལ་གློ་བུར་གྱི་རྟོག་པ་ཡང་མེད་པའི་ཏིང་ངེ་འཛིན་སྐྱེས་པ་སྟེ་ཐད་ཀའི་ཆོས་ཉིད་ཅེས་པའི་དོན་ཏོ། ། ལྔ་པ་ནི། ལུས་ལ་གནས་ཀྱང་བརྒྱུད་དེ་སྐྱེ་བའམ་གནས་པའི་ཕྱིར་ཞེས་གནས་ལུགས་བསྟན་ལ། དངོས་སུ་མ་ཡིན་ནོ་ཞེས་པ་རྩོད་སྤོང་སྟེ། འོ་ན་ཡེ་ཤེས་དེ་ལུས་ལ་གནས་པའི་ཕྱིར་ཡེ་ཤེས་རྟོག་བཅས་སུ་འགྱུར་ལ། ཡང་ན་འགྲོ་བ་ཐམས་ཅད་ཀྱིས་འབད་པ་མེད་པར་རྟོགས་པར་འགྱུར་རོ་སྙམ་ན། ལུས་ལས་མ་སྐྱེས་པ་ཞེས་སྨོས་ཏེ། སྔར་བསྟན་པ་ལྟར་བརྒྱུད་དེ་སྐྱེ་ཞིང་རྟོགས་པར་བྱེད་པ་ཡིན་གྱི། དངོས་པོས་སྐྱེ་བ་ནི་ཚོར་བ་དེ་ཡིན་གྱི། དཔེའི་ཡེ་ཤེས་མ་ཡིན་ནོ། །
དེའི་ཕྱིར་ཐམས་ཅད་ཀྱིས་ཀྱང་རྟོགས་པ་མ་ཡིན་ཏེ། བརྒྱུད་དེ་སྐྱེ་བའི་གནད་དང་བྲལ་བའི་ཕྱིར། འོ་ན་དེ་ལྟར་དངོས་སུ་ལུས་ལ་མི་གནས་ན། ལུས་ལ་གནས་ཞེས་ཇི་ལྟར་བྱ་སྙམ་ན། དངོས་སུ་མི་གནས་ཀྱང་། ལུས་ལ་བརྟེན་ནས་རྟོགས་པའི་རྒྱུ་བྱེད་པས་གནས་ཞེས་བྱའོ། ། དེ་ལྟར་ན་རྟོག་མེད་ཀྱི་ཡེ་ཤེས་དེ་ནི་ལུས་ལ་བརྟེན་ཏེ་རྟོག་མེད་ཀྱི་ཐབས་ཉིད་ཀྱིས་རྟོགས་ཀྱི། གཞན་རྟོག་བཅས་ཀྱི་ཐབས་ཀྱིས་རྟོགས་པར་ག་ལ་འགྱུར་ཞེས་པའོ། ༈ །ཡེ་ཤེས་དེ་དཔེའི་ཡེ་ཤེས་སུ་བསྟན་པ་ནི། ལེའུ་བཅུ་པ་ལས།
གང་ཕྱིར་སོགས་ཏེ། གང་ཕྱིར་འགྱུར་བ་ཆེན་པོ་ལས་བྱུང་བའི་བདེ་བ་ཡིན་པ། དེའི་ཕྱིར་བདེ་བ་དེ་ལྷན་སྐྱེས་ཀྱི་ཡེ་ཤེས་དེ་ཉིད་དངོས་མིན་ནོ། ། དེའི་ངེས་ཚིག་ནི། ཐབས་ཤེས་རབ་དང་ཞུ་བདེ་གཉིས་ལྷན་ཅིག་ཏུ་སྐྱེས་པ་ལས་གང་སྐྱེས་པའི་མི་རྟོག་ཡེ་ཤེས་དེ་ལ་ལྷན་ཅིག་སྐྱེས་པར་དེ་བརྗོད་པར་བྱའོ། ། དེ་བཞིན་དུ་རྩ་རླུང་གཉིས་དང་། རླུང་དང་བྱང་སེམས་གཉིས་ལྷན་ཅིག་པ་ལས་སྐྱེས་པའང་ལྷན་སྐྱེས་ཏེ། ལྷན་སྐྱེས་ཀྱི་ཡེ་ཤེས་ནི་ཁྱབ་ཆེ་ལ། ལྷན་སྐྱེས་ཀྱི་དགའ་བ་ནི་ཁྱབ་ཆུང་བའི་ཚུལ་རྣམས་ཤེས་པར་བྱའོ། ། འོ་ན་ལྷན་ཅིག་སྐྱེས་པ་དངོས་དེ་གང་ཞེ་ན།
ཆོས་ཐམས་ཅད་ཀྱི་རང་བཞིན་སྤྲོས་པ་དང་བྲལ་བ་ལ་ལྷན་ཅིག་སྐྱེས་པ་དངོས་ཞེས་བརྗོད་དོ། ། དེའང་ཆོས་ཅན་གྱི་རྣམ་པ་ཐམས་ཅད་ཆོས་ཉིད་དེ་བཞིན་དུ་སྡོམ་པ་སྟེ་རོ་གཅིག་པ་ཉིད་དོ། ། ཞེས་སོ། ༈ །རྡོ་རྗེའི་ལུས་གཏན་ལ་དབབ་པའི་སྐབས། འཇིག་པ་སྔོན་ལ་བཤད་ན་འཁོར་བ་ལ་ཐོག་མ་མེད་པར་ཤེས་པ་དང་སྐྱེ་འཇིག་གནས་གསུམ་འབྲེལ་བ་ཅན་དུ་ཤེས་པའི་དགོས་པ་ཡོད་དེ། སྐྱེ་བ་སྔ་ལ་འཆི་བ་ཕྱི་མ་ཡིན་ཏེ། དེ་གཉིས་འཁོར་མོ་ཡུག་ཡིན་པའི་ཕྱིར་ཞེས་ཆོས་རྗེ་བདག་ཉིད་ཆེན་པོས་གསུངས། དེའང་འཆི་བའི་དུས་སུ་ཐོག་མར་སྲོག་རྟེན་ས་རླུང་གི་ནུས་པ་ཆུ་རླུང་ལ་ཐིམ་སྟེ། ཕྱི་རྟགས་སུ་ལུས་ཀྱི་སྟོབས་ཉམས། ནང་རྟགས་སུ་ཤེས་པ་འཐིབ།
ལུས་སར་ཐིམ་འགྲོ་བ་སྙམ་སོགས་འབྱུང་། གསང་རྟགས་སུ་དུ་བ་ལྟ་བུ་འབྱུང་ངོ་། ། དེ་བཞིན་དུ་ཆུ་མེ་ལ་ཐིམ་པས། ལུས་ཀྱི་གཤེར་བའི་དངོས་པོ་སྐམ། ཤེས་པ་འཚུབ། སྨིག་རྒྱུ་ལྟ་བུ་སྣང་། མེ་རླུང་ལ་ཐིམ་སྟེ་ལུས་ཀྱི་དྲོད་ཡལ། ཤེས་པ་གཉེན་སོགས་ངོ་མི་ཤེས་པས་མི་གསལ་སྲིན་བུ་མེ་ཁྱེར་ལྟ་བུ་སྣང་། རླུང་རྣམ་ཤེས་ལ་ཐིམ་སྟེ། དབུགས་རྒྱུ་བར་རགས་པ་ཆད།
འཁྲུལ་སྣང་སྣ་ཚོགས་འབྱུང་། མར་མེ་ལྟ་བུའི་སྣང་བ་འཆར་རོ། ། འདིར་ཐིམ་ཟེར་བ་ནི་སོ་སོའི་ནུས་པ་གཏུགས་ནས་རང་གནས་སུ་འགག་པ་ཡིན་གྱི། གཅིག་ལ་གཅིག་ཐིམ་པ་ལྟ་བུ་ནི་མ་ཡིན་ནོ། ། རྣམ་ཤེས་སྣང་བ་ལ་ཐིམ། ཕྱི་རྟགས་རེག་བྱ་མི་ཚོར། ནང་རྟགས་ཞེ་སྡང་ལས་གྱུར་པའི་རྟོགས་པ་སོ་གསུམ་འགག གསང་རྟགས་སུ་དམར་ལམ་པ་འཆར། དེ་བཞིན་དུ་སྣང་བ་མཆེད་པ་ལ་ཐིམ། དབུགས་རྒྱུ་བ་ཕྲ་བ་ཆད།
འདོད་ཆགས་ལས་གྱུར་པའི་རྟོག་པ་བཞི་བཅུ་འགག དཀར་ལམ་པ་འཆར། མཆེད་པ་ཉེར་ཐོབ་བམ་ནམ་མཁའ་ལ་ཐིམ། དབུགས་ཆེས་ཕྲ་བ་ཆད། གཏི་མུག་ལས་གྱུར་བའི་རྟོག་པ་བདུན་འགག ནག་ལམ་པ་འཆར། ཉེར་ཐོབ་འོད་གསལ་ལ་ཐིམ་པས་འཆི་བ་འོད་གསལ་ཆོས་སྐུར་འཆར་རོ། ། དེ་དག་གི་སྐབས་སུ་འཆི་ཁ་མའི་གདམས་ངག་ཡོད་ན་འཆི་ཁ་མའི་ཡེ་ཤེས་ངོ་འཕྲོད། ངོ་མ་འཕྲོད་ན་འོད་གསལ་གྱི་ངང་ལས་ལུགས་ལྡོག་གི་སྣང་བ་གསུམ་རླུང་གི་བཞོན་པ་ཅན་ལས་བར་དོའི་ལུས་གྲུབ་པ་ཡིན་ཏེ། འོད་གསལ་ལས་ལྡང་བར་བརྩམས་པའི་སེམས་མི་གསལ་བ་ནི་ཉེར་ཐོབ།
དེ་ལས་ལྡང་སེམས་རྣམ་པ་གསལ་བར་སྐྱེས་པ་མཆེད་པ། དེ་ལས་འོད་གསལ་ལས་ལངས་པ་དང་བར་དོར་སྐྱེས་པ་མགོ་མཉམ་པའི་སེམས་གསལ་བ་ནི་སྣང་བ། དེ་གསུམ་ཀ་ཡང་རླུང་གི་བཞོན་པ་དང་ལྡན་པ་རླུང་ལ་ཞོན་པའི་རྣམ་ཤེས་ཀྱིས་འབྱུང་བ་ལྔ་བླངས་ནས་ཕུང་པོ་ལྔ་ལྡན་གྱི་ཡིད་ལུས་གྲུབ་བོ། ། དེར་བར་དོའི་གདམས་ངག་ཡོད་ན་ངོ་འཕྲོད། མ་འཕྲོད་ན་སྐྱེ་བ་ལེན་པས་ན། ཐོག་མར་ལུས་ཇི་ལྟར་ཆགས་པ་དང་སྦྱར་བར་བྱ་སྟེ། དེ་ཡང་སཾ་བུ་ཊའི་དྲུག་པའི་དང་པོ་ལས། སྙིང་སྟོབས་སོགས་ཏེ། ལུས་གྲུབ་པའི་རྒྱུ་མུ་སྟེགས་གྲངས་ཅན་པས་རྡུལ་མུན་སྙིང་སྟོབས་ཞེས་བྱ་བ་བདེ་སྡུག་བཏང་སྙོམས་སུ་བཏགས་པ་དེའང་འདི་ཡིན་ནོ་ཞེས་གཏན་ལ་དབབ་པ་དང་། དེ་ཉིད་ལུས་ངག་ཡིད་གསུམ་དུ་འདུས་པ་ཉིད་དུ་གཏན་ལ་དབབ་པ་སྟེ།
རྩ་གཉིས་ལས་ཁུ་ཁྲག་འདུས་པ་ནི། སྙིང་སྟོབས་སྐུ་སྟེ་ལུས་དང་རྡུལ་ངག་དང་བཅས་པ་སྟེ་དེ་འདུས་པ་ཡིན། དེ་དག་དང་བར་དོའི་སེམས་མུན་པའི་རང་བཞིན་འདྲེས་པ་ལས་ལུས་གྲུབ་པར་འགྱུར་རོ། ། དེའང་སྙིང་སྟོབས་ནི་ཕ་ལས་ཐོབ་པའི་ཁུ་བ་དང་། རིན་ཆེན་ཏེ་མའི་རཀྟ་རྡུལ་དང་། མུན་པ་ནི་ཁུ་ཁྲག་གཉིས་དང་སེམས་འདྲེས་པས་མི་རྟོག་པ་སྐྱེད་པར་བྱེད་པ་ཉིད་དོ། ། ཞེས་དང་། རྩ་ཡི་སོགས་ཏེ། དེ་ལྟར་བསྐྱེད་པ་དེའང་ཁུ་ཁྲག་འབབ་པའི་རྩ་ཡི་ཀུན་སྤྱོད་ཉིད་གསུངས་པ། དེ་གཉིས་ཀྱི་ནི་སྒོ་ལས་ནི་ཞེས་བསྒྱུར་ཏེ་རྩ་དེ་གཉིས་ཀྱི་སྒོ་ལས་བདུད་རྩི་ལྔ་དང་རུས་པ་རྐང་ཁུ་བ་པགས་པ་ཤ་ཁྲག་སྟེ་ཁམས་དྲུག་འབྱུང་བས།
ཁམས་དེ་རྣམས་མའི་སྐྱེ་གནས་སུ་འདུ་བའི་དུས་སུ་ནི་བུ་ཚའི་ལུས་རང་བཞིན་གྱི་ལྷ་ཡི་ཞལ་ཕྱག་གི་རྣམ་པར་གྲུབ་པ་དམིགས་པ་སྟེ་སྐྱེ་བར་འགྱུར་བ་ཡིན་ནོ། ། ཞེས་སོ། ༈ །ཕྱག་ཆེན་ཐིག་ལེ་ལས། འབྱུང་བ་སོགས་ཏེ། ད་ལྟ་གནས་པའི་དུས་སུ་འབྱུང་བ་ཆེན་པོ་བཞི་པོའི་རང་བཞིན་ལུས་ནི་སྲོག་རྣམ་ཤེས་ཀྱི་རྟེན་དུ་ཤེས་པར་བྱ་སྟེ། སེམས་གཟུང་འཛིན་སྣ་ཚོགས་སུ་སྣང་བ་འདི་རླུང་ལ་བརྟེན་ལ་རླུང་ནི་ལུས་ཀྱི་དབང་པོ་དང་རྩའི་སྒོ་ལ་བརྟེན་ནས་གནས་པའི་ཕྱིར། ཡང་ན་སྐྱེ་བའི་ཚེ་སྲོག་སྟེ་སེམས་ནི་འབྱུང་བའི་རང་བཞིན་ལུས་དེ་རྣམས་ཀྱི་རྟེན་ཡིན་ཏེ། སེམས་ལ་བརྟེན་ནས་རླུང་དང་དེ་ལས་འབྱུང་བ་དང་དེ་ལས་ལུས་ངག་འབྱུང་བའི་ཕྱིར། དེས་ན་ལུས་སེམས་རྟེན་དང་བརྟེན་པར་ལེགས་དགྱེས་དབང་མོ་ལྷ་མོ་ཁྱོད་ཀྱིས་ཤེས་པར་གྱིས་ཞེས་སོ། ༈ །ཕྱག་ཆེན་ཐིག་ལེ་ལས།
རྣམ་ཤེས་སོགས་ཏེ། སྔོན་གྱི་བག་ཆགས་ཀྱི་འཕེན་པའི་དབང་གིས་རྣམ་ཤེས་གསུམ་གཡོ་བ་ལས་ནི་སྐྱེས་པ་རླུང་འབྱུང་ལ། རླུང་དེ་བསྐྱོད་པ་ལས་དྲོད་མེ་ནི་སྐྱེ་བར་འགྱུར། དེ་ལས་ཆུ་ཡི་རྡུལ་བསྡུས་ནས་ནི་བརླན་སྐྱེ་བར་འགྱུར། དེ་ལས་ས་རྡུལ་ནི་བསྡུས་ཏེ་སྐྱེ་བར་འགྱུར་ཏེ། འབྱུང་བ་དེ་རྣམས་ཀུན་ལས་ཕུང་པོ་འབྱུང་ཞིང་། དེ་ལས་སྐྱེ་མཆེད་རྣམས་འབྱུང་བར་འགྱུར། དེ་ལས་ཡེ་ཤེས་ཏེ་ཤེས་པའི་རང་བཞིན་གྱི་རྟོག་པ་སྣ་ཚོགས་སྐྱེ་བར་འགྱུར་ཏེ། དེ་ཡང་འདོད་ཆགས་སོགས་རྟོག་པ་བརྒྱ་རྩ་བརྒྱད་ཀྱི་རིམ་པ་འབྱུང་བར་འགྱུར་རོ། ། ཞེས་སོ། །
རྟོག་པ་བརྒྱ་རྩ་བརྒྱད་ནི། རྡོ་རྗེ་ཕྲེང་བ་ལས། འདོད་ཆགས་ཞེ་སྡང་གཏི་མུག་དང་། ། རྒྱགས་དང་ང་རྒྱལ་མངོན་པར་ཞེན། ། ཕྲག་དོག་ཁྲོ་དང་སེར་སྣ་དང་། ། གཡོ་དང་སྒྱུ་ལས་ཆ་ལུགས་དང་། ། བློ་རྒོད་རྐམ་ཆགས་གཉིད་དང་ནི། ། ཐེ་ཚོམ་དང་ནི་ངར་འཛིན་དང་། ། དགའ་དང་ཆགས་བྲལ་དྲེགས་པ་དང་། ། འཆབ་དང་སྲེད་དང་བག་ཆགས་དང་། །
སྒྱུ་དང་རྨོངས་དང་འདོད་ཆེན་དང་། ། རྩོད་དང་རྩེད་འཇོ་སྤྱི་བརྟོལ་དང་། ། ཚུལ་འཆོས་རེག་དང་ཀུན་ནས་གདུང་། ། རྣམ་འགྱུར་མ་ཞི་ཤེས་བཞིན་མེད། ། བེམས་པོ་ལོག་པའི་ང་རྒྱལ་དང་། ། འགྱོད་དང་ཁྲེལ་ཡོད་པ་དང་ནི། ། གུས་པ་མེད་དང་ཆེས་པ་མེད། ། བློ་དམན་ངོ་ཚ་མེད་དང་འཆིང་། ། ངོ་ཚ་ཤེས་དང་ངོ་ཚ་དང་། ། མི་སྟེར་བ་དང་མྱ་ངན་དང་། །
ཡིད་གཉིས་དང་ནི་རློམ་སེམས་མེད། ། སྒྲིབ་དང་ཐེ་ཚོམ་ངལ་བ་དང་། ། དབང་དང་འཁྲུལ་བའི་སྙིང་སྟོབས་དང་། ། སྙེམས་སེམས་པ་དང་བརྒྱལ་བ་དང་། ། ཐིམ་པ་དང་ནི་མི་སྲུན་དང་། ། གྱ་གྱུ་སྙོམ་དང་མོས་པ་དང་། ། རིམ་བྱེད་མིན་དང་བག་ཡོད་དང་། ། གནས་ངན་ལེན་དང་ཉམས་ཆུང་ཉིད། ། ཡིད་མི་བདེ་དང་ལྷག་པར་རྟོགས། ། སྐྲག་དང་རྨུགས་དང་གཉིད་དང་ནི། །
རྐམ་ཆགས་རོལ་བ་ཁྲུང་ཁྲུང་དང་། ། འཚེ་བ་ལེ་ལོ་ཡོན་པོ་ཉིད། ། བསམ་དང་སྤྱོད་དང་ཞུམ་པ་ཉིད། ། ཀུན་རྫོབ་དེ་ཉིད་དོན་ཡོད་དང་། ། སྟེར་དང་དགའ་བའི་འདོད་པ་དང་། ། འཇིགས་དང་འདར་དང་ཕྲ་བདག་ཉིད། ། གསལ་དང་རྣམ་གསལ་ལྷད་འཇུག་དང་། ། འགྲེལ་དང་རྟག་པའི་དེ་ཉིད་དང་། ། རུས་སྦལ་ངོམས་མེད་གནོད་པ་དང་། ། མི་གསལ་བ་དང་ཡིད་དུ་འོང་། །
གནས་མེད་མང་དུ་སྨྲ་བ་དང་། ། བདག་ཉིད་སྐྱེས་བུ་ཉིད་དང་ནི། ། ཡ་མཚན་དགའ་དང་སྐྱེ་བོ་ངན། ། དམན་པ་དེ་ཉིད་སྡུག་བསྔལ་གསུམ། ། འཁོར་བ་ལ་ནི་ཆགས་པ་དང་། ། རྟག་ཏུ་བརྒྱ་དང་བརྒྱད་ལྷག་པ། ། ཉིན་དང་མཚན་མོ་རྟག་ཏུ་ནི། ། རང་གི་རང་བཞིན་རྒྱུ་བ་ཡིན། ། ཞེས་སོ། ། ཡང་མན་ངག་སྙེ་མར་ལུང་དྲངས་པ་ལས་ནི།
དེ་ལས་ཤེས་པའི་རང་བཞིན་ཅན། ། དྲུག་ཅུ་ལྷག་པའི་བརྒྱད་རིམ་པ། ། ཞེས་པ་ལྟར་ན་ནི། ཉིན་མཚན་དུ་འཆར་བའི་རང་བཞིན་བརྒྱད་ཅུ་ཡིན་ནམ་སྙམ་སྟེ་དཔྱད་ཅེས་གསུངས། ༈ །ཁྱབ་འཇུག་པ་རྣམས་དྲངས་པའི་ཕྱིར་འཇུག་པ་བཅུ་དང་ལུས་གྲུབ་ཚུལ་གསུངས་པས་འཇུག་པ་བཅུ་ནི། ཉ་དང་རུས་སྦལ་ཕག་རྒོད་དང་། ། རྭ་མ་གཉིས་དང་ནག་པ་དང་། ། མི་ཡི་སེང་གེ་མིའུ་ཐུང་། ། སངས་རྒྱས་ངང་པ་ཅན་ཏེ་བཅུ། ། ཞེས་པའི་ཉ་ནི། །
སྔོན་རིག་བྱེད་ཆེན་པོ་བཞིའི་ཡི་གེ་རང་བྱུང་དུ་ནམ་མཁའ་ལ་གནས་པ་ཚངས་པས་དྲན་ནས་སེམས་ཅན་ལ་བཤད་པས་བདེ་སྐྱིད་གྲུབ་པའི་ཚེ་རིག་བྱེད་ཀྱི་གླེགས་བམ་རྒྱ་མཚོར་ལྷུང་ནས་བདེ་སྐྱིད་ཉམས་སོ། ། དེའི་ཚེ་ཁྱབ་འཇུག་སྤྲུལ་པའི་སྐུ་རྒྱུ་རྐྱེན་གྱིས་མ་བསྐྱེད་པར་རང་བྱུང་གཞན་ལ་ཕན་པར་བརྩོན་པ་དེས་ཉ་ཆེན་པོར་སྤྲུལ་ནས་རྒྱ་མཚོར་ཞུགས་ཏེ་གླེགས་བམ་ཕྱུང་ནས་བདེ་སྐྱིད་སྤེལ་བས་དྲིན་ཆེའོ། ། རུས་སྦལ་ནི་འཇིག་རྟེན་གྱི་ཁམས་འདི་བཅུད་ཀྱི་ལྗིད་ཀྱིས་འོག་ནས་གྲུམ་ཞིང་ཐུར་དུ་ལྷུང་བར་གྱུར་པ་ན། གསེར་གྱི་རུས་སྦལ་ཆེན་པོར་སྤྲུལ་ནས་འཇིག་རྟེན་གྱི་ཁམས་བཏེགས་སོ། ། ཕག་རྒོད་ནི། ཡང་འཇིག་རྟེན་གྱི་ཁམས་རླུང་ཆེན་པོས་འཐོར་བར་གྱུར་པ་ན། ལྕགས་ཀྱི་ཕག་རྒོད་དུ་སྤྲུལ་ནས་མནན། རྭ་མ་གཉིས་ནི། མི་རྣམས་ལ་སྲིན་པོས་འཚེ་བ་ན་རྒྱལ་བོ་རྭ་མ་ཎར་སྤྲུལ་ནས་མགྲིན་བཅུ་བསད། དྲང་སྲོང་རཱ་མ་ཎས།
དགའ་བྱེད་དགྲ་སྟ་ཅན་གྱི་རྒྱལ་པོ་གདུག་ཅན་ཉི་ཤུ་རྩ་གཅིག་བསད། ནག་པ་ནི། ཀ་ལི་ཀ་ཞེས་ཀླུ་མ་རུང་བ་གཅིག་གིས་མི་རྣམས་ལ་འཚེ་བ་ན། དེ་བཏུལ་བས་ཀླུའི་ཁ་རླངས་ཀྱིས་ལུས་ནག་པོར་སོང་བས་དེ་སྐད་དུ་གྲགས་སོ། ། མི་ཡི་སེང་གེ་ནི། འགྲོ་སྐྱོང་གསེར་ཅན་བསད་པའོ། ། མིའུ་ཐུང་ནི་ལྷ་མ་ཡིན་གྱིས་མི་རྣམས་ལ་འཚེ་བ་ན། ཁྱབ་འཇུག་མིའུ་ཐུང་དུ་བརྫུས་ནས། སཾ་སྐྲི་ཏའི་སྐད་ཀྱིས་བསྟོད་པ་བྱས་ཏེ་ཁྱོད་ཐམས་ཅད་ཀྱི་བདག་པོ་ཡིན་པས་བདག་ལ་དབེན་པ་གོམ་པ་གང་ཞུ་བྱས་པས། གོམ་པ་གསུམ་ཡང་སྦྱིན་ཟེར་བ་ལ།
མིའུ་ཐུང་ཆེན་པོར་སྤྲུལ་ནས། རྐང་པ་གཡས་པ་རི་རབ་ཀྱི་རྩེ་ལ་བཞག་གཡོན་པ་དབང་ཆེན་གསེར་གྱི་ས་གཞིར་བཞག་ནས་གོམ་པ་དོ་གང་ནས་སྟེར་བྱས་པས་སྟོབས་ལྡན་སྐྱེངས་ནས་རི་རབ་ཀྱི་ཁོང་གསེང་དུ་གབ་པའོ། ། སངས་རྒྱས་ནི་ཤཱཀྱ་ཐུབ་པར་སྤྲུལ་ཞེས་གྲགས་སོ། ། ངང་པ་ནི་ཉལ་གྱི་རིགས་ཀྱི་སེམས་ཅན་ལ་ཕན་པར་བྱ་ཞེས་འདོད་དོ། ། འདི་མངལ་སྐྱེས་ལ་སྦྱར་བ་གཞུང་དུ་གསལ་ལོ། ༈ །རྩ་གཏན་ལ་ཕབ་པའི་སྐབས། རྩ་རྣམས་ནི་སུམ་ཅུ་རྩ་གཉིས་ཏེ། བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པ། བདེ་བ་ཆེན་པོའི་གནས་སུ་འཛག་པའོ་ཞེས་པའི་དོན་ནི། ལུས་གཙོ་བོར་གྱུར་པའི་རྩ་རྣམས་ནི་སུམ་ཅུ་རྩ་གཉིས་ཏེ།
སོ་དང་སེན་མོའི་ཁམས་ལ་སོགས་པ་བྱང་ཆུབ་ཀྱི་སེམས་སུམ་ཅུ་རྩ་གཉིས་འབབ་པའི་དབང་དུ་བྱས་པའོ། ། ཁམས་སོ་གཉིས་པོ་དེ་ལ་བདེ་བ་ཆེན་པོ་ཞེས་བྱ་སྟེ། རྩ་རྒྱུད་ལས། བྱང་ཆུབ་སེམས་ནི་བདེ་ཆེན་པོ། ། ཞེས་གསུངས་པས་ཡང་དག་པའི་ལུང་གིས་གྲུབ་བོ། ། ཁམས་དེ་རྣམས་ལ་བདེ་བ་ཆེན་པོར་འདོགས་པའི་རྒྱུ་མཚན་ནི། རྣལ་འབྱོར་པས་རྫོགས་རིམ་བསྒོམ་པའི་ཚེ་ལམ་རྣམས་ལ་བརྟེན་ནས་ཞུ་བདེ་ལྷན་སྐྱེས་ཀྱི་ཡེ་ཤེས་སྐྱེ་ཕྱིར་རྟེན་ལ་བརྟེན་པའི་མིང་གིས་བཏགས་པར་ཟད་དེ། རྩ་རྒྱུད་ལས། དེ་མེད་པས་ན་བདེ་མེད་འགྱུར། ། བདེ་བ་མེད་ན་དེ་མེད་འགྱུར། །
ནུས་པ་མེད་ཕྱིར་ལྟོས་དང་བཅས། ། ཞེས་གསུངས་པའི་ཕྱིར། བདེ་བ་ཆེན་པོའི་གནས་སུ་ཞེས་པའི་གནས་ནི། རྗེ་བཙུན་རིན་པོ་ཆེས། བདེ་བ་ཆེན་པོའི་གནས་ཞེས་བྱ་བ་ནི་ལྟེ་བའམ་གསང་གནས་སུ་འཛག་པ་ཡིན་ཞེས་གསུང་བས་རང་བྱིན་རླབས་ཀྱི་ཚེ་ལྟེ་བ་དང་། དཀྱིལ་འཁོར་འཁོར་ལོའི་ཚེ་གསང་གནས་ཡིན་ཏེ། རྩ་རྒྱུད་ལས། བདེ་བ་བསྲུང་བ་ཉིད་ཀྱི་ཕྱིར། ། བདེ་བ་ཅན་ཞེས་རབ་ཏུ་བསྒྲགས། ། ཞེས་སོ། །
རྩ་སོ་གཉིས་ནི། མི་ཕྱེད་མ་སོགས་ཏེ། ཡེ་ཤེས་རྟོག་པས་མི་ཕྱེད་པ་བསྐྱེད་པས་མི་ཕྱེད་མ་སྟེ་སྤྱི་བོར་གནས་ནས་སོ་དང་སེན་མོའི་ཁམས་འབབ་པ་དང་། དེ་བཞིན་དུ་རྣམ་རྟོག་ཕྲ་བ་བསྐྱེད་པས་ཕྲ་གཟུགས་མ་སྤྱི་གཙུག་ནས་སྐྲ་སྤུ་དང་། བདེ་བ་ལ་རྩེ་ཞིང་རོལ་བས་རྩེ་བ་མ་རྣ་བ་གཡས་ནས་པགས་པ་དྲི་མ་དང་། ལུས་ཀྱི་གཡོན་ཕྱོགས་ལ་བརྟེན་ཅིང་གཡོན་དུ་འཁོར་བས་གཡོན་པ་མ་ལྟག་པ་ནས་ཤ་ཁམས་དང་སངས་རྒྱས་ཀྱི་ས་ལ་ཐག་ཐུང་བས་སམ། ཟླུམ་པོའི་གཟུགས་ཅན་ཉིད་ཀྱིས་ཐུང་ངུ་མ་རྣ་གཡོན་ནས་ཆུ་རྒྱུས་དང་། སྲིད་ཞིའི་མཐའ་ལ་མི་གནས་པའི་རྟོགས་པ་བསྐྱེད་པས་རུས་སྦལ་སྐྱེས་མ་སྨིན་དབུས་ནས་རུས་པ་དང་། བདེ་བ་ཡིད་ལ་བྱེད་པས་སྒོམ་པ་མ་མིག་གཉིས་ནས་མཁལ་མ་དང་། རྟོག་པའི་དྲི་མ་འཁྲུད་པས་དབང་མ་དཔུང་པའི་རྩ་བ་ན་སྙིང་དང་།
ཉོན་མོངས་པ་བསྐྱེད་པས་སྐྱོན་མ་མཆན་ཁུང་ནས་མིག་དང་། བདེ་བའི་ཡེ་ཤེས་ལ་འཇུག་པར་བྱེད་པས་འཇུག་མ་ནུ་མ་གཉིས་ནས་མཁྲིས་པ་དང་། ཏིང་འཛིན་སྐྱེད་པར་བྱེད་པས་མ་མོ་ལྟེ་བ་ནས་གློ་བ་དང་། རྣམ་རྟོག་གི་ཉི་མ་ནུབ་པས་མཚན་མོ་སྣ་རྩེ་ནས་རྒྱུ་མ་དང་། ཉོན་མོངས་པས་གདུང་བ་ཞི་བས་བསིལ་སྦྱིན་མ་ཁ་ནས་ཆུ་རྒྱུས་དང་། དྲོད་བསྐྱེད་པས་ཚ་བ་མ་མགྲིན་པ་ནས་ལྟེ་བ་དང་། བྱང་སེམས་བརྐྱང་ནས་འབབ་པས་རྐྱང་མ་དང་། རྟོག་པ་ཐམས་ཅད་འཇིགས་ཤིང་འདར་བར་བྱེད་པས་ན་ཀུན་འདར་མ་དང་། བདེ་བའི་རོ་སྤྱོད་པས་རོ་མ་དང་། བདེ་བ་ལ་གཞོལ་བས་གཞོལ་མ་སྙིང་ཁ་ནས་བཤང་བ་དང་།
བདེ་བས་ཡིད་ཚིམ་པས་རངས་མ་འདོམས་བར་ནས་རུས་པ་དང་། ཏིང་འཛིན་མུན་པ་ལྟ་བུ་བསྐྱེད་པས་ཤིན་ཏུ་གཟུགས་ཅན་མ་རྟགས་ལ་གནས་ནས་བད་ཀན་དང་། ཐམས་ཅད་མཉམ་པའི་སེམས་བསྐྱེད་པས་སྤྱི་མ་བཤང་ལམ་ནས་རྣག་དང་། ཡེ་ཤེས་ཀྱི་རྒྱུ་སྟེར་བས་རྒྱུ་སྦྱིན་མ་བརླ་གཉིས་ནས་ཁྲག་དང་། སྡུག་བསྔལ་གྱི་སྦྱོར་བ་དང་འབྲལ་བར་བྱེད་པས་སྦྱོར་བྲལ་མ་བྱིན་པ་གཉིས་ནས་རྡུལ་དང་། ཏིང་འཛིན་ཡིད་འོང་བསྐྱེད་པས་སྡུག་གུ་མ་སོར་མོ་བཅུ་དྲུག་ནས་ཚིལ་བུ་དང་། ཡིད་ལ་འདོད་པ་གྲུབ་པས་གྲུབ་མ་བོལ་གོང་ནས་མཆི་མ་དང་། རྣམ་རྟོག་ཡེ་ཤེས་སུ་བསྒྱུར་བས་འཚེད་མ་མཐེ་བོང་བཞི་ནས་མཆིལ་མ་དང་། ཡིད་བདེ་བའི་ཏིང་ངེ་འཛིན་བསྐྱེད་པས་ཡིད་བཟུང་མ་པུས་མོ་ནས་སྣབས་དང་། སྐུ་གསུང་ཐུགས་ཀྱི་རྩ་གསུམ་ལ་ལན་གསུམ་དཀྲིས་པས་སུམ་སྐོར་མ་དང་།
འདོད་པའི་རྣམ་རྟོག་བསྐྱེད་པས་འདོད་མ་དང་གཉིས་ནི་སྙིང་ཁའི་རྒྱབ་ཀྱི་མཚམས་གཉིས་ལ་གནས། བདེ་བའི་རྟེན་བྱེད་པས་ཁྱིམ་མ་དང་། རྟག་པའི་སྲོག་གཅོད་པས་གཏུམ་མོ་དང་གཉིས་ནི་སྙིང་གའི་མདུན་གྱི་མཚམས་གཉིས་ན་གནས་ཏེ། འདི་བཞི་སྙིང་ཁའི་རྩ་བཞི་ལས་བརྒྱད་དུ་གྱེས་པའི་མཚམས་ནས་རླུང་དང་བདུད་རྩི་ལྔ་འདྲེས་པའི་ཁམས་བབ་བོ། ། རྟོག་པའི་འཆིང་བ་བྲལ་བས་བདུད་བྲལ་མ་དབུ་མའི་རྒྱབ་ཀྱི་ཆ་ལ་བརྟེན་ནས་མི་རྟོག་པ་སྐྱེད་པར་བྱེད་དོ། ། ཞེས་པའོ། ༈ །རྩ་བསམ་ཀྱིས་མི་ཁྱབ་པ་བྱེ་བ་ཕྲག་ཕྱེད་དང་བཞི་ཡིན་ནམ་སྙམ་སྟེ། རྡོ་རྗེ་སྙིང་འགྲེལ་ལས། བ་སྤུའི་བུ་གའི་གྲངས་སྙེད་ཀྱི། ། རྩ་ནི་བྱེ་བ་ཕྱེད་དང་བཞི། །
ཞེས་གསུངས་པའི་ཕྱིར། ། གཞན་ཡང་མགོ་བོ་ལ་གདུགས་ཕུབ་པ་ལྟ་བུའི་རྩ་དང་། ཡན་ལག་ལ་ལྗོན་ཤིང་གྱེས་པ་དང་སྦྲུལ་བཅུས་པ་ལྟ་བུ། ཚིགས་ལ་སྐྲ་ཤད་འཛིངས་པ་དང་ཕྲུག་ཤད་ལྟ་བུ་དང་། ཐག་བརྐྱང་བ་གྲུ་གུ་བསྒྲིལ་བ་ལྟ་བུ་དང་ཚིག་པ་ལྟ་བུ་ལ་སོགས་པའི་རྣམ་པར་གནས་ཞེས་གསུངས་སོ། ། ཞེས་ཆོས་རྗེ་ཁུ་དབོན་གྱི་གསུང་རྒྱུན་ཟིན་བྲིས་ལས་འབྱུང་ངོ་། ༈ །བྷ་གའི་དཀྱིལ་འཁོར་ལ་ལྔ། དང་པོ་རྩ་བ་ལྟེ་བའི་ཨ་ཐུང་ཤད་ལྟ་བུ་ལུས་ཀྱི་ཐོག་མར་གྲུབ་པ་དང་། གཉིས་པ་གསང་གནས་སུ་ཨེ་བཾ་གཉིས་དང་། གསུམ་པ་ཡི་གེ་སྡེ་བརྒྱད་དེ་ཨ་ཀ་ཙ་ཊ་པ་ཡ་ཤ་དང་།
བཞི་པ་ཡི་གེ་བཅུ་དྲུག་སྟེ། ར་ཧ་སྱ་པ་ར་མིས་ཐརྨ་ནི་སདྱ་སྡྱི་ཏ་དང་། ལྔ་པ་ཡི་གེ་སུམ་ཅུ་སོ་བདུན་ཏེ་པུ་ཛ་ཨོ་ཨ་ག་རཱ་དེ་མ་ཀ་ཨོ་ཏྲི་ཀོ་ཀཱ་སཾ་ཀཱ་ཧི་པྲ་གྲྀ་སྶཽ་སུན་སིམ་ཀུ་སྟེ་ཉེར་བཞི་དང་ཧཱུྃ་རིང་པོ་བརྒྱད་བྷྲཱུཾ་ཨོཾ་ཛྃ་ཁྃ་ཧཱུྃ་དང་སོ་བདུན་ནོ། ། ཡི་གེ་བསམ་གྱིས་མི་ཁྱབ་པ་སྟེ་སྐྱེས་བུ་ལ་རྩ་ཐམས་ཅད་ཡིག་འབྲུའི་དབྱིབས་སུ་གནས་ལ་དེ་གསལ་མི་གསལ་དང་དོད་མ་དོད་ཀྱི་དབང་གིས་ངག་བརྗོད་པ་གསལ་མི་གསལ་འབྱུང་ཞེས་ཆོས་རྗེས་གསུངས། ༈ ཁམས་བདུད་རྩིའི་དཀྱིལ་འཁོར་ལ། རྩ་རྒྱུད་ལེའུ་དང་པོ་ལས། རྐྱང་མ་སོགས་ཏེ། རོ་རྐྱང་གཉིས་ལྟེ་བ་མན་ཆད་དུ་གཉིས་སུ་གྱེས་ཏེ་འཁོར་བའི་རྩ་བཞིར་གནས་པ་ལས་རྐྱང་མའི་མདུན་ན་མི་བསྐྱོད་པ་དྲི་ཆུ་དང་། གཡོན་ནས་ཁུ་བ་འབབ་པ་སྟེ། རོ་མའི་གཡས་ནས་དེ་བཞིན་དུ་ཁྲག་དང་།
རྒྱབ་ནས་དྲི་ཆེན་འབབ་ཅིང་། ཤེས་རབ་ཀྱི་ངོ་བོ་ཟླ་བ་སྟེ་ཐིག་ལེའི་དྭངས་མ་འབབ་པར་བཤད་པ། དེ་ནི་ཀུན་འདར་མར་རབ་གྲགས། ཞེས་སོ། ༈ །དབུ་མའི་ཡར་མར་གྱི་སྣེ་ལ་དཀར་དམར་གཉིས་མི་གཡོ་བར་བྱེད་པའང་།་་་་་ སཾ་བུ་ཊའི་དྲུག་པའི་དང་པོ་ལས། རྩ་གཉིས་སོགས་ཏེ། རྩ་རོ་རྐྱང་གཉིས་ནི་སྐྱེ་གནས་ཀཀྐོ་ལའི་དབུས་སུ་སྟེ་དེའི་ནང་ནས་སོར་གཉིས་ཀྱི་ཚད་ཙམ་གྱི་སྐྱེ་གནས་ཀྱི་སྒོའི་གཡོན་དང་གཡས་སུ་དེ་བཞིན་དུ་གནས་ནས་གཡོན་པས་དབུ་མའི་ཡར་རྩེ་སྨིན་མཚམས་སུ་བྱང་ཆུབ་ཀྱི་སེམས་ཁུ་བ་རྣམས་བཟུང་སྟེ་གནས་པར་ཤེས་པར་བྱ། གཡས་པས་དབུ་མའི་མར་རྩེ་གསང་གནས་ན་ཁྲག་བཟུང་སྟེ་གནས་པ་ཉིད་དོ། ། འོ་ན་རྩ་རྒྱུད་ལས།
རྐྱང་མ་མི་བསྐྱོད་འབབ་པ་སྟེ། ། ཞེས་གསུངས་པ་ཇི་ལྟར་དྲངས་སྙམ་ན། རྩ་གཉིས་ལས་མེད་ན་བདེན་མོད་ཀྱི། གཡས་གཡོན་གཉིས་ཀ་ལ་རྩ་གཉིས་གཉིས་གནས་ཏེ་གཡས་པས་དྲི་ཆེན་རཀྟ། གཡོན་པས་དྲི་ཆུ་ཁུ་བ་འཕེན་ཅིང་འཛིན་པའི་རྩ་གཉིས་སུ་གནས་པས་དོན་གཅིག་ཉིད་དེ་དེ་ལྟར་ན་རྩ་གཉིས་ལས་ནི་ཐིག་ལེ་གཉིས་བསྡུ་བའོ། ། དེའང་ཐིག་ལེ་གཉིས་པོ་དེས་ཆོས་ཏེ་ཕུང་པོ་ལ་སོགས་པ། དབྱིངས་ཏེ་དེ་དག་འགྲུབ་པའི་རྒྱུ་སྡུད་པའོ་ཞེས་སོ། ༈ །ཡང་སཾ་བུ་ཊའི་དང་པོའི་གཉིས་པ་ལས། བྱང་སེམས་སོགས་ཏེ། སོ་དང་སེན་མོ་ལ་སོགས་པའི་བྱང་ཆུབ་ཀྱི་སེམས་སུམ་ཅུ་རྩ་གཉིས་ཀྱིས།
གང་ཚེ་རྩ་སོ་བདུན་པོ་འདི་ནི་གང་གྱུར་པ་དེའི་ཚེ་དབང་པོ་དྲུག་དང་ཕུང་པོ་ལྔ་དང་། འབྱུང་བ་བཞི་ལ་སོགས་པའི་ལུས་ཀྱི་རང་བཞིན་བསྐྱེད་དོ། ། དེའང་དང་པོ་ཕ་མའི་རྩ་སོ་བདུན་ལས་བྱུང་བའི་བྱང་སེམས་དེ་ཡིས་བུ་ཚའི་ལུས་རང་བཞིན་ལྷུན་གྲུབ་ཀྱི་སངས་རྒྱས་དེ་མ་ཐག་བསྐྱེད་ལ། ད་ལྟ་རང་གི་ལུས་ཀྱི་རྩ་སོ་བདུན་ལས་བྱུང་བའི་བྱང་སེམས་དེ་ཡིས་རང་ལུས་ཀྱི་ཕུང་ཁམས་སོགས་དེ་མ་ཐག་བསྐྱེད་དོ། ། ཞེས་བྱ་བ་དང་། དྲུག་པའི་དང་པོ་ལས། ར་ནི་མེ་སོགས་ཏེ། གླེང་གཞིའི་ཐོག་མའི་ཡི་གེ་བཅུ་དྲུག་གི་ནང་ཚན་ར་ཧ་སྱཱ་ཞེས་བྱ་བ་ཡི་གེ་གསུམ་ལས་ལྔར་བྱས་པས་ནད་འདུ་བ་བཞི་བསྐྱེད་པ་ལུས་ལ་ཇི་ལྟར་གནས་ཚུལ་སྟོན་པ་ནི། ར་ནི་མེ་ཞེས་བྱ་བའི་ས་བོན་ཡིན་པས་མེའི་ཁམས་མཚོན་པར་གསུངས་ལ་མེ་ཤས་ཆེ་བས་ཁྲག་སྐྱེ་ལ་ཁྲག་ཤས་ཆེ་བ་ལས་མཁྲིས་པ་ཡང་དག་ལངས་ཏེ་འབྱུང་ངོ་། ། མཚན་ཉིད་གཅིག་འདོད་ཅེས་པ་ནི།
སྱེའི་འགྲེང་བུ་ཨེ་གུད་དུ་ཕྲལ་བས་དེ་ནི་ཨེ་ཀ་སྟེ་གཅིག་ཡིན་ལ། རླུང་མཁྲིས་བད་ཀན་འདུས་པས་གཅིག་པ་ནི་འདུས་ནད་དོ། ། སྱེ་ཞེས་པའི་ས་དངོས་ཀྱིས་བད་ཀན་བསྟན་ལ། ཡས་དེ་ལས་རྡུལ་དང་ཆུ་རྒྱུས་ཡང་དག་འབྱུང་བར་གྱུར་པ་བསྟན་ཏེ་སྱ་ནི་བད་ཀན་ནོ། ། དེ་དག་གཙོ་བོར་གྱུར་པའམ་དེ་རྣམས་ལ་དབང་བྱེད་ཅིང་རྒྱུ་བ་ཡི་ཕྱིར་མགོན་པོར་བརྗོད་པའི་རླུང་ནི་ཧས་བསྟན་ཏེ། ཧ་དང་ཡ་ནི་ཧ་ཡ་སྟེ་མགྱོགས་པར་འགྲོ་བས་ན་ཀུན་ནས་འགྲོ་བར་བྱེད་པའོ་ཞེས་གསུང་། དེས་ན་ར་ཧ་ས་ཡ་ཨེ་ཞེས་པའི་ཡི་གེ་ལྔ་པོ་འདིས་ནི་ནད་འདུ་བ་བཞི་དང་ལུས་ཡང་དག་པར་སྐྱེད་པར་བྱེད་པས་རུས་པའི་མཚམས་ནི་སྟེ་ཚིགས་ཆེན་བཅུ་གཉིས་འདི་རྣམས་སུ། ས་བོན་ལྔ་ནི་ཡང་དག་པར་བཏབ་པ་སྟེ་གནས་སོ། ། ཞེས་བྱ་བ་ལ་སོགས་པ་ཞེས་པའི་སོགས་སྒྲས་ཡི་གེ་བཅུ་དྲུག་གི་སྒོ་ནས་ཁམས་བཅུ་དྲུག་གནས་པ་སྟོན་ཏེ། དེ་ཉིད་ལས།
རའི་རྣམ་པ་ཁྲག་གི་ཁམས། ། ཧ་ནི་དེ་བཞིན་རེག་བྱ་ཉིད། ། སྱེ་ནི་བད་ཀན་ཞེས་བྱར་གསུངས། ། པ་ཡི་རྣམ་པ་སེམས་ཉིད་དང་། ། ར་ཡི་རྣམ་པ་རོ་ཉིད་དེ། ། མེ་ནི་དེ་བཞིན་ལྟོ་ཚིལ་དག ། ར་ནི་མེ་ཉིད་དུ་ནི་གསུངས། ། མེ་ཡི་རྣམ་པ་ཤ་རུ་གསུངས། ། ས་ཡི་རྣམ་པ་བཤང་བར་གསུངས། ། རྦ་ཡི་རྣམ་པས་དེ་བཞིན་ཚིལ། །
ཏཾ་ཡི་པགས་པ་ཉིད་དུ་གསུངས། ། ནི་ཡི་རྣམ་པས་རུས་པ་ཉིད། ། ས་ཡི་རྣམ་པས་གཅི་བ་ཡིན། ། ད་ཡི་རྣམ་པས་གློ་བ་ཉིད། ། སྡྱི་ནི་པདྨ་ཉིད་དུ་གསུངས། ། ཤིན་ཏུ་མཛེས་པའི་རྫས་དང་ལྡན། ། ཏ་ཡི་རྣམ་པས་ཁུ་བ་ནི། ། བྱང་ཆུབ་སེམས་ལས་བྱུང་བ་ཡིན། ། ཞེས་སོ། ༈ །ཡང་ཁམས་སོ་བདུན་ནི།
དྲུག་པའི་གཉིས་པ་ལས། པུལླི་རར་ནི་མི་ཕྱེད་མ། ། སོ་དང་སེན་མོ་འབབ་པར་བརྗོད། ། བདེ་བར་འཛིན་པ་ཕྲ་གཟུགས་མ། ། དེ་བཞིན་སྐྲ་དང་བ་སྦུ་འབབ། ། ཨོ་རྒྱན་གནས་ནི་ཆེན་པོ་ལ། ། རྩེ་བ་མ་ནི་རྣམ་པར་གནས། ། རྣ་བ་གཡས་པར་གནས་ནས་ནི། ། པགས་པ་དྲི་མ་འབབ་མ་གནས། ། ཨརྦུ་དར་ནི་གཡོན་པ་མ། །
མཁའ་འགྲོ་མ་ནི་ཤ་འབབ་མ། ། གང་ཞིག་ཆུ་རྒྱུས་འབབ་པའི་རྩ། ། བ་ཡི་མཆོག་སྦྱིན་རྣམ་པར་གནས། ། དེ་ནི་སྲ་བའི་ཚུལ་གྱིས་གནས། ། ཐུང་ངུ་མར་ནི་རྣམ་པར་བཤད། ། གང་ཞིག་དགའ་བའི་དབང་ཕྱུག་རྩ། ། དེ་བཞིན་རུས་སྦལ་སྐྱེས་མར་གྲགས། ། སྲ་བའི་དངོས་པོ་གནས་པའི་ཕྱིར། ། རུས་པའི་ཕྲེང་བ་འཁྲུགས་པར་གནས། ། ལྷ་མོའི་མཁར་དུ་གང་ཞིག་རྩ། །
འཇམ་པ་སྒོམ་པ་མ་རུ་བརྗོད། ། དེ་ནི་རྟག་ཏུ་མཆིན་པ་འབབ། ། ཐམས་ཅད་ལུས་ལ་རྟག་པར་གནས། ། མཱ་ལ་བར་ནི་དབང་མ་ནི། ། རྒྱལ་བའི་དབང་ཕྱུག་སྙིང་ལ་གནས། ། རྩ་ནི་གང་ཞིག་མིག་འབབ་མ། ། འདོད་པའི་གཟུགས་སུ་རྣམ་པར་གནས། ། གཟུགས་ནི་མཐོང་བར་འདོད་པ་སྟེ། ། སྐྱོན་བྲལ་མ་ཞེས་རྣམ་པར་བཤད། ། ཨོ་ཌིར་མཁྲིས་པར་འབབ་པའི་རྩ། །
གང་ཞིག་འཇུག་མ་ཆེན་མོར་བརྗོད། ། ཏྲི་ཤ་ཀུ་ནིར་བྱུང་བ་ནི། ། མ་མོ་ངེས་པར་གློ་བར་བཅས། ། ཀོ་ཤ་ལར་ནི་མཚན་མོ་ཉིད། ། རྒྱུ་མའི་ཕྲེང་བཟང་ཁྱབ་ཅིང་འབབ། ། ཀ་ལིངྐར་ནི་བསིལ་སྦྱིན་མ། ། ངོས་ཀྱི་ཆུ་རྒྱུས་ཡང་དག་བཤད། ། ཚ་བ་མེ་ནི་ལྟོ་གནས་ངེས། ། ལམྤ་ཀར་ནི་རབ་ཏུ་གྲགས། ། འབབ་མ་ཉིད་ནི་ཀཱཉྩིར་གནས། །
ཐམས་ཅད་དུ་ནི་བཤང་བ་འབབ། ། མཚམས་ཀྱི་མཐའ་ཡི་ནང་དུ་ཡང་། ། ཁ་བའི་གནས་སུ་རངས་མའི་གདོང་། ། ཤིན་ཏུ་གཟུགས་ཅན་བད་ཀན་ལྡན། ། ཡི་དྭགས་ལྷ་གནས་ཡང་དག་གནས། ། གང་ཞིག་རྟག་ཏུ་རྣག་འབབ་པ། ། ཁྱིམ་གྱི་ལྷར་ནི་ཡང་དག་གནས། ། མཁའ་འགྲོ་དམ་པའི་དབང་ཕྱུག་གིས། ། སྤྱི་མ་ཉིད་དུ་རྣམ་པར་བཤད། ། སོ་རཱཥྚར་ནི་གང་ཞིག་རྩི། །
རྒྱུ་སྦྱིན་མ་ནི་དམར་པོ་འབབ། ། རྡུལ་ནི་འབབ་པར་གྱུར་པ་ནི། ། གསེར་གླིང་དུ་ནི་ཡང་དག་བཤད། ། ཡན་ལག་གཟི་བརྗིད་ཀུན་ཁྱབ་མ། ། སྦྱོར་བྲལ་མར་ནི་རབ་ཏུ་གྲགས། ། ནཱ་ག་ར་ནི་སྡུག་གུ་མ། ། ཚིལ་ཆེན་སྦོམ་ཞིང་མྱོས་བྱེད་འབབ། ། སིནྡྷུར་ཤིན་ཏུ་གྲུབ་པ་ཉིད། ། མྱ་ངན་མཆིལ་མ་འབབ་མར་བརྗོད། ། མ་རུང་གནས་པ་ལུང་སྐམ་འབབ། །
འཚེད་པ་མ་ཞེས་རྣམ་པར་བསྟན། ། བཀུ་ལུ་ཏཱར་ནི་ཡིད་བཟང་མ། ། ཤ་དང་སྣབས་ནི་འབབ་མའོ། ། ཞེས་གསུངས་སོ། ༈ །རྩ་དེ་དག་ལའང་ཁམས་དྭངས་མ་བསམ་གྱིས་མི་ཁྱབ་པར་གནས་ཏེ་རྒྱ་མཚོ་ལ་ཉི་མ་ཤར་བ་ལྟ་བུའམ། རྩི་སྐྱའི་ཁ་ལ་ཟིལ་པ་ཆགས་པ་དང་། བྱ་ཀོ་ཀ་ལིའི་མགྲིན་པ་ལྟར་གནས་གསུང་ངོ་། ༈ །རླུང་གི་མངོན་རྟོགས་ལ། རླུང་གི་ངོ་བོ་ནི་འབྱུང་བ་ཆེན་པོའི་ཁོངས་སུ་འདུ་བའི་རླུང་ཉིད་ཡིན་ལ། དེའང་ཕྱིའི་འབྱུང་བ་མ་ཡིན་ཏེ་ནང་གི་འབྱུང་བའོ། །
དེ་སྣ་ཚོགས་བྱེད་པ་ཐམས་ཅད་ཀྱི་རྩ་བར་གྱུར་པ་ཡིན་ཏེ། ། དྲུག་པའི་དང་པོ་ལས། དེ་ཡི་མགོན་པོར་བརྗོད་པའི་རླུང་། ། ཧ་ནི་ཀུན་ཏུ་འགྲོ་བར་བཤད། ། ཅེས་རྩ་ཁམས་ལ་སོགས་པ་ཐམས་ཅད་ལ་རླུང་གིས་དབང་སྒྱུར་བར་བྱེད་པའི་ཕྱིར། ཡང་དེ་ཉིད་རྣམ་པར་ཤེས་པའི་རྟེན་དུ་གྱུར་པ་ཡང་ཡིན་ཏེ། དེར་སྐྱེས་པ་ནི་སྲོག་གི་མཆོག ། རྣམ་པར་ཤེས་པའི་ངོ་བོའི་རྟེན། ། ཞེས་གསུངས་པ་ལྟར། རྣམ་པར་ཤེས་པ་ནི་རླུང་ལ་ཞོན་ཅིང་ལྷན་ཅིག་ཏུ་སྐྱེ་བ་ཡིན་ནོ།།
༈ །དབྱེ་བ་ལ་ངོ་བོའི་སྒོ་ནས་དབྱེ་བ་ནི། དྲུག་པའི་དང་པོ་ལས། མེ་ཉིད་སོགས་ཏེ། མེའི་རླུང་ཉིད་ནི་པདྨ་མགོན་པོ་དང་ནི་རླུང་གི་རླུང་ཉིད་ནི་ལས་ཀྱི་མགོན་པོ་དང་། དབང་ཆེན་ཏེ་ས་རླུང་ནི་རིན་ཆེན་མགོན་པོ་དང་ནི། དེ་བཞིན་དུ་ཆུ་རླུང་ནི་རྡོ་རྗེ་མགོན་པོ་ཡིན་ཏེ་དེ་རེ་རེ་ཡང་དགུ་བརྒྱ་རེ་རྒྱུའོ། ། དེ་དག་རྒྱུ་བའི་གནས་དང་ལམ་ནི་འཁོར་ལོ་སེམས་ཀྱི་ཀུན་སྤྱོད་པ་ཞེས་ཏེ་སྙིང་གའི་རྩ་བཞི་ལས་འབྱུང་ཞིང་སྣ་ལས་རྒྱུ། དེ་ལྟ་བུའི་མགོན་པོ་རེ་རེའང་ལྷ་མོ་བཞི་བཞི་དང་ལྡན་ཏེ། དཔེར་ན་པདྨ་མགོན་པོ་རྒྱུ་བའི་དུས་སུའང་། མེའི་མེ་རླུང་དམར་པོ་སྟེང་དུ་རྒྱུ་བ་དང་།
མེའི་རླུང་གི་རླུང་ལྗང་སེར་ངོས་སུ་དང་། མེའི་ས་རླུང་སེར་པོ་དྲང་པོར་ཐད་ཀར་དང་། མེའི་ཆུ་རླུང་དཀར་པོ་འོག་ཏུ་འགྲོ་ཞིང་། ཐམས་ཅད་གྲངས་ཉིས་བརྒྱ་ཉི་ཤུ་རྩ་ལྔ་རེ་རྒྱུའོ། ། དེ་བཞིན་དུ་མགོན་པོ་གཞན་ལ་ཡང་ཤེས་པར་བྱའོ།་་་་་ རྐང་པ་ཕྱི་མ་གཉིས་ཞར་བྱུང་སྟེ། འོག་རྒྱུ་ཚུལ་དུ་སྦྱར་བར་བྱའོ། ། ཞེས་པ་དང་། དེ་ཉིད་ལས། རྣམ་སྣང་སོགས་ཏེ།
རྣམ་སྣང་ལ་སོགས་སངས་རྒྱས་ཏེ་རིགས་ལྔའི་རླུང་ཞེས་གསལ་ཡང་འདི་ལྔ་དང་ལྡན་པའི་རླུང་རླུང་བཞི་པོ་རྒྱུ་བ་ཡིན་གྱི་རྣམ་སྣང་རྒྱུ་བ་ནི་མ་ཡིན་ནོ། ། དེ་ལྟ་བུའོ་སངས་རྒྱས་རྣམས་ལུས་ལ་རྒྱུ་ཚུལ་ནི། ། སྟེང་གི་སྒོར་ནི་ཞེས་པ་སྟེ་རྩ་གཡས་རོ་མའི་མཐུས་ཐམས་ཅད་ཕྱིར་འགྲོ་བར་བྱེད་པས་ན་གཡོ་ཞིང་གནས་སོ། ། དེ་རྣམས་འོག་ཏུ་སྟེ་རྩ་གཡོན་པ་རྐྱང་མའི་སྒོའི་ནུས་པས་རྣམ་པར་གནས་ཏེ་ནང་དུ་འཇུག་པའོ།་་་་་ དེའང་རྩ་རོ་མ་ནི་ཁ་གྱེན་ལ་བལྟས་པས་སྟེང་སྒོ་ཡིན་ལ་རྐྱང་མ་ཐུར་དུ་བལྟས་པས་འོག་སྒོ་ཡིན་ནོ་ཞེས་གསུངས་སོ། ། ཞེས་གསུངས་སོ། ༈ །རླུང་རྒྱུ་ཚུལ་གྱི་སྒོ་ནས་དབྱེ་བ་ནི། དེ་ཉིད་ལས། རྟག་ཏུ་སོགས་ཏེ། སེམས་ཀྱི་གནས་པ་ནི་རླུང་ཡིན་ལ།
དེ་རྣམ་པ་གཉིས་ཏེ། ནུབ་པ་རྒྱུ་བ་མེད་པ་ཐིམ་པ་དང་། ། རབ་ཏུ་རྒྱུ་བ་ལྡང་འཇུག་བྱེད་པའོ། ། དེའང་ཡེ་ཤེས་ཀྱི་རླུང་རྟག་ཏུ་ནུབ་སྟེ་རྒྱུ་བ་མེད་པ་དང་། ལས་ཀྱི་རླུང་རབ་ཏུ་རྒྱུ་བ་སྟེ་ལྡང་འཇུག་བྱེད་པ་གཉིས་ནི། སེམས་ཅན་ཀུན་ལ་འགྲོ་བ་སྟེ་གནས་པའོ། ། རྣལ་འབྱོར་པ་ལ་དེ་ལས་བཟློག་སྟེ་འབྱུང་ངོ་། ། ཞེས་སོ། ༈ །བྱེད་ལས་ཀྱི་སྒོ་ནས་དབྱེ་བ་ནི། དྲུག་པའི་དང་པོ་ལས།
སྟེང་གི་སྒོར་སོགས་ཏེ། སྟེང་གི་སྒོར་ཏེ་སྤྱིར་སྟེང་འོག་གི་སྒོ་ལ་རྣམ་གྲངས་མང་སྟེ། སྣ་སྒོ་ལ་སྟེང་སྒོ་དང་། བཤང་ལམ་ལ་འོག་སྒོ་བྱས་པ་དང་། སྤྱི་གཙུག་ལ་སྟེང་སྒོ་དང་། སྨིན་མཚམས་ལ་འོག་སྒོ་བྱས་པ་དང་། རྩ་གཡས་པ་སྟེང་སྒོ་དང་། གཡོན་པ་ལ་འོག་སྒོ་བྱས་པ་དང་། རླུང་ལྡང་བ་ལ་སྟེང་སྒོ་དང་། འཇུག་པ་ལ་འོག་སྒོར་བྱས་པ་དང་།
སྲོག་རླུང་ལ་སྟེང་སྒོ་དང་། ཐུར་སེལ་གྱི་རླུང་ལ་འོག་སྒོ་བྱས་པ་སོགས་དབྱེ་བ་མང་དུ་ཡོད་པ་ལས་འདིར་སྟེང་སྒོ་ནི་སྣའི་སྒོ་སྟེ་དེར་ནི་སྲོག་རྒྱུ་བ་ན་སྦྱོར་བ་གསུམ་སྟེ་འཇུག་གནས་ལྡང་གསུམ་དུ་རྒྱུའོ། ། དེ་ལྟར་སྣ་ཁོ་ན་ལས་རྒྱུའི་བུ་ག་གཞན་ནས་མི་རྒྱུའམ་སྙམ་པ་ལ་སྒོ་དགུ་རྣམས་ཀྱིས་ཡོངས་སུ་བསྐོར་ཏེ། མིག་སོགས་སྒོ་དགུ་ནས་འཁོར་གྱི་ཚུལ་གྱིས་རྒྱུའོ། ། ཇི་ལྟར་ན་སྣ་གཙོ་བོ་ཡིན་ལ་གཞན་དག་འཁོར་ཡིན་ཞེ་ན། སྣ་ནས་སྲོག་གི་རླུང་རྒྱུ་བ་ནི་གཙོ་བོ་ཡིན་ལ་གཞན་དག་ནི་འཁོར་རོ། ། གལ་ཏེ་སྣའང་སྒོ་དགུར་འདུས་པས་ཇི་ལྟར་སྒོ་དགུས་བསྐོར་ཞེ་ན། སྣ་ནས་སྲོག་རྒྱུ་བ་ནི་གཙོ་བོ་ཡིན་ལ་སྣ་རང་གི་སྤྱི་འཛིན་གྱི་རླུང་རྒྱུ་བ་འཁོར་ཡིན་པས་འགལ་བ་མེད་དོ། ། ཡང་ན་བྷ་གའི་སྒོ་དང་བཅུ་ཡིན་པས་སྒོ་དགུས་བསྐོར་བ་མི་འགལ་ལོ། ། ཡང་ན་སྟེང་སྒོ་ནི་སྲོག་གི་རླུང་ཡིན་ཏེ།
རྡོ་རྗེ་ཕྲེང་བ་ལས། ལྟེང་དང་འོག་ཏུ་ཁ་བལྟས་ནས། ། སྲོག་དང་ཐུར་སེལ་རྒྱུ་བར་བྱེད། ། ཅེས་སོ། ། སྒོར་ནི་ཞེས་པ་དེ་སྒོས་ནི་ཞེས་གཉིས་པར་བཅོས་ལ་སྲོག་རླུང་དེས་སྦྱོར་བ་གསུམ་དུ་རྒྱུ་བ་དེའི་ཚེ། སྒོ་དགུ་རྣམས་ཀྱིས་ཡོངས་སུ་བསྐོར་ཏེ་རླུང་ལྷག་མ་དགུའང་རང་རང་གི་གནས་ན་རྒྱུ་བའི་དོན་དུའོ་འདིས་ནི་རླུང་གི་དབྱེ་བའང་སྟོན་ཏོ། ། ཞེས་གསུངས་པས་ཕྱི་མ་འདི་སྐབས་དོན་ནོ། ། ཡང་ཀ་བ་གཅིག་དང་སོགས་ཏེ། འདིས་དངོས་བསྟན་སྐུའི་གནས་ལུགས་བསྟན་ཏེ། ལུས་ཀྱི་ཀ་བ་གཅིག་པུ་རྩ་ཨ་ཝ་དྷུ་ཏཱི་དབུས་ན་གནས་པ་དང་།
སྒོ་དགུ་ནི་འོག་ཏུ་སྦྱར་ལ་བུ་ག་དགུ་སྟེ་མིག་ལ་སོགས་པ་དགུའོ། ། དེ་ལྟ་བུའི་ཁང་པ་ན་ལྷ་གང་ཡོད་ཞེ་ན་སྦོམ་པོ་ལྔ་སྟེ་ཕུང་པོ་ལྔ་ལྷག་པའི་ལྷ་རྒྱལ་བ་རིགས་ལྔའོ། ། དེ་ལྟ་བུའི་སྐུའི་སྒོ་ནས་རླུང་ཇི་ལྟར་རྒྱུ་ཞེ་ན་བུག་པ་དགུར་ནི་སོན་པའི་སྒོ་དགུ་ཡི་རྣམ་པར་ཡོངས་སུ་གྲགས་ཞེས་བུ་གའི་སྒོ་ནས་རླུང་ལྡང་འཇུག་གི་ཚུལ་དུ་རྒྱུ་ཞེས་པའི་དོན་ཏོ། ། ཡང་ན་སྒོ་དགུ་ཞེས་བྱ་བ་འདིས་རླུང་གི་དབྱེ་བ་བཅུ་བསྟན་ཏེ། ཀ་བ་གཅིག་ནི་རླུང་རྣམས་ཀྱི་རྩ་བ་སྲོག་རླུང་ཡིན་ལ། དེ་ལས་སྐྱེས་པའི་རླུང་དགུ་ནི་སྒོ་དགུ་ཡིན་ལ། སྲོག་ཉིད་དང་བཅུའོ། ། སྦོམ་པོ་ལྔ་ནི་རླུང་བཅུ་པོ་ཉིད་ཀྱང་ཁམས་ལྔར་འདུས་པར་སྟོན་ཏེ། སྐབས་དོན་ཕྱི་མ་འདི་ཉིད་བཟུང་ངོ་། ། རླུང་བཅུ་པོ་དེ་དག་གི་མིང་ནི།
རྡོ་རྗེ་ཕྲེང་བ་ལས། སྲོག་དང་སོགས་ཀྱི་རྐང་པ་ཕྱི་མ་གཉིས་ཀྱི་དོན་ནི། ཀླུ་ཞེས་པ་རྒྱུ་བ་སྟེ་རྒྱུ་མ་སྦྲུལ་ལྟ་བུ་ལ་གནས་ནས་མིག་གཟུགས་སྤྲོད་པ་དང་། རུས་སྦལ་ནི་རྣམ་པར་རྒྱུ་བ་སྟེ། མཆིན་པ་རུས་སྦལ་ལྟ་བུ་ལ་གནས་ནས་རྣ་བ་དང་སྒྲ་སྤྲོད་པ་དང་། རྩངས་པ་ནི་ཡང་དག་རྒྱུ་སྟེ། གློ་བ་རྩངས་པ་ལྟ་བུ་ལ་གནས་ནས་སྣ་དྲི་སྤྲོད་པ་དང་། ལྷས་སྦྱིན་ནི་རབ་ཏུ་རྒྱུ་བ་སྟེ། སྙིང་ལྷས་སྦྱིན་ལྟ་བུ་ལ་གནས་ནས་ལྕེ་རོ་སྤྲོད་པ་དང་ནི། གཞུ་ལས་རྒྱལ་ནི།
ངེས་པར་རྒྱུ་བ་སྟེ། མཁལ་མ་གཞུ་རྒྱུད་ལྟ་བུ་ལ་གནས་ནས། ལུས་རེག་བྱ་དང་སྤྲོད་པར་བྱེད། དེ་ལྟར་དབང་པོ་ལྔ་དོན་སྙིང་ལྔ་དང་འབྲེལ་ནས་ཡོད། དེའི་རླུང་གི་བྱ་བ་བྱེད་པའོ། ། ཞེས་སོ། ༈ །རླུང་གི་བྱེད་ལས་ལ། སྤྱིའི་བྱེད་ལས་ནི། འབུམ་ལྔ་ལས། ཧ་ནི་སོགས་ཏེ།
ཡི་གེ་ལྔའི་ནང་ནས་ཧ་ནི་རྣམ་པར་ཤེས་པའི་རྟེན་བྱེད་པའི་ཕྱིར། ཧཱུྃ་གི་རྣམ་པར་གནས་ཏེ། ཧ་ནི་དབྱངས་ཡིག་དྲུག་པ་ཨཱུ་རིང་པོ་དང་ལྡན་པ། ཀླད་ཀོར་མ་ཡིན་པས་མནོ་ཏ་ཏེ་ཡིད་དམ། རྣམ་པར་ཤེས་པ་ཞེས་བྱ་བར་ཡོངས་སུ་གྲགས་སོ། ། ཞེས་སོ། ། ཧ་ཡི་སོགས་ཏེ། ཧ་ཡི་རྣམ་པས་ཧཱུྃ་དེ་ནི་རྟེན་བྱང་ཆུབ་ཀྱི་སེམས་སངས་རྒྱས་ཀུན་གྱིས་གང་ལ། དེ་ལ་བརྟེན་པ་བདེ་བ་དང་། སྟོང་པ་མཉམ་པར་སྦྱོར་བ་སྟེ་དེ་ལམ་དུ་བྱས་པ་དང་མ་བྱས་པའི་བྱེ་བྲག་གིས་བདེ་བ་དང་སྡུག་བསྔལ་ཐམས་ཅད་ལ་ཁྱབ་ཅེས་བྱ་བའི་དོན་ཏོ། །
ཞེས་སོ། ༈ །དྲུག་པའི་དང་པོ་ལས། དེ་ཡི་སོགས་ཏེ། དེ་ལྟར་རྩ་ལས་གྲུབ་པའི་ལུས་དེ་ཡི་སྟེང་སྒོ་ནི་སྣའི་སྒོའོ། ། ལའང་ཞེས་པ་ནི་བསྡུ་བ་སྟེ། གོང་དུ་རྩ་གཉིས་ཀྱི་སྒོ་ལ་རླུང་རྒྱུ་བར་བཤད་ནས་དེར་མ་ཟད་སྣ་ཡི་སྒོ་ལའང་རྡོ་རྗེ་ཅན་ཏེ་སྲོག་རྩོལ་གྱི་རླུང་རྒྱུ་བ་དེ་ཉིད་མགོན་པོ་བཞིའི་རླུང་དུ་དུས་རྟག་པར་རྒྱུན་དུ་བཞུགས་པ་སྟེ་རྒྱུ་ཞེས་པའི་དོན་ཏེ། རྣམ་པར་རྟོག་པའི་རླུང་གཉིས་ནི། ། སྣ་ཡི་བུ་ག་ལས་ནི་འབྱུང་། ། ཞེས་བཤད་པ་ལྟ་བུའོ། ། དེ་ལྟ་བུའི་རླུང་དེའང་སྟེང་གི་སྣ་ཡི་སྒོར་ནི་སྦྱོར་བ་འཇུག་གནས་ལྡང་གསུམ་དུ་གཙོ་བོར་རྒྱུ་ལ་མིག་སོགས་སྒོ་དགུ་པོ་རྣམས་ནས་འཁོར་གྱི་ཚུལ་གྱིས་ཡོངས་སུ་བསྐོར་ཏེ་རྒྱུའོ། །
ཞེས་པ་དང་། དེ་ཉིད་ལས། གསུམ་ཉིད་སོགས་ཏེ། སྦྱོར་བ་འཇུག་གནས་ལྡང་གསུམ་པོ་དེ་ཉིད་ཐབས་ཤེས་ཀྱི་སྦྱོར་བ་གསུམ་དུ་དབྱེ་བས་རྣམ་པར་གནས་ཏེ། གནས་པ་ནི་ཡེ་ཤེས་ཀྱི་རླུང་སྟེ་ཤེས་རབ་ཀྱི་བདག་ཉིད་དང་། ལྡང་འཇུག་སྲོག་རྩོལ་ནི་ལས་ཀྱི་རླུང་སྟེ་ཐབས་ཀྱི་བདག་ཉིད་དོ། ། དེ་ལྟར་ཡང་། ཀུན་གྱི་ནང་ན་རྣམ་རྟོག་མེད། ། རྣམ་པར་རྟོག་པའི་རླུང་གཉིས་ནི། ། ལུས་ལ་རྟག་ཏུ་འབྱུང་བར་བྱེད། །
གསུམ་པ་རྣལ་འབྱོར་པ་ཡིས་རྟོགས། ། ཞེས་དང་། སློབ་དཔོན་འཕགས་པས། འཇུག་པ་དང་ནི་གནས་པ་དང་། ། ལྡང་པ་ཡི་ནི་རིམ་གྱིས་ཀྱང་། ། ཤེས་རབ་ཐབས་ཀྱིས་གཞིར་གནས་ཏེ། ། སྔགས་ཀྱི་ཡན་ལག་མ་ཉམས་བཟླས། ། ཞེས་གསུངས་པ་ལྟ་བུ་སྟེ། དེ་ལྟར་ན་རྣམ་པ་གསུམ་པོ་འདི་ནི་རླུང་ཐམས་ཅད་ཀྱི་རྩ་བ་ཡིན་ནོ། ། ཞེས་པའོ།
༈ །དྲུག་པའི་དང་པོ་ལས། རྐང་མེད་སོགས་ཏེ། རྐང་མེད་རྐང་གཅིག་རྐང་གཉིས་དང་། ། རྐང་བཞི་ལ་ནི་སོགས་པ་ཡི་བརྡས་བསྟན་པ་ལ་རླུང་ཆུ་རླུང་ལ་སོགས་པས་རབ་ཏུ་དབྱེ་བས། རྟག་ཏུ་འགྲོ་བའམ་རྒྱུ་བ་ནམ་མཁའི་རླུང་མ་གཏོགས་པ་རླུང་རྣམ་བཞི་ཡིན་ནོ། ། ཞེས་སོ། ༈ །རླུང་དེ་དག་གི་མིང་གི་རྣམ་གྲངས་ནི། དྲུག་པའི་དང་པོ་ལས། སེམས་དང་སོགས་ཏེ། སེམས་ཞེས་པའི་བརྡས་བཅིངས་པ་ཞེས་བྱ་བ་སའི་རླུང་སྟོན།
སྐྱེས་བུ་ཞེས་པའི་བརྡའི་མིང་གིས་དལ་བ་ཞེས་བྱ་བ་ཆུའི་རླུང་སྟོན། སྐྱེས་བུ་ཅན་ཞེས་པའི་བརྡའི་མིང་གིས་རླངས་པ་ཞེས་བྱ་བ་མེའི་རླུང་སྟོན། ཁྱད་པར་ཞེས་པའི་བརྡའི་མིང་གིས་མྱུར་བ་ཞེས་བྱ་བ་རླུང་གི་རླུང་བསྟན། རྣལ་འབྱོར་པ་ཡི་དོན་ཞེས་པའི་བརྡས་ནམ་མཁའི་རླུང་བསྟན་ཏོ། ། ཞེས་སོ། ༈ །གནས་དང་ལམ་གང་ནས་རྒྱུ་བ་ནི། དྲུག་པའི་དང་པོ་ལས། སྐུ་གསུང་སོགས་ཏེ། དེ་ལྟ་བུའི་རླུང་དེ་སྒོ་གང་ནས་རྒྱུ་ཞེ་ན། སྐུའི་སྒོ་དགུ་ལས་རྒྱུ་བ་ནི་ཐ་མ་སྟེ་རགས་ཤིང་རྟོགས་སླ་བའི་ཕྱིར།
གསུང་གི་སྒོ་བཞི་ལས་རྒྱུ་བ་ནི་འབྲིང་པོ་སྟེ་དེ་བས་རྟོགས་དཀའ་ཞིང་རྟོགས་ན་དེ་བས་དོན་ཆེ་བས་སོ། ། ཐུགས་ཀྱི་རང་བཞིན་གྱི་སྒོ་གཉིས་ལས་རྒྱུ་བ་ནི་དམ་པ་ཉིད་དེ། རྟོགས་པར་ཤིན་ཏུ་དཀའ་ཞིང་རྟོགས་ཤིང་དབང་དུ་གྱུར་ན་དོན་ཤིན་ཏུ་ཆེ་བའི་ཕྱིར་རོ། ། ཅེས་པ་དང་། བྱེ་བྲག་ཏུ་ཐུགས་ཀྱི་སྒོ་གཉིས་བསྟན་པ་ནི། ཟླ་བ་སོགས་ཏེ། ཟླ་བ་ཞེས་པའི་བརྡས་བྱང་ཆུབ་ཀྱི་སེམས་ཐིག་ལེ་བསྟན་ལ། ཐིག་ལེ་འབབ་པའི་རྩ་ནི་གཡོན་ལ་ལ་ནཱ་དང་། ཉི་མ་ནི་རཀྟ་ཡིན་ལ་དེ་འབབ་པ་ནི་གཡས་ར་ས་ནཱའོ། ། དེ་ལྟར་རྩ་གཉིས་པོའི་རབ་ཏུ་དབྱེ་བ་དེ་ནི་ཡིད་དེ་སེམས་གཟུང་འཛིན་གཉིས་སུ་ཤར་བའི་དབང་གིས་རྩ་གཉིས་པོ་དེ་བྱུང་བས་ཡིད་དང་བཅས་ཞེས་བྱའོ། །
དེ་ནི་སྒོ་གསུམ་པ་སྟེ། དང་པོ་ནི་ཕྱིའི་བུ་ག་གཉིས་པ་ནི་འཁོར་ལོ་ལས་རླུང་རང་གི་ངོ་བོའི་སྒོ། གསུམ་པ་ནི་རླུང་དེ་ལྡང་འཇུག་བྱེད་པའི་སྒོ་སྟེ་སྐུ་གསུང་ཐུགས་ཀྱི་སྒོ་གསུམ་ལས་གསུམ་པ་ཉིད་དོ། ། དེ་ལྟར་ལྡང་འཇུག་བྱེད་པའི་ལམ་ནི་སྒོའི་དམ་པ་ཞེས་བྱ་སྟེ། དེའི་དབང་གིས་རྣམ་རྟོག་སྣ་ཚོགས་སུ་བྱེད་པའི་ཕྱིར་དང་། འདི་ཟིན་ན་སེམས་ཟིན་ཅིང་རྟོགས་པ་མེད་པར་འགྱུར་བའི་ཕྱིར་ཏེ། ཇི་སྐད་དུ། སྲོག་དང་རྩོལ་བ་ཡང་དག་སྦྱོར། ། རྟོག་པ་རྣམས་ཀྱི་གྲངས་སྟེར་བ། ། རྟོག་པ་དང་བཅས་རྣལ་འབྱོར་པས། །
རྟོག་པ་དང་བྲལ་རླུང་ཆེན་འཐོབ། ། ཞེས་གསུངས་པ་ལྟ་བུའོ། ༈ །རྒྱུ་ཚུལ་གྲངས་དེ་ལྟར་འོང་བའི་འཐད་པའི་སྐབས། རྡོ་རྗེ་ཕྲེང་བ་ལས། གཡོན་དང་སོགས་ནི། གཡོན་ནས་ལས་ཀྱི་མགོན་པོ་དང་། གཡས་ནས་པདྨ་མགོན་པོ་དང་། གཉིས་ཀ་ནས་རིན་ཆེན་མགོན་པོ་དང་། འོག་ནས་དལ་བར་རྒྱུ་བ་རྡོ་རྗེ་མགོན་པོ་དང་རྣམ་པ་བཞིར་འགྱུར། མགོན་པོ་རེ་རེ་ལ་ཐུན་ཕྱེད་དེ་དུས་སྦྱོང་བྱེད་ཀྱི་དུས་དབུགས་དགུ་བརྒྱའི་ཡུན་དག་ཏུ།
ཞི་བ་ལ་སོགས་པའི་ལས་ནི་སྒྲུབ་པར་འདོད་པའི་སྔགས་པས་སེམས་མཉམ་པར་བཞག་ནས་རླུང་གི་རླུང་རྒྱུ་བའི་དུས་སུ་འགུགས་པ། མེ་ལ་མངོན་སྤྱོད། ས་ཆུ་ལ་ཞི་རྒྱས་ཏེ་མགོན་པོ་རེ་རེའི་རླུང་ལ་ཕྲིན་ལས་གཉིས་གཉིས་འགྲུབ་པ་དག་ཏུ་གནས་སོ། ། ཞེས་གསུངས་སོ། ༈ །ཀྱེ་རྡོ་རྗེ་ལུགས་ཀྱི་ཟླ་བ་དང་སོགས་ཏེ། དཔྲལ་བའི་གནས་སུ་ཕ་ལས་ཐོབ་པའི་ཐིག་ལེ་ཟླ་བ་ལྟར་དཀར་བ་དང་། ལྟེ་བར་མ་ལས་ཐོན་པའི་རཀྟ་ཉི་མ་ལྟར་དམར་བ་དང་། ཨཱ་ལི་སྟེ། གཡོན་རྐྱང་མ་ནས་ཐིག་ལེ་འབབ་པ་དང་། ཀཱ་ལི་སྟེ་གཡས་རོ་མ་ནས་རཀྟ་འབབ་པ་དང་།
དེ་དག་གིས་ནི་ཁམས་ཐམས་ཅད་འབྱུང་བར་ཤེས་པར་བྱ་ཞིང་། ཨཱ་ལི་ཀཱ་ལི་ཞེས་འཁོར་ལོ་བཞི་ལ་ཡི་གེ་འགོད་ཚུལ་ཡང་བསྟན་ཏོ། ། འདི་ནི་ཁམས་བདུད་རྩིའི་དཀྱིལ་འཁོར་ཏེ་སྐབས་འདིར་ཞར་བྱུང་ངོ་། ། སྐབས་དོན་སྙིང་པོ་ཡེ་ཤེས་རླུང་གི་དཀྱིལ་འཁོར་ནང་དུ་རླུང་གི་རྩིས་དང་སྦྱར་བ་ནི། རྣལ་འབྱོར་པ་ཁམས་སྙོམས་པའི་རླུང་ལྡང་འཇུག་གནས་གསུམ་གཅིག་ཏུ་བརྩིས་པའི་དབུགས་སྟོང་སུམ་བརྒྱ་ལྔ་བཅུ་ལ་འཕོ་བ་གཅིག དེ་བཅུ་དྲུག་ལ་ཉིན་ཞག་གཅིག་དང་། འཕོ་བ་རེ་རེ་ལ་སྐད་ཅིག་བཞི་བཞིར་དབྱེ་བས་དབྱུ་གུ་དྲུག་ཅུ་རྩ་བཞི་སྟེ། དེ་རེ་རེ་ལ་དབུགས་སུམ་བརྒྱ་སུམ་ཅུ་རྩ་ཕྱེད་དང་བརྒྱད་རྒྱུ་བ་དང་། དབྱུ་གུ་གཉིས་གཉིས་ལ་ཆུ་ཚོད་རེ་རེ་ཆུ་ཚོད་སུམ་ཅུ་རྩ་གཉིས་ལས་རེ་རེ་ལ་ཡང་དབུགས་དྲུག་བརྒྱ་བདུན་ཅུ་རྩ་ལྔ་རེ་རྒྱུ་བ་དང་། ཡང་དབུགས་ལྔ་སྟོང་བཞི་བརྒྱ་ལ་ཐུན་ཚོད་གཅིག
དེ་བཞི་ལ་ཉིན་ཞག་གཅིག་སྟེ། ཕྱི་རོལ་དུ་རྩིས་པ་རྣམས་ཀྱིས་བ་རུ་ར་འབྲིང་པོ་གཅིག་ལ་ཞོ་གཅིག་ཏུ་བྱས་པའི་ཟངས་སྲང་བཅུ་གཉིས་ལ་རྒྱར་སོར་བཅུ་གཉིས་དང་དཔངས་སུ་སོར་བརྒྱད་པའི་སྣོད་སྙོམ་པར་བརྡུང་ལ། གསེར་འོལ་མ་སེ་སུམ་ཅུ་ལ་བྱས་པའི་ཐུར་མ་སོར་དྲུག་གི་ཚད་ཅན། ཕྲ་སྦོམ་མེད་པས་སྣོད་དེའི་དབུས་སུ་ཕུག་ནས། དེ་ཉིད་སྣོད་ཆེན་པོ་ཆུ་དྭངས་པས་བཀང་བའི་ནང་དུ་བཞག་པས། དེ་ཆུས་གང་བའི་བར་ལ་དབྱུ་གུ་གཅིག་ཏུ་བྱས་པ་ནི་ཆུ་སྲང་དྲུག་ཅུ་ཐམ་པ་སྟེ། རྡོ་རྗེ་མཁའ་འགྲོ་ལས། ཟངས་མ་སྲང་ནི་བཅུ་གཉིས་ལ། ། སོགས་གསུངས་པའི་དོན་ཡིན་ལ། འདིར་ཆུ་སྲང་དྲུག་ཅུ་རྩ་བཞིར་གསུངས་པ་ལྟར་ན།
རྒྱར་སོར་བརྒྱད་དང་། དཔངས་སུ་སོར་བཞི་པའི་སྣོད་བྱེད་པའོ་ཞེས་མན་ངག་ལས་འབྱུང་ངོ་། ། དེ་ལྟར་ན་ཐམས་ཅད་བཞིའོ་ཞེས་པ་ནི། ཅི་སྐད་བཤད་པའི་བཞི་ཚན་ལ་སོགས་པ་ཐམས་ཅད་ནི་འཁོར་ལོ་བཞིའི་རྣམ་གཞག་ལས་འབྱུང་ངོ་། ། ཞེས་བསྟན་པའོ། ༈ །ལམ་དུ་བྱས་པ་ན་ཇི་ལྟར་འགྱུར་བ་བསྟན་སྐབས་སུ། དྲུག་པའི་དང་པོ་ལས། སེམས་མེད་སོགས་ནི། སྒོམ་པའི་སྟོབས་ཀྱིས་སེམས་ཏེ་ས་རླུང་འགག་སྟེ་མེད་པ་དང་དེ་བཞིན་དུ་སྐྱེས་བུ་ཆུ་རླུང་མེད་པ་དང་། ཡིད་དང་ལྡན་པའམ་སྐྱེས་བུ་ཅན་མེའི་རླུང་མེད་པ་དང་།
ཁྱད་པར་ཅན་རླུང་གི་རླུང་སོགས་ལས་རླུང་རྣམས་རིམ་བཞིན་ཨ་བ་དྷཱུ་ཏཱིའི་གནས་སུ་འགག་པ་སྟེ། དེའང་ཡུལ་ཉི་ཤུ་རྩ་བཞིའི་རིམ་པས་དགུ་བརྒྱ་པ་ཕྲག་རེ་རེ་རིམ་པ་བཞིན་འགག་གོ ། དེ་འགགས་པ་ལ་བརྟེན་ཏེ་གཉིས་སུ་མེད་པའི་ཡེ་ཤེས་མངོན་དུ་འགྱུར་རོ། ། ཞེས་སོ། ། རྟོགས་པའི་ལྟ་བའི་སྐབས་ཀྱི་གསལ་བྱེད་དོ།། ༈ །དེ་ལྟར་རྟོགས་པ་དང་ལྡན་པ་དེས་ལུས་ལ་གནད་དུ་བསྣུན་པའི་བསམ་གཏན་སྒོམ་པར་བྱེད་དོ། ། དེ་ལྟ་བུའི་ལམ་འདི་ཡང་རིམ་པ་གཉིས་སུ་གསུངས་ཏེ། དང་པོའི་ལེའུ་བརྒྱད་པ་ལས། བསྐྱེད་པའི་སོགས་ཏེ། རྟེན་བསྐྱེད་པའི་རིམ་པ་ཉིད་དང་ནི།
བརྟེན་པ་རྫོགས་པ་ཡིན་ཡང་རིམ་པ་ཉིད་དེ། དེ་ལྟར་དངོས་གཞི་རིམ་གཉིས་ཀྱི་རྣལ་འབྱོར་ལ་མཉམ་པར་གནས་སྟེ། ཟུང་དུ་འབྲེལ་བའི་སྒོ་ནས་ནི། རྡོ་རྗེ་ཅན་གྱིས་ཆོས་རྣམས་འཆད་པར་མཛད་དོ། ། ཞེས་སོ། ༈ །རིམ་པ་གཉིས་པོ་འདི་ལ་དྲུག་སྟེ་སོགས་ནས་གོ་རིམས་བསྟན་པའོ། ། དང་པོ་ནི། ཡིད་མཚན་རྟོག་ལས་སྐྱོབ་པའི་ཐབས་ཁྱད་པར་ཅན་གང་ཞིག་གྲོལ་བྱེད་ཀྱི་ལམ་དུ་གྱུར་པའོ། ། གཉིས་པ་ནི་བུམ་དབང་ཐོབ་པས་གོམས་པར་བྱ་བ་བསྐྱེད་རིམ་དང་མཆོག་དབང་ཐོབ་པས་གོམས་པར་བྱ་བ་རྫོགས་རིམ་གཉིས་སོ། ། ཞེས་པ་དཔེ་དག་པ་ལ་སྣང་ཞེས་དགོངས་རྒྱན་ལས་གསུངས་པ་ལྟར་ལེགས་སོ། །
དེ་ལྟར་ན་གསུམ་པ་ལ་གསུམ། གཙོ་བོར་སྦྱང་གཞི་ལས་ཞེས་སོགས། ས་བཅད་ཕྱི་མ་རྣམས་བཅོས་དགོས་སོ། ། སྤང་བྱ་གཉིས་ཡིན་པའི་ཕྱིར་རིམ་གཉིས་བསྒོམ་པའི་འཐད་པ་ལ་བསྐྱེད་རིམ་གྱིས་ཐ་མལ་གྱི་རྣམ་རྟོག་སྤངས་པའང་། རྡོ་རྗེ་གུར་ལེའུ་བཅུ་བཞི་པ་ལས། ཕལ་པའི་རྣམ་པ་གཞོམ་པའི་ཕྱིར། ། བསྒོམ་པ་ཡང་དག་རབ་ཏུ་གྲགས། ། ཕལ་པའི་གནས་སྐབས་གཞོམ་པའི་ཕྱིར། ། བསྒོམ་པ་ཡང་ནི་བསྒོམ་པ་མིན། ། ཞེས་པའི་རྩ་ཚིག་འདི་བཞིན་གུར་རྒྱན་དུ་འབྱུང་བས་དེ་བཞིན་བཤད་ན།
ཐ་མལ་པ་ཕལ་པའི་རྣམ་པར་རྟོག་པ་རྒྱུན་ཆགས་གཞོམ་པར་བྱ་བའི་ཕྱིར་ལྷའི་རྣམ་པར་སྒོམ་པ་ཡང་དག་པར་རབ་ཏུ་གྲགས་སོ། ། ལྷར་ཞེན་པའི་རྟོག་པ་གཞིག་པར་བྱ་བའི་ཕྱིར་རྫོགས་པའི་རིམ་པ་བསྒོམ་སྟེ་ཕལ་པའི་གནས་སྐབས་གཞོམ་པ་ཞེས་བྱ་བ་ལྷའི་རྣམ་པ་ནི་གནས་སྐབས་ཀྱི་རྟོག་པ་ཡིན་པའི་ཕྱིར་ཕལ་པའི་གནས་སྐབས་དེ་གཞོམ་པར་བྱའོ། ། གནས་སྐབས་ཀྱི་རྟོག་པ་བསྐྱེད་པའི་རིམ་པ་བསྒོམ་པ་ཡང་ནི་བསྒོམ་པ་མིན་ཏེ། དེ་གཅིག་པུས་ཀྱང་གྲོལ་བ་མིན་པས་རྫོགས་རིམ་བསྒོམ་ཞེས་ཕྱག་ན་རྡོ་རྗེས་ཞུས་པ་ལ། བཅོམ་ལྡན་འདས་ཀྱིས་བཀའ་སྩལ་པ་བྱང་ཆུབ་སེམས་དཔའ་ཁྱེད་རྣམས་ཀྱིས་རྟོགས་པ་དེ་བཞིན་ཏེ། འོན་ཀྱང་མི་གཙང་བའི་ཚད་མཉམ་པར་སྦྱང་བར་བྱ་བའི་ཕྱིར་ཞེས་མ་དག་པའི་སྣོད་དང་ལུས་འབྱུང་བ་ལྔ་ལུགས་ལྡོག་དང་ལུགས་འབྱུང་ལས་གྲུབ་པ་དེ་སྦྱོང་པའི་ཐབས་སུ་ལུགས་འབྱུང་དང་ལུགས་ལྡོག་པས་གྲུབ་པའི་སངས་རྒྱས་ཀྱི་ཞིང་གཞལ་ཡས་ཁང་དུ་བསྒྲུབ་པ་དང་། མ་དག་པའི་སྐྱེ་གནས་བཞི་སྦྱང་བའི་ཕྱིར་དག་པའི་མངོན་བྱང་ལྔ་ལས་དེ་བཞིན་གཤེགས་པའི་སྐུ་གཟུགས་བསྒོམ་པར་བྱའོ། ། ཞེས་སོ། ། ཡང་ན་གཞུང་ལྟར། རང་བཞིན་གནས་སྐབས་བསྒོམ་པ་ལས། །
བསྒོམ་པ་མ་ཡིན་མི་བསྒོམ་མིན། ། ཞེས་པ་ལྟར་ན། རང་བཞིན་གྱི་གནས་སྐབས་རྫོགས་རིམ་བསྒོམ་པ་ལས། དངོས་དངོས་མེད་སོགས་གང་དུ་བསྒོམ་པའང་མ་ཡིན་རྣམ་པར་མི་རྟོག་པའི་ཡེ་ཤེས་མི་བསྒོམ་པའང་མིན་ཞེས་ཆོས་རྗེ་ཤར་ཆེན་པས་གསུངས་སོ།། ༈ །ལྷའི་རྣམ་པས་ཉོན་མོངས་དུག་གསུམ་སྦྱོང་ཚུལ་ནི། རྡོ་རྗེ་གུར་ལས། འདོད་ཆགས་སོགས་ཏེ། འདོད་ཆགས་ཅན་དང་ཞེ་སྡང་ཅན་དང་གཏི་མུག་ཅན་དང་། ང་རྒྱལ་ཅན་དང་སེར་སྣ་ཅན་གྱི་སྐྱེ་བོ་རྣམས། བསྡུ་ཕྱིར་རང་གི་འཁོར་ལོ་སྟེ་དཀྱིལ་འཁོར་ལ་རིམ་བཞིན་འོད་དཔག་མེད།
མི་བསྐྱོད་པ། རྣམ་སྣང་། རིན་འབྱུང་ལ་སོགས་པར་རྡོ་རྗེ་འཆང་གཅིག་ཉིད་གཟུགས་ནི་དུ་མ་འཛིན་པར་མཛད་དོ། ། ཞེས་མདོར་བསྟན་པ་དང་། རྒྱས་པར་ཞེ་སྡང་འདུལ་བའི་དབང་དུ་བྱས་ནས། ཤིན་ཏུ་གདུག་ཅིང་གཏུམ་པ་དྲག་པོ་ལ། ཞི་བའི་ཐབས་ཀྱིས་མི་འདུལ་བས་འདུལ་ཐབས་ཞི་བ་ཉེ་བར་མི་སྦྱར་ཏེ་འདུལ་ཐབས་དྲག་པོ་དགོས་པ་འདི་མཁྱེན་ནས་རྡོ་རྗེ་འཆང་ཆེན་གྱིས། རང་ཉིད་མི་བསྐྱོད་པ་ཀྱེ་རྡོ་རྗེར་གྱུར། ཞེས་དང་། གཏི་མུག་འདུལ་བའི་དབང་དུ་བྱས་ན།
ཤིན་ཏུ་སྟོང་པ་སྟེ་མེད་པར་ཞེན་རྣམས་ཀྱི། ཡོད་མིན་བརྟུལ་ཞུགས་འཛིན་པའི་གཏི་མུག་ཅན་རྣམས་ཀྱི། དོན་དུ་སངས་རྒྱས་རྡོ་རྗེ་འཆང་གཏི་མུག་སྤྱོད་ཅིང་འཇུག་པའི་ཚུལ་སྟོན་པ། གཏི་མུག་རྡོ་རྗེ་རྫོགས་པའི་སངས་རྒྱས་རྣམ་པར་སྣང་མཛད་དུ་གྱུར། ཞེས་དང་། འདོད་ཆགས་འདུལ་བའི་དབང་དུ་བྱས་ཏེ། བྱང་ཆུབ་འདོད་ཆགས་དང་བྲལ་བ་ལས་སྐྱེས་པ་སྤངས་པ་སྟེ་དེ་ལ་མི་མོས་ཤིང་། སེམས་ཅན་གང་ཞིག་བདེ་བར་བྱེད་པའི་འདོད་ཆགས་ཀྱི་ཆགས་པས་བྱང་ཆུབ་རབ་ཏུ་སྒྲུབ་པར་འདོད་པ་རྣམས་ལ། དེའི་བྱང་ཆུབ་སྦྱིན་པའི་ཕྱིར། རྡོ་རྗེ་ཅན་ཉིད་པདྨ་གར་གྱི་དབང་ཕྱུག་ཏུ་འགྱུར་རོ། །
ཞེས་དང་། སཾ་པུ་ཊའི་བརྟག་པ་དང་པོ་དངོས་ལས། ཨེ་མ་སོགས་ཏེ། ངོ་མཚར་བས་ཨེ་མ་ཧོ་ཅི་ཞིག་ངོ་མཚར་ནས་སངས་རྒྱས་ཐམས་ཅད་ཀྱི། ཀུན་མཁྱེན་ཡེ་ཤེས་བླ་ན་མེད་པ་ཉིད། དེ་བཞིན་གཤེགས་པའི་བདེ་དོན་ཏེ་དགྱེས་པ་ཆེན་པོ་བསྐྱེད་པའི་དོན་གང་དུ། རང་རིགས་དང་མཐུན་པའི་བཙུན་མོའི་གཟུགས་སྤྲུལ་ནས་ཉེ་བར་སྤྱོད་པར་མཛད་པ་འདིའོ། ། ཞེས་སོ། ༈ །རྫོགས་རིམ་གྱིས་གྱ་ནོམ་ལྷར་ཞེན་ཉིད་སྦྱོང་བར་བྱེད་དེ། བརྟག་པ་གཉིས་པའི་གཉིས་པ་ལས།
བསྐྱེད་པའི་སོགས་ཏེ། ལྷའི་རྣམ་པ་གསལ་བར་བསྐྱེད་པའི་རིམ་པའི་རྣལ་འབྱོར་གྱི་སྒོ་ནས་སྒོམ་པ་པོ་ཐ་མལ་གྱི་རྟོག་པ་བརྟུལ་ནས་ལྷའི་རྣལ་འབྱོར་ལ་ཞུགས་པ་ཅན་གྱིས་ཕྱི་རོལ་གྱི་ཕུང་ཁམས་སྐྱེ་མཆེད་ལྷའི་རྣམ་པར་བསྒོམ་པའི་སྤྲོས་པ་དང་ལྡན་པའི་ཏིང་འཛིན་བསྒོམ་པས་ཐ་མལ་གྱི་རྣམ་རྟོག་སྦྱངས་ནས་བསྐྱེད་རིམ་སྤྲོས་པ་དང་ལྡན་པའི་ཏིང་འཛིན་ནམ་གྱ་ནོམ་ལྷར་ཞེན་དེ་ཡང་རྫོགས་རིམ་གྱིས་རྨི་ལམ་ལྟར། རང་བཞིན་མེད་པར་ཤེས་པར་བྱས་ནས། ལྷར་འཛིན་པའི་སྤྲོས་པ་ཉིད་ནི་རྫོགས་རིམ་གྱིས་སྤྲོས་པ་མེད་པར་བྱེད་པའོ། ། སྤྱིར་ནི་ཐ་མལ་དང་ལྷར་ཞེན་གྱི་སྤྲོས་པ་གཉིས་ནི་རིམ་གཉིས་ཀྱིས་སྤྲོས་མེད་བྱེད་ཅེས་བཤད་པས་ཚིག་རྐང་ཕྱི་མ་གཉིས་སྐབས་དོན་དུ་བཟུང་ངོ་། ༈ །དེ་ནས་ཟུང་དུ་ཆུད་པ་ན། ཇི་ལྟར་སོགས་ཏེ། ཇི་ལྟར་སྒྱུ་མ་ལྟར་སྣང་ལ་རང་བཞིན་མེད་པ་དང་། རྨི་ལམ་ལྟར་མྱོང་ལ་རང་བཞིན་མེད་པ་དང་། ཇི་ལྟར་བར་མའི་སྲིད་པ་ལྟར་གསལ་ལ་ཐོགས་པ་མེད་པ་ཡིན་པར་ཤེས་པའི་ཏིང་འཛིན་ལ་དུས་རྟག་ཏུ་གོམས་པའི་སྦྱོར་བ་ཡིས།
འབྲས་བུ་སྙིང་པོ་བདེ་བ་ཆེན་པོ་ལེན་པའི་དཀྱིལ་འཁོར་ཉིད་ནི་ཇི་ལྟར་བསྒོམ་པ་དེ་བཞིན་དུ་ཐོབ་པར་འདོད་དོ། ། ཞེས་གསུངས་སོ། ། གཞན་ཡང་རྫོགས་རིམ་གྱིས་ཐ་མལ་པ་མཐའ་དག་ཀྱང་སྦྱོང་སྟེ། སཾ་བུ་ཊའི་བརྟག་པ་བཅུ་པ་ལས། རྣམ་རྟོག་སོགས་ཏེ། གཟུང་འཛིན་གྱི་རྣམ་རྟོག་ཐམས་ཅན་ནི་གཏི་མུག་ཆེན་པོ་ཡིན་ཏེ། དེས་ནི་འཁོར་བའི་རྒྱ་མཚོར་ལྟུང་བར་བྱེད་དོ། ། དེས་ན་དེའི་གཉེན་པོ་མི་རྟོག་པའི་ཏིང་ངེ་འཛིན་ལ་གནས་ན། ནམ་མཁའ་སྤྲིན་སོགས་ཀྱིས་མི་གོས་པ་བཞིན་ཉེས་པའི་དྲི་མ་མཐའ་དག་མེད་པར་འགྱུར་རོ། ། ཞེས་པ་འདིས་དངོས་བསྟན་སྤྱིར་རྟོག་པ་དང་མི་རྟོག་པའི་སྐྱོན་ཡོན་ཙམ་བསྟན་པ་ཡིན་ཡང་།
དེ་ལྟ་བུའི་མི་རྟོག་པའི་ཏིང་ངེ་འཛིན་དེ། རང་བྱིན་རླབས་དང་། དཀྱིལ་འཁོར་འཁོར་ལོ་ལྟ་བུའི་རྫོགས་རིམ་ལ་མ་བརྟེན་པར་ཐབས་གཞན་གྱིས་རང་རྒྱུད་ལ་བསྐྱེད་མི་ནུས་ཏེ། རྩ་རྒྱུད་ལས། ཡེ་ཤེས་དེ་གང་ལས་འབྱུང་ཞེ་ན་ཕྱག་རྒྱ་ཆེན་པོར་ཤེར་ཡེའི་དབང་བསྐུར་བས། ཇི་ལྟར་ཤེས་པ་སྟེ་ལྷན་ཅིག་སྐྱེས་པའི་བདེ་བ་ཆེན་པོ་འབྱུང་བས། ཤེས་རབ་ཡེ་ཤེས་ཀྱི་དབང་དེ་ཡིས་དབང་གི་ལྷན་སྐྱེས་འདི་ནི་བྱིན་རླབས་ཡིན་གྱི། དབང་གསུམ་པ་དེ་ལས་གཞན་པ་སྤྲོས་བཅས་ལས་དཀྱིལ་འཁོར་ཏེ་ལྷན་སྐྱེས་འབྱུང་བ་མེད། ཅེས་གསུངས་པས་སྐབས་དོན་དེ་ལྟར་གོ་བར་བྱའོ། ། ཡང་བརྟག་པ་གཉིས་པའི་གཉིས་པ་ལས།
དངོས་དང་སོགས་ཏེ། ། རྫོགས་རིམ་ལྷན་ཅིག་སྐྱེས་པའི་ཡེ་ཤེས་འདི་ནི་དངོས་པོ་ང་ཞེས་པ་དངོས་པོའི་བདག་ཉིད་ཡིན་ཏེ། ཐབས་བདེ་བ་ཆེན་པོའི་ངོ་བོ་ཡིན་པའི་ཕྱིར་དང་། དངོས་པོ་མེད་པ་ང་ཞེས་པ་དངོས་མེད་ཀྱང་ཡིན་ཏེ། ཤེས་རབ་སྟོང་ཉིད་ཀྱི་རང་བཞིན་ཡིན་པའི་ཕྱིར། འོ་ན་དངོས་པོ་དང་དངོས་མེད་གཉིས་ཀྱི་མཐར་འགྱུར་བས། མཐའ་བྲལ་གྱི་ཆོས་སྐུ་འགྲུབ་བྱེད་དུ་མི་རུང་ངོ་ཞེ་ན། སྐྱོན་མེད་དེ། འཁོར་འདས་ཀྱི་དངོས་པོའམ་རང་བཞིན་མངོན་སུམ་དུ་རྟོགས་པའི་ཕྱིར་ན་སངས་རྒྱས་ང་ཞེས་པ་སྤྲོས་མེད་ཆོས་སྐུའི་བདག་ཉིད་ཀྱང་རྫོགས་རིམ་གྱི་ཡེ་ཤེས་འདིའོ་ཞེས་ལམ་ལ་སྦྱར་བ་འདི་སྐབས་དོན་ཡིན་ལ། ཡང་མཐར་ཐུག་ལ་སྦྱར་ན་དངོས་པོ་ང་སྟེ་གཟུགས་སྐུ།
དངོས་པོ་མེད་པ་ང་སྟེ་དབྱིངས་ཆོས་སྐུ། འཁོར་འདས་ཀྱི་དངོས་པོ་ཀུན་རྟོགས་ཕྱིར་སངས་རྒྱས་ང་སྟེ་རྟོགས་པ་ཆོས་ཀྱི་སྐུའོ། ། ཞེས་ཐོབ་བྱ་སྐུ་གསུམ་གྱི་བདག་ཉིད་ཅན་དུ་བསྟན་ཏོ། ༈ །འཆི་དུས་ཐིམ་རིམ་ལྔའི་རྟགས་སྤྲིན་གྱི་རྣམ་པ་སོགས་ལྔ་པོ། རྣལ་འབྱོར་པས་བསྒོམ་པའི་རྟགས་ད་ལྟར་འབྱུང་སྟེ། གུར་ལེའུ་བཞི་པ་ལས། དང་པོ་སོགས་ཏེ། དང་པོ་སྤྲིན་གྱི་རྣམ་པ་འཆར་བ་སྟེ་དྲོད་ཐོབ་པའི་རྟགས་དང་། དེ་བཞིན་དུ་གཉིས་པ་དུ་བ་འདྲ་བ་ཉིད་རྩེ་མོ། ། གསུམ་པ་མེ་ཁྱེར་རྣམ་པ་སྟེ་བཟོད་པ།
བཞི་པ་མར་མེ་ཉེར་འབར་བ་ཆོས་མཆོག ལྔ་པ་རྟག་ཏུ་སྣང་བ་སྟེ། སྤྲིན་མེད་ནམ་མཁའ་འདྲ་བ་ཉིད་མཐོང་ལམ་ལ་སྦྱོར་རོ། ༈ །རིམ་གཉིས་ཀྱིས་སྐྱེ་འཆི་གཉིས་སྦྱོང་བ་ནི། དང་པོ་སྤྲིན་གྱིས་སོགས་ཀྱིས་རྫོགས་རིམ་གྱིས་འཆི་བ་སྦྱོང་བ་བསྟན་པའི་ཤུགས་ཀྱིས་བསྐྱེད་རིམ་གྱིས་སྐྱེ་བ་སྦྱོང་བར་བསྟན་ཅིང་། སྤྱོད་བསྡུས་ལས་ཀྱང་། གང་ཞིག་སོགས་ཏེ། རྫོགས་རིམ་ལ་གནས་པའི་རྣལ་འབྱོར་པ་གང་ཞིག་སྐྱེ་བ་སྒྱུ་མའི་དཔེ་བཅུ་གཉིས་ཀྱིས་མཚོན་པའི་ཀུན་རྫོབ་བདེན་པ་རང་བྱིན་གྱིས་བརླབས་པ་སྟེ། འཆི་བའི་མིང་ཡང་ཀུན་རྫོབ་བདེན་པ་རིལ་འཛིན་རྗེས་གཞིག་གི་ཏིང་འཛིན་གཉིས་ཀྱིས་བཤིག་པའི་དོན་དམ་བདེན་པ་མངོན་པར་བྱང་ཆུབ་པའི་རིམ་པ་ཡིན་ལ། སྒྱུ་ལུས་འོད་གསལ་གྱི་རིམ་པ་གཉིས་པོ་དེ་དག་བླ་མའི་དྲིན་གྱིས་ནི།
རྙེད་པ་འདི་ནི་མྱུར་དུ་འཚང་རྒྱ་བས་ན་མ་འོངས་སངས་རྒྱས་ཡིན། སྒྱུ་ལུས་ཀུན་རྫོབ་དང་འོད་གསལ་དོན་དམ་པའི་བདེན་གཉིས་དེ་ལ་དབྱེར་མེད་དུ་ཟུང་དུ་འཇུག་པ་ནི། རྒྱུན་མི་འཆད་བཞིན་དུ་བདེན་གཉིས་དེ་དག་ཁྱད་པར་མེད་པ། ཀུན་རྫོབ་དང་དོན་དམ་པའི་མིང་གཉིས་མཐའ་མ་ཟུང་འཇུག་གཅིག་པོ་ཁོ་ནར་ནི།

ཤེས་པ་དེ་འདིར་སྲིད་པར་བཅིངས་པས་ལས་གྲོལ་བ་ཡིན་ནོ། ། ཞེས་གསུངས་སོ། ༈ །བསྐྱེད་རིམ་བསྒོམ་པས་གཟུགས་སྐུ་ཐོབ་པ་ནི། གུར་ལེའུ་དང་པོ་ལས། དེའི་ཕྱིར་སོགས་ཏེ། སྟོང་ཉིད་བསྒོམ་པ་ཁོ་ན་སངས་རྒྱས་ཐོབ་བྱེད་ཀྱི་ཐབས་མིན་པ་དེ་ཕྱིར་བསྐྱེད་པའི་རིམ་པའི་དཀྱིལ་འཁོར་གྱི་འཁོར་ལོ་ཞེས་མཚན་དཔེ་ཕུན་ཚོགས་ཀྱི་སངས་རྒྱས་འགྲུབ་པའི་ཐབས་ནི་གང་སྣང་ལྷའི་དཀྱིལ་འཁོར་དུ་ཤེས་པའི་སྒོ་ནས་འདོད་ཡོན་ལ་ལོངས་སྤྱོད་པས་བདེ་བའི་ལམ་ཐ་མལ་གྱི་རྣམ་རྟོག་འགོག་པས་སྡོམ་པ་ཉིད་ཡིན་ཏེ། འབྲས་བུ་རྒྱུ་ལས་གཞན་མིན་ཕྱིར། ། ཞེས་གསུངས་པ་ལྟར་འབྲས་བུ་ལམ་དུ་བྱེད་པ་ད་ལྟ་ཉིད་ནས་སངས་རྒྱས་ཀྱི་ང་རྒྱལ་གྱི་རྣལ་འབྱོར་པ་བསྒོམ་པ་ཉིད་ཀྱིས་སངས་རྒྱས་ཉིད་ནི་མྱུར་བར་འགྲུབ་བོ། ། གལ་ཏེ་སངས་རྒྱས་ནི་ཆོས་སྐུ་ལ་ཟེར་ཏེ། གཟུགས་ཀྱི་རྣམ་པ་བསྒོམ་ཅི་དགོས། མདོ་ལས།
གང་དག་ང་ལ་གཟུགས་སུ་མཐོང་། ། གང་དག་ང་ལ་སྒྲར་ཤེས་པ། ། ལོག་པར་ཤེས་པའི་བསམ་པ་ཅན། ། སྐྱེ་བོ་དེ་དག་ང་མི་མཐོང་། ། ཞེས་གསུངས་སོ་ཞེ་ན། དེ་ནི་ཆོས་ཉིད་འབའ་ཞིག་ལ་དགོངས་པ་སྟེ། གཟུགས་སྐུ་ཐོབ་པར་འདོད་ན་མཚན་དཔེ་ཉིད་བསྒོམ་དགོས་ཏེ། སྟོན་པ་སུམ་ཅུ་རྩ་གཉིས་ཀྱི་མཚན་གྱིས་བརྒྱན་ཅིང་། ས་བཅུ་པ་རྣམས་ཀྱི་གཙོ་བོ་དེ་དཔེ་བྱད་བརྒྱད་ཅུར་ལྡན་པའི་ཕྱིར། དེ་ནི་ཐབས་ཀྱི་གཟུགས་ཅན་ཡིན་པས་རྒྱུ་འདྲ་བ་ལས་འབྲས་བུ་འདྲ་བ་བསྒྲུབ་པ་ཡིན་ཏེ།
ཀོ་ཊ་པ་ལས་གང་དུ་ཡང་། ། ས་ལུའི་ས་བོན་གང་དུ་མཐོང་། ། ཞེས་བཤད་པ་བཞིན་ནོ། ། ཞེས་སོ། ༈ །གུར་ལེའུ་བཅུ་བཞི་པ་ལས། བཅོམ་ལྡན་སོགས་ཏེ། བཅོམ་ལྡན་འདས་ལུས་ཅན་ལྷར་བསྒོམ་པའི་བསྐྱེད་རིམ་གྱི་ཐབས་ཀྱི་དགོས་པ་ཅི་ལགས་ཞེས་ཞུས་པའོ། ། ལན་ནི། འབྲས་བུ་སངས་རྒྱས་ཀྱི་ཞིང་དང་གཟུགས་སྐུ་ཕུན་སུམ་ཚོགས་པ་འཐོབ་པར་བྱ་བ་ཉིད་དོ། ། སངས་རྒྱས་ཉིད་དེ་ཅི་ལགས།
ལན་ནི། རྟེན་དང་བརྟེན་པ་ཐ་མི་དད་པའི་དབང་དུ་བྱས་ནས་རྣམ་པ་ཐམས་ཅད་མཁྱེན་པ་ཉིད་དོ། ། དེ་ཅི་ལགས། ལུས་ཅན་ཏེ་སྣང་བའི་གཟུགས་སྐུ་འདི་ནི་ཡེ་ཤེས་ཀྱི་སྣང་བའི་སྐུར་བདེན་པའོ། ། དེ་རྒྱུ་ཅིའི་སླད་དུ་ཞེ་ན། འབྲས་བུ་དང་མི་མཐུན་པའི་རྒྱུ་ལས་བྱུང་བ་དགག་པའི་རྒྱུ་ལས་བྱུང་བ་དགག་པའི་ཕྱིར་རྡོ་རྗེ་འཛིན་པས་བཀའ་སྩལ་པ། འདི་ལྟར་དེ་ནི་མཚན་བཟང་པོ་སུམ་ཅུ་རྩ་གཉིས་དང་ལྡན་ཞིང་། དཔེ་བྱད་བཟང་པོ་བརྒྱད་ཅུས་བརྒྱན་པའོ། ། དེ་ཅིའི་སླད་དུ་ཞེ་ན། ཐ་མལ་བའི་གཟུགས་དང་མི་འདྲ་བའི་ཕྱིར་ལམ་གྱི་དུས་སུ་བསྐྱེད་རིམ་བསྒོམ་པས་བསྒྲུབ་པར་བྱ་བ་ཡིན་ནོ། །
ཕྱག་ན་རྡོ་རྗེས་གསོལ་བ། ཅི་བཅོམ་ལྡན་འདས་བེམས་པོ་ལགས་སམ། རྡོ་རྗེ་འཛིན་པས་བཀལ་སྩལ་པ། བེམས་པོ་མ་ཡིན་ཏེ། ང་ནི་མཚན་དཔེ་དང་ལྡན་པ་ཉིད་མེ་ལོང་ཡེ་ཤེས་ལ་སོགས་པ་ཡེ་ཤེས་ལྔའི་སྣང་བ་ཡིན་པས་སོ། ། མེ་ལོང་ལྟ་བུའི་ཡེ་ཤེས་དེ་ཅི་ལགས། རྡོ་རྗེ་འཛིན་པས་བཀའ་སྩལ་པ། ཡེ་ཤེས་དེ་ནི་དཔེར་ན་མེ་ལོང་ནང་གི་གཟུགས་བརྙན་བཞིན་ཡང་དག་པར་མ་གྲུབ་པས་བདེན་པ་མ་ཡིན། ཀུན་རྫོབ་ཏུ་སྣང་བ་མི་འགག་པས་བརྫུན་པ་མ་ཡིན། ཐོག་མར་སྐྱེ་བའི་རྒྱུ་དང་བྲལ་བའི་ཕྱིར་རྒྱུ་མ་ཡིན་པ་དང་།
མ་སྐྱེས་པའི་ཕྱིར་འགག་པ་མེད་ལས་སྐྱེ་བ་མ་ཡིན་པ་སྟེ། དེ་ལྟར་ན་ང་ཉིད་མཉམ་པ་ཉིད་ཀྱི་ཡེ་ཤེས་དང་། ང་ཉིད་སོ་སོར་རྟོག་པའི་ཡེ་ཤེས་དང་། ང་ཉིད་བྱ་བ་ནན་ཏན་གྱི་ཡེ་ཤེས་དང་། དེ་ལྟར་ན་ཆོས་ཀྱི་དབྱིངས་ཤིན་ཏུ་རྣམ་པར་དག་པའོ། ། དེའི་ཕྱིར་རྣམ་པ་དང་བྲལ་བའི་བྱང་ཆུབ་དེ་སྐད་མ་སྨྲ་ཞིག འདི་རྣམས་འོག་འབྲས་རྒྱུད་དུ་འཆད་པར་འགྱུར་རོ།། ༈ །རྫོགས་རིམ་གྱིས་ཆོས་སྐུ་འཐོབ་པར་བྱེད་དེ། སཾ་བུ་ཊའི་བརྟག་པ་དྲུག་པ་ལས། རང་བྱུང་སོགས་ཏེ།
ཞུ་བདེ་གཉིས་ཀ་ཕྱག་རྒྱའི་འབད་རྩོལ་ལ་མ་ལྟོས་པར་བྱུང་བས་རང་བྱུང་ངོ་བོ་ཉིད་འདི་ནི། ཆོས་སྐུ་འཐོབ་པར་བྱེད་པའི་རྒྱུ་ཡིན་པའི་ཕྱིར་རམ། རྣལ་འབྱོར་པའི་ཉམས་ལ་ཆོས་སྐུ་དང་ཁྱད་པར་མེད་པར་ཉམས་སུ་མྱོང་བས་ན། ཆོས་ཀྱི་སྐུར་ནི་རབ་ཏུ་གྲགས་ཞེས་བྱའོ། ། ཞེས་དང་། གུར་ལེའུ་དྲུག་པ་ལས། ཆོས་ཀྱི་སོགས་ཏེ། རྫོགས་པའི་རིམ་པ་ཆོས་ཀྱི་དབྱིངས་ནི་འོད་གསལ་བ་ཉིད་གང་ཟག་གང་ཞིག་བསྒོམ་པ་དེ་བས་ན་སེམས་ཅན་དེས་སངས་རྒྱས་ཆོས་སྐུ་ཐོབ་པའམ་དེ་དང་མཉམ་པར་འགྱུར་རོ། ། ཞེས་སོ། ༈ །རིམ་གཉིས་རང་གི་ངོ་བོ་རྟེན་དང་བརྟེན་པ་ཡིན་པའི་འཐད་པ་ལ་བརྒལ་བ་ནི་ཧེ་བཛྲ་ཕྱི་མའི་གཉིས་པ་ལས།
རྡོ་རྗེ་སྙིང་པོས་སོགས་ཏེ། རྡོ་རྗེ་སྙིང་པོས་གསོལ་བ། བསྐྱེད་རིམ་གྱི་སྤྲོས་པའང་རྫོགས་རིམ་གྱིས་སྦྱོང་དགོས་པར་གསུངས་ལ་རྫོགས་པའི་རིམ་པའི་རྣལ་འབྱོར་འདི་བསྒོམ་པ་ལས་བྱུང་བ་དེ་ཡི་བདེ་བ་ནི་བདེ་ཆེན་ལྷན་ཅིག་སྐྱེས་པའི་ཡེ་ཤེས་སུ་བརྗོད་པས་ན་རྫོགས་རིམ་ཁོ་ན་བསྒོམ་པར་རིགས་པ་ལས་རྫོགས་པའི་རིམ་པ་མི་རྟོག་ཡེ་ཤེས་བསྒོམ་པ་མེད་པ་སྟེ་མི་བསྒོམ་པར། བསྐྱེད་པའི་རིམ་པ་རྟོག་པ་དང་བཅས་པ་ཡིས་ནི་ཅི་ཞིག་འཚལ་ཞེས་པའོ། ། ལན་ནི། ཨེ་མ་སོགས་ཏེ། ཨེ་མ་ཧོ་ཞེས་ངོ་མཚར་བའི་བསྟིང་བ་དང་བཅས། བྱང་ཆུབ་སེམས་དཔའ་སེམས་དཔའ་ཆེ། ། ཞེས་རྡོ་རྗེ་སྙིང་པོ་ལ་བོས་ནས། དེ་ལྟར་བསྐྱེད་རིམ་མི་དགོས་པར་སྨྲ་བ་དེ་ནི།
རྫོགས་རིམ་ལ་ཧ་ཅང་དད་པའི་ཤུགས་ཀྱིས་རིམ་པ་གཉིས་ཀྱི་རྣམ་གཞག་ལས་རབ་ཏུ་ཉམས་པ་སྟེ། རྒྱུ་མཚན་གང་གི་ཕྱིར་ན་བསྐྱེད་རིམ་ལུས་ཀྱི་དངོས་པོ་མེད་པར་རྟེན་གང་ལས་རྫོགས་རིམ་བདེ་བའམ་ཡེ་ཤེས་སྐྱེ་སྟེ། སྐྱེ་བར་མི་རུང་བའི་ཕྱིར། དེས་ན་རྟེན་བསྐྱེད་རིམ་མེད་པར་བརྟེན་པ་རྫོགས་རིམ་གྱི་བདེ་བ་ཡོད་ཅེས་སྨྲ་བར་མི་ནུས་སོ། ། དེ་ཡང་རྟེན་ཁྱབ་བྱ་དང་བརྟེན་པ་ཁྱབ་བྱེད་ཀྱི་ཚུལ་གྱིས་ནི་བརྟེན་པ་བདེ་བ་དམིགས་པས་རྟེན་འགྲོ་བ་སྟེ་ལུས་དམིགས་པ་ལ་ཁྱབ་པ་ཉིད་དེ། མེ་ཏོག་གི་དྲི་དམིགས་ན་མེ་ཏོག་དམིགས་པས་ཁྱབ་པ་བཞིན་ནོ། ། ཞེས་རྗེས་འགྲོའི་སྒོ་ནས་བསྟན་ཅིང་། དེ་ཉིད་ལྡོག་པའི་སྒོ་ནས་བཤད་པ་ནི། དཔེ་ཇི་ལྟར་ན་མེ་ཏོག་ལ་གནས་དྲི་ནི་མེ་ཏོག་དངོས་པོ་མེད་པར་ཤེས་པར་མི་འགྱུར་བ་དེ་བཞིན་དུ་རྟེན་བསྐྱེད་རིམ་གྱི་གཟུགས་སོགས་དངོས་མེད་ན། བརྟེན་པ་རྫོགས་རིམ་གྱི་བདེ་བ་ཉིད་ཀྱང་དམིགས་པར་མི་འགྱུར་རོ། །
ཞེས་གསུངས་ཏེ། རྒྱུའི་གནས་སྐབས་སུའང་ཞུ་བདེ་གཉིས་ཐ་མི་དད་པའི་ཕྱིར་རྟེན་ཞུ་བ་མེད་ན་བརྟེན་པ་བདེ་བ་མེད་པར་འགྱུར་ལ། བདེ་བ་མེད་ནའང་ཞུ་བ་དེ་མེད་པར་འགྱུར་ཏེ། དེ་གཉིས་སོ་སོར་གནས་པའི་ནུས་པ་མེད་པའི་ཕྱིར་ཕན་ཚུན་ལྟོས་པ་དང་བཅས་པའོ། ། ཞེས་དང་། ལུས་ཅན་རྣམས་སྐྱེས་མ་ཐག་ཏུ་ཞལ་ཕྱག་དང་སྐུ་ཡི་རྣམ་པ་ཅན་དུ་གྲུབ་པ་ནི་ལྷ་སོ་སོའི་གཟུགས་ཅན་ཉིད་ཀྱི་དག་པ། སེམས་ཀྱི་རང་བཞིན་མཆོག་ཏུ་བདེ་བ་ཁ་དོག་དང་དབྱིབས་སོགས་ཀྱི་གཟུགས་མེད་པའམ་རུ་པ་རང་བཞིན་ལ་ཡང་འཇུག་པས་རང་བཞིན་མེད་པ་ཉིད་ནི་དེ་བཞིན་ཉིད་ཀྱི་དག་པ། དེ་ཕྱིར་འགྲོ་བ་ཀུན་གྱི་སེམས་རིག་སྟོང་ལྷན་ཅིག་སྐྱེས་པ་ནི་རང་རིག་པའི་དག་པའོ། ། ཞེས་འབྱུང་ལ། འབྲས་བུའི་སྐབས་སུའང་།
གུར་ལེའུ་བཅུ་གཉིས་པ་ལས། རྣམ་པ་མེད་པའི་སོགས་ཏེ། དེའི་ཕྱིར་བྱང་ཆུབ་སེམས་དཔའ་ཆེན་པོ་ཞེས་བོས་ནས་རྣམ་པ་གཟུགས་ཀྱི་སྐུ་དང་ཡེ་ཤེས་དང་བྲལ་བའི་བྱང་ཆུབ་དེ་སྐད་མ་སྨྲ་ཞིག ང་ཉིད་དངོས་པོ་གཟུགས་སྐུ་དང་དངོས་མེད་ཆོས་སྐུར། དང་པོ་ནས་རང་བཞིན་གྱིས་གནས་པའི་དེ་བཞིན་གཤེགས་པར་བརྗོད། དེའང་སྣང་བ་མ་འགགས་པས་གཟུགས་དང་རང་བཞིན་མ་གྲུབ་པས་གཟུགས་མེད་པ་སྟེ་དེ་གཉིས་དབྱེར་མེད་ཟུང་འཇུག་ཏུ་ལྡན་པའི་ཕྱིར་སྲིད་ཞི་གཉིས་ལ་མ་གནས་པས་མྱང་འདས་ཀྱི་མཆོག་ཡིན་ལ། ཆོས་སྐུའི་ཆ་ནས་སངས་རྒྱས་མ་གཏོགས་གཞན་གྱིས་བསམ་པ་ལས་འདས་པའི་ཕྱིར་ཟབ་མོ་ཞི་བའི་གཟུགས་དང་ལྡན་ལ། གཟུགས་སྐུའི་ཆ་ནས་མཛད་པ་རྒྱུན་མི་ཆད་པས་སེམས་དཔའ་ཆེན་པོ་ཧེ་རུ་ཀའོ། ། ཞེས་སོ། ། དེས་ན་གཞི་ལམ་འབྲས་གསུམ་དུ་རྟེན་དང་བརྟེན་པར་འབྲལ་བ་མེད་ཅིང་འབྲེལ་པའི་ཕྱིར་རིམ་པ་གཉིས་སུ་གྲངས་ངེས་ཤིང་དེ་འབྲེལ་པ་ཅན་དུ་བསྒོམ་པར་རིགས་སོ་ཞེས་བྱ་བའི་དོན་ཏོ།
༈ །རིམ་གཉིས་བསྒོམ་པས་གྲོལ་བའི་འཐད་པ་ལ་རིགས་སམ་རྒྱུ་ཡིན་པའི་ཕྱིར་གྲོལ་བར་འཐད་པའི་སྐབས། ཧེ་བཛྲ་ལེའུ་ལྔ་པ་ལས། རིགས་དང་སོགས་ནི། སྦྱང་གཞི་ཡང་འབྲས་བུ་སངས་རྒྱས་འབྱུང་བའི་རིགས་ཡིན་པ་དང་། གྲངས་འབྱུང་བ་ལྔ་རྣམས་དང་། ཕུང་པོ་ལྔ་དང་ཉོན་མོངས་པ་ལྔ་ལ་སོགས་པ་ཡི་རང་བཞིན་རིགས་ལྔ་ཞེས་བྱའོ། ། འབྲས་བུ་བསྐྱེད་པའི་རིགས་ཡིན་པ་དང་། བགྲང་བྱ་ལྔ་ཡིན་པ་འདི་ཡིས་ནི་སྦྱང་གཞི་རྒྱུ་ལ་རིགས་དང་། སྦྱོང་བྱེད་འབྲས་བུ་རིགས་བདག་ཞེས་མངོན་པར་བརྗོད་པར་བྱའོ། ། ཞེས་སོ།
༈ །ཡང་སཾ་བུ་ཊ་ལས། བུད་ཤིང་སོགས་ཀྱི་དོན་ནི། མེས་བུད་ཤིང་བསྲེགས་པ་ཡིན་ཡང་། མེ་བུད་ཤིང་ལས་བྱུང་བས་བུད་ཤིང་གི་རིགས་ཡིན་ཞེས་བརྗོད་པ་ལྟར། ཉོན་མོངས་པ་ཞེ་སྡང་སྤངས་པའི་བཅོམ་ལྡན་འདས་ལའང་ཞེ་སྡང་ཞེས་བརྗོད་དེ། བཅོམ་ལྡན་འདས་ནི་འགྲོ་བའི་དོན་ལ་དགྱེས་པའི་རྒྱལ་བ་རྣམས་རྣམ་འགྱུར་སྣ་ཚོགས་སྟོན་པས་གར་མཁན་མཆོག་ཅེས་བྱའོ། ། ཡང་ན་བུད་ཤིང་བསྲེག་པའི་རིགས་པ་ནི། བུད་ཤིང་ལ་མེ་འབར་བས་བསྲེག་གི་ཆུ་བསྲེག་པ་མ་ཡིན་པ་བཞིན་ནོ། ། ཞེས་པའོ། ༈ །རྩེ་མོ་ལས།
མགོན་དེས་སོགས་ནི། ཡོངས་སུ་འཛིན་པ་པོ་ནི་རིགས་ཀྱི་བདག་པོ་ཡིན་པས། སྦྱང་འབྲས་རིགས་ལྔའི་མགོན་དེས་ཡོངས་སུ་བཟུང་བས་ན། སྦྱང་གཞི་ལ་དེ་ཡི་རིགས་ཀྱི་དཀྱིལ་འཁོར་དུ་གཞག་པ་ཡིན་ནོ། ། ཞེས་སོ། ༈ །ཐབས་ཁྱད་པར་ཅན་གྱིས་ཟིན་པའི་ཕྱིར་གྲོལ་བར་འཐད་པ་ནི། རྩ་རྒྱུད་ཕྱི་མའི་གཉིས་པ་ལས། དུག་གི་སོགས་ནི། གློ་བུར་གྱི་དྲི་མ་སེལ་བའི་ཐབས་ཇི་ལྟ་བུ་ཞེ་ན། དཔེར་ན་གཡོ་བའི་དུག་གི་དུམ་བུ་གང་ཉིད་ཀྱིས་ཟིན་པའི་སྐྱེ་བོ་ཐམས་ཅད་འཆི་བར་འགྱུར་བ་ལ།
དུག་གི་དེ་ཉིད་དང་། བཅོས་ཐབས་ཤེས་པའི་གང་ཟག་དེས་བརྟན་པའི་དུག་གིས་གཡོ་བའི་དུག་ནི་འབིགས་ཤིང་འཇོམས་པར་བྱེད་པ་དང་། ཇི་ལྟར་ཐུར་སེལ་གྱི་རླུང་འགག་པའི་ནད་དག་གིས་ཟིན་པ་དེ་ཡི་བཅོས་ཐབས་ལ་རླུང་བསྐྱེད་པའི་རྫས་མོན་སྲན་སྡེའུ་ཡི་ཐུག་པའི་བཟའ་བ་སྦྱིན་པར་བྱ་སྟེ། རླུང་ནད་སྣུམ་གྱིས་བཅོས་པ་ལས་བཟློག་པ་རླུང་ནད་ལ་རླུང་བསྐྱེད་པའི་སྨན་ནི་བརྟག་ཅིང་དཔྱད་པ་ལས། སྲན་མའི་རླུང་གིས་ནད་ཀྱི་རླུང་ལ་བསྣུན་པས་ཐུར་སེལ་འཕེལ་ནས་ནད་ཞི་བར་བྱེད་པའོ། ། དེ་དག་དོན་དང་སྦྱར་བ་ནི། དཔེ་དང་པོས་མཚོན་པའི་དོན་བསྐྱེད་རིམ་གྱི་རྣམ་རྟོག་སྒོམ་པ་ལས་ནི་ཐ་མལ་གྱི་རྣམ་རྟོག་སྦྱོང་བ་རིགས་འདྲ་གཉེན་པོར་ཆེ་བ་དང་། དཔེ་གཉིས་པའི་དོན། བསྐྱེད་རིམ་གྱི་སྣོད་གཞལ་ཡས་ཁང་དང་བཅུད་ལྷའི་སྲིད་པ་ཉིད་ཀྱིས་ཐ་མལ་སྣོད་བཅུད་ཀྱི་སྲིད་པ་དག་པར་བྱེད་པ་བཟློག་པ་གཉེན་པོར་ཆེ་བའོ། ། ཡང་ཇི་ལྟར་རྣ་བར་ཆུ་ཞུགས་པ་ན།
ཆུ་གཞན་མང་དུ་བླུགས་ཏེ་ལྷན་ཅིག་ཏུ་ཟགས་པའི་ཚུལ་གྱིས་ནི། ཕྱི་རོལ་དུ་དགུག་པར་བྱ་བ་དེ་བཞིན་དུ་ཐ་མལ་གྱི་དངོས་པོ་ལ་ཞེན་པའི་རྣམ་རྟོག་ཀྱང་། ཞལ་ཕྱག་མང་པོ་སོགས་ཀྱི་ལྷའི་རྣམ་པར་ངེས་ཤིང་བསྒོམ་པས་སྦྱང་བར་བྱ་བ་ནི་སྦམ་པ་གཉེན་པོར་ཆེ་བའོ། ། ཇི་ལྟར་འཚེད་པ་མེས་ཚིག་སྟེ་ཆུ་བུར་བྱུང་བ་ཡང་། མེ་ཡིས་ཡང་ནི་གདུང་བར་བྱ་སྟེ་དེས་སྐམ་ཞིང་བདེ་བར་འགྱུར་བ་དེ་བཞིན་དུ་ཐ་མལ་གྱི་འདོད་ཆགས་ཀྱི་མེས་ཚིག་པ་ལ། ལམ་དཀྱིལ་འཁོར་འཁོར་ལོའི་འདོད་ཆགས་ཀྱི་མེ་ཡིས་གདུང་བར་བྱས་པས་ཞི་བར་འགྱུར་བ་བསྣན་པ་གཉེན་པོར་ཆེ་བའོ། ། དེས་ན་དྲི་མས་དྲི་མ་འཁྲུ་བ་གཉེན་པོར་ཆེ་བའམ་རྟོག་པས་རྟོག་པ་བཟློག་པ་སྟེ། དེ་ཉིད་ལས་སྐྱེ་བོ་སོགས་ཏེ། སྐྱེ་བོ་མི་ཟད་པ་ཡི་ལས་ཉོན་མོངས་དང་འདོད་ཡོན་བརྟེན་པ་གང་དང་གང་གིས་འཁོར་བར་འཆིང་བར་འགྱུར་བ་དེ་དང་དེ། རིམ་གཉིས་ཀྱི་ཐབས་དང་བཅས་པས་ཟིན་ན་ཉོན་མོངས་པ་དང་འདོན་ཡོན་དེ་ཉིད་ཀྱིས།
སྲིད་པའི་འཆིང་བ་ལས་གྲོལ་བར་འགྱུར་རོ། ། ཞེས་གསུངས་ཏེ། གོང་དུ་བསྟན་པའི་དཔེ་བཞིས་སྤང་བྱ་ཉིད་ལ་ཐབས་ཀྱིས་ཟིན་ན་དེ་ཉིད་ཀྱིས་གྲོལ་ཏེ། སྲིད་པའི་འཆིང་བ་ལས་གྲོལ་ན་སངས་རྒྱས་ཀྱི་འབྲས་བུར་འགྱུར་ཞེས་བྱ་སྟེ། ཞིབ་ཏུ་རྟོགས་པར་བྱའོ། ། དེའང་འདི་སྙམ་དུ་རྟོག་ཏེ། དེ་ལྟ་བུའི་ཐབས་དེ་གཉེན་པོར་འགྱུར་བ་དེ་མི་འགལ་བ་གཉེན་པོར་འགྱུར་རམ་འགལ་བས་གཉེན་པོར་འགྱུར། མི་འགལ་བས་འགྱུར་ན་སོ་སྐྱེ་ཐམས་ཅད་ཀྱང་གྲོལ་བར་འགྱུར་སྙམ་པ་ལ། མི་འགལ་བས་མི་འགྱུར་ཏེ། སྐྱེ་བོ་མི་བཟད་པ་ཡི་ལས། །
གང་དང་གང་གིས་འཆིང་འགྱུར་བ། ། ཞེས་བསྟན་པའི་ཕྱིར། འོ་ན་འགལ་བས་གཉེན་པོ་ཡིན་ན་རྟོག་པ་སྤོང་བའི་རྟོག་མེད་ནི་མ་སྐྱེས་ལ། འདོད་ཆགས་ལ་སོགས་པའི་གཉེན་པོ་ནི་ཉན་ཐོས་ཀྱི་ལམ་ཉིད་མཆོག་ཏུ་འགྱུར་རོ་སྙམ་ན། ཐབས་དང་བཅས་ན་ཞེས་སྨོས་ཏེ། ཐབས་ནི་སྤང་བྱའི་རྒྱུ་དང་འགལ་བའམ་རྒྱུའི་རྒྱུ་དང་འགལ་བའོ། ། དེའང་སྤང་བྱ་དང་དངོས་སུ་འགལ་བ་ནི་ཡེ་ཤེས་མ་སྐྱེས་པས་བསྟེན་པར་མི་ནུས་ལ། སྤང་བྱ་སྐྱེ་བའི་རྒྱུ་དང་འགལ་བ་བསྟེན་པས་རྒྱུ་ཁེགས་པས་འབྲས་བུ་འགགས་པ་སྟེ། འདི་ལྟར་སྤང་བྱ་རྟོག་པ་སྐྱེ་བ་དེ་ཡོད་མེད་དུ་འཛིན་པ་ལ་བརྟེན་ཏེ་སྐྱེ་ལ། དེ་ལ་རེ་ཞིག་ཡོད་པར་འཛིན་པའི་གཉེན་པོ་མེད་པར་འཛིན་པ་བརྟེན་པས་ཡོད་པ་བྲལ་བས་མེད་པའང་བྲལ་ལོ། །
ཡོད་མེད་མེད་པས་དེ་ལ་བརྟེན་ཏེ་སྐྱེས་པའི་རྟོག་པ་ལྡོག་ཞེས་པ་ལྟ་བུའོ། ། འོ་ན་ཉན་ཐོས་དང་འདྲ་འམ་སྙམ་ན། མི་འདྲ་བར་སྟོན་པ་ནི་དེ་ཉིད་ཀྱིས་ཏེ། རྒྱུའམ་རྒྱུའི་རྒྱུ་དང་འགལ་བའི་ཐབས་དང་བཅས་ན་དེ་ཉིད་དངོས་སུ་སྤང་བྱ་དེ་ཉིད་བསྟེན་པས་སྲིད་པའི་འཆིང་བ་ལས་གྲོལ་བར་འགྱུར་ཏེ། འདི་ལྟར་འདོད་ཆགས་ཀྱིས་འཇིག་རྟེན་བཅིངས་པ་ཡིན་ལ། རྣལ་འབྱོར་པ་འདོད་ཆགས་ཀྱིས་ཐ་མལ་གྱི་རྟོག་པ་བཟློག་ནས། དངོས་སུ་འདོད་ཆགས་ཀྱིས་གྲོལ་བར་འགྱུར་རོ། ། དེ་སྐད་དུ། རྡོ་རྗེ་འདོད་ཆགས་ཡོངས་ཤེས་པས། ། ཡིད་ནི་རྡོ་རྗེར་སེམས་དཔར་འགྱུར། །
ཞེས་སོ། ༈ །དག་པ་གསུམ་གྱི་བདག་ཉིད་ཡིན་པའི་ཕྱིར་གྲོལ་བར་འཐད་པ་ནི། དེ་ལ་རིམ་གཉིས་བསྒོམས་པས་ཇི་ལྟར་གྲོལ་སྙམ་པ་ལ། སྤྱིར་རྒྱུའི་རྒྱུད་རང་བཞིན་གྱི་དག་པས་སོལ་བ་ལ་དཀར་པོའི་ནུས་པ་མེད་པ་ལྟར་སྦྱང་དུ་མི་བཏུབ་པ་མ་ཡིན་པ་དང་། ཐབས་རང་བཞིན་གྱིས་དག་པས་མུ་སྟེགས་བྱེད་ཀྱི་ལམ་ལྟར་སྦྱོང་བར་མི་ནུས་པ་མ་ཡིན་པ་དང་། འབྲས་བུ་རང་བཞིན་གྱིས་དག་པས་ལུས་ཀྱི་དྲི་མ་བཀྲུས་པ་ལྟར་སླར་ལྡོག་པ་མ་ཡིན་པས་རྒྱུད་གསུམ་རང་བཞིན་གྱིས་དག་པ་ཡིན་ནོ་ཞེས་ཤེས་པར་བྱའོ། ། བྱེ་བྲག་ཏུ་རྒྱུ་རྒྱུད་ཀྱི་དབང་དུ་བྱས་ཏེ། ཧེ་བཛྲ་ལེའུ་དགུ་པ་ལས། ཕུང་པོ་སོགས་ཏེ། ཕུང་པོ་ལྔ་དང་དབང་པོ་དྲུག
གཟུགས་སོགས་ཕྱི་ཡི་སྐྱེ་མཆེད་དྲུག་དང་འབྱུང་ཆེན་ལྔ་ལ་སོགས་པའི་ཆོས་ཐམས་ཅད་རང་བཞིན་གྱིས་ཆོས་ཉིད་སྤྲོས་པ་དང་བྲལ་བ་དང་། ཀུན་རྫོབ་ལྷའི་ངོ་བོར་ནི་རྣམ་པར་དག་པའོ། ། ཞེས་ཏེ་དེ་ལྟར་རང་བཞིན་གྱིས་དག་པའི་ཕྱིར་གྲོལ་ལོ། ། འོ་ན་བསྒོམས་ནས་ཇི་ལྟར་བྱ་སྙམ་ན་ཉོན་མོངས་ཤེས་བྱའི་སྒྲིབ་སྦྱང་བྱ་སྟེ། འདོད་ཆགས་ལ་སོགས་པ་ཉོན་མོངས་པའི་སྒྲིབ་པ་དང་། ཉོན་མོངས་ཅན་མ་ཡིན་པ་ཐ་མལ་བར་བརྟགས་པ་ཤེས་བྱའི་སྒྲིབ་པ་སྟེ་སྒྲིབ་གཉིས་ཀྱི་དྲི་མ་གློ་བུར་བ་རྣམས་སྦྱང་བའི་ཕྱིར་བསྒོམ་པར་བྱ་ཞེས་པའི་དོན་ཏོ། ། དེ་ལ་རྒྱུ་རྒྱུད་རང་བཞིན་གྱིས་ཇི་ལྟར་དག དེ་སྦྱོང་བའི་གཉེན་པོ་ཐབས་རྒྱུད་ཀྱིས་ཇི་ལྟར་དག དེའི་འབྲས་བུ་ནི་ཇི་ལྟར་འགྱུར་སྙམ་ན། རྒྱུད་གསུམ་པོ་དེ་རེ་རེ་ལའང་དག་པ་གསུམ་གསུམ་དང་ལྡན་ནོ། །
དེ་ལ་རྒྱུའི་རྒྱུད་ཀྱི་དག་པ་གསུམ་ནི་ངེས་པར་སོགས་ཏེ། དེ་བཞིན་ཉིད་ཀྱི་དག་པ་ཞེས་བྱ་བ་ནི་ངེས་པར་དངོས་པོའི་ཆོས་ཐམས་ཅད་ཀྱི་རང་བཞིན་གདོད་མ་ནས་མ་སྐྱེས་ཤིང་རྣམ་པར་དག་པའི་བདག་ཉིད་དུ་གནས་པ་ནི་དེ་བཞིན་ཉིད་ཀྱི་དག་པར་བརྗོད་དོ། ། དེ་ལ་དེ་བཞིན་ཉིད་ཅེས་བྱ་བ་ནི་བརྗོད་པའམ་སྤྲོས་པའི་མཐའ་ཐམས་ཅད་དང་བྲལ་བ་སྟེ། དེའི་མིང་གི་རྣམ་གྲངས་ནི། དབུས་མཐའ་ལས། སྟོང་པ་ཉིད་ནི་མདོར་བསྡུ་ན། ། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་དང་། ། ཆོས་ཀྱི་དབྱིངས་ནི་རྣམ་གྲངས་སོ། ། ཞེས་པ་ལྟར་རོ། །
དག་པ་གཉིས་པ་ནི། ཕྱི་ནས་སོགས་ཏེ། ཆོས་ཀུན་དེ་བཞིན་ཉིད་ཀྱིས་དག་ཀྱང་ཕྱི་ནས་ཀུན་རྫོབ་ཏུ་རྒྱུ་རྐྱེན་རེ་རེའི་དབྱེ་བ་ཡིས་སེམས་ཅན་ཐམས་ཅད་ཀྱི་ལུས་རང་བཞིན་གྱིས་དག་པ་ཞལ་ཕྱག་གི་རྣམ་པར་གྲུབ་པ་སྟེ། ཕྱི་མའི་གཉིས་པ་ལས། ཞལ་ཕྱག་རྣམ་པའི་གཟུགས་ཅན་ཉིད། ། ཅེས་སོ། ། དེ་ནི་ལྷ་རྣམས་ཀྱིས་ནི་དག་པར་བརྗོད་པར་བྱའོ། ། འོ་ན་དེ་ལྟར་དེ་བཞིན་ཉིད་དུ་རང་བཞིན་གྱིས་དག་ན་ཞལ་ཕྱག་གི་རྣམ་པ་ཉིད་གང་ལས་བྱུང་སྙམ་ན། རང་རིག་སོགས་ཏེ། ཞལ་ཕྱག་གི་རྣམ་པར་སྣང་བ་དེའང་རང་གི་སེམས་ཀྱི་ཆོ་འཕྲུལ་ལས་བྱུང་བ་ཡིན་པས་སྣང་བ་ཐམས་ཅད་སེམས་རང་རིག་པའི་བདག་ཉིད་དུ་དག་པ་ཉིད་རྟོགས་ན་གྲོལ་བར་འགྱུར་གྱི།
དེ་མ་རྟོགས་ན་དག་པ་གཞན་གྱིས་རྣམ་པར་གྲོལ་བ་མིན་ནོ། ། དེ་ལྟར་རང་བཞིན་གྱིས་དག་པས་ན་གློ་བུར་དུ་གཟུང་འཛིན་དུ་སྣང་བའི་དྲི་མ་སྦྱོང་བ་ལ་ཐབས་རྒྱུད་ཀྱི་དག་པ་གསུམ་དགོས་པས་དེས་ན་ལམ་བསྒོམ་པར་རིགས་སོ། ། དེ་ལ་ཐབས་རྒྱུད་ཀྱི་དེ་བཞིན་ཉིད་ཀྱི་དག་པ་ནི། ངེས་པར་སོགས་ཏེ། ངེས་པར་ནི་མི་བསླུ་བ་སྟེ་ལུང་དང་རིགས་པས་བརྟགས་ན་ཆོས་ཅན་གྱི་དངོས་པོ་ཐམས་ཅད་ཀྱི་རང་བཞིན་བརྗོད་པ་ཐམས་ཅད་དང་བྲལ་བ་གདོད་མ་ནས་རྣམ་པར་དག་པ་ཡུལ་དུ་བྱེད་པའི་རྟོགས་པའི་ལྟ་བ་སྟེ། དེ་ནི་དེ་བཞིན་ཉིད་ལ་མོས་པ་བྱེད་པའི་ཕྱིར་དེ་སྐད་དུ་བརྗོད་དེ་འདིས་ནི་སྤང་བྱ་ཀུན་ཏུ་བཏགས་པའི་དུག་ཞི་བར་བྱེད་དོ། ། ཐབས་རྒྱུད་ཀྱི་ལྷ་སོ་སོའི་དག་པ་ནི། ཕྱི་ནས་སོགས་ཏེ། རྟོགས་པའི་ལྟ་བ་སྔོན་དུ་སོང་བ་དེའི་ཕྱི་ནས་སྦྱང་གཞི་ཕུང་པོ་སོགས་ཆོས་ཅན་གྱི་སྣང་བ་རེ་རེའི་དབྱེ་བ་ཡིས་ཕྱེ་སྟེ་རྣམ་པ་གཟུགས་ཅན་སོགས་སྦྱོང་བར་བྱེད་པ་རིགས་ལྔ་ལ་སོགས་པའི་ལྷའི་རང་བཞིན་དུ་ཤེས་པར་བྱས་ནས། ལྷ་ཡང་ཞལ་ཕྱག་གི་དག་པ་སྟོང་ཉིད་ལ་སོགས་པས་བྱེ་བྲག་ཏུ་སྦྱངས་ཏེ་དེ་བཞིན་ཉིད་ཀྱི་དག་པས་བྱིན་གྱིས་བརླབས་ཏེ་བསྐྱེད་པའི་རིམ་པ་བསྒོམ་པ་ནི་ཐབས་ཀྱི་ལྷ་རྣམས་ཀྱི་ནི་དག་པར་བརྗོད་པར་བྱ་སྟེ།
འདིས་ཀུན་ཏུ་རྟོག་པའི་དུག་སྦྱང་བར་བྱེད་དོ། ། ཐབས་རྒྱུད་ཀྱི་རང་རིག་པའི་དག་པ་ནི། རང་རིག་སོགས་ཏེ། དེ་ལྟར་ལྷའི་སྣང་བ་སོགས་ཆོས་ཐམས་ཅད་སེམས་ཉིད་བདེ་བ་ཆེན་པོའི་ཡེ་ཤེས་ཀྱི་རང་རྩལ་ལས་ཤར་བ་ཡིན་པས་དེ་ལྟར་རྟོགས་པར་བྱེད་པའི་ཐབས་རྫོགས་རིམ་ལས་བྱུང་བའི་སོ་སོར་རང་གིས་རིག་པའི་ཡེ་ཤེས་ཀྱི་བདག་ཉིད་ཀྱི་དག་པ་ཉིད་རྟོགས་ན་གྲོལ་བར་འགྱུར་གྱི། དེ་མ་རྟོགས་ན་དག་པ་གཞན་གྱིས་རྣམ་པར་གྲོལ་བ་མིན་ཏེ། ཡུལ་གྱི་དངོས་པོ་རང་བཞིན་གྱིས་དག་པའི་ཕྱིར། དེ་རྟོགས་ན་སོ་སོ་རང་གི་རིག་པ་བདེ་བའི་མཆོག་ཀྱང་དེ་ཉིད་ཡིན་ལ། ཡང་ཡུལ་གྱི་དངོས་པོ་ལྷ་སོ་སོའི་ངོ་བོར་དག་པ་རྟོགས་པའི་ཕྱིར་ན། དེར་ཞེན་པའང་རང་རིག་པའི་དག་པས་སྤོང་བས་ན་རང་གི་རིག་པའི་དག་པ་བདེ་བ་ཆེན་པོའི་ཡེ་ཤེས་དེ་ཉིད་མཆོག་ཏུ་ངེས་པའོ། ། ཞེས་སོ། །
འདིས་ནི་ལྷར་ཞེན་པའི་དུག་སྦྱོང་བར་བྱེད་དོ། ། དེ་ཐམས་ཅད་ཀྱང་མཉམ་རྗེས་གཉིས་གཉིས་སུ་ཤེས་བར་བྱའོ། ། དེ་ལྟ་བུའི་ལམ་རིམ་གཉིས་དག་པ་གསུམ་ལྡན་བསྒོམས་པའི་འབྲས་བུ་ནི། དེ་བཞིན་ཉིད་ཀྱི་དག་པ་མཐར་ཕྱིན་པ་ནི་ཆོས་ཀྱི་སྐུ་ཡིན་ཏེ། འཁོར་འདས་ཀྱི་ཆོས་ཀུན་དེ་བཞིན་ཉིད་དུ་རོ་གཅིག་པར་རྟོགས་པའི་ཡེ་ཤེས་ཀྱི་སྐུ་བརྙེས་པའི་ཕྱིར། རང་རིག་པའི་དག་པ་མཐར་ཕྱིན་པས་ངོ་བོ་ཉིད་སྐུ་ཡིན་ཏེ། སྐུ་དང་ཡེ་ཤེས་དབྱེར་མེད་ཅིང་དོན་གཉིས་མཐར་ཕྱིན་པའི་ཕྱིར། ལྷ་སོ་སོའི་དག་པ་མཐར་ཕྱིན་པ་ནི་གཟུགས་ཀྱི་སྐུ་ཡིན་ཏེ། གདུལ་བྱ་མཆོག་དམན་གྱི་དབྱེ་བ་དང་མཐུན་པར་སྐུའི་བཀོད་པ་བསམ་གྱིས་མི་ཁྱབ་པས་སེམས་ཅན་གྱི་དོན་མཛད་པའི་ཕྱིར། ཡང་ན་དེ་བཞིན་ཉིད་མཐར་ཕྱིན་པ་ནི་ངོ་བོ་ཉིད་ཀྱི་སྐུ་སྟེ་དག་པ་གཉིས་ལྡན་གྱི་དབྱིངས་ཡིན་པའི་ཕྱིར།
རང་རིག་པ་མཐར་ཕྱིན་པ་ཆོས་སྐུ་སྟེ། རྟོགས་པ་ཡེ་ཤེས་ཀྱི་མཐར་ཐུག་པའི་ཕྱིར། ལྷ་སོ་སོའི་མཐར་ཕྱིན་པ་ནི་གཟུགས་ཀྱི་སྐུ་སྟེ། ཞལ་ཕྱག་གི་རྣམ་པས་སེམས་ཅན་གྱི་དོན་མཛད་པའི་ཕྱིར་རོ། ༈ །གོ་རིམ་སྐབས། སློབ་དཔོན་ཡེ་ཤེས་ཞབས་ཀྱིས་བསྐྱེད་པའི་རིམ་པ་ལ་རྫོགས་པའི་རིམ་པས་རྒྱས་གདབ་ནས་བསྒོམ་མོ་ཞེས་གསུངས་ཏེ་ཁོ་བོས་ལེགས་པར་མ་རྟོགས་ཏེ། དེ་ནི་ཟབ་གསལ་གཉིས་མེད་ཀྱི་དཀྱིལ་འཁོར་བསྒོམ་པ་ལ་བཏགས་པ་ཙམ་ཡིན་གྱི། དེ་ལས་གཞན་པའི་རྫོགས་རིམ་ཆེས་ཟབ་པ་དག་ཀྱང་སྣང་བའི་ཕྱིར། རིམ་གཉིས་སྤྱིའི་མངོན་རྟོགས་ཀྱི་གསལ་བྱེད་དོ། ༈ །བསྐྱེད་རིམ་སྒོམ་པའི་གནས་ལ།
སེམས་ཅུང་ཟད་བརྟན་པའི་གནས་ནི། དུར་ཁྲོད་ཡིན་ཏེ། འདྲེ་སོགས་ཀྱི་བར་ཆད་འབྱུང་དོགས་ཀྱིས་བརྩོན་འགྲུས་རྩོམ་པ་དང་། མི་སོགས་ཀྱི་རྒྱུ་འགྲུལ་མེད་པས་བྱ་བ་ཉུང་བ་དང་། བློ་དམན་པ་རྣམས་ཀེང་རུས་སོགས་ལ་དམིགས་ནས་མི་རྟག་པ་སྐྱེ་བ་དང་། མཆོག་རྣམས་ལ་བདག་མེད་པའི་དོན་རྟོགས་པའི་རྐྱེན་བྱེད་པས་ཏིང་འཛིན་ངང་གིས་སྐྱེ་བ་སྟེ་དགོས་པ་གསུམ་དང་ལྡན་པའི་ཕྱིར་རོ། ། བརྟན་པ་ཐོབ་པའི་གནས་ནི་རིགས་དང་རྗེས་སུ་མཐུན་པའི་གནས་ཏེ། རྡོ་རྗེ་གུར་ལེའུ་བཞི་པ་ལས། སྙིང་རྗེ་སོགས་ཏེ། མི་བསྐྱོད་པ་སྒྲུབ་པའི་གནས་ནི།
སྙིང་རྗེ་ཆེན་པོ་ཀྱཻ་རྡོ་རྗེ། མི་བསྐྱོད་པ་ང་ནི་དུར་ཁྲོད་ཆུ་འགྲམ་དང་། ནགས་ཚལ་དམ་ཚིག་དང་མི་ལྡན་པའི་སྐྱེ་བོ་མེད་དྲུང་དུ། བསྙེན་བཀུར་ཏེ་ཚུལ་བཞིན་ཉམས་སུ་ལེན་པ་ལ་དངོས་གྲུབ་སྟེར། རྣམ་སྣང་གི་གནས་ནི་མཚོ་སྐྱེས་པདྨ་རྣམ་པའི་འགྲམ་ཡིད་འོང་། སངས་རྒྱས་ཀྱི་སྐུ་གདུང་ཟབ་མོའི་མཆོད་རྟེན་དང་། རྐང་འཐུང་ཤིང་རློན་པའི་འོག་ཏུ་ནི། རྣམ་སྣང་དུ་ནི་སྒྲུབ་པ་པོ་ལ་སངས་རྒྱས་ཀྱི་དངོས་གྲུབ་སྟེར། རིན་འབྱུང་གི་གནས་ནི། ཚོང་འདུས་གྲོང་རྡལ་ཉིད་དང་ནི། །
ཡང་ཐོག་རྣམས་ཀྱི་ཁྱིམ་དུ་ནི། ། རྡོ་རྗེ་ཉི་མ་བརྟན་པ་ང་། ། བསྙེན་བཀུར་ཅན་ལ་དངོས་གྲུབ་སྟེར། ། འོད་དཔག་མེད་ཀྱི་གནས་གླུ་གར་རབ་ཏུ་འཆིང་བ་དང་། ཆང་ཚོང་མ་ཡི་ཁྱིམ་དུ་ནི། ། འདི་ལྟར་པདྨ་གར་མཁན་ང་། ། བསྙེན་བཀུར་ཅན་ལ་དངོས་གྲུབ་སྟེར། ། དོན་གྲུབ་སྒྲུབ་པའི་གནས་རྟག་ཏུ་འགྲོ་མགྱོགས་ཞོན་གྱུར་ཏེ། རེས་འགའ་རྐང་ཐང་དུ་ལམ་དུ་འགྲོ་བ་ནི། རྟ་ནི་དོན་ཡོད་བརྟན་པ་ང་། །
དངོས་གྲུབ་རྡོ་རྗེ་རྣམ་སྟེར་རོ། ། ཞེས་གསུངས་སོ། ༈ །བརྟན་པ་ཆེར་ཐོབ་པའི་གནས་ནི་གཞན་དོན་འཕེལ་བའི་ཕྱིར་ངེས་པ་མེད་པ་ཡིན་ཏེ། རྣལ་འབྱོར་མ་ཀུན་སྤྱོད་ལས། རྣལ་འབྱོར་ཆེ་མཆོག་ཧེ་རུ་ཀ ། ཡུལ་ཕྱོགས་གང་ན་གནས་གྱུར་པ། ། ཡུལ་ངན་ཀླ་ཀློ་ཡིན་ན་ཡང་། ། ཡུལ་དེ་ཡོངས་སུ་བརྟགས་པ་ཡིན། ། ཞེས་སོ།། ༈ །དུས་ལ་ལས་དང་པོ་པའི་བསྒོམ་པའི་དུས་ནི་རྣམ་རྟོག་གི་འཕྲོ་འདུ་ཉུང་བའི་རྟེན་འབྲེལ་ཡིན་པ་དང་།
ལྷ་ཡང་ཉི་མ་ནུབ་པ་ན། ། ངེས་པར་བྱིན་གྱིས་བརླབས་ཤིང་འདུ། ། ཞེས་མཁའ་འགྲོས་བྱིན་གྱིས་བརླབས་པ་ཡིན་པས། རྩ་རྒྱུད་ཕྱི་མའི་གཉིས་པ་ལས། མཚན་དུས་སུ་ཞེས་གསུངས་སོ། ། ཅུང་ཟད་བརྟན་པའི་དུས་ནི་ཐུན་བཞིའི་དུས་སུ་སྟེ། གུར་ལས། ཐུན་ཚོད་བཞིར་ནི་བྱིན་རླབས་པས། ། བསྒོམ་ན་མྱུར་དུ་འགྲུབ་པར་འགྱུར། ། ཞེས་སོ། །
བརྟན་པ་ཆེར་ཐོབ་པས་དུས་ཐམས་ཅད་དུ་བསྒོམ་སྟེ། རྐང་པ་སོགས་ཏེ། རྐང་པ་འཁྲུད་དང་ཁ་ཟས་ཟ་བ་དང་། འཐོར་འཐུང་གིས་ཁ་བཤལ་བ་དང་སོ་རྩི་ཟ་བ་དང་། ཙནྡན་གྱིས་ནི་ལག་ཉེད་དང་། ། སྨད་གཡོགས་ཀྱིས་ནི་རྐེད་འགེབས་དང་། ། ཕྱིར་འབྱུང་དང་སྨྲ་དང་འགྲོ་བ་དང་། ། འདུག་དང་ཁྲོ་དང་རྒོད་པ་དང་། ། བཅོམ་ལྡན་འདས་མ་སྟེ་ལས་རྒྱ་བསྟེན་པ་སོགས་ཐམས་ཅད་དུ་ཤེས་རབ་དང་ལྡན་ཞིང་བརྟུལ་ཞུགས་ཅན་ཉིད་ཀྱིས་བསྒོམ་བྱ་རྣལ་འབྱོར་མ་དང་། ཧེ་རུ་ཀ་ནི་རིམ་པར་བསྒོམ། །
ཞེས་སོ། ། བསམ་པ་ནི། བདག་ཉིད་སོགས་ཏེ། བདག་ཉིད་སེམས་ཅན་ཐམས་ཅད་ཀྱི་དོན་དུ་སངས་རྒྱས་འགྲུབ་པར་འདོད་པའི་སེམས་ཀྱིས་ནི་ཞེས་པའམ། ཡང་ན་བདག་ཉིད་ཀྱིས་འགྲུབ་པར་ངེས་པའི་སེམས་ཀྱིས་ནི་ཞེས་ཐེ་ཚོམ་མེད་པ་ལ་བྱ་སྟེ། དོགས་པ་མེད་པའི་སེམས་ཀྱིས་ནི། ། ཞེས་པ་ལྟ་བུའི་བསམ་པས་རྣལ་འབྱོར་མ་བསྒོམ་པར་བྱའོ། ། གང་གིས་ན་བསྐྱེད་རིམ་ལ་མཁས་པའི་ཤེས་རབ་ཅན་གྱིས་སོ། ། ཡང་ན་ཧེ་རུ་ཀ་དཔལ་གྱི་གཟུགས་ཀྱེ་རྡོར་བསྒོམ་མོ། ། ལྷའི་རྣལ་འབྱོར་ལ་གཉིས་ཏེ།
བསྐྱེད་བྱ་ལྷ་ཡི་རྣམ་གྲངས། བསྐྱེད་ཆོག་མངོན་པར་རྟོགས་པའོ། ། དང་པོ་ལ་གཉིས་ཏེ། བསྐྱེད་རིམ་གང་ལ་རྣམ་དག་ཁྱད་པར་ཅན་ཡོད་པས་ཐ་མལ་གྱི་རྣམ་རྟོག་སྦྱོང་བ་གཙོ་བོ་མཆོག་གི་དངོས་གྲུབ་སྒྲུབ་པའི་དཀྱིལ་འཁོར་དང་། ལྷའི་རྣལ་འབྱོར་གང་ལ་རྣམ་དག་ཁྱད་པར་ཅན་མ་གསུངས་པས་ཐ་མལ་སྣང་ཞེན་མི་སྦྱོང་ཡང་ཞི་རྒྱས་ལ་སོགས་པ་ལས་རྒྱས་པའི་དངོས་གྲུབ་འགྲུབ་པའི་ལྷའི་རྣལ་འབྱོར་རོ། ། དང་པོ་ནི། རྩ་རྒྱུད་ལས། ཧེ་རུ་ཀ་བཞི་བདག་མེད་མ་དང་ལྔ། དྲུག་པ་རྡོ་རྗེ་འཛིན་པ་དང་། དྲུག་འབྱུང་ངོ་། །
དེའང་དང་པོའི་གསུམ་པ་ལས་གསུམ་འབྱུང་སྟེ། སྔོ་དང་ཉི་མ་མཚུངས་པའི་མདོག་ཞེས་པ་ནས། གཡོན་པས་རྡོ་རྗེས་མཚན་པའི་ཐོད་པ་དང་། གཡོན་པ་ནས་ཀྱང་ཁ་ཊྭཱྃ་ག ། གཡས་ན་རྡོ་རྗེ་ནག་པོ་ཉིད། ། ཧཱུྃ་གི་ཡི་གེ་འདོན་པའི་བདག ། རྣལ་འབྱོར་མ་བརྒྱད་ཡོངས་བསྐོར་ནས། ། དུར་ཁྲོད་དུ་ནི་མགོན་པོ་རོལ། ། ཞེས་སྐུ་རྡོ་རྗེ་ཕྱག་གཉིས་པའི་དཀྱིལ་འཁོར་དང་། ཕྱག་བཞི་ནི་བདུད་བཞི་ལས་རྣམ་པར་རྒྱལ་བ་རྣམ་པར་དག་པ་སྟེ་གོང་དུ་བརྗོད་པའི་གཟུགས་དང་།
སྐུ་མདོག་དང་ཧཱུྃ་ལས་བྱུང་བའོ། ། ཕྱག་གཡོན་གྱི་དང་པོ་ན་སྐྱེས་པའི་ཐོད་པ་ལྷ་མིན་གྱི་ཁྲག་གིས་གང་བ། དེ་བཞིན་དུ་གཡས་ཀྱི་ཕྱག་ན་རྡོ་རྗེ། ཕྱག་ལྷག་མ་དག་གིས་ཤེས་རབ་ལ་འཁྱུད་པས། ཤེས་རབ་རྡོ་རྗེ་ཕག་མོ་ནི། ། བཅོམ་ལྡན་འདས་ཀྱི་གཟུགས་ཅན་ནོ། ། ཞེས་གསུངས་རྡོ་རྗེ་ཞལ་གཅིག་ཕྱག་བཞི་པའི་དཀྱིལ་འཁོར་དང་། ཕྱག་དྲུག་པ། ཞལ་གསུམ་པ། གཡོན་དམར་བ།
གཡས་དཀར་བ་ཟླ་བ་དང་ཉི་མ་ལྟ་བུ་གསལ་ཞིང་དྭངས་པ། དང་པོ་སྔོན་པོ། གཅེར་བུ་གོང་དུ་བརྗོད་པའི་སྐུ་མདོག་དང་གཟུགས་ཅན། ཕྱག་དྲུག་ནི་ཕ་རོལ་ཏུ་ཕྱིན་པ་རྣམ་པར་དག་པའོ། ། ཕྱག་གཡོན་གྱི་དང་པོ་ན་རྩེ་གསུམ་པ། ཕྱག་གཡས་ཀྱི་དང་པོ་ན་རྡོ་རྗེ། ཕྱག་གཡོན་གྱི་གཉིས་པ་ན་དྲིལ་བུ། ཕྱག་གཡས་ཀྱི་གཉིས་པ་ན་གྲི་གུག ཕྱག་ལྷག་མ་དག་གིས་རྡོ་རྗེ་ལུ་གུ་རྒྱུད་མ་ལ་སྙོམས་པར་འཇུག་པ། བཅོམ་ལྡན་འདས་ཇི་ལྟ་བ་དེ་ལྟར་ཤེས་རབ་སྟེ།
འོན་ཀྱང་གཡས་དང་གཡོན་པ་ན་གྲི་གུག་དང་ཐོད་པ། ཁམས་གསུམ་གྱི་བདག་ཉིད་ཅན་རོ་མནན་པའོ། ། ཞེས་པས་ཐུགས་རྡོ་རྗེ་ཞལ་གསུམ་ཕྱག་དྲུག་པའི་དཀྱིལ་འཁོར་བསྟན་ཏོ། ། ཕྱི་མའི་ལྔ་པ་ལས། ཕྱག་ནི་བཅུ་དྲུག་ཞལ་བརྒྱད་པ། ། ཞབས་བཞི་པ་ལ་འཇིགས་པ་པོ། ། སོགས་ཞུས་ལན་གྱི་སྒོ་ནས་སྙིང་པོ་ཀྱེ་རྡོ་རྗེའི་དཀྱིལ་འཁོར་བསྟན་པ་སྟེ་ཧེ་རུ་ཀ་བཞི་དང་། དང་པོའི་བརྒྱད་པ་ལས། ནམ་མཁའི་དབུས་སུ་བྷ་ག་བསམ། ། ཞེས་པ་ནས།
རྣམ་པ་ལྔ་པོ་བསྒོམ་པ་ཉིད། ། ཞེས་པའི་བར་གྱིས་བདག་མེད་ལྷ་མོ་བཅོ་ལྔའི་དཀྱིལ་འཁོར་དང་། ཨཱ་ལི་ཀཱ་ལི་མཉམ་སྦྱོར་བས་སོགས་ཀྱིས། རྒྱུ་རྡོ་རྗེ་འཛིན་པའི་དཀྱིལ་འཁོར་བསྟན་ཏོ། ། རྡོ་རྗེ་གུར་ལས། རིགས་བསྡུས་པ་དང་། རིགས་རྐྱང་པ་གཉིས། རིགས་བསྡུས་པ་ལ་རྒྱས་པ་དང་བསྡུས་པ་གཉིས་འབྱུང་སྟེ། ལེའུ་ལྔ་པ་ལས། དཀྱིལ་འཁོར་སོགས་ཏེ།
དཀྱིལ་འཁོར་རེ་རེ་བསྒོམ་པའམ་རིགས་ལྔ་རིགས་སོ་སོའི་གཙོ་བོ་ལ་ལྷ་མོ་བརྒྱད་བརྒྱད་ཀྱིས་བསྐོར་བ་རིགས་རྐྱང་ལྷ་དགུ་མ་ལྔ་དང་། ཡང་ན་རིགས་ལྔ་ཀ་དབུས་སུ་བཞུགས་པའི་རིགས་བསྡུས་པའི་དཀྱིལ་འཁོར་རོ། ། རིགས་བསྡུས་པའི་དཀྱིལ་འཁོར་དེ་ལྷ་མོ་བརྒྱད་བརྒྱད་ཀྱི་དབུས་སུ་གནས་པ། རིགས་བསྡུས་པའི་རྒྱས་པ་ལྷ་དགུ་མའམ། ཡང་ན་འཁོར་བཞི་བཞིས་བསྐོར་བ་རིགས་བསྡུས་པའི་བསྡུས་པ་ལྷ་ལྔ་མ་ལྔ་སྟེ་ལྷ་ཉི་ཤུ་རྩ་ལྔའི་བར་ཏེ། གང་ཚེ་དཀྱིལ་འཁོར་རིགས་བསྡུས་པ་རྒྱས་བསྡུས་གཉིས་ཀའི་སྒོ་བཞིར་ནི་ལྕགས་ཀྱུ་ཞགས་པ་དང་། ལྕགས་སྒྲོག་དེ་བཞིན་དྲིལ་བུ་ཉིད། ། འཇུག་པའི་སྒོ་སྲུང་དགོད་པར་བྱ། ། ཞེས་གསུངས་སོ། ། རིགས་བསྡུས་པའི་ཕྱོགས་གཉིས་ཀྱང་གཙོ་བོ་འཕོ་བའི་གནད་ཀྱིས་དཀྱིལ་འཁོར་ལྔ་ལྔར་འགྱུར་ཏེ།
དེ་ཉིད་ལས། སངས་རྒྱས་སོགས་ཏེ། སངས་རྒྱས་མགོན་པོ་མི་བསྐྱོད་པ་ལ་སོགས་པ་གང་ཉིད་ཀྱི། དབུས་སུ་དཀྱིལ་འཁོར་གྱི་གཙོ་བོ་གང་བྱུང་བར་གྱུར་པ། དེ་ཉིད་ཀྱི་ནི་མིང་གིས་དཀྱིལ་འཁོར་དུ་བརྗོད་དེ་མི་བསྐྱོད་པ་དབུས་སུ་བཞུགས་ན། མི་བསྐྱོད་པ་རིགས་བསྡུས། རྣམ་སྣང་དབུས་སུ་བྱུང་ན་རྣམ་སྣང་རིགས་བསྡུས་ཞེས་སོགས་བརྗོད་དོ། ། དབུས་སུ་གང་གྱུར་བའི་ཤུལ་དུ་མི་བསྐྱོད་པ་འཕོ་སྟེ། ཐུགས་རྡོ་རྗེ་ནི་ཐམས་ཅད་ལ་ཁྱབ་པའི་ཕྱིར། དེའང་རྣམ་སྣང་དབུས་སུ་བཞུགས་ན་མི་བསྐྱོད་པ་ཤར་དུ་འཕོ་བ་ནས་དོན་གྲུབ་དབུས་སུ་བཞུགས་ན་མི་བསྐྱོད་པ་བྱང་དུ་འཕོ་བའི་བར་རོ། །
དཀྱིལ་འཁོར་གྱི་ངེས་ཚིག་ནི་བརྟག་གཉིས་ལས། དཀྱིལ་ནི་སྙིང་པོ་ཞེས་བརྗོད་དེ། ། བྱང་ཆུབ་སེམས་ནི་བདེ་ཆེན་པོ། ། ལེན་པར་བྱེད་པས་དཀྱིལ་འཁོར་ཉིད། ། འདུས་པའི་དཀྱིལ་འཁོར་ཉིད་དུ་བརྗོད། ། ཅེས་སོ། ༈ །དེ་ལྟར་ན་རྒྱུད་ལས། དངོས་སུ་དཀྱིལ་འཁོར་གྱི་གྲངས་རྐྱང་པ་ལྔ་དང་། བསྡུས་པའི་རྒྱས་པ་ལྔ། བསྡུས་པ་ལྔ་སྟེ་བཅོ་ལྔ་དང་།
ལེའུ་བཅོ་ལྔ་པ་ལས་རྩ་བའི་རྒྱུད་ལེའུ་གསུམ་པའི་ཧེ་རུ་ཀ་གསུམ་གྱི་དཀྱིལ་འཁོར་ཁ་བསྐངས་ནས་ཧེ་རུ་ཀ་གསུམ་བསྟན་ཏེ། ཕྱག་གཉིས་པ་ལ་ཞལ་གཅིག་པ། ། རྡོ་རྗེ་ལས་སྐྱེ་རྡོ་རྗེ་ཅན། ། རྡོ་རྗེ་ཐོད་པ་ཁ་ཊྭཱྃ་འཛིན། ། བསམས་ནས་སྤྲོ་ཞིང་བཟླས་པའོ། ། ཕྱག་བཞི་པ་ནི་ཉིད་དང་ནི། ། ཞལ་གསུམ་རྡོ་རྗེ་ལས་བྱུང་བ། ། དཀར་པོ་དམར་པོ་དེ་བཞིན་སྔོ། ། ཕག་མོ་ལྷན་ཅིག་མཉམ་པར་སྦྱོར། ། ཞེས་སོགས་ཏེ། །
སྐུ་རྡོ་རྗེ་ལ་ཡུམ་མེད་པས་སྙིང་ག་ནས་ལྷ་མོ་སྤྲོ་བ་དང་། གསུང་རྡོ་རྗེའི་ཞལ་གསུམ་གསལ་བར་བསྟན་པ་དང་གཉིས་ཀ་རྡོ་རྗེའི་ཆོ་ག་གསུམ་གྱིས་བསྐྱེད་པ་རྣམས་ཁ་བསྐངས་པ་ཡིན་ནོ། ། དེ་ལྟར་ན་བཅོ་བརྒྱད་དང་། ལེའུ་བཞི་པ་ལས། རྡོ་རྗེ་མ་ནི་ཤར་དུ་སྦྱིན། ། ལྷོ་ཕྱོགས་སུ་ནི་དཀར་མོའི་གཟུགས། ། ཞེས་པ་ནས། གཡོན་ན་ཁ་ཊྭཱྃ་ཀ་འཛིན་པའོ། ། ཞེས་པའི་བར་གྱིས་བདག་མེད་ལྷ་མོ་བཅུ་གསུམ་མ་དང་། ལེའུ་བཅུ་གཉིས་པ་ལས།
རྡོ་རྗེ་དཀར་མོ་ཆུ་བདག་མ། ། རྡོ་རྗེ་མཁའ་འགྲོ་བདག་མེད་མ། ། སོགས་ནས། མཁའ་འགྲོ་དཀྱིལ་འཁོར་ཉིད་དུ་བསྒོམ། ། ཞེས་པའི་བར་གྱིས་ལྷ་མོ་བཅོ་ལྔ་སྟེ། རྗེ་བཙུན་མའི་སྒྲུབ་ཐབས་གཉིས་ཏེ་ཉི་ཤུ་ཐམ་པ་འབྱུང་བ་ལ། བླ་མའི་མན་ངག་གིས་དཀྱིལ་འཁོར་དྲུག་ཅུ་རྩ་གཉིས་སུ་བྱེད་དེ། མི་བསྐྱོད་པ་ལ་ཧེ་རུ་ཀ་བཞི་ཡོད་པ་དེ་བཞིན་དུ། རིགས་གཞན་རྣམས་ལ་ཡང་སྐུ་གསུང་ཐུགས་ཀྱི་ཧེ་རུ་ཀ་གསུམ་པོ་སྦྱར་བས་རེ་རེ་ལའང་བཞི་བཞིར་བྱས་ཏེ། དེ་ལྟར་ན་རིགས་རྐྱང་པའི་སྒྲུབ་ཐབས་ཉི་ཤུ།
བསྡུས་པའི་བསྡུས་པ་ལ་ཉི་ཤུ། རྗེ་བཙུན་མའི་གཉིས་ཏེ་དྲུག་ཅུ་རྩ་གཉིས་སུ་བཞེད་དོ། ། གུར་རྒྱན་ལས། ཡང་འདིར་རིགས་བསྡུས་པ་ལ་བརྒྱད་དང་བཞིའི་དབུས་ན་བཞུགས་པ་ཡོད་པ་བཞིན་དུ། རིགས་རྐྱང་པ་ལའང་བཞིའི་དབུས་ན་བཞུགས་པ་དང་བརྒྱད་ཀྱི་དབུས་ན་བཞུགས་པ་ཡོད་དོ། ། ཞེས་སྦྱར་ན། བརྒྱད་ཀྱི་དབུས་ན་བཞུགས་པ་ཉི་ཤུ་ཐམ་པ་ཡོད་པས་ན་བཞིའི་དབུས་ན་བཞུགས་པའང་ཉི་ཤུ་ཐམ་པ་འབྱུང་བས་དཀྱིལ་འཁོར་བརྒྱད་ཅུ་རྩ་གཉིས་འབྱུང་བ་ཡིན་ནོ་ཞེས་བརྗོད་ཀྱང་འགལ་བ་མེད་དོ། ། ཞེས་གསུངས་སོ། ། སཾ་བུ་ཊའི་བརྟག་པ་གཉིས་པའི་རབ་བྱེད་གསུམ་པ་ལས། ། ཧཱུྃ་སྐྱེས་སྔོ་དང་ཉི་མ་ལྟར། །
ཕྱག་གཉིས་པ་ལ་ཞལ་གཅིག་པ། ། སོགས་ཀྱིས། ཧེ་རུ་ཀ་གསུམ་དང་། གསུམ་པའི་དང་པོ་ལས། གཙོ་བོ་འདི་ལྟར་བསྒོམ་པར་བྱ། ། ཞལ་བརྒྱད་པ་ལ་ཞབས་བཞི་པ། ། ཞེས་སོགས་ཀྱི་སྐུ་མདོག་རྒྱན་ཆ་དང་། རྡོ་རྗེ་རལ་གྲི་འཛིན་པ་དང་། ། མདའ་དང་དེ་བཞིན་འཁོར་ལོ་ཉིད། ། དེ་བཞིན་གཤོར་དང་དབྱིག་པ་དང་། །
རྩེ་གསུམ་པ་དང་ལྕགས་ཀྱུ་ཉིད། ། གཡོན་པར་དྲིལ་བུ་པདྨར་བཅས། ། གཞུ་དང་ཁ་ཊྭཱྃ་ག་འཕྱར་ཞིང་། ། ཐོད་པ་དང་ནི་རིན་ཆེན་ཉིད། ། སྡིགས་མཛུབ་ཞགས་པ་དེ་བཞིན་ནོ། ། ཞེས་པས་གཙོ་བོའི་ཕྱག་མཚན་རྣམས་བསྟན། དཀར་མོ་ཁ་དོག་དཀར་མོ་སྟེ། ། གཞུ་དང་མདའ་ནི་འགེངས་པ་མཆོག ། ཐོད་པ་ཁྲག་གིས་བཀང་བ་དང་། ། དེ་བཞིན་རྡོ་རྗེ་གྲི་གུག་ཉིད། །
ཞེས་སོགས་ཀྱིས་ལྷ་མོ་བརྒྱད་དང་། ། རྟ་ཡི་གཟུགས་དང་ཕག་གི་གདོང་། ། ཁྱི་གདོང་དེ་བཞིན་སེང་གེ་མ། ། ཞལ་བཞི་མ་ལ་ཕྱག་བཞི་མ། ། སོགས་ཀྱིས་སྒོ་མ་བཞི་དང་། གླིང་བུ་དང་ནི་པི་ཝྃ་དང་། ། མུ་ཀུནྡ་དང་རྫ་རྔ་སྟེ། ། ཕྱག་གཉིས་མ་ལ་ཞལ་གཅིག་མ། ། ཞེས་སོགས་ཀྱིས་མཚམས་མ་བཞི་སྟེ། ཀྱཻ་རྡོར་ལྷ་བཅུ་བདུན་མ་དང་།
གཉིས་པ་ནས། ཡེ་ཤེས་མཁའ་འགྲོའི་སྒྲུབ་ཐབས་ནི། རྡོ་རྗེ་གཙོ་བོ་རྒྱལ་པོ་ཉོན། ། ཞེས་སོགས་ཀྱི་ཡེ་ཤེས་མཁའ་འགྲོ་ལྷ་བཅུ་གསུམ་པ་བསྟན་ཏེ། དེའང་དབུས་སུ་ཡེ་ཤེས་མཁའ་འགྲོ། ཞལ་གསུམ་ཕྱག་དྲུག་མ་སྔོན་མོ། ། ཤར་དུ་རྡོ་རྗེ་མཁའ་འགྲོ་དཀར་མོ། བྱང་དུ་འཇིགས་པའི་མཁའ་འགྲོ་སེར། ནུབ་ཏུ་རོ་ལངས་མ་སྔོ། ལྷོར་གདོལ་པ་མོ་དམར།
བཞི་ཀ་ཕྱག་གཉིས་མ་ལྷུང་བཟེད་དང་ཁ་ཊཱཾ་ག་འཛིན་པ། དབང་ལྡན་དུ་སེང་གེའི་གདོང་མ་ཕྱེད་གཟུགས་ཏེ་དཀར་སེར། མེར་སྟག་གདོང་མ་སྔོ་དཀར། བདེན་བྲལ་དུ་ཁྭ་གདོང་མ་སྔོ་དམར། རླུང་དུ་འུག་གདོང་མ་སེར་དམར་ཤར་སྒོར་མཁའ་འགྲོ་རྒྱལ་མོ་དབང་མོ་དཀར། བྱང་དུ་མར་མེ་རྒྱལ་མོ་དབང་སེར། ནུབ་ཏུ་འཇིགས་བྱེད་མ་དམར། ལྷོ་སྒོར་གཡོ་ལྡན་མ་ནག་མོ་སྟེ་བཅུ་གསུམ་མོ། ། གསུམ་པ་ནས་བདག་མེད་ལྷ་མོ་བཅོ་ལྔ་ཐམས་ཅད་ཕྱག་བཞི་མ་སྣ་ཚོགས་མདོག་ཅན་ཕྱག་གཡོན་གཉིས་ལྷུང་བཟེད་དང་ཁ་ཊྭཱྃ་ག གཡས་གཉིས་རྡོ་རྗེ་དང་གྲི་གུག་འཛིན་པས་རྩ་རྒྱུད་དང་མི་འདྲའོ། །
བཞི་པ་ནས་རྡོར་དབྱིངས་ལྷ་ཉེར་དགུ་མ་བསྟན་ཏེ་ཧཱུྃ་གི སྔགས་ཀྱིས་སོགས་ཀྱིས་གཙོ་བོ་ཞལ་གསུམ་ཕྱག་དྲུག་པ་དང་། ཕྱོགས་བཞིར་རྣམ་སྣང་སོགས་རིགས་བཞི་ཞལ་གཅིག་ཕྱག་བཞི་པ། མཚམས་བཞིར་ཡུམ་བཞི་ལ་ཞལ་གཅིག་གཞན་གསུམ་ལ་ཕྱག་བརྒྱད་དང་མ་མཱ་ཀི་ཕྱག་བཅུ་གཉིས་མ་སྟེ་དགུ་དང་། ཕྱིའི་འཕར་མ་ལ་ཕྱོགས་བཞིར་དྲག་ཤུལ་མ། རྡོ་རྗེ་གཟུགས་བརྙན་མ། འདོད་ཆགས་རྡོ་རྗེ་མ། རྡོ་རྗེ་ཞི་བ་མོ་བཞི་དང་། མཚམས་བཞིར་རྡོ་རྗེ་གནོད་སྦྱིན་མོ། རྡོ་རྗེ་མཁའ་འགྲོ་མ།
སྒྲ་རྡོ་རྗེ་མ། སའི་རྡོ་རྗེ་མ། འཕར་མ་གཉིས་པའི་མཚམས་བཞིར་གླིང་བུ་མ། ། པི་ཝྃ་མ། མུ་ཀུནྡ་མ། རྫ་རྔ་མ་བཞི། ཕྱི་རོལ་གྱི་སྣམ་བུ་ལ་མེ་ཏོག་མ་སོགས་བཞི་མཚམས་དང་། སྒོ་བཞིར་རྡོ་རྗེ་ལྕགས་ཀྱུ་མ་སོགས་བཞི་དང་ཉེར་དགུ་ལ་རྒྱུད་ཕྱི་མ་ནས་བྱང་སེམས་བརྒྱད་ཁ་བསྐངས་བས་སོ་བདུན་མའོ། ། ཡང་དྲག་པོ་གདན་ཅན་ལྷ་བཅུ་བདུན་མ་སྟེ། དབུས་སུ་དྲག་པོ་གདན་ཅན།
ཕྱོགས་མཚམས་བརྒྱད་དུ་གཽ་རི་སོགས་ལྷ་མོ་བརྒྱད། ཕྱི་རོལ་གྱི་མཚམས་བཞིར་གླིང་བུ་མ་སོགས་བཞི་དང་། སྒོ་བཞིར་རྟ་གདོང་མ། ཕག་གདོང་མ། སེང་གདོང་མ། ཁྱི་གདོང་མ་བཞི་དང་ལྷ་བཅུ་བདུན་ནོ། ། དེ་ལྟར་ན་དངོས་སུ་དཀྱིལ་འཁོར་བརྒྱད་འབྱུང་ལ། བདུན་པ་དངོས་ལས། གང་གི་ལྷ་གང་ཡང་ལྷའི་འཁོར་ལོའི་དབུས་སུ་བཅུག་པའི་མཚན་དུ་བསྟན་པར་གྱུར་པའི་དཀྱིལ་འཁོར་ནི་མཁས་པས་བསྔགས་སོ་ཞེས་གསུངས་པས། རྡོར་དབྱིངས་ལ།
རིགས་གཞན་བཞི་ཡང་གཙོ་བོ་གོ་འཕོ་བའི་གནད་ཀྱིས་རིགས་བསྡུས་པའི་དཀྱིལ་འཁོར་ལྔ་སྟེ། དཀྱིལ་འཁོར་བཅུ་གཉིས་སུ་འགྱུར་རོ། ། རིགས་བསྡུས་ཀྱི་དཀྱིལ་འཁོར་རྣམས་མ་གཏོགས་ཡུམ་བཞི་སོགས་གོ་འཕོ་བ་མེད་པས་གྲངས་དེ་ཙམ་དུ་ངེས་སོ། ། གཉིས་པ་ལས་རྒྱས་པའི་ལྷའི་རྣལ་འབྱོར་ནི། རྩ་རྒྱུད་དང་པོའི་བཅུ་གཅིག་པ་ལས། ཀུ་རུ་ཀུལླེ་དབང་དུ་བྱ་བ་དང་། དང་པོའི་གཉིས་པ་ནས་དྲག་པོའི་སྔགས་བདུན་གསུངས་ཏེ། རྡོ་རྗེ་མས་རེངས་པར་བྱེད་པ། དཀར་མོས་དབང་དུ་བྱེད་པ། ཆུ་མས་སྐྲོད་པར་བྱེད་པ།
རྡོ་རྗེ་མཁའ་འགྲོ་མས་སྔངས་པར་བྱེད་པ། བདག་མེད་མས་མངོན་སྤྱོད་སྒྲུབ་པ། ས་སྤྱོད་མས་འགུགས་པར་བྱེད་པ། མཁའ་སྤྱོད་མས་གསོད་པར་བྱེད་པའོ། ། རྡོ་རྗེ་གུར་གྱི་ལེའུ་གཉིས་པ་ལས། འབྱུང་པོ་འདུལ་བས་བར་ཆད་སྲུང་བ་དང་། སྟོབས་པོ་ཆེས་ཆར་འབེབས་པ་གཉིས། བཞི་པ་ནས་ཁྲོ་བོ་བཅུ་སྟེ། གཤིན་རྗེའི་གཤེད་ཀྱིས་བུ་མོ་འགུགས་པ། ཤེས་རབ་མཐར་བྱེད་ཀྱིས་བགེགས་བསལ་བ།
པདྨ་མཐར་བྱེད་ཀྱིས་དུག་གསོ་བ། བདུད་རྩི་འཁྱིལ་བས་སྐྲོད་པར་བྱེད་པ། དབྱུག་སྔོན་ཅན་གྱིས་དུག་གསོད་པ། སྟོབས་པོ་ཆེས་ཀླུ་གདོན་ཞི་བ། མི་གཡོ་བས་རླུང་བཅིང་བ། གནོད་མཛེས་ཀྱིས་བུ་མོ་འགུགས་པ། འདོད་རྒྱལ་གྱིས་འགུགས་པའི་ལས་སྒྲུབ་པ། གཙུག་ཏོར་འཁོར་སྒྱུར་གྱིས་རིགས་སྔགས་བཟློག་པའོ། ། བརྒྱད་པ་ནས། སྒྲོལ་མས་ལས་དུ་མ་སྒྲུབ་པ་དང་།
ཤེས་རབ་ཕ་རོལ་ཕྱིན་མས་བློ་གྲོས་འཕེལ་བ། བཅུ་གཉིས་པ་ལས་ཁྲོ་བཅུ་སྤྱིའི་སྲུང་འཁོར། བཅུ་བཞི་པ་ལས་རྡོ་རྗེ་ལུས་མེད་ཀྱིས་བུ་མོ་འགུགས་པ། བཅོ་ལྔ་པ་ལས། ཀུ་རུ་ཀུལླེས་དབང་དུ་བྱ་བ། སྤྱན་རས་གཟིགས་ཀྱིས་ནད་ཞི་བ་ལ་སོགས་པ་སྟེ། འཇམ་དཔལ་གྱིས་བློ་ངན་སེལ་བ། གཤིན་རྗེའི་གཤེད་ཀྱིས་ཡི་དྭགས་སྲུང་བ། ཧཱུྃ་མཛད་ཀྱིས་ལྷ་དང་ལྷ་མིན་སྲུང་བ། སྒྲོལ་མས་དབང་དུ་བྱ་བ།
འོད་ཟེར་ཅན་གྱིས་ཆོམ་རྐུན་སྲུང་བ། ཙུནྡས་སེམས་ཅན་འགུགས་པ། ནོར་རྒྱུན་མ་དང་། ཛམྦྷ་ལས་ནོར་སྒྲུབ་པ། སོ་སོར་འབྲང་མས་རིགས་རྒྱུད་སྤེལ་བ་སྟེ་ལྷའི་རྣལ་འབྱོར་བཅུ་གཅིག རྡོ་རྗེ་ནག་པོ་ཆེན་པོ་རྣམས་ཏེ། དེ་ལྟར་ན་ལས་རྒྱས་པའི་ལྷའི་རྣལ་འབྱོར་ཉི་ཤུ་རྩ་བརྒྱད་གསུངས་སོ། ། བཤད་པའི་རྒྱུད་སཾ་བུ་ཊའི་བརྟག་པ་གཉིས་པའི་རབ་བྱེད་བཞི་པ་ལས་སྒྲོལ་མས་ལས་སྒྲུབ་པ་དང་། ཀུ་རུ་ཀུལླེའི་དབང་། ཤེས་རབ་ཀྱི་ཕ་རོལ་ཏུ་ཕྱིན་མས་བློ་འཕེལ་བ།
མེ་ཏོག་ཕོག་པའི་ལྷའི་རྣལ་འབྱོར་གྱི་དབང་དུ་བྱས་ནས་རིགས་བཞི་དང་ཡུམ་བཞི་དང་བརྒྱད། བདུན་པ་དངོས་ནས་ལས་ཚོགས་དང་འབྲེལ་བའི་ལྷའི་རྣལ་འབྱོར་བཅུ་བདུན་གསུངས་ཏེ། སྒྲོལ་མས་མཆོག་སྒྲུབ་པ། རྡོ་རྗེ་འཇིགས་བྱེད་ཀྱིས་དྲག་ཤུལ་སྒྲུབ་པ། འོད་ཟེར་ཅན་གྱིས་ཆོམ་རྐུན་བཅིང་བ། རི་ཁྲོད་མས་ནད་ཞི་བ། བདེ་མཆོག་གིས་ཁུ་བ་འགུགས་པ། རྡོ་རྗེ་མཁའ་འགྲོས་ཁྲག་འགུགས་པ། གཤིན་རྗེ་གཤེད་ཀྱིས་གསད་བསྐྲད་དབྱེ་གསུམ་བྱ་བ། རྟ་མགྲིན་གྱིས་ཆང་འགུགས་པ།
མི་གཡོ་བས་རླུང་བཅིང་པ། སྟོབས་པོ་ཆེས་ཆར་དབབ་པ། རྣམ་སྣང་ངམ་མི་གཡོ་བས་སྐྱེས་པའི་བགེགས་ཞི་བ། མཁའ་ལྡིང་གིས་ཆར་དབབ་བཟློག སྒྲོལ་མ་དམར་མོས་དབང་དུ་བྱ་བ། དཔལ་མཆོག་གིས་ཐོག་བཟློག་པ། ཀུ་རུ་ཀུལླེའི་རྣལ་འབྱོར་གྱིས་མྱོས་མ་དབང་དུ་བྱ་བ་དང་སྦྲུལ་གྱིས་ཟིན་པ་ཞི་བར་བྱེད་པ། ཧེ་རུ་ཀ་བཞི་གང་རུང་ལ་བརྟེན་ནས་ཉི་ཟླ་གཟུང་བ། སྡེ་གཞིག་པ་ལྷ་དགེས་པ་གསུམ་སྒྲུབ་པ། ཕྱག་བཅུ་དྲུག་པས་ཆར་དབབ་གཅད་དེ།
དེ་ལྟར་ན་ལྷའི་རྣལ་འབྱོར་ཉི་ཤུ་རྩ་བརྒྱད་གསུངས་སོ། ། སཾ་བུ་ཊའི་ལྔ་པའི་གཉིས་པ་ལས་རྫོགས་རིམ་དང་འབྲེལ་བར་ཡེ་ཤེས་ཀྱི་མཁའ་འགྲོ་ཕྱག་གཉིས་མ་དང་། བརྒྱད་པའི་གཉིས་པར་ཕྲེང་བ་དང་འབྲེལ་བ་ལས་རྣམ་འབྱོར་ནམ་མཁའ་སྟེ་ལྷའི་རྣལ་འབྱོར་གཉིས་ཀྱང་འབྱུང་ངོ་། ༈ །དེ་དག་གི་མངོན་རྟོགས་སྐབས། བསོད་ནམས་ཀྱི་ཚོགས་ལ་རྒྱས་བསྡུས་བཞི་སྟེ། ཚད་མེད་བཞིས་བསྡུས་པ། དེའི་སྔོན་དུ་མཆོད་པ་དང་གཉིས་ཀྱིས་བསྡུས་པ། ཡན་ལག་བདུན་པ་དང་གསུམ་གྱིས་བསྡུས་པ་དང་། རིགས་ལྔའི་སྡོམ་པ་བཟུང་བ་དང་བཞིས་བསྡུས་པའོ། ། དེ་དག་ཞིབ་ཏུ་བརྗོད་ན།
དང་པོ་ནི། རྩ་རྒྱུད་དང་པོའི་གསུམ་པ་ལས། ། དང་པོ་བྱམས་པ་བསྒོམ་པར་བྱ། ། གཉིས་པ་སྙིང་རྗེ་རྣམ་བསྒོམ་ཞིང་། ། གསུམ་པ་དགའ་བ་བསྒོམ་པ་དང་། ། ཀུན་གྱི་མཐར་ནི་བཏང་སྙོམས་སོ། ། ཞེས་སོ། ། གཉིས་པ་དེ་ཉིད་ལས། ནམ་མཁའ་སོགས་ཏེ། མདུན་གྱི་ནམ་མཁར་རྗེ་བཙུན་ལྷ་དགུའི་དཀྱིལ་འཁོར་བལྟས་ཤིང་དམིགས་ནས་ནི་སྐྱེ་མེད་ལས་སྐྱེ་བ་སྟོན་པས་རྡོ་རྗེ་སྐྱེ་བ་དམིགས་པ་མེད་པའི་སྙིང་རྗེ་ཆེན་པོའི་ངོ་བོ་དེ་ལ་ཕྱག་རྒྱ་དང་མཆོད་རྫས་ཀྱི་རྒྱན་རྣམས་ཐམས་ཅད་འཛིན་པ་ཡི།
ལྷ་མོ་བརྒྱད་པོ་རང་གི་སྙིང་ག་ནས་སྤྲུལ་པ་རྣམས་ཀྱིས་མཆོད། ཅེས་སོ། ། གསུམ་པ་ནི། གུར་ལས། བླ་མ་རྡོ་རྗེ་རྣམས་མཆོད་ནས། ། བདུན་པོ་ཡོངས་སུ་དག་པར་བྱ། ། ཞེས་པ་དང་། ཚངས་པའི་གནས་ནི་བཞི་པོ་ཡིས། ། སེམས་ཀྱི་ངལ་ནི་གསོ་བར་བྱ། ། ཞེས་འབྱུང་བས་ན་ཚོགས་བསག་པའི་ཞིང་སྤྱན་དྲངས་ཏེ།
ཕྱག་དང་མཆོད་པ་དང་སྡིག་པ་བཤགས་པ་ལ་སོགས་པའི་རྒྱུན་བཤགས་དང་ཚད་མེད་པ་བཞི་བསྒོམ་པའོ། ། བཞི་པ་ནི། སཾ་བུ་ཊ་གསུམ་པའི་བཞི་པ་ལས་རྡོ་རྗེ་དབྱིངས་ཀྱི་སྐབས་སུ་སྡོམ་པ་གཟུང་བ་གསུངས་པའང་ཡན་ལག་བདུན་པའི་ཁོངས་སུ་བསྡུའོ། ༈ །དངོས་གཞིའི་རྣལ་འབྱོར་ལ། རྒྱས་པའི་སྐབས། ཏིང་ངེ་འཛིན་གསུམ་དུ་བསྡུ་བ་ནི། རྡོ་རྗེ་རྩེ་མོའི་དགོངས་པ་དང་། སཾ་བུ་ཊའི་རྡོ་རྗེ་དབྱིངས་གཉིས་ཆོ་གའི་ཆིངས་ཏིང་ངེ་འཛིན་གསུམ་ཙམ་དུ་མཐུན་ཏེ། རྡོ་རྗེ་རྩེ་མོ་ལས། དང་པོའི་སོགས་ཀྱི་དོན་ཡོ་ག་རྡོར་དབྱིངས་ལྟར་ན།
ཚོགས་གཉིས་བསགས་པ་སྔོན་དུ་འགྲོ་བས། འབྱུང་བཞི་རི་རབ་དང་བཅས་པའི་སྟེང་དུ་གཞལ་ཡས་ཁང་གདན་བཅས་བསྐྱེད། དེ་ནས་འོག་མིན་དུ་སངས་རྒྱས་རྗེས་དྲན་ནས་མི་གཡོ་བའི་ཏིང་ངེ་འཛིན་ལ་སྙོམ་པར་ཞུགས། མངོན་བྱང་ལྔས་སངས་རྒྱས། དབང་བསྐུར་ནས་གཞལ་ཡས་ཁང་དུ་རིགས་ལྔ་དང་བཅས་བྱོན་ནས་བཞུགས་པ་ནི་དང་པོ་སྦྱོར་བའི་ཏིང་ངེ་འཛིན་མཆོག་གོ ། དེ་ལ་རྣལ་འབྱོར་པས་ནི་སྙོམས་འཇུག་བྱ། དེ་ནས་རྡོ་རྗེ་དབྱིངས་ཀྱི་དབང་ཕྱུག་མ་གནས་བཞི་བྱིན་གྱིས་བརླབས་ནས་ཐུགས་ཀ་ནས་འཁོར་གྱི་ལྷ་ཐམས་ཅད་བསྐྱེད་པ་ནི་དཀྱིལ་འཁོར་རྒྱལ་པོ་མཆོག་གི་ཏིང་ངེ་འཛིན་ནོ། ། དེ་ནས་ཡང་སངས་རྒྱས་ཐམས་ཅད་བསྡུས་ནས་གཅིག་ཏུ་འདྲེས་པར་བྱས་དབང་བླངས་དགུག་བཅིང་མཉེས་བྱས་ཕྱག་རྒྱ་བཞིས་རྒྱས་བཏབ་ནས་སོ་སོའི་ལས་ལ་སྦྱར་བ་ནི་ལས་རྒྱལ་པོ་མཆོག་གི་ཏིང་ངེ་འཛིན་ནོ། ། རྣལ་འབྱོར་བླ་མེད་ཀྱི་ལུགས་ནི་གཞུང་ན་གསལ་ལོ། ༈ །ཡན་ལག་དྲུག་གིས་བཅིངས་པ་ནི།
གུར་ལེའུ་བདུན་པ་ལས། སངས་རྒྱས་གནས་ནི་རྣམ་རྫོགས་དང་། ། རྣམ་པ་ལྔ་པོ་བསྒོམ་པ་ཡིས། ། ཀུན་ཏུ་བཟང་པོའི་རང་བཞིན་དང་། ། རང་གི་ལྷག་པའི་ལྷར་བསྒྲུབ་དང་། ། དཀྱིལ་འཁོར་རྣམས་ཀྱི་དགོད་པ་དང་། ། མཆོད་བསྟོད་བདུད་རྩི་མྱང་ལ་སོགས། ། རིམ་པས་རྗེས་སུ་བསྒོམ་པ་བྱ། ། རྣལ་འབྱོར་ཡན་ལག་དྲུག་ཏུ་འདོད། ། ཅེས་གསུངས་པས།
གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་ཡིན་ཏེ། དེ་ཡང་ངོ་བོ་ཉིད་ལ་ངོ་བོ་ཉིད་ཀྱི་རྒྱ་སྟོན་པ་སྟེ། གཞལ་ཡས་ཁང་ཡང་སྐུ་ཡིན་ལ་རྣམ་པར་སྣང་མཛད་ཀྱང་སྐུ་ཡིན་པའི་ཕྱིར། ཇི་ལྟར་བསྒོམ་པ་ནི། གུར་ལེའུ་བཞི་པ་ལས། ཆོས་ཀྱི་འབྱུང་གནས་རྣམ་པར་བསྒོམ། ། ཞེས་པ་ནི་གཞིའི་ཡན་ལག དེ་ནས་རྒྱུའི་ཡན་ལག་དང་། རྐྱེན་གྱི་ཡན་ལག་དེ་ལས་སངས་རྒྱས་གནས་གཞལ་ཡས་ཁང་བསམས་ནས། ཞེས་སོ། །
གཉིས་པ་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ཏུ་བཞག་པ་ནི། དེའང་རྗེས་སུ་ཆགས་པ་ནི་འཁོར་བའི་རྩ་བ་ཡིན་ལ། ལམ་བྱང་ཆུབ་ཀྱི་སེམས་ཀྱང་རྗེས་སུ་ཆགས་པ་དང་ཆོས་མཐུན་པ་ལས། སངས་རྒྱས་ཀྱི་རྩ་བའང་བྱང་ཆུབ་ཀྱི་སེམས་ཡིན་ཞིང་། རྡོ་རྗེ་སེམས་དཔའ་ཡང་སངས་རྒྱས་ཀྱི་རྩ་བ་ཡིན་པའི་ཕྱིར། རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ཏུ་བཞག་སྟེ། མངོན་པར་རྟོགས་པའི་རྩ་བ་ཡང་དམ་ཚིག་པ་བསྐྱེད་པ་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པ་དང་། ཡེ་ཤེས་པ་གཞུག་པ་རྣམས་ཡིན་པས་སོ། ། སྒོམ་ཚུལ་ནི། རྒྱུ་རྡོ་རྗེ་སེམས་དཔའ་བསྐྱེད་པ་དང་སོགས་ཏེ་གོ་སླའོ། །
ཡང་དབང་བསྐུར་བ་སེམས་ཀྱི་དྲི་མ་འཁྲུད་པར་བྱེད་པ་བྱང་སེམས་ཀྱི་ཆུ་ཡིན་ལ། མི་བསྐྱོད་པ་ཡང་སེམས་དང་ཆུ་རྣམ་པར་དག་པ་ཡིན་པའི་ཕྱིར་དབང་བསྐུར་བ་མི་བསྐྱོད་པའི་ཡན་ལག བདུད་རྩི་མྱང་བ་ནི་མགྲིན་པར་རོ་ཉམས་སུ་མྱོང་ལ་འོད་དཔག་མེད་ཀྱང་རོ་དང་གསུང་རྣམ་པར་དག་པའི་ངོ་བོ་ཡིན་པའི་ཕྱིར་བདུད་རྩི་མྱང་བ་འོད་དཔག་མེད་ཀྱི་ཡན་ལག མཆོད་པའང་ཕྲིན་ལས་ཡིན་ལ། དོན་ཡོད་གྲུབ་པའང་ཕྲིན་ལས་ཡིན་པའི་ཕྱིར་མཆོད་པ་དོན་ཡོད་གྲུབ་པའི་ཡན་ལག བསྟོད་པའང་སངས་རྒྱས་ཀྱི་ཡོན་ཏན་བརྗོད་པ་ཡིན་ཞིང་། རིན་ཆེན་འབྱུང་ལྡན་ཡང་ཡོན་ཏན་གྱི་ངོ་བོ་ཡིན་པའི་ཕྱིར། བསྟོད་པ་རིན་ཆེན་འབྱུང་ལྡན་གྱི་ཡན་ལག་རྣམས་ཡིན་ཏེ། རྡོ་རྗེ་གུར་ལེའུ་བཞི་པ་ལས། དབང་ནི་རིག་མ་བརྒྱད་རྣམས་ཀྱིས་སོགས་སོ།
༈ །བསྙེན་སྒྲུབ་ཡན་ལག་བཞིས་བསྡུས་པ་ནི། རྩ་རྒྱུད་ལེའུ་གསུམ་པ་ལས། ཡང་ནི་སོགས་ཏེ། ཡང་ནི་ཆོས་ཐམས་ཅད་མི་དམིགས་པའི་སྟོང་པ་ཉིད་དུ་བསྒོམ་པ་ཡེ་ཤེས་ཀྱི་ཚོགས་ཏེ་སྔོན་འགྲོའོ། ། དེའི་ངང་ལས་གདན་གྱི་སྟེང་དུ་ས་བོན་ལས་ལྷའི་སྐུར་མངོན་པར་བྱང་ཆུབ་པ་སྟེ་དམ་ཚིག་པ་བསྐྱེད་པ་བསྙེན་པའི་ཡན་ལག དུས་གཉིས་པ་ལ་ནི་སྐྱེ་མཆེད་སྐུ་གསུང་ཐུགས་གསུམ་བྱིན་གྱིས་བརླབས་པའི་ས་བོན་བསྡུ་བ་སྟེ་ཡི་གེ་དགོད་པ་ཉེར་བསྒྲུབ། གསུམ་པ་ལ་ནི་ཡེ་ཤེས་པ་བཅུག་པས་སེམས་དཔའ་གཉིས་འདྲེས་པའི་གཟུགས་བརྙན་རྫོགས་པ་ནི་སྒྲུབ་པ། བཞི་པ་ལ་ནི་དབང་བསྐུར་ནས་ཡིག་འབྲུ་སྟེ་རིགས་ཀྱི་རང་བཞིན་གསལ་བྱེད་དམ་འགྱུར་མེད་ཀྱི་ངོ་བོ་རིགས་བདག་གི་དབུ་རྒྱན་དགོད་པ་ནི་སྒྲུབ་ཆེན་ནོ། ། ཞེས་གསུངས་ལ། གསང་འདུས་ལེའུ་བཅུ་གཉིས་པ་ལས།
བསྙེན་པའི་སོགས་ཀྱིས་ཡན་ལག་བཞིའི་མིང་ཙམ་བསྟན་ནས། ཡང་བསྙེན་པའི་དམ་ཚིག་རབ་སྦྱོར་བ་ནི་བྱང་ཆུབ་མཆོག་ནི་བསྒོམ་པར་བྱ་ཞེས་དམ་ཚིག་སེམས་དཔའ་བསྐྱེད་པའོ། ། ཉེ་བར་སྒྲུབ་པ་གྲུབ་མཆོག་ལ། ། རྡོ་རྗེ་སྐྱེ་མཆེད་རྣམ་པར་དཔྱོད། ། ཞེས་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པའོ། ། སྔགས་ཀྱི་བདག་པོ་བསྒོམ་པ་ཡིས། ། བསྒྲུབ་པའི་ཚེ་ན་བསྐུལ་བར་གསུང་། ། ཞེས་ཡེ་ཤེས་པ་གཞུག་པའོ། ། སྒྲུབ་པ་ཆེན་པོ་བྱེད་པའི་ཚེ། ། རང་སྔགས་རྡོ་རྗེ་ཅན་གྱི་གཟུགས། །
དབུ་རྒྱན་ལ་ནི་བདག་པོ་བསམ། ། ཞེས་དབང་བསྐུར་ཞིང་རྒྱས་གདབ་པའོ། ། རྒྱུད་ཕྱི་མ་ལས། ཐ་མལ་པ་ནི་རྡོ་རྗེ་བཞི། ། ཡེ་ཤེས་བདུད་རྩི་མཆོག་ཡིན་ནོ། ། དང་པོ་སྟོང་ཉིད་སོགས་སོ། ༈ །དམ་ཚིག་སེམས་དཔའི་བསྐྱེད་ཆོག་ཚུལ་མི་འདྲ་བ་བཞི་སྟེ། སོགས་ཀྱི་སྐབས། དེ་ལ་མཉམ་པར་སྦྱོར་བ་ནི། གུར་དང་སཾ་བུ་ཊ་གཉིས་ཀའི་རིགས་བསྡུས་ཀྱི་རྒྱུ་རྡོ་རྗེ་འཆང་བསྐྱེད་པ་ནི་ངེས་ལ་རིགས་རྐྱང་གི་རྡོ་རྗེ་འཆང་ལའང་འཇུག་པ་ཡོད་དོ། །
བསྐྱེད་ཆོག་དེ་ནི། རྩ་རྒྱུད་དང་སཾ་བུ་ཊ་གཉིས་ཀ་ལས། ཨཱ་ལི་ཀཱ་ལི་གཉམ་སྦྱོར་བ། ། རྡོ་རྗེ་སེམས་དཔའ་ཉིད་ཀྱི་གདན། ། ཡེ་ཤེས་ལས་བྱུང་གོང་བུ་ལ། ། ཧཱུྃ་ཕཊ་རྣམ་པའང་འདོད་མི་བྱ། ། ཞེས་སོ། ། མི་མཉམ་སྦྱོར་ནི། རིགས་སོ་སོ་བ་རྣམས་དང་བདག་མེད་མ་བསྐྱེད་དེ། རྩ་རྒྱུད་དང་པོའི་བརྒྱད་པ་ལས།
དེ་ཡི་སྟེང་དུ་ཟླ་བ་ཡིན། ། ཟླ་བའི་སྟེང་དུ་ས་བོན་ཡིན། ། ཕྱི་ནས་བདུད་ལས་རྒྱལ་བས་མནན། ། གཉིས་འདུས་པ་ལས་བདེ་ཆེན་པོ། ། ཞེས་ཨཱ་ལི་ཀཱ་ལི་མ་ལྟོས་པའི་མངོན་བྱང་དང་། ཨཱ་ལི་ཟླ་བའི་གཟུགས་ཀྱིས་གནས། ། ཀཱ་ལིའི་གཟུགས་ཀྱིས་སྣང་བྱེད་དོ། ། ཟླ་བ་ཉི་མ་འདུས་པ་ལས། ། དཀར་མོ་ལ་སོགས་རབ་ཏུ་གྲགས། ། ཞེས་ཨཱ་ལི་ཀཱ་ལི་ལ་མ་ལྟོས་པའི་མངོན་བྱང་སྟེ་བསྐྱེད་ཆོག་གཉིས་སུ་འགྱུར་རོ། །
བསྐྱེད་ཆོག་དེ་གསུམ་སྙིང་པོ་ཀྱེ་རྡོ་རྗེ་ལ་སྦྱར་བའི་ཚེ། འཁོར་ལ་མངོན་བྱང་ཡོད་མེད་ཀྱི་དབྱེ་བས་མངོན་རྟོགས་ཡན་ལག་བཞི་དྲུག་གཉིས་གཉིས་ཏེ་དྲུག་ཏུ་འགྱུར་ལ། ཡན་ལག་བཞི་པའི་ཕྱོགས་གསུམ་ལ་འཁོར་གྱི་ལྷ་མོ་ས་བོན་འགྲོས་དང་ཐིག་ལེའི་འགྲོས་གཉིས་གཉིས་ཀྱིས་ཕྱེ་བས་མངོན་རྟོགས་དྲུག་དང་། ཡན་ལག་དྲུག་པའི་ཕྱོགས་གསུམ་ལ་འཁོར་གྱི་ལྷ་མོ་ས་བོན་འགྲོས་དང་ལྷ་མོ་འགྲོས་གཉིས་གཉིས་ཀྱིས་ཕྱེ་བས་དྲུག་སྟེ། བཅུ་གཉིས་དང་། ཕྱི་མའི་ལྔ་པ་ལས། ཨོཾ་དང་ཧཱུྃ་གི་རྡོ་རྗེ་ཆེ། ། ཁུ་བའི་གཟུགས་ལས་བཞེངས་ནས་ནི། ། ཞེས་གསུངས་པས་ས་བོན་ལས་བསྐྱེད་པ་དང་། འདོད་ཆགས་ཆེན་པོས་རྗེས་ཆགས་པས། །
ལྷན་ཅིག་སྐྱེས་དགའི་རང་བཞིན་ལས། ། ཁྱོད་དང་ལྷན་ཅིག་བཞིན་བཟང་མ། ། དེ་ལ་དབུས་སུ་ང་ཡོད་དེ། ། ཞེས་གསུངས་པས་སྐད་ཅིག་གིས་བསྐྱེད་པ་སྟེ་གཉིས་བསྣན་པས་མངོན་རྟོགས་ཚུལ་བཅུ་བཞིར་འགྱུར་རོ། ། ཧེ་རུ་ཀ་གསུམ་ལ་ནི། མི་མཉམ་སྦྱོར་བས་བསྐྱེད་པ་ནི། གསུང་བ་ལས། ཨཱ་ལི་ལས་ཟླ་བ་ཀཱ་ལི་ལས་ཉི་མ། ས་བོན་ཧཱུྃ་ལས་བྱུང་བའི་རྡོ་རྗེའི་ལྟེ་བར་ཧཱུྃ་གིས་མཚན་པ་ཉི་ཟླ་ཁ་སྦྱོར་གྱི་ནང་དུ་སོན་གྱུར་པ། དེ་ཉིད་ནི་རྡོ་རྗེ་སེམས་དཔའི་ངོ་བོར་བརྗོད།
ཞེས་དང་། རྡོ་རྗེའི་ཆོ་ག་གསུམ་མམ་བཞི་ལས་བསྐྱེད་པའང་བདག་ཉིད་ཀྱི་སེམས་གང་དུ་གནས་པའི་ས་ཉིད་ལ་རང་གི་སྙིང་གར་ཞེས་བརྗོད་པས་འདིར་ཡང་སེམས་ཀྱི་གནས་རོ་ཡི་སྙིང་གར་རེ་ཕ་རཾ་ཡིག་བསྒོམ། དེ་ལས་བྱུང་བའི་ཉི་མའི་དཀྱིལ་འཁོར། ཉི་མའི་སྟེང་དེར་ནི་སེམས་ཉིད་ཧཱུྃ་གི་རྣམ་པ་ཉིད་དེ་ཡང་ཧཱུྃ་ཡིག་གི་ཧ་ནི་གསལ་བྱེད་ཐབས་དང་ཞབས་ཀྱུ་དང་ཀླད་ཀོར་དབྱངས་ཡིག་ཤེས་རབ་དེ་གཉིས་ཟུང་དུ་ཆུད་པས་ཟུང་འཇུག་གི་རང་བཞིན་ཅན། ཧཱུྃ་ལས་བྱུང་བའི་རྡོ་རྗེ་ནི། ། ཞེས་དང་། སྙིང་པོ་ཚིག་ཙམ་ལས་བསྐྱེད་པའང་ཡང་ནི་སྟོང་ཉིད་བྱང་ཆུབ་སེམས་སོགས་ཀྱིས་བསྟན་ཏེ་དེ་ལྟར་ན་བཞི་ཀ་འཇུག་གོ ། ཆོ་ག་གསུམ་ནི། ས་བོན་གསུང་རྡོ་རྗེ་ཕྱག་མཚན་ཐུགས་རྡོ་རྗེ་རྫོགས་པ་སྐུ་རྡོ་རྗེ་སྟེ་གསུམ་མམ་འོད་ཟེར་གྱི་སྤྲོ་བསྡུ་ཡེ་ཤེས་རྡོ་རྗེ་སྟེ་བཞིའོ། ། དྲག་པོ་གདན་ཅན་ནི་སྙིང་པོ་ཚིག་ཚམ་ལས་བསྐྱེད་དེ།
སཾ་བུ་ཊ་ལས། དབུས་སུ་ནི་ཧ་ཡེ་ཤེས་བསྒོམ་པར་བྱའོ་ཞེས་སོ། ། ཡེ་ཤེས་དང་ལྡན་པ་སྟེ་ཡེ་ཤེས་མཁའ་འགྲོ་ནི། དབུགས་དབྱུང་རྔུབས་ཀྱི་སྤྲོ་བསྡུ་ལས་བསྐྱེད་དེ། བདག་གི་དབུགས་ཀྱིས་ཕྱུང་ནས་ནི། ། དབུས་སུ་ཡེ་ཤེས་མཁའ་འགྲོ་མ། ། ཞལ་གསུམ་པ་ལ་ཕྱག་དྲུག་ཉིད། ། ཅེས་པས་གཙོ་མོ་དང་། ཡེ་ཤེས་མཁའ་འགྲོའི་མདུན་དུ་ནི། ། བདག་གི་དབུགས་ཀྱིས་ཕྱུང་ནས་ནི། །
ཁ་དོག་དཀར་མོ་ཤིན་ཏུ་མཛེས། ། སོགས་ཀྱིས་འཁོར་བསྐྱེད་པ་བསྟན་ཏོ། ། རིགས་རྐྱང་དང་རིགས་བསྡུས་ཀྱི་འཁོར་ཕལ་ཆེར་ནི་མངལ་ནས་བསྐྱེད་དོ། ༈ །རྫོགས་པར་བྱེད་པའི་ཡན་ལག་ལ། སྤྱོད་ལམ་ནི། དང་པོའི་བཞི་པ་ལས། ལངས་ཏེ་ལྷའི་གཟུགས་སུ་བཞག་གོ་ཞེས་དང་། ཁ་ཟས་ནི། ཨོཾ་ཨཱཿཧཱུྃ་བཟའ་བ་དང་བཏུང་བ་བྱིན་གྱིས་བརླབས་པའི་སྔགས་སོ། ། ཞེས་སོ། །
ཁྲུས་ནི་དབང་བསྐུར་བ་དང་། ཐུན་མཚམས་ཀྱི་བྱ་བ་ནི། མཆོད་པའི་ཤུགས་ཀྱིས་བསྟན་ཞིང་། ཉལ་ལྡང་གཉིས་ནི་སྤྱོད་ལམ་གྱི་ཤུགས་ཀྱིས་ཤེས་ལ། དག་པ་དྲན་པ་ནི་རྒྱུད་གསུམ་ཀ་ལས་གསུངས། གཞན་རྣམས་འོག་ཏུ་སྟོན་པར་འགྱུར་རོ། ། བསྐྱེད་རིམ་གྱི་གསལ་བྱེད་དོ། ༈ །རྫོགས་རིམ་གྱི་མཚན་ཉིད་ལ། གཞན་ལུགས་དགག་པ་ནི། ཁ་ཅིག་དཀྱིལ་འཁོར་བསྡུ་བ་རྫོགས་རིམ་དུ་འདོད་པ་སོགས་བཞི་པོ་ནི་མི་འཐད་དེ།
རིམ་པ་བཞིན། བསྐྱེད་རིམ་གྱི་མཇུག་སྡུད་ཙམ་ལའང་ཡོད་པའི་ཕྱིར་དང་། ཟབ་གསལ་གཉིས་མེད་ཀྱི་བསྐྱེད་རིམ་ལས་མ་འདས་པའི་ཕྱིར་དང་། རྣམ་རྟོག་ཁ་འཚོམ་ཙམ་ཡིན་པའི་ཕྱིར་དང་། ལྟ་བ་ཡིད་བྱེད་ཀྱི་བསམ་གཏན་དབུ་མའི་བསྒོམ་ཙམ་ཡིན་པའི་ཕྱིར་རོ། ། རང་ལུགས་བཞག་པ་ནི། རྣལ་འབྱོར་གང་ལ་གནད་དུ་བསྣུན་པས་ལུས་སེམས་ལ་བདེ་ཆེན་གྱི་ཡེ་ཤེས་བསྐྱེད་ཅིང་། གྱ་ནོམ་ལྷར་ཞེན་གྱི་གཉེན་པོར་འགྱུར་བ་སྟེ། དེ་ཡང་རྣལ་འབྱོར་དབང་ཕྱུག་གི་བཞེད་པས་བསྒོམ་བྱར་གྲུབ་ཟིན་ནམ། རྫོགས་ཟིན་པ་ཞིག་རིམ་གྱིས་བསྒོམ་པ་ལ་བཞེད་དོ། །
དེ་ལ་ངོ་བོའི་སྒོ་ནས་དབྱེ་ན་གསུམ། ལུས་རྫོགས་ཚུལ་དང་། ངག་རྫོགས་ཚུལ་དང་། ཡིད་རྫོགས་ཚུལ་ལོ། ། དེ་གསུམ་ཀའང་ལུང་དང་བསྟུན་ནས་བརྗོད་ན་གཉིས་ཏེ། ཕྱི་མའི་བཞི་པ་ལས། དཀྱིལ་འཁོར་འཁོར་ལོའི་ཐབས་དང་ནི། ། རང་བྱིན་བརླབ་པའི་རིམ་པས་ཀྱང་། ། ཀུན་རྫོབ་དོན་དམ་ཚུལ་ཅན་གྱི། ། བྱང་ཆུབ་སེམས་ནི་རབ་ཏུ་བསྐྱེད། །
ཅེས་དང་། ལྷན་ཅིག་སྐྱེས་པ་གང་སྐྱེ་བ། ། ལྷན་ཅིག་སྐྱེས་པར་དེ་བརྗོད་བྱ། ། ཞེས་གསུངས་པ་ལྟར། ཉམས་སུ་ལེན་ཚུལ་གྱི་སྒོ་ནས་དབྱེ་ན་གཉིས་ཏེ། རང་བྱིན་གྱིས་བརླབས་པའི་རིམ་པ་དང་། དཀྱིལ་འཁོར་འཁོར་ལོའི་ཐབས་སོ། ། ཡང་རྟེན་དང་བརྟེན་པའི་སྒོ་ནས་དབྱེ་ན་གཉིས་ཏེ། དམིགས་པ་དང་བཅས་པ་དང་། དམིགས་པ་མེད་པའོ། །
ཡང་ཡེ་ཤེས་ཀྱི་སྒོ་ནས་དབྱེ་ན་གཉིས་ཏེ། རང་བཞིན་ལྷན་ཅིག་སྐྱེས་པ་དང་། ། ཞུ་བདེ་ལྷན་ཅིག་སྐྱེས་པའོ། ༈ །སྡོམ་པའི་རབ་དབྱེའི་སྒོ་ནས་ལུས་དང་རྩ་གཏན་ལ་དབབ་པ་ནི། རྩ་རྒྱུད་ཕྱི་མའི་བཞི་པ་ལས། རྣལ་འབྱོར་སོགས་ཏེ། རྣལ་འབྱོར་མའམ་རྣལ་འབྱོར་པའི་ལུས་དབུས་ལྟེ་བའི་གནས་སུ། ཨཱ་ལི་སྟེ་ཨ་ཐུང་ཤད་ཀྱི་རྣམ་པ་ལྟ་བུ་ནི་སྡོམ་པའི་གནས་ཏེ། དེར་མངོན་དུ་བྱས་པའི་བདེ་བ་དེས་མཚན་རྟོག་སྡོམ་པས་ན་སྡོམ་པའོ། ། ཇི་ལྟར་ཕྱི་རོལ་ན་ཇི་སྙེད་ཡོད་པའི་ཆོས་ཐམས་ཅད་ཇི་ལྟ་བ་དེ་བཞིན་དུ་ནང་ལུས་སེམས་ལ་སྡོམ་པས་ན་སྡོམ་པའོ། །
སྡོམ་པ་དེ་ཡང་གང་དུ་སྡོམ་པ། གང་གིས་སྡོམ་པ། གང་སྡོམ་པའི་ཚུལ་དེ་ཉིད་རབ་ཏུ་ཕྱེ་ཞིང་འཇོག་པར་བྱེད་དོ་ཞེས་པས་ལུས་ཀྱི་དཀྱིལ་འཁོར་མདོར་བསྟན་ནས། དབྱེ་བ་ཇི་ལྟར་ཞེ་ན། དེ་ལ་སྡོམ་པའི་དབྱེ་བ་ལྔ་སྟེ། སོགས་ནས། སྤྲོས་པ་ཐམས་ཅད་ནང་དུ་གཅོད་པ་སྟེ། བོ་ལའི་བདེ་བ་ཕྱག་རྒྱ་ཆེ། ། རྡོ་རྗེ་སྐྱེ་མཆེད་ཐམས་ཅད་ཉིད། ། འདིས་ནི་གསང་བའི་སྙོམས་འཇུག་པས། །
ཕྱི་རོལ་གཉིས་གཉིས་བསྟན་པ་མེད། ། ཅེས་པ་ལ་སོགས་པ་རྒྱས་པར་གསུངས་པ་དང་། སཾ་བུ་ཊ་ལས། ཨེ་ནི་ས་རུ་ཤེས་པར་བྱ། ། ཞེས་བྱ་བ་ལ་སོགས་པ་ལྟ་བུའོ། ། གང་སྡོམ་ན་རྣམ་པར་རྟོག་པ་ཐམས་ཅད་སྡོམ་པ་སྟེ། སཾ་ཊ་ལས། རྣམ་རྟོག་གཏི་མུག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། མི་རྟོག་ཏིང་འཛིན་ལ་གནས་ན། །
མཁའ་བཞིན་རྣམ་པར་གྲོལ་བར་འགྱུར། ། ཞེས་སོ། ། གང་གིས་སྡོམ་ན། ཕྱག་རྒྱའམ་གཏུམ་མོའི་རྣལ་འབྱོར་གྱི་སྡོམ་སྟེ། ། ཕྱི་མའི་བཞི་པ་ལས། ། དཀྱིལ་འཁོར་འཁོར་ལོའི་ཐབས་དང་ནི། ། རང་བྱིན་རླབས་པའི་རིམ་པས་ཀྱང་། ཞེས་སོ། ། སྡོམ་པ་རང་གི་ངོ་བོ་ནི། ལྷན་སྐྱེས་བདེ་ཆེན་གྱི་ངོ་བོར་ཆོས་ཐམས་ཅད་ཚུར་སྡོམ་ཞིང་།
མཚན་མ་དང་རྣམ་པར་རྟོག་པ་ཐམས་ཅད་ཕར་ལ་འགོག་ཅིང་སྡོམ་པ་སྟེ། རྣམ་པ་ཐམས་ཅད་སྡོམ་པ་གཅིག ། ཅེས་དང་། མཉམ་སྦྱོར་ལས། སཾ་ཞེས་བྱ་བ་བདེ་བར་བཤད། ། སངས་རྒྱས་ཀུན་གྱི་བདེ་བའི་མཆོག ། སྒྱུ་མ་ཐམས་ཅད་མཉམ་སྦྱོར་བས། ། མཆོག་ཏུ་བདེ་བས་བདེ་མཆོག་གོ ། ཞེས་སོ། ། དབྱེ་ན་རང་བྱུང་གི་ཡེ་ཤེས་སམ་ལྷན་སྐྱེས་ཀྱི་ཡེ་ཤེས་གཉིས་སོ།།
༈ །རྩ་དང་བྱང་ཆུབ་ཀྱི་སེམས་བསྟན་པས་ས་དང་ལམ་ཐམས་ཅད་གཏན་ལ་དབབ་པ་ནི། སཾ་བུ་ཊའི་དང་པོའི་གཉིས་པ་ལས། དེ་ཉིད་སོགས་ཏེ། གོང་དུ་བསྟན་པའི་བྱང་ཕྱོགས་སོ་བདུན་པོ་དེ་ཉིད་ལུས་ལ་ཚང་བར་ཡང་དག་པར་བཤད་པ་ནི། བྱང་ཆུབ་ཀྱི་ཕྱོགས་ཀྱིས་བསྒྲུབས་པས་ཀྱང་བྱང་ཆུབ་སེམས་དཔའི་རབ་ཏུ་དགའ་བ་ལ་སོགས་པའི་ས་རྣམས་དང་སངས་རྒྱས་ཀྱི་ས་ཉིད་འགྲུབ་ལ། དེ་བཞིན་དུ་ལུས་ལའང་འཐོབ་བྱ་འཐོབ་བྱེད་དུ་གནས་ཏེ། འདི་ལྟར་དབང་པོ་དྲུག་དང་ལ་སོགས་ཏེ་ཡུལ་དྲུག་དང་། ཚིགས་ཆེན་བརྒྱད་སྤྱི་བོ་རྐང་མཐིལ་གཉིས་རྣམས་ནི་རང་བཞིན་གྱིས་འཁོར་རམ་ལམ་གྱི་དབང་དུ་བྱས་པའི་བྱང་ཆུབ་སེམས་དཔའ་རྣམས་དང་ཤུགས་ཀྱིས་བསྟན་པ་ལྷ་མོ་དྲུག་ཁྲོ་བོ་བཅུ་རྣམས་ཀྱི་གནས་ཏེ་ངོ་བོ་ཡིན་ནོ། ། ཡང་ཕུང་པོ་ལྔ་ལ་སོགས་ཏེ་འབྱུང་བ་ལྔ། ཉོན་མོངས་པ་ལྔ་རྣམས་ནི་གཙོ་བོའམ་འབྲས་བུའི་ཁྱད་པར་གྱིས།
སངས་རྒྱས་ཐམས་ཅད་དེ་རིགས་ལྔ་ཡུམ་ལྔ་ཡེ་ཤེས་ལྔ་རྣམས་ཀྱི་ནི་གནས་ཏེ་ངོ་བོ་ཡིན་ནོ། ། དེ་ལྟར་བྱང་ཆུབ་ཀྱིས་ཕྱོགས་ཀྱིས་འཐོབ་པར་བྱ་བ་ནི་སངས་རྒྱས་དང་བྱང་ཆུབ་སེམས་དཔའ་ལ་སོགས་པའི་ཆོས་ཏེ། དེའང་བསྡུ་ན་སྐུ་གཅིག་དང་གསུམ་དང་ཡེ་ཤེས་ལྔ་ལ་སོགས་པ་ནས། དབྱེ་ན་སངས་རྒྱས་ཀྱི་ཆོས་བསམ་གྱིས་མི་ཁྱབ་པའི་བར་དུ་ཤེས་པར་བྱའོ། ། དེ་བཞིན་དུ་ནང་དུའང་དེ་དང་མཚུངས་ཏེ་སངས་རྒྱས་ཀྱི་རང་བཞིན་ཉིད་དམ་སངས་རྒྱས་འབྱུང་བ་ཉིད་ཀྱི་བྱང་ཆུབ་ཀྱི་སེམས་ནི་མཆོག་ཏུ་འབབ་བོ། ། དེ་ཡང་བྱང་ཆུབ་ཀྱི་སེམས་གཅིག་དང་། གསུམ་དང་། བདུད་རྩི་ལྔ་དང་། ཕུང་པོ་ལྔ་ལ་སོགས་པའི་ཆོས་བསམ་གྱིས་མི་ཁྱབ་པའི་བར་ཏེ། སེམས་ནི་ཆེན་པོ་གཅིག་ཉིད་ལ། །
ལྔ་ཡི་གཟུགས་ཀྱིས་མཚོན་པ་ཉིད། ། རིགས་ནི་ལྔ་པོ་དེ་ཉིད་ལ། ། སྟོང་ཕྲག་དུ་མ་སྐྱེས་པ་ཉིད། ། ཅེས་བྱ་བ་ལ་སོགས་པ་གསུངས་ཏེ། དེའི་དོན་ཡང་རྒྱས་པར་བཤད་ན་ཆོས་དགུ་དགུ་བསྲེས་ནས་སྦྱང་གཞི་སྦྱོང་བྱེད་ངོ་སྤྲད་དེ། དེ་ལ་གསུམ། སྦྱང་བའི་གཞི། སྦྱོང་བྱེད་ཀྱི་ལམ། སྦྱངས་པའི་འབྲས་བུའོ། ། དང་པོ་སྦྱང་གཞི་ཕུང་པོ་ཁམས་དང་སྐྱེ་མཆེད་དེ་སོ་སོར་དབྱེ་ན་ཕུང་པོ་ལྔ།
འབྱུང་བ་ལྔ། དབང་པོ་དྲུག ཡུལ་དྲུག ཚིགས་ཆེན་བརྒྱད་སྤྱི་བོ་རྐང་མཐིལ་གཉིས་ཉོན་མོངས་པ་ལྔ་སྟེ་སུམ་ཅུ་རྩ་བདུན་ནོ། ། གཉིས་པ་ལམ་ལ་ཐུན་མོང་དང་། ཐུན་མོང་མ་ཡིན་པ་གཉིས་ལས། དང་པོ་ནི། དྲན་པ་ཉེ་བར་གཞག་པ་བཞི། ཡང་དག་སྤོང་བ་བཞི། རྫུ་འཕྲུལ་གྱི་རྐང་པ་བཞི།
དབང་པོ་ལྔ། སྟོབས་ལྔ། བྱང་ཆུབ་ཀྱི་ཡན་ལག་བདུན། འཕགས་ལམ་ཡན་ལག་བརྒྱད་དེ་སོ་བདུན་ནོ། ། ཐུན་མོང་མ་ཡིན་པ་ལ་གཉིས་ཀྱི་དང་པོ་བསྐྱེད་རིམ་ལ་གཉིས་ལས་རྟེན་གཞལ་ཡས་ཁང་ལ་སྦྱར་བ་ནི། ཐམས་ཅད་གསང་བ་ལས། དྲན་པ་ཉེར་གཞག་བཞི་པོ་ནི། ། ཁ་ཁྱེར་ཞེས་ནི་བརྗོད་པ་ཡིན། ། ཞེས་སོགས་གསུངས་པ་ལྟར། ཁ་ཁྱེར་འདོད་སྣམ་བཞི་ནི་དྲན་པ་ཉེར་གཞག་བཞི།
རྟ་བབ་བཞི་ནི་ཡང་དག་སྤོང་བ་བཞི། སྒོ་ཁྱུད་བཞི་ནི་རྫུ་འཕྲུལ་གྱི་རྐང་པ་བཞི། རྩིག་པ་ལྔ་ནི་དབང་པོ་ལྔ། དེའི་ཁ་དོག་ལྔ་ནི་སྟོབས་ལྔ། གདུགས། རྒྱལ་མཚན། གོས། འཕན། མེ་ཏོག་གི་ཕྲེང་བ། ཟླ་བ་རླུང་གིས་བསྐྱོད་པ།
རྔ་ཡབ་ནོར་བུའི་ཡུ་བ་ཅན་ཏེ་བདུན་ནི་བྱང་ཆུབ་ཡན་ལག་བདུན། ཀ་བ་བརྒྱད་ནི་འཕགས་ལམ་བརྒྱད་དེ། གཞལ་ཡས་ཁང་པས་བྱང་ཕྱོགས་སོ་བདུན་མཚོན་ནོ། ། བརྟེན་པ་ལྷ་དང་སྦྱར་བ་ནི། རིགས་ལྔ། ཡུམ་ལྔ། ཡུལ་ཅན་གྱི་ལྷ་མོ་དྲུག ཡུལ་གྱི་ལྷ་མོ་དྲུག ཁྲོ་བོ་བཅུ། དེ་ཐམས་ཅད་སྐྱེད་པའི་རྒྱུ་མངོན་བྱང་ལྔ་སྟེ་སོ་བདུན་ནོ། །
གཉིས་པ་རྫོགས་རིམ་དང་སྦྱར་བ་ལ་གཉིས་ལས། རྟེན་དཀྱིལ་འཁོར་བཞི་དང་སྦྱར་བ་ནི། མི་ཕྱེད་མ་ལ་སོགས་པའི་རྩ་སོ་གཉིས། སྦས་པའི་རྩ་ལྔ་སྟེ་སོ་བདུན། པུ་ཛ་ཨོ་ལ་སོགས་པའི་ཡི་གེ་ཉེར་བཞི། ཧཱུྃ་རིང་པོ་བརྒྱད། བྷྲཱུྃ་ཨྃ་ཛྃ་ཁྃ་ཧཱུྃ་ལྔ་ལྟེ་སོ་བདུན། དེ་དག་གི་ནང་ན་གནས་པའི་སོ་དང་སེན་མོ་ལ་སོགས་པ་སྐྱེད་པར་བྱེད་པའི་ཁམས་བདུད་རྩི་སོ་བདུན། དེ་དག་ལ་དབང་བྱེད་པའི་སྙིང་པོ་ཡེ་ཤེས་རླུང་སོ་བདུན་ནོ། ། བརྟེན་པ་ཡེ་ཤེས་ནི་རྟེན་དེ་དག་ལ་གནད་དུ་བསྣུན་པ་ལས་སྐྱེས་པའི་མཚོན་བྱེད་དཔེའི་ཡེ་ཤེས་སོ་བདུན།
དེ་གོམས་པ་ལས་བྱུང་བའི་མཚོན་བྱ་དོན་གྱི་ཡེ་ཤེས་སོ་བདུན་ཏེ་རྟེན་གྱི་དབྱེ་བས་སོ། ། གསུམ་པ་འབྲས་བུ་ནི། ལམ་དེ་དག་མཐར་ཕྱིན་པས། བསྒྲུབ་བྱ་སངས་རྒྱས་ཀྱི་ཆོས་སུམ་ཅུ་རྩ་བདུན་འགྲུབ་སྟེ། སྐུ་གསུང་ཐུགས་ཡོན་ཏན་ཕྲིན་ལས་ལྔ། ཚད་མེད་བཞི་རྣམ་གྲོལ་གྱི་ཡེ་ཤེས་དང་ལྔ། མངོན་ཤེས་དྲུག ཟག་མེད་ཀྱི་ཡུལ་དྲུག སྟོབས་བཅུ། ཡེ་ཤེས་ལྔ་སྟེ་སོ་བདུན་འགྲུབ་པའི་ཕྱིར་རོ། །
མདོར་ན་སྤྱི་དང་མཐར་ཐུག་ལ་ཅི་ལྟར་གནས་པ་བཞིན་དུ་ནང་ལུས་སོགས་ལའང་གནས་ཏེ། སྤྱི་དོན་གྱི་བྱང་ཕྱོགས་ཀྱིས་འབྲས་བུ་མཐར་ཕྱིན་པ་འཐོབ་པར་བྱེད་པ་བཞིན་དུ། སོ་དང་སེན་མོ་བསྐྱེད་པ་སོགས་བྱང་སེམས་སོ་གཉིས་ཀྱིས། རྩ་སོ་བདུན་གང་བའི་ཚེ། དབང་པོ་དྲུག་དང་། ཕུང་པོ་ལྔ་ཡི་ལུས་ཀྱི་རང་བཞིན་བསྐྱེད་དེ། སཾ་བུ་ཊ་ལས། བྱང་སེམས་སུམ་ཅུ་རྩ་གཉིས་ཀྱིས། ། གང་ཚེ་འདིར་ནི་གང་གྱུར་པ། ། དབང་པོ་ཕུང་པོ་འབྱུང་བ་ཡི། །
སངས་རྒྱས་དེ་ཡིས་དེ་མ་ཐག ། ཅེས་སོ། ། དེས་ན་སྤྱི་དོན་གྱི་བྱང་ཕྱོགས་དེ་ཉིད་སྦས་དོན་དུ་ཡང་དག་པར་བཤད་ན་ལུས་རྩ་ཡིན་ཞེས་པ་འདི་གྲུབ་བོ། ། གལ་ཏེ་བྱང་ཕྱོགས་དང་རྩ་གཉིས་སངས་རྒྱས་བྱང་སེམས་བསྐྱེད་པའམ་ལུས་བསྐྱེད་པ་ཙམ་དུ་འདྲ་ཞིང་། གྲངས་ཙམ་འདྲ་ནའང་། བྱང་ཕྱོགས་ཀྱིས་སངས་རྒྱས་དངོས་སྐྱེད་ལ། རྩས་ནི་ལུས་བསྐྱེད་པའི་ཕྱིར་འདི་གཉིས་ག་ལ་འདྲ་སྙམ་ན། འདྲ་སྟེ། འདི་ལྟར་ད་ལྟ་དངོས་སུ་རྩ་ནི་ལུས་ཟག་བཅས་ཡིན་ལ། བྱང་ཆུབ་ཀྱི་ཕྱོགས་ནི་སེམས་རྟོག་བཅས་ཡིན་པས་དངོས་སུ་མི་འདྲ་ཡང་།
མཐར་ཐུག་པའི་འབྲས་བུ་ནི་ངེས་པར་འདྲ་སྟེ། འདི་ལྟར་བྱང་ཆུབ་ཀྱི་ཕྱོགས་ཀྱང་ད་ལྟ་དང་། ས་ལ་གནས་པ་དང་། འབྲས་བུའི་གནས་སུ་འཕོ་བ་ལྟར། ལུས་ཀྱང་འཕོ་སྟེ། ད་ལྟ་རྩས་ལུས་ཟག་བཅས་ཉིད་དུ་སྐྱེད་པར་བྱེད་ལ། ཡང་རྩ་དེ་དག་ལམ་དུ་འབར་འཛག་དང་སྙོམས་འཇུག་ལ་སོགས་པ་བྱས་པས་རྣལ་འབྱོར་པ་ལམ་གྱི་ལུས་སུ་འགྱུར་ལ། ཡང་རྩ་རླུང་སེམས་ཐམས་ཅད་དབུ་མར་ཐིམ་པའི་ཚེ། ཕུང་པོ་ལ་སོགས་པ་ཐམས་ཅད་སངས་རྒྱས་དང་བྱང་ཆུབ་སེམས་དཔའི་སྐུར་དངོས་སུ་གནས་གྱུར་པ་ན་སོ་དང་སེན་མོ་ལ་སོགས་པ་པྲ་སེན་ལྟ་བུ་དྭངས་ཤིང་ཐོགས་པ་མེད་པར་འགྱུར་ལ། སེམས་ཀྱང་རྟོག་པ་མེད་པ་ཆོས་སྐུར་གནས་འགྱུར་བར་བྱེད་དོ། །
དེས་ན་རང་གི་ལུས་འདི་ཉིད་གནས་གྱུར་པ་ལས་སངས་རྒྱས་ཉིད་འབྱུང་གི་སངས་རྒྱས་ཀྱི་སྐུ་གཞན་དུའང་མི་གནས་ཏེ་རྙེད་པར་མི་འགྱུར་རོ། ། དེ་སྐད་དུ་ཡང་། རང་ལུས་ཉིད་ལས་སངས་རྒྱས་ཉིད། ། གཞན་ནི་གང་དུའང་མི་གནས་སོ། ། ལུས་ལས་གཞན་དུ་སངས་རྒྱས་ཉིད། ། མི་ཤེས་པ་ཡིས་སྒྲིབ་པར་བརྗོད། ། ཅེས་གསུངས་སོ། ། ས་བཅུ་གཉིས་དང་སངས་རྒྱས་ཀྱི་ས་རྣམས་ནི་འོག་ཏུ་འཆད་ལ། འདི་དག་ཀྱང་རྒྱས་པར་བླ་མས་འཆད་པའམ། རྒྱུད་ཉིད་ཀྱི་སྟེང་དུ་རྟོགས་པར་བྱའོ། །
དེ་ལྟར་ན་ལམ་དང་འབྲས་བུའི་ཆོས་ཐམས་ཅད་ནང་དུ་ཚང་བར་གཏན་ལ་ཕབ་ཅིང་། སྦྱང་གཞི་སྦྱོང་བྱེད་ངོ་སྤྲད་ནས་ཉམས་སུ་ལེན་པ་འདི་ཉིད་རྟེན་ལུས་ལ་གནད་དུ་བསྣུན་པས་བརྟེན་པ་སེམས་ལ་ཡེ་ཤེས་ངང་གིས་འཆར་བ་ཞེས་གསང་ཆེན་བླ་མེད་ཀྱི་ལམ་གྱི་གཙོ་བོ་ལམ་གཞན་ལས་ཁྱད་པར་དུ་འཕགས་པ་ཡིན་ནོ། ༈ །དེ་ཉིད་གཏན་ལ་དབབ་པའི་སྒོ་ནས་བྱང་ཆུབ་སེམས་ཀྱི་ངོ་བོ་བསྟན་པ་ནི། ཕྱི་རོལ་གྱི་འཕོ་བ་དང་ལྷ་མོ་ལ་སོགས་པ་ཐམས་ཅད་ནང་དུ་གཏན་ལ་དབབ་པའི་ཕྱིར། རྩ་རྒྱུད་ཕྱི་མའི་བཞི་པ་ལས། གང་ཕྱིར་སོགས་ཏེ། གང་ཕྱིར་བཅུ་དྲུག་པའི་ཆ་རྣམས་སྦྱོང་བའི་ལྷ་མོ་བཅུ་དྲུག་པ་མེད་པས། འབད་པས་ཏེ་ངེས་པར་རྩ་དང་ཡི་གེ་ལ་སོགས་པ་ཀུན་གྱི་ལྷག་མ་བཅུ་དྲུག་པ་རྣམས། ལྷ་མོའི་སྦྱང་གཞིར་སྤང་བར་བྱའོ། ། དེ་ཅིའི་སླད་དུ་ཞེ་ན།
དེ་དག་གི་འཕེལ་འགྲིབ་ལ་སོགས་པ་དོན་གྱི་བྱ་བ་མི་ཕྱེད་པའི་ཕྱིར་ན། སྤྲོས་མེད་སྟོང་པ་ཡིན་པས་སྟོང་པའི་ངོ་བོ་ལྷ་མོས་མི་སྦྱོང་ལ། བཅོ་ལྔའི་ཆ་ཤས་དང་ལྡན་པའི་བདག་ཉིད་ཀྱི། ཟླ་བ་ཡར་ངོ་ལ་འཕེལ་ནས་བཅོ་ལྔ་དང་མར་ངོ་ལ་འགྲིབ་པ་བཅོ་ལྔར་འགྱུར་བ་ལྟར་བྱང་ཆུབ་ཀྱི་སེམས་བཅོ་ལྔའང་དགའ་བ་ལ་སོགས་པའི་རྟོག་པ་བཅོ་ལྔ་བསྐྱེད་ཅིང་། བགྲོད་པ་དང་བཅས་པའི་བྱ་བ་བྱེད་པ་རྣམས་སུ་འགྱུར་བས་ཐབས་ཀྱི་རང་བཞིན་ཧེ་རུ་ཀའོ། ། དེ་ཉིད་ཡབ་ཀྱི་ངོ་བོར་དག་ཚུལ་ནི། འཕོ་བའི་ཆོས་ཚན་པ་བཅུ་དྲུག་ཏུ་ཕྱེ་བའི་བཅོ་ལྔ་པ་ཡན་ཆད་ནི་ཐབས་ཀྱི་ཆ་ཡིན་ཞིང་། བཅུ་དྲུག་པ་རྣམས་ཤེས་རབ་ཀྱི་ཆ་ཡིན་པས་ན་བདེ་བ་ཆེན་པོ་ཧེ་རུ་ཀ་ནི་ཨཱ་ལི་བཅོ་ལྔའི་གཟུགས་ཏེ་སྤྲོས་བཅས་སུ་མཚུངས་ཤིང་རྣལ་འབྱོར་མ་བཅོ་ལྔ་རྣམས་ནི་དེ་ཡི་ཆ་བཅུ་དྲུག་པ་སྟེ་སྤྲོས་མེད་དུ་མཚུངས་ལ། དེ་དག་ཕན་ཚུན་བསྒོམ་པས་སྦྱང་གཞི་སྦྱོང་བྱེད་དུ་འགྱུར་ཞིང་། སྟོང་པ་དང་ཉིང་རྗེ།
ཐབས་དང་ཤེས་རབ་ཟུང་དུ་འཇུག་པར་འགྱུར་བ་སྟེ། གུར་ལས། སྟོང་ཉིད་སྙིང་རྗེ་ཐ་དད་མེད། ། གང་དུ་སེམས་ནི་རྣམ་བསྒོམ་པ། ། དེ་ནི་སངས་རྒྱས་ཆོས་དང་ནི། ། དགེ་འདུན་གྱི་ཡང་བསྟན་པ་ཡིན། ། ཞེས་སོ། ། དེའི་དོན་ཞིབ་ཏུ་བཤད་པ་ལ་གསུམ་སྟེ། གང་སྦྱོང་བའི་དངོས་པོ། གང་གིས་སྦྱོང་བའི་ལྷ།
ཇི་ལྟར་སྦྱོང་བའི་ཚུལ་ལོ། ། དང་པོ་ལ་བདུན་ཏེ། ཚེས་དང་། འཕོ་བ་དང་། རྩ་དང་། ཡི་གེ་དང་། བྱང་ཆུབ་ཀྱི་སེམས་དང་། དགའ་བ་བཅུ་དྲུག་དང་། དེ་དག་གང་དུ་གནས་པའི་གནས་སོ། ། དང་པོ་ནི།
ཡར་ངོའི་ཚེས་བཅོ་ལྔ་དང་མཚན་མོ་ཉ་གང་བའི་ཆ་དང་བཅུ་དྲུག མར་ངོའི་ཚེས་བཅོ་ལྔ་གནམ་སྟོང་གི་ཆ་དང་བཅུ་དྲུག་གོ ། གཉིས་པ་ནི། ལུག གླང་། འཁྲིག་པ། ཀརྐ་ཊ། སེངྒེ། བུ་མོ། སྲང་།
སྡིག་པ། གཞུ། ཆུ་སྲིན། བུམ་པ། ཉ། ཉི་མ་གཟས་ཟིན། ཟླ་བ་གཟས་ཟིན། ཐིག་ལེ་འགོག་པ། ནམ་མཁའ་འགོག་པ་སྟེ་བཅུ་དྲུག་གོ ། ཕྱི་མ་བཞི་རིམ་བཞིན།
ནང་དུ་རོ་མའི་ཁྲག་ལ་ཁུ་བ་འདྲེས་པ། རྐྱང་མའི་ཁུ་བ་ལ་ཁྲག་འདྲེས་པ། ཕྱི་གཟའ་སྐར་གྱི་འཆར་ནུབ་བཞིན་ནང་དུ་ཐིག་ལེ་ཕྲ་མོའི་འཆར་ནུབ་དང་། ཕྱི་ན་ནམ་མཁའི་གོ་སྐབས་འབྱེད་པ་བཞིན་དུ་ནང་དུ་སྤྲོས་པ་དང་བྲལ་བའི་རང་བཞིན་ནོ། ། གསུམ་པ་ནི། རྩ་རོ་རྐྱང་དབུ་གསུམ་གཅིག་ཏུ་བསྡུ་ཞིང་། གཞན་རྣམས་གཉིས་གཉིས་བསྡུས་པས་བཅོ་ལྔ། ཐ་མའི་བདུད་འདྲལ་མ་དང་བཅུ་དྲུག་གོ ། བཞི་པ་ནི། ཨཱ་ལི་བཅུ་དྲུག་གོ །
ལྔ་པ་ནི། ཡི་གེ་དེ་དག་གི་ནང་དུ་ལུས་ཀྱི་གཡས་གཡོན་སོ་སོ་ན་རྣམ་ཤེས་ཀྱི་རྟེན་ཁམས་དྭངས་མ་ཐིག་ལེ་བཅོ་ལྔ་བཅོ་ལྔ་དང་དབུས་ཀྱི་དང་བཅུ་དྲུག་གོ ། དྲུག་པ་ནི། དགའ་བའི་དགའ་བ་ནས་ལྷན་སྐྱེས་ཀྱི་ལྷན་སྐྱེས་ཀྱི་བར་བཅུ་དྲུག་གོ ། བདུན་པ་ནི། དེ་དག་གང་དུ་གནས་པའི་གནས་ནི། ལུས་ཀྱི་གཡས་གཡོན་གྱི། མཐེ་བོང་། བྱིན་པ། བརླ།
གསང་གནས་ཀྱི་ཆ། ལྟེ་བའི་ཆ། སྙིང་ག ནུ་མ། ལྐོག་མ། ལག་མཐིལ། མཆུ། མཁུར་ཚོས། མིག རྣ་བ།
ཀླད་པའི་ཆ། སྤྱི་བོའི་ཆ་དང་བཅུ་དྲུག་གོ ། ཕྱི་མ་འདི་ནི་དེ་དག་གི་གནས་ཡིན་པས་བདུན་བདུན་གཅིག་ཏུ་བསྲེ་བ་ལ་མ་གཏོགས་སོ། ། གཉིས་པ་གང་གིས་སྦྱོང་བའི་ལྷ་ནི། ཡུམ་ལྷ་མོ་བཅོ་ལྔ། ཡབ་ཧེ་རུ་ཀ་དང་བཅུ་དྲུག་སྟེ། བདག་མེད་རྣལ་འབྱོར་ལྡན་པའམ། ། ཡང་ན་ཧེ་རུ་ཀ་དཔལ་བརྩོན། ། ཞེས་སོ། ། གསུམ་པ་ཇི་ལྟར་སྦྱོང་ཚུལ་ལ་གཉིས།
སྦྱོང་ཚུལ། སྤྱིར་བསྟན་པ་དང་འཕོ་ཚུལ་བྱེ་བྲག་ཏུ་བཤད་པའོ། ། དང་པོ་ནི། བདུན་བདུན་གཅིག་ཏུ་བསྲེས་ཏེ། སྦྱང་གཞི་ཚེས་ལ་སོགས་པ་དེ་དག་གི་སྔ་མ་བཅོ་ལྔ་པོ་རྣམས་ནི་དོན་གྱི་བྱ་བ་དང་བཅས་པས་སྤྲོས་པའི་རང་བཞིན་ཡིན་པས། སྦྱོང་བྱེད་སྤྲོས་མེད་སྟོང་པའི་ངོ་བོ་ལྷ་མོ་བཅོ་ལྔས་སྦྱོང་ཞིང་། དོན་གྱི་བྱ་བ་མི་བྱེད་པ་སྤྲོས་མེད་ཀྱི་རང་བཞིན་བཅུ་དྲུག་པའི་ཆ་རྣམས་ནི། ཐབས་ཀྱི་ངོ་བོ་ཡབ་ཧེ་རུ་ཀས་སྦྱོང་བ་ཡིན་ནོ། ། དེ་ལྟར་ན་སྦྱང་གཞི་སྦྱོང་བྱེད་ཐབས་ཤེས་ཟུང་འབྲེལ་དུ་འགྱུར་བ་སྟེ། དེའང་རྒྱས་པར་བླ་མས་འཆད་པའམ།
རྒྱུད་ཉིད་ཀྱི་སྟེང་དུ་རྟོགས་པར་བྱའོ། ། གཉིས་པ་ལ་གསུམ་གང་ནས་འཕོ་བའི་ཡུལ། ཇི་ལྟར་འཕོ་བའི་ཚུལ། དེ་ལྟར་འཕོ་བའི་འཐད་པའོ། ། དང་པོ་ནི་སྐྱེས་པ་དང་བུད་མེད་ཀྱི་ལུས་ཏེ་སྔར་སྨོས་པ་ལྟར་རྐང་པའི་མཐེ་བོང་ནས། སྤྱི་གཙུག་གི་བར་བཅུ་དྲུག་པོ་རྣམས་སོ། ། གཉིས་པ་ལ་དྲུག་ལས་དུས་ནམ་གྱི་ཚེ་འཕོ་བ་ནི། ཡར་ངོའི་ཚེས་གཅིག་ལ་སྐྱེས་པའི་རྐང་པ་གཡས་པའི་མཐེ་བོང་གཏུམ་མོ་ནས་མགོ་འཛིན་ཞིང་། བུད་མེད་ཀྱི་གཡོན་པའི་མཐེ་བོང་མི་ཕྱེད་མ་ནས་མགོ་འཛིན་ནོ། ། གང་ལྟར་ཡང་ཚེས་གཅིག་ནས་བཅུ་བཞིའི་བར་རིམ་བཞིན་འཕོས་ནས་བཅོ་ལྔ་ལ་ཉིན་མཚན་གཉིས་སུ་ཕྱེ་བའི་ཉིན་མོ་སྐྱེས་པའི་གཡས་རོ་མ་དང་།
བུད་མེད་ཀྱི་གཡོན་རྐྱང་མའི་སྟེང་ན་གནས་སོ། ། མཚན་མོ་གཉིས་ཀའི་སྤྱི་གཙུག་གི་ཀུན་འདར་གྱི་སྟེང་ན་གནས་ཏེ། ཧཱུྃ་གི་རྣམ་པར་བྱས་ནས་ཐིམ་པར་འགྱུར། དེ་ནས་ཡང་མར་ངོའི་ཚེས་གཅིག་ལ་སྐྱེས་པའི་གཡོན་མི་ཕྱེད་མ་དང་། བུད་མེད་ཀྱི་གཡས་གཏུམ་མོ་ནས་མགོ་བཟུང་ནས་ཉི་ཤུ་དགུའི་བར་འཕོས་ནས་གནམ་སྟོང་ལ་ཉིན་མཚན་གཉིས་སུ་ཕྱེ་བའི་ཉིན་མོ་སྐྱེས་པའི་གཡོན་རྐྱང་མ་དང་། བུད་མེད་ཀྱི་གཡས་རོ་མའི་སྟེང་ན་གནས། མཚན་མོ་གཉིས་ཀའི་ཀུན་འདར་གྱི་གནས་ན་གནས་ཏེ། དེ་ནས་ཡང་དེ་ཉིད་ཧཱུྃ་གི་རྣམ་པར་བྱས་ཏེ་ཐིམ་པར་འགྱུར་རོ། ། དེ་ཉིད་འབུམ་ལྔ་ལས། རྩ་སུམ་ཅུ་རྩ་གཉིས་ལ་གནས་ཇི་ལྟ་བར་ཡི་གེ་བཅུ་དྲུག་དང་ཚེས་གཅིག་ལ་སོགས་པར་རིམ་པ་དང་རིམ་པ་ལས་བཟློག་པའི་ཕྱིར་རོ། །
ཞེས་པ་དང་། ཡེ་ཤེས་ཐིག་ལེ་ལས། དགའ་བའི་བྱེ་བྲག་ལྷན་ཅིག་སྐྱེས། ། བཅུ་དྲུག་པ་ཡི་དོན་དུ་ཡོད། ། ཆར་ཡང་བཅུ་དྲུག་འདི་རུ་ནི། ། ཡོད་པ་མ་ཡིན་མེད་པ་མིན། ། གཡས་དང་གཡོན་གྱི་ཡན་ལག་ཏུ། ། ཁུ་བ་འདི་ནི་འབྱུང་བ་དྲན། ། མར་ངོ་དེ་བཞིན་ཡར་ངོ་ཡི། ། འདོད་པ་ཡིས་ནི་འཇུག་པའི་ཚེ། །
བཅུ་དང་ལྔ་ནི་གཉིས་མེད་སྦྱོར། ། ཞེས་གསུངས་པ་ལྟར་རོ། ། ངོ་བོ་གང་འཕོ་བ་ནི་ལུས་ཀྱི་གནས་དེ་རྣམས་ན་སྲོག་གི་གནད་འཛིན་པའི་ཁམས་དྭངས་མ་རེ་གནས་ལ། དེའང་ཚེས་གཅིག་ལྟ་བུ་ལ་མཐེ་བོའི་ནུས་པ་འཕེལ་ཏེ། ཚེས་གཉིས་པའི་མགོ་འཛིན་པའི་ཚེ་མཐེ་བོའི་ནུས་པ་དེ་ཉིད་དུ་ཐིམ་ནས། བྱིན་པའི་ནུས་པ་འཕེལ་བར་འགྱུར་རོ། ། དེ་ལྟར་རང་གི་ནུས་པ་འབྱུང་བ་ལ་འཕོ་བར་བཏགས་ཀྱི་རྫས་གཅིག་གནས་སོ་སོར་འཕོ་བ་མ་ཡིན་ནོ། ། རྣམ་པ་ཇི་ལྟར་འཕོ་བ་ནི། ཚེས་གཅིག་དང་བཅུ་དྲུག་ནས་བཅོ་ལྔ་དང་གནམ་སྟོང་གི་བར་དུ་ཨ་ནས་ཨྃ་གི་བར་གྱི་རྣམ་པར་འཕོས་ནས་ཉ་སྟོང་གི་མཚན་མོ་ཀུན་འདར་མར་ཨཿ ཚེག་དྲག་ཅན་གཉིས་གཉིས་ཀྱི་རྣམ་པར་འཇུག་ཅིང་།
དེའི་ཨ་གཉིས་འདྲེས་པས་ཧ་དང་ཚེག་དྲག་གཅིག་ཞབས་ཀྱུ་དང་། གཅིག་ཀླད་ཀོར་དང་ཐིག་ལེར་གྱུར་ནས་ཧཱུྃ་འགྲུབ་སྟེ། དེ་ནི་ཧེ་རུ་ཀའི་ས་བོན་ནོ། ། ཡང་བདག་མེད་བསྟོད་འགྲེལ་ལས། སྔར་ཡར་ངོ་ཐིམ་པའི་ཨཿའི་སྟེང་དུ་མར་ངོའི་ཨཿདེ་ཐིམ་ནས་འདྲེས་པར་གསུང་པ་ནི་མཚོན་པ་ཙམ་སྟེ། ཡར་ངོའི་ཉ་ལ་ཁྱད་པར་དུའང་། སྔར་མར་ངོ་ཐིམ་པའི་ཨཿཡི་གསལ་བའི་རྣམ་པ་ཅན་གྱི་སྟེང་དུ། ཡར་ངོའི་ཨཱཿཤིན་ཏུ་གསལ་བ་ཐིམ་སྟེ་ཨཱཿགཉིས་གཅིག་ཏུ་འདྲེས་པས་ཧཱུྃ་ཡིག་སྔ་མ་ལས་ཀྱང་གསལ་བར་འགྲུབ་པ་དང་། ཡང་ཉ་སྟོང་གིས་མཚན་མོ་སྤྱི་གཙུག་ཏུ་གནས་པ་མཚུངས་ཀྱང་། ཡར་ངོ་གཙོ་བོ་ཀུན་འདར་དང་།
མར་ངོ་གཙོ་བོ་བདུད་འདྲལ་གྱི་གནས་ན་གནས་པ་སོགས་ཞིབ་ཏུ་ཤེས་པར་བྱའོ། ། དགའ་བའི་ངོ་བོ་གང་ཡིན་པ་ནི། རིམ་བཞིན་དགའ་བའི་དགའ་བ་ལ་སོགས་པ་སྟེ་བཅུ་དྲུག་པ་ནི་ལྷན་སྐྱེས་ཀྱི་ལྷན་སྐྱེས་སོ། ། ལྷ་མོ་གང་གིས་དབང་བྱས་པ་ནི། རིམ་བཞིན་རྩ་གཉིས་གཉིས་ལྷ་མོ་རེ་རེས་དབང་བྱས་པ་སྟེ། མཐེ་བོང་ཚེས་གཅིག་ལ་མཁའ་སྤྱོད་མ། ཕྱིན་པར་ས་སྤྱོད་མ་ནས་རིམ་བཞིན་ཏེ། རོ་རྐྱང་དབུ་གསུམ་ནི་བདག་མེད་མ།

འཕོ་བའི་མིང་གང་ཡིན་པ་ནི་ལུག་གླང་ལ་སོགས་པའོ། ། གསུམ་པ་དེ་ལྟར་འཕོ་བའི་འཐད་པ་ལ་གསུམ། ཕྱི་རོལ་ཏུ་ཇི་ལྟར་གནས་པ། དེ་ཉིད་ནང་དུ་སྦྱར་བ། དེས་ན་ཆོས་ཐམས་ཅད་སེམས་སུ་བསྡུ་བའོ། ། དང་པོ་ནི། མཁའ་ལ་རྒྱུ་སྐར་ཉེར་བདུན་ཁྱིམ་བཅུ་གཉིས་ཀྱིས་བགོས་པ་ལ། ཉི་མ་དང་ཟླ་བ་ལྷོ་བྱང་གི་བགྲོད་ཚུལ་གྱིས་གཡོན་སྐོར་དུ་རྒྱུ་ཞིང་། དེའི་དབང་གིས། དབྱར་དགུན་སྟོན་དཔྱིད་ཀྱི་ཟླ་བ་བཅུ་གཉིས་ལ་སོགས་པའི་དུས་དང་། ཉི་ཟླ་དུས་དུས་སུ་འཛིན་པ་དང་།
ས་ལ་རྒྱ་མཚོ། རི་གླིང་། ཁོར་ཡུག་ལ་སོགས་པ་གནས་སོ། ། གཉིས་པ་ནི། ཇི་ལྟར་ཕྱི་ན་གནས་པ་དེ་ཉིད་ནང་དུ་གནས་ཏེ། རང་གི་གཡས་གཡོན་གྱི་ཐིག་ལེ་ཕྲ་མོ་དཔག་མེད་གནས་པ། རོ་རྐྱང་གི་ནུས་པས་བྱང་ཆུབ་ཀྱི་སེམས་འཕོ་བ་དང་། ཉི་ཟླའི་ངོ་བོ་རོ་རྐྱང་གཉིས་ཀྱི་ནུས་པས་འདྲེན་པ་དང་། སྒལ་ཚིགས་རི་རབ་དང་ལྟོ་བ་རྒྱ་མཚོ། ཡན་ལག་གླིང་བཞི།
ཐུན་ཚོད་བཞི་དུས་བཞི་དང་། འཕོ་བ་བཅུ་གཉིས་ཟླ་བ་བཅུ་གཉིས་ལ་སོགས་པའོ། ། གསུམ་པ་ནི། ཐོག་མ་མེད་པའི་དུས་ཀྱི་བག་ཆགས་སེམས་ལ་གནས་པ་ལུས་ལ་རྩ་ཡིག་དང་རླུང་སེམས་ལ་སོགས་པའི་རྣམ་པར་འགྲུབ། དེ་ཉིད་ཕྱི་རོལ་དུ་དོན་གྱི་རྣམ་པར་སྣང་བ་ཡིན་ཏེ། གུར་ལས། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་གང་ཟག་མེད། ། ཅེས་སོགས་གསུངས་པའི་ཕྱིར་རོ། ༈ །དེ་མི་སྤོང་ཞིང་བསྐྱེད་པར་བསྟན་པ་ལ།
མི་སྤོང་བ་ནི། ཕྱི་མའི་བཞི་པ་ལས། རྡོ་རྗེ་སྙིང་པོ་སོགས་ཏེ། རྡོ་རྗེ་སྙིང་པོས་གསོལ་པ། རྣལ་འབྱོར་མ་ཀུན་བསྟེན་པའམ། ཡང་ན་རྣལ་འབྱོར་མའི་ངོ་བོ་རྩ་རྣམས་ཀུན་ལས་བྱུང་བའི། ལྷན་ཅིག་སྐྱེས་པའི་དགའ་བ་བསྐྱེད་པའི་རང་བཞིན། བྱང་ཆུབ་ཀྱི་སེམས་ཆོས་བཞི་ལྡན་ཉིད་བདེ་ཆེན་གྱི་རིག་པ་གསལ་བས་སམ། སྒྲིབ་པ་སེལ་བས་ན་འགྲིབ་མེད། བདེ་བ་བསྐྱེད་པས་ན་བཏུང་མཆོག
རྟོག་པ་མེད་པས་ནམ་མཁའ་ཉིད་དེ། དེ་ལྟ་བུའི་ག་བུར་ཐིག་ལེ་དེ་ཅི་ནས་ཀྱང་ངེས་པར་མི་སྤང་བར་བྱ་བ་ལགས་སམ། ཞེས་ཞུས་པའི་ལན། བཅོམ་ལྡན་འདས་ཀྱིས་བཀའ་སྩལ་པ། ཇི་སྐད་སྨྲས་པ་དེ་བཞིན་ནོ། ། ཞེས་གསུངས་སོ། ། བསྐྱེད་པའི་ཐབས་ནི་དེ་ཉིད་ལས། ཐབས་སོགས་ཏེ། རྡོ་རྗེ་སྙིང་པོས་གསོལ་པ། ཐབས་གང་གིས་ཀུན་རྫོབ་དང་དོན་དམ་པའི་རང་བཞིན་ཅན་གྱི་བྱང་ཆུབ་ཀྱི་སེམས་བསྐྱེད་པ་ལགས།
ཞེས་ཞུས་པ་ན། ལན་ནི། བཅོམ་ལྡན་འདས་ཀྱིས་བཀའ་སྩལ་པ། གཞན་ལུས་ལ་ལྟོས་པ་དཀྱིལ་འཁོར་འཁོར་ལོའི་ཐབས་དང་ནི། མི་ལྟོས་པ་རང་བྱིན་གྱིས་བརླབ་པའི་རིམ་པས་ཀྱང་། རགས་ཤིང་རྟོགས་སླ་བ་ཀུན་རྫོབ་དང་། སྲ་ཞིང་རྟོགས་དཀའ་བ་དོན་དམ་གཟུགས་ཅན་གྱི། བྱང་ཆུབ་སེམས་གཉིས་ནི་རབ་ཏུ་བསྐྱེད་པར་བྱའོ། ། ཞེས་གསུངས། ༈ རེ་རེ་ལའང་རྟེན་དམིགས་བཅས་ཀུན་རྫོབ་དང་།
བརྟེན་པ་དམིགས་མེད་དོན་དམ་བྱང་སེམས་ཏེ། ཀུན་རྫོབ་དོན་དམ་ཚུལ་ཅན་གྱི། ། བྱང་ཆུབ་སེམས་གཉིས་རབ་ཏུ་བསྐྱེད། ། དེའང་ཀུན་རྫོབ་ཞུ་བ་ནི་དཀར་བས་ཀུནྡ་ལྟ་བུ་ཉིད་རྟེན་དང་དོན་དམ་བདེན་པ་དང་མི་རྟོག་པའི་གཟུགས་ཅན་ནི་བརྟེན་པ་ཡིན་ནོ། ། ཞེས་པ་དང་། དང་པོའི་བཅུ་པ་ལས་ཀྱང་། ལྷན་ཅིག་སོགས་ཏེ། ཐབས་དང་ཤེས་རབ་གཉིས་དང་ཞུ་བདེ་གཉིས་ལྷན་ཅིག་སྐྱེས་པ་ལས་གང་སྐྱེས་པའི་རྟོག་མེད་ཡེ་ཤེས་དེ་ལ། ལྷན་ཅིག་སྐྱེས་པར་དེ་བརྗོད་བྱ། དེ་བཞིན་དུ་རྩ་རླུང་གཉིས་དང་།
རླུང་བྱང་སེམས་གཉིས། ལྷན་ཅིག་སྐྱེས་པར་གང་སྐྱེས་པ་རང་བཞིན་ལྷན་སྐྱེས་དེ་བརྗོད་བྱ་རང་བཞིན་ལྷན་སྐྱེས་ནི། ཆོས་ཐམས་ཅད་ཀྱི་རང་བཞིན་སྤྲོས་པ་དང་བྲལ་བ་ལ། ལྷན་ཅིག་སྐྱེས་པ་དངོས་ཞེས་བརྗོད་དོ། ། དེའང་ཆོས་ཅན་གྱི་རྣམ་པ་ཐམས་ཅད་ཆོས་ཉིད་དེ་བཞིན་ཉིད་དུ་སྡོམ་པ་སྟེ་རོ་གཅིག་པ་ཉིད་དོ། ། ཞེས་གསུངས། ༈ ཟབ་མོ་རྫོགས་པའི་རིམ་པའི་སྐབས། བདུད་རྩི་ཐིག་ལེའི་རྣལ་འབྱོར་ནི་གུར་ལེའུ་བཅུ་བཞི་པ་ལས། སྙིང་གི་སོགས་ཏེ། རིགས་བསྡུས་པའི་སོ་སོའི་དཀྱིལ་འཁོར་གང་རུང་གི་བསྐྱེད་རིམ་ཡན་ལག་དྲུག་བསྒོམ་པ་སྔོན་དུ་སོང་བ་དང་།
རང་གི་སྙིང་གི་དབུས་སུ་ཟླ་བའི་དཀྱིལ་འཁོར་གནས་པར་བྱུང་བར་བསམ། གཟུགས་བརྙན་ཟླ་བའི་དབུས་དེར་མ་བཅོམ་པ་སྟེ་ཧཱུྃ་ཡིག་སྣ་ཚོགས་འོད་ཀྱིས་ཡང་དག་པར་ཁྱབ་པ་ཞིག་བསམ་དེ་ལས་རྡོ་རྗེ་སྔོན་པོ་ནས་འབྲས་ཙམ་གྱི་ལྟེ་བ་ལ་ཧཱུྃ་གིས་མཚན་པ་བསྒོམ་པར་བྱ། དེ་ལས་འོད་ཟེར་ཐུར་དུ་འཕྲོས་པས་ལྟེ་བའི་ཨྃ་རྡོ་རྗེ་མཁའ་འགྲོ་བདག་མེད་མའི་ངོ་བོ་ལ་ཕོག་ཅིང་། ཆོ་ག་དེས་བསྐུལ་ཏེ་འབར་བས་སྙིང་ཁའི་ཧཱུྃ་བཞུས་ནས་དེའི་ཐིག་ལེ་འབབ་པར་བསྒོམ་པར་བྱ། ཞེས་སོ། ། ཚིག་ཕྱི་མ་གཉིས་པོ་འདིའི་སྐབས་དོན་ཡིན་ནམ་སྙམ་སྟེ་ཡར་བླང་བ་ཡིན་ནོ། ། སཾ་བུ་ཊའི་ལྔ་པའི་གཉིས་པ་ལས་ཀྱང་མང་དུ་གསུངས་ཏེ། འདི་ཡི་བསྒོམ་པ་ཐམས་ཅད་ཀྱི། ། འོད་ཟེར་དཀར་པོས་རྣམ་པར་བརྒྱན། ། ལྕགས་སྒྲོག་ལྔ་པོ་མཆོད་རྟེན་གྱི། །
བདུད་རྩིའི་ས་བོན་གྱི་ནི་སེམས། ། ཁ་དོག་དཀར་པོ་འོད་གསལ་བ། ། བདུད་རྩིའི་རྒྱུན་ནི་འཛག་པར་འགྱུར། ། ཞེས་ཡིག་འབྲུ་ལ་བརྟེན་ནས་ལུས་བརྟས་པའི་རྣལ་འབྱོར་དང་། སྙིང་གའི་ས་བོན་པད་དབུས་སུ། ། མཐེ་བོང་ཡོངས་ཀྱི་དཀྱིལ་འཁོར་ཉིད། ། སོགས་ཀྱིས་སྒོ་བཅུའི་ཐིག་ལེ་སྙིང་གར་བསྒོམ་པ་དང་། སྐྲ་ཡི་རྩེ་མོའི་བརྒྱ་ཚར་ནི། ། ཕྲ་རབ་གཟུགས་སུ་ཡང་དག་གནས། ། སོགས་ཀྱིས།
ཐིག་ལེ་སྙིང་གར་བསྒོམ་པ་དང་། ། སྙིང་ལ་ཚངས་པའི་སྒོ་ཡིས་ནི། ། ཐིག་ལེ་སྒོ་ཡི་ལམ་ནས་ནི། ། བླ་མའི་མན་ངག་བརྩོན་པ་ཡིས། ། རྣམ་ཤེས་ཡེ་ཤེས་ཀྱིའང་བླང་། ། ཞེས་པས། ཚངས་པའི་ཐིག་ལེ་དཀར་པོ་བསྒོམ་པར་བསྟན་ཏོ། ༈ །དེའི་དམིགས་པ་གཏུམ་མོའི་རྣལ་འབྱོར་ནི། ལེའུ་དང་པོ་ལས། ལྟེ་བར་སོགས་ཏེ།
མན་ངག་བཞིན་རྩ་གསུམ་འཁོར་ལོ་བཞི་གསལ་བཏབ་ནས་འོག་རླུང་གིས་ལྟེ་བར་གཏུམ་མོ་ཆེར་འབར་བ་རོ་མ་ནས་སོང་བ་ཡིས། དེ་བཞིན་གཤེགས་པ་ལྔའི་ངོ་བོ་བྷྲུྃ་སོགས་ལྔ་སྲེགས་ཤིང་། སྤྱན་ལ་སོགས་པ་ལྔའི་ངོ་བོ་ལྃ་མྃ་ལ་སོགས་པ་ཡང་བསྲེག་སྟེ། དེ་བཞིན་དུ་མགྲིན་པའི་འཁོར་ལོ་བསྲེག སླར་ཡང་མེ་ལྕེའི་རྩེ་མོས་སྤྱི་བོའི་འཁོར་ལོ་བསྲེག་པས་རི་བོང་ཅན་ཐིག་ལེ་ཧ་ལས་འཛག་པ་སོགས་མན་ངག་ལྟར་རོ། ། འདིས་ནི་འཁོར་ལོ་བཞི་རྫོགས་བསྟན་ཏོ། ། སྤྱིར་བཤད་རྒྱུད་སཾ་བུ་ཊ་དང་། རྡོ་རྗེ་གུར་ལས་འཁོར་ལོ་ལ་བརྟེན་པ་དང་མ་བརྟེན་པའོ། ། བརྟེན་པ་ལ་ཡང་གཅིག་ལ་བརྟེན་པ་སོགས་མང་དུ་སྟེ། ། རྒྱས་པར་བླ་མས་སྦས་དོན་གྱི་བཤད་པས་འཆད་དེ་འདིར་སྐབས་སུ་བཤད་པར་བྱ་བ་མིན་པས་མན་ངག་ལས་ཤེས་པར་བྱའོ།།
༈ །མི་ཟབ་པའི་རྫོགས་རིམ་ནི། རྡོ་རྗེ་གུར་ལེའུ་བཅུ་བཞི་པ་ལས། རྡོ་རྗེ་སོགས་ཏེ། རྡོ་རྗེ་མཁའ་འགྲོ་བདག་མེད་མ། ཆོ་གས་བསྐུལ་བས་བསྒོམ་པར་བྱ་སྟེ། དེས་ཐིག་ལེ་བབ་པ་མཁའ་འགྲོ་ཡུམ་གྱི་ཀུན་འདར་གྱི་སྣ་ཡི་མཐར་ཏེ་རྩེ་མོར་ཐིག་ལེ་ཡུངས་ཀར་གྱི་འབྲུ་ཙམ་དུ་རྣམ་པར་བསྒོམ། ཡུངས་ཀར་ཙམ་གྱི་ཐིག་ལེ་དེའི་ནང་དུ་རྡོ་རྗེ་ལ་སོགས་པའི་ཕྱག་མཚན་གྱི་ལྟེ་བ་ལ་ནི་འགྲོ་བ་ཀུན་ཏེ་རིགས་བསྡུས་པ་ལ་སོགས་པའི་དཀྱིལ་འཁོར་རྟེན་དང་བརྟེན་པར་བཅས་པ་ཤིན་ཏུ་ཕྲ་བ་དམིགས་ལ། ཕྲ་མོ་དེའི་ཡུམ་གྱི་སྣ་རྩེར་ཡང་ཐིག་ལེ་སྐྲ་ཡི་རྩེ་མོ་བརྒྱ་སྟོང་གི་ཚད་དུ་ཕྲ་བར་སྒོམས། དེར་ཡང་ཕྱག་མཚན་ཕྲ་མོ་ས་བོན་གྱིས་མཚན་པ་བསམ། དེའི་ས་བོན་ལས་འོད་ཟེར་འཕྲོས་པས་ཁམས་གསུམ་རྒྱུ་བ་བཅུད་དང་མི་རྒྱུ་བ་སྣོད་ཀྱི་འཇིག་རྟེན་ཐམས་ཅད་ལ་ཁྱབ་པས་རབ་ཏུ་གསལ་བར་སྤྲོས་ལ་དེས་སྣོད་བཅུད་ཐམས་ཅད་འོད་དུ་ཞུ་ནས་ཕྱིའི་གཞལ་ཡས་ཁང་ལ་བསྡུ།
དེ་ནས་ཐམས་ཅད་རིམ་གྱིས་གཙོ་བོ་ཡབ་ཡུམ་གྱི་བར་དུ་བསྡུས་ལ་ཡབ་ཀྱང་ཡུམ་ལ་བསྡུ། ཡུམ་ཡང་གསང་བའི་ཐིག་ལེ་ལ་བསྡུ། དེ་ཡང་ཕྱག་མཚན་ལ་དེ་སྲུང་འཁོར་ནས་ཡང་རིམ་བཞིན་ཕྲ་མོའི་ས་བོན་གྱི་བར་དུ་རིམ་པས་བསྡུས་ལ་བསྒོམ། དེ་ཉིད་ལ་ཤེས་པ་དྲག་ཏུ་གཏད་དེ་བསྒོམ་པའམ། ཡང་ན་དེ་ཡང་མི་དམིགས་ཏེ་སྟོང་པར་བཏང་ལ་དེའི་ངང་ལ་གཞག་གོ ། དེ་ལྟར་སྒོམ་པར་བྱེད་པ་ཡི་གང་ཟག་གིས། རང་གི་བྱིན་བརླབ་རབ་ཏུ་འགྲུབ་བོ། ། ཞེས་གསུངས་ཏེ་རྒྱས་པར་བླ་མས་གསུང་བར་འགྱུར་རོ། ། འདི་ལ་ཟབ་མོ་བསྐྱེད་པའི་རིམ་པ་ཞེས་ཀྱང་བྱའོ།། ༈ །རིགས་དང་རྗེས་སུ་མཐུན་པ་ལམ་དུས་སུ་གཙོ་སྟེ།
དང་པོའི་ལྔ་པ་ལས། གར་མ་སོགས་ཏེ། གར་མཁན་མ་དང་། ཚོས་མཁན་མ་དང་། རྡོ་རྗེ་མ་སྟེ་གཡུང་མོ་དང་། ཤན་པའི་བུ་མོ་གདོལ་མ་དེ་བཞིན་བྲམ་ཟེ་མོ་སྟེ་རིགས་ལྔ་ལས་བྱུང་བའི་ཕྱག་རྒྱ་མོ་ལྔའོ། ། ཞེས་དང་། རྡོ་རྗེའི་སོགས་ཏེ། རྡོ་རྗེ་མི་བསྐྱོད་པའི་ཕྱག་རྒྱ་གཡུང་མོ་ཉིད། དེ་བཞིན་པདྨ་གར་མ་ཉིད། །
ལས་ནི་ཚོས་མར་རབ་ཏུ་བཤད། ། དེ་བཞིན་གཤེགས་པའི་བྲམ་ཟེ་མོ། རིན་ཆེན་གདོལ་མར་ཤེས་པར་བྱ། ། ཞེས་གསུངས་སོ། ༈ །མ་དང་སྲིང་མོ་ཉིད་དང་ནི། ། བུ་མོ་སྲིང་མོའི་བུ་མོ་དང་། ། དེ་བཞིན་ཞང་པོའི་ཆུང་མ་དང་། ། མ་ཡི་སྤུན་དང་སྒྱུག་མོ་དང་། ། དེ་བཞིན་ཕ་ཡི་སྲིང་མོ་ཉིད། ། རིགས་མ་བརྒྱད་དུ་རབ་ཏུ་གྲགས། །
ཞེས་སོ། ། བྲམ་ཟེ་མོ་སོགས་བརྒྱད་ནི། རྩ་རྒྱུད་ལས། གར་མ་ཚོས་མ་རྡོ་རྗེ་སོགས་ལྔའི་སྟེང་དུ་རྒྱལ་རིགས་མ། རྗེ་རིགས་མ། དམངས་རིགས་མ་གསུམ་བསྣན་པ་སྟེ། སཾ་བུ་ཊ་ལས། བྲམ་ཟེ་མོ་དང་རྒྱལ་རིགས་དང་། ། རྗེའུ་མོ་དེ་བཞིན་དམངས་མོ་དང་། ། གར་མ་ཚོས་མ་གཡུང་མོ་དང་། །
དེ་བཞིན་དུ་ནི་གདོལ་པ་མོ། ། ཞེས་སོ། ༈ །སྲིང་མོའི་བུ་མོ་ཚོས་མ་སྟེ། ། ཞང་པོའི་ཆུང་མ་རྗེ་མོ་ཉིད། ། མ་ཡི་སྤུན་ནི་རྒྱལ་རིགས་ཏེ། ། སྒྱུག་མོ་དམངས་མོར་ཤེས་པར་བྱ། ། ཞེས་སོ། ༈ །ཕྱག་རྒྱ་གཅིག་ལ་ལྡོག་པ་བརྒྱད་ཚང་བ་སྟེ། བདག་གིས་གསང་དབང་ཐོབ་པའི་རྟེན་ལ་མ། བདག་གི་ཤེར་དབང་གི་རྟེན་ནི་སྲིང་མོ།
བདག་གིས་དབང་བསྐུར་བ་བུ་མོ། བདག་གི་ཕྱག་རྒྱས་དབང་བསྐུར་བ་སྲིང་མོའི་བུ་མོ། བདག་གི་གསང་དབང་གི་རྟེན་དང་དབང་མཉམ་དུ་ཐོབ་པའི་གང་ཟག་གི་ཕྱག་རྒྱ་ནི་ཞང་པོའི་ཆུང་མ། བདག་གིས་གསང་དབང་ཐོབ་པའི་རྟེན་དེའི་རྡོ་རྗེ་སྤུན་ཟླ་མོ་མའི་སྤུན། བདག་གི་ཕྱག་རྒྱའི་གསང་དབང་ཐོབ་པའི་རྟེན་སྒྱུག་མོ། ། བླ་མ་དང་མཉམ་དུ་དབང་ཐོབ་པའི་བུད་མེད་ཕ་ཡི་སྲིང་མོ་སྟེ་བརྒྱད་དོ། ༈ །ཕྱག་རྒྱ་ཐམས་ཅད་ཡོན་ཏན་གྱི་ལྡོག་པས་ཕྱེ་ན་ཕྱག་རྒྱ་གཅིག་ལ་ཡོན་ཏན་བཅུ་དྲུག་བཅུ་དྲུག་ཚང་སྟེ། དེའང་ཕྱག་རྒྱ་ལས་བྱུང་བའི་ཡེ་ཤེས་དེས་སྐྱེ་འགྲོ་ཡེ་ཤེས་སུ་སྐྱེད་པའི་ཕྱིར་མ། ཡེ་ཤེས་ཀྱི་སྐལ་བ་སྟོན་པའི་ཕྱིར་སྲིང་མོ། ཡེ་ཤེས་ཀྱི་ངོ་བོར་བསྒྱུར་ཞིང་འཚེད་པས་ཚོས་མ།
ཡེ་ཤེས་ཀྱི་ཡོན་ཏན་འཇོ་བའི་ཕྱིར་བུ་མོ། ལྷན་སྐྱེས་ཀྱི་དགའ་བ་སྟོན་པ་ལས་ཡེ་ཤེས་འཕེལ་བས་སྲིང་མོའི་བུ་མོ། སྐྱེ་འགྲོ་བསྐྱེད་པའི་གྲོགས་སུ་གྱུར་བས་ཞང་པོའི་ཆུང་མ་དང་མའི་སྤུན། སྐལ་བ་སྟོན་པའི་ཡེ་ཤེས་ཀྱི་རྒྱུར་གྱུར་བས་སྒྱུག་མོ་དང་ཕའི་སྲིང་མོ། ཡེ་ཤེས་གཡོ་ཞིང་འཕེལ་བར་བྱེད་པས་གར་མ། རྣམ་རྟོག་ཡེ་ཤེས་ལ་རེག་པར་མི་ནུས་པས་གཡུང་མོ། ཡེ་ཤེས་རྣམ་རྟོག་ལ་མི་རེག་པས་བྲམ་ཟེ་མོ་དེ་བཞིན་དུ་རྗེ་མོ་རྒྱལ་རིགས་མོ། རྣམ་རྟོག་ཡེ་ཤེས་ལ་མི་རེག་པས་དམངས་སོ། ། རྣམ་རྟོག་གསོད་པས་གདོལ་བ་མོར་འགྱུར་ཏེ། བདུན་ནི་རྩ་རྒྱུད་དང་པོའི་ལྔ་པ་ལས།
གང་ཕྱིར་སྐྱེ་འགྲོ་བསྐྱེད་པའི་ཕྱིར་སོགས་ཀྱིས་བསྟན་ལ། གཞན་རྣམས་ནི་ཡོན་ཏན་གྱི་གཉེན་རྩིས་བྱས་པ་ལས་འབྱུང་བ་ཡིན་ནོ། ༈ །སྦྱོར་བ་འདུ་ཤེས་གསུམ་ནི། དང་པོའི་ལྔ་པ་ལས། ཐབས་དང་སོགས་ཏེ། ཐབས་སྒྲུབ་པ་པོ་དང་། ཤེས་རབ་རིག་མས་ཆོ་ག་འདུ་ཤེས་གསུམ་ལ་སོགས་པའི་བྱ་བ་ཡིས། དེ་ཁོ་ན་ཉིད་རིག་པའི་རྣལ་འབྱོར་པས་དུས་རྟག་ཏུ་མཆོད་པར་བྱའོ། ། ཞེས་སོ། ༈ །ཡེ་ཤེས་ངོས་བཟུང་བ་ནི།
ཕྱི་མའི་གཉིས་པ་ལས། མཆོག་མཐའ་སོགས་ཏེ། དགའ་བ་གསུམ་ལས་མཆོག་ཏུ་གྱུར་པ་ནི་ལྷན་སྐྱེས་ཏེ། དེའི་མཐའ་ཞེས་པ་ལྷན་སྐྱེས་ཀྱི་ལྷན་སྐྱེས་ཏེ་དེ་ཡང་དགའ་བྲལ་ནི་ཐིག་ལེ་ལྟུང་བ་སྟེ། དེའི་དང་པོར་རམ་སྔོན་མ་ལྷུང་བའི་དུས་སུ་ནི། མུན་པ་ལ་ནི་མར་མེས་གསལ་བར་བྱེད་པ་ལྟར། ཡེ་ཤེས་འདིས་ཀྱང་མ་རིག་པའི་མུན་པ་བཅོམ་ཞིང་། གནས་ལུགས་ཀྱི་དོན་གསལ་བར་བྱེད་པས་མཚོན་བྱེད་དཔེའི་ཡེ་ཤེས་སུ་སྐྱེ་ཚུལ། དེ་བཞིན་དུ་བུ་རྡོ་རྗེ་སྙིང་པོ་ལ་སོགས་པས་ཀྱང་ཡིད་ཆེས་པར་གྱིས་ཤིག་པའོ། ། ཡང་ན།
དགའ་བྲལ་གྱི་དགའ་བ་དང་པོར་སོང་བའི་ཕྱི་ནས་མུན་པ་ལ་ནི་སོགས་ཞེས་ཀྱང་ཁ་ཅིག་འཆད་དོ། ། ལྔ་པ་ལས། མཆོག་གི་སོགས་ནི། དགའ་བ་གསུམ་ལས་མཆོག་གི་དགའ་བ་ནི་ལྷན་སྐྱེས་ཡིན་ལ། དེའི་མཐའ་སྟེ་ལྷན་སྐྱེས་ཀྱི་ལྷན་སྐྱེས་དང་། དགའ་བའི་རྒྱུ་དང་བྲལ་བའི་དང་པོར་འབྱུང་བས་དབུས་སུའོ། ། ཡེ་ཤེས་དེའི་དོན་ནི་སྤྲོས་པ་དང་བྲལ་བས་སྟོང་པ་དང་། བདེ་བ་དང་བཅས་པས་སྟོང་མིན་དང་། ཟུང་དུ་འཇུག་པས་ཧེ་རུ་ཀ་སྟེ་བརྗོད་བྲལ་གྱི་ཡེ་ཤེས་སོ། ། ཞེས་པ་ནི་གཞུང་གི་དགོངས་པ་ཡིན་ལ།
གཞན་གྱིས་དེ་ལོག་པར་རྟོགས་སོ། ༈ །ཕྱི་མའི་བཞི་པ་ལས། ག་བུར་སོགས་ནི། ཕྱི་དབྱིབས་ཀྱི་བདག་མེད་མ་ནི་བསྐྱེད་རིམ་ལྟར། ནང་སྔགས་ཀྱི་བདག་མེད་མ་ནི་ལྟེ་བའི་ཨ་ཐུང་། གསང་བ་དབང་གི་བདག་མེད་མ་བྷ་གར་མངོན་དུ་བྱས་པའི་ཐིག་ལེ་ཡིན་པས་ན་འདིར་ག་བུར་དེ་ཉིད་ནི་བདག་མེད་མ་དང་། དེ་ལ་བརྟེན་པའི་བདེ་བའང་བདག་མེད་མ་སྟེ། བདེ་སྟོང་དབྱེར་མེད་བསྐྱེད་པའི་ཚུལ་ཅན་ཉིད་ཡིན་ལ། དེས་མཐར་ཐུག་དེ་ཁོ་ན་ཉིད་ཀྱི་བདག་མེད་མ་སྟོང་པ་དང་སྙིང་རྗེ་དབྱེར་མེད་འགྲུབ་པའི་ཕྱིར་རོ། ༈ །རྡོ་རྗེ་གུར་ལས།
དགའ་བྲལ་སོགས་ཀྱི་དོན་ནི། དགའ་བ་གསུམ་པ་དགའ་བྲལ་གྱི་དགའ་བ་དག་གི་མཐར་བྱུང་བའི་ལྷན་སྐྱེས་ནི། གཟུང་འཛིན་གྱི་རྟོག་པའི་དྲ་བ་ཐམས་ཅད་རྣམ་པར་སྤངས། འཛག་པའི་འགྱུར་བ་མེད་ཅིང་། ཕྱིན་ཅི་ལོག་གི་འཁྲུལ་པ་ལས་འདས་ཤིང་། ཞུ་བདེ་ཐ་མི་དད་པའི་ཀྱེ་རྡོ་རྗེ་རྣམ་པར་གསལ། ། ཞེས་པའོ། ༈ །དཔལ་བདེ་བ་ཆེན་པོའི་རྒྱུད་ལས། དགའ་བ་སོགས་ཀྱི་དོན་ནི། དགའ་བ་བཞི་ནི་ཁུ་བ་འབབ་པའི་རིམ་པ་སྟེ།
དེའང་གཙུག་ཏོར་གྱི་རྩ་འདབ་བཞི་ནས་སྨིན་ཕྲག་གི་རྩ་འདབ་ཀྱི་དབུས་སུ་ཁུ་བ། དགའ་བ། བཟང་པོ། རྒྱལ་བ། སྟོང་བ། རྫོགས་པ་ཞེས་པའི་ཆ་ལྔ་ཡིས་འབབ་པ་འཁོར་ལོ་གཉིས་ལ་ཁྱབ་པ་དགའ་བ་དང་། མགྲིན་པའི་ཚད་དེ། མགྲིན་པའི་རྩ་འདབ་ནས་སྙིང་ཁའི་རྩ་འདབ་ཀྱི་བར་སྔར་བཞིན་འབབ་པ་མཆོག་དགའ་སྟེ། དེ་ནས་ལྟེ་བའི་རྩ་འདབ་ཀྱི་བར་ལ་སྔར་བཞིན་འབབ་པ་དགའ་བ་བྲལ་བར་འགྱུར། སྣ་ཚོགས་རོལ་མོ་སྟེ་དང་པོའི་དགའ་བ་ནས་བཟུང་།
རིམ་པ་བཞིན་ལྟེ་བ་ནས་ཇི་སྲིད་གསང་བའི་པདྨར་སོན་པ་ཁྱད་དགའ་དང་། ཇི་སྲིད་གསང་བའི་རྡོ་རྗེ་ནོར་རྩེ་ནས། ཕྱི་ལ་མ་འཕྲོས་བར་དུ་ལྷན་ཅིག་སྐྱེས་པའི་དགའ་བའི་ཡེ་ཤེས་སོ། ། ཞེས་སོ། ། བདེ་བ་ཆེན་པོའི་རྒྱུད་ལས་ཀྱང་། ཆགས་དང་ཞེས་པ་སོགས་ཀྱི་དོན་ནི། ཆགས་པ་ཐིག་ལེ་གཙུག་ཏོར་ནས་ནོར་བུའི་བར་དུ་འཕེལ་བ་དཀར་པོའི་ཕྱོགས་ཀྱི་ཆ་བཅོ་ལྔ་ལས་འདས་པ་དང་། ཆགས་བྲལ་ཐིག་ལེ་ནོར་བུའི་རྩེ་ནས་ཕྱིར་ཟག་པ་ནག་པོའི་ཕྱོགས་ཀྱི་རང་བཞིན་ཉམས་པ་སྟེ། དེར་མ་ཞུགས་པའི་ཐིག་ལེ་རྡོ་རྗེ་ནོར་བུའི་རྩེ་མོར་རབ་རྒྱས་པར་འགྱུར་བ་བཅུ་དྲུག་པ་བྱང་སེམས་བདེ་བ་ཆེན་པོའི་རང་བཞིན་འདི་ཉིད་ནི། རྫོགས་པའི་སྒྲ་ཡིས་བསྟན་པ་ཡིན། །
ཞེས་སོ། ༈ །ཡེ་ཤེས་གྲུབ་པ་ལས། དེ་ནས་སོགས་ནི། རྣམ་པ་མེད་པས་བཀག་པའི་རྗེས་དེ་ནས་གཉིད་མཐུག་པོ་ལྟར་རྟོག་པ་འགགས་པ་སེམས་མེད་པའི་གནས་སྐབས་དེ་ཁོ་ན་ཉིད་དུ་འདོད་པ་ནི། དེ་ནི་རབ་ཏུ་དགག་པར་བྱ། ཤིན་ཏུ་རྨོངས་པ་ཅི་ཡང་མི་དྲན་པའི་གནས་སྐབས་ཡེ་ཤེས་སུ། རྣལ་འབྱོར་པ་ནི་ལ་ལ་འདོད་དེ་ལྟར་ན་རྒྱུ་རྨོངས་པ་གང་ཡང་མ་རིག་པ་བསྒོམས་པས་འབྲས་བུ་ཅི་ཡང་མི་ཤེས་པའི་རྨོངས་པ་ནི། གང་ཟག་རྨོངས་པ་རྣམས་ཀྱིས་འཐོབ་པར་འགྱུར་ཏེ། ཐམས་ཅད་རྒྱུ་དང་མཚུངས་པ་ཡི། ། འབྲས་བུ་འཇིག་རྟེན་ལ་སྤྱོད་དེ། །
ཀོ་ཊ་པ་ལས་འབྲས་སྐྱེས་པ། ། གང་ན་ཡང་ནི་ཡོད་མ་ཡིན། ། ཞེས་སོ། ༈ །ཕྱི་མའི་གསུམ་པ་ལས། སྐད་ཅིག་སོགས་ཀྱི་དོན་ནི། ཡེ་ཤེས་དེ་ཡང་དགའ་བ་བཞིའི་རིམ་པས་རྟོགས་པར་འགྱུར་ཏེ། དུས་སྐད་ཅིག་མ་བཞིས་དབྱེ་བས་ཕྱེ་བ་ཉིད་ཀྱིས། དུས་ཅན་དགའ་བ་བཞིའི་ཉམས་མྱོང་། དུས་དེ་དག་ལས་སྐྱེ་བར་འགྱུར་བས་དུས་སྐད་ཅིག་མ་བཞི་ཤེས་ན་དེ་ལ་བརྟེན་པའི་བདེ་བ་དགའ་བ་བཞི་ཤེས་པར་འགྱུར་ཞིང་དགའ་བ་བཞི་པོ་དེ་ཡང་། གནས་ཨེ་ཝཾ་གི་རྣམ་པ་དེར་རབ་ཏུ་གནས་སོ། །
ཞེས་སོ། ། སྐད་ཅིག་མ་ཉིད་གང་ཡིན་ཞེ་ན། དེ་ཉིད་ལས། སྣ་ཚོགས་སོགས་ཏེ། གོ་སླའོ། ། སྣ་ཚོགས་ལ་སོགས་པ་གང་ཡིན། ཇི་ལྟ་བུ་ཞེ་ན། འཁྱུད་དང་སོགས་ཏེ། འཁྱུད་དང་འོ་བྱེད་ལ་སོགས་པ་བྱ་བ་སྣ་ཚོགས་པ་བྱེད་པ་ནི་རྣམ་པ་སྣ་ཚོགས་པའི་སྐད་ཅིག་མ་དང་པོར་བཤད་ལ། གཉིས་པ་རྣམ་པར་སྨིན་པའི་སྐད་ཅིག་མ་དེ་ལས་བཟློག་པ་སྟེ་ལུས་ཀྱི་རྩོལ་བ་ཆུང་ཞིང་སེམས་ཀྱི་བདེ་བ་ཆེ་བའོ། །
འདི་ལ་བདེ་བའི་ཚོར་བ་ཡེ་ཤེས་ཀྱིས་ཟ་ཞིང་མྱོང་བ་ཉིད་དོ། ། གསུམ་པ་བདག་གི་བདེ་བ་ཟོས་ཤིང་ཉམས་སུ་མྱོང་ངོ་ཞེས་འཇིག་རྟེན་པའི་གཙོ་བོ་གྲོས་བྱེད་པ་ལྟར་རྟོག་ཅིང་དཔྱོད་པ་ནི་ཕྱག་རྒྱ་རྣམ་པར་ཉིད་པའི་སྐད་ཅིག་མ་གསུམ་པར་བརྗོད་ཅིང་བཞི་པ་མཚན་ཉིད་དང་བྲལ་བ་ནི། གོང་མ་གསུམ་ལས་གཞན། ཆགས་པ་དང་ཆགས་བྲལ་གྱི་མཐའ་རྣམ་པར་སྤངས་པ་སྟེ། བདེ་སྟོང་ཟུང་འཇུག་གི་དུས་སོ། ༈ །དང་པོའི་བཅུ་པ་ལས། མཆོག་དགའ་སོགས་ཏེ། མཆོག་ཏུ་དགའ་བར་གྱུར་པ་ལྷན་སྐྱེས་ཀྱི་དགའ་བ་དེ་བསྒོམ་པར་བྱ་བའི་ལམ་མེད་ཅིང་སྒོམ་པ་པོའི་གང་ཟག་ཀྱང་མེད། དེ་མེད་པས་སྒོམ་པ་པོ་དེའི་ལུས་ཀྱང་མེད་ཅིང་དེའི་སེམས་གཟུང་བ་མེད་པ་དང་འཛིན་པ་མེད། ལུས་དེ་མེད་པས་ཤ་དང་ཁྲག་ཀྱང་མེད་ཅིང་བཤང་དང་གཅི་བ་མེད།
སེམས་གཟུང་འཛིན་གྱི་བྱེ་བྲག་སྐྱུག་བྲོ་རྨོངས་མེད་གཙང་སྦྲ་མཆོད་ཕྱིར་ཐོགས་འཆང་བ་མེད་པ་དང་། ཡུལ་ལ་ཆགས་མེད་སྡང་བ་མེད་དང་རྨོངས་མེད་གཞན་འབྱོར་ལ་ཕྲག་དོག་མེད། རང་འབྱོར་ལ་སེར་སྣ་མེད་ཅིང་ཡོན་ཏན་གྱིས་ང་རྒྱལ་མེད་དང་མཐོང་བྱ་མེད། སྒོམ་པས་ལམ་དང་སྒོམ་པ་པོ་མེད་ཅིང་བཤེས་དང་དགྲ་མེད་ཅིང་། མདོར་ན་གང་དུའང་རློམ་སེམས་མེད་པའི་ལྷན་ཅིག་སྐྱེས་པའི་ཡེ་ཤེས་དེ་ཉིད་ཀུན་རྫོབ་ཏུ་སྣ་ཚོགས་ཉིད་དུ་ཤར་བས་ཟུང་དུ་འཇུག་གོ ། ཅེས་གསུངས་སོ།། ༈ །།རྩ་རྒྱུད་དང་པོའི་ལྔ་པ་ལས། སྒོམ་པ་སོགས་ཀྱི་དོན། དོན་དམ་པར་ནི་སྒོམ་པ་པོའི་གང་ཟག་དེ་མེད་ཅིང་། ཚུལ་ཇི་ལྟར་སྒོམ་པའང་མེད།
གང་ཞིག་བསྒོམ་པར་བྱ་བའི་ལྷ་མེད་སྔགས་ཀྱང་ཡོད་མ་ཡིན། སྤྲོས་པ་མེད་པའི་རང་བཞིན་ལས་ཀུན་རྫོབ་སྔགས་བཟླ་བ་དང་། ལྷ་སྒོམ་པའི་ཚུལ་ནི་ཡང་དག་པར་གནས་སོ། ། ཞེས་སོ། ༈ །ཕྱི་མའི་བཞི་པ་ལས། དེ་ཉིད་སོགས་ནི། རྫོགས་རིམ་ལས་བྱུང་བའི་ཉམས་མྱོང་གི་ཡེ་ཤེས་དེ་ཉིད་ལྷན་ཅིག་སྐྱེས་པའི་ཡེ་ཤེས་ཀྱི་གཟུགས་ཏེ་རང་བཞིན་དང་བདེ་བ་ཆེན་པོ་སྐྱེད་པར་བྱེད་པས་ན་བདེ་ཆེན་བཟང་པོའི་རྣལ་འབྱོར་མ་ཞེས་སམ། ཡང་ན་བདེ་ཆེན་བཟང་པོ་ནི་ཀྱེ་རྡོ་རྗེ། རྣལ་འབྱོར་མ་ནི་བདག་མེད་མའོ། ། དེ་ཉིད་ནི་སྙིང་པོ་དམ་པ་ཡིན་ཞིང་མཚན་རྟོག་གཅོད་པས་ན་དཀྱིལ་འཁོར་འཁོར་ལོ་དང་།
མཚོན་བྱེད་དཔེའི་ཡེ་ཤེས་ལྔ་ཡི་རང་བཞིན་ཅན་ཡང་ཡིན་ནོ། ། ཞེས་བྱ་བ་དང་། སཾ་བུ་ཊའི་བརྟག་པ་དྲུག་པ་ལས། རྡོ་རྗེ་སོགས་ནི། ཡེ་ཤེས་ལྔ་དང་རིགས་ལྔའི་རང་བཞིན་རྣམ་དག་ཡེ་ཤེས་དེ་ནི། རྡོ་རྗེ་སེམས་དཔའ་ཞེས་སུ་བཤད། ། བདེ་བ་དམ་པ་རུ་ནི་བརྗོད། ། ཅེས་སོགས་གསུངས་སོ། ། སཾ་བུ་ཊའི་གཉིས་པའི་གཉིས་པ་ལས། སྟོང་པ་སོགས་ཀྱི་དོན་ནི།
འདིར་དོན་དམ་པའི་དེ་ཁོ་ན་ཉིད་རྣམ་པར་མི་རྟོག་པ་སྒོམ་པར་འདོད་པས། ཆོས་ཐམས་ཅད་ཅི་ཡང་མ་ཡིན་ཞེས་ཉི་ཚེ་བའམ་དེ་བཞིན་ཉིད་དུ་འཛིན་པའི་རྣམ་པ་སྟོང་པ་བསྒོམ་པར་མི་བྱ་སྟེ། སྐྱེ་བ་རྒྱུ་དང་བཅས་མཐོང་ན། ། འགག་པ་འདི་ཡང་འཐད་མ་ཡིན། ། ཞེས་པ་ལྟར་རོ། ། འོ་ན་མི་སྟོང་པ་དངོས་པོར་འཛིན་པ་བདག་ལྷའི་རྣམ་པ་སོགས་བསྒོམ་མམ་སྙམ་ན་སྟོང་མིན་བསྒོམ་པར་མི་བྱ་སྟེ། གང་ཕྱིར་རྟེན་འབྱུང་མ་ཡིན་པའི། ། ཆོས་འགའ་ཡོད་པ་མ་ཡིན་ཏེ། ། དེ་ཕྱིར་སྟོང་ཉིད་མ་ཡིན་པའི། ། ཆོས་འགའ་ཡོད་པ་མ་ཡིན་ནོ། །
ཞེས་སོ། ། ཡང་སྟོང་པ་ཉིད་ནི་མི་སྟོང་པ་ལ་མ་ལྟོས་པར་ཡུལ་དུ་བྱར་མི་རུང་ལ། དེས་ན་སྟོང་པ་གནས་ལུགས་ཡིན་ན་མི་སྟོང་པའང་གནས་ལུགས་སུ་འགྱུར་བས་སྟོང་པ་མི་སྤོང་བའི་རྣལ་འབྱོར་པས། སྟོང་མིན་ཀྱང་ཡོངས་སུ་མི་སྤོང་བར་འགྱུར་ཏེ། གལ་ཏེ་མི་སྟོང་ཅུང་ཟད་ཡོད། ། སྟོང་པའང་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་མེད་པས་ན། ། སྟོང་པའང་ཡོད་པར་ག་ལ་འགྱུར། ། ཞེས་གསུངས་སོ། ། དེ་ཕྱིར་གནས་ལུགས་སྟོང་དང་མི་སྟོང་བཟུང་བར་གྱུར་ན་དེ་ལས།
སྐུར་འདེབས་དང་སྒྲོ་འདོགས་ཀྱི་རྟོག་པ་ཉུང་མིན་སྐྱེ་བར་འགྱུར། གཉིས་ཀ་མ་ཡིན་ནོ་སྙམ་དུ་ཡོངས་སུ་སྤངས་ན། དེ་ཡང་འཛིན་པའི་ཀུན་རྟོག་སྟེ། ། དེ་ཕྱིར་དེ་ཉིད་ཡོངས་སུ་སྤངས། ། ཞེས་བྱ་བ་དང་། ཐ་ན་ང་ཅི་ཡང་མི་བསྒོམ་མོ་སྙམ་པའི་རྣམ་པར་རྟོག་པའང་སྤངས་ཏེ། དེ་ཉིད་ལས། གཉིས་ཀྱི་སོགས་ཏེ། དེ་ལྟར་མཐའ་གྲུབ་པ་མེད་པས་ཡུལ་ཅན་འཛིན་པའང་མི་རིགས་ཏེ། གཉིས་ཀྱི་གཟུང་བ་ནི་སྟོང་པ་དང་མི་སྟོང་པ་ལ་སོགས་པ་ལྟ་བའི་ཆོས་ཏེ།
དེ་གཉིས་ནི་ལྟོས་པའི་ཆོས་ཡིན་པས་གཅིག་བཀག་པས་ན་ཅིག་ཤོས་ཀྱང་བཀག་པས་གཉིས་ཀ་སྤངས་པའོ། ། དེ་ཡོངས་སུ་སྤངས་པ་ནི་རྣམ་པར་གྲོལ་བ་སྟེ་དེ་ཁོ་ན་ཉིད་མཐོང་བའོ། ། དེ་ནི་འདི་ཡིན་ཞེས་བརྗོད་པའམ་གནས་པ་མེད་པས་གནས་དང་བྲལ་བ་སྟེ། ང་ཞེས་བྱ་བའི་ཀུན་རྟོག་ནི་འཛིན་པ་དང་བཅས་པ་ཡིན་པ་དེའི་ཕྱིར་འདི་ནི་ཡང་དག་སྤང་ངོ་། ། ཞེས་སོ། ༈ །ཡེ་ཤེས་ངོས་བཟུང་བའི་མན་ངག་ལ་སོགས་པ་སྟོན་ཏེ། ལེའུ་བརྒྱད་པར་འཆད་པར་འགྱུར་རོ། ། ཞེས་པ་འདི་ལ་གསུམ་སྟེ། ཇི་ལྟར་བསྒོམ་པ་དངོས་དང་། དེ་ཐམས་ཅད་ལ་ཁྱབ་པར་བསྒོམ་པ།
དེ་ལ་ཀླན་ཀ་སྤང་བའོ། ། དང་པོ་ལ་དངོས་པོ་ཐམས་ཅད་རང་བཞིན་ལྷན་ཅིག་སྐྱེས་པའི་ཡེ་ཤེས་ནི་སྤྲོས་པའི་མཐའ་ཐམས་ཅད་དང་བྲལ་ཏེ། མཐའ་བྲལ་གྱི་ལྟ་བའི་སྐབས་སུ་བསྟན་ཟིན་པའོ། ། དེ་ལ་སྒྲོ་འདོགས་གཅོད་ཤེས་པ་ཙམ་གྱིས་མི་ཕན་ཏེ་བསྒོམ་དགོས་ལ། བསྒོམ་པ་ཡང་དེ་དང་འདྲ་བར་བསྒོམ་པས་རྟོགས་པར་འགྱུར་གྱི་མི་འདྲ་བས་ནི་མ་ཡིན་ནོ། ། དེ་ཡང་སཾ་བུ་ཊ་ལས། སྟོང་པ་བསྒོམ་པར་མི་བྱའོ། ། ཞེས་སོགས་གསུངས་ལ། སློབ་དཔོན་ཀླུ་སྒྲུབ་ཀྱིས། དམིགས་པ་མེད་པའི་སེམས་སུ་ནི། །
གནས་པ་ནམ་མཁའི་མཚན་ཉིད་དེ། ། ནམ་མཁའ་བསྒོམ་པ་དེ་ཉིད་ནི། ། སྟོང་པར་བསྒོམ་པར་བཞེད་པ་ཡིན། ། ཞེས་གསུངས་སོ། ། འདི་ལས་དང་པོ་པས་ཀླུ་སྒྲུབ་ཀྱིས་གསུངས་བཞིན། ནམ་མཁའ་ལ་སེམས་གཟུང་བའམ། དབང་པོ་ཐ་མ་ཡུལ་ལ་ཡེ་ཤེས་ངོས་བཟུང་བའི་ཚུལ་གྱིས་བསླབ་སྟེ་སྐྱབས་སེམས་དང་བླ་མ་ཡི་དམ་སྒོམ་པ་སྔོན་དུ་འགྲོ་བས་རང་གི་ལུས་དང་། མེ་ཏོག་སྔོན་པོ་ལ་སོགས་པ་རྟེན་མི་འགུལ་བ་མིག་མི་འཛུམ་པ། ཡིད་འཛིན་པ་མེད་པ་སྟེ། ཡན་ལག་བཞི་དང་ལྡན་པས་བསྒོམ་ན་མི་རྟོག་པ་སྐྱེ་བར་འགྱུར་ལ།
དེ་ནས་སྒྲ་ལ་སོགས་པ་ཡུལ་གཞན་ལ་སྤོ་ཞིང་བསྒོམ་སྟེ། ཞི་གནས་སྐྱེས་ནས་སྔར་བསྟན་པའི་ལྟ་བ་དང་བསྲེ་ཞིང་བསྒོམ་ན་རང་བྱུང་གི་ཡེ་ཤེས་སྐྱེ་བར་འགྱུར་རོ། ། དེ་ལྟ་བུ་དེས་ནི་འགྲོ་བ་ཐམས་ཅད་དེའི་ངང་དུ་ཐིམ་པ་ཉིད་ཀྱིས་བསྒོམ་པར་བྱ་སྟེ། སཾ་བུ་ཊ་ལས། གཟུགས་རྣམས་སྣ་ཚོགས་བལྟ་བ་དང་། ། སྒྲ་རྣམས་ཉིད་ཀྱང་ཉན་པ་དང་། ། སྨྲ་བ་དང་ནི་རྒོད་པ་དང་། ། སྣ་ཚོགས་རོ་ནི་ཟ་བ་དང་། ། ལས་རྣམས་ཐམས་ཅད་བྱེད་པ་ན། ། གཞན་དུ་སེམས་ནི་མི་འགྲོ་བས། །
དེ་ཉིད་རིག་པའི་རྣལ་འབྱོར་པའི། ། རྣལ་འབྱོར་རྟག་ཏུ་སྐྱེ་བར་འགྱུར། ། ཞེས་གསུང་སྟེ། དེ་ནི་ཆོས་ཐམས་ཅད་ཀྱི་ཆོས་ཉིད་དེ་དེས་ན་དོན་དམ་པར་སྒོམ་དུ་མེད་པ་དང་། ཀུན་རྫོབ་ཏུ་བསྒོམ་པར་བྱའོ། ། ཞེས་བྱ་བའི་དོན་ཏོ། ། གཉིས་པ་ནི། རང་བཞིན་ལྷན་སྐྱེས་དེ་ཉིད་ཆོས་ཐམས་ཅད་ལ་ཁྱབ་པར་བསྒོམ་པ་ཡིན་ཏེ། བརྟན་དང་གཡོ་བའི་དངོས་པོ་གང་། ། རྩྭ་ལྕུག་འཁྲི་ཤིང་ལ་སོགས་པ། །
བདག་གི་དངོས་པོའི་རང་བཞིན་ལས། ། དམ་པའི་དེ་ཉིད་ངེས་བསྒོམ་བྱ། ། ཞེས་ཕྱི་ནང་གི་དངོས་པོ་ཐམས་ཅད་བདག་གི་ལྷན་སྐྱེས་ཀྱི་ཡེ་ཤེས་ཀྱི་རང་བཞིན་ལས་གཞན་མ་ཡིན་པར། དོན་དམ་སྤྲོས་པ་དང་བྲལ་བར་བསྒོམ་ཞེས་པའི་དོན་ནོ། ། གསུམ་པ་ནི། གལ་ཏེ་དེ་ལྟར་ན་རང་སེམས་སྤྲོས་བྲལ་དུ་བསྒོམས་ཏེ་དངོས་པོ་ཐམས་ཅད་དེ་ཉིད་ཡིན་ནས་བསྒོམ་མམ་མིན་ནས་བསྒོམ། མིན་ན་ནི་སྤྲང་པོ་རྒྱལ་པོར་རློམ་པ་དང་འདྲ་ལ། ཡིན་ན་འབད་པ་མེད་པར་གྲོལ་བར་འགྱུར་རོ་ཞེ་ན། ཡིན་ནས་བསྒོམ་པས་སྐྱོན་དང་པོ་མེད་ལ། ཡིན་ནས་བསྒོམ་ཡང་མ་རྟོགས་པའི་ཕྱིར་སྐྱོན་གཉིས་པ་མེད་དེ།
དེ་རྣམས་དམ་པ་གཅིག་ཡོད་མིན། ། རང་རིག་བདེ་བ་ཆེན་པོ་ཉིད། ། རང་རིག་ནས་ནི་བྱང་ཆུབ་འགྱུར། ། ཞེས་སོ། ༈ །འཁོར་འདས་ཀྱི་ཆོས་ཐམས་ཅད་རྣལ་འབྱོར་པའི་ཏིང་ངེ་འཛིན་ལས་བྱུང་བ་ནི། དང་པོའི་བརྒྱད་པ་ལས། ང་ལས་སོགས་ཏེ། གལ་ཏེ་དོན་དམ་དུ་བསྒོམ་མེད་དང་ཀུན་རྫོབ་ཏུ་ལྷ་སོགས་བསྒོམ་ཀྱང་ཆོས་ཐམས་ཅད་ཀྱི་ཆོས་ཉིད་ཤེས་པར་མི་འགྱུར་ཏེ། ཡུལ་དང་དེའི་ཆོས་ཉིད་ཐ་དད་དུ་ཡོད་དོ་སྙམ་པ་ལ་ཐ་དད་ཅིག་ཡོད་ན་ཆོས་ཉིད་ཤེས་པར་མི་འགྱུར་ཡང་། སྣང་བ་སྣ་ཚོགས་ཀྱང་ལྷན་ཅིག་སྐྱེས་པའི་ཡེ་ཤེས་རང་ཉིད།
དེའི་ཆོས་ཉིད་ཀྱང་རང་ཉིད་ཡིན་པས་སྣང་ལུགས་ཀྱི་དབང་དུ་བྱས་ན་ཆོས་སྐུ་སྤྲོས་བྲལ་གྱི་ཡེ་ཤེས་ང་ལས་འགྲོ་བ་ཐམས་ཅད་འབྱུང་། ང་ལས་ས་འོག་ས་སྟེང་ས་བླའི་གནས་གསུམ་པོ་ཡང་བྱུང་། ང་ཡིས་འཁོར་འདས་འདི་ཀུན་ལ་ཁྱབ་པ་སྟེ། གྲུབ་ལུགས་ཀྱི་དབང་དུ་བྱས་ན་སྤྲོས་བྲལ་ལས་མ་གཏོགས་པའི་འགྲོ་བའི་རང་བཞིན་གཞན་འགའ་ཡང་མ་མཐོང་ངོ་། ། ཞེས་གསུངས་པས་རྟོགས་པར་བྱའོ། ༈ །བོགས་དབྱུང་ཐབས་ཀྱིས་བརྟེན་ཚུལ་ནི་དང་པོའི་བརྒྱད་པ་ལས། བཟའ་དང་སོགས་ཏེ། ཟས་བཟའ་དང་བཏུང་དང་ཆུ་བླུགས་ནས་ཁྲུས་བྱེད་པ་དང་། ཉལ་དང་གཉིད་ལོག་དང་བསམ་མནོ་སེམས་པ་དང་། དེ་དག་ལ་སོགས་པའི་དུས་ཐམས་ཅད་དུ་དྲན་པ་མ་ཉམས་པར་རྣལ་འབྱོར་དྲན་ན།
བསམ་པ་ཕྱག་རྒྱ་ཆེན་པོ་མངོན་དུ་ཐོབ་པར་འདོད་པས། སྦྱོར་བ་གནས་སྐབས་ཐམས་ཅད་དུ་གོམས་པ་དེས་ན་མྱུར་དུ་ཕྱག་རྒྱ་ཆེན་པོ་མངོན་དུ་འགྲོ་བ་སྟེ་ཐོབ་པར་འགྱུར་རོ། ། ཞེས་སོ། ༈ །གོམས་ན་ཆུ་བོའི་རྒྱུན་གྱི་རྣལ་འབྱོར་དུ་འགྱུར་བ་ནི། དབང་པོ་གང་དང་གང་ལམ་ཉིད། ། དེ་ནི་དེ་ཡི་ངོ་བོར་འགྱུར། ། མཉམ་པར་མ་བཞག་རྣལ་འབྱོར་གྱིས། ། རྟག་ཏུ་མཉམ་པར་བཞག་པ་ཡིན། ། ཞེས་དང་། བརྒྱད་པ་ལས།
ཆུ་བོའི་སོགས་ཏེ། ཆུ་བོའི་རྒྱུན་ནི་རབ་ཏུ་འབབ་པ་དང་འདྲ་བར་རྒྱུན་མི་འཆད་པ་དང་། མར་མེའི་རྩེ་མོ་རབ་བཅིང་སྟེ་རླུང་གིས་མི་བསྐྱོད་པ་ལྟར་གསལ་ཞིང་རྩེ་གཅིག་པའི་ཚུལ་གྱིས་དུས་རྟག་ཏུ་དེ་ཁོ་ན་ཉིད་རྟོགས་པ་ལྷན་ཅིག་སྐྱེས་པའི་ཡེ་ཤེས་ཀྱི་རྣལ་འབྱོར་གྱིས། ཉིན་དང་མཚན་དུ་མཉམ་པར་གཞག་པར་གྱིས་ཤིག ། ཅེས་སོ། ༈ །བར་ཆད་བསལ་བ་ལ། (Dབར་ཆད་)ནི་(Eའབྱུང་བ་ལུས་འཁྲུགས། ཕྱི་རོལ་གདོན། ཏིང་འཛིན་སེམས་ཀྱི་བར་ཆད་གསུམ་)མོ། ། དེ་སེལ་བའང་ཏིང་འཛིན་ཏེ།
ལེའུ་བརྒྱད་པ་ལས། ས་དང་སོགས་ཏེ། ལྷན་ཅིག་སྐྱེས་པའི་ཡེ་ཤེས་དེ་རྟོགས་པས་གནས་སྐབས་ཀྱི་ཕན་ཡོན་ནང་གི་འབྱུང་བ་ལ་དབང་ཐོབ་པས། ཕྱི་ནང་གི་ས་དང་ཆུ་དང་རླུང་དང་ནི། མེ་དང་ནམ་མཁའི་གཡང་ལ་ལྷུང་བའི་གནོད་པ་ཉིད་དང་ནི། རང་ལ་འཛིན་པ་དང་། གཞན་ལ་བཟུང་བར་རིག་པའི་ཚོར་བ་ཡིས་ཀྱང་མི་བརྫི་བས་བར་ཆད་གསུམ་པོ་ཀུན་གྱིས་ཡེ་ཤེས་དེ་ལ་སྐད་ཅིག་ཀྱང་ཟིལ་གྱིས་མི་གནོན་ཏེ། མཐོ་རིས་མི་ཡུལ་རྐང་འོག་གིས་བསྡུས་པ་ཁམས་གསུམ་གྱི་རྟོག་པ་ཐམས་ཅད་ཡེ་ཤེས་རྟོགས་པའི་སྐད་ཅིག་ལས་ནི་གཟུགས་ཏེ་རང་བཞིན་གཅིག་པར་རྟོགས་པར་འགྱུར་ཏེ། ཐམས་ཅད་ཀྱང་གཉིས་མེད་ཡེ་ཤེས་སུ་རོ་གཅིག་པར་རྟོགས་པའི་ཕྱིར། རྟོག་པས་ཀྱང་མི་བརྫི་སྟེ།
རང་གཞན་ཆ་ཡིས་རྣམ་རྟོག་གིས། ། གནོད་པ་ཉིད་ནི་ནུས་མ་ཡིན། ། ཞེས་སོ། ། རིམ་པ་གཉིས་ཀྱི་མངོན་རྟོགས་ཀྱི་གསལ་བྱེད་དོ།། ༈ །།དྲོད་སྤྱིའི་རྟགས་ནི། རྡོ་རྗེ་གུར་ལས། མཚན་མ་ཡང་དག་མཚོན་པར་བྱ། ། དང་པོ་སྤྲིན་སོགས་བཞི་ནི་དྲོད་རྩེ་མོ་བཟོད་པ་ཆོས་མཆོག་གི་རྟགས། ལྔ་པ་རྟག་ཏུ་སོགས་རྐང་པ་བཞི་མཐོང་ལམ། ཕྱི་ནས་སྒྱུ་མའི་སོགས་བཞི་ནི་སྒོམ་ལམ་དུ་སྦྱར་རོ། །
སཾ་བུ་ཊའི་བརྟག་པ་ལྔ་པའི་གཉིས་པ་ལས། ། དང་པོ་སོགས་ཏེ། ཚོགས་ལམ་ཆུང་ངུར་དང་པོ་སྟེ་ཐོག་མའི་མཚན་མ་ཐམས་ཅད་ཀྱི་ཐོག་མར་མར་མེའི་རྣམ་པ་གསལ་བར་མཐོང་བར་འགྱུར། འབྲིང་པོར་གཉིས་པ་མཚན་མ་གཅིག་གམ་གཉིས་སམ་ངེས་མེད་དུ་མེ་ཁྱེར་གྱི། རྣམ་པར་མཐོང་ན་རྡུལ་དུ་མཚོན་པར་བྱེད། ཆེན་པོར་རྡུལ་དཀར་ཐིག་ལེ་ཙ་ན་ཀ་ཙམ་གྱི་དབྱིབས་སུ། ཕྱོགས་བཅུར་འཕྲོ་བ་དེ་བཞིན་མཐོང་བར་འགྱུར། དྲོད་དུ་རྟགས་གསུམ་པར་མཐོང་བ་དེ་སྔ་མ་ལས་ཉོན་མོངས་བཅོམ་སྟེ་ཆུང་དུ་སོང་བས་ཕྲ་མོར་བྱས་པ་ནི། རྣལ་འབྱོར་པ་ཡིས་རྣམ་པར་བརྟག་མཚོན། རྩེ་མོར་འདོད་པའི་ལྷ་ཡི་ལོངས་སྤྱོད་ངང་གིས་འདུས་པ་ཡང་མཐོང་བཞི་པ་ཡང་ནི་བསྟན་པའོ། །
བཟོད་པར་ལྷ་ཡི་གཟུགས་ཁམས་ཀྱི་ལྷ་ནི་ཐམས་ཅད་དུ་མཐོང་། ལྔ་པ་སེམས་ཀྱིས་བརྟག་པར་བྱ། ཆོས་མཆོག་ཏུ་དྲུག་པ་གཟུགས་ནི་མེད་པའི་ཆ་ཡང་ཤེས། མཐོང་ལམ་དུ་བདུན་པ་ཆོས་ཀྱི་དབྱིངས་མངོན་སུམ་དུ་རྟོགས་པ་ཉིད་དོ། ། སྒོམ་ལམ་གྱི་མཐར་རྟགས་བརྒྱད་པ་རང་འདོད་པའི་རྣལ་འབྱོར་པའི་སངས་རྒྱས་རྣམས་ཀྱི་འབྲས་བུའི་དོན་ཐོབ། ། ཞེས་སོ། ༈ །ལྔ་པའི་གསུམ་པ་ལས། ཡང་ནི་སོགས་ཏེ། ཡང་ན་བསྒོམ་པ་ནུབ་པ་ན་སྟེ་བདག་གི་རྟོགས་པ་འདི་བརྟན་ནོ་སྙམ་པའི་དུས་སུ། བསམ་གཏན་བསྡུས་ཏེ་བཤོལ་ནས་མཚན་མོ་ཕྱིར་བྱུང་ལ་བྱིས་པའི་རྩེ་བ་ལྟར་ཅི་ཐད་ཐོད་དུ་སྤྱད་དེ་རྟོགས་པ་མི་བརྟན་ན་ཡང་སླར་ཡང་བསྒོམ་པར་བྱའོ། །
བརྟན་ན་སྤྱོད་པ་བྱའོ། ། ཞེས་སོ། ༈ །དྲོད་ཆེ་འབྲིང་གཉིས་ཀའི་ལུང་ཡང་། ཕྱི་མའི་བརྒྱད་པ་ལས། ཕན་དང་སོགས་ཏེ། སྔགས་སོགས་ཀྱི་ནུས་པས་མ་ཡིན་པར། རང་གི་སེམས་ཀྱི་མཐུས་ཕན་པ་སྟེ་རྗེས་སུ་འཛིན་པ་དང་། གནོད་པ་སྟེ་ཚར་གཅོད་པའི་འབྲས་བུ་བསྒྲུབ་བྱ་ལ་འབྱུང་བ་དེ་ལྟར་ངེས་པར་ཤེས་ནས་ནི་སྤྱོད་པ་སྤྱད་ན་ཇི་ལྟར་ན་དེ་ནི་སྐད་ཅིག་ཀྱང་། རྣལ་འབྱོར་པ་དེ་རྣམས་ངུ་འབོད་སོགས་སུ་གནས་པར་འགྱུར་ཏེ་མི་གནས་སོ། ། དེ་ལྟར་ན་ངན་སོང་གི་འཇིགས་པ་ལས་གྲོལ་བ་དེ་ནི་དྲོད་ཆེན་པོ་ཐོབ་པའི་རྟགས་སོ། །
དེའི་ཤུགས་ཀྱིས་ཚར་བཅད་འགྲུབ་ལ། རྗེས་འཛིན་མི་འགྲུབ་ན་དྲོད་འབྲིང་པོ་ཐོབ་པའི་རྟགས་ཡིན་པ་ཡང་བསྟན་ཏོ། ༈ །ལྷ་གནད་ལ་བོར་བ་སྒྲུབ་པ་ནི། རྡོ་རྗེ་གུར་ལས། ཆོས་འབྱུང་སོགས་ཏེ། རང་ཉིད་རིགས་རྐྱང་པའམ་བསྡུས་པའི་མངོན་རྟོགས་ཚང་པར་བསྒོམས་ནས་བདག་ལ་ཡེ་ཤེས་པ་སྤྱན་དྲངས་པའི་ཚུལ་གྱིས་སྒྲུབ་པ་ནི། རང་གི་སྙིང་ག་ནས་གཽ་རཱི་ལྕགས་ཀྱུ་ཐོགས་པ་སོགས་བཞི་སྤྲོས་ཏེ་དེ་བཞིན་གཤེགས་པའི་ཚོགས་རྣམས་དགུག་གཞུག་བཅིངས་དབང་དུ་བྱས་ནས་རང་གི་ཞལ་དུ་ཞུགས། སྙིང་གར་ཞུ། ཡུམ་གྱི་ཆོས་འབྱུང་གྲོང་ཁྱེར་ཡིད་འོང་བར་སླེབ་པའི་སྐད་ཅིག་ལ། དཀྱིལ་འཁོར་གྱི་འཁོར་ལོ་ཡོངས་སུ་རྫོགས་པར་བསམ།
དེ་ནས་ཡང་དེ་བཞིན་གཤེགས་པའི་ཚོགས་སྤྱན་དྲངས་ནས་ཞལ་དུ་ཞུགས་སྙིང་ཁར་ཞུ་བ་ལས་ཁྲོ་བོ་བདུད་རྩི་འཁྱིལ་བའམ། གནོད་མཛེས་རབ་ཏུ་ཁྲོས་པ་གཡས་ན་གཏུན་ཤིང་དང་། གཡོན་སྡིགས་མཛུབ་དང་བཅས་པས་ཕུར་བུ་འཛིན་པར་བསྒོམ་པ་ལ་ཡེ་ཤེས་དགུག་གཞུག་སོགས་བྱས་ནས་གལ་ཏེ་མཆོག་གི་དངོས་གྲུབ་མི་སྟེར་ན་ཁྲོ་བོ་དེ་ཉིད། ཨོཾ་དུ་རུ་དུ་རུ་ཚིནྡྷ་ཚིནྡྷ་ཧཱུྃ་ཕཊ་ཞེས་པའི་སྔགས་ཀྱིས་བསྐུལ་ནས། གདབ་བྱ་འདེབས་བྱེད་རྣམས་མི་དམིགས་པའི་ཚུལ་གྱིས་རྩ་དབུ་མའི་ལམ་ནས་སོང་སྟེ་དཀྱིལ་འཁོར་གྱི་རྡོ་རྗེ་སེམས་དཔའ་མི་བསྐྱོད་པའི་དབུ་ནས་སོང་སྟེ་ཞབས་ཀྱི་བར་དུ་བྱུང་བས་དེ་གསད་པར་བྱའོ། ། དེ་བཞིན་དུ་སྔར་གྱི་དམིགས་པ་དེས་འཁོར་རྣམས་ཀྱང་གསད་དེ་མཐར་ཅི་ཡང་མི་དམིགས་པ་ལ་བློ་བཞག་པས་འགྲུབ་པར་འགྱུར་རོ། ། ཅེས་སོ། ༈ །རྩ་རྒྱུད་ཕྱི་མའི་གཉིས་པ་ལས། རྩེ་བས་སོགས་ཀྱི་དོན། འདོད་ཡོན་ལ་རྩེ་ཞིང་རོལ་བས་དྲོད་ཆེ་འབྲིང་གི་དངོས་གྲུབ་ཀྱི་དོན་དུ་ཡང་།
དུས་ཟླ་བ་ཕྱེད་ཀྱི་བར་དུ་མཚན་མོ་གསང་སྤྱོད་ཀྱིས་རྟོགས་པ་བརྟན་ནམ་མི་བརྟན་ཡོངས་སུ་བརྟགས་ནས་རྟོགས་པར་གྱིས་ཤིག འཇིག་རྟེན་ཆོས་བརྒྱད་ཀྱི་བསམ་པ་ཐམས་ཅད་ཡོངས་སྤངས་ནས། ལྷ་ཞེས་པ་བསྐྱེད་རིམ་དང་། བྱང་སེམས་ལས་བྱུང་བའི་བདེ་བ་ལ་རོལ་པས་རྫོགས་རིམ་གྱི་གཟུགས་སུ་སེམས་ཤིང་བསྒོམ་པ་ཡིས། ཉི་མ་གཅིག་ཙམ་དུའང་བར་མ་ཆད་པར་བསྒོམ་པས་རྟོགས་པ་ཡོངས་སུ་བརྟག་ཅིང་བརྟན་པར་གྱིས། ། ཞེས་པའོ། ༈ །ལེའུ་དྲུག་པ་ལས། ལུས་ཀྱི་སོགས་ཀྱི་དོན་ནི། སྤྱོད་པ་ལ་འཇུག་པའི་ཚེ། ལུས་ཀྱི་སྦྱིན་པ་སེམས་ཅན་ཐམས་ཅད་ལ་བྱིན་ཏེ་བསྔོས་ནས་ནི།
ཕྱི་ནས་སྤྱོད་པ་ཡང་དག་སྤྱད། དེའི་ཚེ་ལུས་སློང་བ་བྱུང་ན་མགོ་བྱིན་ཡང་མགོ་བསྐྱེད་ནུས་ན་སྐལ་བ་དང་ལྡན་པ་དང་མི་ནུས་ན་སྐལ་བ་མིན་པར་རྣམས་དཔྱད་པས། དེ་ཕྱིར་སྐལ་བ་དང་ལྡན་ན་སྦྱིན་པར་བྱ། མི་ལྡན་ན་སྦྱིན་པར་མི་བྱའོ། ། ཞེས་སོ། ༈ །ལྔ་པའི་གསུམ་པ་ལས། ཀུན་བཟང་སོགས་ཀྱི་དོན་ནི། ཀུན་བཟང་རྫོགས་པའི་སངས་རྒྱས་མཚུངས་པ་མེད་པ་འགྲུབ་པར་འགྱུར་བས་ན་སྤྱོད་པ་ལ་ཕན་ཡོན་དེ་ལྟ་བུ་ཡོད་པར་ངེས་པར་རིག་ནས་རྡོ་རྗེ་ཅན་གྱིས་བཀའ་བསྩལ་ཏོ། ། ཞེས་པའོ། ༈ །སྤྱོད་པ་གང་གིས་དངོས་གྲུབ་ཀྱི་མཐར་ཐུག་ཕྱག་རྒྱ་ཆེན་པོར་འགྲོ་བ།
༈ །རྩ་རྒྱུད་ཕྱི་མའི་གཉིས་པ་ལས། གང་བཤད་སོགས་ཀྱི་དོན་ནི། བདག་གི་དལ་བའི་བདེ་བ་མངོན་དུ་བྱ་བའི་ཕྱིར་དུ། སྤྱོད་པ་གང་བཤད་འཇིགས་སུ་རུང་བའི་ཚུལ་ཅན་ཏེ་རང་བཞིན་ཅན་གྱི་སྤྱོད་པ་བྱ་བར་མ་བཤད་ཅིང་དེ་བཞིན་དུ་འདོད་ཡོན་ལ་ལོངས་སྤྱོད་ཕྱིར་མ་གསུངས་ཀྱི་འོན་ཀྱང་རང་གི་ཡིད་ནི་བརྟན་ནམ་གཡོ་འམ་ཅི་ཞེས། རང་གི་སེམས་ནི་སོ་སོར་བརྟག་པའི་ཕྱིར་རོ། ། ཞེས་སོ། ༈ །ཉེ་རྒྱུའི་རང་གི་ངོ་བོ་ནི། བརྟག་པ་དགུ་པའི་དང་པོ་ལས། ཨཱ་ལི་སོགས་ཏེ། ཨཱ་ལི་ནི་ཨ་སམ་མི་མཉམ་པ།
ལ་ཏི་ལེན་ཅིང་འཛིན་པ་སྟེ། མི་མཉམ་པའི་བདེ་བ་ལེན་པའི་ཕྱིར་ཁུ་བ། བུང་བ་ནི་བྷྲ་མ་ར་སྟེ། བྷྲ་མ་འཁྲུལ་བ་ར་ཧ་ཡ་ཏི་བྲལ་བར་བྱེད་པ་ཞེས་པས་འཁྲུལ་བ་བྲལ་བར་བྱེད་པ་ཞེས་བྱར་བརྗོད་དོ། ། བུང་བ་དེ་ཉིད་ནི་སྟོང་ཉིད་ཡེ་ཤེས་རོ་གཅིག་པའི་ཕྱིར་རྡོ་རྗེ། བྱིས་པ་རྣམས་སྐྲག་པའི་རྒྱུ་ཡིན་པས་འཇིགས་བྱེད་ཉིད་དོ། ། ཀཱ་ལི་ནི་ཀ་བདེ་བ། ཨཱ་ལི་དྲི་ཀུན་ནས་མྱོང་བའི་ཕྱིར་ཕྱག་རྒྱའི་བྷ་ག སྐྱེ་གནས་ཀྱི་ཆུ་སྐྱེས་འདིས་རྒྱས་པར་བྱེད་པའི་ཕྱིར་མེ་ཏོག་ཞེས་རྡུལ་དང་། རྒྱལ་པོ་ནི་རཱ་ཛ་སྟེ་རཉྫ་ཡ་ནི་འཚེད་པར་བྱེད་པ་སྟེ།
བྱང་སེམས་རང་གི་གནས་སུ་དྲངས་ནས་བདེ་བའི་ཡེ་ཤེས་ཀྱིས་འཚེད་པས་རྒྱལ་པོ། དེའི་ཁྱད་པར་དུ་བྱས་པའི་ལུས་ནི་མེ་ཏོག་རྡོ་རྗེ་ཅན་གྱི་ལུས་ཏེ། དེ་ཡང་རྡོ་རྗེ་ནི་སེམས་ཀྱི་རྡོ་རྗེ་སྟེ། བྱང་ཆུབ་ཀྱི་སེམས་དེས་བཟུང་བའོ། ། ཞེས་སམ། ཡང་ན། མེ་ཏོག་ནི་བྱང་ཆུབ་ཀྱི་སེམས་ཏེ། དེས་ལུས་ཁྱད་པར་བྱས་པའི་རྡོ་རྗེ་ཅན་ནི་བྱང་ཆུབ་ཀྱི་སེམས་རྡོ་རྗེ་སྟེ་འབྲས་བུའི་མིང་གིས་རྒྱུ་ལ་བཏགས་པའོ། ། ཞེས་སོ། ༈ །ནམ་འགྲུབ་པའི་དུས་ནི།
རྡོ་རྗེ་གུར་ལེའུ་བཅོ་ལྔ་པ་ལས། ཉི་མ་གཅིག་སོགས་ཏེ། ཉེ་རྒྱུ་དེ་དུས་ཇི་སྲིད་གཅིག་གིས་འགྲུབ་ཞེ་ན། དེ་ཡང་སའི་བྱེ་བྲག་གིས་ཉི་མ་གཅིག་དང་གཉིས་ལ་སོགས་པར་འགྲུབ་པའི་དུས་ཀྱི་ཁྱད་པར་བྱུང་བར་མངོན་ནོ་ཞེས་ཆོས་རྗེ་རིན་པོ་ཆེ་གསུང་བས་ས་བཅུ་གཉིས་པ་ལ་གནས་པ་ལྟ་བུ་མྱུར་བ་ནི་ཉེ་རྒྱུ་ཉི་མ་གཅིག་བསྒོམས་པས་འགྲུབ་པར་འགྱུར། དེས་མ་གྲུབ་ན་བཅུ་གཉིས་པ་ན་ཉི་མ་གཉིས་ཀྱི་ཆོ་ག་དག་གིས་སོ། བཅུ་གཅིག་པས་ཉི་མ་གསུམ་གྱི་སྦྱོར་བ་དང་། བཅུ་པས་དེ་བཞིན་དུ་ནི་ཉི་མ་བཞི་དང་། དགུ་པས་ཉི་མ་ལྔ་ཡི་སྦྱོར་བ་ཡིས། འགྲུབ་འགྱུར་འདི་ལ་ཐེ་ཚོམ་མེད། དེས་ཀྱང་མ་འགྲུབ་ན་ཞག་དྲུག་པ་ལ།
སྔོན་དུ་ལྷ་དང་བླ་མ་ལ་མེ་ཏོག་ལ་སོགས་པས་མཆོད་པར་བྱས་ནས་བསམ་གཏན་བསྒོམས་པའི་གནས་སུ་འདུག་པ་དང་། རང་གི་ཕྱག་རྒྱ་དང་ལྷན་ཅིག་སྙོམས་པར་ཞུགས་ནས་ནི། རྡོ་རྗེ་མཆོད་པ་ཡང་དག་བརྩམས། རྡོ་རྗེ་ཉི་མ་ནུབ་པ་སྟེ་དྲུག་པའི་སྲོད་ལ་བར་ཆད་མེད་པའི་ལམ་གྱིས་བདུད་བཏུལ་བའི་དུས་ན། ཉེ་རྒྱུའི་སྦྱོར་བ་འདི་ནི་ཡང་དག་བརྩམས། ཉི་མ་འཆར་ཀ་སྟེ་ཐོ་རངས་ཁམས་ཤིན་ཏུ་དྭངས་པ་རྣམ་པར་གྲོལ་བའི་དུས་སུ་ནི། དངོས་གྲུབ་འགྲུབ་འགྱུར་འདི་ལ་ཐེ་ཚོམ་མེད། དེའང་ཐ་མལ་པའི་ཆགས་པ་ལས་མཆོག་ཏུ་གྱུར་པས་འདོད་ཆགས་ཆེན་པོ་ཟག་མེད་ཀྱི་བདེ་བ་ལ་རྗེས་སུ་ཆགས་པས། འདོད་ཆགས་ཆེན་པོའི་རང་བཞིན་ལས། ཆགས་ཆེན་ཏིང་འཛིན་ལ་གནས་ནས་ནི་ཞེས་འདོད་ཆགས་ཀྱི་རང་བཞིན་སྙིང་རྗེ་ཆེན་པོ་ལས་བྱུང་བའི་བྱང་ཆུབ་ཀྱི་སེམས་ཀྱིས་མྱ་ངན་ལས་འདར་མི་སྟེར་བ་སྟེ།
དེས་ན་ཟུང་འཇུག་གི་སྐུ་ལ་ཕྱག་རྒྱའི་ལམ་ངེས་པར་དགོས་པས་ཕྱག་རྒྱ་ཆེན་པོ་བསྒྲུབ་པར་བྱའོ། ། ཞེས་སོ། ༈ །རྩ་རྒྱུད་ཕྱི་མའི་གསུམ་པ་ལས། ཨེ་ཡི་སོགས་ནི། རྣལ་འབྱོར་མའི་གསང་གནས་ཀྱི་ཕྱི་དབྱིབས་ཨེ་ཡི་ཡི་གེ་གྲུ་གསུམ་པའི་ཆ་བྱད་དེ་དབྱིབས་ཅན་བཟང་པོ་གང་གི་དབུས་སུ་རྩ་མཛེས་པའི་སྤྱི་བོ་ཝཾ་གི་རྣམ་པ་ལྟ་བུས་རྣམ་པར་བརྒྱན་པ་ནི། ཟག་བཅས་དང་ཟག་མེད་ཀྱི་བདེ་བ་ཐམས་ཅད་ཀྱི་ནི་གནས་གསང་བ་དབང་གི་བདེ་བ་ཅན་དེར་སངས་རྒྱས་ཏེ་ལྷན་སྐྱེས་ཀྱི་ཡེ་ཤེས་རྟག་ཏུ་བཞུགས་སོ། ། དེས་ན་དེ་ཉིད་ནི་རིན་ཆེན་གནས་པའི་ཟ་མ་ཏོག་ལྟ་བུའོ། ། ཞེས་སོ། ༈ །རྟེན་གང་ལ་བརྟེན་ནས་མངོན་དུ་བྱ་ན། སྤྱིར་ཕྱག་རྒྱ་ནི།
དབང་གི་དུས་ཉིད་ནས་རང་གིས་བརྟེན་པའི་དང་པོ་ནས་གོམས་པ་དང་། བདག་དང་རྟོགས་པ་མཉམ་པ་གྲུབ་པ་ཐོབ་པ་དང་། ཡི་དམ་ལ་སོགས་པས་ལུང་བསྟན་པ་དང་། རང་གི་མངོན་ཤེས་ཀྱིས་བརྟག་ནས་ཏིང་ངེ་འཛིན་གྱི་མཐུའམ་ནུས་པས་བཀུག་ཅེས་བྱ་བ་བཞིར་བཤད་པ་ལས། སཾ་ཊའི་དགོངས་པས་བཞི་ཀས་ཀྱང་གྲོལ་བའི་རྟེན་དུ་འགྱུར་ཏེ། བཅུ་པའི་དང་པོ་ལས། གཏི་མུག་སོགས་ཏེ། གཏི་མུག་རྣམ་སྣང་གི་བདག་ཉིད་ཀྱི་རྣལ་འབྱོར་པས་ངེས་པར་བརྟེན་པའི་ཕྱག་རྒྱ་ནི་མ་ཞེས་བརྡའི་མིང་ཡིན་ལ། ངོ་བོ་ལྷ་མོའམ་སྐྱེ་གཉིས་བདག་ཉིད་སྐྱེས་ཏེ་བྲམ་ཟེ་མོ། གཏི་མུག་རྣམ་དག་རྣམ་སྣང་གི་བསམ་གཏན་ལ་གནས་པས།
བླངས་ནས་སྤྱན་མར་བྱིན་གྱིས་བརླབས་ནས་བསྟེན་ན་མངོན་སུམ་དུ་རྣམ་པར་སྣང་མཛད་དུ་འགྱུར་རོ། ། རྣམ་པར་སྣང་མཛད་ཀྱི་དངོས་གྲུབ་སྒྲུབ་པ་ལ་མ་ཞེས་པ་ནི་རིག་མ་དམ་པ་སྟེ། གལ་ཏེ་ཕ་སྟེ་སློབ་དཔོན་གྱིས་སྔར་གསང་དབང་གི་དུས་སུ་བསྟེན་ཀྱང་། དེ་བཞིན་དེ་ཉིད་ཀྱིས་ཀྱང་འགྲུབ། ། བདེ་བ་ཆེན་པོས་བཀའ་བསྩལ་ཏོ། ། ཞེས་སོ། ། གུར་ལེའུ་བཅོ་ལྔ་པ་ལས། པདྨར་སོགས་ཏེ། མཁའ་གསང་བྱིན་གྱིས་བརླབས་པའི་པདྨར་རྡོ་རྗེ་ཅན་བཅུག་ནས་རང་མི་བསྐྱོད་པའི་རྣལ་འབྱོར་པ་ཡིན་ན་རང་གི་རིག་མ་བདག་མེད་མ་སྟེ་མ་མཱ་ཀཱིར་བྱ། དེ་དང་ལྷན་ཅིག་ཕྱག་རྒྱའི་དངོས་གྲུབ་འགྲུབ་པར་གྱུར།
དེ་བས་ན་མི་ཡི་ཕྱག་རྒྱ་འདི་ནི་ཕྱག་རྒྱ་ཆེན་པོར་བརྗོད། མི་ཡི་ཕྱག་རྒྱ་བླངས་ནས་ནི། དེ་ལ་རང་གི་རིགས་དང་མཐུན་པར་སྙོམས་འཇུག་གི་འཁོར་ལོ་རབ་ཏུ་དབྱེ་བར་བྱའོ། ། དེ་ཡང་། དྲི་དང་མེ་ཏོག་མཐུན་བྱས་ནས། ། འཁོར་ལོ་གོམས་པར་ཡང་དག་བརྩམ། ། སྤྱན་དང་བདག་མ་སྒྲོལ་མ་དང་། ། དཀར་མོ་ཤིན་ཏུ་ཡིད་འཕྲོག་མ། ། མེ་ཏོག་དྲི་ཡིས་མཐུན་བྱས་ནས། ། རྡོ་རྗེ་མཆོད་པ་ཡང་དག་བརྩམ། །
སྔགས་པས་ཕན་པ་རྣམ་སྣང་འགྲུབ་འགྱུར་ཞིང་། ཕྱག་ན་རྡོ་རྗེ་མི་བསྐྱོད་པ་འགྲུབ་པར་འགྱུར། རྡོ་རྗེ་ཉི་མ་རིན་འབྱུང་འགྲུབ་པ་དང་། དམ་པའི་ཡི་གེ་ཨ་མི་ཏ་བྷ་འགྲུབ་པ་དང་། བདུན་གྱི་རྒྱལ་པོ་དོན་གྲུབ་འགྲུབ་པ་དང་། ཞེས་ཐོག་མར་རང་གི་ལྷའི་རྣལ་འབྱོར་གང་ཡིན་པ་གྲུབ་ནས། དེ་ནས་རིགས་སོ་སོའི་རྣལ་འབྱོར་བྱ་མི་དགོས་ཏེ་ཐམས་ཅད་ཀྱིས་ཀྱང་རྡོ་རྗེ་འཆང་ཉིད་འགྲུབ་པ་ཡིན་ཏེ་ཐམས་ཅད་འདྲེན་པ་དེ་ནས་འགྱུར། ཞེས་སོ། ༈ །བཅུ་པའི་དང་པོ་ལས། སྤྱན་དང་སོགས་ནི།
རྣམ་སྣང་ལ་སོགས་པའི་རྣལ་འབྱོར་པ་ཡིན་ན་བྲམ་ཟེ་མོ་ལ་སོགས་པ་སྤྱན་མ་སོགས་སུ་བསྐྱེད་པ་དང་ལྷན་ཅིག་སྒྲུབ་ན་རྣམ་སྣང་སོགས་འགྲུབ་བོ། ། པདྨ་ཅན་ནི་འོད་དཔག་མེད་པའོ། ༈ །འཚང་རྒྱ་ཚུལ་ཐུན་མོང་མ་ཡིན་པ་ལས་འབྱུང་བ་ལ་གཉིས། ཕྱིའིྎ ནང་གིྎ དང་པོ་ནི། དེ་ཉིད་འདུས་པ་ལས་འབྱུང་བ་ལྟར་བྱང་ཆུབ་སེམས་དཔའ་མི་གཡོ་བའི་ཏིང་ངེ་འཛིན་ལ་མཉམ་པར་བཞག་པའི་ཚེ། སེམས་ཀྱི་རང་བཞིན་རྣམ་དག་ལ་རྟོགས་པ་བརྟན་པའི་མཚོན་བྱེད་དུ། རང་གི་སྙིང་གར་ཟླ་བའི་དཀྱིལ་འཁོར་མཐོང་བ་མངོན་བྱང་དང་པོ། གློ་བུར་དྲི་བྲལ་གྱི་ཆོས་ཉིད་ལ་རྟོགས་པ་བརྟན་པའི་མཚོན་བྱེད་དུ་ཟླ་བ་གཉིས་པ་མཐོང་བ་མངོན་བྱང་གཉིས་པ། དེ་ལྟར་ཆོས་ཉིད་སྤྲོས་བྲལ་ལ་རྟོགས་པ་བརྟན་པས་ཆོས་ཅན་མ་འདྲེས་པ་སོ་སོར་མཁྱེན་པའི་མཚོན་བྱེད་དུ་ཟླ་བའི་སྟེང་དུ་རྡོ་རྗེ་མཐོང་བ་མངོན་བྱང་གསུམ་པ། དེའི་འོད་ཟེར་གྱི་འཕྲོ་འདུས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྙིང་ཁའི་རྡོ་རྗེ་ལ་ཐིམ།
དེ་དག་དང་དབྱེར་མེད་དུ་གྱུར། རང་ཉིད་སངས་རྒྱས་ཀྱི་སྐུར་མཐོང་ཞིང་། གཞན་གྱི་དོན་གྲུབ་པ་མངོན་བྱང་བཞི་པ། དེའི་ཚེ་སྐུ་དང་ཡེ་ཤེས་མ་ལུས་པ་ཡོངས་སུ་རྫོགས་པ་མངོན་དུ་བྱས་པ་ནི་མངོན་བྱང་ལྔ་པ་སྟེ། དེ་ལྟར་མངོན་པར་བྱང་ཆུབ་པ་ལྔའི་རིམ་པས་འཚང་རྒྱ་བར་བཤད་ལ། ནང་གི་མངོན་བྱང་ནི་ཉེ་རྒྱུ་གྲུབ་པའི་ཐོ་རངས་སྙོམས་པར་ཞུགས་པ་ལས། དབང་གི་གནས་མཆོག་གི་ཟེ་བར་བྱང་ཆུབ་ཀྱི་སེམས་ཆོས་བརྒྱད་དམ་དྲུག་གི་བདག་ཉིད་ཅན་མངོན་དུ་བྱས་ནས་ཏེ། དེའང་ཐབས་ཀྱི་རིགས་བདག་གི་ཁར་ཐིག་ལེ་དྭངས་མ་མངོན་དུ་བྱས་པ་ཟླ་བ་མེ་ལོང་ལྟ་བུའི་ཡེ་ཤེས་ཤེས་རབ་ཀྱི་རྩ་མཛེས་པའི་སྤྱི་བོར་རཀྟའི་དྭངས་མ་མངོན་དུ་བྱས་པ་ཉི་མ་མཉམ་པ་ཉིད་ཀྱི་ཡེ་ཤེས། རླུང་སེམས་ཐམས་ཅད་མ་འདྲེས་ལ་ཡོངས་སུ་རྫོགས་པའི་གནས་སྐབས་སོ་སོར་རྟོག་པའི་ཡེ་ཤེས། དེ་དག་གི་ནུས་པ་ཐམས་ཅད་གཅིག་ཏུ་འདྲེས་པ་བྱ་བ་གྲུབ་པའི་ཡེ་ཤེས།
རླུང་འདྲེས་པ་རྣམ་པ་གསུམ་ཞེས་བྱ་བ་གཡས་དང་། གཡོན་དང་། དབུས་མ་གསུམ་ནས་དྲང་སྟེ་ཐབས་དང་ཤེས་རབ་ཀྱི་རྒྱུད་སོ་སོར་དག་པར་བྱས་ནས། དཀྱིལ་འཁོར་བཞིའི་དྭངས་མ་དང་རླུང་སེམས་ཐམས་ཅད་ཨ་ཝ་དྷུ་ཏཱིར་ཚུད་ཅིང་ཐིམ་པས་གཙུག་ཏོར་མཆོག་གྲུབ་པའི་སྐད་ཅིག་ལ་ལམ་གཞན་གྱིས་སྤོང་བར་མི་ནུས་པའི་སྒྲིབ་པ་བག་ཆགས་དང་བཅས་པ་གནས་གྱུར་ཏེ་ལུས་ཟག་པ་མེད་པ་འཇའ་ཚོན་ལྟ་བུའི་རྡོ་རྗེའི་སྐུ་དང་། སེམས་རྟོག་པ་མེད་པ་ཆོས་ཀྱི་སྐུ་མངོན་དུ་འགྲུབ་པར་འགྱུར་བ་ནི་ཆོས་ཀྱི་དབྱིངས་ཀྱི་ཡེ་ཤེས་ཏེ་དེ་ལྟར་མངོན་པར་བྱང་ཆུབ་པ་ལྔའི་རིམ་པས་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་ནས། འཁོར་བ་ཇི་སྲིད་པ་དེ་སྲིད་དུ་གདུལ་བྱའི་དོན་མཛད་པ་ཡིན་ཏེ། རྡོ་རྗེ་གུར་ལེའུ་བཅོ་ལྔ་པ་ལས། ཕྱག་རྒྱའི་སོགས་ཏེ། ཕྱག་རྒྱ་ལ་བསྟེན་པའི་དངོས་གྲུབ་ནི་དངོས་གྲུབ་ཆེ་སྟེ། ཕ་རོལ་ཏུ་ཕྱིན་པའི་སྡེ་སྣོད་དང་རྣལ་འབྱོར་རྒྱུད་མན་ཆད་ཀྱིས་ཀྱང་འབྲས་བུ་འདི་ལྟ་བུ་འགྲུབ་པར་མི་འགྱུར་བས་དངོས་གྲུབ་ཀུན་གྱིས་སྤྱོད་ཡུལ་མིན།
ཞག་དྲུག་པའི་ཐོ་རངས་དེ་ཡི་དུས་སུ་རྡོ་རྗེ་འཆང་ཆེན་པོ་དེའི་ལུས་སྐད་ཅིག་གཅིག་ལ་ཐོབ་ཅིང་། སྐད་ཅིག་དེ་ཉིད་ན་ནི་བདེ་བ་ཆེན་པོའི་ཚུལ་ཏེ་སྐུར་འགྱུར། སྐད་ཅིག་ན་ནི་འཇིག་རྟེན་དང་འཇིག་རྟེན་ལས་འདས་པ་ཐམས་ཅད་དེའི་འཁོར་དང་ལྡན། ལྷའི་རྣལ་འབྱོར་གང་བསྒོམ་པ་དང་ནི་སྔགས་གང་བཟླས་པ་ཉིད་དག་གི་གོ་འཕང་ཐོག་མར་འགྲུབ་སྟེ། དེའང་རྣམ་སྣང་གི་རྣལ་འབྱོར་པ་ཡིན་ན་ཐོག་མར་སྐད་ཅིག་ལ་སངས་རྒྱས་རྣམ་སྣང་མཛད། ཡུམ་སྤྱན་གྱིས་ཕྲག་ནས་འཁྱུད་པ་འགྲུབ་པའོ། ། དེ་བཞིན་དུ་རིགས་གཞན་ལ་སྦྱར་ཏེ་གསུངས། ཐམས་ཅད་འདྲེན་པ་ནི་གོང་དུ་བཤད་ཟིན་པ་བཞིན་ནོ། ༈ །རིག་མའི་སྐྱེས་བུ་གྲུབ་པ་ནི་རིག་མ་ལ་བསྟེན་ནས་གྲུབ་པས་སོ། ། སྤྱོད་པ་དང་ཉེ་རྒྱུའི་གསལ་བྱེད་དོ།
༈ །སཾ་བུ་ཊའི་གཉིས་པའི་གསུམ་པས། བསྒོམ་པ་སོགས་ནི། བསྐྱེད་པའི་རིམ་པའི་བསྒོམ་པ་ལྷ་ཡི་རྣལ་འབྱོར་དང་། དེ་ཡི་སྔགས་ཀྱི་བཟླས་པའི་ཆོག་རིམ་དང་། བྲིས་སྐུ་དང་ནི་སྐུ་གཟུགས་ཀྱང་། དོན་དམ་པར་བཤད་དུ་མེད་ཀྱང་སྙིང་རྗེ་ཆེན་པོའི་སྒོ་ནས་མྱང་འདས་ཀྱི་མཐའ་མནན་པའི་ཕྱིར་གཉིས་སུ་མེད་པའི་ཡེ་ཤེས་སེམས་དང་སེམས་བྱུང་མ་འགག་པས་ན་སེམས་ཀྱིས་ཐམས་ཅད་སྤྲུལ་པ་སྟེ་སྤྲུལ་པའི་དགོས་པ་ནི། སེམས་ཅན་རྣམས་ལ་ཕན་འདོད་ཕྱིར་ཏེ། དམན་པའི་དངོས་གྲུབ་བསྐྱེད་པ་དང་། མཆོག་འདོད་པ་རྣམས་ལ་ཐ་མལ་གྱི་རྣམ་རྟོག་གཞོམ་པ་དང་། དེ་ཁོ་ན་ཉིད་མཚོན་པར་བྱ་བའི་ཕྱིར་ང་ཡིས་རྒྱུད་དུ་བསྒྲགས་པ་ཡིན།
ཞེས་སོ། ༈ །ནང་གི་སྔགས་ནི་རང་གི་ལྟེ་བའི་ཨྃ་སྟེ། སཾ་ཊ་དང་པོའི་བཞི་པ་ལས། ལུས་ཅན་སོགས་ཏེ། ལུས་ཅན་རྣམས་ནི་ཐམ་ཅད་ཀྱི། སྒྲ་ཨྃ་ནི་སྔགས་ཞེས་བརྗོད་པར་བྱ། དེ་ཉིད་གང་ལ་གནས་ཤེ་ན། སྣ་ཚོགས་མདུད་པའི་གནས་ཆེན་ལྟེ་བ་སྟེ། ལུས་འདི་གྲུབ་པ་ན་ཐོག་མར་ལྟེ་བར་ཨྃ་གྲུབ་པ། དེ་ལ་སྲོག་རླུང་བརྗོད་པ་ཀུན་ནས་སློང་བ་གནས་ལ་ལྟེ་བའི་ཨྃ་དེ་ལས་ཡི་གེ་སྣ་ཚོགས་སུ་འཕེལ་བ་ལྟར་རླུང་སྣ་ཚོགས་སུ་འཕེལ་བས།
ཆོས་ཀྱི་ར་ལི་སྟེ་རོལ་པའམ་ངོ་མཚར་སྣ་ཚོགས་པའི་ལུས་དང་ངག་རྣམ་པར་འབྱུང་ཞེས་བྱའོ། ། ཡང་ན་ཆོས་ནི་དྷརྨ་ཡིན་ལ། དྷརྨ་ཞེས་འདུལ་བ་མ་སྟེ་ཡིད་དོ། ། དེས་ན་རྟོག་བཅས་ཀྱི་ཡིད་འདུལ་བའང་འདི་ལས་འབྱུང་ལ། ཡང་དེ་ལྟར་ཆོས་འབྱུང་བ་བཞིན་དངོས་གྲུབ་དང་རྫུ་འཕྲུལ་སྣ་ཚོགས་འབྱུང་ཞིང་རྣམ་པར་གནས་པའོ། ། དེ་ལྟར་ལུས་ངག་ཉིད་སྔགས་ཀྱི་རང་བཞིན་ཡིན་པའམ། དེ་ལས་དངོས་གྲུབ་སྣ་ཚོགས་འབྱུང་བའི་འཐད་པ་ཅི་ཡིན་སྙམ་ན་སྔགས་ཀྱི་ངེས་པ་གང་ཡང་མེད། རང་བཞིན་གྱིས་ནི་མ་སྐྱེས་ཕྱིར་ཏེ། ངོ་བོ་ཉིད་ཀྱིས་སྐྱེ་ཞིང་གྲུབ་པ་ཞིག་ཡོད་ན་དེ་ལས་སྣ་ཚོགས་འབྱུང་བ་མི་འཐད་ཀྱང་། དོན་གྱི་ཨ་ནི་ཨ་ཨད་ཡ་ནུད་པན་ན་ཏྭད་ཞེས་མ་སྐྱེས་པ་ཉིད་ཀྱིས་ལུས་ངག་ཀྱང་དེ་ལྟར་གྲུབ་ལ།
དེ་ལས་དངོས་གྲུབ་སྣ་ཚོགས་ཀྱང་འབྱུང་བ་དེའི་ཕྱིར་ཨའི་སྔགས་ནི་ཡི་གེ་འབྲུའི་དབང་ཕྱུག་མཆོག་ཅེས་བྱའོ། ། ཞེས་སོ། ། ཡང་ལྟེ་བའི་ཨྃ་ལས་སྔགས་ཐམས་ཅད་འབྱུང་སྟེ། དེ་ཉིད་ལས། ཨ་ནི་སོགས་ཏེ། ཨཱ་ནི་ཡིག་འབྲུ་ཀུན་གྱི་མཆོག་སྟེ། དེའང་བཞི་སྟེ། ཕྱི་དབྱིབས་ཀྱི་ཨ་ནི་ཤད་ལྟ་བུ་སྟེ་ལུས་སུ་གྲུབ་པ་ཐམས་ཅད་ཀྱི་མཆོག་སྟེ་དེ་མེད་ན་ལུས་མི་ཐུབ་པའི་ཕྱིར་རོ། ། བརྗོད་པའི་ཨ་ནི་ངག་ཐམས་ཅད་ཀྱི་མཆོག་སྟེ་ངག་གི་སྲོག་ཡིན་པའི་ཕྱིར། ནང་ལྟར་བཤད་པའི་ཨ་ནི་ལྟེ་བའི་ཤད་ལྟ་བུ་སྟེ་ལུས་ཀྱི་མཆོག་སྟེ་ཐོག་མར་གྲུབ་པའི་ཕྱིར་རོ། །
དོན་གྱི་ཨ་ནི་སྐྱེ་བ་མེད་པ་སྟེ་ཆོས་ཐམས་ཅད་ཀྱི་མཆོག་སྟེ། ཐམས་ཅད་ཀྱི་རང་བཞིན་ཡིན་པའི་ཕྱིར། དེ་ལྟར་དོན་ཆེན་པོ་དང་ལྡན་པ་དེ་བས་ན་ཨ་ནི་སྡེ་ཚན་གྱི་གཙོ་བོ་སྟེ། དེ་རང་གི་ལུས་ལ་གནས་པས་ན་གོང་བཤད་ལྟར་ལུས་ཅན་རྣམས་ཀྱི་སྔགས་ཀུན་ནི། ལྟེ་བའི་ཨོཾ་འདི་ཉིད་ལས་ནི་ཡང་དག་འབྱུང་། ཞེས་དང་། སྔགས་ཀྱི་གཟུགས་ཀྱི་ལུས་ཅན་གྱི། ། ལས་ཀྱི་ཚོགས་ནི་བྱེད་པར་འགྱུར། ། ཡི་གེ་རྣམས་ནི་ལྔ་བཅུ་ཉིད། ། རིགས་བྱེད་རྣམས་ལ་ཉེ་བར་གནས། །
སྔགས་རྣམས་ཉིད་དང་རྒྱུད་རྣམས་དང་། ། ཕྱི་རོལ་ཚུལ་གྱི་བསྟན་བཅོས་ཀྱི། ། རྡོ་རྗེ་སྙིང་པོའི་རང་བཞིན་འདི། ། གཞན་དུ་འདི་ལས་ཅུང་ཟད་མེད། ། ཅེས་སོ།། ༈ །ཕྱི་དོན་གྱི་སྔགས་ནི། དབྱངས་གསལ་གྱི་ཡི་གེ་དང་། ཡི་གེ་ཕན་ཚུན་འདུས་པ་གང་ཞིག ། བསྒོམ་བཟླས་ཀྱི་སྒོ་ནས་དངོས་གྲུབ་སྒྲུབ་པའི་ཐབས་སུ་གྱུར་བ་སྟེ། ཨཱ་ལི་ཀཱ་ལི་གཉིས་ནི་སྔགས།
ཡང་ན་དེ་ལས་བཏུས་པའོ། ། ཞེས་སོ། ། དེ་ལ་དྲུག་ལས། དང་པོ་བཏུ་བ་ལ་གསུམ། ལུས་དང་ཡན་ལག་གིས་བཏུ་བ་དང་། ཚིགས་སུ་བཅད་པས་བཏུ་བ་དང་། བཟློག་སྟེ་བཏུ་བའོ། ། དང་པོ་ལ་གཉིས་ཏེ་བཏུ་བའི་གཞི་དང་། བཏུ་བའི་ཐབས་སོ། ། གཞི་ནི་ཨཱ་ལི་ཀཱ་ལིའོ། །
བཏུ་བའི་ཐབས་ནི་ཀཱ་ལི་ལས་ལུས་བཏུ་ལ། ཨཱ་ལི་ལས་ཡན་ལག་བཏུ་སྟེ། དེ་ལའང་གསུམ་ལས། འཁོར་ལོ་ལ་བརྟེན་ཏེ་བཏུ་བ་ནི། སཾ་བུ་ཊའི་བདུན་པའི་གསུམ་པ་ལས། གྲུ་གསུམ་དཀྱིལ་འཁོར་ཉམས་དགའ་བར། ། གསང་བའི་པདྨ་མ་མཱ་ཀཱི། ། པདྨ་འདབ་མ་བརྒྱད་བྱས་ནས། ། ཞེས་སོགས་ཏེ། ཆོས་འབྱུང་གི་ནང་དུ་པདྨ་འདབ་མ་བརྒྱད་ལ་སྡེ་ཚན་བརྒྱད་བཀོད་ནས་བཏུ་བ་དང་།
ཨོཾ་གསུམ་མའི་སྔགས་བཏུ་ལྟ་བུའོ། ། དབྱངས་གསལ་རྐྱང་པ་ལ་བརྟེན་ཏེ་བཏུ་བ་ནི། སྡེ་ཚན་གྱི་སྒོ་ནས་བཏུ་བ་སྟེ། དང་པོ་ཡི་ནི་དང་པོ་སྟེ། ། ཞེས་པ་ལ་སོགས་པ་ལྟ་བུ་སྟེ། སྤྱིར་དང་པོ་ཞེས་པ་ཀ་སྡེ་ལ་འཇུག་རེས་འགའ་ཨ་སྡེ་ལ་བྱས་པའང་ཡོད་དེ་སྐབས་ཀྱི་བླ་མའི་མན་ངག་གི་རིམ་པས་རིག་པར་བྱའོ། ། མཐར་གནས་ནི་ཡ་སྡེ་དང་། ཨུཥྨ་ནི་ཤ་སྡེའོ། ། ས་བོན་ལ་བརྟེན་ཏེ་བཏུ་བ་ནི། དང་པོ་རྣམ་པར་སྣང་མཛད་སྦྱིན་ཞེས་སོགས་དང་།
དང་པོར་རྣམ་སྣང་དེ་རྗེས་སུ། ། རྡོ་རྗེ་མ་ཡི་མཐའ་རུ་ཧཱུྃ། ། ཞེས་པ་ལྟ་བུའོ། ། དེའང་བཏུ་གཞི་དང་ཐབས་ནི། སཾ་བུ་ཊ་ལས། ཨཱ་ལི་ཀཱ་ལི་གཉིས་ནི་སྔགས། ། ཡང་ན་དེ་ལས་བཏུས་པའོ། ། ཞེས་གསུངས་ཏེ། རྩ་རྒྱུད་ཕྱི་མའི་དགུ་པ་ལས། ས་བོན་ལ་བརྟེན་ནས་བཏུ་བ་དང་།
སཾ་བུ་ཊའི་བདུན་པའི་གསུམ་པ་ལས། འཁོར་ལོ་ལ་བརྟེན་པ་གཙོ་བོར་བསྟན་ཏེ། ཚིགས་སུ་བཅད་པས་བཏུ་བ་ནི། ཕྱི་མའི་ལྔ་པ་ལས། རིག་བྱེད་རྣམས་ཀྱི་དང་པོ་སྦྱིན། ། ཟླ་ཕྱེད་ཐིག་ལེས་རྣམ་པར་བརྒྱན། ། དེ་ནས་ཨཥྚ་ན་ནཱ་ཡ། ། ཞེས་པ་ལ་སོགས་པ་དང་། གསང་འདུས་ལས་ཀྱང་འབྱུང་ངོ་། ། བཟློག་སྟེ་བཏུ་བ་ནི་སྭཱ་ཧཱ་ནས་མས་ཡས་རིམ་གྱིས་བཏུ་བའོ། །
གཞན་ཡང་ཐོག་མར་ཡབ་ཀྱི་རྩ་སྔགས་ཡིག་འབྲུ་གཅིག དེ་ནས་ཡུམ་གྱི་ཡིག་འབྲུ་གཅིག་སྟེ་སྤེལ་ནས་བཏུ་བ་ཡང་ཡོད་དོ། ། དེ་ལྟར་ཕྱིའི་སྔགས་བཏུ་བའང་། ནང་གི་རྟེན་འབྲེལ་གྱིས་ཡིན་ཏེ། ནང་དུ་བཏུ་བའི་གཞི་རྡོ་རྗེའི་ལུས་ལ་རྩ་ཡི་གེར་གནས་པ་ལ་བཏུ་བ་པོ་ཡིད་ཤེས་རྟོག་བཅས་ཀྱིས་བཏུས་པས་ཕྱི་རོལ་ཏུ་བཏུ་གཞི་དང་། བཏུ་བའི་ཐབས་ལེགས་པར་འབྱུང་ངོ་། ༈ །བཏུས་པའི་སྔགས་དངོས་ལ་བཞི། རྩ་སྔགས་སྙིང་པོ་ཉེ་སྙིང་སོགས་བཟླས་པའི་སྔགས། ཨོཾ་གྷུ་རུ་གྷུ་རུ་ལ་སོགས་པ་ལས་ཚོགས་ཀྱི་སྔགས། བྷཱུྃ་ཨྃ་སོགས་ས་བོན་གྱི་སྔགས།
ཨ་ཀཱ་རོ་ལ་སོགས་པ་དང་ཨོཾ་ཨཱཿཧཱུྃ་སོགས་གཏོར་མ་དང་ཁ་ཟས་ལ་སོགས་པ་བྱིན་གྱིས་རློབ་པའི་སྔགས་ཏེ་རྩ་རྒྱུད་དང་པོའི་གཉིས་པ་སོགས་སོ། ། གཞན་ཡང་སྔགས་ཀྱི་དབྱེ་བ་གསུམ་སྟེ། བྱེད་ལས། སྦྱོར་ཚུལ། རིགས་ཀྱིའོ། ། དགོས་པའམ་བྱེད་ལས་ཀྱི་སྒོ་ནས་དབྱེ་བ་ནི། གོང་དུ་བསྟན་པ་ལྟར་དང་། སྦྱོར་ཚུལ་གྱི་དབྱེ་བ་ནི། རྡོ་རྗེ་ཕྲེང་བ་ལས། ཨོཾ་དང་ཧཱུྃ་ཕཊ་སྭཱ་ཧཱའི་མཐའ། །
སྤྲུལ་ཞེས་བྱ་བར་མངོན་པར་བརྗོད། ། ཅེས་དང་། ཨོཾ་ལ་སོགས་པ་ཞབས་མེད་པ། ། མཐའ་མེད་ཅེས་བྱའི་མིང་ཅན་ནོ། ། སྭཱ་ཧཱ་མཐའ་ཅན་ཨོཾ་མེད་པ། ། མགོ་མེད་ཅེས་ནི་བཤད་པ་ཡིན། ། ཞེས་གསུངས་པ་ལྟར་རོ། ། རིགས་ཀྱི་དབྱེ་བ་ལ་གསུམ་ལས། གསང་སྔགས་ནི། རྩེ་མོ་ལས།
སངས་རྒྱས་ཀུན་གྱི་ཐུགས་ཡིན་ཏེ། ། ཆོས་ཀྱི་དབྱིངས་དང་ཡང་དག་ལྡན། ། ཆོས་ཀྱི་སྙིང་པོ་སྒྲུབ་བྱེད་པ། ། གསང་སྔགས་མཚན་ཉིད་ཡིན་པར་བརྗོད། ། ཅེས་དང་། རིགས་སྔགས་ནི། འདོད་ཆགས་ལ་སོགས་ཉེས་པའི་ཚོགས། ། འཁོར་བར་མྱོང་བའི་སྡུག་བསྔལ་དག ། རིགས་དང་བཅས་པ་ཞི་བྱེད་པ། ། རིག་སྔགས་ཀྱི་ནི་མཚན་ཉིད་བརྗོད། །
ཅེས་དང་། གཟུངས་སྔགས་ནི། སངས་རྒྱས་ཆོས་རྣམས་འཛིན་བྱེད་ཅིང་། ། ཆོས་ཀུན་འཛིན་པར་བྱེད་པ་དང་། ། དགེ་བ་ཞེས་བྱ་འཛིན་བྱེད་པ། ། གཟུངས་སྔགས་ཀྱི་ནི་མཚན་ཉིད་བརྗོད། ། ཅེས་སོ།། ༈ །བཟླས་པའི་ཡུལ་ཕྲེང་བ་ལ་བདུན་ལས། ཕྲེང་བའི་རྒྱུ་ནི། སཾ་ཊ་ལས།
ཤེལ་དང་ཉ་ཕྱིས་མུ་ཏིག་དང་། ། ཁམས་ནི་དཀར་པོ་ལ་སོགས་གཞན། ། ཞི་བའི་ལས་ལ་ཁྱད་པར་དུ། ། ཕྲེང་བ་ཡི་ནི་མཚན་ཉིད་དོ། ། ཞེས་སོགས་དང་། གྲངས་ནི། སྔགས་ཀྱི་བཟླས་པ་ལྔ་བཅུ་སྟེ། ། དབང་ལ་དེ་ཡི་ཕྱེད་ཉིད་དོ། ། བརྒྱ་ཕྲག་གཅིག་གི་ཞི་བ་ལ། ། དེ་བཞིན་རྒྱས་ལ་ལྷག་པར་བརྒྱད། །
མངོན་སྤྱོད་ལ་ནི་དྲུག་ཅུ་ཉིད། ། ཅེས་སོ། ། ཕྲེང་ཐག་ནི་སྲད་བུ་དགུ་སྒྲིལ་དུ་བྱ་སྟེ། ལྷ་དགུ་ལ་སོགས་སྲད་བུ་ལ། ། ལྷ་དགུའི་བྱིན་གྱིས་བརླབ་པར་བྱ། ། ཞེས་དབུས་མ་རྡོ་རྗེ་འཆང་དང་ཕྱོགས་མཚམས་ཀྱི་བརྒྱད་ནི་སེམས་དཔའ་བརྒྱད་དོ། ། ཕྲེང་བའི་རྡོག་མ་རྣམས་ནི་དེ་བཞིན་གཤེགས་པ་དགྲ་བཅོམ་པ་ཉིད་དེ། ཕྲེང་བ་ཀུན་ནི་དགྲ་བཅོམ་པ། ། ཞེས་སོ། ། མདོ་འཛིན་ནི།
ཆོས་སྐུ་དང་གཟུགས་སྐུ་མཚོན་པས་ཉིས་བརྩེགས་བྱ་སྟེ། མཆོད་རྟེན་སྟེང་དུ་རབ་ཏུ་བརྟགས། ། མཆོད་རྟེན་ཆོས་ཀྱི་དབང་པོའི་ཕྱིར། ། སྟེང་དུ་ཡང་ནི་ཆོས་ཀྱི་དབྱིངས། ། ཞེས་སོ། ། བརྒྱུ་ཚུལ་ནི། རང་ཉིད་ལྷར་གསལ་བས་ཧཱུྃ་གླུར་ལེན་ཅིང་ལག་པ་གཡས་པས་ཕྲེང་ཐག་དང་། གཡོན་པས་ཕྲེང་བ་བཟུང་ནས་ཐབས་ཤེས་ཟུང་འབྲེལ་དུ་བསྒོམ་པས་བརྒྱུ་སྟེ། ཧཱུྃ་གིས་སྲད་བུ་བརྒྱུ་བ་ཉིད། ། ཅེས་སོ། །
བྱིན་གྱིས་བརླབ་པ་ནི། སོར་མོ་རྡོ་རྗེའི་རྩེ་མོ་སྟེ། ། གཡོན་པ་པདྨའི་འདབ་མར་བསྒོམ། ། པདྨ་རྡོ་རྗེ་སྙོམས་འཇུག་པའི། ། ཁ་སྦྱར་དབུས་སུ་ཕྲེང་བཞག་ལ། ། ཀུན་གྱིས་དེ་ཉིད་བསྒོམ་བྱ་ཞིང་། ། ཕྲེང་བ་བྱིན་གྱིས་བརླབ་པར་བྱ། ། ཞེས་སོ། ། བགྲང་བའི་ཚུལ་ནི། ཞི་སོགས་ལས་ཀྱི་རིམ་པས་མཛུབ་མོ་སོགས་ཀྱི་སྟེང་དུ།
མཐེ་བོང་ལྕགས་ཀྱུས་ལྷ་དང་དངོས་གྲུབ་འགུགས་པའི་ཚུལ་གྱིས་ཏེ། ཞི་བ་ཁྲོ་བོར་དགོང་པར་བྱ། ། རྒྱས་ལ་དབུས་མའི་དེ་ཉིད་ལ། ། སྲིན་ལག་ལ་ནི་དབང་དུ་གསུང་། ། ཀུན་གྱིས་ཐ་མར་མངོན་སྤྱོད་ལ། ། མཐེ་བོང་རྡོ་རྗེ་ལྕགས་ཀྱུ་ཡིས། ། བསྒོམ་པས་ལྷ་རྣམས་དགུག་པར་བྱ། ། ཞེས་སོ། ། ཁ་ཟས་ལ་ལས་སོ་སོའི་བཟའ་བ་ནི། ཕྱི་མའི་བཅུ་པ་ལས།
རེངས་པར་འོ་མའི་བཏུང་བ་ཉིད། ། དབང་ལ་རང་གི་འདུན་མས་སྤྱད། ། ཅེས་སོགས་གནས་སྐབས་དང་ཐུན་མོང་གི་བཟའ་བ་ནི། ན་དང་ག་ཧ་དང་པོ་སྟེ། ། མཐའ་ཡི་ཤྭ་དང་དང་པོའི་ཤྭ། ། ཞེས་སོགས་ཀྱིས་ཤ་ལྔ་བཟའ་བར་གསུངས་སོ།། ༈ །།བཟླས་པའི་མན་ངག་ལ་དྲུག འགོག་པའི་སོགས་ནས་འཁོར་བའི་བཟླས་པའོ། ། གོང་མ་ལྔ་ནི་བླ་མས་ཞིབ་ཏུ་བཤད་པར་འགྱུར་ལ། ཞེས་པའི་དོན་འདིར་མདོ་ཙམ་སྨོས་ན།
འགོག་པའི་བཟླས་པ་ནི། རླུང་བསྡམས་ནས་སྔགས་ཡིད་ཀྱིས་བཟླས་པ་སྟེ། མངོན་བརྗོད་ལེའུ་སོ་གསུམ་པ་ལས། རྡོ་རྗེ་གསུམ་ནི་སྲོག་རྩོལ་དང་། ། འགོག་པ་ཁྲོ་བོ་རྣམ་པར་བསྒོམ། ། ཞེས་སོ། ། སྤྲོ་བསྡུའི་བཟླས་པ་ནི། ཐུགས་ཀའི་ས་བོན་དང་སྔགས་ཕྲེང་ལས་འོད་ཟེར་འཕྲོས་ཏེ་དོན་གཉིས་བྱས་པར་བསམས་ནས་བཟླ་བ་སྟེ། དེ་ཉིད་ལས། སྤྲོ་ཞིང་བསྡུ་བའི་སྦྱོར་བ་ཡིས། །
གསང་བའི་འཁོར་ལོ་བཟླས་པ་བྱ། ། ཞེས་དང་། འདི་ནི་སྔགས་ཀྱི་རྣལ་འབྱོར་གྱིས། ། སྤྲོ་བ་དང་ནི་བསྡུ་བ་བྱ། ། ཞེས་སོ། ། འདི་ལ་དམ་ཚིག་གི་བཟླས་པའང་ཟེར་རོ། ། རྡོ་རྗེའི་བཟླས་པ་ནི། ས་བོན་ལས་སྔགས་ཕྲེང་རྩོལ་བའི་རླུང་ཧཱུྃ་དང་འགྲོགས་ཏེ་རང་གི་སྣ་གཡས་ནས་ཐོན་འགྲོ་བ་ལྟར་བྱས་པའི་སྣ་གཡོན་ནས་སྲོག་གི་རླུང་ཨོཾ་དང་འགྲོགས་ནས་ཐུགས་ཀར་སླེབས་ཏེ་གནས་པ་ནི་ཨཱཿ དེ་མ་ཐག་ཏུ་དེ་དག་གི་སྣ་གཡས་རྩོལ་བའི་ཧཱུྃ་དང་ལྷན་ཅིག་ཏུ་ཐོན་པ་སླར་རང་གི་སྲོག་རླུང་ཨོཾ་དང་འགྲོགས་ནས་ཐུགས་ཀའི་ས་བོན་ལ་ཐིམ་སྟེ་གནས་པ་ནི་ཨཱཿའོ། ། དེ་སྐད་དུ་མངོན་བརྗོད་ལས།
སྲོག་དང་རྩོལ་བ་ལེགས་བསྒོམས་ནས། ། ཨོཾ་ཨཱཿཧཱུྃ་ནི་བརྗོད་བྱ་ཞིང་། ། ས་གསུམ་རྒྱུ་དང་མི་རྒྱུ་བ། ། སྐུ་གསུང་ཐུགས་ལ་གནས་པར་བྱ། ། ཞེས་གསུངས་ཏེ། རླུང་འགྲོ་འོང་དང་སྦྱར་ནས་ཟློ་བ་སྟེ། དམིགས་པ་མི་འདྲ་བ་མང་དུ་ཡོད་དོ། ། ཤུབ་བུ་ནི། ལྕེ་རྩེ་དང་མཆུ་གཡོ་བ་ཙམ་གྱིས་ཟློ་བ་སྟེ། སླར་སྡུད་པ་ཡི་ཚིག་གིས་ནོན། །
ལྷ་ཡི་རྗེས་སུ་སོང་བའི་ཡིད། ། བཤུས་ཏེ་བཟླས་བརྗོད་བྱེད་པའི་མཆོག ། དམིགས་པ་ཅན་ལ་བསྟན་པ་ཡིན། ། ཞེས་སོ། ། བཀོད་པའི་བཟླས་པ་ནི། སྙིང་ག་སོགས་སུ་སྔགས་ཀྱི་ཡིག་འབྲུ་བཀོད་དེ་དེ་ལ་དམིགས་ནས་ཟློ་བའོ། ། གཞན་ཡང་ཡི་གེ་རིང་ཐུང་ཕྱེད་ཅིང་སྐད་གསང་མཐོན་པོས་ཟློ་བ་རིག་བྱེད་འདོན་པ་ལྟ་བུ་དང་། སྔགས་ཀྱི་ང་རོ་འབྲུག་སྒྲ་ལྟར་སྒྲོགས་ཤིང་ཟློ་བ་ཁྲོ་བོའི་བཟླས་པ་ཞེས་གཞན་ནས་གསུངས་སོ། ། དྲུག་པ་འཁོར་བའི་བཟླས་པ་ནི་གཉིས་ཏེ། ཡུམ་དང་བཅས་པ་ལ་ཡབ་ཡུམ་ཞལ་སྦྱོར་གྱི་སྟེང་འོག་གི་སྒོ་ནས་འཁོར་བ་ལ་དམིགས་པ་ལ་འདོ་ལིའི་བཟླས་པ་ཞེས་བྱ་བ་དང་།
ཡུམ་མེད་པའི་ཡབ་རྐྱང་ངམ། ཡུམ་རྐྱང་ལ་ཞལ་ནས་འཐོན་ནས་ལྟེ་བར་ཞུགས་པའི་ཚུལ་གྱིས་འཁོར་བར་དམིགས་པ་ལ་མ་ནིང་གི་བཟླས་པ་ཞེས་བྱ་བ་ཡིན་ཏེ། རྡོ་རྗེ་གུར་ལས། ནང་དུ་སོགས་ཏེ། ལྷ་མོའི་ཞལ་ནས་བདག་གི་ཞལ་དུ་འཇུག་པ་ལ་སོགས་པ་ནང་དུ་བརྗོད་པའི་བཟླས་པའི་སྦྱོར་བ་ཡིས། བསྐྱེད་རིམ་གྱི་བརྟུལ་ཞུགས་ཅན་གྱིས་སྔགས་བཟླས་པ་བྱ། ཞེས་དང་། སཾ་བུ་ཊའི་བརྒྱད་པའི་གཉིས་པ་ལས། ཟུང་ལྟར་སོགས་ཏེ། ཟུང་ལྟར་ནི།
ཁ་སྦྱོར་གྱི་བཟླས་པ་ཞེས་གསུངས་ལ་གཞན་དག་ཟུང་ནི་ཅིག་ཅར་དུ་ཟློ་བ་དམ་ཚིག་གི་བཟླས་པ་དང་། རིམ་གྱིས་བཟླས་པ་འདོ་ལིའི་བཟླས་པ་ཞེས་འཆད། དེ་ལྟ་བུའི་རིམ་པའི་ཆོ་ག་ཡིས། སྔགས་ཀྱི་བཟླས་པ་རབ་ཏུ་གྲགས། ། ཞེས་སོ། ༈ །རྡོ་རྗེ་གུར་ལས། སངས་རྒྱས་སོགས་ཀྱི་དོན་ལ། རང་གི་བཙུན་མོ་ནི་བདག་མེད་མ་དང་། སྙན་གསན་ནི་དངོས་གྲུབ་སྩོལ་ཅིག་ཅེས་སྙན་གསན་འབེབས་པའོ། ༈ །གཏོར་མ་དཀུ་བག་ཅན་དང་འབྲེལ་བ་དགོས་པ་ནི།
སཾ་ཊ་ལས། ཉ་དང་ཤ་སོགས་བཟའ་བ་དང་། ། ཆང་དང་མྱོས་བྱེད་སྤྲོ་བ་ཡང་། ། གཡོན་དུ་ཉེ་བར་དགོས་པ་ཀུན། ། ཅེས་སོ། ༈ །རྩ་རྒྱུད་དང་པོའི་གཉིས་པ་ནས། ཨ་ཀ་རོའི་སྔགས་དང་། འབྲུ་གསུམ་གསུངས། ཕྱི་མའི་བཞི་པ་ལས། ཨིནྡ་ཛ་མ་དང་།
རྡོ་རྗེ་གླུ་སྨོན་ལམ་རྣམས་བསྟན། རྡོ་རྗེ་གུར་ལེའུ་གསུམ་པ་ལས། ནམ་མཁའི་ཁམས་ཀྱི་དབུས་གནས་པར། ། པདྨ་འདབ་བརྒྱད་བསྒོམ་པར་བྱ། ། དབང་པོ་ཤར་གྱི་འདབ་མར་བསྒོམ། ། ཞེས་སོགས་དང་། ཨོཾ་ལས་ཚངས་པ་ལ་སོགས་ལྷ། ། ཧཱུྃ་ལས་མ་ཆགས་པ་ལ་སོགས། ། ཨཱཿལས་སྟོབས་ཀྱི་རྒྱུ་ལ་སོགས། ། ཞེས་སོགས་ཀྱིས་མགྲོན་བསྐྱེད་པ་དང་།
ཚངས་སོགས་རྟག་པས་ཕྱག་རྒྱས་གདབ་སོགས་ཀྱིས་དབང་བསྐུར་རྒྱས་འདེབས། དེ་ནས་མཆོད་ཡོན་ཞལ་བསིལ་འབུལ་སོགས་ཀྱིས་མཆོད་པ་དང་། ཡིག་བརྒྱས་གཤེགས་གསོལ་བསྟན་ནོ། ༈ །སཾ་ཊའི། ཨོཾ། ཤིང་གཅིག་དང་ནི་དུར་ཁྲོད་དང་། ། རི་བོ་དང་ནི་འབབ་ཆུ་དང་། ། ཁྱིམ་དང་གྲོང་གི་ངོས་དག་དང་། ། ཞིང་དང་གྲོང་ནི་སྟོང་བ་དང་། ། སེམས་ཅན་སྣོད་དང་ཐང་སྟོང་དང་། །
ཆུ་ལ་ཡང་ནི་ཁྱད་པར་དུའོ། ། ཞེས་གནས་བཅུ་གཉིས་སྨོས་པ་འདི་རྣམས་ནས་སྤྱན་འདྲེན་ཞེས་སྦྱར་ཏེ་སྤྱིར་དུར་ཁྲོད་ཆེན་པོ་བརྒྱད་ཡུལ་ཉེར་བཞི་དང་གནས་སོ་གཉིས་ན་ཤིང་གཅིག་ལ་སོགས་པར་གནས་པ་དེ་གནས་དང་བཅས་པ་སྤྱན་འདྲེན་པའོ། ། འདིའི་སྐབས་སུ་སྤྲོ་བྱ་མང་དུ་ཡོད་ཀྱང་ལོགས་སུ་བྲི་བར་བྱའོ། ། སྦྱིན་སྲེག་གི་ཐབ་ཀྱི་དབྱིབས། རྩ་རྒྱུད་ཕྱི་མའི་དང་པོ་ལས། ཞི་བ་ཐབ་ཁུང་ཟླུམ་པོ་ཉིད། ། རྒྱས་པ་ཉིད་ཀྱིས་གྲུ་བཞི་པ། ། བསད་པ་ལ་ནི་གྲུ་གསུམ་བརྗོད། ། ཅེས་དང་། སཾ་བུ་ཊ་ལས།
ཟླུམ་པོ་དང་ནི་གྲུ་བཞི་པ། ། ཟླ་ཕྱེད་དང་ནི་གྲུ་གསུམ་པ། ། ཞེས་སོ། ཐབ་ཁུང་གི་དབྱིབས་ཀྱང་། ནང་གི་རྟེན་འབྲེལ་གྱིས་ཡིན་ཏེ། རྐང་མཐིལ་གྱི་རླུང་གིས་ཐམས་ཅད་དབང་དུ་བྱེད་པས་ཟླ་གམ་གྱིས་དབང་དུ་བྱེད། སུམ་མདོའི་མེས་བསྲེག་པ་བཞིན་གྲུ་གསུམ་གྱིས་བསད་པ་དང་མངོན་སྤྱོད་འགྲུབ། ལྟོ་བའི་ཆུས་མི་གཙང་བ་དག་པར་བྱེད་པ་བཞིན་ཟླུམ་པོས་སྡིག་པ་ཞི། སྙིང་གའི་ས་དེས་རྒྱས་པར་བྱེད་པ་བཞིན་གྲུ་བཞི་པས་རྒྱས་པར་བྱེད་པའོ། ། ཚད་ནི།
རྩ་རྒྱུད་ལས། ཁྲུ་གང་དང་ནི་ཁྲུ་ཕྱེད་ཉིད། ། ཞི་བའི་སྟེང་དང་འོག་ཏུ་ཡིན། ། ཁྲུ་དོ་དང་ནི་ཁྲུ་གང་ཉིད། ། རྒྱས་པའི་སྟེང་དང་འོག་ཏུ་བརྗོད། ། སོར་མོ་ཉི་ཤུའམ་དེ་ཡི་ཕྱེད། ། བསད་པའི་སྟེང་དང་འོག་ཏུ་ཡང་། ། ཞེས་སོ། ། ཁ་དོག་ནི། ཞི་བ་ཁ་དོག་དཀར་པོར་འགྱུར། །
རྒྱས་པར་སེར་པོ་དེ་བཞིན་ནོ། ། བསད་པ་ལ་ནི་ཁ་དོག་ནག ། དབང་ལ་དམར་པོར་རབ་ཏུ་གྲགས། ། ཞེས་དང་། སཾ་ཊ་ལས། ཞི་བ་ལ་ཁ་དོག་དཀར་པོ་ལྟ་བུ་དང་སོགས་གསུངས་སོ། ། མཚན་མ་ནི། སཾ་ཊ་ལས། ཐབ་ཀྱི་དབུས་སུའང་། ཞི་བ་ལ་འཁོར་ལོ།
རྒྱས་པ་ལ་རིན་པོ་ཆེ། བསད་པ་ལ་ཁྲོ་བོའི་རྡོ་རྗེ། དབང་ལ་པདྨ་དམར་པོ། དགུག་པ་ལ་ཨུཏྤལ་དམར་པོའོ། ། ཞེས་སོ། ། མུ་རན་དང་ཁ་ཁྱེར་ནི། ནག་པོ་པས། ཞི་བ་ཁ་ཁྱེར་སོར་བཞིས་བསྐོར། ། རྒྱས་པ་ལ་ནི་སོར་བརྒྱད་དོ། ། མངོན་སྤྱོད་ལ་ནི་སོར་གསུམ་མོ། །
ཞེས་པ་ལྟར་ཏེ། དེ་རྣམས་ལས་བཞིའི་བྱེ་བྲག་གིས་སོ་སོའོ། ། བུད་ཤིང་དང་མེའང་ལས་བཞིའི་བྱེ་བྲག་གིས་སོ་སོ་སྟེ། ཞི་བ་ལ་འོ་མ་ཅན་གྱི་ཤིང་གི་རྩེ་མོའི་ཆ་ལས་བྱུང་བ། རྒྱས་པ་ལ་སེར་པོ་དྲི་ཞིམ་པ་དབུས་ཀྱི་ཆ་ལས་བྱུང་བ། དབང་ལ་དམར་ཞིང་རོ་སྐྱུར་བ་ཙནྡན་དམར་པོ་ལ་སོགས་པ། དྲག་པོ་ལ་ནག་ཅིང་འཁྱོར་བ་ཚེར་མ་ཅན་ལ་སོགས་པའོ། ། དེ་ཉིད་ལས། ཡལ་གའི་རྩེ་མོའི་ཆ་ལས་བྱུང་། ། ཞེས་སོགས་གསུངས་པ་ལྟར་རོ། །
མེ་ནི། དེ་ཉིད་ལས། ཞི་བ་ལ་ནི་དགོན་མེའམ། ། བྲམ་ཟེ་ཐ་མལ་པ་ཡི་མེ། ། རྒྱས་པ་ལ་ནི་རྒྱལ་རིགས་སམ། ། རྗེའུ་རིགས་ལས་བྱུང་བའི་མེ། ། དབང་དང་དགུག་ལ་སྨད་འཚོང་ངམ། ། ལམ་དུ་བྱུང་བའི་མེ་ཡིས་བྱ། ། མངོན་སྤྱོད་ལ་ནི་གདོལ་པའམ། ། རྡོ་ལས་བྱུང་བའི་མེ་ཡིས་བྱ། །
ཞེས་སོ། ། ཡམ་ཤིང་ཡང་། མཆོད་སྦྱིན་ལ་སོགས་ཤིང་ལས་བྱུང་། ། ཡམ་ཤིང་སོར་ནི་བཅུ་གཉིས་པ། ། དེ་ནི་ཞི་བའི་ལས་ལ་ཤིས། ། རྒྱས་པ་ལ་ནི་ཁྲུ་གང་ངོ་། ། དབང་དང་དགུག་པ་ཞི་བ་འདྲ། ། མངོན་སྤྱོད་ལ་ནི་སོར་བཅུའོ། ། ཞེས་དང་། སྦོམ་ཕྲ་ནི་ཞི་བ་ལ་མཛུབ་མོའི་ཚད།
རྒྱས་པ་ལ་གུང་མོ། དབང་ལ་སྲིན་ལག་དྲག་པོ་ལ་མཐེའུ་ཆུང་གི་ཚད་དོ། ། བཤམས་ཐབས་ནི། ལས་འཇམ་པོ་གསུམ་ལ་སྲེག་རྫས་གཡས་དང་། མཆོད་པ་གཡོན་ནོ། ། དྲག་པོ་དེ་ལས་བཟློག་པའོ། ། མཆོད་པ་ནི། ཀུན་ལ་མཐུན་པ་འདི་ལྟ་སྟེ། ། བསང་གཏོར་དྲི་དང་བྱུག་པ་དང་། ། མེ་ཏོག་མར་མེ་ལྷ་བཤོས་དང་། །
ཞེས་སོགས་དང་། བསྲེག་རྫས་ནི། རྩ་རྒྱུད་ལས། ཞི་ལ་ཏིལ་དང་རྒྱས་ལ་ཞོ། ། གསད་ལ་ཚེར་མ་དེ་བཞིན་ནོ། ། སྡང་ལ་སོགས་ལའང་ཚེར་མར་བརྗོད། ། དབང་དང་དགུག་ལ་ཨུཏྤ་ལ། ། ཞེས་སོ། ། དུས་དང་ཕྱོགས་ཀྱང་། ལས་བཞིའི་བྱེ་བྲག་གིས་བཞི་སྟེ།
ཞི་བ་ཕལ་ཆེར་སྲོད་ལ་བྱ། ། རྒྱས་པ་སྔ་དྲོ་བྱ་བར་བཤད། ། དབང་ནི་དགོང་ཀའི་དུས་སུའོ། ། མངོན་སྤྱོད་ནམ་ཕྱེད་ཉིན་ཕྱེད་དོ། ། ཞེས་པ་ལྟར་རོ། ། སྒྲུབ་པ་པོའི་ཁྱད་པར་ལ་ལྔ་སྟེ། ཁ་བལྟ་ཕྱོགས་ནི། ཞི་བ་ལ་ཤར་གྱི་ཕྱོགས་སུ་བལྟ། རྒྱས་པ་ལ་བྱང་། དབང་ལ་ནུབ།
དྲག་པོ་ལ་ལྷོར་བལྟའོ། ། འདུག་སྟངས། ཞི་བ་ལ་བྲམ་ཟེ་རིག་བྱེད་འདོན་པ་ལྟར་ཙོག་བུ། རྒྱས་པ་ལ་རྒྱལ་པོ་རོལ་བའམ་བཟང་པོའི་འདུག་སྟངས། དབང་ལ་པདྨའི་འདུག་སྟངས། དྲག་པོ་ལ་རྐང་པ་གཡས་པས་གཡོན་པ་མནན་ནོ། ། རྒྱན་དང་ཆས་གོས་ནི། ཞི་སོགས་ལ་རིམ་བཞིན་དཀར་སེར་དམར་ནག་གི་ཁ་དོག་དང་ལྡན་པའོ། ། བསམ་པ་ནི། སཾ་ཊ་ལས།
ཞི་བ་ལ་ཞི་བའི་ཡིད་དང་། རྒྱས་པ་ལ་ཚིམ་པས་མངོན་པར་འཕེལ་བར་འགྱུར་བ་དང་། དབང་ལ་དབང་གི་ཡིད་དང་། མྱོས་པར་བྱེད་ཅིང་། ། ནང་གི་གུས་པ་དང་བཅས་པ་དང་། མངོན་སྤྱོད་ལ་ཧཱུྃ་དང་ཕཊ་ཀྱིས་ལས་འབར་ཞིང་འབར་བ་དང་། འཇིག་རྟེན་གསུམ་བཟའ་བའི་སེམས་ཀྱི་ཆོ་གས་གནས་སོ། ། ཞེས་པ་ལྟར་རོ། ། དགང་གཟར་དང་བླུགས་གཟར་ནི། རིན་ཆེན་འབར་བ་ལས།
དགང་གཟའ་མཚན་ཉིད་བཤད་པར་བྱ། ། ཡུ་བ་ཁྲུ་དོ་ཆུར་སོར་བརྒྱད། ། ཞེང་ཟབ་རྡོ་རྗེ་སོར་བཞི་པ། ། བླུགས་གཟར་ཁྲུ་གང་ཚུར་སོར་དྲུག ། ཞེང་ཟབ་རྡོ་རྗེ་སོར་གསུམ་པ། ། ཞེས་སོགས་ཀྱི་མཚན་ཉིད་དང་། དབྱིབས་ཐབ་དང་འདྲའོ། ། དེ་ལྟར་ན་ལས་བཞིའི་བྱེ་བྲག་གིས་སོ་སོའོ། ། མེ་ལྷ་སྤྱན་དྲངས་པ། གཤེགས་སུ་གསོལ་བ་གཉིས་ཀ་རྩ་རྒྱུད་ཕྱི་མའི་དང་པོ་ལས།
ཨོཾ་ཨགྣེ་མ་ཧཱ་ཏེ་ཛཿ སོགས་དང་། སྭ་ཨརྠ་སོགས་དང་། གུར་ལེའུ་བརྒྱད་པ་ལས་རྡོ་རྗེ་ཐབ་ཁུང་སྦྱོར་བ་ཡིས་སོགས་ཀྱིས་ཐབ་ཀྱི་དབྱིབས་དང་། ཕྱིས་ནི་ཡང་ནི་དགུག་པར་བྱ་སོགས་ཀྱིས་མེ་ལྷ་སྤྱན་དྲངས་ཏེ་མཆོད་པ། དེ་ནས་འདི་ནི་སོགས་ཀྱིས་བསྲེག་རྫས་འབུལ་བའི་སྔགས་དང་། ཕྱི་ནས་རང་འདོད་པའི་ལྷ་སོགས་ཀྱིས་འདས་པའི་མེ་ལྷ་སྤྱན་དྲངས་པ་དང་། གཤེགས་སུ་གསོལ་བ་བསྟན་པའོ། ། དགུ་པ་ལས། རང་གི་ལྷག་པའི་ལྷར་དམིགས་ནས་སོགས་ཀྱིས་ནང་གི་སྦྱིན་སྲེག་དང་།
གཉིས་ཀ་ལ་ཐུན་མོང་དུ་རྫས་མ་འབྱོར་བ་རྣམས་ཡིད་ཀྱིས་བསམས་ནས་འབུལ་བ་དང་། ཐུན་མོང་དུ་བསྲེག་རྫས་ཀྱི་སྔགས། བསྲེག་རྫས་ཀྱི་ཁྱད་པར་བསྟན་པ། ཕྱི་ནང་གི་སྦྱིན་སྲེག་གི་ཕན་ཡོན་རྣམས་བསྟན་ནོ། ། སཾ་བུ་ཊའི་བདུན་པའི་གཉིས་པ། བདུན་པ་དངོས་རྣམས་ལས་སྦྱོར་དངོས་རྗེས་ཀྱི་ཆོ་ག་ཞིབ་ཏུ་འབྱུང་བས་དེར་རྟོགས་པར་བྱའོ། ། སྦྱིན་སྲེག་གི་མིང་དོན་ནི། ཧོམ་ཞེས་པའི་སྒྲ་ལས་དྲངས་ན། མེ་ལྷའི་ཞལ་དུ་བསྲེག་བྱ་ཕུལ་བས་སྦྱིན་སྲེག་སྟེ། སཾ་ཊ་ལས།
མེ་ནི་ལྷ་ཡི་ཁ་ཡིན་ཏེ། ། སྦྱིན་སྲེག་དེ་ཉིད་རྣམ་པར་གནས། ། ཞེས་སོ། ། ཕན་ཡོན་ནམ་དགོས་པ་ལ་བསྲེག་རྫས་སོ་སོ་ཕུལ་བའི་དགོས་པ་ནི། སྡོམ་འབྱུང་ལས། མར་གྱིས་འབྱོར་པ་ཐམས་ཅད་བྱེད། ། ཡམ་ཤིང་གཟི་བརྗིད་རྣམ་འཕེལ་བ། ། བུད་ཤིང་ལྷག་པར་དཔའ་བར་བྱེད། ། ཀུ་ཤས་ཐམས་ཅད་སྲུང་བར་བྱེད། ། ཡུངས་ཀར་དཀར་པོས་ཞི་བར་བྱེད། །
འབྲས་ཀྱིས་རྒྱས་པར་བྱེད་པར་བཤད། ། ཏིལ་གྱིས་སྡིག་པ་འཇོམས་རིག་བྱ། ། སོ་བས་འབྲུ་དང་ནོར་རྣམས་དགུག ། མ་ཤེས་སྟོབས་ནི་ཆེན་པོར་བྱེད། ། ནས་ཀྱིས་རླུང་གི་ཤུགས་རབ་སྟེར། ། དཱུརྺས་ཚེ་ནི་འཕེལ་བར་བྱེད། ། གྲོ་ཡིས་ནད་ནི་འཇོམས་པར་བྱེད། ། འོ་མ་སྦྲང་རྩིས་ཤེས་རབ་འཕེལ། ། ལག་པན་གྱིས་ནི་བདེ་ཀུན་སྟེར། ། མེས་ནི་འདོད་དོན་དངོས་གྲུབ་སྟེར། །
རང་འདོད་ལྷས་ནི་གྲོལ་བ་སྩོལ། ། ཞེས་དང་། སྤྱིར་སྦྱིན་སྲེག་གི་ཕན་ཡོན་ནི། སཾ་བུ་ཊ་ལས། སྦྱིན་སྲེག་གིས་ནི་ལྷ་རྣམས་ཚིམ། ། ཚིམ་ནས་དངོས་གྲུབ་རབ་ཏུ་སྩོལ། ། གང་ཞིག་སྔགས་ཀྱི་ལྷག་ཆད་དག ། སྦྱིན་སྲེག་གིས་ནི་དེ་ཀུན་དགང་། ། སྐུ་གསུམ་མཆོག་གི་རྩེ་ལས་སྐྱེས། ། དེའི་ཕྱིར་སྦྱིན་སྲེག་རབ་ཏུ་བསྔགས། །
ཞེས་དང་། གསང་སྔགས་མ་བཟླས་མི་འགྲུབ་ཅིང་། ། སྦྱིན་སྲེག་མ་བྱས་འབྲས་མི་འབྱིན། ། གསང་སྔགས་འབུམ་ཕྲག་གཅིག་ལ་ནི། ། སྦྱིན་སྲེག་ཁྲི་ཕྲག་བྱ་བར་བཤད། ། ཅེས་སོ། ། གཞན་ཡང་ནང་གི་སྦྱིན་སྲེག་ནི། ། ཁ་ཐབ་ཁུང་། ལུས་མེ་ལྷ། ལག་པ་གཉིས་དགང་བླུགས།
ཁ་ཟས་བསྲེག་རྫས། ལུས་ཀྱི་མེ་ལྷ་མཉེས་པ་དགོས་པའོ། ། གསང་བའི་སྦྱིན་སྲེག་ནི། ལྟེ་བ་ལ་སོགས་པའི་འཁོར་ལོའམ། ཡུམ་གྱི་མཁའ་ཐབ་ཁུང་། གཏུམ་མོའི་རྗེས་སུ་ཆགས་པའི་མེ་ལྷ། རོ་རྐྱང་ངམ། རྡོ་རྗེ་པདྨ་དགང་བླུགས། བདུད་རྩི་ལྔ་ལ་སོགས་པའི་དྭངས་མ་བསྲེག་རྫས། མི་རྟོག་པའི་ཡེ་ཤེས་སྐྱེ་བ་དགོས་པའོ། །
དེ་ཁོ་ན་ཉིད་ཀྱི་སྦྱིན་སྲེག་ནི། གཟུགས་མེད་ཀྱི་དབྱིངས་ཐབ་ཁུང་། ཆོས་ཉིད་སྤྲོས་བྲལ་མེ་ལྷ། ཕུང་ཁམས་སྐྱེ་མཆེད་ལ་སོགས་པའི་ཆོས་རྣམས་བསྲེག་རྫས། རིམ་པ་གཉིས་སམ་བདེན་གཉིས་དགང་བླུགས། ཉམས་སུ་བླངས་བས་དེ་ཁོ་ན་ཉིད་རྟོགས་པ་དགོས་པའོ། ། ཞེས་ཆོས་རྗེ་ཁུ་དབོན་གྱི་གསུང་རྒྱུན་ཟིན་བྲིས་ལས་འབྱུང་ངོ་། ༈ །དོན་དམ་པར་རབ་གནས་བྱས་མ་བྱས་ཀྱིས་བཟང་ངན་དུ་འགྲོ་བ་མེད་པ་ནི། རབ་གནས་ཀྱི་རྒྱུད་ལས། དམ་པའི་དོན་དུ་དཔྱད་པ་ན། །
གང་ཞིག་གང་གིས་རབ་ཏུ་གནས། ། བཟོད་མ་ནས་ཞི་སྐྱེ་མེད་ལ། ། ཇི་འདྲ་ཇི་ལྟར་རབ་ཏུ་གནས། ། ཞེས་གསུངས་སོ། ༈ །དེ་ལ་དྲུག་སྟེ། གང་ཞིག་རབ་ཏུ་གནས་པར་བྱ་བའི་རྟེན་ཡོངས་སུ་དག་པ་བཟང་པོ། གང་གིས་རབ་ཏུ་གནས་པར་བྱེད་པའི་སློབ་དཔོན། གང་གི་ཚེ་རབ་ཏུ་གནས་པར་བྱ་བའི་དུས། གང་དུ་རབ་ཏུ་གནས་པར་བྱ་བའི་གནས། གང་ལ་བརྟེན་ནས་རབ་གནས་བྱེད་པའི་ཡོ་བྱད།
ཇི་ལྟར་རབ་ཏུ་གནས་པའི་ཆོ་ག་ཡོངས་སུ་དག་པ་སྟེ་བཟང་པོ་དྲུག་གོ། ༈ །།ཕྱི་མའི་དང་པོ་ལས། རང་འདོད་སོགས་ཏེ། སློབ་དཔོན་གང་གིས་རབ་གནས་བྱ་སྙམ་ན། རང་འདོད་པའི་ལྷའི་རྣལ་འབྱོར་ལ་མཉམ་པར་བཞག་པའི་རྣལ་འབྱོར་པ། སྔོན་ཆད་རབ་གནས་ཀྱི་ཆོ་ག་ལེགས་པར་མཐོང་ཞིང་། རྒྱུད་དང་མན་ངག་སོགས་སྔགས་ཀྱི་ཕ་རོལ་ཏུ་སོན་པ་ལ་སོགས་པའི་མཚན་ཉིད་དང་ལྡན་པའོ། ། ཞེས་དང་། རབ་གནས་ཀྱི་རྒྱུད་ལས། སློབ་དཔོན་དེ་ཉིད་བཅུ་ཤེས་ཤིང་། །
མཚན་ཉིད་ཀུན་དང་ཡང་དག་ལྡན། ། ཕྱག་རྒྱ་སྔགས་དང་ཆོ་ག་ཤེས། ། ལས་རྣམས་ཀུན་ལ་ཡང་དག་མཁས། ། ཞེས་བྱ་བ་ལ་སོགས་པ་གསུངས་སོ། ། དེ་ཉིད་བཅུ་ནི་སྤྱིར་མང་དུ་གསུངས་ཀྱང་འདིར་རྡོ་རྗེ་སློབ་དཔོན་ལ་ཉེ་བར་མཁོ་བའི་དེ་ཉིད་བཅུ་ནི། དེ་ཉིད་ལས། དཀྱིལ་འཁོར་དང་ནི་ཏིང་ངེ་འཛིན། ། ཕྱག་རྒྱ་སྟངས་སྟབས་གདན་དང་ནི། ། བཟླས་པ་སྦྱིན་སྲེག་མཆོད་པ་དང་། ། ལས་ལ་སྦྱར་དང་སླར་བསྡུ་བའོ། །
ཞེས་སོ། ། གསུམ་པ་དུས་ནི། ཉི་མ་བྱང་དུ་བགྲོད་པའི་ཟླ་བ་དྲུག་གི་ཡར་གྱི་ངོ་གཟའ་སྐར་བཟང་པོ་འཛོམ་པ་སྟེ། རབ་ཏུ་གནས་པའི་རྒྱུད་ལས། ཟླ་བ་དྲུག་དང་གཟའ་བཞི་དང་། ། དེ་བཞིན་རྒྱུ་སྐར་བཅུ་བཞི་དང་། ། ཞེས་དང་། ཕུར་བུ་གཟའ་ལྷག་པ་བ་སངས། ། ཟླ་བའི་གཟའ་རྣམས་ཞེས་བྱ་བ། ། འདི་རྣམས་ལས་བྱས་བཟང་ལྡན་ཏེ། །
རབ་ཏུ་གནས་པ་མཆོག་ཏུ་དགེ ། ཉི་མ་སྤེན་པ་མིག་དམར་ནི། ། ནོར་རྣམས་འཇོམས་པས་སྤང་བར་བྱ། ། སྐར་མ་དབོ་ལ་རབ་གནས་བྱ། ། དེ་ནི་ཤེས་རབ་ཆེན་པོར་འགྱུར། ། ཞེས་བྱ་བ་ལ་སོགས་པ་ནས། རྒྱལ་ལ་ཐམས་ཅད་དུ་ནི་རྒྱལ་ཞེས་པའི་བར་གསུངས་སོ།། ༈ །ཁྲུས་སའི་སྟེགས་ནི། བཀྲ་ཤིས་པའི་མཚན་མ་དང་ལྡན་པའི་ཁྲུས་སའི་སྟེགས་བུ་ཤོང་བའོ།། ༈ །ལྔ་པ་ཡོ་བྱད་ནི།
ཡོངས་གཟུང་ལས། དཀྱིལ་འཁོར་སྦྱིན་སྲེག་མ་གཏོགས་པར། ། རབ་གནས་གཞན་དུ་བསྟན་ཡོད་མིན། ། ཞེས་པ་ལྟར་རབ་ཏུ་གནས་པ་ཡང་དཀྱིལ་འཁོར་དང་སྦྱིན་སྲེག་གཉིས་དང་འབྲེལ་བས་དེ་དག་ལ་མཁོ་བའི་ཡོ་བྱད་འདུ་བྱའོ།། ༈ །སྟ་གོན་ལ་བདུན། སྦྱང་བ་དང་། ཁྲུས་དང་། ཞེས་གོ་རིམ་མོ། ། ཡན་ལག་བཞིས་བསྐྱེད་པ་དང་། མཆོད་པ་དང་།
ཡེ་ཤེས་འཁོར་ལོ་བཅོམ་ལྡན་འདས། ། རིག་སྔགས་རྒྱལ་ལ་ཕྱག་འཚལ་བསྟོད། ། ཐུགས་རྗེའི་བདག་ཉིད་སྤྱན་དབྱེ་བ། ། སོགས་ཀྱིས་སང་རབ་གནས་བྱ་བར་སྙན་གསན་དབབ་པ་དང་། ཡེ་ཤེས་པ་མཆོད་ནས་གཤེགས་སུ་གསོལ་བ་དང་། དཔེར་ན་རྒྱལ་པོ་རྒྱལ་སར་མ་བཏོན་པ་རྒྱལ་སྲིད་ལ་མི་དབང་བ་བཞིན། རབ་གནས་མ་བྱས་པའི་རྟེན་མཆོད་པ་ལ་མི་དབང་བ་མཚོན་པས་ཞལ་བསྒྱུར་བའམ་ན་བཟའ་སེར་པོས་ཞལ་དགབ་ཅིང་བསྲུང་བའོ། ༈ །མངའ་འབུལ་ལ་སྔགས་ཀྱིས་མངའ་འབུལ་དང་།

མཆོད་བསྟོད་རྒྱས་པའི་དང་། ཉེ་བར་མཁོ་བའི་དང་། ཙཱ་རུའི་བཟའ་བས་མངའ་འབུལ་དང་བཞིའོ། ། ཉེར་མཁོའི་མངའ་འབུལ་ལ་སྐུ་གཟུགས་ལ། སྤུ་གྲི་འདུག་སྤྱད་སོ་མང་དང་། ། རྨ་གཟེར་ཚེམས་ཤིང་སྤབས་བཞར་རོ། ། ཞེས་དང་། མཆོད་རྟེན་ལ། སྲོག་ཤིང་འཁོར་ལོ་ཅོད་པན་འཕན། ། གདུགས་དང་རྒྱལ་མཚན་ཕྲེང་བ་གདན། ། ཞེས་དང་།
ཆོས་ལ། བཞུགས་ཁྲི་དང་ནི་ན་བཟའ་དང་། ། གླེགས་ཤིང་དང་ནི་གླེགས་ཐག་གོ ། ཞེས་སོ། ༈ །རྟེན་སྤྱན་དྲང་དུ་བཏུབ་ན་སྤྱན་དྲངས་པ་ཞེས་པ་ནི། རྟེན་དེ་ཉིད་དུ་བཞུགས་པ་ཡིན་ན་མི་དགོས་ལ། གཞན་ནས་སྤྱན་དྲངས་པ་ཡིན་ན་རང་གནས་སུ་སྤྱན་འདྲེན་པའོ།། ༈ །དེ་ལྟར་རབ་གནས་བྱས་པའི་ཕན་ཡོན་ནི། རབ་གནས་དང་ལྡན་པའི་རྟེན་གཅིག་ལ་མཆོད་པ་བྱས་པས་སངས་རྒྱས་ཐམས་ཅད་མཆོད་པར་འགྱུར་བའི་ཕྱིར་དགེ་བ་འཕེལ་བ་དང་། དངོས་གྲུབ་མྱུར་དུ་སྩོལ་བ་ལ་སོགས་པ་བསམ་གྱིས་མི་ཁྱབ་བོ། །
སྤྱིར་རབ་གནས་བཞིར་གསུང་བའི། ཕྱི་ནི་དེ་ཡིན་ལ། ནང་གི་རབ་གནས་ནི། རྣལ་འབྱོར་པའི་ལུས་རང་བཞིན་གྱིས་གཞལ་ཡས་ཁང་དང་ལྷར་གྲུབ་པ་ལ་བསྐྱེད་རིམ་གྱིས་བྱིན་གྱིས་བརླབས་པའོ། ། གསང་བ་ནི། སེམས་རིག་སྟོང་ཟུང་དུ་འཇུག་པར། རང་བྱིན་བརླབ་དང་དཀྱིལ་འཁོར་འཁོར་ལོས་མཚོན་བྱེད་དང་མཚོན་བྱའི་ཡེ་ཤེས་སུ་བྱིན་གྱིས་བརླབས་པའོ། ། དེ་ཁོ་ན་ཉིད་ཀྱི་རབ་གནས་ནི། སེམས་ཉིད་སྤྲོས་པ་དང་བྲལ་བ་ལ་དེ་ལྟར་རྟོགས་པས་བྱིན་གྱིས་བརླབས་པའོ། ། དེ་དག་ཀྱང་།
རྩ་རྒྱུད་ཕྱི་མའི་དང་པོ་ལས། ཅི་གསུང་སྦྱིན་སྲེག་བྱས་ནས་ནི། ། དཀྱིལ་འཁོར་དམ་པ་བཞེངས་པ་དང་། ། སྔ་བར་སྐུ་གཟུགས་སྦྱང་བ་དང་། ། སྟ་གོན་ལ་སོགས་བྱས་ནས་ནི། ། སོགས་ཀྱིས་ཆོ་གའི་རིམ་པ། སློབ་དཔོན་གྱི་མཚན་ཉིད། མཆོད་པའི་བྱ་བ་རྣམས་བསྟན་ནོ། ། རྡོ་རྗེ་གུར་ལེའུ་དགུ་པ་ལས། དེ་ནས་རྡོ་རྗེ་འཛིན་རྒྱལ་གྱིས། །
རྡོ་རྗེ་སེམས་དཔའི་རབ་གནས་ནི། ། ཞེས་སོགས་ཀྱིས་དགོས་པ། རྡོ་རྗེ་སློབ་དཔོན་གྱི་ཆས་གོས། བུམ་པ་སྟ་གོན། ཡེ་ཤེས་པ་གཞུག་ཅིང་བརྟན་པར་བྱ་བ། རྟེན་བཀྲུ་བ་དང་མཆོད་པ་སྟེ་བཞིའི་སྟ་གོན། རབ་ཏུ་གནས་པ་དངོས། དེ་ལ་མཆོད་པ་རྣམས་བསྟན་ནོ། ། སཾ་བུ་ཊའི་བདུན་པ་དངོས་ལས། སྦྱིན་སྲེག་མཚན་ཉིད་བཟང་པོ་ནི། །
ཞེས་མིང་ཙམ་འབྱུང་ངོ་། ༈ །ལས་ཚོགས་རབ་འབྱམས་ཀྱི་དམན་པ་ལས་བཞིར་འདུ་བའི་སྐབས། གུར་ལེའུ་བཅུ་གཅིག་པ་ལས། ཞི་བའི་སེམས་ཀྱི་ཞི་བ་སྟེ། ། དབང་ནི་ཡང་དག་བརྩམ་པར་བྱ། ། རྒྱས་པའི་སེམས་ཀྱིས་རྒྱས་པ་སྟེ། ། རིན་ཆེན་ཆར་སྤྲིན་རབ་བསྒོམ་བྱ། ། རྗེས་སུ་ཆགས་པའི་སེམས་ཀྱིས་ནི། ། བུ་མོ་བཀུག་ལ་བཟའ་བར་བྱ། ། མེའི་ཆར་སྤྲིན་འབབ་པ་དང་། །
གདུག་པའི་སེམས་ཀྱིས་གསད་པར་བྱ། ། ཞེས་སོ། ། མཐར་ནི་སྭཱཧཱ་ཞི་བ་སྟེ། ། རྒྱས་པའི་དུས་སུ་པཱུ་ཥ་ཊ། ། མཐར་ནི་ཧཱུྃ་ཕཊ་གསད་པ་ལ། ། དགུག་པ་དབང་ལ་ཛཿདང་ཧྲཱིཿ ། ཞེས་སོ། ༈ །གཉིས་ཀ་ལ་དགོས་པའི་གྲོགས་དམ་ཚིག་དང་སྡོམ་པ་ལ་གཉིས་ཏེ། དམ་ཚིག་གི་རྣམ་གྲངས་དང་། དེ་ཇི་ལྟར་བསྲུང་ཚུལ་ལོ། །
དང་པོ་ལ་གསུམ་སྟེ། དབང་གི་སྒོ་ནས་དབྱེ་ན་དབང་བཞི་དང་འབྲེལ་བའི་དམ་ཚིག་བཞི། དེ་རེ་རེ་ལ་མཉམ་བཞག་རྗེས་སྤྱོད་བཟའ་བསྲུང་མི་འབྲལ་བ་ལྔ་ལྔ་སྟེ་ཉི་ཤུ་མན་ངག་གི་སྐབས་སུ་འབྱུང་བ་ནི་རྒྱས་པར་ལོགས་སུ་བྲིའོ། ། འདིར་བུམ་དབང་དང་འབྲེལ་བ་མི་དགེ་བཅུ་སྤོང་བ། ཐེག་དམན་ལ་འདོད་པ་དང་ཆང་འཐུང་བ་སྤོང་བ། གཞན་དོན་ལ་རྒྱབ་ཀྱིས་མི་ཕྱོགས་པ་ལྷ་སོགས་མི་བརྙས་ཤིང་མཚན་མ་མི་འགོམ། རྩ་བ་དང་ཡན་ལག་གི་ལྟུང་བ་སྤོང་བ། རིགས་ལྔའི་སྡོམ་པ་འཛིན་པ་དང་། གསང་དབང་དང་འབྲེལ་བར་ཤ་ལྔ་བདུད་རྩི་ལྔ་བསྟེན་པ་དང་། རྡོ་རྗེ་དྲིལ་བུ་ཕྱག་རྒྱའི་དེ་ཉིད་གསུམ་བསྒོམ་པ།
ཤེར་དབང་དང་འབྲེལ་བར་བྱང་སེམས་མི་སྤོང་ཞིང་། དངོས་སམ་ཡེ་ཤེས་ཀྱི་ཕྱག་རྒྱ་བསྟེན་པ། དབང་བཞི་པ་དང་འབྲེལ་བར་དགོངས་ཏེ་གསུངས་པའི་དམ་ཚིག་བཞི་སྲུང་བ། དུག་ལྔ་སྤོང་བ། དེ་ཁོ་ན་ཉིད་སྒོམ་པའོ། ། རྟེན་གྱི་སྒོ་ནས་ལུས་ངག་ཡིད་གསུམ་དུ་འདུ་བས། དབང་དུས་སུ་ཐོབ་པའི་སྐུ་གསུང་ཐུགས་ཀྱི་དམ་ཚིག་གསུམ་དང་མི་འབྲལ་བ་སྟེ་འདིར་དམ་ཚིག་ཐམས་ཅད་འདུས་སོ། ། ཡང་ན་འོག་ནས་འབྱུང་བ་ལྟར་སྒོ་གསུམ་གྱི་མི་མཐུན་ཕྱོགས་སྤོང་བ་ལ་བཞག་གོ ། ཡང་གང་ཟག་ཐམས་ཅད་ཀྱི་དམ་ཚིག་སོགས་ཏེ་གོ་སླའོ། ། དེ་དག་ཀྱང་གུར་ལེའུ་བཅོ་ལྔ་པ་ལས།
སློབ་དཔོན་སོགས་ཏེ། དབང་རྒྱུད་མན་ངག་གསུམ་གང་རུང་ངམ་གསུམ་ཀ་ཐོབ་པའི་རྡོ་རྗེ་སློབ་དཔོན་ལ་མནར་སེམས་པའི་སྒོ་ནས་སྨད་པར་མི་བྱ་ཞིང་། བདེ་བར་གཤེགས་པའི་བཀའ་ཐེག་པ་གསུམ་གྱི་བསླབ་པ་ཕྲ་མོ་ཚུན་ཆད་ཁྱད་དུ་གསོད་པའི་བློས་འདའ་བ་དང་། འོག་མ་གཉིས་ཀྱི་རྩ་བ་བརྒྱད་ནི་ཁྱད་གསོད་མེད་ཀྱང་དགོས་མེད་དུ་འདའ་ན་དངོས་གཞིར་འགྱུར་བས་དེ་ལྟར་འདའ་བར་མི་བྱ་བ་དང་། དཀྱིལ་འཁོར་དང་བླ་མ་གཅིག་ལས་དམ་ཚིག་ཐོབ་པ་ཁྱད་པར་དང་། བྱེ་བྲག་ཐ་དད་ལས་ཐོབ་པ་སྤྱིའི་སྤུན་ཏེ། མདོར་ན་རིག་འཛིན་སྔགས་ཀྱི་སྡོམ་ལྡན་གྱི་རྡོ་རྗེ་སྤུན་ལ་ཞེ་སྡང་གིས་སྨད་པ་ཉིད་མི་བྱ་བ་དང་། སེམས་ཅན་རྣམས་ལ་སྡུག་བྱམས་དང་། ། ཞེས་པ་འདིས། སེམས་ཅན་གང་ཡང་རུང་བ་ལ་ཕན་འདོད་ཀྱི་བྱམས་པ་སྤོང་བ་དང་།
གཞན་དོན་དུ་སངས་རྒྱས་ཐོབ་འདོད་ཀྱི་བྱང་ཆུབ་ཀྱི་སེམས་སྤོང་བ་གཉིས་བསྟན་ཞེས་གུར་རྒྱན་ལས་གསུངས། བྱང་ཆུབ་སེམས་ནི་སྤོང་མི་བྱ། ། ཞེས་པ་འདི་གཞུང་ན་མེད། སྐལ་མེད་དེ་ཉིད་གཏམ་མི་བྱ། ། ཞེས་པ་འདིས་བདུན་པ་དང་བཅུ་པ་གཉིས་བསྟན་ཏེ། དབང་གིས་མ་སྨིན་པའམ་ཉམས་པ་སོགས་གསང་སྔགས་མཉན་པའི་སྐལ་བ་མེད་པ་ལ་གསང་བའི་ཆོས་རྫས་བརྡ་སོགས་ཀྱི་དེ་ཉིད་གཏམ་དུ་སྨྲ་བར་མི་བྱ། དཀོན་མཆོག་གསུམ་ལ་སྡང་བའི་གདུག་པ་ཅན་བྱམས་པས་སྒོ་ནས་གདུལ་བའི་སྐལ་པ་མེད་པ་ལ་ལུས་ལོངས་སྤྱོད་ཀྱིས་ཕན་འདོགས་ཤིང་གྲོགས་སུ་འཛིན་པ་དང་དེ་ཉིད་ལ་གཏམ་སྨྲ་བར་མི་བྱ། དད་པ་དང་ལྡན་ཅིང་ཆོས་ཀྱི་སྐལ་བ་དང་ལྡན་པའི་སེམས་ཅན་གྱི་སེམས་སུན་འབྱིན་ཏེ་ལོག་ལམ་དུ་བསྒྱུར་བ་སོགས་ཀྱིས་སྤང་བར་མི་བྱ། བདག་གི་ལུས་སངས་རྒྱས་སུ་བྱིན་གྱིས་བརླབ་པ་ལ་དམན་པར་འཛིན་པས་ངེས་པར་མི་སྨད་ཅིང་གནོད་པའི་སྤྱོད་ལམ་བསྟེན་པར་མི་བྱའོ། ། ཆོས་ཉིད་ཚད་ནི་གཟུང་མི་བྱ་ཞེས་པ་འདིས་དགུ་པ་དང་བཅུ་གཅིག་པ་གཉིས་བསྟན་ཏེ།
ཆོས་རྣམས་ཀྱི་ཆོས་ཉིད་གདོད་ནས་རྣམ་པར་དག་པ་སྤྲོས་པ་ཐམས་ཅད་དང་བྲལ་བ་དེ་བཞིན་ཉིད་ཀྱི་དག་པ་དང་། ཆོས་ཅན་སྣང་བའི་དངོས་པོ་ཐམས་ཅད་ལྷ་སོ་སོའི་དག་པ་ཡིན་པ་ལ་ཐེ་ཚོམ་དུ་གཟུང་མི་བྱ། ཆོས་ཉིད་མིང་དང་མཚན་མ་སོགས་དང་བྲལ་བ་ལ་དངོས་པོ་དང་མཚན་མར་གཟུང་བར་མི་བྱ། ཉན་ཐོས་སོགས་གཞན་གྱི་ཆོས་ལ་ལམ་མིན་པར་འཛིན་པས་སྨད་པར་མི་བྱ། འོག་ཏུ་རྟག་ཏུ་དམ་ཚིག་བསྲུང་བར་བྱ། ཞེས་པ་འདིར་བླང་སྟེ། རྟག་ཏུ་དམ་ཚིག་གི་རྫས་ཚོགས་རྫས་སོགས་ལ་མི་གཙང་བའི་བསམ་པ་དང་། འོག་མའི་བཅས་པའི་འཇིགས་པ་སོགས་ཀྱིས་མི་སྤོང་བར་ཚུལ་བཞིན་དུ་བསྟེན་ནས་བཟའ་བའི་དམ་ཚིག་བསྲུང་བར་བྱ། ཤེར་ཕྱིན་གྱི་ངོ་བོ་བུད་མེད་ཉིད་ལ་རྟེན་དམན་པར་བསམ་ནས་སྐྱེས་པ་ལས་བཀར་ཏེ་སྨད་པར་མི་བྱའོ། ། རྩ་བའི་ལྟུང་བ་རབ་ཏུ་སྤོང་བ་མདོར་བསྡུས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ནོ། །
ཡན་ལག་གི་དམ་ཚིག་ཕྲ་མོ་རྣམས་ནི། དུས་ཇི་སྲིད་བྱང་ཆུབ་སྙིང་པོའི་བར་དུ་དཀོན་མཆོག་གསུམ་ནི་སྤང་བར་མི་བྱའོ། ། དེའང་སྐུ་གསུམ་མམ་བཞིའི་བདག་ཉིད་སངས་རྒྱས། ལུང་དང་རྟོགས་པས་བསྡུས་པ་ནི་ཆོས། ཕྱིར་མི་ལྡོག་པའི་བྱང་སེམས་ནི་དགེ་འདུན་ཏེ། ཕྱིའི་དཀོན་མཆོག་གསུམ་དང་། དཀྱིལ་འཁོར་གྱི་གཙོ་བོ་ནི་སངས་རྒྱས། དེའི་ཐུགས་རྒྱུད་ཀྱི་སྤངས་རྟོགས་ཀྱི་ཡོན་ཏན་རྩ་སྔགས་སྙིང་པོ་ཉེ་སྙིང་གི་རྣམ་པར་ཤར་བ་ནི་ཆོས། འཁོར་གྱི་ལྷ་ནི་དགེ་འདུན་ཏེ། ནང་གི་དཀོན་མཆོག་གསུམ་དང་།
རང་སེམས་རང་བཞིན་གྱིས་སྒྲིབ་པ་ལས་གྲོལ་བ་ནི་སངས་རྒྱས། དེ་རྟོགས་པ་མེད་པའི་ཚུལ་གྱིས་རྟོགས་པ་ནི་ཆོས། དེ་ཉིད་ཉམས་སུ་ལེན་པ་ནི་དགེ་འདུན་ཏེ་གསང་བའི་དཀོན་མཆོག་གསུམ་མོ། ། རྡོ་རྗེ་དྲིལ་བུའང་གཟུང་བར་བྱ་ཞེས་ཕྱི་བརྡའི་རྡོ་རྗེ་དྲིལ་བུ་ཚད་ལྡན། ནང་དོན་གྱི་རྡོར་དྲིལ་ཐབས་ཤེས་ཀྱི་མཁའ་གསང་། གསང་བ་བྱང་ཆུབ་སེམས་ཀྱི་རྡོར་དྲིལ་ཏེ། བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་སུ་བཤད། ། ཞེས་པ་ལྟར་རོ། ། གཙུག་ཏོར་རྟག་ཏུ་བཅིང་བར་བྱ་ཞེས་ཕྱི་རྫས་ཀྱི་དབུ་རྒྱན་འཆང་བ།
ནང་རིགས་བདག་གི་རྒྱས་འདེབས་པ། གསང་བ་བྱང་སེམས་ཀྱི་གནས་སྤྱི་བོའི་ཧཾ་བསྒོམ་པའོ། ། རྟག་ཏུ་སྦྱིན་སྲེག་དགང་བར་བྱ། ། ཞེས་ཕྱི་མེ་ཐབ་ཀྱི་བསྲེག་བླུག ནང་ཁ་ཟས་ཀྱི་རྣལ་འབྱོར། གསང་བ་བྱང་སེམས་ཀྱི་བཞུ་བཏུལ་རྣམས་བྱའོ། ། རྟག་ཏུ་དཀྱིལ་འཁོར་བཞེངས་པ་སྟེ། ཕྱི་རྡུལ་ཚོན་དང་རས་བྲིས། ནང་ཚོགས་སམ་ལུས་དཀྱིལ་བསྒོམ་པ། གསང་བ་ཏིང་ངེ་འཛིན་གྱི་དཀྱིལ་འཁོར་གསལ་འདེབས་པ་རྣམས་བྱའོ། །
རྟག་ཏུ་བདེ་གཤེགས་རབ་གནས་བྱ། ། ཞེས་ཕྱི་སྐུ་གཟུགས་སོགས་བྱིན་གྱིས་བརླབས་པ་དང་། ནང་ཏིང་འཛིན་གྱི་དཀྱིལ་འཁོར་ལ་ཡེ་ཤེས་པ་བསྟིམ་པ་དང་། གསང་བ་ལྟེ་གསང་དུ་བྱང་སེམས་ཡས་ནས་འབེབས་པ་རྣམས་བྱའོ། ། འབྱུང་པོ་ཆེ་ལ་གཏོར་མ་སྦྱིན་ཞེས་ཏེ། ཕྱི་ལྷ་དང་འབྱུང་པོ་ལ་གཏོར་མ་འབུལ་བ། ནང་ཁ་ཟས་ཀྱིས་ལྷ་མཉེས་པ། གསང་བ་སྔགས་ཆོས་ཀྱིས་བདེ་བ་ལ་ལོངས་སྤྱོད་པའོ། ། ཞེས་བྱ་བ་དང་། ཡང་དེ་ཉིད་ལས།
རྟག་པར་སོགས་ཏེ། རྟག་པར་རྒྱུན་དུ་སྔགས་བཟླས་ཤིང་ཞེས། ཕྱི་རྩ་སྔགས་སོགས་བཟླ་བ། ནང་སྔགས་དང་ཆོས་ཀྱི་རྣལ་འབྱོར་གསལ་འདེབས་པ། ། གསང་བ་ཆོས་ཐམས་ཅད་སྐྱེ་མེད་དུ་བསྒོམ་པ་རྣམས་སོ། ། མཉམ་བཞག་ཏུ་རིམ་གཉིས་དང་། རྗེས་ཐོབ་ཏུ་སྣོད་བཅུད་ལྷ་དང་གཞལ་ཡས་ཁང་དུ་གསལ་འདེབས་པ་སོགས་ཀྱི་བསམ་གཏན་ཉིད་དང་ནམ་ཡང་འབྲལ་མི་བྱ། རྟག་ཏུ་བསྡུ་དངོས་བཞིའི་སྒོ་ནས་སྐལ་ལྡན་གྱི་སློབ་མའི་ཚོགས་བསྡུ་བར་བྱ་ཞིང་བསྡུས་པ་རྣམས་ལ་རྟག་པ་རུ་ནི་རང་རང་གི་ཁམས་དབང་དང་འཚམས་པར་མདོ་སྔགས་ཀྱི་བཤད་པ་མ་འཁྲུལ་བར་བྱའོ། ། རྟག་ཏུ་སེམས་ཅན་རྣམས་ལ་ཕན་པའི་ཕྱིར་སྔགས་རྫས་སྨན་ལ་སོགས་པའི་སྦྱོར་བའི་སྒོ་ནས་སྙིང་རྗེའི་སེམས་ཀྱིས་བསྐྱངས་ཤིང་ཕན་གདགས་པར་བྱའོ། ། རྟག་ཏུ་གཞན་དོན་ཕུན་སུམ་ཚོགས་པར་བྱེད་པ་དང་།
སྡོམ་པ་གསུམ་གྱི་བསླབ་པ་ལ་ཉེས་ལྟུང་ཕྲ་མོས་ཀྱང་མ་གོས་པ་སངས་རྒྱས་ཆེར་མཉེས་པའི་ཚུལ་ཁྲིམས་དང་ལྡན་པར་བྱའོ། ། སྔོན་སྟོན་པས་ངའི་འཁོར་རྣམ་བཞིས་གནོད་སྦྱིན་གནོད་གནས་ལ་གཏོར་མ་སྦྱིན་པར་བྱའོ། ། དེས་ཀྱང་འཁོར་རྣམས་ལ་ལོངས་སྤྱོད་ཀྱིས་ཕོངས་པ་མེད་པར་གྱིས་ཤིག་ཅེས་བཅའ་བ་མཛད་པ་ལྟར། ཆོས་མཐུན་གྱི་འབྱོར་བ་སྤེལ་ཕྱིར། ཛམྦྷ་ལ་ལ་ཉིན་རེ་བཞིན་ཆུ་སྦྱིན་དབུལ་བ་བྱ་ཞིང་། བསྟན་འགྲོ་ལ་ཕན་པའི་ཆེད་དུ་ཐབས་ལ་མཁས་པས་ཞི་རྒྱས་དབང་དྲག་གི་ལས་རྣམས་ཐམས་ཅད་ཡང་དག་པའི་དོན་ལྟ་བ་དང་མ་བྲལ་བས་ཅི་རིགས་པར་སྤྱད་ཅིང་བསྒྲུབ་པར་བྱའོ། ། ཆུ་བོ་གདྒཱའི་བྱེ་མའམ་ས་གང་རུང་གིས་མཆོད་རྟེན་བཞེངས་པའི་ལས་ལ་ཡང་། མཁས་པས་ཆོ་ག་ཇི་ལྟ་བ་བཞིན་དུ་བྱའོ། ། ཞེས་པ་དང་། སཾ་བུ་ཊའི་བརྒྱད་པའི་དང་པོ་ལས།
དང་པོ་སོགས་ཏེ། དང་པོ་རྡོ་རྗེའི་དེ་ཁོ་ན་ཉིད་ནི་དམ་ཚིག་གི་རྡོ་རྗེ་རྩེ་ལྔ་པའི་སྟེང་གི་རྭ་ལྔ་རིགས་ལྔ། དེའི་འོག་གི་པད་འདབ་བརྒྱད་ནི། སྤྱན་རས་གཟིགས། བྱམས་པ། ནམ་མཁའ་མཛོད། ཀུན་ཏུ་བཟང་པོ། ཕྱག་ན་རྡོ་རྗེ། འཇམ་དབྱངས། སྒྲིབ་སེལ།
ས་སྙིང་སྟེ་བརྒྱད། ལྟེ་བ་རྡོ་རྗེ་འཆང་ཡབ་ཡུམ། འོག་གི་རྭ་ལྔ་ནི་ཡེ་ཤེས་ཀྱི་མཁའ་འགྲོ་མ། རྡོ་རྗེ་མཁའ་འགྲོ། གཏུམ་མོ། རོ་ལངས་མ། འཇིགས་པའི་མཁའ་འགྲོ་མ་ལྔ། རྭའི་འོག་གི་པད་འདབ་བརྒྱད་ནི། རྡོ་རྗེ་ལྕགས་ཀྱུ་མ། ཞགས་པ་མ།
ལྕགས་སྒྲོགས་མ། རྡོ་རྗེ་སྒྲོལ་མ། སྐུལ་བྱེད་མ། རིན་ཆེན་གློག་མ། ལུ་གུ་རྒྱུད་མ། གཞན་གྱིས་མི་ཐུབ་མ་དང་བརྒྱད་དེ་ལྷ་ཉེར་བརྒྱད་ཀྱི་རང་བཞིན་དུ་ཤེས་པ་དང་། དྲིལ་བུའི་དེ་ཉིད་ཀྱང་ནི། རྭ་ལྔ་རིགས་ལྔ་དང་། པད་འདབ་བརྒྱད་བྱང་སེམས་བརྒྱད། བུམ་པ་ཤེར་ཕྱིན་ཡབ་བཅས།
ཁོག་པའི་སྟེང་གི་པད་ཡིག་བརྒྱད་ནི། སྒྲོལ་མ། སྤྱན་མ། མཱ་མ་ཀཱི། གོས་དཀར། ནོར་རྒྱུན་མ། ཙུནྡྷ། ཁྲོ་གཉེར་མ། ཕྲེང་བ་མ་བརྒྱད་དེ། ལྷ་ཉེར་གསུམ་གྱི་རང་བཞིན་དུ་ཤེས་པ་ནི་དེ་ཉིད་གཉིས་པའོ། །
གསུམ་པ་ཕྲེང་བའི་དེ་ཉིད་ནི་སྔར་བཤད་པ་ཉིད་དེ། བཞི་པ་ཡེ་ཤེས་ཀྱི་དེ་ཁོ་ན་ཉིད་ལ་ཡེ་ཤེས་ཀྱི་འཕོ་བ་དང་། ཡེ་ཤེས་ཀྱི་དེ་ཉིད་དངོས་ཤེས་པར་བྱ་བ་སྟེ་རྒྱས་པར་སཾ་ཊའི་བརྒྱད་པའི་གཉིས་པ་རྩ་འགྲེལ་ལས་འབྱུང་བ་ལྟར་ཤེས་པར་བྱའོ། ། གཞན་ཡང་རྩ་རྒྱུད་ཕྱི་མའི་གསུམ་པ་ལས། ཁྱོད་ཀྱི་སོགས་ཏེ། སྒྲ་ཇི་བཞིན་པ་ནི། དེད་དཔོན་སྙིང་རྗེ་ཆེན་པོ་ལྟར་མང་པོ་ལ་ཕན་ན་ཁྱོད་ཀྱིས་སྲོག་ཆགས་བསད་པ་དང་། དེ་བཞིན་དུ་གཞན་ལ་ཕན་ན་བརྫུན་ཀྱི་ཚིག་ཀྱང་སྨྲ་བ་དང་། ཁྱོད་ཀྱི་ཕྱུག་པོ་འཇུངས་པའི་ནོར་མ་བྱིན་པར་ཡང་ལོངས་ལ་ཕོངས་པ་རྣམས་ལ་སྦྱིན་པ་དང་། བྲམ་ཟེའི་ཁྱེའུ་སྐར་མ་ལྟར་གཞན་དོན་དུ་འགྱུར་ན་ཕ་རོལ་བུད་མེད་བསྟེན་པར་གྱིས་ཞེས་པ་ནི་ཕར་ཕྱིན་ཐེག་པ་དང་ཐུན་མོང་སྟེ།
ཐུགས་རྗེ་མངའ་བ་རིང་གཟིགས་པས། ། བཀག་པ་རྣམས་ཀྱང་དེ་ལ་གནང་། ། ཞེས་པ་ལྟར་རོ། ། སྒྲ་ཇི་བཞིན་མིན་པ་ནི། བདེན་པར་ཞེན་པའི་སེམས་ཀྱི་རྒྱུན་གཅིག་གཅོད་པ་ནི་སྲོག་ཆགས་གསོད་པ་ཉིད་དེ། གང་ཕྱིར་སྲོག་དང་འདྲ་བ་ནི་རྟོག་པའི་སེམས་སུ་བརྗོད་པའོ། ། འཇིག་རྟེན་ཐམས་ཅད་བདག་གིས་བསྒྲལ་བར་བྱའོ་ཞེས་བྱ་བ་ནི། བརྫུན་གྱི་ཚིག་ཏུ་རབ་ཏུ་བསྒྲགས་ཏེ། ཡང་དག་པར་ན་བསྒྲལ་བྱའི་སེམས་ཅན་མ་གྲུབ་པའི་ཕྱིར། བཙུན་མོའི་ཁུ་བ་མ་བྱིན་པར་རླུང་གི་ནུས་པས་དྲངས་ནས་རང་གི་ལུས་ལ་ལེན་པར་གྱིས་ཤིག་ཅེས་པའམ།
ཡང་ན་བཙུན་མོ་ནི་རྡོ་རྗེ་བཙུན་མོའོ་དེའི་ཁུ་བ་བདེ་བ་ཆེན་པོའི་ཡེ་ཤེས་དེ་གཞན་གྱིས་མ་བྱིན་པར་ནི་རང་རིག་པའི་ཡེ་ཤེས་ཀྱིས་མྱོང་བར་གྱིས་ཤིག གཞན་གྱི་བུད་མེད་ནི་སྟོང་པ་ཉིད་དེ། དེ་རང་དང་ཡང་དག་པར་མཚུངས་པར་མཛེས་པ་ནི། དེ་ཉིད་རྟོགས་པའི་བདེ་བ་ཉམས་སུ་མྱོང་བར་གྱིས་ཤིག་ཅེས་གསུངས་པ་རྣམས་ནི་དགོངས་ཏེ་གསུངས་པ་དབང་བཞི་པའི་དམ་ཚིག་སྟེ་གོང་མ་ཉིད་ཀྱི་ཁོངས་སུ་འདུའོ། ༈ །སཾ་ཊའི་བཅུ་པ་དངོས་ལས། བུད་མེད་སོགས་ཏེ། སེམས་ཅན་བུད་མེད་དང་ནི་སྐྱེས་པའི་ལུས་བདེ་སྡུག་བཟང་ངན་དུ་མར་སྣང་བ་ནི། ལས་ནི་དགེ་མི་དགེ་དུ་མས་བསྐྱེད་པ་སྟོན་ལ། ལས་དེའང་དེ་ཁོ་ན་ཉིད་མི་ཤེས་པས་འཕེན་པར་ཤེས་ནས་ཅིས་ཀྱང་སེམས་ཅན་གཞན་གྱིས་ལུས་ལ་སྨད་པར་མི་བྱའོ། ། དེའི་ཤུགས་ལ་བསྟན་པ་རང་གི་ལུས་ཀྱི་ཉེས་སྤྱོད་གསུམ་སྤང་བ་དང་བཅས་པ་ནི་སྐུ་ཡི་རྡོ་རྗེའི་དམ་ཚིག་གོ །
ཡིད་ཀྱི་ཉེས་སྤྱོད་གསུམ་སོགས་ཉོན་མོངས་པའི་ཀུན་རྟོགས་དྲ་བའི་རྣམ་རྟོག་དག་གིས། སེམས་ལ་སྨད་པ་སྟེ་སྐྱོན་གྱིས་གོས་པར་མི་བྱ་སྟེ། ཐུགས་ཀྱི་རྡོ་རྗེའི་དམ་ཚིག་གོ ། ཕྲག་དོག་ལ་སོགས་པ་ཉོན་མོངས་པའི་སེམས་ཉིད་ཀྱིས་ཀུན་ནས་བསླང་བའི་མ་རངས་པའི་སྒོ་ནས། ཚིག་རྩུབ་ལ་སོགས་པ་ངག་གི་ཉེས་སྤྱོད་བཞི་སྨྲ་བར་མི་བྱ་ཞིང་། རང་གཞན་གྱི་ངག་ལ་མི་སྨད་པར་རྣ་བ་བདེ་བར་བྱེད་པ་ནི། གསུང་གི་རྡོ་རྗེའི་དམ་ཚིག་གོ ། ཞེས་གསུངས་སོ།། ༈ །དང་པོའི་བཅུ་གཅིག་པ་ལས། ན་དང་སོགས་ཏེ།
ན་དང་ག་ཧ་མིང་གི་དང་པོ་ན་ཡོད་པ། ན་ར་མི། ག་བི་བ་ལང་། ཧ་སྟི་གླང་ཆེན་དང་། མིང་གི་མཐའ་ཡི་ཤྭ་ཨ་ཤྭ་རྟ་དང་། དང་པོར་ཤྭ་ཤྭ་ན་ཁྱི་སྟེ་དེ་ལྔའི་ཤ་ནི་བཟའ་བར་བྱའོ། ། དེར་མ་ཟད་ཀྱཻ་རྡོ་རྗེའི་དངོས་གྲུབ་བསྒྲུབ་པའི་ཕྱིར་དང་གནས་སྐབས་སུ་མཁའ་འགྲོ་འདུ་བའི་ཕྱིར་དང་། བཅུད་ལེན་དམ་པར་འགྱུར་བའི་ཕྱིར་ནང་གི་བདུད་རྩི་ལྔ་ཡང་ཤ་ལྔ་བཟའ་བ་དེ་བཞིན་བཟའ་བར་བྱ་སྟེ། འདུས་པ་ལས། ཤ་ཆེན་དམ་ཚིག་མཆོག་གིས་ནི། །
རྡོ་རྗེ་གསུམ་མཆོག་འགྲུབ་པར་འགྱུར། ། ཞེས་སོགས་གསུངས་སོ། ། ཕྱི་མའི་དགུ་པ་ལས། དང་པོ་རྣམ་སྣང་དེ་རྗེས་སུ། ། རྡོ་རྗེ་མ་ཡི་མཐའ་རུ་ཧཱུྃ། ། ཞེས་ཡི་གེ་གསུམ་བཏུ་བའི་རྗེས་ལ་བཟའ་བ་དང་། བཏུང་བ་བྱིན་གྱིས་བརླབ་པའོ། ། ཞེས་གསུངས་ལ། ། སཾ་བུ་ཊའི་དགུ་པའི་གཉིས་པ་ལས་ཀྱང་གསུངས་པ་མངོན་རྟོགས་བཞིན་གོང་འོག་བསྡེབས་སྟེ་བརྗོད་ན། དང་པོ་རྫས་རྣམས་བདུད་རྩི་འཁྱིལ་བའི་སྔགས་ཀྱིས་བསད།
སྭ་བྷ་ཝས་སྟོང་པར་སྦྱངས་ཏེ། དེར་ཡྃ་ལས་རླུང་། རྃ་ལས་མེ་བསམ། དེའི་གསེབ་ཏུ་ཨ་ལས་བྱུང་བའི་ཐོད་པའི་སྣོད་ཨོཾ་གྱིས་མཚན་པ་བསྒོམ་པ་ནི་ཨོཾ་གྱིས་མཚན་པའི་མདྨའི་སྣོད། ཅེས་པས་སོ། ། དེའི་ནང་དུ་ཨ་ལས་ཟླ་བ་བསམ། དེའི་མཐའ་ནས་ཨཱ་ལི་གཡོན་སྐོར་ཀཱ་ལི་གཡས་སྐོར་དུ་བསམ་པ་ནི་ཐབས་ཤེས་རབ་ཏུ་བྱིན་གྱིས་བརླབ་པ་སྟེ། དབྱངས་ཀྱི་བཅུ་གསུམ་ལས་བྱུང་བ། ། གང་ཞིག་ཟླ་བ་དེ་རབ་གྲགས། ། དེའི་དབུས་སུ་ས་བོན་གྱི། །
ཨཱ་ལི་ཀཱ་ལི་མཉམ་སྦྱར་བས། ། ཞེས་པས་སོ། ། དེའི་ནང་དུ་ཤར་ལྷོ་ནུབ་བྱང་དབུས་སུ། གོ་ཀུ་ད་ཧ་ན་ལས་ཤ་ལྔ་བསྐྱེད་པ་ནི་དང་པོ་སྐྱེ་དགུའི་བདག་པོར་བརྗོད། ལྷོར་ཀུ་ལས་ཁྱིའི་ཤ དེ་བཞིན་གཉིས་པར་སྒྲོལ་མ་ཉིད་བྱང་དུ་ཧ་ལས་གླང་པོ་ཆེའི་ཤ གསུམ་པ་ལ་ནི་རབ་མཆོག་བརྗོད། ནུབ་ཏུ་ད་ལས་རྟའི་ཤ བཞི་པ་ལ་ནི་མང་པོ་སྐྱེས། དབུས་སུ་ན་ལས་མིའི་ཤ
ལྔ་པ་ལ་ནི་སྟོབས་ཞེས་བྱ་ཤར་དུ་གོ་ལས་བ་གླང་གི་ཤ ཞེས་སོ། ། དེ་ལྔའི་སྟེང་དུ་བདུད་རྩི་ལྔ་ལྔ་བསམ་པ་ནི། རིགས་ལྔ་རྣམས་ཀྱི་སྔགས་འདི་དག་ཅེས། བྷྲཱུཾ་ལས་དྲི་ཆེན། ཨོཾ་ལས་རཀྟ། ཛཱིཾ་ལས་བྱང་སེམས། ཁཾ་ལས་ཤ་ཆེན་གྱི་དྭངས་མ། ཧཱུྃ་ལས་དྲི་ཆུའོ། ། དེ་དག་ནི་ཡེ་ཤེས་ལྔ་ཡི་རབ་ཏུ་དབྱེ་ཞེས།
བྷྲཱུཾ་སོ་སོར་ཁ་ཕྲལ་ཏེ་རོ་ཙ་ན་ཞེས་པ་ཆོས་ཀུན་གཟུགས་བརྙན་གྱི་ཚུལ་དུ་སྣང་བ་མེ་ལོང་། ཨོཾ་ཨ་ས་མ་ས་མནྟ་མི་མཉམ་པ་དང་མཉམ་པ་སྟེ་འཁོར་འདས་མཉམ་པ་ཉིད་དུ་རྟོགས་པས་མཉམ་ཉིད། ཛཱི་ར་ཛཱི་དྷི་པ་དུ་ཆོས་ཐམས་ཅད་མ་འདྲེས་པ་སོ་སོར་རྟོགས་པ། ཁཾ་ཨ་ཀ་ཤ་ནམ་མཁའ་སྟེ་སེམས་ཅན་གྱི་དོན་ནམ་མཁའ་ལྟར་ཁྱབ་པས་བྱ་བ་གྲུབ་པ། ཐམས་ཅད་ཀྱི་ཀླད་ཀོར་ནི་མ་ནོ་ཏ་ཡིད་དེ་ཡེ་ཤེས་སོ། ། འདི་དག་ཀྱང་ཤ་རེ་རེའི་སྟེང་དུ་ལྔ་ཀ་བསྒོམ། ཤ་ལྔ་ནི་ཡེ་ཤེས་ལྕགས་ཀྱུ་ཞེས་སྨོས་ཏེ། ལྕགས་ཀྱུ་གང་ཡེ་ཤེས་གང་ཞེ་ན། གདན་བཞི་ལས། ལྕགས་ཀྱུ་ཆེ་ལ་དགོད་པ་ནི། །
ཡེ་ཤེས་ལྷར་ནི་འདོད་པ་སྟེ། ། རྡོ་རྗེ་ལྕགས་ཀྱུ་མི་བསྐྱོད་པ། ། གནས་ཀྱི་ལྕགས་ཀྱུ་རིན་ཆེན་དབང་། ། རྒྱལ་པོའི་ལྕགས་ཀྱུ་དོན་ཡོད་གྲུབ། ། གཡོ་བའི་ལྕགས་ཀྱུ་འོད་དཔག་མེད། ། ཅེས་དང་། ལྕགས་ཀྱུ་ནི་དངོས་གྲུབ་ཐམས་ཅད་འགུགས་པར་བྱེད་པའི་དོན་ནོ། ། དེ་ནས་རྫས་དེ་རྣམས་ཀྱི་སྟེང་དུ་ཨོཾ་དཀར་པོ། དེའི་སྟེང་དུ་རྃ་ལས་ཉི་མ། དེའི་སྟེང་དུ་ཧཱུྃ་ལས་རྡོ་རྗེ་རྩེ་ལྔ་ཧཱུྃ་གིས་མཚན་པ་བསམ་པ་ནི་བླ་མའི་མན་ངག་གོ །
དེ་ནས་ཧཱུྃ་གི་འོད་ཐུར་དུ་འཕྲོས་པས་འོག་གི་རླུང་གི་བ་དན་ལ་ཕོག་སྟེ་དེ་གཡོས་པ་ནི་འབུད་པ། དེས་མེ་འབར་བས། ཤ་དང་བདུད་རྩི་བསྐོལ་བར་བསམ་སྟེ། འབུད་པ་དང་ནི་འབར་བ་དང་། ། ཁྱད་པར་དུ་ནི་བསྐོལ་བ་ཉིད། ། ཅེས་པས་སོ། ། དེ་དག་གི་རླངས་པ་གྱེན་ལ་སོང་བས་ཨོཾ་ལས་བདུད་རྩི་འཛག ཡང་རྡོ་རྗེ་ལྟེ་བའི་ཧཱུྃ་ལ་ཕོག་པས་ཧཱུྃ་གིས་འོད་ཟེར་ནམ་མཁའི་ཁམས་སུ་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་སྤྱན་དྲངས་ཏེ་རྡོ་རྗེ་ལྟེ་བའི་ཧཱུྃ་ལ་བསྟིམ་པ་ནི། ཡེ་ཤེས་ལྕགས་ཀྱུའི་རབ་དབྱེ་བས། ། ཡིད་ཀྱིས་ཐམས་ཅད་འགུགས་པའོ། །
ཞེས་པའོ། ། དེ་ནས་རྡོ་རྗེ་ལྟུང་བས་ཉི་མ་ཨོཾ་བཅས་ཐོད་པར་ཞུ་བས་ཁ་དོག་དྲི་རོ་ནུས་པ་ཕུན་སུམ་ཚོགས་པར་བསྒོམ་པ་ནི། ཤེལ་གྱིས་གཟུགས་ཀྱིས་བསྐྱེད་བྱ་ཞིང་། ། དེ་ཕྱིར་ཐམས་ཅད་བརྟག་པར་བྱ། ། ཞེས་པའི་དོན་ནོ། ། དེ་ནས་དེ་སྐུ་གསུང་ཐུགས་ཀྱི་ལྷའི་ངོ་བོར་བསམ་ཞིང་ཧ་ཧོ་ཧྲཱིཿཞེས་བརྗོད་པ་ནི། ཧ་ཡིས་ཁ་དོག་འཕྲོག་པར་བྱེད། ། ཧོས་ནི་དྲི་ནི་འཇིག་པར་བྱེད། ། ཧྲཱིཿནི་བརྩོན་འགྲུས་འཇོམས་པར་ནི། ། རིམ་པ་འདི་ནི་བརྗོད་པར་བྱ། །
རྣམ་གསུམ་ལན་གསུམ་བརྗོད་པས་ནི། ། གསུམ་གྱིས་ལྷ་རྣམས་ཚིམ་པར་བྱ། ། ཞེས་ཡི་གེ་གསུམ་བརྗོད་པས། ཐ་མལ་པའི་ཁ་དོག་དྲི་རོ་བཅོམ་ནས་ཁ་དོག་བཟང་པོ་སྣང་བ་མཐའ་ཡས། དྲི་བཟང་པོ་རྣམ་པར་སྣང་མཛད། རོ་བཟང་པོ་མི་བསྐྱོད་པར་ཤེས་པར་བྱ་སྟེ། པདྨའི་དབང་ཕྱུག་གཟུགས་གསེར་མདོག གཟི་བརྗིད་དྲི་ཆུ་རྣམ་སྣང་དང་། ། རྡོ་རྗེ་དབང་ཕྱུག་མྱང་བ་ནི། ། ལག་ན་རྡོ་རྗེ་ལྷ་གསུམ་དག །
རྣམ་པ་གསུམ་དུ་ཤེས་པར་བྱ། ། ཞེས་སོ། ། དེའང་གཡོན་པའི་མཐེབ་སྲིན་སྦྱར་ཏེ་དཀྲུག་ཅིང་སྔགས་བརྗོད་དོ། ། དེ་ལྟར་ཡང་། མཐེ་བོའི་སོར་མོས་ཉིད་དེ། ། སྲིན་ལག་ལ་ནི་རི་རབ་བོ། ། བསྲུབ་པའི་སྟོབས་ཀྱིས་བདུད་རྩི་ཡི། ། ཆུ་ནི་རྣམ་གསུམ་ཤེས་པར་བྱ། ། ཞེས་སོ། ། འདིས་ནི་གཏོར་མ་དང་བདུད་རྩི་ཚོགས་ཁ་ཟས་སོགས་ཐམས་ཅད་བྱིན་གྱིས་བརླབ་པ་ཐུན་མོང་དུ་བསྟན་ལ།
དེ་ཡི་སོགས་ཏེ། བདག་གི་སྙིང་ཁའི་ཧཱུྃ་ལ། ཡེ་ཤེས་ཀྱི་ལྷ་ཐམས་ཅད་འདུས་པར་བསམས་ལ། མཐེབ་སྲིན་གྱིས་བདུད་རྩི་དེ་ཡི་དབུས་ནས་བླངས་ནས་ནི། དེ་ནས་བདུད་རྩི་དང་པོར་ལྕེ་ཡིས་མྱང་། དེ་ནས་སྨིན་མཚམས་དང་སྤྱི་གཙུག་ཏུའང་གཞག་པར་བྱ་སྟེ། དེ་འོག་རང་གི་དངོས་པོ་ཡིས། ། བདག་ཉིད་ལ་ནི་བསམ་པར་བྱ། ། ལྕེ་རྩེ་ཐིག་ལེ་སྟེང་དུ་ཡང་། ། བློ་དང་ལྡན་པས་གནས་གསུམ་མཆོད། །
ཞེས་བྱ་བས་བདུད་རྩི་མྱང་བར་བསྟན་ནོ། ། རྒྱས་པར་ནི། ཕྱག་རྒྱ་ཆེན་པོ་ཐིག་ལེའི་ལེའུ་བཅུ་གཉིས་པ་ལས་བསྟན་ཅིང་། ལག་ཏུ་བླང་བ་ནི་བླ་མའི་མན་ངག་ལས་ཤེས་པར་བྱ་སྟེ། བདག་ཆེན་བློ་གྲོས་རྒྱལ་མཚན་གྱིས་མཛད་པ་སོགས་ལ་བལྟ་བར་བྱའོ། ༈ །ཚོགས་ཀྱི་འཁོར་ལོ་ལ། དགོས་པས་ཕྱེ་ན་ལྷ་གྲངས་དང་མཐུན་པའི་རྣལ་འབྱོར་པ་འདུས་ནས། དཀྱིལ་འཁོར་གྱི་ལྷའི་བཀོད་པའི་འདྲ་འབག་བྱས་ཏེ་ཐམས་ཅད་ཀྱིས་དཀྱིལ་འཁོར་གཅིག་གི་ལྷའི་རྣལ་འབྱོར་བསྒོམས་ནས་ཚོགས་ཀྱི་ཡོ་བྱད་ཀྱིས་མཆོད་དེ། སོ་སོའི་དམ་ཚིག་ལ་བསྐུལ་བ། རིམས་ནད་དང་།
མུ་གེ་སོགས་ཚར་བཅད་པ་ལ་སོགས་པའི་དུས་སུ་བྱས་ན་སངས་རྒྱས་ཀྱི་གར་རོ། ༈ །གཞོན་ནུ་མའི་སྟོན་མོ་ནི། གྲོང་པའི་ཆོས་ཀྱིས་མ་གོས་པའི་བུ་མོ་ལྷར་དམིགས་ཏེ་མཆོད་པའོ། ༈ །ཡི་དྭགས་ཟླ་ཕྱེད་སོགས་ཀྱི་དོན། ཡི་དྭགས་ནི་འབྱུང་པོ་ལྷག་པར་རྒྱུ་བའི་དུས་སོ། ། གཞན་ནི་གོ་བར་ཟད་དོ། ༈ །ཞི་བ་ནི་སྡིག་པ་དང་བཀྲ་མི་ཤིས་པ་ཞི་བ། གང་ཞིག་བདག་ནི་ལྷའི་ང་རྒྱལ་དང་ལྡན་པས་འདོད་ཡོན་ལ་རྟག་རོལ་བ། དེ་ཡི་མདུན་ན་བདག་འདུག་སྟེ། ། བྱིན་གྱིས་བརླབ་བོ་ཞེས་པའོ།
༈ །དང་པོའི་བདུན་པ་ལས། རྒྱལ་མཚན་སོགས་ནི། རྒྱལ་མཚན་ལྟར་སྟེང་དུ་བཅིངས་པ་རྐུན་པོ་གསལ་ཤིང་ལ་བཙུགས་པ་དང་ནི་མཚོན་བསྣུན་པས་དཔའ་བོ་གཡུལ་དུ་བསད་པ་ཉིད་དང་། ལན་བདུན་དུ་མིར་སྐྱེས་བ་ཡི་ཤ་ཡང་བཟའ་བར་བྱ། ། ཞེས་སོ། ༈ །ལས་དང་པོ་པ་ནི་དམ་ཚིག་ཐོབ་ལ་མ་ཉམས་པ་སྟེ། ཕྱག་ཐིག་ལས། ཐམས་ཅད་དམ་ཚིག་གཅིག་པ་དང་། ། ཐམས་ཅད་རྟོག་པ་མེད་པ་དང་། ། སེར་སྣ་ང་རྒྱལ་སྤང་བ་དང་། །
འདོད་ཆགས་ཞེ་སྡང་བྲལ་བ་དང་། ། བླ་མ་ལ་གུས་བསམ་གཏན་ལྡན། ། ཕྲག་དོག་མེད་ཅིང་རྩེ་གཅིག་པ། ། དེ་ལྟར་དགྱེས་པ་ཚོགས་འཁོར་ལ། ། མཁས་པས་འབད་དེ་གཞུག་པར་བྱ། ། ཞེས་གསུངས་པའི་མཚན་ཉིད་དང་ལྡན་པའི་དཔའ་བོ་དང་དཔའ་མོ་དང་། དཔའ་བོ་འབའ་ཞིག་གམ། རྣལ་འབྱོར་མ་འབའ་ཞིག་གམ། རིགས་ལྡན་མ་མཆོད་པའི་དབང་དུ་བྱས་ཏེ། མཁའ་འགྲོ་མ་བདུན་གྱི་ཁྱིམ་དུ་ཐོད་པ་སོགས་བྲིས་ནས་མཆོད་པས་དེ་དག་གི་མཚན་མའམ།
ཡང་ན་ཐོད་པ་ལ་སོགས་པས་དཔྲལ་བའམ་སྲིན་ལག་ལ་རྒྱས་བཏབ་པ་སྟེ་དེ་དག་གི་རི་མོ་ཡོད་པའི་མིའི་བུ་མོའམ། དེ་མ་རྙེད་ན་རིགས་ལྡན་མ་མཆོད་པའི་དབང་དུ་བྱས་ཏེ། རོའི་རས་ལ་སོགས་པའི་ཐོད་པའི་མཚན་མ་བྲིས་པའང་མཆོད་པར་བྱ་སྟེ། སཾ་བུ་ཊའི་བཞི་པའི་གཉིས་པ་ལས། ཆུ་སྲིན་རྒྱལ་མཚན་སོགས་ནས། རྣལ་འབྱོར་རིག་པས་རྟག་ཏུ་མཆོད། ། ཅེས་པ་དང་། མཁའ་འགྲོ་མ་དེ་དག་གི་མཚན་ཉིད་ནི། དེ་ཉིད་ཀྱི་གསུམ་པ་ལས། དེ་ནས་ལཱ་མཱའི་མཚན་ཉིད་ནི། །
ཡང་དག་རབ་ཏུ་བཤད་པར་བྱ། ། དམར་ཞིང་དཀར་བའི་བུད་མེད་གང་། ། པདྨའི་འདབ་མ་ལྟ་བུའི་འོད། ། དཀར་པོའི་གོས་ལ་རྟག་དགའ་ཞིང་། ། ཞེས་བྱ་བ་ལ་སོགས་པ་རྒྱས་པར་གསུངས་སོ། ། སྤྱིར་མཁའ་འགྲོ་མའི་མཚན་ཉིད་དེ་དག་རྣལ་འབྱོར་པས་ཤེས་པར་བྱ་ལ། ལས་དང་པོ་པས་ཚོགས་ཀྱི་འདུ་བའམ་སྤྱོད་པ་བྱེད་པས་ཡུལ་རྣམས་སུ་རྒྱུ་བ་ན་འདི་དག་ངོ་ཤེས་པར་བྱས་ལ། བསྟེན་དུ་རུང་བ་རྣམས་བསྟེན་མི་རུང་བ་རྣམས་མཆོད་པར་བྱའོ། ། ཞེས་བྱ་བའི་དོན་ཡིན་ཞེས་གསུངས། ༈ །དང་པོའི་བདུན་པ་ལས།
ཕྱག་རྒྱ་སོགས་ནི། གང་ཞིག་སོར་མོ་གཅིག་སྟོན་ན། ། གཉིས་ཀྱིས་ལེགས་པར་འོངས་བ་ཡིན། ། སོགས། སྔ་མ་ཕྱག་རྒྱ་དང་ཕྱི་མ་ཕྱག་རྒྱའི་ལན་གྱིས་ནི། དམ་ཚིག་དང་ལྡན་མི་ལྡན་བདག་གིས་རྣམ་པར་དབྱེ་ཞིང་ཤེས་པར་བྱའོ། ། དེ་ལྟར་བརྡ་འཕྲོད་པའི་ཡུལ་དེ་ལ་གྲོགས་རྡོ་རྗེ་རྣལ་འབྱོར་མས་སྨྲས་པ། ཨེ་མ་ཞེས་དགའ་ཞིང་ངོ་མཚར་བས་བུ་ནི་སྙིང་རྗེ་ཆེ་ཞེས་བོས་ནས་གལ་ཏེ་དངོས་སུ་ཕྲེང་བ་སྟོན་པའམ་ཕྲེང་བ་འཛིན་པའི་ལག་པ་སྟོན་པར་བྱེད་ན། ཚོགས་ཀྱི་འཁོར་ལོ་ལ་འདུ་བར་བྱའོ་ཞེས་སྨྲས་པའི་བརྡ་ཡིན་ཞིང་། གལ་ཏེ་ཕྲེང་བ་མངོན་པར་བཏང་བ་སྟེ་བསྐྱུར་བར་བྱས་ན་གང་དུ་ལྷུང་བའི་ས་ཕྱོགས་དེར་འདུ་བར་བྱ་བས་ན།
དམ་ཚིག་ལ་མནོས་ལ་ཤོག་ཅིག་བརྟུལ་ཞུགས་བཟང་པོ་ཞེས་བོད་པའོ། ། འདུ་གནས་བསྟན་པ་ནི་དེ་ལ་སྐྱེ་བོ་ཕལ་བ་ལས་ཕྱི་རོལ་དུ་གྱུར་པ་ཞེས་བྱ་བ་ནི་སྤྱིར་འདུ་བའི་གནས་ཙམ་ཡིན་ལ། ཁྱད་པར་དུ་བཟང་པོའི་སྤྱོད་ཡུལ་ཏེ། མཆོག་རྣམས་འདུ་ཞིང་གནས་པའི་ས་ནི་ཡུལ་སོ་གཉིས་སོ། ། དེའི་དུས་སུ་ཇི་ལྟར་བྱ་ན་གནས་དེ་དག་ཏུ་ཚོགས་འཁོར་ལ་འདུ་བར་བྱ་ཞིང་། འདུས་ནས་ཀྱང་རྡོ་རྗེ་རྣལ་འབྱོར་མས་གང་སྨྲས་པ་དེ་ལྟར་ཐམས་ཅད་རྣལ་འབྱོར་པས་ཐེ་ཚོམ་མེད་པར་བྱའོ། ། ཞེས་གསུངས་པས་སོ། ༈ །བདག་བསྐྱེད་འབའ་ཞིག་མཆོད་པ་ནི། རྩ་བའི་རྒྱུད་དང་། རྡོ་རྗེ་གུར་གྱི་གཞུང་ཡིན་ཏེ།
རྩ་རྒྱུད་ཕྱི་མའི་བདུན་པ་ལས། དེ་ལ་གདན་དུ་བརྟག་པ་ནི། རོའམ་མེད་ན་རོ་ཡི་གཟུགས་བྲིས་པ་ཅན་དགུ་དང་ནི། སོགས་ཀྱིས་རྣལ་འབྱོར་པའི་གདན་དང་། དབུས་སུ་ཀྱེ་ཡི་རྡོ་རྗེའི་གཟུགས་ཀྱི་ང་རྒྱལ་འཛིན་པའི་སློབ་དཔོན་དང་། གྲོགས་རྣམས་ཀྱང་ཇི་ལྟར་ལེའུ་ལྔ་པར་སྔར་བསྟན་བཞིན་གནས་ཤེས་ནས། སོགས་ཀྱིས་ཇི་ལྟར་འཁོད་པའི་ཚུལ་དང་། དམ་ཚིག་མཱ་ལ་ཏིནྡྷ་ནཾ་ཤ་ཆེན་གྱི་ཚོད་མ། སྟག་གི་པགས་པའི་གདན་བཟའ། འབད་པས་རྒྱས་པོ་ས་ལུ་ཤ་ཆེན་གྱི།
བཟའ་བ་དེ་ཉིད་བཟའ་བ་ཉིད། ཅེས་པས་གང་བསྟེན་པའི་བཟའ་བ་དང་། དེར་ནི་ཡང་ཡང་ཟོས་ནས་ཡང་། དེར་ནི་མ་མོ་ལས་ཀྱི་ཕྱག་རྒྱ་ཀུན་ཏུ་རུས་མཆོད་པར་བྱ། སོགས་ཀྱིས་ཚིམ་པ་དྲུག་ཕན་ཡོན་དང་བཅས་པ་བསྟན་ནོ། ། རྡོ་རྗེ་གུར་ལེའུ་བརྒྱད་པ་ལས། ཚོགས་ཀྱི་རྫས་ནི་རྟག་ཏུ་བཟའ། ། ཞེས་པ་ནས། དེ་ཡི་རྗེས་སུ་ཚོགས་པ་ཀུན་ལ། ཞེས་དང་།
བཅུ་བཞི་པ་ལས། རང་གི་ལྷག་པའི་ལྷར་དམིགས་ནས། བཟང་པོ་ཕྱག་རྒྱ་ལྔའི་རྒྱན་གྱིས་རྣམ་པར་བརྒྱན། དངོས་སུ་ཚོགས་རྫས་ཐམས་ཅད་འབྱོར་བའམ་མ་འབྱོར་ན་དམིགས་ནས་ནི། བེམས་པོ་སྟེ་ལྟོ་བའི་གནས་སུ་ནང་གི་བསྲེག་བླུག་བྱ། ཞེས་སོ། ། དེ་ལྟར་གཉིས་ཀ་ནས་བདག་བསྐྱེད་འབའ་ཞིག་མཆོད་པར་བསྟན་ལ། གཉིས་པ་ནི། སཾ་བུ་ཊའི་དགོངས་པ་ཡིན་ཏེ་དགུ་པའི་གཉིས་པ་ལས། རྡོ་རྗེ་སེམས་དཔའི་ཏིང་འཛིན་ནམ། །
ཡང་ན་ཧེ་རུ་ཀ་དཔལ་བརྩོན། ། ཞེས་པས། བདག་གི་རྣལ་འབྱོར་བྱ་བ་དང་། ། ལས་ཀྱི་ཆོ་ག་མཐོང་བ་ཡིས། ། སྔགས་དང་ཕྱག་རྒྱས་དགུག་པར་བྱ། ། ཞེས་པས་མདུན་དུ་དཀྱིལ་འཁོར་བསྐྱེད་ཅིང་སྤྱན་དྲང་བ་བསྟན་ནོ། ༈ །སཾ་བུ་ཊའི་ཕྱི་མ་ལས། ཡོངས་སུ་རྫོགས་སོགས་ཀྱིས། ཉིན་པར་གྱི་ཐིག་ལེ་ནི་གསང་དབང་གི་དུས་སུ་བྱང་སེམས་མགྲིན་པར་ཐིག་ལེ་ཙམ་བྱ་བའོ། ། འབྲིང་པོ་ལ་ནི་ཉ་ཕྱིས་སོགས་སུ་བླངས་ནས་དྲི་བཟང་པོ་དང་སྦྱར་ཏེ་སྦྱིན་པར་བྱ།
སངས་རྒྱས་གཅིག་པའི་བདག་ཉིད་ཀྱི་ཡབ་ཡུམ་ལས་ལེན་པའོ། ། རྡོ་རྗེ་གུར་ལས། དེ་ནས་སོགས་ནི། འཆད་འགྱུར་གྱི་མཚན་ཉིད་དང་ལྡན་པའི་སློབ་དཔོན་དེ་ཡིས་རྒྱུད་ལས་ཉེ་བར་བསྟན་པའི་སྔགས་བསྒྲུབ་ན། སྒྲུབ་པ་པོ་ཡིས་ཉེ་བར་འགྲུབ། མཚན་ཉིད་ནི་སྤྱོད་ལམ་དལ་ཞིང་ཟབ་མོའི་ཆོས་རྟོགས་པ་དང་ལྡན་ཞིང་། རིག་པའི་གནས་ལྔ་ཐམས་ཅད་ལ་མཁས་པར་བཅས། སྦྱིན་སྲེག་དཀྱིལ་འཁོར་སྔགས་ཤེས་ཤིང་། ། རབ་གནས་གཏོར་མའི་ཕ་རོལ་སོན། ། དེ་ཉིད་བཅུ་ནི་རྣམ་པར་རིག་ཅེས་པའི་རྡོ་རྗེ་སློབ་དཔོན་ལ་ཉེ་བར་མཁོ་བའི་དེ་ཉིད་བཅུ་ནི།
བསྲུང་བ་དབང་བསྐུར་གཏོར་མ་བཟླས་པ་གར་དང་། ཕྱིར་བཟློག་པ་དང་དཀྱིལ་འཁོར་སྒྲུབ་པ་དང་། བསྡིགས་སྦྱོར་བ་དང་གཤེགས་སུ་གསོལ་བ་སྟེ། ། དེ་ཉིད་བཅུ་ཞེས་རྒྱལ་བ་རྣམས་ཀྱིས་གསུངས། ། ཞེས་བྱ་བ་ཡིན་ནོ། ། ཡང་ཆོ་གའི་དེ་ཉིད་བཅུ་ནི། དཀྱིལ་འཁོར་དང་ནི་ཏིང་འཛིན་མཆོག ། ཕྱག་རྒྱ་སྟངས་སྟབས་གདན་དང་ནི། ། བཟླས་བརྗོད་སྦྱིན་སྲེག་གཏོར་མ་དང་། ། ལས་ལ་སྦྱར་དང་སླར་བསྡུའོ། །
ཡང་དེ་ཁོ་ན་ཉིད་ཀྱི་དེ་ཉིད་བཅུ་ནི། ། རྡོ་རྗེ་དྲིལ་བུ་ཡེ་ཤེས་དང་། ། ལྷ་དང་དཀྱིལ་འཁོར་སྦྱིན་སྲེག་དང་། ། སྔགས་དང་རྡུལ་ཚོན་གཏོར་མ་དང་། ། དབང་བསྐུར་དེ་ཉིད་བཅུ་རིག་པས། ། ཞེས་སོ། ། གསུམ་ཀ་ལས་འབྱུང་བའི་བཟླས་པ་དང་སྔགས་ལྡབ་པ་མ་ཡིན་ཏེ། དང་པོ་ནི། མན་ངག་ཡིན་ལ། གཉིས་པ་ནི་ཆོ་ག་ཡིན་ཞིང་།
གསུམ་པ་ཐམས་ཅད་དེ་ཁོ་ན་ཉིད་ཡིན་པས་ཆོ་ག་མེད་དོ། ། སྦྱིན་སྲེག་རྡུལ་ཚོན་གཏོར་མ་གསུམ་ལ་ཕྱི་ནང་གསང་བ་དེ་ཁོ་ན་ཉིད་བཞི་བཞིར་ཤེས་པ་ནི་དེ་ཉིད་ཡིན་ནོ། ། རྒྱས་པར་ཟུར་དུ་བཀོད་ཡོད། ཉན་ཐོས་སྤྱོད་པ་འདུལ་བའི་བསླབ་ཁྲིམས་ཕྲ་ཞིབ་ནས་སྲུང་བའོ། ། སྔགས་སྤྱོད་ཀྱི་ཐེག་པའི་རིམ་པར་གུས་པ་དང་། གཟུགས་བཟང་པོ་དང་ལྡན་ཞིང་ཕ་རོལ་པོས་མཐོང་ན་དགའ་བ་དང་། དཀྱིལ་འཁོར་འབྲི་ཞིང་བཟླས་པར་ལྡན། རྩ་བའི་ལྟུང་བ་འཇོམས་པ་སྟེ་དེས་མ་གོས་པའོ། ། སྔགས་ཀྱི་མིང་དོན་སྔགས་སྤེལ་བ། རྡོ་རྗེའི་ཚིག་སྒྲ་སྤངས་པ་དང་བཞིའི་སྒོ་ནས་སྔགས་ཀྱི་སྦྱོར་བ་དང་ལུས་སྐྱོབ་པ་རྒྱུད་ཀྱི་སྦྱོར་བ་ཞི་རྒྱས་ལ་སོགས་པའི་འཁྲུལ་འཁོར་གྱི་ཆོ་ག་ཤེས་པ་ཡིས།
འཇིག་རྟེན་རྣམས་ནི་བདེ་བར་བྱེད། ། ཅེས་སོ། ༈ །སཾ་བུ་ཊའི་དྲུག་པའི་གསུམ་པ་ལས། ནང་གི་བཟླས་པ་ནི་རྩ་གཉིས་ནས་རྒྱུ་བའི་རླུང་ལྡང་འཇུག་གནས་གསུམ་ཡི་གེ་འབྲུ་གསུམ་གྱི་བདག་ཉིད་ཅན་དུ་འཁོར་བར་བྱེད་པ་ལ་དམིགས་པ་ཉིད་ཅེས་དང་། ཤེས་རབ་ཀྱི་མེ་ལྟེ་བའི་ཨོཾ་ནི་ཆེར་འབར་བར། ནང་གི་ཁུ་བ་ལ་སོགས་པ་བསྲེགས་པ་དང་། དེ་བཞིན་ཕྱི་རོལ་གཟུགས་སོགས་ཀྱི་རྟོག་པའང་བསྲེགས་ནས། བསྲེག་རྫས་ཀྱིས་ནི་སྦྱིན་སྲེག་བྱ། ། ཞེས་བྱ་བ་ལ་སོགས་པ་གསུངས་ལ། ༈ །དང་པོའི་བཞི་པ་ལས།
གང་ཞིག་སོགས་ཏེ། ལུས་ལ་སྔགས་གནས་པས། དེ་ལ་དམིགས་པ་དང་མ་བྲལ་བར་སྒྲུབ་ན་རལ་གྲིས་ནམ་མཁའ་ལ་འགྲོ་བ་དང་། མིག་སྨན་གྱིས་འཇིག་རྟེན་གསུམ་མཐོང་བ་དང་། རྐང་བྱུག་སྟེ་རྐང་མགྱོགས་དང་། རིལ་བུས་མི་སྣང་བ་དང་། རྐང་འོག་སྟེ་ས་འོག་གི་གཏེར་མཐོང་བ་དང་། གནོད་སྦྱིན་མོའི་ཡན་ལག་སྟེ་དབང་དུ་བྱེད་པ་དང་། ས་འོག་ས་སྟེང་ས་བླ་སྟེ་འཇིག་རྟེན་གསུམ་གྱི་ཁོངས་སུ་རྒྱུ་བའི་དངོས་གྲུབ་དང་། དངུལ་ཆུའི་ལས་ཀྱིས་འགྲོ་བ་རྗེས་སུ་འབྲང་བ་བཅུད་ལེན་གྱིས་ཚེ་བསྐལ་པར་གནས་ཤིང་ཁམས་གཤེར་དུ་བསྒྱུར་བ་ཉིད་དང་།
གང་ཞིག་རྫུ་འཕྲུལ་གྱི་རྣམ་པ་ཐམས་ཅད་དུ་ཡོད་ཅིང་ཉི་ཚེ་བ་མ་ཡིན་པའི་རྫུ་འཕྲུལ་གྱི་མཐུ་ཆེ་བའམ་ཡང་དགྲ་བརླག་པ་སོགས་ལ་མཐུ་ཆེ་བ་ལ་སོགས་པ་ཐམས་ཅད་རང་གི་ལུས་ཀྱི་ཁྱིམ་དུ་ཨ་ལས་བྱུང་བའི་ཨཱ་ལི་ཀཱ་ལི་ལྔ་བཅུ་འདོད་པ་དང་ལྡན་པ་སྟེ་དམིགས་པ་དང་མ་བྲལ་བས་འགྲུབ་བོ། ། ཞེས་པ་དང་། དེ་ཉིད་ལས། སྔགས་ཀྱི་སོགས་ཏེ། སྔགས་ཀྱི་གཟུགས་ལྟེ་བའི་ཨྃ་གིས་ལུས་ཅན་གྱི། ཞི་རྒྱས་ལ་སོགས་པའི་ལས་ཀྱི་ཚོགས་ནི་བྱེད་པར་འགྱུར། ཞེས་སོ། ༈ །གཉིས་པའི་གཉིས་པ་ལས། དེ་ཁོ་ན་སོགས་ཏེ། སྟོང་པ་དང་སྙིང་རྗེ་གཉིས་སུ་མེད་པར་རྟོགས་ཤིང་ཉམས་སུ་ལེན་པའི་དེ་ཁོ་ན་ཉིད་རྣལ་འབྱོར་པས་ད་ནི་བདག་གིས་འདི་ལས་འདའ་བར་མི་བྱའོ་ཞེས་རྣལ་འབྱོར་གྱི་ངེས་པ་བྱས་ནས་བླ་མས་ཀྱང་འདི་ལས་མཆོག་ཏུ་གྱུར་པ་གཞན་མེད་པས་འདི་ཉིད་ཁོ་ན་སྒྲུབས་ཤིག་ཅེས་བཀའི་གནང་བ་ཐོབ་པ་དང་།
རང་གི་དམ་ཚིག་དེ་ཁོ་ན་ཉིད་དང་མི་འགལ་ཞིང་རྗེས་སུ་འཚམས་པའི་དམ་ཚིག་ཤ་ལྔ་བདུད་རྩི་ལྔ་བཟའ་བ་དང་། བསྲུང་བ་བཅུ་བཞི་ལ་སོགས་པ་དང་། དེ་ཁོ་ན་ཉིད་དང་འགལ་བ་ལུས་ཀྱི་བྱ་བ་ལ་སོགས་པ་བསྲུང་བའི་དམ་ཚིག་ལ་གནས་པས་དེ་ཁོ་ན་ཉིད་སྒོམ་པར་བྱེད་ན། ལག་པའི་ཕྱག་རྒྱ་འཆའ་བ་དང་ངག་གིས་སྔགས་བཟླ་བ་དང་། སེམས་ཀྱིས་སྐུ་གཟུགས་ཀྱི་སྟེ་ལྷའི་ང་རྒྱལ་བསྒོམ་པས་འབྲས་བུ་མུ་སྟེགས་སོགས་དང་ཐུན་མོང་བའི་དངོས་གྲུབ་སྐྱེད་པར་བྱེད་པའི་དམ་ཚིག་ཡིན་ནོ། ། ཞེས་བྱ་བས་ཅི་ཞིག་བྱ། འོ་ན་བཅོམ་ལྡན་འདས་ཀྱིས་གསུངས་སོ་སྙམ་ན། དེ་ནི་བློ་དམན་ཐུན་མོང་གི་དངོས་གྲུབ་ལ་གཟུང་བའི་ཕྱིར་དང་། ལས་དང་པོ་པ་དེ་ཁོ་ན་ཉིད་ལ་དྲང་བའི་ཕྱིར་དང་དེ་ཉིད་རྟོགས་པ་རྣམས་ལ་གཞན་རྗེས་འཛིན་གྱི་སྤྱོད་པའི་ཕྱིར་དེ་ཉིད་ཀྱི་གྲོགས་སུ་གསུངས་པ་སྟེ་དགོས་པ་གསུམ་ཡོད་པས། འདིར་དང་པོ་གཉིས་ཀྱི་སྒོ་ནས་སྤང་བར་བྱའོ། །
དེས་ན་དེ་ལྟ་བུའི་གཞུང་ཐམས་ཅད་སྤངས་ནས་རང་གི་བླ་མ་ལས་མན་ངག་ཐོབ་པའི་གནས་ཀྱི་བསམ་གཏན་གྱི་རྣལ་འབྱོར་དེ་ལ་བརྩོན་པས་རང་རིག་པའི་ཡེ་ཤེས་ལ་སྤྲོ་བས་ཉིན་མཚན་དུ་གོམས་པར་བྱའོ། ། ཞེས་གསུངས་པས་ན་སྤྲོས་མེད་འབའ་ཞིག་གསུངས་སོ། ༈ །སཾ་བུ་ཊའི་དང་པོའི་བཞི་པ་ལས། བསྐལ་པ་སོགས་ཏེ། ཕ་རོལ་དུ་ཕྱིན་པ་ཐབས་ལ་མཁས་པ་དང་བྲལ་བས་བསྐལ་པའམ་གྲངས་མེད་པ་བྱེ་བ་གཅིག་གིས་ཇི་སྲིད་སངས་རྒྱས་མ་ཐོབ་པ་སྟེ་ཐོབ་མི་ནུས་པ་ལ། གསང་སྔགས་པ་གང་གིས་ཉེ་རྒྱུ་ལ་བརྟེན་པའི་དམ་པའི་བདེ་བས་ནི་སངས་རྒྱས་ཁྱོད། སྐྱེ་བ་འདིར་ནི་ཐོབ་པར་འགྱུར། ། ཞེས་གསུངས་སོ། ༈ །བདུན་པའི་དང་པོ་ལས། སྨན་འདི་སོགས་ཏེ།
བཅུད་ལེན་གྱི་སྨན་འདི་དང་ལྡན་པས་རྣལ་འབྱོར་པས་ལོ་བརྒྱ་ཕྲག་སྟོང་ལ་སོགས་པར་གནས་པར་བྱའོ། ། འཆི་བ་བསླུ་བའི་ཐབས་བཅུད་ལེན་མ་བརྟེན་ན། དུས་ཀྱི་འཆི་བ་ནམ་འོངས་མི་རིག་པས། གང་ཞིག་རྣལ་འབྱོར་པ་ཚེ་འདིར་སངས་རྒྱས་ཐོབ་པར་འདོད་པ། དེའི་ངལ་བ་དོན་མེད་ཅིང་། དེ་ཉིད་ཚེ་འདིར་འབྲས་བུ་ཕྱག་རྒྱ་ཆེན་པོ་ཐོབ་པར་མི་འགྱུར་ཏེ། རྡོ་རྗེ་ཕྲེང་བ་ལས། གང་ཕྱིར་སེམས་ཅན་ཚེ་ཐུང་བས། ། དངོས་གྲུབ་འགྲུབ་པ་གང་ཡང་མེད། ། དེ་ཕྱིར་འབད་པ་ཐམས་ཅད་ཀྱིས། །
འཆི་བ་མེད་པ་རབ་བསྒྲུབ་བྱ། ། ཞེས་པ་ལྟར། ཡོ་གི་ཤིན་ཏུ་ཏིང་འཛིན་ལ་མཉམ་པར་བཞག་པས། གོང་དུ་བཤད་པ་དེ་ལྟར་འཆི་བ་བསླུ་བའི་ཐབས་བཅུད་ལེན་གྱི་ཆོ་ག་ང་ཡིས་བསྔགས། ཞེས་སོ། ༈ །རིམ་ལྔ་ལས། ཇི་ལྟར་སོགས་ཀྱི་དོན་གོ་སླ་ལ། བྱང་ཆུབ་ཟླ་སྟེ་ཐབས་གོམས་པ་དང་བྲལ་བས། རྣམ་པ་ཀུན་ཏུ་མི་ཐོབ་བོ། ། ཞེས་སོ།
༈ །སཾ་བུ་ཊ་ལས། བཟང་པོའི་སོགས་ཏེ། བཟང་པོའི་ལམ་གྱི་སྟེ་སྤྱི་བོ་ནས་འཕོ་བས་རྣལ་འབྱོར་པའི་འགྲོ་བ་མཛེས་པ་སྟེ། རིག་པ་འཛིན་པ་སོགས་ཀྱི་སྐྱེ་བ་བླངས་ནས་སངས་རྒྱས་ཐོབ་པར་འགྱུར་བ་ཁྱེད་ལ་བསྟན། ཞེས་སོ། ༈ །ཞལ་གྱི་ལུང་ལས། ཁྱོད་སོགས་ཏེ། སངས་རྒྱས་དཔལ་ཡེ་ཤེས་ཁྱོད་ཀྱང་ཁྱི་མོས་འབྲས་ཆན་གྱི་ཞོ་སྐྱུག་པ་དང་། ཉའི་ཚོད་མ་ལ་སོགས་པ་མ་ཟོས་པའི་ཟས་ཀྱི་བྱ་བ་དང་། འཇམ་པའི་རྡོ་རྗེ་ང་ལ་ཁྱིམ་བཙུན་དུ་མཐོང་ནས་ཅུང་ཟད་མ་དད་པའི་འཁྲུལ་བར་རྟོག་པས།
གཟུགས་དང་བཅས་པའི་ཕུང་པོར་ལུས་འདི་མ་སྤངས་བར་ནི། ཚེ་འདི་ཉིད་ལ་རྡོ་རྗེ་འཆང་གི་སྐུ་མི་འགྲུབ་སྟེ། ཡིད་ནི་རྡོ་རྗེའི་སྐུ་འགྲུབ་ནས། བར་དོར་རྡོ་རྗེ་འཆང་ཆེན་པོ་ཡང་དག་འགྲུབ་པར་འགྱུར། ། ཞེས་ལེགས་པར་གསུངས་སོ། ༈ །སཾ་བུ་ཊའི་དང་པོའི་བཞི་པ་ལས། ཡང་ནི་སོགས་ཏེ། ཡང་ནི་རྡོ་རྗེ་འཛིན་པ་ཉིད། ། ཅེས་པ་ཞར་བྱུང་ངོ་། ། དེ་ཁོ་ན་ཉིད་རྟོགས་པ་འདིས་ནི་རྐང་མགྱོགས་སོགས་གྲུབ་པ་ཆེན་བོ་བརྒྱད་དང་གཞན་ཡང་ཡིད་ལ་འདོད་པའང་སྟེར།
ཅེས་སོ། ། ཐབས་རྒྱུད་ཀྱི་གསལ་བྱེད་དོ། ༈ །མདོ་སྡེ་རྒྱན་ལས། ས་ཐོབ་སོགས་ཏེ། མོས་པས་ཐོབ་པ་ནི་མོས་པས་སྤྱོད་པའི་ས་སྟེ། ས་དང་པོ་ལ་མོས་པ་ཐོབ་པ་ཞེས་པ་ནི་མཚོན་པ་སྟེ་ཐེག་ཆེན་གྱི་ལམ་དང་འབྲས་བུ་ཐམས་ཅད་ལ་མོས་པ་ཐོབ་པའི་གནས་སྐབས་སོ། ། སྤྱོད་པས་ཐོབ་པ་ནི་མོས་པའི་སའི་ཚེ་ཆོས་སྤྱོད་བཅུ་ལ་འཇུག་པའོ། ། རྟོགས་པས་ཐོབ་པ་ནི་ས་དང་པོ་ལ་ཆོས་ཀྱི་དབྱིངས་རྟོགས་ནས་ལམ་ཐམས་ཅད་ཐེག་པ་གཅིག་ཏུ་རྟོགས་པའོ། ། གྲུབ་པས་ཐོབ་པ་ནི། མཚན་མ་མེད་པའི་ཡེ་ཤེས་ལྷུན་གྱིས་གྲུབ་ཅིང་།
ཕྱིར་མི་ལྡོག་པའི་ས་བརྒྱད་པ་སོགས་ལ་འཇུག་པའི་ཚེའོ། ༈ །རྟོགས་པའི་ཁྱད་པར་ནི། ས་དང་པོ་ནས་སངས་རྒྱས་ཀྱི་སའི་བར་དུ་རང་བཞིན་རྣམ་དག་གི་ཆོས་ཉིད་མཐོང་བ་ཙམ་ལ་ཁྱད་པར་མེད་ཀྱང་། གློ་བུར་དྲི་བྲལ་གྱི་ཆོས་ཉིད་དང་ཆོས་ཅན་རྣམས་རྟོགས་ཚུལ་གོང་ནས་གོང་དུ་ཁྱད་པར་འཕགས་ཏེ། དེའང་ས་དང་པོ་ལ་ཆོས་ཀྱི་དབྱིངས་ཀུན་ཏུ་འགྲོ་བ་བདག་མེད་པ། ཚེས་གཅིག་གི་ཟླ་བ་ལྟ་བུར་རྟོགས། གཉིས་པ་ནས་བརྩམས་ཏེ་བཅུ་གསུམ་པའི་བར་དུ་ཇེ་གསལ་ཇེ་གསལ་དུ་རྟོགས་ཏེ་ཚེས་གཉིས་ནས་བཅོ་ལྔའི་ཟླ་བ་བཞིན་ནོ། ། དེ་སྐད་དུ། ཆོས་དབྱིངས་བསྟོད་པ་ལས། ཇི་ལྟར་ཚེས་པའི་ཟླ་བ་ནི། །
སྐད་ཅིག་སྐད་ཅིག་རྒྱས་པར་མཐོང་། ། དེ་བཞིན་ས་ལ་ཞུགས་རྣམས་ཀྱང་། ། རིམ་གྱིས་རིམ་གྱིས་འཕེལ་བར་མཐོང་། ། ཞེས་སོ། ། རྟོགས་པའི་ཁྱད་པར་རོ། ༈ །གྲུབ་པའི་རྟགས་ལས་ལྷག་མ་རྣམས་ཀྱི་ཡོན་ཏན་གྱི་གྲངས་བསྡུ་བའི་ཚིགས་བཅད་ནི། ཆོས་རྗེ་རིན་པོ་ཆེས། སྟོང་དང་འབུམ་དང་བྱེ་བ་བརྒྱ། ། བྱེ་བ་ཕྲག་སྟོང་བྱེ་བ་འབུམ། ། བྱེ་བ་ཁྲག་ཁྲིག་ཕྲག་འབུམ་དང་། །
འཇིག་རྟེན་ཁམས་འབུམ་རྡུལ་སྙེད་དང་། ། གྲངས་མེད་འབུམ་ཕྲག་བཅུ་རྡུལ་དང་། ། ཐུབ་པའི་ཞིང་ཁམས་འབྱམས་ཀླས་རྡུལ། ། དེས་ཀྱང་དཔེར་བརྗོད་མི་ནུས་དང་། ། དེ་བས་གྱ་ནོམ་འདི་དག་ནི། ། གཉིས་ནས་བཅུ་གཉིས་བར་དག་གི ། ས་ལ་གོ་རིམ་བཞིན་དུ་སྤེལ། ། འདི་ནི་མདོར་བསྡུས་ཡོན་ཏན་ཏེ། ། རྒྱས་པར་མདོ་ལས་ཤེས་པར་བྱ། ། ཞེས་སོ།།
༈ །།མིང་དོན་གྱི་སྐབས་གཉིས་པ་ལ་སོགས་པ་རྣམས་ཀྱང་རིམ་པ་བཞིན་དུ་ཉེ་བའི་གནས་དང་ཞིང་ལ་སོགས་པ་ལ་སྦྱར་ཏེ་རྒྱས་པར་རྟོགས་པར་བྱའོ། ། ཞེས་པའི་དོན་ནི་འདི་ལྟར། མཁའ་འགྲོ་འདུ་བའི་གནས་ནི་ཕྱི་ཛ་ལནྡྷ་ར་འབར་བ་འཛིན་པ་སྟེ། རྒྱ་གར་དང་ཁ་ཆེའི་བར་ན་རྡོ་ལ་མེ་འབར་བ་ཡོད་པའོ། ། ཁ་ཅིག་རྡོ་རྗེ་གདན་གྱི་ནུབ་བྱང་ན་ཁ་ཆེ། དེའི་ནུབ་ན་ཨུ་རྒྱན། ཤར་ན་ལམ་པ་ཀ ལྷོ་ན་ཨརྦུ་ཏ། དེའི་བར་ན་ཛ་ལནྡྷ་ར་སྟེ་ལྷ་མོ་འབར་བའི་གདོང་ཅན་མ་བྱ་བ་མཚན་མའི་གཟུགས་སུ་ཡོད་པར་འདོད་དོ། ། ནང་ནི་སྤྱི་གཙུག་གོ །
ཨཽ་ཌྱཱ་ན་ནི་འཕུར་འགྲོ་སྟེ། དེར་གནས་པ་རྣམས་རྫུ་འཕྲུལ་གྱིས་མཁའ་ལ་འགྲོ་བའོ། ། དེ་ན་རྡོའི་ཆོས་འབྱུང་ཡོད་པ་ཨོ་རྒྱན་ནོ། ། ཁ་ཅིག་རྡོ་རྗེ་གདན་གྱི་ནུབ་བྱང་ཁ་ཆེའི་ནུབ་ན་ལྷ་མོ་བཀྲ་ཤིས་མ་བྱ་བ་མཚན་མའི་གཟུགས་སུ་ཡོད་པའོ། ། ནང་ནི་སྤྱི་བོའོ། ཀོ་ལ་གི་རི་ནི་ལྷོ་ནུབ་ན་ཀོལླ་པུ་རི་ཞེས་བྱ་བའི་གྲོང་སྟེ། ནང་ནི་མ་ཚོགས་མའོ། ། ཀཱ་མ་རུ་པ་ནི། ཤར་ཕྱོགས་ན་འདོད་པའི་གཟུགས་ཞེས་བྱ་བའི་གྲོང་ངམ། ཁ་ཅིག་ཤར་ཕྱོགས་ཀཱ་མ་རུ་པ་ཞེས་བྱ་བའི་གྲོང་ན་ལྷ་མོ་འདོད་པའི་གཟུགས་ཅན་མ་བྱ་བ་ཆོས་འབྱུང་གི་གཟུགས་སུ་གནས་པར་འདོད་དེ།
ནང་ནི་སྨིན་ཕྲག་གོ ། དེ་ལྟར་བཞི་པོ་ནི་གནས་ཏེ། དེ་བཞིའི་རླུང་སེམས་དབུ་མར་ཚུད་ནས་མཁའ་འགྲོ་དབང་དུ་འདུ་བས་ས་དང་པོ་ཐོབ་བོ། ། གནས་དེ་དང་ཆ་མཐུན་པས་ན་ཉེ་བའི་གནས་ཏེ། དེའི་བྱེ་བྲག་ལ་མཱ་ལ་ཝ། ཕྲེང་བ་ཅན་ནི། ལྷོ་ཕྱོགས་རྒྱ་མཚོའི་གླིང་ཕྲན། རྒྱ་གར་ནུབ་ཕྱོགས་ན་ཡོད་པ། ནང་སྣའི་རྩེའོ། ། སིནྡྷུ་ཞེས་པ་ནུབ་ཕྱོགས་ན་ཆུ་བོ་སིནྡྷུ་འབབ་པའི་འགྲམ།
རྒྱ་གར་ལྷོ་ཕྱོགས་ན་ཡོད་པར་གྲགས། ནང་ནི་མིག་གཉིས་སོ། ནཱ་གར་ནི་ཡུལ་དབུས་ནཱ་ག་རའི་ཡི་གེ་འབྱུང་བའི་ཡུལ་ཏེ། རྣ་བ་གཉིས་སོ། ། ལྕགས་པའི་བྲང་ནི། སིང་ག་ལའི་གླིང་སྟེ། ནང་ཁའོ། ། ཉེ་བའི་གནས་དེ་རྣམས་ཀྱི་རླུང་སེམས་དབུ་མར་ཐིམ་པས་ས་གཉིས་པ་ཐོབ་བོ། ། ཡོན་ཏན་བསྐྱེད་པས་ཞིང་སྟེ། དེའི་བྱེ་བྲག
མུམྨུ་ནི་ལྷོ་ཕྱོགས་རྒྱ་མཚོའི་གླིང་ཕྲན་སྨན་མང་པོ་སྐྱེས་པ་སྟེ། ཀོས་ཀོའོ། ། དེ་ཝཱི་ཀོ་ཊཱི་སྟེ། ལྷ་མོའི་རྫོང་མཁར་རྡོ་རྗེ་གདན་གྱི་ཤར་ན་ལྷ་མོའི་རྟེན་རྡོའི་ཆོས་འབྱུང་མིག་འདྲ་བས་མཚན་པ་ལྷ་མོ་ཙ་ཙི་ཀ་གནས་པ་ཡོད་པའོ། ། ནང་མགྲིན་པ་སྟེ། ཞིང་གི་གནས་གཉིས་སོ། ། ས་གསུམ་པའོ། ། ཞིང་དང་ཆ་མཐུན་པ་ཉེ་བའི་ཞིང་གི་བྱེ་བྲག ཀུ་ལུ་ཏ་ནི་ལྷོ་ནུབ་ན་རྡོ་པུས་མོ་འདྲ་བ་ཡོད་པའོ། ། འགའ་ཞིག་བྲག་ཕུག་རྡོའི་ཆོས་འབྱུང་གིས་མཚན་པ་རི་པུས་མོ་འདྲ་བ་གཉིས་ཀྱི་བར་ན་ཡོད་པར་འདོད།
རྒྱབ་ཀྱི་ཚིག་པའོ། ། ཨརྦུ་ཏ་ནི་ལྷོ་ཕྱོགས་ཀྱི་རྒྱུད་ན་ཡོད་པ་རྡོ་འཇོག་ཞེས་ཀྱང་གྲགས་པ་སྟེ་ནུ་མ་གཉིས་ཏེ། ཉེ་བའི་ཞིང་གཉིས་ཀྱིས་ས་བཞི་པ་ཐོབ་བོ། ། ཙནྡྷོ་ནི་འདུན་པ་སྟེ། དེར་འཚོགས་པར་འདུན་པའོ། ། དེ་ལ་གཉིས་ཏེ། ཧ་རི་ཀེ་ལ་ཞེས་པ་ཤར་ལྷོ་ན་ནམ་མཁའི་ཤིང་ལྡན་དེ་སྙིང་གའོ། ། གོ་དཱ་ཝ་རི་ནི་དཔལ་གྱི་རིའི་ངོས་གཅིག་ན་ཡོད་དེ། དེར་ཆུ་མེད་པ་ལ་དྲང་སྲོང་གཅིག་གིས་བ་བསད་པའི་མཆོད་སྦྱིན་བྱས་པས་ཆུ་བྱུང་བས་བའི་མཆོད་སྦྱིན་དུ་གྲགས་སོ། ། ནང་ལྟེ་བ་སྟེ།
དེ་གཉིས་ཀྱི་རླུང་སེམས་ཐིམ་པས་ས་ལྔ་པ་ཐོབ་བོ། ། ལམ་པ་ཀ་ནི་རྒྱ་གར་ནུབ་ཕྱོགས་ན་གྲོང་འབུམ་ཡོད་པའོ། ། འགའ་ཞིག་ལང་གཤེགས་ཀྱི་མདོ་གསུངས་པའི་གནས་ལང་ཀ་པུ་རི་ལ་འདོད་དེ། ནང་གསང་བའི་ནང་ངོ་། ། ཀན་ཙི་ནི། རྡོ་རྗེ་གདན་གྱི་ལྷོ་ནུབ་ན་ཡོད་ལ། ཁ་ཅིག་ལྷོ་ཕྱོགས་ཆོས་ཀྱི་གྲགས་པའི་ཡུལ་གྲོང་ཁྱེར་མཆོག་ཅེས་པ་ལ་འདོད་དེ། ནང་རྟགས་ཀྱི་དབུས་ཏེ་ཉེ་བའི་ཚནྡྷོའི་གནས་གཉིས་ཏེ། ས་དྲུག་པ་དང་སྦྱར་རོ། ། དཔའ་བོ་དང་རྣལ་འབྱོར་མ་འདུ་བའི་གནས་གཉིས་ཏེ་བྱེད་པའི་བྲང་ནི།
ཀརྨ་བ་ར་ལྷོའི་གླིང་ཕྲན་དེ། ནང་རྟགས་ཀྱི་རྩེའོ། ། གསེར་གླིང་ནི་རྒྱ་གར་ལྷོ་ཕྱོགས་མི་མེད་པའི་གླིང་ཕྲན་ཏེ་ནང་འོག་སྒོའོ། ། དེ་གཉིས་ཀྱི་རླུང་སེམས་ཐིམ་པས་ས་བདུན་པ་ཐོབ་བོ། ། ཀོང་ཀ་ན་ནི་ལྷོ་ཕྱོགས་ན་མ་ཧཱ་སཾ་བྷ་ཝ་ཞེས་པ་རང་བྱུང་གི་མཆོད་རྟེན་ཡོད་པ་སྟེ་བརླ་གཉིས་སོ། ། བྷི་དྷ་ནི་ལྟོ་ཕྱོགས་ན་ཡོད་པ་རི་བོ་འབིགས་བྱེད་རྩེ་ཤིན་ཏུ་རྣོ་བ་ནང་གི་པུས་མོ་གཉིས་ཏེ་ཉེ་བའི་འདུ་བས་བརྒྱད་པའོ། ། རོ་གནས་པས་ན་དུར་ཁྲོད་དེ། དེའི་བྱེ་བྲག་གཉིས་ཀྱི། རབ་སོང་དགེ་འདུན་ཞེས་པ་ནི། རབ་སོང་རོ་སཾ་གྷ་ཞེས་པ་འདུས་པ་དང་དགེ་འདུན་གཉིས་ལ་འཇུག་པས་དོན་རོ་འདུས་པའི་གནས་ཡི་དྭགས་འདུས་པ་སྟེ།
ནང་བྱིན་པ་གཉིས་སོ། ། རྒྱ་མཚོའི་འགྲམ་ནི་ར་མེ་ཤྭ་རི་ཏེ་ཡི་དྭགས་དངོས་སུ་རྒྱུ་བ། ལྷོ་ཕྱོགས་རྒྱ་མཚོའི་འགྲམ་ན་ཡོད་པའོ། ། བོལ་གོང་གཉིས་ཏེ་དེ་གཉིས་དང་ས་དགུ་པ་སྦྱར། ཙ་རི་ཏྲ་ལྷོ་ཕྱོགས་ན་འབྲས་བཟང་པོ་སྐྱེས་པའི་ས་སྟེ། སོར་མོའོ། ། གཞོན་ནུའི་གྲོང་ཁྱེར་ནི་ལྷོ་ཕྱོགས་རྒྱ་མཚོའི་གླིང་ཕྲན་གཅིག་ཏུ་བུ་མོ་གཟུགས་བཟང་ཁོ་ན་སྐྱེས་པའི་ཡུལ་ཏེ་མཐེ་བོང་གཉིས་ཏེ་ཉེ་བའི་དུར་ཁྲོད་ཀྱི་གནས་གཉིས་ས་བཅུ་པའོ། ། དངོས་གྲུབ་འཐུང་ཞིང་ཉེས་པ་གཅོད་པས་ན་འཐུང་གཅོད་ལ་གནས་བཞི་ལས་གྲོང་ཁྱེར་ནི་ཁ་ཆེའི་ཡུལ་གྱི་བྱེ་བྲག་གྲོང་ཁྱེར་འབུམ་ཕྲག་སོ་དྲུག་ཡོད་པ་སྟེ་ཕྲག་པའོ། ། གྲོང་མཐའ་ནི་མོན་ཡུལ་གྱི་བྱེ་བྲག་སྟེ་རྐང་མཐིལ་ལའོ། ། ཁ་བསྐངས་གཉིས་ནི་ལན་ཚྭ་རྒྱ་མཚོའི་ནང་སྐྱེས་ཕྱིའི་རྒྱ་མཚོ་ན་ཁྱབ་འཇུག་གིས་བྱས་པའི་རྣམ་སྣང་གངས་ཅན་མཚོའི་སྐུ་ཡང་ཡོད་པའི་སྨིན་མཚམས་ན་ཆུ་ཤེལ་ཡོད་པ་ལས་ཚེས་བཅོ་ལྔའི་དུས་སུ་སྐུ་ཁྲུས་གསོལ་བ་ཡོད་པ་སྟེ་ནང་དུ་སྙིང་གའི་འདབ་མའོ། །
སཽ་རཥྚ་ནི་ནུབ་ཕྱོགས་ན་སོ་ཝ་ནཱཐ་དབང་ཕྱུག་གི་མཆོད་རྟེན་ཡོད་པ་སྟེ་ནང་དུ་སྙིང་གི་འདབ་མའོ། ། དེ་བཞི་དང་ས་བཅུ་གཅིག་པ་སྦྱར། ཉེ་བའི་འཐུང་གཅོད་ལ་གནས་བཞི་ལས། ཁ་བའི་རི་ཧི་མ་ལ་ཡ་བལ་ཡུལ་ན་ཡོད་པའི་བོད་ཀྱི་རི་བོ་གངས་ཅན་ཏེ། ནང་ལྟག་པའོ། ། ཀོ་ས་ལ་ནི། དགེ་བ་ཅན་ཏེ་རྒྱལ་པོ་གསལ་རྒྱལ་གྱི་ཡུལ། མཉན་ཡོད་ཀྱི་ཡུལ་ཕྱོགས་ཀྱི་ཆ་སྟེ་ནང་རྐེད་པའོ། ། ཁ་བསྐངས་བ་གཉིས་ལ། ཀ་ལངྐི་ནི་ལྷོ་ཕྱོགས་རྒྱ་མཚོའི་འགྲམ་ན་ཏི་ལིང་ཀ་དང་ཉེ་བའི་ཡུལ་འཁོར་རོ། །
ནང་དུ་སྙིང་པད། སྐྱེད་ཚལ་ར་བ་རྫིང་བུའི་འགྲམ་མ་སྐྱེས་དགྲའི་རྫིང་བུ་གྲུ་བཞི་པ་ཡོད་པའི་སའོ། ། ནང་དུ་སྙིང་གི་པད་འདབ་སྟེ་ཉེ་བའི་འཐུང་གཅོད་ཀྱི་གནས་བཞིའི་རླུང་སེམས་དབུ་མར་འདུས་པས་ས་བཅུ་གཉིས་པ་ཐོབ་པའོ། ། དེ་ལྟར་ན་རྒྱུད་འདི་དང་གཞན་མི་མཐུན་པ་སྣང་ངོ་སྙམ་ན། རྐང་པའི་བོལ་ལ་བསྐུ་མཉེ་བྱས་པས་མིག་བདེ་བར་འགྱུར་བས་བོལ་སིནྡྷུ་དང་། མིག་སིནྡྷུར་བཤད་པ་ལྟ་བུ་དང་། ལྟེ་བར་བསྐུ་མཉེ་བྱས་པས་རྣ་བ་བདེ་བས་གོ་དཱ་ཝ་རི་ལྟེ་བའམ། རྣ་བ་གཡོན་པ་ལ་བཤད་པ་ལྟ་བུ། རྩ་བ་དང་འབྲས་བུ་སྨིན་ཚུལ་ལ་དགོས་པས་མཐུན་པར་ཤེས་པར་བྱའོ། ། དེ་ལྟར་གོང་གི་ཕྱིའི་གནས་འདི་དག
རླུང་གི་དཀྱིལ་འཁོར་ནས་ཚངས་པའི་འཇིག་རྟེན་གྱི་བར་ལ་ཡང་ཡོད་ཅིང་། སངས་རྒྱས་འབྱུང་བའི་གནས་ཀྱི་གཙོ་བོ་འཛམ་གླིང་ཉིད་ནའང་ངེས་པར་ཚང་ངོ་། ། གནས་འདི་དག་ལུས་ཀྱི་གང་ན་ཡོད་རྩ་རྒྱུད་དུ་མ་གསུངས་ཤིང་། བླ་མ་ལ་མ་ལྟོས་པར་རང་དགར་འཇུག་པ་དགག་པའི་ཆེད་དུ་མི་གསལ་ཞིང་གོ་རིམ་འཁྲུགས་པའི་ཚུལ་དུ་གསུངས་པས། དེ་དག་བཤད་རྒྱུད་གཉིས་ཀྱིས་ཁ་བསྐངས་ནས་འཁྲུགས་པ་བསྡེབས་ཏེ། ནང་གི་གནས་དང་སྦྱར་ཏེ་བཤད་དགོས་པ་ལས། འདི་ནི་ཕྱག་རྒྱ་ཆེན་པོའི་ཐིག་ལེའི་དགོངས་པ་ཡུལ་ཉེར་བརྒྱད་དང་སྦྱར་ཏེ་བསྟན་པ་ཡིན་ལ། སཾ་ཊ་ནི། བདེ་མཆོག་དང་མཐུན་པར་སྤྱི་བོ་པུལླིར་མ་ལ་ཡ་ནས། པུས་མོ་ཀུ་ལུ་ཏཱ་ཉེ་བའི་དུར་ཁྲོད་ཀྱི་བར་དུ་གསུངས་ཤིང་།
སྙིང་ཁའི་རྩ་འདབ་བརྒྱད་ནི། འཐུང་གཅོད་དང་ཉེ་བའི་འཐུང་གཅོད་དུ་ཤུགས་ཀྱིས་བསྟན་ནོ། ། དེའང་བདེ་མཆོག་གི་རྒྱུད་ལས། ཡུལ་ཉེར་བཞིར་བསྟན་པ་ནི་ཕར་ཕྱིན་པའི་ས་བཅུ་དང་སྒོ་བསྟུན། ཡེ་ཤེས་ཐིག་ལེར་ཉེར་བརྒྱད་དུ་གསུངས་པ་རྡོ་རྗེ་ལུས་ཀྱི་ཆེ་བ་ལ་དགོངས། རྩ་རྒྱུད་དུ་སོ་གཉིས་སུ་བཤད་པ་ནི་ས་བཅུ་གཉིས་ལ་དགོངས། སོ་བདུན་དུ་བྱེད་པ་ས་བཅུ་གསུམ་པ་ལ་དགོངས། ཞེ་བརྒྱད་དུ་བཤད་པ་ས་རེ་རེ་ལ་བཞི་བཞིར་བསྟན་པ་ལ་དགོངས་སོ། ། ཞེས་ཆོས་རྗེ་ཁུ་དབོན་གྱི་གསུངས་རྒྱུན་ཟིན་བྲིས་ལས་བཤད་དོ། ། འདི་རྣམས་ས་ནི་བཅུ་གཉིས་ཏེ། །
ཞེས་བྱ་བ་གནས་ལ་སོགས་པར་མིང་བཏགས་པའི་ཡེ་ཤེས་ཀྱི་རང་བཞིན་བཅུ་གཉིས་པོ་འདིས་ནི་ས་བཅུ་གཉིས་པོ་ཐོབ་པར་བརྗོད་ཀྱི། གཞན་གྱིས་ནི་འཐོབ་པར་བརྗོད་པར་མི་བྱ་སྟེ། དེ་དག་ལས་ལོགས་ན་ས་བཅུ་གཉིས་མེད་པའི་ཕྱིར་རོ། ། འོ་ན་རྣལ་འབྱོར་མ་ཡི་ཀླ་ཀློའི་སྐད། ཅེས་པ་ལྟར། གནས་ལ་སོགས་པའི་བརྡས་སྟོན་པའི་རྒྱུ་མཚན་གང་ཞེ་ན། ནང་གི་གནས་ལ་སོགས་པ་བཅུ་གཉིས་ཀྱིས་བསྡུས་པའི་རླུང་སེམས་དབུ་མར་ཐིམ་པས་ས་བཅུ་གཉིས་ཀྱི་རྟོགས་པ་སྐྱེ་བས་ན། ས་དེ་དག་ལ་གནས་ལ་སོགས་པའི་མིང་གིས་བཏགས་པའོ། ། ཡང་གསང་སྔགས་ལ་གྲགས་པའི་གནས་ལ་སོགས་པ་འདིས་ནི་ས་བཅུ་གཉིས་ཐོབ་ཀྱི། གཞན་ཕ་རོལ་ཏུ་ཕྱིན་པ་ལ་སོགས་པས་ཐོབ་པར་བརྗོད་པར་མི་བྱའོ།
༈ །ས་བཅུ་གཅིག་པ་དང་བཅུ་གཉིས་པའི་ངེས་ཚིག་ནི། དགོངས་པ་ལུང་སྟོན་པ་ལས། འཇིག་རྟེན་དང་ནི་འཕགས་པའི་ཆོས། ། སྔ་མ་ཀུན་གྱིས་བསྐྲུན་མེད་པ། ། དེ་ཕྱིར་ཀུན་ཏུ་འོད་བྱེད་པས། ། དཔེ་མེད་ཡེ་ཤེས་ཞེས་སུ་བཤད། ། ཐུབ་པའི་སྤྱོད་ཡུལ་མ་གཏོགས་པ། ། རྒྱལ་སྲས་རྣམས་ཀྱི་ས་ལས་བརྒལ། ། ཤེས་བྱ་ཀུན་ལ་འཇུག་ཆོས་ཅན། ། ས་དེ་ཡེ་ཤེས་ཆེན་པོར་བཞེད། །
ཅེས་སོ། ༈ །ས་སྤྱིའི་མིང་དོན་ནི། ཅིའི་ཕྱིར་ས་ཞེས་བྱ་ཞེ་ན། གནས་ཞེས་བྱ་བའམ། ས་ཞེས་བྱ་སྟེ། གནས་ལ་སྟ་ན་ཟེར་ལ། སྟའི་ས་ལ་ཀུ་དང་ལའི་རྐྱེན་བྱིན་པས། ཀུ་ས་ལ་དགེ་བ་དེ་བཞིན་དུ། ས་ཏ་ན་སྒྲུབ་པ། བྷི་ས་ན་སྣ་ཚོགས།
ནནྟ་ན་དགའ་བ། ནི་རྱ་ན་རྟག་པ། སརྦནྟུ་ཐམས་ཅད། ཏིཥྚན་གནས་པ་སྟེ། མདོ་སྡེ་རྒྱན་ལས། དགེ་བ་སྒྲུབ་པ་སྣ་ཚོགས་ལ། ། དགའ་བས་རྟག་པར་ཐམས་ཅད་དུ། ། གནས་ཕྱིར་བྱང་ཆུབ་སེམས་དཔའ་ཡི། ། ས་རྣམས་གནས་པ་ཡིན་པར་འདོད། ། ཅེས་པ་དང་།
སའི་ངེས་ཚིག་ནི། ས་ལ་བྷུ་མི་ཟེར་ལ། བྷཱུ་ཏ་ནི་འབྱུང་པོ། ཨ་མི་ཏ་དཔག་མེད། ཨ་བྷ་ཡ་འཇིགས་མེད། ཨ་མི་ཏ་དཔག་མེད། བྷུ་ཡ་བྷུ་ཡ་ཡང་ཡང་ངམ་ཕྱིར་ཕྱིར། བྷུའི་ཨུ་ལས་དྲངས་ན་ཨུར་དྷཾ། ཅེས་པ་གོང་དུ། མའི་མ་ལས།
ག་མ་ན། བགྲོད་པ་སྟེ། འབྱུང་པོ་དཔག་མེད་འཇིགས་མེད་ཕྱིར། ། དཔག་ཏུ་མེད་པ་དེ་དག་ལ། ། ཕྱི་ཕྱིར་གོང་དུ་བགྲོད་ལྡན་ཕྱིར། ། དེ་དག་ཉིད་ནི་སར་འདོད་དོ། ། ཞེས་ཏེ། འབྱུང་པོ་སྟེ་འགྲོ་བ་དཔག་ཏུ་མེད་པ་འཇིགས་པ་དཔག་ཏུ་མེད་པ་ལས་སྐྱོབ་པའི་རྟེན་བྱེད་པ་དང་། ས་འོག་མ་ལ་བརྟེན་ནས། ཡོན་ཏན་དཔག་ཏུ་མེད་པ་ཕྱི་ཕྱིར་གོང་དུ་འགྲོ་བའི་རྟེན་བྱེད་པས་ས་སྟེ་མདོར་ན་ས་དང་འདྲ་བར་རྟེན་བྱེད་པའི་ཕྱིར་རོ།
༈ །གུར་ལེའུ་བཅོ་ལྔ་པ་ལས། ཕྱག་རྒྱའི་སོགས་ཏེ། གཞན་རྣམས་སྔར་བཤད་ཟིན་ལ་ལྷའི་རྣལ་འབྱོར་བསྒོམ་པའི་བྱེ་བྲག་གི་རྣམ་སྣང་ཡིན་ན་སྤྱན་མ་དང་དེ་བཞིན་དུ་བདག་མ་མ་མ་ཀི་དང་སྒྲོལ་མ་དང་། གོས་དཀར་མོ་ཤིན་ཏུ་མཛེས་པས་ཡིད་འཕྲོག་མ་རྣམས། མེ་ཏོག་དང་དྲི་ཡིས་མཐུན་པར་བརྒྱན་ཅིང་ཕྱུག་པར་བྱས་ནས། རྡོ་རྗེའི་མཆོད་པ་ཕྱག་རྒྱ་དང་སྦྱོར་བ་ཡང་དག་བརྩམས་ན། སྔགས་པ་སྟེ་སྒྲུབ་པ་པོས་བསྒོམ་པ་དང་མཐུན་པར་ཕན་པ་རྣམ་སྣང་འགྲུབ་འགྱུར་ཞིང་། ཕྱག་ན་རྡོ་རྗེ་མི་བསྐྱོད་པ་འགྲུབ་པར་འགྱུར། རྡོ་རྗེ་ཉི་མ་རིན་འབྱུང་འགྲུབ་པ་དང་། དམ་པའི་ཡི་གེ་ཨ་སྟེ་དེ་ཡོད་པ་ཨ་མི་ཏ་བྷ་འོད་དཔག་མེད་འགྲུབ་པ་དང་།
བདུན་གྱི་རྒྱལ་པོ་དོན་ཡོད་གྲུབ་པ་འགྲུབ་པ་དང་། ཐམས་ཅད་ཀྱིས་ཀྱང་འདྲེན་པ་རྡོ་རྗེ་འཆང་ཉིད་འགྲུབ་པར་འགྱུར། ཞེས་སོ། ༈ །སཾ་བུ་ཊའི་བཅུ་པའི་གཉིས་པ་ལས་གསུངས་པ། གང་དུ་སོགས་ཏེ། སྤྱི་རྣམ་གསལ་བྱེད་དུ་བཤད་པ་ལྟར་གྱི་རིག་མའི་སྐྱེས་བུ་གྲུབ་པ། དེར་འོག་ཏུ་བཤད་པ་འདི་ལྟ་བུའི་ཕུན་སུམ་ཚོགས་པ་འབྱུང་སྟེ། ། ངོ་མཚར་བའི་ལྟས་གསུམ་ལས་བདུད་སྤ་སྐོང་བའི་ཆོ་འཕྲུལ་ལྔ་ནི། ས་འདི་དགའ་ཞིང་མགུ་ལ་རངས་པ་ཞེས་པ་ས་གཡོ་བའི་རྒྱུ་སྟེ། སྟོང་གསུམ་གྱི་ས་ལ་བརྟེན་པའི་སའི་ལྷ་མོ་ཐམས་ཅད་བྱང་ཆུབ་སེམས་དཔས་རྡོ་རྗེ་གདན་མནན་ནས།
བདུད་རབ་ཏུ་འདུལ་བའི་འོད་བཀྱེ་བའི་ཚེ་རབ་ཏུ་དགའ་ཞིང་མགུ་ལ་རངས་པས་སོ། ། གཡོ་བ་དངོས་ནི་ས་རྣམ་པ་དྲུག་ཏུ་གཡོས་ཏེ་གཡོས་རབ་ཏུ་གཡོས་ཀུན་ཏུ་རབ་ཏུ་གཡོས། དེ་བཞིན་དུ་འགུལ། ལྡེག འུར། ཆེམས། འཁྲུགས་ཏེ་རེ་རེ་ལའང་གསུམ་གསུམ་དུ་ཕྱེ་བས་བཅོ་བརྒྱད་དུ་གཡོས་ནས། བདུད་ཀྱི་གནས་སུ་ཆ་ལང་ལྟ་བུའི་སྒྲ་སྟེ་ཀླད་པ་འགེམས་པ་ལྟ་བུའི་སྒྲ་གྲགས་པ་དང་། ཕྱོགས་བཅུར་བསྐལ་པའི་མེ་ལྟ་བུའི་སྐར་མདའ་ལྟུང་བ་དང་། རྒྱ་མཚོ་ཆེན་པོ་འཁྲུགས་པའི་སྒྲ་དང་།
ཐམས་ཅད་དུ་གནམ་རྡོ་ལྟུང་བ་དང་ལྔའོ། ། རང་གིས་ཐམས་ཅད་མཁྱེན་པ་འགྲུབ་པའི་ལྟས་ནི། དེ་ཉིད་དུ་བསྐལ་པའི་མེའི་གཟུགས་ལྟ་བུའི་ཡེ་ཤེས་ཀྱི་སྣང་བ་འབར་བ་དང་། ཕྱག་རྒྱའི་སྐྱེ་གནས་ཀྱི་སྙིང་པོ་རྩ་དབུ་མའི་མ་རྩེ་གསལ་བར་མཐོང་བས་རྟེན་འབྲེལ་བྱས་ནས་ཁམས་གསུམ་ཐམས་ཅད་སྣང་བ་དང་། དེ་འཇིག་རྟེན་པ་ཆེན་པོ་རྣམས་ཀྱིས་མཆོད་པའི་རྟེན་ཡིན་པའི་ལྟས་ནི། མཆོད་པའི་ཁྱད་པར་རྣམ་པ་མང་པོས་མཆོད་ཅིང་བསྟོད་པར་ཡང་གསུངས་ཏེ། མདོར་བསྡུས་ན་ཚངས་པ་ལ་སོགས་པའི་ལྷ་རྣམས་དང་ཀླུ་དང་གནོད་སྦྱིན་དང་། དྲི་ཟ་ལ་སོགས་པ་རྣམས་ཀྱིས་རྣམ་པ་སྣ་ཚོགས་པའི་ཁྱད་པར་སྣ་ཚོགས་པས་མཆོད་པར་གསུངས་ཏེ་སོགས་སོ། ༈ །དེའང་གཞུང་ལས་ནི། ། སྐུ་བཞིར་གསལ་ཏེ། །
ཞེས་པ་ནས། ཐུབ་པའི་སྤྲུལ་སྐུ་རྒྱུན་མི་འཆད། ། ཅེས་གསུངས་སོ། ། ཞེས་པའི་བར་གྱིས་སྐུ་བཞིར་འདོད་པའི་ལུགས་དང་མཐུན་པར་དགོས་དབང་གི་གསུངས་ཀྱང་། བཞེད་པ་མཐར་ཐུག་ནི་མངོན་རྟོགས་རྒྱན་སྐུ་གསུམ་དུ་སྟོན་པའི་གཞུང་དུ་བཞེད་དེ། དག་ལྡན་ལས། རྡོ་རྗེ་སེམས་དཔའ་ནི་ཆོས་སྐུ་སྟེ། དེའང་ཆོས་ཐམས་ཅད་ཀྱི་དེ་བཞིན་ཉིད་སྤྲོས་པའི་མཐའ་ཐམས་ཅད་དང་བྲལ་བ་ཐུགས་སུ་ཆུད་པའི་ཕྱིར་རོ། ། དེ་ཉིད་ལ་ངོ་བོ་ཉིད་ཀྱི་སྐུ་ཞེས་ཀྱང་བརྗོད་དེ། མངོན་རྟོགས་རྒྱན་ལས།
ཐུབ་པའི་ངོ་བོ་ཉིད་སྐུ་ནི། ། ཟག་པ་མེད་པའི་ཆོས་གང་དག ། ཐོབ་གྱུར་རྣམ་ཀུན་རྣམ་དག་པ། ། དེ་དག་རང་བཞིན་མཚན་ཉིད་ཅན། ། ཞེས་སོ། ། ཞེས་ཚིགས་སུ་བཅད་པ་དེ་ཆོས་སྐུ་སྟོན་བྱེད་ཀྱི་གཞུང་དུ་མཛད་ཅིང་སྐུ་གཞན་གཉིས་ལའང་། མཚན་ནི་སོགས་དང་། གང་གིས་སོགས། མདོར་བསྟན་གྱི་ཚིགས་བཅད་རྣམས་དང་སྦྱར་ཏེ་གསུང་བའི་ཕྱིར། གཞན་དུ་ན།
བྱང་ཆུབ་ཕྱོགས་མཐུན་ཚད་མེད་དང་། ། ཞེས་སོགས་དང་སྦྱར་རིགས་པ་ལས་དེ་ལྟར་མ་གསུངས་པའི་ཕྱིར་རོ། ༈ །རྩ་རྒྱུད་དང་པོའི་དང་པོ་ལས། རྡོ་རྗེ་སེམས་དཔའ་དང་། སེམས་དཔའ་ཆེན་པོ་སོགས་ཀྱི་དོན་ནི། རྒྱུད་ཉིད་ཀྱི་སྟེང་དུ་སྟོན་པ་ཡིན་ནོ། ། ཞེས་པ་ནི། རྡོ་རྗེ་སེམས་དཔའ་ནི་ཆོས་ཀྱི་སྐུ་སྟེ། དེའང་ཆོས་ཐམས་ཅད་ཀྱི་དེ་བཞིན་ཉིད་སྤྲོས་པའི་མཐའ་ཐམས་ཅད་དང་བྲལ་བ་ཐུགས་སུ་ཆུད་པའི་ཕྱིར་རོ། ། དེ་ཉིད་ལ་ངོ་བོ་ཉིད་ཀྱི་སྐུ་ཞེས་ཀྱང་བརྗོད་དེ།
ཐུབ་པའི་ངོ་བོ་ཉིད་སྐུ་ནི་ཞེས་སོགས་གསུངས་པ་ལྟར་རོ། ། དེ་ལ་ཅིའི་ཕྱིར་རྡོ་རྗེ་སེམས་དཔའ་ཞེས་བྱ་ཞེ་ན། རྡོ་རྗེ་ནི་སྟོང་པ་ཉིད་དེ། རྣམ་པར་རྟོག་པས་མི་ཕྱེད་པ་སྟེ། རྡོ་རྗེ་རྩེ་མོ་ལས། སྲ་ཞིང་སྙིང་པོ་ཁོང་སྟོང་མེད། ། གཅད་དང་གཞིག་པར་བྱ་བ་མེད། ། བསྲེག་པར་བྱར་མེད་འཇིགས་མེད་པས། སྟོང་ཉིད་རྡོ་རྗེར་བརྗོད་པར་བྱ། ། ཞེས་སོ། །
སེམས་དཔའ་ནི་སྲིད་པ་གསུམ་པོ་དེ་བཞིན་ཉིད་དུ་རོ་གཅིག་པའི་ཤེས་རབ་ཀྱིས་རིགས་པ་འདི་ཡིས་དེ་བཞིན་གཤེགས་པའི་སྐུ་ལ་རྡོ་རྗེ་སེམས་དཔའ་ཞེས་བརྗོད་དོ། ། ཆོས་ཀྱི་སྐུ་དེས་སངས་རྒྱས་ཀྱི་ཡོན་ཏན་ཐམས་ཅད་ཀྱི་གཞི་རྟེན་བྱེད་པས་སྐུ་དང་འདྲ་བའི་ཕྱིར་སྐུ་རྡོ་རྗེ་ཞེས་ཀྱང་བརྗོད་དོ། ། སེམས་དཔའ་ཆེན་པོ་ནི་ལོངས་སྤྱོད་རྫོགས་པའི་སྐུ་སྟེ། ཡེ་ཤེས་ཆེན་པོ་ལྔ་སྐུ་དང་རོ་གཅིག་ཏུ་གྱུར་པའི་ཟག་མེད་ཀྱི་བདེ་བ་ཆེན་པོའི་རོས་རྒྱུད་ཡོང་སུ་གང་ཞིང་། ཐེག་པ་ཆེན་པོའི་ཆོས་ལ་ལོངས་སྤྱོད་པའི་སེམས་དཔའ་ཆེན་པོར་གྱུར་པའོ། ། དེ་ཉིད་གསུང་གི་སྒོ་ནས་ས་བཅུའི་བྱང་ཆུབ་སེམས་དཔའ་རྣམས་ལ་ཐེག་པ་ཆེན་པོའི་ཆོས་འབའ་ཞིག་གསུངས་པས་ན་གསུང་རྡོ་རྗེ་ཞེས་ཀྱང་བརྗོད་དོ། ། དམ་ཚིག་སེམས་དཔའ་ནི་སྤྲུལ་པའི་སྐུ་སྟེ། ལམ་གྱི་གནས་སྐབས་སུ་སངས་རྒྱས་སྒྲུབ་པའི་དམ་ཚིག་གི་གཙོ་བོ་ནི་དོན་དམ་དང་ཀུན་རྫོབ་ཀྱི་བདག་ཉིད་ཀྱི་བྱང་ཆུབ་ཀྱི་སེམས་ཡིན་ལ། དེ་ལ་རྒྱུ་ལམ་འབྲས་བུའི་གནས་སྐབས་ཀུན་ཏུ་བསྐྱངས་པས། འབྲས་བུའི་སྐབས་ཆོས་ཀྱི་སྐུ་ལས་མ་གཡོས་བཞིན་དུ་དམིགས་པ་མེད་པའི་སྙིང་རྗེ་ཆེན་པོས་སེམས་ཅན་གྱི་དོན་རྒྱུན་མི་འཆད་པར་མཛད་པ་སྤྲུལ་པའི་སྐུ་འབྱུང་བ་ཡིན་ནོ། །
དམ་ཚིག་དེ་དག་རྟག་ཏུ་སེམས་ཀྱིས་བསྐྱངས་པའི་མཐུས་སྤྲུལ་པའི་སྐུ་འབྱུང་བས་ན་ཐུགས་རྡོ་རྗེ་ཞེས་ཀྱང་བྱའོ། ། དེ་ནི་ཐུན་མོང་གི་འབྲས་བུ་གསུམ་ཡིན་ལ། ཐུན་མོང་མ་ཡིན་པའི་འབྲས་བུ་ནི། ངོ་བོ་ཉིད་ཀྱི་སྐུ་འམ་ཤིན་ཏུ་རྣམ་པར་དག་པའི་ངོ་བོ་ཉིད་ཀྱི་སྐུ་ཞེས་བྱ་བ་སྟེ། སྐུ་གསུམ་ལས་སྙིང་པོ་མཆོག་ཏུ་གྱུར་པ་དམིགས་པ་མེད་པའི་སྟོང་པ་དང་སྙིང་རྗེ་གཉིས་སུ་མེད་པ། ཤྲཱི་ཧེ་རུ་ཀ་ཞེས་པའི་ཡི་གེ་བཞིའི་དོན་དང་ལྡན་པ་སྟེ། རྗེ་བཙུན་ཤིན་ཏུ་ཆེས་གསང་བ་སྙིང་པོ་ཀྱེ་རྡོ་རྗེ་ཞེས་བྱ་བ་ཡིན་ནོ། ། ཡི་གེ་བཞིའི་དོན་ནི། ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པ་ཉིད། །
རུ་ནི་ཚོགས་དང་བྲལ་བ་ཉིད། ། ཀ་ནི་གང་དུའང་མི་གནས་པའོ། ། ཞེས་སོ། ༈ །རྡོ་རྗེ་གུར་ལེའུ་བཅུ་བཞི་པ་ལས། འབྱུང་དང་སོགས་ནས། རྐང་པ་དང་པོ་གཉིས་ཀྱིས་ནི་ཡིད་ཀྱི་རྣམ་པར་ཤེས་པ་གནས་གྱུར་པའི་ཆོས་ཀྱི་སྐུར་མངོན་ཏེ། འབྱུང་པོ་འདས་པ་འགྲོ་བ་ད་ལྟ་བ་དང་མ་འོངས་པ་སྟེ་དུས་གསུམ་ཐམས་ཅད་ནི། ལྷན་སྐྱེས་སྒོམ་པའི་རྣལ་འབྱོར་པ་རང་གིས་ཀུན་མཁྱེན་ལྟ་བུར་གཟིགས་ཏེ་ཡེ་ཤེས་ཆེན་པོ་གཅིག་ཏུ་གནས་གྱུར་པའོ། ། དེ་ནས་རྐང་པ་གཉིས་ཀྱིས་རྩ་ཡི་གེ་གནས་གྱུར་ལོངས་སྐུར་མངོན་ཏེ། ཡན་ལག་སྟེ་ཕུང་པོ་ལྔ་པོ་ཀུན་གནས་གྱུར་པ་ནི་སངས་རྒྱས་རིགས་ལྔ་ཡིན་ལ་བུ་ག་སྟེ་སྐྱེ་མཆེད་ཀུན་གནས་གྱུར་པ་སངས་རྒྱས་ཀྱི་སྲས་པོ་བྱང་ཆུབ་སེམས་དཔའ་རྣམས་ཡིན་ནོ། །
དེ་ནས་རྐང་པ་གཉིས་ཀྱིས་རྩ་ལུས་གནས་གྱུར་སྤྲུལ་པའི་སྐུར་མངོན་ཏེ། མགོ་བོའི་དྲྭ་བ་སྟེ་ལུས་ཀྱི་རྩ་ཐམས་ཅད་དང་སྐུད་པ་དབུ་མར་བཅས། གནས་གྱུར་པས་ལུས་ནི་སྙིང་ལ་རང་བཞིན་ཡོད་པ་མིན་པ་འཇའ་ཚོན་ལྟར་གཟིགས་ཤིང་གྲུབ་པ་ཡིན་ནོ། ། མཇུག་གི་རྐང་པ་གཅིག་གིས་ནི་སྐུ་གསུམ་ཀྱི་དོན་བསྡུས་ཏེ་དེ་ལྟར་གནས་གྱུར་པ་དེའི་སྐད་ཅིག་ལ་ཀྱེ་རྡོ་རྗེ་གཟུགས་འཛིན་པའི་ཕྱིར་རོ། ༈ །བཤད་པའི་རྒྱུད་ཕྱི་མ་ལས། རང་གི་སོགས་ཏེ། རང་གི་ངོ་བོ་གནས་ཡོངས་སུ་གྱུར་པ་ཞེས་བྱ་བ་ནི་གཏན་མེད་དུ་སྤངས་པ་མ་ཡིན་གྱི་རང་རྣམས་དང་དེ་རྣམས་ཀྱི་གཟུགས་ཅན་ནི་རང་གི་གཟུགས་ཅན་ཏེ་གནས་གྱུར་རྒྱུ་ཀུན་གཞི་དང་སོགས་ནས། རང་གི་ངོ་བོ་ཡོངས་སུ་གྱུར་པའོ། ། གང་གི་གནས་གྱུར་ན་བདག་མེད་པའི་ཏིང་ངེ་འཛིན་གྱི་བསྒོམ་པས། གང་དུ་གནས་གྱུར་ན་ཀུན་གཞི་མེ་ལོང་ལྟ་བུ་དང་།
ཉོན་ཡིད་མཉམ་པ་ཉིད་དང་། ཡིད་སོ་སོར་རྟོག་པ་དང་། སྒོ་ལྔའི་ཤེས་པ་བྱ་བ་ནན་ཏན་གྱི་རང་བཞིན་ལ་གནས་ནས་གསེར་འགྱུར་གྱི་རྩིས་ལྕགས་གསེར་དུ་བསྒྱུར་བ་ན་ལྕགས་ཀྱི་རང་བཞིན་ལྡོག་པ་བཞིན་ཀུན་གཞི་སོགས་ལྡོག་པར་འགྱུར་རོ། ། ཞེས་བྱ་བའི་དོན་ཏོ། ། ཞེས་གསུངས། ༈ །སངས་རྒྱས་ཀྱི་ས་ལས་གསུངས་པ། ཀུན་གཞི་སོགས་ཏེ། ཀུན་གཞིའི་རྣམ་ཤེས་གང་ཡིན་པ། ། དེ་ནི་མེ་ལོང་ཡེ་ཤེས་སུ་གནས་གྱུར་པ་ཡིན་ལ། མེ་ལོང་ལྟ་བུའི་ཡེ་ཤེས་དེ་ཡང་ཆོས་ཀྱི་དབྱིངས་ཤིན་ཏུ་རྣམ་པར་དག་པ་ཉིད་ཀྱི་ངོ་བོ་ཉིད་དམ་ཆོས་ཀྱི་སྐུ་ཉིད་དུ་ཡང་དག་འདོད་དོ།་་་་་
མེ་ལོང་ལྟ་བུའི་ཡེ་ཤེས་དེའང་ཆོས་ཀྱི་དབྱིངས་ཉིད་ཤིན་ཏུ་རྣམ་པར་དག་པའི་ངོ་བོ་ཉིད་དུ་འགའ་ཞིག་འདོད་དོ། ། ཤར་ཆེན། ཉོན་མོངས་ཅན་ཡིད་གནས་གྱུར་པ་ནི། མཉམ་ཉིད་ཡེ་ཤེས་གནས་སུ་འདོད། སོ་སོའི་རྟོག་པའི་ཡེ་ཤེས་ནི། ཡིད་ཀྱི་རྣམ་ཤེས་གནས་གྱུར་པ་ཉིད་དོ། ། ཡེ་ཤེས་དེ་དག་ནི་ལོངས་སྤྱོད་རྫོགས་པའི་སྐུ་ཡིན་ཏེ། ཐེག་ཆེན་གྱི་ཆོས་ལ་རྫོགས་པར་ལོངས་སྤྱོད་པར་བསྟན་པ་དང་བྱང་ཆུབ་སེམས་དཔའ་ཆེན་པོ་ས་བཅུ་པ་རྣམས་ཀྱིས་ཆོས་ལ་རྫོགས་པར་ལོངས་སྤྱོད་པའི་གཞི་ཡིན་པའི་ཕྱིར། ཁ་ཅིག་མེ་ལོང་ཡེ་ཤེས་ཀྱང་། ལོངས་སྤྱོད་རྫོགས་པའི་སྐུ་རུ་འདོད་དེ།
མེ་ལོང་ལྟ་བུའི་ཡེ་ཤེས་དེ་ཡང་ལོངས་སྐུ་དེ་ཡི་རྒྱུ་ཉིད་ཀྱིས་ན་རྒྱུ་མིང་འབྲས་བུ་ལ་ཉེ་བར་བརྟགས་པའོ། ། དེ་བཞིན་གཞན་མཉམ་ཉིད་དང་། སོར་རྟོག་གཉིས་ཀྱང་རྒྱུ་མིང་འབྲས་བུར་བརྟགས་པའོ། ། དབང་པོ་ལྔ་ཡི་རྣམ་ཤེས་གཞན། དེ་ནི་གཟུགས་སོགས་དོན་ཀུན་ཡོངས་སུ་འཛིན་པ་ཉིད་གནས་གྱུར་པ་ཐོབ་ནས་སེམས་ཅན་ཀུན་དོན་དུ། དེ་ནི་སེམས་ཅན་གྱི་དོན་སྒྲུབ་པར་བྱེད་པའི་བྱ་བ་སྒྲུབ་པའི་ཡེ་ཤེས་ཙམ་ཐོབ་པའོ། ། བྱ་གྲུབ་ཡེ་ཤེས་དེ་ཡང་རྟག་པར་ཡུལ་འཇིག་རྟེན་གྱི་ཁམས་ཐམས་ཅད་གདུལ་བའི་དུས་ཇི་ལྟ་བར། གདུལ་བྱའི་བསམ་པ་ཇི་ལྟ་བ་དེ་དང་མཐུན་པར་སྤྲུལ་པ་སྟོན་པའི་ཕྱིར། སྤྲུལ་བའི་སྐུ་སྟེ་སངས་རྒྱས་རྣམས་ནི། ཐམས་ཅད་ཀྱི་སྤྲུལ་བའི་སྐུའི་རྒྱུ་ཡིན་པའི་ཕྱིར།
རྒྱུ་མིང་འབྲས་བུ་ལ་བརྟགས་པ་ཡིན་ནོ། ། འགའ་ཞིག་དག་གིས་ཡིད་ཉིད་ལ། ། སྤྲུལ་པའི་སྐུ་ནི་དེར་རྟོགས་ཏེ། ། དབང་པོ་ལྔ་ཡི་རྣམ་ཤེས་གང་། ། དེ་ནི་ལོངས་སྤྱོད་རྫོགས་སྐུར་གཞན་དག་འདོད་དོ། ། ཞེས་གསུངས་སོ། ༈ །རྡོ་རྗེ་གུར་ལེའུ་བཅུ་བཞི་པ་ལས། སངས་རྒྱས་སོགས་ཏེ། སངས་རྒྱས་ཉིད་དེ་ཅི་ལགས། རྟེན་དང་བརྟེན་པའམ་སྐུ་དང་ཡེ་ཤེས་དབྱེར་མེད་པས་རྣམ་པ་ཐམས་ཅད་མཁྱེན་པ་ཉིད་དོ། །
དེ་ཅི་ལགས། ལུས་ཅན་གྱི་སྣང་བའི་གཟུགས་སྐུ་འདི་ནི་ཡེ་ཤེས་ཀྱི་སྣང་བའི་སྐུར་བདེན་པའོ། ། དེ་རྒྱུ་ཅིའི་སླད་དུ་ཞེ་ན། རྡོ་རྗེ་འཛིན་པས་བཀའ་བསྩལ་པ། འདི་ལྟར་ང་ནི་མཚན་བཟང་པོ་སུམ་ཅུ་རྩ་གཉིས་དང་ལྡན་ཞིང་དཔེ་བྱད་བཟང་པོ་བརྒྱད་ཅུའི་བརྒྱན་པའོ། ། དེ་ཅིའི་ཕྱིར་ཞེ་ན། ཐ་མལ་པའི་གཟུགས་དང་མི་འདྲ་བའི་ཕྱིར་ལམ་གྱི་དུས་སུ་བསྐྱེད་རིམ་མཚན་དཔེ་ཅན་དུ་བསྒོམ་པས་བསྒྲུབ་པར་བྱ་བ་ཡིན་ཏེ། འབྲས་བུ་དང་མི་མཐུན་པའི་རྒྱུ་ལས་བྱུང་བ་མི་འཐད་པའི་ཕྱིར་རོ། ། ཕྱག་ན་རྡོ་རྗེས་གསོལ་པ། ཅི་བཅོམ་ལྡན་འདས་མཚན་དཔེས་བརྒྱན་པའི་སྐུ་ཡིན་ན་བེམས་པོ་ལགས་སམ།
རྡོ་རྗེ་འཛིན་པས་བཀའ་བསྩལ་པ། ང་ཉིད་བེམས་པོ་མ་ཡིན་ཏེ། མཚན་དཔེས་བརྒྱན་པའི་སྐུ་ཉིད་མེ་ལོང་ལྟ་བུའི་ཡེ་ཤེས་ལ་སོགས་པའི་སྣང་བ་ཡིན་པས་སོ། ། མེ་ལོང་ལྟ་བུའི་ཡེ་ཤེས་དེ་ཅི་ལགས། རྡོ་རྗེ་འཛིན་པས་བཀའ་སྩལ་པ། མེ་ལོང་ལྟ་བུའི་ཡེ་ཤེས་དེ་ནི་དཔེར་ན་མེ་ལོང་ནང་གི་གཟུགས་བརྙན་ནི་ཡང་དག་པར་གྲུབ་པ་མེད་པ་བཞིན་བདེན་པ་མ་ཡིན་པ་དང་། ཀུན་རྫོབ་ཏུ་གཟུགས་སྐུའི་སྣང་བ་མི་འགག་པས་བརྫུན་པ་མ་ཡིན་པ་དང་། ཐོག་མར་སྐྱེ་བའི་རྒྱུ་དང་བྲལ་བའི་ཕྱིར་རྒྱུ་མ་ཡིན་པ་དང་། མ་སྐྱེས་པའི་ཕྱིར་འགག་པ་མེད་པས་སྐྱེ་བ་མ་ཡིན་པ་སྟེ་དེ་བཞིན་གཤེགས་པ་ཐམས་ཅད་ཀྱི་སྐུ་དང་ཡེ་ཤེས་ཀྱི་སྣང་བ་འགག་པ་ཡང་མ་ཡིན་ལ་ཡང་དག་པར་གྲུབ་པ་མེད་པའོ། ། དེ་ལྟར་ང་ཉིད་མཉམ་པ་ཉིད་ཀྱི་ཡེ་ཤེས་དང་།
ང་ཉིད་བྱ་བ་ནན་ཏན་གྱི་ཡེ་ཤེས་དང་ང་ཉིད་སོ་སོར་རྟོག་པའི་ཡེ་ཤེས་དང་། དེ་ལྟར་ཆོས་ཀྱི་དབྱིངས་ཤིན་ཏུ་རྣམ་པར་དག་པའོ། ། དེས་ན་མེ་ལོང་ལྟ་བུའི་ཡེ་ཤེས་ནི། གཞན་སྣང་དུ་མཚན་བཟང་སོ་གཉིས་སུ་སྣང་ལ། མཉམ་ཉིད་ནི་དཔེ་བྱད་བཟང་པོ་བརྒྱད་ཅུར་སྣང་ཞིང་། སོ་སོར་རྟོག་པ་ནི་ཤེས་བྱ་ཐམས་ཅད་ལ་མ་རྨོངས་པའི་ཐམས་ཅད་མཁྱེན་པར་སྣང་ལ། བྱ་བ་གྲུབ་པ་ནི་རང་གཞན་གྱི་དོན་མཛད་པར་སྣང་ཞིང་། ཆོས་ཀྱི་དབྱིངས་ཀྱི་ཡེ་ཤེས་ནི་དེ་དག་ཐམས་ཅད་ཟུང་དུ་འཇུག་པ་སངས་རྒྱས་གཅིག་གི་ཡོན་ཏན་དུ་སྣང་བས་ན་མཚན་དང་དཔེ་བྱད་ནི་བེམས་པོ་མ་ཡིན་ནོ། ། དེའི་ཕྱིར་རྣམ་པ་དང་བྲལ་བའི་བྱང་ཆུབ་དེ་སྐད་མ་སྨྲ་ཞིག ། ཞེས་སོ།།
༈ །།ཡེ་ཤེས་ཀྱི་མཚན་ཉིད་ནི། མདོ་སྡེ་རྒྱན་ལས་འབྱུང་བ་དང་ཕལ་ཆེར་མཐུན་ཏེ། མེ་ལོང་སོགས་ཏེ། མེ་ལོང་ལྟ་བུའི་ཡེ་ཤེས་ནི་དུས་རྟག་ཏུ་ང་ཡིར་འཛིན་པ་མེད་ཤེས་བྱའི་དངོས་པོ་ཐམས་ཅད་ཐག་ཉེ་རིང་གི་ཡུལ་གྱི་སྒོ་ནས་ཡོངས་སུ་མ་ཆད་པར་ཡུལ་ཐམས་ཅད་ལ་འཇུག་པ་དང་། རྒྱུན་མི་འཆད་པར་འབྱུང་བའི་ཕྱིར་དུས་ཀྱི་སྒོ་ནས་རྟག་ཏུ་ལྡན་པ་དང་། རྟག་ཏུ་སྒྲིབ་པ་དང་བྲལ་བའི་ཕྱིར། ཤེས་བྱ་ཀུན་ལ་མ་རྨོངས་པ་དང་། ཡུལ་གྱི་རྣམ་པ་མེད་པའི་ཕྱིར་རྟག་ཏུ་ཡུལ་དེ་ལ་མངོན་དུ་ཕྱོགས་པའང་མིན། ཞེས་སོ། ༈ །སློབ་དཔོན་ཙནྡྲ་གོ་མིས་ཡེ་ཤེས་ཀྱི་མཚན་ཉིད་བཤད་པ།
འགའ་ཞིག་སོགས་ཏེ། འགའ་ཞིག་དེ་བཞིན་ཉིད་ཇི་ལྟ་བ་ལ་དམིགས་པ་དེ་མེ་ལོང་ལྟ་བུའི་ཡེ་ཤེས་དག་ཏུ་འདོད། གཞན་དག་མེ་ལོང་ལྟ་བུ་དེ་ཤེས་བྱའི་དོན་ཀུན་གྱི་རྣམ་པ་མངོན་སུམ་དུ་མཁྱེན་པ་ཡིས། ཤེས་བྱའི་དོན་ཀུན་གྱི་ནི་སྤྱོད་ཡུལ་ཅན་དུ་འདོད་དོ། ། མཉམ་ཉིད་ཡེ་ཤེས་གང་ཡིན་པ། དེ་ནི་དེ་བཞིན་ཉིད་ལ་དམིགས་པའི་ཡུལ་ཅན་ཡིན་ལ། བྱ་བ་གྲུབ་པའི་ཡེ་ཤེས་ནི་ཡུལ་དྲུག་ལ་དམིགས་པའི་དགོས་དོན་རྣམ་པ་དྲུག་གི་ཡུལ་ཅན་དུ་འདོད། ཡུལ་དུས་ཐམས་ཅད་དུ་ནི་ཤེས་བྱ་ཐམས་ཅད་མ་འདྲེས་པ་ཉིད་དུ་རྣམ་པར་ཤེས་པ་སོ་སོར་རྟོག་པའི་ཡེ་ཤེས་འདི་ནི་གདུལ་བྱ་ལ་ཆོས་བསམ་གྱིས་མི་ཁྱབ་པ་སྟོན་པའི་ནུས་པ་ཀུན་དང་ལྡན་པའོ། ། ཞེས་སོ། ༈ །ཡེ་ཤེས་ལྔས་སྐུ་གསུམ་ཇི་ལྟར་བསྡུས་ཤེ་ན།
མེ་ལོང་ཡེ་ཤེས་ཆོས་སྐུ། མཉམ་ཉིད་དང་སོ་སོར་རྟོག་པ་ལོངས་སྐུ། བྱ་བ་གྲུབ་པ་སྤྲུལ་སྐུ། ཆོས་དབྱིངས་ཡེ་ཤེས་ངོ་བོ་ཉིད་སྐུ་ཡིན་པས། སྐུ་དང་ཡེ་ཤེས་དབྱེར་མི་ཕྱེད་པའོ། ། ཞེས་པ་སྔགས་ཀྱི་ལུགས་སོ། ། ཡང་མདོ་སྡེ་རྒྱན་ལས། མེ་ལོང་ཡེ་ཤེས་ནི་ལོངས་སྐུར་སོགས་སོ། ༈ །རྩ་རྒྱུད་ཕྱི་མའི་གཉིས་པ་ལས། ཆགས་དང་སོགས་ཀྱི་དོན་ལ་གསུམ།
འཁོར་བ་མ་ཡིན་པ་དང་། མྱང་འདས་མ་ཡིན་པ་དང་། དེས་ན་ཟུང་དུ་འཇུག་པའོ། ། དང་པོ་ནི། རྐང་པ་དང་པོ་གཉིས་ཀྱིས་ཤེས་རབ་ཆེན་པོ་ཉིད་བསྟན་ཏེ། ཆགས་པ་ནི་སྐྱེ་བ་སྟེ་ཐོག་མར་སྐྱེ་བ་ཉིད་ངོ་བོ་ཉིད་ཀྱིས་མ་གྲུབ་པས་འཇིག་པ་མི་འགྲུབ་སྟེ། དེས་ན་སྐྱེ་བ་འཁོར་བ་དང་འཇིག་པ་མྱང་འདས་ཀྱིས་བསྡུས་པའི་ཆོས་གཉིས་ཀྱིས་ཐབས་དམིགས་པ་མེད་པའི་སྙིང་རྗེ་ཆེན་པོ་དང་ཤེས་རབ་སྤྲོས་བྲལ་གྱི་སྟོང་ཉིད་ཟུང་འཇུག་དེ་ཟིལ་གྱིས་གནོན་པར་མི་ནུས་ཏེ། ཤེས་རབ་ཆེན་པོའི་སྐྱེ་འཇིག་ངོ་བོས་མ་གྲུབ་པར་རྟོགས་པའི་ཕྱིར་རོ། ། གཉིས་པ་ནི། འོ་ན་སེམས་ཅན་གྱི་དོན་དང་སངས་རྒྱས་ཀྱི་ཡོན་ཏན་རྣམས་ཀྱང་མེད་པར་འགྱུར་རོ་སྙམ་ན་མ་ཡིན་ཏེ།
གང་ཕྱིར་ཐབས་ནི་འབྱུང་བ་ཉིད། ། ཅེས་ཏེ། དམིགས་པ་མེད་པའི་ཐབས་ནི་སྙིང་རྗེ་ཆེན་པོ་ཡིན་ལ། དེས་ཞི་བ་མྱ་ངན་ལས་འདས་པའི་མཐའ་མནན་ཅིང་། གཞན་དོན་དུ་འཁོར་བར་སྡོད་པ་དང་། སངས་རྒྱས་ཀྱི་ཡོན་ཏན་སྟོབས་ལ་སོགས་པ་བསམ་གྱིས་མི་ཁྱབ་པ་གཉིས་ཀ་འབྱུང་བ་ཉིད་དོ། ། དེ་ལྟར་ན་སྤྲོས་བཅས་སུ་འགྱུར་རོ་ཞེ་ན། མ་ཡིན་ཏེ། རྐང་པ་བཞི་པར། འཇིག་པ་ཤེས་རབ་སྲིད་མཐར་བྱེད། །
ཅེས་གསུངས་པས་འཇིག་པ་ངོ་བོས་མ་གྲུབ་པར་ཤེས་པའི་དམིགས་པ་མེད་པའི་ཤེས་རབ་ཀྱིས་སྲིད་པ་མཐར་བྱེད་པ་སྟེ། ཤེས་རབ་ཆེན་པོས་འཁོར་བའི་མཐའ་མནན་ནས་སྤྲོས་པ་ཐམས་ཅད་ལས་རྣམ་པར་གྲོལ་བའི་མྱ་ངན་ལས་འདས་པ་མི་གཏོང་བའི་ཕྱིར་རོ། ། གསུམ་པ་ནི། འོ་ན་མྱ་ངན་ལས་འདས་པ་ལ་ཞེན་ནམ་ཞེ་ན་མ་ཡིན་ཏེ། ངོ་བོས་མ་གྲུབ་པའི་ཕྱིར་འཇིག་པ་དང་ཆགས་པ་མེད་པས་དེས་ན་རབ་འཇིག་ཡོད་མ་ཡིན། དེ་ཉིད་ལ་ནི་ཆགས་པ་མེད། ། ཞེས་རྐང་པ་གཉིས་པར་གསུངས་སོ། ། དེས་ན་འཇིག་པ་མྱང་འདས་ཀྱི་མཐར་ལྟུང་བ་ཡོད་པ་མ་ཡིན་ཏེ། སྙིང་རྗེ་ཆེན་པོས་འཁོར་བ་མི་གཏོང་བའི་ཕྱིར་དང་། དེ་ཉིད་ལ་ཆགས་པ་འཁོར་བའི་མཐར་གནས་པའང་མེད་དེ།
ཤེས་རབ་ཀྱིས་མྱང་འདས་མི་གཏོང་བའི་ཕྱིར། དེས་ན་སྲིད་ཞི་མཉམ་པ་ཉིད་འདི་ནི་མི་གནས་པའི་མྱ་ངན་ལས་འདས་པ་སྟེ། སཾ་བུ་ཊའི་གཉིས་པའི་གཉིས་པ་ལས་ཀྱང་། དམིགས་མེད་གནས་སུ་ཤེས་རབ་དང་། ། དམིགས་མེད་སྙིང་རྗེ་ཆེན་པོ་ཉིད། ། བློ་དང་ལྷན་ཅིག་གཅིག་གྱུར་པས། ། ནམ་མཁའ་ནམ་མཁའ་ཇི་ལྟ་བུ། ། ཞེས་གསུངས་ལ། འཕགས་པས་ཀྱང་། འཁོར་བ་སྤངས་པར་གྱུར་པ་ཡི། །
མྱ་ངན་འདས་ཁྱོད་མི་བཞེད་ཀྱི། ། འཁོར་བ་མི་དམིགས་པ་ཡིས་ནི། ། ཞི་ཉིད་མགོན་པོ་ཁྱེད་ཀྱིས་བསྟན། ། ཞེས་གསུངས་སོ། ། ཐེག་པ་ཆེན་པོ་བསྡུས་པ་ལས་ཀྱང་། སྤངས་པ་ནི་འཁོར་འདས་ལ་མི་གནས་པའི་མྱ་ངན་ལས་འདས་པ་གང་ཡིན་པའོ། ། དེའི་མཚན་ཉིད་ནི། ཉོན་མོངས་པ་ཡོངས་སུ་བཏང་བ་དང་བཅས་པས་འཁོར་བ་ཡོངས་སུ་མི་གཏོང་བའི་གནས་ཏེ་གནས་གྱུར་པའོ། ། ཞེས་བྱ་བ་ལ་སོགས་པ་རྒྱས་པར་གསུངས་སོ། ། འོ་ན་སྤང་བྱ་དང་བླང་བྱ་གཉིས་མེད་དམ་ཞེ་ན།
གནས་ལུགས་རྟོགས་ན་མེད་མོད། ཀུན་རྫོབ་ཏུ་མ་རྟོགས་པའི་དབང་གིས་འཁོར་བ་དང་མྱ་ངན་ལས་འདས་པ་གཉིས་ཀ་ཡོད་དེ་ལ་ལ་འཇིག་པས་འཇིག་པར་འགྱུར། ། ཞེས་ཏེ། ཉན་རང་ལ་ལ་འཇིག་པ་མྱང་འདས་ཀྱི་ལམ་ཁོ་ནས་འཇིག་པ་མྱང་འདས་ཀྱི་མཐར་ལྷུང་བར་འགྱུར་རོ། ། ཞེས་དངོས་སུ་བསྟན་པའི་ཤུགས་ཀྱིས་ལ་ལ་ཆགས་པས་ཆགས་པར་འགྱུར། ། ཞེས་བསྟན་ཏེ། འཇིག་རྟེན་པ་ལ་ལ་ཆགས་པ་འཁོར་བའི་ལམ་ཁོ་ནས་ཆགས་པ་སྟེ་འཁོར་བར་སྐྱེ་བར་འགྱུར་རོ། ། ཞེས་སོ། ། དེ་ཁོ་ན་ཉིད་རྟོགས་པ་ལ་དེ་དག་མེད་དོ་ཞེས་སྟོན་པ་ནི། འཇིག་པའི་དངོས་མེད་ཟད་པ་མེད། །
ཅེས་གསུངས་ཏེ། མི་གནས་པའི་མྱང་འདས་འདིར་ནི་འཇིག་པ་མྱང་འདས་རྐྱང་བའི་དངོས་པོ་སྟེ་ལམ་མེད་པས་ཟད་པ་མྱང་འདས་ཀྱི་མཐར་ལྷུང་བ་མེད་དོ། ། དེའི་ཤུགས་ཀྱིས་ཆགས་པའི་དངོས་མེད་སྐྱེ་བ་མེད། ཅེས་པ་བསྟན་ཏེ། འདིར་ནི་ཆགས་པ་འཁོར་བའི་དངོས་པོ་སྟེ་ལམ་མེད་པས་སྐྱེ་བ་འཁོར་བའི་མཐར་ལྟུང་བ་མེད་དོ། ། ཞེས་གསུངས་ཏེ་ལུང་དང་རིགས་པས་རྒྱས་པར་རྟོགས་པར་བྱའོ། ༈ །སཾ་བུ་ཊའི་བརྟག་པ་བཅུ་པའི་གསུམ་པ་ལས། མཚན་ཉིད་ཉི་ཤུ་རྩ་དྲུག་གིས་བསྡུས་ནས་གསུངས་ཏེ། རིག་མའི་སོགས་ཀྱི་དོན་ནི། རིག་མའི་སྐྱེས་བུ་གྲུབ་པ་ནི་རིག་མ་ལ་བརྟེན་ནས་འགྲན་ཟླ་མེད་པར་གྲུབ་པ་སྟེ།
རྡོ་རྗེ་འཆང་གི་མིང་གི་རྣམ་གྲངས་སོ། ། དེའི་མཚན་ཉིད་ནི་ཆོས་སྐུ་དེ་གང་གི་ངོ་བོར་ཡང་མ་གྲུབ་པས་གང་དུའང་མི་འགྲོ། གནས་པ་ཐམས་ཅད་དང་བྲལ་བས་གང་དུའང་མི་གནས། རྡོ་རྗེའི་སྐུ་དེ་འགྱུར་བ་མེད་ཅིང་དུས་གསུམ་རོ་གཅིག་པས་ཐོག་མ་དང་ཐ་མ་དང་དབུས་དང་བྲལ་བ། གཉིས་སུ་མེད་པ་ནི་མཚན་ཉིད་རྣམས་ཀྱི་གཙོ་བོ་སྟེ། བསམ་མི་ཁྱབ་པ་ལས། ནམ་མཁའ་རྣམ་པར་རྟོག་ལས་གྲོལ། ། འདི་ནི་གཉིས་སུ་མེད་པར་བརྗོད། ། ཅེས་པ་ལྟར་རོ། ། ཐོག་མཐའ་དང་བྲལ་བས་ཀུན་ཏུ་ཁྱབ་པས་གནས་གསུམ་དུ་སྣང་བ།
གང་དུའང་མི་འགྲོ་བས་ཐམས་ཅད་དུ་སོན་པ་སྟེ་ཀུན་ཏུ་འགྲོ་བའི་ངོ་བོ་ནས་སོ། ། ཡེ་ཤེས་ཀྱི་སྟོབས་དང་ལྡན་པས་ཐམས་ཅད་མཁྱེན་པ། ཀུན་ཏུ་འགྲོ་བའི་དབང་ཕྱག་ཆེན་པོ་ཉིད་ཀྱིས་ཐམས་ཅད་པ། སེམས་ཅན་ཐམས་ཅད་ཀྱི་བསམ་པ་ཡོངས་སུ་འགེངས་པས་ཐམས་ཅད་ཀྱི་དོན་ཐམས་ཅད། རང་བཞིན་ཆོས་ཀྱི་སྐུའི་དབང་དུ་བྱས་ནས་སེམས་ཅན་ཐམས་ཅད་ཀྱི་སེམས་ལ་གནས་པ། རང་བཞིན་ཆོས་ཀྱི་སྐུ་དེ་མངོན་དུ་གྱུར་པའི་སངས་རྒྱས་ཉིད་ཀྱིས་སྐྱོན་ཐམས་ཅད་ལས་རྣམ་པར་གྲོལ་བ། མཚན་དཔེ་དང་སྟོབས་དང་མི་འཇིགས་པ་ལ་སོགས་པའི་ཡོན་ཏན་ཐམས་ཅད་ཀྱིས་བརྒྱན་པར་བྱས་པ། ཆེ་བའི་ཡོན་ཏན་ཐམས་ཅད་དང་ལྡན་པས་ཐམས་ཅད་དང་ལྡན་པ། རྣམ་པར་རྟོག་པ་ཐམས་ཅད་ཞི་བས་ཞི་བ། འགྲན་ཟླ་མེད་པས་མཉམ་པ་མེད་པ།
སྤྲུལ་སྐུ་མཛད་པ་རྒྱུན་མི་འཆད་པས་དང་། ལོངས་སྐུ་རྒྱུན་གྱིས་དང་། ཆོས་སྐུ་ནི་ངོ་བོ་གཡོ་བ་མེད་པས་རྟག་པ་སྟེ་སྐུ་གསུམ་ཆར་རྟག་པར་མཛད་པ། ཐམས་ཅད་ཀྱི་མགོན་དུ་གྱུར་པས་མགོན་པོ། འགྲོ་བ་ཐམས་ཅད་ཀྱི་སྐྱོབ་པ། རྣམ་པར་རྟོག་པའི་ཀུན་ཏུ་རྟོག་པ་ཐམས་ཅད་སྤངས་པ། ཁམས་གསུམ་ལས་འདས་པས་དབྱིབས་དང་ཁ་དོག་དང་བྲལ་བ།

ཡུལ་དུ་བྱས་པའི་ཚུལ་གྱིས་མཁྱེན་པར་བྱར་མེད་པས་རྒྱལ་བས་སྤྱོད་ཡུལ་མ་ཡིན་པ། མཆོག་ཏུ་གྱུར་པས་རྒྱལ་པོ། རྣམ་པར་རྟོག་པས་ཕྱེད་པར་དཀའ་བའི་ཕྱིར་རྡོ་རྗེ། ཡེ་ཤེས་ཀྱིས་བསིལ་བར་གྱུར་པས་ཉོན་མོངས་པའི་གདུང་བ་ལས་གྲོལ་བའི་ཕྱིར་ཟླ་བ། གང་ལ་ཡང་འཇིགས་པའི་དོགས་པ་མེད་པའི་ཕྱིར་སེང་གེ ཚད་གཟུང་དུ་མེད་ཅིང་གཏིང་དཔག་དཀའ་བའི་ཕྱིར་ཆུ་བོའི་ཕུང་པོ་ལྟ་བུའོ། ། དེ་ལྟར་མཚན་ཉིད་ཉེར་དྲུག་པོ་གསུམ་དུ་འདུས་ཏེ། ཤེས་རབ་གཙོ་བོར་གྱུར་པ་དང་། ཐབས་གཙོ་བོར་གྱུར་པ་དང་། དེ་ཐམས་ཅད་གཉིས་སུ་མེད་པའི་ཕྱིར་གཉིས་སུ་མེད་པ་གཙོ་བོར་གྱུར་པའོ། ། དེ་ལ་དང་པོ་གསུམ་དང་ཞི་བ་སྟེ་བཞི་ཤེས་རབ་གཙོར་གྱུར།
ལྔ་པ་ནས་བཟུང་སྟེ་དགུ་དང་། མཉམ་པ་མེད་པ་དང་། མགོན་པོ། སྐྱོབ་པ། དོགས་པ་མེད་པའི་ཕྱིར་སེང་གེ་སྟེ་བཅུ་གསུམ་ནི་ཐབས་གཙོ་བོར་གྱུར་པ། གཉིས་སུ་མེད་པ་རྟག་པར་མཛད་པ་ཀུན་ཏུ་རྟོག་པ་ཐམ་ཅད་སྤངས་པ་ཞེས་པ་མན་ཆད་བདུན་ཏེ། དགུ་ནི་གཉིས་སུ་མེད་པ་གཙོ་བོར་གྱུར་པའོ། ། གཞན་ཡང་ཡོན་ཏན་བསམ་གྱིས་མི་ཁྱབ་པ་བསྟན་པའི་ཕྱིར་དེ་ལྟར་དཔེ་སྣ་ཚོགས་ཀྱིས་རྣལ་འབྱོར་པ་རྣམས་ཀྱིས་དཔེར་བྱའོ། ། ཞེས་གསུངས་ཏེ། ཡོན་ཏན་ཐམས་ཅད་འབྱུང་བས་ན་ནོར་བུ་ལྟ་བུའོ། །
ཚད་མེད་པའི་ཕྱིར་ནམ་མཁའ་ལྟ་བུ་དང་། སྒྲིབ་གཉིས་མཐའ་དག་འཇོམས་པས་ཉི་མ་ལྟ་བུའོ། ། ཞེས་པ་ལ་སོགས་པ་རྒྱས་པར་སྦྱར་བར་བྱའོ། ། ཞེས་གསུངས་སོ། ། དེ་ལྟར་ན་ངོ་བོའི་སྒོ་ནས་སྟོང་པ་དང་སྙིང་རྗེ་གཉིས་མེད། མཚན་ཉིད་ཀྱི་སྒོ་ནས་ཀུན་རྫོབ་དང་དོན་དམ་གཉིས་མེད། རྒྱུའི་སྒོ་ནས་སེམས་རིག་པ་དང་སྟོང་པ་གཉིས་མེད། སྒྲུབ་བྱེད་ཀྱི་སྒོ་ནས་ཐབས་དང་ཤེས་རབ་གཉིས་མེད། ། སྤང་བྱའི་སྒོ་ནས་གཟུང་འཛིན་དང་འཁོར་འདས་གཉིས་མེད། གནས་ལུགས་ཀྱི་ངོས་ནས་དབྱིངས་དང་ཡེ་ཤེས་དང་།
རྟོགས་པ་དང་རྟོགས་བྱ་གཉིས་སུ་མེད་པ་སྟེ། དེ་ནི་གཉིས་སུ་མེད་པའི་དོན་ཏོ། ། དེ་ཉིད་ཀྱི་དོན་རྒྱལ་པོ་ཨིནྡྲ་བྷུ་ཏིས་ཀྱང་། ཡེ་ཤེས་གྲུབ་པ་ལས། ཁྱབ་དང་སོགས་ཏེ། ཡང་དག་པའི་ཡེ་ཤེས་དེ་བརྟན་གཡོའི་དངོས་པོ་ཐམས་ཅད་ལ་ཁྱབ་པ་དང་། དེའི་ཕྱིར་འཇིག་པ་མེད་པས་རྡོ་རྗེའི་སྐུ་ཉིད་དང་། དེ་ཉིད་ཀྱི་ཕྱིར་འགྱུར་བ་མེད་པ་ཉིད་དང་ནི། ། ཕྱིན་ཅི་ལོག་ཐམས་ཅད་དང་བྲལ་བས་ཡང་དག་པའི་ཡེ་ཤེས་རིག་པ་ལས་ཤེས་བྱའི་ཡུལ་ཐམས་ཅད་མཁྱེན་པས་ཀུན་མཁྱེན་ཉིད་ནི་དེ་བས་འདོད། ། ཅེས་གསུངས་པའི་དོན་ཡང་འདི་ཡིན་ནོ། །
དེ་ཉིད་ཀྱི་དོན་དང་མཐུན་པར། ། རྒྱུད་བླ་མ་ལས་ཀྱང་། འདུས་མ་སོགས་ཏེ། ཐོག་མ་དབུས་མཐའ་མེད་པའི་རང་བཞིན་ཡིན་ཕྱིར་འདུས་མ་བྱས་ཤིང་། སྤྲོས་མཚན་ཞི་བའི་ཆོས་ཀྱི་སྐུའི་ངོ་བོ་ཡིན་པས་ལྷུན་གྱིས་གྲུབ། སོ་སོར་རང་གིས་རྟོགས་པའི་ཕྱིར། གཞན་གྱི་རྐྱེན་གྱིས་རྟོགས་མིན་པ་སྟེ་གསུམ་ནི་རང་དོན་དང་། དེ་ལྟར་རྣམ་གསུམ་རྟོགས་པའི་ཕྱིར་མཁྱེན་པ་དང་། གཞན་ལ་ལམ་སྟོན་པའི་ཕྱིར་བརྩེ་བ་དང་། ཡེ་ཤེས་ཐུགས་རྗེས་སྡུག་བསྔལ་ཉོན་མོངས་སྤོང་བའི་ཕྱིར་ནུས་པར་ལྡན་པ་སྟེ་གསུམ་ནི་གཞན་དོན་ཏེ།
དོན་གཉིས་ལྡན་པའི་སངས་རྒྱས་ཉིད། ། ཅེས་གསུངས་པའང་འདི་ཉིད་ཡིན་ནོ། ༈ །རྡོ་རྗེ་གུར་ལེའུ་བརྒྱད་པ་ལས། འདི་ནི་སོགས་ཏེ། རྡོ་རྗེ་འཆང་འདི་ནི་རང་བྱུང་ཡེ་ཤེས་ཀྱི་སྐུ་ཡིན་པས་རང་བྱུང་ཡོན་ཏན་དྲུག་དང་ལྡན་པས་བཅོམ་ལྡན་འདས། ཞེས་ཆོས་སྐུའི་མཚན་ཉིད་དང་། ཆོས་ཀྱི་སྐུ་དེ་གཟུགས་སྐུའི་རྣམ་པས་ཆོས་ཀྱི་འཁོར་ལོ་བསྐོར་བ་དང་ཞེས་པས་གཙོ་བོར་ལོངས་སྐུའི་མཚན་ཉིད་བསྟན་ཏེ་ལོངས་སྐུའི་ཆོས་ཀྱི་འཁོར་ལོ་རྟག་ཏུ་བསྐོར་བའི་ཕྱིར། སྤྲུལ་སྐུའི་མཚན་ཉིད་ལ་ཡང་སྦྱར་རོ། ། རྒྱལ་པོ་ལ་སོགས་པའི་རིགས་སུ་འཁྲུངས་པ་དང་། བླ་མེད་བྱང་ཆུབ་ཏུ་སངས་རྒྱས་པར་བྱེད་པ་དང་།
དེ་བཞིན་དུ་ནི་དགའ་ལྡན་གྱི་ལྷར་གཤེགས་པ་དང་། བཙུན་མོའི་ཚོགས་སྤངས་ཏེ་ཁྱིམ་ནས་ངེས་པར་འབྱུང་བར་བྱེད་པ་དང་། རབ་ཏུ་བྱུང་བར་འཛིན་པ་དང་། ཡུམ་གྱི་ལྷུམས་སུ་སྐྱེ་བ་ཡོངས་སུ་ལེན་པ་དང་། ཡོངས་སུ་མྱ་ངན་འདའ་བར་སྟོན། ། ཞེས་པ་རྣམས་ཀྱིས་མཆོག་གི་སྤྲུལ་སྐུའི་མཛད་པ་བཅུ་གཉིས་བསྡུས་ཏེ་བསྟན་ནོ། ། སྤྲུལ་སྐུ་འབྲིང་དང་ཐ་མས་གང་ལ་ཅིས་འདུལ་བ་སྟོན་པ་ནི། གདུལ་བའི་འཇིག་རྟེན་འདུལ་བའི་དུས་ལ་བབ་པར་མཐོང་ནས་ནི། རྡོ་རྗེ་ཅན་འདི་ནི་གཟུགས་ནི་དུ་མར་སྤྲུལ་པར་བྱེད་དེ། སངས་རྒྱས་ཀྱི་ཐུགས་རྗེ་ཆེན་པོས་སེམས་ཅན་བསྐྱབ་མཛད་པར་བཞེད་པས།
སངས་རྒྱས་ཀྱི་སྤྲུལ་པ་དཔེར་ན་གར་མཁན་ཆ་ལུགས་སྣ་ཚོགས་སུ་བསྒྱུར་བ་བཞིན་རྫུ་འཕྲུལ་གྱི་ནི་རོལ་པ་སྣ་ཚོགས་པར་མཛད་དེ་དེའང་རི་བོང་སྟག་དང་སེང་གེ་དང་། གླང་ཆེན་རྣམས་ཀྱི་རིགས་སུ་ཡང་། ། སྙིང་རྗེས་ཕན་པའི་སེམས་ཀྱིས་ནི། ། ཕྱག་རྒྱ་ཆེན་པོ་མཆོག་གི་དངོས་གྲུབ་གྲུབ་པས་སྐྱེ་བར་འགྱུར། གཞན་ཡང་ཐབས་མཁས་ཀྱི་སྤྲུལ་པ་བླ་ན་མེད་པ་བུད་མེད་སྒྱུ་མ་སྟེ་མ་རྒྱུད་ཀྱི་རྣལ་འབྱོར་མ་ཡི་འཁོར་ལོ་སྤྲོས་པ་ཡིས། འདོད་ཆགས་ཅན་རྡོ་རྗེ་ཐེག་པའི་གདུལ་བྱ་ལ་ཆོས་གསུངས་སོ། ། བུད་མེད་སྒྱུ་མ་རྣལ་འབྱོར་མའི་འཁོར་ལོ་ནི་སངས་རྒྱས་ཉིད་དེ། དེས་ལས་དང་ཉོན་མོངས་པ་ལས་བྱུང་བའི་སྒྱུ་མ་ཐམས་ཅད་སེལ་བར་བྱེད་ཅིང་ལྷའི་འཁོར་ལོར་སྒྱུར་བར་བྱེད་དོ། ། ཞེས་བྱ་བ་དང་། སཾ་བུ་ཊིའི་བཅུ་པའི་གསུམ་པ་ལས།
དེ་ཉིད་སོགས་ཏེ། དེ་ཉིད་གཅིག་པུས་སེམས་ཅན་གྱི་དོན་བྱེད་པ་དང་། ཞེས་མཛད་པ་ཐམས་ཅད་སེམས་ཅན་གྱི་དོན་ཉིད་དུ་བསྟན་ནོ། ། དེ་ནས་རྟོག་པ་མེད་པའི་མཛད་པ་རྒྱས་པར་བཤད་པ་ནི་རྣམ་པར་རྟོག་པ་ཐམས་ཅད་སྤངས་ཀྱང་བལྟམས་པ་སྟོན་པ་དང་སོགས་ཏེ། དེའང་རྣམ་པར་རྟོག་པ་ཐམས་ཅད་སྤངས་ཀྱང་ཞེས་པ་ནི་མཛད་པ་ཐམས་ཅད་ལ་སྦྱར་བར་བྱ་སྟེ། ཆོས་ཀྱི་སྐུ་ལས་མ་གཡོས་པའི་ཕྱིར། དེའང་གཞུང་འཁྲུགས་པའི་ཚུལ་དུ་གནས་ཀྱང་དེ་གོ་རིམ་མ་འཁྲུགས་པར་བཤད་ན། འདས་པའི་བྱང་ཆུབ་སེམས་དཔའི་རྒྱལ་ཚབ་ཉིད་ནི། དགའ་ལྡན་གྱི་གནས་ན་ཆོས་ཀྱི་འཁོར་ལོ་བསྐོར་བ་དང་། ལྷ་ལས་བབ་པ་ཉམས་དགའ་བ་ནི་ལྷུམས་སུ་ཞུགས་པ་དང་།
བལྟམས་པ་སྟོན་པ་ནི་ལྷུམས་ནས་འབྱུང་བ་དང་། གཞོན་ནུའི་རོལ་རྩེད་མཛད་པ་ནི་འཇིག་རྟེན་ལས་ཁྱད་པར་དུ་འཕགས་པ་དང་། ཁབ་ནས་མངོན་པར་འབྱུང་བ་ནི་ཞེན་པ་སྤོང་བ་དང་། རབ་ཏུ་བྱུང་བ་ནི་ཁྱིམ་པའི་རྟགས་སྤང་བ་དང་། བསོད་སྙོམས་ཀྱི་ལྷུང་བཟེད་ལྟོས་པ་མེད་པ་ནི་དཀའ་ཐུབ་མཛད་པ་དང་། རྡོ་རྗེ་གདན་གྱི་ས་མནན་པ་ནི་འགྲན་ཟླ་མེད་པའི་ཕྱིར་དང་། བདུད་བཏུལ་བ་ཉམས་པ་མེད་པ་ནི་བདུད་རྣམས་བཅོམ་པ་སྟེ། བྱང་ཆུབ་སེམས་དཔའི་མཛད་པ་དགུའོ། ། སངས་རྒྱས་པ་ནི་ཐོ་རངས་མངོན་པར་རྫོགས་པར་སངས་རྒྱས་པ་དང་། སྔར་མ་བྱུང་བའི་དམ་པའི་ཆོས་ཀྱི་འཁོར་ལོ་བསྟན་པ་དང་།
ཆོ་འཕྲུལ་ཚད་མེད་པ་སྟོན་པས་ན་ཤིན་ཏུ་སྣ་ཚོགས་པའི་ཆོ་འཕྲུལ་དང་། བྱ་རྒོད་ཕུང་པོར་གླང་པོ་ཆེ་ནོར་སྐྱོང་འདུལ་བ་དང་། སྐྱེས་བུ་གདུལ་བྱའི་ཁ་ལོ་བསྒྱུར་བས་སྐལ་བ་དང་ལྡན་པའི་དམ་པ་གཞུག་པ་དང་། མུ་སྟེགས་སྟོན་པ་དྲུག་སོགས་བཏུལ་བས་ན་ཕས་ཀྱི་རྒོལ་བ་ཚར་བཅད་པ་དང་། དབང་ཕྱུག་ཆེན་པོ་ལ་སོགས་པ་བཏུལ་བས་ན་འཇིག་རྟེན་གསུམ་གྱི་འཁོར་ལོ་འདུལ་བ་དང་། རྟག་པར་འཛིན་པ་གཞུག་པའི་ཕྱིར། ཡོངས་སུ་མྱ་ངན་ལས་འདས་པ་དང་། སྐུ་གསུམ་གྱི་མཛད་པ་རྒྱུན་མི་འཆད་པའི་ཕྱིར་ན་ཁམས་གསུམ་ཆོས་ཀྱི་རྒྱལ་པོ་ཆེན་པོ་སྟེ་སངས་རྒྱས་ཀྱི་མཛད་པ་དགུའོ། ། མཛད་པ་བསམ་གྱིས་མི་ཁྱབ་པ་ཉིད་བསྡུ་བ་ནི། དེ་ལྟར་རིགས་ཀྱི་བུ་ཞེས་རྡོ་རྗེ་སྙིང་པོ་ལ་བོས་ནས།
འདི་ལྟར་འཇིག་རྟེན་ལས་འཕགས་པ་ཁྱད་པར་དུ་མ་སྣང་ལ་རང་བཞིན་མེད་པར་རྨི་ལམ་ལྟ་བུར་སངས་རྒྱས་ཀྱི་རོལ་པ་མཐའ་ཡས་ཤིང་མཆོག་ཏུ་སྟོན་པར་མཛད་དེ་དེ་ལྟ་བུའི་མཛད་པས་ཅི་ཞིག་མཛད་སྙམ་ན་གང་ཞིག་གྲུབ་པ་སྒྱུ་མའི་ཚུལ་གྱིས་འགྲོ་བ་ཐམས་ཅད་ཀྱི་དོན་མཛད་པའི་ཕྱིར་ཡིན་ནོ། ། ཞེས་མཛད་པ་བཅོ་བརྒྱད་དང་། ཆོ་འཕྲུལ་བསྟན་པ་དང་། རྒོལ་བ་ཚར་བཅད་པ་གཉིས་གཅིག་ཏུ་བྱས། ཁམས་གསུམ་ཆོས་ཀྱི་རྒྱལ་པོ་སྤྱི་ཁྱབ་ཏུ་བཏང་བའི་མཛད་པ་བཅུ་དྲུག་ལ་སོགས་པའི་ཚུལ་གྱིས་སེམས་ཅན་གྱི་དོན་མཛད་པ་རྒྱས་པར་བཤད་དོ། ། མདོར་ན་སངས་རྒྱས་རྣམས་སྔོན་ལམ་གྱི་དུས་སུ་ཚོགས་གཉིས་སྒྲུབ་པའི་སྐབས་སུ་སེམས་ཅན་ཐམས་ཅད་བསྒྲལ་བར་དམ་བཅས་ཤིང་སྨོན་ལམ་བཏབ་པས་རྒྱུ་ཕུན་སུམ་ཚོགས་པ་གཞན་གྱི་དབང་གིས་ངེས་པར་འབྱུང་བའི་ཕྱིར་དང་། བདག་ཉིད་ཀྱི་ཐོབ་པའི་བྱང་ཆུབ་ཆེན་པོ་དང་སེམས་ཅན་གྱི་དབྱིངས་རང་བཞིན་གྱིས་དག་པ་གཉིས་ཁྱད་པར་མེད་ཅིང་མཚུངས་པར་གཟིགས་པས་ཕྲིན་ལས་དོན་ཡོད་པར་མཁྱེན་པའི་ཕྱིར་དང་། ཐུགས་རྗེ་ཆེན་པོས་སེམས་ཅན་ཐམས་ཅད་ཀྱི་སྒྲིབ་པ་མཐའ་དག་འཇོམས་པའི་མཛད་པ་ཡོངས་སུ་མ་རྫོགས་པའི་ཕྱིར། གདུལ་བྱའི་འཁོར་བ་ཇི་སྲིད་མ་སྟོང་གི་བར་དུ་སངས་རྒྱས་ཀྱི་མཛད་པ་རྒྱུན་མི་འཆད་པ་ཉིད་དེ། རྒྱུད་བླ་མ་ལས།
གཞན་གྱིས་དབང་གིས་ངེས་འབྱུང་དང་། ། བདག་དང་སེམས་ཅན་མཚུངས་གཟིགས་དང་། ། མཛད་པ་ཡོངས་སུ་མ་རྫོགས་ཕྱིར། ། འཁོར་བ་སྲིད་དུ་རྒྱུན་མི་འཆད། ། ཅེས་སོ། ། འབྲས་བུའི་རྒྱུད་ཀྱི་གསལ་བྱེད་དེ། རྒྱུད་གསུམ་གྱི་མངོན་པར་རྟོགས་པ་ཐམས་ཅད་ཀྱི་གསལ་བྱེད་བསྟན་ཟིན་ནོ། ༈ །ཟབ་ཡངས་རྒྱུད་དོན་མཆོག་གི་སྡོང་པོ་བརྟན། ། ཕུལ་བྱུང་ལུང་རིགས་ལོ་འདབ་ཕྱོགས་བཅུར་རྒྱས། ། མཚུངས་མེད་མན་ངག་འབྲས་བུས་ལེགས་བྱུགས་པའི། །
རྒྱུད་གསུམ་མངོན་རྟོགས་དཔག་བསམ་ལྗོན་དེར་བསྔགས། ། འདི་ནི་དམན་དང་མཆོག་གི་གང་ཟག་ཀུན། ། རྡོ་རྗེ་འཛིན་པར་བསྒྲོད་པའི་ལམ་ཆེན་ཡིན། ། མདོ་སྔགས་གཞུང་བརྒྱའི་སྒོ་འབྱེད་ལྡེའུ་མིག་སྟེ། ། ཟབ་དོན་ཆུ་བོ་ཀུན་འདུས་མཚོ་ཆེན་ལེགས། ། རྨད་བྱུང་ཚུལ་བཞིའི་གཟིངས་ཆེན་ལ་བརྟེན་ནས། ། རྣམ་མང་རྒྱུད་དོན་རྒྱ་མཚོ་ཆེར་ཞུགས་ཏེ། ། ཉམས་ལེན་སྙིང་པོ་གསུང་ངག་ཡིད་བཞིན་དབང་། ། ལེགས་པར་བླངས་ན་དོན་གཉིས་དགོས་འདོད་འབྱུང་། ། དེ་ལྟའི་ཚུལ་ལ་རབ་བརྩོན་སྐྱེས་བུ་རྣམས། །
རྣལ་འབྱོར་དབང་ཕྱུག་བརྩེ་བ་ཆེན་པོ་ཡི། ། རིང་ལུགས་འཛིན་པར་མིང་དོན་མཐུན་པ་སྟེ། ། དེ་ལས་བཟློག་རྣམས་མིང་རྐྱང་ཙམ་དུ་བས། ། དེང་སང་མཁས་པ་ཕལ་ཆེར་ས་སྐྱ་པའི། ། རྒྱུད་བཤད་གོ་དོན་ཆེན་པོ་མེད་ཅེས་དང་། ། གཞན་དག་བཀའ་དོག་ཁྱབ་གདལ་མི་རུང་ཞེས། ། འཆད་ཉན་དོར་ནས་གཞན་ལུགས་ལེན་ལ་བརྩོན། ། བློ་དམན་ཕལ་ཆེར་རྒྱང་ནས་སྤོབས་པ་ཞུམ། ། ཅུང་ཟད་སྤྲོ་རྣམས་བློ་དང་བརྩོན་པ་ཞན། ། ཀྱེ་མ་ལུགས་མཆོག་རིན་ཐང་གཞལ་མེད་ནོར། །
མི་མཁས་སྐྱེ་བོས་རྒྱང་རིང་བོར་ལ་ལྟོས། ། རྣམ་དཔྱོད་བློ་དང་བརྩོན་པའི་ནོར་ལྡན་པའི། ། སྐྱེས་མཆོག་དེད་དཔོན་མཛངས་རྣམས་འདི་ལོངས་དང་། ། ཡོངས་རྫོགས་བསྟན་པའི་གནད་དོན་འདོད་དགུ་ཡིས། ། རང་གཞན་བློ་ཡི་རེ་བ་སྐོང་བར་ངེས། ། དེ་ཚུལ་བསམས་ནས་བདག་བློ་རབ་རྨོངས་ཀྱང་། ། རྗེ་བཙུན་བླ་མའི་ཐུགས་རྗེ་ལ་བརྟེན་ནས། ། འཁྲུལ་མེད་གོང་མའི་གསུང་རབ་གསེར་རི་མཆོག ། གསལ་བྱེད་ཉི་མའི་འོད་ཀྱིས་འཁྱུད་པར་བྱས། ། འོན་ཀྱང་སྐྱེས་སྦྱངས་ཤེས་རབ་མིག་བྲལ་བས། །
དཔག་དཀའི་གཞུང་གི་ཕ་མཐའ་མ་མཐོང་བའི། ། ནོངས་པ་མཆིས་ན་བླ་མ་ལྷར་བཅས་ཀྱིས། ། བཟོད་པར་མཛད་ནས་ཉེས་སྒྲིབ་སྦྱང་དུ་གསོལ། ། འདིར་འབད་ལེགས་བྱས་འདི་ཡིས་རབ་མཚོན་ཏེ། ། ལུས་དང་ལོངས་སྤྱོད་དུས་གསུམ་དགེ་ཚོགས་ཀུན། ། རྗེ་བཙུན་བླ་མ་དགྱེས་ཕྱིར་གུས་པས་དབུལ། ། དུས་ཀུན་འབྲལ་མེད་རྗེས་སུ་བཟུང་དུ་གསོལ། ། གང་གསུང་བདུད་རྩིས་བློ་གྲོས་ལུས་སྟོབས་རྒྱས། ། ཚུལ་བཞིན་བསྒྲུབས་པས་དངོས་གྲུབ་མཛོད་ཐོབ་ནས། ། ཡང་དག་བཤད་པའི་དགའ་སྟོན་འཛད་མེད་ཀྱིས། །
བསྟན་འགྲོ་ཡོངས་ཀྱི་དོན་ཆེན་འགྲུབ་གྱུར་ཅིག ། དཔལ་ལྡན་བླ་མའི་ཞབས་པད་བརྟན་ཅིང་རྨད་བྱུང་ཕྲིན་ལས་ཕྱོགས་ཀུན་ཁྱབ། ། ཚད་མ་བཞི་ལྡན་ཆོས་ཀྱི་རྒྱུན་བཟང་གངྒའི་དཔལ་ཡོན་རྗེས་སུ་སྙེགས། ། བརྒྱུད་འཛིན་ཚོགས་རྣམས་བཤད་སྒྲུབ་ཀྱིས་བརྒྱན་བསྟན་འགྲོའི་དོན་ཆེན་གེགས་མེད་འགྲུབ། ། སྲིད་ཞིའི་ཕུན་ཚོགས་ཀུན་གྱི་གཟི་འབར་དགེ་ལེགས་བཀྲ་ཤིས་རྒྱས་གྱུར་ཅིག ། ཅེས་དགེས་པ་རྡོ་རྗེའི་རྒྱུད་གསུམ་གྱི་སྤྱི་དོན་ཚུལ་བཞིའི་གསལ་བྱེད་ལེགས་བཤད་ཉི་མའི་འོད་ཟེར་ཞེས་བྱ་བ་འདིའང་། ཐོག་མར་གསང་བདག་རྡོ་རྗེ་འཛིན་པ་ངུར་སྨིག་འཆང་བའི་སྐུ་ཅན་འཇམ་དབྱངས་བློ་གཏེར་དབང་པོའི་ཞལ་སྔ་ནས་རྒྱུད་དང་མན་ངག་གི་ཟབ་ཁྲིད་ཡོངས་རྫོགས་ཐོབ་སྐབས་སློབ་མ་ཐམས་ཅད་ཀྱིས་ཆོས་ཚུལ་འདི་དར་རྒྱས་སུ་འགྱུར་བའི་ཐབས་གྱིས་ཤིག་ཅེས་ཡང་ཡང་བཀའ་བསྩལ་ཀྱང་ཀུན་གྱི་ཐ་ཤལ་བ་བདག་ལྟ་བུ་ལ་དེའི་ནུས་པ་མ་མཆིས་མོད། འོན་ཀྱང་རྗེ་བཙུན་བླ་མའི་གསུང་སྙིང་དཀྱིལ་དུ་བཅིངས། ཕྱིས་སུ་རིགས་དང་དཀྱིལ་འཁོར་རྒྱ་མཚོའི་ཁྱབ་བདག་སྙན་བརྒྱུད་གདམས་པའི་སྲོག་ཤིང་གཅིག་པུ་དོན་གྱི་སླད་དུ་མཚན་ནས་སྨོས་ཏེ་འཇམ་མགོན་ངག་དབང་ལེགས་པའི་ཞལ་སྔ་ནས་སྙན་བརྒྱུད་ཚད་མ་བཞི་ལྡན་གྱི་གདམས་པ་ལན་གྲངས་དུ་མར་མནོས་ཚེ་རང་ནུས་དང་བསྟུན་པའི་དོགས་དཔྱོད་ཀྱང་ཞུས་སྐབས་ཟབ་ཆོས་འདི་ལ་ཐོས་བསམ་སྒོམ་གསུམ་བྱེད་དགོས་ཚུལ་དང་། ལུང་ཚད་མའི་སྐབས་ཀྱི་རྒྱུད་སྤྱི་ལ་དགོས་པའི་ཆོས་སྣའི་གཙོ་བོ་སྤྱི་ལྗོན་གཉིས་ཀྱི་གོ་དཀའ་བ་རྣམས་ལ་གསལ་བྱེད་ཞིག་ཀྱང་གྲུབ་ན་ལེགས་ཞེས་བཀའ་བསྩལ་པ་སྤྱི་བོས་བླངས་ནས།
སྐྱབས་རྗེ་རྡོ་རྗེ་འཆང་རྣམ་གཉིས་ཀྱི་བྱིན་མཐུས་ཆོས་ཚུལ་འདི་ལ་བློ་གཏད་གཅིག་ཆོག་གི་ཡིད་ཆེས་རྙེད་པ་འཇམ་དབྱངས་ཀུན་དགའ་རྣམ་རྒྱལ་གྱིས་འགྲན་ཟླ་དང་བྲལ་བ་རྗེ་བཙུན་གོང་མའི་རྡོ་རྗེའི་གསུང་རྣམས་གཙོར་བཟུང་། དེར་མི་གསལ་བ་རྣམས་ཤར་ཆེན་གྱི་ལུང་འགྲེལ་དང་རྡོ་རྗེ་འཆང་ཀུན་དགའ་བཟང་པོ་ཡབ་སྲས་ཀྱི་གསུངས་རབ་རྣམས་ལས་ཀྱང་བཏུས་ཏེ་བྲིས་པ་འདིས་ཀྱང་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་ཐོགས་པར་གྱུར་ཅིག ། དགེའོ།། །། དགེ་བ་འདི་ཡིས་སྐྱེ་བོ་ཀུན། ། བསོད་ནམས་ཡེ་ཤེས་ཚོགས་བསགས་ཤིང་། ། བསོད་ནམས་ཡེ་ཤེས་ལས་བྱུང་བ། ། དམ་པ་སྐུ་གཉིས་ཐོབ་པར་ཤོག ། ཕྱོགས་བཅུ་ནམ་མཁའི་མཐས་གཏུགས་པའི། ། སེམས་ཅན་ཀུན་དོན་བསྒྲུབ་བྱའི་ཕྱིར། ། ཇི་ལྟར་འཇམ་དབྱངས་སྤྱོད་མཛད་པ། །
བདག་གི་སྤྱོད་པའང་དེ་འདྲར་ཤོག ། འགྲོ་བའི་སྡུག་བསྔལ་སྨན་གཅིག་པུ། ། བདེ་བ་ཐམས་ཅད་འབྱུང་བའི་གནས། ། བསྟན་པ་རྙེད་དང་བཀུར་སྟི་དང་། ། བཅས་ཏེ་ཡུན་རིང་གནས་གྱུར་ཅིག ། ཕྱོགས་རྣམས་ཀུན་ན་ལུས་དང་སེམས། ། སྡུག་བསྔལ་ནད་པ་ཇི་སྙེད་པ། ། དེ་དག་བདག་གི་བསོད་ནམས་ཀྱིས། ། བདེ་དགའ་རྒྱ་མཚོ་ཐོབ་པར་ཤོག ། དུས་གསུམ་གཤེགས་པའི་རྒྱལ་བ་ཐམས་ཅད་ཀྱིས། །
བསྔོ་བ་གང་ལ་མཆོག་ཏུ་བསྔགས་པ་དེས། ། བདག་གི་དགེ་བའི་རྩ་བ་འདི་ཀུན་ཀྱང་། ། བཟང་པོ་སྤྱོད་ཕྱིར་རབ་ཏུ་བསྔོ་བར་བགྱི།། །། PAGE * MERGEFORMAT 208 ཀུན་དགའ་རྣམ་རྒྱལ། རྡོ་རྗེའི་རྒྱུད་གསུམ་གྱི་སྤྱི་དོན། PAGE * MERGEFORMAT 207
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
