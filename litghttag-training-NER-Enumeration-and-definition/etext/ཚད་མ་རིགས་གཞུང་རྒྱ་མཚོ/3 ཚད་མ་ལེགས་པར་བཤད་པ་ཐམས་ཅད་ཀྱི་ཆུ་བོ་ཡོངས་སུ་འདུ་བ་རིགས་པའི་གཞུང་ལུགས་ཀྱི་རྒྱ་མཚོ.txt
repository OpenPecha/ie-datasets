ཚད་མ་རིགས་གཞུང་རྒྱ་མཚོ
པོད ༣
ཚད་མ་ལེགས་པར་བཤད་པ་ཐམས་ཅད་ཀྱི་ཆུ་བོ་ཡོངས་སུ་འདུ་བ་རིགས་པའི་གཞུང་ལུགས་ཀྱི་རྒྱ་མཚོ་ཞེས་བྱ
༄༅། །ཚད་མ་ལེགས་པར་བཤད་པ་ཐམས་ཅད་ཀྱི་ཆུ་བོ་ཡོངས་སུ་འདུ་བ་ རིགས་པའི་གཞུང་ལུགས་ཀྱི་རྒྱ་མཚོ་ཞེས་བྱ་བ་ལས་ གསུམ་པ་རང་དོན་རྗེས་དཔག་གི་ ལེའུ་བཞུགས་སོ། ། ༄༅། །དཔལ་ལྡན་ཟབ་གསལ་ཆོས་དབྱིངས་ཡེ་ཤེས་ཀྱིས། ། མ་འདྲེས་ཆོས་ཀུན་མངོན་སུམ་གཟིགས་གྱུར་ཀྱང༌། ། ཆོས་ཀུན་གཏན་ཚིགས་ལམ་ནས་གསུང་མཛད་པའི། ། ཚད་མའི་སྐྱེས་བུ་དེ་ལ་ཕྱག་འཚལ་ལོ། ། ཀུན་རྟོག་ལ་ཤར་དོན་གྱི་གཟུགས་བརྙན་ལ། ། དོན་དུ་མངོན་པར་ཞེན་པ་བྱིས་པའི་བློ། ། དོན་དང་དོན་མིན་རྣམ་པར་འབྱེད་པ་ཡི། ། རང་དོན་ལེའུ་ཚུལ་བཞིན་བཤད་པར་བྱ། ། དེ་ལྟར་མཆོད་པར་བརྗོད་པ་དང་རྩོམ་པར་དམ་བཅའ་བ་སྔོན་དུ་བཏང་ནས།
གསུམ་པ་ཚད་མ་མདོའི་རང་དོན་ལེའུ་བཤད་པ་ལ། ལེའུའི་འབྲེལ། འབྲེལ་བ་ཅན་ལེའུའི་༼༢ན༽གཞུང་བཤད་པའོ། ། དང་པོ་གོང་དུ་བཤད་ཟིན། ། གཉིས་པ་འབྲེལ་བ་ཅན་ལེའུའི་གཞུང་བཤད་པ་ལ་བརྟེན་པ་རྗེས་དཔག་བཤད་པ། རྟེན་གཏན་ཚིགས་བཤད་པ། རྟགས་འཇུག་པའི་ཡུལ་བཤད་པ། རྟགས་ཆོས་ཀྱི་འབྲེལ་བ་བཤད་པ། གཞན་ལུགས་ཀྱི་རྗེས་སུ་དཔག་པའི་རྣམ་གཞག་དགག་པའོ། ། དང་པོ་ལ།
བཤད་བྱའི་མདོ་དགོད། དེ་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ལོ། ། དང་པོ་ལ། དབྱེ་བ་སྤྱིར་བསྟན། རང་དོན་གྱི་མཚན་ཉིད་འབྲས་བུ་དང་བཅས་པ་བྱེ་བྲག་ཏུ་བཤད་པ། དེ་ལ་རྩོད་པ་སྤང་བའོ། ། དང་པོ་ནི། རྗེས་དཔག་རྣམ་གཉིས། ཞེས་གསུངས་ཏེ། རྗེས་སུ་དཔག་པ་ནི་རྣམ་པ་གཉིས་ཏེ།
རང་གི་དོན་དང༌། གཞན་གྱི་དོན་ནོ། ། གཉིས་པ་རང་དོན་གྱི་མཚན་ཉིད་འབྲས་བུ་དང་བཅས་པ་བྱེ་བྲག་ཏུ་བཤད་པ་ནི། རང་དོན་ནི། ། ཚུལ་གསུམ་རྟགས་ལས་དོན་མཐོང་བའོ། ། འབྲས་བུ་སྔར་༼༢བ༽བཞིན། ཅེས་གསུངས་སོ། ། རང་དོན་རྗེས་སུ་དཔག་པ་དང་གཞན་དོན་རྗེས་སུ་དཔག་པ་གཉིས་ཡོད་པ་དེ་ལ་རང་དོན་ནི་འཆད་པར་འགྱུར་བའི་ཚུལ་གསུམ་པ་ཅན་གྱི་རྟགས་ལས་རྗེས་སུ་དཔག་པར་བྱ་བའི་དོན་མཐོང་བའོ། ། འདིའི་འབྲས་བུའི་རྣམ་པར་རྟོག་པ་ནི་སྔར་མངོན་སུམ་བཞིན་དུ་ཤེས་པར་བྱ་སྟེ། གཞལ་བྱ་རྟོགས་པར་འདྲ་བའི་ཕྱིར་རོ། །
གསུམ་པ་དེ་ལ་རྩོད་པ་སྤང་བ་ནི། གཉིས་ཀ་ཡང་གཞལ་བྱ་རྟོགས་པའི་མཚན་ཉིད་ཅན་ཡིན་ན། འདི་གཉིས་ལ་བྱེ་བྲག་ཅི་ཞིག་ཡོད་ཅེ་ན། ཡུལ་དང་ནི། ། ངོ་བོ་མཚུངས་མིན་དེ་གཉིས་ཀྱི། ། རང་གི་མཚན་ཉིད་བསྟན་བྱ་མིན། ། གཟུང་ཐ་དད་ཕྱིར། ཞེས་བྱ་བ་གསུངས་སོ། ། མངོན་སུམ་དང་རྗེས་སུ་དཔག་པ་དེ་གཉིས་ཀྱིས་ཡུལ་རྟོགས་ཚུལ་དང་ནི་ངོ་བོ་མཚུངས་པ་མིན་ཏེ། མངོན་སུམ་གྱི་ཡུལ་རང་གི་མཚན་ཉིད་ཡིན་པས་སྒྲས་བསྟན་པར་བྱ་བ་མིན་ལ།
རྗེས་སུ་དཔག་པའི་ཡུལ་ནི་སྤྱི་མཚན་དང་སྒྲའི་ཡུལ་ཡིན་པས་གཟུང་བ་ཐ་དད་པའི་ཕྱིར་རོ། ། རང་གི་ངོ་བོ་ཡང་ཐ་དད་པ་ཡིན་ནོ། ། གལ་ཏེ་ལ་ལར་མངོན་སུམ་གྱི་དོན་ལ་རྗེས་སུ་དཔག་པ་འཇུག་པ་ཡོད་དེ། གཟུགས་མཐོང་བ་ལས་རེག་བྱ་ཤེས་པ་བཞིན་ནོ་ཞེ་ན། དེ་ལས་གཞན། ཞེས་བྱ་བ་གསུངས་སོ། ། དེ་ནི་མིན་ཏེ། མངོན་སུམ་གྱི་དོན་དེ་ལས་གཞན་གཟུགས་ཀྱི་སྤྱི་ལས་རེག་བྱའི་སྤྱི་ཙམ་རྗེས་སུ་དཔོག་པའི་ཕྱིར། གལ་ཏེ། རང་གི་མཚན་ཉིད་བསྟན་བྱ་མིན། །
ཅེས་བཤད་པ་མི་འཐད་པར་ཐལ། མངོན་སུམ་གྱིས་མཐོང་བའི་དོན་ལ་མཐོང་ཐོས་སོགས་ཀྱི་ཐ་སྙད་དེས་རང་མཚན་རང་གི་ངོ་བོའི་སྒོ་ནས་བརྗོད་པའི་ཕྱིར་ཞེ་ན། མཐོང་སོགས་ཉིད་སྒོ་ནས་བསྟན་པ། ། རང་གི་༼༣ན༽ངོ་བོ་བརྗོད་པ་མིན། ། མིང་ལས་ཤེས་ཕྱིར་རྣམ་པ་གཞན། ། བསྟན་བྱ་ཡིད་ཀྱི་རྣམ་པ་གཉིས། ། ཞེས་གསུངས་སོ། ། དེ་ནི་མ་ཡིན་ཏེ། ཐ་སྙད་དེས་མངོན་སུམ་གྱིས་མཐོང་ཐོས་ལ་སོགས་པ་ཉིད་རྒྱུ་མཚན་དུ་བྱས་པའི་སྒོ་ནས་སྤྱི་ཙམ་བསྟན་པ་ཡིན་གྱི། རང་གི་ངོ་བོ་བརྗོད་པ་མིན་པའི་ཕྱིར།
གལ་ཏེ་མིག་གི་རྣམ་པར་ཤེས་པས་མཐོང་བའི་དོན་ལ་ཡིད་ཀྱི་རྣམ་པར་ཤེས་པས་སྔོན་པོ་ཇི་ལྟ་བར་ཤེས་སོ། ། འདི་ནི་སྔོན་པོའོ་ཞེས་རྗོད་པར་བྱེད་དོ། ། ཞེས་པའི་ལུང་དང༌། རང་གི་མཚན་ཉིད་བསྟན་བྱ་མིན། ། ཟེར་བ་འགལ་ལོ་ཞེ་ན། མི་འགལ་ཏེ། ལུང་དེས་ནི་སྔོན་པོ་རང་མཚན་པ་ལས་རྣམ་པ་གཞན་སྔོན་པོའི་སྤྱི་ཙམ་སྔོན་པོ་ཞེས་པའི་སྒྲའི་བསྟན་བྱ་བྱས་པ་ཡིན་ཏེ། མིང་ལས་དོན་ཤེས་དགོས་པའི་ཕྱིར་རོ། ། དེས་ན་སྔོན་པོ་ཡིད་ཀྱིས་ཤེས་ཞེས་པ་དང༌། འདི་སྔོན་པོའོ་ཞེས་སྔོན་པོ་ལ་ཡིད་ཀྱིས་བྱ་བ་རྣམ་པ་གཉིས་བྱེད་པར་བཤད་དོ། །
གལ་ཏེ། སྤྱི་མ་ཡིན་ལའང་མཐོང་བའི་ཕྱིར། ། ཞེས་ཟེར་ཏེ། རྗེས་དཔག་ནི་སྤྱི་མ་ཡིན་པའི་རང་མཚན་ལའང་འཇུག་པར་མཐོང་སྟེ། རེག་བྱ་བཏང་སྙོམས་པའི་རྟགས་ལས་རླུང་གི་རྫས་ཐུན་མོང་མ་ཡིན་པར་རྗེས་སུ་དཔོག་ནུས་པའི་ཕྱིར་ཞེ་ན། དེ་མིན་མཚོན་བྱ་སྤྱི་ཡིན་ཕྱིར། ། ཞེས་བྱ་བ་གསུངས་སོ། ། དེ་ནི་མིན་ཏེ། རྟགས་དེས་མཚོན་པར་བྱ་བ་ནི་རྟེན་ཙམ་སྤྱི་དཔོག་པར་བྱེད་པ་ཡིན་པའི་ཕྱིར། གལ་ཏེ།
ཡིད་ཆེས་ཚིག་གི་སྒྲུབ་བྱེད་ཀྱིས། ། དེ་ལས་གཞན་ལ་འགེགས་པར་བྱེད། ། འདི་སྐད་དུ། ཡིད་ཆེས་པའི་ཚིག་གི་སྒྲུབ་བྱེད་ཀྱིས་རེག་བྱ་བཏང་སྙོམས་པ་རླུང་༼༣བ༽དེ་ལས་གཞན་པའི་རྫས་ལ་བརྟེན་པ་འགེགས་པར་བྱེད་པ་ཡིན་ནོ་ཞེ་ན། རླུང་གི་རྫས་དངོས་སྟོབས་རྗེས་དཔག་གིས་མ་གྲུབ་པར་ཐལ། ཡིད་ཆེས་ཙམ་གྱིས་གྲུབ་པའི་ཕྱིར། གལ་ཏེ། མ་ཁྱབ་སྟེ། ཐ་མི་དད་དུ་གྲུབ་ཅེ་ན། ། ལུང་དང་དངོས་སྟོབས་རྗེས་དཔག་ཐ་མི་དད་དུ་གྲུབ་པའི་ཕྱིར།
རྗེས་སུ་དཔག་པ་རང་གི་མཚན་ཉིད་ཀྱི་ཡུལ་ཅན་ཉིད་དུ་འགྱུར་རོ་ཞེ་ན། འདི་ལ་ཁ་ཅིག་ན་རེ། མ་ཡིན་ཐ་དད་ཀྱང་སྲིད་ཕྱིར། ། ཞེས་ཟེར་ཏེ། ལུང་དང་རྗེས་སུ་དཔག་པ་དག་ཐ་མི་དད་པ་ཁོ་ན་མ་ཡིན་ཏེ། ཐ་དད་པ་དག་ཀྱང་སྲིད་པའི་ཕྱིར་ཞེའོ། ། རང་གི་ལན་ནི། ཡིད་ཆེས་ཚིག་ཀྱང་མི་བསླུ་བར། ། མཚུངས་ཕྱིར་རྗེས་སུ་དཔག་པ་ཉིད། ། ཅེས་བྱ་བ་གསུངས་སོ། །
ཡིད་ཆེས་པའི་ཚིག་ཉིད་གཏན་ཚིགས་སུ་གཟུང་ནས་ཀྱང་དངོས་སྟོབས་བཞིན་དུ་མི་བསླུ་བར་མཚུངས་པའི་ཕྱིར། དེ་ཡང་རྗེས་སུ་དཔག་པ་ཉིད་དུ་བརྗོད་དོ། ། དེའི་ཕྱིར་རྗེས་སུ་དཔག་པའི་ཡུལ་ནི་རང་གི་མཚན་ཉིད་མ་ཡིན་ནོ། ། གཉིས་པ་དེ་ཉིད་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ལ། རྣམ་འགྲེལ་གྱིས་ཇི་ལྟར་འགྲེལ་པའི་ཚུལ། རྣམ་ངེས་ཀྱིས་ཇི་ལྟར་འགྲེལ་པའི་ཚུལ། རིགས་ཐིགས་ཀྱིས་ཇི་ལྟར་འགྲེལ་པའི་ཚུལ་ལོ། ། དང་པོ་ནི། མདོ་འདི་དག་གི་དོན་ནི་མངོན་སུམ་གྱི་ལེའུ་ཉིད་དུ། དེ་མ་ཡིན་ལ་དེར་འཛིན་ཕྱིར། །
ཞེས་བྱ་བ་ལ་སོགས་པ་རྒྱ་ཆེར་གཏན་ལ་ཕབ་ཟིན་པའི་ཕྱིར་ཡང་རང་དོན་གྱི་ལེའུ་འདིར་མ་བཀྲལ་ལོ། ། གཉིས་པ་རྣམ་ངེས་ཀྱིས་ཇི་ལྟར་འགྲེལ་བའི་ཚུལ་ལ། ཐུན་མོང་གི་དབྱེ་བ། རང་དོན་རྗེས་དཔག་བྱེ་བྲག་ཏུ་བཤད་པའོ། ། དང་པོ་ལ། དབྱེ་བ་དངོས། ༼༤ན༽རྩོད་པ་སྤང་བའོ། ། དང་པོ་ནི། རྗེས་དཔག་ཅེས་སོ། ། སྒྲས་བརྗོད་རིགས་ཀྱི་རྗེས་དཔག་ནི་རྣམ་པ་གཉིས་ཏེ།
རང་གི་དོན་དང་གཞན་གྱི་དོན་གྱི་རྗེས་སུ་དཔག་པའོ། ། གཉིས་སུ་འབྱེད་པའི་རྒྱུ་མཚན་ཡོད་དེ། ཤེས་པ་ཞེས་རྟགས་སོ། ། གཉིས་པ་རྩོད་པ་སྤང་བ་ལ། ཤེས་བརྗོད་མ་ངེས་པའི་རྩོད་པ། སྒྲ་ལོགས་སུ་མི་བརྗོད་པའི་རྩོད་པའོ། ། དང་པོ་ནི། ཤེས་པ་རང་དོན་དང༌། བརྗོད་པ་གཞན་དོན་ཡིན་པའི་ངེས་པ་མེད་པར་ཐལ། རང་གཞན་ངེས་པ་མེད་པའི་ཕྱིར་ཏེ།
ཤེས་བརྗོད་གཉིས་ཀ་སྐྱེས་བུ་ཀུན་གྱི་ཐུན་མོང་བ་ཡིན་པའི་ཕྱིར་ཞེ་ན། འདིའི་ལན་ལ་གཉིས་ཏེ། རང་གཞན་གྱི་ངེས་པ་དང༌། ཤེས་བརྗོད་ཀྱི་ངེས་པའོ། ། དང་པོ་ནི། སྤྱིར་རྟགས་ལས་བསྒྲུབ་བྱ་ཤེས་པར་བྱེད་ཅིང༌། ཕྱོགས་ཆོས་དང་ཁྱབ་པ་བརྗོད་པའི་གང་ཟག་ནི་རང་ཡིན་ལ། དེ་གཉིས་དང་མི་ལྡན་པའི་གང་ཟག་ནི་གཞན་ནོ། ། སྦྱོར་བ་སྐོར་ཅིག་ལ་བལྟོས་ཏེ་སྔ་རྒོལ་བ་ནི་རང་ཡིན་ལ། ཕྱི་རྒོལ་བ་ནི་གཞན་ཡིན་ནོ། །
གཉིས་པ་ཤེས་བརྗོད་ཀྱི་ངེས་པ་ནི། ཤེས་བརྗོད་ཐ་དད་དུ་ངེས་ཏེ། ཕྱོགས་ཆོས་དང་ཁྱབ་པ་ལ་བརྟེན་ནས་བསྒྲུབ་བྱ་ཤེས་པ་ནི་རང་དོན་ཡིན་ཏེ། ཤེས་པ་དེ་ཙམ་གྱིས་རྒོལ་བ་རང་གི་བསྒྲུབ་བྱ་རྟོགས་པར་ནུས་པའི་ཕྱིར་རོ། ། ཕྱོགས་ཆོས་དང་ཁྱབ་པ་བརྗོད་པ་ནི་གཞན་དོན་ཡིན་ཏེ། བརྗོད་པ་ཙམ་གྱིས་རྒོལ་བས་ཕྱི་རྒོལ་ལ་བསྒྲུབ་བྱའི་རྟོགས་པ་བསྐྱེད་ནུས་པའི་ཕྱིར་རོ། ། དེས་ན་རང་དོན་ཆོས་ཅན། གཞན་ཕྱི་རྒོལ་གྱི་བསྒྲུབ་བྱ་རྟོགས་པའི་རྒྱུའི་གཙོ་བོ་མ་ཡིན་ན་གཞན་དོན་མ་ཡིན་ཏེ། ཕྱོགས་ཆོས་དང་ཁྱབ་པ་ལ་བརྟེན་ནས་བསྒྲུབ་བྱ་ཤེས་པའི་རང་བཞིན་ཡིན་ཀྱང༌། ཕྱོགས་ཆོས་དང་ཁྱབ་པ་ངག་ཏུ་མ་བརྗོད་ན་རྒོལ་བས་ཕྱི་རྒོལ་ལ་བསྒྲུབ་བྱ་རྟོགས་པ་བསྐྱེད་པའི་བྱེད་༼༤བ༽པ་མ་རྫོགས་པའི་ཕྱིར།
གཞན་དོན་ཆོས་ཅན། གཞན་ཕྱི་རྒོལ་མ་ཡིན་པའི་རྒོལ་བས་བསྒྲུབ་བྱ་རྟོགས་པའི་རྒྱུའི་གཙོ་བོ་མ་ཡིན་པ་རང་དོན་མ་ཡིན་ཏེ། ཕྱོགས་ཆོས་དང་ཁྱབ་པ་བརྗོད་པའི་རང་བཞིན་ཡིན་ཀྱང༌། ཕྱོགས་ཆོས་དང་ཁྱབ་པ་ལ་བརྟེན་ནས་བསྒྲུབ་བྱ་ཤེས་པ་མ་སྐྱེས་ན་རྒོལ་བ་རང་གི་བསྒྲུབ་བྱ་རྟོགས་པའི་བྱེད་པ་མ་རྫོགས་པའི་ཕྱིར་རོ། ། དེས་ན་རྒོལ་བས་བསྒྲུབ་བྱ་རྟོགས་པ་ལ་ཤེས་པ་གཙོ་ཆེ་ཞིང༌། ཕྱི་རྒོལ་གྱི་བསྒྲུབ་བྱ་རྟོགས་པ་ལ་བརྗོད་པ་གཙོ་ཆེ་བས་རང་དོན་དང་གཞན་དོན་དུ་འཇོག་གོ་ཞེས་འཐད་ལྡན་ཆེན་མོ་ལས་གསུངས་སོ། ། གཉིས་པ་སྒྲ་ལོགས་སུ་མི་བརྗོད་པའི་རྩོད་པ་ལ། དགོས་པ་ལ་ཁྱད་པར་མེད་པའི་རྩོད་པ། རྟོགས་པ་ལ་ཁྱད་པར་མེད་པའི་རྩོད་པའོ། ། དང་པོ་ནི།
ཁྱད་པར་ཞེས་སོ། ། རྟགས་ལས་སྒྲུབ་པའི་སྒྲ་ལོགས་ཤིག་ཏུ་མི་བརྗོད་པར་ཐལ། རྟགས་དང་སྒྲུབ་ངག་གཉིས་ལས་བསྒྲུབ་བྱ་རྟོགས་པ་ལ་ཁྱད་པར་མེད་པའི་ཕྱིར་ཞེ་ན། མ་ཡིན་ཅེས་སོ། ། དེ་ནི་མ་ཡིན་ཏེ། དངོས་དང་བརྒྱུད་ནས་འཇུག་པ་ཐ་དད་པའི་ཕྱིར་རོ། ། དེ་ཡང་ཇི་ལྟར་ཞེ་ན། དོན་རྟགས་ཀྱིས་ནི་རྟགས་ཅན་གོ་བར་བྱེད་པ་ཡིན་ལ། རྟགས་ཅན་དེའི་རྟགས་ནི་སྒྲུབ་པའི་སྒྲས་གོ་བར་བྱེད་པ་ཡིན་ནོ། ། དེས་ན་དངོས་ཀྱི་དགོས་པ་ཐ་དད་པའོ། །
གཉིས་པ་རྟོགས་པ་ལ་ཁྱད་པར་མེད་པའི་རྩོད་པ་ལ། རྩོད་པ་དང་ལན་གཉིས་ལས། དང་པོ་ནི། མ་ཡིན་ཏེ་ཞེས་སོ། ། གལ་ཏེ་སྒྲུབ་པའི་ངག་རྟགས་ལས་ལོགས་ཤིག་ཏུ་བརྗོད་པར་བྱ་བ་མ་ཡིན་ཏེ། ལེའུ་གཉིས་པས་རྟགས་ཀྱི་མཚན་ཉིད་ཚུལ་གསུམ་དངོས་སུ་བརྗོད་པ་ལས་གཞན་བརྗོད་པར་བྱར་མེད་ཅིང་ཚུལ་གསུམ་དངོས་སུ་བརྗོད་པ་ལས་སྒྲུབ་པའི་ངག་ཤུགས་ལ་རྟོགས་ནུས་པའི་ཕྱིར་རོ། ། རྟགས་གང་ཆོས་ཅན་འགའ་ཞིག་ཏུ་༼༥ན༽ཚད་མས་མཐོང་བ་དེ་བསྒྲུབ་བྱའི་ཆོས་གང་དང་འབྲེལ་བའི་རྗེས་སུ་འགྲོ་ལྡོག་གི་ཁྱབ་པ་ཚད་མས་ཤེས་པ་ལ་བརྟེན་ནས་ཆོས་ཅན་དེ་རྟགས་དེས་ཕྱོགས་ཆོས་འགྲུབ་པའི་གཞི་ཉིད་དུ་གོ་བར་བྱེད་པ་ཡིན་ཅེས་བསྒྲུབ་བྱའི་དངོས་པོ་རྟོགས་པ་ཡིན་པའི་ཕྱིར་རོ། ། དེས་ན་ལེའུ་གཉིས་པ་ལ་བརྟེན་ནས་རྟགས་དངོས་སུ་རྟོགས་པར་གྲུབ་བོ། ། ལེའུ་གཉིས་པ་ལ་བརྟེན་ནས་སྒྲུབ་པའི་ངག་ཀྱང་ཤུགས་ལ་རྟོགས་པར་གྲུབ་སྟེ། རྟགས་རྟོགས་པའི་གང་ཟག་དེ་ལ་བསྒྲུབ་བྱ་གོ་བར་བྱེད་པའི་རྟགས་ཀྱི་མཚན་ཉིད་ཚུལ་གསུམ་བརྗོད་པས་ལེའུ་གསུམ་པ་ལས་རྟོགས་པར་འདོད་པའི་སྒྲུབ་པའི་ངག་གི་ཚུལ་དེ་ཉིད་བསྟན་པར་བྱས་པའི་ཕྱིར།
མ་གྲུབ་ན། ལེའུ་གཉིས་པས་རྟགས་ཀྱི་མཚན་ཉིད་ཕྱོགས་ཆོས་དང་རྗེས་སུ་འགྲོ་ལྡོག་གི་ཁྱབ་པ་ལས་གཞན་དུ་བརྗོད་ན་བསྒྲུབ་བྱ་གོ་བར་བྱེད་པའི་ཆོས་མ་བསྟན་པར་འགྱུར་བའི་ཕྱིར་རོ། ། རྩ་བའི་ཁྱབ་པ་གྲུབ་སྟེ། རྟགས་ཀྱི་དོན་གང་ཇི་ལྟར་གནས་པ་བཞིན་དུ་ཤེས་པས་རྟགས་ཚིག་ཤུགས་ལ་ཤེས་པའི་གང་ཟག་དེ་དག་ནི་སྒྲུབ་པའི་ངག་དེ་རྟོགས་པར་བྱ་བའི་ཕྱིར་རམ། ཆེད་དུ་ཉེ་བར་བསྟན་པ་གཞན་ལེའུ་གསུམ་པས་སྒྲུབ་པའི་ངག་བསྟན་པ་ལ་བལྟོས་པ་ནི་མ་ཡིན་ནོ་ཞེ་ན། གཉིས་པ་ལན་ནི། དེ་ལྟར་ཞེས་སོ། ། ལེའུ་གཉིས་པ་ལ་བརྟེན་ནས་སྒྲུབ་པའི་ངག་ཤུགས་ལ་རྟོགས་པའི་མཁས་པ་ལ་སྒྲུབ་པའི་ངག་ལོགས་སུ་བརྗོད་མི་དགོས་པ་དེ་ལྟར་བདེན་མོད་ཀྱི། འོན་ཀྱང་ལེའུ་གསུམ་པ་འདི་ནི་རྟགས་ཤེས་ཀྱང་ངག་གི་བརྗོད་ཚུལ་མི་ཤེས་པའི་བྱིས་པས་བརྗོད་ཚུལ་རྟོགས་པར་བྱ་བའི་རྒྱུར་བརྩམས་པ་ཡིན་ནོ། ། མི་ཤེས་པའི་བྱིས་པ་དེ་ལྟ་བུ་ཡོད་དམ་ཞེ་ན།
ལན་དུ། དངོས་པོ་ཞེས་སོ། ། རྟགས་ཀྱི་དངོས་པོ་ཇི་ལྟ་བ་བཞིན་དུ་རྟོགས་ཀྱང༌། དེ་མཚན་ཉིད་༼༥བ༽ཀྱི་ཆོས་ཚུལ་གསུམ་བརྗོད་ཚུལ་མ་ཁྱབ་པ་སྟེ་ཆད་པ་དང༌། དེ་ལས་ལྡོག་པ་ལྷག་པ་དག་གིས་ཡན་ལག་ལྔ་པར་སྦྱར་ནས་སྨྲ་བ་མཐོང་སྟེ། ཆོས་མེད་ན་རྟགས་མི་འབྱུང་བའི་ཁྱབ་པ་མི་བརྗོད་པའི་ཕྱིར་ཆད་པ་དང༌། བུམ་པ་བྱས་པ་བཞིན་སྒྲ་ཡང་བྱས་ཞེས་ཉེ་བར་གཏོད་པ་དང༌། སྒྲ་མི་རྟག་ཅེས་བསྒྲུབ་བྱ་བརྗོད་པ་དང༌། དེའི་ཕྱིར་སྒྲ་མི་རྟག་ཅེས་པ་དེ་ལྟ་བུ་ཟློས་པའི་ཚིག་དག་སྦྱོར་བ་ཡང་ཡོད་པའི་ཕྱིར་རོ། ། དཔེར་ན་སྒྲ་མི་རྟག་སྟེ་བྱས་པའི་ཕྱིར།
བུམ་པ་བཞིན། བུམ་པ་བྱས་པ་དེ་བཞིན་དུ་སྒྲ་ཡང་བྱས། དེའི་ཕྱིར་སྒྲ་མི་རྟག་ཅེས་པ་ལྟ་བུའོ། ། གཉིས་པ་རང་དོན་རྗེས་དཔག་བྱེ་བྲག་ཏུ་བཤད་པ་ལ། མཚན་ཉིད་ལ་ལོག་པར་རྟོག་པ་བསལ་བ། འབྲས་བུ་ལ་ལོག་པར་རྟོག་པ་བསལ་བ། སྤྱོད་ཡུལ་ལ་ལོག་པར་རྟོག་པ་བསལ་བའོ། ། དང་པོ་ནི། དེ་ལ་རང་དོན་ནི་ཞེས་སོ། ། (Aརང་དོན་རྗེས་དཔག་)གི་མཚན་ཉིད་ནི་(Bཚུལ་གསུམ་པའི་རྟགས་ལས་རྗེས་སུ་དཔག་པར་བྱ་བ་རྟོགས་པ་གང་ཡིན་པ་དེ་ནི་རང་གི་དོན་གྱི་རྗེས་སུ་དཔག་པ་ཡིན་)ནོ། །
གཉིས་པ་འབྲས་བུ་ལ་ལོག་པར་རྟོག་པ་བསལ་བ་ནི། འདིའི་ཞེས་སོ། ། རྗེས་སུ་དཔག་པ་འདིའི་འབྲས་བུའི་རྣམ་པར་རྟོག་པ་ནི་སྔར་བཤད་པའི་མངོན་སུམ་གྱི་འབྲས་བུ་བཞིན་དུ་ཤེས་པར་བྱའོ། ། དེ་ཡང་ཇི་ལྟ་བུ་ཞེ་ན། འདི་ལྟར་སྔོན་པོར་སྣང་བའི་མངོན་སུམ་གྱི་སྔོན་པོ་དང་འདྲ་བའི་ཤེས་པ་ཉམས་སུ་མྱོང་བ་ལ་སྔོན་པོ་རྟོགས་པའི་ཐ་སྙད་དུ་རྣམ་པར་འཇོག་པའི་སྔོན་པོ་འདྲ་བའི་ཤེས་པ་ནི་ཚད་མ་ཡིན་ལ། སྔོན་པོ་རྟོགས་པའི་ཐ་སྙད་དུ་རྣམ་པར་བཞག་པ་ནི་ཚད་མའི་འབྲས་བུ་ཡིན་ནོ། ། དེ་བཞིན་དུ་རྗེས་སུ་དཔག་པ་སྒྲ་མི་རྟག་པའི་རྣམ་པ་ཅན་དུ་སྐྱེ་བ་ན་སྒྲ་མི་རྟག་པ་དང་འདྲ་བའི་ཤེས་པ་ནི་འདིའི་ཚད་མ་ཡིན་ལ། སྒྲ་མི་རྟག་པར་མངོན་པར་ཞེན་ཅིང་༼༦ན༽རྟོགས་པ་ནི་ཚད་མའི་འབྲས་བུ་ཡིན་ནོ། ། དེའི་ཕྱིར་ཆོས་དང་ཆོས་ཅན་གྱི་ཚོགས་དོན་གཞལ་བྱ་ཚུལ་གསུམ་ཚང་བའི་རྟགས་ལ་བརྟེན་ནས་གཞལ་བྱ་དང་འདྲ་བར་སྐྱེས་པ་ཚད་མ། ཚོགས་དོན་རྟོགས་པའི་ཐ་སྙད་འབྲས་བུ་ཞེས་བྱ་བར་ཤེས་པར་བྱའོ། །
དེའི་ཕྱིར་སྒྲ་མི་རྟག་པར་རྟོགས་པ་ནི་འདྲ་བའི་དབང་གིས་འགྲུབ་པར་འགྱུར་གྱི། གཞན་དུ་ནི་མ་ཡིན་ནོ། ། གསུམ་པ་སྤྱོད་ཡུལ་ལ་ལོག་པར་རྟོག་པ་བསལ་བ་ལ། རྗེས་དཔག་སྣང་ཡུལ་ལ་འཁྲུལ་ཡང་འཇུག་ཡུལ་ལ་མི་བསླུ་བར་བསྒྲུབ། ཚད་མ་གཉིས་ཀ་འཇུག་ཡུལ་མཚུངས་པར་བསྒྲུབ་པའོ། ། དང་པོ་ལ། རྩ་བས་མདོར་བསྟན། འགྲེལ་པས་རྒྱས་པར་བཤད་པའོ། ། དང་པོ་ནི། དེ་ནི་ཞེས་སོ། །
འབྲས་རང་གཉིས་ལ་བརྟེན་པའི་རྗེས་དཔག་དེ་ནི་ཆོས་ཅན། རང་གི་སྣང་ཡུལ་ལ་འཁྲུལ་བ་ཡིན་ཏེ། སྣང་ཡུལ་ཕྱི་རོལ་གྱི་དངོས་པོ་དེ་མ་ཡིན་པ་ལ་དེར་འཛིན་པའི་ཕྱིར། དེ་ཆོས་ཅན། སྣང་ཡུལ་ལ་འཁྲུལ་ཡང་འཇུག་ཡུལ་ལ་ཚད་མ་ཉིད་ཡིན་ཏེ། རང་གི་འཇུག་ཡུལ་དང་འབྲེལ་བ་གྲུབ་ཅིང་མི་བསླུ་བའི་ཕྱིར། ། གཉིས་པ་འགྲེལ་པས་རྒྱས་པར་བཤད་པ་ལ། སྣང་ཡུལ་ལ་འཁྲུལ་ཀྱང་འཇུག་ཡུལ་ལ་ཚད་མ་ཡིན་པའི་རྟགས་དགོད། ཕྱོགས་ཆོས་སྒྲུབ། རྩོད་པ་སྤང་བའོ། །
དང་པོ་ནི། རང་གི་ཞེས་སོ། ། འབྲས་རང་གི་རྟགས་ལ་བརྟེན་པའི་རྗེས་དཔག་ཆོས་ཅན། རང་གི་སྣང་བ་ཕྱི་རོལ་གྱི་དོན་དུ་མེད་པ་ལ་ཕྱི་རོལ་གྱི་དོན་དུ་མངོན་པར་ཞེན་ནས་འཇུག་པའི་ཕྱིར། རང་གི་སྣང་བ་ལ་འཁྲུལ་བ་ཡིན་ཀྱང་རང་གི་འཇུག་ཡུལ་ལ་ཚད་མ་ཡིན་ཏེ། འཇུག་ཡུལ་གྱི་དོན་དང་འབྲེལ་བས་དེ་ལ་མི་འཁྲུལ་བ་སྟེ་མི་བསླུ་བའི་ཕྱིར་རོ། ། གཉིས་པ་ཕྱོགས་ཆོས་སྒྲུབ་པ་ལ། སྒྲུབ་བྱེད་དངོས། རིགས་ཅན་༼༦བ༽གཞན་ལའང་སྦྱར་བའོ། ། དང་པོ་ནི།
འདི་ལྟར་ཞེས་སོ། ། ཕྱོགས་ཆོས་བསྒྲུབ་པ་འདི་ལྟར། རང་བཞིན་བྱས་པ་དང་འབྲས་བུ་དུ་བ་ནི་ཆོས་ཅན། ངོ་བོ་མི་རྟག་པ་དང་རྒྱུ་མེ་མེད་ན་མེད་པའི་འབྲེལ་བ་ཡོད་པ་ཡིན་ཏེ། མི་རྟག་པ་དང་བདག་ཉིད་ཐ་མི་དད་པའི་ཕྱིར་དང༌། དུ་བའི་རྒྱུའི་བདག་ཉིད་མེ་འགྲུབ་པར་བྱེད་པ་ཡིན་པའི་ཕྱིར། དེའི་རྟགས་བསྒྲུབ་བྱའི་ཆོས་དང་འབྲེལ་བར་གྲུབ་བོ། ། དེ་བཞིན་དུ་བྱས་པ་དང་དུ་བ་དེ་དག་མེད་ན་དེ་གཉིས་ལས་སྐྱེས་པའི་རྟགས་འཛིན་པའི་ཤེས་པ་མེད་པས་རྟགས་འཛིན་རྟགས་ལས་སྐྱེས་པར་གྲུབ་ཅིང༌། བྱས་པ་དང་དུ་བ་འཛིན་པ་མེད་ན་དེ་ལས་བྱུང་བའི་ངོ་བོ་མི་རྟག་པ་དང་རྒྱུ་མེ་རྟོགས་པའི་རྗེས་དཔག་མེད་པས་རྗེས་དཔག་རྟགས་འཛིན་སེམས་དང་འབྲེལ་བར་གྲུབ་བོ། ། གཉིས་པ་རིགས་ཅན་གཞན་ལའང་སྦྱར་བ་ནི།
དེ་བཞིན་ཞེས་སོ། ། སྒྲུབ་རྟགས་བསྒྲུབ་བྱ་དང་འབྲེལ་བ་དེ་བཞིན་དུ་སྣང་དུ་རུང་བའི་དངོས་པོ་ཡོད་པ་ན་ཆོས་ཅན། སྣང་རུང་དུ་ཡོད་པ་ལས་གཞན་པའི་རྒྱུ་དབང་པོ་དང་ཡིད་བྱེད་སོགས་མ་ཚང་བ་མེད་པ་ཅན་གྱི་དུས་ན་མཐོང་བ་ལྡོག་པ་ནི་མི་སྲིད་པས་ཁྱབ་སྟེ། མཐོང་བ་མི་འཁྲུལ་བའི་ཕྱིར་རོ། ། དེས་དགག་པའི་གཏན་ཚིགས་ཐམས་ཅད་བཟློག་འབྲེལ་ལ་བརྟེན་པར་གྲུབ་སྟེ། དེས་མཚོན་ནས་རྟགས་འཛིན་སེམས་དང་རྗེས་དཔག་གཉིས་ཀ་རྟགས་དང་འབྲེལ་བར་གྲུབ་བོ། ། གསུམ་པ་རྩོད་པ་སྤང་བ་ལ། རྗེས་དཔག་གི་སྣང་ཡུལ་དངོས་མེད་ལ་རྩོད་པ་སྤང༌། འཇུག་ཡུལ་ལ་མི་བསླུ་བ་ལ་རྩོད་པ་སྤང༌། སྣང་ཡུལ་ལ་འཁྲུལ་བ་ཡིན་པ་ལ་རྩོད་པ་སྤང༌།
འཁྲུལ་ཀྱང་མི་བསླུ་བར་དཔེས་གྲུབ་པ་ལ་རྩོད་པ་སྤང་བའོ། ། དང་པོ་ནི། སྣང་བ་ཞེས་སོ། ། རྗེས་དཔག་གི་སྣང་ཡུལ་དངོས་པོར་ཐལ། ཡུལ་དངོས་༼༧ན༽པོ་དང་འབྲེལ་བའི་ཕྱིར་ཞེ་ན། རྗེས་དཔག་གི་སྣང་བ་དེ་ཉིད་ནི་དངོས་པོའི་དོན་དང་ལྡན་པ་མ་ཡིན་ཏེ། དོན་བྱེད་ནུས་པས་སྟོང་པའི་ཕྱིར་རོ། ། ཁྱབ་སྟེ། འཇུག་ཡུལ་དེ་ནི་མངོན་སུམ་གྱིས་དོན་བྱེད་ནུས་སྟོང་ལས་གཞན་དུ་དོན་བྱེད་ནུས་པར་མཐོང་བའི་ཕྱིར་རོ། ། གཉིས་པ་འཇུག་ཡུལ་ལ་མི་བསླུ་བ་ལ་རྩོད་པ་སྤང་བ་ནི།
རྗེས་དཔག་འཇུག་ཡུལ་ལ་བསླུ་བར་ཐལ། དེ་མི་སྣང་བའི་ཕྱིར་ཞེ་ན། འདི་ལྟ་བུ་ཞེས་སོ། ། གསུམ་པ་སྣང་ཡུལ་ལ་འཁྲུལ་བ་ཡིན་པའི་རྩོད་པ་སྤང་བ་ལ། རྗེས་དཔག་འཁྲུལ་བ་མ་ཡིན་པར་ཐལ། འཇུག་ཡུལ་ལ་མི་བསླུ་བའི་ཕྱིར་ཞེ་ན། དེ་དངོས་ཞེས་སོ། ། བཞི་པ་འཁྲུལ་ཀྱང་མི་བསླུ་བར་དཔེས་གྲུབ་པ་ལ་རྩོད་པ་སྤང་བ་ནི། རྗེས་དཔག་དང་རྗེས་དཔག་ལྟར་སྣང་ཆོས་ཅན། ཚད་མ་ཡིན་མིན་གྱི་ཁྱད་པར་མེད་པར་ཐལ།
འཁྲུལ་བར་ཁྱད་པར་མེད་པའི་ཕྱིར་ཞེ་ན། ནོར་བུ་ཞེས་སོ། ། རྩོད་སྤང་གི་གཞུང་དོན་ཚན་གསུམ་པོ་འདིའི་ཚིག་དོན་ནི་རྣམ་འགྲེལ་གྱི་མངོན་སུམ་ལེའུར་བཤད་ཟིན་ཏོ། ། གཉིས་པ་ཚད་མ་གཉིས་འཇུག་ཡུལ་མཚུངས་པར་སྒྲུབ་པ་ལ། རྟགས་དགོད། ཁྱབ་པ་སྒྲུབ། རྗེས་དཔག་གི་སྣང་ཡུལ་དངོས་པོ་ལ་མི་བལྟོས་པ། དོན་བསྡུ་བ། རྩོད་པ་སྤང་བའོ། ། དང་པོ་ནི།
དེ་ཉིད་ཀྱི་ཞེས་སོ། ། རྗེས་དཔག་སྣང་ཡུལ་ལ་འཁྲུལ་ཀྱང་འཇུག་ཡུལ་ལ་ཚད་མ་ཡིན་པ་དེ་ཉིད་ཀྱི་ཕྱིར། དབང་པོའི་མངོན་སུམ་དང༌། འབྲས་རང་གི་རྟགས་ལ་བརྟེན་པའི་རྗེས་སུ་དཔག་པའི་ཚད་མ་གཉིས་ཀ་ཆོས་ཅན། དངོས་པོའི་ཡུལ་ཅན་དུ་མཚུངས་པ་ཡིན་ཏེ། བླང་དོར་ལ་དཔྱོད་པའི་དངོས་རྒྱུར་མཚུངས་པའི་ཕྱིར། གཉིས་པ་ཁྱབ་པ་སྒྲུབ་པ་ནི། དཔྱོད་༼༧བ༽པ་ཞེས་སོ། ། བླང་དོར་ལ་དཔྱོད་པའི་དངོས་རྒྱུ་ཡིན་པ་དེ་ལ་ནི་དོན་བྱེད་པར་རུང་བའི་ཡུལ་ཅན་ཡིན་པས་ཁྱབ་པའི་ཕྱིར་ཏེ། རྟོག་པ་དང་ལྡན་པ་འཇུག་ལྡོག་གི་སྔོན་དུ་རྟོག་པ་གཏོང་ཞིང་བླང་དོར་གྱི་དོན་ལ་ཅུང་ཟད་ཡོངས་སུ་རྟོག་པ་ན་བདེ་བ་དང་སྡུག་བསྔལ་སྒྲུབ་པར་བྱེད་པའི་དངོས་པོ་ཚད་མས་ཤེས་ནས་ཇི་ལྟར་བླང་བར་འོས་པ་ལྟར་ལེན་ཅིང་སྒྲུབ་པར་འདོད་ལ།
ཇི་ལྟར་སྤོང་བར་འོས་པ་ལྟར་སྤོང་བས་བསྒྲུབ་པར་འདོད་པས་བླང་དོར་གྱི་དོན་ལ་དཔྱོད་པ་ཡིན་གྱི། བདེ་སྡུག་གི་དངོས་པོ་ཚད་མས་མི་ཤེས་བཞིན་དུ་ཞེན་པས་འཇུག་པ་ནི་མ་ཡིན་ནོ། ། གསུམ་པ་རྗེས་དཔག་གི་སྣང་ཡུལ་དངོས་པོ་ལ་མི་བལྟོས་པ་ནི། རྗེས་སུ་དཔག་ཅེས་སོ། ། རྗེས་སུ་དཔག་པའི་སྣང་བའི་ཡུལ་དེ་ཉིད་ནི་ཆོས་ཅན། སྐྱེས་བུའི་དོན་སྒྲུབ་པར་བྱེད་པའི་དངོས་པོ་མ་ཡིན་ཏེ། དོན་སྒྲུབ་པར་བྱེད་པའི་དངོས་པོ་འགག་ཀྱང་རྗེས་དཔག་གི་སྣང་བ་དེ་ནི་མི་འགགས་པའི་ཕྱིར་དང༌། སྣང་བ་དེ་ལས་ཀྱང་སྐྱེས་བུའི་དོན་ཅུང་ཟད་ཀྱང་འགྲུབ་པ་མེད་པའི་ཕྱིར་དང༌། རྒྱུ་མཚན་དེ་ཉིད་ཀྱི་ཕྱིར། རྗེས་དཔག་གི་སྣང་ཡུལ་དོན་སྤྱི་ནི་སྣང་ཙམ་དུ་ཡོད་ཀྱང་དོན་བྱེད་ནུས་པ་མ་ཡིན་ནོ། །
བཞི་པ་དོན་བསྡུ་བ་ནི། དེས་ན་ཞེས་སོ། ། རྗེས་དཔག་འདིའི་ཡང་ཆོས་ཅན། འཇུག་ཡུལ་དངོས་པོ་ལ་ཚད་མ་ཡིན་ཏེ། འཇུག་ཡུལ་དངོས་པོའི་རང་བཞིན་ལ་མི་བསླུ་བ་ཉིད་ཀྱི་ཕྱིར་ཏེ། འཇུག་ཡུལ་དངོས་པོ་དེ་དང་འབྲེལ་བ་གྲུབ་ཅིང༌། འཇུག་ཡུལ་གྱི་དངོས་པོ་རྟོགས་པ་རྟགས་ལ་བལྟོས་པའི་ཡང་ཕྱིར་ཏེ། དངོས་པོའི་ཡུལ་ཅན་དུ་གྲུབ་ཅིང་སྣང་ཡུལ་དངོས་པོར་མ་གྲུབ་པ་དེས་ནའི་ཕྱིར་རོ། ། ལྔ་པ་རྩོད་པ་སྤང་བ་ལ། ལུང་དང་འགལ་བ་སྤང༌།
རྟོགས་པའི་རྣམ་དབྱེ་མི་འཐད་པ་སྤང་བའོ། ། དང་པོ་ནི། ༼༨ན༽ ཁ་ཅིག་ན་རེ། ཚད་མ་གཉིས་པོ་ཡུལ་གཅིག་ལ་འཇུག་ན། ཀུན་ལས་བཏུས་པར། ཡུལ་དང་གཞན་ནི་འདྲ་བ་ཡིན། ། རང་དང་སྤྱི་ཡི་སྤྱོད་ཡུལ་ཅན། ། ཞེས་ཚད་མ་གཉིས་ཡུལ་ཐ་དད་དུ་གསུངས་པ་དང་འགལ་ལོ་ཞེ་ན། འདིའི་ལན་ལ། རྩ་བས་མདོར་བསྟན།
འགྲེལ་པས་རྒྱས་པར་བཤད་པའོ། ། དང་པོ་ནི། སློབ་དཔོན་ཞེས་སོ། ། སློབ་དཔོན་གྱིས་ནི་ཚད་མའི་གཟུང་དོན་གྱི་དབྱེ་བ་ཐ་དད་དུ་བཤད་པ་ཡིན་ཏེ། ཡུལ་དུས་རང་བཞིན་འདྲེས་པའི་རྣམ་པར་སྣང་བ་དང་མི་སྣང་བ་ཐ་དད་པའི་ཕྱིར། ཁྱབ་སྟེ། གཟུང་ཡུལ་གཅིག་ལ་སྣང་བ་ཐ་དད་པ་དེ་མི་འཐད་པའི་ཕྱིར་རོ། ། གཉིས་པ་འགྲེལ་པས་རྒྱས་པར་བཤད་པ་ལ། གཟུང་ཡུལ་གཅིག་ཏུ་མི་འཐད། ཐ་དད་མཚན་ཉིད་པ་དགག་པའོ། །
དང་པོ་ནི། ཕན་ཚུན་ཞེས་སོ། ། མངོན་སུམ་དང་རྗེས་དཔག་དེ་དག་ནི་ཆོས་ཅན། གཟུང་ཡུལ་གཅིག་པར་འཐད་པ་མ་ཡིན་ཏེ། སྣང་ཡུལ་མི་མཐུན་པའི་ཕྱིར། གཟུང་ཡུལ་ཐ་དད་པ་དེའི་ཕྱིར། ཚད་མ་གཉིས་ཀྱི་དམིགས་པའི་ཡུལ་ཐ་དད་པས་ཚད་མ་གཉིས་ཀྱི་ཡུལ་ཐ་དད་པར་བཤད་ཀྱི། ཚད་མའི་འཇུག་པར་བྱ་བའི་ཡུལ་ཐ་དད་པ་ལས་ནི་ཡུལ་ཐ་དད་དུ་བཤད་པ་ནི་མ་ཡིན་ནོ། ། གཉིས་པ་ཐ་དད་མཚན་ཉིད་པ་དགག་པ་ནི། ཐ་དད་ཅེས་སོ། །
གཟུང་ཡུལ་གྱི་དབྱེ་བ་འཆད་པའི་སྐབས་འདིར་ནི་ཆོས་ཅན། གཟུང་ཐ་དད་ཅེས་བྱ་བ་ཡང་ཐ་མི་དད་པ་ཡིན་པ་བཀག་པ་ཉིད་དུ་བལྟ་ཡི། གཟུང་ཡུལ་དངོས་པོ་དུ་མ་ཉིད་ནི་མ་ཡིན་ཏེ། རྗེས་སུ་དཔག་པའི་རྣམ་པར་རྟོག་པ་ནི་གཟུང་ཡུལ་དངོས་པོ་མེད་པ་ཅན་ཉིད་ཡིན་པའི་ཕྱིར་ཏེ། མངོན་སུམ་གྱིས་སྣང་ཡུལ་དོན་གྱིས་བཞག་པའི་རྣམ་པ་ཡིན་པ་དེ་བཞིན་༼༨བ༽དུ་རྗེས་དཔག་དེའི་སྣང་བ་ཡང་རྗེས་དཔག་རང་གི་འཇུག་ཡུལ་དུ་འདོད་པའི་དངོས་པོ་ཡོད་མེད་ཀྱི་རྗེས་སུ་འགྲོ་བ་དང་ལྡོག་པའི་རྗེས་སུ་མི་བྱེད་པའི་ཕྱིར་དང༌། གཟུང་ཡུལ་དོན་སྤྱི་ཡང་འཇུག་ཡུལ་གྱི་དངོས་པོ་ལས་དངོས་པོ་གཞན་དུ་བརྗོད་དུ་མེད་པ་ཉིད་ཀྱི་ཕྱིར་རོ། ། གཉིས་པ་རྟོགས་པའི་རྣམ་དབྱེ་མི་འཐད་པའི་རྩོད་པ་ལ། རྩོད་པ་དང༌། ལན་ནོ། ། དང་པོ་ནི།
ད་ནི་ཞེས་སོ། ། གལ་ཏེ་ད་ནི་ཇི་ལྟར་རྟགས་ལ་བརྟེན་པའི་རྗེས་དཔག་ལས། གཟུང་ཡུལ་སྤྱི་རྟོགས་ལ། གཞན་མངོན་སུམ་ལས་ནི་རང་གི་མཚན་ཉིད་རྟོགས་པའི་རྣམ་དབྱེ་མི་འཐད་པར་ཐལ། མངོན་རྗེས་གཉིས་ཀའི་ཚད་མའི་འཇུག་ཡུལ་དངོས་པོ་ཉིད་དུ་མཚུངས་པ་ཡིན་པའི་ཕྱིར་ཞེ་ན། གཉིས་པ་ལན་ལ། རྗེས་དཔག་སྤྱིའི་ཡུལ་ཅན་དུ་བསྒྲུབ། མངོན་སུམ་རང་མཚན་གྱི་ཡུལ་ཅན་དུ་བསྒྲུབ། ཚད་མ་གཉིས་དངོས་པོའི་ཡུལ་ཅན་དུ་གྲུབ་པའི་དོན་བསྡུ་བའོ། ། དང་པོ་ལ།
རྩ་བས་མདོར་བསྟན། འགྲེལ་པས་རྒྱས་པར་བཤད་པའོ། ། དང་པོ་ནི། དེ་མིན་ཅེས་སོ། ། བྱས་པའི་རྟགས་ལས་སྒྲ་མི་རྟག་པར་རྟོགས་པའི་རྗེས་དཔག་ཆོས་ཅན། འཇུག་ཚུལ་གྱི་སྒོ་ནས་སྤྱིའི་ཡུལ་ཅན་དུ་བཤད་པ་ཡིན་ཏེ། མི་རྟག་པ་དེ་མིན་པའི་རང་བཞིན་ལས་ལྡོག་པའི་མི་རྟག་པའི་དངོས་པོ་ཙམ་ཞིག་རབ་ཏུ་སྒྲུབ་པར་བྱེད་པའི་རྟགས་ལས་སྐྱེས་པའི་བློ་ཡིན་པའི་ཕྱིར། མི་རྟག་པའི་སྤྱི་ལ་རང་མཚན་དུ་ཞེན་པའི་སྒོ་ནས་འཇུག་ཅིང་མི་རྟག་པའི་ཁྱད་པར་གཅིག་ཁོ་ན་ལ་འཇལ་བྱེད་དུ་གནས་པ་མེད་པའི་ཕྱིར་རོ། ། གཉིས་པ་འགྲེལ་པས་རྒྱས་པར་བཤད་པ་ནི། དགོས་པ་ཞེས་སོ། །
རྟགས་ལ་བརྟེན་པའི་རྗེས་དཔག་སྤྱིའི་ཡུལ་ཅན་དུ་བཤད་དེ། བསྲེག་པ་ལ་སོགས་པའི་དགོས་པ་གང་དང་ལྡན་༼༩ན༽པའི་མེའི་དོན་ཤེས་པར་འདོད་པ་ལ། མེ་དེ་ལས་ལྡོག་པའི་མེ་མེད་ལས་ཐ་དད་པའི་མེའི་དོན་ཙམ་རྟགས་ཀྱིས་རྗེས་དཔག་གི་བློ་ཡུལ་དུ་ཉེ་བར་འཇོག་པའི་ཕྱིར། རྗེས་དཔག་དེ་ལས་ཡུལ་དུས་རང་བཞིན་ཐ་དད་པའི་མེའི་འཇལ་བྱེད་དུ་གནས་པ་མེད་པའི་ཕྱིར་རྗེས་དཔག་སྤྱིའི་ཡུལ་ཅན་དུ་བཤད་པ་ཡིན་གྱི། མེའི་དངོས་པོར་ཡོད་པའི་ཁྱད་པར་ཐམས་ཅད་སྐལ་བའི་སྤྱི་འཇལ་བའི་ཕྱིར་ན་སྤྱིའི་ཡུལ་ཅན་དུ་བཤད་པ་ནི་མ་ཡིན་ནོ། ། རྟགས་ཀྱིས་སྤྱི་བསྒྲུབ་ནུས་པའི་རྒྱུ་མཚན་གང་ཞེ་ན། དུ་བ་ཆོས་ཅན། མེའི་སྤྱི་བསྒྲུབ་པར་ནུས་ཏེ། རྟགས་ཀྱིས་རྟོགས་པའི་མེ་དེ་ཡང་སྤྱི་དེ་ལྟ་བུ་ཡིན་པའི་ཕྱིར་ཏེ། མེའི་སྟེང་དུ་རྗེས་སུ་འགྲོ་བ་ལ་བལྟོས་པའི་ཕྱིར་རོ། །
གཉིས་པ་མངོན་སུམ་རང་མཚན་གྱི་ཡུལ་ཅན་དུ་བསྒྲུབ་པ་ནི། གཅིག་ཤོས་ཞེས་སོ། ། གཅིག་ཤོས་མངོན་སུམ་ནི་ཆོས་ཅན། རང་གི་མཚན་ཉིད་ཀྱི་ཡུལ་ཅན་ཡིན་ཏེ། ཡུལ་དུས་རང་བཞིན་སོ་སོར་གནས་པའི་རང་བཞིན་རྣམ་པར་སྣང་བ་ཅན་ཡིན་པའི་ཕྱིར་ཏེ། མཐོང་བའི་དོན་གྱི་ཁྱད་པར་ལས་དོན་གཞན་འཛིན་པས་དབེན་པའི་ཕྱིར། མངོན་སུམ་རང་ལས་དོན་མཐོང་བའི་སྟོབས་ཀྱིས་རྟོགས་པ་ཡིན་པའི་ཕྱིར་རོ། ། དེ་ལྟར་ན་རྗེས་དཔག་གིས་ཀྱང་རང་མཚན་འཇལ་ལོ་སྙམ་ན། ཡན་ལག་གཞན་རྟགས་ལས་བསྒྲུབ་བྱ་རྟོགས་པའི་རྗེས་དཔག་ཆོས་ཅན། རང་མཚན་སྣང་ནས་འཇལ་བ་དེ་ལྟར་མ་ཡིན་ཏེ།
རྟེན་གཞི་རྟགས་དེ་ལ་རང་མཚན་བསྒྲུབ་པའི་ནུས་པ་མེད་པའི་ཕྱིར་རོ། ། གསུམ་པ་ཚད་མ་གཉིས་ཀ་དངོས་པོའི་ཡུལ་ཅན་དུ་གྲུབ་པའི་དོན་བསྡུ་བ་ནི། དོན་ལ་ཞེས་སོ། ། ཚད་མ་ནི་ཆོས་ཅན། ཁྱོད་ལ་གཉིས་༼༩བ༽ཀ་འཇུག་ཡུལ་དངོས་པོའི་ཡུལ་ཅན་ཉིད་དུ་མཚུངས་པ་ཡིན་ཏེ། འཇུག་ཡུལ་དངོས་པོའི་དོན་ལ་མི་བསླུ་བ་ནི་ཁྱོད་གཉིས་ཀ་ཡང་མཚུངས་པའི་ཕྱིར་རོ། ། གཞུང་དེ་དག་གི་དོན་ནི། ཚད་མ་གཉིས་ཀྱི་གཟུང་ཡུལ་ནི་གཅིག་པ་བཀག་པའི་ཐ་དད་ཡིན་ཏེ། མངོན་སུམ་གྱི་གཟུང་ཡུལ་དངོས་པོ་ཡིན་ཅིང༌། རྗེས་དཔག་གི་གཟུང་ཡུལ་དངོས་མེད་ཡིན་པའི་ཕྱིར་རོ། །
ཚད་མ་གཉིས་ཀའི་འཇུག་ཡུལ་རང་མཚན་ཡིན་ཏེ། དོན་བྱེད་ནུས་པ་འཇུག་ཡུལ་དུ་བྱེད་པའི་ཕྱིར་རོ། ། རྗེས་དཔག་འཇུག་ཚུལ་གྱི་སྒོ་ནས་སྤྱིའི་ཡུལ་ཅན་ཡིན་ཏེ། འཇུག་ཡུལ་གྱི་དོན་སྤྱི་ལ་རང་མཚན་དུ་བཟུང་ནས་དོན་བྱེད་ནུས་པའི་དངོས་པོ་ལ་འཇུག་པའི་ཕྱིར་རོ། ། གསུམ་པ་རིགས་ཐིགས་ཀྱིས་ཇི་ལྟར་འགྲེལ་པའི་ཚུལ་ལ། དབྱེ་བ་སྤྱིར་བསྟན། རང་དོན་རྗེས་དཔག་བྱེ་བྲག་ཏུ་བཤད་པའོ། ། དང་པོ་ནི། རྗེས་སུ་དཔག་པ་ཞེས་སོ། ། དེ་ལྟར་མངོན་སུམ་བཤད་ཟིན་ནས་རྗེས་སུ་དཔག་པ་བསྟན་པའི་ཕྱིར་རྗེས་སུ་དཔག་པ་ནི་རྣམ་པ་གཉིས་ཏེ་ཞེས་གསུངས་སོ། །
གཉིས་པོ་དེ་ཡང་གང་ཞེ་ན། རང་གི་དོན་རྗེས་སུ་དཔག་པ་དང༌། གཞན་གྱི་དོན་གྱི་རྗེས་སུ་དཔག་པའོ། ། འོ་ན་རྗེས་སུ་དཔག་པའི་མཚན་ཉིད་མི་སྟོན་པར་དབྱེ་བ་གློ་བུར་དུ་ཅིའི་ཕྱིར་སྟོན་ཅེ་ན། གཞན་དོན་རྗེས་སུ་དཔག་པ་ནི་སྒྲའི་རང་བཞིན་ཡིན་ལ། རང་དོན་རྗེས་སུ་དཔག་པ་ནི་ཤེས་པའི་བདག་ཉིད་ཡིན་པས་དེ་གཉིས་མཚན་ཉིད་གཅིག་པ་མ་ཡིན་ནོ། ། དེའི་ཕྱིར་སོ་སོའི་མཚན་ཉིད་བསྟན་པའི་ཆེད་དུ་ཁོ་ནར་དབྱེ་བ་སྨྲས་སོ། ། སོ་སོའི་མཚན་ཉིད་ཅི་ལྟ་བུ་ཞེ་ན། གཞན་དོན་རྗེས་སུ་དཔག་པའི་མཚན་ཉིད་འོག་ནས་སྟོན་པར་འགྱུར་རོ། ། གཉིས་པ་རང་དོན་རྗེས་དཔག་བྱེ་བྲག་ཏུ་བཤད་པ་ལ།
མཚན་ཉིད་བཤད་པ་དང༌། ཞར་ལ་༼༡༠ན༽འབྲས་བུ་བཤད་པའོ། ། དང་པོ་ནི། རྗེས་སུ་དཔག་པར་ཞེས་སོ། ། རང་དོན་རྗེས་དཔག་ཤེས་པའི་བདག་ཉིད་ཡིན་ཅེས་བརྗོད་ན་ཤེས་པའི་ཁྱད་པར་ཇི་ལྟ་བུ་ཞེ་ན། ཚུལ་གསུམ་པའི་རྟགས་ལས་རྗེས་སུ་དཔག་པར་བྱ་བ་ལ་དམིགས་པའི་ཤེས་པ་དེ་ནི་རང་གི་དོན་གྱི་རྗེས་སུ་དཔག་པ་ཡིན་ནོ། ། གཉིས་པ་ཞར་ལ་འབྲས་བུ་བཤད་པ་ནི། ཚད་མའི་ཞེས་སོ། ། རྗེས་སུ་དཔག་པའི་ཚད་མའི་འབྲས་བུའི་རྣམ་པར་བཞག་པ་ནི་སྔར་ལེའུ་དང་པོར་མངོན་སུམ་གྱི་འབྲས་བུ་བཤད་པ་བཞིན་དུ་རིག་པར་བྱའོ། ། དེ་ཡང་ཇི་ལྟར་ཞེ་ན།
འདི་ལྟར་མངོན་སུམ་གྱིས་སྔོན་པོ་ཉམས་སུ་མྱོང་བ་ན་སྔོན་པོར་རྟོགས་པའི་ཐ་སྙད་དུ་རྣམ་པར་འཇོག་པའི་རྒྱུ་སྔོན་པོ་དང་འདྲ་བ་ནི་ཚད་མ་ཡིན་ལ། སྔོན་པོ་རྟོགས་པའི་ཐ་སྙད་དུ་རྣམ་པར་བཞག་པ་ནི་ཚད་མའི་འབྲས་བུ་ཡིན་ནོ། ། དེ་བཞིན་དུ་རྗེས་སུ་དཔག་པ་རང་གི་འཇུག་ཡུལ་གྱི་རྣམ་པ་ཅན་དུ་སྐྱེ་བ་ན། འཇུག་ཡུལ་དང་འདྲ་བ་ནི་འདིའི་ཚད་མ་ཡིན་ལ། འཇུག་ཡུལ་ལ་མངོན་པར་ཞེན་ཅིང་རྟོགས་པའི་ཐ་སྙད་དུ་བཞག་པ་ནི་ཚད་མའི་འབྲས་བུ་ཡིན་ནོ། ། དེ་བས་ན་རྗེས་སུ་དཔག་པས་རང་གི་འཇུག་ཡུལ་རྟོགས་པ་ནི་འདྲ་བའི་དབང་གིས་འགྲུབ་པར་འགྱུར་གྱི། གཞན་དུ་ནི་མ་ཡིན་ནོ། ། གཉིས་པ་རྟེན་གཏན་ཚིགས་བཤད་པ་ལ། བཤད་བྱའི་མདོ་དགོད། དེ་ཉིད་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ལོ། །
དང་པོ་ལ། རྟགས་ཀྱི་མཚན་ཉིད། དེའི་དགོས་པ། དང་པོ་ནི། རྗེས་དཔག་བྱ་དང་དེ་མཐུན་ལ། ། ཡོད་དང་མེད་གཉིས་ལ་མེད་པའོ། ། ཞེས་བྱ་བ་གསུངས་སོ། ། རྗེས་སུ་དཔག་པར་བྱ་བའི་ཕྱོགས་གཅིག་ཤེས་འདོད་༼༡༠བ༽ཆོས་ཅན་ལ་ཡོད་པ་ཉིད་ཀྱི་ཕྱོགས་ཆོས་དང༌། དེ་དང་མཐུན་པའི་ཕྱོགས་ཁོ་ན་ལ་ཡོད་པ་རྗེས་འགྲོ་དང༌། མཐུན་ཕྱོགས་སུ་མེད་པ་ཉིད་དེ་མི་མཐུན་པའི་ཕྱོགས་ལ་མེད་པ་ཉིད་དུ་ངེས་པ་སྟེ།
ཚུལ་གསུམ་ཚང་བའི་དོན་ནི་རྟགས་ཡང་དག་གི་མཚན་ཉིད་ཡིན་ནོ། ། ཤེས་འདོད་ཆོས་ཅན་ལ་ཡོད་པ་ཞེས་མི་སྨོས་པར་རྗེས་སུ་དཔག་པར་བྱ་བ་ལ་ཡོད་པ་ཞེས་ཅིའི་ཕྱིར་སྨོས་ཤེ་ན། འདི་རུ་ཤེས་པའང་ཐོབ་པ་ཉིད། ། ཤེས་བྱེད་སྐབས་ཀྱིས་དབང་བྱས་ཕྱིར། ། ཞེས་བྱ་བ་གསུངས་སོ། ། རྟགས་ཀྱི་མཚན་ཉིད་འཆད་པའི་སྐབས་འདི་རུ་ཤེས་པར་འདོད་པའི་ཆོས་ཅན་དངོས་སུ་སྨོས་མི་དགོས་ཏེ། དེ་དངོས་སུ་མ་སྨོས་ནའང་དོན་གྱིས་ཐོབ་པ་ཉིད་ཡིན་པའི་ཕྱིར། མ་བརྗོད་པར་ཇི་ལྟར་ཐོབ་ཅེ་ན། འདིར་གཏན་ཚིགས་ནི་ཤེས་པར་བྱེད་པའི་སྐབས་ཀྱི་དབང་དུ་བྱས་པའི་ཕྱིར་རོ། ། གཉིས་པ་དེའི་དགོས་པ་བཤད་པ་ནི།
ཚུལ་རེ་རེ་དང་གཉིས་གཉིས་པ། ། རྟགས་དོན་མིན་པར་དོན་གྱིས་བྱས། ། ཞེས་བྱ་བ་གསུངས་སོ། ། ཚུལ་གསུམ་ཚང་བ་རྟགས་ཡང་དག་གི་མཚན་ཉིད་དུ་བཤད་པ་ཆོས་ཅན། དགོས་པ་ཡོད་དེ། ཚུལ་རེ་རེ་བ་དང་གཉིས་གཉིས་པའི་རྟགས་རྣམས་རྟགས་ཡང་དག་གི་དོན་མིན་པར་དོན་གྱིས་བྱས་པའི་ཕྱིར་རོ། ། དེ་དག་གི་དཔེ་ཇི་ལྟ་བུ་ཞེ་ན། སྒྲ་རྟག་བྱས་པའི་ཕྱིར་ལུས་ཅན། ། ཕྱིར་དང་གཞལ་བྱ་མིན་ཕྱིར་རོ། ། ལུས་ཅན་མིན་ཕྱིར་མཉན་བྱའི་ཕྱིར། །
མིག་གིས་གཟུང་བྱའི་ཕྱིར་མི་རྟག ། ཅེས་བྱ་བ་གསུངས་སོ། ། ཚུལ་རེ་རེ་བ་ནི་དཔེར་ན། སྒྲ་ཆོས་ཅན། རྟག་སྟེ། བྱས་པའི་ཕྱིར་དང༌། ལུས་ཅན་ཡིན་པའི་ཕྱིར་དང༌། གཞལ་བྱ་མིན་པའི་ཕྱིར་རོ། ། ཞེས་པའི་རྟགས་གསུམ་༼༡༡ན༽ནི། རིམ་པ་བཞིན་དུ་ཕྱོགས་ཆོས་རྐྱང་པ་ཅན་དང༌།
རྗེས་འགྲོ་རྐྱང་པ་དང༌། ལྡོག་པ་རྐྱང་པ་ཅན་ནོ། ། ཚུལ་གཉིས་པ་ནི། སྒྲ་ཆོས་ཅན། མི་རྟག་སྟེ། ལུས་ཅན་མ་ཡིན་པའི་ཕྱིར་ཞེས་པ་ལྟ་བུ་ཕྱོགས་ཆོས་དང་རྗེས་འགྲོ་ཅན་ནོ། ། དམ་བཅའ་སྔར་བཞིན་ལ། མཉན་བྱ་ཡིན་པའི་ཕྱིར་ཞེས་པ་ཕྱོགས་ཆོས་དང་ལྡོག་པ་ཅན་ནོ། ། དམ་བཅའ་སྔར་བཞིན་ལ། མིག་གིས་གཟུང་བྱའི་ཕྱིར་ཞེས་པ་རྗེས་འགྲོ་དང་ལྡོག་པ་ཅན་ནོ། །
གཉིས་པ་དེ་ཉིད་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ལ། རྣམ་འགྲེལ་གྱིས། རྣམ་ངེས་ཀྱིས། རིགས་ཐིགས་ཀྱིས་ཇི་ལྟར་འགྲེལ་པའི་ཚུལ་ལོ། ། དང་པོ་ལ། མདོར་བསྟན་པ། རྒྱས་པར་བཤད་པའོ། ། དང་པོ་ལ། སྤྱིའི་དོན་དང༌། ཚིག་གི་དོན་ནོ། །
དང་པོ་ནི། ཚུལ་གསུམ་པ་ཅན་གྱི་རྟགས་ལས་བསྒྲུབ་བྱ་གསར་དུ་རྟོགས་པའི་རིག་པ་ནི་རང་དོན་རྗེས་སུ་དཔག་པའི་མཚན་ཉིད་ཡིན་ལ། དབྱེ་ན་འབྲས་རང་མ་དམིགས་པའི་གཏན་ཚིགས་གསུམ་ལ་བརྟེན་པའི་རྗེས་སུ་དཔག་པ་ཡང་རྣམ་པ་གསུམ་མོ། ། ཡང་ན་དངོས་སྟོབས། ཡིད་ཆེས། གྲགས་པའི་རྗེས་དཔག་གསུམ་དུ་ཡང་འགྱུར་རོ། ། ཅིའི་ཕྱིར་རྗེས་སུ་དཔག་པ་ཞེས་བྱ་ཞེ་ན། ཚུལ་གསུམ་བསྟན་པའི་རྗེས་སུ་དཔག་སྟེ་བསྒྲུབ་བྱ་རྟོགས་པས་རྗེས་སུ་དཔག་པ་ཞེས་བྱའོ། ། འདིའི་ཚད་མ་དང་འབྲས་བུ་ནི་མངོན་སུམ་བཞིན་ཏེ། ཆོས་དང་ཆོས་ཅན་གྱི་ཚོགས་དོན་ནི་གཞལ་བྱ་ཡིན་ལ།
དེའི་གཟུགས་བརྙན་ཕྱི་རོལ་ལྟར་སྣང་བ་དོན་དང་འདྲ་བ་ནི་ཚད་མ། ལྐོག་ཏུ་གྱུར་པའི་དོན་རྟོགས་པ་ནི་འབྲས་བུའོ། ། རྗེས་སུ་དཔག་པ་ནི་ཚུལ་གསུམ་པའི་རྟགས་ལས་སྐྱེས་ཞེས་བརྗོད་ན། རྟགས་དེ་ཉིད་ཇི་ལྟ་༼༡༡བ༽བུ་ཞེ་ན། ཚུལ་གསུམ་པ་ཅན་གྱི་གཏན་ཚིགས་ནི་རྟགས་ཡང་དག་གི་མཚན་ཉིད་ཡིན་ལ། ཚུལ་གསུམ་པོ་དེ་རང་གང་ཞེ་ན། བསྒྲུབ་པར་བྱ་བའི་ཆོས་ཅན་ལ་ཡོད་པ་ཉིད་དུ་ངེས་པ་ནི་ཕྱོགས་ཀྱི་ཆོས་སོ། ། དེ་ལ་ཡོད་པ་སྨོས་པ་ནི་སྒྲ་ཆོས་ཅན། མི་རྟག་སྟེ། མིག་གི་གཟུང་བྱ་ཡིན་པའི་ཕྱིར་ཞེས་པ་ལྟ་བུ་རྟགས་ཀྱི་ངོ་བོ་མ་གྲུབ་པ་རྣམས་བསལ་ལོ། །
ཉིད་སྨོས་པས་ལྗོན་པ་རྣམས་ཆོས་ཅན། སེམས་ལྡན་ཡིན་ཏེ། མཚན་མོར་ལོ་མ་འཁུམས་ནས་ཉལ་བའི་ཕྱིར་ཞེས་བྱ་བ་ལ་སོགས་པ་ཆོས་ཅན་གྱི་ཕྱོགས་གཅིག་ལ་མ་གྲུབ་པ་རྣམས་བསལ་ལོ། ། ཉིད་ཡོད་པའི་རྗེས་སུ་སྨོས་ནས་སྔར་མ་སྨོས་པས་ནི། སྒྲ་ཆོས་ཅན། མི་རྟག་སྟེ། མཉན་བྱ་ཡིན་པའི་ཕྱིར་ཞེས་པ་ལྟ་བུ་ཐུན་མོང་མ་ཡིན་པའི་རྟགས་ཁོ་ན་ཕྱོགས་ཆོས་ཡིན་པ་བསལ་བ་ཡིན་ཏེ། ཤེས་འདོད་ཆོས་ཅན། ཁོ་ན་ལ་ཡོད་པ་ཞེས་སྨོས་ནས་མཉན་བྱ་ལ་སོགས་པ་ཁོ་ན་ཕྱོགས་ཆོས་སུ་འགྱུར་བའི་ཕྱིར་རོ། ། ངེས་པ་སྨོས་པས་ནི་ཐེ་ཚོམ་ཟ་བའི་མ་གྲུབ་པ་ཐམས་ཅད་བསལ་བ་ཡིན་ནོ། །
ཕྱོགས་ཞེས་པ་ནི་བསྒྲུབ་བྱའི་ཆོས་ཅན་ལ་བཏགས་པ་ཡིན་ཏེ། ཕྱོགས་མཚན་ཉིད་པའི་ཕྱོགས་གཅིག་ཡིན་པའི་ཕྱིར་རོ། ། དཔེར་ན་རས་ཡུག་གི་ཕྱོགས་གཅིག་ཚིག་པ་ལ་རས་ཡུག་ཚིག་པར་བཏགས་པར་བཞིན་ནོ། ། ཅིའི་ཕྱིར་ཆོས་ཅན་གྱི་ཆོས་ཞེས་གསལ་པོར་མི་སྟོན་པར་ཕྱོགས་ཀྱི་ཆོས་ཞེས་མིང་གཞན་གྱིས་ཉེ་བར་བཏགས་ཤེ་ན། མིག་གིས་གཟུང་བྱ་ལྟ་བུ་མཐུན་དཔེའི་ཆོས། ཚུལ་དང་པོ་ཡིན་པ་བསལ་བའི་ཕྱིར་ཏེ། ཕྱོགས་ཀྱི་ཆོས་ཞེས་སྨོས་ན་༼༡༢ན༽ཉེས་པ་དེར་མི་འགྱུར་ཞིང༌། མཐུན་དཔེ་ལ་ཕྱོགས་ཀྱི་སྒྲ་དངོས་བཏགས་གང་གི་སྒོ་ནས་ཀྱང་མི་འཇུག་པའི་ཕྱིར་རོ། ། ཆོས་ཅན་གྱི་ཆོས་ཞེས་སྨོས་ན་ཉེས་པ་དེར་འགྱུར་ཏེ། མཐུན་དཔེ་ཡང་བསྒྲུབ་བྱའི་ཆོས་ཀྱི་ཆོས་ཅན་ཡིན་པའི་ཕྱིར་རོ། །
དེ་ལྟར་ན་ཤེས་འདོད་ཆོས་ཅན་གྱི་ཆོས་ཞེས་སྨོས་ན་ཉེས་པ་དེར་མི་འགྱུར་བའི་ཕྱིར། དེ་སྐད་དུ་སྨྲ་བར་རིགས་སོ་ཞེ་ན། དེ་ལྟར་ན་རུང་མོད་ཀྱི། ཕྱོགས་ཆོས་དེའི་ཆས་ཁྱབ་པ་ཡི། ། ཞེས་པའི་གཞུང་གི་སྡེབ་སྦྱོར་ཉམས་པ་སྤང་བར་བྱ་བའི་ཕྱིར་དང༌། ཚིག་ཉུང་ངུས་དོན་བདེ་བླག་ཏུ་གྲུབ་པ་ལ་ཚིག་མང་པོ་སྦྱོར་བ་ནི་རྩོམ་པ་པོ་ཚིག་གི་སྦྱོར་བ་ལ་མི་མཁས་པའི་ཉེས་པར་འགྱུར་བས། དེ་དག་སྤང་བའི་ཕྱིར་ཤེས་འདོད་ཆོས་ཅན་ལ་ཕྱོགས་ཀྱི་སྒྲས་ཉེ་བར་བཏགས་ནས་བསྟན་པ་ཡིན་ནོ། ། མདོའི་རང་འགྲེལ་ལས། རྗེས་སུ་དཔག་པར་བྱ་བ་ནི་ཆོས་ཀྱི་ཁྱད་པར་དུ་བྱས་པའི་ཕྱིར་ཆོས་ཅན་ནོ་ཞེས་གསུངས་སོ། ། སྟོང་ཕྲག་ཕྱེད་དང་བཞི་པ་ལས་ཀྱང༌།
ཕྱོགས་ནི་ཆོས་ཅན་ནོ། ། གལ་ཏེ་དགོས་པ་མེད་པའི་ཕྱིར་ཉེ་བར་གདགས་པར་མི་བྱའོ་ཞེ་ན། མ་ཡིན་ཏེ། ཆོས་ཅན་གྱི་ཆོས་ཐམས་ཅད་ཡིན་པ་དགག་པའི་ཕྱིར་ཏེ། དེའི་ཕྱོགས་གཅིག་ཡིན་པའི་ཕྱིར་དེར་ཉེ་བར་གདགས་སུ་རུང་བའི་ཆོས་ཅན་ཡིན་པར་རྟོགས་པར་བྱ་བའི་ཕྱིར་རོ། ། དེ་ལྟར་ཡིན་ན་མིག་གིས་གཟུང་བར་བྱ་བ་ཡིན་པའི་ཕྱིར་ཞེས་བྱ་བ་ལ་སོགས་པ་སྤངས་པ་ཡིན་ནོ། ། གལ་ཏེ་ཆོས་ཞེས་བརྗོད་པས་ཀྱང་ཆོས་ཅན་ཡིན་པར་གཞི་ལྟ་གྲུབ་སྟེ། ཆོས་ཅན་ཞེས་སྨོས་པའི་ཤུགས་ཀྱིས་ཉེ་བ་ཡིན་པའི་ཕྱིར་བསྒྲུབ་པར་བྱ་བའི་ཆོས་ཅན་ཡིན་པར་འགྲུབ་བོ་ཞེ་ན། མ་ཡིན་ཏེ། དཔེའི་ཆོས་ཅན་ཡང་ཉེ་བ་ཡིན་པའི་ཕྱིར་རོ། །
དེའི་ཆས་ཁྱབ་པ་ཞེས་བྱ་བས་དཔེའི་ཆོས་ཅན་ལ་ཡོད་པ་གྲུབ་པས། ཆོས་ཅན་གྱི་ཆོས་ཞེས་སྨོས་པའི་ཕྱིར་བསྒྲུབ་པར་བྱ་བའི་ཆོས་ཅན་ཡིན་པར་ཡོངས་སུ་གཟུང་ངོ་ཞེ་ན། གྲུབ་བཞིན་དུ་བསྣན་པའི་ཕྱིར་ཡང་སྨོས་པ་ཡིན་པར་དོགས་པར་འགྱུར་ཏེ། མཐུན་པ་ཁོ་ན་ལ་ཡོད་པ་ཞེས་བྱ་བས་མི་མཐུན་པ་ལས་ལྡོག་པར་གྲུབ་མོད་ཀྱི། བསྒྲུབ་པར་བྱ་བ་མེད་པ་ལ་མེད་པ་སྨོས་པ་བཞིན་ནོ། ། ཤུགས་ཀྱིས་དོན་རྟོགས་པར་དཀའ་བ་ཡོངས་སུ་སྤང་བའི་ཕྱིར་ཡང་ཕྱོགས་ཞེས་སྨོས་པ་ཡིན་ནོ། ། ཞེས་གསུངས་སོ། ། མཐུན་པའི་ཕྱོགས་ཁོ་ན་ལ་ཡོད་པར་ངེས་པ་ནི་ཚུལ་གཉིས་པ་རྗེས་སུ་འགྲོ་བ་ཡིན་ནོ། ། འདིར་ཡང་ཡོད་པ་སྨོས་པས་ནི་འགལ་བའི་གཏན་ཚིགས་ལ་རྗེས་འགྲོ་བསལ་བ་ཡིན་ཏེ། དེ་ནི་མཐུན་ཕྱོགས་ལ་ཡོད་པ་མ་ཡིན་པའི་ཕྱིར་རོ། །
ཉིད་སྨོས་པས་ཐུན་མོང་གི་མ་ངེས་པ་བསལ་ཏེ། དེ་ནི་མཐུན་ཕྱོགས་ཁོ་ན་ལ་ཡོད་པ་མ་ཡིན་གྱི། ཕྱོགས་གཉིས་ཀ་ལ་ཡོད་པའི་ཕྱིར་རོ། ། ཉིད་ཡོད་པའི་སྔར་སྨོས་པས་ནི་མཐུན་པའི་ཕྱོགས་ལ་མ་ཁྱབ་པ་རྩོལ་བ་ལས་བྱུང་བས་དུང་སྒྲ་མི་རྟག་པར་སྒྲུབ་པའི་རྗེས་འགྲོར་བསྟན་པ་ཡིན་ཏེ། གལ་ཏེ་མཐུན་པའི་ཕྱོགས་ལ་ཡོད་པ་ཉིད་དུ་ངེས་པ་ཞེས་སྨོས་ན། རྩོལ་བྱུང་གི་རྟགས་ལས་དུང་སྒྲ་མི་རྟག་པར་སྒྲུབ་པའི་རྗེས་འགྲོ་མ་གྲུབ་པར་འགྱུར་ཏེ། དེ་ནི་མི་རྟག་པ་འགའ་ཞིག་ལ་ཡོད་པ་མ་ཡིན་པའི་ཕྱིར་རོ། ། ངེས་པ་སྨོས་པས་ནི་སྨྲ་བའི་ཕྱིར་ཐམས་ཅད་མཁྱེན་པ་ཡིན་ནོ་ཞེས་པ་ལྟ་བུ་རྗེས་འགྲོ་ལ་ཐེ་ཚོམ་ཟ་བའི་མ་ངེས་པ་བསལ་བ་ཡིན་ནོ། ། མཐུན་པའི་ཕྱོགས་ནི་བསྒྲུབ་པར་བྱ་བའི་ཆོས་ཀྱི་སྤྱི་དང་དོན་མཐུན་པའོ། ། དཔེར་ན་བུམ་པ་ནི་སྒྲ་དང་མི་རྟག་པ་ཙམ་དུ་ཆོས་མཚུངས་པས་སྒྲ་མི་རྟག་པར་སྒྲུབ་པའི་མཐུན་ཕྱོགས་སུ་འགྱུར་བ་བཞིན་ནོ། །
མི་མཐུན་པའི་ཕྱོགས་ལ་མེད་པ་ཉིད་དུ་ངེས་པ་ནི་ཚུལ་གསུམ་པ་ལྡོག་པ་ཡིན་ནོ། ། དེ་ལ་མེད་པ་༼༡༣ན༽སྨོས་པས་འགལ་བ་བསལ་ཏེ། མི་མཐུན་པའི་ཕྱོགས་ལ་ཡོད་པ་ནི་འགལ་བ་ཡིན་པའི་ཕྱིར་རོ། ། ཉིད་མེད་པའི་ཕྱིས་སྨོས་པས་ནི་རྩོལ་བྱུང་གི་རྟགས་ལས་དུང་སྒྲ་མི་རྟག་པར་སྒྲུབ་པ་ལྟ་བུ་ལ་མཐུན་ཕྱོགས་ཐམས་ཅད་ལ་ཡོད་པ་བསལ་ལོ། ། མེད་པའི་སྔ་རོལ་དུ་ཉིད་སྨོས་ན་མི་མཐུན་ཕྱོགས་ཁོ་ན་ལ་མེད་པ་ལྡོག་པ་ཡིན་ཅེས་པར་འགྱུར་བས། རྩོལ་བ་ལས་བྱུང་བ་མཐུན་པའི་ཕྱོགས་འགའ་ཞིག་ལ་ཡང་མེད་པས་ལྡོག་པ་མེད་པར་འགྱུར་བའི་ཕྱིར་རོ། ། ངེས་པ་སྨོས་པས་ལྡོག་པ་ལ་ཐེ་ཚོམ་ཟ་བ་བསལ་ལོ། ། ཚུལ་གསུམ་པོ་འདི་དག་གཅིག་གམ་ཐ་དད་ཅེ་ན། ཤེས་པར་འདོད་པའི་ཆོས་ཅན་ནི་ཚུལ་དང་པོའི་བལྟོས་གཞི་ཡིན་ལ། མཐུན་དཔེ་ནི་ཚུལ་གཉིས་པའི་དང༌།
མི་མཐུན་དཔེ་ནི་ཚུལ་གསུམ་པའི་བལྟོས་གཞི་ཡིན་པའི་ཕྱིར་བལྟོས་གཞི་ཐ་དད་ཀྱི་སྟེང་དུ་ངེས་དགོས་པས་མཚན་ཉིད་ནི་ཐ་དད་པ་ཁོ་ན་ཡིན་ནོ། ། གསུམ་པོ་འདི་དག་རྫས་ཐ་དད་པ་ཡང་མ་ཡིན་ནོ། ། ལྡོག་པ་ནི་རྟགས་དགག་བྱའི་ཆོས་ལ་བཀག་ཙམ་གྱིས་མེད་པར་དགག་པ་ཡིན་པས་ལྡོག་པ་དང་རྗེས་འགྲོ་རྫས་གཅིག་པ་མ་ཡིན་ནོ། ། དེ་ལྟ་བས་ན་ཚུལ་གསུམ་པོ་འདི་དག་གཅིག་པ་བཀག་པའི་ཐ་དད་པ་ཡིན་གྱི། རྫས་ཐ་དད་པ་ཡང་མ་ཡིན་ལ། མཚན་ཉིད་ཐ་དད་པས་དོན་གཅིག་པ་ཡང་མ་ཡིན་ཏེ། བསལ་བྱ་སོ་སོར་སེལ་དགོས་པའི་ཕྱིར་ཏེ། མ་གྲུབ་པ་དང༌། འགལ་བ་དང༌། མ་ངེས་པ་དག་གི་གཉེན་པོར་ཚུལ་གསུམ་པོ་གོ་རིམ་བཞིན་སྨོས་པར་བཤད་པའི་ཕྱིར།
དེ་སྐད་དུ་ཡང༌། གཏན་ཚིགས་ཀྱིས་ནི་ཚུལ་གསུམ་ལའང༌། ། དེ་ཡིས་མ་གྲུབ་ལྡོག་དོན་དང༌། ། འཁྲུལ་པ་ཅན་གྱི་༼༡༣བ༽གཉེན་པོར་ནི། ། ངེས་པར་བརྗོད་པར་མཛད་པ་ཡིན། ། ཅེས་གསུངས་པ་ཡིན་ནོ། ། རྣམ་པ་གཞན་དུ་ན། འགལ་མ་ངེས་མ་གྲུབ་པ་གསུམ་དོན་གཅིག་པར་ཐལ། དེའི་བཟློག་དོན་ཚུལ་གསུམ་དོན་གཅིག་པའི་ཕྱིར་རོ། ། རྟགས་ཀྱི་མཚན་ཉིད་ཚུལ་གསུམ་ཁོ་ནར་ངེས་ཀྱི།
དེ་ལས་མང་བ་དང་ཉུང་བར་མི་འགྱུར་ཞེ་ན། ཉེས་པ་རྣམ་པ་གསུམ་སེལ་བྱེད་ཀྱི་གཉེན་པོར་ཚུལ་གསུམ་སོ་སོ་ཉིད་དུ་ངེས་སོ། ། ཉེས་པ་དེ་དག་གང་ཞེ་ན། མ་གྲུབ་པ་དང༌། འགལ་བ་དང༌། མ་ངེས་པ་གསུམ་སྟེ། འདི་དག་དང་ལྡན་པའི་རྟགས་ཀྱིས་བསྒྲུབ་བྱ་ལ་རྟོགས་པ་བསྐྱེད་མི་ནུས་པའི་ཕྱིར་དང༌། བསྒྲུབ་བྱ་ལ་རྟོགས་པ་བསྐྱེད་ནུས་པ་རྟགས་ཀྱི་ཡོན་ཏན་ཡིན་པའི་ཕྱིར། ཉེས་པ་གསུམ་པོ་དེ་ཡང་ཚུལ་གང་དང་གང་གི་ཉེས་པ་ཡིན་ཅེ་ན། མ་གྲུབ་པ་ཕྱོགས་ཆོས་ཀྱི་ཉེས་པའོ། །
འགལ་བ་རྗེས་འགྲོའི་ཡིན་ནོ། ། མ་ངེས་པ་ནི་ལྡོག་པའི་ཉེས་པའོ། ། དེས་ན་རྟགས་ཀྱི་སྐྱོན་དང་ཉེས་པ་དང༌། རྟགས་ཀྱི་མཚན་ཉིད་ཀྱི་བསལ་བྱ་རྣམས་དོན་གཅིག་གོ ། དེ་ལ་མ་གྲུབ་པ་ནི། རྒོལ་བ་དང༌། ཕྱིར་རྒོལ་བ་དང༌། གཉིས་ཀ་ལ་མ་གྲུབ་པ་དང༌། གཞི་མ་གྲུབ་པ་དང༌། ཐེ་ཚོམ་ཟ་ནས་མ་གྲུབ་པའོ། །
དང་པོ་ནི། གྲངས་ཅན་པས་སངས་རྒྱས་པ་ལ། བློ་བདེ་ཆོས་ཅན། སེམས་མེད་དེ། སྐྱེ་འཇིག་ཅན་ཡིན་པའི་ཕྱིར་ཞེས་བཀོད་པ་ལྟ་བུའོ། ། གཉིས་པ་ནི་གཅེར་བུ་བས་སངས་རྒྱས་པ་ལ་ཤིང་རྣམས་ཆོས་ཅན། སེམས་པ་དང་བཅས་ཏེ་ཤུན་པ་བཤུས་ན་འཆི་བའི་ཕྱིར་ཞེས་པ་ལྟ་བུའོ། ། གསུམ་པ་ནི། སྒྲ་མི་རྟག་པར་སྒྲུབ་པ་ལ་མིག་གིས་གཟུང་བྱ་བཀོད་པ་ལྟ་བུའོ། ། བཞི་པ་ནི།
བདག་ཐམས་ཅད་ན་ཁྱབ་པ་ཡོད་དེ། ཡོན་༼༡༤ན༽ཏན་བདེ་སོགས་དམིགས་པའི་ཕྱིར་ཞེས་པ་ལྟ་བུའོ། ། ལྔ་པ་ནི། རི་སུལ་གསུམ་གྱི་དབུས་མ་ན་རྨ་བྱ་ཡོད་དེ། དེའི་སྒྲ་གྲགས་པའི་ཕྱིར་ཞེས་པ་ལྟ་བུ་གཞི་རྟགས་ཀྱི་འབྲེལ་བ་ལ་ཐེ་ཚོམ་ཟ་བ་དང༌། སྤྱི་རྫས་དང་ལྡན་པའི་ལ་མེ་ཡོད་དུ་སྒྲུབ་པ་ལ་དུ་བ་རྟགས་སུ་བཀོད་པ་ལྟ་བུ་རྟགས་ཀྱི་ངོ་བོ་ལ་ཐེ་ཚོམ་ཟ་བའོ། ། འགལ་བ་ནི། རྟགས་གང་གིས་རང་གི་བསྒྲུབ་བྱ་འགོག་པ་སྟེ། དེ་ཡང་ཆོས་དང་ཆོས་ཅན་གྱི་ངོ་བོ་འགོག་པ་དང༌། དེ་དག་གི་ཁྱད་པར་འགོག་པ་སྟེ་རྣམ་པ་བཞིའོ། །
དང་པོ་ནི། སྒྲ་རྟག་སྟེ། བྱས་པའི་ཕྱིར་ཞེས་པ་ལྟ་བུའོ། ། གཉིས་པ་ནི། དངོས་གྱུར་གྱི་ནམ་མཁའ་ཆོས་ཅན། རྟག་པའི་རྫས་ཡིན་ཏེ། དོན་བྱེད་པས་སྟོང་པའི་ཕྱིར་ཞེས་པ་ལྟ་བུའོ། ། གསུམ་པ་ནི། མིག་སོགས་ཆོས་ཅན། འདུས་པ་མ་ཡིན་པ་གཞན་གྱི་དོན་བྱེད་དེ།
འདུས་ཤིང་བསགས་པའི་ཕྱིར་ཞེས་པའོ། ། བཞི་པ་ནི། མིག་སོགས་འདུས་པ་མ་ཡིན་པ་ཆོས་ཅན། གཞན་གྱི་དོན་བྱེད་དེ། འདུས་ཤིང་བསགས་པའི་ཕྱིར་ཞེས་པ་ལྟ་བུའོ། ། མ་ངེས་པ་ནི། རྟགས་གང་གིས་བསྒྲུབ་བྱ་ལ་ཐེ་ཚོམ་བསྐྱེད་པ་སྟེ། ལྡོག་པ་ལ་ཐེ་ཚོམ་ཟ་བ་དང༌། རྗེས་འགྲོ་ལ་ཐེ་ཚོམ་ཟ་བ་དང༌། གཉིས་ཀ་ལ་ཐེ་ཚོམ་ཟ་བའོ། །
དང་པོ་ནི། དཔེར་ན་སྐྱེས་བུ་འདི་འདོད་ཆགས་དང་བཅས་ཏེ། ངག་སྨྲ་བའི་ཕྱིར་ཞེས་པ་ལྟ་བུ་སྟེ། འདིའི་མི་མཐུན་ཕྱོགས་ཆགས་བྲལ་ལ་ངག་སྨྲ་བ་མཐོང་ཡང་ཡོད་པ་མི་འགོག་པས་ལྡོག་པ་ལ་ཐེ་ཚོམ་ཟ་བ་ཡིན་གྱི། བདག་ལྟ་བུ་འདོད་ཆགས་དང་བཅས་པ་ངག་སྨྲ་བར་མཐོང་བས་མཐུན་ཕྱོགས་ལ་ཡོད་པར་ངེས་པས་རྗེས་འགྲོ་ལ་ཐེ་ཚོམ་ཟ་བ་མ་ཡིན་པའོ། ། གཉིས་༼༡༤བ༽པའི་དཔེར་བརྗོད་སྔ་མ་གོ་བཟློག་སྟེ་ཤེས་པར་བྱའོ། ། གསུམ་པ་ནི། གསོན་ལུས་ཆོས་ཅན། བདག་དང་བཅས་ཏེ། སྲོག་ལྡན་ཡིན་པའི་ཕྱིར་ཞེས་པ་ལྟ་བུ་སྟེ།
འདི་ནི་ཕྱོགས་གཉིས་ཀ་ལ་མ་མཐོང་བས་རྗེས་སུ་འགྲོ་ལྡོག་གཉིས་ཀ་ལ་ཐེ་ཚོམ་ཟ་བ་ཡིན་ནོ། ། གཉིས་པ་ཚིག་གི་དོན་ནི། ཕྱོགས་ཆོས་དེའི་ཆས་ཁྱབ་པ་ཡི། ། གཏན་ཚིགས་དེ་ནི་རྣམ་གསུམ་ཉིད། ། མེད་ན་མི་འབྱུང་ངེས་ཕྱིར་རོ། ། གཏན་ཚིགས་ལྟར་སྣང་དེ་ལས་གཞན། ། ཞེས་སྨོས་ཏེ། ཕྱོགས་ཆོས་དང༌། ཕྱོགས་དེའི་ཆ་ཤས་བསྒྲུབ་པར་བྱ་བའི་ཆོས་ཀྱི་རྟགས་ལ་ཁྱབ་པའི་རྗེས་སུ་འགྲོ་ལྡོག་གཉིས་ཏེ། ཚུལ་གསུམ་པ་ཅན་གྱི་གཏན་ཚིགས་དེ་ནི་རྟགས་ཡང་དག་གི་མཚན་ཉིད་ཡིན་ལ།
དབྱེ་ན་རྣམ་པ་གསུམ་ཉིད་དུ་ངེས་ཏེ། གསུམ་པོའི་རྟགས་ཆོས་ཀྱི་མེད་ན་མི་༼༡༥ན༽འབྱུང་བའི་འབྲེལ་བ་ནི་བདག་གཅིག་པ་དང༌། དེ་ལས་བྱུང་བ་གཉིས་སུ་ཚད་མས་ངེས་པའི་ཕྱིར་རོ། ། དེས་ན་གཏན་ཚིགས་གསུམ་དང༌། འབྲེལ་བ་དེ་ལས་གཞན་དུ་གྱུར་པ་ནི་གཏན་ཚིགས་ལྟར་སྣང་ཡིན་ནོ། ། གཉིས་པ་རྒྱས་པར་བཤད་པ་ལ། འབྲས་བུ། རང་བཞིན། མ་དམིགས་པའི་གཏན་ཚིགས། གྲངས་ངེས།
མཚན་ཉིད་དང་གྲངས་ངེས་ལ་རྩོད་པ་སྤང་བའོ། ། དང་པོ་ལ། སྤྱིའི་དོན་དང༌། ཚིག་གི་དོན་ནོ། ། དང་པོ་ནི། དེ་ལྟར་རྟགས་ཡང་དག་གི་མཚན་ཉིད་བཤད་ནས། དེའི་དབྱེ་བ་བཤད་པར་བྱ་སྟེ། འདི་ལྟར་འབྲས་བུ་དང་རང་བཞིན་དང༌། མ་དམིགས་པ་དང་གསུམ་མོ། ། ཇི་ལྟར་གསུམ་པོ་དེར་གྲངས་ངེས་ཤེ་ན།
དེར་ངེས་པ་ཡིན་ཏེ། རྟགས་ཀྱི་བསྒྲུབ་བྱ་གོ་བར་བྱེད་པའི་རྩ་བ་མེད་ན་མི་འབྱུང་བའི་འབྲེལ་བ་ནི་བདག་གཅིག་པ་དང༌། དེ་བྱུང་གཉིས་སུ་ངེས་པའི་ཕྱིར་རོ། ། དེ་ལ་དགོངས་ནས། གཏན་ཚིགས་དེ་ནི་རྣམ་གསུམ་ཉིད། ། མེད་ན་མི་འབྱུང་ངེས་ཕྱིར་རོ། ། ཅེས་གསུངས་པ་ཡིན་ནོ། ། འབྲས་བུ་ནི་དུ་བས་མེ་དཔོག་པ་ལྟ་བུ་འབྲས་རྟགས་དངོས་དང༌། རོས་གཟུགས་དཔོག་པ་ལྟ་བུ་འབྲས་རྟགས་ཀྱི་སྟོབས་ཀྱིས་འོངས་པ་དང༌། ཁས་བླངས་འབྲས་རྟགས་ལྟ་བུ་འདོད་པས་འབྲས་རྟགས་སུ་བཞག་པ་རྣམས་སོ། །
རང་བཞིན་ལ་ཡང་སྒྲ་མི་རྟག་པར་སྒྲུབ་པ་ལ། དངོས་པོ་ལྟ་བུ་རང་མིང་བྱེད་ཆོས་ལ་བལྟོས་པར་མ་འཕངས་པས་རང་བྱེད་ཆོས་ཀྱི་ཁྱད་པར་དུ་མ་བྱས་པའི་འབའ་ཞིག་པར་བློ་ལ་སྣང་བ་དག་པ་བ་དང༌། བྱས་པ་ལྟ་བུ་རང་མིང་གིས་བྱེད་ཆོས་ལ་བལྟོས་པར་འཕངས་པས་རང་བྱེད་ཆོས་ཀྱི་ཁྱད་པར་དུ་བྱས་པར་བློ་ལ་སྣང་བ་བལྟོས་པ་བ་ལྟ་བུ་གཉིས་ཡོད་ལ། བལྟོས་པ་བ་ལ་ཡང་སྐྱེ་ལྡན་ལྟ་བུ་བྱེད་ཆོས་ཐ་མི་དད་བལྟོས་པ་དང༌། རྒྱུ་རྐྱེན་ལས་བལྟོས་པ་ལྟ་བུ་བྱེད་ཆོས་དོན་གཞན་བལྟོས་པ་གཉིས་ཡོད་དོ། ། དེ་དག་གིས་ནི་དངོས་པོས་བཞག་པ་ཡིན་ལ། འདོད་པས་བཞག་པའི་རང་བཞིན་ནི་གྲགས་པའི་རྟགས་ཏེ་དེ་ནི་གཞན་དོན་ལེའུར་སྟོན་པར་འགྱུར་རོ། ། མ་དམིགས་པའི་གཏན་ཚིགས་ནི་མངོན་སུམ་གྱི་ལེའུར་བཤད་ཟིན་ཏོ། ། གཉིས་པ་ཚིག་དོན་ནི། རྒྱུ་ལ་རང་བཞིན་ཇི་སྙེད་ཅིག །
མེད་ན་མི་འབྱུང་འབྲས་བུ་ནི། ། གཏན་ཚིགས། ཞེས་སྨོས་ཏེ། འབྲས་བུ་དུ་བ་ནི་ཆོས་ཅན་ལ་མེ་ཡོད་དུ་སྒྲུབ་པའི་གཏན་ཚིགས་ཡིན་ཏེ། ཕྱོགས་ཆོས་གྲུབ་ཅིང་རྒྱུ་མེ་ལ་ཡོད་པའི་རྡུལ་རྫས་ཀྱི་རང་བཞིན་ཇི་སྙེད་ཅིག་མེད་ན་མི་འབྱུང་བར་ཚད་མས་ངེས་པའི་ཕྱིར་རོ། ། གཉིས་པ་རང་བཞིན་༼༡༥བ༽གྱི་གཏན་ཚིགས་ནི། རང་བཞིན་ཡོད་ཙམ་དང༌། ། འབྲེལ་བ་ཅན་གྱི་ངོ་བོ་ཡང༌། ། ཞེས་སྨོས་ཏེ། ངོ་བོ་བྱས་པ་ཡང་ཆོས་ཅན།
སྒྲ་མི་རྟག་པར་སྒྲུབ་པའི་གཏན་ཚིགས་ཡིན་ཏེ། ཕྱོགས་ཆོས་གྲུབ་ཅིང་རང་གི་རང་བཞིན་ཡོད་ཙམ་ནས་མི་རྟག་པ་དང་འབྲེལ་བ་ཅན་ཡིན་པའི་ཕྱིར། གསུམ་པ་མ་དམིགས་པའི་གཏན་ཚིགས་ལ། མི་སྣང་བ་མ་དམིགས་པ། སྣང་རུང་མ་དམིགས་པའི་གཏན་ཚིགས་སོ། ། དང་པོ་ནི། ཚད་མ་རྣམས་ནི་མི་འཇུག་པ། ། མེད་ལ་མི་འཇུག་འབྲས་བུ་ཅན། ། གཏན་ཚིགས། ། ཞེས་སྨོས་ཏེ།
ཤ་ཟ་འཇལ་བྱེད་ཀྱི་ཚད་མ་རྣམས་ནི་མི་འཇུག་པ་ཆོས་ཅན། མདུན་གྱི་གཞི་འདིར་ཤ་ཟ་ལ་ཡོད་ངེས་ཀྱི་ཐ་སྙད་མི་འཇུག་པར་སྒྲུབ་པའི་གཏན་ཚིགས་ཡིན་ཏེ། ཕྱོགས་ཆོས་གྲུབ་ཅིང་མེད་པ་སྟེ་ཤ་ཟ་ལ་ཡོད་ངེས་ཀྱི་ཐ་སྙད་མི་འཇུག་པའི་འབྲས་བུ་ཅན་ཡིན་པའི་ཕྱིར་རོ། ། བོད་གང་དག་མ་དམིགས་ན་མེད་པས་ཁྱབ་པར་འདོད་པ་ནི་གཞུང་འདི་ཉིད་ཀྱིས་བཀག་ཅིང༌། རིགས་པའི་དབང་ཕྱུག་རྣམ་གཉིས་ཀྱི་དགོངས་པ་ལས་ཕྱི་རོལ་དུ་གྱུར་པ་ཡིན་ནོ། ། གཉིས་པ་སྣང་རུང་མ་དམིགས་པའི་རྟགས་ལ། ངོ་བོ། དབྱེ་བ། རྩོད་པ་སྤང་བའོ། ། དང་པོ་ནི།
བྱེ་བྲག་ལ་བལྟོས་ནས། ། འགའ་ཞིག་མེད་ཤེས་འབྲས་བུ་ཅན། ། ཞེས་སྨོས་ཏེ། མ་དམིགས་པས་མེད་ངེས་བསྒྲུབ་མི་ནུས་ན། གཞི་འགའ་ཞིག་ཏུ་དགག་བྱའི་ཆོས་མེད་ངེས་སུ་སྒྲུབ་པའི་རྟགས་མི་སྲིད་པར་འགྱུར་རོ་ཞེ་ན། དངོས་པོའི་བྱེ་བྲག་འགའ་ཞིག་ཡོད་ན་སྣང་དུ་རུང་བ་ལ་བལྟོས་ནས་མ་དམིགས་པ་ནི་རང་གི་དགག་བྱ་མེད་པར་ངེས་པའི་ངེས་ཤེས་ཀྱི་འབྲས་བུ་ཅན་ཡིན་ནོ། ། གཉིས་པ་དབྱེ་བ་ནི། འགལ་དང་འབྲས་བུ་དག་གྲུབ་དང༌། ། རྒྱུ་དང་ངོ་བོ་ལྟར་རུང་བའི། ། ༼༡༦ན༽ བདག་ཉིད་དག་ནི་མ་གྲུབ་པ། །
མེད་དོན་ཅན་མི་དམིགས་རྣམ་བཞི། ། ཞེས་སྨོས་ཏེ། དགག་བྱ་མེད་པའི་དོན་ཅན་གྱི་སྣང་རུང་མི་དམིགས་པའི་གཏན་ཚིགས་ཆོས་ཅན། རྣམ་པ་བཞིར་ཡོད་དེ། འགལ་བའི་རང་བཞིན་དག་གྲུབ་པ། འགལ་བའི་འབྲས་བུ་དག་གྲུབ་པ། རྒྱུ་ལྟར་རུང་བའི་བདག་ཉིད་དག་ནི་མ་གྲུབ་པ། ངོ་བོ་ལྟར་རུང་བའི་བདག་ཉིད་དག་ནི་མ་གྲུབ་པ་རྟགས་སུ་སྦྱར་བ་རྣམས་སུ་ཡོད་པའི་ཕྱིར་རོ། ། གསུམ་པ་རྩོད་པ་སྤང་བ་ནི། དེ་དང་འགལ་བ་ཡི་ནི་རྒྱུ། །
དམིགས་པའི་སྦྱོར་བ་གང་ཡིན་དེ། ། རྒྱུ་མཚན་དག་ནི་འགལ་བ་ཉིད། ། མེད་ན་འཁྲུལ་བ་ཅན་ཡིན་ནོ། ། འགལ་འབྲས་ལ་ཡང་ཡུལ་དང་ནི། ། དུས་ལ་སོགས་ལ་བལྟོས་པར་འདོད། ། གཞན་དུ་འཁྲུལ་འགྱུར་མི་གྲང་བ། ། སྒྲུབ་པ་ལ་ནི་ཐལ་བ་བཞིན། ། ཞེས་སྨོས་ཏེ། དུ་བ་མེའི་འབྲས་བུ་ཡིན་པས་གྲང་རེག་འགོག་ནུས་ན། བུད་ཤིང་མེའི་རྒྱུ་ཡིན་པས་ཀྱང་འགོག་ནུས་པར་མཚུངས་སོ་ཞེ་ན།
གཞི་འགའ་ཞིག་ཏུ་གྲང་རེག་མེད་པར་སྒྲུབ་པ་ལ་གྲང་རེག་དེ་དང་འགལ་བ་མེ་ཡི་ནི་རྒྱུ་བུད་ཤིང་དམིགས་པའི་སྦྱོར་བ་གང་ཡིན་པ་དེ་ཆོས་ཅན། ཁྱབ་པ་འཁྲུལ་བ་ཅན་ཡིན་ནོ། ། ཅིའི་ཕྱིར་ཞེ་ན། རྒྱུ་མཚན་རྟགས་དང་དགག་བྱའི་ཆོས་དག་ནི་འགལ་བ་ཉིད་མེད་པའི་ཕྱིར་ནའོ། ། དུ་བས་གྲང་རེག་འགོག་པ་ལ་འགལ་བའི་འབྲས་བུ་རྟགས་སུ་བཀོད་པ་ལ་ཡང་ཆོས་ཅན། ཡུལ་དང་ནི་དུས་ལ་སོགས་ལ་བལྟོས་པར་འདོད་དེ། དེ་ལས་གཞན་དུ་ནི་ཁྱབ་པ་འཁྲུལ་བར་འགྱུར་བའི་ཕྱིར། དཔེར་ན་གཞི་འགར་མི་གྲང་བ་སྒྲུབ་པ་ལ་ནི་ཐལ་བ་རྟགས་སུ་བཀོད་པ་བཞིན་ནོ། ། བཞི་པ་གྲངས་༼༡༦བ༽ངེས་བཤད་པ་ལ། རྒྱུ་ཚོགས་པས་འབྲས་བུ་དཔོག་པ་རྟགས་སུ་འདུ་བ།
རོ་ལས་གཟུགས་དཔོག་པ་རྟགས་སུ་འདུ་བའོ། ། དང་པོ་ནི། རྒྱུ་ཚོགས་པ་ལས་འབྲས་སྐྱེ་བར། ། རྗེས་སུ་དཔོག་པ་གང་ཡིན་པ། ། དོན་གཞན་ལ་ནི་མི་བལྟོས་ཕྱིར། ། དེ་ནི་རང་བཞིན་ཡིན་པར་བརྗོད། ། ཅེས་སྨོས་ཏེ། རྣམ་གསུམ་ཉིད། ཅེས་བཤད་པ་མི་འཐད་དེ། རྒྱུ་ཚོགས་པ་ལས་འབྲས་བུ་དཔོག་པ་དེ་གསུམ་པོ་དེར་མ་འདུས་པའི་རྟགས་ཡིན་པའི་ཕྱིར་ཞེ་ན།
དེས་འབྲས་བུ་འབྱུང་རུང་དཔོག་པར་བྱེད་དམ། འབྱུང་ངེས་སུ་དཔོག ། དང་པོ་ལྟར་ན། སྣམ་བུའི་རྒྱུ་ཚོགས་གྲངས་ཚང་བའི་རྟགས་ལས་འབྲས་བུ་སྣམ་བུ་སྐྱེ་རུང་བར་རྗེས་སུ་དཔོག་པ་གང་ཡིན་པ་དེ་ནི་རང་བཞིན་གྱི་རྟགས་ཡིན་པར་བརྗོད་དེ། ཕྱོགས་ཆོས་གྲུབ་ཅིང་སྣམ་བུའི་རྒྱུ་ཚོགས་དེ་བྱེད་པ་པོ་དོན་གཞན་ལ་ནི་མི་བལྟོས་པར་རང་གྲུབ་ཙམ་ནས་སྣམ་བུ་སྐྱེ་རུང་གི་ངོ་བོར་གྲུབ་པའི་ཕྱིར། གཉིས་པ་ལྟར་རོ་ཞེ་ན། མི་འཐད་དེ། ཚོགས་པའི་འབྲས་བུ་ནུས་པ་རྣམས། ། འགྱུར་བ་དང་འབྲེལ་འབྲས་བུ་ལ། ། མ་ངེས་པ་ནི་ཉིད་ཡིན་ཏེ། །
གེགས་བྱེད་པ་དག་སྲིད་ཕྱིར་རོ། ། ཞེས་སྨོས་ཏེ། སྣམ་བུའི་རྒྱུ་ཚོགས་གྲངས་ཚང་དེས་གཞི་འགར་འབྲས་བུ་སྣམ་བུ་འབྱུང་ངེས་སུ་སྒྲུབ་པ་ལ་ཁྱབ་པ་མ་ངེས་པ་ནི་ཉིད་ཡིན་ཏེ། རྒྱུ་ཚོགས་པའི་འབྲས་བུ་སྣམ་བུ་བསྐྱེད་པ་ལ་རྒྱུའི་ནུས་པ་རྣམས་གོང་འཕེལ་དུ་འགྱུར་བ་དང་འབྲེལ་དགོས་ལ། བར་དེར་གེགས་བྱེད་པ་དག་སྲིད་པའི་ཕྱིར་རོ། ། གཉིས་པ་རོ་ལས་གཟུགས་དཔོག་པ་རྟགས་སུ་འདུ་བ་ནི། ཚོགས་པ་གཅིག་ལ་རག་ལུས་པའི། ། གཟུགས་ལ་སོགས་པ་རོས་རྟོགས་པ། ། རྒྱུ་ཆོས་རྗེས་སུ་དཔོག་པ་སྟེ། ། དུ་བས་བུད་༼༡༧ན༽ཤིང་འགྱུར་བ་བཞིན། །
ནུས་པ་འཇུག་པ་མེད་པར་ནི། ། རོ་མེད་དེ་ཉིད་གཞན་གྱི་རྒྱུ། ། དེ་ལྟར་འདས་དུས་གཅིག་རྣམས་རྟོགས། ། དེ་ནི་འབྲས་བུའི་རྟགས་ལས་སྐྱེས། ། ཞེས་སྨོས་ཏེ། རོ་ལས་གཟུགས་དཔོག་པ་རྟགས་མ་ཡིན་པར་འགྱུར་ཏེ། རྟགས་གསུམ་པོ་གང་རུང་མིན་པའི་ཕྱིར་ཞེ་ན། བུ་རམ་གྱི་རོ་ལས་བུར་གཟུགས་དང༌། རེག་བྱ་ལ་སོགས་པ་རྟོགས་པ་ནི་བུར་རོ་རང་གི་རྒྱུའི་ཆོས་རོ་སྔ་མ་རྗེས་སུ་དཔག་པའི་སྟོབས་ཀྱིས་བུར་གཟུགས་ལ་སོགས་པ་ཡང་རྗེས་སུ་དཔག་པར་ནུས་པ་ཡིན་ཏེ། བུ་རམ་གྱི་རོ་གཟུགས་ད་ལྟར་བ་གཉིས་དངོས་རྒྱུ་ཚོགས་པ་གཅིག་ལ་རག་ལུས་པའི་ཕྱིར།
དཔེར་ན་དུ་བས་ལ་མེ་ལྡན་དུ་དངོས་སུ་དཔག་སྟོབས་ཀྱིས་བུད་ཤིང་གི་འགྱུར་བ་རྗེས་སུ་དཔོག་པ་བཞིན་ནོ། ། རྩ་བའི་རྟགས་གྲུབ་སྟེ། བུ་རམ་གྱི་རོ་སྔ་མའི་ནུས་པ་འཇུག་པ་མེད་པར་ནི་རོ་ད་ལྟར་བ་མེད་ལ། རོ་སྔ་མ་དེ་ཉིད་གཞན་གཟུགས་ད་ལྟར་བའི་རྒྱུ་ཡིན་པ། དེ་ལྟར་ན་རོ་ད་ལྟར་བ་ལས་འདས་པའི་རོ་གཟུགས་དང་རང་དང་དུས་གཅིག་པའི་གཟུགས་རྣམས་རྟོགས་པའི་རྗེས་དཔག་དེ་ནི་འབྲས་བུའི་རྟགས་ལས་སྐྱེས་པ་ཡིན་ནོ། ། དེ་ཡང་རོ་སྔ་མ་ལས་ནི་སྐྱེས་པ་དངོས་ཡིན་ལ། རོ་ད་ལྟར་བ་ལས་ནི་སྐྱེས་པ་བརྟེན་པ་ཙམ་ཡིན་ནོ་ཞེས་སྟོང་ཕྲག་ཕྱེད་དང་བཞི་པ་ལས་སོ། ། འདིར་སྨྲས་པ། དེ་ལྟར་རིགས་གཞུང་ཇི་བཞིན་སྨྲ་བ་དང༌། ། དོན་བྲལ་མུ་ཅོར་སྨྲ་བ་གང་ཡིན་པ། །
མཚུངས་པར་འཛིན་པ་བྱིས་པའི་བློ་ཅན་གྱིས། ། མཁས་དང་མི་མཁས་འབྱེད་པར་ག་ལ་ནུས། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ། ། ལྔ་པ་མཚན་ཉིད་དང་གྲངས་ངེས་ལ་རྩོད་པ་སྤང་བ་ལ། རྟགས་༼༡༧བ༽མི་མཐུན་ཕྱོགས་ལ་མ་མཐོང་བ་ཙམ་རྟགས་སུ་མི་རུང་བ། དེའི་ཤེས་བྱེད་བཤད་པའོ། ། དང་པོ་ནི། རྒྱུ་མ་ཚོགས་པས་འབྲས་བུ་ནི། ། རྗེས་སུ་དཔོག་པ་གང་ཡིན་ཏེ། ། ལྷག་མ་དང་ལྡན་ནུས་མེད་ཕྱིར། །
ལུས་ལས་འདོད་ཆགས་རྗེས་དཔོག་བཞིན། ། ཞེས་སྨོས་ཏེ། རྟགས་གྱི་མཚན་ཉིད་ཚུལ་གསུམ་ཚང་དགོས་པ་དང་གསུམ་དུ་གྲངས་ངེས་པ་མི་འཐད་པར་ཐལ། ཕྱོགས་ཆོས་གྲུབ་ཅིང་རྟགས་མི་མཐུན་ཕྱོགས་ལ་མ་མཐོང་བ་ཙམ་གྱིས་རྟགས་སུ་འགྱུར་བའི་ཕྱིར་དང༌། རྒྱུ་མ་ཚོགས་པ་ལས་འབྲས་བུ་དཔོག་པ་རྟགས་གསུམ་དུ་མ་འདུས་ཀྱང་རྟགས་སུ་འགྱུར་བའི་ཕྱིར་ཞེ་ན། རྒྱུ་མ་ཚོགས་པས་གཞི་འགར་འབྲས་བུ་ནི་སྐྱེ་བར་རྗེས་སུ་དཔོག་པ་གང་ཡིན་པ་དེ་ཆོས་ཅན། ཚུལ་གསུམ་མ་ཚང་ཡང་རྟགས་གསུམ་པོ་གང་རུང་དུ་མ་འདུས་པའི་རྟགས་སུ་ཐལ་བ་མེད་དེ། ལྡོག་པ་ལ་ཐེ་ཚོམ་གྱི་ལྷག་མ་དང་ལྡན་པའི་ཕྱིར་དང༌། བསྒྲུབ་བྱ་སྒྲུབ་པའི་ནུས་པ་མེད་པའི་ཕྱིར། དཔེར་ན་ལུས་ལས་ཕ་རོལ་པོ་འདོད་ཆགས་དང་ལྡན་པར་རྗེས་སུ་དཔོག་པ་བཞིན་ནོ། །
དེ་ལྟར་ནའང་རྟགས་སུ་འགྱུར་བ་ལ་ཚུལ་གསུམ་ཚང་མི་དགོས་ཏེ། དུ་བས་ལ་ལ་ཙནྡན་གྱི་མེ་ཡོད་པར་སྒྲུབ་པའི་ཚེ་ཕྱོགས་ཆོས་གྲུབ་ཅིང༌། རྟགས་མི་མཐུན་ཕྱོགས་ལ་མ་མཐོང་བ་ཙམ་གྱིས་བསྒྲུབ་བྱ་སྒྲུབ་པར་ནུས་པའི་ཕྱིར་ཞེ་ན། མི་མཐུན་ཕྱོགས་ལ་མ་མཐོང་བ། ། ཙམ་གྱིས་འབྲས་སྤྱི་མཐོང་བ་ལས། ། གཏན་ཚིགས་ཤེས་པ་ཚད་ལྟར་སྣང༌། ། ཚིག་ལས་ཆགས་ཅན་ལ་སོགས་བཞིན། ། ཞེས་སྨོས་ཏེ། འབྲས་བུའི་སྤྱི་དུ་བ་མཐོང་བ་ལས་ཙནྡན་གྱི་མེ་དཔོག་པའི་གཏན་ཚིགས་ཆོས་ཅན། རྟགས་མི་མཐུན་ཕྱོགས་ལ་མ་མཐོང་བ་ཙམ་གྱིས་རྟགས་སུ་མི་འགྱུར་ཏེ།
ཁྱོད་༼༡༨ན༽ལ་བརྟེན་ནས་བསྒྲུབ་བྱ་ཤེས་པ་དེ་ཚད་མ་ལྟར་སྣང་ཡིན་པའི་ཕྱིར། དཔེར་ན་ཚིག་ལས་ཕ་རོལ་པོ་ཆགས་ཅན་ལ་སོགས་པར་དཔོག་པ་བཞིན་ནོ། ། དཔེ་དེ་ཉིད་བསྒྲུབ་པའི་ཕྱིར་བཤད་པ། ། མི་མཐུན་ཕྱོགས་ལ་མ་མཐོང་བ། ། ཙམ་གྱིས་འཁྲུལ་བ་མེད་པ་མིན། ། འཁྲུལ་བ་སྲིད་པ་ཅན་ཉིད་ཕྱིར། ། ཕྲུ་བའི་འབྲས་ནི་ཚོས་པ་བཞིན། ། ཞེས་སྨོས་ཏེ། ཚིག་སྨྲ་བ་ཆོས་ཅན། ཕ་རོལ་པོ་ཆགས་ཅན་དུ་སྒྲུབ་པའི་རྟགས་མི་མཐུན་ཕྱོགས་ལ་མ་མཐོང་བ་ཙམ་གྱིས་ཁྱབ་པ་འཁྲུལ་བ་མེད་པ་མ་ཡིན་ཏེ།
འཁྲུལ་བ་སྲིད་པ་ཅན་ཉིད་ཡིན་པའི་ཕྱིར། དཔེར་ན་ཕྲུ་བ་གཅིག་གི་ནང་དུ་ཆུད་པར་མཚུངས་པའི་རྟགས་ཀྱིས་ཕྲུ་བའི་འབྲས་ལྷག་མ་ནི་ཚོས་པར་སྒྲུབ་པ་བཞིན་ནོ། ། གཉིས་པ་དེའི་ཤེས་བྱེད་བཤད་པ་ནི། གང་ཞིག་མ་མཐོང་བ་ཙམ་གྱིས། ། ལྡོག་པ་རབ་ཏུ་སྟོན་བྱེད་པ། ། དེ་ནི་ཐེ་ཚོམ་རྒྱུ་ཡིན་ཕྱིར། ། དེ་ལ་ལྷག་མ་ལྡན་ཞེས་བརྗོད། ། ཅེས་སྨོས་ཏེ། རྟགས་གང་ཞིག་ཕྱོགས་ཆོས་གྲུབ་ཅིང་མི་མཐུན་ཕྱོགས་ལ་མ་མཐོང་བ་ཙམ་གྱིས་ལྡོག་པ་རབ་ཏུ་སྟོན་པར་བྱེད་པའི་རྟགས་དེ་ནི་ལྡོག་པ་ལ་ཐེ་ཚོམ་གྱི་ལྷག་མ་དང་ལྡན་པ་ཞེས་བརྗོད་དེ། རྟགས་དེ་ནི་ལྡོག་པ་ལ་ཐེ་ཚོམ་སྐྱེ་བའི་རྒྱུ་ཡིན་པའི་ཕྱིར་རོ། །
གཉིས་པ་རྣམ་ངེས་ཀྱིས་ཇི་ལྟར་འགྲེལ་བའི་ཚུལ་ལ། རྟགས་ཀྱི་མཚན་ཉིད། མཚན་གཞིའི་རབ་ཏུ་དབྱེ་བའོ། ། དང་པོ་ལ། རྩ་བས་མདོར་བསྟན། འགྲེལ་པས་རྒྱས་པར་བཤད་པའོ། ། དང་པོ་ནི། ཚུལ་གསུམ་པ་ཞེས་སོ། ། ཚུལ་གསུམ་རྟགས་ལས་དོན་མཐོང་བའོ། ། ཞེས་བཤད་པའི་ཚུལ་གསུམ་དེ་གང་ཞེ་ན།
རྗེས་སུ་དཔག་པར་བྱ་བ་ལ་ཡོད་པ་ཉིད་དུ་ངེས་པ་ནི་ཕྱོགས་ཆོས་དང༌། དེ་དང་མཚུངས་པའི་མཐུན་ཕྱོགས་༼༡༨བ༽ཁོ་ན་ལ་ཡོད་པར་ངེས་པ་རྗེས་འགྲོ་དང༌། མཐུན་ཕྱོགས་སུ་མེད་པ་ལ་སྟེ་མི་མཐུན་ཕྱོགས་ལ་མེད་པ་ཉིད་དུ་ངེས་པ་ལྡོག་པ་སྟེ་ཚུལ་གསུམ་རྟགས་ཀྱི་མཚན་ཉིད་ཡིན་ནོ། ། གཉིས་པ་འགྲེལ་པས་རྒྱས་པར་བཤད་པ་ལ། ཚུལ་དང་པོ་གཉིས་བཤད་པ། ཚུལ་གསུམ་པ་བཤད་པའོ། ། དང་པོ་ལ། ཕྱོགས་ཆོས་བཤད། རྗེས་འགྲོ་བཤད། རྩོད་པ་སྤང་བའོ། །
དང་པོ་ནི། རྗེས་སུ་དཔག་ཅེས་སོ། ། རྗེས་སུ་དཔག་པར་བྱ་བ་ནི་གང་ཞེ་ན། ཚུལ་དང་པོ་གཏན་ལ་འབེབས་པའི་སྐབས་འདིར་བསྒྲུབ་བྱ་ཤེས་པར་འདོད་པའི་བྱེ་བྲག་དང་ལྡན་པའི་ཆོས་ཅན་ཡིན་ཏེ། ཆོས་ཅན་དེ་ལ་རྟགས་ཡོད་པར་མངོན་སུམ་མམ་རྗེས་སུ་དཔག་པས་མཐོང་བ་དེ་ཕྱོགས་ཆོས་ཡིན་ནོ། ། དེས་ནི་མ་གྲུབ་པ་གཅོད་དོ། ། གཉིས་པ་རྗེས་འགྲོ་བཤད་པ་ནི། དེ་བཞིན་ཞེས་སོ། ། ཤེས་འདོད་ཆོས་ཅན་ལ་རྟགས་ཡོད་པར་མཐོང་བ་ཕྱོགས་ཆོས་ཡིན་པ་དེ་བཞིན་དུ་རྟགས་ཆོས་ཅན་དེ་དང་མཐུན་པའི་ཕྱོགས་ཉིད་ལ་ཡོད་པར་ངེས་པ་ཡང་རྗེས་འགྲོའི་ཚུལ་ཡིན་ནོ། ། གསུམ་པ་རྩོད་པ་སྤང་བ་ལ།
རྟགས་ཆོས་ཅན་གྱི་ཁྱད་པར་དུ་བྱས་ཀྱང་ཚུལ་གཉིས་པ་ལ་མི་གནོད་པ། ཚུལ་གཉིས་པ་ལ་ངེས་གཟུང་སྦྱར་ཡང་ཚུལ་དང་པོ་ལ་མི་གནོད་པའོ། ། དང་པོ་ལ། རྩོད་པ་དང༌། ལན་ནོ། ། དང་པོ་ནི། ཆོས་ཅན་གྱི་ཞེས་སོ། ། རྟགས་ཆོས་ཅན་གྱི་ཁྱད་པར་དུ་བྱས་སམ་མ་བྱས། དང་པོ་ལྟར་རྟགས་ཆོས་ཅན་གྱི་ཁྱད་པར་དུ་བྱས་པ་ཡིན་ན་ཆོས་ཅན་ལས་གཞན་དཔེའི་སྟེང་དུ་རྟགས་ཡོད་པར་འགལ་ལ། རྟགས་ཆོས་ཅན་གྱི་ཁྱད་པར་དུ་མི་བྱེད་ནའང༌།
རྟགས་རྗེས་སུ་དཔག་པར་བྱ་བ་ལ་རྗེས་སུ་འགྲོ་བའི་ཆོས་༼༡༩ན༽མ་ཡིན་པར་འགྱུར་རོ་ཞེ་ན། གཉིས་པ་ལན་ལ། མི་ལྡན་པ་རྣམ་པར་གཅོད་པས་སྐྱོན་མེད་པ། གཞན་ལྡན་པ་རྣམ་པར་གཅོད་ན་སྐྱོན་ཡོད་པ། རིགས་ཅན་གཞན་ལ་སྦྱར་བའོ། ། དང་པོ་ལ། རྟགས་འགོད། ཕྱོགས་ཆོས་སྒྲུབ། དེས་ན་སྐྱོན་ལས་གྲོལ་བའོ། ། དང་པོ་ནི།
མ་ཡིན་ཏེ་ཞེས་སོ། ། རྟགས་ཆོས་ཅན་གྱི་ཁྱད་པར་དུ་བྱས་པས་མཐུན་དཔེ་ལ་མེད་པའི་སྐྱོན་ཡོད་པ་མ་ཡིན་ཏེ། ཆོས་ཅན་གྱིས་མི་ལྡན་པ་ཞེས་རྟགས་སོ། ། གཉིས་པ་ཕྱོགས་ཆོས་སྒྲུབ་པ་ལ། ངེས་གཟུང་སྦྱར་བའི་རྣམ་གཅོད། དེ་མ་སྦྱར་བའི་རྣམ་གཅོད་དོ། ། དང་པོ་ནི། ཆོས་ཀྱི་ཚིག་ཅེས་སོ། ། གཉིས་པ་ནི། དེ་སྦྱར་མེད་ཀྱང་ཞེས་སོ། །
གསུམ་པ་དེས་ན་སྐྱོན་ལས་གྲོལ་བ་ནི། དེས་ན་མི་ལྡན་ཞེས་སོ། ། གཞུང་གསུམ་པོ་འདིའི་ཚིག་དོན་ནི་རྣམ་འགྲེལ་གྱི་གཞན་དོན་ལེའུར་འཆད་དོ། ། གཉིས་པ་གཞན་ལྡན་པ་རྣམ་པར་གཅོད་ན་སྐྱོན་ཡོད་པ་ལ། དོན་གྱི་སྐྱོན་ཡོད་པ། སྒྲའི་སྐྱོན་ཡོད་པའོ། ། དང་པོ་ནི། གཞན་དང་ཞེས་སོ། ། རྟགས་ཆོས་ཅན་གྱི་མི་ལྡན་པ་རྣམ་པར་གཅོད་པས་ཁྱད་པར་དུ་བྱས་པ་མ་ཡིན་པར་གཞན་དང་ལྡན་པ་རྣམ་པར་གཅོད་པས་ཁྱད་པར་དུ་བྱས་པ་ཡིན་ན། གཅིག་ཆོས་ཅན་རྟགས་དང་ལྡན་པ་དེར་འགྱུར་ན་ཡང་ཆོས་ཅན་ལས་གཞན་མཐུན་དཔེ་ནི་རྟགས་དེ་ཉིད་དང་ལྡན་པ་མ་ཡིན་པར་འགྱུར་རོ། །
གཉིས་པ་སྒྲའི་སྐྱོན་ནི། ཁྱད་པར་ཞེས་སོ། ། རྟགས་ཆོས་ཅན་ལ་ཡོད་པ་ཁོ་ན་ཞེས་ཁྱད་པར་ཡོད་པ་དང་འབྲེལ་བའམ། རྟགས་ཆོས་ཅན་ཁོ་ན་ལ་ཡོད་ཅེས་ཁྱད་པར་ཅན་ཡོད་པ་དང་འབྲེལ་བའི་ཚིག་ཕྲད་ཀྱང་ཆོས་ཅན། རྣམ་གཅོད་ལ་ཁྱད་པར་མེད་པར་འགྱུར་ཏེ། ཚིག་ཕྲད་གཉིས་ཀས་ཀྱང་རྟགས་ཆོས་༼༡༩བ༽ཅན་ལས་གཞན་ལ་ལྡན་པ་གཅོད་པར་བྱེད་པའི་ཕྱིར་རོ། ། གསུམ་པ་རིགས་ཅན་གཞན་ལ་སྦྱར་བ་ནི། འདིས་ནི་ཞེས་སོ། ། རྟགས་ཆོས་ཅན་གྱི་མི་ལྡན་རྣམ་གཅོད་ཀྱི་ཁྱད་པར་དུ་བྱས་པས་ཕྱོགས་ཆོས་ཡིན་པར་གྲུབ་པའི་རིགས་པ་འདིས་ནི་བསྒྲུབ་པར་བྱ་བའི་ཆོས་དེ་ཆོས་ཅན་གྱི་ཁྱད་པར་དུ་བྱས་པ། བསྒྲུབ་བྱ་ཡིན་པ་ཡང་གྲུབ་སྟེ།
དཔེར་ན་སྒྲ་མི་རྟག་པ་ཁོ་ན་ཞེས་པ་ལྟ་བུ་ཁྱད་པར་ཡོད་པ་དང་འབྲེལ་བའི་ཚིག་ཕྲད་དང༌། སྒྲ་ཁོ་ན་མི་རྟག་ཅེས་ཁྱད་པར་ཅན་ཡོད་པ་དང་འབྲེལ་བའི་ཚིག་ཕྲད་གཉིས་ཡོད་པ་ལས་དང་པོ་བསྒྲུབ་བྱའི་དངོས་པོ་ཡིན་པ་ངེས་པར་བྱའོ། ། འོ་ན་ཆོས་དཔེ་ལ་རྗེས་སུ་མི་འགྲོ་བར་ཐལ། ཆོས་ཆོས་ཅན་གྱི་ཁྱད་པར་དུ་བྱས་པའི་ཕྱིར་ཞེ་ན། བསྒྲུབ་བྱའི་ཆོས་ཆོས་ཅན་གྱི་ཁྱད་པར་དུ་བྱས་པ་ཡོད་ཀྱང་ཆོས་དཔེ་ལ་རྗེས་སུ་འགྲོ་བ་མེད་པ་མ་ཡིན་ཏེ། ཆོས་ཆོས་ཅན་ལ་མི་ལྡན་པ་རྣམ་པར་གཅོད་པ་ཙམ་དུ་གྲུབ་པ་དེས་ནའི་ཕྱིར་རོ། ། འོ་ན་ཆོས་སྤྱི་ཡིན་པར་ཐལ། དཔེ་དང་ཆོས་ཅན་གཉིས་ཀ་ལ་རྗེས་སུ་འགྲོ་བའི་ཕྱིར་རོ། ། འདོད་ན། གྲུབ་པ་ལ་བསྒྲུབ་པར་འགྱུར་རོ་ཞེ་ན།
དེའི་ལན་དུ། དེ་བཞིན་ཞེས་སོ། ། བསྒྲུབ་བྱའི་ཆོས་ཆོས་ཅན་གྱི་ཁྱད་པར་དུ་བྱས་པ་ཡིན་ཀྱང་ཆོས་མཐུན་དཔེ་ལ་འགྲོ་བ། དེ་བཞིན་དུ་ཆོས་ཅན་དང་དཔེ་གཉིས་ཀ་ལ་རྗེས་སུ་འགྲོ་བའི་སྤྱི་ཙམ་བསྒྲུབ་པར་བྱ་བའི་ཆོས་ཡིན་ཀྱང་གྲུབ་ཟིན་པ་ལ་སྒྲུབ་པ་ཉིད་མ་ཡིན་ཏེ། ཆོས་ཆོས་ཅན་དེ་དང་མི་ལྡན་པ་ཞེས་པ་རྟགས་སོ། ། གཉིས་པ་ཚུལ་གཉིས་པ་ལ་ངེས་གཟུང་སྦྱར་ཡང་ཚུལ་དང་པོ་ལ་མི་གནོད་པ་ལ། རྩོད་པ་དང༌། ལན་གཉིས་ལས། དང་པོ་ནི། དེ་དང་ཞེས་སོ། །
ཆོས་ཅན་ལ་རྟགས་མེད་པར་འགྱུར་ཏེ། ཆོས་ཅན་དང་ཆོས་ཡོད་པར་མཚུངས་པ་ཉིད་ལ་རྟགས་ཡོད་ཅེས་༼༢༠ན༽གཞན་ལྡན་རྣམ་གཅོད་ཀྱིས་ངེས་པར་གཟུང་བའི་ཕྱིར་ཞེ་ན། གཉིས་པ་ནི། མ་ཡིན་ཏེ་ཞེས་སོ། ། རྗེས་འགྲོའི་ངེས་གཟུང་ཆོས་ཅན། ཆོས་ཅན་ལ་རྟགས་ཡོད་པ་འགོག་པ་མ་ཡིན་ཏེ། ཆོས་ཅན་ལས་གཞན་མི་མཐུན་ཕྱོགས་ལ་རྟགས་ཡོད་པ་དགག་པའི་དོན་གྱི་ཕྱིར་རོ། ། གལ་ཏེ་རྗེས་འགྲོའི་ངེས་བཟུང་གི་ཆོས་ཅན་དང་མི་མཐུན་པའི་ཕྱོགས་ལ་རྟགས་ཡོད་པ་འགོག་མི་འགོག་གི་རྣམ་དབྱེ་མི་འཐད་པར་ཐལ། དེ་གཉིས་རྟགས་ལས་གཞན་ཡིན་པར་ཁྱད་པར་མེད་པའི་ཕྱིར་ཞེ་ན། དེ་ལ་ཞེས་སོ། །
ཆོས་ཅན་དེ་ལ་རྟགས་ཡོད་པར་གྲུབ་པ་ནི། དང་ཞེས་པས། སྡུད་པའི་ཕྱིར་དང༌། ངེས་པར་གཟུང་བས་ནི་གཞན་མི་མཐུན་ཕྱོགས་ལ་རྟགས་ཡོད་པ་རྣམ་པར་གཅོད་པ་ཡིན་གྱི། ཆོས་ཅན་ལ་རྟགས་ཡོད་པ་གཅོད་པ་མ་ཡིན་ཏེ། ཆོས་ཅན་ལ་རྟགས་ཡོད་པ་དང་ཞེས་པས་བསྡུས་ཤིང༌། མི་མཐུན་ཕྱོགས་ལ་རྟགས་ཡོད་པ་ངེས་གཟུང་གིས་གཅོད་པའི་ཕྱིར་རོ། ། དཔེར་ན་དྲང་སྲོང་ནོར་ལྷ་རང་ལས་དང་པོ་བུ་གཉིས་སྐྱེས་པར་གྱུར་ཏེ། ན་ར་སྟོབས་བཟང་དང་ནི་སྲེད་མེད་ཀྱི་བུ་ཁྱབ་འཇུག་ཉིད་ཅེས་པའི་ངེས་གཟུང་གིས་དེ་གཉིས་ལས་གཞན་དྲང་སྲོང་ནོར་ལྷའི་བུ་ཡིན་པ་འགོག་ལ། ན་ར་དེའི་བུ་ཡིན་པ་མི་འགོག་པ་ལྟ་བུའོ། །
གཉིས་པ་ཚུལ་གསུམ་པ་བཤད་པ་ལ། ལྡོག་པའི་ངོ་བོ། ངེས་བྱེད་ཀྱི་ཚད་མ། ལོགས་སུ་སྨོས་པའི་དགོས་པ། ལྡོག་པ་ལ་འཁྲུལ་བ་སྤང་བའོ། ། དང་པོ་ནི། བསྒྲུབ་པར་བྱ་བ་ཞེས་སོ། ། བསྒྲུབ་པར་བྱ་བའི་ཆོས་དང༌། རིགས་མཐུན་པ་ཁོ་ན་ལ་ཡོད་པའི་གཏན་ཚིགས་དེ་མཐུན་ཕྱོགས་སུ་མེད་པའི་མི་མཐུན་ཕྱོགས་ལ་མེད་པ་ཉིད་ནི་ཚུལ་གསུམ་པའོ། ། དེ་ཡང་ཚད་མས་ངེས་པ་ཡིན་ནོ། །
ཚུལ་དང་པོ་གཉིས་པ་ངེས་པ་མི་༼༢༠བ༽དགོས་སམ་ཞེ་ན། ཐ་མར་ཞེས་སོ། ། གཉིས་པ་ངེས་བྱེད་ཀྱི་ཚད་མ་ལ་སྒྲུབ་རྟགས་ཀྱི། དགག་རྟགས་ཀྱི་ལྡོག་པ་ངེས་བྱེད་ཀྱི་ཚད་མ་བཤད་པའོ། ། དང་པོ་ནི། དོན་གཞན་ཞེས་སོ། ། མཐུན་དཔེ་ལས་དོན་གཞན་དུ་བ་དང༌། རང་བཞིན་བྱས་པ་དག་མེ་ལས་རབ་ཏུ་སྐྱེ་བ་དང་མི་རྟག་པ་དེ་ཙམ་དང་རྗེས་སུ་འབྲེལ་བ་ཚད་མས་གྲུབ་པ་ན། ལྟར་རུང་བའི་ཡུལ་ན་ཡོད་པ་ཅན་གྱི་རྒྱུ་མེ་དང་ཁྱབ་པར་བྱེད་པའི་ངོ་བོ་མི་རྟག་པ་མི་དམིགས་པས། འབྲས་བུ་དང་རང་བཞིན་གྱི་རྟགས་ཀྱི་ལྡོག་པ་འགྲུབ་པར་འགྱུར་གྱི།
དེ་ལས་གཞན་གྱིས་ནི་ལྡོག་པ་ངེས་པར་ནུས་པ་མ་ཡིན་ནོ་ཞེས་བྱ་བའི་དོན་ཏོ། ། གཉིས་པ་དགག་རྟགས་ཀྱི་ལྡོག་པ་ངེས་བྱེད་ཀྱི་ཚད་མ་བཤད་པ་ནི། མི་དམིགས་ཞེས་སོ། ། བུམ་པ་སྣང་རུང་མི་དམིགས་པ་ལ་ཡང་ཆོས་ཅན། སྣང་རུང་གི་བུམ་པ་ཡོད་པ་ལས་ལྡོག་པར་ངེས་པ་ཡིན་ཏེ། སྣང་རུང་མེད་པ་ལས་བཟློག་པ་སྣང་རུང་གི་བུམ་པ་ཡོད་པ་ལ་དམིགས་པའི་མངོན་སུམ་འཇུག་པས་སོ། ། གསུམ་པ་ལྡོག་པ་ལོགས་སུ་སྨོས་པའི་དགོས་པ་ལ། ཁ་ཅིག་ན་རེ། སློབ་དཔོན་གྱིས་ལྡོག་པ་ལོགས་སུ་སྨོས་པ་ལ་དགོས་པ་མེད་པར་ཐལ། རྗེས་འགྲོ་དངོས་སུ་ངེས་པས་ལྡོག་པ་ཤུགས་ལ་འགྲུབ་པའི་ཕྱིར་ཞེ་ན།
འདིའི་ལན་ལ། གཞན་གྱི་ལན་དང༌། རང་གི་ལན། རྩོད་པ་སྤང་བའོ། ། དང་པོ་ནི། དེ་དང་ཞེས་སོ། ། རྟགས་ཆོས་ཅན་དེ་དང་མཐུན་པའི་ཕྱོགས་ཉིད་ལ་ཡོད་པ་ཞེས་བྱ་བ་འདི་ཉིད་ཀྱིས་ལྡོག་པ་གྲུབ་མོད་ཀྱི། མེད་པ་ལ་སྟེ་མི་མཐུན་པའི་ཕྱོགས་ལ་མེད་པ་ཉིད་ཅེས་ལྡོག་པ་ལ་ལོགས་སུ་བརྗོད་པ་ལ་དགོས་པ་གཉིས་ལས། ཡོངས་གཅོད་ཀྱི་དགོས་པ་ནི་མེད་པ་སྟེ་མི་མཐུན་ཕྱོགས་ཁོ་ན་ལ་རྟགས་མེད་པ་ཉིད་ལྡོག་པ་ཡིན་ནོ་༼༢༡ན༽ཞེས་ངེས་པའི་ཕྱིར་དང༌། རྣམ་གཅོད་ཀྱི་དགོས་པ་ནི་རྗེས་འགྲོ་དངོས་སུ་ངེས་པས་གཞན་པ་མི་མཐུན་ཕྱོགས་ལ་ཡང་རྟགས་ཡོད་པ་འགོག་པ་མ་ཡིན་ལ།
འགལ་བ་མི་མཐུན་ཕྱོགས་ཁོ་ན་ལ་རྟགས་ཡོད་པ་འགོག་པ་མ་ཡིན་ནོ། ། ཞེས་ངེས་པར་བྱ་བའི་ཕྱིར་ཡིན་ནོ་ཞེས་སློབ་དཔོན་དབང་ཕྱུག་སྡེ་ཟེར་རོ། ། དེའི་ལན་ནི། དེ་ལ་ཞེས་སོ། ། རྗེས་འགྲོའི་ངེས་གཟུང་ཆོས་ཅན། གཞན་པ་མི་མཐུན་ཕྱོགས་ལ་རྟགས་ཡོད་པ་འགོག་པའི་དོགས་པ་སྐྱེ་བ་ནི་མེད་དེ། གཞན་པ་མི་མཐུན་ཕྱོགས་དེ་ལ་རྟགས་ཡོད་པ་འགོག་པ་མི་སྲིད་པ་ཉིད་ཀྱི་ཕྱིར་རོ། ། རྗེས་འགྲོའི་ངེས་གཟུང་གིས་འགལ་བ་མི་མཐུན་ཕྱོགས་རྟགས་ཡོད་པ་འགོག་པ་དེ་ཡང་འགལ་བ་མི་མཐུན་ཕྱོགས་དེ་ཁོ་ན་ལ་རྟགས་ཡོད་པ་འགོག་ན་ནི་སྐྱོན་དུ་འགྱུར་བ་བདེན་ན་དེ་ཁོ་ན་ལ་འགོག་པ་ནི་མ་ཡིན་ནོ། ། ཉེས་པ་གཞན་ཡང༌། གང་གིས་ཞེས་སོ། །
དྲོ་བའི་རེག་བྱ་སྒྲུབ་པའི་རྟགས་མེ་ཆོས་ཅན། ཁྱོད་ལས་དྲོ་བའི་རེག་བྱ་རྟོགས་པར་མི་འགྱུར་བར་ཐལ། རྒྱུ་མཚན་གང་གིས་ན་གྲང་རེག་དེ་ཁོ་ན་ལས་ལྡོག་པའི་ཕྱིར། དེས་ན་ཆོས་ཅན་དེ་དང་མཐུན་པའི་ཕྱོགས་ཁོ་ན་ལ་རྟགས་ཡོད་པ་ཞེས་བྱ་བས་འགལ་བ་མི་མཐུན་ཕྱོགས་ཁོ་ན་ཆོས་ཅན་དེ་དང་མཐུན་པ་མ་ཡིན་པར་ནི་མི་འགྱུར་ཏེ། འོན་ཀྱང་རྟགས་ཆོས་ཅན་དེ་དང་མཐུན་པའི་ཕྱོགས་འགའ་ཞིག་ལས་ལྡོག་པ་ཡང་ཡོད་པ་ཡིན་ནོ། ། དཔེར་ན་དུང་སྒྲ་ཆོས་ཅན། མི་རྟག་སྟེ། རྩོལ་བ་ལས་བྱུང་བའི་ཕྱིར་ཞེས་པ་ལྟ་བུའོ། ། དེས་ན་རྟགས་མཐུན་ཕྱོགས་ཁོ་ན་ལ་ཡོད་པ་ཞེས་པས་རྟགས་འགལ་བ་མི་མཐུན་ཕྱོགས་ཁོ་ན་ལ་ཡོད་པ་མི་འགོག་པ་འདི་ལ་སྐྱོན་མེད་པའི་ཕྱིར་ཚུལ་༼༢༡བ༽གསུམ་པ་ལ་ནི་ངེས་གཟུང་མེད་པའི་སྔར་མི་བརྗོད་པ་ཉིད་དུ་འགྱུར་རོ་ཞེས་སློབ་དཔོན་ཆོས་མཆོག་གསུང་ངོ༌། ། གཉིས་པ་རང་གི་ལན་ནི།
རྗེས་སུ་འགྲོ་ཞེས་སོ། ། སྤྱིར་རྗེས་སུ་འགྲོ་བ་དང་ལྡོག་པའི་ཚུལ་གཉིས་པོ་དག་ལས་ཁྱབ་པ་ཚད་མས་ངེས་པ་དང་ལྡན་པའི་ལྡོག་པ་དང༌། ཚུལ་གཅིག་ཕྱོགས་ཆོས་དང་དངོས་སུ་སྦྱར་བས་ཀྱང་རྗེས་འགྲོ་དོན་གྱི་གོ་བས་ཚུལ་གཉིས་པ་རྗེས་འགྲོ་རྟོགས་པར་བྱེད་པ་ཡིན་ཅེས་ཆོས་མཐུན་པའི་སྦྱོར་བ་ཤུགས་ལ་བསྟན་པའི་དོན་དུ་ཡིན་པའི་ཕྱིར་སྐྱོན་མེད་དོ། ། ཁྱབ་པ་གང་རུང་ཞིག་དངོས་སུ་བསྟན་པས་གཉིས་ཀ་བསྟན་པར་འགྱུར་བ་དེའི་ཕྱིར་ཕྱོགས་ཆོས་དང་ཁྱབ་པ་གང་རུང་ཞིག་བརྗོད་པས་ཀྱང་སྦྱོར་བར་ཡང་དག་པར་འགྱུར་བ་ཡིན་ནོ། ། གསུམ་པ་རྩོད་པ་སྤང་བ་ལ། ཕྱོགས་ཆོས་དང་ལྡན་པ་གོ་བྱེད་ཡིན་པ་ལ་རྩོད་པ་སྤང༌། ཁྱབ་པ་གཉིས་ངག་གཅིག་གིས་བསྟན་པ་ལ་རྩོད་པ་སྤང་བའོ། ། དང་པོ་ལ། རྩོད་པ་དང་ལན་གཉིས་ལས། དང་པོ་ནི།
གལ་ཏེ་ཞེས་སོ། ། གལ་ཏེ་ཕྱོགས་ཆོས་དང་ལྡན་པ་ལྡོག་པ་ཚང་བ་གཏན་ཚིགས་སུ་ཐལ། དེ་གཉིས་བརྗོད་པ་དེ་སྒྲུབ་པའི་ངག་ཡིན་པའི་ཕྱིར། འདོད་ན། མཉན་བྱ་ཡང་གོ་བྱེད་དུ་ཐལ། ཕྱོགས་ཆོས་དང་ལྡོག་པ་ཚང་བའི་ཕྱིར། འདོད་པར་ནི་མི་ནུས་ཏེ། མཉན་པར་བྱ་བ་ཉིད་ཕྱོགས་ཆོས་དང་ལྡོག་པ་ཚང་བ་ཡིན་ཀྱང༌། གོ་བར་བྱེད་པ་ཉིད་མ་ཡིན་པས་བསལ་ལོ་ཞེ་ན། གཉིས་པ་ལན་ལ།
ལྡོག་པ་མེད་པའི་རྟགས་དགོད། ལྡོག་པ་ཅན་དུ་བཤད་པའི་དགོངས་པ། རྟགས་ཀྱི་ལྡོག་པ་རྗེས་འགྲོ་ལ་བལྟོས་པའོ། ། དང་པོ་ནི། མ་ཡིན་ཏེ་ཞེས་སོ། ། མཉན་བྱ་ཆོས་ཅན། སྒྲ་མི་རྟག་སྒྲུབ་ལ་ལྡོག་པ་གྲུབ་པ་མ་ཡིན་ཏེ། ལྡོག་པ་ཚད་མས་ངེས་པ་མེད་པའི་ཕྱིར། མ་གྲུབ་བོ་༼༢༢ན༽ཞེ་ན། མཉན་པར་བྱ་བ་ཉིད་ནི་ཆོས་ཅན།
ཚད་མ་འགའ་ལས་ཀྱང་ལྡོག་པ་ངེས་པ་མ་ཡིན་ཏེ། ཆོས་ཅན་གྱི་སྟེང་དུ་བསྒྲུབ་བྱའི་ཆོས་ལ་ཐེ་ཚོམ་བསྒྲུབ་ཅིང་སྐྱེད་པར་བྱེད་པའི་ཕྱིར་རོ། ། ཁྱབ་སྟེ། ལྡོག་པ་ངེས་པ་དང་ལྡན་པའི་རྟགས་ལ་ནི་བསྒྲུབ་བྱ་ལ་ཐེ་ཚོམ་བསྐྱེད་པ་མེད་པས་ཁྱབ་པའི་ཕྱིར། དཔེར་ན་བྱས་པ་ཉིད་ལས་སྒྲ་མི་རྟག་ཉིད་སྒྲུབ་པ་བཞིན་ནོ། ། གཞན་ཡང་དངོས་པོའི་ཆོས་མཉན་བྱ་ཆོས་ཅན། མི་རྟག་པའི་དངོས་པོ་ཐམས་ཅད་ལས་ལྡོག་པ་ནི་འགལ་ནས་མི་རྟག་པ་དང་འབྲེལ་བ་ངེས་པར་ཐལ། རྟག་པ་ལས་ལྡོག་པ་ངེས་པའི་ཕྱིར། འདོད་ན་བསྒྲུབ་བྱ་སྒྲུབ་ནུས་སུ་ཐལ་ལོ། ། མཉན་བྱ་རྟག་པ་ལས་ལྡོག་པ་ངེས་པ་མེད་པ་དེས་ན་རྟག་པ་ལ་ཡོད་པར་དོགས་པ་ཉིད་ཀྱིས་ཐེ་ཚོམ་དུ་འགྱུར་རོ། །
གཉིས་པ་ལྡོག་པ་ཅན་དུ་བཤད་པའི་དགོངས་པ་ནི། རྗེས་སུ་ཞེས་སོ། ། སློབ་དཔོན་གྱིས་མཉན་བྱ་ལྡོག་པ་ཅན་དུ་བཤད་པ་དང་འགལ་ལོ་ཞེ་ན། མཉན་བྱ་རྟག་པ་ལ་རྗེས་སུ་འགྲོ་བ་མ་མཐོང་བ་ཙམ་ཡོད་པའི་ཕྱིར་ལྡོག་པ་དང་ལྡན་པར་བཤད་པ་ཡིན་ནོ། ། འོ་ན་གོ་བྱེད་ཀྱི་ལྡོག་པ་ཇི་ལྟར་མ་ཡིན་ཅེ་ན། ལྡོག་པའི་ཞེས་སོ། ། རྟག་པ་ལས་མ་མཐོང་བ་ཙམ་གྱིས་ལྡོག་པའི་རྣམ་པ་ཅན་དེ་ལྟ་བུ་ནི་གོ་བར་བྱེད་པའི་ལྡོག་པ་ནི་མ་ཡིན་ཏེ། གོ་བར་བྱེད་པའི་ལྡོག་པ་གང་ཡིན་པ་དེ་ནི་རྟག་པ་ལས་ལྡོག་པར་ངེས་པ་དགོས་སོ་ཞེས་བརྗོད་ཟིན་ཏོ། ། གསུམ་པ་རྟགས་ཀྱི་ལྡོག་པ་རྗེས་འགྲོ་ལ་བལྟོས་པ་ནི། དེ་ཡང་ཞེས་སོ། །
7three8རྟགས་ཀྱི་ལྡོག་པ་དེ་ཡང་ཆོས་ཅན། རྗེས་སུ་འགྲོ་བ་ངེས་པ་མེད་པར་བསྟན་ཅིང་རྟོགས་པར་མི་ནུས་ཏེ།

མི་རྟག་པ་བྱས་པ་དེའི་ངོ་བོ་དང་མེ་དུ་བའི་རྒྱུའི་དངོས་པོར་༼༢༢བ༽མཐོང་བ་དེ་ལྡོག་པ་སྒྲུབ་ཅིང་ངེས་པར་བྱེད་པའི་ཚད་མ་ཡིན་པའི་ཕྱིར་རོ། ། གཉིས་པ་ཁྱབ་པ་གཉིས་ཀ་ངག་གཅིག་གིས་བསྟན་པའི་རྩོད་པ་སྤང་བ་ལ། རྩོད་པ། ལན། དེའི་ཤེས་བྱེད་དོ། ། དང་པོ་ནི། འོ་ན་ཞེས་སོ། ། ཁྱབ་པ་གཉིས་ཀ་ངག་གཅིག་གིས་བསྟན་པར་ནུས་པ་འོ་ན་རྟགས་ཀྱི་མཚན་ཉིད་ཚུལ་གཉིས་པར་འགྱུར་ཞེ་ན། གཉིས་པ་ལན་ནི། མ་ཡིན་ཅེས་སོ། ། རྟགས་ཀྱི་མཚན་ཉིད་ཚུལ་གཉིས་ནི་མ་ཡིན་ཏེ།
རྗེས་སུ་འགྲོ་ཞེས་རྟགས་སོ། ། དེས་ན་ཁྱབ་པ་གཉིས་པོ་དེ་དག་ནི་ངག་གཅིག་གིས་ཀྱང་དངོས་ཤུགས་ལ་ཚང་བར་བསྟན་པར་ནུས་པའི་ཕྱིར་ངག་སྦྱོར་བའི་ཚུལ་བསྡུས་ཏེ་བརྗོད་ཀྱི། ཚུལ་གསུམ་གཅིག་ཏུ་བསྡུས་པ་ནི་མ་ཡིན་ནོ། ། གསུམ་པ་དེའི་ཤེས་བྱེད་ནི། དེ་སྐད་ཅེས་སོ། ། རྗེས་འགྲོ་དངོས་སུ་སྟོན་པ་ཆོས་མཐུན་སྦྱོར་དང་ལྡོག་པ་དངོས་སུ་སྟོན་པ་ཆོས་མི་མཐུན་སྦྱོར་ཡིན་ནོ་ཞེས་དེ་སྐད་དུ་བཤད་ནས། ཡང་ན་རྗེས་འགྲོ་དངོས་སུ་བསྟན་པས་ལྡོག་པ་དོན་གྱིས་གོ་བར་འགྱུར་བས་ཀྱང་ཁྱབ་པ་གཉིས་ལས་གང་ཡང་རུང་བ་ཞིག་དངོས་སུ་བརྗོད་པས་ཁྱབ་པ་གཉིས་ཀ་རབ་ཏུ་བསྟན་ཅིང་རྟོགས་པར་ནུས་པའི་ཕྱིར་རོ་ཞེས་བཤད་དོ། ། བཞི་པ་ལྡོག་པ་ལ་འཁྲུལ་བ་སྤང་བ་ལ། ལོག་རྟོག་དགོད། དེ་དགག་པའོ།
དང་པོ་ནི། གཞན་དག་ཅེས་སོ། ། རིགས་པ་ཅན་པ་དང་གསལ་བྱེད་པ་གཞན་དག་ན་རེ། བྱས་པས་སྒྲ་མི་རྟག་པར་སྒྲུབ་པའི་ཚེ་མི་མཐུན་ཕྱོགས་དངོས་པོ་མེད་པ་ལ་རྟགས་མེད་པ་ཉིད་ཀྱིས་ལྡོག་པ་མི་འགྲུབ་སྟེ། དངོས་པོ་མེད་པ་ནི་དགག་སྒྲུབ་ཀྱི་གཞི་དང་སྒྲའི་བརྗོད་པ་ལ་སོགས་པར་མི་འཐད་པའི་ཕྱིར། རང་གི་ངོ་བོ་མེད་པའི་ཕྱིར་༼༢༣ན༽ཞེའོ། ། གཉིས་པ་དེ་དགག་པ་ལ། དངོས་མེད་ལ་ལྡོག་པ་མ་གྲུབ་པ་དགག ། དངོས་མེད་དགག་སྒྲུབ་ཀྱི་གཞི་མ་ཡིན་པ་དགག ། ཞར་ལ་རྗེས་དཔག་གི་དགག་སྒྲུབ་བྱེད་པའི་རྟེན་བསམ་པའོ། །
དང་པོ་ལ། རྒོལ་བ་རང་གི་སྐྱོན་ནས་སྨད་པ། དངོས་མེད་ལ་དགག་སྒྲུབ་བྱེད་པ། དངོས་མེད་ལ་རྟགས་གྲུབ་པ། དངོས་མེད་ལ་ལྡོག་པ་དགག་ཏུ་མེད་པར་ཐལ་བ། དོན་བསྡུ་བའོ། ། དང་པོ་ལ། བླུན་པར་བསྟན་པ། རྒྱལ་རིགས་དང་མཚུངས་པར་བསྟན་པའོ། ། དང་པོ་ནི།
རེ་ཞིག་ཅེས་སོ། ། གསལ་བྱེད་པ་འདི་ནི་ཆོས་ཅན། ཕྱུགས་པས་ཀྱང་བླུན་པའི་ཕྱུགས་ཡིན་ཏེ། འཇུག་པར་མི་རིགས་པར་མཐོང་བའི་ཡུལ་ལ་འཇུག་པའི་ཕྱིར་ཏེ། དངོས་མེད་ལ་དགག་པ་བྱེད་པར་མི་རིགས་པར་མཐོང་བཞིན་དུ་ལྡོག་པ་འགོག་པར་བྱེད་པའི་ཕྱིར་རོ། ། ཁྱབ་སྟེ། རེ་ཞིག་ཕྱུགས་དག་ཀྱང་ཡུལ་གང་ལ་འཇུག་པར་མི་རིགས་པར་མཐོང་བ་དེའི་ཚེ་ཡུལ་དེ་ལ་མི་སྤྱོད་པའི་ཕྱིར་ནའོ། ། གཞན་ཡང་གསལ་བྱེད་པ་བདག་ཉིད་མི་ཤེས་པའི་སྐྱོན་ལས་གཞན་ཅི་ཡོད་དེ། ཆེན་པོའི་ཆེན་པོ་སློབ་དཔོན་ཕྱོགས་ཀྱི་གླང་པོའི་གྲུབ་མཐའ་དངོས་མེད་ལས་རྟགས་ལྡོག་པར་བཞེད་པ་ལ་སྨོད་པའི་ཕྱིར་ནའོ། ། གཉིས་པ་རྒྱལ་རིགས་དང་མཚུངས་པར་བསྟན་པ་ནི།
འདི་ལྡོག་པའི་ཞེས་སོ། ། གསལ་བྱེད་པ་འདི་ཆོས་ཅན། གསལ་བར་ཞེས་པ་ཆོས། དངོས་མེད་ལ་ལྡོག་པ་འགོག་པའི་དོན་སྟོན་པར་བྱེད་པའི་ཚིག་དེ་ཉིད་ཀྱིས་དངོས་པོ་མེད་པ་ལ་དགག་པའི་ཐ་སྙད་མི་འཐད་པར་སྟོན་ཅིང༌། གཞན་སངས་རྒྱས་པ་དག་གི་ལྡོག་པ་འགོག་པར་བྱེད་པའི་ཕྱིར་རོ། ། གཉིས་པ་དངོས་མེད་ལ་དགག་སྒྲུབ་བྱེད་པ་ནི། བདག་ཉིད་ཅེས་སོ། ། དངོས་མེད་ལ་བྱས་༼༢༣བ༽པའི་རྟགས་ལྡོག་པ་མེད་དོ་ཞེས་སྨྲའམ་མི་སྨྲ། མི་སྨྲ་ན་གཞན་གྱི་བརྗོད་པ་ལ་བརྟེན་ནས་དངོས་མེད་ལ་རྟགས་ལྡོག་པ་མེད་པར་རྟོགས་པར་མི་ནུས་པར་ཐལ། གསལ་བྱེད་པ་བདག་ཉིད་དངོས་མེད་ལ་བྱས་པ་ལྡོག་པ་མེད་པར་མི་སྨྲ་ནའི་ཕྱིར་རོ། །
སྨྲ་ན་ཡང་དངོས་མེད་ལ་དགག་སྒྲུབ་གྲུབ་པའི་སྐྱོན་འདི་སྤང་བར་མི་ནུས་སོ། ། གསུམ་པ་དངོས་མེད་ལ་རྟགས་གྲུབ་པ་ནི། མེད་པ་ཞེས་སོ། ། དངོས་མེད་ལ་ཆོས་ཅན། བྱས་པའི་རྟགས་ཀྱིས་སྒྲུབ་པར་བྱེད་པ་ཐོབ་པར་འགྱུར་ཏེ། གཏན་ཚིགས་མི་འགོག་པ་སྟེ་ལྡོག་པ་མེད་པའི་ཕྱིར་རོ། ། ཁྱབ་སྟེ། བྱས་པ་སྒྲུབ་བྱེད་ཡིན་པ་དེའི་མཚན་ཉིད་ནི་བྱས་པ་དངོས་པོ་མེད་པ་ལས་ལྡོག་པ་ཉིད་ཡིན་པའི་ཕྱིར་རོ། ། བཞི་པ་དངོས་མེད་ལ་ལྡོག་པ་དགག་ཏུ་མེད་པར་ཐལ་བ་ནི། མེད་པ་ཞེས་སོ། །
བྱས་པ་དངོས་པོ་མེད་པ་ལས་ལྡོག་པ་མེད་དོ་ཞེས་ལྡོག་པའི་ལྡོག་པ་དེ་ཉིད་རེ་ཞིག་ཇི་ལྟར་འདོད་དེ། ལྡོག་པ་དགག་ཏུ་མེད་པར་ཐལ། དངོས་མེད་དགག་གཞི་མ་ཡིན་པའི་ཕྱིར། དེས་ན་གསལ་བྱེད་པ་ནི་མཁས་པས་ཁྲེལ་བའི་གནས་སུ་བསྟན་པའི་ཕྱིར། ལྡོག་པ་ཞེས་སོ། ། བྱས་པ་དངོས་མེད་ལ་ལྡོག་པ་མེད་པ་དེ་དངོས་མེད་ལ་ཡོད་པར་སྒྲུབ་པ་ཡིན་པས་བྱས་པའི་དངོས་པོ་ཡོད་པ་དེ་དངོས་པོ་མེད་པ་ལའང་ཡོད་པ་ཡིན་ལ། བྱས་པའི་དངོས་པོ་མེད་པ་དེ་དངོས་པོ་ལ་ཡོད་པ་མ་ཡིན་ནོ་ཞེས་ཕྱིན་ཅི་ལོག་ཏུ་སྨྲ་བའི་བླུན་པོ་ཡི་ནི་རྣམ་དཔྱོད་ཀྱི་ཤེས་རབ་ལ་ལྟོས་ཤིག་ཅེས་ཁྲེལ་བའི་གནས་སུ་དཔྱད་པའོ། ། ལྔ་པ་དོན་བསྡུ་བ་ནི། གལ་ཏེ་ཞེས་སོ། ། གཉིས་པ་དངོས་མེད་དགག་སྒྲུབ་ཀྱི་གཞི་མ་ཡིན་པ་དགག་པ་ལ།
དངོས་མེད་ལ་ཐ་སྙད་ཙམ་དུ་དགག་སྒྲུབ་བྱེད་པ། ཤེས་བྱ་ལ་དགག་པའི་དོན་ཆེད་དུ་ཐལ་བའོ། ། དང་༼༢༤ན༽པོ་ནི། སྒྲུབ་དང་ཞེས་སོ། ། གཉིས་པ་ཤེས་བྱ་ལ་དགག་པའི་དོན་ཆེད་དུ་ཐལ་བ་ལ། ཐལ་བ་དགོད། མ་གྲུབ་པ་སྤང་བའོ། ། དང་པོ་ནི། ཡོད་པ་ཞེས་སོ། ། གཉིས་པ་ནི།
གལ་ཏེ་ཞེས་སོ། ། གསུམ་པ་ཞར་ལ་རྗེས་དཔག་གི་དགག་སྒྲུབ་བྱེད་པའི་རྟེན་བསམ་པ་ལ། རང་མཚན་རྟེན་མ་ཡིན་པ། སེལ་བ་རྟེན་དུ་གྲུབ་པ། རྟེན་རང་མཚན་ཡིན་པ་དགག་པ། དེ་དག་ལ་མི་འཐད་པ་སྤང་བའོ། ། དང་པོ་ནི། དེ་ཕྱིར་ཞེས་སོ། ། གཉིས་པ་སེལ་བ་རྟེན་དུ་གྲུབ་པ་ནི། སྒྲ་དོན་ཞེས་སོ། །
གསུམ་པ་རྟེན་རང་མཚན་ཡིན་པ་དགག་པ་ནི། དེ་ལྟར་མིན་ཅེས་སོ། ། བཞི་པ་དེ་དག་ལ་མི་འཐད་པ་སྤང་བ་ལ། དགག་སྒྲུབ་རིམ་ཅན་དུ་བྱེད་པར་འཐད། ལྡོག་པ་ཐ་དད་ཀྱི་རྣམ་གཞག་ལ་གནོད་པ་མེད་པ། འཁྲུལ་བ་མི་རྟོགས་པའི་རྒྱུ་མཚན་ནོ། ། དང་པོ་ནི། ཚོགས་ཞེས་སོ། ། གཉིས་པ་ལྡོག་པ་ཐ་དད་ཀྱི་རྣམ་གཞག་ལ་གནོད་པ་མེད་པ་ནི། མེད་པ་ཞེས་སོ། །
གསུམ་པ་འཁྲུལ་བ་མི་རྟོགས་པའི་རྒྱུ་མཚན་ནི། དེ་འབྲས་ཞེས་སོ། ། གཞུང་འདི་རྣམས་ཀྱི་ཚིག་དོན་ནི་ཚད་མ་རྣམ་པར་འགྲེལ་པའི་གཞན་དོན་གྱི་ལེའུར་འཆད་པར་འགྱུར་རོ། ། ཚུལ་གསུམ་བཤད་ཟིན་ཏོ། ། གཉིས་པ་མཚན་གཞིའི་རབ་ཏུ་དབྱེ་བ་བཤད་པ་ལ། ཐུན་མོང་གི་དབྱེ་བ། དབྱེ་བ་སོ་སོའི་རང་བཞིན་བཤད་པའོ། ། དང་པོ་ལ་ནི། རྩ་བས་མདོར་བསྟན། འགྲེལ་པས་རྒྱས་པར་བཤད་པའོ། །
དང་པོ་ནི། མཚན་ཉིད་ཅེས་སོ། ། མཚན་ཉིད་ཚུལ་གསུམ་པོ་དང་ལྡན་པའི་གཏན་ཚིགས་ཆོས་ཅན། གསུམ་ཁོ་ནར་གྲངས་ངེས་ཏེ། མི་དམིགས་པ་དང༌། བདག་ཅེས་པ་རང་བཞིན་དང༌། འབྲས་བུའི་གཏན་ཚིགས་ཞེས་བྱ་བ་གསུམ་དུ་ཡོད་པའི་ཕྱིར་རོ། ། གཉིས་པ་འགྲེལ་པས་རྒྱས་པར་བཤད་པ་ལ། དབྱེ་བ་དངོས། དེའི་དཔེར་བརྗོད།
ངོ་བོ་དང་གྲངས་ངེས་སྒྲུབ་པའོ། ། དང་པོ་ནི། རྟགས་ནི་ཞེས་༼༢༤བ༽སོ། ། དོན་གོ་སླའོ། ། གཉིས་པ་དེའི་དཔེར་བརྗོད་ནི། དཔེར་ན་ཞེས་སོ། ། མ་དམིགས་པའི་རྟགས་ནི། དཔེར་ན་ས་ཕྱོགས་ཀྱི་བྱེ་བྲག་བུམ་པ་ཡོད་ན་སྣང་རུང་བའི་གཞི་འགའ་ཞིག་ན་ཆོས་ཅན། བུམ་པ་མེད་དེ། བུམ་པ་ཡོད་ན་དམིགས་པའི་མཚན་ཉིད་ཀྱི་དོན་དུ་གྱུར་པ་སྣང་དུ་རུང་བ་ལས་མ་དམིགས་པའི་ཕྱིར་ཞེས་བྱ་བ་ལྟ་བུའོ། །
དགག་བྱའི་ཆོས་སྣང་རུང་ཁོ་ན་འགོག་པ་ཅི་ཞེ་ན། གལ་ཏེ་ཆོས་ཅན་ལ་དགག་བྱའི་ཆོས་ཡོད་ན་དམིགས་སུ་རུང་བའི་ཡོད་པ་ཅན་ཉིད་རང་མ་དམིགས་པས་དགག་པར་ནུས་པའི་ཕྱིར་དགག་བྱའི་ཆོས་སུ་འགྱུར་གྱི། དམིགས་སུ་རུང་བ་ལས་གཞན་དུ་ནི་མ་ཡིན་ནོ། ། གཞན་གཉིས་ཀྱི་དཔེར་བརྗོད་ནི་ཤིང་ཞེས་སོགས་ཏེ་གོ་སླའོ། ། གསུམ་པ་ངོ་བོ་དང་གྲངས་ངེས་སྒྲུབ་པ་ལ། བསྒྲུབ་བྱའི་ཆོས་ཀྱི་སྒོ་ནས་དགག་སྒྲུབ་ཀྱི་རྟགས་གཉིས་སུ་གྲངས་ངེས་པ། འབྲེལ་བའི་སྒོ་ནས་སྒྲུབ་རྟགས་གཉིས་སུ་གྲངས་ངེས་པའོ། ། དང་པོ་ནི། དེ་ལ་ཞེས་སོ། ། རྟགས་གསུམ་ཡོད་པ་དེ་ལ་འབྲས་རང་གཉིས་ནི་བསྒྲུབ་བྱའི་ཆོས་དངོས་པོ་སྒྲུབ་པ་ཡིན་པས་སྒྲུབ་རྟགས་ཡིན་པ།
གཅིག་མ་དམིགས་པའི་རྟགས་ནི་བསྒྲུབ་བྱའི་ཆོས་དགག་པ་སྒྲུབ་པས་དགག་པའི་གཏན་ཚིགས་སོ། ། གཉིས་པ་འབྲེལ་བའི་སྒོ་ནས་སྒྲུབ་རྟགས་གཉིས་སུ་གྲངས་ངེས་པ་ལ། བདག་གཅིག་པའི་འབྲེལ་བ་ལ་བརྟེན་ནས་རང་བཞིན་གྱི་རྟགས་སུ་སྒྲུབ། དེ་ལས་བྱུང་བའི་འབྲེལ་བ་ལ་བརྟེན་ནས་འབྲས་རྟགས་སུ་སྒྲུབ། དེ་གཉིས་ལ་བརྟེན་པའི་བློ་ཚད་མར་བསྒྲུབ་པའོ། ། དང་པོ་ལ། དོན་དངོས་དང༌། རྩོད་པ་སྤང་བའོ། ། དང་པོ་ནི། རང་བཞིན་ཞེས་སོ། །
བྱས་པའི་དོན་གྱིས་ཆོས་ཅན་མི་རྟག་པའི་དོན་ལ་འཁྲུལ་བ་མེད་དེ། མི་རྟག་པ་དང་རང་བཞིན་གྱི་འབྲེལ་བ་༼༢༥ན༽ཡོད་པའི་ཕྱིར་ཏེ། བྱས་པ་དེ་ནི་མི་རྟག་དེའི་ཞེས་རྟགས་སོ། ། གཉིས་པ་རྩོད་པ་སྤང་བ་ལ། རྩོད་པ་དང༌། ལན་ནོ། ། དང་པོ་ནི། དེའི་ཞེས་སོ། ། སྒྲ་མི་རྟག་པར་སྒྲུབ་པ་ལ་བྱས་པ་ཆོས་ཅན། བསྒྲུབ་པར་བྱ་བ་དང་ཞེས་པ་ཆོས་སོ། །
མི་རྟག་པ་དེའི་བདག་ཉིད་ཡིན་པའི་ཕྱིར་ཞེ་ན། གཉིས་པ་ལན་ལ། ཐ་དད་ཀུན་བཏགས་ཡིན་པ། དོན་ཀུན་བཏགས་མ་ཡིན་པ། རྟོགས་པའི་རིམ་པ་འཐད་པའི་རྒྱུ་མཚན་ནོ། ། དང་པོ་ནི། མ་ཡིན་ཅེས་སོ། ། བསྒྲུབ་བྱ་སྒྲུབ་བྱེད་ཐ་དད་མེད་པ་མ་ཡིན་ཏེ། སྒྲ་བྱས་མི་རྟག་གསུམ་གྱིས་ལྡོག་པའི་ཆོས་ཀྱི་བྱེ་བྲག་ཐ་དད་དུ་རྟོག་པས་ཀུན་བཏགས་པ་ལ་བརྟེན་ནས་བསྒྲུབ་བྱ་སྒྲུབ་བྱེད་ཀྱི་རྣམ་གཞག་བྱེད་པའི་ཕྱིར། ལྡོག་པ་ཐ་དད་པ་ཀུན་བཏགས་ཡིན་པ་དེ་སྐད་དུ་ཡང་རྗེས་སུ་དཔག་པ་རྟགས་དང༌།
རྗེས་སུ་དཔག་པར་བྱ་བ་ཆོས་དང་ཆོས་ཅན་གྱི་ཐ་སྙད་འདི་ཐམས་ཅད་བློ་ལ་ཡོད་པའི་ཆོས་དང་ཆོས་ཅན་གྱི་བྱེ་བྲག་ལྡོག་པ་ཐ་དད་པ་ཁོ་ནས་ཐ་དད་དུ་བཞག་པ་ཡིན་ནོ་ཞེས་སློབ་དཔོན་ཕྱོགས་ཀྱི་གླང་པོས་བཤད་དོ། ། གཉིས་པ་དོན་ཀུན་བཏགས་མ་ཡིན་པ་ནི། ཆོས་དང་ཞེས་སོ། ། འོ་ན་གསུམ་པོ་དེ་ཐམས་ཅད་ནས་ཐམས་ཅད་དུ་ཀུན་བཏགས་ཡིན་ནམ་ཞེ་ན། མ་ཡིན་ཏེ། ཆོས་དང་ཆོས་ཅན་ཉིད་དུ་ཐ་དད་པ་དེ་ཙམ་ཞིག་བློས་ཀུན་བཏགས་པ་ཡིན་གྱི། རིགས་མི་མཐུན་ལས་ལོག་པའི་སྒྲ་བྱས་མི་རྟག་པའི་དོན་ཀྱང་ནི་ཀུན་བཏགས་མ་ཡིན་ཏེ། བློའི་བྱེ་བྲག་དོན་ལ་བལྟོས་མེད་དུ་རང་དགའ་བར་འཇུག་པ་རྣམས་ནི་དོན་གྱི་རྟེན་དང་སྒྲུབ་བྱེད་མ་ཡིན་པའི་ཕྱིར་རོ། ། འོ་ན་རྟགས་ཆོས་རྐྱང་པ་གོ་བྱེད་དུ་འགྱུར་རམ་ཞེ་ན། དེ་དག་ཅེས་སོ། །
དོན་ལ་མེད་པར་བཏགས་པ་དེ་དག་༼༢༥བ༽གིས་བཏགས་པའི་ཡུལ་གྱི་དོན་བསྒྲུབ་བྱ་གོ་ན་ནི་བྱས་པའི་དོན་གྱིས་མི་རྟག་པའི་དོན་མི་ཐོབ་པ་ཁོ་ནར་འགྱུར་ཏེ། གོ་བྱ་དང་གོ་བྱེད་གཉིས་ཀུན་བཏགས་ཡིན་པའི་ཕྱིར་རོ། ། གསུམ་པ་རྟོགས་པའི་རིམ་པ་འཐད་པའི་རྒྱུ་མཚན་ལ། ཐ་དད་དུ་སྒྲོ་འདོགས་པའི་རྒྱུ་མཚན། སྒྲོ་འདོགས་པའི་རྣམ་པ། སྐབས་ཀྱི་ཉེས་པ་ལས་གྲོལ་བའི་ཚུལ་ལོ། ། དང་པོ་ནི། གང་ཕྱིར་ཞེས་སོ། ། དངོས་པོ་ཀུན་ཆོས་ཅན། རིགས་མཐུན་ནང་ཚན་གྱི་དངོས་པོ་དང་གཞན་རིགས་མི་མཐུན་གྱི་དངོས་པོ་ལས་ལྡོག་པ་ལ་ནི་བརྟེན་པ་ཅན་ཏེ།
ལོག་ས་ཐ་དད་ལས་ལོག་པར་དོན་ལ་གནས་པ་ཡིན་ཏེ། གང་གི་ཕྱིར་རང་བཞིན་གྱིས་རང་རང་གི་ངོ་བོ་ལ་གཞན་འདྲེ་བ་མེད་པར་གནས་པའི་ཕྱིར། གཉིས་པ་སྒྲོ་འདོགས་པའི་རྣམ་པ་ནི། དེ་ཕྱིར་ཞེས་སོ། ། སྒྲ་བྱས་མི་རྟག་པའི་དོན་ཆོས་ཅན། སྒྲ་མ་ཡིན་དང་མ་བྱས་པ་གང་དང་རྟག་པ་གང་ལས་ལྡོག་པ་ཡིན་ཏེ། དངོས་པོ་ཐམས་ཅད་ལོག་ས་ཐ་དད་ལས་ལོག་ནས་གནས་པ་དེའི་ཕྱིར། དེ་མ་ཡིན་ལས་ལྡོག་པ་དེའི་རྒྱུ་བྱས་པ་ཅན་གྱི་འབྲས་བུ་ལོག་པ་གསུམ་པོ་དེའི་དོན་སྤྱི་ཐ་དད་དུ་ཤར་ཏེ། ཕྱི་རོལ་དུ་ཞེན་པ་ལ་བརྟེན་ནས་སྒྲ་བྱས་མི་རྟག་པ་གསུམ་པོ་དེ་རིགས་སམ་ལྡོག་པ་ཐ་དད་དུ་དབྱེ་བ་བྱེད་ལ། དེའི་ལྡོག་པའི་ཁྱད་པར་ཐ་དད་པར་རྟོགས་པར་འགྱུར་བ་དག་རབ་ཏུ་བྱེད་དོ། །
གསུམ་པ་སྐབས་ཀྱི་ཉེས་པ་ལས་གྲོལ་བའི་ཚུལ་ནི། དེས་ན་ཞེས་སོ། ། གསུམ་པོ་དེ་ཐ་དད་དུ་རྟོགས་པ་དེས་ན་སྒྲ་བྱས་མི་རྟག་པ་ཆོས་ཅན། ལྡོག་པ་ཐ་དད་དུ་རྣམ་པར་གནས་པ་ཡིན་ཏེ། གཞན་སེལ་ཕྱིན་ཅི་མ་ལོག་པའི་སྒྲ་རྟོག་ཐ་དད་ཀྱི་ཡུལ་དུ་གྲུབ་པ་དེས་ནའི་ཕྱིར་ཏེ། སྒྲ་བྱས་མི་རྟག་པའི་ཁྱད་པར་ཐ་དད་པ་༼༢༦ན༽གང་ཞིག ། ཆོས་དེ་རང་རང་གི་མིང་གང་གིས་གོ་བར་འགྱུར་བའི་དོན་དེ་རང་རང་གི་མིང་དེ་ལས་གཞན་གྱིས་གོ་བར་ནུས་པ་མ་ཡིན་པའི་ཕྱིར་རོ། ། གཉིས་པ་དེ་ལས་བྱུང་བའི་འབྲེལ་བ་ལ་བརྟེན་ནས་འབྲས་རྟགས་སུ་སྒྲུབ་པ་ནི། འབྲས་བུ་ཞེས་སོ། ། འབྲས་བུ་དུ་བ་ཡང་ཆོས་ཅན།
མེ་ལ་མི་འཁྲུལ་ཏེ། མེ་དང་རང་བཞིན་འབྲེལ་བའི་ཕྱིར་ཏེ། དུ་བ་དེའི་རང་བཞིན་མེ་དེ་ལས་ཞེས་རྟགས་སོ། ། གསུམ་པ་དེ་གཉིས་ལ་བརྟེན་པའི་བློ་ཚད་མར་སྒྲུབ་པ་ནི། རྗེས་སུ་ཞེས་སོ། ། རྟགས་དེ་གཉིས་ལ་བརྟེན་པའི་རྗེས་སུ་དཔག་པར་བྱ་བ་བསྒྲུབ་བྱ་རྟོགས་པའི་ཤེས་པ་འདི་གཉིས་ནི་ཆོས་ཅན། འཇུག་ཡུལ་དེ་སྣང་བ་ཉིད་མ་ཡིན་ཏེ། འཇུག་ཡུལ་དངོས་ལས་མ་སྐྱེས་པའི་ཕྱིར་རོ། ། དེ་ལྟར་ན་ཚད་མ་མ་ཡིན་པར་འགྱུར་རོ་ཞེ་ན། འཇུག་ཡུལ་སྣང་བ་མ་ཡིན་པས་འཁྲུལ་བ་ཡིན་ཀྱང་ཚད་མ་ཡིན་ཏེ།
འཇུག་ཡུལ་ཐོབ་པ་ལ་འཁྲུལ་བ་མེད་པ་སྟེ་བསླུ་བ་མེད་པ་དག་ཡིན་པ་དེས་ནའི་ཕྱིར་ཏེ། འཇུག་ཡུལ་དེ་ལས་རྒྱུད་ནས་སྐྱེས་པའི་ཕྱིར་རོ། ། དེས་ན་མངོན་སུམ་བཞིན་དུ་རྗེས་སུ་དཔག་པ་ཡང་ཚད་མ་ཡིན་ནོ། ། ཐུན་མོང་གི་དབྱེ་བ་བཤད་ཟིན་ཏོ། ། གཉིས་པ་དབྱེ་བ་སོ་སོའི་རང་བཞིན་བཤད་པ་ལ། མ་དམིགས་པ། རང་བཞིན། འབྲས་བུའི་རྟགས་སོ། ། དང་པོ་ལ། སྣང་རུང་མ་དམིགས་པ།
མི་སྣང་བ་མ་དམིགས་པ། དེ་གཉིས་ཀྱིས་གྲུབ་པའི་འབྲས་བུའོ། ། དང་པོ་ལ། མདོར་བསྟན་པ། རྒྱས་པར་བཤད་པའོ། ། དང་པོ་ལ། རྩ་བས་མདོར་བསྟན། འགྲེལ་པས་རྒྱས་པར་བཤད་པའོ། ། དང་པོ་ནི། མེད་པར་ཞེས་སོ། །
བུམ་པ་སྣང་རུང་མ་དམིགས་པ་ཆོས་ཅན། གཞི་༼༢༦བ༽འགའ་ཞིག་ཏུ་བུམ་པ་མེད་པ་ལ་མི་འཁྲུལ་ཏེ། གཞི་འགའ་ཞིག་ཏུ་བུམ་པ་མེད་པར་ངེས་པའི་འབྲས་བུ་ཅན་ཏེ་རྣམ་འཇོག་གི་རྒྱུ་ཡིན་པའི་ཕྱིར། ། གཉིས་པ་འགྲེལ་པས་རྒྱས་པར་བཤད་པ་ནི། མེད་པའི་ཞེས་སོ། ། སྣང་རུང་གི་བུམ་པ་མེད་པའི་ཐ་སྙད་འཇུག་པའི་འབྲས་བུ་ཅན་གྱི་སྣང་རུང་མི་དམིགས་པ་ནི་ཆོས་ཅན། བུམ་པ་མེད་པའི་ཐ་སྙད་དེ་ལ་མི་འཁྲུལ་བ་ཡིན་ཏེ། བུམ་པ་མེད་པའི་ཐ་སྙད་ཀྱི་རྣམ་པར་འཇོག་བྱེད་ཀྱི་རྒྱུ་ཡིན་པའི་ཕྱིར་རོ། ། ཁྱབ་སྟེ། ཡུལ་ཅན་མེད་པའི་ཐ་སྙད་གྲུབ་པ་ལ་ཡུལ་རྣམ་པར་འཇོག་པའི་རྒྱུ་ཡོད་པར་འཁྲུལ་བ་མེད་པས་ཁྱབ་པའི་ཕྱིར་རོ། །
གཉིས་པ་རྒྱས་པར་བཤད་པ་ལ། ནུས་པ་བསྒྲུབ་བྱ་བཤད་པ། ངེས་བྱེད་ཀྱི་ཚད་མ་བཤད་པ། སྦྱོར་བའི་དབྱེ་བ་བཤད་པའོ། ། དང་པོ་ལ་མེད་པའི་དོན་བསྒྲུབ་བྱ་ཡིན་པ་དགག ། ཐ་སྙད་བསྒྲུབ་བྱ་ཡིན་པར་བསྟན། མཚན་ཉིད་དང་རྟགས་ལ་མི་འཐད་པ་སྤང་བའོ། ། དང་པོ་ལ། སྒྲུབ་བྱེད་ལ་མཚུངས་པས་ཐུག་པ་ཡོད་པ། བསྒྲུབ་བྱ་ལ་མཚུངས་པས་དོན་མེད་པ།
མངོན་སུམ་གྱིས་གྲུབ་ན་གཞན་ཡང་མཚུངས་པའོ། ། དང་པོ་ལ། སྤྱོད་པ་བ་ན་རེ། བུམ་འཛིན་མ་དམིགས་པའི་རྟགས་ཀྱིས་བུམ་པ་མེད་པའི་དོན་གྲུབ་བོ་ཞེ་ན། མི་དམིགས་པའི་ཞེས་སོ། ། བུམ་པ་མི་དམིགས་པའི་རྟགས་ཀྱིས་བུམ་པ་མེད་པའི་དོན་བསྒྲུབ་པར་བྱ་བ་ཡིན་ན། བུམ་པ་མེད་པའི་དོན་དེ་ཆོས་ཅན། སྒྲུབ་བྱེད་ཐུག་པ་མེད་པར་འགྱུར་ཏེ། བུམ་པ་མེད་པའི་དོན་དེ་བུམ་པ་མེད་པའི་རྟགས་ཀྱིས་བསྒྲུབ་དགོས་ཤིང༌། བུམ་པ་དམིགས་པའི་བུམ་འཛིན་མེད་པ་༼༢༧ན༽ཡང་མི་དམིགས་པ་གཞན་གྱིས་བསྒྲུབ་པར་བྱ་དགོས་པའི་ཕྱིར་རོ། །
འདོད་ན། ཚད་མས་མི་རྟོགས་པར་འགྱུར་རོ། ། གཉིས་པ་ནི། མ་གྲུབ་སྟེ། བུམ་འཛིན་མེད་པའི་རྟགས་དེ་རང་གིས་རང་གྲུབ་བོ་ཞེ་ན། ཅི་སྟེ་ཞེས་སོ། ། ཅི་སྟེ་བུམ་པ་དམིགས་པའི་བུམ་འཛིན་མེད་པ་དེ་མི་དམིགས་པ་གཞན་ལ་བལྟོས་པ་མེད་པར་ཡང་རང་གིས་རང་གྲུབ་པར་འགྱུར་ན་ནི། དེ་རང་གིས་རང་གྲུབ་པ་དེ་བཞིན་དུ་སྣང་རུང་གི་བུམ་པ་ཡོད་པ་མེད་པར་ཡང་རང་གིས་རང་གྲུབ་པར་འགྱུར་ཏེ། བུམ་འཛིན་མེད་པར་རང་གིས་རང་གྲུབ་པའི་ཕྱིར་རོ། ། འདོད་ན།
བུམ་པ་མེད་པའི་དོན་བསྒྲུབ་པ་ལ་བུམ་པ་མི་དམིགས་པ་དོན་མེད་པར་ཐལ་ལོ། ། གསུམ་པ་ནི། ཅི་སྟེ་ཞེས་སོ། ། ཅི་སྟེ་ས་ཕྱོགས་དག་འཛིན་གྱི་ཚད་མས་གཞན་གཞི་དག་པ་བ་དངོས་སུ་དམིགས་པས་བུམ་པ་མི་དམིགས་པ་ཤུགས་ལ་གྲུབ་པའི་ཕྱིར། རྟགས་དེ་མངོན་སུམ་གྱིས་གྲུབ་པ་ཡིན་གྱི། མི་དམིགས་པ་གཞན་གྱིས་གྲུབ་པ་ནི་མ་ཡིན་ནོ་ཞེ་ན། དེའི་ལན་དུ། དེ་བཞིན་ཞེས་སོ། ། རྟགས་དེ་མངོན་སུམ་གྱིས་གྲུབ་པ་དེ་བཞིན་དུ་གཞན་གཞི་དག་འཛིན་གྱི། ཚད་མ་ཡོད་པས་བུམ་པ་མེད་པའི་དོན་ཅི་སྟེ་མི་འགྲུབ་སྟེ་འགྲུབ་པར་ཐལ།
བུམ་འཛིན་མེད་པར་གཞི་དག་འཛིན་མངོན་སུམ་གྱིས་གྲུབ་པའི་ཕྱིར་རོ། ། ཁྱབ་པ་མཚུངས་སོ། ། གཉིས་པ་ཐ་སྙད་བསྒྲུབ་བྱ་ཡིན་པར་བསྟན་པ་ལ། ཐ་སྙད་བསྒྲུབ་བྱ་ཡིན་པའི་རྒྱུ་མཚན། དེས་དཔེ་མ་གྲུབ་པའི་ཉེས་པ་ལས་གྲོལ་བའི་ཚུལ་ལོ། ། དང་པོ་ནི། གང་གི་ཞེས་སོ། ། སྣང་རུང་མ་དམིགས་པའི་བསྒྲུབ་བྱ་གང་ཞེ་ན། ཁྱབ་པ་ངེས་པ་གང་གི་ཚེ་བུམ་པ་ཡོད་ན་སྣང་དུ་རུང་བའི་རྣམ་པ་འདི་ལྟ་བུའི་མི་དམིགས་པ་ཉིད་བུམ་༼༢༧བ༽པ་ལ་སོགས་མེད་པ་རྣམས་ཀྱི་མེད་པའི་དོན་ཡིན་པར་ངེས་པ་དེའི་ཚེ་ཡུལ་བུམ་པ་སྣང་རུང་མ་དམིགས་པར་གྲུབ་པ་ན། ཡུལ་ཅན་བུམ་པ་མེད་པའི་དོན་སྤྱི་ཤར་བའི་ཤེས་པ་དང༌།
བུམ་པ་མེད་པའི་སྒྲ་དང་ཐ་སྙད་དག་མཁས་པས་རྟོགས་པར་ནུས་ལ། རྨོངས་པ་ལ་ནི་བུམ་པ་མི་དམིགས་པའི་རྟགས་ལས་བུམ་པ་མེད་པའི་ཐ་སྙད་སྒྲུབ་པར་བྱེད་པ་ཡིན་ཏེ། ཆོས་ཅན་གྱི་སྟེང་དུ་ཡུལ་བུམ་པ་མ་དམིགས་པ་རབ་ཏུ་བསྟན་པས་བུམ་པ་མེད་པའི་བརྡ་དང་ཐ་སྙད་ལ་འཇུག་པའི་ཕྱིར་རོ། ། དཔེར་ན་ཞེས་སོ། ། གཉིས་པ་ནི། དེ་ལྟར་ཞེས་སོ། ། མཁས་རྨོངས་གཉིས་ཀྱི་བསྒྲུབ་བྱ་གྲུབ་ཚུལ་དེ་ཆོས་ཅན། ཆོས་མཐུན་པའི་དཔེ་མ་གྲུབ་པར་རྒོལ་བ་ཡང་བསལ་བ་ཡིན་ཏེ། དཔེ་ལ་བུམ་པ་མེད་པའི་ཐ་སྙད་གྲུབ་པ་དེ་ལྟར་ཡིན་པའི་ཕྱིར་རོ། ། འོ་ན་བུམ་པ་མེད་པའི་ཐ་སྙད་དེ་ཆོས་ཅན་ལ་རྟགས་ཀྱིས་བསྒྲུབ་མི་དགོས་པར་ཐལ།
དཔེ་ལ་མངོན་སུམ་གྱིས་གྲུབ་ཟིན་པའི་ཕྱིར་ཞེ་ན། ཆོས་ཅན་གྱི་སྟེང་དུ་ཡུལ་བུམ་པ་སྣང་རུང་མ་དམིགས་པར་རྟོགས་ཀྱང་ཡུལ་ཅན་བུམ་པ་མེད་པའི་ཐ་སྙད་མ་རྟོགས་པའི་རྨོངས་པ་དག་སྣང་བའི་ཕྱིར་ན་བསྒྲུབ་དགོས་པ་ལ་འགལ་བ་མེད་དོ། ། གསུམ་པ་མཚན་ཉིད་དང་རྟགས་ལ་མི་འཐད་པ་སྤང་བ་ལ། རྩོད་པ་དགོད། དེ་དགག ། བཀག་པ་ལ་འཁྲུལ་བ་སྤང༌། སྐབས་ཀྱི་དོན་བསྡུ་བ། དེས་རྒོལ་བ་གཞན་གྱི་ལན་ཡང་བསྟན་པའོ། ། དང་པོ་ནི། གལ་ཏེ་ཞེས་སོ། །
གལ་ཏེ་བུམ་པ་མ་དམིགས་པ་དེ་ཆོས་ཅན། ཇི་ལྟར་ན་བུམ་པའི་དངོས་པོ་མེད་པའི་དོན་ཡིན་ཏེ་མ་ཡིན་པར་ཐལ། བུམ་པ་སྣང་རུང་མ་དམིགས་པ་ནི་བུམ་པ་དམིགས་པ་ལོག་པ་ཡིན་པའི་ཕྱིར། ཁྱབ་སྟེ། བུམ་པའི་དངོས་པོ་ལོག་པ་ནི་བུམ་པའི་དངོས་པོ་མེད་པ་ཡིན་པའི་ཕྱིར། གཞན་ཡང་བུམ་༼༢༨ན༽པ་དམིགས་པ་ལོག་པའི་བུམ་འཛིན་མེད་པས་ཆོས་ཅན། བུམ་པའི་དངོས་པོ་མེད་པར་ཡང་བསྒྲུབ་ནུས་པར་ཇི་ལྟར་འགྱུར་ཏེ་མི་ནུས་པར་ཐལ། བུམ་པ་མ་བཀག་པའི་ཕྱིར་རོ། ། ཁྱབ་སྟེ། སྤྱིར་འབྲས་བུ་ལོག་ཀྱང་ཞེས་སོ། །
གཉིས་པ་དེ་དགག་པ་ལ། མཚན་ཉིད་དུ་འཐད་པ། རྟགས་སུ་འཐད་པའོ། ། དང་པོ་ནི། དེ་འདྲ་ཞེས་སོ། ། བུམ་པ་དམིགས་པ་ནི་ཆོས་ཅན། སྣང་རུང་གི་བུམ་པ་ཡོད་པའི་དོན་ཡིན་པས་བརྗོད་དེ། སྣང་རུང་གི་བུམ་པ་དེ་འདྲ་བ་ཡོད་པར་ངེས་པའི་ཐ་སྙད་དུ་རྣམ་པར་བཞག་པ་ནི་བུམ་པ་དམིགས་པའི་རྒྱུ་མཚན་ཅན་ཡིན་པའི་ཕྱིར་རོ། ། དེས་ནི་བུམ་པ་མ་དམིགས་པ་དང་བུམ་པ་མེད་པའི་དོན་ཡིན་པར་གྲུབ་བོ། ། གཉིས་པ་ནི།
རྒྱུ་ཞེས་སོ། ། བུམ་པ་དམིགས་པ་ནི་ཆོས་ཅན། སྣང་རུང་གི་བུམ་པ་ཡོད་པའི་རྟགས་ཡིན་པར་བརྗོད་དེ། དབང་པོ་ལ་སོགས་པ་བུམ་པ་དམིགས་པའི་རྒྱུ་གཞན་ཚང་བ་ན་དམིགས་པར་རུང་བའི་རང་བཞིན་གྱི་བུམ་པ་ཡོད་པ་ནི་བུམ་པ་དམིགས་པ་དེ་ལ་མི་འཁྲུལ་བའི་ཕྱིར་རོ། ། དེས་ནི་བུམ་པ་མ་དམིགས་པ་དེ་ཡང་སྣང་རུང་གི་བུམ་པ་མེད་པ་ལ་མི་འཁྲུལ་བས་དེ་དེའི་རྟགས་སུ་འཐད་དོ། ། གསུམ་པ་བཀག་པ་ལ་འཁྲུལ་བ་སྤང་བ་ལ། ཚོགས་པར་འགྱུར་བ་ལ་བལྟོས་པའི་འཁྲུལ་བ་སྤང༌། མཐུ་ལྡན་གྱིས་བྱིན་གྱིས་བརླབས་པའི་འཁྲུལ་བ་སྤང་བའོ། ། དང་པོ་ལ། རྩོད་པ་དང༌།
ལན་གཉིས་ལས། དང་པོ་ནི། ཚོགས་པ་ཞེས་སོ། ། བུམ་པ་དམིགས་པ་དེ་བུམ་པ་ཡོད་པ་ལ་འཁྲུལ་བར་འགྱུར་ཏེ། སྣང་བ་ནས་མུན་ཁང་དུ་ཞུགས་པའི་ཚེ་བུམ་འཛིན་བསྐྱེད་པའི་ཚོགས་པ་གྲངས་ཚང་བར་ཡོད་ཀྱང་བུམ་པས་བུམ་འཛིན་བསྐྱེད་པ་དེ་ཚོགས་པའི་རྒྱུན་ཡོངས་སུ་འགྱུར་བ་ལ་༼༢༨བ༽བལྟོས་པའི་ཕྱིར། འདོད་ན། བུམ་པ་མི་དམིགས་པ་ཡང་བུམ་པ་མེད་པ་ལ་འཁྲུལ་བར་ཐལ་ལོ་ཞེ་ན། གཉིས་པ་ནི། མ་ཡིན་ཅེས་སོ། ། བུམ་པ་མ་དམིགས་པ་ཆོས་ཅན།
སྣང་རུང་གི་བུམ་པ་མེད་པ་ལ་འཁྲུལ་བ་མ་ཡིན་ཏེ། འབྲས་བུ་བུམ་པ་མ་དམིགས་པའི་ཤེས་པའི་དུས་ན་སྣང་རུང་གི་བུམ་པ་མེད་པར་རྟོགས་པའི་ཕྱིར་ཏེ། གཞན་གཞི་དག་པ་བ་དངོས་སུ་དམིགས་པ་ན་བུམ་པ་དེ་ནི་མི་དམིགས་པར་འགྲུབ་པའི་ཕྱིར་རོ། ། ཡང་ན་དེའི་ཚེ་བུམ་པ་སྣང་རུང་མ་ཡིན་ཏེ། འབྲས་བུའི་དུས་ཏེ་དུས་གཉིས་པ་ན་སྣང་རུང་གི་བུམ་པ་མེད་པར་རྟོགས་པའི་ཕྱིར་རོ། ། གཉིས་པ་ལ། རྩོད་ལན་གཉིས་ལས། དང་པོ་ནི། མཐུ་དང་ཞེས་སོ། ། བུམ་པ་དེ་ཡོད་ཀྱང་མི་དམིགས་པ་ཡོད་པས་བུམ་པ་དམིགས་པ་དེ་བུམ་པ་ཡོད་པ་ལ་འཁྲུལ་བར་འགྱུར་ཏེ།
བུམ་པ་ཡོད་ཀྱང་རྣལ་འབྱོར་པ་མཐུ་དང་ལྡན་པས་བུམ་པ་མི་སྣང་བར་བྱིན་གྱིས་བརླབས་པ་ཡོད་པའི་ཕྱིར། འདོད་ན་བུམ་པ་མི་དམིགས་པ་ཡང་བུམ་པ་མེད་པ་ལ་འཁྲུལ་བར་འགྱུར་རོ་ཞེ་ན། གཉིས་པ་ནི། མ་ཡིན་ཅེས་སོ། ། རྣལ་འབྱོར་པ་དེས་ཡུལ་དབང་གཉིས་ཡུལ་ཡུལ་ཅན་དུ་མི་རུང་བར་བྱས་སམ་མ་བྱས། གཉིས་པ་ལྟར་ན། བུམ་པ་མི་སྣང་བར་བྱིན་གྱིས་བརླབས་པ་ཉིད་མི་འཐད་པར་ཐལ། ཡུལ་བུམ་པ་དང་ཡུལ་ཅན་མིག་གི་དབང་པོ་དག་ལས་གང་ཡང་རུང་བ་ཞིག་གམ། ཡུལ་དབང་གཉིས་ཀ་ཡུལ་དང་ཡུལ་ཅན་དུ་རུང་བ་ལས་གཞན་དུ་མི་རུང་བར་གྱུར་པ་མེད་པའི་ཕྱིར་རོ། ། དང་པོ་ལྟར་ན།
ཡུལ་དབང་གཉིས་པོ་དེ་ཡུལ་དང་ཡུལ་ཅན་དུ་མི་རུང་བར་འདུས་བྱས་ན་ནི་བུམ་པ་ཡོད་ཀྱང་མི་དམིགས་པར་འགྱུར་ཏེ། མི་དམིགས་པ་དེའི་ཚེ་ཡང་ཡུལ་ཡུལ་ཅན་དུ་མི་རུང་བར་བྱས་༼༢༩ན༽པའི་རྣམ་པ་དེ་ལྟ་བུའི་དབང་པོའི་ཤེས་པའི་གཟུང་བྱར་རུང་བའི་བུམ་པ་ནི་མེད་ཅིང༌། སྣང་དུ་མི་རུང་བའི་བུམ་པ་ནི་ཡོད་པ་ཉིད་དོ། ། དེས་ན་སྣང་མི་རུང་གི་བུམ་པ་ཡོད་པ་ལ་དམིགས་པས་མ་ཁྱབ་པའོ། ། བཞི་པ་སྐབས་ཀྱི་དོན་བསྡུ་བ་ནི། དེའི་ཕྱིར་ཞེས་སོ། ། བུམ་འཛིན་གྱི་ཤེས་པ་དང་ཤེས་པ་དེར་སྣང་དུ་རུང་བའི་བུམ་པ་དམིགས་པ་ནི་ཆོས་ཅན། སྣང་རུང་གི་བུམ་པ་འདིའི་ཡོད་པའི་དོན་ཉིད་ཡིན་ཏེ། བུམ་པ་ཡོད་པའི་ཐ་སྙད་ནི་བུམ་པ་དམིགས་པ་ལས་ཡིན་པ་དེའི་ཕྱིར། བུམ་པ་དམིགས་པ་ལས་བཟློག་པའི་བུམ་པ་མི་དམིགས་པ་ནི་སྣང་རུང་གི་བུམ་པ་མེད་པའི་དོན་ཡིན་པས་མཚན་ཉིད་དུ་འཐད་ལ།
བུམ་པ་མ་དམིགས་པ་དེས་ཀྱང་ཡུལ་ཅན་གྱི་བུམ་པ་མེད་པའི་ཐ་སྙད་སྒྲུབ་པར་བྱེད་པའི་རྟགས་སུ་འཐད་དོ། ། ལྔ་པ་དེས་རྒོལ་བ་གཞན་གྱི་ལན་བསྟན་པ་ནི། འདིས་ནི་ཞེས་སོ། ། བུམ་པ་མ་དམིགས་པ་དེ་སྣང་རུང་གི་བུམ་པ་མེད་པའི་ཐ་སྙད་ཀྱི་མཚན་ཉིད་དང་རྟགས་སུ་སྒྲུབ་པའི་རིགས་པ་འདིས་ནི་བུམ་པ་མ་དམིགས་པས་སྣང་རུང་གི་བུམ་པ་མེད་པར་སྒྲུབ་པའི་སྐབས་འདིར་རྣམ་འཇོག་གི་རྒྱུ་དང་རྣམ་གཞག་གི་འབྲས་བུ་ལ་ཞེས་སོ། ། འོ་ན་བུམ་པ་མེད་པའི་ཐ་སྙད་དེ་ཆོས་ཅན་ལ་རྟགས་ཀྱིས་སྒྲུབ་མི་དགོས་པར་ཐལ། དཔེའི་སྟེང་དུ་བུམ་པ་མ་དམིགས་པ་དང་བུམ་པ་མེད་པའི་ཐ་སྙད་གཉིས་དང་རྒྱུ་མཚན་དང་རྒྱུ་མཚན་ཅན་དུ་གྲུབ་ཟིན་པའི་ཕྱིར་ཞེ་ན། དཔེ་ལ་དེ་ལྟར་གྲུབ་ཟིན་པ་དེ་ལ་ཡང་དཔེ་ལ་སྣང་རུང་གི་བུམ་པ་མེད་པའི་ཐ་སྙད་དེ་བུམ་འཛིན་མེད་པའི་དེ་རྒྱུ་མཚན་ཅན་ཡིན་པར་གྲུབ་ཀྱང་ཆོས་ཅན་ལ་བུམ་པ་མེད་པའི་ཐ་སྙད་དེ་རྣམ་པར་འཇོག་པའི་རྒྱུ་བུམ་པ་མི་དམིགས་པ་ཡོད་པའི་སྒོ་ནས་རྨོངས་པ་ལ་༼༢༩བ༽བུམ་པ་མི་དམིགས་པའི་ཆོས་ཅན་ལ་བུམ་པ་མེད་པའི་ཐ་སྙད་བསྒྲུབ་པར་བྱ་དགོས་པ་ཡིན་ཏེ། དཔེར་ན་རྒྱུ་མཚན་ཅན་གཞན་བ་ལང་གི་ཐ་སྙད་བཞིན་ནོ། ། གཉིས་པ་ངེས་བྱེད་ཀྱི་ཚད་མ་བཤད་པ་ནི། རེ་ཞིག་ཅེས་སོགས་དྲི་བའོ། །
ལན་ནི། མི་དམིགས་པ་ངེས་བྱེད་ཀྱི་ཚད་མ་དེ་ནི་གཅིག་དམིགས་ཉམས་སུ་མྱོང་བ་ལས་ཤེས་པའི་སྐབས་སུ་འཆད་པར་འགྱུར་རོ། ། གསུམ་པ་སྦྱོར་བའི་དབྱེ་བ་བཤད་པ་ལ། རྩ་བས་མདོར་བསྟན། འགྲེལ་པས་རྒྱས་པར་བཤད་པའོ། ། དང་པོ་ནི། མི་དམིགས་ཞེས་སོ། ། སྣང་བ་མི་དམིགས་པའི་རྟགས་དེ་ཡང་རྟགས་འཇུག་པའི་གཞིའི་བྱེ་བྲག་གིས་དབྱེ་བ་རྣམ་པ་བཞིར་ཕྱེ་བ་ཡིན་ནོ། ། གཉིས་པ་ལ། དགག་རྟགས་ཐམས་ཅད་སྣང་བ་མི་དམིགས་པ་ཡིན་པ།
དབྱེ་བ་སོ་སོའི་དཔེར་བརྗོད། དགག་རྟགས་ཐམས་ཅད་སྣང་བ་མི་དམིགས་པར་བསྡུ་བ། དབྱེ་བ་གཞན་དུ་ཐལ་བ་སྤང་བའོ། ། དང་པོ་ནི། དགག་པ་ཞེས་སོ། ། གཞི་འགའ་ཞིག་ཏུ་རྟགས་ཀྱི་དགག་བྱའི་ཆོས་ལ་དགག་པ་བྱེད་པ་གང་ཇི་སྙེད་པ་དེ་ཐམས་ཅད་ནི་སྣང་བ་མི་དམིགས་པའི་རྟགས་ལས་བྱེད་དགོས་པ་ཡིན་ནོ། ། གཉིས་པ་ལ། མཚན་གཞི་གཉིས་སུ་གྲངས་ངེས་པ། འགལ་ཟླ་བསྒྲུབས་ནས་འགལ་ཟློ་འགོག་པའི་རྟགས་ཁྱབ་པ་སྣང་བ་མི་དམིགས་པར་བསྒྲུབ། འབྲེལ་ཡུལ་བཀག་ནས་འབྲེལ་པོ་འགོག་པའི་རྟགས་ཕྱོགས་ཆོས་སྣང་བ་མི་དམིགས་པར་བསྒྲུབ་པའོ། །
དང་པོ་ནི། འདི་ལྟར་ཞེས་སོ། ། དགག་པ་བྱེད་པའི་ཚེ་འདི་ལྟར་གཞི་འགའ་ཞིག་ཏུ་དགག་བྱའི་ཆོས་ལ་དགག་པ་བྱེད་པ་དེ་རྣམ་པ་གཉིས་ཀྱི་སྒོ་ནས་བྱེད་དེ། ཆོས་འགའ་༼༣༠ན༽ཞིག་བསྒྲུབས་པས་འགོག་པ་དང༌། ཆོས་འགའ་ཞིག་བཀག་པས་བཀག་བྱ་འགོག་པའི་ཕྱིར་རོ། ། གཉིས་པ་ལ། མི་འགལ་བ་བསྒྲུབས་པས་འགོག་མི་ནུས་པ། ལྷན་ཅིག་མི་གནས་འགལ་ལ་བརྟེན་པའི་རྟགས་ཁྱབ་པ་སྣང་བ་མི་དམིགས་པར་བསྒྲུབ། ཕན་ཚུན་སྤང་འགལ་ལ་བརྟེན་པའི་རྟགས་ཁྱབ་པ་སྣང་བ་མི་དམིགས་པར་བསྒྲུབ་པའོ། ། དང་པོ་ནི།
སྒྲུབ་ན་ཞེས་སོ། ། ཆོས་འགའ་ཞིག་བསྒྲུབས་ནས་འགོག་ན་ཡང་དགག་བྱའི་ཆོས་དང་འགལ་བ་བསྒྲུབས་ནས་འགོག་པའམ་དེ་དང་མི་འགལ་བ་ཞིག་བསྒྲུབས་ནས་འགོག་གྲང་ན་ཞེས་འདྲིའོ། ། མི་འགལ་བ་བསྒྲུབ་ཅེ་ན། དགག་བྱའི་ཆོས་དང་མི་འགལ་བའི་རྟགས་ནི་ཆོས་ཅན། དགག་བྱ་འགོག་ནུས་པ་མ་ཡིན་ཏེ། དགག་བྱའི་ཆོས་དང་ལྷན་ཅིག་ཡོད་པར་འགལ་བ་མེད་པའི་ཕྱིར། གཉིས་པ་ནི། འགལ་བ་ཞེས་སོ། ། འགལ་བ་སྒྲུབ་ཅེ་ན། རྟགས་དང་དགག་བྱའི་ཆོས་འགལ་བ་ཡང་ཆོས་ཅན།
སྣང་བ་མི་དམིགས་པ་མེད་པར་འགལ་བར་ཚད་མས་མི་རྟོགས་ཏེ། འགལ་བ་གཉིས་ཀ་ཡང་མི་དམིགས་པ་ལས་འགལ་བར་ངེས་དགོས་པའི་ཕྱིར་རོ། ། རྟགས་གྲུབ་སྟེ། འདི་ལྟར་གྲང་རེག་རྒྱུའི་ཐ་མ་གཏུགས་པ་ཅན་འབྱུང་བ་ལ། གཞན་ཚ་རེག་སྟོབས་ལྡན་ཡོད་ན་གྲང་རེག་གི་རྒྱུན་མེད་པའི་ཕྱིར་རོ། ། དེ་གཉིས་ལྷན་ཅིག་མི་གནས་པའི་འགལ་བར་ཚད་མས་རྟོགས་ལ། དེ་ཡང་སྣང་བ་མི་དམིགས་པ་ལས་ཡིན་ནོ། ། གསུམ་པ་ནི། ཕན་ཚུན་ཞེས་སོ། ། འགལ་བ་དེར་མ་ཟད་ཕན་ཚུན་སྤངས་ཏེ་ཞེས་སོ། །
འོ་ན་རྟག་མི་རྟག་འགལ་བར་གང་གིས་ངེས་ཤེ་ན། རྟག་མི་རྟག་འགལ་བ་དེ་ལ་ཡང་གཅིག་མི་རྟག་པ་དམིགས་པས་གཞན་༼༣༠བ༽རྟག་པ་མི་དམིགས་པར་གྲུབ་པས་དེ་གཉིས་འགལ་བར་བརྗོད་པ་ཡིན་ཏེ། མི་རྟག་པར་རྟོགས་པ་དེ་རྟག་པས་སྟོང་བར་རྟོགས་པ་ལ་བལྟོས་པའི་ཕྱིར་རོ། ། བལྟོས་པ་དེ་ལྟར་མ་ཡིན་ན་མི་རྟག་པ་ལ་རྟག་པ་དམིགས་པ་ཚད་མས་མ་བཀག་པ་ཅན་དུ་འགྱུར་བ་དང༌། མི་རྟག་པ་ལ་རྟག་པ་མེད་པར་མི་འགྲུབ་པར་ཡང་ཐལ་བའི་ཕྱིར་རོ། ། དེ་དག་གི་དོན་ནི། འགལ་ཟླ་བསྒྲུབས་ནས་འགལ་ཟློ་འགོག་པའི་རྟགས་ཐམས་ཅད་གོ་བྱེད་དུ་འགྱུར་བ་ཁྱབ་པ་ངེས་པ་ལ་ལྟོས། ཁྱབ་པ་ངེས་པ་ལ་རྟགས་དང༌། དགག་བྱའི་ཆོས་འགལ་བར་ངེས་པ་ལ་ལྟོས། དེ་ཡང་སྣང་བ་མི་དམིགས་པ་ལ་བལྟོས་པ་ཡིན་ནོ། །
ཕན་ཚུན་སྤང་འགལ་ལ་བརྟེན་པའི་དགག་རྟགས་ནི་བྱས་པས་སྒྲ་རྟག་དངོས་འགོག་པ་ལྟ་བུ་གཞུང་ནས་མང་དུ་བཤད་དོ། ། གསུམ་པ་འབྲེལ་ཡུལ་བཀག་ནས་འབྲེལ་པོ་འགོག་པའི་ཕྱོགས་ཆོས་སྣང་བ་མི་དམིགས་པར་སྒྲུབ་པ་ལ། མདོར་བསྟན་པ། དྲི་ལན་གྱི་སྒོ་ནས་རྒྱས་པར་བཤད་པ། དོན་བསྡུ་བའོ། ། དང་པོ་ནི། གཅིག་ཅེས་སོ། ། ཆོས་གཅིག་བཀག་པས་ཆོས་གཞན་མེད་པར་སྒྲུབ་པ་ལ་ནི་ཆོས་ཅན། སྣང་བ་མི་དམིགས་པ་རྟགས་སུ་གྲུབ་པ་ཉིད་དེ། དགག་བྱ་དགག་པ་ནི་སྣང་བ་མི་དམིགས་པའི་ངོ་བོ་ཡིན་པའི་ཕྱིར་རོ། །
གཉིས་པ་ལ། འབྲེལ་མེད་བཀག་པ་གོ་བྱེད་མ་ཡིན་པ། འབྲས་བུ་བཀག་པ་དོན་གཞན་བཀག་པའི་གོ་བྱེད་མ་ཡིན་པ། རྒྱུ་བཀག་པ་ཁོ་ན་དོན་གཞན་བཀག་པའི་གོ་བྱེད་ཡིན་པ། ཞར་ལ་རྟགས་གཞན་གྱི་དོན་སྒྲུབ་དང་ཐ་སྙད་སྒྲུབ་ཀྱི་རྣམ་དབྱེ་བཤད་པའོ། ། དང་པོ་ནི། དོན་གཞན་ཞེས་སོ། ། སྣང་བ་མ་དམིགས་པས་དགག་བྱ་དོན་གཞན་དགག་པ་དང༌། བསྒྲུབ་པར་བྱ་བ་སྒྲུབ་པ་ལ་དེ་༼༣༡ན༽ལ་ཡང་རྒྱུ་དང་ཞེས་སོགས་དྲི་བའོ། ། དྲི་བ་གསུམ་ཡོད་པ་དེ་ལ་རྒྱུ་འབྲས་གཉིས་ཀ་ཡོད་པ་མ་ཡིན་པ་ནི་ཆོས་ཅན།
རྒྱུ་འབྲས་དེ་གཉིས་མེད་པས་དགག་བྱ་དོན་གཞན་མེད་པར་སྒྲུབ་མི་རིགས་ཏེ། དགག་བྱའི་ཆོས་དང་རྟགས་ལོག་ལ་འབྲེལ་བ་མེད་པའི་ཕྱིར། གཉིས་པ་ལ། འབྲས་བུ་བཀག་པས་རྒྱུ་ཙམ་འགོག་པ་ལ་འཁྲུལ་བ། རྒྱུ་ནུས་པ་ཐོགས་མེད་དགག་ནུས་ཀྱང་དོན་གཞན་འགོག་པ་མ་ཡིན་པ། རང་ཚིག་དང་འགལ་བ་སྤང་བའོ། ། དང་པོ་ནི། འབྲས་བུ་བཀག་པ་རྟགས་སུ་འགོད་ཅེ་ན། འབྲས་བུ་ཞེས་སོ། ། འབྲས་བུ་མ་དམིགས་ཀྱང་ཆོས་ཅན།
རྒྱུ་དེ་མེད་པར་སྒྲུབ་ནུས་པར་ག་ལ་འགྱུར་ཏེ། རྒྱུ་ཙམ་ནི་གདོན་མི་ཟ་བར་འབྲས་བུ་དེ་དང་འབྲེལ་བ་ལྡན་པ་མ་ཡིན་པའི་ཕྱིར་རོ། ། གཉིས་པ་ལ། ལྡོག་ཁྱབ་སྒྲུབ། རྟགས་དཔེར་བརྗོད་པ། རང་བཞིན་མི་དམིགས་པར་བསྡུ་བ། རིགས་ཅན་གཞན་ལ་སྦྱར་བའོ། ། དང་པོ་ནི། ནུས་པ་ཞེས་སོ། ། འབྲས་བུ་དངོས་སུ་བསྐྱེད་པར་ནུས་པ་རྒྱུ་ནུས་པ་ཐོགས་མེད་ཡིན་གྱི།
མི་ནུས་པ་ནི་མ་ཡིན་ནོ་ཞེས་བརྗོད་ནས། ནུས་པ་ཐོགས་མེད་ལ་ནི་ཆོས་ཅན། སྐད་ཅིག་གཉིས་པ་ལ་འབྲས་བུ་ཡོད་པས་ཁྱབ་སྟེ། འབྲས་བུ་དངོས་སུ་བསྐྱེད་པ་ལ་འགལ་རྐྱེན་གྱིས་གེགས་བྱ་བར་ཡང་མི་ནུས་པའི་ཕྱིར་ཏེ། ཐ་མ་སྟེ་ནུས་པ་ཐོགས་མེད་ཀྱི་གནས་སྐབས་ན་འབྲས་བུ་བསྐྱེད་པའི་ནུས་པ་ཡོངས་སུ་འགྱུར་བ་མེད་པའི་ཕྱིར་ཏེ། ནུས་པ་ཐོགས་མེད་ཀྱི་སྐད་ཅིག་མ་ལ་སྔ་ཕྱིའི་ཆ་ཤས་མེད་པའི་ཕྱིར་རོ། ། ཁྱབ་སྟེ། གེགས་བྱེད་པ་དེ་ལ་དུས་དང་པོ་ལ་གེགས་བྱེད་པ་དང་བྱེད་པ་པོ་གཉིས་དང་པོར་ཕྱོགས་དུས་གཉིས་པ་ལ་འབྲས་བུ་སྐྱེ་བ་དང་མི་མཐུན་པ་བསྐྱེད་ནས་དུས་གསུམ་པ་ལ་ནུས་པ་ལྡོག་༼༣༡བ༽པ་ནི་གེགས་བྱེད་པ་ཉིད་ཀྱི་མཚན་ཉིད་ཡིན་པའི་ཕྱིར་དང༌། ནུས་པ་ཡོངས་སུ་འགྱུར་བ་དེ་ལྟར་མ་ཡིན་ན། རྒྱུ་ལ་གནོད་པ་ཅུང་ཟད་ཀྱང་མི་བྱེད་པས་ཁྱབ་ཅིང༌།
དེ་ལ་འབྲས་བུ་བསྐྱེད་པ་ལ་གེགས་བྱེད་པ་མ་ཡིན་པས་ཁྱབ་པའི་ཕྱིར་རོ། ། གཉིས་པ་ནི། དེ་འདྲ་ཞེས་སོ། ། འབྲས་བུ་དངོས་སུ་བསྐྱེད་པར་ནུས་པ་དེ་འདྲ་བའི་རྒྱུ་ནི་ཞེས་པ་གོ་སླའོ། ། གསུམ་པ་ནི། འབྲས་བུ་ཞེས་སོ། ། འབྲས་བུ་མི་དམིགས་པའི་རྟགས་ནི་ཆོས་ཅན། རང་བཞིན་མི་དམིགས་པར་འདུས་པར་བཤད་དེ། ཕྱོགས་ཆོས་གྲུབ་ཅིང་དགག་བྱའི་ཆོས་རྒྱུ་ནུས་པ་ཐོགས་མེད་དེ་རང་གི་ངོ་བོ་བཀག་པ་དང་ཁྱད་པར་མེད་པའི་ཕྱིར་རོ། ། དེས་ནི་དོན་གཞན་འགོག་པ་མ་ཡིན་པར་གྲུབ་བོ། །
འབྲས་བུ་དེ་ནི་ཆོས་ཅན། རྒྱུ་ནུས་པ་ཐོགས་མེད་དེ་རང་གི་ངོ་བོ་དང་ཁྱད་པར་མེད་དེ། རྒྱུ་ནུས་པ་ཐོགས་མེད་ལ་ཁྱབ་ཆེས་པ་དང༌། ལྡོག་པ་སྟེ་མ་ཁྱབ་པ་མེད་པ་ཡིན་པའི་ཕྱིར་རོ། ། དེས་ནི་ཕྱོགས་ཆོས་གྲུབ་བོ། ། བཞི་པ་ནི། དེ་བཞིན་ཞེས་སོ། ། འབྲས་བུ་དེ་དང་འགལ་བ་དམིགས་པ་ནི་དཔེར་ན་ཞེས་སོ། ། དེ་གང་དུ་འདུ་ན་འབྲས་བུ་མ་དམིགས་པ་རང་བཞིན་མ་དམིགས་པར་འདུ་བ་དེ་བཞིན་དུ་འདི་ཡང་རང་བཞིན་མ་དམིགས་པར་འདུ་བའོ། ། ཇི་ལྟར་འདུ་ན་ཆོས་ཅན་གྱི་སྟེང་དུ་མེ་ཡོད་ཚད་མས་གྲུབ་པ་དེ་ཉིད་ཀྱི་གྲང་རེག་ཚད་མས་བཀག་པ་ཡིན་ཅིང༌།
དེ་ཁེགས་པས་གྲང་རེག་དངོས་སུ་སྐྱེད་བྱེད་ཤུགས་ལ་ཁེགས་སོ། ། དེ་ཁེགས་པས་གྲང་རྒྱུ་ནུས་པ་ཐོགས་མེད་ཀྱི་དོན་ཚད་མས་ཁེགས་པས་རྟགས་དེ་ཐ་སྙད་བསྒྲུབ་པའི་ཕྱིར་ན་དེ་དེར་འདུས་པར་གྲུབ་བོ། ། གསུམ་པ་རང་ཚིག་དང་འགལ་བ་སྤང་བ་ནི། རྒྱུའི་ཞེས་སོ། ། འོ་ན་སྔར་འབྲས་བུ་མ་དམིགས་པ་གོ་བྱེད་མ་ཡིན་པར་བཤད་པ་དང་༼༣༢ན༽འགལ་ལོ་ཞེ་ན། སྔར་རྒྱུའི་རྫས་ཕྱིས་འགོག་པ་ལ་བསམས་ནས་ཤེས་སོ། ། གསུམ་པ་རྒྱུ་བཀག་པ་ཁོ་ན་དོན་གཞན་བཀག་པའི་གོ་བྱེད་ཡིན་པ་ནི། རྒྱུ་ཞེས་སོ། ། རྒྱུ་བཀག་པ་རྟགས་སུ་འགོད་དོ་ཞེ་ན། དགག་རྟགས་གཞན་རྣམས་དོན་གཞན་བཀག་ནས་དོན་གཞན་འགོག་པའི་རྟགས་མ་ཡིན་པ་དེས་ན།
རྒྱུ་མ་དམིགས་པ་ཁོ་ན་ནི་དོན་གཞན་བཀག་ནས་དོན་གཞན་གྱི་དངོས་པོ་མེད་པ་ཞེས་སོ། ། འདི་ལ་དོན་སྒྲུབ་དང་ཐ་སྙད་སྒྲུབ་གཉིས་ལས། དང་པོ་ནི། དུ་བ་མེད་དེ། མེ་མེད་པའི་ཕྱིར་ཞེས་དང༌། གཉིས་པ་ནི། མེ་ལས་སྐྱེས་པའི་དུ་བ་མེད་དེ། མེ་མེད་པའི་ཕྱིར་ཞེས་པའོ། ། བཞི་པ་ཞར་ལ་རྟགས་གཞན་གྱི་དོན་སྒྲུབ་དང་ཐ་སྙད་སྒྲུབ་ཀྱི་རྣམ་དབྱེ་བཤད་པ་ནི། རང་བཞིན་ཞེས་སོ། །
རང་བཞིན་དང་འབྲས་བུ་དང་ཁྱབ་བྱེད་མ་དམིགས་པ་གསུམ་པོ་དེ་དོན་སྒྲུབ་དང་ཐ་སྙད་སྒྲུབ་གང་ཡིན་སྙམ་ན། རང་བཞིན་མི་དམིགས་པ་ནི་དགག་བྱའི་ཆོས་རང་ཉིད་མེད་པ་ཁོ་ན་རྟགས་སུ་འགོད་པ་ཡིན་ཏེ། དེ་ལ་ནི་ཡུལ་ཅན་མེད་པར་ངེས་པའི་ཐ་སྙད་སྒྲུབ་པ་ཞེས་སོ། ། འབྲས་བུ་མི་དམིགས་པ་ལ་གཉིས་ཀ་ཡོད་ཅེས་སྟོན་པ་ནི་རྒྱུ་ནུས་པ་ཐོགས་མེད་དེ་རང་གི་ངོ་བོ་ལ་ཁྱབ་པའི་འབྲས་བུ་མེད་པ་སྟེ། མི་དམིགས་པས་ནི་མེད་པའི་དོན་བསྒྲུབ་པ་ཡིན་ཅིང༌། ཡང་གིས་ཐ་སྙད་དུ་བསྒྲུབ་པ་བསྡུས་སོ། ། ཐ་སྙད་སྒྲུབ་ཀྱི་དཔེ་ནི་སྔར་བཤད་ཟིན་པ་ཉིད་ཡིན་ལ། དོན་སྒྲུབ་ནི་འདི་ན་མི་རྟག་པའི་དུ་རྒྱུ་ནུས་པ་ཐོགས་མེད་མེད་དེ། དུ་བ་མེད་པའི་ཕྱིར་ཞེས་པའོ། ། ཁྱབ་བྱེད་མི་དམིགས་པ་ལ་ཡང་གཉིས་ཀ་ཡོད་པར་སྟོན་པ་ནི་དུས་གང་གི་ཚེ་ཁྱབ་པར་བྱེད་པའི་ཆོས་མི་དམིགས་པས་ཁྱབ་པར་བྱ་བ་མེད་པར་སྨྲ་ཞིང༌།
སྒྲུབ་པ་༼༣༢བ༽དེའི་ཚེ་དགག་བྱའི་ཆོས་ཀྱི་དངོས་པོ་མེད་པའི་དོན་སྒྲུབ་པ་ཡིན་པ་ཉིད་དོ། ། ཡང་གིས་ཐ་སྙད་སྒྲུབ་ཡོད་པ་བསྡུའོ། ། དོན་སྒྲུབ་ནི་གནོད་པ་ཅན་གྱི་རྟགས་ཐམས་ཅད་ཡིན་ལ། ཐ་སྙད་སྒྲུབ་ནི་ཤིང་ཤ་པ་མེད་དེ། ཤིང་མེད་པའི་ཕྱིར་ཞེས་པའོ། ། གསུམ་པ་དོན་བསྡུ་བ་ནི། དེས་ན་ཞེས་སོ། ། གོང་དུ་བཤད་པའི་ཚུལ་དེ་ལྟར་ཆོས་འགའ་ཞིག་སྒྲུབ་པ་དང༌། ཆོས་འགའ་ཞིག་དགག་པའི་སྒོ་ནས་དགག་བྱའི་ཆོས་འགའ་ཞིག་འགོག་པ་ལ་ནི་ཆོས་ཅན། དགག་པ་གོ་བར་བྱེད་པ་ཐམས་ཅད་ནི་སྣང་བ་མི་དམིགས་པའི་རང་བཞིན་ལས་ཡིན་ཏེ།
འགལ་ཟླ་བསྒྲུབས་ནས་འགལ་ཟློ་འགོག་པའི་ཚེ་ཁྱབ་པ་སྣང་བ་མི་དམིགས་པ་དང༌། འབྲེལ་ཡུལ་བཀག་ནས་འབྲེལ་པོ་འགོག་པའི་ཚེ་ཕྱོགས་ཆོས་སྣང་བ་མི་དམིགས་པ་ཡིན་པ་དེས་ནའི་ཕྱིར་རོ། ། དེའི་ཕྱིར་དགག་པའི་གཏན་ཚིགས་གཉིས་པོ་དེ་ལས་གཞན་ནི་མེད་དོ། ། གཉིས་པ་དབྱེ་བ་སོ་སོའི་དཔེར་བརྗོད་ནི། དགག་པའི་ཞེས་སོ། ། ཆོས་དགག་པར་ནུས་པའི་ཡུལ་ཅན་གྱི་མི་དམིགས་པ་དེ་ནི་རྟགས་སྦྱོར་བའི་བྱེ་བྲག་གི་སྒོ་ནས་རྣམ་པ་བཞིར་འགྱུར་ཏེ། དེ་ཡང་རང་བཞིན་དང་འགལ་བ་གྲུབ་པ་ནི་དཔེར་ན་འདི་ན་གྲང་བའི་རེག་པ་རྒྱུན་ཆགས་པ་མེད་དེ་ཞེས་སོ། ། གཞན་རྣམས་ཀྱི་དཔེར་བརྗོད་ཀྱང་གོ་སླའོ། ། གསུམ་པ་དགག་རྟགས་ཐམས་ཅད་སྣང་བ་མི་དམིགས་པར་བསྡུ་བ་ལ། དོན་དངོས་དང༌།
དེས་གྲུབ་པའི་དོན་ནོ། ། དང་པོ་ནི། མེད་པ་ཞེས་སོ། ། དགག་རྟགས་ལ་མང་དུ་དབྱེར་ཡོད་ན་དགག་རྟགས་ཐམས་ཅད་སྣང་བ་མི་དམིགས་པར་ངེས་པ་དང་འགལ་ལོ་ཞེ་ན། མེད་པའི་དོན་དང་ཐ་སྙད་སྒྲུབ་པའི་མི་དམིགས་པའི་རྟགས་འདི་ཐམས་ཅད་ཀྱི་ནང་ནས་༼༣༣ན༽མེ་མེད་ཀྱིས་དུ་མེད་དུ་སྒྲུབ་པའི་མི་དམིགས་པ་ལ་ཡང་ཆོས་ཅན་མི་མཐུན་དཔེ་ལ་ལྟར་རུང་བའི་དགག་བྱའི་ཆོས་རྩོད་གཞི་ལ་འགོག་པའི་སྣང་བ་མི་དམིགས་པར་འདུས་ཏེ། མི་མཐུན་དཔེ་ལ་བལྟར་རུང་བའི་བདག་ཉིད་དག་ཁོ་ནའི་དགག་བྱའི་ཆོས་དུ་བ་དེ་དག་གི་འབྲེལ་ཡུལ་མེ་དག་མི་དམིགས་པའི་རྒྱུ་གཞན་དབང་པོ་ལ་སོགས་པ་ཉེ་བ་ན་རྩོད་གཞི་ལ་མངོན་སུམ་གྱིས་གྲུབ་པ་རྟགས་ཡིན་པར་རིག་པར་བྱ་སྟེ། དེ་འགོག་པ་ལ་ཚུལ་གསུམ་ཚང་བའི་ཕྱིར་རོ། ། དགག་བྱའི་ཆོས་མི་མཐུན་དཔེ་ལ་བལྟར་རུང་བའི་རྟགས་མ་གྲུབ་བོ་ཞེ་ན། དགག་བྱའི་ཆོས་དུ་བ་རྟགས་ལོག་མེ་ཆོས་ཅན། རྒྱུ་མེ་ཡོད་ན་འབྲས་བུ་དུ་བ་ཡོད་པའི་རྗེས་འགྲོ་དང༌།
རྒྱུ་མེད་ན་འབྲས་བུ་དུ་བ་མེད་པའི་ལྡོག་པ་དག་མི་འགྲུབ་པར་ཐལ། མི་མཐུན་དཔེ་ལ་དགག་བྱའི་ཆོས་དུ་བ་ལྟར་རུང་བ་ལས་གཞན་ལྟར་མི་རུང་དག་ལས་ཏེ། དེའི་ཕྱིར་འབྲས་བུ་མི་དམིགས་པ་དང༌། ཁྱབ་བྱེད་མི་དམིགས་པ་ཡང་དེ་དང་འདྲ་བར་བརྗོད་དོ། ། དེ་འགལ་ཟླ་བསྒྲུབས་ནས་འགལ་ཟློ་འགོག་པའི་རྟགས་དང་སྦྱར་ན། མེད་པའི་དོན་དང་ཐ་སྙད་སྒྲུབ་པའི་མི་དམིགས་པའི་རྟགས་འདི་ཐམས་ཅད་ཀྱི་ནང་ནས་མེས་གྲང་རེག་འགོག་པ་རང་བཞིན་དང་འགལ་བ་དམིགས་པ་དེ་ཡང་ཆོས་ཅན། མི་མཐུན་དཔེ་ལ་བལྟར་རུང་གི་དགག་གཞིའི་ཆོས་རྩོད་གཞི་ལ་འགོག་པའི་སྣང་བ་མི་དམིགས་པར་འདུས་པ་ཡིན་ཏེ། མི་མཐུན་དཔེ་ལ་བལྟར་རུང་བའི་བདག་ཉིད་ཁོ་ནའི་དགག་བྱའི་ཆོས་གྲང་རེག་སྐོར་བཞི་པོ་དེ་དག་དང་འགལ་བ་མེ་དག་དམིགས་པའི་རྒྱུ་གཞན་དབང་པོ་ལ་སོགས་པ་ཉེ་བ་ན་རྩོད་གཞི་ལ་མངོན་སུམ་གྱིས་གྲུབ་པ་རྟགས་ཡིན་༼༣༣བ༽པར་རིག་པར་བྱ་སྟེ། དེ་འགོག་པ་ལ་ཚུལ་གསུམ་ཚང་བའི་ཕྱིར་རོ། ། དགག་བྱའི་ཆོས་མི་མཐུན་དཔེ་ལ་བལྟར་རུང་བའི་རྟགས་མ་གྲུབ་བོ་ཞེ་ན།
དགག་བཞིའི་ཆོས་གྲང་རེག་སྐོར་བཞི་དང་མེ་དེ་ཆོས་ཅན། ལྷན་ཅིག་མི་གནས་པའི་འགལ་བ་དེ་དག་ཏུ་ཚད་མས་མི་འགྲུབ་པར་ཐལ། མི་མཐུན་དཔེ་ལ་གྲང་རེག་སྐོར་བཞི་ལྟར་རུང་བ་ལས་གཞན་ལྟར་མི་རུང་བ་དག་ལ་སྟེ་དེའི་ཕྱིར་རོ། ། འགལ་ཟླ་བསྒྲུབས་ནས་འགལ་ཟློ་འགོག་པའི་རྟགས་ཀྱང་དེ་དང་འདྲའོ། ། གཉིས་པ་དེས་གྲུབ་པའི་དོན་བསྡུ་བ་ནི། སྣང་བ་ཞེས་སོ། ། དགག་བྱའི་ཆོས་ཀྱི་འབྲེལ་ཡུལ་ཚད་མས་ཁེགས་ཤིང་འགལ་ཟླ་ཚད་མས་གྲུབ་པ་དེ་ལ་ཆོས་ཅན། དགག་བྱའི་ཆོས་ཀྱི་དངོས་པོ་མེད་པར་རྟོགས་པར་འགྱུར་ཏེ། སྣང་རུང་གི་དགག་བྱའི་ཆོས་ཚད་མས་མཐོང་བ་མེད་པའི་ཕྱིར། ཁྱབ་སྟེ།
སྣང་རུང་གི་དགག་བྱའི་ཆོས་ཀྱི་དངོས་པོ་ཡོད་ན་མི་དམིགས་པའི་རྒྱུ་མཚན་མི་སྲིད་པ་སྟེ། སྣང་རུང་ཡོད་ན་དམིགས་པས་ཁྱབ་པའི་ཕྱིར། བཞི་པ་དབྱེ་བ་གཞན་དུ་ཐལ་བ་སྤང་བ་ལ། རྩོད་པ་དང༌། ལན་ནོ། དང་པོ་ནི། གལ་ཏེ་ཞེས་སོ། ། གལ་ཏེ་མེའི་རྒྱུ་དམིགས་པས་ནི་གྲང་རེག་མེད་པར་ཅི་སྟེ་མི་འགྲུབ་སྟེ། གྲང་རེག་དང་འགལ་བ་མེའི་འབྲས་བུ་དམིགས་པས་ཀྱང་གྲང་རེག་མེད་པར་འགྲུབ་པའི་ཕྱིར་ཞེ་ན། གཉིས་པ་ལན་ལ།
འགལ་བའི་རྒྱུ་གོ་བྱེད་མ་ཡིན་པ། རྒྱུ་དང་འགལ་ན་གོ་བྱེད་མིན་པ། འགལ་འབྲས་དམིགས་པ་ཁྱད་པར་ཅན་གོ་བྱེད་ཡིན་པའོ། ། དང་པོ་ལ། རྒྱུ་ཙམ་འཁྲུལ་བ། ནུས་པ་ཐོགས་མེད་མ་གྲུབ་པའོ། ། དང་པོ་ལ། མདོར་བསྟན་པ། ༼༣༤ན༽རྒྱས་པར་བཤད་པའོ། ། དང་པོ་ནི།
མ་ཡིན་ཅེས་སོ། ། མེའི་རྒྱུ་ཙམ་ཆོས་ཅན། གྲང་རེག་འགོག་པའི་གོ་བྱེད་མ་ཡིན་ཏེ། མེའི་རྒྱུ་དེ་ནི་གྲང་རེག་འགོག་པ་ལ་འཁྲུལ་བའི་ཕྱིར་ཏེ། དཔེར་ན་འདི་ན་ཞེས་སོ། ། གཉིས་པ་ནི། གང་ལས་ཞེས་སོ། ། མེའི་རྒྱུ་གང་ལས་ཆོས་ཅན། གྲང་རེག་དེ་མེད་པར་གོ་བར་འགྱུར་བ་མ་ཡིན་ཏེ། གྲང་བ་བཟློག་པའི་མེ་གདོན་མི་ཟ་བར་ཡོད་པར་འགྱུར་བ་ནི་མ་ཡིན་པའི་ཕྱིར་ཏེ།
རྒྱུ་རྣམས་ནི་ཞེས་རྟགས་སོ། ། གཉིས་པ་རྒྱུ་ནུས་པ་ཐོགས་མེད་མ་གྲུབ་པ་ལ། རྩོད་པ་དང༌། ལན་ནོ། ། དང་པོ་ནི། ཐ་མའི་ཞེས་སོ། ། རྒྱུའི་ཐ་མའི་གནས་སྐབས་ཀྱི་ཁྱད་པར་མེའི་རྒྱུ་ནུས་པ་ཐོགས་མེད་ཆོས་ཅན། གྲང་རེག་བཀག་པའི་གོ་བྱེད་ཡིན་ཏེ། མེའི་གོ་བྱེད་ཡིན་པའི་ཕྱིར་མེ་ལ་འཁྲུལ་བ་མེད་པའི་ཕྱིར་ཞེ་ན། གཉིས་པ་ལན་ལ།
མདོར་བསྟན་པ། རྒྱས་པར་བཤད་པ། དོན་བསྡུ་བའོ། ། དང་པོ་ནི། མ་ཡིན་ཅེས་སོ། ། མེ་རྒྱུ་ནུས་པ་ཐོགས་མེད་དེ་ཆོས་ཅན། མེ་གོ་བྱེད་མ་ཡིན་ཏེ། ནུས་པ་ཐོགས་མེད་དེ་ལས་འབྲས་བུ་མེ་སྐྱེ་བ་ན་དུས་གསུམ་སྡོད་པ་མེད་པའི་ཕྱིར་རོ། ། གཉིས་པ་ལ། རྟགས་གྲུབ་ན་བསྒྲུབ་བྱ་གྲུབ་ཟིན་པ།
བསྒྲུབ་བྱ་མ་གྲུབ་ན་རྟགས་མི་འགྲུབ་པའོ། ། དང་པོ་ནི། མཐའི་ཞེས་སོ། ། དེ་དེའི་གོ་བྱེད་མ་ཡིན་ཏེ། དུས་དང་པོ་ལ་ནུས་པ་ཐོགས་མེད་ཀྱི་རྟགས་དེ་མཐོང་བ་ལས་དུས་གཉིས་པར་འབྲེལ་བ་དྲན་པ་ལ་བལྟོས་ཏེ་དུས་གསུམ་པར་རྗེས་སུ་དཔག་པར་བྱ་བ་བསྒྲུབ་བྱ་རྟོགས་པ་ནི་དེའི་སྔོན་རོལ་དུ་འབྲས་བུ་སྐྱེས་པ་ཉིད་མངོན་སུམ་དུ་གྲུབ་པར་འགྱུར་བའི་ཕྱིར་ཏེ། མཐའི་སྐད་ཅིག་སྐད་ཅིག་མ་༼༣༤བ༽འབྲས་བུ་བསྐྱེད་པ་ལ་གེགས་ཀྱི་བར་ཆད་མེད་པའི་ཕྱིར་ཏེ། སྐད་ཅིག་དང་པོ་ནས་མཐའི་སྐད་ཅིག་གི་བར་དུ་ནི་འབྲས་བུ་སྐྱེ་བ་ལ་གེགས་ཡོད་པ་མི་སྲིད་ཀྱི། མཐའི་སྐད་ཅིག་མ་ལ་ནི་གེགས་བྱེད་པ་མེད་པའི་ཕྱིར་རོ། ། གཉིས་པ་ལ་ནི། གང་གིས་ཞེས་སོ། །
རྒྱུ་མཚན་གང་གིས་མེ་རྒྱུ་ནུས་པ་ཐོགས་མེད་ཡོད་པ་ལས་མེ་དེ་རྟོགས་པར་འགྱུར་བ་མེད་དེ། འབྲས་བུ་མངོན་སུམ་གྱིས་གྲུབ་པ་མ་ཡིན་པ་ལ་ནི་རྒྱུ་ནུས་པ་ཐོགས་མེད་ཀྱི་དངོས་པོ་ཚད་མས་རྟོགས་པ་མེད་པའི་ཕྱིར་རོ། ། གསུམ་པ་དོན་བསྡུ་བ་ནི། དེའི་ཕྱིར་ཞེས་སོ། ། རྒྱུ་ནུས་པ་ཐོགས་མེད་འབྲས་བུ་ཁྱད་པར་དུ་མ་བྱས་པ་དེའི་ཕྱིར་རྒྱུ་ནུས་པ་ཐོགས་མེད་ལས་འབྲས་བུ་མི་འགྲུབ་བོ། ། གཉིས་པ་རྒྱུ་དང་འགལ་ན་གོ་བྱེད་ཡིན་པ་ལ། དོན་དངོས། རིགས་ཅན་གཞན་ལའང་སྦྱར་བ། རྒྱུ་མི་དམིགས་པར་བསྡུ་བའོ། ། དང་པོ་ནི།
རྒྱུ་མཚན་ཅེས་སོ། ། རྒྱུ་འགལ་དམིགས་གོ་བྱེད་མ་ཡིན་པར་ཐལ། འགལ་བའི་རྒྱུ་དམིགས་པ་གོ་བྱེད་མ་ཡིན་པའི་ཕྱིར་ཞེ་ན། དགག་བྱའི་ཆོས་ཀྱི་རྒྱུ་མཚན་ཏེ་རྒྱུ་དག་དང་འགལ་བ་རྟགས་སུ་བཀོད་ན་ནི་གོ་བར་བྱེད་པ་ཁོ་ན་ཡིན་ཏེ། དཔེར་ན་ཞེས་སོ། ། དེ་གོ་བྱེད་ཡིན་པའི་རྒྱུ་མཚན་ཅི་ཞེ་ན། སྤུ་ལང་ཞེས་ཏེ། སྤུ་ལང་བྱེད་པ་ལ་སོགས་པའི་བྱེ་བྲག་དང་འགལ་བ་ཡོངས་སུ་གདུང་བར་བྱེད་པའི་རྒྱུ་མེ་ནི་ཆོས་ཅན། གྲང་རེག་དེའི་འབྲས་བུ་སྤུ་ལང་བྱེད་པ་ཡང་མེད་པས་ཁྱབ་སྟེ། གྲང་བའི་རྒྱུན་ཆད་བྱེད་ཡིན་པའི་ཕྱིར་ཏེ།
གྲང་བ་དང་འགལ་བའི་ཕྱིར་རོ། ། གཉིས་པ་ནི། འདིས་ཞེས་སོ། ། དེ་ལྟར་གོ་བྱེད་དུ་བཤད་པའི་རིགས་པ་འདིས་ནི་ཆོས་ཅན། མེ་དེའི་འབྲས་བུ་དུ་བ་ལས་ཀྱང་མེ་དེ་དང་འགལ་བའི་ཞེས་སོ། ། གསུམ་པ་ནི། དེ་དང་ཞེས་སོ། ། ༼༣༥ན༽ དགག་བྱའི་ཆོས་ཀྱི་རྒྱུ་དེ་དང་འགལ་བ་གྲུབ་པ་ལ་གཉིས་པོ་འདི་ཡང་ཞེས་སོ། ། སྤྱིའི་དོན་བསྡུ་བ་ནི། དེ་ལྟར་ཞེས་སོ། །
གོང་དུ་རྒྱ་ཆེར་བཤད་པ་དེ་ལྟར་ན་རང་བཞིན་མ་དམིགས་པ་བཞི། རྒྱུ་མ་དམིགས་པ་གསུམ། རང་བཞིན་འགལ་དམིགས་གཉིས། འགལ་འབྲས་དམིགས་པ་གཅིག་སྟེ་མི་དམིགས་པ་འདི་ནི་སྦྱོར་བའི་བྱེ་བྲག་གི་རྣམ་པ་བཅུ་ཡིན་ནོ། ། གསུམ་པ་འགལ་འབྲས་དམིགས་པ་ཁྱད་པར་བ་གོ་བྱེད་ཡིན་པར་བསྟན་པ་ནི། འགལ་འབྲས་ཞེས་སོ། ། འདིའི་ཚིག་དོན་རྣམ་འགྲེལ་གྱི་སྐབས་སུ་བཤད་ཟིན་ཏོ། ། གཉིས་པ་མི་སྣང་བ་མ་དམིགས་པ་བཤད་པ་ལ། མི་སྣང་བ་མ་དམིགས་པ་དགག་པའི་གོ་བྱེད་མ་ཡིན་ན། དགག་པ་གོ་བྱེད་ཀྱིས་མ་དམིགས་པ་ཉིད་བསྟན་པའོ། །
དང་པོ་ལ། མདོར་བསྟན་པ། རྒྱས་པར་བཤད་པའོ། ། དང་པོ་ལ། རྩ་བ་དང༌། འགྲེལ་པའོ། ། དང་པོ་ནི། བསྐལ་བ་ཞེས་སོ། ། རྒྱང་འཕེན་པ་ན་རེ། ཚེ་སྔ་ཕྱི་ལས་རྒྱུ་འབྲས་ཐར་པ་དང་ཐམས་ཅད་མཁྱེན་པ་མེད་དེ།
བདག་གིས་མ་དམིགས་པའི་ཕྱིར་ཞེས་མི་སྣང་བ་མ་དམིགས་པ་དགག་པའི་གོ་བྱེད་དུ་འདོད་དོ། ། ཇི་སྐད་དུ། མཛེས་མ་མ་ཤིའི་བར་དུ་དགའ་མགུར་སྤྱོད། ། ཤི་ནས་དེ་ཡི་སྤྱོད་ཡུལ་མིན། ། སྔར་ཚེ་བ་དག་ག་ལ་སྲིད། ། མེ་ཤི་ཐལ་བ་རླུང་ཁྱེར་འདྲ། ། ཞེས་དང༌། ཇི་ཙམ་དབང་པོའི་སྤྱོད་ཡུལ་བ། ། སྐྱེས་བུའང་དེ་ཙམ་ཉིད་དུ་ཟད། ། བཟང་མོ་མང་ཐོས་གང་སྨྲ་བ། །
དེ་དག་སྤྱང་ཀིའི་རྗེས་དང་མཚུངས། ། ཞེས་ཟེར་རོ། ། བསྐལ་བའི་དོན་ལ་རང་གི་ཚད་མ་མ་ལུས་པ་འཇུག་པ་ལྡོག་པའི་མི་སྣང་བ་མ་དམིགས་པ་ཆོས་ཅན། བསྐལ་བའི་དོན་རྣམས་ལ་ནི་མེད་པར་ངེས་པར་སྒྲུབ་པའི་ནུས་པ་ཡོད་པ་༼༣༥བ༽མ་ཡིན་ཏེ། བསྐལ་དོན་མེད་པ་ལ་འཁྲུལ་བའི་ཕྱིར་རོ། ། གཉིས་པ་ནི། ཡུལ་ཞེས་སོ། ། ཡུལ་གྱི་བསྐལ་བ་དང༌། དུས་ཀྱི་བསྐལ་བ་དང༌། རང་བཞིན་གྱི་བསྐལ་བས་ན་བསྐལ་བའི་དོན་ནི་རྣམ་པ་གསུམ་སྟེ།
གསུམ་པོ་དེ་དག་ལ་ནི་བདག་ཉིད་ཀྱི་ཚད་མས་མི་དམིགས་པ་ནི་ཆོས་ཅན། བསྐལ་དོན་མེད་པ་གོ་བར་བྱེད་པ་མ་ཡིན་ཏེ། བསྐལ་དོན་མེད་པ་ལ་འཁྲུལ་བའི་ཕྱིར་རོ། ། གཉིས་པ་རྒྱས་པར་བཤད་པ་ལ། དམིགས་པ་ཙམ་ལོག་པས་དང༌། རང་གི་ཚད་མ་གསུམ་ལོག་པས་དང༌། ཤེས་བྱེད་མེད་པས་བསྐལ་དོན་དགག་མི་ནུས་པ། ཞར་ལ་ལུང་ཚད་མ་ཡིན་པ་དགག་པའོ། ། དང་པོ་ལ། ཐམས་ཅད་ཀྱིས་དམིགས་ལོག་མ་གྲུབ།
རང་གིས་དམིགས་ལོག་མ་ངེས་པའོ། ། དང་པོ་ལ་རྩོད། ལན་ནོ། ། དང་པོ་ནི། གལ་ཏེ་ཞེས་སོ། ། གལ་ཏེ་བསྐལ་དོན་དེ་ཇི་ལྟར་མེད་པ་མ་ཡིན་ཏེ། གང་ཟག་ཐམས་ཅད་ཀྱིས་ཡུལ་ཐམས་ཅད་དུ་དུས་ཐམས་ཅད་ཀྱི་ཚེ་མ་དམིགས་པའི་ཕྱིར། ཁྱབ་སྟེ། ཡོད་ན་ནི་གདོན་མི་ཟ་བར་གང་ཟག་འགའ་ཞིག་གིས་ཡུལ་འགའ་ཞིག་ཏུ་དམིགས་པའམ། འདས་པ་དང་མ་འོངས་པ་ན་དམིགས་པས་ཁྱབ་པ་ཡིན་ནོ་ཞེ་ན།
གཉིས་པ་ནི། མ་ཡིན་ཅེས་སོ། ། བསྐལ་དོན་འགོག་པའི་སྐབས་འདིར་ཆོས་ཅན། ཐམས་ཅད་ཀྱིས་དམིགས་པ་ལོག་པ་ནི་རྟགས་སུ་འཐད་པ་མ་ཡིན་ཏེ། ཕྱོགས་ཆོས་མི་འགྲུབ་པའི་ཕྱིར་ཏེ། གཞན་གྱི་དམིགས་ལོག་བདག་དང་གཞན་གྱི་དམིགས་པ་བདག་ལ་མ་གྲུབ་པའི་ཕྱིར་རོ། ། གཉིས་པ་ནི། དེའི་ཕྱིར་ཞེས་སོ། ། ཐམས་ཅད་ཀྱིས་དམིགས་ལོག་མ་གྲུབ་པ་དེའི་ཕྱིར། རྒྱང་འཕེན་པ་འདི་བདག་ཉིད་ཀྱིས་དམིགས་པ་ལོག་པ་རྟགས་དང་༼༣༦ན༽ཚད་མར་བྱེད་པ་ན།
དེས་བསྐལ་དོན་ཡོད་པ་འགོག་ཅིང་སྤོང་བ་ཡིན་ནོ་ཞེས་བརྗོད་ནས། བདག་ཉིད་ཀྱི་དམིགས་པ་ལོག་པ་དེ་ནི་ཆོས་ཅན། བསྐལ་དོན་དེ་དག་མེད་པ་ཉིད་ནི་གོ་བྱར་བྱེད་པ་མ་ཡིན་ཏེ། བསྐལ་བའི་དོན་ཡོད་པ་དག་ལ་ཡང་ཡོད་ན་སྟེ་ཞུགས་པའི་ཕྱིར། གཉིས་པ་རང་གི་ཚད་མ་གསུམ་ལོག་པས་བསྐལ་དོན་དགག་མི་ནུས་པ་ལ། རྩོད་པ་དང༌། ལན་ནོ། ། དང་པོ་ནི། དེ་ཡང་ཞེས་སོ། ། བསྐལ་དོན་མེད་དེ།
རང་གི་ཚད་མ་གསུམ་གྱིས་མ་དམིགས་པའི་ཕྱིར། ཁྱབ་སྟེ། བསྐལ་དོན་དེར་ཡང་ཞེས་སོ། ། དེས་ན་འདི་ལ་མ་གྲུབ་པ་དང་མ་ངེས་པའི་སྐྱོན་ཡོད་པ་མ་ཡིན་ནོ་ཞེ་ན། གཉིས་པ་བསྐལ་དོན་ལ་ལུང༌། མངོན་སུམ། རྗེས་དཔག་འཇུག་པས་མ་ཁྱབ། དོན་བསྡུ་བའོ། ། དང་པོ་ནི། མ་ཡིན་ཏེ།
བསྐལ་དོན་ཡོད་པ་ལ་རང་གི་ཚད་མ་གསུམ་པོ་གང་རུང་འཇུག་པས་ཁྱབ་པ་དེ་ནི་རིགས་པ་མ་ཡིན་ཏེ་ཞེས་དམ་བཅས་ནས། བསྐལ་དོན་ཡོད་མེད་དཔྱོད་པའི་སྐབས་འདིར་ཆོས་ཅན། བསྐལ་དོན་འགའ་ཞིག་ལ་བསྟན་བཅོས་ཀྱི་བརྗོད་བྱའི་དབང་དུ་བྱས་ནས་བསྟན་པས་ཁྱབ་པ་མེད་དེ། བསྐལ་དོན་འགའ་ཞིག་སྐྱེས་བུའི་དོན་སྒྲུབ་བྱེད་ཀྱི་ཐབས་མ་ཡིན་པའི་ཕྱིར། ཁྱབ་སྟེ། བསྟན་བཅོས་ལ་འཇུག་པ་ནི་དེ་ལས་སྐྱེས་བུའི་དོན་སྒྲུབ་པར་བྱེད་པའི་ཐབས་འགའ་ཞིག་བསྟན་པ་ལ་བརྟེན་ནས་བསྟན་བཅོས་ལ་འཇུག་པའི་ཕྱིར་རོ། ། དེ་ལྟར་མ་ཡིན་ན་བསྟན་བཅོས་ཆོས་ཅན། སྐྱེས་བུའི་དོན་སྒྲུབ་པ་ལ་མི་བསླུ་བའི་ཚད་མར་མི་འགྱུར་ཏེ། སྐྱེས་བུའི་དོན་དང་འབྲེལ་བ་མེད་པ་བརྗོད་པའི་ཕྱིར་རོ། ། གཞན་ཡང་བསྟན་བཅོས་རྩོམ་པའི་སྐབས་དེར་ཡང་ཆོས་ཅན།
དོན་༼༣༦བ༽མང་པོ་ཞེས་པ་ཆོས་སོ། ། དོན་འགའ་ཞིག་བསྟན་པར་མི་ནུས་ཤིང༌། དོན་འགའ་ཞིག་བསྟན་པ་ལ་དགོས་པ་མེད་པའི་ཕྱིར། དོན་འགའ་ཞིག་བསྟན་པར་མི་ནུས་ཏེ། དཔེར་ན་བདག་ཉིད་སོ་སོ་ལ་དགོས་པར་ངེས་པ་སྐྱེས་བུ་རྣམས་ཀྱི་སེམས་ཀྱིས་འཇུག་པའི་རྒྱུ་མཚན་ངེས་པར་ཚང་བ་ལས་བྱུང་བ་མ་ཡིན་པ་ཅན་གྱི་བསྟན་བཅོས་འགའ་ཞིག་གམ། དགོས་པ་མེད་པར་དཔེར་ན་ཡུལ་དང་དུས་ཀྱིས་ཆོད་པའི་སྒོ་ནས་སྒྲུབ་མི་ནུས་ཤིང༌། སྐྱེས་བུ་ལ་སྐབས་སུ་ཞེས་སོ། ། ཁྱབ་སྟེ། སྐྱེས་བུས་སྒྲུབ་མི་ནུས་ཤིང༌། དགོས་པ་མེད་པ་དེ་དག་ནི་ཞེས་སོ། །
གཉིས་པ་ནི། དེ་ལྟར་ཞེས་སོ། ། སྐབས་འདིར་ཆོས་ཅན། བསྐལ་དོན་ལ་ལུང་འཇུག་པས་མ་ཁྱབ་པ་དེ་ལྟར་བསྐལ་བའི་དོན་དག་ལ་ནི་དབང་པོའི་མངོན་སུམ་མི་འཇུག་སྟེ། བསྐལ་དོན་རང་གི་མཐུས་ཉེ་བར་གནས་པའི་ཤེས་པ་དོན་གྱི་རྣམ་པ་ཅན་དུ་སྐྱེད་པའི་ནུས་པ་ཡང་ཡོད་པ་མ་ཡིན་པའི་ཕྱིར་རོ། ། མངོན་སུམ་གཞན་འཇུག་པ་ཡང་དོན་གྱིས་ཁེགས་སོ། ། གསུམ་པ་ནི། གང་གིས་ཞེས་སོ། ། སྐབས་འདིར་ཆོས་ཅན། བསྐལ་དོན་ལ་འབྲས་བུའི་རྟགས་ལ་བརྟེན་པའི་རྗེས་དཔག་མི་འཇུག་སྟེ།
བསྐལ་དོན་འབྲས་བུའི་རྟགས་གང་གིས་རྗེས་སུ་དཔག་པར་བྱ་བ་དང་འགྱུར་བ་མ་ཡིན་པའི་ཕྱིར་ཏེ། བསྐལ་དོན་དེ་དག་ནི་འབྲས་བུ་གདོན་མི་ཟ་བར་ཚད་མས་དམིགས་པ་ཡང་མ་ཡིན་པའི་ཕྱིར། རང་བཞིན་དང་མི་དམིགས་པའི་རྟགས་ལས་འབྱུང་བའི་རྗེས་དཔག་ཀྱང་དོན་གྱིས་ཁེགས་སོ། ། བཞི་པ་ནི། དེ་དག་ཅེས་སོ། ། ཚད་མ་གསུམ་ལོག་ཏུ་ཟིན་ཀྱང་ཆོས་ཅན། བསྐལ་དོན་མེད་དོ་ཞེས་པ་ཆོས་སོ། ། བསྐལ་དོན་ཡོད་པ་༼༣༧ན༽ལ་རང་གི་ཚད་མ་གསུམ་པོ་གང་རུང་འཇུག་པས་ཁྱབ་པའི་ཕྱིར་རོ། ། གསུམ་པ་ཤེས་བྱེད་མེད་པས་བསྐལ་དོན་དགག་པར་མི་ནུས་པ་ལ། རྩོད་པ་དང༌།
ལན་ནོ། ། དང་པོ་ནི། གང་ཡང་ཞེས་སོ། ། དབང་པོའི་མངོན་སུམ་ལས་འདས་པའི་དོན་དགྲ་བཅོམ་པའི་སྦྱིན་པ་ལ་སོགས་པ་དགེ་དོན་རང་བཞིན་གྱིས་ཁྱད་པར་དག་ལས་ལོངས་སྤྱོད་འབྱུང་བ་མེད་དོ་ཞེས་སྤོང་བར་བྱེད་པ་ནི་དཔེར་ན་ཞེས་སོ། ། རྟགས་གང་ཡང་དགྲ་བཅོམ་པ་ཡོད་པ་དང༌། ལོངས་སྤྱོད་སྦྱིན་པའི་འབྲས་བུ་ཡིན་པ་དང༌། འཚེ་བ་སྤོང་བ་མངོན་མཐོའི་རྒྱུ་ཡིན་པ་ལ་ཤེས་པར་བྱེད་པ་མེད་པའི་ཕྱིར་དང༌། འབྲས་བུ་དངོས་སུ་བསྐྱེད་མི་ནུས་པའི་ཕྱིར་རོ་ཞེས་ཟེར་རོ། ། གཉིས་པ་ལ། ཤེས་བྱེད་མ་མཐོང་བ་ཙམ་མ་ངེས་པ།
ཤེས་བྱེད་མི་སྲིད་པ་མ་གྲུབ་པའོ། ། དང་པོ་ལ། མི་མཐུན་ཕྱོགས་ལ་འཇུག་པས་མ་ངེས། འཇུག་པར་དོགས་པས་མ་ངེས་པའོ། ། དང་པོ་ནི། མངོན་སུམ་ཞེས་སོ། ། དགྲ་བཅོམ་པ་ལ་སོགས་པ་ཡོད་པ་ལ་ཤེས་བྱེད་མེད་པའི་རྟགས་དེ་ཆོས་ཅན། རྟགས་ཡང་དག་ལས་ཕྱིན་ཅི་ལོག་པ་ཡིན་ཏེ། ཕྱིས་དོན་གྱི་ངོ་བོ་ཡོད་པར་མངོན་སུམ་གྱིས་གྲུབ་པའི་དོན་ལ་ཡང་དོན་གྱི་ངོ་བོ་གཏན་ནས་མེད་པ་དང༌། དོན་གྱི་ངོ་བོ་ཡོད་པ་ལ་ཤེས་བྱེད་མེད་པར་ཆོས་མཚུངས་པའི་ཕྱིར་ཏེ།
དོན་གྱི་ངོ་བོ་ཡོད་པར་ཚད་མས་མ་གྲུབ་པའི་ཕྱིར་རོ། ། སྦྱིན་སོགས་མངོན་མཐོའི་རྒྱུ་ཡིན་པ་ལ་ཤེས་བྱེད་མེད་པའི་རྟགས་དེ་ཆོས་ཅན། རྟགས་ཡང་དག་ལས་ཕྱིན་ཅི་ལོག་པ་ཡིན་ཏེ། ཕྱིས་རྒྱུ་ཡིན་པར་མངོན་སུམ་གྱིས་གྲུབ་པའི་དོན་ལ་ཡང་འབྲས་བུ་དེ་དང་ལྡན་པ་མ་ཡིན་པ་དང༌། རྒྱུ་གཏན་མ་ཡིན་པ་དང༌། རྒྱུ་ཡིན་པ་ལ་ཤེས་༼༣༧བ༽བྱེད་མེད་པར་ཆོས་མཚུངས་པའི་ཕྱིར་ཏེ། འབྲས་བུ་དེ་མ་ཐག་པ་ཉིད་དུ་བསྐྱེད་པའི་ནུས་པ་མེད་པའི་ཕྱིར་རོ། ། དེས་ན་རྟགས་དེ་ལ་འབྲས་བུ་ཚད་མས་མ་གྲུབ་པས་ཁྱབ། དེ་ལ་རྒྱུ་ཚད་མས་མ་གྲུབ་པས་ཁྱབ། དེ་ལ་རྒྱུ་གཏན་མ་ཡིན་པ་དང༌།
རྒྱུ་ཡིན་པ་ལ་ཤེས་བྱེད་མེད་པར་མཚུངས་པས་ཁྱབ་བོ། འབྲས་བུ་དངོས་སུ་བསྐྱེད་པའི་ནུས་པ་མེད་པའི་རྟགས་ཆོས་ཅན། རྟགས་ཡང་དག་ལས་ཕྱིན་ཅི་ལོག་པ་ཡིན་ཏེ། མི་མཐུན་ཕྱོགས་ལ་ཞུགས་པའི་ཕྱིར་ཏེ། རྒྱུ་ལས་འབྲས་བུ་སྐྱེས་པའི་བར་དུ་དུས་ཡུན་རིང་པོས་ཆོད་པ་ལས་ཀྱང་སྐྱེ་བ་མཐོང་བའི་ཕྱིར་ཏེ། དཔེར་ན་བྱི་བ་དང་ཞེས་སོ། ། གཉིས་པ་ནི། དེ་འབྱུང་ཞེས་སོ། ། རྒྱུ་ཡིན་པ་ལ་ཤེས་བྱེད་མི་དམིགས་པ་ཙམ་ནི་ཆོས་ཅན། རྒྱུ་མ་ཡིན་པ་འདི་སྒྲུབ་པ་ལ་རྟགས་ཚད་མ་མ་ཡིན་ཏེ།
རྒྱུ་དེ་ལས་འབྱུང་བ་ལ་འགལ་བ་མེད་པའི་ཕྱིར་རོ། ། དེ་ལས་དེ་འབྱུང་བ་ཞེས་དྲི་བའོ། ། དེ་ལས་དེ་འབྱུང་བ་ལ་ཚད་མ་མེད་པ་དེ་ཉིད་ཀྱི་ཕྱིར་དེ་དེའི་རྒྱུ་ཡིན་མིན་ཐེ་ཚོམ་ཟ་བར་འགྱུར་བས་ཀྱང་རྒྱུ་ཡིན་པ་མི་སྤོང་བས་རྒྱུ་མ་ཡིན་པར་ངེས་པའི་ཐ་སྙད་དུ་མི་རུང་ངོ༌། ། ཡང་ན་རྒྱུ་ཡིན་པ་ལ་སྒྲུབ་བྱེད་ཀྱི་ཚད་མ་སྲིད་པས་ཀྱང་རྒྱུ་མི་སྤོང་ངོ༌། ། གཉིས་པ་ཤེས་བྱེད་མི་སྲིད་པ་མ་གྲུབ་པ་ནི། དེའི་ཕྱིར་ཞེས་སོ། ། བསྐལ་དོན་གྱི་ངོ་བོ་ཡོད་པ་དང༌། རྒྱུ་ཡིན་པ་ལ་གནོད་བྱེད་དང་སྒྲུབ་བྱེད་ཀྱི་ཚད་མ་མེད་པས་ཐེ་ཚོམ་གྱི་རྒྱུ་ཡིན་པ་དེའི་ཕྱིར་དགེ་བའི་རང་བཞིན་གྱི་ཁྱད་པར་རྒྱུ་ཡིན་པ་དང༌། བསྐལ་དོན་འགའ་ཞིག་གི་ངོ་བོ་ཡོད་པ་ལ་མཐོང་བ་གསལ་བ་མེད་པའི་ཕྱིར་དང༌། རྒྱུ་རྣམས་ནི་འབྲས་བུ་བསྐྱེད་པའི་ངེས་པ་མེད་པའི་ཕྱིར་རྒྱུ་ཡིན་པ་དང༌།
དོན་གྱི་ངོ་བོ་ཡོད་པ་འདི་ལ་ཤེས་༼༣༨ན༽པར་བྱེད་པ་དངོས་སུ་མ་གྲུབ་པ་ཡིན་ཀྱང་ཤེས་བྱེད་མེད་པ་དེ་ཙམ་གྱིས་ཆོས་ཅན། རྒྱུ་ཡིན་པ་དང་དགྲ་བཅོམ་པ་ལ་སོགས་པ་དེ་དག་མེད་པར་ངེས་པ་མ་ཡིན་ཏེ། ཡང་རིམ་གྱིས་རྒྱུ་ཡིན་པ་དང་དགྲ་བཅོམ་པ་ལ་སོགས་པ་ཡོད་པའི་དོན་འགའ་ཞིག་ཚད་མའི་ཡུལ་དུ་གསལ་བར་འགྱུར་བ་སྲིད་པའི་ཕྱིར་རོ། ། བཞི་པ་ལུང་ཚད་མ་ཡིན་པ་དགག་པ་ལ། སྐྱེས་བུས་བྱས་པའི་ལུང༌། མ་བྱས་པའི་ལུང༌། ལུང་ཐམས་ཅད་ཚད་མ་ཡིན་པ་དགག་དོན་བསྡུ་བའོ། ། དང་པོ་ནི། སྐྱེས་བུ་ཙམ་གྱིས་ལུང་ཚད་མར་མ་གྲུབ། ཁྱད་པར་ཅན་གྱི་ལུང་ཚད་མ་ཡིན་ཀྱང་མ་ངེས་པའོ། །
དང་པོ་ལ། འཁྲུལ་བས་ཚད་མ་མ་ཡིན། འབྲེལ་བ་མེད་པས་ཚད་མ་མ་ཡིན་པའོ། ། དང་པོ་ནི། གང་གི་ཞེས་སོ། ། ལུང་གི་བརྗོད་བྱར་མ་གྲུབ་ན་དོན་མེད་པས་ཁྱབ་སྟེ། ལུང་ཐམས་ཅད་དོན་ལ་ཚད་མ་ཡིན་པའི་ཕྱིར་ཞེ་ན། སྐྱེས་བུ་ཙམ་གྱིས་ལུང་དེ་དག་ལས་ཆོས་ཅན། བརྗོད་བྱའི་དོན་གྱི་རང་བཞིན་ཇི་ལྟར་ཡོད་པ་བཞིན་དུ་ངེས་པར་འགྱུར་བའི་ཚད་མ་ནི་མ་ཡིན་ཏེ། གང་གི་ཕྱིར་སྒྲ་རྣམས་ནི་བརྗོད་བྱའི་དངོས་པོ་ཇི་ལྟར་ཡོད་པ་བཞིན་དུ་འཇུག་པས་ཁྱབ་པ་མ་ཡིན་པའི་ཕྱིར་རོ། །
ཁྱབ་སྟེ། སྐྱེས་བུའི་འདོད་པ་ཐམས་ཅད་ནི་བརྗོད་བྱའི་དངོས་པོ་ཇི་ལྟར་ཡོད་པ་བཞིན་དུ་འཇུག་པས་ཁྱབ་པ་ཉིད་མ་ཡིན་པའི་ཕྱིར་རོ། ། འོ་ན་སྒྲ་གོ་བྱེད་དུ་འགྱུར་བ་གཏན་མེད་དམ་ཞེ་ན། སྒྲ་དེ་དག་ནི་ཆོས་ཅན་བརྗོད་འདོད་དེ་ཉིད་ཀྱིས་གོ་བར་བྱེད་པ་ཡིན་ཏེ། བརྗོད་འདོད་དེ་ལ་འཁྲུལ་བ་མེད་པའི་ཕྱིར་ཏེ། སྨྲ་བ་པོའི་ཞེས་པ་རྟགས་སོ། ། གཉིས་པ་ནི། དེ་དང་ཞེས་སོ། ། སྒྲའི་རང་བཞིན་གྱི་དངོས་པོ་ནི་ཆོས་ཅན། ༼༣༨བ༽གཞན་བརྗོད་བྱ་གོ་བར་བྱེད་པའི་རྟགས་ཚད་མ་ནི་མ་ཡིན་ཏེ།
བརྗོད་བྱ་དེ་དང་མ་འབྲེལ་བའི་ཕྱིར། གཉིས་པ་ལ། འདོད་པ་བརྗོད། དེ་དགག་པའོ། ། དང་པོ་ནི། གལ་ཏེ་ཞེས་སོ། ། གལ་ཏེ་ཤེས་བྱའི་དོན་ཇི་ལྟ་བ་བཞིན་དུ་མཐོང་བའི་ཤེས་རབ་དང་སྙིང་རྗེ་ལ་སོགས་པའི་ཡོན་ཏན་ལྡན་པའི་སྐྱེས་བུ་ནི་ཡིད་ཆེས་པའི་གནས་ཡིན་ལ། དེས་བསྟན་པའི་ལུང་བསྟན་བྱའི་དོན་ལ་མི་བསླུ་བ་ཡིན་ནོ་ཞེ་ན། གཉིས་པ་ལ་རྩ་བས་མདོར་བསྟན། འགྲེལ་པས་རྒྱས་པར་བཤད་པའོ།
དང་པོ་ནི། གལ་ཏེ་ཞེས་སོ། ། གལ་ཏེ་སྐྱེས་བུ་ཁྱད་པར་ཅན་དེ་ཉིད་ཤེས་པར་ནུས་ན་དེས་བསྟན་པའི་ལུང་བསྟན་བྱའི་དོན་ལ་ཚད་མ་ཡིན་པའི་དོན་འདི་འདོད་ལ། སྐྱེས་བུ་ཁྱད་པར་ཅན་དེ་ཤེས་པར་མི་ནུས་པའི་ཕྱིར་ན། དེས་བསྟན་པའི་ལུང་ཚད་མ་ཡིན་པར་མི་འདོད་དོ། ། གཉིས་པ་ལ་རྟགས་དགག ། ཁྱབ་པ་སྒྲུབ། ཕྱོགས་ཆོས་སྒྲུབ་པའོ། ། དང་པོ་ནི།
དེ་སྐྱེས་བུ་ཞེས་སོ། །
རྟོགས་པ་དང་ལྡན་པ་དེ་ཆོས་ཅན། སྐྱེས་བུ་ཁྱད་པར་ཅན་གང་ཡིན་ཅེས་བརྟགས་ནས་དེས་བསྟན་པའི་ལུང་ལ་འཇུག་པར་འདོད་ན་ནི་ལུང་ལ་འཇུག་པར་མི་འགྱུར་བ་ཉིད་དེ། སྐྱེས་བུ་ཁྱད་པར་ཅན་དེ་ལྟ་བུ་ནི་ཤེས་པར་མི་ནུས་པའི་ཕྱིར་རོ། ། དེས་ལུང་འཇུག་ལྡོག་གི་རྒྱུ་ཡིན་པ་ཁེགས་པས་སོ། ། འོ་ན་དེའི་ལུང་ཚད་མར་གཏན་ཁས་མི་ལེན་ནམ་ཞེ་ན། དེའི་ལུང་གཏན་ཚད་མར་མི་འདོད་པ་ནི་མ་ཡིན་ཏེ། སྐྱེས་བུ་ཁྱད་པར་ཅན་དེ་འདྲ་བ་ཞེས་པ་རྟགས་སོ། ། གཉིས་པ་ནི། རྟོག་པ་ཞེས་སོ། ། རྩ་བའི་ཁྱབ་པ་གྲུབ་སྟེ།
ལུང་ལ་འཇུག་པའི་ཚེ་བདེན་རྫུན་གྱི་རྟོག་པ་དང་དཔྱོད་པ་སྔོན་དུ་གཏོང་བ་ཅན་གྱི་གང་ཟག་ནི་བླང་དོར་གྱི་དོན་དུ་ལུང་ཚད་མའམ། ལུང་ཚད་མ་མ་ཡིན་པ་ཚོལ་བ་ཐམས་ཅད་ནི་ཁྱད་པར་ཅན་གྱི་ལུང་དེ་ཤེས་ནས་འཇུག་པར་འདོད་པས་ཡིན་གྱི། མི་ཤེས་བཞིན་དུ་ཞེན་པས་འཇུག་པ་ནི་མ་ཡིན་པའི་ཕྱིར་ན། ཁྱབ་པ་གྲུབ་བོ། ། གསུམ་པ་ནི། འདི་ལྟར་ཞེས་སོ། ། ཕྱོགས་ཆོས་མ་གྲུབ་བོ་ཞེ་ན། སྐྱེས་བུ་ཁྱད་པར་ཅན་དེ་ཤེས་མི་ནུས་པ་འདི་ལྟར་གཞན་གྱི་སྐྱོན་ཡོན་མངོན་སུམ་གྱིས་ཤེས་པར་མི་ནུས་པ་ནི་དོན་གྱིས་གསལ་བས་འདིར་མ་བཤད་ལ། རྗེས་དཔག་གིས་ནི་ཤེས་པར་མི་ནུས། གཞན་གྱི་སྐྱོན་དང་ཞེས་པ་རྟགས་སོ། །
མ་གྲུབ་བོ་ཞེ་ན། རྟགས་གསུམ་ལས་མི་དམིགས་པ་ནི་ཡོད་པའི་སྒྲུབ་བྱེད་མ་ཡིན་པས་དགག་མི་དགོས་ལ། གཞན་གྱི་སྐྱོན་ཡོན་ངེས་པར་བྱེད་པའི་རང་བཞིན་གྱིས་རྟགས་ནི་མེད་དེ། སྐྱོན་ཡོན་དེ་དག་ནི་གཞན་གྱི་སེམས་ཀྱི་ཆོས་ཡིན་པས་དབང་པོ་ལས་འདས་པའི་ཤིན་ཏུ་ལྐོག་གྱུར་ཡིན་པའི་ཕྱིར། གལ་ཏེ་ཕ་རོལ་པོ་རང་ལས་སྐྱེས་པའི་ཞེས་སོགས་ཟེར་གྲང་ན། ལུས་ངག་གི་ཐ་སྙད་ཕལ་ཆེར་ཡང་ཆོས་ཅན། སེམས་ཀྱི་སྐྱོན་ཡོན་ལ་འཁྲུལ་བ་ཡིན་ཏེ། བློ་སྔོན་དུ་བཏང་ནས་སྐྱོན་མེད་པ་ལས་གཞན་དུ་ཡོད་པ་ལྟར་དུ་བྱེད་པར་ནུས་པའི་ཕྱིར་ཏེ། སྐྱེས་བུའི་ཞེས་པ་རྟགས་སོ། ། རྩ་བར་ཁྱབ་སྟེ།
སྐྱེས་བུ་དེ་དག་ཀྱང་ཞེས་སོ། ། བཞི་པ་དོན་བསྡུ་བ་ནི། དེས་ན་ཞེས་སོ། ། ལུས་ངག་གི་ཐ་སྙད་འདི་ཆོས་ཅན། གཞན་གྱི་སེམས་ཀྱི་སྐྱོན་ཡོན་ཇི་ལྟར་རྟོགས་པར་བྱེད་དེ། ཁྱབ་པ་ངེས་པ་མེད་པའི་ཕྱིར་ཏེ། རྟགས་འཆོལ་བ་ཡིན་པའི་ཕྱིར་ཏེ། རྟགས་གོང་དུ་བསྒྲུབས་ཟིན་པ་དེས་ནའི་ཕྱིར་རོ། ། གཉིས་པ་སྐྱེས་བུས་མ་བྱས་པའི་ལུང་ཚད་མ་ཡིན་པ་ལ་དགག་པ་ལ། མ་བྱས་པའི་རྒྱུ་༼༣༩བ༽མཚན་མ་གྲུབ་པ།
ཕྱོགས་གཅིག་ལ་མི་བསླུ་བའི་རྒྱུ་མཚན་མ་ངེས་པའོ། ། དང་པོ་ལ། འདོད་པ་བརྗོད། དེ་དགག་པའོ། ། དང་པོ་ནི། གལ་ཏེ་ཞེས་སོ། ། གལ་ཏེ་དཔྱོད་པ་བ་ན་རེ། སྐྱེས་བུས་བྱས་པ་ལ་བརྟེན་པའི་ཚིག་ནི་ལུང་ཚད་མ་མ་ཡིན་ཏེ། ལུང་བྱེད་པ་པོ་སྐྱེས་བུ་ཁྱད་པར་ཅན་དུ་ཤེས་པར་དཀའ་བའི་ཕྱིར་དང༌། སྐྱེས་བུ་ཙམ་གྱི་ཚིག་ནི་ཉེས་པས་བསྐྱེད་པའི་ཕྱིར་རོ། །
དེས་ན་མཆོད་སྦྱིན་སྙན་ངག་ངེས་བརྗོད་སྲིད་སྲུང་སྟེ་རིག་བྱེད་ཆེན་པོ་བཞིའི་ཚིག་ནི་ཆོས་ཅན། དོན་ཕྱིན་ཅི་མ་ལོག་པར་སྟོན་པའི་ལུང་ཚད་མ་ཡིན་ཏེ། སྐྱེས་བུས་མ་བྱས་པའི་ཕྱིར་རོ། ། རྒྱལ་དཔོག་པ་དང་གྲངས་ཅན་པ་དག་ཀྱང་འདིའི་རྗེས་སུ་འབྲང་ངོ་ཞེ་ན། གཉིས་པ་ལ། མདོར་བསྟན་པ། རྒྱས་པར་བཤད་པའོ། ། དང་པོ་ནི། མ་ཡིན་ཅེས་སོ། ། ཚིག་མ་བྱས་པའི་རྒྱུ་མཚན་གང་ཡིན་དྲིས་པ་ལ།
རྟག་པ་དང༌། མི་རྟག་ཀྱང་རུང་ངག་དུ་མ་སྡེབས་པ་དང༌། སྡེབས་ཀྱང་འབྲེལ་བ་སྐྱེས་བུས་མ་བྱས་པའོ་ཞེས་ཟེར་རོ། ། རིག་བྱེད་ཀྱི་ཚིག་ཆོས་ཅན། སྐྱེས་བུས་མ་བྱས་པ་མ་ཡིན་ཏེ། ཚིག་གི་ངོ་བོ་དང་འབྲེལ་བ་མ་བྱས་པ་དེ་ནི་ཡོད་པར་མི་འཐད་པའི་ཕྱིར་ཏེ། དོན་རྗོད་བྱེད་ཀྱི་ངག་ཡིན་པའི་ཕྱིར། ཁྱབ་སྟེ། སྒྲས་དོན་བརྗོད་པ་ནི་སྐྱེས་བུའི་བརྡ་ཉེ་བར་ཞེས་སོ། ། འདིར་བཤད་པའི་སྒྲ་ཐམས་ཅད་རིག་བྱེད་ཀྱི་ཚིག་ཡིན་ནོ། །
གཉིས་པ་ལ། ཚིག་གི་ངོ་བོ། འབྲེལ་བ་སྐྱེས་བུས་མ་བྱས་པ་དགག་པའོ། ། དང་པོ་ལ། འབྲས་བུ་ཉན་ཤེས་བསྐྱེད་པ་མ་ཡིན་པར། དོན་གཞན་རྟོགས་བྱེད་མ་ཡིན་པར་ཐལ་བས་དགག་པའོ། ། དང་པོ་ལ། ཐལ་བ་དགོད། མཐའ་བཀག་པས་ཁྱབ་པ་བསྒྲུབ། རང་རྒྱུད་འཕངས་པས་སྐབས་དོན་༼༤༠ན༽བསྒྲུབས་པའོ། །
དང་པོ་ནི། དམིགས་པར་ཞེས་སོ། ། རིག་བྱེད་ཀྱི་ཚིག་ཆོས་ཅན། དུས་རེས་འགའ་དམིགས་ཤིང་ཐོས་པ་དང༌། རེས་འགའ་མི་དམིགས་ཤིང་མི་ཐོས་པ་མེད་ནས་རེས་འགའ་ཉན་ཤེས་སྐྱེད་བྱེད་མ་ཡིན་པར་ཐལ། དུས་རྟག་ཏུ་མི་འགྱུར་བ་དེའི་བདག་ཉིད་ཡིན་པའི་ཕྱིར། ཁྱབ་སྟེ། དུས་རེས་འགའ་སྒྲ་དམིགས་པར་རུང་བའི་བདག་ཉིད་ཉན་ཤེས་སྒྲའི་རྣམ་པ་ཅན་དུ་ཐོས་པ་དག་ནི་སྒྲ་དེ་དམིགས་མི་རུང་གི་རང་བཞིན་ལས་གཞན་དམིགས་རུང་དུ་སྐྱེ་བ་མེད་ན་མེད་ཅིང༌། དུས་རེས་འགའ་སྒྲ་དམིགས་པར་མི་རུང་བའི་བདག་ཉིད་ཉན་ཤེས་སྒྲའི་རྣམ་པ་ཅན་དུ་གཏོད་པ་དག་ནི་སྒྲ་དེ་དམིགས་སུ་རུང་བའི་རང་བཞིན་ལས་གཞན་དམིགས་མི་རུང༌། ཉམས་པ་མེད་ན་མེད་པའི་ཕྱིར་རོ། །
དེས་ཟློག་ཁྱབ་གྲུབ་བོ། ། གཉིས་པ་མཐའ་བཀག་པས་ཁྱབ་པ་སྒྲུབ་པ་ལ། རྐྱེན་དང་རྐྱེན་དུ། རྟེན་དང་བརྟེན་པར། བསྐྱེད་བྱ་སྐྱེད་བྱེད་དུ་མི་འཐད་པའོ། ། དང་པོ་ནི། གཞན་ལ་ཞེས་སོ། ། ཚིག་ངོ་བོ་རྟག་ཀྱང་རྐྱེན་རྩོལ་བ་ལ་བལྟོས་ནས་ཉན་ཤེས་རེས་འགའ་བསྐྱེད་པས་མི་འགལ་ལོ་ཞེ་ན། ཚིག་ཆོས་ཅན། སྒྲ་རྟག་པས་འབྲས་བུ་བསྐྱེད་པ་རྐྱེན་གཞན་ལ་བལྟོས་པ་ཡང་མ་ཡིན་ཏེ།
རྐྱེན་དེས་སྒྲ་རྟག་པ་དེ་ལ་ཕན་པ་ཅུང་ཟད་ཀྱང་མ་བྱས་པའི་ཕྱིར་ཏེ། སྒྲ་རྟག་པ་རྐྱེན་གྱིས་བསྒྱུར་དུ་མི་རུང་བའི་ཕྱིར་རོ། ། རྐྱེན་གྱིས་སྒྲ་ལ་དངོས་སུ་ཕན་པ་བྱས་པ་མེད་ཀྱང་སྒྲ་ལ་ཕན་པ་དོན་གཞན་བྱས་པས་སྒྲ་རྟག་པས་འབྲས་བུ་བསྐྱེད་པ་རྐྱེན་ལ་བལྟོས་པར་འཐད་དོ་ཞེ་ན། སྒྲ་དེའི་རྐྱེན་ཞེས་རྐྱེན་དང་རྐྱེན་ཅན་གྱི་འབྲེལ་བ་མི་འཐད་པར་ཐལ། རྐྱེན་གྱིས་སྒྲ་ལ་ཕན་པ་དོན་གཞན་བྱེད་ན་ནི་སྟེ། སྒྲའི་ངོ་༼༤༠བ༽བོ་ལ་དངོས་སུ་ཕན་པ་བྱས་པ་མེད་པའི་ཕྱིར་རོ། ། རྐྱེན་གྱིས་སྒྲ་ལ་ཕན་པ་དོན་གཞན་བྱེད་ཅིང༌། ཕན་པ་དོན་གཞན་དེས་སྒྲ་ལ་དངོས་སུ་ཕན་འདོགས་པས་སྒྲ་དང་རྒྱུན་གཉིས་པོ་འབྲེལ་བ་གྲུབ་པར་འཐད་དོ་ཞེ་ན། ཕན་པ་དོན་གཞན་རྐྱེན་རྩོལ་བ་དེ་དང་དངོས་སུ་འབྲེལ་བ་གྲུབ་པ་ཡིན་ན་ཡང་སྒྲ་དང་ཕན་པ་དོན་གཞན་དག་ཆོས་ཅན། རྐྱེན་དང་རྐྱེན་ཅན་དུ་ཅི་ཞིག་འབྲེལ་ཏེ།
ཕན་གདགས་བྱ་འདོགས་བྱེད་མ་ཡིན་པའི་ཕྱིར་རོ། ། གཉིས་པ་ནི། གལ་ཏེ་ཞེས་སོ། ། གལ་ཏེ་སྒྲ་དང་ཕན་པ་དོན་གཞན་གཉིས་ཕན་གདགས་བྱ་འདོགས་བྱེད་མ་ཡིན་ཀྱང༌། འཁར་གཞོང་དང་རྒྱ་ཤུག་ལྟར་ཕན་ཚུན་རྟེན་དང་བརྟེན་པའི་དངོས་པོ་ཡིན་པས་འབྲེལ་བ་གྲུབ་བོ་ཞེ་ན། སྒྲ་དང་ཕན་པ་དོན་གཞན་གཉིས་པོ་རྟེན་དང་བརྟེན་པ་ཡིན་པ་དེ་ཡང་མི་འགྲུབ་པར་ཐལ། སྒྲ་དེའི་བདག་ཉིད་ཀྱིས་ཕན་པ་བྱས་པ་མེད་པའི་ཕྱིར་རོ། ། འོན་ཏེ་ཕན་པ་དོན་གཞན་དང་པོ་དེས་སྒྲ་ལ་ཕན་པ་དོན་གཞན་གཉིས་པ་ཞིག་བྱེད་ཅིང༌། དེས་སྒྲ་ལ་ཕན་འདོགས་པར་བྱེད་པས་སྒྲ་དང་ཕན་པ་དོན་གཞན་དང་པོ་རྟེན་དང་བརྟེན་པར་འཐད་དོ་ཞེ་ན། ཕན་པ་དོན་གཞན་གཉིས་པ་དེས་སྒྲ་དང་དབྱེར་མེད་དམ།
སྒྲ་ལས་དོན་གཞན་གྱི་ཕན་པ་ཞིག་བྱེད་ཅེས་བརྒལ་ཞིང་བརྟག་པ་བྱ་བ་ལ། དང་པོ་ལྟར་ན་རྐྱེན་རྩོལ་བ་ལ་ཡང་མཚུངས་པ་དང༌། གཉིས་པ་ལྟར་ན་ཕན་པ་དོན་གཞན་ཐུག་པ་མེད་པར་འགྱུར་ཏེ། ཕན་པ་དང་པོ་དེས་སྒྲའི་བདག་ཉིད་ལས་དོན་གཞན་གྱི་ཕན་པ་གཉིས་པ་བྱེད་ཅིང༌། དེས་ཀྱང་ཕན་པ་དོན་གཞན་གསུམ་པ་ལ་སོགས་པ་བྱེད་པའི་ཕྱིར་རོ། ། གསུམ་པ་ནི། བསྐྱེད་བྱ་ཞེས་སོ། ། སྒྲ་རྟག་པ་ཉིད་ཀྱིས་རྐྱེན་ལ་བལྟོས་༼༤༡ན༽མེད་དུ་འབྲས་བུ་སྐྱེད་པར་བྱེད་པས་ཁྱབ་པ་མེད་དོ་ཞེ་ན། ཉན་ཤེས་བསྐྱེད་བྱ་དང༌། སྒྲ་རྟག་པ་སྐྱེད་བྱེད་ཀྱི་དངོས་པོ་ཡིན་ན་ནི་སྒྲ་ཉན་ཤེས་དེ་དུས་རྟག་ཏུ་བསྐྱེད་པར་འགྱུར་ཏེ།
རྟག་པས་འབྲས་བུ་བསྐྱེད་པ་རྐྱེན་ལ་བལྟོས་པ་མེད་པའི་ཕྱིར། མ་གྲུབ་བོ་ཞེ་ན། བལྟོས་ན་ནི་རྟག་པ་རྐྱེན་ལ་བལྟོས་པ་མ་ཡིན་ཏེ། རྐྱེན་གྱིས་བསྒྱུར་དུ་མེད་པའི་ཕྱིར་དང༌། སྒྲ་རྐྱེན་འབྲེལ་བ་མེད་པར་ཐལ་ཅེས་པའི་ཐལ་བ་སྔ་མར་འགྱུར་རོ། ། གསུམ་པ་རང་རྒྱུད་འཕངས་པས་སྐབས་དོན་སྒྲུབ་པ་ནི། དེའི་ཕྱིར་ཞེས་སོ། ། ཉན་ཤེས་རེས་འགའ་བསྐྱེད་པས་སྒྲ་མི་རྟག་པར་གྲུབ་པའི་ཕྱིར། རེས་འགའ་དམིགས་སུ་རུང་བའི་སྒྲའི་བདག་ཉིད་དེ་ནི་ཆོས་ཅན། སྐྱེས་བུས་བྱས་པ་ཡིན་ཏེ།
སྐྱེས་བུའི་བྱེད་པ་ཡོད་མེད་ཀྱི་རྗེས་སུ་འགྲོ་བ་དང་ལྡོག་པའི་རྗེས་སུ་བྱེད་པ་ཅན་ཡིན་པའི་ཕྱིར། གཉིས་པ་དོན་གཞན་རྟོགས་བྱེད་མ་ཡིན་པར་ཐལ་བས་དགག་པ་ལ། ཐལ་བ་དགོད། ཁྱབ་པ་སྒྲུབ་པའོ། ། དང་པོ་ནི། དེ་ལྟར་ཞེས་སོ། ། རིག་བྱེད་ཀྱི་ཚིག་ཆོས་ཅན། བསྟན་བྱའི་དོན་གཞན་རྟོགས་པར་བྱེད་པར་ཡང་མི་འགྱུར་ཏེ། བསྟན་བྱའི་དོན་དང་མེད་ན་མི་འབྱུང་བའི་འབྲེལ་བ་མེད་པའི་ཕྱིར་རོ། ། མ་གྲུབ་ན།
རིག་བྱེད་ཀྱི་ཚིག་སྐྱེས་བུས་བྱས་པ་དེ་ལྟར་མ་ཡིན་ན་བརྡའི་དབང་གིས་འབྲེལ་བ་མེད་པར་ཁས་བླངས་ཤིང༌། སྒྲ་དང་དོན་འབྲེལ་བ་མེད་པར་ཚད་མས་གྲུབ་བོ། ། གཉིས་པ་ལ། སྒྲ་ཡོད་ཙམ་གྱིས་དོན་ལ་ངེས་པས། རུང་བ་ངེས་པས། ནུས་པ་ངེས་པས། ངོ་བོ་དོན་གྱི་གོ་བྱེད་དུ་རུང་བས་སྐྱེས་བུའི་བྱེད་པ་ལ་མི་བལྟོས་པ་དགག་པའོ། ། དང་པོ་ནི། སྒྲའི་ཞེས་སོ། ། ༼༤༡ན༽ རིག་བྱེད་ཀྱི་དོན་རྟོགས་པ་དེ་སྐྱེས་བུའི་བྱེད་པ་ལ་བལྟོས་པ་མ་ཡིན་ཏེ།
སྒྲའི་ངོ་བོ་ཡོད་ཙམ་གྱིས་ཁྱད་པར་གཅིག་ཁོ་ན་ལ་འཇུག་པར་ངེས་པའི་ཕྱིར་ཞེ་ན། སྒྲ་ཆོས་ཅན། སྐྱེས་བུའི་བྱེད་པ་ལ་མི་བལྟོས་པར་སྒྲའི་ངོ་བོ་ཡོད་པ་ཉིད་ནི་བརྗོད་བྱའི་དོན་གྱི་ཁྱད་པར་གཅིག་ཁོ་ན་དང་འབྲེལ་བ་མ་ཡིན་ཏེ། སྒྲ་དེ་ནི་བརྡ་ལ་བལྟོས་ནས་དོན་ཐམས་ཅད་ལ་ཉེ་རིང་གི་ཁྱད་པར་མེད་པའི་ཕྱིར། གཉིས་པ་ལ། རྩོད། ལན་གཉིས་ལས། དང་པོ་ནི། གལ་ཏེ་ཞེས་སོ། ། གལ་ཏེ་དེ་དེ་ལ་བལྟོས་པ་མ་ཡིན་ཏེ།
མིག་གི་དབང་པོ་དང་ཡུལ་གཟུགས་གཉིས་པོ་འབྲེལ་བ་མེད་ཀྱང་ཡུལ་དང་ཡུལ་ཅན་དུ་རུང་བས་ཡུལ་ཡུལ་ཅན་དུ་ངེས་པ་བཞིན་དུ་སྐྱེས་བུས་མ་བྱས་ཀྱང་དེ་གཉིས་ཕན་ཚུན་བརྗོད་བྱ་རྗོད་བྱེད་དུ་རུང་བ་ཉིད་ཀྱིས་སྒྲ་ལ་བརྟེན་ནས་དོན་ངེས་པར་བྱེད་པ་ཡིན་ནོ་ཞེ་ན། གཉིས་པ་ལན་ལ། དཔེ་མ་གྲུབ་པ། དོན་མི་འཐད་པའོ། ། དང་པོ་ནི། མ་ཡིན་ནོ་ཞེས་སོ། ། མིག་གི་དབང་པོ་དེ་ལ་ཡང་ཆོས་ཅན། གཟུགས་དང་འབྲེལ་བ་མེད་བཞིན་དུ་གཟུགས་ཀྱི་ཡུལ་ཅན་དུ་ངེས་པ་མ་ཡིན་ཏེ། གཅིག་གཟུགས་ལ་བལྟོས་ནས་ཡུལ་དང་ཡུལ་ཅན་དུ་སོ་སོར་ངེས་པ་ནི་གཟུགས་དེ་ལས་སྐྱེས་པའི་མཚན་ཉིད་ཡིན་པའི་ཕྱིར་ཏེ། གཟུགས་དེས་ཕན་བཏགས་ཞེས་སོ། །
གཟུགས་ཀྱིས་ཕན་བཏགས་པའི་དབང་པོས་རྣམ་པར་ཤེས་པ་བསྐྱེད་པ་དེ་ལྟར་མ་ཡིན་ན། གཟུགས་ཆོས་ཅན། མིག་གི་དབང་པོས་རྣམ་པར་ཤེས་པ་བསྐྱེད་པའི་བལྟོས་པར་བྱ་བའི་བར་མི་འགྱུར་ཏེ། མིག་གི་དབང་པོ་ལ་ཕན་མི་འདོགས་པའི་ཕྱིར་རོ། ། དཔེར་ན་ཡུལ་གཞན་སྒྲ་བཞིན་ནོ། ། གལ་ཏེ་ཅིའི་ཕྱིར་༼༤༢ན༽གཟུགས་དེ་ཁོ་ནས་མིག་གི་དབང་པོ་ལ་ཕན་འདོགས་པར་བྱེད་ཅེ་ན། དེ་ལྟར་དྲི་བ་དེ་ལ་གང་མིག་གི་དབང་པོ་ལ་གཟུགས་ཁོ་ནས་ཕན་འདོགས་པ་དེ་ལྟ་བུར་གྱུར་པའི་ཚུལ་འདི་ནི་དངོས་པོའི་རང་བཞིན་ཆོས་ཉིད་ཀྱིས་ལན་འདེབས་པར་བྱེད་པ་ཡིན་ནོ། ། ཆོས་ཉིད་ཡིན་པ་དཔེ་འདི་ལྟར་ཞེས་སོ། ། གཉིས་པ་ལ། བརྗོད་བྱ་རྗོད་བྱེད་དུ་མི་འཐད་པ།
བརྗོད་བྱ་དང་མི་ལྡན་པར་ཐལ་བ། དོན་བསྡུ་བའོ། ། དང་པོ་ནི། དེ་བཞིན་ཞེས་སོ། ། ཡུལ་དབང་གཉིས་པོ་ཡུལ་དང་ཡུལ་ཅན་དུ་ངེས་པ་འབྲེལ་བའི་དབང་གིས་ཡིན་པ་དེ་བཞིན་དུ་གལ་ཏེ་སྒྲ་རྣམས་ཀྱང་བརྗོད་བྱ་རྗོད་བྱེད་དུ་ངེས་པར་བརྡའི་དབང་གིས་དོན་ལས་སྐྱེས་པ་ཡིན་ན་ནི་བརྗོད་བྱ་རྗོད་བྱེད་དུ་རུང་བས་སྒྲས་དོན་ངེས་པར་འགྱུར་བ་ཡིན་ནོ། ། ཁྱབ་བྱེད་ལྡོག་ན། ཁྱབ་བྱ་ལྡོག་པ་ནི། སྒྲ་འདི་ནི་ཆོས་ཅན། དོན་འདིའི་རྗོད་པར་བྱེད་པའོ་ཞེས་བརྗོད་བྱ་རྗོད་བྱེད་དུ་རུང་བའི་འབྲེལ་བ་མི་འཐད་པར་ཐལ། བརྡ་བྱས་པ་དེ་མེད་པའི་ཕྱིར་ནའོ། །
གཉིས་པ་ནི། དོན་དང་ཞེས་སོ། ། སྒྲ་ཆོས་ཅན། བསྟན་བྱའི་དོན་དང་བཅས་པ་ཆོས་སོ། ། བརྡ་མ་བྱས་པའི་ཕྱིར་མ་ཁྱབ་བོ་ཞེ་ན། བསྟན་བྱའི་དོན་དེ་དང་ལྡན་པར་འགྱུར་བ་ཡིན་པ་དེ་ལ་དོན་ལས་ནི་དོན་མཐོང་གི་ཤེས་པ་སྐྱེ། དེ་ལས་དོན་ཤེས་པར་འདོད་པ་སྐྱེ་བ་ཡིན་ལ། དེས་ན་དོན་ཤེས་པར་བྱ་བའི་ཕྱིར་དུ་དོན་ལ་བརྡ་རབ་ཏུ་སྦྱོར་བས་ཁྱབ་བོ། ། དཔེར་ན་ལུས་ཀྱི་རེག་བྱ་ལ་སོགས་པའི་བརྡ་ལས་བསྟན་བྱའི་དོན་དང་ལྡན་པ་བཞིན་ནོ། ། གསུམ་པ་ནི།
དེ་ལས་ཞེས་སོ། ། སྒྲ་ཆོས་ཅན། བསྟན་བྱའི་དོན་དེ་རྟོགས་པར་བྱེད་པ་མ་ཡིན་པར་ཐལ། བརྡ་བྱས་པའི་དོན་དེ་ལས་༼༤༢བ༽བྱུང་བ་མ་ཡིན་པས་སོ། ། ནམ་མཁའ་ཞེས་བརྗོད་པས་བུམ་པ་ལ་སོགས་པ་མི་རྟོགས་པ་བཞིན་ནོ། ། གསུམ་པ་ནུས་པ་ངེས་པས་སྐྱེས་བུས་བྱས་པ་ལ་མི་བལྟོས་པ་དགག་པ་ལ། རྩོད་པ་དང༌། ལན་ནོ། དང་པོ་ནི། གལ་ཏེ་ཞེས་སོ། །
གལ་ཏེ་སྒྲ་དོན་གྱི་ངེས་པ་སྐྱེས་བུས་བྱས་པ་མེད་ཀྱང་སྒྲས་དོན་གཞན་རྟོགས་པར་བྱེད་པ་ཡིན་ཏེ། གང་གི་ཕྱིར་བརྡ་བྱས་པའི་དོན་དེ་ལས་སྐྱེ་བར་འགྱུར་བའི་རྒྱུ་མཚན་གྱིས་སྒྲའི་རང་བཞིན་ནི་བསྟན་བྱའི་དོན་རྣམས་ལ་སོ་སོར་འཇུག་པར་ངེས་པ་ནི་མ་ཡིན་གྱི། འོན་ཀྱང་སྒྲ་འདི་ནི་དོན་འདི་ཁོ་ནའི་རྟོགས་པར་བྱེད་པ་ཡིན་ནོ་ཞེས་དོན་ངེས་པར་བྱེད་པའི་ནུས་པ་བསྟན་བྱའི་དོན་སོ་སོ་ལ་འཇུག་པར་ངེས་པ་ཡིན་པའི་ཕྱིར་ཞེ་ན། གཉིས་པ་ལ། ནུས་པ་ངེས་པ་སྐྱེས་བུ་ལ་བལྟོས་པར་སྒྲུབ་པ། དེས་སྒྲའི་ངོ་བོ་ཡང་སྐྱེས་བུ་ལ་བལྟོས་པར་གྲུབ་པ། གོ་བྱ་གོ་བྱེད་འབྲེལ་བས་ཁྱད་པར་གྲུབ་པའི་དོན་བསྡུ་བའོ། ། དང་པོ་ནི། ཡོད་པ་ཞེས་སོ། ། སྒྲའི་ནུས་པ་ངེས་པ་དེ་ཡང་ཆོས་ཅན།
དོན་གྱི་འབྲས་བུ་ཉིད་ཡིན་པ་ལས་མ་འདས་པར་ཐལ་ཏེ། བརྡ་བྱས་པའི་དོན་ཡོད་པ་དང་མེད་པ་དག་གི་དོན་དེར་འབྲེལ་ནས་དོན་གཞན་སྔ་མ་བསྟན་བྱའི་དོན་གྱི་རྗེས་སུ་འགྲོ་ལྡོག་བྱེད་པའི་ཕྱིར་རོ། ། མ་ཁྱབ་བོ་ཞེ་ན། དུ་བ་ལ་སོགས་པ་གཞན་དག་ལ་ཡང་འབྲས་བུ་དེའི་མཚན་ཉིད་ནི་དོན་སྔ་མའི་རྗེས་སུ་བྱེད་པ་དེ་ཙམ་དུ་ཟད་པའི་ཕྱིར། དེས་ན་ཁྱབ་པ་གྲུབ་བོ། ། སྒྲའི་ནུས་པ་ཆོས་ཅན། བསྟན་བྱའི་དོན་དང་རྗེས་སུ་འགྲོ་ལྡོག་ངེས་པ་ཉིད་ནི་མི་འཐད་པར་ཐལ། དོན་གྱི་འབྲས་བུ་ཡིན་པ་དེ་ལས་འདས་པའི་ཕྱིར། གཉིས་པ་ནི། ནུས་པ་ཞེས་སོ། །
སྒྲ་དེ་ཉིད་ཀྱི་རང་གི་ངོ་བོ་༼༤༣ན༽ཡང་ཆོས་ཅན། དོན་གྱི་འབྲས་བུར་ངེས་པ་ཡིན་པར་ཐལ། དོན་གྱི་འབྲས་བུར་གྲུབ་པའི་ནུས་པ་ཡང་སྒྲའི་ངོ་བོ་ལས་དོན་གཞན་མ་ཡིན་པའི་ཕྱིར་རོ། ། མ་གྲུབ་ན། སྒྲའི་ནུས་པ་དེ་ལས་དོན་རྣམས་ལ་དེ་རྟོགས་ཀྱི་ཤེས་པ་སྐྱེ་ཞིང་སྒྲའི་ངོ་བོ་ལ་བརྟེན་ནས་དོན་རྟོགས་ཀྱི་ཤེས་པ་མི་སྐྱེ་བར་ཐལ། སྒྲའི་ནུས་པ་སྒྲའི་ངོ་བོ་ལས་དོན་གཞན་ཉིད་ཡིན་པའི་ཕྱིར།

འདོད་ན། སྒྲ་ནི་དོན་རྗོད་པར་བྱེད་པ་མ་ཡིན་པར་འགྱུར་རོ། ། གཞན་ཡང་སྒྲ་དེའི་ནུས་པ་ཞེས་སྒྲ་དང་ནུས་པ་བདག་གཅིག་པའི་འབྲེལ་བ་ཡང་མི་འགྲུབ་པར་ཐལ། དོན་གཞན་ཡིན་པའི་ཕྱིར་རོ། ། གསུམ་པ་ནི། དེའི་ཕྱིར་ཞེས་སོ། ། བརྗོད་བྱར་ངེས་པ་ཆོས་ཅན། རྗོད་བྱེད་དུ་ངེས་པར་བྱེད་པ་གང་ཡིན་པ་དེ་སྐྱེད་པར་བྱེད་པ་ཉིད་དུ་གསལ་བར་བྱེད་དེ། དུས་དང་གནས་སྐབས་ཀྱི་རྣམ་པ་ཐམས་ཅད་དུ་དོན་གྱི་ཁྱད་པར་འགའ་ཞིག་གི་རྗོད་བྱེད་ཉིད་དུ་ངེས་པའི་རང་བཞིན་དེ་ཐམས་ཅད་ནི་བརྡའི་དབང་གིས་རང་གི་རྒྱུའི་ངོ་བོ་བརྗོད་བྱ་ཉིད་ལས་བྱུང་བ་ཡིན་པའི་ཕྱིར་ཏེ། སྒྲའི་ངོ་བོ་དང་ནུས་པ་གཉིས་ཀ་ཡང་བརྡའི་དབང་གིས་བསྟན་བྱའི་དོན་དང་འབྲེལ་བ་གྲུབ་པ་དེའི་ཕྱིར། དོན་གྱི་སྒྲའི་ངོ་བོ་དང་ནུས་པ་ལ་ཐ་དད་མེད་པས་རྣམ་དབྱེ་མི་འཐད་ཅེས་པའོ། །
བཞི་པ་སྒྲའི་ངོ་བོ་དོན་གྱི་གོ་བྱེད་དུ་རུང་བས་སྐྱེས་བུའི་བྱེད་པ་ལ་མི་བལྟོས་པ་དགག་པ་ལ། རྩོད། ལན་གཉིས་ལས། དང་པོ་ནི། གལ་ཏེ་ཞེས་སོ། ། དོན་མེད་ན་སྒྲ་མི་འབྱུང་བའི་འབྲེལ་བ་ཡོད་པ་གཉིས་ཀྱི་སྒྲ་ལས་དོན་རྟོགས་པ་ནི་མ་ཡིན་གྱི། འོན་ཀྱང་སྒྲོན་མེའི་ངོ་བོ་ཡོད་ཙམ་གྱིས་གཟུགས་ཀྱི་གསལ་བྱེད་དུ་རུང་བས་གཟུགས་གསལ་བར་བྱེད་པ་བཞིན་དུ་སྒྲའི་ངོ་བོ་༼༤༣བ༽ཡོད་ཙམ་གྱིས་དོན་གྱི་གོ་བྱེད་དུ་རུང་བ་ཉིད་ཀྱིས་དོན་རྟོགས་པར་བྱེད་པ་ཡིན་ཏེ། ཡིན་པ་དེས་ན་ཞེས་སོ། ། གཉིས་པ་ལན་ལ། རྟགས་དགོད།
ཕྱོགས་ཆོས་སྒྲུབ། དོན་བསྡུ་བའོ། དང་པོ་ནི། མ་ཡིན་ཅེས་སོ། ། སྐྱེས་བུའི་བྱེད་པ་ལ་མ་བལྟོས་པར་བརྗོད་བྱ་གོ་བར་བྱེད་པ་མ་ཡིན་ཏེ། གཟུགས་ལ་སྒྲོན་མེ་བཞིན་དུ་སྐྱེས་བུའི་བྱེད་པ་ལ་བལྟོས་པར་སྒྲ་རང་གི་ངོ་བོས་བརྗོད་བྱ་རྟོགས་པར་བྱེད་ནུས་པ་མ་ཡིན་པའི་ཕྱིར་རོ། ། གཉིས་པ་ལ། མཐོང་བ་དང་མ་མཐོང་བ་ལ་བལྟོས་པ་དང༌། བརྡའི་དབང་གི་རྟོགས་པས་ངོ་བོས་དོན་གྱི་གོ་བྱེད་མ་ཡིན་པའོ། ། དང་པོ་ནི།
སྒྲ་དང་ཞེས་སོ། ། སྒྲ་དག་ནི་ཆོས་ཅན། གཟུགས་ལ་སྒྲོན་མེ་ཞེས་པ་ཆོས་སོ། ། བརྗོད་བྱའི་དོན་ཡོད་པ་ལ་བརྡ་བྱེད་པ་མཐོང་བ་དང༌། མེད་པ་ལ་བརྡ་བྱེད་པ་མ་མཐོང་བ་དེ་གཉིས་དྲན་པ་ལ་བལྟོས་ནས་རང་གི་ཡུལ་བརྗོད་བྱ་རྟོགས་པར་བྱེད་པ་ཡིན་པའི་ཕྱིར་རོ། ། དཔེར་ན་རྟགས་བཞིན་ནོ། ། མ་གྲུབ་བོ་ཞེ་ན། སོ་སོར་སྒྲུབ་པ་ནི། རང་གི་བརྗོད་བྱའི་དོན་ཡོད་པ་ལ་བརྡ་བྱེད་པར་མཐོང་བ་ལ་བལྟོས་ནས་བརྗོད་བྱ་རྟོགས་པར་བྱེད་པ་ཡིན་ཏེ། རང་གི་བརྗོད་བྱའི་དོན་ཡོད་པར་བརྡ་བྱེད་པ་མ་མཐོང་བའི་སྒྲ་དག་གིས་མི་རྟོགས་པའི་ཕྱིར།
རང་གི་བརྗོད་བྱའི་དོན་དེ་ཡོད་པ་ལ་བརྡ་བྱེད་པར་མཐོང་བ་དྲན་པ་ལ་བལྟོས་ནས་རང་གིས་བརྗོད་བྱ་རྟོགས་པར་བྱེད་པ་ཡིན་ཏེ། བརྗོད་བྱའི་དོན་ཡོད་པར་བརྡ་བྱེད་པ་མཐོང་བ་བརྗོད་པའི་སྒྲ་དག་གིས་དོན་རྟོགས་པ་མེད་པའི་ཕྱིར། བརྗོད་བྱའི་དོན་མེད་པ་ལ་བརྡ་བྱེད་པ་མ་མཐོང་བ་ལ་བལྟོས་ནས་རང་གི་ཡུལ་བརྗོད་བྱ་རྟོགས་པར་བྱེད་པ་མ་ཡིན་ཏེ། དོན་མང་པོ་དག་ལ་བརྡ་བྱེད་པ་༼༤༤ན༽མ་མཐོང་བའི་སྒྲ་ལ་ནི་དོན་ལ་ཐེ་ཚོམ་དུ་གྱུར་ནས་དོན་མི་རྟོགས་པའི་ཕྱིར་དང༌། ཡང་དོན་མང་པོ་ལ་བརྡ་བྱེད་པ་མཐོང་ན་ཐེ་ཚོམ་དུ་འགྱུར་བའི་ཕྱིར་དང༌། དོན་གཅིག་ལ་བརྡ་སྦྱོར་བར་མཐོང་བ་ལ་ཐེ་ཚོམ་དུ་འགྱུར་བ་མེད་པའི་ཕྱིར་རོ། ། བརྗོད་བྱའི་དོན་དེ་མེད་པ་ལ་བརྡ་བྱེད་པ་མ་མཐོང་བ་དྲན་པ་ལ་བལྟོས་ནས་རང་གི་ཡུལ་བརྗོད་བྱ་རྟོགས་པར་བྱེད་པ་ཡིན་ཏེ། བརྗོད་བྱའི་དོན་མེད་པ་བརྡ་བྱེད་པ་མ་མཐོང་བ་ལ་ཐེ་ཚོམ་ཟ་བ་སྟེ་མ་དྲན་པའི་སྒྲ་དག་གིས་ནི་དོན་ལ་ཐེ་ཚོམ་དུ་གྱུར་ནས་དོན་མི་རྟོགས་པའི་ཕྱིར་རོ། ། གཉིས་པ་ནི། ཁྱད་པར་ཞེས་སོ། །
སྒྲ་དག་ནི་ཆོས་ཅན། གཟུགས་ལ་སྒྲོན་མེ་ཞེས་པ་ཆོས། སྔར་བརྡ་བྱེད་པ་མཐོང་བ་ཇི་ལྟ་བ་བཞིན་དུ་ཕྱིས་སྒྲ་ལ་བརྟེན་ནས་དོན་རྟོགས་པའི་ཕྱིར་ཏེ། ཉན་པ་པོ་དེས་སྔར་དོན་གྱི་ཁྱད་པར་གཞན་ལ་བརྡ་བྱེད་པ་མཐོང་ནས་འཆད་པ་པོ་དེས་སྔར་བརྡ་བྱས་པའི་དོན་ལས་དོན་གྱི་རྣམ་པ་གཞན་དུ་བསྟན་པར་འདོད་ནས་སྒྲ་སྦྱར་ཡང་འཆད་པ་པོས་བསྟན་པར་འདོད་པའི་དོན་ལས་ལོག་པར་སྔར་གྱི་དོན་དེ་རྟོགས་པར་འགྱུར་བའི་ཕྱིར་དང༌། ཕྱིས་ཉན་པ་པོ་དེས་མཐོང་བ་གཞན་དུ་འགྱུར་ཏེ། སྔར་བརྡ་བྱས་པའི་དོན་ལས་གཞན་ལ་བརྡ་བྱེད་པ་མཐོང་ན། སྔར་བརྡ་བྱས་པའི་དོན་ལས་གཞན་ཕྱིས་ཀྱི་དོན་དེ་ཡོངས་སུ་འཛིན་པའི་ཕྱིར་རོ། ། དོན་ནི་འདི་ཡིན་ཏེ། མཐོང་བ་གཞན་དུ་མ་གྱུར་ན་སྔར་གྱི་དོན་དེ་རྟོགས་པའི་ཕྱིར་དང༌། མཐོང་བ་གཞན་དུ་གྱུར་ན་ཕྱིས་ཀྱི་དོན་དེ་རྟོགས་པའི་ཕྱིར་རོ། །
དཔེར་ན་ཀ་ལི་ཞེས་པའི་སྒྲ་དག་ལས་འགྲོ་ལྡིང་བ་དག་གི་མཐོང་བ་གཞན་དུ་མ་གྱུར་ན་སྨྱོ་བ་དག་ཏུ་རྟོགས་ཤིང༌། ༼༤༤བ༽མཐོང་བ་གཞན་དུ་གྱུར་ན་དུས་ཀྱི་ཁྱད་པར་དག་ཏུ་རྟོགས་སོ། ། ཡུལ་དབུས་པ་དག་གི་མཐོང་བ་གཞན་དུ་མ་གྱུར་ན་དུས་ཀྱི་ཁྱད་པར་དག་ཏུ་རྟོགས་ཤིང་མཐོང་བ་གཞན་དུ་གྱུར་ན་སྨྱོ་བ་དག་ཏུ་རྟོགས་ཏེ། མ་ཏི་ཞེས་པའི་སྒྲ་དག་ལས་འགྲོ་ལྡིང་བ་དག་གི་མཐོང་བ་གཞན་དུ་མ་གྱུར་ན་ཆར་འབབ་པ་དག་ཏུ་རྟོགས་ཤིང༌། མཐོང་བ་གཞན་དུ་འགྱུར་ན་གསོད་པ་ལ་སོགས་པ་དག་ཏུ་རྟོགས་སོ། ། ཡུལ་དབུས་པ་དག་གིས་མཐོང་བ་གཞན་དུ་མ་གྱུར་ན་གསོད་པ་དག་ཏུ་རྟོགས་ཤིང༌། མཐོང་བ་གཞན་དུ་གྱུར་ན་ཆར་འབབ་པ་དག་ཏུ་རྟོགས་པ་བཞིན་ནོ། ། གསུམ་པ་ནི། དེའི་ཕྱིར་ཞེས་སོ། ། སྒྲ་འདི་དག་ཆོས་ཅན།
སྒྲ་ངོ་བོས་དོན་གྱི་གོ་བྱེད་མ་ཡིན་ཏེ། བརྗོད་བྱ་ཡོད་པར་བརྡ་བྱེད་པར་མཐོང་བ་དང༌། མེད་པར་བརྡ་བྱེད་པ་མ་མཐོང་བ་དག་དྲན་པ་ལ་བལྟོས་ནས་བརྗོད་བྱ་རྟོགས་པའི་ཕྱིར་དང༌། དོན་དེའི་རྟོགས་པ་སྒྲུབ་པར་བྱེད་པ་ཅན་གྱི་སྒྲ་དོན་ལ་ཡང་མི་འཁྲུལ་བ་ཉིད་བརྡ་བྱེད་པའི་རྟོགས་པ་ལ་བརྟེན་ནས་བརྗོད་བྱ་གོ་བ་ཡིན་པའི་ཕྱིར་རོ། ། དཔེར་ན་རྟགས་ལས་བསྒྲུབ་བྱ་གོ་བ་བཞིན་ནོ། ། རྟགས་གཉིས་གོང་དུ་བསྒྲུབས་ཟིན་པ་དེའི་ཕྱིར། གཉིས་པ་འབྲེལ་བ་སྐྱེས་བུས་མ་བྱས་པ་དགག་པ་ལ། འབྲེལ་བ་དགག ། འབྲེལ་བ་ངེས་བྱེད་ཀྱི་ཚད་མ་དགག་པའོ། ། དང་པོ་ནི།
ཉེ་བར་ཞེས་སོ། ། སྒྲ་དོན་གྱི་འབྲེལ་བ་སྐྱེས་བུས་མ་བྱས་པར་གྲུབ་སྟེ། སྒྲ་དོན་ངོ་བོ་ཉིད་ཀྱིས་འབྲེལ་བའི་ཕྱིར་ཞེ་ན། སྒྲ་ཆོས་ཅན། སྒྲ་དོན་ངོ་བོ་ཉིད་ཀྱིས་འབྲེལ་བ་དོན་ལ་རྣམ་པར་གནས་པ་སེལ་བ་ཡིན་ཏེ། གོང་དུ་བཤད་པ་དེ་ལྟར་སྒྲ་དོན་གྱི་འབྲེལ་བ་སྐྱེས་བུའི་འདོད་པ་རང་དབང་བ་༼༤༥ན༽ཉིད་ཀྱི་རྗེས་སུ་བྱེད་པའི་ཕྱིར་ཏེ། སྐྱེས་བུས་བརྡ་ཉེ་བར་བསྟན་པ་མེད་ན་སྒྲ་ལས་དོན་མི་རྟོགས་པའི་ཕྱིར་དང༌། བརྡ་ཉེ་བར་བསྟན་ན་ནི་སྒྲ་རྣམས་དོན་ལ་བཀག་པ་མེད་པར་འཇུག་ཅིང༌། སྒྲ་ལས་དོན་རྟོགས་པའི་ཕྱིར་ཏེ། གོ་བྱེད་བརྡའི་རྗེས་སུ་བྱེད་པ་དེའི་ཕྱིར།
སྒྲ་དོན་རང་བཞིན་གྱིས་འབྲེལ་བ་ཡིན་ཅེས་པའི་རྩོད་པ་འདི་ཁོ་བོས་རྒྱས་པར་ཚད་མ་རྣམ་འགྲེལ་དུ། འབྲེལ་བ་སྐྱེས་བུས་བྱས་མིན་ན། ། བརྡ་རིག་མེད་པར་རྟོགས་པར་འགྱུར། ། བརྡ་ཡིས་དེ་དག་གསལ་ཡིན་ན། ། བརྟགས་པ་གཞན་དག་དོན་མེད་འགྱུར། ། ཞེས་བྱ་བ་ལ་སོགས་པར་བཀག་པའི་ཕྱིར་རྣམ་ངེས་འདིར་ཡང་མི་སྤྲོའོ། ། གཉིས་པ་ལ། མདོར་བསྟན་པ། རྒྱས་པར་བཤད་པའོ། དང་པོ་ནི།
བདག་ཉིད་ཅེས་སོ། ། བདག་ཉིད་ཀྱིས་ཆོས་ཅན། རིག་བྱེད་དང་བརྗོད་བྱའི་དོན་གྱི་འབྲེལ་བ་ནི་རིག་པར་བྱེད་པ་མ་ཡིན་པར་ཐལ། མི་ཤེས་པའི་རྒྱུ་ཆགས་སོགས་དང་ལྡན་པའི་ཕྱིར། གཞན་ལས་ཆོས་ཅན། རིག་བྱེད་དང་བརྗོད་བྱའི་དོན་གྱི་འབྲེལ་བ་རིག་པར་བྱེད་པ་མིན་པར་ཐལ། ཆགས་སོགས་དང་ལྡན་པའི་ཕྱིར། ཉེས་རྣམས་སྐྱེས་བུ་ལ་བརྟེན་ཕྱིར། ། ཞེས་རྟགས་ཁས་བླངས་སོ། ། རིག་བྱེད་ཉིད་ཀྱིས་ཆོས་ཅན།
རིག་བྱེད་དང་བརྗོད་དོན་གྱི་འབྲེལ་བ་རིག་པར་བྱེད་པ་མིན་པར་ཐལ། བེམ་པོ་ཡིན་པའི་ཕྱིར། འདོད་ན། རིག་བྱེད་དང་བརྗོད་དོན་གྱི་འབྲེལ་བ་གང་ལས་རྟོགས་ཏེ། རང་དང་གཞན་དང་རིག་བྱེད་གསུམ་ཅར་གྱིས་མི་རྟོགས་པའི་ཕྱིར་རོ། ། འདོད་ན། མེའི་སྐད་དོད་ཨག་ནེ་ཞེས་པ་ཨཱི་སྒྲ་ལ་དྲངས་ན་ཨ་གེ་ག་ཏེ་ཞེས་པ་མེ་དང་ཁྱི་ལ་ཡང་འཇུག་གོ ། ཧོ་དྲ་ཞེས་པ་སྦྱིན་སྲེག་༼༤༥བ༽ལ་འཇུག་ཅིང༌། ཧོའི་སྒྲ་ལས་དྲངས་ན། ཧོ་ནི་ཨ་ཏ་ན་བཟའ་བ་ལ་ཡང་འཇུག་པས་ཁྱི་ཤ་བཟའ་བར་བྱ་ཞེས་པའོ། །
ཛྷོ་ཧོ་ཡ་སྦྱིན་པ་ལ་འཇུག་པས། དེས་ན་ཨག་ནེ་ཧོ་དྲ་ཛྷོ་ཧོ་ཡ་ཞེས་པའི་རིག་བྱེད་ཀྱི་སྒྲ་ཆོས་ཅན། མཐོ་རིས་འདོད་པས་མེ་ལ་སྦྱིན་སྲེག་སྦྱིན་ཅེས་ཐོས་པ་ལས་འཇིག་རྟེན་འདིར་ཁྱི་ཤ་ཟོ་ཞེས་བྱ་བ་འདི་བརྗོད་དོན་མིན་ཅིང༌། སྔགས་དང་བཅས་པའི་མར་གྱི་ཁུ་བ་མེའི་ནང་དུ་འདོར་བ་བརྗོད་དོན་ཡིན་ཅེས་ངེས་པར་བྱེད་པའི་ཚད་མ་གང་ཞིག་ཡོད་དེ་མེད་པར་ཐལ། རིག་བྱེད་དང་བརྗོད་དོན་ངོ་བོ་ཉིད་ཀྱིས་འབྲེལ་བ་གང་གིས་ཀྱང་མི་རྟོགས་པའི་ཕྱིར། གཉིས་པ་ལ། གཞན་གྱིས་དང༌། རང་གིས་དང༌། རིག་བྱེད་ཉིད་ཀྱིས་མི་རྟོགས་པའོ། ། དང་པོ་ལ།
གྲགས་པས་མི་རྟོགས་པ། ལོག་པར་རྟོག་པའི་རྒྱུ་ཡིན་པ། ཐེ་ཚོམ་གྱི་རྒྱུ་ཡིན་པའོ། ། དང་པོ་ལ། འབྲེལ་བ་ཤེས་པའི་ཡུལ་ལས་འདས་པས་མི་རྟོགས། དོན་སྣ་ཚོགས་ལ་འཇུག་པས་མི་རྟོགས། མ་གྲགས་པའི་དོན་ལ་འཇུག་པས་མི་རྟོགས། སྒྲ་གཞན་གྱིས་བཤད་པས་མི་རྟོགས་པའོ། ། དང་པོ་ནི། འཇིག་རྟེན་ཞེས་སོ། །
དེ་གཉིས་ཀྱི་འབྲེལ་བ་འཇིག་རྟེན་པའི་ཚིག་ཏུ་གྲགས་པ་ལས་ཤེས་སོ་ཞེ་ན། སྐབས་འདིར་ཆོས་ཅན། དེ་གཉིས་ཀྱི་འབྲེལ་བའི་དོན་ཚད་མས་མཐོང་བ་གང་ཡིན་ཏེ་མ་ཡིན་པར་ཐལ། འབྲེལ་བ་དབང་པོ་སྟེ་ཤེས་པའི་ཡུལ་ལས་འདས་པའི་ཕྱིར། གཉིས་པ་ནི། སྣ་ཚོགས་ཞེས་སོ། ། སྦྱིན་སྲེག་གི་སྔགས་སྒྲ་དེ་རྣམས་ལ་ཆོས་ཅན། གང་གིས་ན་སྦྱིན་སྲེག་དང་ཁྱི་ཤ་ཟ་བའི་དོན་འདི་རྣམ་པར་འབྱེད་ནུས་ཏེ་མི་ནུས་པར་ཐལ། བརྗོད་བྱ་སྣ་ཚོགས་༼༤༦ན༽པའི་དོན་ཅན་ཡིན་པའི་ཕྱིར། གསུམ་པ་ནི།
མཐོ་རིས་ཞེས་སོ། ། གྲགས་པ་ལ་བརྟེན་ནས་སྒྲ་དོན་གྱི་འབྲེལ་བ་མ་གྲུབ་པར་ཐལ། མཐོ་རིས་ཀྱི་སྒྲ་དེ་འཇིག་རྟེན་ན་ལྷ་མིའི་དཔལ་འབྱོར་དང༌། ལྷ་མོའི་སྒྲ་དེ་ལྷའི་བུ་མོ་དང༌། སོགས་པ་ཚད་མའི་སྒྲ་དེ་མངོན་སུམ་དང་རྗེས་སུ་དཔག་པ་ལ་གྲགས་པ་ཡིན་ལ། ཁྱེད་ཀྱིས་ནི་གྲགས་པ་མ་ཡིན་པའི་དོན་འཁྲིག་པའི་བདེ་བ་ལ་མཐོ་རིས་དང༌། ཤིང་རྩུབ་པ་ལ་ལྷ་མོ་དང༌། ཚིག་འགའ་ཞིག་ལ་ཚད་མར་བརྗོད་པ་མཐོང་བའི་ཕྱིར། བཞི་པ་ལ། མདོར་བསྟན་པ།
རྒྱས་པར་བཤད་པའོ། ། དང་པོ་ནི། དེ་འདྲའི་ཞེས་སོ། ། རིག་བྱེད་འབྲེལ་བས་བཤད་པ་ལ་བརྟེན་ནས་རིག་བྱེད་རྩ་བ་དང་བརྗོད་དོན་གྱི་འབྲེལ་བ་ཤེས་སོ་ཞེ་ན། རྩ་བ་དེ་འདྲ་བའི་སྒྲ་གཞན་འབྲེལ་བ་དག་ལ་ནི་རྩ་བ་དེ་འདྲ་བའི་ཐེ་ཚོམ་གྱི་རྣམ་རྟོག་ཉིད་དུ་འགྱུར་བས་དེས་སྒྲ་དོན་གྱི་འབྲེལ་བ་ངེས་པར་མི་ནུས་སོ། ། གཉིས་པ་ནི། དོན་དང་ཞེས་སོ། ། ངེས་པའི་དོན་དང་ལྡན་པར་དངོས་པོ་ལ་མ་གྲུབ་པའི་རྩ་བ་དེ་དོན་དང་ལྡན་པར་འགྲུབ་པའི་སྒྲུབ་བྱེད་འབྲེལ་བའི་སྒྲ་ལ་ཆོས་ཅན། རྩ་བ་རང་ཉིད་དང་བརྗོད་དོན་གྱི་འབྲེལ་བ་སྔར་མ་གྲུབ་པ་གསར་དུ་སྒྲུབ་པའི་ནུས་པ་མེད་དེ། རྩ་བ་བཞིན་དུ་འབྲེལ་བ་ལ་ཡང་བརྒལ་ཞིང་རྟག་པ་མཚུངས་པའི་ཕྱིར་དང༌།
གྲགས་པ་ཡང་མི་ཡིས་བརྗོད་པའི་ཚིག་ཡིན་ཅིང༌། དེ་ནི་ཚད་མར་མི་འདོད་པས་སྒྲུབ་བྱེད་ཡིན་པ་ལ་སྡང་བ་དང༌། གྲགས་པ་དེ་ལས་སྒྲ་དོན་གྱི་འབྲེལ་བའི་དོན་ཀྱང་རྟོགས་པར་བྱེད་པ་ཡིན་ནོ་ཞེས་འདོད་པ་འདི་ནི་ཁས་བླངས་འགལ་བ་ལས་གཞན་ཅི་ཞིག་ཡིན་ཏེ་མ་ཡིན་པའི་ཕྱིར་རོ། ། གསུམ་༼༤༦ན༽པ་གྲགས་པ་ཐེ་ཚོམ་གྱི་རྒྱུ་ཡིན་པ་ལ། སྒྲུབ་བྱེད་མེད་པས་དང༌། དོན་སྣ་ཚོགས་ལ་འཇུག་པས་ཐེ་ཚོམ་གྱི་རྒྱུ་ཡིན་པ། མ་མཐོང་བ་ཙམ་སྒྲུབ་བྱེད་ཡིན་ན་ཧ་ཅང་ཐལ་བའོ། ། དང་པོ་ནི། གལ་ཏེ་ཞེས་སོ། ། གལ་ཏེ་ཨག་ནེ་ཧོ་དྲ་ཞེས་པའི་སྒྲ་དེ་སྦྱིན་སྲེག་ལ་གྲགས་པ་ལས་བརྒལ་ནས་ཁྱི་ཤ་ཟ་བ་བརྗོད་བྱར་རྟོགས་པ་ལ་རྒྱུ་ཅི་ཞིག་ཡོད་ཅེ་ན།
རབ་གྲགས་ཆོས་ཅན། སྒྲ་དོན་གྱི་འབྲེལ་བའི་སྒྲུབ་བྱེད་དེར་འཛིན་པ་ལ་རྒྱུ་ཅི་ཞིག་ཡོད་དེ། ཚད་མ་ཉིད་མིན་པའི་ཕྱིར། གཉིས་པ་ནི། གྲགས་པ་ཞེས་སོ། ། གྲགས་པ་ཉིད་ཀྱིས་ཆོས་ཅན། སྒྲ་དོན་གྱི་འབྲེལ་བ་ནི་ངེས་པར་འདོད་པ་ལ་ཐེ་ཚོམ་གྱི་དོགས་པ་ཙམ་ཞིག་སྐྱེད་པར་བྱེད་དེ། གང་གི་ཕྱིར་གྲགས་པ་སྒྲུབ་བྱེད་ཡིན་པ་དེ་ལ་སྣ་ཚོགས་ཀྱི་དོན་ལ་གྲགས་པའི་སྒྲ་འཇུག་པར་མཐོང་བའི་ཕྱིར། ཇི་ལྟར་མཐོང་ན། ངག་ཕྱོགས་ས་དང་འོད་ཟེར་དང༌། །
ཕྱུགས་དང་མིག་དང་རྡོ་རྗེ་དང༌། ། མཐོ་རིས་ཆུ་སྟེ་དོན་དགུ་ལ། ། མཁས་པས་གོ་སྒྲ་ངེས་པར་བྱ། ། ཞེས་སོ། ། གསུམ་པ་ནི། གལ་ཏེ་ཞེས་སོ། ། གལ་ཏེ་གྲགས་པ་དེ་ཆོས་ཅན། སྒྲ་དོན་གྱིས་འབྲེལ་བའི་སྒྲུབ་བྱེད་གཟུང་སྟེ། འཇིག་རྟེན་གྱི་གྲགས་པ་སྒྲུབ་བྱེད་ཡིན་པ་གང་ལ་རིགས་པས་གནོད་པ་མེད་པའི་ཕྱིར་ཞེ་ན། རླུང་གི་བུ་རྫུན་ཚིག་དེ་ཆོས་ཅན།
སྒྲ་དོན་འབྲེལ་བའི་སྒྲུབ་བྱེད་དུ་ཅིས་མི་འཛིན་ཏེ་འཛིན་པར་ཐལ། སྒྲུབ་བྱེད་ཡིན་པ་ལ་རིགས་པས་གནོད་པ་ཡོད་པ་མིན་པའི་ཕྱིར། གཉིས་པ་རང་གི་མི་རྟོགས་པ་ལ། དེ་ཉིད་དུ་ངེས་པ་ལ་སྒྲུབ་བྱེད་མེད་པ། གཞན་ལ་འཇུག་པ་ལ་གནོད་བྱེད་མེད་པའོ། ། དང་པོ་ནི། དབང་པོ་ཞེས་སོ། ། སྒྲ་དོན་གྱི་འབྲེལ་བ་འདི་ལ་རིགས་པའི་སྒྲུབ་༼༤༧ན༽བྱེད་སྲིད་པ་མ་ཡིན་ཏེ། དབང་པོ་སྟེ་ཤེས་པའི་ཡུལ་ལས་འདས་པའི་སྒྲ་དོན་གྱི་འབྲེལ་བ་སྒྲུབ་པ་ལ། ལུང་དོན་ལ་བརྟེན་པ་ཅན་གྱི་རྟགས་ལས།
གཞན་དངོས་སྟོབས་ཀྱི་རིགས་པ་མེད་ཅིང་ལུང་དེའི་དོན་ལུང་གིས་སྒྲུབ་པའི་རྟགས་དེ་ཡང་དོན་ལ་གནས་པ་མེད་པའི་ཕྱིར། གཉིས་པ་ནི། རྣམ་གཞན་ཞེས་སོ། ། རིག་བྱེད་ཀྱི་སྒྲ་རང་ཉིད་ཆོས་ཅན། དོན་སྣ་ཚོགས་བརྗོད་པར་ནུས་པ་ཅན་གྱི་སྒྲ་དང་བརྗོད་དོན་གྱི་འབྲེལ་བ་ངེས་པར་བྱེད་པ་མཐོང་བ་མེད་པའི་གང་ཟག་རྣམས་གདོན་མི་ཟ་བར་སྒྲ་དོན་གྱི་འབྲེལ་བ་ལ་ཐེ་ཚོམ་དུ་གྱུར་ནས་ངེས་པ་མེད་དེ། བརྗོད་བྱའི་རྣམ་པ་གཞན་ལ་འཇུག་མི་སྲིད་པར་ངེས་པ་མེད་པའི་ཕྱིར། གསུམ་པ་རིག་བྱེད་ཉིད་ཀྱིས་མི་རྟོགས་པ་ལ། སྒྲ་དོན་གྱི་འབྲེལ་བ་སྐྱེས་བུས་བྱས་པ། རིག་བྱེད་ལ་རང་བཞིན་གྱི་འབྲེལ་བ་མེད་པ། ཡོད་ཀྱང་སྐྱེས་བུའི་བྱེད་པ་ལ་བལྟོས་པ།
ངོ་བོ་ཉིད་ཀྱི་ངོས་ནས་ཧ་ཅང་ཐལ་བའོ། ། དང་པོ་ནི། འགའ་ཞིག་ཅེས་སོ། ། སྒྲ་དོན་གྱི་འབྲེལ་བ་སྐྱེས་བུས་མ་བྱས་ཀྱང་རིག་བྱེད་ཉིད་ཀྱིས་བྱས་སོ་ཞེ་ན། རྡོ་རྗེ་གདན་དུ་འགྲོ་བའི་ལམ་དྲིས་པའི་ཚེ་འགའ་ཞིག་ལམ་ནི་ཤར་ཕྱོགས་འདི་ཡིན་ནོ་ཞེས་སྡོང་དུམ་འདི་སྨྲའོ་ཞེས་ཟེར་བ་དང༌། གཞན་དག་ལམ་ནི་ཤར་ཕྱོགས་འདི་ཡིན་ནོ་ཞེས་བདག་ཉིད་སྨྲའོ་ཞེས་ཟེར་བ་གཉིས་པོ་དེ་ལམ་བསྟན་པ་ཙམ་དུ་ཁྱད་པར་མེད་པ་དེ་ལྟར་རིག་བྱེད་ཀྱི་སྒྲ་དོན་གྱི་འབྲེལ་བ་སྐྱེས་བུས་བྱས་པ་དང༌། རིག་བྱེད་རང་ཉིད་ཀྱིས་བྱས་པ་དེ་གཉིས་ལ་བྱེ་བྲག་ཅི་འདུག་བརྟག་པར་གྱིས་ཤིག ། གཉིས་པ་ནི། ཐམས་ཅད་ཅེས་སོ། ། རིག་བྱེད་ཆོས་ཅན།
དོན་གཅིག་ཁོ་ནའི་གསལ་བྱེད་དུ་ངེས་པ་དེ་རྒྱུ་གང་ལས་ངེས་ཏེ་༼༤༧བ༽མ་ངེས་པར་ཐལ། དོན་ཐམས་ཅད་ལ་འཇུག་ཏུ་རུང་བའི་ཕྱིར། གསུམ་པ་ནི། བརྗོད་འདོད་ཅེས་སོ། ། བརྗོད་འདོད་ཀྱི་བརྗོད་བྱ་རྗོད་བྱེད་དུ་འབྲེལ་བར་བྱས་པ་ཙམ་མ་གཏོགས་པ་བརྗོད་བྱ་རྗོད་བྱེད་ཀྱི་འབྲེལ་བ་དེ་ཚད་མ་གང་གིས་ཤེས་ཏེ་མི་ཤེས་པར་ཐལ། འབྲེལ་བ་དབང་པོ་སྟེ་ཤེས་པའི་ཡུལ་ལས་འདས་པའི་ཕྱིར། གཞན་ཡང་རིག་བྱེད་དེ་ཆོས་ཅན། དོན་གཅིག་ཁོ་ན་ལ་འཇུག་པ་ཅན་དེ་གང་ལས་ཡིན་ཏེ་མ་ཡིན་པར་ཐལ། སྐྱེས་བུས་མ་བྱས་པའི་ཕྱིར། ཁྱབ་སྟེ།
བརྗོད་འདོད་དེ་བརྗོད་བྱ་རྗོད་བྱེད་སོ་སོར་ངེས་པའི་རྒྱུ་ཡིན་ཅིང༌། བརྗོད་འདོད་ལས་བྱུང་བའི་བརྡ་ནི་བརྗོད་དོན་དེའི་གསལ་བྱེད་ཡིན་ལ། དེ་གཉིས་ནི་སྐྱེས་བུས་བྱས་པ་མིན་པ་ལ་མེད་པའི་ཕྱིར། བཞི་པ་ནི། ངོ་བོ་ཞེས་སོ། ། རིག་བྱེད་དེ་ངོ་བོ་ཉིད་ཀྱིས་དོན་གཅིག་ཁོ་ན་ལ་འཇུག་ཅིང༌། གཅིག་ཁོ་ནའི་གསལ་བྱེད་དུ་ངེས་པས་སྐྱོན་མེད་དོ་ཞེ་ན། རིག་བྱེད་དེ་ཆོས་ཅན། སྔར་བརྡ་བྱས་པའི་དོན་ལས་གཞན་དུ་བརྡ་སྦྱོར་བ་མེད་པར་འགྱུར་ཏེ། ངོ་བོ་ཉིད་ཀྱི་དོན་གཅིག་ཁོ་ན་ལ་འཇུག་པར་ངེས་པའི་ཕྱིར།
བརྡ་བྱས་པའང་དོན་མེད་པར་འགྱུར་བ་ཡིན་ཏེ། ངོ་བོ་ཉིད་ཀྱི་དོན་གཅིག་ཁོ་ནའི་གསལ་བྱེད་དུ་ངེས་པའི་ཕྱིར། གཉིས་པའི་ཁྱབ་པ་མ་གྲུབ་སྟེ། ངོ་བོ་ཉིད་ཀྱིས་བརྗོད་བྱ་རྗོད་བྱེད་དུ་ངེས་པ་བརྡས་གསལ་བར་བྱེད་ཅེ་ན། བརྡས་གསལ་བ་ཡིན་དུ་ཆུག་ནའང་བརྗོད་བྱ་རྗོད་བྱེད་དུ་ངེས་པ་གང་ལས་ཡིན་ཏེ་མ་ཡིན་པར་ཐལ། བརྗོད་བྱ་རྗོད་བྱེད་གང་ལ་འདོད་པ་རང་རྒྱུད་པའི་རྗེས་སུ་བྱེད་པ་དེ་ལ་དོན་གཅིག་ཏུ་ངེས་པ་ཞེས་བྱ་བ་གང་ལས་ཡོད་དེ་མེད་པའི་ཕྱིར།
དོན་བསྡུ་བ་ནི། དེས་ན་ཞེས་སོ། ། རིག་བྱེད་༼༤༨ན༽ཀྱི་སྒྲ་འདི་ལ་ཆོས་ཅན། ཁྱོད་མི་འདོད་པའི་ཁྱི་ཤ་ཟ་བ་བརྗོད་བྱར་རུང་བ་ཉིད་ཀྱང་བརྡས་གསལ་བར་བྱེད་པར་འགྱུར་ཏེ།
བརྗོད་བྱ་བརྗོད་བྱེད་དུ་ངེས་པ་འདོད་པའི་རྗེས་སུ་བྱེད་པ་དེས་ནའི་ཕྱིར། གཉིས་པ་ཕྱོགས་གཅིག་ལ་མི་བསླུ་བའི་མཚན་ཉིད་མ་ངེས་པ་ལ། འདོད་པ་བརྗོད། དེ་དགག་པའོ། ། དང་པོ་ནི། ཕྱོགས་གཅིག་ཅེས་སོ། ། མེ་ཁ་བའི་གཉེན་པོ་ཡིན་ནོ་ཞེས་པའི་རིག་བྱེད་ཀྱི་ཕྱོགས་གཅིག་ལ་མི་བསླུ་བ་དང༌། རིག་བྱེད་ཀྱི་ཚིག་ལྷན་ཅིག་མཐོང་བས་ཀྱང་སྦྱིན་སྲེག་སྟོན་པའི་ཚིག་ལུང་ཚད་མ་དག་གི་མཚན་ཉིད་དུ་དཔྱོད་པ་བ་སྨྲའོ། ། དེའང་མེ་ལ་སྦྱིན་སྲེག་སྦྱིན་ཅེས་པའི་རིག་བྱེད་ཆོས་ཅན། ཚད་མ་ཡིན་ཏེ།
རིག་བྱེད་ཡིན་པའི་ཕྱིར། དཔེར་ན་མེ་ཁ་བའི་གཉེན་པོ་ཡིན་ནོ་ཞེས་བརྗོད་པའི་རིག་བྱེད་བཞིན་ནོ། ། གཉིས་པ་ནི། མི་མཐུན་ཅེས་སོ། ། རྟགས་དེའི་དོན་ནི་ཆོས་ཅན། མ་ངེས་པ་ཉིད་ཡིན་ཏེ། ཕྱོགས་ཆོས་གྲུབ་ཅིང་མི་མཐུན་པའི་ཕྱོགས་ལ་མ་མཐོང་བ་ཙམ་གྱིས་བསྒྲུབ་བྱའི་ཆོས་ལ་མི་འགྲུབ་པའི་ཕྱིར། གསུམ་པ་ལུང་ཚད་མ་ཡིན་པ་དགག་པ་ལ། འདོད་པ་བརྗོད། དེ་དགག་པའོ། །
དང་པོ་ནི། གལ་ཏེ་ཞེས་སོ། ། གལ་ཏེ་སྒྲ་ཐམས་ཅད་ནི་ཆོས་ཅན། བརྗོད་བྱའི་དོན་དང་འབྲེལ་བར་གྲུབ་པ་ཡིན་ཏེ། བརྡ་དངོས་སུ་སྦྱར་བའི་ཤུགས་ཉིད་ལས་གྲུབ་པའི་ཕྱིར། ཁྱབ་སྟེ། ཡུལ་མེད་ན་བརྡ་མི་སྦྱོར་བས་ཁྱབ་པའི་ཕྱིར། དེས་ན་ལུང་ཐམས་ཅད་བརྗོད་བྱའི་དོན་ལ་ཚད་མར་གྲུབ་བོ་ཞེ་ན། གཉིས་པ་ནི། དེ་ལྟར་ནི་ཞེས་སོ། །
སྒྲ་ཐམས་ཅད་ཆོས་ཅན། དངོས་སུ་བརྗོད་བྱ་ལ་ཚད་མ་མ་ཡིན་པ་དེ་ལྟར་ནི་རིག་མོད་ཀྱི། འོན་ཀྱང་དངོས་༼༤༨བ༽ཀྱི་བརྗོད་བྱ་ལ་ཚད་མ་ཡིན་པ་དེ་ལྟ་བུ་ཉིད་རབ་ཏུ་གྲུབ་ཀྱང་ཞེན་པའི་བརྗོད་བྱ་གཅིག་ཏུ་ངེས་པ་ལ་ཐེ་ཚོམ་ཟ་ནས་ཚད་མ་མ་ཡིན་པ་ཉིད་དེ། བརྗོད་པར་འདོད་པ་དོན་མེད་པ་ལ་འཇུག་པ་བཟློག་པ་མེད་པས་འཇིག་རྟེན་ན་བརྗོད་བྱ་ཡོད་པ་ལས་གཞན་དུ་མེད་པ་ལ་ཡང་ཐ་སྙད་བྱེད་པ་མཐོང་བའི་ཕྱིར། བཞི་པ་དོན་བསྡུ་བ་ནི། དེའི་ཕྱིར་ཞེས་སོ། ། ལུང་ཐམས་ཅད་དོན་ལ་ཚད་མ་མ་ཡིན་པ་དེའི་ཕྱིར། ལུང་ལོག་ཀྱང་བསྐལ་བའི་དོན་མེད་ཅེས་སོ། ། གཉིས་པ་དགག་པ་གོ་བྱེད་ཀྱིས་མི་དམིགས་པ་ཉིད་བསྟན་པ་ནི། མངོན་སུམ་ཞེས་སོ། །
དེ་ལྟར་ཡིན་ན་དགག་པ་གོ་བྱེད་གང་ཡིན་ཅེ་ན། མངོན་སུམ་ལོག་པའི་སྣང་བ་མི་དམིགས་པ་ཉིད་ཆོས་ཅན། དངོས་པོ་མེད་པ་སྒྲུབ་པར་བྱེད་པ་ཡིན་ཏེ། དགག་བྱའི་ཆོས་ཀྱི་དོན་ཡོད་ན་དམིགས་པའི་རྒྱུ་གཞན་མ་ཚང་བ་མེད་པའི་དུས་སུ་དམིགས་པ་དེ་མེད་པ་མི་སྲིད་པའི་ཕྱིར། རྟགས་དེ་ལ་ཁྱད་པར་དཔྱད་ན་ཚུ་རོལ་མཐོང་བ་བདག་ཉིད་ཀྱི་མངོན་སུམ་ལོག་པའི་རྟགས་ལ་ཚད་མས་བྱེད་པས་ནི་མངོན་སུམ་དེས་གཟུང་བར་འོས་པ་ཉིད་དགག་པར་རིགས་ཀྱི། ཐམས་ཅད་ནི་གཟུང་བར་འོས་པ་དེ་ལྟར་མ་ཡིན་པའི་ཕྱིར། སྣང་དུ་རུང་བ་དང་མི་རུང་བའི་དོན་ཐམས་ཅད་ཅེས་སོ། ། གསུམ་པ་དེ་གཉིས་ཀའི་འབྲས་བུ་ལ། སོ་སོའི་འབྲས་བུ། ཐུན་མོང་གི་འབྲས་བུ།
ཁྱད་པར་རྣམ་པར་བཞག་པའོ། ། དང་པོ་ལ། མི་སྣང་བ་མི་དམིགས་པའི་དང༌། སྣང་བ་མི་དམིགས་པའི་འབྲས་བུའོ། ། དང་པོ་ལ། རྩ་བས་མདོར་བསྟན། འགྲེལ་པས་རྒྱས་པར་བཤད་པའོ། ། དང་པོ་ནི། འཇུག་པ་ཞེས་སོ། ། ཚད་མས་མི་དམིགས་པ་དེ་ནི་ཆོས་ཅན།
བསྐལ་དོན་ཡོད་༼༤༩ན༽ངེས་ཀྱི་ཐ་སྙད་མི་འཇུག་པའི་རྣམ་པར་བཞག་བྱའི་འབྲས་བུ་ཅན་དུ་འདོད་དེ། དེ་ཡོད་ངེས་ཀྱི་ཐ་སྙད་མི་འཇུག་པའི་རྣམ་པར་འཇོག་བྱེད་ཀྱི་རྒྱུ་ཡིན་པའི་ཕྱིར། ཁྱབ་སྟེ། གང་ཡོད་ངེས་ཀྱི་ཐ་སྙད་འཇུག་པ་ལ་རང་དམིགས་བྱེད་ཀྱི་བློ་སྔོན་དུ་འགྲོ་བ་ཅན་ཉིད་ཡིན་པས་ཁྱབ་པའི་ཕྱིར། གཉིས་པ་ནི། བསྐལ་བའི་ཞེས་སོ། ། བསྐལ་བའི་ཡུལ་ལ་མངོན་སུམ་དང་རྗེས་སུ་དཔག་པས་དམིགས་པ་མེད་པ་དེ་ནི་ཆོས་ཅན། ཡོད་པའི་དོན་སྤྱི་ཤེས་པ་དང༌། བརྡ་བཏགས་པའི་སྒྲ་དང༌། དེ་གཉིས་ཚོགས་པའི་རྒྱུ་མཚན་གྱིས་ཡོད་པར་ངེས་པའི་ཐ་སྙད་འགོག་པའི་འབྲས་བུ་ཅན་ཡིན་ཏེ།
དེ་ལྟར་འགོག་ནུས་པར་རྣམ་པར་འཇོག་པའི་རྒྱུ་ཡིན་པའི་ཕྱིར། ཁྱབ་སྟེ། ཡོད་ངེས་ཀྱི་ཐ་སྙད་འཇུག་པའི་དོན་དེ་དག་ནི་དམིགས་པའི་ཤེས་པ་སྔོན་དུ་འགྲོ་བ་ཅན་ཡིན་པའི་ཕྱིར་རོ། ། གཉིས་པ་ལ། རྩ་བས་མདོར་བསྟན། འགྲེལ་པས་རྒྱས་པར་བཤད་པའོ། ། དང་པོ་ནི། གཞན་ཞེས་སོ། ། གཞན་སྣང་བ་མི་དམིགས་པ་ནི་ཆོས་ཅན། སྣང་རུང་མེད་པར་ངེས་པའི་ཐ་སྙད་འཇུག་པའི་འབྲས་བུ་ཅན་ཡིན་ཏེ།
ཆོས་ཅན་ལ་སྣང་རུང་མེད་པ་དེའི་རྒྱུ་མཚན་སྣང་བ་མི་དམིགས་པ་ཚད་མས་མཐོང་བའི་ཕྱིར། གཉིས་པ་ནི། མི་དམིགས་ཞེས་སོ། ། མི་དམིགས་པ་སྔ་མ་སྣང་བ་མི་དམིགས་པ་ནི་ཆོས་ཅན། མེད་པའི་ཤེས་པ་དང༌། སྒྲ་དང་ཐ་སྙད་འཇུག་པའི་འབྲས་བུ་ཅན་ཡང་ཡིན་ཏེ། མཚན་ཉིད་སྣང་བ་མི་དམིགས་པ་ཆོས་ཅན་ལ་མཐོང་བའི་ཕྱིར། ཁྱབ་སྟེ། ཡུལ་སྣང་བ་མི་དམིགས་པ་ཆོས་ཅན་ལ་རྟགས་ཀྱིས་རབ་ཏུ་བསྟན་པས་སྔར་དཔེ་ལ་རྟགས་ཁྱབ་བྱེད་དུ་ཚད་མས་རབ་ཏུ་༼༤༩བ༽གྲུབ་པའི་ཐ་སྙད་སྒྲུབ་ནུས་པས་ཁྱབ་པའི་ཕྱིར། གཉིས་པ་ཐུན་མོང་གི་འབྲས་བུ་ནི།
མི་དམིགས་ཞེས་སོ། ། མི་དམིགས་པ་འདི་གཉིས་ཀྱི་ཡ་གྱལ་མི་སྣང་བ་མི་དམིགས་པ་ནི་ཆོས་ཅན། ཡོད་པར་ངེས་པའི་ཐ་སྙད་དགག་པའི་འབྲས་བུ་ཅན་ཉིད་དུ་ནི་སྣང་བ་མི་དམིགས་པ་དང་འདྲ་སྟེ། ཡོད་པར་ངེས་པའི་ཐ་སྙད་རང་གི་རྣམ་འཇོག་གི་རྒྱུ་ཚད་མས་དམིགས་པ་མེད་པ་དག་གི་ཕྱིར། ཁྱབ་སྟེ། གཅིག་མི་སྣང་བ་མི་དམིགས་པ་ལ་ཡོད་མེད་ཐེ་ཚོམ་ཟ་བའི་ཕྱིར། མི་དམིགས་པ་འདི་གཉིས་ཀྱི་ཡ་གྱལ་སྣང་བ་མི་དམིགས་པ་ནི་ཆོས་ཅན། ཡོད་པར་ངེས་པའི་ཐ་སྙད་དགག་པའི་འབྲས་བུ་ཅན་ཉིད་དུ་ནི་མི་སྣང་བ་མི་དམིགས་པ་དང་འདྲ་སྟེ་ཡོད་པ་ལས་བཟློག་པ་མེད་པའི་ཐ་སྙད་རང་གི་རྣམ་འཇོག་གི་རྒྱུ་སྣང་བ་མི་དམིགས་པ་ཆོས་ཅན་ལ་ཡོད་པ་དག་གི་ཕྱིར། གཞན་སྣང་བ་མི་དམིགས་པ་ལ་ནི་ཐེ་ཚོམ་ལས་བཟློག་ནས་མེད་པར་ཚད་མས་གྲུབ་པའི་ཕྱིར། གཉིས་པ་ཁྱད་པར་རྣམ་པར་བཞག་པ་ནི།
དེ་ལ་ཞེས་སོ། ། མི་དམིགས་པ་གཉིས་ཡོད་པ་དེ་ལ་གཉིས་པ་མི་སྣང་བ་མི་དམིགས་པ་དེ་ནི་ཆོས་ཅན། ཡོད་པའི་ཐ་སྙད་དགག་པ་ལ་ཉེ་བར་མཁོ་བའི་ཕྱིར། སྒྲུབ་བྱེད་ཚད་མར་བཤད་ཀྱི་ཡོད་པ་ལས་ལྡོག་པའི་མེད་པར་མཐོང་བ་དང་ངེས་པ་ལ་སོགས་པ་ལ་ཉེ་བར་སྦྱོར་བའི་ཕྱིར་གཏན་ཚིགས་འགོད་པ་ནི་མ་ཡིན་ཏེ། ལྡོག་པ་ལ་ཐེ་ཚོམ་ཟ་བའི་ཕྱིར། ཁྱབ་སྟེ། ཤེས་པར་བྱེད་པའི་ཡན་ལག་ཚུལ་གསུམ་མ་ངེས་པ་ལས་ནི་བསྒྲུབ་བྱ་མི་རྟོགས་པས་ཁྱབ་པའི་ཕྱིར་རོ། ། དང་པོ་སྣང་བ་མི་དམིགས་པ་ནི་ཆོས་ཅན། མེད་པར་ངེས་པའི་ཐ་སྙད་དེ་ལ་སྒྲུབ་བྱེད་ཚད་མ་ཡིན་ཏེ། མེད་པར་ངེས་པའི་༼༥༠ན༽ཐ་སྙད་ཀྱི་འབྲས་བུ་ཅན་ཏེ་རྣམ་པར་འཇོག་བྱེད་ཀྱི་རྒྱུ་ཡིན་པའི་ཕྱིར།
དེས་ན་སྣང་བ་མི་དམིགས་པ་ལ་ནི་སྣང་རུང་ཞེས་པའི་ཚིག་འདི་རྟགས་དང་དགག་བྱའི་ཆོས་གཉིས་ཀ་ལ་སྦྱར་དགོས་ཏེ། གཞུང་འདི་ཉིད་ལས། དམིགས་པའི་རིག་བྱར་གྱུར་པ་ལས་མི་དམིགས་པའི་ཕྱིར་ཞེས་དང༌། དེས་གཟུང་བར་འོས་པ་ཉིད་དགག་པར་རིགས་ཀྱི། ཐམས་ཅད་ནི་དེ་ལྟར་མ་ཡིན་པའི་ཕྱིར་ཐམས་ཅད་འགོག་པ་ནི་མ་ཡིན་ནོ་ཞེས་གསུངས་པའི་ཕྱིར། མི་དམིགས་པའི་གཏན་ཚིགས་བཤད་ཟིན་ཏོ། ། གཉིས་པ་རང་བཞིན་གྱི་རྟགས་བཤད་པ་ལ། མཚན་ཉིད། མཚན་གཞིའི་དབྱེ་བ། གོ་བྱེད་ཀྱི་ངེས་པ་སྒྲུབ་པ།
ངེས་པ་སྒྲུབ་བྱེད་ཀྱི་ཚད་མའོ། ། དང་པོ་ལ། རྩ་བས་མདོར་བསྟན། འགྲེལ་པས་རྒྱས་པར་བཤད། དོན་བསྡུ་བའོ། ། དང་པོ་ནི། དེ་ཡོད་ཅེས་སོ། ། རང་བཞིན་གྱི་རྟགས་གང་ཞེ་ན། བསྒྲུབ་བྱའི་ཆོས་དེའི་བདག་ཉིད་དུ་གྱུར་པའི་གཏན་ཚིགས་དེ་ཉིད་རང་བཞིན་གྱི་རྟགས་ཡིན་ནོ། ཁྱད་པར་གྱི་ཆོས་ཇི་ལྟ་བུ་ཞེ་ན།
རྟགས་དེ་ཡོད་ཙམ་ནས་བསྒྲུབ་པའི་ཆོས་དང་བདག་གཅིག་ཏུ་རྗེས་སུ་འབྲེལ་བ་ཅན་ནོ། ། མཚན་ཉིད་ནི། བདག་གཅིག་པའི་འབྲེལ་བ་ལ་བརྟེན་ནས་རང་གི་བསྒྲུབ་བྱ་བསྒྲུབ་པ་ལ་ཚུལ་གསུམ་ཚང་བའོ། ། གཉིས་པ་ནི། འདི་ལྟར་ཞེས་སོ། ། ཅུང་ཟད་རྣམ་པར་བཀྲོལ་ན་འདི་ལྟར་བྱས་པའི་དོན་གྱིས་མི་རྟག་པ་དེའི་བདག་ཉིད་དུ་གྲུབ་པ་ནི་བྱས་པ་དེ་རང་གྲུབ་ཙམ་ནས་མི་རྟག་པ་དང་རྗེས་སུ་འབྲེལ་བ་ཅན་ཁོ་ན་ཡིན་གྱི། འཇིག་པ་རྒྱུ་གཞན་ལ་རག་ལུས་པའི་གོ་བྱེད་ནི་མ་ཡིན་ཏེ། ཡིན་ན་བྱས་པ་ཡོད་པས་མི་རྟག་པ་ཡོད་པར་མ་གྱུར་ཅིང༌། བྱས་༼༥༠བ༽པ་དེ་རང་ལས་ཕྱིས་འབྱུང་བའི་རྒྱུ་གཞན་གྱིས་འཇིག་པར་བྱེད་ན་ནི་བྱས་པ་མི་རྟག་པ་དེའི་བདག་ཉིད་དུ་འགལ་བའི་ཕྱིར་རོ། ། བྱས་པ་ཆོས་ཅན།
རྒྱུ་དོན་གཞན་གྱི་འབྲས་བུ་འཇིག་པའི་གོ་བྱེད་མ་ཡིན་ཏེ། འཇིག་པའི་རྒྱུ་རྣམས་ཀྱང་འབྲས་བུ་འཇིག་པ་ལ་འཁྲུལ་བའི་ཕྱིར། གསུམ་པ་ནི། དེའི་ཕྱིར་ཞེས་སོ། ། བསྒྲུབ་བྱའི་ཆོས་ཀྱི་བདག་ཉིད་ཡིན་པ་དེའི་ཕྱིར། བྱས་པ་དེ་ཡོད་པ་ཙམ་དང་ཞེས་སོ། ། གཉིས་པ་མཚན་གཞིའི་དབྱེ་བ་ལ། མདོར་བསྟན་པ། རྒྱས་པར་བཤད་པ། རིགས་ཅན་གཞན་ལ་སྦྱར་བའོ། །
དང་པོ་ནི། དེ་ཡང་ཞེས་སོ། ། རང་བཞིན་གྱི་རྟགས་ཡིན་པ་དེ་ཡང་གཏན་ཚིགས་ཉིད་དུ་ཉེ་བར་འགོད་པ་ན་གཉིས་ཏེ། ཁྱད་པར་བལྟོས་པ་བ་དང༌། མ་བལྟོས་པར་དག་པ་བ་སྟེ། དཔེར་ན་སྒྲ་འཇིག་པར་བསྒྲུབ་པ་ལ། འབྲས་བུ་བྱས་པ་དང་ཡོད་པ་ཉིད་རྟགས་སུ་བཀོད་པ་བཞིན་ཞེས་རང་བཞིན་གྱི་རྟགས་གཉིས་པོ་དེ་རང་གི་བདག་ཉིད་རྟགས་སུ་ཉེ་བར་བཀོད་པ་ཡིན་ནོ། ། གཉིས་པ་ལ། དག་པ་བ་དང༌། བལྟོས་པ་བའོ། །
དང་པོ་ནི། ཁ་ཅིག་ཏུ་ཞེས་སོ། ། གནས་སྐབས་ཁ་ཅིག་ཏུ་ནི་ཁྱད་པར་གཞན་ལ་མི་བལྟོས་པར་དག་པ་བ་རྟགས་སུ་བཀོད་པ་སྟེ། དཔེར་ན་མི་རྟག་པ་ཞེས་སོ། ། ཡོད་པའི་རང་ལྡོག་ངེས་པ་ཁྱད་པར་བྱེད་ཆོས་ངེས་པ་ལ་མི་བལྟོས་པས་དག་པ་བ་ཞེས་བྱའོ། ། གཉིས་པ་ལ། རང་ལས་ཐ་དད་པའི་ཁྱད་པར་དང༌། ཐ་མི་དད་པའི་ཁྱད་པར་ལ་བལྟོས་པའོ། ། དང་པོ་ལ། ཁྱད་པར་དངོས་སུ་མི་བརྗོད་པ་དང༌།
བརྗོད་པའོ། ། དང་པོ་ནི། རང་གི་ཞེས་སོ། ། བྱས་པ་སྟོན་པའི་སྒྲ་འདི་ནི་ཆོས་ཅན། བྱས་པ་རང་གི་ངོ་བོ་བརྗོད་པ་ཡིན་ཀྱང་ཁྱད་པར་དུ་བྱེད་ཆོས་གཞན་རྒྱུ་རྐྱེན་དེ་དག་བློའི་ཡུལ་༼༥༡ན༽དུ་འཕེན་པར་བྱེད་པ་ཡིན་ཏེ། བྱས་པ་རང་གི་ངོ་བོ་འགྲུབ་པར་བྱ་བའི་ཕྱིར་རྒྱུ་རྐྱེན་གཞན་གྱིས་བྱེད་པ་ལ་ཉེ་བར་བལྟོས་པའི་དངོས་པོ་ནི་བྱས་པ་ཡིན་ནོ་ཞེས་བྱས་པའི་རྒྱུ་རྐྱེན་གྱིས་ཁྱད་པར་བྱས་པ་དེས་ནའི་ཕྱིར། གཉིས་པ་ནི། འདིས་ནི་ཞེས་སོ། ། དེ་ལྟར་བཤད་པའི་རིགས་པ་འདིས་ནི། སྒྲ་ཆོས་ཅན།
མི་རྟག་སྟེ། རྒྱུ་དང་རྐྱེན་གྱི་བྱེ་བྲག་གིས་ཐ་དད་པ་ཉིད་ཅན་ཡིན་པའི་ཕྱིར་ཞེས་བྱ་བ་ལ་སོགས་པ་ཡང་བཤད་པ་ཡིན་ནོ། ། དེ་ལྟར་གནས་སྐབས་ཁ་ཅིག་ཏུ་ཁྱད་པར་བྱེད་ཆོས་འཕེན་པ་ལ་བལྟོས་ན་ཞེས་སོ། ། གཉིས་པ་ནི། ཁ་ཅིག་ཅེས་སོ། ། གནས་སྐབས་ཁ་ཅིག་ཏུ་ནི་རྟགས་ཀྱི་རང་བཞིན་དུ་གྱུར་པའི་ཁྱད་པར་དུ་བྱེད་ཆོས་ལ་བལྟོས་པར་ཡོངས་སུ་བཟུང་ནས་རྟགས་སུ་བཀོད་པ་སྟེ། དཔེར་ན་འཇིག་པ་དེ་ཉིད་ལ་སྐྱེ་བ་དང་ལྡན་པ་རྟགས་སུ་བཀོད་པ་བཞིན་ནོ། ། གསུམ་པ་རིགས་ཅན་གཞན་ལ་སྦྱར་བ་ནི། ཕྱོགས་ཞེས་སོ། ། དེ་ལྟར་རང་བཞིན་གྱི་རྟགས་ལ་མཚན་གཞིའི་སྒོ་ནས་དག་པ་བ་དང་བལྟོས་པ་བ་གཉིས་སུ་ཕྱེ་བའི་ཕྱོགས་འདིས་ནི་བསྒྲུབ་བྱའི་ཆོས་ཀྱི་སྒོ་ནས་དབྱེ་ན་དོན་དང་ཐ་སྙད་སྒྲུབ་གཉིས་དང་གྲགས་པ་དང་དངོས་པོ་སྟོབས་ཞུགས་གཉིས་སུ་ཡོད་ཅེས་གཞན་དུ་ཡང་ཞེས་སོ། །
གསུམ་པ་གོ་བྱེད་ཀྱི་ངེས་པ་སྒྲུབ་པ་ལ། བརྗོད་བྱ་དོན་གྱི་དང༌། རྗོད་བྱེད་ངག་གི་ངེས་པ་བསྒྲུབ་པའོ། ། དང་པོ་ལ། གོ་བྱེད་ངེས་པ་ལ་བལྟོས་པར་སྒྲུབ། རྗེས་སུ་འགྲོ་ལྡོག་ཚད་མ་གཅིག་གི་ངེས་བྱར་བསྟན། སྒྲ་གཅིག་གི་བརྗོད་བྱར་བསྟན་པའོ། ། དང་པོ་ནི། རང་བཞིན་ཞེས་སོ། ། རང་བཞིན་དེ་ཡང་གལ་ཏེ་ཕྱོགས་ཆོས་དང་རང་གི་བསྒྲུབ་པར་བྱ་བའི་ཆོས་ཀྱི་ཁྱབ་པ་ཞེས་སོགས་རྗེས་༼༥༡བ༽འགྲོའི་སྒོ་ནས་བསྟན་པ་ཡིན་ནོ། །
ཁྱབ་པའམ། རྟགས་ཆོས་ཅན་ལ་བརྟེན་པའི་ཕྱོགས་ཆོས་མ་ངེས་ན་ནི་མ་ངེས་པ་དེའི་རང་བཞིན་གྱིས་གོ་བར་བྱ་བ་བསྒྲུབ་བྱ་གོ་བར་བྱེད་པ་ཉིད་མ་ཡིན་པར་འགྱུར་ཏེ་ཞེས་པས་ནི་ལྡོག་པའི་སྒོ་ནས་བསྟན་པའོ། ། དཔེར་ན་རང་གསལ་བ་ཉིད་ཀྱིས་གཞན་གསལ་བར་བྱེད་པའི་སྒྲོན་མེ་དེའི་རང་བཞིན་མ་རྟོགས་ན་སྟེ་མི་གསལ་ན་རང་གི་དོན་གསལ་བའི་བྱ་བ་མི་བྱེད་པ་བཞིན་ནོ། ། དེ་དག་གི་དོན་བསྡུ་བ་ནི། དེའི་ཕྱིར་ཞེས་སོ། ། གོ་བྱེད་དུ་འགྱུར་བ་དེ་ཕྱོགས་ཆོས་དང་ཁྱབ་པ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པ་དེའི་ཕྱིར། ཚུལ་གསུམ་ངེས་པ་ཉིད་ཀྱི་ཁྱབ་པར་བྱ་བ་བྱས་པ་ནི་གོ་བར་བྱེད་པ་ཡིན་ལ། ཁྱབ་པར་བྱེད་པ་མི་རྟག་པ་ནི་གོ་བར་བྱ་བ་ཡིན་ནོ། ། གཉིས་པ་ནི། ཁྱབ་པར་ཞེས་སོ། །
ཁྱབ་པར་བྱེད་པའི་ཆོས་མི་རྟག་པ་དེ་ནི་རང་ལོག་པ་ན་ཁྱབ་པར་བྱ་བ་བྱས་པ་དེ་ཞེས་སོ། ། ཁྱབ་བྱ་ཁྱབ་བྱེད་དུ་ངེས་ན་ལྡོག་བྱ་ལྡོག་བྱེད་དུ་ངེས་ཞེས་པའོ། ། གལ་ཏེ་མི་རྟག་པ་འདི་མེད་ན་བྱས་པ་མེད་པ་ཡིན་པ་དེ་ལྟར་ན་ནི་མི་རྟག་པ་དེ་བྱས་པ་འདིའི་ཁྱབ་པར་བྱེད་པར་གྲུབ་པ་ཡིན་ནོ། ། གསུམ་པ་ནི། དེའི་ཕྱིར་ཞེས་སོ། ། ཁྱབ་པ་ཚད་མ་གཅིག་གིས་གྲུབ་པ་དེའི་ཕྱིར་ཚད་མ་གཅིག་གིས་ངེས་པའི་རིགས་པ་འདིས་ནི་གཏན་ཚིགས་སྟོན་པའི་སྦྱོར་བ་རྣམ་པ་གཉིས་ལས་ཆོས་མཐུན་སྦྱོར་གྱི་ཤུགས་ལ་གོ་བར་བྱ་བ་ལྡོག་པ་དང་དངོས་སུ་གོ་བར་བྱེད་པ་རྗེས་འགྲོ་ཡིན་ཅིང༌། ཆོས་མི་མཐུན་པས་ཤུགས་ལ་གོ་བར་བྱ་བ་རྗེས་འགྲོ་དང་དངོས་སུ་གོ་བར་བྱེད་པ་ལྡོག་པ་ཡིན་པ་ཉིད་ཀྱིས་མཚན་ཉིད་ཀྱང་བཤད་པར་རིག་པར་བྱའོ། ། གཉིས་པ་རྗོད་བྱེད་ངག་གི་ངེས་པ་སྒྲུབ་པ་༼༥༢ན༽ལ། སྦྱོར་བའི་དབྱེ་བ། ངག་ཕན་ཚུན་འཕེན་པའི་ཚུལ།
དབྱེ་བ་དཔེར་བརྗོད་པའོ། ། དང་པོ་ལ། དབྱེ་བ་དངོས། མ་འབྲེལ་བའི་རྩོད་པ་སྤང་བའོ། ། དང་པོ་ནི། སྦྱོར་བའི་ཞེས་སོ། ། ཆོས་མཐུན་པ་དང་མི་མཐུན་པར་སྦྱོར་བའི་དབང་གིས་གཏན་ཚིགས་བརྗོད་པའི་ངག་ནི་རྣམ་པ་གཉིས་ཏེ་ཞེས་སོ། ། བསྟན་བྱའི་དོན་ཐ་དད་པ་ཡོད་དམ་ཞེ་ན། མེད་དེ། དངོས་བརྗོད་ཚུལ་ཐ་དད་པ་ལ་བལྟོས་ནས་གཏན་ཚིགས་སྦྱོར་བའི་བྱེ་བྲག་ཐ་དད་པ་ཙམ་མ་གཏོགས་པར་སྦྱོར་བ་འདི་གཉིས་བརྗོད་དོན་ཚུལ་གསུམ་ཚང་བ་སྟོན་བྱེད་དུ་ནི་བྱེ་བྲག་ཅི་ཡང་མེད་དོ། །
གཉིས་པ་ནི། དེ་མཐོང་ཞེས་སོ། ། འདིར་སྦྱོར་བའི་དབྱེ་བ་འཆད་པ་མི་འཐད་པར་ཐལ། རྒོལ་བས་ཕྱིར་རྒོལ་ལ་སྦྱོར་བ་འགོད་པ་མེད་པའི་ཕྱིར་རོ་ཞེ་ན། རྒོལ་ཕྱིར་རྒོལ་རྩོད་པའི་གྲྭར་ཞུགས་པ་མེད་ཀྱང་སྦྱོར་བ་གཉིས་པོ་དེ་ཡི་གེའི་རིས་སུ་བྲིས་པ་མཐོང་བའམ་སྦྱོར་བ་གོམས་པ་ལས་གང་ཟག་རང་ཉིད་ཀྱི་ལྐོག་གྱུར་གྱི་དོན་རྟོགས་པ་ན་ཡང་རང་དོན་རྗེས་དཔག་དེ་ལྟར་འགྱུར་བའི་ཕྱིར་རང་གི་ཞེས་སོ། ། གཞུང་འདིས་ནི་རང་དོན་སྐབས་ཀྱི་རྟགས་དང༌། དེ་ཉིད་སྟོན་པའི་སྒྲུབ་པའི་ངག་མེད་པར་འདོད་པ་ཐམས་ཅད་བཀག་ནས་འདུག་གོ ། གཉིས་པ་ངག་ཕན་ཚུན་འཕེན་པའི་ཚུལ་ནི། ཆོས་མཐུན་ཅེས་སོ། ། ཆོས་མཐུན་པ་ཉིད་ཅན་གྱི་སྦྱོར་བ་ལ་ཡང་ཆོས་ཅན།
དོན་གྱིས་ཆོས་མི་མཐུན་པ་ཉིད་ཅན་གྱི་དངོས་ཀྱི་བརྗོད་བྱར་ལྡོག་པ་རྟོགས་པར་བྱེད་དེ། རྗེས་འགྲོ་དངོས་སུ་དྲན་བྱེད་ཡིན་པའི་ཕྱིར། ཁྱབ་སྟེ། ཆོས་མཐུན་སྦྱོར་ལས་ལྡོག་པ་རྟོགས་པ་དེ་མེད་ན་བསྒྲུབ་པར་བྱ་བའི་ཆོས་ཀྱིས་གཏན་ཚིགས་ལ་ཁྱབ་པ་༼༥༢བ༽ཉིད་ཀྱི་རྗེས་སུ་འགྲོ་བ་མེད་པར་འགྱུར་བའི་ཕྱིར། དེ་བཞིན་དུ་ཆོས་མི་མཐུན་པའི་སྦྱོར་བ་ལ་ཡང་ཆོས་ཅན། རྗེས་སུ་འགྲོ་བ་ཤུགས་ལ་རྟོགས་པར་ནུས་ཏེ། རྗེས་སུ་འགྲོ་བ་རྟོགས་པར་ནུས་པ་དེ་མེད་ན་བསྒྲུབ་པར་བྱ་བའི་ཆོས་མེད་པ་ལ་གཏན་ཚིགས་མེད་པའི་ལྡོག་པ་ལ་ཐེ་ཚོམ་ཟ་ནས་རྟོགས་པ་མེད་པའི་ཕྱིར་ཞེས་སྲོག་བདག་འགོག་པའི་སྐབས་སུ་འཆད་པར་འགྱུར་རོ། ། གསུམ་པ་དབྱེ་བ་དཔེར་བརྗོད་པ་ལ། ཆོས་མཐུན་པའི་དང༌། ཆོས་མི་མཐུན་པའི་དཔེར་བརྗོད།
རྗེས་འགྲོའི་འཕེན་ཚུལ་བྱེ་བྲག་ཏུ་ངེས་པར་བྱ་བའོ། ། དང་པོ་ནི། གཏན་ཚིགས་ཞེས་སོ། ། གཏན་ཚིགས་སྟོན་བྱེད་ཀྱི་སྦྱོར་བ་དེ་དག་ཀྱང་དཔེར་བརྗོད་ན་གང་ཅུང་ཟད་བྱས་པ་ཞེས་སོ། ། འདིར་ཕྱོགས་དངོས་སུ་བརྗོད་མི་དགོས་སམ་ཞེ་ན། ཆོས་མཐུན་སྦྱོར་གྱི་སྐབས་འདིར་ཆོས་ཅན། ཕྱོགས་ནི་གདོན་མི་ཟ་བར་བསྟན་པར་མི་བྱ་སྟེ། ཕྱོགས་ཆོས་དང་རྗེས་འགྲོ་དངོས་སུ་བསྟན་པའི་ཤུགས་ཉིད་ཀྱིས་སྒྲ་མི་རྟག་པའོ་ཞེས་གོ་བར་འགྱུར་བ་ཡིན་ཏེ་ཡིན་པ་དེས་ནའི་ཕྱིར། གཉིས་པ་ནི། ལྡོག་པ་ཞེས་སོ། །
རྗེས་སུ་འགྲོ་བ་ལས་ལྡོག་པ་ཅན་ཆོས་མི་མཐུན་པའི་སྦྱོར་བ་དེ་ཡང་དཔེར་བརྗོད་ན། མི་རྟག་པ་ཉིད་མེད་ན་ཞེས་སོ། ། དཔེར་ན་ནམ་མཁའ་བཞིན་ཞེས་པས་ཁ་བསྐང་ངོ༌། ། དེ་ལ་ཡང་ཕྱོགས་དངོས་སུ་བརྗོད་མི་དགོས་སམ་ཞེ་ན། ཆོས་མི་མཐུན་སྦྱོར་ཆོས་ཅན། རྗེས་སུ་དཔག་པར་བྱ་བ་དངོས་སུ་མི་བརྗོད་དེ། བྱས་པ་དེ་མེད་པས་མི་རྟག་པ་མེད་པ་ཉིད་ལ་ཁྱབ་པ་དང༌། བྱས་པ་སྒྲ་ལ་ཡང་བསྟན་པ་ན་སྒྲའི་དངོས་པོ་མི་རྟག་པ་དེའི་བདག་ཉིད་དུ་ཡོད་པ་ཡིན་ནོ་ཞེས་ཤུགས་ཀྱིས་གྲུབ་པའི་ཕྱིར་རོ། ། ཟུར་དང་པོ་གྲུབ་སྟེ། བྱས་པ་༼༥༣ན༽མི་རྟག་པ་དེའི་ངོ་བོར་གྲུབ་པ་ཉིད་ཀྱིས་ནའི་ཕྱིར་རོ། །
གསུམ་པ་ནི། རྗེས་སུ་ཞེས་སོ། ། ཆོས་མི་མཐུན་པའི་སྦྱོར་བ་ཆོས་ཅན། རྗེས་འགྲོ་དངོས་སུ་བསྟན་མི་དགོས་ཏེ། རྗེས་སུ་འགྲོ་བ་ཡང་ཞེས་སོ། ། འདི་ལྟར་བྱས་པ་མི་རྟག་པ་དེའི་བདག་ཉིད་ཅན་དུ་མ་ངེས་པ་ནི། མི་རྟག་པ་དེ་ལོག་པས་བྱས་པ་ལྡོག་པར་མི་འགྱུར་ཏེ། ལྡོག་པ་རྗེས་འགྲོ་ངེས་པ་ལ་བལྟོས་པའི་ཕྱིར། དེ་དེ་ལ་བལྟོས་པ་དེས་ན་རྗེས་འགྲོ་ངེས་པ་རབ་ཏུ་བསྒྲུབས་ནས་ལྡོག་པ་དངོས་སུ་བརྗོད་པར་བྱའོ། ། བཞི་པ་ངེས་པ་སྒྲུབ་བྱེད་ཀྱི་ཚད་མ་ལ།
རྗེས་འགྲོ་དངོས་སུ་ངེས་པར། ལྡོག་པ་ཤུགས་ལ་ངེས་པར་བསྟན་པའོ། ། དང་པོ་ལ། དོན་དངོས། རིགས་ཅན་གཞན་ལ་སྦྱར་བའོ། ། དང་པོ་ལ། དྲི་བ་དང༌། ལན་གཉིས་ལས། དང་པོ་ནི། ད་ནི་ཞེས་སོ། །
བྱས་པ་ལ་མི་རྟག་པས་ཁྱབ་ན། ད་ནི་རྒྱུ་མཚན་གང་གིས་སངས་རྒྱས་པ་ཁྱོད་གང་ཅུང་ཟད་བྱས་པ་ཐམས་ཅད་མི་རྟག་ཅེས་དེ་སྐད་དུ་བརྗོད་པར་འགྱུར་བ་ལ། བྱས་པ་ཐམས་ཅད་གདོན་མི་ཟ་བར་མི་རྟག་པའོ་ཞེས་ཚད་མ་གང་གིས་ཚུལ་ཇི་ལྟར་ཤེས་པར་བྱ་ཞེ་ན། གཉིས་པ་ལ། རྩ་བས་བལྟོས་མེད་ཀྱི་རྟགས་དགོད་པའི་སྒོ་ནས་མདོར་བསྟན། འགྲེལ་པས་ཚུལ་སྒྲུབ་པའི་སྒོ་ནས་རྒྱས་པར་བཤད་པའོ། ། དང་པོ་ནི། འདི་ལྟར་ཞེས་སོ། ། རྗེས་འགྲོ་ངེས་པ་འདི་ལྟར་བྱས་པ་ཆོས་ཅན། རང་འཇིག་པ་ནི་རང་གི་ངོ་བོས་འཇིག་པ་དང་རྗེས་སུ་འབྲེལ་བ་ཉིད་ཡིན་ཏེ།
རང་འཇིག་པ་རྒྱུ་གཞན་ལ་བལྟོས་མེད་དུ་འཇིག་པའི་ཕྱིར། ། གཉིས་པ་ལ། ཕྱོགས་ཆོས་སྒྲུབ། ཁྱབ་པ་སྒྲུབ། རྩོད་པ་སྤང༌། དོན་བསྡུ་བའོ། ། ༼༥༣བ༽དང་པོ་ལ། ཕྱོགས་ཆོས་རང་རྒྱུད་ཀྱིས་སྒྲུབ་པ། ཕྱོགས་ཆོས་མ་གྲུབ་པར་ཐལ་བ་སྤང་བའོ། ། དང་པོ་ནི།
དངོས་པོ་ཞེས་སོ། ། བྱས་པའི་དངོས་པོ་ཆོས་ཅན། རང་འཇིག་པ་དེའི་ངོ་བོ་ནི་རྒྱུ་གཞན་ལ་བལྟོས་པ་མ་ཡིན་ཏེ། རང་གི་རྒྱུ་ཁོ་ན་ལ་འཇིག་པའི་ངང་ཚུལ་ཅན་དུ་བྱུང་ཟིན་པའི་ཕྱིར་རོ། ། དེ་བས་ན་གང་ཅུང་ཟད་བྱས་པ་དེ་ཐམས་ཅད་ནི་རང་བཞིན་གྱིས་འཇིག་པའི་ངང་ཚུལ་ཅན་དུ་གྲུབ་པ་ཡིན་ནོ། ། གཉིས་པ་ལ། མདོར་བསྟན་པ། རྒྱས་པར་བཤད་པའོ། ། དང་པོ་ནི། འདི་ལྟར་ཞེས་སོ། །
བལྟོས་མེད་མ་གྲུབ་བོ་ཞེ་ན། འདི་ལྟར་བྱས་པའི་ཆོས་རྣམས་ནི་ཆོས་ཅན། ངེས་པར་འགྱུར་བ་མེད་ཅིང་གཏན་མི་འཇིག་པར་མཐོང་བར་ཐལ། ཕྱིས་འབྱུང་གི་འཇིག་རྒྱུ་གཞན་ལ་བལྟོས་པ་དང་བཅས་པའི་ཕྱིར། གཉིས་པ་ལ། ཐལ་བ་དགོད། ཁྱབ་པ་སྒྲུབ། དོན་བསྡུ་བའོ། ། དང་པོ་ནི། དངོས་པོ་ཞེས་སོ། །
དངོས་པོ་འཇིག་པ་ནི་ཕྱིས་འབྱུང་གི་རྒྱུ་ལ་བལྟོས་པ་མེད་པ་ཡིན་ཏེ། དེ་ལྟར་མ་ཡིན་ན་བུམ་པ་ལ་སོགས་པའི་བྱས་པ་འགའ་ཞིག་ཆོས་ཅན། རྟག་པར་ཡང་འགྱུར་ཏེ། ཕྱིས་འབྱུང་གི་འཇིག་རྒྱུ་གཞན་ལ་བལྟོས་པ་དང་བཅས་པ་ཉིད་ཡིན་པའི་ཕྱིར། གཉིས་པ་ནི། གལ་ཏེ་ཞེས་སོ། ། གལ་ཏེ་གནས་མ་བུ་པ་དག་ན་རེ། བྱས་པ་ལ་འཇིག་པའི་རྒྱུ་མང་པོ་ཡོད་པས། རྒྱུ་འགའ་ཞིག་དང་མ་འཕྲད་ཀྱང་འགའ་ཞིག་དང་འཕྲད་པས་འཇིག་པ་བསྐྱེད་པའི་ཕྱིར་ཁྱབ་པ་མེད་དོ་ཞེ་ན། འཇིག་པའི་རྒྱུ་མང་པོ་ཡོད་དུ་ཆུག་ཀྱང༌།
འཇིག་རྒྱུ་དེ་དག་ཀྱང་ཆོས་ཅན། གདོན་མི་ཟ་བར་འཇིག་པ་བསྐྱེད་པ་ལ་ཉེ་བ་མ་ཡིན་པར་ཐལ། རང་གི་འཇིག་༼༥༤ན༽རྒྱུ་དེ་རྐྱེན་གཞན་ལ་རག་ལས་ནས་འཇིག་པ་མི་བསྐྱེད་པ་ལ་ཉེ་བ་ཡིན་པའི་ཕྱིར། འདོད་ན་བྱས་པ་འགའ་ཞིག་མི་འཇིག་པར་ཡང་འགྱུར་ཏེ། འཇིག་རྒྱུ་དེ་དག་ཀྱང་འཇིག་པ་བསྐྱེད་པ་ལ་ཉེ་བ་མ་ཡིན་པའི་ཕྱིར། སྤྱིར་གྱི་རྒྱུ་རྣམས་ནི་ཆོས་ཅན། གདོན་མི་ཟ་བར་འབྲས་བུ་བསྐྱེད་པ་དང་ལྡན་པས་ཁྱབ་པ་མ་ཡིན་ཏེ། མཐུན་རྐྱེན་མ་ཚང་བ་དང་འགལ་རྐྱེན་གྱིས་གེགས་བྱེད་པ་སྲིད་པའི་ཕྱིར། གསུམ་པ་ནི། དེས་ན་ཞེས་སོ། །
འཇིག་པ་ཕྱིས་འབྱུང་གི་རྒྱུ་དང་ལྡན་པར་སྨྲ་བ་གནས་མ་བུ་པའི་སྡེ་པ་རྣམས་ཀྱི་ལྟར་ན་འཇིག་པའི་རྒྱུ་ནི་ཐམས་ཅད་དག་ཆོས་ཅན། འབྲས་བུ་འཇིག་པ་ལ་འཁྲུལ་བ་ཉིད་དུ་བཤད་པ་འདོད་དགོས་པ་ཡིན་ཏེ། སྤྱིར་རྒྱུ་ཙམ་ལ་འབྲས་བུ་བསྐྱེད་པས་ཁྱབ་པར་གནས་པ་མེད་པའི་ཕྱིར་ཏེ། མ་ཚང་བ་དང་གེགས་བྱེད་པ་སྲིད་པ་དེས་ནའི་ཕྱིར་རོ། ། གཉིས་པ་ཁྱབ་པ་སྒྲུབ་པ་ལ། ཁྱབ་པ་སྒྲུབ་བྱེད་མདོར་བསྟན་པ། མ་ངེས་པ་སྤང་བའི་སྒོ་ནས་རྒྱས་པར་བཤད་པའོ། ། དང་པོ་ནི། དེའི་ཕྱིར་ཞེས་སོ། ། བལྟོས་མེད་ཀྱི་ཕྱོགས་ཆོས་གྲུབ་པ་དེའི་ཕྱིར་ཁྱབ་པ་ཡང་གྲུབ་བོ་ཞེས་སྟོན་པ་ནི་དངོས་པོ་གང་ཞིག་འཇིག་པ་དེའི་ངོ་བོར་འགྱུར་བ་ལ་རང་གི་རྒྱུ་ལས་གཞན་ལ་བལྟོས་པ་མེད་པ་དེ་ནི་འཇིག་པ་དེའི་ངོ་བོར་ངེས་པ་ཡིན་ཏེ།
རྒྱུ་ཚོགས་པ་ནུས་པ་ཐོགས་མེད་ཀྱིས་འབྲས་བུ་སྐྱེད་པར་བྱེད་པ་ལ་རྒྱུ་གཞན་ལ་བལྟོས་མི་དགོས་པ་དེ་ནི་རང་གི་འབྲས་བུ་བསྐྱེད་པ་ལ་གེགས་བྱེད་པ་མི་སྲིད་པ་དེ་བཞིན་དུ་འདིར་ཡང་འདོད་དགོས་པའི་ཕྱིར་རོ། ། གཉིས་པ་ལ། རང་གི་ཚོགས་པ་ཙམ་གྱིས་དང༌། གཞན་གྱི་ཚོགས་པ་ཐ་མས་མ་ངེས་པ་སྤང་བའོ། ། དང་པོ་ལ། རྩོད་པ། ༼༥༤བ༽ལན། དེ་དང་མི་མཚུངས་པའོ། ། དང་པོ་ནི། གལ་ཏེ་ཞེས་སོ། །
གལ་ཏེ་དངོས་པོ་འགའ་ཞིག་འཇིག་པ་འགའ་ཞིག་ཏུ་འགྱུར་བ་ལ་རྒྱུ་གཞན་ལ་བལྟོས་པ་མེད་དུ་ཟིན་ཀྱང་བལྟོས་མེད་ལ་འཇིག་པ་དེའི་ངོ་བོར་གྲུབ་པས་ཁྱབ་པ་མ་ངེས་པ་མ་ཡིན་ནམ་སྟེ་ཡིན་པར་ཐལ། ས་དང་ས་བོན་དང་ཆུའི་ཚོགས་པ་དག་གིས་ནས་མྱུག་བསྐྱེད་པ་རྒྱུ་གཞན་ལ་བལྟོས་པ་མེད་ཀྱང་རེས་འགའ་མྱུ་གུ་མི་སྐྱེ་བར་མཐོང་བའི་ཕྱིར་རོ་ཞེ་ན། གཉིས་པ་ལ། ཚོགས་པ་ཙམ་ལ་རྟགས་མ་ཞུགས་པ། ཚོགས་པ་ཐ་མ་མཐུན་ཕྱོགས་ཡིན་པའོ། ། དང་པོ་ནི། མ་ཡིན་ནོ་ཞེས་སོ། ། རྒྱུ་ཚོགས་གྲངས་ཚང་ཙམ་གྱིས་སྐབས་དེར་ཡང་ཆོས་ཅན། མཐུན་ཕྱོགས་ཡིན་ཀྱང་བལྟོས་མེད་ཀྱི་རྟགས་ཞུགས་པ་མ་ཡིན་ཏེ། མྱུ་གུ་སྐྱེ་བ་ཚོགས་པའི་རྒྱུ་ནི་ཡོངས་སུ་འགྱུར་བ་ལ་བལྟོས་པའི་ཕྱིར་རོ། །
བལྟོས་པ་དེ་ལྟར་དངོས་པོ་འཇིག་པ་ནི་ཚོགས་པའི་རྒྱུ་ཡོངས་སུ་འགྱུར་བ་འགའ་ལ་ཡང་བལྟོས་པ་མ་ཡིན་ནོ། ། དེས་ན་དེ་གཉིས་རྩོད་པ་མི་མཚུངས་སོ། ། གཉིས་པ་ནི། དེ་ལ་ཞེས་སོ། ། ཚོགས་པ་གཉིས་ཡོད་པ་དེ་ལ་ཡང་རྒྱུ་ཚོགས་པ་ཐ་མ་འབྲས་བུ་བསྐྱེད་པ་ལ་སྐད་ཅིག་གཞན་གྱིས་བར་དུ་ཆོད་པ་མེད་པ་གང་ཡིན་པ་དེ་ནི་བལྟོས་མེད་ཀྱི་རྟགས་ཞུགས་པས་འབྲས་བུ་བསྐྱེད་པ་དང་ལྡན་པས་ཁྱབ་པས་མཐུན་ཕྱོགས་ཉིད་དོ། ། བལྟོས་མེད་ཇི་ལྟར་ཞུགས་ན། མྱུ་གུའི་རྒྱུ་ནུས་པ་ཐོགས་མེད་ཆོས་ཅན། མྱུ་གུ་བསྐྱེད་པ་རྒྱུ་གཞན་ལ་བལྟོས་མེད་ཡིན་ཏེ། ཚོགས་པ་གཉིས་ཡོད་པ་དེ་ལ་མྱུ་གུའི་དངོས་ཀྱི་རྒྱུ་ནི་ཚོགས་པ་ཐ་མ་དེ་ཉིད་ཡིན་ལ། ཚོགས་པ་ཡོངས་སུ་འགྱུར་བ་སྔ་མ་དག་ནི་ཚོགས་པ་ཐ་མ་བསྐྱེད་པ་དེའི་དོན་དུ་ཡིན་ཏེ།
ཚོགས་པ་སྔ་མ་དེ་༼༥༥ན༽ཚོགས་པ་ཐ་མའི་རྒྱུ་ཡིན་ཅིང༌། ཐ་མ་དེ་མྱུ་གུའི་དངོས་རྒྱུ་ཡིན་པའི་ཕྱིར་རོ། ། མཐུན་ཕྱོགས་ཇི་ལྟར་ཡིན་ན་ཚོགས་པ་ཐ་མའི་སྐབས་དེར་ནི་ཆོས་ཅན། འབྲས་བུ་བསྐྱེད་པས་ཁྱབ་སྟེ། འབྲས་བུ་བསྐྱེད་པ་དེ་ལ་ཞེས་པ་རྟོགས་སོ། ། ཚོགས་པ་ཙམ་ཆོས་ཅན་དུ་བྱེད་ན་རྟགས་མི་འགྲུབ་ལ། ནུས་པ་ཐོགས་མེད་ནི་འདོད་པ་ཉིད་དོ། ། གཉིས་པ་གཞན་གྱི་ཚོགས་པ་ཐ་མས་མ་ངེས་པ་སྤང་བ་ལ། རྩོད་པ། ལན།
རྩོད་པ་དེ་དང་མི་མཚུངས་པའོ། ། དང་པོ་ནི། གལ་ཏེ་ཞེས་སོ། ། གལ་ཏེ་བལྟོས་མེད་ལ་འཇིག་པར་ངེས་པས་ཁྱབ་པ་མེད་པར་ཐལ། ནས་ཀྱི་ས་བོན་ལ་སོགས་པ་ཡང་ས་ལིའི་མྱུ་གུ་སྐྱེད་པར་བྱེད་པ་ལ་བལྟོས་པ་མེད་པའི་རྟགས་ཞུགས་པ་མ་ཡིན་ནམ་སྟེ་ཡིན་པའི་ཕྱིར་ཏེ། ས་ལིའི་མྱུ་གུ་དེ་བསྐྱེད་པའི་རྐྱེན་དག་ནི་རེས་འགའ་ནས་ཀྱི་ས་བོན་དེ་ལ་ཡང་ཉེ་བའི་ཕྱིར་ཞེ་ན། གཉིས་པ་ནི། ཇི་ལྟར་ཞེས་སོ། ། ནས་ཀྱི་ཚོགས་པ་ཐ་མའི་ཁྲོད་དུ་ས་ལིའི་ས་བོན་ནུས་པ་ཐོགས་མེད་ཡོད་མེད་གཉིས་ལས་མི་འདའ་ཞིང༌། ཡོད་ན་མཐུན་ཕྱོགས་ཡིན་པས་རྟགས་ཞུགས་ཀྱང་སྐྱོན་མེད་ཅིང་མེད་ན་མི་མཐུན་ཕྱོགས་ཡིན་པས་རྟགས་མ་ཞུགས་པར་སྟོན་པ་ནི་ནས་ཀྱི་ས་བོན་དེ་དག་ལ་ནི་ཆོས་ཅན།
ས་ལིའི་མྱུ་གུ་བསྐྱེད་པའི་རྒྱུ་གཞན་ལ་ཇི་ལྟར་བལྟོས་པ་མེད་པའི་རྟགས་ཞུགས་པ་ཡིན་ཏེ། གང་གི་ཕྱིར་ས་ལིའི་མྱུ་གུ་སྐྱེ་བ་ས་ལིའི་ས་བོན་དེའི་རང་གི་ངོ་བོ་ལ་བལྟོས་པ་ཡིན་པའི་ཕྱིར་ཏེ། ཁྱོད་ལ་ས་ལིའི་ས་བོན་གྱིས་ས་ལིའི་མྱུ་གུ་དེ་སྐྱེད་པར་བྱེད་པའི་རང་གི་ངོ་བོ་གང་ཡིན་པ་དེ་ཉིད་མེད་པའི་ཕྱིར་རོ། ། གསུམ་པ་ལ། མཚུངས་པའི་རྩོད་པ། དེ་ཉིད་མི་མཚུངས་པར་སྒྲུབ། མ་གྲུབ་པ་སྤང་བའི་སྒོ་ནས་རྒྱས་པར་༼༥༥བ༽བཤད་པའོ། ། དང་པོ་ནི། དེ་ལྟར་ཞེས་སོ། ། བྱས་པའམ་ཡོད་པ་འགའ་ཞིག་འཇིག་པ་ལ་ཡང་ཆོས་ཅན།
འཇིག་རྒྱུ་དེའི་རང་གི་ངོ་བོ་ལ་བལྟོས་པར་ཐལ། འཇིག་པའི་རྒྱུའི་རང་གི་ངོ་བོ་གང་ཡིན་པ་དེ་མེད་པའི་ཕྱིར་རོ། ། མ་ཁྱབ་ན། མེད་པ་ལ་བལྟོས་པས་མ་ཁྱབ་པ་དེ་ལྟར་ན་ནི་འོ་ན་འཇིག་པ་བལྟོས་མེད་ཀྱི་ཁྱབ་བྱེད་མ་ཡིན་པར་འགྱུར་རོ་ཞེ་ན། གཉིས་པ་ལ། འབྲས་བུའི་རྒྱུའི་ཁྱབ་པ། ཁྱབ་བྱེད་རྒྱུའི་རྣམ་དབྱེ་དགག་པའོ། ། དང་པོ་ནི། ས་ལིའི་ཞེས་སོ། ། ས་ལིའི་ས་བོན་ལ་སོགས་པའི་རང་གི་ངོ་བོ་ཡང་ཆོས་ཅན།
ས་ལིའི་མྱུ་གུའི་རྒྱུའི་རང་བཞིན་དུ་འགྱུར་ཏེ། རང་གི་རྒྱུ་བྱས་པ་ལས་ས་ལིའི་མྱུ་གུ་འབྱུང་བ་ཡིན་པའི་ཕྱིར། གང་ཞིག་ནས་ཀྱི་ས་བོན་དེ་ནི་ཆོས་ཅན། ས་ལིའི་མྱུ་གུ་བསྐྱེད་པ་དེའི་རང་བཞིན་དུ་མི་འགྱུར་ཏེ། ནས་ཀྱི་ས་བོན་དེའི་རྒྱུ་ལས་ས་ལིའི་མྱུ་གུ་སྐྱེ་བ་ཅན་མ་ཡིན་པའི་ཕྱིར། ས་བོན་གཉིས་པོ་དེ་འབྲས་བུ་སོ་སོར་ངེས་ན་རྒྱུའི་ནུས་པ་ཐ་དད་དུ་ཚད་མ་གང་གིས་རྟོགས་ཤེ་ན། རྒྱུའི་ནུས་པ་ཐ་དད་དུ་ངེས་པ་དེ་ཡང་འབྲས་བུ་རང་གི་ངོ་བོ་ཐ་དད་པའི་རྟགས་ལས་རྟོགས་པ་ཉིད་དོ། ། ས་བོན་གཉིས་པོ་འབྲས་བུ་སོ་སོར་ངེས་པ་དེ་རྒྱུ་ཐ་དད་ལས་སྐྱེས་པ་མ་ཡིན་ནོ་ཞེ་ན། ས་ལིའི་དང་ནས་ཀྱི་ས་བོན་ལ་སོགས་པའི་དོན་རྣམས་ཀྱིས་འབྲས་བུ་སོ་སོར་སྐྱེད་པར་བྱེད་པའི་རྒྱུའི་རང་བཞིན་སོ་སོར་ངེས་པ་དེ་ཡང་ཆོས་ཅན། རྒྱུ་མ་ཡིན་པ་ལས་གློ་བུར་དུ་བྱུང་བ་ནི་མི་རིགས་ཏེ།
སྐྱེ་བ་རང་རྒྱུ་ལ་བལྟོས་པའི་ཕྱིར། མ་གྲུབ་ན་བལྟོས་པ་མེད་པ་ནི་ཞེས་སོ། ། གཉིས་པ་ཁྱབ་བྱེད་རྒྱུའི་རྣམ་དབྱེ་དགག་པ་ལ། སྒྲུབ་བྱེད་མེད་པ། གནོད་བྱེད་ཡོད་པའོ། ། དང་པོ་ནི། དེ་བཞིན་ཞེས་སོ། ། ནས་དང་ས་ལིའི་༼༥༦ན༽ས་བོན་གཉིས་མྱུ་གུ་ཐ་དད་དུ་ངེས་པ་དེ་བཞིན་དུ་བྱས་པ་འཇིག་མི་འཇིག་ཐ་དད་པ་འདི་ལ་ཡང་རྒྱུ་གང་གིས་ཐ་དད་དུ་བྱས་པ་འདི་དག་འགའ་ཞིག་ཁོ་ན་འཇིག་པ་དང་མི་འཇིག་པའི་བདག་ཉིད་དུ་སྐྱེ་བར་འགྱུར་བ་སོ་སོར་ངེས་པའི་རྒྱུ་ཐ་དད་པ་འགའ་ཞིག་ཡོད་ན་བརྗོད་དགོས་པ་ལས་བརྗོད་པར་མི་ནུས་པའི་ཕྱིར་བྱས་པ་འཇིག་མི་འཇིག་ཐ་དད་དུ་འཇོག་པ་ལ་སྒྲུབ་བྱེད་མེད་དོ། ། གཉིས་པ་ལ། རྟགས་དགོད།
མ་གྲུབ་པ་སྤང༌། དོན་བསྡུ་བའོ། ། དང་པོ་ནི། འདིར་ཞེས་སོ། ། བྱས་པ་འཇིག་པར་སྒྲུབ་པའི་སྐབས་འདིར་ཆོས་ཅན། བྱས་པ་འཇིག་མི་འཇིག་སོ་སོར་ངེས་པར་བྱེད་པའི་རྒྱུའི་རང་བཞིན་ཐ་དད་པ་ནི་འགའ་ཡང་མེད་དེ། རྒྱུ་ལས་སྐྱེ་བ་ཅན་ཞེས་སོ། ། དེས་བྱས་པ་ལ་འཇིག་མི་འཇིག་སོ་སོར་ངེས་པ་ཁེགས་སོ། ། གཉིས་པ་ལ། རྩོད་པ་དང༌།
ལན་ནོ། ། དང་པོ་ནི། གལ་ཏེ་ཞེས་སོ། ། གལ་ཏེ་ཉན་ཐོས་པ་ཁ་ཅིག་ན་རེ། བྱས་པ་ཐམས་ཅད་འཇིག་ལྡན་དུ་མཚུངས་པའི་རྟགས་མ་གྲུབ་སྟེ། རྒྱུ་ལས་སྐྱེ་བ་ཅན་གྱིས་བྱས་པའི་རང་བཞིན་འཇིག་པ་དང་ལྡན་པ་ཡིན་ཀྱང༌། རྒྱུ་ལས་སྐྱེ་བ་ཅན་མ་ཡིན་པའི་བྱས་པ་འཇིག་ལྡན་མ་ཡིན་ནོ་ཞེ་ན། གཉིས་པ་ནི། དེའི་ཞེས་སོ། ། སྐྱེ་བ་འཇིག་པའི་རྒྱུར་སྨྲ་བ་ལ་སློབ་དཔོན་ཐུགས་མ་རངས་ནས།
དེའི་ཞེས་གསུངས་ནས་སྐྱེ་བ་ནི་ཆོས་ཅན། འཇིག་པ་དང་ལྡན་པའི་དངོས་པོའི་རང་བཞིན་གྱིས་རྒྱུ་མ་ཡིན་ཏེ། དངོས་པོ་དང་བདག་ཉིད་གཅིག་པའི་ཕྱིར་རོ། ། སྐྱེ་བ་འཇིག་པའི་རྒྱུ་ཡིན་པ་ཁེགས་པས་རྒྱུ་ལས་སྐྱེ་བ་མེད་པ་ཅན་གྱིས་བྱས་པ་ལ་ཡང་རང་བཞིན་མི་འཇིག་པར་གནས་པའི་ངེས་པ་ཡོད་པ་མ་ཡིན་ནོ་ཞེས་བསྟན་པའོ། ། གསུམ་༼༥༦བ༽པ་ནི། དེའི་ཕྱིར་ཞེས་སོ། ། བྱས་པ་འདི་ལ་ཆོས་ཅན། འཇིག་པ་དང་མི་འཇིག་པ་སྐྱེད་པར་བྱེད་པའི་རྒྱུའི་རང་བཞིན་གྱི་རྣམ་པར་དབྱེ་བ་འགའ་ཡང་མེད་དེ། བྱས་པ་ཐམས་ཅད་འཇིག་པར་མཚུངས་པ་དེའི་ཕྱིར། དེས་སྐབས་དོན་གྲུབ་པའི་ཚུལ་ནི།
འབྲས་བུ་བྱས་པ་ལ་ཡང་ཆོས་ཅན། འཇིག་མི་འཇིག་སོ་སོར་ངེས་པ་མེད་དེ། རྒྱུ་ལ་རྣམ་དབྱེ་དེ་མེད་པའི་ཕྱིར་ཏེ། དེས་ནས་ཀྱི་ས་བོན་གྱི་སྟེང་དུ་རྟགས་གཉིས་པོ་དེ་མ་གྲུབ་པས་རྟགས་གྲུབ་མ་གྲུབ་མི་མཚུངས་སོ། ། གསུམ་པ་མ་གྲུབ་པ་སྤང་བའི་སྒོ་ནས་རྒྱས་པར་བཤད་པ་ལ། རྩོད་པ་དང༌། ལན་ནོ། ། དང་པོ་ནི། གལ་ཏེ་ཞེས་སོ། ། གལ་ཏེ་རྒྱུ་ཚོགས་པ་ལས་སྐྱེ་བ་ཅན་གྱི་བྱས་པ་ཐམས་ཅད་ནི་འཇིག་པར་མཚུངས་པ་ཡིན་ནོ་ཞེས་བྱ་བའི་རྟགས་འདི་ཡང་ཚད་མས་ངེས་པ་མེད་པ་ཡིན་ཏེ།
བྱས་པ་དེ་དག་ནི་མ་ལུས་པ་ལ་སྐྱེད་བྱེད་མཐོང་བ་མེད་པའི་ཕྱིར་རོ། ། དེ་ཡང་འདི་ལྟར་དངོས་པོ་རྣམས་ཀྱི་རྒྱུའི་ཚོགས་པ་ནི་ནུས་པ་སྣ་ཚོགས་པར་མཐོང་སྟེ། མཐོང་བ་དེ་ལ་རྒྱུ་འགའ་ཞིག་གིས་དངོས་པོ་འགའ་ཞིག་མི་འཇིག་པའི་བདག་ཉིད་དུ་བསྐྱེད་པ་གང་ཡིན་པ་དེར་ཡང་འགྱུར་བའི་ཕྱིར་རོ་ཞེ་ན། གཉིས་པ་ལ། བྱས་པ་ལ་འཇིག་པས་ཁྱབ་པ་རིགས་པས་སྒྲུབ། ལུང་གིས་སྒྲུབ་པའོ། ། དང་པོ་ནི། མ་ཡིན་ནོ་ཞེས་སོ། ། བྱས་པ་འགའ་ཞིག་མི་འཇིག་པར་བསྐྱེད་པ་དེ་ནི་ཡོད་པ་མ་ཡིན་ཏེ། ཞེས་དམ་བཅས་ནས་དེ་སྒྲུབ་པ་ལ།
གནོད་པ་ཅན་གྱི་རྟགས་དགོད། ཁྱབ་པ་སྒྲུབ། ཕྱོགས་ཆོས་སྒྲུབ། དོན་བསྡུ་བའོ། ། དང་པོ་ནི། སྐད་ཅིག་ཅེས་སོ། ། སྐད་ཅིག་མ་མ་ཡིན་པ་ནི་ཆོས་ཅན། བྱས་པ་ལ་ཡོད་པ་དེ་ལྟར་མ་༼༥༧ན༽ཡིན་ཏེ། དུས་དང་གནས་སྐབས་ཀྱི་རྣམ་པ་ཐམས་ཅད་དུ་དོན་བྱེད་པ་མི་སྲིད་པའི་ཕྱིར་རོ། ། མ་གྲུབ་བོ་ཞེ་ན།
སྐད་ཅིག་མ་མ་ཡིན་ཅེས་སོ། ། དོན་ནི་འདི་ཡིན་ཏེ། འཇིག་མེད་ཆོས་ཅན། བྱས་པས་སྟོང་སྟེ། རིམ་དང་ཅིག་ཅར་གྱི་དོན་བྱེད་ནུས་པས་སྟོང་པའི་ཕྱིར་ཞེས་ཁྱབ་བྱེད་མི་དམིགས་པའོ། ། དོན་ནི་འབྲས་བུ། བྱེད་པ་ནི་བསྐྱེད་པ། རིམ་ནི་རྒྱུན་ཆགས། ཅིག་ཅར་ནི་སྐད་ཅིག་ལ་རྫོགས་པའོ། ། དཔེར་ན་བུམ་པའི་སྟེང་དུ་བྱས་པ་ཚད་མས་གྲུབ།
འཇིག་མི་འཇིག་དངོས་འགལ་དུ་ངེས། རྟགས་དེ་ལ་བརྟེན་ནས་མི་འཇིག་པ་ལ་བྱས་པ་ཁེགས་པས་རྟགས་གྲུབ་བོ། ། གཉིས་པ་ལ། བཟློག་ཁྱབ་སྒྲུབ། རྗེས་འགྲོའི་ཁྱབ་པ་སྒྲུབ། དེ་ལ་རྩོད་པ་སྤང་བ། དོན་བསྡུ་བའོ། ། དང་པོ་ནི། དངོས་པོའི་ཞེས་སོ། ། རྣམ་པ་ཐམས་ཅད་དུ་དོན་བྱེད་པ་མི་སྲིད་ན་མ་བྱས་པས་ཁྱབ་སྟེ།
དངོས་པོའི་མཚན་ཉིད་ཀྱི་རང་བཞིན་ནི་དོན་བྱེད་ནུས་པ་ཡིན་པའི་ཕྱིར་རོ། ། གཉིས་པ་ནི། ནུས་པ་ཞེས་སོ། ། དོན་བྱེད་ནུས་པར་བརྗོད་པ་ཐམས་ཅད་དང་བྲལ་བ་ནི་དངོས་པོར་ཉེ་བར་བརྗོད་པ་མེད་པའི་མཚན་ཉིད་དམ་གནས་ལུགས་ཡིན་པའི་ཕྱིར་ན་རྗེས་ཁྱབ་གྲུབ་བོ། ། གསུམ་པ་ལ། རྩོད་པ་དང༌། ལན་ནོ། ། དང་པོ་ནི། འོ་ན་ཞེས་སོ། ། དོན་བྱེད་ནུས་སྟོང་ལ་དངོས་པོར་མེད་པས་ཁྱབ་པ་འོ་ན་ནི་དགྲ་བཅོམ་པའི་མཐའི་སེམས་སྐད་ཅིག་ཆོས་ཅན།
དངོས་པོར་ཉེ་བར་བརྗོད་པ་མེད་པར་ཐལ་ལོ་ཞེ་ན། གཉིས་པ་ནི། མ་ཡིན་ཅེས་སོ། ། ཐ་མའི་སེམས་དེ་ཆོས་ཅན། དོན་བྱེད་ནུས་སྟོང་ཡིན་པའི་རྟགས་གྲུབ་པ་མ་ཡིན་ཏེ། སེམས་ཕྱི་མ་བསྐྱེད་པའི་དོན་བྱེད་པའི་ཕྱིར། ༼༥༧བ༽སེམས་གཞན་བསྐྱེད་ན་སེམས་ཐ་མ་ཞེས་ཇི་ལྟར་བརྗོད་ཅེ་ན། སྤྱིར་སེམས་ཕྱི་མ་བསྐྱེད་ཀྱང་སེམས་ཅན་དུ་བགྲང་བའི་སེམས་ཀྱི་སྐད་ཅིག་གཞན་གཉིས་པ་ལ་སོགས་པ་ཉེ་བར་ལེན་པ་མེད་པ་ནི་མཐའི་སེམས་ཀྱི་མཚན་ཉིད་ཡིན་པའི་ཕྱིར་ན་དགྲ་བཅོམ་པའི་སེམས་ཐ་མ་ཞེས་བརྗོད་པར་འཐད་དོ། ། གཞན་ཡང་དགྲ་བཅོམ་པའི་སེམས་ཐ་མ་ཆོས་ཅན། དོན་བྱེད་ནུས་སྟོང་ཡིན་པའི་རྟགས་གྲུབ་པ་མ་ཡིན་ཏེ།
ཐ་ན་གཟུགས་མེད་པའི་ཁམས་སུ་སྐྱེས་པའི་དགྲ་བཅོམ་པའི་ཐ་མའི་སེམས་དེ་ཡང་ཤེས་བྱ་ཐམས་ཅད་ལ་ཁྱབ་པའི་སངས་རྒྱས་ཀྱི་ཡེ་ཤེས་ལ་སྣང་བའི་དམིགས་རྐྱེན་བྱེད་པར་ནུས་པ་ཉིད་ཡིན་པའི་ཕྱིར་དང༌། ཁམས་གཞན་འདོད་གཟུགས་དག་ཏུ་ནི་འབྲས་བུ་དུ་མ་ལ་ཕན་འདོགས་པར་འགྱུར་བའི་ཕྱིར་རོ། ། ཐ་མའི་སེམས་དེས་ཡེ་ཤེས་ཀྱི་དམིགས་རྐྱེན་བྱེད་མི་ནུས་པར་འགྱུར་ཏེ། ཡེ་ཤེས་ཡུལ་ལ་གཟིགས་པའི་སྒྲིབ་པ་མེད་ནའི་ཕྱིར་ཞེ་ན། རྟགས་མ་གྲུབ་པ་མ་ཡིན་ཏེ། ཡུལ་ལ་གཟིགས་པའི་སྒྲིབ་པ་མེད་པའི་བཏང་སྙོམས་མི་སྲིད་པའི་ཕྱིར་རོ། ། མ་གྲུབ་བོ་ཞེ་ན། ཡེ་ཤེས་ཆོས་ཅན། ཐ་མས་ཁྱད་པར་དུ་བྱས་པའི་ཤེས་བྱ་ཐམས་ཅད་དུ་ཐེ་ཚོམ་སྐྱེས་ནས་མི་རྟོགས་པར་ཐལ། ཡུལ་གཟིགས་པ་བཏང་སྙོམས་སུ་མཛད་ནས་ཐ་མའི་སེམས་ཀྱི་ཆོས་གཅིག་ཡོངས་སུ་མ་ཤེས་པའི་ཕྱིར།
འདོད་ན། གཞན་གྱི་དོན་ལ་འཇུག་པར་བྱ་བ་དང་བྱ་བ་མ་ཡིན་པ་ཐམས་ཅད་མི་རྟོགས་པར་འགྱུར་རོ། ། ཁྱབ་སྟེ། གཞན་དོན་བྱེད་པའི་གནས་སྐབས་འགའ་ཞིག་ཏུ་ཅི་ཞིག་ལྟར་ཤེས་བྱ་ཐམས་ཅད་ཤེས་པ་དེ་ཉེ་བར་མཁོ་བའི་ཕྱིར། བཞི་པ་དོན་བསྡུ་བ་ནི། དེ་མ་ཤེས་ཞེས་སོ། ། སངས་༼༥༨ན༽རྒྱས་ཀྱི་ཡེ་ཤེས་ཆོས་ཅན། གཞན་དོན་སྒྲུབ་པ་དེའི་ཡན་ལག་མ་ཚང་བར་ཐལ། ཐམས་ཅད་དེ་མ་ཤེས་པའི་ཕྱིར། འདོད་ན།
གཞན་དོན་སྒྲུབ་པར་བྱེད་པའི་ཐབས་མ་ཚང་བ་མེད་པ་མི་འཐད་པར་ཐལ་བའི་ཕྱིར་རོ། ། གཞན་ཡང་སྒྲིབ་པ་མེད་པ་དེ་ཙམ་གྱིས་ཐ་མའི་སེམས་ལ་གཏན་མེད་པ་ཉིད་ཀྱང་མ་ཡིན་ཏེ། འབྲས་བུ་འགའ་ཞིག་བྱེད་པའི་ཕྱིར། དངོས་སུ་མི་བྱེད་པ་དེ་དག་ཀྱང་དངོས་སུ་བྱེད་པའི་རྐྱེན་དང་བྲལ་བས་ཡིན་གྱི། མ་བྲལ་ན་ནི་དངོས་སུ་ཡང་བྱེད་པ་ཉིད་དོ། ། གསུམ་པ་ཕྱོགས་ཆོས་སྒྲུབ་པ་ལ། རིམ་གྱིས་དང༌། ཅིག་ཅར་དུ་དོན་བྱེད་པ་དགག་པའོ། ། དང་པོ་ནི། རིམ་གྱིས་ཞེས་སོ། །
རྩ་བའི་ཕྱོགས་ཆོས་མ་གྲུབ་བོ་ཞེ་ན། འཇིག་མེད་ཆོས་ཅན། རིམ་གྱིས་དོན་བྱེད་པ་ནི་མ་ཡིན་ཏེ། འགྱུར་བ་མེད་པའི་ཕྱིར་རོ། ། མ་ཁྱབ་བོ་ཞེ་ན། འཇིག་མེད་དེས་རིམ་གྱིས་དོན་བྱེད་ན། རྒྱུ་ནུས་པ་ཐོགས་མེད་དུ་ཡོད་དམ། དེར་མེད་པ་ཡིན། དང་པོ་ལྟར་ན། འཇིག་མེད་ཆོས་ཅན།
དུས་གཉིས་པར་སྡོད་ཅིང་འབྲས་བུ་རིམ་གྱིས་བྱེད་པ་མི་རིགས་པར་ཐལ། འབྲས་བུ་བསྐྱེད་པ་རྐྱེན་གཞན་ལ་བལྟོས་པ་མེད་པར་འཇིག་མེད་རང་ཡོད་པ་ཙམ་གྱིས་འབྲས་བུ་བྱེད་པ་པོར་གྱུར་པའི་ཕྱིར། ཟུར་དང་པོ་མ་གྲུབ་ན། འབྲས་བུ་བསྐྱེད་པ་རྐྱེན་ལ་བལྟོས་པ་ཡིན་ན་ཡང་རྒྱུ་ནུས་པ་ཐོགས་མེད་མ་ཡིན་པར་བཤད་ཟིན་ཏོ། ། གཉིས་པ་ལྟར་ན། འཇིག་མེད་ཆོས་ཅན། དུས་ཕྱིས་ཀྱང་འབྲས་བུ་བྱེད་པ་པོར་མི་འགྱུར་ཏེ། སྔར་འབྲས་བུ་བྱེད་པ་པོ་མ་ཡིན་པའི་ཕྱིར་རོ། ། ཁྱབ་སྟེ། འཇིག་མེད་རང་གི་ངོ་བོ་སྔ་ཕྱི་འགྱུར་བ་མེད་པའི་ཕྱིར་རོ། །
གཉིས་པ་ནི། ཅིག་ཅར་ཞེས་སོ། ། འཇིག་མེད་ཆོས་༼༥༨བ༽ཅན། ཅིག་ཅར་དུ་དོན་བྱེད་པ་ཡང་མ་ཡིན་ཏེ། རྒྱུ་འགྱུར་བ་མེད་པའི་ཕྱིར། མ་ཁྱབ་བོ་ཞེ་ན། སྔར་བྱས་ཟིན་གྱི་འབྲས་བུ་དེའི་རང་གི་ངོ་བོ་ནི་ཕྱིས་ཀྱང་མི་བྱེད་པར་མི་འཐད་པར་ཐལ། དེ་སྐྱེད་བྱེད་ཀྱི་རྒྱུ་ནུས་པ་ཐོགས་མེད་ཕྱིས་ཀྱང་མ་འགགས་པར་ཡོད་པའི་ཕྱིར། བཞི་པ་དོན་བསྡུ་བ་ནི། དེས་ན་ཞེས་སོ། །
སྐད་ཅིག་མ་མ་ཡིན་པ་ཆོས་ཅན། བྱས་པར་མེད་དེ། རིམ་དང་རིམ་པ་མ་ཡིན་པར་ཏེ་ཅིག་ཅར་དུ་དོན་བྱེད་པར་འགལ་བའི་ཕྱིར་རོ། ། ཕྱོགས་ཆོས་གོང་དུ་བསྒྲུབས་ཟིན་པ་དེས་ན་དོན་བྱེད་ནུས་པ་ཐམས་ཅད་ལས་ལྡོག་པ་དེ་ནི་དངོས་པོར་ཡོད་པའི་མཚན་ཉིད་ལས་འདས་པས་རྗེས་ཁྱབ་གྲུབ་ལ། དོན་བྱེད་ནུས་པ་གང་ཡིན་པ་དེ་སྐབས་འདིར་དོན་དམ་པར་ཡོད་པ་ཡིན་པ་དེ་ལ་ལྡོག་ཁྱབ་གྲུབ་བོ། ། འོ་ན་བལྟོས་མེད་དང་གནོད་པ་ཅན་གྱི་རྟགས་གཉིས་བཀོད་པ་ལ་དགོས་བྱེད་ཅི་ཡོད་ཅེ་ན། བལྟོས་མེད་ནི་དངོས་པོ་འཇིག་པ་ཕྱིས་འབྱུང་གི་རྒྱུ་ལ་བལྟོས་པར་ཁས་ལེན་པ་ལ་བཀོད་ཅིང༌། གནོད་པ་ཅན་ནི་དངོས་པོ་རྟག་པར་ཁས་ལེན་པ་ལ་བཀོད་པ་ཡིན་ནོ། ། གཉིས་པ་བྱས་པ་ལ་འཇིག་པ་ཁྱབ་པས་ལུང་གིས་སྒྲུབ་པ་ལ། མདོར་བསྟན་པ།
རྒྱས་པར་བཤད་པའོ། ། དང་པོ་ནི། ཡང་ན་ཞེས་སོ། ། རིགས་པའི་སྒྲུབ་བྱེད་ལས་ཡང་ན་ལུང་གིས་སྒྲུབ་བྱེད་འདི་ལྟར་ཆོས་མངོན་པ་ལས་གསུངས་ཏེ། ཕུང་པོ་ལྔ་དང༌། ཁམས་བཅོ་བརྒྱད་དང༌། སྐྱེ་མཆེད་བཅུ་གཉིས་ཀྱིས་བསྡུས་པའི་མཚན་ཉིད་ཅན་གྱིས་བྱས་པ་མི་རྟག་པ་ཉིད་དུ་བསྒྲུབ་པའི་ཕྱིར་གསུངས་པའི་ལུང་དང་འགལ་བའི་སྐྱོན་ཁྱོད་ལ་ཡོད་ཀྱི། ངེད་ལ་ནི་མེད་དོ། ། གཉིས་པ་ལ། ཕུང་པོ་མི་རྟག་པར་སྒྲུབ།
དེས་ཁམས་དང་སྐྱེ་མཆེད་༼༥༩ན༽མི་རྟག་པར་སྒྲུབ། དེ་ལ་རྩོད་པ་སྤང་བའོ། ། དང་པོ་ལ། ཕྱོགས་ཆོས་ངོས་བཟུང༌། ཕྱོགས་ཆོས་སྒྲུབ། དེས་སྐབས་དོན་གྲུབ་པའི་ཚུལ་ལོ། ། དང་པོ་ལ། ཕུང་པོས་མ་བསྡུས་པའི་བྱས་པ་ལ་མི་རྟག་པས་ཁྱབ་པ་མི་སྒྲུབ། དེས་སྤྱི་ཁྱབ་ལ་མི་གནོད་པའོ། ། དང་པོ་ནི།
དེའི་རང་བཞིན་ཞེས་སོ། ། ཕུང་པོ་ལས་གཞན་དུ་གྱུར་པའི་བྱས་པ་ལ་ཡང་མི་རྟག་པས་ཁྱབ་པར་འདོད་རིགས་སམ་ཞེ་ན། ཕུང་པོ་ལྔ་པོ་དེའི་རང་བཞིན་མ་ཡིན་པའི་བྱས་པ་ལ་ནི་ཆོས་ཅན། མི་རྟག་པས་ཁྱབ་པའི་རྗེས་སུ་འགྲོ་བ་སྒྲུབ་པ་མི་འཐད་དེ། དེ་ལ་སྒྲུབ་བྱེད་ཀྱི་ཚད་མ་མེད་པས་མ་གྲུབ་པའི་ཕྱིར་རོ། ། གཉིས་པ་ནི། ཁོ་བོ་ཞེས་སོ། ། བྱས་པ་ལ་མི་རྟག་པས་མ་ཁྱབ་པར་ཐལ། ཕུང་པོ་ལས་གཞན་དུ་གྱུར་པའི་བྱས་པ་ལ་མི་རྟག་པས་མ་ཁྱབ་པའི་ཕྱིར་ཞེ་ན། སངས་རྒྱས་པ་ཁོ་བོ་ཅག་གི་ལུགས་ལ་བྱས་པ་ནི་ཕུང་པོ་ལྔ་པོ་དེ་ཉིད་ལ་འདོད་པ་ཡིན་ཏེ།
ཇི་སྐད་དུ་ཞེས་སོ། ། གཉིས་པ་ཕྱོགས་ཆོས་སྒྲུབ་པ་ལ། རྗེས་དཔག་གིས་དབང་པོ་མི་རྟག་པ་དང༌། མངོན་སུམ་གྱིས་ཕུང་པོ་གཞན་མི་རྟག་པར་སྒྲུབ་པའོ། ། དང་པོ་ནི། དེ་ལ་ཞེས་སོ། ། ཕུང་པོ་ལྔ་ཡོད་པ་དེ་ལ་མཛོད་ལས། གཟུགས་ནི་དབང་པོ་ལྔ་དང་དོན། ། ལྔ་དང་རྣམ་རིག་བྱེད་མིན་ཉིད། ། ཅེས་དང༌།
མངོན་པ་གོང་མ་ལས་ཆོས་བཅོ་ལྔར་གསུངས་པའི་ནང་ནས་དབང་པོ་ལྔ་ནི་ཆོས་ཅན། འཕོ་ཞིང་འགྱུར་བའི་རང་བཞིན་ཅན་ཡིན་ཏེ། ལྔ་པོ་དེའི་འབྲས་བུ་ཞེས་སོ། ། མ་ཁྱབ་ན། དབང་པོ་ལྔ་པོ་དེ་དག་གི་རང་བཞིན་ཆོས་ཅན། རྣམ་པར་ཤེས་པ་བསྐྱེད་པ་དེ་མི་འཐད་པར་ཐལ། རྟག་པ་དེ་ཉིད་ཡིན་པའི་ཕྱིར་རོ། ། རྟག་ཀྱང་རྐྱེན་ལ་བལྟོས་ནས་༼༥༩བ༽བསྐྱེད་པས་སྐྱོན་མེད་སྙམ་ན། རྟག་པ་ཆོས་ཅན། རྐྱེན་ལ་བལྟོས་པ་ཡང་རིགས་པ་དང་འགལ་ཏེ།
རྐྱེན་གྱིས་ཕན་གདགས་བྱའི་ཡུལ་མ་ཡིན་པའི་ཕྱིར་རོ། ། གཉིས་པ་ནི། དེ་བཞིན་ཞེས་སོ། ། དབང་པོ་ལྔ་མི་རྟག་པ་དེ་བཞིན་དུ་གཟུགས་སྒྲ་དྲི་རོ་རེག་བྱ་སྟེ་ཡུལ་ལྔ་དང༌། བདེ་བ་དང་སྡུག་བསྔལ་བ་སྟེ་ཚོར་བ་ལྔ་དང༌། ཡུལ་གྱི་ཁྱད་པར་ལ་མཚན་མར་ཉེ་བར་རྟོག་པར་འདུ་ཤེས་དང༌། མཛོད་ལས། རྩོད་པའི་རྩ་བར་གྱུར་པ་དང༌། ། འཁོར་བའི་རྒྱུ་ཕྱིར་རིམ་རྒྱུའི་ཕྱིར། ། སེམས་བྱུང་རྣམས་ལས་ཚོར་བ་དང༌། །
འདུ་ཤེས་ལོགས་ཤིག་ཕུང་པོར་བཞག ། ཅེས་གསུངས་པ་ལྟར་ཚོར་བ་དང་འདུ་ཤེས་གཉིས་ལས་གཞན་པའི་འདོད་ཆགས་ལ་སོགས་པ་སེམས་བྱུང་བཞི་བཅུ་རྩ་དགུ་སྟེ་ལྡན་པའི་འདུ་བྱེད་དང༌། ཡུལ་གྱི་ངོ་བོ་ལ་ཉེ་བར་དམིགས་པ་རྣམ་པར་ཤེས་པའི་ཚོགས་བརྒྱད་དེ། རྣམ་པར་ཤེས་པའི་ཕུང་པོ་ནི་ཆོས་ཅན། མི་རྟག་པ་ཡིན་ཏེ། སྐྱེ་བ་དང་འགག་པ་སོ་སོར་རང་རིག་མངོན་སུམ་གྱིས་རིག་པ་ཉིད་ཡིན་པའི་ཕྱིར་རོ། ། དེས་རྣམ་པར་རིག་བྱེད་མ་ཡིན་པའི་གཟུགས་དང༌། ཚོར་བ་བཏང་སྙོམས་དང༌། ལྡན་པ་མ་ཡིན་པའི་འདུ་བྱེད་ཀྱང་མི་རྟག་པར་དོན་གྱིས་གྲུབ་པས་ཕུང་པོ་ལྔ་མི་རྟག་པར་གྲུབ་བོ། ། གསུམ་པ་དེས་སྐབས་དོན་གྲུབ་པའི་ཚུལ་ནི།
དེ་ལྟ་བུའི་ཞེས་སོ། ། ཕུང་པོ་ལྔ་འཇིག་པར་རིགས་པས་གྲུབ་པ་དེ་ལྟ་བུའི་རང་བཞིན་ཅན་གྱིས་བྱས་པ་དེ་དག་ནི་བྱས་པ་རང་གི་རྒྱུའི་རང་བཞིན་གྱིས་འཇིག་པ་དེའི་ངོ་བོར་སྒྲུབ་ཅིང་སྐྱེད་པར་བྱེད་པ་ཡིན་ལ། དེས་མཚོན་ནས་རིགས་པའི་རྣམ་པ་དེ་ལྟ་བུ་དང་ལྡན་པའི་སྐྱེ་བ་ཅན་གཞན་དག་ཀྱང་རང་གི་རྒྱུའི་ངོ་བོས་འཇིག་པ་དེ་ལ་སྦྱོར་བར་བྱེད་༼༦༠ན༽པ་ཡིན་ནོ། ། གཉིས་པ་དེས་ཁམས་དང་སྐྱེ་མཆེད་ཀྱང་མི་རྟག་པར་གྲུབ་པ་ནི། འདིས་དེ་ཞེས་སོ། ། གཟུགས་ཀྱི་ཕུང་པོ་མི་རྟག་པར་སྒྲུབ་པ་འདིས་ནི་གཟུགས་ཅན་གྱི་ཁམས་བཅུ་དང༌། སྐྱེ་མཆེད་བཅུ་པོ་དག་ཀྱང་མི་རྟག་པར་བཤད་པ་ཡིན་ནོ། ། རྣམ་པར་ཤེས་པའི་ཕུང་པོ་མི་རྟག་པར་བསྒྲུབས་པ་འདིས་ནི་རྣམ་པར་ཤེས་པའི་ཁམས་བདུན་དང༌། ཡིད་ཀྱི་སྐྱེ་མཆེད་ཀྱང་མི་རྟག་པར་བཤད་པ་ཡིན་ནོ། ། རྣམ་པར་ཤེས་པའི་ཁམས་བདུན་ནི།
ཡིད་ཀྱི་སྐྱེ་མཆེད་ཡིན་ཏེ། ཆོས་མངོན་པ་ལས། ཡིད་ཀྱི་སྐྱེ་མཆེད་ནི་ཁམས་རྣམ་པར་བཞག་པ་ན་རྣམ་པར་ཤེས་པའི་ཁམས་བདུན་ནོ་ཞེས་གསུངས་སོ། ། ཚོར་བ་དང༌། འདུ་ཤེས་དང༌། འདུ་བྱེད་ཀྱི་ཕུང་པོ་གསུམ་མི་རྟག་པར་བསྒྲུབས་པ་འདིས་ནི་ཆོས་ཀྱི་ཁམས་དང་སྐྱེ་མཆེད་ཀྱང་མི་རྟག་པར་བཤད་པ་ཡིན་ནོ། ། འོ་ན་ཆོས་ཀྱི་སྐྱེ་མཆེད་ཀྱང་ཁམས་ལ་མི་རྟག་པས་མ་ཁྱབ་པར་ཐལ། དེ་གཉིས་ལ་འདུས་མ་བྱས་ཀྱང་ཡོད་པའི་ཕྱིར་ཞེ་ན། མངོན་པ་གོང་མ་ནས་ཆོས་ཀྱི་ཁམས་དང་སྐྱེ་མཆེད་ལ་འདུས་བྱས་བརྒྱད་འདུས་མ་བྱས་བརྒྱད་དེ་བཅུ་དྲུག་བཤད་དོ། ། འདུས་བྱས་བརྒྱད་ནི།
འདུས་པ་ལས་གྱུར་པ། མངོན་པར་སྐབས་ཡོད་པ། ཡང་དག་པར་བླངས་པ་ལས་བྱུང་བ། ཀུན་བཏགས་པ། དབང་འབྱོར་བ། ཚོར་བ། འདུ་ཤེས། འདུ་བྱེད་དོ། ། དང་པོ་ལྔ་ནི་ཆོས་ཀྱི་སྐྱེ་མཆེད་པའི་གཟུགས་སོ། ། འདུས་མ་བྱས་པ་བརྒྱད་ནི།
ཆོས་དགེ་བའི། མི་དགེ་བའི། ལུང་དུ་མ་བསྟན་པའི་དེ་བཞིན་ཉིད། ནམ་མཁའ། སོ་སོར་བརྟགས་པ་མ་ཡིན་པའི་འགོག་པ། སོ་སོར་བརྟགས་པའི་འགོག་པ། མི་གཡོ་བ། འདུ་ཤེས་དང་ཚོར་བ་འགོག་པའོ། ། མཛོད་༼༦༠བ༽ལས། ཚོར་བ་མྱོང་བའོ་འདུ་ཤེས་ནི། །
མཚན་མར་འཛིན་པའི་བདག་ཉིད་དོ། ། འདུ་བྱེད་ཕུང་པོ་བཞི་ལས་གཞན། ། དེ་གསུམ་རྣམ་རིག་བྱེད་མིན་དང༌། ། འདུས་མ་བྱས་རྣམས་བཅས་པ་ནི། ། ཆོས་ཀྱི་སྐྱེ་མཆེད་ཁམས་ཞེས་བྱ། ། ཞེས་དང༌། འདུས་མ་བྱས་རྣམ་གསུམ་ཡང་སྟེ། ། ནམ་མཁའ་དང་ནི་འགོག་པ་གཉིས། ། ཞེས་ཆོས་ཀྱི་སྐྱེ་མཆེད་ཀྱི་ངོས་འཛིན་དང་འདུས་མ་བྱས་གསུམ་དུ་བཤད་དོ། ། དེས་ན་འདུས་བྱས་ཀྱི་ཆོས་ཀྱི་སྐྱེ་མཆེད་དང་ཁམས་ཀྱང་ཚོར་བ་དང་འདུ་ཤེས་དང་འདུ་བྱེད་དེ་ཕུང་པོ་གསུམ་གྱི་རང་བཞིན་ཡིན་པའི་ཕྱིར་ཁམས་དང་སྐྱེ་མཆེད་གཉིས་མི་རྟག་པར་བསྒྲུབ་པ་ལ་འགལ་བ་མེད་དོ། །
ཕུང་པོ་མི་རྟག་པར་བསྒྲུབ་པ་འདིས་ནི་ཡོད་པའང་མི་རྟག་པར་བཤད་པ་ཡིན་ནོ། ། གསུམ་པ་དེ་ལ་རྩོད་པ་སྤང་བ་ལ། རྩོད་པ་དང༌། ལན་ནོ། ། དང་པོ་ནི། འོ་ན་ཞེས་སོ། ། ཕུང་ཁམས་སྐྱེ་མཆེད་མི་རྟག་པར་སྒྲུབ་ཚུལ་དེ་ལྟར་ཡིན་པ་འོ་ན་ད་ནི་བྱས་པ་ལ་མི་རྟག་པས་ཁྱབ་པ་བསྒྲུབ་པ་ལ། འཇིག་པ་གཞན་ལ་བལྟོས་པ་མེད་པའི་རྟགས་ལས་སྔར་མ་གྲུབ་པ་སྒྲུབ་པའི་ནུས་པ་ཅི་ཞིག་ཡོད་དེ། བལྟོས་མེད་དོན་མེད་པར་ཐལ། གང་གི་ཕྱིར་ཕུང་པོ་ལ་སོགས་པ་དག་གིས་ནི་ཆད་པ་དང་འགྱུར་བར་མཐོང་བའི་གཏན་ཚིགས་ཞེས་སོ། །
གཉིས་པ་ལ། བྱས་པ་ཙམ་གྱིས་སྤྱི་ལ་འཇུག་པས་ཁྱབ་པ་བསྒྲུབ་པ་ལ་དོན་ཡོད་པ། འཇིག་པ་ཉི་ཚེ་བ་འགོག་པ་ལ་བལྟོས་མེད་དོན་ཡོད་པའོ། ། དང་པོ་ནི། འགའ་ཞིག་ཅེས་སོ། ། ཚད་མས་གྲུབ་པའི་བྱས་པའི་བྱེ་བྲག་འགའ་ཞིག་ལ་མི་རྟག་པས་ཁྱབ་པ་རྟགས་གཞན་གྱི་གྲུབ་པས་དེ་བསྒྲུབ་པ་ལ་བལྟོས་མེད་དོན་མེད་ཀྱང་བྱས་པའི་རྣམ་པ་༼༦༡ན༽དེ་ལྟ་བུ་དང་འདྲ་བའི་བྱས་པ་ཙམ་དག་ལ་འཇིག་པ་དེས་ཁྱབ་པ་བལྟོས་པ་མེད་པ་ལས་བསྒྲུབ་དགོས་པའི་ཕྱིར་ན་སྐྱོན་མེད་དོ། ། གལ་ཏེ་བྱས་ཙམ་ལ་འཇིག་པས་ཁྱབ་པ་བལྟོས་མེད་ཀྱི་སྒྲུབ་པ་མི་འཐད་པར་ཐལ། འཇིག་པ་དེ་ཕྱིས་འབྱུང་གི་རྒྱུ་ལ་བལྟོས་པའི་ཕྱིར་ཞེ་ན། བྱས་པ་འཇིག་པ་ལ་རང་རྒྱུ་ལས་གཞན་པའི་རྒྱུ་ཡོད་པ་ཉིད་ཡིན་ན་ནི་བྱས་པ་ཆོས་ཅན། འཇིག་པས་མ་ཁྱབ་པར་འགྱུར་ཏེ།
འཇིག་རྒྱུ་ཚང་བའི་བྱས་པ་འགའ་ཞིག་འཇིག་པ་དེ་ལྟར་ཡིན་ཀྱང་འཇིག་རྒྱུ་མ་ཚང་བའི་བྱས་པ་གཞན་ལ་འཇིག་རྒྱུ་མ་ཚང་བས་ན་མི་འཇིག་པར་འགྱུར་བའི་ཕྱིར། གཉིས་པ་ནི། རྒྱུ་ལ་ཞེས་སོ། ། འཇིག་རྒྱུ་གཞན་ལ་བལྟོས་པ་མེད་པ་འདིས་ནི་ཆོས་ཅན། འཇིག་པ་ཉི་ཚེ་བ་དེ་མེད་པའི་བྱས་པ་ཐམས་ཅད་རང་གི་ངོ་བོ་གྲུབ་ཙམ་ནས་འཇིག་པ་ཉིད་དུ་སྒྲུབ་པར་བྱེད་དེ། ཕྱོགས་ཆོས་གྲུབ་ཅིང་དགག་བྱའི་ཆོས་རྫས་འགའ་ཞིག་ལ་དུས་འགའ་ཞིག་གི་ཚེ་ཡུལ་འགའ་ཞིག་ཏུ་འཇིག་པར་འགྱུར་བ་དང་འགལ་བར་ཚད་མས་ངེས་པའི་ཕྱིར། མ་གྲུབ་ན། གལ་ཏེ་འཇིག་པ་དུས་རེས་འགའ་བའམ། རྫས་འགའ་ཞིག་ཁོ་ནར་འགྱུར་ན་ནི་འཇིག་རྒྱུ་ལ་བལྟོས་པ་མེད་པའི་རང་བཞིན་གང་ཡིན་པ་དེ་ནི་ཆོས་ཅན། བལྟོས་པ་མེད་པ་ཉིད་དུ་མི་འགྱུར་ཏེ།
འཇིག་རྒྱུ་གཞན་དུས་དང་རྫས་དེ་ལ་བལྟོས་པའི་ཕྱིར་རོ། ། བཞི་པ་བལྟོས་མེད་ལ་རྩོད་པ་སྤང་བ་ལ། འཇིག་པ་རྒྱུ་མེད་དུ་དང༌། བལྟོས་མེད་མ་གྲུབ་པ་དང༌། བལྟོས་མེད་ལ་སྒྲུབ་བྱེད་མེད་པར་ཐལ་བ་སྤང་བའོ། ། དང་པོ་ལ། ཁས་བླངས་བརྗོད། དེ་དགག ། བཀག་པ་ལ་མི་འཐད་པ་སྤང་བའོ། ། དང་པོ་ནི།
འོ་ན་ཞེས་སོ། ། འོ་༼༦༡བ༽ན་ནི་འཇིག་པ་རང་གི་ངོ་བོ་དེ་ཆོས་ཅན། རྒྱུ་གཏན་མེད་པ་ཅན་དུ་འགྱུར་ཏེ། རྒྱུ་ལ་བལྟོས་པ་མེད་པའི་ཕྱིར་ཞེ་ན། གཉིས་པ་ནི། རྒྱུ་ཞེས་སོ། ། འཇིག་པ་ཆོས་ཅན། རྒྱུ་གཏན་མེད་པ་ཅན་དུ་མི་འགྱུར་ཏེ། ཡོད་པའི་རྒྱུའི་དངོས་པོ་ཉིད་ལས་འཇིག་པ་དེ་ལྟར་དུ་སྐྱེ་བའི་ཕྱིར་ཏེ། ཡོད་པའི་རྒྱུ་ལས་ཡོད་པ་འབྱུང་བ་ནི་འཇིག་པ་དེ་འདྲ་ཞེས་སོ། །
གསུམ་པ་ལ། རྩོད་པ་དང༌། ལན་ནོ། ། དང་པོ་ནི། གལ་ཏེ་ཞེས་སོ། ། གལ་ཏེ་འཇིག་པ་ཡོད་པའི་རྒྱུ་ལས་སྐྱེ་བ་མ་གྲུབ་སྟེ། ཡོད་པ་ནི་ཞེས་པ་རྟགས་སོ། ། གཉིས་པ་ལ། ཐལ་བ་དགོད། ཁྱབ་པ་སྒྲུབ།
བསལ་བ་དགོད། རང་རྒྱུད་འཕང་བའོ། ། དང་པོ་ནི། འོ་ན་ཞེས་སོ། ། འོ་ན་ནི་ཡོད་པ་འདི་ཆོས་ཅན། ཡོད་པའི་རྒྱུ་མེད་པའི་རྫས་འགའ་ཞིག་ལ་ཡུལ་འགའ་ཞིག་ཏུ་དུས་འགའ་ཞིག་གི་ཚེ་སྐྱེ་བ་ལྡོག་པར་མི་གྱུར་ཏེ། ཡོད་པ་རྒྱུ་མེད་པར་གློ་བུར་དུ་བྱུང་བ་ཡིན་པའི་ཕྱིར་རོ། ། གཉིས་པ་ནི། གང་ཞེས་སོ། ། ལྡོག་ཁྱབ་གྲུབ་སྟེ།
ཡུལ་དུས་རང་བཞིན་གྱི་རྒྱུ་གང་ལ་ཅུང་ཟད་འབྲེལ་བའམ་བལྟོས་པ་དེ་ལ་འབྲས་བུ་གང་རྒྱུ་འགའ་ཞིག་ལ་ཉེ་བར་བརྟེན་པས་ཁྱབ་པའི་ཕྱིར། རྗེས་འགྲོ་གྲུབ་སྟེ། འབྲས་བུ་གང་རྒྱུ་འགའ་ཞིག་ལ་ཉེ་བར་བརྟེན་པ་མ་ཡིན་པ་དེ་ལ་ཡུལ་དུས་རང་བཞིན་གྱིས་རྒྱུ་གང་ལ་ཅུང་ཟད་འབྲེལ་བ་མ་ཡིན་པས་ཁྱབ་པའི་ཕྱིར་རོ། ། གསུམ་པ་ནི། གལ་ཏེ་ཞེས་སོ། ། གལ་ཏེ་འདོད་ན། ཡོད་པ་འདི་ཆོས་ཅན། ཡུལ་དུས་རང་བཞིན་ངེས་པ་དང་ལྡན་པར་མི་འགྱུར་ཏེ། ཡུལ་དུས་རང་བཞིན་གྱིས་རྒྱུ་ལ་འབྲེལ་བ་མ་ཡིན་ནའི་ཕྱིར། བཞི་པ་ནི།
དེའི་ཕྱིར་ཞེས་སོ། ། ཡོད་པ་འདི་ནི་ཆོས་ཅན། ཡུལ་༼༦༢ན༽དུས་འགར་ཡང་རྒྱུ་མེད་གློ་བུར་དུ་བྱུང་བ་མ་ཡིན་ཏེ། ཡུལ་དུས་རང་བཞིན་གྱིས་རྒྱུ་ལ་བལྟོས་པ་དེའི་ཕྱིར། གཉིས་པ་བལྟོས་མེད་མ་གྲུབ་པར་ཐལ་བ་སྤང་བ་ལ། རྩོད་པ་དང༌། ལན་ནོ། ། དང་པོ་ནི། འོ་ན་ཞེས་སོ། ། འོ་ན་ད་ནི་འཇིག་པ་རྒྱུ་ལ་བལྟོས་པ་མེད་པར་ཇི་ལྟར་འགྱུར་ཏེ།
ཡོད་པའི་རྒྱུ་ལ་བལྟོས་པའི་ཕྱིར་ཞེ་ན། གཉིས་པ་ལ། བལྟོས་མེད་ཀྱི་དོན། སྒྲུབ་བྱེད་དགོད། དོན་བསྡུ་བའོ། ། དང་པོ་ནི། སྐྱེས་པ་ཞེས་སོ། ། འཇིག་པ་སྐྱེས་ཟིན་པ་དེའི་ངོ་བོ་ནི་བྱས་པ་རང་གི་རྒྱུ་ལས་ཕྱིས་འབྱུང་གི་རྒྱུ་གཞན་ལ་མི་བལྟོས་པ་དེ་བལྟོས་མེད་ཀྱི་རྟགས་ཀྱི་དོན་ཡིན་པའི་ཕྱིར་སྐྱོན་མེད་དོ། ། གཉིས་པ་ནི། གཞན་ཡང་ཞེས་སོ། །
གཞན་ཡང་བྱས་པ་ཆོས་ཅན། འཇིག་པ་ཞེས་པ་ཆོས་སོ། ། དངོས་པོ་དེ་ཉིད་སྐད་ཅིག་ཅེས་སོ། ། འོ་ན་མི་རྟག་པ་མངོན་སུམ་གྱིས་མཐོང་བར་ཐལ། དངོས་པོ་མངོན་སུམ་གྱིས་མཐོང་བའི་ཕྱིར། འདོད་ན། དངོས་པོ་མི་རྟག་པར་ངེས་པའི་ཐ་སྙད་དུ་བྱེད་པར་ཐལ་ལོ་ཞེ་ན། སྔར་མི་རྟག་པ་མཐོང་ཡང་མ་ངེས་པས་ན་བློ་ཞན་པ་རྣམས་ཀྱིས་དངོས་པོ་འདིའི་རང་བཞིན་མི་རྟག་པ་དེ་ཕྱིས་དངོས་པོ་རྒྱུན་ཆད་པའི་ཚེ་ངེས་པར་འགྱུར་གྱི། སྔར་དངོས་པོ་ཡོད་དུས་སུ་ནི་ངེས་པ་མ་ཡིན་ཏེ། སྔར་མི་རྟག་པ་མངོན་སུམ་གྱིས་མཐོང་ཡང་རྣམ་པ་གསལ་བ་མེད་པས་ངེས་པའི་ནུས་པ་མེད་པའི་ཕྱིར་རོ། །
ཕྱིས་ངེས་པའི་དཔེ་ནི་སྔར་མི་རྟག་པར་ངེས་པ་མེད་པ་དེས་ན་ཕྱིས་དངོས་པོ་མི་གནས་པར་མཐོང་བ་དེའི་དབང་གིས་སྔར་གྱི་དངོས་པོ་མི་རྟག་པར་ངེས་པའི་ཐ་སྙད་དུ་རྣམ་པར་འཇོག་སྟེ། ཁྱི་སྨྱོན་གྱིས་སོ་བཏབ་པའི་ཚེ་དེ་ལ་དུག་ཡོད་༼༦༢བ༽པ་མི་ཤེས་པ་ལས་ཕྱིས་ནད་ཀྱི་རྣམ་པར་འགྱུར་བ་མཐོང་ནས་དེ་ལ་དུག་ཡོད་ངེས་སུ་རྣམ་པར་འཇོག་པ་བཞིན་ནོ། ། གསུམ་པ་ནི། དེ་བས་ན་ཞེས་སོ། ། བྱས་པ་དེ་ལ་ཆོས་ཅན། འཇིག་པས་ཁྱབ་པ་ཡིན་ཏེ། འཇིག་པ་འདི་ནི་ཡོད་པའི་རྒྱུ་མ་གཏོགས་པ་རྒྱུ་གཞན་འགའ་ཞིག་ལ་བལྟོས་པ་མེད་པའི་ཕྱིར་ཏེ། འཇིག་པ་ཡོད་པའི་རྒྱུ་ལས་སྐྱེས་པ་དེ་བས་ནའོ། ། གསུམ་པ་བལྟོས་མེད་ལ་སྒྲུབ་བྱེད་མེད་པར་ཐལ་བ་སྤང་བ་ལ། རྩོད་པ་དང༌།
ལན་ནོ། ། དང་པོ་ནི། ཡང་ཞེས་སོ། ། ཡང་ཇི་ལྟར་ན་འཇིག་པ་རྒྱུ་ལ་བལྟོས་པ་མེད་པ་ཞེས་བྱ་བ་འདི་ཚད་མས་རྟོགས་པར་བྱ་སྟེ་མི་རྟོགས་པར་ཐལ། འཇིག་པ་ཕྱིས་འབྱུང་གི་རྒྱུ་ལ་བལྟོས་པའི་ཕྱིར་ཞེ་ན། གཉིས་པ་ལ། བསྟན། བཤད། བསྡུ་བའོ། ། དང་པོ་ནི།
དེ་རྒྱུ་ཞེས་སོ། ། འཇིག་པ་དེའི་ཕྱིས་འབྱུང་གི་རྒྱུར་འདོད་པ་དེ་ཆོས་ཅན། འཇིག་པའི་བལྟོས་ས་ཡིན་ཏེ། འཇིག་པ་དངོས་པོར་བྱེད་པའི་ནུས་པ་མེད་པའི་ཕྱིར། ཡང་གི་སྒྲས་ནི་འཇིག་པ་དངོས་པོ་མེད་པ་བྱེད་པའི་བྱ་བ་འབྲས་བུ་བཀག་པའི་ཡང་ཕྱིར་ཏེ། འཇིག་པ་དངོས་པོ་དང་དངོས་མེད་གཉིས་ཀ་མི་བྱེད་པའི་ཕྱིར་ཞེས་བྱ་བའོ། ། གཉིས་པ་ལ། འཇིག་པ་དངོས་པོ་དང༌། འཇིག་པ་དངོས་མེད་མི་བྱེད་པར་སྒྲུབ་པའོ། ། དང་པོ་ནི།
ཇི་ལྟར་ཞེས་སོ། ། ཕྱིས་འབྱུང་གི་རྒྱུ་དེ་ལ་ཇི་ལྟར་འཇིག་པ་དངོས་པོར་བྱེད་པའི་ནུས་པ་མེད་ཅེ་ན། ཁྱོད་ཉིད་ལ་དྲི་བར་བྱ་སྟེ། ཕྱིས་འབྱུང་གི་རྒྱུ་དེས་བྱས་པ་དང་བདག་གཅིག་པའི་འཇིག་པ་དངོས་པོ་བྱེད་དམ། དེ་ལས་དོན་གཞན་གྱི་འཇིག་པ་དངོས་པོ་བྱེད། དང་པོ་ལྟར་ན་བྱས་པ་དང་བདག་གཅིག་པའི་འཇིག་པ་དེ་ཆོས་ཅན། ཕྱིས་འབྱུང་༼༦༣ན༽གི་རྒྱུས་བྱེད་པ་མ་ཡིན་ཏེ། འཇིག་པ་དངོས་པོ་བ་དེ་གྲུབ་ཟིན་ན་ནའི་ཕྱིར། གཉིས་པ་ལྟར་ན་ཕྱིས་འབྱུང་གི་རྒྱུ་ཆོས་ཅན། བྱས་པ་འཇིག་པ་དེ་ལ་ཕན་པ་ཅུང་ཟད་ཀྱང་བྱས་པ་མེད་པར་ཐལ།
བྱས་པ་ལས་དོན་གཞན་གྱིས་འཇིག་པ་བྱེད་ན་ཡང་ནི་དེའི་ཕྱིར། སྐྱོན་དེ་ལྟ་བུ་ཡོད་པ་དེས་ན་བྱས་པ་འཇིག་པར་བྱེད་པས་བྱས་པ་ལས་དོན་གཞན་གྱིས་འཇིག་པ་བྱེད་པ་ནི་མ་ཡིན་ནོ། ། གྲུབ་པའི་དོན་ནི་ཕྱིས་འབྱུང་གི་རྒྱུ་འདི་ཆོས་ཅན། འཇིག་པའི་བལྟོས་པར་བྱ་བའི་ས་མ་ཡིན་ཏེ། འཇིག་པ་ཅུང་ཟད་ཀྱང་མི་བྱེད་པའི་ཕྱིར་ཏེ། བྱས་པ་དེ་དང་བྱས་པ་དེ་མ་ཡིན་པའི་རང་བཞིན་གྱི་འཇིག་པ་མི་བྱེད་པས་ནའོ། ། རྟགས་གོང་དུ་བསྒྲུབས་ཟིན་པ་དེས་ནའོ། ། གཉིས་པ་ནི། ཇི་ལྟར་ཞེས་སོ། ། ཕྱིས་འབྱུང་གི་རྒྱུ་དེས་ཇི་ལྟར་འཇིག་པ་དངོས་པོ་མེད་པ་འཇིག་པའི་བྱ་བ་འབྲས་བུ་འགོག་ཅེ་ན།
བྱ་བ་འགོག་པ་འདི་ལྟར་འཇིག་པ་ཞེས་བྱ་བ་ནི་ཞིག་ནས་དངོས་པོ་མེད་པར་འགྱུར་བ་ཡིན་པར་སེམས་ནས་དེ་སྐད་དུ་སྨྲས་པ་ཡིན་ཏེ། འཇིག་པའི་ཕྱིས་འབྱུང་གི་རྒྱུ་འདི་ནི་ཆོས་ཅན། དངོས་པོ་མེད་པ་བྱེད་དོ་ཞེས་བྱ་བར་འགྱུར་ཏེ། འཇིག་པ་དངོས་པོ་མེད་པ་ཡིན་པ་དེས་ནའི་ཕྱིར། འདོད་ན། དངོས་པོ་མེད་པ་བྱེད་པ་དེ་ལ་གལ་ཏེ་དངོས་པོ་མེད་པ་ཞེས་བྱ་བའི་ངོ་བོ་འགའ་ཞིག་ཆོས་ཅན། འབྲས་བུར་འགྱུར་ཏེ། རྒྱུས་བྱས་པའི་ཕྱིར། འདོད་ན། དངོས་པོ་མེད་པ་མ་ཡིན་པར་ཐལ།
འབྲས་བུ་ཡིན་པའི་ཕྱིར། ཁྱབ་སྟེ། འབྲས་བུ་དེ་ཉིད་དངོས་པོ་ཡིན་པས་སོ། ། གཞན་ཡང་ཕྱིས་འབྱུང་གི་རྒྱུ་ཆོས་ཅན། དངོས་པོ་མི་བྱེད་དོ་ཞེས་བྱ་བ་ཡིན་པར་ཐལ། དངོས་པོ་མེད་པ་བྱེད་དོ་ཞེས་བྱ་བ་ནི་ཡིན་པའི་ཕྱིར། འདོད་ན། བྱ་བ་འབྲས་བུ་༼༦༣བ༽འཇིག་པ་དགག་པ་བྱས་པར་འགྱུར་ཏེ་དངོས་པོ་མི་བྱེད་པའི་ཕྱིར་རོ། ། ཁྱབ་སྟེ། འབྲས་བུ་ལ་དངོས་པོ་ཁྱབ་པ་དེ་བས་ནའོ། །
གསུམ་པ་ནི། དེ་ལྟར་ཞེས་སོ། ། འཇིག་པ་ལ་ཕན་པ་ཅུང་ཟད་ཀྱང་མི་བྱེད་པའི་ཕྱིས་འབྱུང་གི་རྒྱུ་འདི་ཆོས་ཅན། འཇིག་པའི་བལྟོས་པར་བྱ་བའི་སར་ཇི་ལྟར་འགྱུར་ཏེ། འཇིག་པ་དངོས་པོ་དངོས་མེད་གཉིས་ཀ་མི་བྱེད་པ་དེ་ལྟར་ན་ཡང་སྟེ་དེའི་ཕྱིར། དེས་སྐབས་དོན་གྲུབ་པའི་ཚུལ་ནི། དངོས་པོ་འཇིག་པ་ནི་ཆོས་ཅན། རྒྱུ་གཞན་ལ་བལྟོས་པ་མེད་པའི་རྟགས་འགྲུབ་སྟེ། བལྟོས་ས་རྒྱུ་གཞན་ཁེགས་པ་དེས་ནའོ། ། ལྔ་པ་བལྟོས་མེད་ཀྱི་དོན་བསྡུ་བ་ལ།
རྩ་བ་དང་འགྲེལ་པ་གཉིས་ལས། དང་པོ་ནི། དེའི་ཕྱིར་ཞེས་སོ། ། བྱས་པ་གང་ལ་འགྱུར་བ་སྟེ་འཇིག་པར་ཚད་མས་གྲུབ་པའི་བྱས་པ་དེ་ཆོས་ཅན།

ངོ་བོ་ཉིད་ཀྱིས་འཇིག་པར་འགྱུར་བ་ཡིན་ཏེ། འཇིག་པ་རྒྱུ་གཞན་ལ་བལྟོས་པ་མེད་པར་གྲུབ་པ་དེའི་ཕྱིར། དེ་ལས་གཞན་འཇིག་པར་ཚད་མས་མ་ངེས་པའི་བྱས་པ་ལའང་ཆོས་ཅན། ངོ་བོ་ཉིད་ཀྱིས་འཇིག་པར་འགྱུར་ཏེ། རྟགས་སྔ་མ་བཞིན་ནོ། ། གཉིས་པ་ནི། འགའ་ཞིག་ལ་ཞེས་སོགས་གོ་སླའོ། ། གཉིས་པ་རིགས་ཅན་གཞན་ལ་སྦྱར་བ་ནི། དེ་བཞིན་དུ་ཞེས་སོ། ། བྱས་པས་སྒྲ་མི་རྟག་པར་སྒྲུབ་པའི་ཚེ་རྟགས་ཡོད་ཙམ་དང་རང་ཆས་སུ་རྗེས་སུ་འབྲེལ་བར་ཚད་མས་གྲུབ་པའི་ཆོས་གོ་བྱེད་ཡིན་པ་དེ་བཞིན་དུ་ཤ་པས་ཤིང་སྒྲུབ་པ་ལ་སོགས་པ་རང་བཞིན་གྱི་གཏན་ཚིགས་གཞན་དག་ཀྱང་རྟགས་བསྒྲུབ་བྱའི་ཆོས་ཀྱི་བདག་ཉིད་དུ་ངེས་པར་བྱེད་པ་ཇི་ལྟ་བའི་ཚད་མ་དག་གིས་རྟགས་དེ་ཡོད་ཙམ་དང་རང་ཆས་སུ་རྗེས་སུ་འབྲེལ་བ་ཚད་མས་གྲུབ་པ་ཁོ་ནའི་བསྒྲུབ་པར་བྱ་བ་གོ་བར་བྱེད་པ་ཡིན་པར་༼༦༤ན༽རིག་པར་བྱའོ། ། གཉིས་པ་ལྡོག་པ་ཤུགས་ངེས་སུ་བསྟན་པ་ནི།
དངོས་པོའི་ཞེས་སོ། ། བྱས་པའི་དངོས་པོ་དེ་ཡོད་ཙམ་དང་རང་ཆས་སུ་རྗེས་སུ་འབྲེལ་བའི་མི་རྟག་པའི་རང་བཞིན་ཅན་བྱས་པ་གང་ཡིན་པ་དེ་ནི་ཆོས་ཅན། མི་རྟག་པ་དེ་ཉིད་ལ་མེད་ན་མི་འབྱུང་བའི་ལྡོག་པ་ཤུགས་ལ་ངེས་པ་ཡིན་ཏེ། དངོས་པོ་ཡོད་ཙམ་དང་རང་ཆས་སུ་རྗེས་སུ་འབྲེལ་བའི་རང་བཞིན་ཅན་མི་རྟག་པ་ཞེས་བྱ་བ་ནི་བྱས་པ་དེ་ཉིད་ལ་རང་གི་དངོས་སུ་ཁྱབ་པའི་རྗེས་འགྲོ་ཡོད་པ་ཡིན་པའི་ཕྱིར་རོ། ། ཁྱབ་སྟེ། བྱས་པ་དེའི་ཡང་བདག་ཉིད་མི་རྟག་པ་བོར་ནས་བྱས་པ་ཇི་ལྟར་ཡོད་པར་འགྱུར་ཏེ། མི་རྟག་པས་བོར་བའི་བྱས་པ་མི་སྲིད་པའི་ཕྱིར་རོ། ། རང་བཞིན་གྱི་གཏན་ཚིགས་བཤད་ཟིན་ཏོ། ། གསུམ་པ་འབྲས་བུའི་གཏན་ཚིགས་ལ། འབྲས་བུ་དོན་གཞན་གྱི་གོ་བྱེད་ཡིན་པ།
གོ་བྱེད་ལ་རྩོད་པ་སྤང་བ། མི་འཁྲུལ་བའི་འབྲེལ་བ་གྲུབ་པའོ། ། དང་པོ་ནི། དོན་གཞན་ཞེས་སོ། ། འབྲས་བུ་ཆོས་ཅན། དོན་གཞན་རྟོགས་པར་བྱ་བ་ལ་ནི་གཏན་ཚིགས་ཡིན་ཏེ། ཕྱོགས་ཆོས་གྲུབ་ཅིང་དོན་གཞན་ལ་འཁྲུལ་བ་མེད་པའི་ཕྱིར་རོ། ། གལ་ཏེ་འབྲས་བུ་མ་ཡིན་ཀྱང་དོན་གཞན་ལ་མི་འཁྲུལ་ལོ་ཞེ་ན། དོན་གཞན་དེ་ལས་སྐྱེས་པ་མ་ཡིན་པའི་འབྲས་བུ་ནི་ཆོས་ཅན། དོན་གཞན་ལ་མི་འཁྲུལ་བ་མ་ཡིན་ཏེ།
དོན་གཞན་དང་འབྲེལ་བ་མེད་པའི་ཕྱིར་རོ། ། ཁྱབ་སྟེ། དོན་གཞན་ལ་རག་མ་ལས་པའི་འབྲས་བུའི་ངོ་བོ་རྣམས་ནི་དོན་གཞན་དང་ལྷན་ཅིག་འབྱུང་བར་ངེས་པ་མེད་པས་ཁྱབ་པའི་ཕྱིར་རོ། ། གཉིས་པ་ལ། ཕྱོགས་ཆོས་ལ་དང༌། ཁྱབ་པ་ལ་རྩོད་པ་སྤང་བའོ། ། དང་༼༦༤བ༽པོ་ལ། དོན་གཞན་རྟེན་དང་བརྟེན་པར་མི་འགལ་བ། རྟེན་དང་བརྟེན་པ་ལ་རྒྱུ་འབྲས་ཀྱིས་ཁྱབ་པའོ། ། དང་པོ་ནི།
གལ་ཏེ་ཞེས་སོ། ། གལ་ཏེ་རྟགས་དེ་ཤེས་འདོད་ཆོས་ཅན། དེའི་ཆོས་སུ་ཇི་ལྟར་འགྱུར་ཏེ། བསྒྲུབ་བྱའི་ཆོས་ལས་དོན་གཞན་གཏན་ཚིགས་ཡིན་ན་ཆོས་ཅན་ལས་ཀྱང་དོན་གཞན་གཏན་ཚིགས་ཡིན་པ་འོན་ཏེ་དེའི་ཕྱིར་ཞེ་ན། དུ་བ་ཆོས་ཅན། དུ་ལྡན་ལའི་ཆོས་སུ་མ་གྲུབ་པའི་སྐྱོན་མེད་དེ། དུ་ལྡན་གྱི་ལ་དེ་ལ་བརྟེན་པའི་ཆོས་ཡིན་པའི་ཕྱིར། གཉིས་པ་ནི། ཇི་ལྟར་ཞེས་སོ། ། གཞི་རྟགས་གཉིས་ཇི་ལྟར་རྒྱུ་འབྲས་ཡིན་ཏེ་མ་ཡིན་པར་ཐལ།
དོན་གཞན་རྟེན་དང་བརྟེན་པ་ཡིན་པའི་ཕྱིར་ཞེ་ན། གཞི་དེས་དུ་བ་མི་འདོར་བར་བྱེད་པས་དོན་གཞན་རྟེན་དང་བརྟེན་པ་ཡིན་པ་དེ་ཉིད་ཀྱི་ཕྱིར། གཉིས་པོ་གནས་སྐབས་ཀྱི་རྒྱུ་འབྲས་ཡིན་ཏེ། དེ་ལྟར་མ་ཡིན་ན་དོན་གཞན་རྟེན་དང་བརྟེན་པ་ཉིད་དུ་མི་འགྲུབ་པའི་ཕྱིར་རོ། ། གལ་ཏེ་ས་ཕྱོགས་དེ་དུ་བའི་གཞི་དང་རྒྱུ་གཉིས་ཀ་ཡིན་པར་མི་འཐད་དེ། དུ་བའི་རྟེན་ནི་ས་ཕྱོགས་ཡིན་ལ། རྒྱུ་ནི་མེ་མ་ཡིན་ནམ་སྟེ་ཡིན་པའི་ཕྱིར་ཞེ་ན། ས་ཕྱོགས་དེའང་ཆོས་ཅན། དུ་བའི་རྒྱུ་ཉིད་ཡིན་ཏེ། དུ་བའམ་དུ་བ་དེའི་རྒྱུ་རྣམས་ཀྱི་རྟེན་གཞི་ཡིན་པའི་ཕྱིར།
གཉིས་པ་ཁྱབ་པ་ལ་རྩོད་པ་སྤང་བ་ལ། གོ་བྱ་གོ་བྱེད་ཐམས་ཅད་པར་དང༌། བསྐྱེད་བྱ་སྐྱེད་བྱེད་ཆ་ཤས་པར་ཐལ་བ་སྤང་བའོ། ། དང་པོ་ལ། རྩོད་པ་དང༌། ལན་ནོ། ། དང་པོ་ནི། གལ་ཏེ་ཞེས་སོ། ། མེ་དང་དངོས་པོ་ཙམ་པོ་ཆོས་ཅན། རྣམ་པ་ཐམས་ཅད་དུ་གོ་བར་བྱ་བ་དང་གོ་བར་བྱེད་པའི་དངོས་པོ་ཡིན་པར་ཐལ།
རྣམ་པ་ཐམས་ཅད་དུ་མེ་སྐྱེད་པར་བྱེད་པ་དང༌། དངོས་༼༦༥ན༽པོ་ཙམ་པོ་བསྐྱེད་པར་བྱ་བ་ཡིན་པའི་ཕྱིར། མ་ཁྱབ་ན། དོན་གཞན་དེ་ལས་སྐྱེས་པའི་ཕྱིར་འབྲས་བུ་དོན་གཞན་གྱི་གོ་བར་བྱེད་པ་ཡིན་པར་ཁས་བླངས་པ་དང་འགལ་བའི་ཕྱིར། རྣམ་པ་ཐམས་ཅད་དུ་ཙནྡན་གྱི་མེ་གོ་བར་བྱ་བ་དང་དུ་བ་གོ་བར་བྱེད་པའི་དངོས་པོ་ཡིན་པར་ཐལ། རྣམ་པ་ཐམས་ཅད་དུ་དུ་བ་བསྐྱེད་པར་བྱ་བ་དང་ཙནྡན་གྱི་མེ་སྐྱེད་པར་བྱེད་པ་ཡིན་པའི་ཕྱིར། ཁྱབ་པ་སྔར་དང་འདྲའོ་ཞེ་ན། གཉིས་པ་ནི། མ་ཡིན་ཞེས་སོ། ། མེ་དང་དངོས་པོ་ཙམ་པོ་ཆོས་ཅན།
དོན་གཞན་གོ་བྱ་གོ་བྱེད་མ་ཡིན་ཏེ། དངོས་པོ་ཙམ་པོ་མེ་དེ་ལས་སྐྱེ་བར་ངེས་པ་མེད་པའི་ཕྱིར་ཏེ། དངོས་པོ་ཙམ་པོ་མེ་དེ་མེད་པར་ཡང་འབྱུང་བའི་ཕྱིར་རོ། ། རྩོད་པ་གཉིས་པའི་ལན་ཡང་དེ་དང་འདྲའོ། ། བསྐྱེད་བྱ་སྐྱེད་བྱེད་མ་ཡིན་པར་དོན་གཞན་གོ་བྱ་གོ་བྱེད་མ་ཡིན་པ་དེའི་ཕྱིར། རྒྱུ་མེ་ལ་དུ་བ་བསྐྱེད་པར་ནུས་པའི་རང་བཞིན་ཇི་སྙེད་ཅིག་མེད་ན་མི་འབྱུང་བའི་འབྲས་བུ་དུ་བ་ནི་ཆོས་ཅན། ལ་མེ་ཡོད་དེ་དག་གི་ཅེས་པ་ཆོས་ཅན། མེ་དེ་དག་ཅེས་པ་རྟགས་སོ། ། ཁྱབ་སྟེ། དུ་བ་གང་དག་མེ་དེ་དག་མེད་ན་མི་འབྱུང་བའི་ཆོས་དུ་བ་དེ་དག་ཁོ་ནས་མེ་ཡོད་པ་གོ་བར་བྱེད་པ་ཡིན་པའི་ཕྱིར་རོ། །
དོན་ནི་འདི་ཡིན་ཏེ། མེད་ན་མི་འབྱུང་བའི་བསྐྱེད་བྱ་སྐྱེད་བྱེད་ཆོས་ཅན། དོན་གཞན་གོ་བྱ་གོ་བྱེད་ཡིན་ཏེ། རྒྱུ་འབྲས་སུ་ངེས་པའི་ཕྱིར། གཉིས་པ་ལ། རྩོད་པ་དང༌། ལན་ནོ། ། དང་པོ་ནི། གལ་ཏེ་ཞེས་སོ། ། དུ་བ་དང་དངོས་པོ་ཆོས་ཅན།
རྫས་ཆ་ཤས་ཀྱིས་བསྐྱེད་པར་བྱ་བ་ཉིད་དུ་ཐལ་བར་འགྱུར་ཏེ། མེའི་བསྐྱེད་བྱ་ཡིན་མ་ཡིན་ཆ་གཉིས་ཡོད་པའི་ཕྱིར། མེ་དང་ཙནྡན་གྱི་མེ་ཆོས་ཅན། རྫས་ཆ་ཤས་ཀྱིས་སྐྱེད་པར་བྱེད་པ་ཉིད་༼༦༥བ༽དུ་ཐལ་བར་འགྱུར་ཏེ། དུ་བའི་སྐྱེད་བྱེད་ཡིན་མ་ཡིན་ཆ་གཉིས་ཡོད་པའི་ཕྱིར་ཞེ་ན། གཉིས་པ་ནི། མ་ཡིན་ཞེས་སོ། ། རྩོད་པ་གཉིས་པོའི་ལན་ནི་གོ་སླའོ། ། དང་པོའི་ལན་ནི། རིགས་སམ་ལྡོག་པ་ལ་ལྟོས་ནས་འདོད་ལ་རྫས་ལ་ལྟོས་ནས་མ་གྲུབ་ཅེས་སྟོན་པ་ནི།
དུ་བ་དང་དངོས་པོའི་རྫས་ཆོས་ཅན། རྫས་ཆ་ཤས་ཀྱིས་བསྐྱེད་བྱ་མ་ཡིན་ཏེ། གཉིས་ཀ་མེ་བསྐྱེད་བྱ་ཡིན་པའི་ཕྱིར། འོ་ན་དངོས་པོ་མེའི་གོ་བྱེད་དུ་ཐལ་ལོ་ཞེ་ན། མེ་དེས་བསྐྱེད་པར་བྱ་བའི་དུ་བའི་ཁྱད་པར་གྱི་ཆོས་སྔོ་ཞིང་ཕྱུར་བ་ལ་སོགས་པའི་དངོས་པོ་དང༌། རྟགས་ཀྱི་བྱེ་བྲག་དུ་བས་ཁྱད་པར་དུ་བྱས་པ་ཅན་གྱི་དངོས་པོའི་སྤྱི་རྣམས་རྟགས་སུ་གཟུང་ན་མེ་གོ་བྱེད་དུ་འདོད་པ་ཡིན་ནོ། ། དངོས་པོ་ཙམ་གྱིས་སྤྱི་དེ་དུ་བས་ཁྱད་པར་དུ་མ་བྱས་པ་རྟགས་སུ་བརྗོད་པར་འདོད་ན་ནི་མེ་ལ་འཁྲུལ་བའི་ཕྱིར་མེ་གོ་བྱེད་དུ་མི་འདོད་དོ། ། དོན་ནི་དུ་བའི་དངོས་པོ་གོ་བྱེད་དུ་ཐལ། མེའི་བསྐྱེད་བྱ་ཡིན་པའི་ཕྱིར་ཟེར་ན་འདོད་ལ། དངོས་པོ་ཙམ་མེ་དེ་གོ་བྱེད་དུ་ཐལ།
མེའི་བསྐྱེད་བྱ་ཡིན་པའི་ཕྱིར་ཟེར་བ། མ་གྲུབ་བོ། ། གསུམ་པ་མི་འཁྲུལ་བའི་འབྲེལ་བ་སྒྲུབ་པ་ལ། རྩོད་པ་དང༌། ལན་ནོ། ། དང་པོ་ནི། གལ་ཏེ་ཞེས་སོ། ། བརྡ་སྤྲོད་པ་དག་གལ་ཏེ་དུ་བ་མེ་ལ་མི་འཁྲུལ་ལོ་ཞེས་བྱ་བ་འདི་ཚད་མས་ཇི་ལྟར་རྟོགས་པར་བྱ་སྟེ། མི་རྟོགས་པར་ཐལ། དུ་བ་མེ་མེད་བརྒྱ་བྱིན་གྱི་སྤྱི་བོ་ལས་ཀྱང་འབྱུང་བའི་ཕྱིར་ཞེ་ན། །
གཉིས་པ་ལ། འབྲས་བུ་རྒྱུ་ལ་མི་འཁྲུལ་བར་བསྒྲུབ། མི་འཁྲུལ་བ་ལ་རྩོད་པ་སྤང༌། མི་འཁྲུལ་བའི་དོན་བསྡུ་བའོ། ། དང་པོ་ལ། རང་གི་རྒྱུ་ལ་འཁྲུལ་པར་འདོད་༼༦༦ན༽པ་དགག ། རྒྱུ་གཞན་ལས་འབྱུང་བར་འདོད་པ་དགག ། དེ་གཉིས་ཀའི་དོན་བསྡུ་བའོ། ། དང་པོ་ལ། ཐལ་བ་དགོད།
འདོད་པ་ལ་གནོད་བྱེད་བརྗོད་པའོ། ། དང་པོ་ལ། མདོར་བསྟན། རྒྱས་པར་བཤད། དོན་བསྡུ་བའོ། ། དང་པོ་ལ། དོན་དངོས། འབྲས་བུ་རྒྱུ་ལ་མི་འཁྲུལ་བའི་རིགས་པའོ། ། དང་པོ་ནི། དེ་ལ་ཞེས་སོ། །
དུ་བ་འདི་ཆོས་ཅན། རྒྱུ་དང་ལྡན་པ་ལས་འདས་ནས་རྒྱུ་མེད་དུ་འགྱུར་ཏེ། རྒྱུ་མེ་དེ་ལ་རྗེས་སུ་འགྲོ་ལྡོག་འཁྲུལ་བའི་ཕྱིར། གཉིས་པ་ལ། རྒྱུ་འབྲས་ངེས་བྱེད་ཀྱི་ཚད་མ། དེ་ལ་རྩོད་པ་སྤང་བའོ། ། དང་པོ་ནི། དེའི་ཞེས་སོ། ། རྒྱུ་འབྲས་གཉིས་ཡོད་ན་སྣང་རུང་དེའི་མཚན་ཉིད་དུ་གྱུར་པ་དེ་གཉིས་ཀ་དང་པོར་མི་དམིགས་པ་ལས་རྒྱུ་གང་ཞིག་སྔར་དམིགས་ན་དེའི་རྗེས་སུ་འབྲས་བུ་གང་དག་དམིགས་ལ། རྒྱུ་འབྲས་གཉིས་པོ་དེ་ལ་སྔར་གཅིག་རྒྱུ་མ་ཚང་ན་ཡང་ཕྱིས་འབྲས་བུ་མི་དམིགས་པ་དེ་ནི་རྒྱུ་དེའི་འབྲས་བུ་ཡིན་ཏེ།
ཚད་མ་ཕྲུགས་ལྔ་ཚང་བ་དེ་ཡང་དུ་བ་ལ་ཡོད་དོ། ། ཕྲུགས་ལྔ་ནི། སྣང་རུང་གི་གཞི་ལ་དང་པོར་མེ་དུ་གཉིས་ཀ་མ་དམིགས། དེའི་རྗེས་ལ་རྒྱུ་མེ་དམིགས། དེའི་རྗེས་ལ་འབྲས་བུ་དུ་བ་དམིགས། དེའི་རྗེས་ལ་མེ་སྔར་ཡོད་མ་དམིགས། དེའི་རྗེས་ལ་དུ་བ་སྔར་ཡོད་མ་དམིགས་ཏེ། ཚད་མ་ཕྲུགས་ལྔས་མེ་དུ་རྒྱུ་འབྲས་སུ་གྲུབ་བོ། ། དེ་ཡང་ཕྲུགས་དང་པོ་གསུམ་གྱིས་མེ་དུ་རྒྱུ་འབྲས་སུ་ངེས་པས་ཕྱི་མ་གཉིས་ཞར་བྱུང་དུ་ཟད་དོ། ། ལན་གཅིག་ཚད་མ་ཕྲུགས་གསུམ་ཚང་བ་དེ་སྔར་མཐོང་བས་ཀྱང་དུ་བ་དེ་མེ་དེའི་འབྲས་བུར་གྲུབ་སྟེ།
འབྲས་བུ་ཞེས་པ་རྟགས་སོ། ། གཉིས་པ་ནི། ༼༦༦བ༽ གལ་ཏེ་ཞེས་སོ། ། གལ་ཏེ་དུ་བ་མེའི་འབྲས་བུ་མ་ཡིན་པར་ཐལ། གཙུབ་ཤིང་ཞེས་པ་རྟགས་སོ་ཞེ་ན། ལན་ནི་དེའི་ཚེ་མེ་མེད་པ་མ་ཡིན་ཏེ། བུད་ཤིང་ཞེས་པ་རྟགས་སོ། ། གཉིས་པ་རྒྱས་པར་བཤད་པ་ལ། ཐལ་བ་དགོད། ཁྱབ་པ་བསྒྲུབ།
ཁྱབ་པ་ལ་འཁྲུལ་བ་སྤང་བའོ། ། དང་པོ་ནི། འབྲས་བུ་ཞེས་སོ། ། འབྲས་བུ་དུ་བ་དེ་ཡང་ཆོས་ཅན། རྒྱུ་མེད་པ་ཅན་དུ་འགྱུར་ཏེ། རྒྱུ་མེ་མེད་པར་དུ་བ་འབྱུང་ན་ནིའི་ཕྱིར། གཉིས་པ་ལ། གཉིས་ཀ་ལ་འཁྲུལ་བས་གཉིས་ཀའི་འབྲས་བུ་མ་ཡིན་པར་དང༌། གཉིས་ཀ་ལྡོག་བྱེད་མ་ཡིན་པས་གཉིས་ཀ་རྒྱུ་མ་ཡིན་པ་དང༌། དེས་ན་འབྲས་བུ་རྒྱུ་མེད་དུ་ཐལ་བའོ། །
དང་པོ་ནི། གང་ཞིག་ཅེས་སོ། ། རྩ་བར་ཁྱབ་པ་མེད་ཅེ་ན། དུ་བ་ཡང་ཆོས་ཅན། མེ་དེའི་རྒྱུ་ཅན་ཞེས་པ་ཐལ་བ། མེ་མེད་ཅེས་རྟགས་སོ། ། ཁྱབ་སྟེ། ཆོས་གང་ཞིག་ཆོས་གང་མེད་པར་འབྱུང་བ་དེ་ནི་ཆོས་དེའི་རྒྱུ་ཅན་ཏེ་འབྲས་བུ་མ་ཡིན་པས་ཁྱབ་པའི་ཕྱིར། གལ་ཏེ་དུ་བ་དེ་རྒྱུ་མེད་པ་ཅན་མ་ཡིན་ཏེ། མེ་ལས་གཞན་གྱི་རྒྱུ་ཅན་ཡིན་པའི་ཕྱིར་ཞེ་ན།
དུ་བ་ཆོས་ཅན། མེ་མེད་ཀྱི་རྒྱུ་ཅན་མ་ཡིན་ཏེ། མེ་མེད་དེ་ལ་ཡང་མེ་མེད་ཀྱང་དུ་བ་འབྱུང་བ་མཚུངས་པའི་ཕྱིར་ཏེ། སྤྱི་བོ་ལ་སོགས་པ་དེ་མེད་ཀྱང་མེ་ཡོད་ན་དུ་བ་འབྱུང་བའི་ཕྱིར་རོ། ། གཉིས་པ་ནི། ཡང་ན་ཞེས་སོ། ། ཡང་ན་མེ་དེའམ་གཞན་མེ་མེད་པར་ཡང་རུང་སྟེ། མེ་ཡོད་མེད་གཉིས་པོ་ཆོས་ཅན། དུ་བ་དེ་བསྐྱེད་པའི་རང་བཞིན་མ་ཡིན་པར་ཐལ། དུ་བའི་རྗེས་སུ་འགྲོ་ལྡོག་བྱས་པ་མ་ཡིན་པའི་ཕྱིར།
འདོད་ན། དེ་གཉིས་ལས་དུ་བ་ཇི་ལྟར་འབྱུང་བར་འགྱུར་ཏེ། དུ་བའི་སྐྱེད་བྱེད་མ་ཡིན་པའི་ཕྱིར། གསུམ་པ་༼༦༧ན༽ནི། རང་གིས་ཞེས་སོ། ། མེ་ཡོད་མེད་གཉིས་པོ་རང་གིས་ཆོས་ཅན། དུ་བ་དེ་སྐྱེད་པར་བྱེད་པའི་རྒྱུ་མ་ཡིན་པར་ཐལ། དུ་བས་རྗེས་སུ་འགྲོ་ལྡོག་བྱས་པ་དེའི་རང་བཞིན་མ་ཡིན་པ་ནིའི་ཕྱིར་རོ། ། འདོད་ན། དུ་བ་དེ་ཆོས་ཅན།
རྒྱུ་མེད་པ་ཞེས་ཐལ་བ། མེ་ཡོད་མེད་གཉིས་ཀ་རྒྱུ་མ་ཡིན་པའི་ཕྱིར་རོ། ། གསུམ་པ་ཁྱབ་པ་ལ་འཁྲུལ་བ་སྤང་བ་ལ། འཁྲུལ་བ་དགོད། དེ་དགག་པའོ། ། དང་པོ་ནི། གལ་ཏེ་ཞེས་སོ། ། གལ་ཏེ་མེ་ལས་སྐྱེས་པའི་དུ་བ་དེ་ཉིད་རྒྱུ་མེད་པར་འབྱུང་བ་ནི་མ་ཡིན་གྱི། མེ་མེད་ལས་སྐྱེས་པའི་དུ་བ་དེ་དང་དུ་བར་འདྲ་བར་འབྱུང་བའི་ཕྱིར། དུ་བ་ཙམ་མེ་ལ་འཁྲུལ་ཀྱང་རྒྱུ་མེད་པའི་ཉེས་པ་མེད་དོ་ཞེ་ན།
གཉིས་པ་ལ། ཐལ་བ་དགོད། ཁྱབ་པ་སྒྲུབ་པའོ། ། དང་པོ་ནི། མི་འདྲ་ཞེས་སོ། ། སྤྱི་བོ་ལས་སྐྱེས་པ་ཆོས་ཅན། ཇི་ལྟར་ན་མེ་ལས་སྐྱེས་པའི་དུ་བ་དེ་དང་དུ་བར་རིགས་འདྲ་བ་ཡིན་ཏེ་མ་ཡིན་པར་ཐལ། མེ་ལས་སྐྱེས་པའི་དུ་བ་དང་དངོས་རྒྱུ་མི་འདྲ་བ་ལས་བྱུང་བའི་ཕྱིར། གཉིས་པ་ལ། མདོར་བསྟན་པ།
རྒྱས་པར་བཤད་པའོ། ། དང་པོ་ནི། མ་ཁྱབ་བོ་ཞེ་ན། དེ་དང་ཞེས་སོ། ། མེ་ལས་སྐྱེས་པའི་དུ་བ་དེ་དང་དུ་བ་ཉིད་དུ་འདྲ་བར་འགྱུར་བ་དེ་ལ་མེ་ལས་སྐྱེས་པའི་དུ་བ་དེ་དང་དངོས་རྒྱུ་འདྲ་བ་ལས་བྱུང་བས་ཁྱབ་པའི་ཕྱིར་རོ། ། གཉིས་པ་ལ། ཐལ་བ་དགོད། རང་རྒྱུད་འཕང་བའོ། ། དང་པོ་ལ། སྣ་ཚོགས་རྒྱུ་མེད་དུ་དང༌།
རྒྱུ་འབྲས་འཆོལ་བར་ཐལ་བའོ། ། དང་པོ་ནི། གལ་ཏེ་ཞེས་སོ། ། རྒྱུ་དེ་དག་གི་ནུས་པ་ཚད་མས་མ་ངེས་པར་ཐལ། གལ་ཏེ་མེ་ཡོད་དང་མི་འདྲ་བ་མེ་མེད་ལས་ཀྱང་མེ་ལས་སྐྱེས་པའི་དུ་བ་དེ་དང་འདྲ་བའི་དུ་བ་འབྱུང་ན་ནིའི་ཕྱིར། ༼༦༧བ༽འདོད་ན། རྒྱུའི་དབྱེ་བ་ཐ་དད་པས་འབྲས་བུའི་དབྱེ་བ་ཐ་དད་པ་སྐྱེད་པར་བྱེད་པ་མ་ཡིན་པ་དང༌། དངོས་རྒྱུ་འདྲ་བ་ལས་འབྲས་བུ་འདྲ་བ་སྐྱེ་བ་མ་ཡིན་པར་ཐལ་ལོ། ། འདོད་ན། འབྲས་བུ་འདྲ་མི་འདྲ་དེ་དངོས་རྒྱུ་འདྲ་མི་འདྲའི་དབང་གིས་མ་ཡིན་པར་ཐལ་ལོ། །
འདོད་ན། འབྲས་བུ་མཐའ་དག་གི་འདྲ་མི་འདྲ་སྣ་ཚོགས་ཀྱི་རང་བཞིན་ཆོས་ཅན། རྒྱུ་མེད་པར་འགྱུར་ཏེ། འདྲ་མི་འདྲ་གཉིས་ཀ་རྒྱུ་མ་ཡིན་པའི་ཕྱིར་རོ། ། འདོད་ན། འབྲས་བུ་རྒྱུ་མེད་དུ་འདོད་པ་དེ་ལའང༌། འོ་ན་ནི་ཡོད་པ་གློ་བུར་བ་ཡིན་པའི་ཕྱིར་ཞེས་པར་ཉེས་པ་བཤད་ཟིན་ཏོ། ། གཉིས་པ་ནི། ཐམས་ཅད་ཅེས་སོ། ། འབྲས་བུ་ཐམས་ཅད་ཆོས་ཅན།
རྒྱུ་ཐམས་ཅད་ལས་འཆོལ་བར་སྐྱེ་བར་ཡང་འགྱུར་ཏེ། རྒྱུ་དེ་དག་གིས་ནུས་པ་མ་ངེས་པའི་ཕྱིར་རོ། ། གཉིས་པ་རང་རྒྱུད་འཕང་བ་ནི། དེའི་ཕྱིར་ཞེས་སོ། ། འབྲས་བུ་ཐ་དད་པ་དང་ཐ་དད་པ་མ་ཡིན་པ་ཆོས་ཅན། དངོས་རྒྱུ་ཐ་དད་པ་དང་ཐ་དད་པ་མ་ཡིན་པ་ལས་སྐྱེ་བ་ཁོ་ནར་འགྱུར་བ་ཡིན་ཏེ། འབྲས་བུ་འདྲ་མི་འདྲ་རྒྱུ་ལྡན་ཡིན་པ་དེའི་ཕྱིར། ། གསུམ་པ་དོན་བསྡུ་བ་ནི། དེའི་ཕྱིར་ཞེས་སོ། ། དུ་བ་ནི་ཆོས་ཅན།
མེ་ལས་སྐྱེ་བར་མཐོང་བའི་རྣམ་པ་དང༌། རིགས་མི་མཐུན་པའི་མེ་མེད་ཀྱི་དོན་ལས་མི་འབྱུང་སྟེ། འབྱུང་ན་རྒྱུ་མེད་པ་ཞེས་སོ། ། རྒྱུ་མེད་ལས་འབྱུང་ན་སྐྱོན་ཅི་ཞེ་ན། སྐྱོན་གོང་དུ་བཤད་ཟིན་པ་དེའི་ཕྱིར། གཉིས་པ་འདོད་པ་ལ་གནོད་བྱེད་བརྗོད་པ་ལ། མདོར་བསྟན་པ། རྒྱས་པར་བཤད་པ། དང་པོ་ནི། དེ་ལྟར་ཞེས་སོ། །
དུ་བ་རྒྱུ་མེད་དུ་ཐལ་བ་འདོད་པ་དེ་ལྟར་ན་ཡང་དུ་བ་ཆོས་ཅན། ཡུལ་དུས་རང་བཞིན་གྱི་རྒྱུ་གཞན་ལ་ཡང་མི་བལྟོས་པར་ཐལ། རྒྱུ་མེད་ཡིན་༼༦༨ན༽པའི་ཕྱིར། འདོད་ན། དུས་རྟག་ཏུ་ཡོད་པའམ་མེད་ནས་རེས་འགའ་འབྱུང་བ་མ་ཡིན་པར་འགྱུར་རོ། ། ཁྱབ་པ་ཡོད་དེ། དངོས་པོ་རྣམས་ནི་རེས་འགའ་ཞིག་འབྱུང་བ་དེ་རྒྱུ་ལ་ལྟོས་པ་ལས་འབྱུང་བ་ཡིན་ནོ། ། གཉིས་པ་ལ། ཐལ་བ་དགོད། ཁྱབ་པ་བསྒྲུབ།
དོན་བསྡུ་བའོ། ། དང་པོ་ནི། དུ་བ་ཞེས་སོ། ། དུ་བ་དེ་ཆོས་ཅན། རྒྱུ་ལ་ལྟོས་པ་མེད་པར་ཐལ། རྒྱུ་མེད་པ་ལས་འབྱུང་ན་ནིའི་ཕྱིར། འདོད་ན། དུས་ནམ་ཡང་ཞེས་པ་ཐལ་བའོ། ། དུ་བ་དེ་འབྱུང་བ་ལ་ལྟོས་པའི་རྒྱུ་མ་ཚང་བ་མེད་པའི་ཕྱིར། དུ་བ་ཡོད་པར་འདོད་པའི་དུས་བཞིན་ནོ། །
ཡང་ན་ནི་རྒྱུ་ཚང་བ་དེའི་ཚེ་ཡང་ཞེས་པ་ཐལ་བ། རྒྱུ་མེད་པའི་དུས་དང་ཡོད་པའི་ཡུལ་དུས་ལ་ལྟོས་མེད་དུ་ཁྱད་པར་མེད་པའི་ཕྱིར་རོ། ། གཉིས་པ་ནི། དངོས་པོ་ཞེས་སོ། ། ཁྱབ་པ་མེད་ཅེ་ན། དངོས་པོ་རེས་འགའ་འབྱུང་བར་འགྱུར་བ་རྣམས་ནི་ཆོས་ཅན། རྒྱུ་ལ་ལྟོས་པ་དང་བཅས་པས་ཁྱབ་སྟེ། རྒྱུ་ཡོད་པ་དང་མེད་པའི་དུས་དག་ན་འབྲས་བུ་དེ་འབྱུང་བར་རུང་བ་དང་མི་རུང་བ་ཉིད་དང་ལྡན་པའི་ཕྱིར། ཁྱབ་པ་མེད་ན། ཆོས་ཅན་སྔར་བཞིན་ལ།
རྒྱུ་རྐྱེན་ཚང་བའི་ཡུལ་དང་དུས་ན་དངོས་པོ་དེ་དང་ལྡན་པ་མ་ཚང་བའི་ཡུལ་དུས་ན་གཅིག་ཤོས་མི་ལྡན་པ་དག་ཏུ་ངེས་པར་མི་རུང་བ་སྟེ་ཡོད་མེད་ཀྱི་རྣམ་དབྱེ་མི་རུང་བར་ཐལ། རྒྱུ་རྐྱེན་ཚང་བའི་ཡུལ་དང་དུས་སུ་འབྱུང་བར་རུང་བ་དང་མ་ཚང་བའི་ཡུལ་དང་དུས་སུ་འབྱུང་བར་མི་རུང་བ་ཉིད་དུ་འདྲ་བ་ཅན་དག་གི་ཕྱིར། དངོས་པོ་དེ་ཡུལ་དུས་ཀྱི་རྒྱུ་ལ་མི་ལྟོས་ཀྱང་འབྲས་བུ་སྐྱེ་རུང་ལ་ལྟོས་པའི་ཕྱིར་ན་ཁྱབ་པ་མེད་དོ་ཞེ་ན། འབྲས་བུ་སྐྱེ་བར་རུང་བ་ཉིད་དེ་ཡང༌། ཡུལ་དུས་ཀྱི་རྒྱུའི་དངོས་༼༦༨བ༽པོ་ལས་གཞན་ནམ་ཅི་སྟེ་གཞན་མ་ཡིན་པའི་ཕྱིར་ན་ཁྱབ་པ་གྲུབ་བོ། ། གསུམ་པ་ནི། དེའི་ཕྱིར་ཞེས་སོ། ། ཡུལ་དང་དུས་ཀྱི་རྒྱུ་མ་ཚང་བ་འགའ་ཞིག་སྤངས་ནས་ཡུལ་དང་དུས་ཀྱི་རྒྱུ་ཚང་བ་གཞན་དག་ན་ཡོད་པའི་དངོས་པོ་ནི་ཆོས་ཅན། ཡུལ་དང་དུས་ཀྱི་རྒྱུ་དེ་དག་ལ་ཞེས་ཆོས་སོ། ། ཡུལ་དུས་ངེས་པ་དེའི་ཕྱིར།
ཁྱབ་པ་གྲུབ་པ་འདི་ལྟར་ཡུལ་དུས་ངེས་པ་དེ་ལྟར་ཡོད་པ་ཉིད་ལ་ཆོས་ཅན། ཡུལ་དུས་ཀྱི་རྒྱུ་ལ་ལྟོས་པས་ཁྱབ་པ་ཡིན་ཏེ། ཡུལ་དུས་ཀྱི་རྒྱུ་དེ་དག་གིས་བྱས་པའི་ཕན་པ་ལ་མི་ལྟོས་པ་ནི་ཡུལ་དུས་དེར་ངེས་པར་མི་རུང་བའི་ཕྱིར་རོ། ། གཉིས་པ་རྒྱུ་གཞན་ལས་བྱུང་བར་འདོད་པ་དགག་པ་ལ། མེའི་བསྐྱེད་བྱ་ཡིན་པས་མེ་མེད་ལས་མི་འབྱུང་བར་ཐལ་བ། མེ་མེད་ལས་འབྱུང་ན་མེའི་བསྐྱེད་བྱ་མ་ཡིན་པར་ཐལ་བའོ། ། དང་པོ་ལ། ཐལ་བ་དགོད། གཏན་ཚིགས་བསྒྲུབ། ཁྱབ་པ་བསྒྲུབ་པའོ། །
དང་པོ་ནི། དེ་དེར་ཞེས་སོ། ། དུ་བ་དེ་ཆོས་ཅན། ཇི་ལྟར་ན་མེ་ཡོད་ལས་གཞན་མེ་མེད་ལས་འབྱུང་བར་འགྱུར་ཏེ། མེའི་འབྲས་བུ་དེར་ངེས་པ་ཡིན་ནའི་ཕྱིར། ། གཉིས་པ་ནི། དེ་བས་ཞེས་སོ། ། དུ་བ་འདི་ཆོས་ཅན། མེ་དེས་བསྐྱེད་པར་བྱ་བའི་འབྲས་བུའི་ངོ་བོ་ཉིད་ཡིན་ཏེ། མེ་ཡོད་ལས་གཞན་དུ་ན་དུ་བ་ལན་འགའ་ཡང་སྐྱེ་བ་མེད་པའི་ཕྱིར་ཏེ།
མེ་ལས་སྐྱེ་བ་ཡུལ་ལྔ་དང་དུས་ངེས་པའི་ཕྱིར་ཏེ། གོང་དུ་བསྒྲུབས་ཟིན་པ་དེ་བས་ནའོ། ། མ་གྲུབ་ན། མེ་ཡོད་པའི་ཡུལ་དུས་གང་ན་དུ་བ་ལན་གཅིག་སྐྱེ་བར་མཐོང་ལ། མེ་མ་ཚང་ན་སྐྱེ་བར་མ་མཐོང་བ་ནི་མངོན་སུམ་གྱིས་གྲུབ་བོ། ། གསུམ་པ་ལ། འབྲས་བུ་འབྲས་༼༦༧ན༽མིན་དུ་ཐལ་བ། རྒྱུ་རྒྱུ་མིན་དུ་ཐལ་བའོ། ། དང་པོ་ནི། འབྱུང་ན་ཞེས་སོ། །
རྩ་བར་ཁྱབ་པ་མེད་དོ་ཞེ་ན། ། དུ་བ་ཆོས་ཅན། དུ་བ་མ་ཡིན་པར་འགྱུར་ཏེ། མེ་མེད་ལས་འབྱུང་ན་ནིའི་ཕྱིར་རོ། ། མ་ཁྱབ་ན། དུ་བ་ནི་ཆོས་ཅན། མེ་མེད་ལས་འབྱུང་བ་མ་ཡིན་པས་ཁྱབ་སྟེ་མེ་དེས་བསྐྱེད་པར་བྱ་བའི་རང་བཞིན་ཞེས་སོ། ། གཞན་ཡང་དུ་བ་ལ་མེ་འབྲས་ཡིན་པས་ཁྱབ་པ་དེ་བཞིན་དུ་དུ་བའི་རྒྱུ་ཡང་ཆོས་ཅན། མེ་ཡོད་ཡིན་པས་ཁྱབ་སྟེ། འབྲས་བུ་དུ་བ་དེ་ལྟ་བུ་སྐྱེད་པར་བྱེད་པའི་རང་བཞིན་ཡིན་པའི་ཕྱིར་རོ། །
གཉིས་པ་ནི། དེ་གཞན་ཞེས་སོ། ། མེ་དེ་ཆོས་ཅན། དུ་བ་དེའི་རྒྱུའི་རང་བཞིན་མ་ཡིན་པར་ཐལ། དུ་བ་རྗེས་སུ་འགྲོ་བ་མ་ཡིན་པའི་ཕྱིར། མ་གྲུབ་ན། དུ་བ་དེ་མེ་ཡོད་ལས་གཞན་མེ་མེད་ལས་འབྱུང་ན་ནིའི་ཕྱིར། འདོད་ན། དུ་བ་ལན་འགའམ་ལན་གཅིག་ཀྱང་བསྐྱེད་པར་མི་འགྱུར་རོ། ། གཉིས་པ་མེ་མེད་ལས་འབྱུང་ན་མེའི་བསྐྱེད་བྱ་མ་ཡིན་པར་ཐལ་བ་ནི།
ཡང་ན་ཞེས་སོ། ། ཡང་ན་དུ་བ་དེ་ཆོས་ཅན། དུ་བ་མ་ཡིན་པར་ཐལ་ཏེ། དུ་བ་སྐྱེད་པར་བྱེད་པའི་རང་བཞིན་མ་ཡིན་པ་སྤྱི་བོ་ལས་བྱུང་བའི་ཕྱིར་རོ། ། མ་གྲུབ་ན། སྤྱི་བོ་དེ་ཉིད་ཆོས་ཅན། མེ་མེད་མ་ཡིན་པར་ཐལ། དུ་བ་དེའི་རྒྱུའི་རང་བཞིན་ཡིན་ན་ནིའི་ཕྱིར། འདོད་ན། དུ་བ་སྤྱི་བོ་ལས་བྱུང་ཡང་མེ་ལ་འཁྲུལ་བ་མེད་པར་ཐལ་ལོ། །
གསུམ་པ་དེ་གཉིས་ཀའི་དོན་བསྡུ་བ་ནི། གལ་ཏེ་ཞེས་སོ། ། སྤྱི་བོ་དེ་དུ་བའི་རྒྱུ་ཡིན་ནམ་འོན་ཏེ་མ་ཡིན། གལ་ཏེ་དང་པོ་ལྟར་ན། བརྒྱ་བྱིན་གྱི་སྤྱི་བོ་དེ་ཉིད་ཆོས་ཅན། མེ་ཡོད་དུ་ཐལ། མེའི་རང་བཞིན་ཡིན་ནས་དུ་བའི་རྒྱུ་ཡིན་༼༦༩བ༽པའི་ཕྱིར། མ་ཁྱབ་ན། དུ་བའི་རྒྱུའི་རང་བཞིན་དེ་ཆོས་ཅན། མེ་ཡོད་ཡིན་པས་ཁྱབ་སྟེ།
དུ་བ་བསྐྱེད་པའི་རྒྱུའི་རང་བཞིན་མེ་དེ་ཁོ་ན་ལ་དུ་བ་བསྐྱེད་པའི་ནུས་པའི་བྱེ་བྲག་ལྡན་པའི་ཕྱིར། འོན་ཏེ་གཉིས་པ་ལྟར་ན། ཇི་ལྟར་ན་སྤྱི་བོ་དེ་ལས་དུ་བ་འབྱུང་སྟེ་མི་འབྱུང་བར་ཐལ། སྤྱི་བོ་དེ་མེའི་རང་བཞིན་མ་ཡིན་ནས་དུ་བའི་རྒྱུ་མ་ཡིན་པའི་ཕྱིར། མ་ཁྱབ་ན། དུ་བ་དེ་ནི་ཆོས་ཅན། རྒྱུ་མེད་དུ་འགྱུར་ཏེ། དུ་བ་ཞེས་པ་རྟགས་སོ། ། གཉིས་པ་འབྲས་བུ་རྒྱུ་ལ་མི་འཁྲུལ་བ་ལ་རྩོད་པ་སྤང་བ་ལ། ལྷན་ཅིག་བྱེད་པའི་རྐྱེན་འདྲ་བ་མི་དཔོག་པ།
འབྲས་བུའི་རྣམ་དབྱེ་རྒྱུའི་རྣམ་དབྱེ་ལས་སྐྱེ་བ། དཔག་བྱ་རྒྱུའི་ཁྱད་པར་ངོས་གཟུང༌། འབྲས་བུ་མི་འདྲ་བར་འཇོག་པའི་རྣམ་གྲངས་བསྟན་པ། དོན་བསྡུ་བའོ། ། དང་པོ་ལ། རྩོད་པ་དང༌། ལན་ནོ། ། དང་པོ་ནི། འོ་ན་ཞེས་སོ། ། འོ་ན་ད་ནི་ལྷན་ཅིག་བྱེད་པའི་རྐྱེན་ཐ་དད་ཅིང་མི་འདྲ་བ་ལས་འབྲས་བུ་འདྲ་བ་ཇི་ལྟར་སྐྱེ་སྟེ་མི་སྐྱེ་བར་ཐལ།
རྒྱུ་མི་འདྲ་བས་འབྲས་བུ་མི་འདྲ་བ་བསྐྱེད་པའི་ཕྱིར། འདོད་ན། དེ་ལྟར་འབྱུང་བ་ཡོད་དེ། དཔེར་ན་མིག་དང་གཟུགས་ལ་སོགས་པ་རྒྱུ་མི་འདྲ་བ་དག་ལས་འབྲས་བུ་རྣམ་པར་ཤེས་པ་འདྲ་བ་ཞིག་སྐྱེ་བ་ལྟ་བུའོ་ཞེ་ན། གཉིས་པ་ལན་ལ། ཁ་ཡར་བ་རྒྱུ་མ་ཡིན་པ། ཚོགས་པ་རྒྱུ་ཡིན་པའོ། ། དང་པོ་ནི། གཅིག་པུ་ཞེས་སོ། ། རྐྱེན་གཅིག་པུ་ཁ་ཡར་བ་ཆོས་ཅན།
རྣམ་ཤེས་དེའི་རྒྱུའི་རང་བཞིན་ཡིན་པ་ནི་འགའ་ཡང་མེད་དེ། རྣམ་ཤེས་དེའི་ངོ་བོ་སྐྱེད་པར་བྱེད་པ་ནི་འགའ་ཡང་མེད་པའི་ཕྱིར་རོ། ། འོན་ཀྱང་རྐྱེན་གསུམ་ཚོགས་པ་ཆོས་ཅན། རྣམ་ཤེས་ཀྱི་རྒྱུ་དེའི་རང་༼༧༠ན༽བཞིན་ཡིན་ཏེ། རྣམ་ཤེས་སྐྱེད་པར་བྱེད་པ་ཡིན་པའི་ཕྱིར་རོ། ། དེས་ན་འབྲས་བུ་འདྲ་བས་རྒྱུ་རྐྱེན་ཚོགས་པ་འདྲ་བ་དེ་ཁོ་ན་རྗེས་སུ་དཔོག་པར་བྱེད་པས་རྐྱེན་གསུམ་ནང་ཚན་མི་འདྲ་བ་ལས་འབྲས་བུ་འདྲ་བ་བྱུང་ཡང་སྐྱོན་མེད་དོ། ། གཉིས་པ་ནི། ཚོགས་པ་ཞེས་སོ། ། ལྷན་ཅིག་བྱེད་པའི་རྐྱེན་གསུམ་པོ་རྣམས་ཀྱང་ཆོས་ཅན། འབྲས་བུའི་རྣམ་གྲངས་ཐ་དད་པ་མེད་པར་སྐྱེད་པར་བྱེད་པ་ཡིན་གྱི།
རྣམ་ཤེས་མི་འདྲ་བ་བསྐྱེད་པ་མ་ཡིན་ཏེ། རྐྱེན་གསུམ་ཚོགས་པ་དེ་ཉིད་འབྲས་བུ་རྣམ་ཤེས་དེའི་རང་གི་ངོ་བོ་གྲུབ་ཟིན་གནས་པའི་རྟེན་ཡིན་པ་དེ་ཉིད་ཀྱི་ཕྱིར་རོ། ། དེས་དེ་ཁེགས་པས་རྐྱེན་གསུམ་མི་འདྲ་བ་ལས་རྣམ་ཤེས་འདྲ་བ་བསྐྱེད་པའི་དཔེ་མ་གྲུབ་བོ། ། གཉིས་པ་འབྲས་བུའི་རྣམ་དབྱེ་རྒྱུའི་རྣམ་དབྱེ་ལས་སྐྱེ་བ་ནི། གང་ཅུང་ཟད་ཅེས་སོ། ། རྒྱུ་མི་འདྲ་བ་ལས་འབྲས་བུ་མི་འདྲ་བ་བསྐྱེད་པས་མ་ཁྱབ་པར་ཐལ། ཉེར་ལེན་གྱི་རྒྱུ་ས་བོན་དང་ལྕི་བ་མི་འདྲ་བ་ལས་འབྲས་བུ་ཨུཏྤལ་འདྲ་བ་སྐྱེ་བ་མཐོང་བའི་ཕྱིར་ཞེ་ན། འབྲས་བུ་གང་ཡང་ས་བོན་དང་ཅུང་ཟད་རིགས་མི་མཐུན་པ་ལྕི་བ་ལ་སོགས་པ་ལས་ཨུཏྤལ་དང་ལ་སོགས་པ་རྩྭ་དཱུར་བ་འབྱུང་བར་མཐོང་བ་དེ་ལ་ཡང་ཆོས་ཅན། ཨུཏྤལ་ཞེས་དེ་སྐད་དུ་མཚུངས་པ་ཞིག་གིས་བརྗོད་ཀྱང་རང་གི་ས་བོན་ཞེས་པ་ཆོས་སོ། ། རྒྱུའི་རང་གི་ངོ་བོ་ཐ་དད་པ་ལས་སྐྱེས་པའི་ཕྱིར།
དཔེར་ན་ས་བོན་ཞེས་སོ། ། འོ་ན་དཔེ་ཆུ་ཤིང་གཉིས་པོ་དེ་ཐ་དད་དུ་གང་དུ་གྲུབ་ཅེ་ན། ཆུ་ཤིང་གཉིས་ཐ་དད་པ་དེ་ལྟ་བུ་ནི་འཇིག་རྟེན་ན་ཞེས་སོ། ། གསུམ་པ་དཔག་བྱའི་རྒྱུའི་ཁྱད་པར་ངོས་གཟུང་བ་ལ། དངོས་རྒྱུ་འདྲ་མི་འདྲ་དཔོག་པ། བརྒྱུད་པའི་༼༧༠བ༽རྒྱུ་དཔོག་པའོ། ། དང་པོ་ནི། འབྲས་བུ་ཞེས་སོ། ། འབྲས་བུ་འདྲ་བས་རྗེས་སུ་དཔོག་པར་བྱེད་པའི་རྒྱུ་ཡང་དེ་མ་ཐག་པར་ཏེ་དངོས་རྒྱུ་འདྲ་བ་ཡིན་ནོ། ། འབྲས་བུ་མི་འདྲ་བས་རྗེས་སུ་དཔོག་པར་བྱེད་པའི་རྒྱུ་ཡང་དེ་མ་ཐག་པ་སྟེ་དངོས་རྒྱུ་མི་འདྲ་བ་ཡིན་ནོ། །
མ་ཁྱབ་བོ་ཞེ་ན། འབྲས་བུ་འདྲ་བས་དངོས་རྒྱུ་འདྲ་བ་དཔོག་པ་དེ་ནི་འབྲས་བུའི་རྫས་རང་བཞིན་མཚུངས་པ་དེ་འདྲ་བ་རྣམས་ལ་དངོས་རྒྱུ་དེ་འདྲ་བས་ཁྱབ་པ་ཡིན་ཏེ། དཔེར་ན་རྒྱུ་འབྲས་དངོས་སུ་རྗེས་སུ་འབྲེལ་བའོ་ཞེས་སོ། ། ལྡོག་པ་ནི་འབྲས་བུ་གང་ལ་དངོས་ཀྱི་རྒྱུ་ཐ་དད་པ་སྟེ་མི་འདྲ་བ་དེ་ལ་ནི་འབྲས་བུའི་རང་བཞིན་ཐ་དད་པ་སྟེ་མི་འདྲ་བ་ཡོད་པས་ཁྱབ་པ་ཡིན་ཏེ། དཔེར་ན་ས་བོན་ཞེས་སོ། ། དེ་དག་གི་དོན་བསྡུ་བ་ནི། དེས་ན་ཞེས་སོ། ། དངོས་རྒྱུ་འདྲ་མི་འདྲ་ཅི་འདྲ་བ་འབྲས་བུར་འབྱུང་བར་མཐོང་བ་དེ་ལས་ནི་ཆོས་ཅན། དངོས་རྒྱུ་འདྲ་མི་འདྲ་དེ་འདྲ་བ་རྗེས་སུ་དཔོག་པ་ཡིན་ཏེ། ཕྱོགས་ཆོས་དང་རྗེས་སུ་འགྲོ་ལྡོག་གི་ཁྱབ་པ་གྲུབ་པ་དེས་ནའི་ཕྱིར།
གཉིས་པ་ནི། བར་དུ་ཞེས་སོ། ། འབྲས་བུ་འདྲ་མི་འདྲ་གཞན་གྱིས་བར་དུ་ཆོད་པའི་རྒྱུ་བརྒྱུད་པ་འདྲ་མི་འདྲ་དག་ནི་རྗེས་སུ་དཔོག་པ་མ་ཡིན་པ་ཉིད་ལས་འབྲས་བུའི་རྟགས་འཁྲུལ་བའི་སྐྱོན་མེད་དོ། ། བཞི་པ་འབྲས་བུ་འདྲ་མི་འདྲ་འཇོག་པའི་རྣམ་གྲངས་བསྟན་པ་ནི། རྣམ་པ་ཞེས་སོ། ། འོ་ན་འབྲས་བུ་འདྲ་མི་འདྲར་འཇོག་པའི་རྒྱུ་མཚན་གང་ཞེ་ན། འབྲས་བུའི་རྣམ་པ་ཐ་དད་དེ་མི་འདྲ་བ་འགའ་ཞིག་འབྲས་བུ་དེ་དང་དེ་མ་ཡིན་པར་རིགས་ཐ་དད་པར་འཇོག་པ་ཉིད་ཀྱི་རྒྱུ་མཚན་ཀྱང་མ་ཡིན་ནོ། ། འོན་ཀྱང་འབྲས་བུའི་རང་བཞིན་གཞན་མི་འདྲ་བ་དག་ཀྱང་རྒྱུ་མི་འདྲ་བར་འཇོག་པའི་རྒྱུ་མཚན་ཡིན་ཏེ། ༼༧༡ན༽བཅོས་མ་དང་ཞེས་པ་སྟེ། ལྕི་ཡང་ནུས་པའི་སྒོ་ནས་འཇོག་པའོ། །
མེ་ཏོག་གི་སྒོ་ནས་ནི་ཁ་ཅིག་ཏུ་ནི་མེ་ཏོག་ཅེས་སོ། ། འབྲས་བུ་ཡོད་མེད་ཀྱི་སྒོ་ནས་ནི་ཁ་ཅིག་ཏུ་ནི་འབྲས་བུ་ཞེས་སོ། ། རོའི་སྒོ་ནས་ནི་ཁ་ཅིག་ཏུ་ནི་རོ་ལས་ཤེས་སོ། ། ནུས་པའི་སྒོ་ནས་ནི་ཁ་ཅིག་ཏུ་ནི་ནུས་པས་ཤེས་སོ། ། ལྔ་པ་དོན་བསྡུ་བ་ནི། དེའི་ཕྱིར་ཞེས་སོ། ། འབྲས་བུ་འདྲ་བར་འཇོག་པའི་རྒྱུ་མཚན་དུ་མ་ཡོད་པ་དེའི་ཕྱིར་ཤིན་ཏུ་རྣམ་པར་ཕྱེ་བའི་འབྲས་བུ་འདྲ་བ་ནི་ཆོས་ཅན། དངོས་རྒྱུ་འདྲ་བ་ལ་འཁྲུལ་བ་མེད་དེ། དངོས་རྒྱུ་ལ་མི་འདྲ་བའི་ཁྱད་པར་ཡོད་ཀྱང་འབྲས་བུ་ལ་མི་འདྲ་བའི་ཁྱད་པར་མེད་ན་ནི་འབྲས་བུ་འདྲ་བ་རྒྱུ་མེད་པའི་སྐྱོན་དུ་འགྱུར་བའི་ཕྱིར་རོ། ། གསུམ་པ་འབྲས་བུ་རྒྱུ་ལ་མི་འཁྲུལ་བའི་དོན་བསྡུ་བ་ནི།
རྗེས་སུ་ཞེས་སོ། ། དུ་བ་དེའི་རང་བཞིན་ཆོས་ཅན། མེ་ཡོད་དང་རིགས་མི་མཐུན་པ་མེ་མེད་ལས་མི་འབྱུང་སྟེ། མེ་དེའི་རྒྱུ་ཅན་ཡིན་པ་དེའི་ཕྱིར་ཏེ། རྗེས་སུ་འགྲོ་བ་དང་ལྡོག་པ་གཉིས་ཡོད་པ་ལས་དུ་བ་གང་ཞིག་མེ་གང་གིས་རྗེས་སུ་འགྲོ་ལྡོག་བྱེད་པར་མཐོང་བའི་ཕྱིར། འབྲས་བུའི་གཏན་ཚིགས་བཤད་ཟིན་ཏོ། ། གསུམ་པ་རིགས་ཐིགས་ཀྱིས་ཇི་ལྟར་འགྲེལ་པའི་ཚུལ་ལ། རྟགས་ཀྱི་མཚན་ཉིད། ཚུལ་གསུམ་སོ་སོའི་ངོ་བོ། ཕྱོགས་གསུམ་གྱི་ངེས་པ།
མཚན་གཞིའི་དབྱེ་བ་བཤད་པའོ། ། དང་པོ་ནི། ཚུལ་གསུམ་པ་ཅན་གྱི་གཏན་ཚིགས་ནི་རྟགས་ཡང་དག་གི་མཚན་ཉིད་ཡིན་ནོ། ། གཉིས་པ་ནི། རྗེས་སུ་ཞེས་སོ། ། རྗེས་སུ་དཔག་པར་བྱ་བའི་མིང་ཅན་ཤེས་འདོད་ཆོས་ཅན་ལ་རྟགས་ཡོད་པ་ཉིད་དུ་ངེས་པ་ནི་ཚུལ་དང་པོའོ། ། མཐུན་པའི་ཕྱོགས་དེ་༼༧༡བ༽ཉིད་ལ་ཡོད་པར་ངེས་པ་ནི་ཚུལ་གཉིས་པ་ཡིན་ནོ། ། མི་མཐུན་པའི་ཕྱོགས་དེ་ལ་མེད་པ་ཉིད་དུ་ངེས་པ་ནི་ཚུལ་གསུམ་པ་ཡིན་ནོ། ། འདི་དག་གི་རྣམ་གཅོད་ཀྱི་དགོས་པ་ནི་རྣམ་འགྲེལ་གྱི་སྐབས་སུ་བཤད་ཟིན་ཏོ། ། གསུམ་པ་ནི།
རྗེས་སུ་ཞེས་སོ། ། རྗེས་སུ་དཔག་པར་བྱ་བ་ནི་གཏན་ཚིགས་ཀྱི་མཚན་ཉིད་གཏན་ལ་འབེབས་པའི་སྐབས་འདིར་ཤེས་པར་འདོད་པའི་ཁོང་དུ་ཆུད་པར་འདོད་པའི་བྱེ་བྲག་གི་ཆོས་ཅན་ནོ། ། མཐུན་པའམ་མཚུངས་པའི་ཕྱོགས་ནི་བསྒྲུབ་པར་བྱ་བའི་ཆོས་ཀྱི་སྤྱི་དང་དོན་མཐུན་པའམ་མཚུངས་པ་ཡིན་ནོ། ། མི་མཐུན་པའི་ཕྱོགས་ནི་མཐུན་པའི་ཕྱོགས་མ་ཡིན་པ་གང་ཡིན་པའོ། ། དེ་ཡང་མཐུན་པའི་ཕྱོགས་དེ་ལས་གཞན་པ་དང༌། དེ་དང་འགལ་བ་དང༌། མཐུན་པའི་ཕྱོགས་དེ་མེད་པའོ། ། གཞུང་འདིས་ནི་མཐུན་ཕྱོགས་དང་མི་མཐུན་ཕྱོགས་དངོས་འགལ་དུ་བཤད་པས། གང་དག་དེ་གཉིས་དངོས་འགལ་མ་ཡིན་པར་སྨྲ་བ་ཐམས་ཅད་གཞུང་འདིས་བཀག་ནས་འདུག་གོ ། སློབ་དཔོན་ཆེན་པོ་ཆོས་མཆོག་གིས་ཀྱང༌།
རྒྱ་ཆེར་འགྲེལ་ལས། མཐུན་པའི་ཕྱོགས་མ་ཡིན་པ་གང་ཡིན་པ་དེ་མི་མཐུན་པའི་ཕྱོགས་ཞེས་གསུངས་པ་ཡིན་ནོ། ། བཞི་པ་མཚན་གཞིའི་དབྱེ་བ་ལ། གྲངས་ངེས་པ། དབྱེ་བ་དངོས་སོ། ། དང་པོ་ནི། ཚུལ་གསུམ་པོ་ཡང་ཞེས་སོ། ། རྟགས་ཀྱི་མཚན་ཉིད་ཚུལ་གསུམ་པོ་གོང་དུ་བཤད་ཟིན་ནས་ཡང་མཚན་ཉིད་དེ་དང་ལྡན་པའི་རྟགས་ཀྱི་གྲངས་ངེས་དང་དབྱེ་བ་གང་ཞེ་ན། རྟགས་ནི་གསུམ་ཁོ་ན་དང་ལྡན་པ་སྟེ་གཞན་ནི་མེད་དོ་ཞེས་བྱ་བའི་དོན་ཏོ། ། གཉིས་པ་ལ།
མི་དམིགས་པའི། རང་བཞིན་གྱི། འབྲས་བུའི་གཏན་ཚིགས། དགག་སྒྲུབ་ཀྱི་ཁྱད་པར་རོ། ། ༼༧༢ན༽དང་པོ་ནི། མི་དམིགས་ཞེས་སོ། ། གསུམ་པོ་དེ་དག་ཀྱང་གང་ཞེ་ན། དགག་པ་བསྒྲུབ་པ་ལ་ཚུལ་གསུམ་ཚང་བ་མི་དམིགས་པའི་གཏན་ཚིགས་དང༌། ཡོད་པ་བསྒྲུབ་པ་ལ་ཚུལ་གསུམ་ཚང་བ་རང་བཞིན་དང་འབྲས་བུའི་རྟགས་སོ། ། གསུམ་པོ་དེ་ལ་མི་དམིགས་པའི་གཏན་ཚིགས་ནི་དཔེར་ན་སྣང་རུང་གི་བུམ་པ་མེད་པའི་ཕྱོགས་ཀྱི་བྱེ་བྲག་འགའ་ཞིག་ནི་ཆོས་ཅན།
སྣང་རུང་གི་བུམ་པ་མེད་དེ། དེ་ཡོད་ན་དམིགས་པའི་མཚན་ཉིད་དུ་གྱུར་པ་ལས་མི་དམིགས་པའི་ཕྱིར་ཞེས་བྱ་བ་ལྟ་བུའོ། ། དེ་ལ་དཔེར་ན་ཞེས་བྱ་བ་དང༌། ལྟ་བུ་ཞེས་པས་ནི་ཇི་ལྟར་མི་དམིགས་པ་འདི་ཇི་ལྟ་བ་དེ་བཞིན་དུ་གཞན་ཡང་ཡིན་གྱི། འདི་འབའ་ཞིག་ནི་མ་ཡིན་ནོ་ཞེས་བྱ་བའི་དོན་ཏོ། ། དམིགས་པའི་མཚན་ཉིད་དུ་གྱུར་པ་ཞེས་བྱ་བའི་དོན་གང་ཞེ་ན་བུམ་འཛིན་ཤེས་པའི་དམིགས་པའི་རྐྱེན་བུམ་པ་དང༌། དེ་ལས་གཞན་པའི་དབང་ཡིད་དེ་རྐྱེན་གསུམ་ཚང་བར་གྱུར་པའི་རང་བཞིན་ཉིད་ལས་བུམ་འཛིན་གྱི་ཤེས་པ་ཁྱད་པར་ཅན་དུ་གྱུར་པ་ཡིན་ལ། གང་ཡང་རུང་བ་གཅིག་མ་ཚང་ན་ཡང་དམིགས་པའི་མཚན་ཉིད་དུ་གྱུར་པ་མ་ཡིན་ནོ་ཞེས་བྱ་བར་དགོངས་སོ། ། རང་བཞིན་ཁྱད་པར་ཅན་ཅི་འདྲ་བ་ཞིག་ཡིན་ཅེ་ན། རང་བཞིན་ཞེས་སོ། །
དམིགས་པའི་རྐྱེན་སྣང་རུང་གི་བུམ་པ་དང༌། དེ་ལས་གཞན་དབང་པོ་དང་ཡིད་ལ་བྱེད་པ་དག་ཡོད་ན་བུམ་པའི་རང་བཞིན་གང་ཡིན་པ་མངོན་སུམ་ཁོ་ནར་འགྱུར་བ་དེ་ནི་རང་བཞིན་ཁྱད་པར་ཅན་ཡིན་ནོ། ། གཉིས་པ་ནི། རང་བཞིན་ཞེས་སོ། ། རང་བཞིན་གྱི་གཏན་ཚིགས་ནི། རང་གི་རང་བཞིན་ཡོད་པ་ཙམ་ནས་ཡོད་པར་འགྱུར་བའི་ངོ་བོ་གང་ཡིན་པ་དེ་ནི་རང་བཞིན་༼༧༢བ༽གྱི་གཏན་ཚིགས་ཡིན་གྱི། གཞན་ནི་མ་ཡིན་ནོ། ། དཔེར་ན་ཤ་པ་རིང་པོ་འདི་ནི་ཆོས་ཅན། ཤིང་ངོ་ཞེས་བྱ་བའི་ཐ་སྙད་བྱར་རུང་སྟེ། ཤིང་ཤ་པ་ཡིན་པའི་ཕྱིར་ཞེས་བྱ་བ་ལྟ་བུའོ། །
གསུམ་པ་ནི། མེ་ཡོད་ཅེས་སོ། ། དུ་བ་དང་ལྡན་པའི་ལ་དེ་ནི་ཆོས་ཅན། མེ་ཡོད་དེ། དུ་བ་ཡོད་པའི་ཕྱིར་ཞེས་བྱ་བ་ལྟ་བུའོ། ། བཞི་པ་ནི། འདི་ལ་ཞེས་སོ། ། གཞན་དག་ན་རེ། ཚུལ་གསུམ་པའི་རྟགས་ཡིན་པའི་ཕྱིར། རྟགས་གཅིག་ཁོ་ན་མ་ཡིན་ནམ།
འོན་ཏེ་རྣམ་པ་ཐ་དད་པར་བྱེད་ན་ནི་རང་བཞིན་གྱི་རྟགས་གཅིག་པུའི་རབ་ཏུ་དབྱེ་བའང་མཐའ་ཡས་པའི་ཕྱིར་གསུམ་ཉིད་དུ་མི་རིགས་སོ་ཞེ་ན། གཏན་ཚིགས་གསུམ་དུ་གྲངས་ངེས་པར་བྱས་པ་འདི་ལ་རང་བཞིན་དང་འབྲས་བུ་གཉིས་བསྒྲུབ་བྱ་དངོས་པོ་གོ་བར་བྱེད་པས་སྒྲུབ་པའི་གཏན་ཚིགས་ཡིན་ལ། གཅིག་མི་དམིགས་པའི་གཏན་ཚིགས་ནི་བསྒྲུབ་བྱ་དགག་པ་གོ་བར་བྱེད་པས་དགག་པའི་གཏན་ཚིགས་ཡིན་ནོ། ། གསུམ་པ་རྟགས་འཇུག་པའི་ཡུལ་བཤད་པ་ལ། བཤད་བྱའི་མདོ་དགོད་པ། དེ་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ལོ། ། དང་པོ་ལ། རྟགས་འཇུག་པའི་ཡུལ་ལ་ལོག་པར་རྟོག་པ་དགག ། རྟགས་ཀྱིས་བསྒྲུབ་བྱ་བསྒྲུབ་པའི་ཚུལ་ལོ། ། དང་པོ་ལ།
འདོད་པ་བརྗོད། དེ་དགག་པའོ། ། དང་པོ་ནི། ཁ་ཅིག་གཏན་ཚིགས་མི་འཁྲུལ་བས། ། ཆོས་གཞན་དཔག་པར་བྱ་བ་འདོད། ། ཆོས་དང་ཆོས་ཅན་དག་གྲུབ་ཕྱིར། ། འབྲེལ་བ་དཔག་བྱར་ཁ་ཅིག་འདོད། ། ཅེས་གསུངས་སོ། ། ཁ་ཅིག་ན་རེ། དུ་བ་དང་ལྡན་པའི་ལ་དང་མེའི་ཚོགས་པ་རྟགས་འཇུག་པའི་ཡུལ་མ་ཡིན་ནོ། །
འོ་ན་གང་ཞེ་ན། ༼༧༣ན༽གཏན་ཚིགས་མི་འཁྲུལ་བ་དུ་བས་ཆོས་གཞན་མེ་ཁོ་ན་རྗེས་སུ་དཔག་པར་བྱ་བར་འདོད་དོ། ། ཁ་ཅིག་ཆོས་དང་ཆོས་ཅན་དེ་དག་བསྒྲུབ་བྱ་བསྒྲུབ་པའི་སྔ་རོལ་དུ་གྲུབ་ཟིན་པའི་ཕྱིར་བསྒྲུབ་བྱ་མ་ཡིན་ལ། མེ་དང་ལའི་འབྲེལ་བ་དུ་བས་རྗེས་སུ་དཔག་པར་བྱ་བའོ་ཞེས་ཟེར་རོ། ། གཉིས་པ་དེ་དགག་པ་ལ་གཉིས་ལས། རེ་ཞིག་སྔ་མ་ལ་བརྗོད་པ། ཆོས་ལ་གཏན་ཚིགས་གྲུབ་ན་ནི། ། དེ་ཡིས་དེ་ལ་གཞན་ཅི་དཔག ། དེ་ལྟར་ཆོས་ཅན་དེ་ཉིད་ལ། ། དཔག་བྱར་ཅི་ཡི་ཕྱིར་མི་འདོད། །
ཅེས་གསུངས་སོ། ། བསྒྲུབ་བྱའི་ཆོས་མེ་ལ་གཏན་ཚིགས་དུ་བ་གྲུབ་ཅིང་དམིགས་པར་ལྟ་ན་ནི། དུ་བ་དེ་ཡིས་གྲུབ་ཟིན་གྱི་ཆོས་དེ་ལས་གཞན་ཅི་ཞིག་དཔག་པར་བྱ། གལ་ཏེ་ཆོས་ཅན་གྱི་སྟེང་དུ་དུ་བའི་འབྲེལ་བ་དྲན་པར་བྱེད་དོ་ཞེ་ན། དེ་ལྟར་ན་དུ་བ་ཆོས་ཅན། ཆོས་ཅན་དུ་བ་དང་ལྡན་པའི་ས་ཕྱོགས་དེ་ཉིད་ལ་དཔག་བྱར་ཅིའི་ཕྱིར་མི་འདོད་དེ་འདོད་རིགས་པར་ཐལ། ཆོས་ཅན་གྱི་སྟེང་དུ་དུ་བའི་འབྲེལ་བ་རྟེན་པར་བྱེད་པའི་གཏན་ཚིགས་ཡིན་པའི་ཕྱིར། གང་དག་འབྲེལ་བ་དཔག་པར་བྱ་བའོ་ཟེར་བ་དེ་ལ་བརྗོད་པ། འབྲེལ་བའང་གཉིས་ནི་ཡོད་མ་ཡིན། ། དེ་བཞིན་དྲུག་པའི་སྒྲ་རུ་འགྱུར། །
བརྗོད་པར་མི་བྱ་དོན་སྨོས་ཕྱིར། ། གཏན་ཚིགས་འདི་དང་འབྲེལ་བ་མིན། ། རྟགས་ཀྱི་འཁྲུལ་བ་མེད་པ་ནི། ། ཆོས་ལས་གཞན་དུ་སྟོན་པར་བྱེད། ། དེར་གྲུབ་དེ་དང་ལྡན་པ་ཡི། ། ཆོས་ཅན་གོ་བར་བྱེད་པ་ཡིན། ། ཅེས་བྱ་བ་གསུངས་སོ། ། ལ་དང་མེའི་འབྲེལ་བ་དུ་བའི་རྟགས་ཀྱི་བསྒྲུབ་བྱ་མ་ཡིན་པར་ཐལ། གང་ན་དུ་བ་ཡོད་པ་དེ་ན་མེ་ཡོད་དོ་ཞེས་ཐ་སྙད་བྱེད་ཀྱི། མེའི་༼༧༣བ༽འབྲེལ་བ་དང་དུ་བའི་འབྲེལ་བའང་ལོགས་པ་གཉིས་ནི་ཡོད་པ་མ་ཡིན་པའི་ཕྱིར་དང༌།
དེ་བཞིན་དུ་གང་དུ་བ་ཡོད་པ་དེ་ན་མེའི་འབྲེལ་བ་ཡོད་དོ་ཞེས་བསྒྲུབས་པའི་ངག་ལ་དྲུག་པའི་སྒྲ་རུ་ལོགས་པ་གཉིས་ནི་ཡོད་པ་མ་ཡིན་པའི་ཕྱིར་དང༌། དེ་བཞིན་དུ་གང་དུ་བ་ཡོད་པ་དེ་ན་མེའི་འབྲེལ་བ་ཡོད་དོ་ཞེས་བསྒྲུབས་པའི་ངག་ལ་དྲུག་པའི་སྒྲ་རུ་སྦྱར་རིགས་པར་འགྱུར་ཏེ། དུ་བས་མེ་བསྒྲུབས་པའི་ཚེ་ལ་དང་མེའི་འབྲེལ་བ་བསྒྲུབ་བྱ་ཡིན་པའི་ཕྱིར་དང༌། སྒྲུབ་པའི་ངག་གིས་མེའི་འབྲེལ་བ་དངོས་སུ་བརྗོད་པར་བྱ་བ་མ་ཡིན་པར་ཐལ། གང་དུ་བ་ཡོད་ན་མེ་ཡོད་པས་ཁྱབ། དཔེར་ན་ཚང་བང་བཞིན། དུ་ལྡན་གྱི་ལ་ལ་ཡང་དུ་བ་ཡོད་དོ་ཞེས་རྟགས་ཆོས་དོན་གསུམ་སྨོས་པའི་ཤུགས་ལས་ལ་དང་མེའི་འབྲེལ་བ་གོ་བར་ནུས་པའི་ཕྱིར་དང༌། གཏན་ཚིགས་དུ་བས་ལ་འདི་དང་མེའི་འབྲེལ་བ་དཔག་པར་བྱ་བ་མ་ཡིན་ཏེ། མེ་དང་དུ་བའི་འབྲེལ་བ་ལས་མ་གཏོགས་པའི་མེད་ན་མི་འབྱུང་བའི་འབྲེལ་བ་གཞན་ཉིད་ནི་ཕྱིར་རྒོལ་ལ་བསྟན་པར་བྱ་བ་མ་ཡིན་ཅིང༌། ལ་དང་མེའི་ཚོགས་པ་ཉིད་བསྟན་པར་བྱ་བ་ཡིན་པའི་ཕྱིར་རོ། །
ཉེས་པ་ནི་མེད་དེ། དུ་ལྡན་ལ་དང་མེའི་འབྲེལ་བ་ཕྱིར་རྒོལ་ལ་བསྟན་པར་བྱ་བ་མ་ཡིན་ཀྱང༌། དེའི་རྗེས་སུ་དཔག་བྱར་བྱེད་པ་དེ་བཞིན་དུ་འབྲེལ་བ་ལ་ཡང་འགྱུར་རོ་ཞེ་ན། དེ་ནི་མ་ཡིན་ཏེ། གང་ན་དུ་བ་ཡོད་པ་དེ་ན་མེ་ཡོད་དོ་ཞེས་བརྗོད་པས་མེ་དུའི་འབྲེལ་བ་ཡང་བརྗོད་པ་ཡིན་ཏེ། དེ་འདྲ་བའི་ངག་གི་རྟགས་ཀྱི་བསྒྲུབ་བྱའི་ཆོས་ལ་འཁྲུལ་བ་མེད་པ་ནི་བསྒྲུབ་བྱའི་ཆོས་ལས་གཞན་དཔེའི་སྟེང་དུ་སྟོན་པར་བྱེད་ཅིང༌། དཔེ་དེར་འབྲེལ་བ་གྲུབ་ཟིན་པ་ན་འབྲེལ་བ་དེ་དང་༼༧༤ན༽ལྡན་པའི་ཆོས་ཅན་གོ་བར་བྱེད་པའི་དོན་དུ་གང་ན་དུ་བ་ཡོད་པ་དེ་ན་མེ་ཡོད་ཅེས་བརྗོད་པ་ཡིན་པའི་ཕྱིར་རོ། ། གཉིས་པ་རྟགས་ཀྱིས་བསྒྲུབ་བྱ་བསྒྲུབ་པའི་ཚུལ་ལ། རྟགས་ཆོས་ངོས་བཟུང༌། ཆོས་གང་རྟགས་ཀྱིས་རྟོགས་པའི་ཚུལ།
རྟགས་གང་གིས་བསྒྲུབ་བྱ་རྟོགས་པའི་ཚུལ། དེ་གཉིས་ཀྱི་དོན་བསྡུ་བའོ། ། དང་པོ་ནི། རྟགས་ཀྱི་རྗེས་སུ་བསྟན་བྱ་བའི། ། ཆོས་ལ་དཔྱད་པ་གཞན་ཡང་འཇུག ། ཅེས་གསུངས་སོ། ། རྟགས་ཀྱི་རྗེས་སུ་བསྟན་པར་བྱ་བའི་ཆོས་ལ་རིགས་པའི་དཔྱད་པ་གཞན་ཡང་འཇུག་སྟེ། མེ་ལྟ་བུ་གཅིག་ལ་ཡང་ཁྱད་པར་གྱི་ཆོས་དུ་མ་ཡོད་པའི་ཕྱིར། གཉིས་པ་ནི། ཆོས་དོན་དུ་མ་གཏན་ཚིགས་ཀྱི། །
རྣམ་པ་ཐམས་ཅད་དུ་རྟོགས་མིན། ། གང་དང་འབྲེལ་བ་ཡོངས་བཅད་ནས། ། ཆོས་གཞན་དང་བྲལ་ཐོབ་པར་བྱེད། ། ཅེས་གསུངས་སོ། ། དུ་ལྡན་ལའི་སྟེང་དུ་མེའི་ཁྱད་པར་གྱི་ཆོས་འབར་བ་དང་རྣོ་བ་ལ་སོགས་པ་དུ་མ་གཏན་ཚིགས་དུ་བས་རྣམ་པ་ཐམས་ཅད་དུ་རྟོགས་པ་མ་ཡིན་ཏེ། ཁྱབ་པ་འཁྲུལ་བའི་ཕྱིར། དུ་བ་དེས་མེ་མེད་པ་ཡོངས་སུ་བཅད་ནས་ཆོས་གཞན་མེ་མེད་དང་བྲལ་བའི་མེ་ཡོད་ཙམ་ཞིག་ཐོབ་པར་བྱེད་པ་ཡིན་ཏེ། མེ་གང་ཡིན་པ་དེ་དང་འབྲེལ་བའི་ཕྱིར། དེས་ན་གཏན་ཚིགས་ཐམས་ཅད་སེལ་བས་འཇུག་པ་ཡིན་ནོ་ཞེས་བསྟན་པའི་ཕྱིར། ཡོན་ཏན་དྲི་དང་དྲི་བསུང་སོགས། །
དེ་ཡི་བྱེ་བྲག་གི་རིམ་པས། ། རྫས་མིན་ལ་སོགས་རྣམ་བཅད་ནས། ། ཨུཏྤལ་ལ་སོགས་རེ་རེ་རྟོགས། ། ཞེས་གསུངས་སོ། ། རྟགས་ཐམས་ཅད་སེལ་བའི་སྒོ་ནས་འཇུག་པ་ཡིན་ཏེ། ཡོན་ཏན་དང་དྲི་དང་དྲི་བསུང་ལ་སོགས་པ་དེའི་བྱེ་བྲག་གི་རིམ་པས་རྫས་༼༧༤བ༽མ་ཡིན་པ་ལ་སོགས་རྣམ་པར་བཅད་ནས་ཨུཏྤལ་མ་ཡིན་པ་ལས་ལོག་པ་ལ་སོགས་པ་རེ་རེའི་བར་རྟོགས་པར་བྱེད་པའི་ཕྱིར། དེ་ལྟར་མ་ཡིན་པར། གལ་ཏེ་མཐོང་བ་བཞིན་གཏན་ཚིགས། ། སྒྲུབ་པའི་སྒོ་ནས་འཇུག་ན་ནི། ། ཐམས་ཅད་རྟོགས་པར་མི་འགྱུར་བའམ། །
ཡང་ན་ཐམས་ཅད་རྟོགས་པར་འགྱུར། ། ཞེས་གསུངས་སོ། ། གལ་ཏེ་མཐོང་བ་མངོན་སུམ་བཞིན་དུ་གཏན་ཚིགས་ཀྱང་སྒྲུབ་པའི་སྒོ་ནས་འཇུག་ན་ནི། དུ་བའི་རྟགས་ལས་ལའི་སྟེང་དུ་མེའི་ཁྱད་པར་གྱི་ཆོས་ཐམས་ཅད་རྟོགས་པར་མི་འགྱུར་བའམ། ཡང་ན་ཐམས་ཅད་རྟོགས་པར་འགྱུར་ཏེ། རྟགས་ཐམས་ཅད་སྒྲུབ་པས་འཇུག་པའི་ཕྱིར། གཞན་ཡང༌། གལ་ཏེ་སྤྱི་ལས་ཡིན་གྲང་ན། ། དེ་ནི་དེ་ལས་གཞན་དུ་འགྱུར། ། རྟེན་རྣམས་མ་མཐོང་བ་ཡི་ཕྱིར། །
ཐ་དད་མིན་གཅིག་མཐོང་མི་འགྱུར། ། ཞེས་གསུངས་སོ། ། གལ་ཏེ་རྟག་པ་ཁྱབ་པ་ཆ་ཤས་མེད་པའི་སྤྱི་ལས་གསལ་བར་རྟོགས་པ་ཡིན་གྲང་ན། དེ་འདྲ་བའི་སྤྱི་དེ་ནི་གསལ་བ་དེ་ལས་དོན་གཞན་དུ་འགྱུར་ཏེ། སྤྱི་གསལ་རྫས་སུ་གྲུབ་ཅིང་རྫས་གཅིག་མ་ཡིན་པའི་ཕྱིར། གསལ་བ་རྣམས་དང་ཐ་དད་མ་ཡིན་པའི་སྤྱི་གཅིག་ཚད་མས་མཐོང་བར་མི་འགྱུར་བར་ཐལ། སྤྱིའི་རྟེན་གསལ་བ་རྣམས་མ་མཐོང་བའི་ཕྱིར། གསུམ་པ་རྟགས་གང་གིས་བསྒྲུབ་བྱ་བསྒྲུབ་པའི་ཚུལ་ནི། ཆ་ཤས་འདི་ལྟ་བུ་ཚུལ་ནས། ། རྟགས་ཅན་ལ་ནི་མི་འཁྲུལ་ཞིང༌། །
དེ་ཉིད་ཀྱིས་ཆོས་དུ་མ་ནའང༌། ། གཅིག་ཤོས་ཐོབ་པར་བྱེད་པ་ཡིན། ། ཅེས་གསུངས་སོ། ། དུ་བ་དེ་ཉིད་ཀྱི་ཁྱད་པར་གྱི་ཆོས་དུ་མ་ཡོད་ནའང་དུ་བས་ཁྱད་པར་དུ་བྱས་པའི་སྐྱེ་བོ་ལ་སོགས་པའི་ཆ་ཤས་འདི་ལྟ་བུའི་ཚུལ་ནས་གཅིག་ཤོས་མི་ཐོབ་པར་བྱེད་པ་ཡིན་༼༧༥ན༽ཏེ། དེ་ལྟ་བུའི་རྟགས་ཅན་ལ་ནི་མི་འཁྲུལ་བའི་ཕྱིར། བཞི་པ་དེ་གཉིས་ཀྱི་དོན་བསྡུ་བ་ནི། རྟགས་ཅན་གང་དང་རྗེས་འབྲེལ་བའི། ། རྟགས་ཅན་དེ་འདིར་རྟོགས་བྱ་ཡིན། ། བྱེ་བྲག་རྟོགས་བྱ་མ་ཡིན་ཏེ། ། དེ་དག་ཉིད་ལས་འཁྲུལ་ཕྱིར་རོ། །
རྟགས་དང་འབྲེལ་བའི་དོན་གྱི་ནི། ། རྟགས་ཅན་གོ་བར་མི་བྱེད་དེ། ། འཁྲུལ་བའི་ཕྱིར་ཏེ་ཁྱད་པར་ནི། ། རྟོགས་ནས་རྟོགས་པར་བྱེད་པ་ཡིན། ། ཅེས་གསུངས་ཏེ། རྟགས་ཅན་མེ་གང་དང་དུ་བ་རྗེས་སུ་འབྲེལ་བའི་རྟགས་ཅན་མེ་ཙམ་དེ་སྐབས་འདིར་དུ་བའི་རྟགས་ཀྱིས་རྟོགས་པར་བྱ་བ་ཡིན་ཏེ། དུ་བ་མེ་ལ་མི་འཁྲུལ་བའི་ཕྱིར། མེའི་བྱེ་བྲག་གསལ་འབར་བ་ལ་སོགས་པ་རྟོགས་བྱ་མ་ཡིན་ཏེ། དེ་དག་ཉིད་ལ་དུ་བ་འཁྲུལ་བའི་ཕྱིར་རོ། ། ཡང་རྟགས་དུ་བ་དང་འབྲེལ་བའི་དོན་གྱི་ཁྱད་པར་ཤེས་བྱ་ཉིད་ལ་སོགས་པས་རྟགས་ཅན་མེ་གོ་བར་མི་བྱེད་དེ།
དེ་ལ་འཁྲུལ་བའི་ཕྱིར། དུ་བས་ཁྱད་པར་དུ་བྱས་པའི་སྐྱ་རྫས་ལ་སོགས་པ་ནི་མེ་ལ་མི་འཁྲུལ་བ་ན་རྟོགས་ནས་མེ་རྟོགས་པར་བྱེད་པ་ཡིན་ཏེ། དེ་ལ་འཁྲུལ་བ་མི་འཁྲུལ་བའི་ཕྱིར་རོ། ། གཉིས་པ་དེ་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ནི། ཁ་ཅིག་གཏན་ཚིགས་མི་འཁྲུལ་བས། ། ཞེས་བྱ་བ་ནས། རྟོགས་ནས་རྟོགས་པར་བྱེད་པ་ཡིན། ། ཅེས་བྱ་བའི་བར་ཚིགས་སུ་བཅད་པ་བཅུ་གཅིག་དང་རྐང་པ་གཉིས་ཀྱི་དོན་མ་ཚང་བ་མེད་པ་རྒྱས་འབྲིང་བསྡུས་པ་གསུམ་ཆར་གྱི་གཞན་དོན་ལེའུར་གཏན་ལ་ཕབ་པས་དེར་ཤེས་པར་བྱའོ། ། བཞི་པ་རྟགས་ཆོས་ཀྱི་འབྲེལ་བ་བཤད་པ་ལ། བཤད་བྱའི་མདོ་དགོད།
དེ་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ལོ། ། དང་པོ་ལ། རྒྱས་པར་བཤད་པ། ༼༧༥བ༽དོན་བསྡུ་བའོ། ། དང་པོ་ནི། འབྲེལ་བ་གཉིས་ལ་གནས་མོད་ཀྱང༌། ། རྟགས་དང་རྟགས་ཅན་ལྷན་ཅིག་པ། ། རྟེན་དང་བརྟེན་པ་ཉིད་ཡིན་གྱི། ། ཡང་དག་འཕྲོད་པ་ཉིད་མ་ཡིན། ། རྟགས་ལ་རྟགས་ཅན་ཡོད་པ་ཉིད། །
གཅིག་ཤོས་རྟགས་ཅན་ཉིད་ལ་ཡོད། ། རྟགས་དང་རྟགས་ཅན་འབྲེལ་བ་ཡིན། ། ངེས་པ་བཟློག་ནས་གནས་པ་ཡིན། ། ཅེས་གསུངས་སོ། ། གལ་ཏེ་བཤད་མ་ཐག་པའི་སྤྱི་རྟགས་སུ་མི་འགྱུར་བ་དང༌། ཁྱད་པར་ཆོས་སུ་མི་འགྱུར་བ་ལ་སོགས་པ་མི་འཐད་དེ། འབྲེལ་བ་རྟགས་ཆོས་གཉིས་ཀ་ལ་གནས་པའི་ཕྱིར། དཔེར་ན་འཕྲོད་འདུའི་འབྲེལ་བ་གཅིག་ཅིག་ཤོས་ལ་འདུ་བ་ལྟར་ཅིག་ཤོས་ཀྱང་གཅིག་ལ་འདུ་བ་བཞིན་ནོ། ། དེས་ན་རྟགས་དང་རྟགས་ཅན་ཀྱང་ཕན་ཚུན་གོ་བྱ་གོ་བྱེད་དུ་འགྱུར་རོ་ཞེ་ན། འབྲེལ་བ་གཉིས་ལ་གནས་པ་བདེན་མོད་ཀྱང༌།
རྟགས་དང་རྟགས་ཅན་ལྷན་ཅིག་པའི་འབྲེལ་བ་ནི་འཁར་གཞོང་དང་རྒྱ་ཤུག་གི་རྟེན་དང་བརྟེན་པ་ཉིད་བཞིན་ཡིན་གྱི། གཅིག་ཅིག་ཤོས་ལ་འདུ་བ་ན། ཅིག་ཤོས་ཀྱང་གཅིག་ལ་འདུ་བའི་ཡང་དག་པའི་འཕྲོད་པ་ཉིད་བཞིན་མ་ཡིན་ཏེ། འབྲེལ་བ་ནི་རྟགས་ལ་ཡོད་ཀྱི་རྟགས་ཅན་ལ་མེད་པའི་ཕྱིར། དེར་ཐལ། རྟགས་དང་རྟགས་ཅན་གྱིས་འབྲེལ་བའི་ངེས་པར་གཟུང་བ་ནི་མི་ལྡན་རྣམ་གཅོད་དང་གཞན་ལྡན་རྣམ་གཅོད་ཡིན་པས་བཟློག་ནས་གནས་པ་ཡིན་པའི་ཕྱིར། རྟགས་བྱས་པ་ལ་རྟགས་ཅན་མི་རྟག་པ་ཡོད་པ་ཉིད་ཅེས་མི་ལྡན་རྣམ་གཅོད་ཡིན་ལ། གཅིག་ཤོས་བྱས་པ་ནི་རྟགས་ཅན་མི་རྟག་པ་ཉིད་ལ་ཡོད་ཅེས་པ་གཞན་ལྡན་རྣམ་གཅོད་ཡིན་པའི་ཕྱིར། གལ་ཏེ་འབྲེལ་བ་རྟགས་ཁོ་ན་ལ་ཡོད་ཀྱི། རྟགས་ཅན་ལ་མེད་པ་མ་ཡིན་པར་༼༧༦ན༽ཐལ།
བྱས་པས་སྒྲ་མི་རྟག་པར་བསྒྲུབས་པ་ན་བྱས་པ་མི་རྟག་པའི་ཁྱབ་བྱེད་ཡིན་པའི་ཕྱིར་ཞེ་ན། དེ་ཡང་མ་ཡིན་ནོ་ཞེས་བསྟན་པའི་ཕྱིར། རྟགས་ཀྱིས་ཁྱབ་པ་འདོད་པ་སྟེ། ། དེ་ཡི་ཆ་ནས་རྟགས་མ་ཡིན། ། ཁྱབ་བྱེད་ཆ་ནས་དེ་གོ་བྱེད། ། མ་ཡིན་རྭ་ཅན་བ་ལང་བཞིན། ། ཞེས་གསུངས་སོ། ། རྟགས་བྱས་པ་ཉིད་ཀྱིས་མི་རྟག་པ་ལ་ཁྱབ་པར་འདོད་པ་དེ་བདེན་ཀྱང་ཁྱབ་བྱེད་ཡིན་པ་དེའི་ཆ་ནས་མི་རྟག་པའི་གོ་བྱེད་མ་ཡིན་ཏེ། དེའི་ཆ་ནས་མི་རྟག་པ་བསྒྲུབས་པའི་རྟགས་མ་ཡིན་པའི་ཕྱིར། དཔེར་ན་རྭ་ཅན་བ་ལང་གིས་ཁྱབ་བྱེད་ཡིན་པའི་ཆ་ནས་དེའི་གོ་བྱེད་མ་ཡིན་པ་བཞིན་ནོ། །
དེ་ཅིའི་ཕྱིར་ཞེ་ན། སོ་སོར་བཀག་པའི་མི་འཁྲུལ་བ། ། གང་ཕྱིར་འབྲེལ་བ་ལ་བལྟོས་ཡིན། ། དེ་ཕྱིར་རྟགས་ཀྱིས་རྟགས་ཅན་ལ། ། ཁྱབ་པ་བདེན་ཀྱང་བྱེད་པོ་མིན། ། ཅེས་གསུངས་སོ། ། གཏན་ཚིགས་ཡང་དག་ཡིན་ན། རྟགས་དེས་ཆོས་ལ་ཁྱབ་མི་དགོས་ཏེ། གང་གི་ཕྱིར་བྱས་པ་མི་རྟག་པའི་གཏན་ཚིགས་སུ་འགྱུར་བ་ནི་བྱས་པ་དང་མི་རྟག་པ་ཕན་ཚུན་སོ་སོར་བཀག་པའི་མི་འཁྲུལ་བའི་འབྲེལ་བ་ལ་བལྟོས་པ་ཡིན་པ་དེའི་ཕྱིར། དེས་ན་རྟགས་བྱས་པས་རྟགས་ཅན་མི་རྟག་པ་ལ་ཁྱབ་པ་བདེན་ཀྱང་ཁྱབ་བྱེད་ཡིན་པའི་ཆ་ནས་བྱས་པ་དེ་སྒྲ་མི་རྟག་པར་སྒྲུབ་པར་བྱེད་པའི་བྱེད་པ་པོ་མ་ཡིན་ནོ། །
གཉིས་པ་དོན་བསྡུ་བ་ནི། བྱས་པ་ཉིད་ཀྱིས་འཇིག་པ་ལ། ། ཁྱབ་ཀྱི་མ་བྱས་པ་ཡིས་མིན། ། རྟོག་པ་མིན་ལ་ཁྱབ་མིན་པར། ། མ་བྱས་པ་ཡི་དོན་གྱིས་སྟོན། ། རྭ་ཅན་ཉིད་ཀྱིས་བ་ལང་ལ། ། ཁྱབ་པས་བ་ལང་མིན་ལས་ལྡོག ། གླང་ལ་རྭ་ཅན་གྱིས་ཁྱབ་བཞིན། ། བ་ལང་གི་དོན་ཟློག་བྱེད་༼༧༦བ༽མིན། ། ཅེས་གསུངས་སོ། །
བྱས་པས་སྒྲ་མི་རྟག་པར་བསྒྲུབས་པའི་ཚེ་བྱས་པ་ཉིད་ཀྱིས་འཇིག་པ་ལ་ཁྱབ་པ་སྟོན་པ་སྐབས་སུ་བབས་པ་ཡིན་གྱི། མ་བྱས་པ་ཡིས་རྟག་པ་ལ་ཁྱབ་པ་སྟོན་པ་སྐབས་སུ་བབས་པ་མ་ཡིན་ཏེ། དེའི་ཚེ་རྟག་པ་མ་ཡིན་པ་སྟེ་མི་རྟག་པ་ལ་བྱས་པས་ཁྱབ་པ་སྟོན་པ་སྐབས་སུ་བབས་པ་མ་ཡིན་པར་རྟག་པ་ལ་མ་བྱས་པས་ཁྱབ་པར་དོན་གྱིས་སྟོན་པ་སྐབས་སུ་བབས་པའི་ཕྱིར། དཔེར་ན་རྭ་ཅན་ཉིད་ཀྱིས་བ་ལང་ལ་ཁྱབ་པའི་རྒྱུ་མཚན་གྱིས་རྭ་ཅན་དེ་བ་ལང་མ་ཡིན་པ་ལས་ལྡོག་པའི་གོ་བྱེད་དུ་འགྱུར་བ་དང༌། བ་ལང་ལ་རྭ་ཅན་གྱིས་ཁྱབ་བཞིན་པ་དེ་རྭ་ཅན་གྱིས་བ་ལང་གི་དོན་མ་ཡིན་པ་ལས་བཟློག་པའི་སྒྲུབ་བྱེད་མ་ཡིན་པ་བཞིན་ནོ། ། གཉིས་པ་དེ་སྡེ་བདུན་མཛད་པས་ཇི་ལྟར་འགྲེལ་པའི་ཚུལ་ལ། རྣམ་འགྲེལ། རྣམ་ངེས། རིགས་ཐིགས་ཀྱིས་ཇི་ལྟར་འགྲེལ་པའི་ཚུལ་ལོ། ། དང་པོ་ལ།
རྟགས་ཆོས་ལ་འབྲེལ་བ་དགོས་པའི་རྒྱུ་མཚན། འབྲེལ་བ་ངེས་བྱེད་ཀྱི་ཚད་མ་བཤད་པའོ། ། དང་པོ་ལ། མདོར་བསྟན་པ། རྒྱས་པར་བཤད་པའོ། ། དང་པོ་ལ། སྤྱིའི་དོན་དང༌། ཚིག་གི་དོན་ནོ། ། དང་པོ་ནི། ཆོས་གང་ཞིག་གང་ལ་མི་འཁྲུལ་བ་དེ་ནི་དེ་ལ་འབྲེལ་བ་ཞེས་བྱ་སྟེ།
ཐེ་ཚོམ་མི་ཟ་བར་ངེས་པའི་ཕྱིར་རོ། ། ངེས་པ་ཞེས་བྱ་བ་འདི་ཅི་ཞེ་ན། གནས་སྐབས་ཐམས་ཅད་དུ་མི་འདོར་བས་སོ། ། དེ་ཡང་རང་བཞིན་དང་འབྲས་བུ་གཉིས་ལ་གནས་པ་ཡིན་ཏེ། རང་གི་རང་བཞིན་དང་རྒྱུ་སྤངས་ནས་གནས་པ་ནི་འགའ་ཡང་མེད་པའི་ཕྱིར་རོ། ། དེའི་ཕྱིར་མི་འཁྲུལ་བའི་འབྲེལ་བ་ནི་གཉིས་ཏེ། བདག་གཅིག་པ་དང་དེ་ལས་བྱུང་བའོ། ། འབྲེལ་བ་ནི་ཆོས་གཉིས་ལ་གནས་པ་མ་ཡིན་༼༧༧ན༽ནམ། ཇི་ལྟར་ན་བདག་གཅིག་པ་ལ་འབྲེལ་བ་རུང་ཞེ་ན། ངེས་པའི་དོན་དུ་ནི་བདག་གཅིག་པ་ལ་འབྲེལ་བ་མི་རུང་མོད།
འོན་ཀྱང་ལྡོག་པའི་སྒོ་ནས་ཐ་དད་པར་ཞེན་པའི་ཆོས་གཅིག་ཕན་ཚུན་འབྲེལ་བ་མེད་པར་དོགས་པ་ན་ཚད་མ་གཞན་གྱིས་བདག་གཅིག་པར་བསྒྲུབས་པ་ལས་འབྲེལ་བའི་རྣམ་པར་རྟོག་པ་སྐྱེ་བར་འགྱུར་ཏེ། དཔེར་ན་བྱས་པ་དང་མི་རྟག་པ་ཐ་དད་དུ་ཞེན་པ་ན། གནོད་པ་ཅན་དང་བལྟོས་མེད་ཀྱི་རིགས་པས་བྱས་པ་མི་རྟག་པའི་ངོ་བོར་བསྒྲུབས་པ་ན་བྱས་པ་མི་རྟག་པ་ལ་མི་འཁྲུལ་བར་ངེས་པ་བཞིན་ནོ། ། གནོད་པ་ཅན་དང་བལྟོས་མེད་ཀྱི་རིགས་པ་གང་ཞེ་ན། དེ་ལ་རེ་ཞིག་བྱས་པས་མི་རྟག་པ་བསྒྲུབ་པ་ལ་བཟློག་ན་གནོད་པ་ཅན་གྱི་ཚད་མ་ཡོད་དེ། དེ་དག་གཞི་གཅིག་ལ་འདུ་བ་འགལ་བའི་ཕྱིར་རོ། ། འདིར་བྱས་པ་ནི་རྒྱུ་དང་རྐྱེན་ལས་སྐྱེས་པའི་དོན་ཅན་ཡིན་ལ། རྟག་པ་ནི་རྒྱུ་རྐྱེན་གྱིས་ཁྱད་པར་དུ་བྱར་མེད་པ་ཡིན་ཏེ། གཞན་དུ་ན་མི་རྟག་པར་ཐལ་བའི་ཕྱིར་རོ། ། དེས་ན་རྐྱེན་ལ་རག་ལས་པ་དང༌།
རྐྱེན་གྱིས་བྱར་མེད་པ་གཉིས་གཞི་གཅིག་ལ་མི་འདུ་བ་འདི་ནི་འདིའི་གནོད་པ་ཅན་གྱི་ཚད་མ་ཡིན་ནོ། ། དེ་བཞིན་དུ་བྱས་པ་འཇིག་པ་དེ་རྒྱུ་གཞན་ལ་བལྟོས་པ་ཡང་མ་ཡིན་ཏེ། འཇིག་རྒྱུ་དོན་གཞན་དེས་དངོས་པོ་རང་དང་གཅིག་པའམ་ཐ་དད་པའི་འཇིག་པ་བྱེད་པ་མི་རུང་བའི་ཕྱིར་རོ། ། འདི་ལྟར་རེ་ཞིག་དངོས་པོ་རང་དང་གཅིག་པའི་འཇིག་པ་བྱེད་པ་མ་ཡིན་ཏེ། འཇིག་རྒྱུ་དོན་གཞན་གྱི་སྔ་རོལ་ནས་རང་རྒྱུ་ལས་འཇིག་པར་གྲུབ་པའི་ཕྱིར་རོ། ། ཐ་དད་པ་ཡང་མ་ཡིན་ཏེ། དངོས་པོ་འཇིག་པར་མ་སྐྱེས་པར་འཇིག་པར་ཐལ་བའི་ཕྱིར་རོ། ། གཞན་བསྐྱེད་༼༧༧བ༽པས་གཞན་འཇིག་ན་བ་ལང་བསྐྱེད་པས་རྟ་འཇིག་པར་འགྱུར་རོ། ། བྱས་པ་མི་རྟག་པར་སྒྲུབ་པ་ལ་གནོད་པ་ཅན་དང་བལྟོས་མེད་གཉིས་བསྟན་པས་ཅི་བྱ་ཞེ་ན། བཟློག་ན་གནོད་པ་ཅན་གྱི་ཚད་མ་བསྟན་པ་མེད་པར་ནི་རྟགས་ཀྱི་ལྡོག་པ་ངེས་པར་མི་ནུས་ཏེ།
མི་མཐུན་ཕྱོགས་ལ་མ་མཐོང་བ་ཙམ་དང༌། མཐུན་ཕྱོགས་ལ་མཐོང་བ་ཙམ་ནི་ཐེ་ཚོམ་གྱི་རྒྱུ་ཡིན་པའི་ཕྱིར་རོ། ། དེས་ན་ལྡོག་པ་ངེས་པར་བྱ་བའི་ཕྱིར་གནོད་པ་ཅན་གྱི་ཚད་མ་བསྟན་པ་ཡིན་ནོ། ། ལྡོག་པ་ངེས་ན་དེ་ཙམ་གྱིས་གཏན་ཚིགས་མི་འཁྲུལ་བ་མ་ཡིན་ནམ། བལྟོས་མེད་བསྟན་པས་ཅི་ཞིག་བྱ་ཞེ་ན། དེ་ལྟར་མོད་ཀྱི། བལྟོས་མེད་ནི་ལོག་པར་རྟོག་པ་བསལ་བའི་ཕྱིར་ཡིན་ཏེ། འདི་ལྟར་རང་དང་གཞན་གྱི་སྡེ་པ་ཁ་ཅིག་བྱས་པ་རྟག་པ་ལས་ལོག་ཀྱང་བདག་གཅིག་པའི་མི་རྟག་པ་འགྲུབ་པར་མི་འགྱུར་གྱི། རྒྱུ་གཞན་ལས་སྐྱེས་པའི་འཇིག་པ་ཕྱིས་འབྱུང་ཉིད་སྒྲུབ་པར་བྱེད་དོ་ཞེས་ཟེར་བ་སེལ་བར་བྱེད་པའི་ཕྱིར་རོ། ། ཅི་སྟེ་བལྟོས་མེད་ཀྱི་ཕྱིས་འབྱུང་གི་འཇིག་པ་ཁེགས་ཀྱང་འཇིག་པ་བྱས་པ་ལས་ཐ་དད་པ་མི་ཁེགས་ཏེ།
དཔེར་ན་རོ་དང་ཚོགས་པ་གཅིག་པའི་གཟུགས་རོའི་རྒྱུ་ཚོགས་ལས་གཞན་ལ་བལྟོས་པ་མེད་ཀྱང་ཐ་དད་པ་བཞིན་ནོ་ཞེ་ན། རོ་གཟུགས་དག་ནི་ལྷན་ཅིག་བྱེད་པའི་ཚོགས་པ་མཚུངས་པ་ཙམ་ཡིན་གྱི། རྣམ་པ་ཐམས་ཅད་དུ་ཚོགས་པ་མཚུངས་པ་མ་ཡིན་ཏེ། རང་བཞིན་ཐ་དད་པའི་ཕྱིར་རོ། ། ཐ་མི་དད་པ་དང་ཐ་དད་པ་ནི་རྒྱུའི་ཚོགས་པ་གཅིག་དང་ཐ་དད་པ་ལས་ཡིན་ཏེ། དེ་ལྟར་མ་ཡིན་ན་འགའ་ཡང་ཐ་དད་པའམ་ཐ་མི་དད་པར་མི་འགྱུར་རོ། ། དངོས་པོ་དང་འཇིག་པ་ནི་རྒྱུའི་ཚོགས་༼༧༨ན༽པ་གཅིག་ཁོ་ན་ཡིན་ཏེ། དངོས་པོའི་ཚོགས་པ་ལས་ཐ་དད་པའི་རྒྱུ་མ་དམིགས་པའི་ཕྱིར་རོ། ། དེའི་ཕྱིར་འཇིག་པ་ནི་དངོས་པོའི་རང་བཞིན་དུ་རིགས་སོ། ། དེས་ན་བདག་གཅིག་པའི་འབྲེལ་བ་ནི་ཚུལ་དེ་ལྟ་བུ་ཡིན་ནོ། །
ཐ་དད་པ་དག་ལ་རྒྱུ་འབྲས་ལས་གཞན་པའི་འབྲེལ་བ་མེད་དེ། རག་ལས་པ་མེད་པ་དག་ནི་མི་འཁྲུལ་བར་ངེས་པ་མེད་པའི་ཕྱིར་རྟ་དང་བ་གླང་བཞིན་ནོ། ། དེའི་ཕྱིར་གང་ཞིག་གང་ལ་རག་ལས་པ་དེ་ནི་དེ་ལས་བྱུང་བའི་འབྲེལ་བ་གྲུབ་སྟེ། དཔེར་ན་མེ་དང་དུ་བ་བཞིན་ནོ། ། མེ་དུ་རྒྱུ་འབྲས་སུ་ངེས་པ་དེ་ཡང་མངོན་སུམ་མ་དམིགས་པ་ལས་འགྱུར་ཏེ། འདི་ལྟར་རེས་འགའ་ནི་མ་དམིགས་པ་སྔོན་དུ་འགྲོ་བའི་མངོན་སུམ་ལས་འབྲེལ་བའི་བློར་འགྱུར་ལ། རེས་འགའ་ནི་མངོན་སུམ་སྔོན་དུ་འགྲོ་བའི་མ་དམིགས་པ་ལས་འགྱུར་རོ། ། དེ་ལ་གང་གི་ཚེ་མེ་དང་དུ་བ་གཉིས་ཀ་མ་དམིགས་པའི་གཞིར་དང་པོ་མེ་དམིགས་ཤིང༌། དེ་ནས་དུ་བ་དམིགས་པ་དེའི་ཚེ་མ་དམིགས་པ་སྔོན་དུ་འགྲོ་བའི་མངོན་སུམ་ལས་འདི་ནི་འདིའི་རྒྱུའོ་ཞེས་བྱ་བའམ། འདི་ནི་འདིའི་འབྲས་བུའོ་ཞེས་བྱ་བའི་འབྲེལ་བའི་རྣམ་པར་རྟོག་པ་སྐྱེའོ། །
གང་གི་ཚེ་དང་པོར་མེ་དུ་གཉིས་ཀ་དམིགས་ཤིང༌། དེ་ནས་མེ་མ་དམིགས། དེ་ནས་དུ་བ་མ་དམིགས་པ་དེའི་ཚེ་མངོན་སུམ་སྔོན་དུ་འགྲོ་བའི་མ་དམིགས་པ་ལས་དེ་དག་གི་རྒྱུ་དང་འབྲས་བུའི་འབྲེལ་བ་འགྲུབ་བོ། ། དེ་ལ་མ་དམིགས་པས་ནི་ལྡོག་པ་འགྲུབ་ལ། མངོན་སུམ་དག་གིས་ནི་རྗེས་འགྲོ་འགྲུབ་བོ། ། ཅིའི་ཕྱིར་མངོན་སུམ་དང་མ་དམིགས་པ་འདི་ཙམ་གྱིས་རྒྱུ་དང་འབྲས་བུར་འགྲུབ་ཅེ་ན། རྒྱུ་དང་འབྲས་བུའི་ཡུལ་ལ་ལོག་པར་རྟོག་པ་ནི། རྒྱུ་མེད་པ་དང་རིགས་མི་མཐུན་པ་རྒྱུར་རྟོག་པ་༼༧༨བ༽འདི་ཙམ་དུ་ཟད་ལ། དེ་ལ་རིགས་མི་མཐུན་པ་རྒྱུར་རྟོག་པ་ནི་མ་དམིགས་པ་དག་གིས་སེལ་ཏེ། མེ་ལས་གཞན་པ་དག་ཀྱང་དུ་བའི་རྒྱུ་ཡིན་ན་མེའི་སྔར་ཡང་དམིགས་པ་དང༌།
མེ་ལོག་ཀྱང་ལྡོག་པར་མི་འགྱུར་བའི་ཕྱིར་རོ། ། རྒྱུ་མེད་པ་ནི་མངོན་སུམ་དག་གིས་སེལ་ཏེ། གལ་ཏེ་རྒྱུ་མེད་པ་ཡིན་ན་ཐམས་ཅད་དུ་དམིགས་པའམ། ཡང་ན་འགར་ཡང་མི་དམིགས་པར་འགྱུར་གྱི། མེ་དང་ལྷན་ཅིག་ཏུ་དམིགས་པར་མི་རིགས་པའི་ཕྱིར་རོ། ། དེའི་ཕྱིར་མངོན་སུམ་དང་མ་དམིགས་པ་ལས་རྒྱུ་དང་འབྲས་བུའི་འབྲེལ་བ་ལེགས་པར་གྲུབ་བོ། ། དེའི་ཕྱིར་བདག་གཅིག་དང་དེ་ལས་བྱུང་བ་ལས་གཞན་པའི་མི་འཁྲུལ་བའི་འབྲེལ་བ་གཞན་མེད་དོ། ། འབྲེལ་བ་དེ་དག་ཀྱང་རྣམ་པར་རྟོག་པས་བཏགས་པ་ཙམ་དུ་ཟད་ཀྱི། ངེས་པའི་དོན་དུ་ཡོད་པ་མ་ཡིན་ཏེ། གཅིག་དང་ཐ་དད་པ་དག་ལ་འབྲེལ་བ་མི་འཐད་པའི་ཕྱིར་རོ། །
འདི་ལྟར་འདིའི་འདིའོ་ཞེས་པའི་འབྲེལ་བའི་ཐ་སྙད་ནི་ཆོས་གཉིས་ལ་གནས་པ་ཡིན་ན། གཅིག་ལ་རྣམ་པར་རྟོག་པ་དེ་མི་རུང་བའི་ཕྱིར་རོ། ། ཐ་དད་པ་དག་ལ་ཡང་མ་ཡིན་ཏེ། དུས་མཉམ་པ་དག་ནི་ཕན་ཚུན་རག་ལས་པ་མེད་པའི་ཕྱིར་དང༌། རག་ལས་པ་མེད་པ་དག་ལ་ཡང་འབྲེལ་བའི་ཐ་སྙད་འཇུག་པའི་རྒྱུ་མེད་པའི་ཕྱིར་རོ། ། སྔ་ཕྱིར་གྱུར་པ་དག་ལ་ཡང་མ་ཡིན་ཏེ། གང་གི་ཚེ་རྒྱུ་མཐོང་བ་དེའི་ཚེ་འབྲས་བུ་མ་འོངས་པ་མ་དམིགས་ཤིང༌། འབྲས་བུ་མངོན་དུ་གྱུར་པའི་ཚེ་རྒྱུ་འགགས་པས་དེ་དག་འབྲེལ་བར་བྱེད་མི་ནུས་པའི་ཕྱིར་རོ། ། ཅི་སྟེ་གང་གི་རྒྱུ་འགགས་པ་དང་འབྲས་བུ་དེ་ལྟར་བ་འབྲེལ་བར་བྱེད་པ་ལ་ཡང་སྦྱོར་བ་ཞེས་བྱ་བའི་འབྲེལ་བ་གཞན་ཡོད་དོ་ཞེ་ན། སྦྱོར་བ་དེ་ཉིད་མེའི་འབྲས་བུའམ།
༼༧༩ན༽འོན་ཏེ་འབྲས་བུ་མ་ཡིན། ཅི་སྟེ་འབྲས་བུ་ཡིན་ན་དེ་དང་མེ་རྒྱུ་དང་འབྲས་བུར་འབྲེལ་བར་བྱེད་པ་ལ་ཡང་སྦྱོར་བ་གཞན་དགོས་ཤིང༌། དེ་ལ་ཡང་གཞན་དགོས་པའི་ཕྱིར་ཐུག་པ་མེད་པར་འགྱུར་རོ། ། ཅི་སྟེ་དེ་མེའི་འབྲས་བུ་མ་ཡིན་ན་ཡང་མེ་དང་འབྲེལ་བ་མེད་པའི་ཕྱིར་མེའི་འབྲེལ་བར་ཅི་ལྟར་འགྱུར། གཞན་ནི་གཞན་གྱི་འབྲེལ་བར་རིགས་པའང་མ་ཡིན་ཏེ། ཧ་ཅང་ཐལ་བར་འགྱུར་བའི་ཕྱིར་རོ། ། དེའི་ཕྱིར་བདག་གཅིག་འབྲེལ་དང་དེ་ལས་བྱུང་བའི་འབྲེལ་བ་གཉིས་ལས་གཞན་པའི་སྦྱོར་བ་དང་འདུ་བའི་འབྲེལ་བ་མེད་དོ་ཞེས་རིགས་པའི་དབང་ཕྱུག་རྣམ་པ་གཉིས་ཀྱིས་ངེས་པའོ། ། གཉིས་པ་ཚིག་གི་དོན་ནི། གཏན་ཚིགས་ཀྱི་ནི་ཚུལ་གསུམ་ལའང༌། ། དེ་ཡིས་མ་གྲུབ་བཟློག་དོན་དང༌། །
འཁྲུལ་བ་ཅན་གྱི་གཉེན་པོར་ནི། ། ངེས་པར་བརྗོད་པར་མཛད་པ་ཡིན། ། ཅེས་སྨོས་ཏེ། སློབ་དཔོན་ཕྱོགས་ཀྱི་གླང་པོ་དེ་ཡིས་ཆོས་ཅན། རྟགས་ལ་མེད་ན་མི་འབྱུང་བའི་འབྲེལ་བ་བཞེད་པ་ཡིན་ཏེ། གཏན་ཚིགས་ཀྱི་ནི་ཚུལ་དང་པོ་གཉིས་སུ་མ་ཟད་ཚུལ་གསུམ་ཅར་ལའང་ངེས་པ་བརྗོད་པར་མཛད་པའི་ཕྱིར། འང་གི་སྒྲས་ཕྱོགས་ཆོས་ལ་ངེས་པ་བརྗོད་པར་མ་ཟད་རྗེས་སུ་འགྲོ་ལྡོག་པ་ལའང་ཞེས་བྲམ་ཟེས་སོ། ། དགོས་པ་ནི་མ་གྲུབ་པ་དང་བཟློག་དོན་འགལ་བ་དང་འཁྲུལ་བ་ཅན་མ་ངེས་པ་རྣམས་རྟགས་ཡང་དག་ཡིན་པའི་གཉེན་པོར་ནིའོ། ། ཚིག་གང་གིས་ན། ཀུན་ལས་བཏུས་ལས།
གཉིས་ཀ་ལ་རབ་ཏུ་གྲུབ་པ་ནི་སྒྲུབ་པ་ཡིན་ནོ་ཞེས་གསུངས་སོ། ། སྟོང་ཕྲག་ཕྱེད་དང་བཞི་པ་ལས། འབྲེལ་བ་མེད་པར་ནི་རྗེས་སུ་འགྲོ་བ་དང་ལྡོག་པ་ངེས་པ་མེད་དེ། དེས་ན་དེ་ཉིད་སྟོན་པར་མཛད་༼༧༩བ༽པ་ན་ངེས་པ་བཤད་པ་ཡིན་ནོ། ། དེ་ལ་རྗེས་སུ་འགྲོ་བ་ངེས་པས་ནི་འགལ་བ་དང་དེའི་ཕྱོགས་དང་མཐུན་པ་རྣམས་བསལ་ཏོ། ། ལྡོག་པས་ནི་མ་ངེས་པ་དང༌། དེའི་ཕྱོགས་དང་མཐུན་པ་ལྷག་མ་དང་ལྡན་པ་ལ་སོགས་པའོ་ཞེས་གསུངས་སོ། ། གཉིས་པ་རྒྱས་པར་བཤད་པ་ལ། གཞན་གྱི་འདོད་པ་ལ་གནོད་བྱེད་བསྟན། རང་གི་འདོད་པ་ལ་སྒྲུབ་བྱེད་བཤད་པའོ། །
དང་པོ་ལ། རང་སྡེ་ལུང་གིས་དགག ། ཐུན་མོང་དུ་རིགས་པས་དགག ། གཞན་སྡེ་ཁས་བླངས་ཀྱིས་དགག་པའོ། ། དང་པོ་ལ་ལུང་འགལ་དྲུག་ལས། དང་པོ་ནི། འཁྲུལ་བ་ཅན་གྱི་གཉེན་པོར་ནི། ། མི་མཐུན་ཆོས་བརྗོད་གང་ཡིན་པ། ། གལ་ཏེ་མ་མཐོང་འབྲས་ཅན་དེ། ། དེ་མ་སྨོས་ཀྱང་རྟོགས་པར་འགྱུར། །
ཞེས་སྨོས་ཏེ། གལ་ཏེ་རྟགས་ཆོས་ལ་འབྲེལ་བ་མེད་ཀྱང་རྟགས་མི་མཐུན་ཕྱོགས་ལ་མ་མཐོང་བ་ཙམ་གྱིས་ལྡོག་པ་འགྲུབ་བོ་ཞེ་ན། སློབ་དཔོན་གྱིས་འཁྲུལ་བ་ཅན་མ་ངེས་པའི་རྟགས་རྣམས་རྟགས་ཡང་དག་ཡིན་པའི་གཉེན་པོར་ནི་ཆོས་མི་མཐུན་སྦྱོར་གྱི་སྒྲུབ་ངག་བརྗོད་པ་གང་ཡིན་པ་དེ་དོན་མེད་པར་ཐལ། ཁས་ལེན་དེའི་ཕྱིར། འདོད་ན། རིགས་པའི་སྒོ་ལས། རེ་ཞིག་འགལ་བ་དང་མ་ངེས་པའི་གཉེན་པོར་གཉིས་ཀ་བརྗོད་པ་གང་ཡིན་པ་དེ་ནི་རིགས་སོ་ཞེས་གསུངས་པ་དང་འགལ། གལ་ཏེ་ཆོས་མི་མཐུན་སྦྱོར་དེ་རྟགས་མི་མཐུན་ཕྱོགས་ལ་མ་མཐོང་ཙམ་དེ་རྟོགས་པའི་འབྲས་བུ་ཅན་ནོ་ཞེ་ན། དེ་ནི་མ་ཡིན་ཏེ། སྒྲུབ་ངག་དེ་མ་སྨོས་ཀྱང་རྟགས་མི་མཐུན་ཕྱོགས་ལ་མ་མཐོང་ཙམ་དེ་རྟོགས་པར་འགྱུར་བའི་ཕྱིར།
འོ་ན་ཆོས་མི་མཐུན་སྦྱོར་གྱི་སྒྲུབ་ངག་དེས་རྟགས་མི་མཐུན་ཕྱོགས་ལ་༼༨༠ན༽མེད་ངེས་སུ་བསྒྲུབ་པར་ནུས་སམ་ཞེ་ན། མེད་ཅེས་བྱ་བའི་ཚིག་གིས་ཀྱང༌། ། དེ་མེད་ཁོ་ན་མིན་གལ་ཏེ། ། ཇི་ལྟར་མེད་རིགས་དེ་བརྗོད་ན། ། དེ་ཚེ་མེད་ཅེས་བྱ་བར་རྟོགས། ། ཞེས་སྨོས་ཏེ། རྟགས་མི་མཐུན་ཕྱོགས་ལ་མེད་ཅེས་བྱ་བའི་ཚིག་ཆོས་མི་མཐུན་སྦྱོར་གྱི་སྒྲུབ་ངག་གིས་ཀྱང་ཆོས་ཅན། རྟགས་དེ་མི་མཐུན་ཕྱོགས་ལ་མེད་ངེས་ཁོ་ནར་སྟོན་ནུས་པ་མ་ཡིན་ཏེ། རྟགས་མི་མཐུན་ཕྱོགས་ལ་མ་མཐོང་བ་ཙམ་ཁོ་ནར་སྟོན་པའི་ཕྱིར། གལ་ཏེ་རྟགས་མི་མཐུན་ཕྱོགས་ལ་མེད་ངེས་གང་གིས་རྟོགས་ཤེ་ན།
ཇི་ལྟར་རྟགས་མི་མཐུན་ཕྱོགས་ལ་མེད་ངེས་སུ་སྒྲུབ་པའི་རིགས་པ་གནོད་པ་ཅན་གྱི་གཏན་ཚིགས་དེ་ལྟར་བརྗོད་ན་དེའི་ཚེ་རྟགས་མི་མཐུན་ཕྱོགས་ལ་མེད་ཅེས་བྱ་བར་རྟོགས་པ་ཡིན་ནོ། ། ལུང་འགལ་གཉིས་པ་ནི། གལ་ཏེ་མ་མཐོང་བས་ལྡོག་འགྱུར། ། ཅི་སྟེ་ལྷག་ལྡན་འཁྲུལ་ཅན་ཡིན། ། ཅེས་སྨོས་ཏེ། གལ་ཏེ་རྟགས་མི་མཐུན་ཕྱོགས་ལ་མ་མཐོང་བས་ལྡོག་ཚུལ་གྲུབ་པར་འགྱུར་ན། སྨིན་པའི་ཤིང་ཐོག་དང་ཤིང་སྡོང་གཅིག་ལས་སྐྱེས་པར་མཚུངས་པ་དེ་ཆོས་ཅན། ཤིང་ཐོག་གཞན་རྣམས་སྨིན་པར་སྒྲུབ་པའི་ལྷག་ལྡན་གྱི་ལྡོག་ཁྱབ་འཁྲུལ་བ་ཅན་ཅི་སྟེ་ཡིན་ཏེ་མ་ཡིན་པར་ཐལ། མི་མཐུན་ཕྱོགས་ལ་མ་མཐོང་བ་ཙམ་ཡིན་པའི་ཕྱིར། འདོད་མི་ནུས་ཏེ།
ཀུན་ལས་བཏུས་པར། རིགས་པ་ཅན་པའི་ལྷག་ལྡན་འགོག་པའི་སྐབས་སུ་གཟུགས་མཚུངས་པས་རོ་ལ་སོགས་པ་གདོན་མི་ཟ་བར་མཚུངས་པ་ནི་མ་ཡིན་ནོ་ཞེས་པ་དང་འགལ། ལུང་འགལ་གསུམ་པ་ནི། ལྡོག་པ་ཅན་ཡང་གཏན་ཚིགས་འགྱུར། ། ༼༨༠བ༽ ཞེས་སྨོས་ཏེ། རིགས་པ་ཅན་པས་ལྡོག་པ་རྐྱང་པ་ཅན་དུ་འདོད་པའི་སྲོག་ལྡན་ཀྱང་ཆོས་ཅན། གསོན་ལུས་བདག་བཅས་སུ་སྒྲུབ་པའི་གཏན་ཚིགས་ཡང་དག་ཏུ་འགྱུར་ཏེ། ཕྱོགས་ཆོས་གྲུབ་ཅིང་མི་མཐུན་ཕྱོགས་ལ་མ་མཐོང་བའི་ཕྱིར། འདོད་ན། ཇི་སྐད་དུ།
ལྷག་མ་ལྔ་པོ་དག་ནི་གཏན་ཚིགས་སམ་འགལ་བ་ཉིད་དུ་མ་ངེས་ཏེ། རེ་ཞིག་ཐེ་ཚོམ་གྱི་རྒྱུའོ་ཞེས་གསུངས་པ་དང་འགལ། ལུང་འགལ་བཞི་པ་ནི། མ་གྲུབ་སྦྱར་བ་བརྗོད་བྱ་མིན། ། ཅེས་སྨོས་ཏེ། ཕྱོགས་ཆོས་ལ་ཐེ་ཚོམ་ཟ་ནས་མ་གྲུབ་པ་དང༌། ལྡོག་པ་ལ་ཐེ་ཚོམ་ཟ་ནས་མ་གྲུབ་པ་དཔེ་དོན་དུ་སྦྱར་ནས་བརྗོད་པར་བྱ་བ་མ་ཡིན་པར་ཐལ། ཁས་ལེན་དེའི་ཕྱིར། འདོད་ན། ཕྱོགས་ཀྱི་ཆོས་ནི་རྒོལ་བ་དང་ཕྱིར་རྒོལ་བ་གཉིས་ཀ་ལ་ངེས་པར་གཟུང་ངོ༌། །
དེ་བཞིན་དུ་མཐུན་པའི་ཕྱོགས་ལ་ཡོད་པ་དང་མི་མཐུན་ཕྱོགས་ལ་མེད་པ་དག་ལ་སོགས་པ་ལ་ཡང་ཅི་རིགས་པར་བརྗོད་པར་བྱའོ་ཞེས་གསུངས་པ་དང་འགལ།
ལུང་འགལ་ལྔ་པ་ནི། ཁྱད་པར་རྣམ་པར་གཅོད་པ་ཡི། ། གཏན་ཚིགས་སུ་འགྱུར་མ་མཐོང་ཕྱིར། ། ཞེས་སྨོས་ཏེ། སྒྲའི་ཁྱད་པར་གྱི་ཆོས་མཉན་བྱ་ཆོས་ཅན། སྒྲའི་སྟེང་དུ་རྟག་མི་རྟག་གཉིས་ཀ་རྣམ་པར་གཅོད་པའི་གཏན་ཚིགས་སུ་འགྱུར་ཏེ། ཕྱོགས་ཆོས་གྲུབ་ཅིང་མི་མཐུན་ཕྱོགས་ལ་མ་མཐོང་བའི་ཕྱིར། འདོད་ན། ཇི་སྐད་དུ།
སྤྱི་དང་ཁྱད་པར་དག་ནི་ཇི་ལྟར་ཡང་རྣམ་པར་གཅོད་པའི་གཏན་ཚིགས་སུ་འགྱུར་ཞེས་གསུངས་པ་དང་འགལ། གལ་ཏེ་ཡང༌། ཚད་མ་གཞན་གྱིས་གནོད་ཅེ་ན། ། ད་ནི་མ་མཐོང་ལས་མེད་མིན། ། དེ་བཞིན་དུ་ནི་གཞན་ལ་ཡང༌། ། ༼༨༡ན༽ཚད་མ་གཞན་གྱིས་གནོད་པ་སྲིད། ། ཅེས་སྨོས་ཏེ། མཉན་བྱ་ཆོས་ཅན། སྒྲ་ལ་རྟག་མི་རྟག་གཉིས་ཀ་གཅོད་མི་ནུས་ཏེ། དེ་ལ་ཚད་མ་གཞན་གྱིསས་གནོད་པའི་ཕྱིར་ཏེ།
རྟག་མི་རྟག་དངོས་འགལ་ཡིན་པའི་ཕྱིར་ཞེ་ན། ད་ནི་རྟགས་མི་མཐུན་ཕྱོགས་ལ་མ་མཐོང་བ་ལས་རྟགས་མི་མཐུན་ཕྱོགས་ལ་མེད་ངེས་སུ་འགྲུབ་པ་མ་ཡིན་ཏེ། མཉན་བྱས་སྒྲ་རྟག་མི་རྟག་གཉིས་ཀ་འགོག་པ་ལ་ཚད་མས་གནོད་པ་དེ་བཞིན་དུ་ནི་གཞན་མི་མཐུན་ཕྱོགས་ལ་མ་མཐོང་བ་ཙམ་གྱི་ལྡོག་ཁྱབ་གྲུབ་པ་ལ་ཡང་ཚད་མ་གཞན་གྱིས་གནོད་པ་སྲིད་པའི་ཕྱིར་རོ། ། ལུང་འགལ་དྲུག་པ་ནི། མ་མཐོང་ཕྱིར་རེག་མཐོང་བ་ལ། ། མི་ལྡན་འཁྲུལ་བ་མེད་པ་ཅན། ། ཞེས་སྨོས་ཏེ། བྱེ་བྲག་པས་སངས་རྒྱས་པའི་ངོར་རེག་བྱ་གྲང་མིན་དྲོ་མིན་རླུང་ཁོ་ནའི་ཡོན་ཏན་དུ་བསྒྲུབ་པར་འདོད་ནས་རེག་བྱ་གྲང་མིན་དྲོ་མིན་མ་མཐོང་བའི་ཕྱིར་ཞེས་པའི་རྟགས་ཀྱིས་མཐོང་བའི་ས་ཆུ་མེ་གསུམ་ལ་རེག་བྱ་གྲང་མིན་དྲོ་མིན་དེ་མི་ལྡན་པར་བསྒྲུབ་པའི་གཏན་ཚིགས་དེ་འཁྲུལ་བ་མེད་པ་ཅན་དུ་ཐལ་ལོ། ། འདོད་ན། ཇི་སྐད་དུ།
མ་མཐོང་བ་ཙམ་གྱིས་མཐོང་བ་དག་ལ་འགོག་པར་བྱེད་ན་དེ་ཡང་རིགས་པ་མ་ཡིན་ནོ་ཞེས་གསུངས་པ་དང་འགལ་ལོ། ། གཉིས་པ་ཐུན་མོང་དུ་རིགས་པས་དགག་པ་ནི། ཡུལ་ལ་སོགས་པའི་ཁྱད་པར་ལས། ། རྫས་ལ་ནུས་པ་ཐ་དད་སྣང༌། ། དེ་ལ་གཅིག་མཐོང་གཞན་ལ་དེ། ། ཡོད་པར་ངེས་པ་རིགས་མ་ཡིན། ། ཅེས་སྨོས་ཏེ། སྐྱུ་རུ་ར་གཅིག་རོ་ནུས་དང་ལྡན་པར་མཐོང་བས་སྐྱུ་རུ་ར་ཐམས་ཅད་རོ་ནུས་དང་ལྡན་པར་བསྒྲུབ་ནུས་པར་ཐལ། མི་མཐུན་ཕྱོགས་ལ་མ་མཐོང་བ་ཙམ་གྱིས་ལྡོག་པ་༼༨༡བ༽གྲུབ་པའི་ཕྱིར། འདོད་མི་ནུས་ཏེ།
སྐྱུ་རུ་ར་དེ་ལ་གཅིག་རོ་ནུས་དང་ལྡན་པར་མཐོང་བས་གཞན་ལ་དེ་ཡོད་པར་ངེས་པར་རིགས་པ་མ་ཡིན་ཏེ། ཡུལ་དུས་རྐྱེན་ལ་སོགས་པའི་ཁྱད་པར་ལས་རྫས་ལ་ནུས་པ་ཐ་དད་དུ་སྣང་བའི་ཕྱིར་རོ་ཞེས་རང་འགྲེལ་ལས་སོ། ། ཆོས་མཆོག་གིས་མངོན་སུམ་གྱིས་གནོད་པའི་དཔེར་བཤད་དོ། ། ཤཱཀྱ་བློས་རང་གི་སྡེ་པ་ལ་རིགས་པའི་གནོད་བྱེད་དུ་བཤད་དོ། ། གསུམ་པ་གཞན་སྡེ་ཁས་བླངས་ཀྱིས་དགག་པ་ནི། བདག་དང་ས་ལ་ཤེས་ཡོད་སོགས། ། མེད་པར་རབ་སྒྲུབ་བྱེད་མིན་པའི། ། མ་དམིགས་གང་ཡིན་དེ་ཁོ་ན། ། གཏན་ཚིགས་མེད་སྒྲུབ་ཡིན་ནམ་ཅི། ། ཞེས་སྨོས་ཏེ།
རྟགས་མི་མཐུན་ཕྱོགས་ལ་མ་དམིགས་པ་གང་ཡིན་པ་དེ་ཁོ་ན་གཏན་ཚིགས་མི་མཐུན་ཕྱོགས་ལ་མེད་པའི་སྒྲུབ་བྱེད་ཡིན་ནམ་ཅི་སྟེ་མ་ཡིན་པར་ཐལ། བྱེ་བྲག་པས་གསོན་ལུས་ལ་བདག་དང༌། རྒྱང་འཕེན་པས་ས་ལ་ཤེས་པ་དང༌། གྲངས་ཅན་པས་འོ་མ་ལ་ཞོ་ཡོད་པ་སོགས་སུ་མ་མཐོང་བ་དེ། དེ་དག་མེད་པར་རབ་ཏུ་སྒྲུབ་པར་བྱེད་པ་མིན་པའི་ཕྱིར། གཉིས་པ་རང་གི་འདོད་པ་ལ་སྒྲུབ་བྱེད་བཤད་པ་ལ། ཁྱབ་པ་ཤེས་པ་རྟགས་ཆོས་ཀྱི་འབྲེལ་བ་ཤེས་པ་ལ་བལྟོས་པར་བསྟན། འབྲེལ་བ་ཤེས་ན་ཁྱབ་པ་དཔེའི་སྟེང་དུ་སྒྲུབ་མི་དགོས་པ། ཁྱབ་འབྲེལ་དྲན་པ་སྒྲུབ་ངག་ལ་བལྟོས་པ། སྒྲུབ་རྟགས་ཀྱི་འབྲེལ་བའི་ཤུགས་ལས་དགག་རྟགས་ཀྱི་འབྲེལ་བ་ཡང་རྟོགས་ནུས་པའོ། །
དང་པོ་ནི། དེ་ཕྱིར་དེ་ཙམ་དང་འབྲེལ་བའི། ། ངོ་བོ་ཉིད་ཀྱི་ངོ་བོ་ཉིད། ། བཟློག་པར་འགྱུར་བའམ་རྒྱུ་ཡིས་ནི། ། འབྲས་བུ་འཁྲུལ་བ་མེད་པའི་ཕྱིར། ། དེ་ལྟར་མིན་ན་གཅིག་ལོག་པས། ། ཇི་ལྟར་གཞན་ནི་ལྡོག་པར་འགྱུར། ། ཞེས་སྨོས་ཏེ། རྟགས་ཆོས་ཀྱི་༼༨༢ན༽འབྲེལ་བ་ཤེས་པའི་ངོར་ཆོས་ཅན་བྱས་པ་དེ་མི་རྟག་པ་དེ་ཙམ་དང་བདག་ཉིད་གཅིག་ཏུ་འབྲེལ་བའི་སྟོབས་ཀྱིས་མི་རྟག་པའི་ངོ་བོ་ཉིད་ལོག་ན་བྱས་པའི་ངོ་བོ་ཉིད་ལྡོག་པར་འགྱུར་བའམ། རྒྱུ་མེ་ལོག་པ་དེ་ཡིས་ནི་འབྲས་བུ་དུ་བ་ལྡོག་པར་འགྱུར་ཏེ།
ངོ་བོ་བྱས་པ་དང་འབྲས་བུ་དུ་བ་དེ་མི་རྟག་པ་དང་མེ་ལ་འཁྲུལ་བ་མེད་པའི་ཕྱིར་ཏེ། རྟགས་མི་མཐུན་ཕྱོགས་ལ་མ་མཐོང་བ་ཙམ་གྱིས་ལྡོག་པ་འགྲུབ་པ་ལ་ལུང་རིགས་ཁས་བླངས་གསུམ་གྱིས་གནོད་བྱེད་བསྟན་པ་དེའི་ཕྱིར། བྱས་པ་དང་དུ་བ་མི་རྟག་པ་དང་མེ་ལ་འབྲེལ་བའི་སྟོབས་ཀྱིས་ལྡོག་པ་འགྲུབ་པ་དེ་ལྟར་མ་ཡིན་ན་གཅིག་མི་རྟག་པ་དང༌། མེ་ལོག་པས་ཇི་ལྟར་ན་གཞན་བྱས་པ་དང་དུ་བ་ནི་ལྡོག་པར་འགྱུར། དཔེར་ན། མི་ལ་རྟ་མི་བདོག་ཅེས་ཏེ། ། ཕྱུགས་ཀྱང་བདོག་པ་མིན་ནམ་ཅི། ། རྟ་མེད་ན་ཕྱུགས་མེད་མི་དགོས་པ་བཞིན་ནོ། ། དེ་བཞིན་གཅིག་གཅིག་ཉེ་བའི་ཕྱིར། ། ཇི་ལྟར་གཞན་ནི་ཉེ་བར་འགྱུར། །
ལྡོག་པ་འགྲུབ་པ་འབྲེལ་བ་ལ་བལྟོས་པ་དེ་བཞིན་དུ་རྗེས་འགྲོ་འགྲུབ་པ་ཡང་འབྲེལ་བ་ལ་བལྟོས་དགོས་ཏེ། དེ་ལྟར་མ་ཡིན་ན་གཅིག་བྱས་པ་དང༌། གཅིག་དུ་བ་ཉེ་བའི་ཕྱིར་ན་ཇི་ལྟར་གཞན་མི་རྟག་པ་དང༌། མེ་ཉེ་བར་འགྱུར་ཏེ་མི་འགྱུར་བའི་ཕྱིར། དཔེར་ན། མི་ལ་ཕྱུགས་ནི་བདོག་ཅེས་ཏེ། ། དེ་བཞིན་རྟ་ཡང་བདོག་གམ་ཅི། ། ཕྱུགས་ཡོད་ན་རྟ་ཡོད་མི་དགོས་པ་བཞིན་ནོ། ། གཉིས་པ་ནི། དེ་ཕྱིར་ཆོས་མི་མཐུན་དཔེ་ལ། །
ངེས་པར་འདི་ལ་གཞི་མི་འདོད། ། དེ་དག་མེད་ནའང་དེ་མེད་ཅེས། ། བརྗོད་པ་ལས་ཀྱང་དེ་རྟོགས་ཕྱིར། ། ཞེས་སྨོས་ཏེ། རྟགས་ཆོས་ཀྱི་འབྲེལ་བ་ཤེས་པའི་རྒོལ་བའི་ངོར་རྗེས་སུ་འགྲོ་ལྡོག་གྲུབ་པ་༼༨༢བ༽དེའི་ཕྱིར། འབྲེལ་བ་ཤེས་པའི་རྒོལ་བ་འདི་ལ་ཆོས་ཅན། གནོད་པ་ཅན་གྱི་རིགས་པ་བསྟན་པའི་སྒོ་ནས་བལྟོས་གཞི་ཆོས་མི་མཐུན་དཔེ་ལ་ངེས་པར་ལྡོག་ཁྱབ་གཏན་ལ་འབེབས་དགོས་པར་མི་འདོད་དེ། ཁྱོད་ཀྱི་ངོར་གནོད་པ་ཅན་གྱི་རིགས་པ་མ་བསྟན་ཀྱང་མི་རྟག་པ་དང༌། མེ་དེ་དག་མེད་ནའང་བྱས་པ་དང་དུ་བ་དེ་མེད་པས་ཁྱབ། དཔེར་ན་ནམ་མཁའ་དང་རྒྱ་མཚོ་བཞིན་ཅེས་བརྗོད་པ་ལས་ཀྱང་ལྡོག་ཚུལ་དེ་རྟོགས་ནུས་པའི་ཕྱིར།
རྒོལ་བ་ཐམས་ཅད་ལ་གནོད་པ་ཅན་གྱི་ཚད་མ་སྟོན་མི་དགོས་སམ་ཞེ་ན། དཔེ་ལ་དེ་ཡི་ངོ་བོ་དང༌། ། རྒྱུ་དངོས་དེ་དག་མི་ཤེས་ལ། ། སྟོན་ཏེ། ། ཞེས་སྨོས་ཏེ། མི་རྟག་པ་བྱས་པ་དེའི་ངོ་བོ་དང༌། མེ་དུ་བའི་རྒྱུའི་དངོས་པོ་ཡིན་པ་དེ་དག་མི་ཤེས་པའི་རྒོལ་བ་ལ་གནོད་པ་ཅན་གྱི་ཚད་མ་བསྟན་པའི་སྒོ་ནས་དཔེ་སོ་སོ་ལ་རྗེས་སུ་འགྲོ་ལྡོག་གི་ཁྱབ་པ་སྟོན་དགོས་ཏེ། གནོད་པ་ཅན་གྱི་ཚད་མ་ལས་རྟགས་ཆོས་ཀྱི་འབྲེལ་བ་ཤེས་ནུས་ལ། དེ་ལས་ཁྱབ་པའི་ཚུལ་ཤེས་པར་ནུས་པའི་ཕྱིར། དེའི་ཕྱིར་རྒོལ་བའི་བློའི་ཁྱད་པར་ལས།
མཁས་པ་རྣམས་ལ་ནི། ། གཏན་ཚིགས་འབའ་ཞིག་བརྗོད་པར་ཟད། ། ཅེས་སྨོས་ཏེ། རྟགས་ཆོས་ཀྱི་འབྲེལ་བ་ལ་མཁས་པའི་རྒོལ་བ་རྣམས་ལ་ནི་ཆོས་ཅན། གནོད་པ་ཅན་གྱི་ཚད་མ་བསྟན་པའི་སྒོ་ནས་རྗེས་འགྲོ་དཔེའི་སྟེང་དུ་གཏན་ལ་འབེབས་དགོས་པ་མ་ཡིན་ཏེ། གཏན་ཚིགས་ཀྱི་ཚིག་འབའ་ཞིག་བརྗོད་པས་རྗེས་འགྲོའི་ཚུལ་ཤེས་པར་ཟད་པའི་ཕྱིར། འདི་དག་ལ་རང་འགྲེལ་ལས། བྱས་པའི་ངོ་བོ་ཉིད་སྐྱེད་པར་བྱེད་པ་གང་ཡིན་པ་དེ་ནི་མི་རྟག་པའི་ངོ་བོ་ཡིན་ན་སྐྱེད་པར་བྱེད་དོ་ཞེས་ཚད་མ་དཔེས་རབ་ཏུ་སྟོན་ཏོ་ཞེས་དང༌། ཚད་མ་དེས་ཀྱང་བསྒྲུབ་པར་༼༨༣ན༽བྱ་བའི་ཆོས་ཀྱི་དེ་ཙམ་དང་འབྲེལ་བར་སྟོན་ཏེ། རང་གི་རྒྱུ་ཁོ་ན་ལས་བྱས་པ་འཇིག་པའི་ངང་ཅན་སྐད་ཅིག་མར་གནས་པའི་ཆོས་གང་ཡིན་པ་དེ་ལྟ་བུ་སྐྱེས་ཏེ།
གཞན་ལས་དེ་ཡོད་པ་བཀག་པའི་ཕྱིར་རོ་ཞེས་གསུངས་པས། གནོད་པ་ཅན་དང་བལྟོས་མེད་ཀྱི་ཚད་མ་བསྟན་པའི་སྒོ་ནས་བྱས་པས་སྒྲ་མི་རྟག་པར་བསྒྲུབ་པའི་རྟགས་ཆོས་ཀྱི་འབྲེལ་བ་དཔེའི་སྟེང་དུ་སྟོན་དགོས་པ་དང་མི་དགོས་པའི་རྒོལ་བའི་བློའི་ཁྱད་པར་ལ་འཆད་པ་རང་འགྲེལ་གྱི་དགོངས་པ་ཡིན་གྱི། གང་དག་སྒྲུབ་ངག་ཡན་ལག་གཉིས་ལྡན་སྟོན་དགོས་པ་དང༌། གཅིག་ལྡན་བསྟན་པས་ཆོག་པའི་རྒོལ་བ་ལ་སྦྱོར་བ་རིག་པའི་དབང་ཕྱུག་དག་གིས་དགོངས་པར་འཆད་པ་ནི། ཇི་སྐད་དུ། གསུམ་ལས་ཚུལ་གང་རུང་བ་ཞིག ། མ་བསྟན་མ་ཚང་ཡིན་པར་བརྗོད། ། ཅེས་དང༌། ཚུལ་གསུམ་ལས་གང་ཡང་རུང་བ་ཞིག་མ་བསྟན་ན་སྒྲུབ་པ་ཡན་ལག་མ་ཚང་བའི་སྐྱོན་དུ་འགྱུར་རོ་ཞེས་གསུངས་པ་དང་འགལ་ལོ། ། གསུམ་པ་ཁྱབ་པ་དྲན་པ་སྒྲུབ་ངག་ལ་བལྟོས་པ་ནི།
དེ་ཉིད་ཀྱི་ཕྱིར་འབྲེལ་ཤེས་ན། ། གཉིས་ལས་གང་ཡང་རུང་སྨྲས་པས། ། དོན་གྱི་གོ་བས་གཅིག་ཤོས་ལ། ། དྲན་པ་ཡང་དག་སྐྱེ་བར་འགྱུར། ། ཞེས་སྨོས་ཏེ། རྟགས་ཆོས་ཀྱི་འབྲེལ་བ་མི་ཤེས་པ་ལ་འབྲེལ་བ་སྟོན་དགོས་པ་དེ་ཉིད་ཀྱི་ཕྱིར་འབྲེལ་བ་ཤེས་ནའང་ཁྱབ་པའི་ཚུལ་གཉིས་དྲན་ལམ་དུ་མེད་པའི་རྒོལ་བ་ཆོས་ཅན། རྗེས་སུ་འགྲོ་ལྡོག་གི་ཚུལ་གཉིས་ལས་གང་ཡང་རུང་བ་རྗེས་འགྲོ་དངོས་སུ་སྨྲས་པས་གཅིག་ཤོས་ལྡོག་ཚུལ་ལ་དྲན་པ་ཡང་དག་སྐྱེ་བར་འགྱུར་ཏེ། དེ་ལས་ལྡོག་ཚུལ་དོན་གྱིས་གོ་བས་སོ། ། བཞི་པ་སྒྲུབ་རྟགས་ཀྱི་འབྲེལ་བའི་ཤུགས་ལས་དགག་རྟགས་ཀྱི་འབྲེལ་བ་ཡང་རྟོགས་ནུས་པ་ལ། རྟོགས་ཚུལ་དངོས།
དེ་ལས་འཕྲོས་པའི་དོན་ནོ། ། དང་པོ་ནི། དེ་ཕྱིར་རྒྱུ་དང་རང་བཞིན་དག ། མེད་པས་འགའ་ཞིག་སྒྲུབ་པའི་ཡང༌། ། གཏན་ཚིགས་ཡིན་ཏེ། ། ཞེས་སྨོས་ཏེ། འབྲས་རང་གི་རྟགས་ཀྱི་འབྲེལ་བ་ཤེས་པ་ལ་རྗེས་འགྲོ་དངོས་སུ་སྨྲས་པས་ལྡོག་པ་ལ་ཡང་དྲན་པ་སྐྱེ་བ་དེའི་ཕྱིར། འབྲས་རང་གི་རྟགས་ཆོས་ཀྱི་འབྲེལ་བ་ཤེས་པ་ལ་རྒྱུ་དང་ཁྱབ་བྱེད་མ་དམིགས་པའི་རྟགས་ཆོས་ཀྱི་འབྲེལ་བ་ལོགས་སུ་སྟོན་མི་དགོས་ཏེ། དེའི་ངོར་རྒྱུ་མེ་དང་རང་བཞིན་ཤིང་དག་མེད་པས་མེ་མེད་མཚན་མོའི་རྒྱ་མཚོ་དང༌། ཤིང་མེད་ཀྱི་བྲག་རྫོང་ན་དུ་བ་དང་ཤ་པ་འགའ་ཞིག་མེད་པར་སྒྲུབ་པའི་ཡང་གཏན་ཚིགས་ཡང་དག་ཡིན་པའི་ཕྱིར་ཏེ།
དེའི་ཚུལ་གསུམ་ཚང་བའི་ཕྱིར། དགག་པའི་ཡང་ཞེས་འབྱུང་བ་ལྟར་ན་དུ་བ་དང་ཤ་པ་འགའ་ཞིག་དགག་པའི་ཡང་གཏན་ཚིགས་ཡིན་པའི་ཕྱིར་ཞེས་སྦྱར་རོ། ། གཉིས་པ་དེ་ལས་འཕྲོས་པའི་དོན་ལ། སྣང་རུང་མ་དམིགས་པའི་རྟགས་གསུམ་དུ་བསྡུ་བ། བརྒྱད་དུ་ཕྱེ་བའོ། ། དང་པོ་ནི། དམིགས་པར་ནི། ། རིགས་ལྡན་དེ་མི་དམིགས་པ་ཡང༌། ། དེ་ལྟར་མི་དམིགས་འདི་རྣམ་གསུམ། ། ཞེས་སྨོས་ཏེ།
རྒྱུ་ཁྱབ་བྱེད་མ་དམིགས་པ་གཉིས་པོ་དེར་མ་ཟད་བུམ་པ་ཡོད་ན་ཚད་མས་དམིགས་པར་ནི། རིགས་པ་དང་ལྡན་པ་ལས་སྣང་རུང་གི་བུམ་པ་དེ་ཚད་མས་མི་དམིགས་པ་ཡང་ཆོས་ཅན། བུམ་པ་མེད་པའི་གཞི་འགའ་ཞིག་ཏུ་བུམ་པ་མེད་པའི་ཐ་སྙད་བྱར་རུང་དུ་བསྒྲུབ་པའི་ཡང་གཏན་ཚིགས་ཡིན་ཏེ། དེ་ལྟར་བསྒྲུབ་པའི་ཚུལ་གསུམ་ཚང་བའི་ཕྱིར། དེ་ལྟར་ན་སྣང་རུང་མི་༼༨༧ན༽དམིགས་པའི་གཏན་ཚིགས་རྣམས་རྒྱུ་ཁྱབ་བྱེད་རང་བཞིན་མ་དམིགས་པ་འདི་རྣམ་པ་གསུམ་དུ་འདུས་ཏེ། འགལ་དམིགས་ཀྱི་རྟགས་རྣམས་རང་བཞིན་མ་དམིགས་པར་འདུ་བས་སོ། ། གཉིས་པ་ནི། བཤད་ཀྱང་རྣམ་པ་དུ་མ་སྟེ། ། དེ་དང་དེ་འགལ་ལ་སོགས་པ། ། མ་རྟོགས་རྟོགས་དབྱེའི་སྦྱོར་སྒོ་ནས། །
ཞེས་གསུངས་ཏེ། བསྡུ་ན་རྒྱུ་ཁྱབ་བྱེད་རང་བཞིན་མ་དམིགས་པ་གསུམ་དུ་འདུས་པར་བཤད་ཀྱང༌། རྒྱས་པར་ཕྱེ་ན་རྣམ་པ་དུ་མར་དབྱེར་ཡོད་དེ། འབྲེལ་ཟླ་མ་རྟོགས་པ་དང་འགལ་ཟླ་རྟོགས་པའི་སྦྱོར་བ་འགོད་ཚུལ་གྱི་དབྱེ་བའི་སྒོ་ནས་རྒྱུ་ཁྱབ་བྱེད་རང་བཞིན་མ་དམིགས་པ་གསུམ་པོ་དེ་དང༌། རྒྱུ་ཁྱབ་བྱེད་རང་བཞིན་དེ་དང་འགལ་བའི་རང་བཞིན་དམིགས་པ་གསུམ་དང༌། ལ་སོགས་པའི་སྒྲས་བསྡུས་པ་རང་བཞིན་དང་འགལ་བའི་འབྲས་བུ་དམིགས་པ་དང༌། རྒྱུ་དང་འགལ་བའི་འབྲས་བུ་དམིགས་པ་རྣམས་སུ་ཡོད་པའི་ཕྱིར། འདི་ཐམས་ཅད་ཀྱང་དགག་བྱའི་ཆོས་ཀྱི་རང་བཞིན་མི་དམིགས་པར་ནི་ཁྱད་པར་མེད་དོ། ། དེའི་ཕྱིར་དགག་པའི་གཏན་ཚིགས་ཐམས་ཅད་རང་བཞིན་མི་དམིགས་པར་འདུས་པར་ཤེས་པར་བྱའོ། ། གཉིས་པ་འབྲེལ་བ་ངེས་བྱེད་ཀྱི་ཚད་མ་བཤད་པ་ལ།
མདོར་བསྟན་པ། རྒྱས་པར་བཤད་པ། དོན་བསྡུ་བའོ། ། དང་པོ་ནི། རྒྱུ་དང་འབྲས་བུའི་དངོས་པོའམ། ། རང་བཞིན་ངེས་པར་བྱེད་པ་ལས། ། མེད་ན་མི་འབྱུང་ངེས་པ་སྟེ། ། མ་མཐོང་ལས་མིན་མཐོང་ལས་མིན། ། གཞན་དུ་གཞན་ནི་གཞན་དག་དང༌། ། ངེས་པར་ཡོད་པའི་ངེས་པ་གང༌། །
དོན་གཞན་རྒྱུ་མཚན་ཅན་གྱི་ཆོས། ། ཡིན་ན་གོས་ལ་ཚོན་བཞིན་༼༨༤བ༽ནོ། ། ཞེས་སྨོས་ཏེ། མེ་དང་དུ་བ་ལྟ་བུ་རྒྱུ་དང་འབྲས་བུའི་དངོས་པོར་ངེས་པར་བྱེད་པའམ། བྱས་པ་དང་མི་རྟག་པ་ལྟ་བུ་རང་བཞིན་གཅིག་ཏུ་ཚད་མས་ངེས་པར་བྱེད་པ་ལས་མེད་ན་མི་འབྱུང་བའི་འབྲེལ་བ་ངེས་དགོས་པ་ཡིན་ཏེ། རྟགས་མི་མཐུན་ཕྱོགས་ལ་མ་མཐོང་ཙམ་ལས་ལྡོག་ཚུལ་གྲུབ་པར་བཞག་ནུས་པ་མ་ཡིན།

མཐུན་ཕྱོགས་ལ་མཐོང་ཙམ་ལས་རྗེས་འགྲོ་གྲུབ་པར་བཞག་ནུས་པར་མ་ཡིན་པའི་ཕྱིར། དེ་ལས་གཞན་དུ་དུ་བ་མེ་ཡོད་ལ་མཐོང་ཙམ་གྱིས་མེ་དུ་རྒྱུ་འབྲས་སུ་ངེས་ན། གཞན་དུ་བ་ནི་ཆོས་ཅན། གཞན་མེ་དག་དང་ངེས་པར་ཡོད་པའི་ངེས་པ་གང་ཡོད་དེ་མེད་པར་ཐལ། མེ་མིན་ལས་སྐྱེ་བ་མ་ཁེགས་པའི་ཕྱིར། དེ་བཞིན་དུ་བུམ་པའི་འཇིག་པ་དེ་བུམ་པ་ལས་དོན་གཞན་པའི་རྒྱུ་མཚན་ཅན་གྱི་ཆོས་ཡིན་ནོ། ། བུམ་པ་ཆོས་ཅན། འཇིག་ངེས་མ་ཡིན་པར་ཐལ། ཁྱོད་རང་རྒྱུ་ལས་འཇིག་པར་མ་སྐྱེས་ཤིང་འཇིག་རྒྱུ་གཞན་ལ་བལྟོས་པའི་ཕྱིར། དཔེར་ན་གོས་དཀར་པོ་ལ་ཚོན་གྱིས་ཁ་དོག་བསྒྱུར་བ་ཚོན་ལ་བལྟོས་པས་ཁ་དོག་འགྱུར་བར་མ་ངེས་པ་བཞིན་ནོ་ཞེས་པས་རྗེས་འགྲོ་བསྒྲུབས་ནས་ལྡོག་པ་བསྒྲུབ་པ་ནི། ཆོས་དོན་གཞན་གྱི་རྒྱུ་མཚན་ཅན། །
ཡིན་པར་གྱུར་ན་དེ་གཞན་ཉིད། ། ཕྱིས་འབྱུང་ཕྱིར་ན་རྒྱུ་ཉིད་མིན། ། འབྲས་བུ་ན་ཡང་ག་ལ་ངེས། ། ཞེས་སྨོས་ཏེ། བུམ་པ་ཆོས་ཅན། བྱས་པ་དེ་ལས་གཞན་ཉིད་ཡིན་པར་ཐལ། མི་རྟག་པའི་ཆོས་ལས་དོན་གཞན་གྱི་རྒྱུ་མཚན་ཅན་རྟག་པ་ཡིན་པར་གྱུར་ན་སྟེ་དེའི་ཕྱིར། བྱས་པ་དང་མི་རྟག་པ་དོན་གཞན་ཡིན་ཀྱང་འབྲེལ་བ་གྲུབ་ན་རྒྱུ་དང་འབྲས་བུ་གང་རུང་ལས་མ་༼༨༥ན༽འདས་པས། མི་རྟག་པ་ཆོས་ཅན། བྱས་པའི་རྒྱུ་ཉིད་མ་ཡིན་ཏེ།
བྱས་པ་ལས་ཕྱིས་འབྱུང་བའི་ཕྱིར་ཏེ་འཇིག་པ་ཕྱིས་འབྱུང་གི་རྒྱུ་ལ་བལྟོས་པའི་ཕྱིར་རོ། ། བྱས་པའི་འབྲས་བུ་ཡིན་ན་ཡང་བྱས་པ་ཆོས་ཅན། ཁྱོད་ཀྱི་རྟགས་ལས་སྒྲ་མི་རྟག་པར་བསྒྲུབས་པའི་ཁྱབ་པ་ག་ལ་ངེས་ཏེ་མ་ངེས་པར་ཐལ། མི་རྟག་པ་ཁྱོད་ཀྱི་འབྲས་བུ་ཡིན་པའི་ཕྱིར། གཉིས་པ་རྒྱས་པར་བཤད་པ་ལ། སྒྲུབ་རྟགས་ཀྱི་འབྲེལ་བ་ངེས་བྱེད་བཤད། དགག་རྟགས་ཀྱི་འབྲེལ་བ་ངེས་བྱེད་བཤད། དེ་གཉིས་ཀྱི་དོན་བསྡུ་བའོ། ། དང་པོ་ལ། འབྲས་བུའི་རྟགས་ཀྱི་འབྲེལ་བ་ངེས་བྱེད་བཤད།
རང་བཞིན་གྱི་རྟགས་ཀྱི་འབྲེལ་བ་ངེས་བྱེད་བཤད། དེ་གཉིས་ཀྱི་དོན་བསྡུ་བའོ། ། དང་པོ་ལ། མདོར་བསྟན་པ། རྒྱས་པར་བཤད་པ། དོན་བསྡུ་བའོ། ། དང་པོ་ནི། མེ་ཡི་འབྲས་བུ་དུ་བ་སྟེ། ། འབྲས་བུའི་ཆོས་ཀྱི་རྗེས་འཇུག་ཕྱིར། ། ཞེས་སྨོས་ཏེ།
དུ་བ་ཆོས་ཅན། མེའི་འབྲས་བུ་ཡིན་ཏེ། མེས་ཕན་བཏགས་པའི་ཚུལ་གྱིས་འབྲས་བུ་དུ་བ་བསྐྱེད་པའི་ཆོས་མེ་ཡོད་མེད་ཀྱི་རྗེས་སུ་འཇུག་ལྡོག་བྱེད་པའི་ཕྱིར། གཉིས་པ་རྒྱས་པར་བཤད་པ་ལ། རྗེས་འགྲོ་སྒྲུབ་པ། ལྡོག་པ་སྒྲུབ་པའོ། ། དང་པོ་ནི། དེ་མེད་པར་ནི་དེ་ཡོད་ན། ། རྒྱུ་དང་ལྡན་པ་ལས་འདས་འགྱུར། ། རྒྱུ་མེད་གཞན་ལ་མི་བལྟོས་ཕྱིར། །
རྟག་ཏུ་ཡོད་པའམ་མེད་པར་འགྱུར། ། དངོས་པོ་རྣམས་ནི་རེས་འགའ་ཞིག ། འབྱུང་བ་བལྟོས་པ་ལས་ཡིན་ནོ། ། ཞེས་སྨོས་ཏེ། དུ་བ་ཆོས་ཅན། རྒྱུ་དང་ལྡན་པ་ལས་འདས་ཏེ་རྒྱུ་མེད་དུ་འགྱུར་བར་ཐལ། མེ་དེ་མེད་པར་ནི་དུ་བ་དེ་ཡོད་ནའི་ཕྱིར། འདོད་ན། དུ་བ་ཆོས་ཅན། རྟག་ཏུ་ཡོད་པའམ་གཏན་མེད་པར་འགྱུར་ཏེ།
༼༨༥བ༽རྒྱུ་མེད་ཡིན་པའི་ཕྱིར་དང༌། གཞན་རྒྱུ་ལ་མི་བལྟོས་པའི་ཕྱིར། ཁྱབ་སྟེ། དངོས་པོ་རྣམས་ནི་རེས་འགའ་ཞིག་འབྱུང་བ་རྒྱུ་ལ་བལྟོས་པ་ལས་ཡིན་པའི་ཕྱིར།
གཉིས་པ་ནི། གལ་ཏེ་དེ་མེད་པར་ནི་ཡོད་ན་ཞེས་པ་ལ་ཁྱབ་པ་མེད་དེ། དུ་བ་བརྒྱ་བྱིན་གྱི་སྤྱི་བོ་ལས་ཀྱང་འབྱུང་བས་སོ་ཞེ་ན། གལ་ཏེ་བརྒྱ་བྱིན་སྤྱི་བོ་མེའི། ། རང་བཞིན་ཡིན་ན་དེ་ཉིད་མེ། ། འོན་ཏེ་དེ་མེའི་རང་བཞིན་མིན། །
ཇི་ལྟར་དེ་ལས་དུ་བ་འབྱུང༌། ། དུ་བ་རྒྱུ་ཡི་རང་བཞིན་མེ། ། དེ་ཡི་ནུས་པའི་བྱེ་བྲག་ལྡན། ། དུ་བ་དུ་བའི་རྒྱུ་མིན་ལས། ། འབྱུང་ན་དེ་ནི་རྒྱུ་མེད་འགྱུར། ། ཞེས་སྨོས་ཏེ། གལ་ཏེ་བརྒྱ་བྱིན་གྱི་སྤྱི་བོ་དེ་མེའི་རང་བཞིན་ཡིན་ན་ནི་དེ་ཉིད་མེ་ཡིན་པར་འགྱུར་ལ། འོན་ཏེ་དེ་མེའི་རང་བཞིན་མིན་ན་ནི་ཇི་ལྟར་སྤྱི་བོ་དེ་ལས་དུ་བ་འབྱུང་སྟེ་དེ་མི་འཐད་པར་ཐལ་ལོ། ། ཁྱབ་སྟེ། དུ་བ་བསྐྱེད་པའི་རྒྱུའི་རང་བཞིན་མེ་དེའི་ནུས་པའི་བྱེ་བྲག་དང་ལྡན་པ་ལས་དུ་བ་འབྱུང་བའི་ཕྱིར་དང༌།
དུ་བ་དེ་དུ་བའི་རྒྱུ་མ་ཡིན་པ་ལས་འབྱུང་ན་དུ་བ་དེ་ནི་རྒྱུ་མེད་དུ་འགྱུར་བའི་ཕྱིར་རོ། ། གསུམ་པ་ནི། རྗེས་སུ་འགྲོ་དང་ལྡོག་པ་ལས། ། གང་ཞིག་གང་གི་རྗེས་འགྲོར་མཐོང༌། ། དེ་ཡི་རང་བཞིན་དེ་རྒྱུ་ཅན། ། དེ་ཕྱིར་མི་མཐུན་ལས་མི་འབྱུང༌། ། བསྡུ་བའི་ཚིགས་སུ་བཅད་པའོ། ། ཞེས་སྨོས་ཏེ། མེ་ལས་སྐྱེ་བའི་རྗེས་སུ་འགྲོ་བ་དང་མེ་མིན་ལས་མི་སྐྱེ་བའི་ལྡོག་པ་གྲུབ་པ་ལས་དུ་བ་གང་ཞིག་མེ་གང་གི་རྗེས་སུ་འགྲོ་བར་མཐོང་བ་དེའི་རང་བཞིན་དུ་བ་ཆོས་ཅན། རྒྱུ་མེད་དང་རྒྱུ་མི་མཐུན་པ་ལས་མི་འབྱུང་སྟེ།
མེ་དེའི་རྒྱུ་ཅན་ཏེ་འབྲས་བུར་ངེས་པ་དེའི་ཕྱིར། རྗེས་སུ་འགྲོ་ལྡོག་གི་བསྡུ་བའི་ཚིགས་སུ་བཅད་པའོ། ། གཉིས་པ་རང་བཞིན་རྟགས་ཀྱི་འབྲེལ་བ་ངེས་བྱེད་བཤད་པ་ལ། ༼༨༦ན༽འབྲེལ་བ་གྲུབ་པའི་ཚུལ། ངེས་བྱེད་ཀྱི་ཚད་མ་དངོས་བཤད་པའོ། ། དང་པོ་ལ། རྟགས་ཆོས་ངོ་བོ་གཅིག་ཏུ་བསྟན་པ། ངོ་བོ་གཅིག་ན་རྟགས་ཆོས་ཐ་མི་དད་དུ་ཐལ་བ་སྤང་བའོ། ། དང་པོ་ནི། རང་བཞིན་ལ་ཡང་མེད་མི་འགྱུར། །
ཡོད་པ་ཙམ་དང་འབྲེལ་བ་ཡིན། ། དེ་མེད་ན་ནི་ཡོད་པའི་བདག ། མེད་འགྱུར་ཐ་དད་མེད་ཕྱིར་རོ། ། ཞེས་སྨོས་ཏེ། མེ་དང་དུ་བར་མ་ཟད་བྱས་པ་དང་མི་རྟག་པ་རང་བཞིན་གཅིག་ལ་ཡང་མེད་ན་མི་འབྱུང་བའི་འབྲེལ་བ་གྲུབ་སྟེ། བྱས་པ་ན་རང་ཡོད་ཙམ་ནས་མི་རྟག་པ་དང་འབྲེལ་བ་ཡིན་པའི་ཕྱིར། མ་གྲུབ་ན། མི་རྟག་པ་དེ་མེད་ན་ནི་ཡོད་པའི་བདག་ཉིད་བྱས་པ་དེ་ཡང་མེད་པར་འགྱུར་ཏེ། མི་རྟག་པ་དང་བྱས་པ་མངོན་སུམ་ལ་ཐ་དད་མེད་པར་སྣང་བའི་ཕྱིར། གཉིས་པ་ངོ་བོ་གཅིག་ན་རྟགས་ཆོས་ཐ་མི་དད་དུ་ཐལ་བ་སྤང་བ་ལ།
མདོར་བསྟན་པ། རྒྱས་པར་བཤད་པའོ། ། དང་པོ་ནི། གལ་ཏེ་སྒྲ་ཆོས་ཅན། མི་རྟག་སྟེ། བྱས་པའི་ཕྱིར་ཞེས་པའི་རྟགས་ཆོས་ཐ་མི་དད་དུ་འགྱུར་ཏེ། བྱས་མི་རྟག་ངོ་བོ་གཅིག་པའི་ཕྱིར་ཞེ་ན། བཤད་པ། གང་ཕྱིར་དངོས་ཀུན་རང་བཞིན་གྱིས། ། རང་རང་ངོ་བོ་ལ་གནས་ཕྱིར། །
མཐུན་དངོས་གཞན་གྱི་དངོས་དག་ལས། ། ལྡོག་པ་ལ་ནི་བརྟེན་པ་ཅན། ། ཞེས་སྨོས་ཏེ། བྱས་མི་རྟག་ངོ་བོ་གཅིག་ཀྱང་ལྡོག་པ་ཐ་དད་པས་རྟགས་ཆོས་ཐ་མི་དད་དུ་མི་འགྱུར་རོ། ། གང་གི་ཕྱིར་ཞེ་ན། སྒྲ་བྱས་མི་རྟག་པ་ལ་སོགས་པའི་དངོས་པོ་ཀུན་ཆོས་ཅན། རིགས་མཐུན་པའི་དངོས་པོ་དང་གཞན་རིགས་མི་མཐུན་པའི་དངོས་པོ་དག་ལས་ལོག་པའི་ལྡོག་པ་ལ་བརྟེན་པ་ཅན་ཡིན་ཏེ། རང་བཞིན་གྱིས་རང་རང་གི་ངོ་བོ་ལ་མ་འདྲེས་པར་གནས་པའི་༼༨༦བ༽ཕྱིར། དེའི་ཕྱིར་ཁྱབ་པར་མ་ངེས་ཏེ། དེ་ཕྱིར་གང་དང་གང་ལས་དོན། །
ལྡོག་པ་དེ་ཡི་རྒྱུ་ཅན་གྱི། ། རིགས་དབྱེ་དེ་ཡི་ཁྱད་པར་གྱིས། ། རྟོགས་འགྱུར་བ་དག་རབ་ཏུ་བྱེད། ། དེ་ཕྱིར་ཁྱད་པར་གང་ཞིག་ཆོས། ། གང་གིས་གོ་བར་འགྱུར་བ་སྟེ། ། དེ་ལས་གཞན་གྱིས་ནུས་མ་ཡིན། ། དེས་ན་ཐ་དད་རྣམ་པར་གནས། ། ཞེས་སྨོས་ཏེ། བྱས་པ་དང་མི་རྟག་པ་ཆོས་ཅན། མ་བྱས་པ་གང་དང་རྟག་པ་གང་ལས་དོན་ལོག་པའི་ལྡོག་པ་དུ་མ་དེའི་རྒྱུ་མཚན་ཅན་གྱི་རིགས་དུ་མར་དབྱེར་ཡོད་དེ།
མ་བྱས་རྟགས་སོགས་ལས་ལོག་པའི་ལྡོག་པ་ཐ་དད་ལ་བརྟེན་པ་ཅན་ཡིན་པ་དེའི་ཕྱིར། དེ་ལྟར་ན་བྱས་པ་ཆོས་ཅན། སེལ་ངོར་མི་རྟག་པ་ལས་ཐ་དད་དེ། མི་རྟག་པ་ལས་ལྡོག་པ་ཐ་དད་པ་དེའི་ཁྱད་པར་གྱིས་སྒྲ་མི་རྟག་པར་རྟོགས་པར་འགྱུར་བ་དག་རབ་ཏུ་བྱེད་པའི་ཕྱིར། དེའི་ཕྱིར་བྱས་མི་རྟག་ངོ་བོ་གཅིག་ཀྱང་ལྡོག་པ་ཐ་དད་དུ་རྣམ་པར་གནས་ཏེ། བརྗོད་བྱའི་ཁྱད་པར་གང་ཞིག་བྱས་པ་ཞེས་པའི་མིང་གིས་ཆོས་གང་གིས་གོ་བར་འགྱུར་བའི་བྱས་པ་སྟེ། དེ་ལས་གཞན་མི་རྟག་པ་ཞེས་པའི་མིང་གིས་གོ་བར་ནུས་པ་མ་ཡིན་པ་དེས་ནའོ། ། གཉིས་པ་རྒྱས་པར་བཤད་པ་ལ། དངོས་པོའི་ཡུལ་ཅན་གྱི་སྒྲ་རྟོག་བསྒྲུབས་པས་འཇུག་པ་དགག ། དངོས་མེད་ཀྱི་ཡུལ་ཅན་གྱི་སྒྲ་རྟོག་བསྒྲུབས་པས་འཇུག་པ་དགག་པའོ། །
དང་པོ་ལ། དངོས་པོའི་ཡུལ་ཅན་གྱི་རྟོག་པ་བསྒྲུབས་པས་༼༨༧ན༽འཇུག་པ་དགག ། རྗོད་བྱེད་ཀྱི་སྒྲ་བསྒྲུབས་པས་འཇུག་པ་དགག ། དེ་གཉིས་ཀྱི་དོན་བསྡུ་བ། སྤྱི་དངོས་མེད་ལ་རྩོད་པ་སྤང་བའོ། ། དང་པོ་ལ། མངོན་སུམ་བསྒྲུབས་པས་འཇུག་ཀྱང་རྟོག་པ་སེལ་བས་འཇུག ། རྟོག་པ་བསྒྲུབས་པས་འཇུག་པ་ལ་གནོད་བྱེད་བསྟན། དེ་ལ་རྩོད་པ་སྤང་བའོ། ། དང་པོ་ལ།
དངོས་དང༌། དོན་བསྡུ་བའོ། ། དང་པོ་ནི། དོན་གྱི་རང་གི་ངོ་བོ་གཅིག ། བདག་ཉིད་མངོན་སུམ་ཡིན་པ་ལ། ། ཚད་མ་རྣམས་ཀྱིས་བརྟག་བྱ་གང༌། ། མ་མཐོང་ཆ་གཞན་ཅི་ཞིག་ཡོད། ། ཅེས་སྨོས་ཏེ། དོན་རང་མཚན་གྱི་སྒྲ་རང་གི་ངོ་བོར་གཅིག་པའི་བྱས་མི་རྟག་སོགས་ཀྱི་བདག་ཉིད་སྒྲ་འཛིན་མངོན་སུམ་གྱི་སྣང་ཡུལ་ཡིན་པ་ལ་དེས་མ་མཐོང་བའི་ཆ་གཞན་ཚད་མ་ཕྱི་མ་རྣམས་ཀྱིས་བརྟག་པར་བྱ་བ་གང་ཅི་ཞིག་ཡོད་དེ་མེད་མོད། འོ་ན་སྒྲ་མི་རྟག་པར་བསྒྲུབས་པའི་རྟགས་དང་རྗེས་དཔག་འཇུག་པ་དོན་མེད་པར་ཐལ་ལོ་ཞེ་ན།
གཟུགས་ཆོས་མཐུན་པ་མཐོང་བ་ལས། ། ཉ་ཕྱིས་ལ་དངུལ་རྣམ་པ་ལྟར། ། གལ་ཏེ་འཁྲུལ་བའི་རྒྱུ་མཚན་གྱིས། ། ཡོན་ཏན་གཞན་སྦྱོར་མི་བྱེད་ན། ། ཞེས་སྨོས་ཏེ། དཀར་པོའི་གཟུགས་སུ་ཆོས་མཐུན་པ་མཐོང་བ་ལས་ཉ་ཕྱིས་ལ་དངུལ་གྱི་རྣམ་པ་ལྟར་གལ་ཏེ་འདྲ་བ་གཞན་འབྱུང་ལ་སོགས་པ་འཁྲུལ་བའི་རྒྱུ་མཚན་གྱིས་ཡོན་ཏན་མི་རྟག་པ་ལས་གཞན་རྟག་པར་སྦྱོར་བར་མི་བྱེད་ན་དེ་ལྟར་ཐལ་བ་བདེན་ཀྱང་སྒྲ་རྟག་པར་འཛིན་པ་སྲིད་པའི་ཕྱིར། གཉིས་པ་དོན་བསྡུ་བ་ནི། དེ་ཕྱིར་དངོས་པོ་མཐོང་བ་ཡི། ། ཡོན་ཏན་མཐའ་དག་མཐོང་བ་ཉིད། ། འཁྲུལ་བས་ངེས་པར་མི་བྱེད་པས། །
སྒྲུབ་པ་རབ་ཏུ་འཇུག་པ་ཡིན། ། བསྡུ་བའི་ཚིགས་སུ་བཅད་པའོ། ། ཞེས་སྨོས་ཏེ། དེ་ལྟར་ཡིན་པ་དེའི་ཕྱིར། སྒྲའི་དངོས་པོ་མཐོང་བའི་མངོན་སུམ་གྱིས་ནི་སྒྲའི་སྟེང་གི་མི་རྟག་པ་སོགས་ཡོན་ཏན་མཐའ་དག་མཐོང་བ་ཉིད་ཡིན་ཀྱང་སྒྲ་མི་རྟག་པར་བསྒྲུབ་པའི་རྟགས་དང་རྗེས་དཔག་རབ་ཏུ་འཇུག་པ་ཆོས་ཅན། དོན་མེད་དུ་ཐལ་བ་མེད་དེ། འཁྲུལ་བས་གེགས་བྱས་ཏེ་སྒྲ་མི་རྟག་པར་ངེས་པར་མི་བྱེད་པས་དེར་ངེས་པ་འདྲེན་པའི་ཆེད་ཡིན་པའི་ཕྱིར། སྔ་མ་གཉིས་ཀྱི་དོན་བསྡུ་བའི་ཚིགས་སུ་བཅད་པའོ། ། གཉིས་པ་རྟོག་པ་བསྒྲུབས་པས་འཇུག་པ་ལ་གནོད་བྱེད་བསྟན་པ་ལ། དགག་སྒྲུབ་ཅིག་ཅར་དུ་རྟོགས་པར་ཐལ་བ།
སྒྲ་བློ་རྣམ་གྲངས་པར་ཐལ་བའོ། ། དང་པོ་ནི། རྗེས་སུ་དཔག་པ་ལས་ཀྱང་དངོས། ། འཛིན་ན་ཆོས་གཅིག་ངེས་གྱུར་པས། ། ཆོས་ཀུན་འཛིན་ཏེ། ། ཞེས་སྨོས་ཏེ། མངོན་སུམ་དུ་མ་ཟད་རྗེས་སུ་དཔག་པ་ལས་ཀྱང་ཆོས་ཅན། སྒྲའི་སྟེང་དུ་བྱས་པ་ལྟ་བུའི་ཆོས་གཅིག་ངེས་པར་གྱུར་པས་མི་རྟག་པ་ལ་སོགས་པའི་ཆོས་ཀུན་འཛིན་པར་འགྱུར་ཏེ། རང་ཡུལ་གྱི་དངོས་པོ་བསྒྲུབ་པའི་སྒོ་ནས་འཛིན་ནའི་ཕྱིར། གལ་ཏེ་ཁྱེད་ལའང་མཚུངས་སོ་ཞེ་ན།
སེལ་བ་ལ། ། ཉེས་པ་འདིར་ནི་ཐལ་མི་འགྱུར། ། ཞེས་སྨོས་ཏེ། སེལ་བ་སྨྲ་བ་ཆོས་ཀྱི་གྲགས་པ་ལ་ཆོས་ཅན། ཆོས་གཅིག་ངེས་པས་ཆོས་ཀུན་འཛིན་པའི་ཉེས་པ་འདིར་ནི་ཐལ་བར་མི་འགྱུར་ཏེ། རྟོག་པ་ཐམས་ཅད་སེལ་འཇུག་ཏུ་ཁས་ལེན་པའི་ཕྱིར། གལ་ཏེ་གློ་བུར་བའི་རྗེས་དཔག་ཆོས་ཅན། སེལ་བས་མི་འཇུག་སྟེ། བསལ་བྱ་སྒྲོ་འདོགས་མེད་པའི་ཕྱིར་ཞེ་ན། དེ་ཕྱིར་དེ་ལྟར་རྟགས་སེལ་བའི། །
ཡུལ་ཅན་ཡིན་པར་རབ་ཏུ་བསྒྲགས། ། གཞན་དུ་ཆོས་ཅན་གྲུབ་གྱུར་ན། ། དེ་ལས་མ་གྲུབ་གཞན་ཅི་ཡོད། ། ཅེས་སྨོས་ཏེ། དེ་ལྟར་ན་གློ་བུར་བའི་རྟགས་ཅན་རྗེས་དཔག་ཆོས་ཅན། སེལ་བའི་ཡུལ་ཅན་ཡིན་པར་རབ་ཏུ་བསྒྲགས་ཏེ། རྟོག་པ་ཐམས་ཅད་སེལ་འཇུག་ཏུ་བསྒྲུབས་ཟིན་པ་དེའི་ཕྱིར། སེལ་འཇུག་༼༨༨ན༽ལས་གཞན་དུ་བསྒྲུབས་པས་འཇུག་ན། ཆོས་ཅན་སྒྲ་དེ་གྲུབ་པར་གྱུར་ན་དེ་ལས་མ་གྲུབ་པའི་གཞན་མི་རྟག་པ་ཅི་ཞིག་ཡོད་དེ་མེད་པར་ཐལ་བའི་ཕྱིར་རོ། ། གལ་ཏེ་མངོན་སུམ་གྱིས་གྲངས་པའི་ངེས་ཤེས་ཆོས་ཅན།
སེལ་བས་མི་འཇུག་སྟེ། བསལ་བྱ་མེད་པའི་ཕྱིར། མངོན་སུམ་གྱིས་བསལ་ཟིན་པའི་ཕྱིར་ཞེ་ན། མཐོང་བ་འགའ་ལའང་ཤེས་པ་གང༌། ། སྤྱི་ཡི་དོན་ཅན་རྣམ་རྟོག་པ། ། གཞན་གྱི་ཆ་སྒྲོ་མ་བཏགས་པ། ། དེ་ཙམ་སེལ་བའི་སྤྱོད་ཡུལ་ཅན། ། ཞེས་སྨོས་ཏེ། མངོན་སུམ་གྱིས་མཐོང་བའི་སྔོན་པོ་འགའ་ལའང་སྔོན་པོར་ཤེས་པའི་སྤྱིའི་དོན་ཅན་གྱི་རྣམ་པར་རྟོག་པ་གང་ཡིན་པ་དེ་ཆོས་ཅན། སེལ་བའི་སྤྱོད་ཡུལ་ཅན་ཡིན་ཏེ།
གཞན་སྔོ་མིན་གྱི་ཆར་སྒྲོ་མ་བཏགས་པའི་སྔོན་པོ་དེ་ཙམ་ངེས་པའི་ཕྱིར། ཁྱབ་སྟེ། ངེས་པ་དང་ནི་སྒྲོ་འདོགས་ཡིད། ། གནོད་བྱ་གནོད་བྱེད་ངོ་བོའི་ཕྱིར། ། འདི་ནི་སྒྲོ་འདོགས་དབེན་པ་ལ། ། འཇུག་ཅེས་བྱ་བར་ཤེས་པ་ཡིན། ། ཅེས་སྨོས་ཏེ། ངེས་ཤེས་འདི་ནི་སྒྲོ་འདོགས་ཀྱིས་དབེན་པའི་ཡུལ་ལ་འཇུག་ཅེས་བྱ་བར་ཤེས་པ་ཡིན་ཏེ། ངེས་པ་དང་ནི་བསལ་བྱ་སྒྲོ་འདོགས་ཀྱི་ཡིད་ནི་གནོད་བྱ་གནོད་བྱེད་ཀྱི་ངོ་བོ་ཡིན་པའི་ཕྱིར། གཉིས་པ་སྒྲ་བློ་རྣམ་གྲངས་པར་ཐལ་བ་ལ།
མདོར་བསྟན། རྒྱས་པར་བཤད་པའོ། ། དང་པོ་ནི། ཆ་ཤས་སྒྲོ་འདོགས་ཇི་སྙེད་པ། ། དེ་བསལ་ཕྱིར་ན་ངེས་པ་དང༌། ། སྒྲ་ཡང་དེ་སྙེད་ཁོ་ན་ངེས། ། དེ་དག་སྤྱོད་ཡུལ་ཐ་དད་ཅན། ། གཞན་དུ་དངོས་པོ་གཅིག་པུ་ལ། ། སྒྲའམ་བློ་གཅིག་གིས་ཁྱབ་ན། ། གཞན་ཡུལ་མ་ཡིན་དེ་ཡི་ཕྱིར། །
རྣམ་གྲངས་པ་ནི་ཉིད་དུ་འགྱུར། ། ཞེས་སྨོས་ཏེ། མ་བྱས་རྟག་༼༨༨བ༽སོགས་ཀྱི་ཆ་ཤས་སུ་སྒྲོ་འདོགས་པ་ཇི་སྙེད་ཡོད་པ་དེ་བསལ་བའི་ཕྱིར་དུ་ན་ངེས་པ་དང་རྗོད་བྱེད་ཀྱི་སྒྲ་ཡང་དེ་སྙེད་ཁོ་ནར་འཇུག་པ་དེས་ན་བྱས་པ་དང་མི་རྟག་པའི་ཡུལ་ཅན་གྱི་སྒྲ་རྟོག་དེ་དག་སྤྱོད་ཡུལ་ཐ་དད་པ་ཅན་ཡིན་པ་དེ་ལས་གཞན་དུ་བྱས་མི་རྟག་གི་དངོས་པོ་གཅིག་པུ་ལ་རྗོད་བྱེད་ཀྱི་སྒྲའམ་བློ་གཅིག་གིས་ཁྱབ་ན། བྱས་པ་དང་མི་རྟག་པའི་ཡུལ་ཅན་གྱི་སྒྲ་བློ་ཆོས་ཅན། རྣམ་གྲངས་པ་ནི་ཉིད་དུ་འགྱུར་ཏེ། གཞན་ཐ་དད་པའི་ཡུལ་ལ་འཇུག་པ་མ་ཡིན་པ་དེའི་ཕྱིར། གཉིས་པ་རྒྱས་པར་བཤད་པ་ལ། འདོད་པ་བརྗོད། དེ་དགག་པའོ། ། དང་པོ་ནི།
གང་གི་ལྟར་ན་བློས་ཁྱད་པར། ། སྣ་ཚོགས་ཅན་དོན་ཐ་དད་འཛིན། ། ཅེས་སྨོས་ཏེ། བྱེ་བྲག་པ་གང་གི་ལྟར་ན་སྒྲ་འཛིན་གྱི་བློས་ཁྱད་པར་སྣ་ཚོགས་པ་ཅན་གྱི་སྒྲ་ཁོ་ན་འཛིན་གྱི། དེའི་སྟེང་གི་ཁྱད་པར་བྱས་མི་རྟག་སོགས་མི་འཛིན་ལ། བྱས་མི་རྟག་སོགས་འཛིན་པའི་བློས་ཀྱང་ཁྱད་པར་གྱི་དོན་ཐ་དད་པ་རེ་རེ་ཁོ་ན་འཛིན་པའི་ཕྱིར། སྒྲ་བློ་རྣམ་གྲངས་པར་ཐལ་བ་མེད་དོ་ཞེ་ན། གཉིས་པ་དེ་དགག་པ་ལ། བརྗོད་བྱ་གཞན་ཡོད་པ་དགག ། དགོས་པ་གཞན་ཡོད་པ་དགག་པའོ། །
དང་པོ་ནི། ཁྱད་པར་སྣ་ཚོགས་ལ་ཕན་པའི། ། ཡན་ལག་ནུས་ལས་དབྱེར་མེད་པའི། ། བདག་ཉིད་བདག་ཉིད་ཀུན་གཟུང་ན། ། ཕན་བྱའི་བྱེ་བྲག་གང་མ་ངེས། ། དེ་དག་བདག་ཉིད་ལ་འབྲེལ་ཕྱིར། ། གཅིག་ཤེས་ན་ནི་གཉིས་ཀ་གཟུང༌། ། ཞེས་སྨོས་ཏེ། སྒྲ་དེས་རང་གི་ཁྱད་པར་བྱས་མི་རྟག་སོགས་ལ་ཕན་པའི་ནུས་པ་ཡོད་དམ། འོན་ཏེ་མེད།
མེད་དོ་ཞེ་ན། སྒྲའི་ཁྱད་པར་བྱས་མི་རྟག་ཆོས་ཅན། ༼༨༩ན༽སྒྲ་ལ་མ་འབྲེལ་བར་ཐལ། སྒྲ་ལས་རྫས་ཐ་དད་སྒྲས་ཁྱོད་ལ་མི་ཕན་པའི་ཕྱིར། དང་པོ་ལྟར་ན། དེ་ལྟར་ཕན་པའི་ནུས་པ་དེ་སྒྲ་ལས་རྫས་གཅིག་གམ་ཐ་དད་ཡིན། དང་པོ་ལྟར་ན། སྒྲ་འཛིན་རྟོག་པ་ཆོས་ཅན། སྒྲས་ཁྱད་པར་སྣ་ཚོགས་ལ་ཕན་པའི་ནུས་པ་དེ་གཟུང་བར་ཐལ། སྒྲ་ལ་བསྒྲུབས་པས་འཇུག་པ་གང་ཞིག་སྒྲ་རང་གི་ཡན་ལག་ཁྱད་པར་སྣ་ཚོགས་ལ་ཕན་པའི་ནུས་པ་དེ་སྒྲ་ལས་དབྱེར་མེད་པའི་བདག་ཉིད་ཡིན་པའི་ཕྱིར།
འདོད་ན། དེ་ཆོས་ཅན། ཕན་བྱའི་བྱེ་བྲག་བྱས་མི་རྟག་དེ་དག་གང་གིས་ན་མ་ངེས་ཏེ་ངེས་པར་ཐལ། སྒྲས་ཁྱད་པར་ལ་ཕན་པའི་ནུས་པའི་བདག་ཉིད་ཀུན་བསྒྲུབས་པས་འཇུག་པའི་སྒོ་ནས་གཟུང་བའི་ཕྱིར། ཁྱབ་སྟེ། གཅིག་ཁྱད་པར་ཅན་གྱིས་ཁྱད་པར་ལ་ཕན་པའི་ནུས་པ་ཤེས་ན་ནི་ཕན་བྱེད་ཀྱི་ནུས་པ་དང་ཕན་བྱའི་བྱེ་བྲག་གཉིས་ཀ་གཟུང་དགོས་ཏེ། ཕན་པའི་ནུས་པ་ཤེས་པ་དེ་དག་ཕན་བྱའི་བྱེ་བྲག་ཤེས་པའི་བདག་ཉིད་ལ་འབྲེལ་བའི་ཕྱིར་རོ། ། གལ་ཏེ་ཡང༌། ཆོས་ཕན་ནུས་རྣམས་ཐ་དད་ན། ། ཞེས་སྨོས་ཏེ།
གཉིས་པ་ལྟར་སྒྲས་རང་གི་ཆོས་བྱས་མི་རྟག་སོགས་ལ་ཕན་པའི་ནུས་པ་རྣམས་སྒྲ་ལས་རྫས་ཐ་དད་དོ་ཞེ་ན། དེ་དག་དེའི་ཅི་ཡིན་གལ་ཏེ། ། དེ་ཡིས་དེ་དག་ལ་ཕན་མེད། ། དེ་ལྟར་ཡིན་ན་ཐུག་མེད་འགྱུར། ། ཞེས་སྨོས་ཏེ། ནུས་པ་དེ་དག་ཆོས་ཅན། སྒྲ་དེའི་ཆོས་ཅན་ཡིན་ཏེ་མ་ཡིན་པར་ཐལ། སྒྲ་ལས་རྫས་ཐ་དད་སྒྲ་དེ་ཡིས་ཁྱོད་ལ་ཕན་པ་མེད་པའི་ཕྱིར་དང༌། གལ་ཏེ་དེ་དག་ལ་ཕན་པ་དེ་ལྟར་ཡིན་ན་ཕན་པ་ཐུག་མེད་དུ་འགྱུར་བའི་ཕྱིར་རོ། ། ཅི་སྟེ་ཡང༌།
གཅིག་ལ་ཕན་བྱེད་གཟུང་ན་ནི། ། ཞེས་སྨོས་ཏེ། གལ་ཏེ་སྒྲ་འཛིན་རྟོག་༼༨༩བ༽པས་སྒྲ་དེ་གཅིག་སྒྲའི་བྱས་པ་ལ་ཕན་བྱེད་དུ་གཟུང་གི་ཁྱད་པར་གཞན་ལ་ནི་མ་ཡིན་ནོ་ཞེ་ན་ནི། དེ་ལ་མཐོང་ན་མ་མཐོང་བ། ། ཕན་པ་གཞན་མིན་དེ་ཡི་ཕྱིར། ། དེ་གཟུང་ན་ནི་ཐམས་ཅད་གཟུང༌། ། ཞེས་སྨོས་ཏེ། སྒྲ་འཛིན་རྟོག་པ་ཆོས་ཅན། མ་མཐོང་བར་འདོད་པའི་སྒྲ་དེས་སྒྲའི་མི་རྟག་པ་ལ་ཕན་པའི་ནུས་པ་དེ་གཟུང་བར་ཐལ། སྒྲ་དེ་སྒྲའི་བྱས་པ་དེ་ལ་ཕན་བྱེད་དུ་མཐོང་བའི་ཕྱིར།
མ་ཁྱབ་ན། སྒྲས་རང་གི་བྱས་པ་ལ་ཕན་པའི་ནུས་པ་དེ་གཟུང་ན་ནི་སྒྲས་རང་གི་མི་རྟག་པ་ལ་ཕན་པའི་ནུས་པ་སོགས་ཐམས་ཅད་གཟུང་དགོས་ཏེ། ཁྱོད་རང་ཡུལ་ལ་བསྒྲུབས་པས་འཇུག་པ་གང་ཞིག་དེས་དེ་དག་ལ་ཕན་པའི་ནུས་པ་རྣམས་གཞན་མ་ཡིན་པར་རྫས་གཅིག་ཡིན་པ་དེའི་ཕྱིར། གཉིས་པ་དགོས་པ་གཞན་ཡོད་པ་དགག་པ་ནི། གལ་ཏེ་འཁྲུལ་བ་བཟློག་པའི་ཕྱིར། ། གཟུང་བ་ལ་ཡང་གཞན་འདོད་ན། ། ཞེས་སྨོས་ཏེ། གལ་ཏེ་སྒྲ་འཛིན་རྟོག་པས་སྒྲའི་སྟེང་གི་བྱས་མི་རྟག་སོགས་གཟུང་བ་ལ་ཡང་རྗེས་དཔག་ཕྱི་མ་གཞན་འཇུག་པར་འདོད་དེ། སྒྲ་རྟག་པར་འཛིན་པའི་འཁྲུལ་བ་བཟློག་དགོས་པའི་ཕྱིར་ཞེ་ན། དེ་ནི་རྣམ་གཅོད་ཡུལ་ཅན་གྲུབ། །
དེ་ལས་གཞན་པའང་དེ་དང་འདྲ། ། སྒྲོ་འདོགས་མེད་པའི་ཡུལ་ལ་ནི། ། འཇུག་ཕྱིར་གཞན་ཡང་ངོ་བོ་གང༌། ། ངེས་པ་རྣམས་ཀྱིས་མ་ངེས་པ། ། དེ་ནི་ཇི་ལྟར་དེ་ཡུལ་ཡིན། ། ཅེས་སྨོས་ཏེ། རྗེས་དཔག་ཕྱི་མ་དེ་ནི་ཆོས་ཅན། རྣམ་གཅོད་ཀྱི་ཡུལ་ཅན་དུ་གྲུབ་པར་ཐལ། འཁྲུལ་བ་བཟློག་པའི་ཚད་མ་ཡིན་པའི་ཕྱིར། འདིས་ནི་མངོན་སུམ་གྱིས་སྒྲོ་འདོགས་གཅོད་པ་བཀག་འདུག་གོ །
རྗེས་དཔག་ཕྱི་མ་དེ་ལས་གཞན་སྒྲ་ངེས་པའི་རྟོག་པའང་ཆོས་ཅན། ༼༩༠ན༽རྗེས་དཔག་ཕྱི་མ་དེ་དང་འདྲ་བར་སེལ་བའི་ཡུལ་ཅན་ཡིན་ཏེ། བསལ་བྱ་སྒྲོ་འདོགས་མེད་པའི་ཡུལ་སྒྲ་ལ་ནི་འཇུག་པའི་ཕྱིར། གཞན་ཡང་སྒྲ་མི་རྟག་པའི་ངོ་བོ་གང་ཡིན་པ་དེ་ནི་ཆོས་ཅན། ཇི་ལྟར་ན་སྒྲ་བྱས་པར་ངེས་པའི་ཤེས་པ་དེ་ཡུལ་ཡིན་ཏེ། སྒྲ་བྱས་པར་ངེས་པའི་ཤེས་པ་རྣམས་ཀྱིས་མ་ངེས་པའི་ཕྱིར། འོ་ན་སྒྲ་མི་རྟག་པ་ཆོས་ཅན། མངོན་སུམ་གྱི་ཡུལ་མ་ཡིན་པར་ཐལ། དེས་མ་ངེས་པའི་ཕྱིར་ཞེ་ན།
མངོན་སུམ་གྱིས་ནི་གཟུང་བ་ལའང༌། །
ཁྱད་པར་ཆ་ཤས་རྣམ་སྤངས་པ། ། ཁྱད་པར་གང་ལ་རྟོགས་པ་ཡི། ། རྐྱེན་ཡོད་དེ་ནི་རྟོགས་པར་འགྱུར། ། ཞེས་སྨོས་ཏེ། སྒྲའི་སྟེང་དུ་ཁྱད་པར་བྱས་པ་དང་མི་རྟག་པའི་ཆ་ཤས་རྫས་ཐ་དད་པ་རྣམ་པར་སྤངས་པ་དེ་སྒྲ་འཛིན་མངོན་སུམ་གྱིས་ནི་གཟུང་བ་ལའང་ཆོས་ཅན། ཡུལ་ཡིན་ན་ངེས་མི་དགོས་ཏེ། སྒྲའི་ཁྱད་པར་མི་རྟག་པ་ལ་སོགས་པ་གང་ལ་རྟོགས་པ་སྟེ་ངེས་པ་འདྲེན་པའི་རྐྱེན་ཡོད་པ་དེ་ནི་རྟོགས་པར་འགྱུར་ལ། རྐྱེན་མེད་ན་ནི་རྟོགས་པར་མི་འགྱུར་བའི་ཕྱིར་རོ། ། དེའི་ཕྱིར་སྣང་བ་ཙམ་གྱིས་ཐམས་ཅད་ངེས་པའམ་རྟོགས་པར་མི་འགྱུར་ཏེ། རྒྱུ་གཞན་བློ་གསལ་བ་དང་བག་ཆགས་གོམས་པ་ལ་སོགས་ལ་བལྟོས་པའི་ཕྱིར་རོ་ཞེས་རང་འགྲེལ་ལས་སོ། །
གཞུང་འདིས་ནི་མངོན་སུམ་གྱིས་གཟུང་བའི་ཡུལ་ངེས་པ་དང་རྟོགས་པར་འདོད་པ་ཐམས་ཅད་བཀག་ནས་འདུག་གོ ། རང་འགྲེལ་ལས་ཀྱང༌། ད་ནི་ཇི་ལྟར་མ་ངེས་པ་མངོན་སུམ་གྱིས་ཀྱང་གཟུང་བ་ཡིན་ཅེ་ན། མངོན་སུམ་ནི་གང་གིས་ཀྱང་ངེས་པར་བྱེད་པ་མ་ཡིན་ཏེ། དེས་གང་ཞིག་འཛིན་པ་དེ་ཡང་ངེས་པས་ནི་མ་ཡིན་ནོ། ། འོ་ན་ཅི་ཞེ་ན། དེར་སྣང་བས་སོ། ། དེ་བས་ན་ངེས་པ་དང་མ་ངེས་པའི་༼༩༠བ༽དབང་གིས་མངོན་སུམ་གྱིས་འཛིན་པ་དང་མི་འཛིན་པ་དག་མ་ཡིན་ནོ་ཞེས་གསུངས་སོ། ། དོན་ནི་འདི་ཡིན་ཏེ། མངོན་སུམ་གྱིས་རང་གི་གཟུང་བའི་ཡུལ་ལ་ངེས་པ་དྲངས་པ་ན་ཡུལ་ལ་ཕྱིན་ཅི་ལོག་ཏུ་སྒྲོ་འདོགས་པ་བསལ་བ་དེ་ཙམ་ལ་ངེས་པ་དང་རྟོགས་པའི་ཐ་སྙད་བྱེད་ཀྱི།
ཡང་དག་པར་ནི་མ་ཡིན་ནོ། ། དཔེར་ན། གཤེད་མ་གཞན་ཞིག་ལ་མི་གསོད་དུ་བཅུག་པ་ལ་རྒྱལ་པོས་མི་བསད་ཅེས་འཇིག་རྟེན་ན་གྲགས་པ་བཞིན་ནོ། ། གསུམ་པ་དེ་ལ་རྩོད་པ་སྤང་བ་ལ། རྩོད་པ་དགོད། དེའི་ལན་བཤད། དེ་ལས་འཕྲོས་པའི་རྩོད་སྤང་ངོ༌། ། དང་པོ་ནི། བྱེ་བྲག་པ་ན་རེ། ཁྱོད་སྒྲ་རྟོག་སེལ་འཇུག་ཏུ་འདོད་པ་ལའང་སྐྱོན་ཡོད་དེ།
ལོག་ལྡོག་རྫས་གཅིག་གམ་ཐ་དད། གཅིག་ན་ཆོས་དང་ཆོས་ཅན་གཉིས་ལ་སྒྲ་རྟོག་ཐ་དད་དུ་མི་འཇུག་པའམ། འཇུག་ནའང༌། རྣམ་གྲངས་པ་ནི་ཉིད་དུ་འགྱུར། ། ཞེས་པ་མཚུངས་ལ། ཐ་དད་ན་སྤྱི་གསལ་རྫས་གཞན་ལ་བཀོད་པའི་ཉེས་པས་ཁྱོད་ལའང་གནོད་དོ་ཞེ་ན། གཉིས་པ་དེའི་ལན་བཤད་པ་ལ། སྒྲ་སེལ་བས་འཇུག་པར་བསྟན། དངོས་དབང་གིས་མི་འཇུག་པར་བསྟན། བརྗོད་འདོད་ཀྱིས་འཇུག་པ་ལ་ཐ་སྙད་ཐམས་ཅད་འཐད་པའོ། །
དང་པོ་ནི། དེ་ལའང་གཞན་ལས་ལྡོག་པ་དང༌། ། གཞན་ལས་ལོག་པ་ཞེས་བྱ་བའི། ། སྒྲ་དང་ངེས་པ་ཉིད་དག་ནི། ། བརྡ་ཡི་རྗེས་སུ་བྱེད་པ་ཡིན། ། ཅེས་སྨོས་ཏེ། སྒྲ་རྟོག་སེལ་བའི་ཡུལ་ཅན་ཡིན་པ་དེ་ལའང་གཞན་ལས་ལྡོག་པ་བ་ལང་ཉིད་དང༌། གཞན་ལས་ལོག་པ་བ་ལང་ཞེས་བྱ་བའི་སྒྲ་དང་ངེས་པའི་རྟོག་པ་ཉིད་དག་ནི་ཆོས་ཅན། བ་ལང་གི་ལོག་ལྡོག་རྫས་ཐ་དད་ལ་འཇུག་པ་མ་ཡིན་ཏེ། ༼༩༡ན༽སྨྲ་བ་པོའི་བརྡའི་རྗེས་སུ་བྱེད་པ་ཙམ་ཡིན་པའི་ཕྱིར།
འོ་ན་བ་ལང་གི་བ་ལང་ཉིད་ཅེས་པའི་དྲུག་པའི་སྒྲ་སྦྱོར་བ་མི་འཐད་པར་ཐལ། དྲུག་པའི་སྒྲ་དེ་ནི་ཆོས་དང་ཆོས་ཅན་རྫས་ཐ་དད་པ་ཁོ་ན་ལ་འཇུག་པའི་ཕྱིར་ཞེ་ན། གཉིས་ཀས་གཅིག་གཅིག་བརྗོད་མོད་ཀྱང༌། ། བརྗོད་བྱའི་གཞན་གྱི་ཁྱད་པར་གྱིས། ། རྣམ་དབྱེ་ཐ་དད་འབྱེད་པ་ཡིས། ། ཐ་དད་དོན་བཞིན་སྒྲུབ་པར་བྱེད། ། ཅེས་སྨོས་ཏེ། བ་ལང་གི་བ་ལང་ཉིད་ཅེས་བརྗོད་པའི་ཚེ། བ་ལང་དང་བ་ལང་ཉིད་བརྗོད་པའི་སྒྲ་གཉིས་ཀས་བརྗོད་བྱ་གཅིག་པ་བ་ལང་གཅིག་ཉིད་བརྗོད་པ་དེ་ལྟར་མོད་ཀྱང་ཐ་དད་དུ་འབྱེད་པའི་རྣམ་དབྱེའི་སྒྲ་དེ་ཡིས་སེལ་ངོར་བརྗོད་བྱར་ཐ་དད་པའི་དོན་བཞིན་སྒྲུབ་པར་བྱེད་དེ། བརྗོད་བྱ་ལྡོག་པའི་གཞན་ཐ་དད་པའི་ཁྱད་པར་གྱིས་སོ། །
འོ་ན་ཆོས་དང་ཆོས་ཅན་བརྗོད་པའི་སྒྲ་ཐ་དད་དུ་མི་རིགས་སོ་ཞེ་ན། ཁྱད་པར་གཞན་ནི་སྤོང་བ་དང༌། ། མི་སྤོང་བ་དག་དེ་གཉིས་ཀྱི། ། བརྡ་ཡི་བྱེ་བྲག་རྟོགས་པ་པོའི། ། འདོད་པའི་རྗེས་སུ་བྱེད་པའི་གཞི། ། ཞེས་སྨོས་ཏེ། ཆོས་བ་ལང་ཉིད་དང་ཆོས་ཅན་བ་ལང་དེ་གཉིས་ཀྱི་བརྡའི་བྱེ་བྲག་ཆོས་ཅན། བརྗོད་བྱ་ཉན་ནས་རྟོགས་པ་པོའི་རྒྱུད་ཀྱི་ཆོས་ཅན་བ་ལང་དེ་ཁྱད་པར་གཞན་རྟ་མ་ཡིན་པ་སོགས་ནི་སྤོང་བ་དང་མི་སྤོང་བའི་ཚུལ་གྱིས་ཤེས་པར་འདོད་པ་དག་ཁྱོད་ཀྱི་གཞིའམ་རྟེན་ཡིན་ཏེ། ཁྱོད་འདོད་པའི་རྗེས་སུ་བྱེད་པའི་བརྡ་ཡིན་པའི་ཕྱིར། བྱེ་བྲག་པ་ན་རེ།
བུམ་པའི་མི་རྟག་པ་ཞེས་བརྗོད་པའི་ཚེ་བརྗོད་བྱ་ལ་རྫས་ཐ་དད་པའི་ཁྱད་པར་ཡོད་དོ་ཞེ་ན། ཀུན་ལ་རྫས་དང་དངོས་བརྗོད་པའི། ། སྒྲ་ཡི་ཁྱད་པར་འདི་ཉིད་དེ། ། དེ་ཕྱིར་དེ་དག་བརྗོད་བྱ་ལ། ། ཁྱད་པར་འགའ་ཡང་ཡོད་མ་ཡིན། ། ༼༩༡བ༽ ཅེས་སྨོས་ཏེ། བརྗོད་བྱ་ཀུན་ལ་རྫས་ཆོས་ཅན་དང་དངོས་པོའི་ཆོས་བརྗོད་པའི་སྒྲ་དེ་དག་གི་བརྗོད་བྱ་ལ་རྫས་ཐ་དད་པའི་ཁྱད་པར་འགའ་ཡང་ཡོད་པ་མ་ཡིན་ཏེ། ཆོས་དང་ཆོས་ཅན་བརྗོད་པའི་སྒྲའི་ཁྱད་པར་ནི་ཁྱད་པར་གཞན་སྤོང་མི་སྤོང་འདི་ཉིད་དུ་ཟད་པ་དེ་ཡིན་པ་དེའི་ཕྱིར། དེས་ན་རྗོད་བྱེད་ཐ་དད་པས་བརྗོད་བྱ་ཐ་དད་པར་མི་འགྱུར་ཏེ། དོན་དེ་ཤེས་པར་བྱེད་འདོད་པ། །
དེ་ལ་ཕན་པའམ་བྱེད་ལྡན་ནམ། ། གལ་ཏེ་གཞན་གྱིས་བརྗོད་ཀྱང་རུང༌། ། དེ་ལས་ཁྱད་པར་གཞན་མེད་དོ། ། ཞེས་སྨོས་ཏེ། བརྗོད་བྱའི་དོན་དེ་ཉན་པ་པོས་ཤེས་པར་བྱེད་འདོད་པས་སྦྱར་བའི་སྒྲ་དེ་ལ་འཚེད་པ་ཉིད་ཅེས་དངོས་པོ་ལ་དེ་ཕན་གྱི་རྐྱེན་བྱིན་པའམ། འཚེད་པ་ཞེས་བྱེད་ལྡན་གྱི་མིང་སྒྲུབ་པའི་རྐྱེན་ནམ། ལྷ་སྦྱིན་གྱིས་ཉལ་ཞེས་སོགས་དངོས་པོ་ལ་བྱེད་ལྡན་སྦྱར་བ་ཡིད་བྱེད་ཀྱི་མཐའ་ཅན་ནམ། གལ་ཏེ་བྱེ་བྲག་ཏུ་བཤད་དུ་མེད་པ་དཀར་པོ་ཞེས་སོགས་གཞན་གྱིས་བརྗོད་ཀྱང་རུང་རྗོད་བྱེད་ཐ་དད་པ་དེ་ལས་བརྗོད་བྱ་ཐ་དད་པའི་ཁྱད་པར་གཞན་མེད་དེ། བརྗོད་ཚུལ་སོ་སོ་བ་ཙམ་ཡིན་པའི་ཕྱིར། དེ་དག་གི་དོན་བསྡུས་ཏེ་བསྟན་པའི་ཕྱིར་བཤད་པ།
དེ་ཕྱིར་གཞན་སེལ་ཡུལ་ལ་ནི། ། དེ་ལྡན་ཕྱོགས་ལ་བརྗོད་པ་བསལ། ། རིགས་དང་དེ་དང་ལྡན་པ་དག ། ཐ་དད་ཉིད་ན་ཉེས་པར་འགྱུར། ། ཞེས་སྨོས་ཏེ། སྒྲ་གཞན་སེལ་གྱི་ཡུལ་ལ་འཇུག་པར་སྨྲ་བའི་ལུགས་ལ་ནི་ཆོས་ཅན། སྤྱི་རྫས་གཞན་དེ་དང་ལྡན་པ་སྒྲའི་བརྗོད་བྱར་འདོད་པའི་ཕྱོགས་ལ་ཀུན་ལས་བཏུས་ལས། རང་དབང་མེད་ཕྱིར་དེ་ལྡན་མིན། ། བཏགས་པའི་ཕྱིར་དང་མི་སྲིད་ཕྱིར། ། འབངས་ལ་རྒྱལ་པོར་བཏགས་པ་བཞིན། །
ཞེས་བརྗོད་པའི་སྐྱོན་བསལ་བ་ཡིན་ཏེ། རིགས་དང་དེ་དང་ལྡན་པའི་བསལ་བ་དག་རྫས་ཐ་༼༩༢ན༽དད་པ་ཉིད་ཡིན་ན། སློབ་དཔོན་གྱིས་གཞན་ལ་བརྗོད་པའི་ཉེས་པ་གསུམ་པོ་དེར་འགྱུར་ཡང་སྤྱི་བསལ་རྫས་ཐ་དད་མེད་པར་ཁས་ལེན་པ་དེའི་ཕྱིར། གཉིས་པ་དངོས་དབང་གིས་མི་འཇུག་པར་བསྟན་པ་ནི། གང་དག་གི་ཚིག་དངོས་པོའི་དབང༌། ། ལྷུར་བརྗོད་བརྗོད་འདོད་མི་བརྟེན་པ། ། དེ་དག་ལ་ནི་དྲུག་པ་དང༌། ། ཚིག་དབྱེ་ལ་སོགས་ཀླན་ཀ་རིགས། ། ཞེས་སྨོས་ཏེ། བརྡ་སྤྲོད་པ་གང་དག་གི་ལུགས་ལ་ཚིག་ཐམས་ཅད་དངོས་པོའི་དབང་གིས་འཇུག་པ་ལྷུར་བླངས་ནས་བརྗོད་ཀྱི།
བརྗོད་འདོད་ལ་མི་བརྟེན་པར་བརྡ་སྤྲོད་པ་དེ་འདོད་པ་དག་ལ་ནི་ཆོས་ཅན། སྐྱོན་དུ་མ་ཡོད་དེ། དྲུག་པའི་སྒྲ་མི་རུང་བ་དང༌། མང་ཚིག་གི་དབྱེ་བ་ལ་སོགས་པ་མི་རུང་བའི་ཀླན་ཀ་རིགས་པའི་ཕྱིར་རོ། ། གསུམ་པ་བརྗོད་འདོད་ཀྱི་འཇུག་པ་ལ་ཐ་སྙད་ཐམས་ཅད་འཐད་པ་ནི། ཕྱི་རོལ་དོན་ལ་མི་བལྟོས་པའི། ། ཚིག་གང་སྨྲ་པོས་ཇི་ལྟ་བུར། ། རྗོད་བྱེད་ཉིད་དུ་ངེས་བྱེད་པ། ། དེ་དེ་བཞིན་དུ་རྗོད་བྱེད་ཡིན། ། བཙུན་མོ་རྣམ་གྲོང་དྲུག་ལ་སོགས། །
ཐ་དད་ཐ་དད་མིན་བཞག་པའམ། ། ནམ་མཁའི་རང་བཞིན་མཁའ་ཉིད་ཅེས། ། བྱ་བ་འདི་ལ་རྒྱུ་ཅི་ཡོད། ། ཅེས་སྨོས་ཏེ། བརྗོད་བྱ་ཕྱི་རོལ་གྱི་དོན་ལ་མི་བལྟོས་པའི་ཚིག་གང་སྨྲ་བ་པོས་ཇི་ལྟ་བུར་རྗོད་བྱེད་ཉིད་དུ་ངེས་པར་བྱེད་པ་དེ་དེ་ཁོ་ན་བཞིན་དུ་རྗོད་བྱེད་ཡིན་ཏེ། དཔེར་ན་བུད་མེད་གཅིག་ལ་བཙུན་མོ་རྣམས་ཞེས་མང་པོའི་ཚིག་ཐ་དད་པ་རྣམ་པར་བཞག་པའམ། གྲོང་དྲུག་ལ་ཁང་བཟང་གི་ཕྲེང་བ་ཞེས་ཐ་དད་མིན་པ་གཅིག་ཚིག་གི་རྣམ་པར་བཞག་པ་དང༌། ལ་སོགས་པའི་བྱེ་མ་གཅིག་ལ་བྱེ་མ་རྣམས་ཞེས་མང་ཚིག་གིས་རྣམ་པར་བཞག་པ་འདི་ལ་མང་པོ་ལ་སོགས་པའི་རྒྱུ་ཅི་ཡོད་༼༩༢བ༽དེ་མེད་པའི་ཕྱིར་དང༌། དེ་བཞིན་དུ་ནམ་མཁའ་ནམ་མཁའི་རང་བཞིན་ཡིན་ཅེས་དྲུག་པའི་སྒྲ་སྦྱར་བ་འདི་ལ་ཆོས་དང་ཆོས་ཅན་རྫས་ཐ་དད་པའི་རྒྱུ་ཅི་ཡོད་དེ་མེད་པའི་ཕྱིར་དང༌། ནམ་མཁའ་ཉིད་ཅེས་བྱ་བ་དངོས་པོའི་རྐྱེན་དུ་སྦྱར་བ་འདི་ལ་རྒྱུ་དངོས་པོར་ཅི་ཡོད་དེ་མེད་པའི་ཕྱིར་རོ། །
གསུམ་པ་དེ་ལས་འཕྲོས་པའི་རྩོད་སྤང་ལ། རྩོད་པ་དང༌། ལན་གཉིས་ལས། དང་པོ་ནི། གང་ཕྱིར་དངོས་ཀུན་རང་བཞིན་གྱིས། ། ཞེས་པའི་སྐབས་སུ་དངོས་པོ་རྣམས་རང་རང་གི་ངོ་བོ་གཞན་དང་མ་འདྲེས་པར་གནས་ཞེས་ཁས་བླངས་པ་ལ། འོ་ན་གསལ་བ་རྣམས་ནི་ཕན་ཚུན་རྗེས་སུ་མི་འགྲོ་ཞིང༌། དེ་ལས་དོན་གཞན་གྱི་སྤྱི་མེད་པའི་ཕྱིར་སྤྱིའི་ཐ་སྙད་ཇི་ལྟར་རུང་ཞེ་ན། གཉིས་པ་དེའི་ལན་ལ། སྤྱི་གཏན་ལ་ཕབ།
དེ་ཉིད་ཐ་སྙད་དུ་བཞག ། དེས་གྲུབ་པའི་དོན། དོན་བསྡུ་བའོ། ། དང་པོ་ལ། སྤྱི་ངོས་གཟུང༌། དེ་དོན་དམ་དུ་མ་གྲུབ་པའོ། ། དང་པོ་ནི། ཐ་དད་དངོས་རྣམས་ལ་བརྟེན་ནས། ། དོན་གཅིག་ཏུ་ནི་སྣང་བའི་བློ། ། གང་གིས་རང་གི་ངོ་བོ་ཡིས། །
གཞན་གྱི་ངོ་བོ་སྒྲིབ་བྱེད་པ། ། སྒྲིབ་བྱེད་དེས་བདག་ཐ་དད་ཀྱང༌། ། ཐ་དད་པ་ཉིད་བསྒྲིབས་པ་ཡིས། ། དངོས་རྣམས་ངོ་བོ་འགའ་ཞིག་གིས། ། ཐ་དད་མིན་པ་ལྟ་བུར་སྣང༌། ། དེ་ལ་བསམ་པའི་དབང་གིས་ན། ། སྤྱི་ཡོད་པར་ནི་རབ་ཏུ་བསྒྲགས། ། ཞེས་སྨོས་ཏེ། རྣམ་པར་དཔྱད་ན་སྤྱི་མེད་ཀྱང༌། རྟོག་པས་རྣམ་པར་བཏགས་ནས་བཞག་པ་ཡིན་ཏེ།
ཤིང་གསལ་གྱི་དངོས་པོ་རྣམས་རྟོག་ངོར་ཤིང་མ་ཡིན་ལས་ལོག་པའི་ངོ་བོ་འགའ་ཞིག་གིས་ཐ་དད་དུ་སྣང་བ་མ་ཡིན་པར་ཤིང་ངོ་ཞེས་གཅིག་ལྟ་བུར་སྣང་བ་དེ་ལ་བསམ་པའི་དབང་གིས་ན་སྤྱི་ཡོད་པར་ནི་རབ་ཏུ་བསྒྲགས་པའི་ཕྱིར། ༼༩༣ན༽དེར་རྒྱུ་གང་གིས་སྣང་ཞེ་ན། ཤིང་གསལ་རྣམས་བདག་ཉིད་ཐ་དད་ཀྱང་སྒྲིབ་བྱེད་གཟུང་རྣམ་དེས་ཤིང་གསལ་རྣམས་ཐ་དད་པའི་ཚེ་ཉིད་དེ་བསྒྲིབས་པ་ཡིས་སོ། ། གཟུང་རྣམ་དེ་གང་ཞེ་ན། ཤིང་གསལ་རྣམས་དོན་གཅིག་ཏུ་ནི་སྣང་བའི་ཤིང་འཛིན་གྱི་བློ་གང་གིས་རང་གི་ངོ་བོ་ཤིང་མ་ཡིན་ལས་ལོག་པར་སྣང་བ་དེ་ཡིས་སོ། ། གང་སྒྲིབ་པར་བྱེད་ན། གཞན་ཤིང་གསལ་གྱི་ངོ་བོ་དེ་སྒྲིབ་པར་བྱེད་དོ། ། བློ་དེ་གང་ལས་སྐྱེས་ན་ཤིང་གསལ་ཐ་དད་པའི་དངོས་པོ་རྣམས་ལ་བརྟེན་ནས་སྐྱེས་པ་ཡིན་ནོ། ། གཉིས་པ་དེ་དོན་དམ་དུ་མ་གྲུབ་པ་ནི། དེ་ཡིས་ཇི་ལྟར་ཀུན་བཏགས་པ། །
དེ་ནི་དམ་པའི་དོན་དུ་མེད། ། གསལ་བ་རྣམས་ནི་རྗེས་མི་འགྲོ། ། རྗེས་འགྲོ་གཞན་ནི་སྣང་བ་མེད། ། ཅེས་སྨོས་ཏེ། རྟོག་པ་དེ་ཡིས་ཇི་ལྟར་ཀུན་ནས་བཏགས་པའི་སྤྱི་དེ་ནི་དམ་པའི་དོན་དུ་མེད་དེ། གསལ་བ་རྣམས་ནི་ཕན་ཚུན་རྗེས་སུ་མི་འགྲོ་ཞིང༌། རྗེས་སུ་འགྲོ་བའི་སྤྱི་གཞན་ནི་མངོན་སུམ་ལ་སྣང་བ་མེད་པའི་ཕྱིར། ཤིང་འཛིན་རྟོག་པ་ལ་ཤིང་དུ་སྣང་བ་ཉིད་སྤྱི་ཡིན་པར་འདོད་དོ་ཞེ་ན། ཤེས་ལས་ཐ་དད་མ་ཡིན་པ། ། ཇི་ལྟར་དོན་གཞན་འབྲང་བར་འགྱུར། །
དེས་ན་དོན་ལ་བདག་གཅིག་ཏུ། ། འཛིན་པའི་རྣམ་རྟོག་འདི་ལོག་པ། ། ཞེས་སྨོས་ཏེ། ཤིང་འཛིན་རྟོག་པ་ལ་ཤིང་དུ་སྣང་བ་ཆོས་ཅན། ཇི་ལྟར་དོན་གཞན་ཤིང་གསལ་རྣམས་ལ་རྗེས་སུ་འབྲང་བར་འགྱུར་ཏེ། ཤེས་པ་ལས་ཐ་དད་མ་ཡིན་པ་སྟེ་རྫས་གཅིག་པའི་ཕྱིར། དེས་ན་སྤྱི་འཛིན་པའི་རྣམ་རྟོག་འདི་ཆོས་ཅན། ལོག་པའི་ཤེས་པ་ཡིན་ཏེ། གསལ་བའི་དོན་ལ་བདག་གཅིག་ཏུ་འཛིན་པའི་ཕྱིར། འོ་ན་སྤྱི་དངོས་པོར་མེད་ན་སྤྱི་འཛིན་རྟོག་པ་རྒྱུ་མེད་དུ་འགྱུར་རོ་ཞེ་༼༩༣བ༽ན།
མིང་དོན་གང་ལྡན་ཕན་ཚུན་དུ། ། ཐ་དད་པ་འདིའི་ས་བོན་ཡིན། ། ཅེས་སྨོས་ཏེ། ཤིང་འཛིན་རྟོག་པ་འདི་ཆོས་ཅན། རྒྱུ་ཡོད་དེ། ཤིང་གི་མིང་དང་ཤིང་མ་ཡིན་ལས་ལོག་པའི་དོན་གང་དང་ལྡན་པའི་ཤིང་གསལ་ཕན་ཚུན་ཐ་དད་པ་རྣམས་ཁྱོད་ཀྱི་ས་བོན་ཡིན་པའི་ཕྱིར། ཤིང་གསལ་རྣམས་ཤིང་འཛིན་རྟོག་པའི་རྒྱུ་མ་ཡིན་ཏེ། དེ་རྣམས་ཐ་དད་ཡིན་པའི་ཕྱིར་ཞེ་ན། གཅིག་རྟོགས་དོན་ཤེས་ལ་སོགས་པའི། ། དོན་གཅིག་བསྒྲུབ་ལ་འགའ་ཞིག་ནི། །
ཐ་དད་ཡིན་ཀྱང་རང་བཞིན་གྱིས། ། ངེས་ཏེ་དབང་པོ་ལ་སོགས་བཞིན། ། དཔེར་སྨན་ཁ་ཅིག་ཐ་དད་ཀྱང༌། ། ལྷན་ཅིག་པའམ་སོ་སོ་ཡིས། ། རིམས་ལ་སོགས་པ་ཞི་བྱེད་པར། ། མཐོང་གིས་གཞན་གྱིས་མ་ཡིན་བཞིན། ། ཞེས་སྨོས་ཏེ། ཤིང་གསལ་འགའ་ཞིག་ནི་ཆོས་ཅན། ཐ་དད་ཡིན་ཀྱང་རང་རིགས་གཅིག་ཏུ་རྟོགས་པའི་དོན་ཅན་གྱི་ཤེས་པ་བསྐྱེད་པ་ལ་སོགས་པའི་དོན་གཅིག་སྒྲུབ་པ་ལ་རང་བཞིན་གྱི་ནུས་པ་སོ་སོར་ངེས་པ་ཡིན་ཏེ། དཔེར་ན་དབང་པོ་དང་ཡུལ་དང་ཡིད་བྱེད་ལ་སོགས་པ་རྣམས་སྤྱི་དངོས་པོ་བ་གཅིག་མེད་པའི་ཐ་དད་ཡིན་ཀྱང་དབང་ཤེས་གཅིག་བསྐྱེད་ཅིང༌།
ཁྱོད་རང་གི་ལུགས་ལའང་དབང་པོ་དང་དོན་དང་བདག་དང་ཡིད་དང་དེ་རྣམས་འཕྲད་པ་དེ་སྤྱི་དངོས་པོ་བ་མེད་པའི་ཐ་དད་ཡིན་ཀྱང་གཟུགས་འཛིན་དབང་ཤེས་གཅིག་བསྐྱེད་པར་འདོད་པའི་ཕྱིར། དཔེར་ན་སྨན་སླེ་ཏྲས་དང་པར་པ་ཏ་ལ་སོགས་པ་ཁ་ཅིག་སྤྱི་དངོས་པོ་བ་མེད་པའི་ཐ་དད་ཡིན་ཀྱང་ལྷན་ཅིག་ཏུ་སྦྱར་བའམ་སོ་སོར་སྦྱར་བ་ཡིས་རིམས་ནད་ལ་སོགས་པ་ཞི་བའི་འབྲས་བུ་གཅིག་བྱེད་པར་མཐོང་གི་གཞན་ཞོ་དང་ག་གོན་སོགས་ཀྱིས་མ་ཡིན་པ་བཞིན་ནོ། ། གལ་ཏེ་༼༩༤ན༽སྨན་དེ་རྣམས་ལ་སྤྱི་དངོས་པོ་བ་གཅིག་ཡོད་པས། དེས་རིམས་ནད་སོགས་ཞི་བར་བྱེད་པས་དཔེ་མ་གྲུབ་བོ་ཞེ་ན། ཁྱད་པར་མེད་ཕྱིར་སྤྱིས་མ་ཡིན། ། དེ་དག་ཞིང་སོགས་ཐ་དད་ཀྱང༌། ། ཁྱད་པར་མེད་པར་ཐལ་འགྱུར་ཕྱིར། ། བརྟན་པས་ཕན་འདོགས་མེད་ཕྱིར་ཡང༌། ། ཞེས་སྨོས་ཏེ། སྨན་དེ་དག་ཆོས་ཅན།
སྨན་སྤྱི་རྟག་དངོས་ཀྱིས་རིམས་ནད་ཞི་བར་བྱེད་པ་མ་ཡིན་པར་ཐལ། དེ་ཡིན་ན། སྐྱེ་སའི་ཞིང་དང་དུས་དང་སོ་ནམ་ལ་སོགས་རྒྱུ་ཐ་དད་ལས་ཀྱང་རིམས་ནད་ཞི་བ་མྱུར་བ་དང་བུལ་བའི་ཁྱད་པར་མེད་པར་ཐལ་བར་འགྱུར་བའི་ཕྱིར་ཏེ། ཁྱོད་རྣམས་ལ་སྤྱི་རྟག་དངོས་ཡོད་པ་ལ་ཁྱད་པར་མེད་པའི་ཕྱིར། སྨན་སྤྱི་རྟག་དངོས་ཆོས་ཅན། རིམས་ནད་ཞི་བའི་རྒྱུ་མ་ཡིན་ཏེ། རྟག་ཅིང་བརྟན་པས་འབྲས་བུ་ལ་ཕན་འདོགས་པ་མེད་པའི་ཕྱིར་ཡང་ངོ༌། ། གཉིས་པ་དེ་ཉིད་ཐ་སྙད་དུ་བཞག་པ་ལ། སྤྱི་སོགས་ཐ་སྙད་དུ་འཇོག་པའི་རྒྱུ་མཚན། དེར་བཞག་པའི་དགོས་པ།
དོན་དམ་དུ་མ་གྲུབ་པའི་རྒྱུ་མཚན་ནོ། ། དང་པོ་ལ། སྤྱིའི་ཡུལ་ཅན་ངོས་གཟུང༌། དེ་ལ་སྤྱི་ཇི་ལྟར་སྣང་བའི་ཚུལ། སྣང་བ་དེ་ལ་སྤྱི་དང་གཞི་མཐུན་གྱི་ཐ་སྙད་འདོགས་པར་བསྟན་པའོ། ། དང་པོ་ནི། རང་བཞིན་དེ་འཛིན་རྣམ་རྟོག་བློ། ། དོན་མེད་ཀྱང་དེ་དོན་ཅན་འདྲ། ། ཞེས་སྨོས་ཏེ། ཤིང་གི་སྤྱི་འཛིན་རྣམ་རྟོག་གི་བློ་ཆོས་ཅན།
རང་གི་གཟུང་དོན་རང་མཚན་པ་མེད་ཀྱང་ཤིང་རང་མཚན་པ་དེ་གཟུང་དོན་དུ་ཡོད་པ་ཅན་འདྲ་བར་སྣང་སྟེ། ཤིང་གསལ་གྱི་རང་བཞིན་དེ་འཛིན་པའི་མངོན་སུམ་གྱིས་བཞག་པའི་བག་ཆགས་ཀྱི་དབང་གིས་རང་གི་སྣང་ཡུལ་ལ་ཕྱི་རོལ་གྱི་ཤིང་དུ་ཞེན་པའི་ཕྱིར། ༼༩༤བ༽ གཉིས་པ་དེ་ལ་ཇི་ལྟར་སྣང་བའི་ཚུལ་ནི། དེ་ཡི་འབྲས་ཅན་མིན་དོན་ལས། ། ཐ་དད་མཐར་ཐུག་སྐྱེ་བ་གང༌། ། དེ་ལ་ངོ་བོ་ཕྱི་རོལ་དང༌། ། གཅིག་ལྟ་གཞན་ལས་ལོག་ལྟ་བུར། ། སྣང་བ་གང་ཡིན་བརྟག་པ་ཡི། ། ཡན་ལག་མེད་ཕྱིར་དེ་ཉིད་མིན། ། ཅེས་སྨོས་ཏེ།
ཤིང་དེའི་འབྲས་བུ་ཅན་མིན་པའི་དོན་ལས་ཐ་དད་པའི་མཐར་ཐུག་ཤིང་རང་མཚན་པ་ལས་བརྒྱུད་ནས་སྐྱེ་བའི་ཤིང་གི་སྤྱི་བློ་གང་ཡིན་པ་དེ་ཆོས་ཅན། རང་ལ་སྣང་བའི་ངོ་བོ་ཕྱི་རོལ་ལྟ་བུ་དང༌། གཅིག་ལྟ་བུ་དང༌། གཞན་ཤིང་མ་ཡིན་ལས་ལོག་པར་རང་མཚན་ལྟ་བུར་སྣང་བ་གང་ཡིན་པ་དེ་ཤིང་དེ་ཉིད་དུ་གྲུབ་པ་མ་ཡིན་ཏེ། རང་ལ་སྣང་བ་དེ་ཤིང་དོན་གཉེར་གྱི་སྐྱེས་བུས་བརྟག་ཅིང་འཇུག་པའི་ཡན་ལག་ཏུ་མེད་པའི་ཕྱིར།
གསུམ་པ་སྣང་བ་དེ་ལ་སྤྱི་དང་གཞི་མཐུན་གྱི་ཐ་སྙད་འདོགས་པར་བསྟན་པ་ལ། རྒྱས་པར་བཤད་པ། དོན་བསྡུ་བའོ། ། དང་པོ་ནི། ཤེས་ལ་ཡོད་པའི་དོན་དེ་རྣམས། །
འདི་ལྟར་ལྡོག་པའི་ངོ་བོ་ཅན། ། དེས་ན་ཐ་དད་མིན་ལྟ་བུར། ། དེ་ཉིད་གཞན་ལས་ལོག་པར་ཡང༌། ། སྣང་སྟེ་དེ་ལ་སྤྱི་དང་ནི། ། གཞི་མཐུན་སྤྱོད་ཡུལ་ཅན་དག་གི ། ཤེས་པ་དང་ནི་བརྗོད་པ་ཡིས། ། ཐ་སྙད་ནོར་དོན་ཅན་རྒྱས་བྱེད། ། ཅེས་སྨོས་ཏེ། ཤིང་འཛིན་ཤེས་པའི་སྣང་ཡུལ་ལ་ཡོད་པའི་དོན་དེ་རྣམས་ཆོས་ཅན། ཁྱོད་ལ་ཐ་སྙད་དུ་སྤྱིའི་སྤྱོད་ཡུལ་དུ་ཡོད་པ་ཅན་དག་གི་ཤེས་པ་དང་བརྗོད་པའི་ཐ་སྙད་རྒྱས་པར་བྱེད་དེ།
འདི་ལྟར་སེལ་ངོར་ཤིང་མ་ཡིན་ལས་ལོག་པའི་ལྡོག་པ་གཅིག་རྐྱང་དུ་སྣང་བའི་ངོ་བོ་ཅན་ཐ་དད་མ་ཡིན་པ་གཅིག་ལྟ་བུར་སྣང་བ་དེས་ནའི་ཕྱིར། ཡང་ཤིང་འཛིན་རྟོག་པ་ལ་སྣང་བའི་ཤ་པ་དེ་ཉིད་གཞན་ཤུག་པ་ལས་ལོག་པར་༼༩༥ན༽ཡང་སྣང་བ་སྟེ་དེ་ལྟར་ན་རིགས་མཐུན་དང༌། རིགས་མི་མཐུན་ཐམས་ཅད་ལས་ལོག་པའི་ལྡོག་པ་གཉིས་ཚོགས་དེ་ལ་གཞི་མཐུན་གྱི་སྤྱོད་ཡུལ་ཅན་དག་གི་ཤེས་པ་དང་ནི་བརྗོད་པའི་ཐ་སྙད་རྒྱས་པར་བྱེད་དོ། ། ཐ་སྙད་གཉིས་ཀ་ཡང་ནོར་བའི་དོན་ཅན་ཡིན་ཏེ། སྣང་བ་ལྟར་དོན་ལ་མེད་པའི་ཕྱིར་རོ། ། འོ་ན་ཐ་སྙད་དེས་འཇུག་ཡུལ་མི་ཐོབ་པར་འགྱུར་རོ་ཞེ་ན། དངོས་པོ་རྣམས་ཀྱི་དེ་ཀུན་ཀྱང༌། ། ཕན་ཚུན་མེད་ལ་བརྟེན་པ་སྟེ། ། དེས་ན་གཞན་སེལ་ཡུལ་ཅན་དང༌། ། གང་ལ་དངོས་དང་འབྲེལ་ཡོད་པ། །
དངོས་པོ་རྙེད་པའི་རྟེན་ཡིན་ཏེ། ། རྗེས་དཔག་ཇི་སྐད་བཤད་ཇི་བཞིན། ། ཞེས་སྨོས་ཏེ། དངོས་པོ་རྣམས་ཀྱི་སྤྱི་དང་གཞི་མཐུན་གྱི་ཐ་སྙད་དེ་ཀུན་ཀྱང་ཆོས་ཅན། གཞན་སེལ་བའི་སྒོ་ནས་འཇུག་ཡུལ་རང་མཚན་ལ་འཇུག་པ་ཅན་ཡིན་ཏེ། ཕན་ཚུན་འདྲེ་བ་མེད་པའི་རང་མཚན་ལ་བརྟེན་པ་སྟེ་དེས་ནའི་ཕྱིར། མ་ཁྱབ་བོ་ཞེ་ན། གང་ལ་འཇུག་ཡུལ་གྱི་དངོས་པོ་དང་འབྲེལ་བ་ཡོད་པ་ཡིན་ན་འཇུག་ཡུལ་གྱི་དངོས་པོ་རྙེད་པའི་རྟེན་ཡིན་པས་ཁྱབ་སྟེ། སྔར་སྒྲུབ་རྟགས་གཉིས་ལ་བརྟེན་པའི་རྗེས་དཔག་འཇུག་ཡུལ་ལ་མི་བསླུ་བར་ཇི་སྐད་བཤད་པ་ཇི་ལྟ་བ་བཞིན་ནོ། ། འོ་ན་རྟོག་པ་ཐམས་ཅད་འཇུག་ཡུལ་ལ་བསླུ་བར་ཐལ།
སྒྲ་རྟག་འཛིན་རྟོག་པ་དང་འཁྲུལ་བར་འདྲ་བའི་ཕྱིར་ཞེ་ན། འཁྲུལ་བར་འདྲ་ཡང་གཞན་ལས་མིན། ། མར་མེའི་འོད་ལས་ནོར་བུ་བཞིན། ། ཞེས་སྨོས་ཏེ། འཁྲུལ་བར་འདྲ་ཡང་གཞན་སྒྲ་རྟག་འཛིན་རྟོག་པ་ལས་འཇུག་ཡུལ་ཐོབ་པ་མ་ཡིན་ཏེ། དཔེར་ན་མར་མེའི་འོད་ལས་འཇུག་ཡུལ་ནོར་བུ་མི་ཐོབ་པ་བཞིན་ནོ། ། གཉིས་པ་དོན་བསྡུ་བ་ལ། ༼༩༥བ༽སྤྱིའི་ཐ་སྙད་འཇུག་ཚུལ་བསྡུས་ཏེ་བསྟན། གཞི་མཐུན་གྱི་ཐ་སྙད་འཇུག་ཚུལ་བསྡུས་ཏེ་བསྟན་པའོ། ། དང་པོ་ནི།
དེ་ལ་དུ་མའང་འབྲས་གཅིག་ཅན། ། དེ་འབྲས་ཅན་མིན་གཞན་བརྟེན་ཅན། ། བརྗོད་དང་ཤེས་པས་གཅིག་ཉིད་དུ། ། ཐ་སྙད་རབ་ཏུ་འཇུག་པར་བྱེད། ། ཅེས་སྨོས་ཏེ། སྤྱི་དང་གཞི་མཐུན་གྱི་ཐ་སྙད་འཇུག་ཚུལ་གཉིས་ཡོད་པ་དེ་ལ་སེལ་ངོར་འབྲས་བུ་རིགས་གཅིག་པ་ཅན་གྱི་བུམ་གསལ་དུ་མའང་ཆོས་ཅན། རྗོད་བྱེད་ཀྱི་སྒྲ་དང་རྟོག་པའི་ཤེས་པས་རིགས་གཅིག་པ་ཉིད་དུ་སྤྱིའི་ཐ་སྙད་རབ་ཏུ་འཇུག་པར་བྱེད་དེ། ཆུ་སྐྱོར་བ་དེའི་འབྲས་བུ་ཅན་མ་ཡིན་པ་གཞན་ལས་ལྡོག་པ་ལ་བརྟེན་པ་ཅན་ཡིན་པའི་ཕྱིར། གཉིས་པ་གཞི་མཐུན་གྱི་ཐ་སྙད་འཇུག་ཚུལ་བསྡུས་ཏེ་བསྟན་པ་ནི། དེ་བཞིན་གཅིག་ཀྱང་དུ་མ་བྱེད། །
དེ་དངོས་ཡོངས་སུ་བསྟན་པའི་ཕྱིར། ། དེ་འབྲས་ཅན་མིན་དོན་ལས་ནི། ། ཐ་དད་པས་ཆོས་སྣ་ཚོགས་ཤེས། ། ཞེས་སྨོས་ཏེ། དུ་མས་གཅིག་བྱེད་པ་དེ་བཞིན་དུ་བུམ་གསལ་གཅིག་ཀྱང་ཆོས་ཅན། ཆུ་སྐྱོར་བ་དང་རང་འཛིན་དབང་ཤེས་བསྐྱེད་པ་ལ་སོགས་པའི་འབྲས་བུ་དུ་མ་བྱེད་པ་དེའི་དངོས་པོར་ཡོངས་སུ་བསྟན་པའི་ཕྱིར་དུ་ལྡོག་པའི་ཆོས་སྣ་ཚོགས་སུ་ཤེས་པའི་གཞི་མཐུན་གྱི་ཐ་སྙད་འཇུག་ཏུ་རུང་སྟེ། ཆུ་སྐྱོར་བ་དང་རང་འཛིན་དབང་ཤེས་བསྐྱེད་པ་ལ་སོགས་པ་དེའི་འབྲས་བུ་ཅན་མ་ཡིན་པའི་དོན་ལས་ཐ་དད་པ་སྟེ་དེའི་ཕྱིར། སྒྲ་དོན་འདི་དང་གཞི་མཐུན་ཉིད། ། ཡོད་པ་མིན་ཀྱང་ཇི་ལྟ་བུར། ། གྲགས་པ་བཞིན་དུ་བརྗོད་པ་སྟེ། །
དངོས་ལ་འདི་ནི་མི་སྲིད་དོ། ། ཞེས་སྨོས་ཏེ། སྒྲ་དོན་སྤྱི་འདི་དང་ལྡོག་པ་གཞི་མཐུན་ཉིད་འདི་ནི་ཆོས་ཅན། དངོས་པོ་རང་མཚན་པ་ལ་མི་སྲིད་དེ། མངོན་སུམ་གྱི་ངོར་ཡོད་པ་༼༩༦ན༽མིན་ཀྱང་རྟོག་པའི་ངོར་ཇི་ལྟ་བུར་གྲགས་ཤིང་སྣང་བ་བཞིན་དུ་བརྗོད་པ་ཙམ་ཡིན་པའི་ཕྱིར། གཉིས་པ་དེར་བཞག་པའི་དགོས་པ་ནི། ཆོས་དང་ཆོས་ཅན་རྣམ་གཞག་དང༌། ། ཐ་དད་ཐ་དད་མིན་ཅི་འདྲ། ། དེ་ཉིད་དོན་ནི་མ་བརྟགས་པར། ། འཇིག་རྟེན་ཇི་ལྟར་གྲགས་དེ་ལ། །
དེ་བཞིན་ཁོ་ནར་བརྟེན་ནས་ནི། ། བསྒྲུབ་བྱ་བསྒྲུབ་པ་ཀུན་བཞག་པ། ། དམ་པའི་དོན་ལ་འཇུག་བྱའི་ཕྱིར། ། མཁས་པ་རྣམས་ཀྱིས་བྱས་པ་ཡིན། ། ཅེས་སྨོས་ཏེ། ཆོས་དང་ཆོས་ཅན་གྱི་རྣམ་པར་བཞག་པ་དང༌། ཐ་དད་པ་གཞི་མཐུན་དང་ཐ་དད་མ་ཡིན་པ་སྤྱི་ཅི་འདྲ་བ་དེ་ཁོ་ན་ཉིད་ཀྱི་དོན་ནི་རིགས་པས་མ་བརྟགས་པར་འཇིག་རྟེན་རྟོག་པའི་ངོར་ཇི་ལྟར་གྲགས་ཤིང་སྣང་བ་དེ་ལ་སྣང་བ་དེ་བཞིན་ཁོ་ནར་བརྟེན་ནས་ནི། བསྒྲུབ་བྱ་དང་སྒྲུབ་པའི་རྣམ་པར་བཞག་པ་ཀུན་མཁས་པ་རྣམས་ཀྱིས་བྱས་པ་ཆོས་ཅན། དགོས་པ་ཡོད་པ་ཡིན་ཏེ། གནས་སྐབས་དང་མཐར་ཐུག་གི་དམ་པའི་དོན་ལ་སྐྱེས་བུ་འཇུག་པའི་ཕྱིར་ཡིན་པས་སོ། །
གསུམ་པ་དོན་དམ་དུ་མ་གྲུབ་པའི་རྒྱུ་མཚན་ནི། དམ་པའི་དོན་གྱི་དོན་རྣམས་ནི། ། རང་གི་འདྲེ་དང་ཐ་དད་མེད། ། དེ་ལ་ངོ་བོ་གཅིག་པ་དང༌། ། དུ་མ་བློ་ཡིས་བསླད་པ་ཡིན། ། ཅེས་སྨོས་ཏེ། སྤྱི་དང་གཞི་མཐུན་ཆོས་ཅན། མངོན་སུམ་གྱི་ངོར་མ་གྲུབ་སྟེ། དམ་པའི་དོན་གྱི་དོན་ཐ་དད་པ་རྣམས་ནི་རང་གི་ངོ་བོ་གཅིག་ཏུ་འདྲེ་བ་དང༌། གཅིག་པ་རྣམས་ནི་ཐ་དད་པ་མེད་པའི་ཕྱིར་རོ། །
འོན་ཀྱང་དུ་མ་དེ་ལ་ངོ་བོ་གཅིག་ཏུ་སྣང་བ་དང༌། གཅིག་པ་ལ་དེ་དུ་མར་སྣང་བ་ནི་བློ་རྟོག་པས་བསླད་པ་ཡིན་ནོ། ། གསུམ་པ་དེས་གྲུབ་པའི་དོན་ནི། དེས་སྤྱི་ཁྱད་པར་ཞེས་བྱ་བའི། ། བྱེ་བྲག་འདི་ནི་བློ་དོན་ལ། ། དེ་ཉིད་ལ་གཞན་ལས་ལྡོག་༼༩༦བ༽པས། ། ཆོས་ཀྱི་བྱེ་བྲག་རབ་ཏུ་བཏགས། ། ཞེས་སྨོས་ཏེ། སྤྱི་དང་ཁྱད་པར་གཞི་མཐུན་ཞེས་བྱ་བའི་ཆོས་ཀྱི་བྱེ་བྲག་འདི་ནི་བློ་རྟོག་པ་ལ་སྣང་བའི་དོན་ལ་འཇུག་སྟེ། ཆོས་ཅན་སྒྲ་དེ་ཉིད་གཅིག་པུ་གཞན་ལོག་པ་དུ་མ་ལས་ལྡོག་པས་བྱས་མི་རྟག་སོགས་ཁྱད་ཆོས་ཀྱི་བྱེ་བྲག་ཏུ་རབ་ཏུ་བཏགས་སུ་རུང་བའི་ཕྱིར།
བཞི་པ་དོན་བསྡུ་བ་ནི། བསྒྲུབ་བྱ་སྒྲུབ་པར་རྟོགས་པ་ལ། ། དངོས་པོ་མཐོང་བ་ཉམས་པའི་ཕྱིར། ། ཁྱད་པར་སྤྱི་དང་འདྲེས་པ་འདིར། ། རང་གི་མཚན་ཉིད་གཟུང་བྱ་མིན། ། དེ་ནི་སྤྱི་དང་ཁྱད་པར་གྱི། ། རྣམ་སོགས་ཅིར་ཡང་གཟུང་བྱ་མིན། ། བྱེ་བྲག་ཁྱད་པར་མང་པོ་རྣམས། ། དེ་གཅིག་ལ་ནི་མི་རུང་ཕྱིར། ། དེ་ཡི་ངོ་བོ་ཀུན་ལས་ལོག །
དེ་དེ་བཞིན་ཏུ་རྟོགས་བྱེད་པའི། ། སྒྲ་ཡོད་མ་ཡིན་རྟོག་པ་ཡང༌། ། སྤྱི་ཉིད་དུ་ནི་འཇུག་ཕྱིར་རོ། ། ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། ། ཞེས་སྨོས་ཏེ། སྤྱི་དང་གཞི་མཐུན་སོགས་དོན་དམ་པར་གྲུབ་སྟེ། སློབ་དཔོན་གྱིས་ཇི་སྐད་དུ། རྗེས་སུ་དཔག་པས་ནི་གཞན་སེལ་བས་ཁྱད་པར་དུ་བྱས་པའི་ཁྱད་པར་དག་འཛིན་ཅེས་གསུངས་པས་སོ་ཞེ་ན། མ་ཡིན་ཏེ། བསྒྲུབ་བྱ་སྒྲུབ་བྱེད་དང་སྤྱི་དང་གཞི་མཐུན་ལ་སོགས་པར་རྟོག་པ་ལ་དངོས་པོ་རང་མཚན་མཐོང་བ་ཉམས་པའི་ཕྱིར།
གཞན་ཡང་སློབ་དཔོན་གྱིས་རྗེས་དཔག་གི་ཁྱད་པར་སྤྱི་དང་འདྲེས་པར་འཛིན་ཅེས་བཤད་པ་འདིར་ཆོས་ཅན། རང་གི་མཚན་ཉིད་རྟོག་པའི་གཟུང་བྱར་བསྟན་པ་མ་ཡིན་ཏེ། རང་མཚན་དེ་ནི་སྤྱི་དང་ཁྱད་པར་གྱི་རྣམ་པ་སོགས་ཅིར་ཡང་གཟུང་བྱ་མ་ཡིན་པའི་ཕྱིར། ཆོས་ཆོས་ཅན་བྱེ་བྲག་གི་ཁྱད་པར་མང་པོ་རྣམས་རང་མཚན་དེ་གཅིག་པུ་ལ་ནི་མི་རུང་བའི་ཕྱིར། དེས་ན་རང་མཚན་དེའི་ངོ་༼༩༧ན༽བོ་རང་མ་ཡིན་ཀུན་ལས་ལོག་པ་དེ་ཇི་ལྟ་བ་དེ་ཁོ་ན་བཞིན་དུ་རྟོགས་པར་བྱེད་པའི་སྒྲ་དང་རྟོག་པ་ཡང་ཡོད་པ་མ་ཡིན་ཏེ། སྒྲ་དང་རྟོག་པ་ཐམས་ཅད་སྤྱིའི་ཚུལ་ཉིད་དུ་ནི་འཇུག་པའི་ཕྱིར། ཚིགས་སུ་བཅད་པ་གསུམ་པོ་འདིའམ། ཡང་ན་རང་འགྲེལ་ལས། རང་བཞིན་དེ་འཛིན་རྣམ་རྟོག་བློ། ། ཞེས་བྱ་བ་མན་ཆད་ཀྱི་ཚིགས་སུ་བཅད་པ་བཅུ་དྲུག་ནི་རང་ལུགས་མདོར་བསྡུ་བའི་ཚིགས་སུ་བཅད་པའོ། །
གཉིས་པ་དངོས་པོའི་ཡུལ་ཅན་གྱི་སྒྲ་བསྒྲུབས་པས་འཇུག་པ་དགག་པ་ལ། རྗོད་བྱེད་ཀྱི་སྒྲ་སེལ་འཇུག་ཏུ་སྒྲུབ། དེ་ལ་རྩོད་པ་སྤང་བའོ། ། དང་པོ་ལ། གཞན་ལུགས་ཀྱི་བརྡ་ཡུལ་དགག ། རང་ལུགས་ཀྱི་བརྡ་ཡུལ་སྒྲུབ། དེ་ལ་རྩོད་པ་སྤང༌། སྤྱི་འཛིན་རྟོག་པ་འཇུག་ཡུལ་ལ་མི་བསླུ་བར་བསྟན་པའོ། ། དང་པོ་ལ། གསལ་བ་རང་མཚན་ལ་བརྡ་དངོས་སུ་སྦྱོར་བ་དགག །
སྤྱི་རང་མཚན་ལ་བརྡ་དངོས་སུ་སྦྱོར་བ་དགག ། སྤྱི་དང་ལྡན་པའི་གསལ་བ་ལ་བརྡ་དངོས་སུ་སྦྱོར་བ་དགག་པའོ། ། དང་པོ་ནི། སྒྲ་རྣམས་ཀྱིས་ནི་བརྡར་བཏགས་སྟོན། ། དེ་ནི་ཐ་སྙད་ཆེད་དུ་བྱས། ། དེ་ཚེ་རང་གི་མཚན་ཉིད་མེད། ། དེས་ན་དེ་ལ་བརྡར་མ་ཡིན། ། ཅེས་སྨོས་ཏེ། བརྡ་སྤྲོད་པ་ན་རེ། རང་མཚན་ཁོ་ན་ལ་བརྡ་སྦྱོར་བ་ཡིན་ཏེ།
མེ་ལོངས་ཤིག་ཅེས་བརྗོད་པའི་ཚེ་ཚ་ཞིང་བསྲེག་པ་ལེན་པ་ལ་འཇུག་པའི་ཕྱིར་ཞེ་ན། རང་མཚན་དེ་ཁོ་ན་ལ་བརྡ་སྦྱོར་བ་མ་ཡིན་ཏེ། ཐ་སྙད་ཀྱི་དུས་དེའི་ཚེ་བརྡ་དུས་ཀྱི་རང་གི་མཚན་ཉིད་འགགས་ནས་མེད་པ་དེས་ནའི་ཕྱིར། ཁྱབ་སྟེ། རྗོད་བྱེད་ཀྱི་སྒྲ་རྣམས་ཀྱིས་ནི་གང་ལ་བརྡར་བཏགས་པ་དེ་སྟོན་ལ། བརྡ་དེ་ནི་ཐ་སྙད་ཀྱི་ཆེད་དུ་བྱས་པའི་ཕྱིར། གཉིས་པ་སྤྱི་རང་མཚན་༼༩༧བ༽ལ་བརྡ་སྦྱོར་བ་དགག་པ་ནི། ཅི་ནས་སྐྱེས་བུ་དོན་བྱེད་པར། ། ནུས་པ་ཤེས་ནས་དེ་བསྒྲུབ་ཕྱིར། ། འཇུག་པར་འགྱུར་ཞེས་དོན་རྣམས་ལ། །
རྗོད་པར་བྱེད་པ་སྦྱོར་བར་བྱེད། ། དེ་ལ་རིགས་དོན་བྱེད་རུང་མིན། ། ཅེས་སྨོས་ཏེ། བྱེ་བྲག་པ་ན་རེ། སྤྱི་རང་མཚན་དེ་ཐ་སྙད་ཀྱི་དུས་ནའང་ཡོད་པས་དེ་ལ་བརྡ་སྦྱོར་རོ་ཞེ་ན། དེ་ལྟར་འདོད་པ་དེ་ལ་བ་ལང་གི་རིགས་དེ་ཆོས་ཅན། ཁྱོད་ལ་བརྡ་སྦྱར་བས་བ་ལང་ཐོབ་ནུས་པ་མ་ཡིན་ཏེ། ཁྱོད་གཞོ་ཁལ་ལ་སོགས་པའི་དོན་བྱེད་རུང་མ་ཡིན་པའི་ཕྱིར། ཁྱབ་སྟེ། ཅི་ནས་ཀྱང་བ་ལང་དོན་གཉེར་གྱི་སྐྱེས་བུ་རྣམས་ཀྱིས་འདོད་པའི་དོན་བྱེད་པར་ནུས་པ་ཤེས་ནས་དོན་དེ་བསྒྲུབ་པའི་ཕྱིར་དུ་འཇུག་པར་འགྱུར་ཞེས་བསམས་ནས་བརྗོད་བྱའི་དོན་རྣམས་ལ་རྗོད་པར་བྱེད་པའི་སྒྲ་རྣམས་སྦྱོར་བར་བྱེད་པའི་ཕྱིར།
གསུམ་པ་སྤྱི་དང་ལྡན་པའི་གསལ་བ་ལ་བརྡ་སྦྱོར་བ་དགག་པ་ནི། དེ་ལྡན་ནུས་པ་དེ་ཡང་ནི། ། ཅི་ཕྱིར་དངོས་སུ་སྦྱོར་མི་བྱེད། ། གལ་ཏེ་མཐའ་ཡས་ཕྱིར་འདི་མཚུངས། ། ཞེས་སྨོས་ཏེ། གཅེར་བུ་བ་ན་རེ། སྤྱི་འབའ་ཞིག་བརྡའི་ཡུལ་མ་ཡིན་གྱི། སྤྱི་དེ་དང་ལྡན་པའི་གསལ་བ་རྣམས་བརྡའི་ཡུལ་ཡིན་དོན་བྱེད་ཀྱང་ནུས་པས། དེ་ལ་རིགས་དོན་བྱེད་རུང་མིན་གྱི་སྐྱོན་མེད་དོ་ཞེ་ན། བརྡ་དེ་ཡང་ནི་ཅིའི་ཕྱིར་ན་གསལ་བ་རྐྱང་པ་ལ་དངོས་སུ་སྦྱོར་བར་མི་བྱེད་ཅེས་དྲིས་པས།
གལ་ཏེ་གསལ་བ་རྣམས་མཐའ་ཡས་པའི་ཕྱིར་ཞེ་ན། བ་ལང་ཞེས་པའི་སྒྲ་ཆོས་ཅན། བ་ལང་གི་སྤྱི་དང་ལྡན་པའི་གསལ་བ་རྣམས་ལ་དངོས་སུ་མི་སྦྱོར་བར་ཐལ། དེ་རྣམས་མཐའ་ཡས་པ་འདི་མཚུངས་པའི་ཕྱིར། གཉིས་པ་རང་ལུགས་ཀྱི་བརྡ་ཡུལ་སྒྲུབ་པ་ནི། དེ་བྱེད་དེ་བྱེད་མ་ཡིན་ལས། ། ༼༩༨ན༽ལོག་པར་མཚུངས་ལ་ཅི་མ་བྱས། ། དེ་ལྡན་ཉེས་མཚུངས་ཕྱིར་ཞེ་ན། ། སླ་སྟེ་རིགས་གཞན་མི་དགོས་སོ། ། ཞེས་སྨོས་ཏེ།
སེལ་ངོར་གཞོ་ཁལ་གྱི་བྱ་བ་དེ་བྱེད་པ་དང༌། དེ་བྱེད་པ་མ་ཡིན་པ་ལས་ལོག་པར་མཚུངས་པའི་བ་ལང་གི་གཞན་སེལ་ལ་ཅིས་ན་བརྡ་མ་བྱས་ཞེས་དྲིས་པས། སྤྱི་དེ་དང་ལྡན་པའི་གསལ་བ་ལ་བརྡ་སྦྱར་བའི་ཉེས་པ་དེ་མཚུངས་པའི་ཕྱིར་ཞེ་ན། ཉེས་པ་དེར་མི་འགྱུར་མོད། གྱུར་ཀྱང་སླ་སྟེ། རིགས་རྫས་གཞན་སྒྲའི་བརྗོད་བྱར་མི་དགོས་ཏེ། བརྡ་གཞན་སེལ་ལ་སྦྱོར་བར་གྲུབ་པའི་ཕྱིར། དེའི་གཞུང་འཛུགས་པ་ནི། དེ་ལས་གཞན་པ་ཡོངས་སྤངས་ནས། ། འཇུག་འགྱུར་ཞེས་ཀྱང་སྒྲ་བརྗོད་དེ། །
དེ་ཡིས་དེ་དག་རྣམས་ལས་འདི། ། མི་གཅོད་ན་ནི་དེ་ཇི་ལྟར། ། གལ་ཏེ་འདི་ལ་རྣམ་གཅོད་ཡོད། ། སྒྲ་རྣམས་དགོས་པ་དེ་ཙམ་དུ། ། ཟད་པ་མིན་ནམ་ཁྱོད་ལ་དེར། ། སྤྱི་གཞན་གྱིས་ནི་ཅི་ཞིག་བྱ། ། ཞེས་སྨོས་ཏེ། ཤིང་ཞེས་པའི་སྒྲས་ཤིང་མ་ཡིན་གཅོད་དམ་མི་གཅོད། མི་གཅོད་ན་ཤིང་ཞེས་པའི་སྒྲ་སྦྱར་བ་དེ་ལ་དགོས་པ་ཇི་ལྟར་ཡོད་དེ་མེད་པར་ཐལ། ཤིང་ཞེས་པའི་སྒྲ་དེ་ཡིས་ཤིང་མ་ཡིན་དེ་དག་རྣམས་ལས་ཤིང་འདི་མི་གཅོད་ན་ནིའི་ཕྱིར།
ཁྱབ་སྟེ། ཤིང་སྒྲ་དེས་ཤིང་དེ་ལས་གཞན་ཤིང་མ་ཡིན་པ་ཡོངས་སུ་སྤངས་ནས་ཤིང་ལ་ཐུན་མོང་མ་ཡིན་པར་འཇུག་པར་འགྱུར་རོ་ཞེས་ཀྱང་བསམས་ནས་ཤིང་ཞེས་པའི་སྒྲ་བརྗོད་པའི་ཕྱིར། གལ་ཏེ་ཤིང་སྒྲ་འདི་ལ་ཤིང་མིན་རྣམ་པར་གཅོད་པ་ཡོད་དོ་ཞེ་ན། འོ་ན་ཁྱོད་ལ་སྒྲའི་བརྗོད་བྱ་དེར་སྤྱི་རྫས་གཞན་གྱིས་ནི་ཅི་ཞིག་བྱ་སྟེ། སྒྲ་རྣམས་སྦྱར་བའི་དགོས་པ་ནི་བརྗོད་བྱར་མི་འདོད་པའི་དོན་བསལ་ནས་འདོད་པའི་དོན་ལ་༼༩༨བ༽འཇུག་པར་བྱེད་པ་དེ་ཙམ་དུ་ཟད་པ་མ་ཡིན་ནམ་སྟེ་ཡིན་པས་སྒྲ་ཡུལ་ལ་གཞན་སེལ་བའི་སྒོ་ནས་འཇུག་པར་དེས་གྲུབ་བོ། ། གསུམ་པ་དེ་ལ་རྩོད་པ་སྤང་བ་ནི། གསལ་བ་རྣམས་ནི་ཐ་དད་ཀྱང༌། ། བྱ་བ་དེ་དང་དེ་བྱེད་པའི། ། དོན་རྣམས་མཐོང་ནས་གཞན་མཐོང་ཡང༌། ། དེ་ལས་གཞན་དང་བྲལ་བ་ཡིན། །
ཡུལ་ཅན་གྱི་ནི་སྒྲ་རྣམས་ཀྱིས། ། ལྷན་ཅིག་སྦྱར་ནས་ངོ་ཤེས་བྱེད། ། ཅེས་སྨོས་ཏེ། བ་ལང་གི་གསལ་བ་རྣམས་ལ་བ་ལང་ངོ་སྙམ་པའི་ངོ་ཤེས་ཀྱི་བློ་གཅིག་མི་འཇུག་པར་ཐལ། བ་ལང་གི་གསལ་བ་རྣམས་སྤྱི་རྟག་དངོས་མེད་པའི་ཐ་དད་ཡིན་པའི་ཕྱིར་ཞེ་ན། གསལ་བ་སྔ་ཕྱི་རྣམས་ནི་སྤྱི་རྟག་དངོས་མེད་པའི་ཐ་དད་ཡིན་ཀྱང་གཞོ་ཁལ་ལ་སོགས་པའི་བྱ་བ་དེ་དང་དེ་བྱེད་པོའི་དོན་གསལ་བ་རིགས་མཐུན་སྔ་མ་རྣམས་མཐོང་ནས་གཞན་གསལ་བ་རིགས་མཐུན་ཕྱི་མ་རྣམས་མཐོང་ན་ཡང་གཞོ་ཁལ་ལ་སོགས་པའི་དོན་བྱེད་པ་དེ་ལས་གཞན་པའི་དོན་དང་བྲལ་བའི་གཞན་སེལ་གྱི་ཡུལ་ཅན་སྒྲའི་ཀུན་སློང་རྣམ་རྟོག་རྣམས་ཀྱིས་གསལ་བ་སྔ་ཕྱི་རྣམས་ལྷན་ཅིག་ཏུ་སྦྱར་ནས་ངོ་ཤེས་པར་བྱེད་དོ། ། དེ་ལྟར་སྤྱི་དངོས་པོ་བ་མེད་ཀྱང་སྤྱི་བློ་སྐྱེ་བར་འཐད་ཅིང༌། སྤྱི་འབའ་ཞིག་ལས་ཀྱང་མ་ཡིན་ནོ་ཞེས་བསྟན་པའི་ཕྱིར། གཞན་གྱི་ལྟར་ནའང་བློ་དེ་ནི། ། སྤྱི་ནི་འབའ་ཞིག་ཉིད་ལས་མིན། །
རྟག་ཏུ་དེ་ཙམ་རྣམ་ཤེས་ན། ། གསལ་བ་མི་ཤེས་ཐལ་འགྱུར་ཕྱིར། ། དེ་ཡི་ཚེ་ན་ནམ་ཡང་ནི། ། དེ་ལྡན་འབྲེལ་བ་མ་གཟུང་ཕྱིར། ། དེ་དང་ལྡན་ངེས་མི་འགྱུར་བས། ། དེ་ལ་ཇི་ལྟར་ཐ་སྙད་འདོགས། ། ཞེས་སྨོས་ཏེ། གཞན་བྱེ་བྲག་པ་ཁྱོད་ཀྱི་ལྟར་ནའང་སྤྱི་འཛིན་གྱི་བློ་དེ་ནི་སྤྱི་རྟག་པ་ནི་འབའ་ཞིག་ཉིད་ལས་༼༩༩ན༽སྐྱེ་བ་མ་ཡིན་པར་ཐལ། གསལ་བ་རྣམས་ཀྱང་འཛིན་པའི་ཕྱིར། མ་གྲུབ་ན།
སྤྱི་བློ་ཆོས་ཅན། གསལ་བ་གཏན་ནས་མི་ཤེས་པར་ཐལ་བར་འགྱུར་ཏེ། དུས་རྟག་ཏུ་སྤྱི་རྟག་དངོས་དེ་ཙམ་རྣམ་པར་ཤེས་པའི་ཕྱིར་ནའོ། ། འདོད་ན། དེའི་ཚེ་ན་གསལ་བ་རྣམས་སྤྱི་དེ་དང་ལྡན་པར་ངེས་པར་མི་འགྱུར་བར་ཐལ། དུས་ནམ་ཡང་ནི་སྤྱི་དང་སྤྱི་དེ་དང་ལྡན་པའི་གསལ་བ་རྣམས་ཀྱི་འབྲེལ་བ་མ་གཟུང་བའི་ཕྱིར། འདོད་ན། གསལ་བ་དེ་རྣམས་ལ་ཇི་ལྟར་ན་སྤྱིའི་སྒོ་ནས་ཐ་སྙད་འདོགས་པར་ནུས་ཏེ། གསལ་བ་རྣམས་སྤྱི་དང་ལྡན་པར་མ་གཟུང་བའི་ཕྱིར། ཅི་སྟེ་ཡང༌།
གལ་ཏེ་དངོས་གཅིག་གྲོགས་བྱེད་པའི། ། གསལ་རྣམས་ཤེས་པའི་རྒྱུ་ཞེ་ན། ། ཞེས་སྨོས་ཏེ། གལ་ཏེ་སྤྱི་དངོས་པོ་བ་གཅིག་གིས་གྲོགས་བྱེད་པའི་གསལ་བ་རྣམས་སྤྱི་འཛིན་ཤེས་པའི་རྒྱུ་ཡིན་པས། སྤྱི་འཛིན་ཤེས་པས་སྤྱི་འབའ་ཞིག་འཛིན་པའི་སྐྱོན་མེད་དོ་ཞེ་ན། དངོས་པོ་གཅིག་དེས་དེ་རྣམས་ཀྱི། ། ཐ་དད་པ་ཉིད་སེལ་ཏམ་ཅི། ། ཐ་དད་ཕྱིན་ནི་དེ་དག་ལ། ། གཅིག་རྣམ་ཤེས་ཀྱི་རྒྱུར་ནི་འདོད། ། ཅེས་སྨོས་ཏེ།
སྤྱི་དངོས་པོ་བ་གཅིག་པུ་དེས་གསལ་བ་དེ་རྣམས་ཀྱི་ཐ་དད་པའི་ཆ་ཉིད་སེལ་ཏམ། ཅི་སྟེ་མི་སེལ་བས་གསལ་བ་དེ་རྣམས་ལ་ཆོས་ཅན། སྤྱི་འཛིན་རྣམ་ཤེས་གཅིག་གི་རྒྱུར་མི་འདོད་པར་ཐལ། ཐ་དད་པའི་ཕྱིར་རོ། ། ཅི་སྟེ་ཡང༌། གལ་ཏེ་དུ་མའང་གཅིག་བལྟོས་ནས། ། ཐ་དད་མིན་བློ་བསྐྱེད་ཅེ་ན། ། ཞེས་སྨོས་ཏེ། གལ་ཏེ་གསལ་བ་དུ་མའང་སྤྱི་དངོས་པོ་བ་གཅིག་ལ་བལྟོས་ནས་གསལ་བ་རྣམས་ཐ་དད་མིན་པར་འཛིན་པའི་བློ་གཅིག་བསྐྱེད་དོ་ཞེ་ན། དེ་དག་སོ་སོ་མེད་པར་ཡང༌། །
དེ་གཅིག་གིས་ཀྱང་བསྐྱེད་བྱ་བའི། ། བློ་ལ་དེ་རྣམས་ནུས་མེད་ཕྱིར། ། བློ་ཡིས་འཛིན་པ་མེད་པ་ཡིན། ། ཅེས་སྨོས་ཏེ། སྤྱི་བློ་དེ་ཡིས་ཆོས་ཅན། གསལ་བ་རྣམས་འཛིན་པ་༼༩༩བ༽མེད་པ་ཡིན་པར་ཐལ། བློ་ཁྱོད་ལ་གསལ་བ་དེ་རྣམས་ཀྱིས་ཕན་འདོགས་པའི་ནུས་པ་མེད་པའི་ཕྱིར། དེར་ཐལ། གསལ་བ་དེ་དག་སོ་སོར་ཕན་འདོགས་བྱེད་དུ་མེད་པར་ཡང་སྤྱི་རྟག་པ་དེ་གཅིག་གིས་ཀྱང་སྤྱི་འཛིན་གྱི་བློ་བསྐྱེད་པར་བྱ་བ་ཡིན་པའི་ཕྱིར། གལ་ཏེ་སྔོ་སོགས་རེ་རེ་བ་དང་ཚོགས་པ་གཉིས་ཀས་སྔོ་འཛིན་མིག་ཤེས་བསྐྱེད་པ་ལྟར་གསལ་བ་རྣམས་དང་སྤྱི་དངོས་པོ་བ་གཉིས་ཀས་སྤྱི་འཛིན་གྱི་བློ་བསྐྱེད་དོ་ཞེ་ན།
སྔོ་སོགས་མིག་གི་རྣམ་ཤེས་ལ། ། ནུས་པ་སོ་སོར་མཐོང་བའི་ཕྱིར། ། ཚོགས་ལའང་ནུས་འགྲུབ་གསལ་བ་ལ། ། ཇི་ལྟར་ཡང་ནི་དེ་ལྟར་མིན། ། ཅེས་སྨོས་ཏེ། མཚུངས་པ་མ་ཡིན་ཏེ། སྔོ་སེར་ལ་སོགས་པ་རྣམས་ཆོས་ཅན། ཁྱོད་རྣམས་རེ་རེ་བར་མ་ཟད་ཚོགས་པ་ལའང་མིག་ཤེས་བསྐྱེད་པའི་ནུས་པ་འགྲུབ་སྟེ། མིག་གི་རྣམ་པར་ཤེས་པ་ལ་ཕན་འདོགས་པའི་ནུས་པ་སོ་སོར་མཐོང་བའི་ཕྱིར། དེས་ན་གསལ་བ་རྣམས་ཆོས་ཅན།
ཁྱོད་རྣམས་སོ་སོ་བ་དང་ཚོགས་པ་ལ་ཇི་ལྟར་ཡང་སྤྱི་བློ་བསྐྱེད་པའི་ནུས་པ་ཡོད་པ་དེ་ལྟར་མ་ཡིན་པར་ཐལ། སྤྱི་རྟག་དངོས་མེད་ན་ཁྱོད་རྣམས་ཚོགས་ཀྱང་སྤྱི་བློ་མི་བསྐྱེད་ལ། སྤྱི་རྟག་དངོས་ཡོད་ན་ཁྱོད་རྣམས་མེད་ཀྱང་སྤྱི་བློ་སྐྱེ་བའི་ཕྱིར། དེའི་ཉེས་པ་སྤོང་བར་འདོད་ནས། གལ་ཏེ་དེ་དག་གང་རུང་ལ། ། བལྟོས་ནས་དེ་ནུས་འབའ་ཞིག་མིན། ། ཅེས་སྨོས་ཏེ། གལ་ཏེ་གསལ་བ་དེ་དག་གང་རུང་ལ་བལྟོས་ནས་སྤྱི་འཛིན་གྱི་བློ་དེ་བསྐྱེད་པར་ནུས་ཀྱི། སྤྱི་རྟག་དངོས་འབའ་ཞིག་ལས་སྤྱི་བློ་སྐྱེ་བ་མ་ཡིན་ཏེ། དཔེར་ན་ཐ་ག་པ་ཐགས་བཟང་མེད་པར་རས་ཡུག་མི་འཐག་ལ།
ཐ་ག་པ་ཐགས་བཟང་རེ་རེ་མེད་ཀྱང་༼༡༠༠ན༽འཐག་པས་དེ་ཁོ་ན་ལས་རས་ཡུག་འབྱུང་བ་ནི་མ་ཡིན་པ་བཞིན་ནོ་ཞེ་ན། དེ་དག་དེ་གཅིག་ལ་ཕན་ན། ། ཇི་ལྟར་བློ་གཅིག་ཉིད་ལ་མིན། ། འདི་དེ་རྣམས་ཀྱི་འབྲས་བུར་འགྱུར། ། ཕན་འདོགས་གང་ཡིན་བསྐྱེད་པ་ཡིན། ། ཅེས་སྨོས་ཏེ། གསལ་བ་དེ་དག་ཆོས་ཅན། ཇི་ལྟར་ན་སྤྱི་འཛིན་གྱི་བློ་གཅིག་ཉིད་ལ་ཕན་པ་མིན་ཏེ་ཡིན་པར་ཐལ། སྤྱི་རྟག་དངོས་ཀྱི་སྤྱི་འཛིན་གྱི་བློ་དེ་གཅིག་བསྐྱེད་པ་ལ་ཕན་པའི་ཕྱིར་ནའོ། ། འདོད་ན།
སྤྱི་འཛིན་གྱི་བློ་འདི་ཆོས་ཅན། གསལ་བ་དེ་རྣམས་ཀྱི་འབྲས་བུར་འགྱུར་ཏེ། དེས་ཁྱོད་ལ་ཕན་འདོགས་པའི་ཕྱིར། ཁྱབ་སྟེ། ཕན་འདོགས་བྱེད་གང་ཡིན་པ་དེ་སྐྱེད་པར་བྱེད་པ་ཡིན་པའི་ཕྱིར། ཅི་སྟེ་ཡང༌། གལ་ཏེ་ཐ་དད་མིན་སྣང་བློ། ། ཐ་དད་རྣམས་ལ་མི་འདོད་ན། ། ཞེས་སྨོས་ཏེ། གལ་ཏེ་གསལ་བ་རྣམས་ཐ་དད་པ་མ་ཡིན་པར་གཅིག་ཏུ་སྣང་བའི་སྤྱི་བློ་དེ་གསལ་བ་ཐ་དད་པ་རྣམས་ལ་སྐྱེ་བར་མི་འདོད་ཅེ་ན།
བློ་ཡི་སྣང་བ་ཐ་དད་དེ། ། དེ་དག་མཚུངས་ཞེས་འཛིན་ཕྱིར་རོ། ། ཞེས་སྨོས་ཏེ། སྤྱི་བློ་དེའི་ངོར་ཆོས་ཅན། གསལ་བ་རྣམས་ཐ་དད་དུ་སྣང་བ་ཡིན་ཏེ། གསལ་བ་དེ་དག་མཚུངས་པའོ་ཞེས་འཛིན་པའི་ཕྱིར། ཡང༌། གལ་ཏེ་དེ་དག་མཚུངས་ན་ནི། ། ཇི་ལྟར་ཐ་དད་བློས་གཟུང་བྱ། ། འབྲས་བུ་གཅིག་འདྲ་དེ་དག་གི །
འབྲས་བློ་དེ་ཡང་ཐ་དད་དོ། ། ཞེ་ན་གཅིག་ཏུ་རྟོགས་རྒྱུའི་ཕྱིར། ། བློ་ནི་ཐ་དད་མེད་པ་ཡིན། ། བློ་གཅིག་རྒྱུ་ཡི་དངོས་པོ་ཡིས། ། གསལ་བ་རྣམས་ཀྱང་ཐ་མི་དད། ། ཅེས་སྨོས་ཏེ། གལ་ཏེ་གསལ་བ་དེ་དག་ཆོས་ཅན། ཇི་ལྟར་ན་རྣམ་པ་ཐ་དད་པའི་བློས་གཟུང་བར་བྱ་སྟེ་མི་འཐད་པར་ཐལ། ༼༡༠༠བ༽མཚུངས་པར་བཟུང་ན་ནིའི་ཕྱིར་ཞེ་ན། གསལ་བ་རྣམས་ཆོས་ཅན།
མཚུངས་ཞེས་བརྗོད་དེ། འབྲས་བུ་རིགས་གཅིག་པ་བྱེད་པར་འདྲ་བའི་ཕྱིར། གལ་ཏེ་མི་འཐད་དེ། གསལ་བ་དེ་དག་གི་འབྲས་བློ་དེ་ཡང་ཐ་དད་དོ་ཞེ་ན། གསལ་བ་རྣམས་སོ་སོར་འཛིན་པའི་བློ་ནི་ཆོས་ཅན། རིགས་ཐ་དད་མེད་པ་ཡིན་ཏེ། གསལ་བ་རྣམས་རིགས་གཅིག་ཏུ་རྟོགས་པའི་བློའི་རྒྱུན་མཚུངས་པའི་ཕྱིར། གསལ་བ་རྣམས་ཀྱང་ཆོས་ཅན། རིགས་ཐ་མི་དད་དེ། སྤྱི་འཛིན་གྱི་བློ་གཅིག་གི་རྒྱུའི་དངོས་པོར་མཚུངས་པ་ཡིས་སོ། །
བཞི་པ་སྤྱི་འཛིན་རྟོག་པ་འཇུག་ཡུལ་ལ་མི་བསླུ་བར་བསྟན་པ་ལ། རྒྱས་པར་བཤད་པ། དོན་བསྡུ་བའོ། ། དང་པོ་ནི། དེ་ཡང་དེ་འབྲས་ཅན་མིན་བྲལ། ། དེ་ལས་གཞན་པ་རྗེས་འགྲོ་བའི། ། དངོས་མ་མཐོང་ཕྱིར་བཀག་ཕྱིར་ཡང༌། ། བརྡ་ནི་དེ་རིག་དོན་ཅན་ཡིན། ། ཅེས་སྨོས་ཏེ། བ་ལང་ཞེས་པའི་བརྡ་ནི་ཆོས་ཅན།
གཞན་སེལ་བའི་སྒོ་ནས་བ་ལང་རང་མཚན་དེ་འཐོབ་པ་དང་རིག་པའི་དོན་ཅན་ཡིན་ཏེ། བ་ལང་གི་གསལ་བ་རྣམས་ལ་རྗེས་སུ་འགྲོ་བའི་སྤྱི་དེ་ཡང་སེལ་ངོར་གཞོ་ཁལ་ལ་སོགས་པ་དེའི་འབྲས་བུ་ཅན་མ་ཡིན་པ་དང་བྲལ་ཙམ་གྱིས་གཞན་སེལ་ཡིན་པའི་ཕྱིར་ཏེ། དེ་ལས་གཞན་པའི་བ་ལང་གི་གསལ་བ་རྣམས་ལ་རྗེས་སུ་འགྲོ་བའི་སྤྱི་རྟག་དངོས་མ་མཐོང་བའི་ཕྱིར་དང༌། རིགས་པ་ཡང་དག་གིས་བཀག་པའི་ཕྱིར་ཡང་ངོ༌། ། འོ་ན་གཞན་སེལ་དངོས་པོར་མེད་པ་བརྡའི་བརྗོད་བྱ་ཡིན་ན་བརྡ་ལས་འཇུག་ཡུལ་མི་འཐོབ་པར་འགྱུར་རོ་ཞེ་ན། དེ་བྱེད་མིན་ལ་དེ་བྱེད་དང༌། ། འདྲ་བའི་ངོ་བོར་སྣང་བ་ཅན། ། དངོས་པོ་ཐ་དད་དངོས་ཙམ་གྱི། ། ས་བོན་༼༡༠༡ན༽ཅན་དོན་མེད་པའི་བློ། ། སྐྱེད་པར་བྱེད་པའང་དེ་མི་བྱེད། །
ཡོངས་སྤངས་ཡན་ལག་ངོ་བོའི་ཕྱིར། ། དངོས་པོ་ཐ་དད་རྟེན་ཅན་ཕྱིར། ། དོན་ལ་མི་བསླུ་ཡོད་པར་འདོད། ། ཅེས་སྨོས་ཏེ། བ་ལང་ཞེས་པའི་བརྡ་དེ་ཆོས་ཅན། དོན་བ་ལང་རང་མཚན་ལ་མི་བསླུ་བར་ཡོད་པར་འདོད་དེ། ཐ་སྙད་ཀྱི་དུས་སུ་གཞོ་ཁལ་ལ་སོགས་པའི་དོན་དེ་མི་བྱེད་པ་ཡོངས་སུ་སྤངས་ནས་བ་ལང་ལ་འཇུག་པའི་ཡན་ལག་གི་ངོ་བོ་ཡིན་པའི་ཕྱིར་དང༌། བ་ལང་རང་མཚན་གྱི་དངོས་པོ་ཐ་དད་པ་རྣམས་ལ་བརྒྱུད་ནས་བརྟེན་པ་ཅན་ཡིན་པའི་ཕྱིར། རྟགས་དང་པོ་གྲུབ་སྟེ། ཉན་པ་པོའི་རྒྱུད་ལ་གཞོ་ཁལ་ལ་སོགས་པའི་དོན་དེ་བྱེད་པ་མ་ཡིན་པ་ལ་དོན་དེ་བྱེད་པ་དང་འདྲ་བའི་ངོ་བོར་སྣང་ཞིང་ཞེན་པའི་བློ་སྐྱེད་པར་བྱེད་པའི་ངག་ཡིན་པའི་ཕྱིར།
རྟགས་གཉིས་པ་གྲུབ་སྟེ། ཉན་པ་པོའི་རྒྱུད་ལ་སྣང་བ་ལྟར་གྱི་གཟུང་དོན་མེད་པ་ཡིན་ཀྱང་རིགས་མཐུན་མི་མཐུན་གྱི་དངོས་པོ་ཀུན་ལས་ཐ་དད་པའི་བ་ལང་རང་མཚན་གྱི་དངོས་པོ་ཙམ་གྱི་ས་བོན་ཅན་གྱི་བློ་སྐྱེད་པར་བྱེད་པའི་ངག་ཡིན་པའི་ཕྱིར། གཉིས་པ་དོན་བསྡུ་བ་ནི། དེ་ཕྱིར་གཞན་སེལ་ཡུལ་ཅན་ཏེ། ། དེ་བྱེད་བརྟེན་པའི་ངོ་བོའི་ཕྱིར། ། ཞེས་སྨོས་ཏེ། བ་ལང་གི་ཡུལ་ཅན་གྱི་སྒྲ་དང་རྟོག་པ་ཆོས་ཅན། གཞན་སེལ་བའི་སྒོ་ནས་བ་ལང་རང་མཚན་འཇུག་ཡུལ་དུ་བྱེད་པ་ཅན་ཡིན་ཏེ། གཞོ་ཁལ་གྱི་བྱ་བ་དེ་བྱེད་པའི་བ་ལང་རང་མཚན་ལ་བརྒྱུད་ནས་བརྟེན་པའི་ངོ་བོ་ཅན་ཡིན་པའི་ཕྱིར་ཏེ། བ་ལང་རང་མཚན་དང་བརྒྱུད་ནས་འབྲེལ་བའི་སྒོ་ནས་དེ་འཐོབ་པ་ལ་མི་བསླུ་བ་དེའི་ཕྱིར།
གཉིས་པ་དེ་ལ་རྩོད་པ་སྤང་བ་ལ། རྟོགས་པ་ཕན་ཚུན་བརྟེན་པའི་རྩོད་༼༡༠༡བ༽པ་སྤང༌། སྒྲ་ལ་སེལ་འཇུག་གིས་མ་ཁྱབ་པའི། སེལ་འཇུག་ཐུག་མེད་དུ་ཐལ་བའི། བློ་རྣམ་གྲངས་པར་ཐལ་བའི་རྩོད་པ་སྤང་བའོ། ། དང་པོ་ལ། རྩོད་པ་དང༌། ལན་གཉིས་ལས། དང་པོ་ནི། ཤིང་མ་ཡིན་ལས་ལྡོག་པ་ཡིས། །
ཤིང་དོན་འཛིན་ན་གཉིས་པོ་དག ། ཕན་ཚུན་བརྟེན་པས་གཅིག་འཛིན་པ། ། མེད་ན་གཉིས་ཀ་མི་འཛིན་འགྱུར། ། དེ་ཡི་ཕྱིར་ན་བརྡར་བཏགས་པ། ། མི་སྲིད་དོ་ཞེས་ཁ་ཅིག་སྨྲ། ། ཞེས་སྨོས་ཏེ། ཁྱོད་སངས་རྒྱས་པའི་ལུགས་ལ་ཤིང་ཞེས་པའི་སྒྲས་ཤིང་མ་ཡིན་ལས་ལོག་པའི་ལྡོག་པའི་སྒོ་ནས་ཤིང་དོན་འཛིན་ན། ཤིང་དང་ཤིང་མ་ཡིན་གཉིས་པོ་དག་ལས་གཅིག་འཛིན་པ་མེད་ན་གཉིས་ཀ་མི་འཛིན་པར་འགྱུར་ཏེ། རྟོགས་པ་ཕན་ཚུན་བརྟེན་པས་སོ། ། དེའི་ཕྱིར་ན་ཤིང་མ་ཡིན་བཅད་ནས་ཤིང་ལ་བརྡར་བཏགས་པ་མི་སྲིད་དོ་ཞེས་གཞོན་ནུ་མང་ལེན་ལ་སོགས་པ་ཁ་ཅིག་སྨྲའོ། །
གཉིས་པ་ལན་ལ། མགོ་མཚུངས་ཀྱི་ལན། རྣལ་མའི་ལན་གྱིས་དགག་པའོ། ། དང་པོ་ནི། དེ་དག་གིས་ནི་བརྡར་འདོགས་ལ། ། ཤིང་མིན་རྣམ་པར་གཅོད་དམ་མིན། ། གལ་ཏེ་རྣམ་གཅོད་ཤིང་གི་དོན། ། འཛིན་པ་མེད་ན་ཇི་ལྟར་ཤེས། ། བརྡ་ལ་དེ་དག་མི་སེལ་ན། ། ཐ་སྙད་འདོགས་པར་བྱེད་པ་རྣམས། །
དེ་ཡོངས་སྤངས་ནས་འཇུག་པར་ནི། ། མི་འགྱུར་ཤིང་གི་ཁྱད་པར་བཞིན། ། ཞེས་སྨོས་ཏེ། དེ་སྐད་དུ་སྨྲ་བ་དེ་དག་གི་ནི་ཤིང་གི་བརྡར་འདོགས་པ་ལ་ཤིང་མ་ཡིན་པ་རྣམ་པར་གཅོད་དམ། འོན་ཏེ་གཅོད་པ་མིན། གལ་ཏེ་རྣམ་པར་གཅོད་ན། ཤིང་ལ་བརྡ་སྦྱོར་བའི་སྐྱེས་བུ་ཆོས་ཅན། ཤིང་ལ་བརྡ་༼༡༠༢ན༽སྦྱོར་བའི་སྔ་རོལ་དུ་ཤིང་མ་ཡིན་ཇི་ལྟར་ཤེས་ཏེ། དེའི་སྔ་རོལ་དུ་ཤིང་གི་དོན་འཛིན་པ་མེད་པའི་ཕྱིར་ནའོ། ། འདོད་ན།
ཤིང་མ་ཡིན་བཅད་ནས་ཤིང་ལ་བརྡ་འདོགས་མི་ནུས་པར་ཐལ་ལོ། ། གཞན་ཡང་ཤིང་གི་ཐ་སྙད་འདོགས་པར་བྱེད་པའི་སྐྱེས་བུ་རྣམས་ཆོས་ཅན། ཤིང་མ་ཡིན་དེ་ཡོངས་སུ་སྤངས་ནས་ཤིང་ལ་ནི་འཇུག་པར་མི་འགྱུར་བར་ཐལ། ཤིང་ཞེས་པའི་བརྡའི་ཡུལ་དེ་ལ་ཤིང་མ་ཡིན་དེ་དག་མི་སེལ་བའི་ཕྱིར་ནའོ། ། དཔེར་ན་ཤིང་འོན་ཅིག་ཅེས་པའི་སྒྲ་ལ་བརྟེན་ནས་ཤིང་དོན་གཉེར་གྱི་སྐྱེས་བུ་ཤིང་གི་ཁྱད་པར་ལེན་པ་ལ་འཇུག་པ་ཤིང་མ་ཡིན་སེལ་བ་ལ་བལྟོས་པ་བཞིན་ནོ། ། ཅི་སྟེ་ཡང་དེ་ལྟར་ཐལ་བས་མི་གནོད་དེ། གལ་ཏེ་གཞན་བཀག་མི་བསྒྲུབ་པར། ། མདུན་ནས་གཅིག་གཅིག་རབ་བསྟན་ནས། ། འདི་ཤིང་ཡིན་ཅེས་བརྡ་བྱེད་ལ། ། ཐ་སྙད་འདོགས་པའི་ཚེ་ན་ཡང༌། །
དེ་རྟོགས་འགྱུར་ལ་དེ་ཡི་ཕྱིར། ། ཉེས་པ་འདི་ནི་མེད་སྙམ་ན། ། ཞེས་སྨོས་ཏེ། གལ་ཏེ་གཞན་ཤིང་མ་ཡིན་བཀག་ནས་ཤིང་མི་བསྒྲུབ་པར་མདུན་ན་གནས་པའི་ཤིང་གསལ་གཅིག་དང་གཅིག་རབ་ཏུ་བསྟན་ནས་འདི་ཤིང་ཡིན་ནོ་ཞེས་བརྡ་སྦྱོར་བར་བྱེད་ལ། ཕྱིས་ཐ་སྙད་འདོགས་པའི་ཚེ་ན་ཡང་ཤིང་གསལ་དེ་ལ་ཤིང་དུ་རྟོགས་པར་འགྱུར་བ་དེའི་ཕྱིར། འཛིན་པ་མེད་ན་ཇི་ལྟར་ཤེས་ཀྱི་ཉེས་པ་འདི་མེད་དོ་སྙམ་ན། འདི་ཡང་ཤིང་ཡིན་འདི་ཁོ་ན། ། ཞེས་བྱའི་ཐལ་བ་ལྡོག་པ་མེད། ། ཅེས་སྨོས་ཏེ། ཉེས་པ་དེ་སོ་ན་གནས་ཏེ།
ཤིང་གསལ་འདི་ཡང་ཤིང་ཡིན་ཅེས་བརྡ་སྦྱོར་ན། དེ་ཡོངས་སྤངས་ནས་འཇུག་པར་ནི། ། ཞེས་བྱ་བའི་ཐལ་བ་ལྡོག་པ་མེད་པའི་ཕྱིར་༼༡༠༢བ༽དང༌། འདི་ཁོ་ན་ཤིང་ཡིན་ཅེས་བརྡ་སྦྱོར་ན་འཛིན་པ་མེད་ན་ཇི་ལྟར་ཤེས་ཀྱི་ཐལ་བ་ལྡོག་པ་མེད་པའི་ཕྱིར་རོ། ། གཉིས་པ་རྣལ་མའི་ལན་ནི། གཅིག་རྟོགས་ཞེས་བྱའི་ཤེས་པ་ནི། ། གཅིག་ལ་གནས་པའི་རྟོགས་པ་པོས། ། དེ་དང་དེ་མིན་རྒྱུ་དོན་རྣམས། ། བདག་ཉིད་རྣམ་པར་འབྱེད་པར་བྱེད། ། བློ་དེ་ལ་ནི་ཡོད་པའི་དངོས། །
བློ་རྒྱུ་ཉིད་དུ་སྣང་བ་དང༌། ། རྒྱུ་མིན་ངོ་བོ་བྲལ་བ་དང༌། ། ངོ་བོ་གཅིག་འདྲ་བདག་ཉིད་ཀྱིས། ། ཐ་དད་པར་ནི་ཤེས་འགྱུར་བས། ། ཐ་དད་པ་ལ་སྐད་སྦྱོར་ཏེ། ། དེ་ལས་དེ་རྟོགས་འགྱུར་བའི་བློ། ། འཁྲུལ་བས་དངོས་པོ་གཅིག་ལྟར་རྟོགས། ། ཞེས་སྨོས་ཏེ། བརྡ་སྦྱོར་བའི་སྔ་རོལ་དུ་ཤིང་གསལ་རྣམས་རིགས་གཅིག་ཏུ་རྟོགས་པ་ཞེས་བྱའི་ཤེས་པ་ནི་གཅིག་ལ་གནས་པའི་རྟོགས་པ་པོ་བརྡ་སྦྱོར་མཁན་པོས་ཤིང་འཛིན་རྟོག་པ་དེའི་རྒྱུ་ཤིང་གསལ་རྣམས་དང༌། ཤིང་དེ་མིན་པའི་དོན་རྣམས་ཀྱི་བདག་ཉིད་སོ་སོར་རྣམ་པར་འབྱེད་པར་བྱེད་དོ། །
དེ་ལྟར་ཕྱེ་བ་ལ་བརྟེན་ནས་ཤིང་འཛིན་རྟོག་བློ་དེ་ལ་ནི། སྣང་དུ་ཡོད་པའི་སྣང་ཡུལ་གྱི་དངོས་པོ་རྣམས་ཤིང་འཛིན་རྟོག་བློའི་རྒྱུ་ཕྱི་རོལ་གྱི་ཤིང་ལྟ་བུ་ཉིད་དུ་སྣང་བ་དང༌། རྒྱུ་མ་ཡིན་པའི་ངོ་བོ་ཤིང་མ་ཡིན་དང་བྲལ་བ་ལྟ་བུ་དང༌། ཕྱི་རོལ་གྱི་ཤིང་གི་ངོ་བོ་དང་གཅིག་འདྲ་བར་སྣང་བའི་བདག་ཉིད་ཀྱིས་ཤིང་དང་ཤིང་མ་ཡིན་ཐ་དད་པར་ནི་ཤེས་པར་འགྱུར་རོ། ། དེ་ལྟར་ཤེས་པས་རྟོག་ངོར་ཤིང་མ་ཡིན་ལས་ཐ་དད་པ་ལྟ་བུར་སྣང་བའི་གཞན་སེལ་ལ་ཤིང་སྒྲའི་བརྡ་སྐད་སྦྱོར་ཏེ། བརྡ་སྦྱར་བ་དེ་ལས་ཤིང་གསལ་རང་མཚན་དེ་རྟོགས་པ་དང་འཐོབ་པར་འགྱུར་བའི་ཕྱིར་ཏེ། བློ་འཁྲུལ་བས་གཞན་སེལ་དང་རང་མཚན་གྱི་དངོས་པོ་གཅིག་༼༡༠༣ན༽པ་ལྟར་དུ་རྟོགས་པའི་ཕྱིར་རོ། ། གཉིས་པ་སྒྲ་ལ་སེལ་འཇུག་གིས་མ་ཁྱབ་པའི་རྩོད་པ་སྤང་བ་ནི། བློ་དོན་འགའ་ལས་རྣམ་བཟློག་ནས། ། དོན་འགའ་ཞིག་ལ་འཇུག་བྱའི་ཕྱིར། །
སྒྲ་ནི་རབ་ཏུ་སྦྱོར་བྱེད་དེ། ། དེ་དོན་ངེས་པར་གཟུང་ཕྱིར་རོ། ། གཞན་དུ་སྦྱོར་བ་དོན་མེད་འགྱུར། ། དེས་ན་ཤེས་བྱ་ལ་སོགས་ཚིག ། ཐ་སྙད་དུ་ནི་འཇོག་རྣམས་ལ། ། རྣམ་པར་གཅོད་པ་འགའ་ཞིག་ཡོད། ། ཅེས་སྨོས་ཏེ། གལ་ཏེ་སྒྲ་ཐམས་ཅད་གཞན་སེལ་བའི་ཡུལ་ཅན་དུ་མ་གྲུབ་སྟེ། ཤེས་བྱ་ཞེས་པའི་སྒྲའི་བསལ་བྱ་ཤེས་བྱ་མ་ཡིན་པ་མེད་པའི་ཕྱིར་ཞེ་ན། ཤེས་བྱ་ཞེས་བྱ་བ་ལ་སོགས་པའི་ཚིག་ཐ་སྙད་དུ་ནི་འཇོག་པ་རྣམས་ལ་ཡང་བསལ་བྱ་རྣམ་པར་གཅོད་པ་འགའ་ཞིག་ཡོད་དེ།
དེ་ལས་གཞན་དུ་མེད་ན་སྒྲ་སྦྱོར་བ་དོན་མེད་དུ་འགྱུར་བ་དེས་ནའི་ཕྱིར། ཁྱབ་པ་ཡོད་དེ། སྒྲ་ཉན་པ་པོའི་བློ་ནི་བརྗོད་བྱའི་དོན་མ་ཡིན་པ་འགའ་ཞིག་ལ་འཇུག་པ་ལས་རྣམ་པར་བཟློག་ནས་འཇུག་ཡུལ་གྱི་དོན་འགའ་ཞིག་ལ་འཇུག་པར་བྱ་བའི་ཕྱིར་དུ་སྒྲ་ནི་རབ་ཏུ་སྦྱོར་བར་བྱེད་དེ། རྗོད་བྱེད་ཀྱི་སྒྲ་དེ་བརྗོད་བྱའི་དོན་ངེས་པར་གཟུང་བའི་ཕྱིར་རོ། ། གསུམ་པ་སེལ་འཇུག་ཐུག་མེད་དུ་ཐལ་བའི་རྩོད་པ་སྤང་བ་ནི། གང་ཞིག་གང་ལས་ཐ་དད་པ། ། དེ་རྣམས་བཟློག་ནས་དེ་དག་ལས། ། ཐ་དད་ཁྱད་པར་མཚུངས་པའི་རྒྱུ། ། རྣམ་པ་སྣང་བ་ཅན་ལ་འགོད། ། དེ་ཉིད་གཞན་ལས་ལྡོག་པ་ཡིས། །
དངོས་པོ་དེ་ཡི་ཆ་འགའ་ཞིག ། རྟོགས་འགྱུར་ཞེས་པས་རབ་ཏུ་བཤད། ། ཅེས་སྨོས་ཏེ། གལ་ཏེ་གཞན་སེལ་ཞེས་པའི་སྒྲ་དེས་བསལ་བྱ་གཞན་སེལ་ན་སེལ་འཇུག་ཐུག་མེད་དུ་འགྱུར་ལ། མ་སེལ་ན་སེལ་འཇུག་༼༡༠༣བ༽གི་སྒྲ་ལ་མ་ཁྱབ་པར་འགྱུར་རོ་ཞེ་ན། གཞན་སེལ་ཐུག་མེད་དུ་ཐལ་བ་མེད་དེ། ཤིང་ཞེས་པའི་སྒྲ་གང་ཞིག་རང་གི་བརྗོད་བྱའི་དོན་གང་ལས་ཐ་དད་པའི་ཤིང་མ་ཡིན་དེ་རྣམས་རྣམ་པར་བཟློག་ནས་ཤིང་མ་ཡིན་དེ་དག་ལས་ཐ་དད་པའི་ཤིང་གི་ཁྱད་པར་རང་མཚན་རྣམས་མཚུངས་པར་འཛིན་པའི་བློའི་རྒྱུར་གྱུར་པའི་དོན་གྱི་རྣམ་པ་སྣང་བ་ཅན་གྱི་ཤིང་གི་གཞན་སེལ་ལ་བརྡ་འགོད་པ་ཡིན་ལ། དེ་ཉིད་སློབ་དཔོན་གྱི་དགོངས་པ་ཡང་ཡིན་ཏེ། དོན་གཞན་ལས་ལོག་པའི་ལྡོག་པ་ཡིས་དངོས་པོ་དེའི་ཆ་འགའ་ཞིག་རྟོགས་པར་འགྱུར་རོ་ཞེས་དང༌། སྒྲས་ནི་དོན་གཞན་ལས་ལྡོག་པའི་ཁྱད་པར་བྱས་པའི་ཁྱད་པར་དག་གོ་བར་བྱེད་དེ།
ཞེས་པའི་ལུང་གཉིས་པོས་རབ་ཏུ་བཤད་པའི་ཕྱིར་རོ། ། ཤཱཀྱ་བློས། སྒྲས་ནི་དོན་གཞན་སེལ་བར་བྱེད་ཅིང༌། རང་གི་དོན་དག་རྗོད་པར་བྱེད་དོ་ཞེས་པའང་འདྲེན་པར་མཛད་དོ། ། གལ་ཏེ་ཤིང་སྒྲ་ཆོས་ཅན། ཁྱོད་ལས་ཤིང་རང་མཚན་ལ་མི་འཇུག་པར་ཐལ། ཤིང་གི་གཞན་སེལ་བརྗོད་བྱར་བྱས་པའི་ཕྱིར། ཁྱབ་སྟེ། གཞན་སེལ་དངོས་མེད་ཡིན་པའི་ཕྱིར་ཞེ་ན། འདི་ལའང་ངོ་བོ་ཅུང་ཟད་མེད། །
སྒྲ་རྣམས་ལས་དེ་རྟོགས་ཉིད་ཀྱིས། ། གཞན་ལོག་རྟོགས་འགྱུར་དེ་ལ་ནི། ། འགའ་ཡིས་ཁྱད་པར་དུ་བྱས་པ། ། རྟོགས་པར་འགྱུར་བ་གཞན་འགའ་མེད། ། ཅེས་སྨོས་ཏེ། གཞན་སེལ་འདི་ལའང་ངོ་བོ་རང་མཚན་དུ་གྲུབ་པ་ཅུང་ཟད་མེད་མོད་ཀྱི། ཤིང་ཞེས་པའི་སྒྲ་རྣམས་ལས་ཤིང་གི་གཞན་སེལ་དེ་དངོས་སུ་རྟོགས་པ་ཉིད་ཀྱིས་གཞན་ཤིང་མ་ཡིན་ལས་ལོག་པའི་ཤིང་རྟོགས་པར་འགྱུར་བ་ཡིན་ཏེ། ཤིང་སྒྲ་དེ་ལ་ནི་ཤིང་སྤྱི་དངོས་པོ་བ་འགའ་ཡིས་ཁྱད་པར་དུ་བྱས་པའི་དོན་༼༡༠༤ན༽གཞན་རྟོགས་པར་འགྱུར་བ་མེད་པའི་ཕྱིར། གལ་ཏེ་སྒྲ་གཞན་སེལ་ལ་སྦྱོར་ན་དགག་བྱ་ཚིག་ཟིན་ལ་སྦྱོར་དགོས་སམ་ཞེ་ན། སྒྲ་གཉིས་བྱེད་པའང་མ་ཡིན་ཏེ། །
ཕན་ཚུན་ཡོད་པ་མིན་ཕྱིར་འདི། ། དངོས་མེད་དངོས་པོ་ལྡན་ཉིད་དུ། ། མཐོང་བ་བློ་ཡིས་བསླད་པ་ཡིན། ། དེ་ཉིད་ཕྱིར་འདི་དོན་དམ་མིན། ། གཞན་དུ་དངོས་པོ་ལས་ལྡོག་པ། ། དངོས་པོར་མི་འགྱུར་འདི་འདི་ལས། ། ཐ་དད་ཅེས་ནི་བརྗོད་ཕྱིར་རོ། ། ཞེས་སྨོས་ཏེ། ཤིང་ཞེས་པ་གཅིག་པུས་ཆོག་གི་ཤིང་མ་ཡིན་ལས་ལོག་པའི་ཤིང་ཞེས་དགག་སྒྲུབ་ཀྱི་སྒྲ་གཉིས་དངོས་སུ་སྦྱོར་བར་བྱེད་དགོས་པའང་མ་ཡིན་ཏེ། ཤིང་དང་ཤིང་མ་ཡིན་ནི་ཕན་ཚུན་གཅིག་ལ་གཅིག་ཡོད་པ་མ་ཡིན་པའི་ཕྱིར།
ཤིང་གི་གཞན་སེལ་རྟོག་པ་ལ་དངོས་པོར་སྣང་བའི་ཕྱིར། དངོས་པོར་གྲུབ་བོ་ཞེ་ན། ཤིང་གི་གཞན་སེལ་འདི་ཆོས་ཅན། དོན་དམ་པར་ཡོད་པ་མ་ཡིན་ཏེ། གཞན་སེལ་འདི་དངོས་པོར་མེད་པ་ལ་དངོས་པོ་ལྡན་པ་ལྟ་བུ་ཉིད་དུ་རྟོག་པས་མཐོང་བ་ནི་བློ་འཁྲུལ་བ་དེ་ཡིས་བསླད་པ་དེ་ཉིད་ཀྱི་ཕྱིར། ཤིང་གི་གཞན་སེལ་དངོས་མེད་ལས་གཞན་དུ་དངོས་པོ་ཡིན་ན། པ་ལཱ་ཤ་དང་རྫས་གཅིག་གམ་ཐ་དད། དང་པོ་ལྟར་ན་ཤིང་མ་ཡིན་གྱི། དངོས་པོ་ལས་ལྡོག་པའི་ཙནྡན་ཤིང་གི་དངོས་པོར་མི་འགྱུར་ལ། གཉིས་པ་ལྟར་ན་ཡང་པ་ལཱ་ཤ་ཤིང་གི་དངོས་པོར་མི་འགྱུར་ཏེ།
པ་ལཱ་ཤ་དང་ཙནྡན་འདི་གཉིས་ཤིང་གི་གཞན་སེལ་འདི་ལས་རྫས་ཐ་དད་ཅེས་ནི་བརྗོད་པའི་ཕྱིར། འདི་རྣམས་ཤཱཀྱ་བློས་གསལ་བྱེད་པའི་རྩོད་སྤང་དུ་འཆད་མོད་ཀྱི། སློབ་དཔོན་གྱིས་ཕན་ཚུན་༼༡༠༤བ༽བརྟེན་པའི་རྩོད་སྤང་དུ་བཞེད་པར་གསལ་བས་དཔྱད་པར་བྱའོ། ། བཞི་པ་བློ་རྣམ་གྲངས་པར་ཐལ་བའི་རྩོད་པ་སྤང་བ་ནི། འདྲེས་པའི་དོན་གཅིག་གཅོད་པ་ན། ། སྒྲའམ་རྟགས་ནི་གཅིག་པུ་ཡིས། ། བྱ་བྱེད་དེ་ལ་བཅད་པ་ཡི། ། དངོས་པོའི་བརྗོད་བྱ་ཅི་ཡང་མེད། ། གང་གི་རྗོད་པར་བྱེད་པ་ལས། ། མ་ལུས་པར་ནི་རྟོགས་འགྱུར་བ། །
དངོས་པོའི་ནུས་པ་ཡིན་དེས་ན། ། འབྲས་བུ་དུ་མ་རྟེན་གཅིག་འགྱུར། ། ཞེས་སྨོས་ཏེ། སྒྲ་དང་རྟོག་པ་སེལ་བས་འཇུག་ན་དགག་སྒྲུབ་ཅིག་ཅར་དུ་རྟོགས་པར་འགྱུར་ཏེ། སྒྲའི་སྟེང་དུ་མ་བྱས་པ་བསལ་བ་དང་རྟག་པ་བསལ་བའི་གཞན་སེལ་གཉིས་ལ་རྫས་ཐ་དད་པ་མེད་པའི་ཕྱིར་ཞེ་ན། ཁོ་བོ་ཅག་ལ་ཉེས་པ་དེར་མི་འགྱུར་ཏེ། སྒྲའི་སྟེང་དུ་རྟག་པ་དང་འདྲེས་པའི་དོན་གཅིག་གཅོད་པ་ན་མི་རྟག་ཅེས་པའི་སྒྲའམ། བྱས་པའི་རྟགས་ནི་གཅིག་པུ་ཡིས་སྒྲའི་སྟེང་དུ་རྟག་པ་གཅོད་པའི་བྱ་བ་བྱེད་པ་དེ་ལ་རྟགས་དང་རྗེས་དཔག་གིས་སྒྲའི་སྟེང་དུ་རྟག་པ་བཅད་པའི་དངོས་པོ་བརྗོད་བྱར་བྱེད་པ་ཅི་ཡང་མེད་པའི་ཕྱིར་ན། ཞེས་པ་དེའི་རྒོལ་བ་ཁྱོད་ལ་འཇུག་སྟེ། དགོས་པའི་འབྲས་བུ་དུ་མ་ཅན་གྱི་སྒྲ་དང་རྟོག་པ་རྣམས་རྟེན་གཞི་གཅིག་ལ་འཇུག་པར་འགྱུར་ཏེ།
ཨུཏྤལ་ཞེས་པའི་སྒྲ་གང་གིས་རྗོད་པར་བྱེད་པ་དེ་ལས་སྔོན་པོ་ལ་སོགས་པའི་ཆོས་མ་ལུས་པ་རྟོགས་པར་འགྱུར་བ་དེ་སྒྲ་དང་རྟོག་པ་ཡུལ་ལ་དངོས་པོའི་དབང་གིས་འཇུག་པའི་ནུས་པ་ཡིན་པ་དེས་ནའི་ཕྱིར། འོ་ན་གཞི་མཐུན་བརྗོད་པའི་སྒྲ་མེད་པར་འགྱུར་རོ་ཞེ་ན། རྣམ་གཅོད་གཅིག་གཅིག་སྔོན་པོ་ནི། ། གང་ཚེ་གཞན་མི་སྤོང་བར་གནས། ། དེས་ན་དེ་ཁྱབ་གཅིག་༼༡༠༥ན༽པུའང་སྣང༌། ། དེ་ཚེ་བློ་ཡི་ངོར་བྱས་ནས། ། གཞི་མཐུན་པ་ནི་ཉིད་དུ་འགྱུར། ། སྒྲ་ནི་རྣམ་གཅོད་བྱེད་པ་ན། ། དངོས་པོའི་ཆོས་ལ་རེག་འགྱུར་བ། ། དེ་ནི་དེ་ལ་ཡོད་ཅེས་བྱའོ། །
དངོས་པོ་གཅིག་ནི་རྗོད་བྱེད་མིན། ། བློ་ལ་སྣང་མིན་སྣང་རུང་ལ། ། དངོས་པོ་མེད་པས་ངེས་ཕྱིར་རོ། ། ཞེས་སྨོས་ཏེ། ཨུཏྤལ་སྔོན་པོ་དེ་ལ་ཨུཏྤལ་དང་སྔོན་པོ་གཉིས་ཀས་ཁྱབ་པའི་གཅིག་ལྟ་བུར་རྟོག་པ་ལ་སྣང་བ་དེའི་ཚེ་བློའི་ངོར་བྱས་ནས་གཞི་མཐུན་པ་ནི་ཉིད་དུ་འགྱུར་ཏེ། གང་གི་ཚེ་ཨུཏྤལ་ཞེས་པའི་སྒྲས་ཨུཏྤལ་མ་ཡིན་པར་རྣམ་པར་གཅོད་པ་གཅིག་གཅིག་སྟོན་པ་དེའི་ཚེ་ན་གཞན་སྔོན་པོ་མི་སྤོང་བར་གནས་ཤིང༌། སྔོན་པོ་ཞེས་པའི་སྒྲས་ཀྱང་སྔོ་མིན་རྣམ་པར་གཅོད་པ་གཅིག་གཅིག་སྟོན་པ་ན་གཞན་ཨུཏྤལ་མི་སྤོང་བར་གནས་པ་དེས་ནའོ། །

དེ་ལྟར་ཡིན་པ་དེས་ནའི་ཕྱིར། ཨུཏྤལ་ཞེས་པའི་སྒྲ་ནི་ལོག་ཕྱོགས་རྣམ་པར་གཅོད་པར་བྱེད་པ་ན། དངོས་པོའི་ཆོས་སྔོན་པོ་ལ་རེག་པར་འགྱུར་བ་ཡིན་ཏེ། རྟོག་ངོར་ཨུཏྤལ་མ་ཡིན་པ་བསལ་བ་དེ་ནི་སྔོན་པོ་དེ་ལ་ཡོད་ཅེས་བྱ་བ་དང༌། ཨུཏྤལ་ཡང་སྔོན་པོ་ལ་ཡོད་ཅེས་བྱ་བའི་ཕྱིར་རོ། ། དེས་ན་སྤྱི་དངོས་པོ་བ་གཅིག་ནི་སྒྲས་རྗོད་པར་བྱེད་པ་མ་ཡིན་ཏེ། སྤྱི་དངོས་པོ་བ་ཡོད་ན་བློ་ལ་སྣང་དུ་རུང་བ་ལས་སྣང་བ་མ་ཡིན་པའི་ཕྱིར། ཁྱབ་སྟེ། སྣང་རུང་གི་དངོས་པོ་ལ་མ་དམིགས་ན་མེད་པས་ཁྱབ་པ་ངེས་པའི་ཕྱིར་རོ། ། གསུམ་པ་དེ་གཉིས་ཀྱི་དོན་བསྡུ་བ་ནི། དེ་ཕྱིར་གཞན་སེལ་ཡུལ་ཅན་གྱི། །
སྒྲ་རྣམས་དང་ནི་བློ་ཉིད་ཀྱང༌། ། སྤྱི་ཡི་ཡུལ་ཅན་དུ་བསྟན་ཏེ། ། དངོས་ལ་དེ་དག་མི་སྲིད་༼༡༠༥བ༽ཕྱིར། ། ཞེས་སྨོས་ཏེ། གཞན་སེལ་བའི་ཡུལ་ཅན་གྱི་སྒྲ་རྣམས་དང་ནི་བློ་ཉིད་ཀྱང་ཆོས་ཅན། སྤྱིའི་ཡུལ་ཅན་དུ་བསྟན་ཏེ། གཅིག་ལ་དུ་མ་དང་དུ་མ་ལ་གཅིག་ཏུ་སྒྲོ་འདོགས་པའི་ཡུལ་ཅན་ཡིན་པར་གོང་དུ་བསྒྲུབས་ཟིན་པ་དེའི་ཕྱིར་ཁྱབ་སྟེ། དངོས་པོ་རང་མཚན་འཛིན་པ་ལ་སྤྱིའི་ཡུལ་ཅན་དེ་དག་མི་སྲིད་པའི་ཕྱིར། སློབ་དཔོན་ཕྱོགས་གླང་གིས། སྒྲ་རྣམས་དང་ནི་རྟགས་དག་གིས། །
གཞན་སེལ་བ་ནི་རབ་ཏུ་སྟོན། ། ཅེས་གསུངས་པ་ཡིད་ཀྱི་ཤིང་རྟས་དྲངས་སོ། ། དེའི་གཞུང་འཛུགས་པར་བཞེད་ནས། དངོས་པོའི་ངོ་བོ་གཅིག་ཉིད་ཕྱིར། ། ངོ་བོ་ཐ་དད་བློ་གང་ལས། ། གཅིག་ནི་རྗེས་སུ་འགྲོ་ལྡོག་གི ། དོན་གཅིག་སྤྱོད་ཡུལ་ཅན་མ་ཡིན། ། ཐ་དད་གྱུར་ན་དབྱེར་མེད་པའི། ། ཐ་སྙད་དག་ཀྱང་རྒྱུ་མེད་འགྱུར། ། ཞེས་སྨོས་ཏེ།
སྒྲ་དང་རྟོག་པ་གཞན་སེལ་གྱི་ཡུལ་ཅན་མ་ཡིན་པར་དངོས་པོའི་ཡུལ་ཅན་ཡིན་ན། སྤྱི་གསལ་རྫས་གཅིག་གམ་ཐ་དད། གྲངས་ཅན་པ་ན་རེ། རྫས་གཅིག་ཅེ་ན། ཤིང་དང་ཤིང་གསལ་གྱི་དངོས་པོ་ཆོས་ཅན། རྣམ་པའི་ངོ་བོ་ཐ་དད་དུ་བློས་གཟུང་བར་བྱ་བ་གང་ལས་ཡིན་ཏེ། ངོ་བོ་རྫས་གཅིག་ཉིད་ཡིན་པའི་ཕྱིར། གཅིག་ཤིང་སྤྱི་ནི་ཆོས་ཅན། ཙནྡན་ལ་རྗེས་སུ་འགྲོ་བ་དང་ལྡོག་པའི་སྤྱོད་ཡུལ་ཅན་མ་ཡིན་ཏེ། དོན་གཅིག་ཉིད་ཡིན་པའི་ཕྱིར།
བྱེ་བྲག་པ་ན་རེ། རྫས་ཐ་དད་ཅེ་ན། ཨུཏྤལ་སྔོན་པོ་ཞེས་པའི་ཆོས་དང་ཆོས་ཅན་དབྱེར་མེད་པའི་གཞི་མཐུན་གྱི་ཐ་སྙད་དག་ཀྱང་རྒྱུ་མེད་པར་འགྱུར་ཏེ། སྤྱི་གསལ་རྫས་ཐ་དད་པར་གྱུར་ན་སྟེ་དེའི་ཕྱིར། འོ་ན་ཁྱོད་རང་ལ་ཡང་མཚུངས་སོ་ཞེ་ན། ལྡོག་པ་ཀུན་ལ་ཡོད་པའི་ཕྱིར། ། ཐལ་འགྱུར་༼༡༠༦ན༽ཉེས་པ་དེ་དག་མེད། ། ཅེས་སྨོས་ཏེ། སེལ་བ་སྨྲ་བ་ཆོས་ཀྱི་གྲགས་པ་ཆོས་ཅན། སྤྱི་གསལ་རྫས་གཅིག་དང་རྫས་ཐ་དད་དུ་བརྟགས་པའི་ཐལ་འགྱུར་གྱི་ཉེས་པ་དེ་དག་མེད་དེ།
སེལ་ངོར་རིགས་མི་མཐུན་ལས་ལོག་པའི་ལྡོག་པ་གཞན་སེལ་དེ་རིགས་མཐུན་གྱི་གསལ་བ་ཀུན་ལ་ཁྱབ་བྱེད་དུ་ཡོད་པའི་ཕྱིར། བཞི་པ་སྤྱི་དངོས་མེད་ལ་རྩོད་པ་སྤང་བ་ལ། སྤྱི་དོན་གཞན་མེད་ན་དུ་མ་ལ་སྒྲ་བློ་གཅིག་མི་འཇུག་པར་ཐལ་བའི་རྩོད་པ་སྤང༌། སྤྱི་གཙོ་བོ་མེད་ན་རྒྱུ་དུ་མས་འབྲས་བུ་གཅིག་མི་བསྐྱེད་པར་ཐལ་བའི་རྩོད་པ་སྤང་བའོ། ། དང་པོ་ལ། རྩོད་པ་དང༌། ལན་གཉིས་ལས། དང་པོ་ནི། བྱེ་བྲག་པ་ན་རེ། གསལ་བ་དུ་མ་ལ་སྒྲ་བློ་གཅིག་མི་འཇུག་པར་ཐལ།
ཤིང་གསལ་རྣམས་ལ་ཤིང་ཉིད་ཅེས་པའི་སྤྱི་དོན་གཞན་མེད་པའི་ཕྱིར་རོ། ། འདོད་ན། གསལ་བ་མི་འདྲ་བ་རེ་རེ་ལ་བརྡ་མི་འདྲ་བ་རེ་རེ་སྦྱར་དགོས་པ་ཧ་ཅང་ཐལ་ལོ་ཞེས་ཟེར་རོ། ། གཉིས་པ་ལན་ལ། སྒྲ་རྟོག་གཅིག་འཇུག་པ་གཞན་སེལ་ལ་བལྟོས་པར་བསྟན། སྤྱི་དོན་གཞན་ལ་མི་བལྟོས་པར་བསྟན་པའོ། ། དང་པོ་ནི། དེ་ཡི་འབྲས་བུ་ཡོངས་བསྟན་ཕྱིར། ། ཐ་དད་འབྲས་བུ་གཅིག་དག་ལ། ། རྒན་པོས་སྒྲ་གཅིག་བརྡར་བྱས་པ། །
དེ་ཡིས་འབྲས་བུ་མེད་པ་ཅན། ། ལྡོག་པ་ཡི་ནི་རྒྱུ་ཅན་ཡིན། ། ཐ་དད་པ་དག་བསྟན་པ་ནི། ། དཀའ་དང་མི་ནུས་འབྲས་མེད་ཕྱིར། ། དངོས་པོ་ལ་མིན་དངོས་པོ་ཀུན། ། རང་རང་ངོ་བོ་ལ་གནས་ཕྱིར། ། ཁྲ་བོ་ཡི་ནི་ངོ་བོ་གང༌། ། དེ་ནི་སེར་སྐྱ་ལ་ཡོད་མིན། ། ཅེས་སྨོས་ཏེ། ཆུ་སྐྱོར་བ་དེའི་འབྲས་བུ་རིགས་གཅིག་པ་དེ་ཡོངས་སུ་བསྟན་པའི་ཕྱིར་དུ་བུམ་གསལ་ཐ་དད་པ་༼༡༠༦བ༽འབྲས་བུ་རིགས་གཅིག་བྱེད་པ་དག་ལ་བརྡ་ཤེས་པའི་རྒན་པོས་བུམ་པ་ཞེས་སྒྲ་གཅིག་བརྡར་བྱས་པ་ཆོས་ཅན།
བུམ་པའི་སྤྱི་དངོས་པོ་བ་མེད་ཀྱང་ཁྱོད་བུམ་པ་ལ་སྦྱར་བའི་རྒྱུ་མཚན་ཡོད་དེ། སེལ་ངོར་ཆུ་སྐྱོར་བ་དེའི་འབྲས་བུ་མེད་པ་ཅན་ལས་ལོག་པའི་ལྡོག་པ་ཡི་ནི་རྒྱུ་མཚན་ཅན་ཡིན་པའི་ཕྱིར། དེས་ན་བུམ་པ་ལ་བརྡ་སྦྱོར་བའི་སྐྱེས་བུ་ཆོས་ཅན། བུམ་གསལ་གྱི་དངོས་པོ་རེ་རེ་ལ་བརྡ་མི་འདྲ་བ་རེ་རེ་སྦྱོར་དགོས་པ་མ་ཡིན་ཏེ། རང་མཚན་ཐ་དད་པ་དག་ལ་བརྡ་རེ་རེ་ནས་བསྟན་པ་ནི་དཀའ་བ་དང་མི་ནུས་པ་དང་འབྲས་བུ་མེད་པའི་ཕྱིར་ཏེ། དངོས་པོ་ཀུན་རང་རང་གི་ངོ་བོ་ལ་མ་འདྲེས་པར་གནས་པའི་ཕྱིར། དཔེར་ན་བ་ལང་ཁྲ་བོ་ཡི་ནི་ངོ་བོ་གང་ཡིན་པ་དེ་ནི་བ་ལང་སེར་སྐྱ་ལ་ཡོད་པ་མ་ཡིན་པ་བཞིན་ནོ། ། ཤཱཀྱ་བློས་འདི་ལྟར་འཆད་དེ། གསལ་བ་ལས་ཐ་དད་པའི་སྤྱི་དངོས་པོ་བ་ལ་ཡང་བརྡ་སྦྱོར་བར་རིགས་པ་མ་ཡིན་ཏེ། སྤྱི་དངོས་པོ་དེ་དངོས་པོ་རང་མཚན་ལ་ཡོད་ན་རང་རང་གི་ངོ་བོ་མ་འདྲེས་པར་གནས་དགོས་ཤིང༌།
དངོས་པོ་ཀུན་ལ་རང་རང་གི་ངོ་བོ་གཞན་དང་མ་འདྲེས་པར་གནས་པའི་ཕྱིར། དེ་ཡང་སྤྱི་དེ་བ་ལང་ཁྲ་བོའི་ངོ་བོ་ཡིན་ན་དེ་ནི་སེར་སྐྱ་ལ་ངོ་བོ་གཅིག་ཏུ་འགྲོ་ཞིང་ཡོད་པ་མ་ཡིན་པའི་ཕྱིར་ཞེས་སོ། ། རྩ་བའི་གཏན་ཚིགས་བསྒྲུབ་པར་བཞེད་ནས། དེ་འབྲས་ཅན་མིན་ལས་ལྡོག་པ། ། གཉིས་ཀ་ལ་ཡང་ཡོད་པ་ཡིན། ། དོན་ལ་ཐ་དད་མེད་པ་ཡང༌། ། སྒྲ་ཡི་ཐ་དད་མི་རིགས་སོ། ། དེ་ཕྱིར་དེ་འབྲས་འདོད་ན་ཡང༌། ། དེ་འབྲས་མེད་ལས་ཐ་དད་ཉིད། ། དཔེར་ན་མིག་ལ་སོགས་པས་གཟུགས། །
རྣམ་ཤེས་གཅིག་གི་འབྲས་བུ་ཅན། ། གང་ཕྱིར་ཁྱད་པར་མེད་འབྲས་དེ། ། ༼༡༠༧ན༽སྟོན་པ་དག་ནི་སྲིད་པར་འགྱུར། ། འགའ་ཞིག་ཅིག་ཅར་ཀུན་རྟོགས་ཕྱིར། ། དེ་ཡི་ངོ་བོ་སྤྱི་ལས་ནི། ། ཐ་དད་མེད་དུ་ཟིན་ན་ཡང༌། ། བརྡ་ལས་བྱུང་བ་བསྙད་པར་བྱ། ། ཞེས་སྨོས་ཏེ། བུམ་གསལ་རྣམས་ཆུ་སྐྱོར་བའི་དོན་ལ་ཐ་དད་མེད་པར་ཡང་སྒྲ་ཡི་ཐ་དད་དུ་སྦྱོར་བར་མི་རིགས་ཤིང་གཅིག་ཏུ་སྦྱོར་བར་རིགས་སོ། ། གང་གི་ཕྱིར་ཞེ་ན།
ཆུ་སྐྱོར་བ་དེའི་འབྲས་བུ་ཅན་མ་ཡིན་པ་ལས་ལོག་པའི་ལྡོག་པ་དེ་བརྡ་དང་ཐ་སྙད་ཀྱི་དུས་གཉིས་ཀ་ལ་ཡང་རྗེས་སུ་འགྲོ་བར་ཡོད་པ་ཡིན་པ་དེའི་ཕྱིར། བརྡ་སྦྱར་བ་དེའི་འབྲས་བུའམ་དགོས་པའི་དོན་གོ་བར་འདོད་ན་ཡང་དོན་དེའི་འབྲས་བུ་མེད་པ་ལས་ཐ་དད་པ་ཉིད་ལ་བརྡ་སྦྱར་བར་རིགས་སོ། ། སྤྱི་གཅིག་མེད་ཀྱང་དུ་མ་ལ་སྒྲ་གཅིག་འཇུག་པ་དཔེར་ན་མིག་དང་ལ་སོགས་པས་གཟུགས་དང་ཡིད་ལ་བྱེད་པ་དག་ལ་སྤྱི་མེད་ཀྱང་གཟུགས་འཛིན་རྣམ་ཤེས་གཅིག་གི་འབྲས་བུ་ཅན་ཡིན་ནོ་ཞེས་དུ་མ་ལ་སྒྲ་གཅིག་གིས་སྟོན་པ་དག་ནི་སྲིད་པར་འགྱུར་བ་བཞིན་ནོ། ། དེའང་གང་གི་ཕྱིར་ཞེ་ན། རྐྱེན་གསུམ་པོ་ཁྱད་པར་མེད་པར་འབྲས་བུ་རྣམ་ཤེས་གཅིག་བསྐྱེད་པའི་ཕྱིར། ཡུལ་དབང་ཡིད་བྱེད་གསུམ་པོ་དེའི་ངོ་བོ་སྤྱི་ལས་ནི་ཐ་དད་མེད་དུ་ཟིན་ན་ཡང་རྣམ་ཤེས་གཅིག་གི་འབྲས་བུ་ཅན་ཞེས་བྱ་བའི་བརྡ་ལས་བྱུང་བ་བསྙད་པར་བྱ་བ་ལ་དགོས་པ་ཡོད་དེ། ཡུལ་དབང་ཡིད་བྱེད་ཐ་དད་པ་འགའ་ཞིག་ཅིག་ཅར་ཀུན་ཏུ་རྟོགས་པར་བྱ་བའི་ཕྱིར་དུ་དང༌། སྒྲ་བརྡ་ལས་བྱུང་གི་སྤྱི་དངོས་པོ་ལས་མ་བྱུང་ངོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར། དེ་བཞིན་དུ་སྤྱི་མེད་ཀྱང་རྫས་བརྒྱད་འདུས་པའི་གོང་བུ་ལ་བུམ་པ་ཞེས་ཚོགས་པའི་སྒྲ་དང༌། ༼༡༠༧བ༽རྒྱུ་འབྲས་ཀྱི་སྒྲ་ལའང་རྒྱུ་དུ་མ་འབྲས་བུའི་སྒོ་ནས་གཅིག་ཏུ་སྟོན་པ་དང༌།
འབྲས་བུ་དུ་མ་རྒྱུའི་སྒོ་ནས་གཅིག་ཏུ་སྟོན་པ་དང༌། གནས་སྐབས་ཁྱད་པར་ཅན་གྱི་སྒྲ་བསྟན་དུ་ཡོད་པའོ་ཞེས་སོགས་ཐམས་ཅད་བརྡ་ལས་བྱུང་བའི་སྒྲ་ཡིན་པར་ཤེས་པར་བྱའོ། ། དེ་ཐམས་ཅད་དུ་མ་ལ་སྒྲ་གཅིག་འཇུག་པའི་དཔེའོ། ། བྱའོ་སྙམ་དུ་སེམས་པས་ན་རྩོལ་བའོ། ། དེར་བྱུང་བས་ན་རྩོལ་བྱུང་ངོ་ཞེས་ཀྱང་བཤད་དོ། ། གཉིས་པ་སྤྱི་དོན་གཞན་ལ་མི་བལྟོས་པར་བསྟན་པ་ལ། རྩོད་པ་དང༌། ལན་གཉིས་ལས། དང་པོ་ནི། གལ་ཏེ་གཅིག་གནས་པ་ཡི་ཕྱིར། །
མང་པོ་དག་ལའང་མཉན་པ་གཅིག ། ཅེས་སྨོས་ཏེ། གལ་ཏེ་གསལ་བ་མང་པོ་དག་ལའང་མཉན་པ་གཅིག་འཇུག་སྟེ། སྤྱི་དངོས་པོ་བ་གཅིག་གསལ་བ་མང་པོ་ལ་གནས་པའི་ཕྱིར་ཞེ་ན། གཉིས་པ་ལན་ལ། གནས་པ་མི་འཐད་པར་བསྟན། གསལ་བ་གསར་བྱུང་ལ་སྒྲ་གཅིག་མི་འཇུག་པར་ཐལ་བའོ། ། དང་པོ་ལ། མདོར་བསྟན་པ། རྒྱས་པར་བཤད་པའོ། །
དང་པོ་ནི། གནས་པ་བརྟེན་ནམ་གསལ་བ་ཡིན། ། དེ་ལྟར་དེ་ལ་མི་རིགས་སོ། ། ཞེས་སྨོས་ཏེ། སྤྱི་གསལ་བ་ལ་གནས་པའི་དོན་དེ་ལ་བརྟེན་པ་ཡིན་ནམ། དེས་གསལ་བར་བྱས་པ་ཡིན། དེ་གཉིས་ཀ་ལྟར་ཡང་སྤྱི་དང་གསལ་བ་དེ་ལ་མི་རིགས་ཏེ། ཚུལ་གཉིས་ཀ་འོག་ནས་འགོག་པའི་ཕྱིར། གཉིས་པ་རྒྱས་པར་བཤད་པ་ལ། དེ་ལ་བརྟེན་པ་དགག །
དེས་གསལ་བར་བྱས་པ་དགག་པའོ། ། དང་པོ་ནི། རྟག་ལ་ཕན་འདོགས་མེད་པའི་ཕྱིར། ། བརྟེན་མིན་ལྟུང་བའི་ཚུལ་ཅན་གྱི། ། རྒྱ་ཤུག་སོགས་ལའང་དེ་ཡི་ཡུལ། ། བསྐྱེད་པ་མཁར་གཞོང་སོགས་པས་ནུས། ། ༼༡༠༨ན༽ དེ་ཡང་དེ་ལ་མི་སྲིད་དོ། ། དེ་མེད་ན་ཡང་གནས་པའི་ཕྱིར། ། གནས་མིན་དེ་ཡང་མི་རིགས་ཏེ། ། ཐ་དད་ཐ་དད་མིན་པ་ནི། །
རྣམ་པར་དཔྱོད་པས་མི་རིགས་ཉིད། ། ཅེས་སྨོས་ཏེ། སྤྱི་རྟག་པ་ལ་ཆོས་ཅན། གསལ་བས་གནས་པར་བྱས་པར་ཚུལ་གྱིས་བརྟེན་པ་མ་ཡིན་ཏེ། དེས་ཁྱོད་ལ་ཕན་འདོགས་པ་མེད་པའི་ཕྱིར། ཁྱབ་སྟེ། དཔེར་ན་མཐུར་དུ་ལྟུང་བའི་ངང་ཚུལ་ཅན་གྱི་རྒྱ་ཤུག་སོགས་ལའང་མི་ལྟུང་བ་དེའི་ཡུལ་ཅན་དུ་བསྐྱེད་པ་ནི་འཁར་གཞོང་ལ་སོགས་པས་ནུས་ལ། རྟེན་དང་བརྟེན་པ་དེ་འདྲ་བ་དེ་ཡང་སྤྱི་དང་གསལ་བ་དེ་ལ་མི་སྲིད་དོ། ། སྤྱི་ཆོས་ཅན། གསལ་བ་ལ་གནས་པ་དང་བརྟེན་པ་སྲིད་པ་མ་ཡིན་ཏེ།
གསལ་བ་དེ་མེད་ན་ཡང་རྟག་པར་གནས་པའི་ཕྱིར། རྟག་པར་མི་གནས་པ་དེ་ཡང་མི་རིགས་ཏེ། གསལ་བས་བྱས་པའི་སྤྱིའི་གནས་པ་སྤྱི་དང་རྫས་ཐ་དད་དམ་ཐ་དད་མ་ཡིན་ཅེས་པའི་རྣམ་པར་དཔྱོད་པས་བརྟགས་ན་མི་རིགས་པ་ཉིད་ཀྱི་ཕྱིར། གཉིས་པ་དེས་གསལ་བར་བྱས་པ་དགག་པ་ནི། བདག་ལ་རྣམ་ཤེས་བསྐྱེད་རུང་བའི། ། དོན་དུ་གཞན་གྱི་ངོར་བྱེད་གང༌། ། གསལ་བྱ་ཡིན་ལ་རུང་ཉིད་ཀྱི། ། བྱེད་པ་པོ་ཡང་རྒྱུ་རུ་འདོད། ། ཅེས་སྨོས་ཏེ། གནས་པའི་དོན་གསལ་བས་གསལ་བར་བྱས་པ་ལ་བྱེད་དོ་ཞེ་ན།
མུན་ཁུང་གི་བུམ་གཟུགས་གང་དག་ཆོས་ཅན། སྒྲོན་འོད་ཀྱི་གསལ་བྱ་ཡིན་ཏེ། སྒྲོན་འོད་དེས་བདག་ཉིད་ལ་དམིགས་པའི་མིག་གི་རྣམ་པར་ཤེས་པ་བསྐྱེད་དུ་རུང་བའི་དོན་དུ་སྐྱེས་བུ་གཞན་གྱི་ངོར་རང་ཉིད་གསལ་བར་བྱེད་པའི་ཕྱིར། དེས་ན་སྒྲོན་འོད་དེ་བུམ་གཟུགས་ལ་དམིགས་པའི་ཤེས་པ་བསྐྱེད་རུང་ཉིད་ཀྱི་བྱེད་པ་པོ་ཡང་ཡིན་པས་བུམ་གཟུགས་གསལ་བར་བྱེད་པའི་རྒྱུ་རུ་འདོད་པ་ཡིན་ནོ། །
དེ་ལྟར་གསལ་བར་བྱ་བ་དང་གསལ་བར་བྱེད་པའི་དཔེ་བསྟན་ནས་དེ་ལྟ་བུ་སྤྱི་དང་གསལ་བ་དག་ལ་མི་སྲིད་དོ་ཞེས་བཤད་པ། འདི་ནི་སྔ་ནས་རུང་ཉིད་ན། ། དེ་ལ་བལྟོས་པ་མི་རུང་སྟེ། ། འགྱུར་བ་མེད་པའི་ཕྱིར་དེ་ནི། ། སྤྱི་ལྡན་པ་ལས་གང་ལས་ཡིན། ། ཅེས་སྨོས་ཏེ།
སྤྱི་འདི་ནི་ཆོས་ཅན། རང་འཛིན་ཤེས་པ་བསྐྱེད་པ་གསལ་བ་དེ་ལ་བལྟོས་པ་མི་རུང་སྟེ། གསལ་བའི་སྔ་རོལ་ནས་རང་འཛིན་ཤེས་པ་བསྐྱེད་རུང་ཉིད་ཀྱི་ཕྱིར་ནའོ། ། སྤྱི་དེ་ནི་ཆོས་ཅན། སྤྱི་དང་ལྡན་པའི་གསལ་བ་ལ་གསལ་བར་བྱེད་དགོས་པ་གང་ལས་ཡིན་ཏེ། འགྱུར་བ་མེད་པའི་ཕྱིར། གལ་ཏེ་གསལ་བས་སྤྱི་ལ་ཕན་པ་མ་ཡིན་མོད་ཀྱི། སྤྱི་འཛིན་དབང་པོ་ལ་ཕན་འདོགས་པས་སྤྱི་གསལ་བར་བྱེད་པ་ཡིན་ནོ་ཞེ་ན། མིག་སྨན་སོགས་བཞིན་གསལ་བ་ལས། ། དབང་པོའང་འདུ་བྱེད་མ་ཡིན་ཏེ། །
དེ་ནི་ཡོད་མེད་དུས་དག་ལ། ། རྟོགས་པ་ཐ་དད་མེད་ཕྱིར་རོ། ། ཞེས་སྨོས་ཏེ། གསལ་བ་ལས་སྤྱི་འཛིན་གྱི་དབང་པོ་ལའང་འདུ་བྱེད་པ་མ་ཡིན་ཏེ། གསལ་བ་དེ་ནི་ཡོད་མེད་ཀྱི་དུས་དག་ལ་སྤྱི་འཛིན་གྱི་རྟོགས་པ་གསལ་མི་གསལ་ཐ་དད་མེད་པའི་ཕྱིར་རོ། ། ཁྱབ་པ་ནི། གསལ་བས་སྤྱི་འཛིན་དབང་པོ་ལ་ཕན་འདོགས་ན་རྟོགས་པ་གསལ་མི་གསལ་ཐ་དད་དགོས་ཏེ། མིག་སྨན་དང་སྔགས་ལ་སོགས་པ་བཞིན་ནོ་ཞེས་མི་མཐུན་པའི་དཔེ་བཀོད་པའོ། ། ཅི་སྟེ་ཡང༌། རིགས་རྣམས་ཀྱི་ནི་གསལ་བྱེད་ཀྱང༌། །
གལ་ཏེ་རིགས་དང་ལྡན་འདོད་ན། ། སྒྲོན་མེ་ལ་སོགས་གསལ་བྱེད་ནི། ། བ་ལང་ཉིད་སོགས་དེ་ལྡན་ཐོབ། ། ཅེས་སྨོས་ཏེ། གལ་ཏེ་གསལ་བ་དེ་དག་རིགས་༼༡༠༩ན༽རྣམས་ཀྱི་ནི་གསལ་བྱེད་ཀྱང་ཡིན་པས་རིགས་དང་ལྡན་པར་འདོད་དོ་ཞེ་ན། སྒྲོན་མེ་ལ་སོགས་ནི་ཆོས་ཅན། བ་ལང་ཉིད་དང་བུམ་པ་ལ་སོགས་པ་དེ་དང་ལྡན་པ་ཐོབ་པར་ཐལ། དེ་དང་དེའི་གསལ་བྱེད་ཡིན་པའི་ཕྱིར། གཉིས་པ་གསལ་བ་གསར་བྱུང་ལ་སྒྲ་གཅིག་མི་འཇུག་པར་ཐལ་བ་ལ། མདོར་བསྟན་པ།
རྒྱས་པར་བཤད་པའོ། ། དང་པོ་ནི། གང་དག་རིགས་ནི་གསལ་བ་ལས། ། གཞན་རྣམས་གཞན་མིན་ཡོད་ཉིད་དེའི། ། སྔོན་མེད་གསལ་བ་རྣམས་ལ་ནི། ། སྤྱི་ཡི་བློ་གྲོས་ཇི་ལྟར་ཡིན། ། གཅིག་ལ་ཡོད་པ་མཐོང་བ་ནི། ། གཞན་ལ་མཐོང་བ་མི་སྲིད་ཕྱིར། ། གཞན་ཉིད་མིན་ན་རྗེས་འགྲོ་མེད། ། གཞན་ཉིད་ན་ཡང་རྟེན་མིན་ཕྱིར། །
ཞེས་སྨོས་ཏེ། བྱེ་བྲག་པ་གང་དག་རིགས་དེ་ནི་གསལ་བ་རྣམས་ལས་རྫས་གཞན་རྣམས་རྫས་གཞན་མ་ཡིན་པ་གཅིག་ཏུ་ཡོད་པ་ཉིད་འདོད་པ་དེའི་ལུགས་ལ་སྔོན་མེད་གསར་བྱུང་གི་གསལ་བ་རྣམས་ལ་ནི་ཆོས་ཅན། སྤྱི་ཡི་བློ་གྲོས་ཇི་ལྟར་འཇུག་པ་ཡིན་ཏེ། སྔར་ཡོད་ཀྱི་གསལ་བ་གཅིག་ལ་ཡོད་པར་མཐོང་བའི་སྤྱི་དེ་ནི་གཞན་གསལ་བ་གསར་བྱུང་ལ་མཐོང་བ་མི་སྲིད་པའི་ཕྱིར། རྟགས་ཁས་བླངས་ཏེ། སྤྱི་དེ་སྔར་ཡོད་ཀྱི་གསལ་བ་ལས་རྫས་གཞན་ཉིད་མ་ཡིན་ན་ནི་དེ་དང་རྫས་གཅིག་དགོས་པས་གསལ་བ་སྔར་མེད་གསར་བྱུང་ལ་རྗེས་སུ་འགྲོ་བ་མེད་ལ། སྔར་ཡོད་ཀྱི་གསལ་བ་ལས་རྫས་གཞན་ཉིད་དང༌། སྔར་མེད་གསར་བྱུང་གི་གསལ་བ་དང་རྫས་གཅིག་ན་ཡང་སྔར་ཡོད་ཀྱི་གསལ་བ་དེ་ལ་བརྟེན་པ་སྟེ་རྗེས་སུ་འགྲོ་བ་མ་ཡིན་པའི་ཕྱིར་རོ། ། གཉིས་པ་རྒྱས་པར་བཤད་པ་ལ། དྲང་སྲོང་གཟེག་ཟན་གྱིས།
༼༡༠༩བ༽སྤྱི་ནི་ཐམས་ཅད་དུ་སོང་བའོ་ཞེས་བཤད་པ་ལ། དེའི་སློབ་མ་པེ་ཐ་ར་ནི་གསལ་བ་ཐམས་ཅད་ལ་ཁྱབ་པར་འདོད། བེ་ལུ་ཀ་ནི། གསལ་བ་ཡོད་མེད་ཀྱི་ཡུལ་ཐམས་ཅད་དུ་ཁྱབ་པར་འདོད་ལ། ལུགས་དང་པོ་དགག་པ་ནི། མི་འགྲོ་དེ་ནའང་ཡོད་པའང་མིན། ། ཕྱིས་ཡོད་ཆ་དང་ལྡན་པའང་མིན། ། རྟེན་སྔ་མ་ནི་ཡོད་མི་འདོར། ། ཀྱེ་མ་ཕོངས་པའི་རྒྱུ་ཉིད་ཡིན། ། ཅེས་སྨོས་ཏེ།
སྤྱི་དེ་ཆོས་ཅན། གསལ་བ་གསར་བྱུང་ལ་རྗེས་སུ་མི་འགྲོ་བར་ཐལ། གསལ་བ་སྔར་མེད་གསར་དུ་སྐྱེས་པའི་ཡུལ་དེ་ན་ཁྱོད་སྔར་ནས་ཡོད་པའང་མ་ཡིན། ཕྱིས་ཡོད་པའང་མ་ཡིན། ཆ་དང་ལྡན་པའང་མ་ཡིན། རང་གི་རྟེན་གསལ་བ་སྔ་མ་ནི་ཡོད་ཀྱང་གཏན་མི་འདོར་བའི་ཕྱིར། དེས་ན་ཀྱེ་མའོ་སྤྱི་ལ་བྲེལ་ཞིང་ཕོངས་པ་ཆེན་པོའི་རྒྱུ་ཉིད་ཐོག་ཏུ་བབས་པ་ཡིན་ཏེ། སྤྱི་ཆ་མེད་གཅིག་གིས་གསལ་བ་སྔ་མ་མི་འདོར་བཞིན་དུ་གསལ་བ་ཕྱི་མ་ལའང་ཁྱབ་དགོས་པའི་ཕྱིར། དེའི་གཞུང་འཛུགས་པར་བཞེད་ནས། གཞན་ལ་གནས་པར་གྱུར་པ་ནི། །
རང་གི་གནས་ལས་མི་གཡོ་ཞིང༌། ། དེ་ལས་གནས་གཞན་སྐྱེ་བ་ལ། ། གནས་ནི་ཤིན་ཏུ་རིགས་པར་ལྡན། ། གང་ན་དངོས་དེ་གནས་གྱུར་པ། ། དེར་ནི་འབྲེལ་བའང་མ་ཡིན་ལ། ། དེ་དག་ཡུལ་ཅན་ལ་ཁྱབ་པ། ། ཅི་ཀ་དེ་ནི་ངོ་མཚར་ཆེ། ། ཞེས་སྨོས་ཏེ། ཡུལ་གཞན་ལ་གནས་པར་གྱུར་པ་བུམ་པའི་སྤྱི་དེ་ནི་རང་གི་གནས་སམ་ཡུལ་ལས་གཞན་དུ་མི་གཡོ་ཞིང༌། ཡུལ་དེ་ལས་གནས་གཞན་དུ་སྐྱེ་བའི་གསར་བྱུང་གི་བུམ་པ་ལ་གནས་པར་འདོད་པ་དེ་ནི་ཤིན་ཏུ་རིགས་པར་ལྡན་ཞེས་མ་རངས་པའི་ཚིག་གོ །
དེས་ན་བུམ་པའི་སྤྱི་དེ་༼༡༡༠ན༽ཡུལ་གང་ན་གསར་དུ་སྐྱེས་པའི་རྫ་བུམ་གྱི་དངོས་པོ་དེ་གནས་པར་གྱུར་པའི་ཡུལ་དེར་ནི་འབྲེལ་བ་སྟེ་གནས་པའང་མ་ཡིན་ལ། སྤྱི་དེ་དག་ཡུལ་ཅན་གསར་བྱུང་གི་རྫ་བུམ་ལ་ཁྱབ་པར་འདོད་པ་དེ་ནི་ཅི་ཀ་ངོ་མཚར་ཆེའོ། ། ལུགས་གཉིས་པ་དགག་པ་ནི། གལ་ཏེ་ཀུན་ན་རིགས་ཡོད་ན། ། གཅིག་ཏུ་གསལ་བས་དེ་གསལ་ཉིད། ། ཐ་དད་མེད་ཕྱིར་ཀུན་ཏུ་མཐོང༌། ། དེ་ཡང་གསལ་བ་ལ་བལྟོས་མིན། ། གསལ་བྱེད་རྟོགས་པ་མ་ཡིན་ན། ། གསལ་བྱ་ཡང་དག་རྟོགས་པ་མིན། ། སྤྱི་དང་དེ་དང་ལྡན་པ་དག །
ཅི་ཡི་ཕྱིར་ན་བཟློག་པར་འདོད། ། ཅེས་སྨོས་ཏེ། བེ་ལུ་ཀ་ན་རེ། གལ་ཏེ་གསལ་བ་ཡོད་མེད་ཀྱི་ཡུལ་ཀུན་ན་རིགས་དེ་ཡོད་པས་མི་འགྲོ་ཞེས་སོགས་ཀྱི་ཉེས་པ་དེ་མེད་དོ་ཞེ་ན། བུམ་སྤྱི་དེ་ཆོས་ཅན། བུམ་གསལ་ཡོད་མེད་ཀྱི་ཡུལ་ཀུན་ཏུ་མཐོང་བར་ཐལ། ཡུལ་ཀུན་ཏུ་ཁྱབ་པ་གང་ཞིག ། ཆ་ཐ་དད་མེད་པའི་གཅིག་ཡིན་པའི་ཕྱིར་ཏེ། ཡུལ་གཅིག་ཏུ་གསལ་བས་དེ་ཐམས་ཅད་དུ་གསལ་བ་ཉིད་ཡིན་པའི་ཕྱིར། འདོད་ན།
བུམ་པའི་སྤྱི་དེ་ཡང་ཆོས་ཅན། བུམ་པའི་གསལ་བས་གསལ་བར་བྱས་པ་ལ་བལྟོས་པ་མ་ཡིན་པར་ཐལ་ལོ། ། དེ་ཡང་འདོད་ན། སྤྱི་དང་སྤྱི་དེ་དང་ལྡན་པའི་གསལ་བ་དག་གི་རྟོགས་ཚུལ་རང་གི་གྲུབ་པའི་མཐའ་ལས་ཅིའི་ཕྱིར་ན་བཟློག་པར་འདོད་དེ། ཁྱེད་རང་གི་གྲུབ་པའི་མཐའ་ལས་ནི་གསལ་བྱེད་བུམ་པའི་གསལ་བ་རྟོགས་པ་མ་ཡིན་ན་གསལ་བྱ་བུམ་པའི་སྤྱི་དེ་ཡང་དག་པར་རྟོགས་པ་མ་ཡིན་པར་ཁས་བླངས་པའི་ཕྱིར། གལ་ཏེ་སྤྱི་དངོས་པོ་བ་གཅིག་མེད་ན་གསལ་བ་དུ་མ་ལ་སྒྲ་རྟོག་གཅིག་འཇུག་པའི་རྒྱུ་མེད་༼༡༡༠བ༽པར་འགྱུར་རོ་ཞེས་བྱ་བ་འདི་ངེད་བྱེ་བྲག་པའི་སྤྱི་ལུགས་ཡིན་ཅེ་ན། ཐ་དད་མེད་དོན་མེད་པར་ཡང༌། ། འཚེད་པ་པོ་སོགས་བརྗོད་པ་ཡིན། ། ཐ་དད་ཕྱིར་ན་ལས་རྒྱུ་མིན། ། འདི་ཡི་རིགས་མིན་ལས་འབྲེལ་ཕྱིར། །
མཉན་པ་གཞན་གྱི་རྒྱུ་མཚན་ཕྱིར། ། ལས་ཀྱང་གནས་པ་ཡོད་མ་ཡིན། ། འབྲེལ་བ་མེད་ཕྱིར་སྒྲ་ཡི་རྒྱུ། ། སྤྱི་ཡིན་མི་རིགས་མིན་པ་མིན། ། ཧ་ཅང་ཐལ་ཕྱིར་ལས་མེད་ནའང༌། ། ཤེས་བརྗོད་དག་གིས་མ་ཡིན་ཏེ། ། རྒྱུ་མཚན་ཅན་མིན་ཐོབ་ཕྱིར་རོ། ། ཞེས་སྨོས་ཏེ། དེ་ཡང་རིགས་པ་དུ་མས་བཀག་ཟིན་མོད། གསལ་བ་དུ་མ་ལ་སྒྲ་གཅིག་འཇུག་པའི་རྒྱུར་སྤྱི་དངོས་པོ་བ་མི་དགོས་ཏེ།
ཐ་དད་མེད་པའི་དོན་སྤྱི་དངོས་པོ་བ་མེད་པར་ཡང་སྐྱེས་བུ་དུ་མ་ལ་འཚེད་པ་པོ་དང་སོགས་པས་ཀློག་པ་པོ་སྒྲ་གཅིག་གིས་བརྗོད་པ་མཐོང་བ་ཡིན་པའི་ཕྱིར། འཚེད་པའི་ལས་དེ་དེའི་རྒྱུའོ་ཞེ་ན། འཚེད་པའི་ལས་ཆོས་ཅན། འཚེད་པ་པོ་ཞེས་སྒྲ་འཇུག་པའི་རྒྱུ་མ་ཡིན་པར་ཐལ། རྫས་ཐ་དད་པ་དུ་མ་ཡིན་པའི་ཕྱིར། ཁྱབ་པ་ཁས་བླངས། འཚེད་ལས་ཀྱི་རིགས་དེ་སྒྲ་གཅིག་འཇུག་པའི་རྒྱུའོ་ཞེ་ན། འཚེད་ལས་འདིའི་རིགས་ཆོས་ཅན། འཚེད་པ་པོ་ཞེས་པའི་སྒྲ་གཅིག་འཇུག་པའི་རྒྱུ་མིན་པར་ཐལ། འཚེད་པའི་ལས་དང་འབྲེལ་གྱི།
འཚེད་པ་པོ་དང་མ་འབྲེལ་བའི་ཕྱིར་དང༌། འཚེད་པ་པོ་ཞེས་པའི་མཉན་པ་ལས་གཞན་འཚེད་པ་ཉིད་ཅེས་པའི་སྤྱིའི་སྒྲ་གཅིག་འཇུག་པའི་རྒྱུ་མཚན་ཡིན་པའི་ཕྱིར། ཡང་འཚེད་པ་པོ་ཞེས་པའི་སྒྲའི་རྒྱུ་འཚེད་ལས་ཀྱི་སྤྱི་ཡིན་པ་དེ་མི་རིགས་པ་མ་ཡིན་པ་མ་ཡིན་པར་ཐལ། འཚེད་པ་པོའི་སྐྱེས་བུ་དང་འབྲེལ་བ་མེད་པའི་ཕྱིར། དེ་དང་འབྲེལ་བ་མེད་ཀྱང་དེ་ལ་སྒྲ་གཅིག་འཇུག་པའི་༼༡༡༡ན༽རྒྱུ་ཡིན་ན་བ་ལང་གི་སྤྱི་ཡང་རྟ་ལ་སྒྲ་གཅིག་འཇུག་པའི་རྒྱུ་ཡིན་པ་སོགས་ཧ་ཅང་ཐལ་ཆེས་པའི་ཕྱིར་རོ། ། འདི་ཡི་ཡང་ཁྱབ་པ་ཁས་བླངས་སོ། ། གཞན་ཡང་སྔར་འཚེད་ལས་བྱས་ད་ལྟ་འཚེད་ལས་མི་བྱེད་པའི་སྐྱེས་བུ་ཆོས་ཅན། འཚེད་པ་པོ་ཞེས་པའི་སྒྲ་གཅིག་མི་འཇུག་པར་ཐལ། སྒྲ་འཇུག་པའི་རྒྱུ་ལས་ཀྱང་གནས་པ་ཡོད་པ་མ་ཡིན་པའི་ཕྱིར། འཚེད་ལས་མེད་ནའང་འཚེད་པ་པོ་ཞེས་པའི་ཤེས་བརྗོད་འཇུག་པ་དག་གི་རྒྱུ་ཡོད་པ་མ་ཡིན་པས་ཁྱབ་པར་ཁས་བླངས་ཏེ།
སྒྲ་ནི་དངོས་པོའི་རྒྱུ་མཚན་ཅན་མིན་པར་ཐོབ་པའི་ཕྱིར་རོ། ། ལས་ཀྱི་ནུས་པ་དེ་སྒྲ་འཇུག་པའི་རྒྱུའོ་ཞེ་ན། རྗེས་འགྲོ་མེད་ཕྱིར་ནུས་པའང་མིན། ། གལ་ཏེ་འཚེད་པོ་ཉིད་སོགས་སྤྱི། ། དང་པོ་ཉིད་དུ་དེ་ཡོད་སོགས། ། བཞིན་དུ་གསལ་འགྱུར་མིན་ན་ནི། ། ཁྱད་པར་མེད་ཕྱིར་ཕྱིས་མི་འགྱུར། ། བྱ་བས་ཕན་འདོགས་བལྟོས་གསལ་བྱེད། ། ཡིན་ན་འགྱུར་མེད་བལྟོས་པ་མེད། ། འདི་ནི་ཕུལ་བྱུང་ཡོད་ན་ཡང༌། །
སྐད་ཅིག་ཉིད་ཕྱིར་བྱ་གང་ལས། ། ཞེས་སྨོས་ཏེ། ལས་ཀྱི་ནུས་པའང་ཆོས་ཅན། འཚེད་པ་པོ་ཞེས་པའི་སྒྲ་འཇུག་པའི་རྒྱུ་མ་ཡིན་ཏེ། དེའི་རྗེས་སུ་འགྲོ་བ་མེད་པའི་ཕྱིར། གལ་ཏེ་འཚེད་པ་པོ་ཉིད་ཅེས་བྱ་བའི་སྤྱི་དངོས་པོ་བ་དེ་སྒྲ་འཇུག་པའི་རྒྱུའོ་ཞེ་ན། འཚེད་པ་པོ་ཉིད་ལ་སོགས་པའི་སྤྱི་དངོས་པོ་བ་དེ་ཆོས་ཅན། འཚེད་པ་པོ་དེ་དང་པོ་སྐྱེས་མ་ཐག་ཉིད་དུ་མངོན་སུམ་ལ་གསལ་བར་འགྱུར་བར་ཐལ། སྐྱེས་མ་ཐག་ཏུ་གསལ་རུང་གི་དངོས་པོར་ཡོད་པའི་ཕྱིར་ཏེ། ཁྱེད་རང་གི་གཞུང་ལས་འཕྲོད་པ་འདུ་བའི་ཆོས་ཅན་གྱི་སྤྱི་ཇི་སྙེད་པ་དེ་དག་ནི་འདིའི་སྐྱེ་བ་དང་ལྷན་ཅིག་འཕྲོད་པ་འདུ་བ་དག་ཡིན་ནོ་ཞེས་བཤད་༼༡༡༡བ༽པས་སོ། །
དཔེར་ན་ཡོད་པ་ཉིད་དང་རྫས་ཉིད་ཅེས་སོགས་ཀྱི་སྤྱི་དང་པོ་ནས་འཕྲོད་འདུས་འབྲེལ་ཞིང་མངོན་སུམ་ལ་གསལ་བར་འདོད་པ་བཞིན་ནོ། ། སྐྱེས་མ་ཐག་ཏུ་འཚེད་པ་པོར་གསལ་བ་མིན་ན་ནི་ཕྱིས་ཀྱང་འཚེད་པ་པོར་གསལ་བར་མི་འགྱུར་ཏེ། སྔ་ཕྱི་གཉིས་ཀར་ཡང་འཚེད་པ་པོ་ཉིད་ལ་སོགས་པའི་སྤྱི་ཡོད་པ་ལ་ཁྱད་པར་མེད་པའི་ཕྱིར། གལ་ཏེ་འཚེད་པའི་བྱ་བས་ཕན་འདོགས་པ་ལ་བལྟོས་པའི་འཚེད་པ་པོ་ཉིད་ཀྱི་སྤྱི་དེ་གསལ་བར་བྱེད་པ་ཡིན་ཅེ་ན། དེ་ཆོས་ཅན། བྱ་བ་ལ་བལྟོས་པ་མེད་དེ། འགྱུར་བ་མེད་པའི་ཕྱིར། སྤྱི་འདི་ནི་བྱ་བས་ཕུལ་དུ་བྱུང་བར་བྱར་ཡོད་ནའང་བྱ་བ་དེ་ཆོས་ཅན། འཚེད་པ་པོ་ཉིད་ཀྱིས་སྤྱི་ལ་ཕན་འདོགས་བྱེད་གང་ལས་ཡིན་ཏེ། སྐད་ཅིག་མ་ཉིད་ཡིན་པའི་ཕྱིར།
དེ་ལྟར་མོད་ཀྱི། ཁྱོད་རང་གི་ལུགས་ལ་ཇི་ལྟར་ཞེ་ན། ཐ་དད་མཚུངས་པ་ཡིན་ན་རིགས། ། ཉེ་བ་གང་གིས་འགའ་ཞིག་ལ། ། རབ་འཇུག་གཞན་ལ་མིན་དེ་ཉིད། ། སྒྲ་དང་ཤེས་པའི་རྒྱུ་ཡིན་ནོ། ། ཞེས་སྨོས་ཏེ། རྟོག་ངོར་འཚེད་པ་པོ་མ་ཡིན་པ་ལས་ལོག་པའི་ལྡོག་པ་དེ་ཉིད་སྒྲ་དང་ཤེས་པ་འཇུག་པའི་རྒྱུ་ཡིན་ཏེ། འཚེད་པ་པོ་རྣམས་ཐ་དད་དུ་མཚུངས་པ་ཡིན་ན་ཡང་རྟོག་ངོར་འཚེད་པ་པོ་མ་ཡིན་པ་ལས་ལོག་པའི་རིགས་ཉེ་བ་གང་གིས་སྐྱེས་བུ་འགའ་ཞིག་ལ་འཚེད་པ་པོ་ཞེས་པའི་སྒྲ་རབ་ཏུ་འཇུག་གི་གཞན་ལ་ནི་འཇུག་པ་མ་ཡིན་པའི་ཕྱིར། གཉིས་པ་སྤྱི་གཙོ་བོ་མེད་ན་རྒྱུ་དུ་མས་འབྲས་བུ་གཅིག་མི་བསྐྱེད་པར་ཐལ་བའི་རྩོད་པ་སྤང་བ་ལ།
རྩོད་པ་དང༌། ལན་གཉིས་ལས། དང་པོ་ནི། གལ་ཏེ་ལྡོག་པ་སྤངས་པ་ཡི། ། དངོས་པོའི་རྗེས་འགྲོ་གཞན་མེད་ན། ། གཅིག་གི་འབྲས་བུ་གཞན་གྱི་མེད། ། ཤིན་ཏུ་ཐ་༼༡༡༢ན༽དད་ཕྱིར་ཞེ་ན། ། ཞེས་སྨོས་ཏེ། གལ་ཏེ་གྲངས་ཅན་པ་ན་རེ། ཁྱོད་སངས་རྒྱས་པ་ལ་ལྡོག་པ་གཞན་སེལ་སྤང་བའི་སྒོ་ནས་དངོས་པོ་རྣམས་ཀྱི་རྗེས་སུ་འགྲོ་བའི་སྤྱི་གཞན་གཙོ་བོ་མེད་ན་གཅིག་ས་བོན་གྱི་འབྲས་བུ་གང་ཡིན་པ་དེ་གཞན་ཆུ་ལུད་སོགས་ཀྱི་འབྲས་བུ་མ་ཡིན་པར་ཐལ།
ས་བོན་དང་ཆུ་ལུད་རྣམས་སྤྱི་གཙོ་བོ་མེད་པའི་ཤིན་ཏུ་ཐ་དད་ཡིན་པའི་ཕྱིར་རོ་ཞེ་ན། གཉིས་པ་ལན་ལ། གྲངས་ཅན་པ་ལ་གནོད་བྱེད་བསྟན། གནོད་བྱེད་རང་ལ་མི་འཇུག་པར་བསྟན། གཞན་ལ་ཁས་བླངས་ནང་འགལ་བསྟན། དོན་བསྡུ་བ། དེས་གཞན་ཡང་ཁེགས་པའོ། ། དང་པོ་ནི། གལ་ཏེ་བདག་ཉིད་གཅིག་པ་ཡིས། ། དུ་མ་འབྲས་བུ་གཅིག་བྱེད་ན། །
བདག་ཉིད་གཅིག་ལའང་དེ་ཡོད་ཕྱིར། ། ལྷན་ཅིག་བྱེད་པ་དོན་མེད་འགྱུར། ། ཐ་དད་མེད་པའི་ངོ་བོ་དེ། ། མི་འགྲོ་ཁྱད་པར་རྣམ་ངེས་བྲལ། ། གཅིག་དང་བྲལ་ན་འབྲས་མེད་ཕྱིར། ། ཁྱད་པར་རྣམས་ལས་དེ་དག་འབྱུང༌། ། དོན་བྱེད་ནུས་པ་གང་ཡིན་པ། ། དེ་ཉིད་དོན་དམ་ཡོད་པ་ཡིན། ། དེ་ཡང་རྗེས་འགྲོ་མེད་གང་ཞིག ། རྗེས་འགྲོ་དེ་ལས་འབྲས་མི་འབྱུང༌། །
ཞེས་སྨོས་ཏེ། གལ་ཏེ་གྲངས་ཅན་པ་ཁྱེད་གསལ་བ་རྣམས་སྤྱི་གཙོ་བོའི་ངང་དུ་བདག་ཉིད་གཅིག་པ་ཡིས་རྒྱུ་དུ་མས་འབྲས་བུ་གཅིག་བྱེད་པར་འདོད་ན། ཆུ་ལུད་སོགས་ལྷན་ཅིག་བྱེད་པའི་རྐྱེན་དོན་མེད་པར་འགྱུར་ཏེ། ས་བོན་གྱི་བདག་ཉིད་གཅིག་ལའང་མྱུ་གུ་རྫོགས་པར་བསྐྱེད་པའི་ནུས་པ་དེ་ཡོད་པའི་ཕྱིར། དེ་ལྟར་ཐལ་བ་ལས། གསལ་བ་རྣམས་ལས་ཐ་དད་མེད་པའི་ངོ་བོ་སྤྱི་གཙོ་བོ་དེ་ཆོས་ཅན། འབྲས་བུའི་རྒྱུར་མི་འགྲོ་སྟེ། རྐྱེན་གྱི་ཁྱད་པར་ཡིན་༼༡༡༢བ༽པ་རྣམ་པར་ངེས་པ་དང་བྲལ་བའི་ཕྱིར། ཁྱད་པར་རང་མཚན་རྣམས་ལས་འབྲས་བུ་དེ་དག་འབྱུང་སྟེ། རྒྱུའི་ཁྱད་པར་གཅིག་དང་བྲལ་ན་འབྲས་བུ་མེད་པའི་ཕྱིར།
དེ་ལྟ་བས་ན་སྤྱི་ཡིན་ན་དོན་བྱེད་ནུས་པ་མ་ཡིན་དགོས་ཏེ། དོན་བྱེད་ནུས་པ་གང་ཡིན་པ་དེ་ཉིད་དོན་དམ་པར་ཡོད་པ་ཡིན་ལ། དོན་དམ་པར་ཡོད་པ་གང་ཡིན་པ་དེ་ཡང་གསལ་བ་རྣམས་ལ་རྗེས་སུ་འགྲོ་བ་མེད་ཅིང༌། གང་ཞིག་གསལ་བ་རྣམས་ལས་རྗེས་སུ་འགྲོ་བ་དེ་ལས་འབྲས་བུ་མི་འབྱུང་བའི་ཕྱིར་རོ། ། གཉིས་པ་གནོད་བྱེད་དེ་རང་ལ་མི་འབྱུང་བར་བསྟན་པ་ལ། ཐམས་ཅད་ཀུན་གྱི་སྐྱེད་བྱེད་དུ་ཐལ་བའི་གནོད་བྱེད་མི་འབྱུང༌། གསལ་བ་རྣམས་སྐྱེད་བྱེད་མ་ཡིན་པར་ཐལ་བའི་གནོད་བྱེད་མི་འཇུག ། སླར་ཡང་ཐམས་ཅད་ཀུན་གྱི་སྐྱེད་བྱེད་དུ་ཐལ་བའི་གནོད་བྱེད་མི་འཇུག་པའོ། ། དང་པོ་ནི། དེས་ན་བདག་ཉིད་ཐ་དད་ཀྱང༌། །
འགའ་ཞིག་རྒྱུ་ཡིན་གཞན་པ་མིན། ། རང་བཞིན་འདི་ཡིན་ཐ་དད་པ། ། མེད་ན་ཅིག་ཅར་སྐྱེ་འཇིག་འགྱུར། ། ཞེས་སྨོས་ཏེ། གལ་ཏེ་སྤྱི་གཙོ་བོ་མེད་ན་ས་ལིའི་མྱུ་གུའི་རྐྱེན་དུ་གྱུར་པའི་ཆུ་ལུད་སོགས་ལས་ས་ལིའི་མྱུ་གུ་སྐྱེ་ལ། ནས་ཀྱི་ས་བོན་སོགས་ལས་ས་ལིའི་མྱུ་གུ་མི་སྐྱེ་བའི་ཁྱད་པར་མི་འཐད་དོ་ཞེ་ན། སྤྱི་གཙོ་བས་འབྲས་བུ་མི་བསྐྱེད་པ་དེས་ན་གསལ་བ་རྣམས་སྤྱི་གཙོ་བོ་མེད་པའི་བདག་ཉིད་ཐ་དད་ཀྱང་ནས་ཀྱི་ས་བོན་ལས་ས་ལིའི་མྱུ་གུ་མི་བསྐྱེད་དེ། ནས་ཀྱི་ས་བོན་འགའ་ཞིག་ནས་མྱུག་གི་རྒྱུ་ཡིན་ལ། གཞན་ས་ལིའི་མྱུ་གུའི་རྒྱུ་མ་ཡིན་པ་འདི་རྟེན་འབྲེལ་གྱི་རང་བཞིན་ཡིན་པའི་ཕྱིར། གཞན་ཡང་གསལ་བ་རྣམས་ཅིག་ཅར་དུ་སྐྱེ་འཇིག་བྱེད་པར་འགྱུར་ཏེ།
སྤྱི་གཙོ་བོའི་ངང་དུ་ཐ་དད་པ་མེད་པའི་ཕྱིར། གལ་༼༡༡༣ན༽ཏེ་ཡང༌། དེ་ལས་ཐ་དད་པས་དེ་ལྟར། ། མི་འགྱུར་ཞེ་ན། ཞེས་སྨོས་ཏེ། གསལ་བ་རྣམས་སྤྱི་གཙོ་བོ་དེ་ལས་གནས་སྐབས་ཐ་དད་པས་ན་དེ་ལྟར་མི་འགྱུར་རོ་ཞེ་ན། གཅིག་འཇིག་ཚེ། ། བདག་གནས་ན་ནི་དེ་ཡི་མིན། ། དེས་ན་སྤྱི་ཁྱད་བློར་མི་འགྱུར། ། ཞེས་སྨོས་ཏེ།
སྤྱི་གཙོ་བོ་ཆོས་ཅན། གསལ་བ་དེའི་རང་བཞིན་མ་ཡིན་པར་ཐལ། གཅིག་གསལ་བ་འཇིག་པའི་ཚེ་ཁྱོད་ཀྱི་བདག་ཉིད་རྟག་པར་གནས་ན་ནིའི་ཕྱིར། འདོད་ན། ཁྱོད་དང་གསལ་བ་རྣམས་ལ་སྤྱི་དང་ཁྱད་པར་དུ་འཛིན་པའི་བློ་མི་སྐྱེད་མི་འགྱུར་བར་ཐལ། གསལ་བ་དང་རང་བཞིན་ཐ་དད་པ་དེས་ནའོ། ། ཁྱབ་པ་ཁས་བླངས།
གལ་ཏེ་ཁྱེད་གཞན་སེལ་སྨྲ་བ་ལའང་གསལ་བ་འཇིག་པའི་ཚེ་སྤྱི་འཇིག་གམ་མི་འཇིག་བརྟགས་ན་ཁོ་བོ་ཅག་ལ་བཀོད་པའི་ཉེས་པས་གོས་པར་འགྱུར་རོ་ཞེ་ན། ལྡོག་པ་ངོ་བོ་ཉིད་མེད་ཕྱིར། ། གནས་དང་མི་གནས་རྟོག་པ་མིན། །
སྤྱི་ཡི་བློ་ཡང་བསླད་པ་ཡིན། ། དེ་ཕྱིར་སུན་དབྱུང་བ་ཡང་མེད། ། ཅེས་སྨོས་ཏེ། གཞན་སེལ་ལ་གཉིས་ཡོད་པ་ལས་རེ་ཞིག་ལྡོག་པ་མེད་དགག་གི་གཞན་སེལ་ཆོས་ཅན། གསལ་བ་འཇིག་པའི་ཚེ་གནས་པ་དང་མི་གནས་པ་གང་ཡིན་ཅེས་རྟོག་ཅིང་དཔྱོད་པས་སེལ་བ་སྨྲ་བ་ལ་སུན་དབྱུང་དུ་མེད་དེ། དངོས་པོའི་ངོ་བོ་ཉིད་དུ་མེད་པའི་ཕྱིར་དེར་མ་ཟད་སྤྱི་འཛིན་གྱི་བློ་ལ་སྣང་བའི་དོན་གྱི་གཟུགས་བརྙན་ཡང་ཆོས་ཅན། གསལ་བ་རྣམས་འཇིག་པའི་ཚེ་གནས་པ་དང་མི་གནས་པ་གང་ཡིན་ཅེས་རྟོག་ཅིང་དཔྱོད་པས་སེལ་བ་སྨྲ་བ་སུན་དབྱུང་དུ་མེད་དེ། རྟོག་པས་བསླད་ཅིང་སྒྲོ་བཏགས་པ་ཙམ་ཡིན་པ་དེའི་ཕྱིར། གཉིས་པ་༼༡༡༣བ༽གསལ་བ་རྣམས་སྐྱེད་བྱེད་མ་ཡིན་པར་ཐལ་བའི་གནོད་བྱེད་མི་འཇུག་པ་ནི། དེ་ཡི་སྐྱེད་བྱེད་ངོ་བོ་གང༌། །
དེ་ལས་གཞན་པས་ཇི་ལྟར་བསྐྱེད། ། ཐ་དད་ཁྱད་པར་ཉིད་སྐྱེད་བྱེད། ། དེ་ལ་ཐ་དད་མིན་པའང་ཡོད། ། ཅེ་ན་དེས་དེ་བསྐྱེད་མིན་བརྗོད། ། སྣང་བའང་གཞན་ལ་མི་བརྟེན་པས། ། ཐ་དད་བྱེད་ཡིན་དེ་ཉིད་དོན། ། དེ་ནི་གཞན་ལས་ལོག་པ་ཡིན། ། དེ་ནི་རྒྱུ་དང་འབྲས་བུར་བཤད། ། དེ་ནི་རང་གི་མཚན་ཉིད་འདོད། ། དེ་ནི་བླང་དོར་འབྲས་ཅན་པས། །
སྐྱེས་བུ་ཐམས་ཅད་འཇུག་པ་ཡིན། ། ཅེས་སྨོས་ཏེ། ནས་ཀྱི་མྱུ་གུ་དེའི་སྐྱེད་བྱེད་ཀྱི་ངོ་བོ་གང་ཡིན་པའི་ཆུ་ལུད་སོགས་ཆོས་ཅན། ནས་ཀྱི་མྱུ་གུ་ཇི་ལྟར་བསྐྱེད་དེ། སྤྱི་གཙོ་བོ་དེ་ལས་གཞན་ཡིན་པས་སོ་ཞེ་ན། ཁྱབ་པ་མེད་དེ། ཐ་དད་པའི་ཁྱད་པར་རང་མཚན་ཉིད་འབྲས་བུ་སྐྱེད་བྱེད་ཡིན་པའི་ཕྱིར། ཁྱད་པར་རང་མཚན་དེ་ལའང་ཐ་དད་མ་ཡིན་པ་སྤྱི་གཙོ་བོ་དེ་ཡོད་དོ་ཞེ་ན། སྤྱི་གཙོ་བོ་དེས་མྱུ་གུ་དེ་བསྐྱེད་པ་མ་ཡིན་ནོ་ཞེས། མི་འགྲོ་ཁྱད་པར་རྣམ་ངེས་བྲལ། །
ཞེས་པར་བརྗོད་ཟིན་ཏོ། ། གཞན་ཡང་གསལ་བ་རྣམས་ཆོས་ཅན། གཙོ་བོ་ལས་ཐ་དད་དུ་བྱེད་པ་ཡིན་ཏེ། ཐ་དད་དུ་སྣང་བ་ལས་གཞན་གཅིག་ཏུ་སྣང་བ་ལའང་མི་བརྟེན་པའི་ཕྱིར་དང༌། སྤྱི་གསལ་གཉིས་ཀྱི་ནང་ནས་གསལ་བ་དེ་ཉིད་དོན་དམ་ཡིན་པ་དང༌། དེ་ནི་གཞན་རིགས་མཐུན་མི་མཐུན་ལས་ལོག་པ་ཡིན་པ་དང༌། དེ་ནི་རྒྱུ་དང་འབྲས་བུར་བཤད་པ་དང༌། དེ་ནི་རང་རང་གི་ངོ་བོ་ལ་གཞན་དང་མ་འདྲེས་པར་གནས་པའི་མཚན་ཉིད་དུ་འདོད་པ་དང༌། དེ་ནི་ཞུགས་པས་བླང་དོར་གྱི་འབྲས་བུ་འབྱུང་བ་ཅན་ཡིན་པས་འབྲས་བུ་དོན་གཉེར་གྱི་སྐྱེས་བུ་ཐམས་ཅད་འཇུག་ཅིང་ལྡོག་པའི་ཡུལ་ཡིན་༼༡༡༤ན༽པའི་ཕྱིར་རོ། ། གསུམ་པ་སླར་ཡང་ཐམས་ཅད་ཀུན་གྱི་སྐྱེད་བྱེད་དུ་ཐལ་བའི་གནོད་བྱེད་མི་འཇུག་པ་ནི།
ཇི་ལྟར་ཐ་དད་མེད་ཁྱད་མེད། ། ན་ཡང་ཐམས་ཅད་ཀུན་སྒྲུབ་མིན། ། དེ་བཞིན་ཐ་དད་ཁྱད་མེད་ནའང༌། ། ཐམས་ཅད་ཀུན་གྱི་སྒྲུབ་བྱེད་མིན། ། ཐ་དད་ན་ཡང་དངོས་པོ་ཡི། ། ཆོས་ཉིད་ཀྱིས་འགའ་བྱེད་པོར་འགྱུར། ། ཐ་དད་མེད་ནའང་གཅིག་ཉིད་ཀྱི། ། བྱེད་དང་མི་བྱེད་འགལ་བར་འགྱུར། ། ཞེས་སྨོས་ཏེ། སྤྱི་གཙོ་བོ་མེད་ན་གསལ་བ་རྣམས་ཀྱིས་འབྲས་བུ་གཏན་མི་བསྐྱེད་པའམ།
ཡང་ན་ཐམས་ཅད་ཀྱིས་ཀུན་བསྐྱེད་པར་འགྱུར་རོ་ཞེ་ན། ཇི་ལྟར་གྲངས་ཅན་པ་ཁྱོད་རང་གི་ལུགས་ལ་གཙོ་བོའི་ངང་དུ་ཐ་དད་མེད་པར་ཁྱད་པར་མེད་ན་ཡང་ཐམས་ཅད་ཀུན་གྱི་སྒྲུབ་བྱེད་མ་ཡིན་པ་དེ་བཞིན་དུ་སངས་རྒྱས་པའི་ལུགས་ལ་ཡང་སྤྱི་གཙོ་བོ་མེད་པའི་ཐ་དད་དུ་ཁྱད་པར་མེད་ན་ཡང༌། རྒྱུ་ཐམས་ཅད་འབྲས་བུ་ཀུན་གྱི་སྒྲུབ་བྱེད་མ་ཡིན་ཏེ། ཐ་དད་ནའང་དངོས་པོའི་ཆོས་ཉིད་ཀྱིས་རང་མཚན་རྣམས་འབྲས་བུ་འགའ་ཞིག་ཁོ་ནའི་བྱེད་པ་པོར་འགྱུར་བའི་ཕྱིར། གྲངས་ཅན་པ་ཁྱོད་ལ་ནས་ཀྱི་ས་བོན་ཆོས་ཅན། གཅིག་ནས་ཀྱི་མྱུ་གུ་ཉིད་ཀྱི་སྐྱེད་པར་བྱེད་པ་དང་མི་བྱེད་པ་འགལ་བར་འགྱུར་ཏེ། སྲན་མའི་ས་བོན་དང་ཡང་ཐ་དད་མེད་པའི་ཕྱིར་ནའོ། ། གལ་ཏེ་ཡང༌། ཐ་དད་ཡོད་དེའི་ཕྱིར་བྱ་མེད། ། ཅེ་ན།
ཞེས་སྨོས་ཏེ། ནས་དང་སྲན་མའི་ས་བོན་གནས་སྐབས་ཐ་དད་དུ་ཡོད་པ་དེའི་ཕྱིར། ནས་ཀྱི་ས་བོན་ལ་སྲན་མའི་མྱུ་གུ་བསྐྱེད་པའི་བྱ་བ་མེད་དོ་ཞེ་ན། ལྷན་ཅིག་བྱེད་མི་བྱེད། ། འོན་ཏེ་རིམ་བཞིན་བྱེད་པོ་ཉིད། ། དེ་ཅི་དངོས་དེ་ཉིད་ཀྱིའམ། ། ཞེས་སྨོས་ཏེ། ནས་ཀྱི་མྱུ་གུའི་ལྷན་ཅིག་༼༡༡༤བ༽བྱེད་པའི་རྐྱེན་ཆུ་ལུད་སོགས་ཆོས་ཅན། ནས་ཀྱི་མྱུ་གུ་མི་བསྐྱེད་པར་ཐལ། ནས་ཀྱི་ས་བོན་ལས་གནས་སྐབས་ཐ་དད་པའི་ཕྱིར།
འོན་ཏེ་སྤྱི་གཙོ་བོས་འབྲས་བུ་རྣམས་སྔ་ཕྱི་ཡི་གནས་སྐབས་རིམ་པ་བཞིན་དུ་སྐྱེད་པར་བྱེད་པ་པོ་ཉིད་ཡིན་ནོ་ཞེ་ན། སྤྱི་གཙོ་བོའི་དངོས་པོ་གཅིག་པོ་དེ་ཉིད་ཀྱི་ཆོས་ཅན། འབྲས་བུ་རྣམས་སྔ་ཕྱིའི་གནས་སྐབས་རིམ་བཞིན་བྱེད་པ་པོ་དེ་ཇི་ལྟར་ཡིན་ཏེ། ཆ་མེད་པའི་རྟག་པ་གཅིག་པུ་ཡིན་པའི་ཕྱིར། འམ་ཞེས་པས། དོན་སྔ་མའི་གནས་སྐབས་ལས་ནུས་པའི་ཁྱད་པར་གཞན་ཐོབ་པའང་མི་འཐད་པར་ཐལ། རྟགས་སྔ་མ་ལྟར་རོ། ། གསུམ་པ་གཞན་ལ་ཁས་བླངས་ནང་འགལ་བསྟན་པ་ནི། དེ་ལྡན་དངོས་པོ་ཤིན་ཏུ་ནི། ། ཐ་དད་ཐ་དད་མེད་འགྱུར་བའམ། །
འདྲ་དང་མི་འདྲའི་བདག་ཉིད་ཅན། ། རྣམ་གྲངས་ཕན་ཚུན་ཐ་དད་འགྱུར། ། ཞེས་སྨོས་ཏེ། སྤྱི་དང་སྤྱི་དེ་དང་ལྡན་པའི་གསལ་བའི་དངོས་པོ་ཆོས་ཅན། ཤིན་ཏུ་ནི་ཐ་དད་པ་དང་ཐ་དད་མེད་པ་གཉིས་ཀར་འགྱུར་བའམ། ཡང་ན་རྣམ་གྲངས་པའི་ཕན་ཚུན་ཐ་དད་པར་འགྱུར་ཏེ། འདྲ་བ་ཐུན་མོང་བ་དང༌། མི་འདྲ་བ་ཐུན་མོང་མ་ཡིན་པའི་བདག་ཉིད་ཅན་ཡིན་པའི་ཕྱིར། ཅི་སྟེ། དེ་ཡང་ཐ་དད་འགྱུར་ཞེ་ན། །
ཞེས་སྨོས་ཏེ། སྤྱི་ནི་ནུས་པ་ཡིན་ལ། ཁྱད་པར་ནི་གསལ་བ་ཡིན་པས་སྤྱི་དང་ཁྱད་པར་དེ་ཡང་ཐ་དད་དུ་འགྱུར་བ་འདོད་དོ་ཞེ་ན། བདག་ཉིད་གང་གི་དེ་དག་གི ། ཁྱད་པར་སྤྱི་ཞེས་བྱ་བ་དེ། ། གལ་ཏེ་དེ་དག་ཐ་དད་ན། ། ཐ་དད་ཉིད་འགྱུར་དེ་ལྟར་ནའང༌། ། ཇི་ལྟར་བུམ་སོགས་ཕན་ཚུན་བཞིན། ། སྤྱི་དང་ཁྱད་པར་དུ་འདོད་པའང༌། ། སྤྱི་དང་ཁྱད་པར་ཅན་མི་འགྱུར། །
ཞེས་སྨོས་ཏེ། གལ་ཏེ་གྲངས་ཅན་༼༡༡༥ན༽པ་དེ་དག་གི་ལུགས་ལ་ནུས་པ་ཡིན་པས་རྟག་པ་དང་ཁྱད་པར་ཡིན་པས་མི་རྟག་པའི་བདག་ཉིད་གང་གིས་ཁྱད་པར་དང་སྤྱི་ཞེས་བྱ་བ་དེ་དག་བདག་ཉིད་ཐ་དད་ཡིན་ན། སྤྱི་དང་ཁྱད་པར་དུ་འདོད་པའང་ཆོས་ཅན། སྤྱི་ཁྱད་པར་དང་འབྲེལ་བ་ཅན་དང༌། ཁྱད་པར་སྤྱི་དང་འབྲེལ་བ་ཅན་དུ་མི་འགྱུར་བར་ཐལ། འབྲེལ་མེད་ཐ་དད་པ་ཉིད་དུ་འགྱུར་བ་དེ་ལྟར་ནའང་སྟེ་དེའི་ཕྱིར། དཔེ་ཇི་ལྟར་ན་བུམ་པ་དང་སྣམ་སོགས་ཕན་ཚུན་སྤྱི་དང་ཁྱད་པར་དུ་མི་འགྱུར་བ་བཞིན་ནོ། ། བཞི་པ་དོན་བསྡུ་བ་ནི། གང་གི་བདག་ཉིད་མདུན་བྱས་ནས། ། བསྒྲུབ་བྱ་དེ་འབྲས་འདོད་པ་ཅན། །
སྐྱེས་བུ་འདི་ནི་འཇུག་པར་འགྱུར། ། དེ་རྟེན་ཐ་དད་ཐ་དད་མེད། ། དཔྱད་བྱ་རང་བདག་ཉིད་ཐ་དད། ། ལྡོག་པ་མཚུངས་པ་ཉིད་དག་ནི། ། ཡོད་ཉིད་དངོས་པོ་རྗེས་འགྲོ་མེད། ། འཇུག་པ་ལ་སོགས་ཐལ་འགྱུར་ཕྱིར། ། ཞེས་སྨྲས་ཏེ། དེས་ན་དགོས་ནུས་མེད་པའི་སྤྱི་གཙོ་བོ་དེ་ཁྱད་པར་དང་རྫས་གཅིག་དང་ཐ་དད་གང་ཡིན་དཔྱད་པར་བྱ་བ་མ་ཡིན་གྱི། དོན་གཉེར་སྐྱེས་བུའི་འཇུག་ཡུལ་དེའི་རྟེན་ནི་ཐ་དད་པ་རང་མཚན་ནམ་ཐ་དད་མེད་པའི་སྤྱི་གང་ཡིན་ཅེས་དཔྱད་པར་བྱ་བ་ཡིན་ལ། དེའི་ཚེ་ན་རང་མཚན་གྱི་བདག་ཉིད་ཐ་དད་པ་དེ་ཁོ་ན་རྟེན་ཡིན་ཏེ།
མེ་རང་མཚན་གང་གི་བདག་ཉིད་མདུན་ཏེ་དམིགས་ཡུལ་དུ་བྱས་ནས་བསྒྲུབ་བྱ་བཙོ་སྲེག་གི་དོན་བྱེད་པ་དེའི་འབྲས་བུ་འདོད་པ་ཅན་གྱི་སྐྱེས་བུ་འདི་ནི་མེ་རང་མཚན་ལེན་པ་ལ་འཇུག་པའི་ཕྱིར། དེའི་ཚེ་ན་རྟོག་ངོར་མེ་ཙམ་དུ་མཚུངས་པ་ཉིད་ཀྱི་ལྡོག་པ་དག་ནི་ཡོད་པར་སྣང་བ་ཉིད་ཡིན་གྱི། གསལ་བ་རྣམས་ལ་རྗེས་སུ་འགྲོ་བའི་སྤྱི་དངོས་པོ་བ་མེད་དེ། དེ་ཡོད་༼༡༡༥བ༽ན་མེ་དོན་གཉེར་གྱི་སྐྱེས་བུ་ཆུར་འཇུག་པ་དང༌། སོགས་པས་སྐྱེ་འཇིག་ཅིག་ཅར་བྱེད་པར་ཐལ་ཏེ། མེ་དང་ཆུ་ཡང་དོན་དམ་པར་གཅིག་པའི་ཕྱིར་ཞེས་པའི་སྐྱོན་དུ་འགྱུར་བའི་ཕྱིར་རོ། ། ལྔ་པ་དེས་གཞན་ཡང་ཁེགས་པར་བསྟན་པ་ལ། བཤད་ཟིན་གྱི་རིགས་པས་ཁེགས་པ། རིགས་པ་གཞན་གྱིས་དགག་པའོ། ། དང་པོ་ནི།
དེ་ཉིད་ཀྱིས་ནི་འཛེམ་མེད་པ། ། མུན་སྤྲུལ་གང་ཅིའང་རུང་སྨྲ་བ། ། དེ་དག་ཀྱང་ནི་གསལ་བ་ཡིན། ། མཐའ་གཅིག་པ་ནི་སྲིད་ཕྱིར་རོ། ། ཞེས་སྨོས་ཏེ། གྲངས་ཅན་པ་བཀག་པའི་རིགས་པ་དེ་ཉིད་ཀྱིས་ནི་ཆོས་ཅན། སྦ་བར་བྱ་བའི་གནས་འཛེམ་པ་མེད་པར་སྟོན་པའི་གཅེར་བུ་བ་དག་དངོས་པོ་ཐམས་ཅད་རང་བཞིན་གཅིག་ཅིང་གནས་སྐབས་རྫས་ཐ་དད་པ་ཡིན་ནོ་ཞེས་མི་ཤེས་པའི་མུན་པ་སྤྲུལ་ནས་འཁྲུལ་བ་གང་ཅིའང་རུང་བ་སྨྲ་བ་དེ་དག་ཀྱང་ནི་བསལ་བ་ཡིན་ཏེ། མཐའ་གཅིག་ཏུ་རང་མཚན་ཐ་དད་པ་ནི་སྲིད་པའི་ཕྱིར་རོ། ། གཉིས་པ་རིགས་པ་གཞན་གྱིས་དགག་པ་ལ། འཇུག་པ་འཆོལ་བར་ཐལ་བ།
སྒྲ་བློ་གཅིག་དང་ཐ་དད་མི་སྲིད་པར་ཐལ་བའོ། ། དང་པོ་ནི། ཐམས་ཅད་གཉིས་ཀའི་ངོ་བོ་ཉིད། ། དེ་ཡི་ཁྱད་པར་བསལ་བའི་ཕྱིར། ། ཞོ་འཐུང་ཞེས་ནི་བསྐུལ་བ་ན། ། ཅི་ཕྱིར་རྔ་མོ་ལ་མི་རྒྱུག ། ཅེས་སྨོས་ཏེ། དངོས་པོ་ཐམས་ཅད་རང་བཞིན་གཅིག་པ་དང་གནས་སྐབས་རྫས་ཐ་དད་པ་གཉིས་ཀའི་ངོ་བོ་ཉིད་ཡིན་ན། གཅེར་བུ་བ་ཁྱོད་ལ་ཞོ་འཐུང་ཞེས་བསྐུལ་བ་ན་ཅིའི་ཕྱིར་རྔ་མོ་འཐུང་བ་ལ་མི་རྒྱུག་སྟེ། རྔ་མོ་དང་ཞོ་དེའི་ཁྱད་པར་ཐ་དད་པ་ཚད་མས་གསལ་བའི་ཕྱིར།
གལ་ཏེ། འོན་ཏེ་ཕུལ་བྱུང་འགའ་ཞིག་ཡོད། ། གང་གི་ཁྱད་༼༡༡༦ན༽པར་འཇུག་གྱུར་ན། ། དེ་ཉིད་ཞོ་ཡིན་དེ་གཞན་ལ། ། མེད་ཕྱིར་གཉིས་ཀ་མིན་གཞན་ཡིན། ། ཅེས་སྨོས་ཏེ། འོན་ཏེ་ཞོ་ལ་རྔ་མོ་ལས་ཕུལ་དུ་བྱུང་བའི་འོ་མའི་རྣམ་འགྱུར་འགའ་ཞིག་ཡོད་པའི་རྒྱུ་མཚན་གང་གིས་ཞོ་འཐུང་ཞེས་བསྐུལ་བ་ན་ཁྱད་པར་ཞོ་ཁོ་ན་ལ་འཇུག་པར་འགྱུར་གྱི། རྔ་མོ་ལ་མི་འཇུག་གོ་ཞེ་ན། རྔ་ཞོ་གཉིས་རང་བཞིན་གཅིག་པ་དང་གནས་སྐབས་ཐ་དད་པ་གཉིས་ཀ་མ་ཡིན་པར་གཞན་ཡིན་པར་ཐལ། རྔ་མོ་ལས་ཕུལ་དུ་བྱུང་བའི་འོ་མའི་རྣམ་འགྱུར་དེ་ཉིད་ཞོ་ཡིན་ལ།
རྣམ་འགྱུར་དེ་གཞན་རྔ་མོ་ལ་མེད་པའི་ཕྱིར། གཉིས་པ་སྒྲ་བློ་གཅིག་དང་ཐ་དད་མི་སྲིད་པར་ཐལ་བ་ནི། ཐམས་ཅད་ཀུན་བདག་ཉིད་ཡིན་ན། ། བློ་སྒྲ་ཐ་དད་པར་མི་འགྱུར། ། ཐ་དད་བསྡུས་པར་སྨྲ་བ་ལ། ། དེ་མེད་ཕྱིར་ན་མི་སྲིད་འགྱུར། ། ཞེས་སྨོས་ཏེ། དངོས་པོ་ཐམས་ཅད་ཀུན་བདག་ཉིད་གཅིག་ཡིན་ན། བློ་དང་སྒྲ་ཐ་དད་དུ་འཇུག་པར་མི་འགྱུར་ལ། གནས་སྐབས་རྫས་ཐ་དད་ཀྱིས་བསྡུས་པར་སྨྲ་བ་ལ་སྒྲ་བློ་གཅིག་འཇུག་པ་དེ་མེད་པའི་ཕྱིར་ན།
གཅིག་དང་ཐ་དད་ཀྱི་ཐ་སྙད་མི་སྲིད་པར་འགྱུར་རོ། ། གཉིས་པ་དངོས་མེད་ཀྱི་ཡུལ་ཅན་གྱི་སྒྲ་རྟོག་སྒྲུབ་པས་འཇུག་པ་དགག་པ་ནི། དངོས་མེད་ངོ་བོ་མེད་པའི་ཕྱིར། ། ངོ་བོ་བརྗོད་པ་དཔྱད་བྱ་ཉིད། ། མ་ཡིན་སྒྲ་ནི་དེ་དག་ཉིད། ། རྣམ་གཅོད་རྗོད་པར་བྱེད་པར་གྲུབ། ། ཅེས་སྨོས་ཏེ། དངོས་པོ་མེད་པའི་ཡུལ་ཅན་གྱི་སྒྲ་དང་ནི་རྟོག་པ་དེ་དག་ཉིད་རྣམ་གཅོད་གཞན་སེལ་རྗོད་པར་བྱེད་པ་དང་གཟུང་བར་གྲུབ་སྟེ། དངོས་པོར་མེད་པ་ཀུན་གྱི་ངོ་བོ་མེད་པའི་ཕྱིར་ན། སྒྲས་དངོས་པོར་མེད་པའི་ངོ་བོ་༼༡༡༦བ༽བརྗོད་པ་དང་མ་བརྗོད་པ་གང་ཡིན་ཅེས་དཔྱད་པར་བྱ་བ་ཉིད་མ་ཡིན་པའི་ཕྱིར་རོ། །
གཉིས་པ་ངེས་བྱེད་ཀྱི་ཚད་མ་དངོས་བཤད་པ་ལ། རང་བཞིན་རྟགས་ཀྱི་དབྱེ་བ་དཔེར་བརྗོད་དང་བཅས་པ་བཤད། དེ་ལ་རྩོད་པ་སྤང་བ། འབྲེལ་བ་ངེས་བྱེད་ཀྱི་རིགས་པས་རྒྱས་པར་བཤད་པའོ། ། དང་པོ་ནི། རང་བཞིན་ཁྱད་པར་བྱེ་བྲག་ལ། ། བལྟོས་པའམ་འོན་ཏེ་འབའ་ཞིག་པ། ། བསྒྲུབ་བྱ་སྒྲུབ་པའི་ཕྱིར་བརྗོད་དེ། ། འཇིག་ལ་འབྲས་དང་ཡོད་ཉིད་བཞིན། ། ཞེས་སྨོས་ཏེ།
རང་བཞིན་གྱི་རྟགས་ལ་རང་གི་ངོ་བོ་ངེས་པ་ཁྱད་པར་བྱེད་ཆོས་ཀྱི་བྱེ་བྲག་ངེས་པ་ལ་བལྟོས་པའམ། འོན་ཏེ་མི་བལྟོས་པ་འབའ་ཞིག་པའི་མིང་ཅན་དག་པ་བ་གཉིས་ཡོད་དེ། དེ་ཡི་དཔེར་བརྗོད་ནི། སྒྲ་དེ་འཇིག་པར་སྒྲུབ་པ་ལ་འབྲས་བུ་བྱས་པ་དང་ཡོད་པ་ཉིད་རྟགས་སུ་བཀོད་པ་བཞིན་ནོ། ། གཏན་ཚིགས་གཉིས་པོ་དེ་ཡང་རྒོལ་བའི་བློ་ལ་བལྟོས་ནས་བསྒྲུབ་བྱ་སྒྲ་མི་རྟག་པ་གཅིག་པུ་བསྒྲུབ་པའི་ཕྱིར་དུ་བརྗོད་པའོ། ། གཉིས་པ་རྩོད་པ་སྤང་བ་ལ། རྩོད་པ་དང༌། ལན་གཉིས་ལས། དང་པོ་ནི། གལ་ཏེ་གཏན་ཚིགས་ཡོད་རང་བཞིན། །
ཡོད་པ་ཇི་ལྟར་བསྒྲུབ་བྱ་མིན། ། ཁྱད་པར་རྗེས་འགྲོ་མེད་པ་ནི། ། གཏན་ཚིགས་བསྒྲུབ་བྱ་དག་ལས་ཉམས། ། ཞེས་སྨོས་ཏེ། གལ་ཏེ་གྲངས་ཅན་པ་ན་རེ། སྒྲ་མི་རྟག་པར་བསྒྲུབ་པ་ལ་གཏན་ཚིགས་སུ་ཡོད་པའི་རང་བཞིན་དགོད་ན། འོ་ན་གཙོ་བོ་ཡོད་པ་ཇི་ལྟར་བསྒྲུབ་བྱ་མ་ཡིན་ཏེ་ཡིན་པར་མཚུངས་ལ། གལ་ཏེ་ཡོད་པ་བསྒྲུབ་བྱར་མི་འགྱུར་ཏེ། ཡོད་ཙམ་ནི་གྲུབ་ཟིན་ལ་ཡོད་པའི་ཁྱད་པར་རྟག་གཅིག་རང་དབང་ཅན་དཔེ་ལ་རྗེས་འགྲོ་མེད་པས་བསྒྲུབ་བྱ་ཡིན་པ་༼༡༡༧ན༽ལས་ཉམས་ན་འོ་ན་ཡོད་ཙམ་ནི་གྲུབ་ཟིན་ལ། སྒྲའི་ཁྱད་པར་ཡོད་པ་ཡང་དཔེ་ལ་རྗེས་འགྲོ་མེད་པ་ནི་ཡོད་པ་གཏན་ཚིགས་ཡིན་པ་དག་ལས་ཀྱང་ཉམས་ཤེ་ན།
གཉིས་པ་ལན་བཤད་པ་ལ། རྒྱས་པར་བཤད་པ། དོན་བསྡུ་བའོ། ། དང་པོ་ནི། ཡོད་པའི་ཁྱད་པར་ཙམ་དུ་ནི། ། བསྒྲུབ་བྱ་སྤྱི་ཡི་ཆོས་ཅན་ལ། ། དོན་འགའ་ཞིག་ཀྱང་འགྲུབ་མི་འགྱུར། ། དེ་འདྲ་བ་ཡང་བཀག་པ་མེད། ། ཁྱད་པར་བསྒྲུབ་བྱར་གཟུང་ན་འདིར། ། གཏན་ཚིགས་རྗེས་འགྲོ་མེད་ཅན་འགྱུར། །
ཡོད་པ་བསྒྲུབ་བྱ་ཡིན་ན་དེ། ། ཁྱད་པར་དག་ནི་བསྒྲུབ་བྱར་འགྱུར། ། ཞེས་སྨོས་ཏེ། གྲངས་ཅན་པས་གཙོ་བོའི་སྟེང་དུ་ཡོད་པ་བསྒྲུབ་བྱ་ཡིན་ན་རྟག་གཅིག་རང་དབང་ཅན་དེས་ཁྱད་པར་དུ་བྱས་པའི་ཡོད་པ་དག་ནི་བསྒྲུབ་བྱར་འགྱུར་དགོས་ཏེ། ཡོད་པ་ཁྱད་པར་བའམ་ཡོད་ཙམ་བསྒྲུབ་བྱ་ཡིན་པ་གང་རུང་ལས་གཙོ་བོའི་སྟེང་དུ་ཡོད་པའི་ཁྱད་པར་ཙམ་དུ་སྟེ། ཡོད་ཙམ་ནི་བསྒྲུབ་བྱ་ཡིན་ན་ཕྱི་ནང་གཉིས་ཀའི་སྤྱིའི་རྩོད་གཞི་ཆོས་ཅན་གཙོ་བོའི་སྒྲ་དོན་ལ་ཕྱི་རྒོལ་སངས་རྒྱས་པས་ཤེས་འདོད་ཞུགས་པའི་དོན་འགའ་ཞིག་ཀྱང་འགྲུབ་པར་མི་འགྱུར་བའི་ཕྱིར་ཏེ། གཙོ་བོའི་སྒྲ་དོན་ཡོད་ཙམ་དེ་འདྲ་བ་ཡང་སེལ་ངོར་ཡོད་པ་སངས་རྒྱས་པ་ལ་བཀག་པ་མེད་པར་གྲུབ་ཟིན་པའི་ཕྱིར། དེ་ལྟར་འདོད་པ་ཡིན་ནོ་ཞེ་ན། གྲངས་ཅན་པ་ཆོས་ཅན། ཁྱོད་ཀྱིས་དེ་ལྟར་འདོད་མི་ནུས་ཏེ།
ཁྱོད་ཀྱི་གཙོ་བོ་ཡོད་པར་བསྒྲུབ་པའི་སྐབས་འདིར་རྟག་གཅིག་རང་དབང་ཅན་གྱི་ཁྱད་པར་དུ་བྱས་པའི་ཡོད་པ་བསྒྲུབ་བྱར་གཟུང་ན། ཁྱད་པར་རྣམས་ལ་རྗེས་འགྲོ་མཐོང་བའི་ཕྱིར་ཞེས་པའི་གཏན་ཚིགས་མཐུན་ཕྱོགས་ལ་རྗེས་སུ་འགྲོ་བ་དང༌། མི་༼༡༡༧བ༽མཐུན་ཕྱོགས་ལས་ལྡོག་པ་མེད་པ་ཅན་དུ་འགྱུར་བའི་ཕྱིར་རོ། ། ཁྱོད་རང་ལའང་མཚུངས་སོ་ཞེ་ན། དེ་ལ་ཁྱད་པར་གཟུང་མེད་པར། ། དངོས་པོ་ཙམ་ནི་བསྒྲུབ་པ་ན། ། དེ་ཙམ་ཁྱབ་བྱེད་བསྒྲུབ་བྱ་ཡི། ། རྗེས་སུ་འགྲོ་བ་ཉམས་པ་མེད། ། ཅེས་སྨོས་ཏེ། མི་མཚུངས་ཏེ།
ཡོད་པ་ཉིད་དེའི་ཁྱད་པར་རྟགས་སུ་གཟུང་བ་མེད་པར་དངོས་པོའི་རང་ལྡོག་ཙམ་ནི་སྒྲུབ་བྱེད་དུ་བཀོད་པ་ན་དངོས་པོ་དེ་ཙམ་ལ་མི་རྟག་པས་ཁྱབ་པར་བྱེད་ཅིང༌། བསྒྲུབ་བྱའི་ཕྱོགས་གཅིག་ཤེས་འདོད་ཆོས་ཅན་ལ་རྗེས་སུ་འགྲོ་བ་ཉམས་པ་མེད་པའི་ཕྱིར། གཞན་ཡང༌། མ་གྲུབ་པ་ལ་ཡོད་ཆོས་མེད། ། གཉིས་ཀ་ལ་བརྟེན་འཁྲུལ་བ་ཅན། ། མེད་པའི་ཆོས་ནི་འགལ་ཡིན་ན། ། ཡོད་དེ་ཇི་ལྟར་བསྒྲུབ་བྱར་འགྱུར། ། ཞེས་སྨོས་ཏེ། སྔ་རྒོལ་གྲངས་ཅན་པ་ཆོས་ཅན། གཙོ་བོའི་སྒྲ་དོན་གྱི་སྟེང་དུ་ཡོད་པ་ཁྱད་པར་བ་དེ་ཇི་ལྟར་བསྒྲུབ་བྱར་འགྱུར་ཏེ།
དངོས་པོར་མ་གྲུབ་པ་གཙོ་བོའི་སྒྲ་དོན་ཡོད་པར་བསྒྲུབ་པ་ལ་དངོས་པོར་ཡོད་པ་རྟགས་སུ་བཀོད་ན་ཕྱོགས་ཆོས་མེད། དངོས་པོར་ཡོད་མེད་གཉིས་ཀ་ལ་བརྟེན་པ་ཤེས་བྱ་ལྟ་བུ་རྟགས་སུ་བཀོད་ན་ལྡོག་པ་མ་གྲུབ་པས་ཁྱབ་པ་འཁྲུལ་བ་ཅན་ཡིན། དངོས་པོར་མེད་པའི་ཆོས་ནི་བཀོད་ན་རྗེས་འགྲོ་མེད་པས་ཁྱབ་པ་འགལ་བ་ཡིན་པའི་ཕྱིར་ནའོ། ། གཉིས་པ་དོན་བསྡུ་བ་ནི། རང་བཞིན་གྲུབ་པ་གོ་བྱེད་ཡིན། ། དེ་ལ་ཁྱབ་བྱེད་ངེས་པ་ཡི། ། རང་བཞིན་ངེས་པ་གོ་བྱ་ཡིན། ། འདི་ལྡོག་པ་ན་དེ་ལྡོག་བྱེད། ། དཔེར་ན་མི་རྟག་ཉིད་བྱས་པའམ། ། མི་འཇིག་པས་ན་མ་བྱས་བཞིན། །
ཞེས་སྨོས་ཏེ། གལ་ཏེ་ཡོད་པ་ཉིད་གཏན་ཚིགས་སུ་བྱས་ནའང༌། མ་གྲུབ་པ་ལ་ཡོད་ཆོས་མེད་ཀྱི། སྐྱོན་མཚུངས་སོ་ཞེ་༼༡༡༨ན༽ན། མི་མཚུངས་ཏེ། མི་རྟག་པའི་རང་བཞིན་དུ་གྲུབ་པའི་ཡོད་པ་ཉིད་ནི་གོ་བྱེད་ཡིན་པས་ཕྱོགས་ཆོས་གྲུབ། ཡོད་པ་ཉིད་དེ་ལ་ཁྱབ་བྱེད་དུ་ངེས་པའི་རང་བཞིན་དུ་ངེས་པ་མི་རྟག་པ་ནི་གོ་བྱ་ཡིན་པས་ན་རྗེས་འགྲོ་གྲུབ་ཅིང༌། མི་རྟག་པ་འདི་ལྡོག་པ་ན་ཡོད་པ་ཉིད་དེ་ལྡོག་པར་བྱེད་པས་ལྡོག་པའི་ཚུལ་ཏེ་ཚུལ་གསུམ་ཚང་བས་སོ། ། འདིས་སྦྱོར་བ་གཉིས་ཀྱང་བསྟན་ཏེ། དཔེར་ན་གང་མི་རྟག་པ་ཉིད་ཀྱིས་བྱས་པ་ལ་ཁྱབ།
དཔེར་ན་བུམ་པ་བཞིན་སྒྲ་ཡང་བྱས་སོ་ཞེས་པའམ། གང་མི་འཇིག་པས་ན་མ་བྱས་པས་ཁྱབ། དཔེར་ན་ནམ་མཁའ་བཞིན་སྒྲ་ནི་བྱས་སོ་ཞེས་པ་བཞིན་ནོ། ། གསུམ་པ་འབྲེལ་བ་ངེས་བྱེད་ཀྱི་རིགས་པ་རྒྱས་པར་བཤད་པ་ལ། རྗེས་འགྲོ་སྒྲུབ། ལྡོག་པ་སྒྲུབ་པའོ། ། དང་པོ་ནི། རྒྱུ་མེད་ཕྱིར་ན་འཇིག་པ་ནི། ། རང་གི་ངོ་བོས་རྗེས་འབྲེལ་ཉིད། ། དངོས་པོ་བལྟོས་དང་བཅས་རྣམས་ནི། །
ངེས་པར་འགྱུར་བ་མེད་པར་མཐོང༌། ། དེ་རྒྱུ་མང་པོ་ཡོད་ན་ཡང༌། ། འགའ་ཞིག་ལ་ནི་མི་སྲིད་འགྱུར། ། ད་ནི་མ་ངེས་ཉིད་དུ་བརྗོད། ། དེས་ན་འབྲས་གནས་མེད་པའི་ཕྱིར། ། འཇིག་པ་རྒྱུ་ལྡན་སྨྲ་རྣམས་ཀྱི། ། འཇིག་པའི་རྒྱུ་ནི་ཐམས་ཅད་དག ། འཁྲུལ་བ་ཉིད་དུ་བཤད་པ་ཡིན། ། དེ་རྒྱུ་ནུས་པ་མེད་ཕྱིར་ཡང༌། ། འདི་ནི་ངོ་བོ་ཉིད་ཀྱིས་འགྱུར། །
ཞེས་སྨོས་ཏེ། དངོས་པོ་རྣམས་ཆོས་ཅན། རང་གི་ངོ་བོ་གྲུབ་ཙམ་ནས་འཇིག་པ་དང་རྗེས་སུ་འབྲེལ་བ་ཉིད་ཡིན་ཏེ། སྤྱིར་འཇིག་པ་གང་ཞིག་རང་སྐྱེད་བྱེད་ཀྱི་རྒྱུ་ལས་གཞན་པའི་འཇིག་རྒྱུ་མེད་པའི་ཕྱིར་ནའོ། ། མ་གྲུབ་སྟེ། འཇིག་རྒྱུ་དོན་གཞན་ལ་བལྟོས་པའི་ཕྱིར་ཞེ་ན། བུམ་པ་སོགས་དངོས་པོ་རྣམས་ཆོས་ཅན། ངེས་པར་འགྱུར་བ་མེད་པའི་རྟག་པར་ཚད་༼༡༡༨བ༽མས་མཐོང་བར་ཐལ། འཇིག་རྒྱུ་དོན་གཞན་ལ་བལྟོས་པ་དང་བཅས་པ་ཡིན་པའི་ཕྱིར། དཔེར་ན་གོས་དཀར་པོ་ཚོན་ཅན་དུ་འགྱུར་བ་རྒྱུ་དོན་གཞན་ལ་བལྟོས་པས་གྲུབ་ཙམ་ནས་ཚོན་ཅན་དུ་མ་ངེས་པ་བཞིན་ནོ། །
བུམ་སོགས་ཀྱི་དངོས་པོ་རྣམས་ལ་འཇིག་རྒྱུ་ཐོ་བ་ལ་སོགས་པ་མང་པོ་ཡོད་པས་ངེས་པར་འཇིག་གོ་ཞེ་ན། བུམ་པ་ལ་སོགས་པའི་དངོས་པོ་དེ་ཆོས་ཅན། འཇིག་རྒྱུ་ཐོ་བ་ལ་སོགས་པའི་མང་པོ་ཡོད་ན་ཡང་ཁྱོད་འགའ་ཞིག་ལ་འཇིག་པ་མི་སྲིད་པར་འགྱུར་བར་ཐལ། འཇིག་རྒྱུ་དང་མ་ཕྲད་པ་སྲིད་པ་དེས་ནའོ། ། དངོས་པོ་རྣམས་འཇིག་རྒྱུ་དོན་གཞན་དང་ལྡན་པར་སྨྲ་བ་རྣམས་ཀྱི་འཇིག་པའི་རྒྱུར་འདོད་པའི་ཐོ་བ་ལ་སོགས་པ་ཐམས་ཅད་དག་ཆོས་ཅན། བུམ་སོགས་ཀྱི་འཇིག་པ་བསྐྱེད་པ་ལ་འཁྲུལ་བ་ཉིད་དུ་བཤད་པ་ཡིན་ཏེ། འབྲས་བུ་འཇིག་པ་བསྐྱེད་པའི་ནུས་པ་གནས་པ་མེད་པའི་ཕྱིར། ཡང་བུམ་པ་འདི་ནི་ཆོས་ཅན། ངོ་བོ་ཉིད་ཀྱིས་འཇིག་པར་འགྱུར་ཏེ། སྤྱིར་འཇིག་པ་གང་ཞིག་འཇིག་པ་དེའི་རྒྱུ་དོན་གཞན་ལ་ཁྱོད་ཀྱི་འཇིག་པ་བསྐྱེད་པའི་ནུས་པ་མེད་པའི་ཕྱིར།
གཉིས་པ་ལྡོག་པ་སྒྲུབ་པ་ནི། གང་ལ་འགྱུར་ཞེས་བྱ་དེ་ལས། ། གཞན་ལའང་ངོ་བོ་ཉིད་ཀྱིས་འགྱུར། ། ཞེས་སྨོས་ཏེ། གློག་ལ་སོགས་པ་རྒྱུན་མི་བརྟན་པའི་དངོས་པོ་གང་ལ་རང་གྲུབ་ཙམ་ནས་འཇིག་ངེས་སུ་འགྱུར་ཞེས་བྱ་བ་དེ་ལས་གཞན་རྒྱུན་བརྟན་པར་འདོད་པའི་རི་ལ་སོགས་པ་ལའང་རང་གྲུབ་ཙམ་ནས་ངོ་བོ་ཉིད་ཀྱིས་འཇིག་ངེས་སུ་འགྱུར་ཏེ། དངོས་པོ་ཐམས་ཅད་སྐད་ཅིག་གིས་འཇིག་པར་བསྒྲུབས་ཟིན་པའི་ཕྱིར། གསུམ་པ་དེ་གཉིས་ཀྱི་དོན་བསྡུ་བ་ནི། དེས་ན་དངོས་པོའི་ཡུལ་༼༡༡༩ན༽ཅན་གྱི། ། རྗེས་སུ་དཔོག་གང་རྣམ་གཉིས་ཏེ། ། འབྲས་དང་ངོ་བོ་དེ་དག་ལས། །
རང་བསྒྲུབ་བྱ་ལ་འབྲེལ་ངེས་ཕྱིར། ། ཞེས་སྨོས་ཏེ། འབྲས་བུ་དང་རང་བཞིན་གྱི་རྟགས་གཉིས་ཀྱི་འབྲེལ་བ་ངེས་བྱེད་རྒྱས་པར་བཤད་ཟིན་པ་དེས་ན་དངོས་པོའམ་སྒྲུབ་པའི་ཡུལ་ཅན་གྱི་རྗེས་སུ་དཔོག་པ་གང་ཡིན་པ་རྣམ་པ་གཉིས་པོ་ཆོས་ཅན། རང་གི་འཇུག་ཡུལ་ལ་མི་བསླུ་བ་ཡིན་ཏེ། འབྲས་བུ་དུ་བ་དང་ངོ་བོ་བྱས་པ་དེ་དག་གཉིས་ཀ་ལ་རང་གི་བསྒྲུབ་བྱའི་ཆོས་མེ་ཡོད་དང་མི་རྟག་པ་ལ་མེད་ན་མི་འབྱུང་བའི་འབྲེལ་བ་ངེས་པའི་ཕྱིར། དེས་ནི་རྗེས་དཔག་འཇུག་ཡུལ་ལ་མི་བསླུ་བ་འབྲེལ་བ་ལས་ཡིན་པར་གྲུབ་བོ། ། གཉིས་པ་དགག་རྟགས་ཀྱི་འབྲེལ་བ་ངེས་བྱེད་བཤད་པ་ལ། མི་སྣང་བ་མ་དམིགས་པའི་རྟགས་ཀྱི་འབྲེལ་བ་ངེས་བྱེད་བཤད་པ། སྣང་རུང་མ་དམིགས་པའི་རྟགས་ཀྱི་འབྲེལ་བ་ངེས་བྱེད་བཤད་པ། དེ་ལ་རྩོད་པ་སྤང་བའོ། །
དང་པོ་ལ། མི་སྣང་བ་མ་དམིགས་པས་རང་གི་དགག་བྱ་ཡོད་ངེས་ཀྱི་ཐ་སྙད་འགོག་ནུས་པར་བསྟན། མེད་ངེས་ཀྱི་ཐ་སྙད་བསྒྲུབ་མི་ནུས་པར་བསྟན་པའོ། ། དང་པོ་ནི། འཇུག་པ་བློ་སྔོན་ཅན་ཉིད་ཕྱིར། ། དེ་ཡི་ངོ་བོ་མི་དམིགས་ན། ། འཇུག་པར་མི་བྱེད་ཅེས་བྱ་བས། ། མི་དམིགས་པ་ནི་ཚད་མར་བཤད། ། ཅེས་སྨོས་ཏེ། ཤ་ཟ་ཚད་མས་མི་དམིགས་པ་ནི་ཆོས་ཅན།
ཤ་ཟ་བསྐལ་དོན་དུ་སོང་བའི་གཞི་འདིར་ཤ་ཟ་ཡོད་ངེས་ཀྱི་ཐ་སྙད་འགོག་པ་ལ་སྒྲུབ་བྱེད་ཚད་མར་བཤད་དེ། ཤ་ཟ་དེའི་ངོ་བོ་མི་དམིགས་ན་ཤ་ཟ་ཡོད་ངེས་ཀྱི་ཐ་སྙད་འཇུག་པར་མི་བྱེད་ཅེས་བྱ་བས་སོ། ། དེ་ཡིན་ཏེ། ཆོས་གང་ཡོད་ངེས་ཀྱི་༼༡༡༩བ༽ཐ་སྙད་འཇུག་པ་ལ་ཆོས་དེ་དམིགས་བྱེད་ཀྱི་བློ་སྔོན་དུ་སོང་བ་ཅན་ཉིད་ཡིན་དགོས་པའི་ཕྱིར། གཉིས་པ་མེད་ངེས་ཀྱི་ཐ་སྙད་བསྒྲུབ་མི་ནུས་པར་བསྟན་པ་ནི། བསྟན་བཅོས་སྐབས་དང་འབྲེལ་མེད་དང༌། ། དོན་རྣམས་དབང་པོ་ལས་འདས་པ། ། རྟགས་མེད་པ་ཅན་དེ་རྣམས་ནི། ། མི་དམིགས་ཕྱིར་ན་ཇི་ལྟར་མེད། ། ཡོད་མེད་ངེས་པའི་འབྲས་ཅན་མིན། །
ཕྱིར་ན་ཚད་མ་ཉིད་མི་འགྱུར། ། ཞེས་སྨོས་ཏེ། ཤ་ཟ་མི་དམིགས་པའི་ཕྱིར་ན་ཤ་ཟ་དེ་རྣམས་ནི་ཇི་ལྟར་མེད་ངེས་སུ་བསྒྲུབ་ནུས་ཏེ། ལུང་དང་མངོན་སུམ་དང་རྗེས་སུ་དཔག་པས་མི་དམིགས་པས་མེད་ངེས་སུ་བསྒྲུབ་མི་ནུས་པའི་ཕྱིར། རྟགས་རིམ་བཞིན་སྒྲུབ་པ་ནི། དོན་ཤ་ཟ་རྣམས་ནི་ཆོས་ཅན། ལུང་གིས་མ་དམིགས་པས་མེད་པར་བསྒྲུབ་མི་ནུས་ཏེ། བསྟན་བཅོས་ཀྱི་སྐབས་ཀྱི་བརྗོད་བྱ་དང་འབྲེལ་བ་མེད་པའི་ཕྱིར་དང༌། མངོན་སུམ་གྱིས་མེད་པར་བསྒྲུབ་མི་ནུས་ཏེ། དབང་པོ་ལས་འདས་པའི་ཕྱིར་དང༌།
རྗེས་དཔག་གིས་མ་དམིགས་པས་མེད་པར་བསྒྲུབ་མི་ནུས་ཏེ། སྒྲུབ་བྱེད་ཀྱི་རྟགས་མེད་པ་ཅན་ཡིན་པའི་ཕྱིར་རོ། ། དེས་ན་ཤ་ཟ་མི་དམིགས་པ་ནི་ཆོས་ཅན། གཞི་འདིར་ཤ་ཟ་ཡོད་པ་དང་མེད་པ་གང་གི་ཡང་སྒྲུབ་བྱེད་ཚད་མ་ཉིད་དུ་མི་འགྱུར་ཏེ། ཤ་ཟ་ཡོད་ངེས་དང་མེད་ངེས་གང་གི་ཡང་འབྲས་བུ་ཅན་མ་ཡིན་པའི་ཕྱིར་ནའོ། ། གཉིས་པ་སྣང་རུང་མ་དམིགས་པའི་རྟགས་ཀྱི་འབྲེལ་བ་ངེས་བྱེད་བཤད་པ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རྟགས་ཀྱི་ཕུལ་བྱུང་ཡོད་པ་ཅན། །
ལ་ལ་ཚད་མ་དག་ཏུ་འགྱུར། ། རང་བཞིན་ཤེས་བྱེད་མི་ཤེས་ལ། ། རིགས་པ་འདི་ནི་བརྗོད་པ་ཡིན། ། ༼༡༢༠ན༽ ཞེས་སྨོས་ཏེ། མི་དམིགས་པའི་རྟགས་ཀྱི་ཕུལ་བྱུང་སྟེ་ཡོད་ན་སྣང་དུ་རུང་བ་ཅན་གྱི་བུམ་པ་ཚད་མས་མ་དམིགས་པ་ཆོས་ཅན། བུམ་པས་སྟོང་པའི་གཞི་ལ་ལར་བུམ་པ་མེད་ངེས་སུ་བསྒྲུབ་པའི་སྒྲུབ་བྱེད་ཚད་མ་དག་ཏུ་འགྱུར་ཏེ། དེ་ལྟར་བསྒྲུབ་པའི་ཚུལ་གསུམ་ཚང་བའི་ཕྱིར། འོ་ན་མི་དམིགས་པས་མེད་ངེས་སུ་བསྒྲུབ་མི་ནུས་པ་དང་འགལ་ལོ་ཞེ་ན། ཚད་མས་མ་དམིགས་པས་མེད་ངེས་སུ་བསྒྲུབ་མི་ནུས་པའི་རིགས་པ་འདི་ནི་ཆོས་ཅན། སྣང་རུང་དང་སྣང་མི་རུང་གི་དོན་གཉིས་ཀ་མེད་ངེས་སུ་བསྒྲུབ་པའི་དབང་དུ་བྱས་པ་མ་ཡིན་ཏེ།
གང་གི་རང་བཞིན་མངོན་སུམ་གྱི་མི་ཤེས་ལ་ཤེས་བྱེད་རྟགས་ལས་ཀྱང་མི་ཤེས་པའི་རྒོལ་བ་ལ་སྣང་མི་རུང་གི་དབང་དུ་བྱས་ནས་བརྗོད་པ་ཡིན་པའི་ཕྱིར། གཉིས་པ་རྒྱས་པར་བཤད་པ་ལ། འབྲེལ་ཟླ་མ་དམིགས་པའི་འབྲེལ་བ་ངེས་བྱེད་བཤད། འགལ་ཟླ་དམིགས་པའི་འབྲེལ་བ་ངེས་བྱེད་བཤད་པའོ། ། དང་པོ་ནི། རྒྱུ་མི་ཤེས་ན་འབྲས་བུ་ནི། ། མེད་པ་ཉིད་དུ་སྒྲུབ་པར་བྱེད། ། དོན་གྱི་རང་བཞིན་རྟགས་ཅན་ལ། ། རང་བཞིན་མི་དམིགས་པ་ཡང་ཡིན། ། གལ་ཏེ་གཏན་ཚིགས་འགའ་ཞིག་གིས། །
དེ་མེད་པར་ནི་རྟོགས་པར་འགྱུར། ། སྣང་རུང་མཐོང་བ་མེད་པའི་རྒྱུ། ། མི་སྲིད་པར་ནི་གྱུར་པ་ན། ། སྣང་རུང་དངོས་པོ་མ་དམིགས་པའི། ། དངོས་པོ་མེད་པ་རྟོགས་པར་འགྱུར། ། ཞེས་སྨོས་ཏེ། གལ་ཏེ་སྣང་རུང་མ་དམིགས་པའི་གཏན་ཚིགས་འགའ་ཞིག་གིས་དགག་བྱ་དེ་མེད་པར་ནི་རྟོགས་པར་འགྱུར་བ་ཡང་ཡོད་དེ། རྒྱུ་མེ་ཡོད་ན་སྣང་དུ་རུང་བ་ལས་ཚད་མས་མི་ཤེས་ན་གཞི་འགར་འབྲས་བུ་དུ་བ་ནི་མེད་པ་ཉིད་དུ་སྒྲུབ་པར་བྱེད་༼༡༢༠བ༽པ་དང༌། ཤིང་མེད་ཀྱི་བྲག་རྫོང་དུ་དོན་གྱི་རང་བཞིན་ཤ་པ་མེད་པ་རྟགས་ཅན་ཏེ་བསྒྲུབ་བྱར་གྱུར་པ་ལ་ཤིང་གི་རང་བཞིན་ཚད་མས་མི་དམིགས་པ་ཡང་གཏན་ཚིགས་ཡིན་པ་དང༌། ཡོད་ན་སྣང་དུ་རུང་བའི་བུམ་པ་མཐོང་བ་མེད་པའི་རྒྱུ་སྒྲིབ་བྱེད་མི་སྲིད་པར་ནི་གྱུར་པ་ན་སྣང་རུང་བུམ་པའི་དངོས་པོ་མ་དམིགས་པའི་རྟགས་ལས་བུམ་པས་སྟོང་པའི་གཞིར་སྣང་རུང་བུམ་པའི་དངོས་པོ་མེད་པར་རྟོགས་པར་འགྱུར་བའི་ཕྱིར།
གཉིས་པ་འགལ་ཟླ་དམིགས་པའི་འབྲེལ་བ་ངེས་བྱེད་བཤད་པ་ནི། འགལ་བའི་དངོས་པོ་ཡོད་ན་ཡང༌། ། དེ་ཡོད་པ་ལ་གནོད་བྱེད་ཕྱིར། ། དེ་དང་འགལ་བ་དམིགས་པ་ནི། ། མེད་པ་ཉིད་དུ་ངེས་པར་འགྱུར། ། ཞེས་སྨོས་ཏེ། གྲང་བའི་རེག་པ་དེ་དང་འགལ་བ་ཚ་རེག་དམིགས་པ་ནི་ཆོས་ཅན། གཞི་འགར་གྲང་བའི་རེག་པ་རྒྱུན་ཆགས་མེད་པ་ཉིད་དུ་ངེས་པར་འགྱུར་ཏེ། ཚ་རེག་དང་འགལ་བའི་གྲང་རེག་གི་དངོས་པོ་ཡོད་ན་ཡང་དེ་རྒྱུན་དུ་ཡོད་པ་ལ་གནོད་བྱེད་ཡིན་པའི་ཕྱིར། གསུམ་པ་དེ་ལ་རྩོད་པ་སྤང་བ་ལ།
སྣང་རུང་མ་དམིགས་པའི་དགག་བྱ་འགོག་ཚུལ་ལ་རྩོད་པ་སྤང་བ། མི་སྣང་བ་མ་དམིགས་པའི་དགག་བྱ་འགོག་ཚུལ་ལ་རྩོད་པ་སྤང་བའོ། ། དང་པོ་ནི། ཐོག་མེད་བག་ཆགས་ལས་བྱུང་བའི། ། རྣམ་པར་རྟོག་པས་ཡོངས་བསྒྲུབས་པ། ། ཡོད་མེད་གཉིས་ཀ་ལ་བརྟེན་པ། ། སྒྲ་དོན་ཆོས་ནི་རྣམ་པ་གསུམ། ། དེ་དངོས་ཉེར་ལེན་མེད་པ་ཅན། ། སྒྲུབ་ལ་དེ་མི་དམིགས་པ་ནི། ། དེ་ལྟར་གཏན་ཚིགས་དེ་ཉིད་ནི། །
མེད་པ་མ་ཡིན་སྒྲ་སྦྱོར་ཕྱིར། ། ཞེས་སྨོས་ཏེ། གྲངས་ཅན་པ་ན་རེ། སྣང་རུང་མ་དམིགས་པས་དགག་བྱ་མེད་ངེས་སུ་བསྒྲུབ་ནུས་ན། ༼༡༢༡ན༽སློབ་དཔོན་ཕྱོགས་ཀྱི་གླང་པོས། གཙོ་བོ་ནི་ཡོད་པ་མ་ཡིན་ཏེ། མ་དམིགས་པའི་ཕྱིར་ཞེས་གསུངས་ལ། གཙོ་བོ་ཡོད་དམ་འོན་ཏེ་མེད་གྲང༌། ཡོད་ན་མེད་དམ་བཅས་པ་འགལ་ལ། མེད་ན་ནི་ཆོས་ཅན་མེད་པས་ཡོད་པའི་ཐ་སྙད་ཀྱང་འགོག་མི་ནུས་པར་འགྱུར་རོ་ཞེ་ན།
ཐོག་མ་མེད་པའི་བག་ཆགས་ལས་བྱུང་བའི་རྣམ་པར་རྟོག་པས་ཡོངས་སུ་བསྒྲུབས་པའི་སྒྲ་དོན་གྱི་ཆོས་ནི་ཆོས་ཅན། རྣམ་པ་གསུམ་དུ་ཡོད་དེ། དངོས་པོར་ཡོད་པ་ལ་བརྟེན་པ་དང༌། དངོས་པོར་མེད་པ་ལ་བརྟེན་པ་དང༌། དངོས་པོར་ཡོད་མེད་གཉིས་ཀ་ལ་བརྟེན་པ་ཤེས་བྱ་ལྟ་བུ་ལ་བརྟེན་པ་དང་གསུམ་ཡོད་པའི་ཕྱིར། དེ་ལྟར་གསུམ་གྱི་ནང་ནས་དངོས་པོར་མེད་པ་གཙོ་བོའི་སྒྲ་དོན་དེ་ཆོས་ཅན། དངོས་པོའི་ཉེར་ལེན་མེད་པ་ཅན་ཡིན་ཏེ། དེ་ལྟར་སྣང་རུང་མི་དམིགས་པའི་ཕྱིར་ཞེས་བཀོད་པ་ནི་གཙོ་བོའི་སྒྲ་དོན་དངོས་པོའི་ཉེར་ལེན་མེད་པ་ཅན་དེ་ལྟར་བསྒྲུབ་པ་ལ་གཏན་ཚིགས་ཡིན་ཏེ། དེ་ལྟར་བསྒྲུབ་པ་ལ་ཚུལ་གསུམ་ཚང་བའི་ཕྱིར། སློབ་དཔོན་ཕྱོགས་ཀྱི་གླང་པོ་ཆོས་ཅན།
གཙོ་བོའི་སྒྲ་དོན་དེ་ཉིད་ནི་མེད་དོ་ཞེས་འགོག་པ་མ་ཡིན་ཏེ། གཙོ་བོའི་སྒྲ་དོན་ཤེས་པའི་ཕྱིར་དུ་གཙོ་བོ་ཞེས་པའི་སྒྲ་སྦྱོར་བའི་ཕྱིར། གལ་ཏེ་ཡང༌། དོན་དམ་གཅིག་ཏུ་འཇུག་ཉིད་ཅན། ། ཞེས་སྨོས་ཏེ། གཙོ་བོའི་སྒྲ་དོན་ཡོད་ན་གཙོ་བོ་ཡང་ཡོད་དགོས་ཏེ། སྒྲ་ཐམས་ཅད་མཐའ་གཅིག་ཏུ་བརྗོད་བྱ་དོན་དམ་པ་ལ་འཇུག་པ་ཅན་ཉིད་ཡིན་པའི་ཕྱིར་ཞེ་ན། མཐོང་བའི་བྱེ་བྲག་ཐ་དད་པའི། ། དོན་རྣམས་ལ་ནི་སྒྲ་རྣམས་ནི། ། རྒྱུ་མེད་ཅན་འཇུག་མི་འགྱུར་དང༌། །
འདས་དང་མ་སྐྱེས་པ་ལ་ཡང༌། ། ཚིག་༼༡༢༡བ༽འགའ་ཞིག་ཀྱང་བརྫུན་པ་ཡིན། ། དོན་ཅན་ཉིད་དུ་མི་འགྱུར་ཕྱིར། ། དེ་དག་བློ་དོན་ཡུལ་ཅན་འདོད། ། སྒྲ་དོན་བསྙོན་པ་སྒྲུབ་པ་ལ། ། ཆོས་ཀྱི་རྟེན་ནི་བསལ་བའི་ཕྱིར། ། ཚོགས་པ་བསྒྲུབ་བྱར་མི་འགྱུར་ལ། ། ཡན་གར་ཆོས་ནི་གྲུབ་པ་ཡིན། ། ཅེས་སྨོས་ཏེ། དོན་སྒྲ་སོགས་རྣམས་ལ་ནི་ཕྱི་རོལ་པ་དང་སངས་རྒྱས་པ་རྣམས་ཀྱིས་མཐོང་བའི་བྱེ་བྲག་ཐ་དད་པའི་དབང་གིས་རྟག་པ་དང་མི་རྟག་པར་བརྗོད་པའི་སྒྲ་རྣམས་ནི་འཇུག་པར་མི་འགྱུར་བར་ཐལ།
དེ་ལྟར་འཇུག་པའི་རྒྱུ་རྟག་པ་དང་མི་རྟག་པ་གཉིས་མེད་པ་ཅན་ཡིན་པའི་ཕྱིར་དང༌། འདས་པ་དང་མ་སྐྱེས་པའི་བུམ་པ་ལ་ཡང་བུམ་པ་ཞེས་པའི་སྒྲ་མི་འཇུག་པར་ཐལ་བའི་ཕྱིར་དང༌། ཡོད་པ་ལ་མེད་པར་བརྗོད་པའི་ཚིག་འགའ་ཞིག་ཀྱང་བརྫུན་པའི་དོན་ཅན་ཉིད་དུ་མི་འགྱུར་བའི་ཕྱིར་རོ། ། ཁོ་བོ་ཅག་ལ་སྒྲ་དེ་དག་རྣམས་ཆོས་ཅན། དེ་དེ་ལྟར་མི་འགལ་ཏེ། བློ་རྟོག་པ་ལ་སྣང་བའི་སྒྲ་དོན་གྱི་ཡུལ་ཅན་དུ་འདོད་པའི་ཕྱིར་ཏེ། མཐོང་བའི་བྱེ་བྲག་ཐ་དད་པའི་དོན་རྣམས་ལ་སྒྲ་ཐ་དད་དུ་འཇུག་པའི་ཕྱིར་དང༌། འདས་པ་དང་མ་སྐྱེས་པ་ལ་འཇུག་པའི་ཕྱིར་དང༌། རྫུན་ཚིག་ཡིན་པའི་ཕྱིར་ཞེས་སོ། ། གཙོ་བོ་མེད་ན་གཙོ་བོའི་སྒྲ་དོན་ཡང་མེད་ཅེས་བསྙོན་པ་ཡིན་ན་ནི་གྲངས་ཅན་པས་གཙོ་བོ་དངོས་པོའི་ཉེར་ལེན་ཅན་དུ་ཡོད་པར་བསྒྲུབ་པ་དང༌།
སངས་རྒྱས་པས་དེ་མེད་པར་བསྒྲུབ་པ་ལ་སེལ་ངོར་བསྒྲུབ་བྱ་མི་སྲིད་པར་འགྱུར་ཏེ། བསྒྲུབ་བྱའི་ཆོས་ཀྱི་རྟེན་གཙོ་བོ་ནི་རྒོལ་བའི་ཚད་མས་བསལ་བའི་ཕྱིར་ན་ཚོགས་པ་བསྒྲུབ་བྱར་མི་འགྱུར་ལ། ཡན་གར་བའི་ཆོས་དངོས་པོའི་ཉེར་ལེན་ཅན་དུ་མེད་པའམ་ཡོད་པ་ཙམ་ནི་གྲུབ་ཟིན་པ་ཡིན་༼༡༢༢ན༽པའི་ཕྱིར། གལ་ཏེ་སྒྲ་དོན་དགག་སྒྲུབ་ཀྱི་རྟེན་ཡིན་ན་འཇུག་ཡུལ་དུ་ཡང་འགྱུར་རོ་ཞེ་ན། སྒྲ་དོན་བསྙོན་པ་མེད་རྣམས་ཀྱིས། ། ཡོད་མེད་ཕྱོགས་ཀྱི་བྱེ་བྲག་གིས། ། དངོས་པོ་ཉིད་ནི་དཔྱད་བྱ་སྟེ། ། འདི་ལས་འབྲས་འབྱུང་རག་ལས་ཕྱིར། ། དོན་བྱེད་ནུས་པ་མ་ཡིན་ལ། ། དོན་གཉེར་བརྟགས་པས་ཅི་ཞིག་བྱ། །
མ་ནིང་གཟུགས་བཟང་མི་བཟང་ཞེས། ། འདོད་ལྡན་རྣམས་ཀྱིས་བརྟགས་ཅི་ཕན། ། ཅེས་སྨོས་ཏེ། སྒྲ་དོན་མེད་དོ་ཞེས་བསྙོན་པ་མེད་པའི་མཁས་པ་རྣམས་ཀྱི་ཆོས་ཅན། དོན་བྱེད་ནུས་པར་མེད་པ་དང་ཡོད་པའི་ཕྱོགས་ཀྱི་བྱེ་བྲག་གིས་གཉིས་སུ་ཕྱེ་ནས་དོན་དུ་གཉེར་བྱའི་དངོས་པོ་ཉིད་ནི་དཔྱད་པར་བྱ་སྟེ། བརྟགས་ཤིང་དཔྱད་པ་འདི་ལས་འབྲས་བུ་འབྱུང་བ་ནི་དོན་བྱེད་ནུས་པ་ལ་རག་ལས་པའི་ཕྱིར། དེས་ན་དོན་བྱེད་པར་ནུས་པ་མ་ཡིན་པའི་སྒྲ་དོན་ལ་དོན་གཉེར་སྐྱེས་བུས་ཡོད་དམ་མེད་ཅེས་བརྟགས་པས་ཅི་ཞིག་བྱ་སྟེ། མ་ནིང་འདི་གཟུགས་བཟང་ངམ་མི་བཟང་ཞེས་འདོད་ལྡན་རྣམས་ཀྱིས་བརྟགས་པས་ཅི་ཕན་ཏེ་མི་ཕན་པ་བཞིན་ནོ། ། གལ་ཏེ་སྒྲ་དོན་ཡོད་ན། སློབ་དཔོན་ཕྱོགས་ཀྱི་གླང་པོས།
བརྟགས་པ་མ་དམིགས་པའི་ཆོས་ཞེས་གསུངས་པ་དང་འགལ་ལོ་ཞེ་ན། རྟོག་པའི་ཤེས་པའི་ཡུལ་ཉིད་ཀྱིས། ། སྒྲ་ཡི་དོན་ནི་བརྟགས་པ་ཡིན། ། དངོས་རྟེན་མ་གྲུབ་འདི་ཆོས་སུ། ། རིགས་པ་སྨྲ་བས་གསུངས་པ་ཡིན། ། ཅེས་སྨོས་ཏེ། སློབ་དཔོན་གྱི་ལུང་དང་འགལ་བ་མེད་དེ། སྒྲ་དོན་ནི་རྟོག་པའི་ཤེས་པའི་ཡུལ་ཉིད་ཡིན་པས་བརྟགས་པར་ཡོད་པ་ཡིན་ལ། དངོས་པོའི་རྟེན་ནམ་ཉེར་ལེན་ཅན་དུ་མ་གྲུབ་པ་དེ་༼༡༢༢བ༽སྒྲ་དོན་འདིའི་ཆོས་སུ་རིགས་པ་སྨྲ་བ་ཕྱོགས་ཀྱི་གླང་པོས་གསུངས་པ་ཡིན་པའི་ཕྱིར།
གཉིས་པ་མི་སྣང་བ་མ་དམིགས་པའི་དགག་བྱ་འགོག་ཚུལ་ལ་རྩོད་པ་སྤང་བ་ལ།
རྩོད་པ་དང༌། ལན་གཉིས་ལས། དང་པོ་ནི། གལ་ཏེ། བསྟན་བཅོས་སྐབས་དང་འབྲེལ་མེད་དང༌། ། ཞེས་པ་མི་འཐད་དེ། ལུང་གིས་མ་དམིགས་ན་མེད་དགོས་པའི་ཕྱིར་ཏེ། ལུང་ཚད་མ་ནི་ཤེས་བྱ་ཀུན་གྱི་ཡུལ་ཅན་ཡིན་པའི་ཕྱིར། རིགས་བྱེད་ཀྱི་བསྟན་བཅོས་བཞིན་ནོ་ཞེ་ན། གཉིས་པ་ལན་ལ།
ལུང་ཙམ་ལས་ལུང་དོན་དེ་བསྒྲུབ་མི་ནུས། དཔྱད་པ་གསུམ་གྱིས་དག་པའི་ལུང་དོན་རྟོགས་པར་དཀའ་བ། སྐྱེས་བུས་མ་བྱས་པའི་ལུང་དགག་པའོ། ། དང་པོ་ནི། སྒྲ་རྣམས་དངོས་དང་ལྷན་ཅིག་ཏུ། ། མེད་ན་མི་འབྱུང་ཉིད་མེད་ཕྱིར། ། དེ་ལས་དོན་གྲུབ་མིན་དེ་དག ། སྨྲ་པོའི་བསམ་པ་སྟོན་པར་བྱེད། ། ཅེས་སྨོས་ཏེ། ལུང་ཙམ་དེ་ལས་རང་གི་བརྗོད་བྱའི་དོན་གྲུབ་པ་མ་ཡིན་ཏེ།
རྗོད་བྱེད་ཀྱི་སྒྲ་རྣམས་ནི་རང་གི་བརྗོད་བྱའི་དངོས་པོ་དང་ལྷན་ཅིག་ཏུ་མེད་ན་མི་འབྱུང་བའི་འབྲེལ་བ་ཉིད་མེད་པའི་ཕྱིར། འོན་ཀྱང་ལུང་དེ་དག་ཆོས་ཅན། བརྗོད་བྱ་དང་འབྲེལ་བ་མེད་ཀྱང་དགོས་པ་ཡོད་དེ། སྨྲ་པོའི་བསམ་པ་སྟོན་པར་བྱེད་པའི་ཕྱིར། གཉིས་པ་དཔྱད་པ་གསུམ་གྱིས་དག་པའི་ལུང་དོན་རྟོགས་པར་དཀའ་བ་ལ། རྩོད་པ་དང་ལན་གཉིས་ལས། དང་པོ་ནི། གལ་ཏེ་ལུང་རང་གི་བརྗོད་བྱའི་དོན་ལ་འབྲེལ་བ་མེད་ན། སློབ་དཔོན་ཕྱོགས་ཀྱི་གླང་པོས། ཡིད་ཆེས་ཚིག་ནི་མི་བསླུ་བའི། །
སྤྱི་ལས་རྗེས་སུ་དཔག་པ་ཉིད། ། ཅེས་གསུངས་པ་དང་འགལ་ལོ་ཞེ་ན། གཉིས་པ་༼༡༢༣ན༽ལན་ལ། ཡིད་ཆེས་པའི་ཚིག་གི་དོན་བཤད། མི་བསླུ་བའི་དོན་བཤད། རྗེས་སུ་དཔག་པ་ཉིད་ཀྱི་དོན་བཤད་པའོ། ། དང་པོ་ནི། ཡིད་ཆེས་ཚིག་ནི་མི་བསླུ་བའི། ། སྤྱི་ལས་རྗེས་སུ་དཔག་པ་ཉིད། ། འབྲེལ་བ་དང་ནི་རྗེས་མཐུན་ཐབས། །
སྐྱེས་བུའི་དོན་ནི་རྗོད་བྱེད་ངག ། ཡོངས་བརྟགས་དབང་དུ་བྱས་ཡིན་གྱི། ། དེ་ལས་གཞན་པའི་དབང་བྱས་མིན། ། ཅེས་སྨོས་ཏེ། ཡིད་ཆེས་པའི་ཚིག་ནི་ཚིག་དོན་གཉིས་ཀ་ལ་ཡོངས་སུ་བརྟགས་ན་ཚིག་སྔ་ཕྱི་འབྲེལ་བ་དང༌། ཐར་པ་དང་རྗེས་སུ་མཐུན་པའི་ཐབས་སྟོན་པ་དང༌། སྐྱེས་བུའི་མངོན་པར་འདོད་པའི་དོན་མཐོ་རིས་དང་བྱང་གྲོལ་རྗོད་པར་བྱེད་པའི་ངག་ཡོངས་སུ་བརྟགས་ནས་ལེན་པའི་དབང་དུ་བྱས་པ་ཡིན་གྱི། དེ་ལས་གཞན་པ་སེའུ་བཅུས་ཁུར་བ་དྲུག་མཁར་གཞོང་པགས་པ་ཤ་ཞེས་བསྡུར་མེད་པའི་ངག་དང༌། འཇོག་པོའི་གཙུག་རྒྱན་གྱིས་བརྒྱན་ན་དུག་ཞི་བར་བྱེད་ཅེས་པ་དང༌། བྱ་རོག་གི་སོ་རྟོག་པའི་བསྟན་བཅོས་ལྟ་བུའི་དབང་དུ་བྱས་པ་མ་ཡིན་ནོ། །
གཉིས་པ་མི་བསླུ་བའི་དོན་བཤད་པ་ནི། མཐོང་དང་མ་མཐོང་དངོས་པོ་ཡི། ། དོན་དེ་དག་ལ་མངོན་སུམ་དང༌། ། རྗེས་དཔག་རྣམ་པ་གཉིས་ཀྱིས་ཀྱང༌། ། གནོད་མེད་འདི་ཡིས་མི་བསླུ་བའོ། ། ཡིད་ཆེས་ཚིག་ནི་མི་བསླུ་བའི། ། སྤྱི་ལས་འདི་ཡུལ་ལྐོག་གྱུར་ནའང༌། ། གོ་སྐབས་མེད་པའི་ཕྱིར་བློ་ནི། ། རྗེས་སུ་དཔག་པ་ཉིད་དུ་གསུངས། ། བླང་དང་དོར་བྱའི་དེ་ཉིད་ནི། །
ཐབས་བཅས་རབ་ཏུ་ངེས་པ་ཡིས། ། གཙོ་བོའི་དོན་ལ་མི་བསླུའི་ཕྱིར། ། གཞན་ལ་རྗེས་སུ་དཔག་པ་ཡིན། ། ཅེས་སྨོས་ཏེ། མཐོང་བ་མངོན་དུ་གྱུར་པ་དང༌། མ་མཐོང་བ་ལྐོག་གྱུར་གྱི་དངོས་པོའི་དོན་ཅན་དེ་༼༡༢༣བན༽དག་ལ་མངོན་སུམ་དང༌། རྗེས་སུ་དཔག་པ་རྣམ་པ་གཉིས་ཀྱིས་ཀྱང་གནོད་པ་མེད་ཅིང་ཚད་མས་གྲུབ་པ་ནི་མི་བསླུ་ཞེས་པའི་ཚིག་འདིའི་དོན་ནོ། ། ཡིད་ཆེས་པའི་ཚིག་དཔྱད་པ་གསུམ་གྱིས་དག་པའི་ལུང་ནི་ཆོས་ཅན། བཀའ་བརྒྱད་སྟོང་པ་རང་གི་བསྟན་བྱའི་དོན་ལ་མི་བསླུ་བར་རྗེས་སུ་དཔག་པའི་གཏན་ཚིགས་ཉིད་དུ་སློབ་དཔོན་ཕྱོགས་ཀྱི་གླང་པོས་གསུངས་ཏེ། ཡིད་ཆེས་ཀྱི་ཚིག་འདིའི་ཡུལ་ཤིན་ཏུ་ལྐོག་ཏུ་གྱུར་ནའང་རྟོགས་པའི་ཐབས་དགོས་ཤིང༌།
མངོན་སུམ་དང་རྗེས་སུ་དཔག་པས་རྟོགས་པའི་གོ་སྐབས་མེད་པའི་ཕྱིར། མངོན་གྱུར་དང་ཅུང་ཟད་ལྐོག་གྱུར་རྟོགས་པའི་རྟགས་དང་མི་བསླུ་བར་སྤྱི་སྟེ་མཚུངས་པའི་རྟགས་ལས་ཤིན་ཏུ་ལྐོག་གྱུར་རྟོགས་པའི་བློ་ནི་ཆོས་ཅན། གཞན་ཤིན་ཏུ་ལྐོག་གྱུར་ལ་རྗེས་སུ་དཔག་པ་ཉིད་ཡིན་ཏེ། བླང་བྱ་དང་དོར་བྱའི་དེ་ཉིད་ནི་ཐབས་དང་བཅས་པ་རབ་ཏུ་ངེས་པའི་སྐྱེས་བུས་དོན་དུ་གཉེར་བྱའི་གཙོ་བོ་མཐོ་རིས་དང་བྱང་གྲོལ་གྱི་དོན་ལ་མི་བསླུ་བའི་ཕྱིར། གཉིས་པ་དཔྱད་པ་གསུམ་གྱིས་དག་པའི་ལུང་དོན་རྟོགས་དཀའ་བ་ནི། སྐྱེས་བུ་ཕུལ་བྱུང་ལ་བལྟོས་པ། ། ཇི་བཞིན་དོན་དུ་གཞན་གྱིས་ཤེས། ། ཞེས་སྨོས་ཏེ། རིགས་པ་ཅན་པ་ན་རེ། ལུང་བྱེད་པ་པོ་དེ་ཉིད་ཉེས་པ་ཀུན་ཟད་དང་ཡོན་ཏན་ཀུན་དང་ལྡན་པའི་སྐྱེས་བུ་ཕུལ་བྱུང་ཡིན་པ་ལ་བལྟོས་ནས་དེའི་ཚིག་ཀྱང་བདེན་པ་ཇི་ལྟ་བ་བཞིན་པའི་དོན་ཅན་དུ་སངས་རྒྱས་པ་ལས་གཞན་རིགས་པ་ཅན་པ་ངེད་ཀྱིས་ཤེས་སོ་ཞེ་ན།
གལ་ཏེ་ཕུལ་དུ་བྱུང་བ་དེ། ། ཤེས་པར་ནུས་ན་དོན་འདི་འདོད། ། འདི་ནི་འདི་ལྟའམ་མིན་ནོ་ཞེས། ། གཞན་ལ་སྐྱོན་ལྡན་སྐྱོན་མེད་པའམ། ། ཚད་མ་རྣམས་ནི་རྙེད་དཀའི་ཕྱིར། ། རྟོགས་དཀའ་ཞེས་༼༡༢༤ན༽ནི་གཞན་གྱིས་ཤེས། ། ཞེས་སྨོས་ཏེ། གལ་ཏེ་དེ་འདྲ་བའི་སྐྱེས་བུ་ཕུལ་དུ་བྱུང་བ་དེ་ཐ་མལ་པས་ཤེས་པར་ནུས་ན་དེའི་ཚིག་ཚད་མ་ཡིན་པའི་དོན་འདི་ཁོ་བོ་ཅག་ཀྱང་འདོད་མོད། དེ་འདྲ་བ་དེ་ཐ་མལ་པས་རྟོགས་པར་དཀའ་ཞེས་ནི་རིགས་པ་ཅན་པ་ལས་གཞན་སངས་རྒྱས་པ་ངེད་ཀྱིས་ཀྱང་ཤེས་ཏེ། སྐྱེས་བུ་འདི་ནི་ཆགས་སོགས་ཉེས་པ་འདི་ལྟ་བུ་དང་ལྡན་ནོ་ཞེས་པའམ།
ལྡན་པ་མ་ཡིན་ནོ་ཞེས་གཞན་ལ་སྐྱོན་དང་ལྡན་པའམ་སྐྱོན་མེད་པའང་ཤེས་པའི་ཚད་མ་རྣམས་ནི་རྙེད་པར་དཀའ་བའི་ཕྱིར། དེ་ལྟར་ན་ཉེས་ཟད་ཀྱི་སྐྱེས་བུ་མི་སྲིད་པར་འགྱུར་ཞེ་ན། འགྲིབ་དང་ཕུལ་བྱུང་བརྟེན་པ་ཀུན། ། མི་མཐུན་ཕྱོགས་དང་བཅས་ཉིད་ཕྱིར། ། དེ་གོམས་པ་ལས་བདག་འགྱུར་བས། ། ལ་ལ་ཟག་པ་ཟད་པར་འགྱུར། ། ཞེས་སྨོས་ཏེ། དེ་ལྟར་ན་ཡང་ཉེས་པ་དང་ཡོན་ཏན་ཀུན་ལྡན་གྱི་སྐྱེས་བུ་མི་སྲིད་པ་ཡང་མ་ཡིན་ཏེ། ཉེས་པ་ཆགས་སོགས་ཀྱི་མི་མཐུན་ཕྱོགས་ཏེ་སྤོང་བྱེད་ཀྱི་གཉེན་པོ་བདག་མེད་རྟོགས་པའི་ཤེས་རབ་དང་བཅས་པ་ཉིད་ཀྱི་ཕྱིར་ན། ཤེས་རབ་དེ་གོམས་པ་རབ་ཀྱི་མཐར་ཕྱིན་པ་ལས་གོམས་པ་པོའི་སེམས་རྒྱུད་བདག་མེད་རྟོགས་པའི་ཤེས་རབ་ཀྱི་བདག་ཉིད་དུ་འགྱུར་བས་ན་སྐྱེས་བུ་ལ་ལའི་སེམས་རྒྱུད་ཟག་པ་ཟད་པར་འགྱུར་ཏེ།
དཔེར་ན་ཐ་མལ་པ་ཀུན་གཉེན་པོ་འཕེལ་ན་ཆགས་སོགས་འགྲིབ་པ་དང༌། གཉེན་པོ་འགྲིབ་ནས་ཆགས་སོགས་ཕུལ་དུ་བྱུང་བ་ལ་བརྟེན་པར་མཐོང་བ་བཞིན་ནོ། ། གལ་ཏེ་ཐོག་མ་མེད་པ་ནས་འདྲིས་པའི་ཉེས་པ་ཆགས་སོགས་རྣམས་གཉེན་པོས་འཇོམས་པ་བཞིན་དུ་གཉེན་པོའི་བདག་ཉིད་དུ་གྱུར་པའི་རྒྱུད་ལའང་ཆགས་སོགས་འབྱུང་སྲིད་པས། ཆགས་སོགས་༼༡༢༤བ༽གཏན་སྤངས་པ་མི་སྲིད་དོ་ཞེ་ན། འཚེ་བ་མེད་དང་ཡང་དག་དོན། ། ངོ་བོ་ཉིད་ལ་ཕྱིན་ལོག་གིས། ། འབད་དུ་ཟིན་ཀྱང་མི་བཟློག་སྟེ། ། བློ་ནི་དེ་ཕྱོགས་འཛིན་ཕྱིར་རོ། ། ཞེས་སྨོས་ཏེ། ཆགས་སོགས་ཀྱི་འཚེ་བ་གཏན་མེད་དུ་སྤངས་པ་དང༌།
ཡང་དག་པའི་དོན་བདག་མེད་རྟོགས་པའི་ཤེས་རབ་ཀྱི་ངོ་བོ་ཉིད་ལ་གནོད་པའི་ཆེད་དུ་འདོད་ཆགས་ལ་སོགས་པའི་ཕྱིན་ཅི་ལོག་གིས་འབད་པ་མེད་མོད། འབད་དུ་ཟིན་ཀྱང་མི་བཟློག་སྟེ། གོམས་པ་པོའི་བློ་ནི་གཉེན་པོ་དེའི་ཕྱོགས་འཛིན་པའི་ཕྱིར་རོ། ། འོ་ན་བདག་མེད་རྟོགས་པ་འཇིག་ཚོགས་ལ་ལྟ་བའི་གཉེན་པོར་འགྱུར་མོད། ཉེས་པ་ཐམས་ཅད་ཀྱི་གཉེན་པོར་ཇི་ལྟར་འགྱུར་ཞེ་ན། ཉེས་པ་རྣམ་པ་ཐམས་ཅད་དག ། འཇིག་ཚོགས་ལྟ་ལས་སྐྱེས་པ་ཡིན། ། དེ་མ་རིགས་དེར་དེ་ལ་ཆགས། ། དེ་ལས་ཞེ་སྡང་ལ་སོགས་འབྱུང༌། ། དེ་ཉིད་ཀྱིས་ན་ཉེས་རྣམས་ཀྱི། །
རྒྱུ་ནི་གཏི་མུག་ཡིན་པར་གསུངས། ། གཞན་ལས་འཇིག་ཚོགས་ལྟ་བ་སྟེ། ། དེ་སྤངས་པ་ན་སྤོང་ཕྱིར་རོ། ། ཞེས་སྨོས་ཏེ། བདག་མེད་རྟོགས་པའི་ལམ་ཆོས་ཅན། ཉེས་པའི་རྣམ་པ་ཐམས་ཅད་ཀྱི་གཉེན་པོ་ཡིན་ཏེ། འཇིག་ཚོགས་ལ་ལྟ་བའི་གཉེན་པོ་ཡིན་པའི་ཕྱིར། ཁྱབ་སྟེ། ཉེས་པའི་རྣམ་པ་ཐམས་ཅད་དག་ནི་འཇིག་ཚོགས་ལ་ལྟ་བ་ལས་སྐྱེས་པ་ཡིན་པའི་ཕྱིར། འོ་ན་མ་རིག་པ་ཉེས་པ་ཀུན་གྱི་རྩ་བར་བཤད་པ་དང་འགལ་ལོ་ཞེ་ན།
མདོ་གཞན་ལས། འཇིག་ཚོགས་ལ་ལྟ་བ་ཉེས་པ་ཀུན་གྱི་རྒྱུར་བཤད་པ་དང༌། མ་རིག་པ་ཉེས་པ་ཀུན་གྱི་རྒྱུར་བཤད་པ་དགོངས་པ་མི་འགལ་ཏེ། འཇིག་ཚོགས་ལ་ལྟ་བ་དེ་མ་རིག་པ་དང་མཚུངས་ལྡན་ཡིན་པ་ལ་དགོངས་ནས་དེ་༼༡༢༥ན༽གཉིས་ཀ་ཉེས་པའི་རྩ་བར་གསུངས་པའི་ཕྱིར། དེ་གཉིས་ཀ་ཉེས་པའི་རྩ་བ་ཡིན་ཏེ། མ་རིག་པ་དང་མཚུངས་པར་ལྡན་པའི་འཇིག་ཚོགས་ལ་ལྟ་བས་ཕུང་པོ་ལ་བདག་དང་བདག་གི་བ་དེར་གཟུང་བས་བདག་དང་བདག་གི་བ་དེ་ལ་ཆགས་ཤིང་ཞེན་པ་དེ་ལས་ཞེ་སྡང་དང་ཕྲག་དོག་ལ་སོགས་པ་འབྱུང་བའི་ཕྱིར། རྒྱུ་མཚན་དེ་ཉིད་ཀྱིས་ན་ཉེས་པ་རྣམས་ཀྱི་རྒྱུ་ནི་གཏི་མུག་ཡིན་པར་གསུངས་སོ། ། དེས་ན་མདོ་གཞན་ལས་འཇིག་ཚོགས་ལ་ལྟ་བ་ཉེས་པ་ཀུན་གྱི་རྒྱུར་གསུངས་པ་ལ་རྒྱུ་མཚན་ཡོད་དེ། དེ་སྤངས་པ་ན་ཉེས་པ་ཀུན་ཀྱང་སྤོང་བའི་རྒྱུ་མཚན་གྱིས་འཇིག་ཚོགས་ལ་ལྟ་བ་ཉེས་པ་ཀུན་གྱི་རྒྱུར་གསུངས་པའི་ཕྱིར་རོ། ། གསུམ་པ་སྐྱེས་བུས་མ་བྱས་པའི་ལུང་དགག་པ་ལ།
འདོད་པ་བརྗོད་པ་དང༌། དེ་དགག་པའོ། ། དང་པོ་ནི། ཚིག་རྣམས་ལོག་པ་ཉིད་ཀྱི་རྒྱུ། ། ཉེས་རྣམས་སྐྱེས་བུ་ལ་བརྟེན་ཕྱིར། ། སྐྱེས་བུས་མ་བྱས་བདེན་དོན་ཅན། ། ཞེས་ནི་ལ་ལ་རྗོད་པར་བྱེད། ། ཅེས་སྨོས་ཏེ། རིག་བྱེད་ཆོས་ཅན། བདེན་པའི་དོན་ཅན་ཡིན་ཏེ།
སྐྱེས་བུས་མ་བྱས་པའི་ཚིག་ཡིན་པའི་ཕྱིར། ཁྱབ་སྟེ། ཚིག་རྣམས་དོན་ལོག་པར་སྟོན་པ་ཉིད་ཀྱི་རྒྱུ་ནི་ཉེས་པ་ཆགས་སོགས་རྣམས་ཡིན་ལ། དེ་ཡང་སྐྱེས་བུ་ལ་བརྟེན་པ་ཡིན་པའི་ཕྱིར་ཞེས་ནི་དཔྱོད་པ་བ་སོགས་ལ་ལ་རྗོད་པར་བྱེད་དོ། ། གཉིས་པ་དེ་དགག་པ་ལ། རྟགས་དེའི་ཚུལ་གསུམ་མ་ཚང་བས་དགག ། ཕྱོགས་གཅིག་བདེན་པས་བདེན་པར་བསྒྲུབ་མི་ནུས་པའོ། ། དང་པོ་ལ། རྟགས་དེ་ལ་རྗེས་འགྲོ་མེད་པས་མི་འཐད། རྟགས་དེའི་ཕྱོགས་ཆོས་མི་འགྲུབ་པས་མི་འཐད།
རྟགས་དེའི་ལྡོག་པ་ལ་སྒྲུབ་བྱེད་མེད་༼༡༢༥བན༽པས་མི་འཐད་པའོ། ། དང་པོ་ལ། མགོ་མཚུངས་ཀྱིས་དགག ། རང་ལུགས་ཀྱི་སྒྲུབ་བྱེད་བཀོད་ནས་དགག ། རྣམ་པར་བརྟགས་ནས་དགག་པའོ། ། དང་པོ་ནི། ཚིག་རྣམས་བདེན་པ་ཉིད་ཀྱི་རྒྱུ། ། ཡོན་ཏན་སྐྱེས་བུ་ལ་བརྟེན་ཕྱིར། ། སྐྱེས་བུས་མ་བྱས་ལོག་པའི་དོན། ། ཅིས་མིན་ཞེས་ནི་གཞན་དག་བརྗོད། །
ཅེས་སྨོས་ཏེ། རིག་བྱེད་ཆོས་ཅན། ལོག་པའི་དོན་ཅན་ཅིས་མ་ཡིན་ཏེ། སྐྱེས་བུས་མ་བྱས་པའི་ཚིག་ཡིན་པའི་ཕྱིར། ཁྱབ་པ་ཁས་བླངས་ཏེ། ཚིག་རྣམས་བདེན་པ་ཉིད་ཀྱི་རྒྱུ་ནི་ཤེས་རབ་ལ་སོགས་པའི་ཡོན་ཏན་ཡིན་ལ། དེ་ཡང་སྐྱེས་བུ་ལ་བརྟེན་པའི་ཕྱིར་ཞེས་ནི་གཞན་སངས་རྒྱས་པ་དག་རྗོད་པར་བྱེད་དོ། ། གཉིས་པ་རང་ལུགས་ཀྱི་སྒྲུབ་བྱེད་བཀོད་ནས་དགག་པ་ནི། དོན་ཤེས་བྱེད་པ་དག་གི་རྒྱུ། ། བརྡ་ནི་སྐྱེས་བུ་ལ་བརྟེན་པས། །
ཚིག་རྣམས་སྐྱེས་བུས་བྱས་མིན་ཀྱང༌། ། དེ་ཕྱིར་ལོག་པ་ཉིད་དུ་སྲིད། ། ཅེས་སྨོས་ཏེ། རིགས་བྱེད་ཀྱི་ཚིག་རྣམས་ཆོས་ཅན། སྐྱེས་བུས་བྱས་པ་མ་ཡིན་དུ་ཆུག་མོད་ནའང་དོན་ལོག་པ་ཉིད་དུ་སྟོན་པ་སྲིད་པར་ཐལ། རིག་བྱེད་ཀྱི་བརྗོད་བྱའི་དོན་ཤེས་པར་བྱེད་པ་དག་གི་རྒྱུ་ནི་བརྡ་ཡིན་ལ། བརྡ་ནི་སྐྱེས་བུ་ལ་བརྟེན་པས་ཏེ། དེའི་ཕྱིར། གསུམ་པ་རྣམ་པར་བརྟགས་ཏེ་དགག་པ་ལ། བརྡ་འབྲེལ་སྐྱེས་བུས་བྱས་མ་བྱས་ལ་བརྟགས་ནས་དགག །
བརྗོད་བྱ་གཅིག་དང་འབྲེལ་ལམ་དུ་མ་དང་འབྲེལ་བརྟགས་ནས་དགག ། འབྲེལ་བ་རྟག་གམ་མི་རྟག་བརྟགས་ནས་དགག ། རྫས་གཅིག་དང་ཐ་དད་བརྟགས་ནས་དགག ། ཡི་གེ་དང་མིང་ཚིག་གང་གི་བརྗོད་བྱའི་དོན་དང་འབྲེལ་བ་བརྟགས་ནས་དགག་པའོ། ། དང་པོ་ནི། འབྲེལ་བ་སྐྱེས་བུས་བྱས་མིན་ན། ། བརྡ་རིག་༼༡༢༦ན༽མེད་པར་རྟོགས་པར་འགྱུར། ། བརྡ་ལས་དེ་ནི་གསལ་ཡིན་ན། ། བརྟགས་པ་གཞན་དག་ནུས་མེད་འགྱུར། ། ཞེས་སྨོས་ཏེ།
སྐྱེས་བུས་མ་བྱས་པའི་ཚིག་དེ་བདེན་པའི་དོན་ཅན་ཡིན་ན་ཚིག་དེ་ལས་རང་གི་བརྗོད་བྱའི་དོན་གོ་བ་བརྡ་འབྲེལ་སྐྱེས་བུས་བྱས་པ་ལ་བལྟོས་སམ་མི་བལྟོས། མི་བལྟོས་ན་རིག་བྱེད་ཀྱི་སྒྲ་ཆོས་ཅན། བརྡ་རིག་པ་མེད་པར་ཡང་བརྗོད་བྱའི་དོན་རྟོགས་པར་འགྱུར་ཏེ། བརྗོད་བྱའི་དོན་གོ་བ་བརྡ་དོན་གྱི་འབྲེལ་བ་སྐྱེས་བུས་བྱས་པ་ལ་བལྟོས་པ་མ་ཡིན་པའི་ཕྱིར་ནའོ། །

བལྟོས་ན་གཞན་རིགས་བྱེད་པ་དག་གིས་རིགས་བྱེད་སྐྱེས་བུས་མ་བྱས་པར་བརྟགས་པ་དོན་མེད་དུ་འགྱུར་ཏེ། བརྗོད་བྱའི་དོན་གོ་བ་དེ་ནི་སྐྱེས་བུས་བྱས་པའི་བརྡ་ལས་གསལ་བ་ཡིན་པའི་ཕྱིར། གཉིས་པ་བརྗོད་བྱ་གཅིག་དང་འབྲེལ་ལམ་དུ་མ་དང་འབྲེལ་བརྟགས་ནས་དགག་པ་ནི། ཚིག་རྣམས་དོན་གཅིག་ལ་ངེས་ན། ། དོན་གཞན་རྟོགས་པར་མི་འགྱུར་རོ། ། དོན་དུ་མ་དང་མངོན་འབྲེལ་ན། ། འགལ་བ་གསལ་བར་བྱེད་པ་ཡིན། ། སྐྱེས་བུས་མ་བྱས་པ་ཉིད་ཀྱང༌། ། ཀུན་ཏུ་བརྟགས་པ་དོན་མེད་འགྱུར། ། ཐ་དད་རྣམས་ལ་འབྲེལ་བ་ཡང༌། ། རྣམ་པར་བཞག་ཕྱིར་གཏན་ཚིགས་བརྗོད། །
སྐྱེས་བུས་ལེགས་པར་མ་བྱས་པ། ། རྣམ་པ་ཀུན་ཏུ་དོན་མེད་འགྱུར། ། ལེགས་བྱས་ཁས་ལེན་ན་འདི་ནི། ། དངོས་སུ་གླང་ཆེན་ཁྲུས་འདྲར་འགྱུར། ། ཞེས་སྨོས་ཏེ། རིགས་བྱེད་ཀྱི་ཚིག་དེ་བརྗོད་བྱ་གཅིག་དང་འབྲེལ་ལམ་དུ་མ་དང་འབྲེལ། དང་པོ་ལྟར་ན། ཨག་ནེ་ཧོ་ཏྲ་ཛྷོ་དྷ་ཡ། ། ཞེས་པའི་ཚིག་རྣམས་ཆོས་ཅན། བརྗོད་བྱའི་དོན་གཞན་ལ་བརྡ་སྦྱོར་ཡང་རྟོགས་པར་མི་འགྱུར་རོ། །
གང་གི་ཕྱིར་ན་བརྗོད་བྱའི་དོན་གཅིག་ཁོ་༼༡༢༦བ༽ན་ལ་འབྲེལ་བར་ངེས་པའི་ཕྱིར་ནའོ། ། གཉིས་པ་ལྟར་རོ་ཞེ་ན། དེ་ཆོས་ཅན། རང་གི་བརྗོད་བྱའི་དོན་དང་འགལ་བ་གསལ་བར་རྗོད་པར་བྱེད་པ་ཡིན་པར་ཐལ། བརྗོད་བྱའི་དོན་དུ་མ་དང་རང་བཞིན་གྱིས་མངོན་པར་འབྲེལ་བའི་ཕྱིར། རིགས་བྱེད་སྐྱེས་བུས་མ་བྱས་པ་ཉིད་ཀྱང་རྣམ་པ་ཀུན་ཏུ་བརྟགས་པ་དོན་མེད་པར་འགྱུར་ཏེ། བརྡ་ལས་དོན་དུ་མའི་རྗོད་བྱེད་ཡིན་པའི་ཕྱིར། སྒྲ་དོན་གཉིས་ཀྱི་འབྲེལ་བ་ཡང་མི་འཐད་དེ། སྒྲ་དང་དོན་ཐ་དད་རྣམས་ལ་རང་བཞིན་གྱི་འབྲེལ་བ་ཡང་རྣམ་པར་བཞག་པའི་ཕྱིར་དུ་གཏན་ཚིགས་བརྗོད་དགོས་པའི་ཕྱིར། ཡང་རིགས་བྱེད་ཆོས་ཅན།
བདེན་རྫུན་གྱི་རྣམ་པ་ཀུན་ཏེ་གང་ཡང་སྟོན་པའི་དོན་མེད་པར་འགྱུར་ཏེ། སྐྱེས་བུས་ལེགས་པར་མ་བྱས་པའི་ཕྱིར། སྐྱོན་དེར་མ་གྱུར་ཅིག་སྙམ་པས་སྐྱེས་བུས་ལེགས་པར་བྱས་པར་ཁས་ལེན་ན་སླར་ཡང་རྫུན་ཚིག་ཏུ་ཐལ་ལོ། ། དེས་ན་རིགས་བྱེད་པ་ཆོས་ཅན། ཁྱོད་ཀྱི་འདོད་པ་འདི་ནི་དངོས་སུ་གླང་པོ་ཆེའི་ཁྲུས་དང་འདྲ་བར་འགྱུར་ཏེ། གླང་པོ་ཆེ་དག་དྲི་མ་སེལ་བའི་ཕྱིར་ཆུར་ཞུགས་ཆུའི་རྡུལ་སེལ་བའི་ཕྱིར་དུ་བྱེ་མ་ལ་ཞུགས་ཏེ། སླར་ཡང་ཆུར་ཞུགས་པ་བཞིན་དུ་ཁྱོད་ཀྱང་བདེན་པའི་དོན་ཅན་བསྒྲུབ་པའི་ཕྱིར་དུ་རིགས་བྱེད་སྐྱེས་བུས་མ་བྱས་པར་ཁས་ལེན། སྒྲ་དོན་གྱི་འབྲེལ་བ་བསྒྲུབ་པའི་ཕྱིར་དུ་སྐྱེས་བུས་བྱས་པར་ཁས་ལེན་པའི་ཕྱིར་ཏེ། སྐྱོན་གཅིག་སེལ་བར་འདོད་པས་གཉིས་ཀྱིས་གོས་པའི་ཕྱིར། གསུམ་པ་འབྲེལ་བ་རྟག་གམ་མི་རྟག་བརྟགས་ནས་དགག་པ་ནི།
འབྲེལ་བ་ཅན་རྣམས་མི་རྟག་ཕྱིར། ། འབྲེལ་བ་ལ་རྟག་ཡོད་མ་ཡིན། ། དེ་ཕྱིར་དོན་དང་སྒྲ་ཡི་དེ། ། སྐྱེས་བུའི་བློ་ཡིས་ལེགས་པར་བྱས། ། ༼༡༢༧ན༽ དོན་དང་ལྷན་ཅིག་སྐྱེས་ན་ནི། ། སྒྲ་རྣམས་ལ་ནི་རང་བཞིན་དག ། རྣམ་པར་བཟློག་པ་མི་རིགས་སོ། ། ཞེས་སྨོས་ཏེ། རིགས་བྱེད་བརྗོད་བྱ་ལ་རང་བཞིན་གྱིས་འབྲེལ་བ་ཡོད་ན། འབྲེལ་བ་དེ་རྟག་གམ་འོན་ཏེ་མི་རྟག །
རྟག་པའོ་ཞེ་ན། དེ་ལ་འབྲེལ་བ་རྟག་པ་ཡོད་པ་མ་ཡིན་ཏེ། རིགས་བྱེད་དང་འབྲེལ་བ་ཅན་བརྗོད་བྱའི་དོན་རྣམས་མི་རྟག་པའི་ཕྱིར། འོན་ཏེ་མི་རྟག་གོ་ཞེ་ན། རིགས་བྱེད་ཀྱི་སྒྲ་རྣམས་ལ་ནི་ཆོས་ཅན། རྟག་པའི་རང་བཞིན་དག་རྣམ་པར་བཟློག་རིགས་པར་ཐལ། ཁྱོད་དང་བརྗོད་བྱའི་དོན་གྱི་འབྲེལ་བ་དེ་བརྗོད་བྱའི་དོན་དང་ལྷན་ཅིག་སྐྱེས་པའི་ཕྱིར། ། འདོད་ན། དེ་ལྟར་བཟློག་མི་རིགས་ཏེ། རིགས་བྱེད་ཀྱི་སྒྲ་རྟག་པར་ཁས་ལེན་པས་སོ། །
བརྗོད་བྱའི་དོན་དང་རིགས་བྱེད་ཀྱི་སྒྲའི་འབྲེལ་བ་དེ་ཆོས་ཅན། སྐྱེས་བུའི་བློ་ཡིས་ལེགས་པར་བྱས་པ་ཡིན་ཏེ། དེ་ཡིན་པའམ་རང་བཞིན་གྱིས་གྲུབ་པ་གང་རུང་ལས་རང་བཞིན་གྱིས་གྲུབ་པ་མི་རིགས་པ་དེའི་ཕྱིར། བརྟགས་པ་དེ་ཁྱེད་ལའང་མཚུངས་སོ་ཞེ་ན། རྣམ་བརྟགས་འབྲེལ་ལ་ཉེས་འདི་མེད། ། ཅེས་སྨོས་ཏེ། ཁོ་བོ་ཅག་ལ་རིགས་བྱེད་ཀྱི་སྒྲ་ཆོས་ཅན། རང་གི་བརྗོད་བྱ་དང་འབྲེལ་བ་རྟག་མི་རྟག་གང་ཡིན་བརྟགས་པའི་ཉེས་པ་འདི་མེད་དེ། རང་གི་བརྗོད་བྱ་བློས་རྣམ་པར་བརྟགས་ནས་གཟུང་བ་ཙམ་ཡིན་པའི་ཕྱིར། ཡང༌།
གལ་ཏེ་རྟེན་ནི་འཇིག་ན་ཡང༌། ། འཇིག་མིན་རྟག་ཕྱིར་རིགས་དང་འདྲ། ། ཞེས་སྨོས་ཏེ། གལ་ཏེ་རྟེན་རིགས་བྱེད་དང་དེའི་བརྗོད་བྱའི་དོན་ནི་འཇིག་ན་ཡང་དེའི་འབྲེལ་བ་འཇིག་པ་མ་ཡིན་ཏེ། རྟག་པའི་ཕྱིར། དཔེར་ན་རྟེན་གསལ་བ་འཇིག་ཀྱང་༼༡༢༧བ༽རིགས་མི་འཇིག་པ་དང་འདྲའོ་ཞེ་ན། རྟག་རྣམས་ལ་བརྟེན་ནུས་པ་གང༌། ། གང་གིས་དེ་རྟེན་འདོད་པ་ཡིན། ། ཤེས་པ་སྐྱེད་པར་བྱེད་པ་ཡི། ། ལྷན་ཅིག་བྱེད་རྒྱུ་རྣམས་ཚོགས་ན། །
དེ་བསྐྱེད་པར་ནི་རུང་ཉིད་ཕྱིར། ། རིགས་པ་ཤེས་པས་བུམ་སོགས་ཀྱང༌། ། སྐྱེ་བ་ལ་ནི་གསལ་བར་འདོད། ། འགྱུར་བ་མེད་རྣམས་ཁྱད་མེད་པས། ། གསལ་བྱེད་རང་གི་དོན་ཅི་བྱས། ། གང་ཕྱིར་དེ་དེས་གསལ་འདོད་པ། ། ཞེས་སྨོས་ཏེ། གསལ་བ་རྣམས་ཆོས་ཅན། གང་གིས་ན་རིགས་དེའི་རྟེན་དུ་འདོད་པ་ཡིན་ཏེ། རྟག་རྣམས་ལ་རྟེན་གྱིས་ཕན་འདོགས་པའི་ནུས་པ་གང་ཡོད་དེ་མེད་པའི་ཕྱིར།
བུམ་པའི་གསལ་བ་དེས་བུམ་སྤྱི་གསལ་བར་བྱས་པ་ལ་བུམ་པའི་སྤྱི་དེ་བུམ་གསལ་རྣམས་ལ་བརྟེན་པའི་དོན་དུ་འདོད་དོ་ཞེ་ན། རིགས་པ་ཤེས་པས་བུམ་པ་དང་སོགས་པས་ཀ་བ་དག་ཀྱང་ཆོས་ཅན། རང་འཛིན་ཤེས་པ་སྐྱེ་བ་ལ་ནི་སྒྲོན་མའི་འོད་ཀྱིས་གསལ་བར་འདོད་དེ། རང་འཛིན་ཤེས་པ་སྐྱེད་པར་བྱེད་པའི་ལྷན་ཅིག་བྱེད་རྒྱུ་རྣམས་ཚོགས་པ་ན་རང་འཛིན་ཤེས་པ་དེ་བསྐྱེད་པར་ན་རུང་བ་ཉིད་དུ་སྒྲོན་འོད་ཀྱིས་བྱས་པའི་ཕྱིར། བུམ་གསལ་རྣམས་བུམ་པའི་སྤྱིའི་གསལ་བྱེད་ཡིན་ན་སྒྲོན་མས་བུམ་པ་གསལ་བ་ལྟ་བུ་ཞིག་དགོས་པ་ལས། རྒྱུ་མཚན་གང་གི་ཕྱིར་ན་བུམ་གསལ་དེས་བུམ་སྤྱི་དེ་གསལ་བར་འདོད་པ་ཡིན་ཏེ། འགྱུར་བ་མེད་པའི་རྟག་པ་རྣམས་ལ་སྔ་ཕྱི་ཁྱད་པར་མེད་པས་བུམ་སྤྱི་རྟག་པ་དེ་ལ་བུམ་གསལ་རང་གི་གསལ་བྱེད་ཀྱི་དོན་ཅི་བྱས་ཏེ་མ་བྱས་པའི་ཕྱིར། བཞི་པ་སྒྲ་དོན་དང་འབྲེལ་བ་རྫས་གཅིག་དང་ཐ་དད་ལ་བརྟགས་ནས་དགག་པ་ནི། འབྲེལ་བ་དངོས་པོ་ཉིད་གྱུར་མོད། ། ༼༡༢༨ན༽ཐ་དད་ཕྱིར་བློ་སྣ་ཚོགས་འགྱུར། །
དེ་ལས་ཐ་དད་མིན་དེ་ཉིད། ། འདི་ལས་གཞན་དངོས་ཡོད་མ་ཡིན། ། དངོས་པོའི་ངོ་བོ་ཐ་དད་ཕྱིར། ། འབྲེལ་བ་རྟོག་པས་བྱས་པ་ཡིན། ། ཡོད་རྫས་གཞན་ལ་རག་ལུས་པའམ། ། གཞན་གྱི་འབྲེལ་བར་ཇི་ལྟར་འགྱུར། ། ཞེས་སྨོས་ཏེ། རིགས་བྱེད་ཀྱི་སྒྲ་དང་བརྗོད་བྱའི་དོན་གྱི་འབྲེལ་བ་དངོས་པོ་ཉིད་ཡིན་པར་གྱུར་དུ་ཆུག་མོད། འབྲེལ་བ་དེ་སྒྲ་དོན་གཉིས་དང་རྫས་གཅིག་གམ་ཐ་དད། ཐ་དད་ན་སྒྲ་དོན་འབྲེལ་གསུམ་ཆོས་ཅན།
བློ་མ་འཁྲུལ་བས་རྫས་སྣ་ཚོགས་པ་གསུམ་དུ་དམིགས་པར་འགྱུར་ཏེ། རྫས་ཐ་དད་པ་གསུམ་ཡིན་པའི་ཕྱིར། སྒྲ་དོན་གྱི་འབྲེལ་བ་ཆོས་ཅན། གཞན་སྒྲ་དོན་གཉིས་ཁྱོད་ཀྱི་རྒྱུ་ཡིན་ནས་དེ་ལ་རག་ལུས་པའམ། དེ་ལྟར་མ་ཡིན་ན་རང་ལས་རྫས་གཞན་གྱི་འབྲེལ་བ་ཇི་ལྟར་འགྱུར་ཏེ། དེ་ལས་རྫས་ཐ་དད་དུ་ཡོད་པའི་ཕྱིར། གལ་ཏེ་དེ་ལས་རྫས་ཐ་དད་པ་མ་ཡིན་ནོ་ཞེ་ན། འབྲེལ་བ་དེ་ཆོས་ཅན། སྒྲ་དོན་དེ་ཉིད་ཀྱི་བདག་ཉིད་དུ་ཐལ། དེ་དང་རྫས་གཅིག་ཡིན་པའི་ཕྱིར།
འབྲེལ་བ་སྒྲ་དོན་ལས་གཞན་ཡང་མ་ཡིན་ལ། སྒྲ་དོན་དེ་ཉིད་ཀྱང་མ་ཡིན་ནོ་ཞེ་ན། སྒྲ་དོན་གཉིས་ལ་འབྲེལ་བ་དངོས་པོ་བ་མེད་པར་ཐལ། རྫས་གཅིག་དང་ཐ་དད་འདི་ལས་གཞན་པ་སྟེ་མ་གཏོགས་པའི་དངོས་པོ་ཡོད་པ་མ་ཡིན་པའི་ཕྱིར། དེའི་ཕྱིར་རྗོད་བྱེད་སྒྲ་དང་བརྗོད་བྱའི་དོན་གྱི་འབྲེལ་བ་ནི་རྟོག་པས་བྱས་པ་ཡིན་ཏེ། བརྗོད་བྱ་རྗོད་བྱེད་ཀྱི་དངོས་པོའི་ངོ་བོ་ནི་འབྲེལ་མེད་ཐ་དད་ཡིན་པའི་ཕྱིར། ལྔ་པ་ཡི་གེ་དང་ཚིག་གང་གིས་བརྗོད་བྱའི་དོན་དང་འབྲེལ་བ་བརྟགས་ནས་དགག་པ་ནི། ཡི་གེ་དོན་མེད་༼༡༢༨བ༽ཅན་འགྱུར་ཞིང༌། ། ཚིག་སོགས་ཀུན་བཏགས་དངོས་མེད་ལ། ། དངོས་པོ་ཡི་ནི་འབྲེལ་བ་འདི། །
ཇི་ལྟ་བུར་ནི་འཇུག་པར་འགྱུར། ། ཞེས་སྨོས་ཏེ། རིགས་བྱེད་ཀྱི་ཡི་གེ་དང་བརྗོད་བྱའི་དོན་འབྲེལ་ལམ། མིང་ཚིག་དང་བརྗོད་བྱའི་དོན་འབྲེལ། གཉིས་ཀ་ལྟར་ཡང་མི་འཐད་དེ། ཡི་གེ་རེ་རེ་ནས་བརྗོད་བྱའི་དོན་སྟོན་པ་མེད་པ་ཅན་དུ་འགྱུར་ཞིང༌། ཚིག་དང་སོགས་པས་མིང་ནི་རྟོག་པས་ཀུན་ཏུ་བཏགས་པ་ཡིན་པའི་ཕྱིར་དངོས་མེད་ཡིན་ལ། མིང་ཚིག་དང་བརྗོད་བྱའི་དོན་ལ་དངོས་པོ་ཡི་ནི་འབྲེལ་བ་འདི་ཇི་ལྟ་བུར་ནི་འཇུག་པར་འགྱུར་ཏེ་མི་འགྱུར་བའི་ཕྱིར་རོ། ། གཉིས་པ་རྟགས་དེའི་ཕྱོགས་ཆོས་མི་འགྲུབ་པས་མི་འཐད་པ་ལ། རིགས་བྱེད་མ་བྱས་པར་མི་འགྲུབ་པ།
རིགས་བྱེད་བདེན་པའི་དོན་ཅན་དུ་འགལ་བའོ། ། དང་པོ་ལ། རིགས་བྱེད་མ་བྱས་པའི་སྒྲུབ་བྱེད་དགག ། བསྒྲུབ་བྱ་མ་བྱས་པ་ཉིད་དགག་པའོ། ། དང་པོ་ལ། སྒྲུབ་བྱེད་གཉིས་ཀྱིས་མི་འགྲུབ་པར་བསྟན། གྲུབ་ནའང་ཡོན་ཏན་མེད་པར་བསྟན་པའོ། ། དང་པོ་ནི། བྱེད་པ་པོ་རྣམས་མི་དྲན་ཕྱིར། ། སྐྱེས་བུས་མ་བྱས་ཀྱང་འདོད་ལོ། །
འདི་ལའང་རྗེས་སུ་བརྗོད་པ་ཡོད། ། དེས་ན་ངན་པའི་མུན་པས་ཁྱབ། ། ཅེས་སྨོས་ཏེ། རྒྱལ་དཔོག་པ་ན་རེ། རིགས་བྱེད་ཆོས་ཅན། སྐྱེས་བུས་མ་བྱས་ཀྱང་རང་བྱུང་དུ་འདོད་དེ། བྱེད་པ་པོ་རྣམས་མི་དྲན་པའི་ཕྱིར། ལོ་ཞེས་པ་རྒྱལ་དཔོག་པས་དེ་ལྟར་སྨྲས་པ་ལ་མ་རངས་པའོ། ། འདི་ལའང་རྗེས་སུ་འཇུག་ཅིང་བརྗོད་པའི་གྲུབ་མཐའ་འཛིན་པ་ཡོད་པ་དེས་ན་བློ་གྲོས་ངན་པའི་མུན་པ་མ་རིག་པས་ཁྱབ་ཅིང་འཕེལ་བར་བྱེད་པ་ཡིན་ཏེ། ཕན་འདོགས་པར་རེ་བའི་རྗེས་འཇུག་༼༡༢༩ན༽གི་སློབ་མ་དག་བསླུ་ཞིང་འཁྲུལ་བར་སྦྱོར་བར་བྱེད་པའི་ཕྱིར།
བྱེད་པ་པོ་མི་དྲན་པ་ཡང་མ་གྲུབ་སྟེ། སངས་རྒྱས་པས་དྲང་སྲོང་རྒྱས་པ་དང་མིའུ་ཐུང་དང་མིའུ་ཐུང་ལྷ་དང་སྣ་ཚོགས་བཤེས་གཉེན་སོགས་ཀྱིས་བྱས་པར་དྲན་ལ། གཟེག་ཟན་པས་ཚངས་པས་བྱས་པར་དྲན་པའི་ཕྱིར། ཡང་བྱེད་པ་པོ་མི་དྲན་པའི་རྟགས་རིགས་བྱེད་སྐྱེས་བུས་མ་བྱས་པར་བསྒྲུབ་པ་མ་ངེས་པ་ཡིན་ཏེ། མི་མཐུན་པའི་ཕྱོགས་ཁྲོན་པ་རྙིང་པ་ལ་སོགས་པ་དག་ལ་ཡང་མཐོང་བའི་ཕྱིར། གལ་ཏེ་དྲང་སྲོང་རྒྱས་པ་ལ་སོགས་པ་དེ་དག་བྱེད་པ་པོ་མ་ཡིན་ཏེ། འདི་ལྟར། ཇི་ལྟར་སྐྱེས་བུ་འདི་གཞན་ལས། ། མ་ཐོས་པར་ནི་ཡི་གེ་དང༌། ། ཚིག་བཀོད་པ་ནི་བརྗོད་ནུས་མེད། །
དེ་ལྟར་གཞན་ལའང་འགའ་ཞིག་སྨྲ། ། ཞེས་སྨོས་ཏེ། དྲང་སྲོང་རྒྱས་པ་ལ་སོགས་པ་ཆོས་ཅན། འདོན་པ་པོ་གཞན་སྔོན་དུ་སོང་སྟེ། འདོན་པ་པོ་ཡིན་པའི་ཕྱིར། ད་ལྟར་གྱི་རིགས་བྱེད་འདོན་པ་པོ་བཞིན་ནོ། ། ཁྱབ་སྟེ། ཇི་ལྟར་ད་ལྟར་གྱི་སྐྱེས་བུས་འདི་སློབ་དཔོན་གཞན་ལ་མ་ཐོས་པར་ནི་ཡི་གེའི་བཀོད་པ་ཚིག་དང༌། ཚིག་གི་བཀོད་པ་མིང་ནི་བརྗོད་པའི་ནུས་པ་མེད་པ་དེ་ལྟར་གཞན་དང་པོའི་འདོན་པ་པོ་ལའང་འདོན་པ་གཞན་སྔོན་དུ་སོང་ཞེས་འགའ་ཞིག་སྨྲའོ། ། སྤེལ་བ་ཡི་ནི་གཞུང་གཞན་ཡང༌། །
མན་ངག་ལས་གཞན་གཞན་དག་གིས། ། འདོན་པ་གང་མཐོང་གང་གིས་ན། ། དེ་ཡང་དེ་ལྟར་རྗེས་མི་དཔོག ། ཅེས་སྨོས་ཏེ། འོ་ན་སྙན་ངག་མཁན་པོས་གསར་དུ་སྤེལ་བ་ཡི་ནི་གཞུང་གཞན་གཞོན་ནུ་འབྱུང་བ་དེ་ཡང་ཆོས་ཅན། གང་གིས་ན་རིགས་བྱེད་དེ་ལྟར་ཁྱོད་ཀྱང་སྐྱེས་བུས་མ་བྱས་པར་རྗེས་སུ་མི་དཔོག་སྟེ། དཔོག་༼༡༢༩བ༽རིགས་པར་ཐལ། སློབ་དཔོན་སྔ་མའི་མན་ངག་ཡོད་པ་ལས་གཞན་མེད་པར་གཞན་དག་གིས་འདོན་པ་གང་མཐོང་སྟེ་མ་མཐོང་བའི་ཕྱིར། གཞན་ཡང༌། རིགས་གང་གང་ལས་གྲུབ་པ་དེ། །
ཁྱད་པར་མེད་དེ་མེ་ཤིང་བཞིན། ། རྒྱུ་མ་མཐོང་བ་ཅན་གཞན་ཡང༌། ། དེ་ལས་འགྱུར་བར་ཡང་དག་ཤེས། ། ཞེས་སྨོས་ཏེ། རྗོད་བྱེད་ཀྱི་ངག་གི་རིགས་གང་ཞིག་སྐྱེས་བུ་གང་ལས་སྐྱེ་བར་གྲུབ་པ་དེའི་ཚེ་རྒྱུ་སྐྱེས་བུ་ལས་སྐྱེས་པར་མ་མཐོང་བ་ཅན་གྱི་རྗོད་བྱེད་ཀྱི་ངག་གཞན་ཡང་སྐྱེས་བུ་དེ་ལས་སྐྱེ་བར་འགྱུར་བར་ཡང་དག་པར་ཤེས་ཏེ། རྗོད་བྱེད་ཀྱི་ངག་ཏུ་ཁྱད་པར་མེད་པའི་ཕྱིར། དཔེར་ན་དུ་བ་དང་ལྡན་པའི་མེ་གཅིག་བུད་ཤིང་ལས་སྐྱེ་བར་གྲུབ་པས་དེའི་རིགས་ཐམས་ཅད་བུད་ཤིང་ལས་སྐྱེ་བར་གྲུབ་པ་བཞིན་ནོ། ། གཞན་ཡང༌། དེ་ལ་འབྲས་མཚུངས་མཐོང་བའི་ཕྱིར། ། ཁྱད་པར་དག་ནི་མ་བསྟན་པར། །
གཏན་ཚིགས་རབ་ཏུ་སྤྲོས་པ་གང༌། ། དེ་དག་ཐམས་ཅད་འཁྲུལ་བ་ཅན། ། རྣམ་ཀུན་ཐོགས་མེད་འགྲུབ་གྱུར་མོད། ། དེ་ལྟར་སྐྱེས་མིན་རྟེན་ཅན་མིན། ། དེ་ཕྱིར་སྐྱེས་བུས་མ་བྱས་ཉིད། ། གཞན་ཡང་མི་ལ་མི་བརྟེན་འགྱུར། ། ཀླ་ཀློ་ལ་སོགས་ཐ་སྙད་དང༌། ། མེད་པར་སྨྲ་བའི་ཚིག་རྣམས་ཀྱང༌། ། ཐོག་མེད་ཕྱིར་ན་དེ་བཞིན་འགྱུར། ། སྔོན་དུས་བྱས་པའི་རྒྱུ་ཡིན་ཕྱིར། །
ཞེས་སྨོས་ཏེ། བརྗོད་བྱེད་ཀྱི་ངག་དེ་ལ་འཇིག་རྟེན་པའི་ངག་སྐྱེས་བུས་བྱས་པ་དང༌། རིགས་བྱེད་སྐྱེས་བུས་མ་བྱས་པའི་ཁྱད་པར་དག་ནི་མ་བསྟན་པར་བྱེད་པ་པོ་མི་དྲན་པའི་གཏན་ཚིགས་རབ་ཏུ་སྤྲོས་པ་གང་ཡིན་པ་དེ་དག་ཐམས་ཅད་འཁྲུལ་བ་ཅན་ཡིན་ཏེ། རྗོད་བྱེད་ཀྱི་ངག་ཐམས་ཅད་སྐྱེས་བུའི་འབྲས་བུར་མཚུངས་པར་༼༡༣༠ན༽མཐོང་བའི་ཕྱིར། དེ་ལ་ཞེས་པ་ཤཱཀྱ་བློས་རིགས་པ་དེ་ལ་ཞེས་དང༌། ཡིད་ཀྱི་ཤིང་རྟས་སྒྲུབ་བྱེད་དུ་བྱས་པའི་དངོས་པོ་དེ་ལ་ཞེས་འཆད་དོ། ། རིགས་བྱེད་རྣམ་པ་ཀུན་ཏུ་བྱེད་པ་པོ་ཐོག་མ་མེད་དུ་གྲུབ་པར་གྱུར་དུ་ཆུག་མོད། དེ་ལྟར་ཡིན་པ་ཙམ་གྱིས་རིགས་བྱེད་སྐྱེས་བུས་བྱས་པ་མིན་པ་ལ་བརྟེན་པ་ཅན་དུ་བསྒྲུབ་པར་རིགས་པ་མིན་ལ། ཐོག་མ་མེད་པ་དེའི་ཕྱིར་རིགས་བྱེད་སྐྱེས་བུས་མ་བྱས་པ་ཉིད་ཡིན་ན། སྐྱེས་བུས་བྱས་པ་འཇིག་རྟེན་པའི་ཐ་སྙད་གཞན་ཡང་མིའམ་སྐྱེས་བུ་ལ་མི་བརྟེན་པར་འགྱུར་ཏེ།
ཐོག་མ་མེད་པའི་ཕྱིར་ཞེས་རང་འགྲེལ་དང་ཡིད་ཀྱི་ཤིང་རྟས་སོ། ། ཤཱཀྱ་བློས་ནི་འཇིག་རྟེན་པའི་ཐ་སྙད་གཞན་ཡང་ཞེས་སོ། ། གཞན་ཡང་ཀླ་ཀློ་རྣམས་ཀྱིས་མ་བག་མར་བླང་བར་བྱའོ་ཞེས་པ་ལ་སོགས་པའི་ཐ་སྙད་དང༌། རྒྱང་འཕེན་པས་ལས་འབྲས་མེད་པར་སྨྲ་བའི་ཚིག་རྣམས་ཀྱང་ཆོས་ཅན། རིགས་བྱེད་ཀྱི་ངག་དེ་བཞིན་དུ་སྐྱེས་བུས་མ་བྱས་པར་འགྱུར་ཏེ། བྱེད་པ་པོ་ཐོག་མ་མེད་པ་ཡིན་པའི་ཕྱིར་ནའོ། ། འདོད་མི་ནུས་ཏེ། སྔོན་ཐོག་མ་མེད་པ་ནས་ཀླ་ཀློ་དང༌། རྒྱང་འཕེན་སྔ་མ་སྔ་མ་རྣམས་ཀྱིས་མངོན་པར་འདུས་བྱས་པའི་རྒྱུན་གྱིས་འཇུག་པ་ཡིན་པའི་ཕྱིར། འདིར་ཐོག་མ་མེད་པའི་དོན་ནི་ཐོག་མ་མི་དྲན་པ་ཙམ་ལ་བྱའོ། །
གཉིས་པ་གྲུབ་ནའང་ཡོན་ཏན་མེད་པར་བསྟན་པ་ནི། དེ་འདྲའི་སྐྱེས་བུས་མ་བྱས་ཉིད། ། གྲུབ་ནའང་ཡོན་ཏན་ཅི་ཞིག་ཡོད། ། དོན་གྱི་འདུ་བྱེད་ཁྱད་པར་རྣམས། ། མཐོང་ཕྱིར་ཐེ་ཚོམ་དག་ཀྱང་ཡིན། ། ཅེས་སྨོས་ཏེ། རིགས་བྱེད་དེ་འདྲ་བ་སྐྱེས་བུས་མ་བྱས་པ་ཉིད་དུ་གྲུབ་ནའང་བདེན་པའི་དོན་ཅན་ཡིན་པའི་ཡོན་ཏན་ཅི་ཞིག་ཡོད་༼༡༣༠བ༽དེ། འཆད་པ་པོའི་བརྗོད་འདོད་ཀྱི་འདུ་བྱེད་ཀྱི་ཁྱད་པར་རྣམས་ལས་དོན་གྱི་ཁྱད་པར་བདེན་རྫུན་དུ་མ་རྣམས་ལ་སྦྱར་བར་མཐོང་བའི་ཕྱིར་ན་ཁྱབ་པ་ལ་ཐེ་ཚོམ་དག་ཀྱང་ཟ་བ་ཡིན་ནོ། ། གཉིས་པ་བསྒྲུབ་བྱ་མ་བྱས་པ་ཉིད་དགག་པ་ལ། ཡི་གེ་དང་ངག་སྐྱེས་བུས་མ་བྱས་པ་དགག །
ཡི་གེའི་གོ་རིམ་མ་བྱས་པ་དགག ། རིགས་བྱེད་རྟག་པའི་སྒྲུབ་བྱེད་དགག ། དེ་རྣམས་ཀྱི་དོན་བསྡུ་བ། མི་རྟག་པའི་སྒྲུབ་བྱེད་བཤད་པའོ། ། དང་པོ་ལ། ཡི་གེ་མ་བྱས་པ་དགག ། ངག་མ་བྱས་པ་དགག་པའོ། ། དང་པོ་ནི། ཡིག་རྣམས་གཞན་དང་ཁྱད་མེད་ཕྱིར། ། སྒྲུབ་པར་བྱེད་ན་འབྲས་ཅིར་འགྱུར། །
ཞེས་སྨོས་ཏེ། རིགས་བྱེད་ཀྱི་ཡི་གེ་དབྱངས་གསལ་རྣམས་ཆོས་ཅན། སྐྱེས་བུས་མ་བྱས་པར་སྒྲུབ་པར་བྱེད་ན་འབྲས་བུ་བདེན་པའི་དོན་ཅན་དུ་ཇི་ལྟར་འགྱུར་ཏེ། གཞན་འཇིག་རྟེན་པའི་དབྱངས་གསལ་དང་ཁྱད་པར་མེད་པའི་ཕྱིར། གཉིས་པ་ངག་མ་བྱས་པ་དགག་པ་ལ། མ་དམིགས་པས་དགག ། རྣམ་པར་བརྟགས་ནས་དགག་པའོ། ། དང་པོ་ནི། ངག་ནི་ཡི་གེ་ལས་ཐ་དད། ། ཡོད་པ་མིན་ཏེ་མ་དམིགས་ཕྱིར། །
ཞེས་སྨོས་ཏེ། རིགས་བྱེད་ཀྱི་ངག་ནི་ཆོས་ཅན། རིགས་བྱེད་ཀྱི་ཡི་གེ་ལས་ཐ་དད་དུ་ཡོད་པ་མ་ཡིན་ཏེ། དེ་ལྟར་སྣང་རུང་ཚད་མས་མ་དམིགས་པའི་ཕྱིར། གཉིས་པ་རྣམ་པར་བརྟགས་ནས་དགག་པ་ལ། ཆ་ཤས་ཡོད་མེད་ལ་བརྟགས་ནས་དགག ། རྟག་མི་རྟག་ལ་བརྟགས་ནས་དགག ། ཁྱབ་མ་ཁྱབ་ལ་བརྟགས་ནས་དགག་པའོ། ། དང་པོ་ནི། ངག་དེ་ཆ་ཤས་དང་བཅས་པའམ་ཆ་མེད་གཅིག་ཡིན་ཅེས་དྲིས་པ་ལ།
༼༡༣༡ན༽ ཡན་ལག་དུ་མའི་བདག་ཉིད་ཡིན། ། དེ་རྣམས་ཐ་དད་དོན་མེད་ཉིད། ། ཅེས་སྨོས་ཏེ། དང་པོ་ལྟར་ཡན་ལག་གི་ཆ་ཤས་དུ་མའི་བདག་ཉིད་ཡིན་ནོ་ཞེ་ན། འོ་ན་ཆ་ཤས་རེ་རེས་དོན་སྟོན་ནམ་མི་སྟོན། རིགས་བྱེད་ཀྱི་ངག་དེ་རྣམས་ཀྱི་ཆ་ཤས་ཐ་དད་པ་རེ་རེས་དོན་སྟོན་པ་མེད་པ་ཉིད་དོ་ཞེ་ན། དེ་དངོས་ཅན་མིན་དེ་དངོས་ཅན། ། བརྟགས་པ་སེང་གེ་ཉིད་སོགས་བཞིན། ། ཞེས་སྨོས་ཏེ། རིགས་བྱེད་ཀྱི་ངག་ཆོས་ཅན།
སྐྱེས་བུས་བྱས་པར་ཐལ། ཆ་ཤས་རེ་རེས་དོན་སྟོན་པ་དེའི་དངོས་པོ་ཅན་མ་ཡིན་པའི་ཆ་ཤས་དུ་མས་དོན་སྟོན་པ་དེའི་དངོས་པོ་ཅན་དུ་རྟོག་པས་སྒྲོ་བཏགས་པའི་ཕྱིར། དཔེར་ན་སེང་གེ་མ་ཡིན་པའི་བྲམ་ཟེའི་ཁྱེའུ་ལ་སེང་གེ་ཉིད་ལ་སོགས་པར་བཏགས་པ་བཞིན་ནོ། ། བརྟགས་པ་གཉིས་པ་ལྟར། རེ་རེ་དོན་བཅས་ཉིད་ཡིན་ནའང༌། ། ཞེས་སྨོས་ཏེ། ངག་གི་ཆ་ཤས་རེ་རེས་དོན་སྟོན་པ་དང་བཅས་པ་ཉིད་ཡིན་ནོ་ཞེས་ཟེར་ནའང༌། དུ་མ་ཉིད་བརྟགས་ལོག་པ་ཡིན། ། ཡན་ལག་གཅིག་ནི་རྟོགས་པས་ཀྱང༌། ། ངག་གི་དོན་དག་རྟོགས་པར་འགྱུར། །
ཞེས་སྨོས་ཏེ། དེ་ལྟར་མིན་ན་བརྗོད་བྱའི་དོན་རྫོགས་པར་སྟོན་པ་ལ་ངག་གི་ཆ་ཤས་དུ་མ་ཉིད་དགོས་པར་བརྟགས་པ་ཕྱིན་ཅི་ལོག་ཡིན་པར་ཐལ་བ་དང༌། ངག་གི་ཡན་ལག་གི་ཆ་ཤས་གཅིག་ནི་རྟོགས་པས་ཀྱང་ངག་གི་དོན་དག་རྟོགས་པར་འགྱུར་ཏེ། ངག་གི་ཆ་ཤས་རེ་རེས་དོན་རྫོགས་པར་སྟོན་པའི་ཕྱིར་ཡང༌། ཐམས་ཅད་ཅིག་ཅར་ཐོས་པ་ནའང༌། ། དུས་ཀྱི་ཁྱད་པར་མི་རུང་ངོ༌། ། ཞེས་སྨོས་ཏེ། གལ་ཏེ་ངག་གི་ཆ་ཤས་ཐམས་ཅད་ཅིག་ཅར་དུ་ཐོས་པའོ་ཞེས་ཟེར་ནའང༌། ཉན་ཤེས་ཀྱིས་༼༡༣༡བ༽ཐོས་པའི་སྔ་ཕྱིའི་དུས་ཀྱི་ཁྱད་པར་མི་རུང་བར་ཐལ། ཅིག་ཅར་ཐོས་པའི་ཕྱིར།
ཡང༌། གཅིག་ཉིད་ན་ཡང་ཐ་དད་མེད། ། རིམ་གྱིས་རྟོགས་པ་མི་སྲིད་ཕྱིར། ། ཞེས་སྨོས་ཏེ། བརྟགས་པ་གཉིས་པ་ལྟར་ཆ་མེད་གཅིག་ཉིད་ཡིན་ནོ་ཞེ་ནའང༌། རིག་བྱེད་ཀྱི་ངག་ལ་བརྟེན་ནས་བརྗོད་བྱ་རིམ་གྱིས་རྟོགས་པ་མི་སྲིད་པར་ཐལ། ཆ་ཐ་དད་མེད་པའི་གཅིག་ཡིན་པའི་ཕྱིར། གཉིས་པ་རྟག་མི་རྟག་ལ་བརྟགས་ནས་དགག་པ་ནི། མི་རྟག་ན་ནི་རྩོལ་བྱུང་ཕྱིར། ། དེ་ཅིས་སྐྱེས་བུས་བྱས་པ་མིན། །
རྟག་ཉིད་ཡིན་ནའང་རྟག་པར་ནི། ། དམིགས་འགྱུར་སྒྲིབ་གཡོགས་མེད་ཕྱིར་རོ། ། ཞེས་སྨོས་ཏེ། རིགས་བྱེད་ཀྱི་ངག་དེ་རྟག་གམ་མི་རྟག་མི་རྟག་ན་ནི་རིགས་བྱེད་ཀྱི་ངག་དེ་ཆོས་ཅན། ཅིས་ན་སྐྱེས་བུས་བྱས་པ་མ་ཡིན་ཏེ་ཡིན་པར་ཐལ། སྐྱེས་བུའི་བརྗོད་འདོད་ཀྱི་རྩོལ་བ་ལས་བྱུང་བའི་ཕྱིར། རྟག་པ་ཉིད་ཡིན་ན་ཡང་རིགས་བྱེད་ཀྱི་ངག་དེ་ཆོས་ཅན། རྟག་པར་ནི་ཉན་ཤེས་ཀྱིས་དམིགས་པར་འགྱུར་ཏེ། དམིགས་སུ་རུང་བའི་རྟག་པ་གང་ཞིག་དམིགས་པའི་གེགས་སྒྲིབ་གཡོགས་ཀྱིས་བསྒྲིབ་པར་བྱར་མེད་པའི་ཕྱིར་རོ། ། ཡིད་ཀྱི་ཤིང་རྟས་སྒྲིབ་གཡོགས་དང་བྲལ་ལོ་ཞེས་འཆད།
ཡང༌། གལ་ཏེ་ལྷན་ཅིག་བྱེད་འགའ་ཞིག ། མ་ཚང་ཐོས་པ་མིན་ཅེ་ན། ། ཞེས་སྨོས་ཏེ། གལ་ཏེ་རིགས་བྱེད་རྟག་ཀྱང་ལྷན་ཅིག་བྱེད་རྐྱེན་འགའ་ཞིག་མ་ཚང་བའི་ཚེ་རིག་སྒྲ་ཐོས་པ་མ་ཡིན་པས་སྐྱོན་མེད་ཅེ་ན། ཅིས་ཀྱང་གཞན་བལྟོས་ཡིན་སླ་སྟེ། ། ངེས་པ་དག་ནི་འགལ་བ་ཡིན། ། ཅེས་སྨོས་ཏེ། རྒྱུས་འབྲས་བུ་བསྐྱེད་པ་ཅིས་ཀྱང་རྐྱེན་གཞན་ལ་བལྟོས་པ་ཡིན་པ་སླ་སྟེ། རིགས་བྱེད་ཀྱི་ངག་ཆོས་ཅན།
རྟག་པར་ངེས་༼༡༣༢ན༽པ་དག་ནི་རིགས་པ་དང་འགལ་བ་ཡིན་པར་ཐལ། ཁྱོད་ཐོས་པ་རྐྱེན་གཞན་ལ་བལྟོས་པའི་ཕྱིར། གསུམ་པ་ཁྱབ་མ་ཁྱབ་ལ་བརྟགས་ནས་དགག་པ་ནི། གལ་ཏེ་དེ་དག་ཁྱབ་བྱེད་མིན། ། ཐམས་ཅད་དུ་ནི་དམིགས་མི་འགྱུར། ། གལ་ཏེ་ཁྱབ་ན་ཐམས་ཅད་ཀྱིས། ། ཅིག་ཅར་དམིགས་པ་དག་ཏུ་འགྱུར། ། ཞེས་སྨོས་ཏེ། རིགས་བྱེད་ཀྱི་ངག་དེ་ཡུལ་ཐམས་ཅད་དུ་ཁྱབ་པའམ། འོན་ཏེ་མ་ཁྱབ།
གལ་ཏེ་ངག་དེ་དག་ཐམས་ཅད་དུ་ཁྱབ་བྱེད་མིན་ན། རིགས་བྱེད་ཀྱི་ངག་ཆོས་ཅན། ཡུལ་གཅིག་ལས་གཞན་པའི་ཡུལ་ཐམས་ཅད་དུ་ནི་དམིགས་པར་མི་འགྱུར་ཏེ། ཡུལ་གཅིག་ཁོ་ན་ལ་ཁྱབ་པའི་ཕྱིར། གལ་ཏེ་ཡུལ་ཐམས་ཅད་དུ་ཁྱབ་བོ་ཞེ་ན། རིགས་བྱེད་ཀྱི་ངག་ཆོས་ཅན། སྐྱེས་བུ་ཐམས་ཅད་ཀྱིས་ཅིག་ཅར་དུ་ཐོས་ཤིང་དམིགས་པ་ངག་ཏུ་འགྱུར་ཏེ། ཉན་ཤེས་ཀྱིས་དམིགས་རུང་གང་ཞིག་ཡུལ་ཐམས་ཅད་དུ་ཁྱབ་པའི་ཕྱིར། ཡང༌། འདུས་བྱས་དམིགས་པ་ཡིན་ན་ཡང༌། །
འགྱུར་མེད་གང་གིས་འདུ་བྱེད་འགྱུར། ། དབང་པོ་ལེགས་པར་བྱས་གྱུར་ན། ། དེས་ཀྱང་མ་ལུས་ཐོས་པར་འགྱུར། ། ཞེས་སྨོས་ཏེ། གལ་ཏེ་ཐམས་ཅད་དུ་ཁྱབ་ཀྱང་སྒྲ་ཐམས་ཅད་སྐྱེས་བུ་ཐམས་ཅད་ཀྱིས་དམིགས་པ་མ་ཡིན་ཏེ། རྐྱེན་གྱིས་འདུས་བྱས་པའི་ཚེ་དམིགས་པ་ཡིན་ནོ་ཞེ་ན། ཡང་རིགས་བྱེད་ཀྱི་ངག་ཆོས་ཅན། རྐྱེན་གང་གིས་འདུ་བྱེད་པ་འགྱུར་ཏེ། འགྱུར་མེད་ཡིན་པའི་ཕྱིར། རྣ་བའི་དབང་པོ་རྐྱེན་གྱིས་ལེགས་པར་འདུས་བྱས་པར་གྱུར་ན་ཉན་ཤེས་དེས་ཀྱང་ཆོས་ཅན།
རིགས་བྱེད་ཀྱི་སྒྲ་མ་ལུས་པར་ཐོས་པར་འགྱུར་ཏེ། འགལ་རྐྱེན་མེད་ཅིང་མཐུན་རྐྱེན་ཚང་བའི་ཕྱིར། ཡང༌། གལ་༼༡༣༢བ༽ཏེ་ལེགས་བྱས་ཁྱད་པར་ལས། ། ཐ་དད་ཕྱིར་དོན་གཅིག་ངེས་ཡིན། ། སྒྲ་ཡི་ཚོགས་པ་དུ་མ་ཡི། ། ཅ་ཅོ་ཇི་ལྟར་ཐོས་པར་འགྱུར། ། ཞེས་སྨོས་ཏེ། གལ་ཏེ་རྐྱེན་རེ་རེས་དབང་པོ་ལེགས་པར་འདུས་བྱས་པའི་ཁྱད་པར་ལས་འདུས་བྱས་པ་དང་མ་བྱས་པ་ཐ་དད་ཡོད་པའི་ཕྱིར་དོན་སྒྲ་ཐམས་ཅད་ཐོས་པ་མ་ཡིན་གྱི། སྒྲ་གཅིག་ཁོ་ན་ཐོས་པར་ངེས་པ་ཡིན་ནོ་ཞེ་ན།
རྣ་བའི་དབང་པོ་ལེགས་པར་བྱས་པའི་ཉན་ཤེས་ཆོས་ཅན། སྙན་ངག་དང་རྫ་རྔ་ལ་སོགས་པ་སྒྲའི་ཚོགས་པ་དུ་མའི་ཅ་ཅོ་ཇི་ལྟར་ཐོས་པར་འགྱུར་ཏེ། སྒྲ་གཅིག་ཁོ་ན་ཐོས་པའི་ཕྱིར། ཡང༌། དེ་ལ་གལ་ཏེ་སྒྲ་ཡན་གར། ། ཐོས་འགྱུར་རྗོད་བྱེད་མ་ཡིན་ན། ། སྒྲ་ལས་ཐ་དད་ཡོད་དོ་ཞེས། ། འདི་ལ་ཤིན་ཏུ་ཆེས་དད་བྱ། ། སྒྲ་གཞན་དག་ནི་གནས་པ་ན། ། རྗོད་བྱེད་ཇི་ལྟར་ཐོས་པ་ཡིན། །
ཡང་ན་ནུས་པ་ངེས་པའི་ཕྱིར། ། ཇི་ལྟར་ཐ་དད་སྒྲ་རྟོགས་འགྱུར། ། ཞེས་སྨོས་ཏེ། གལ་ཏེ་སྒྲའི་ཚོགས་པ་ཐོས་པའི་ཉན་ཤེས་དེ་ལ་ཡང་སྒྲ་ཙམ་ཡན་གར་བ་གཅིག་སྣང་ཞིང་ཐོས་པར་འགྱུར་གྱི། རྗོད་བྱེད་ཀྱི་སྒྲ་ཐོས་པ་མ་ཡིན་ནོ་ཞེ་ན། དེ་ཡང་མ་ཡིན་ཏེ། རྗོད་བྱེད་ཀྱི་སྒྲ་ལས་རྫས་ཐ་དད་པའི་སྒྲ་ཙམ་ཡན་གར་བ་ཡོད་དོ་ཞེས་བྱ་བ་འདི་ལ་ཤིན་ཏུ་ཆེས་དད་པར་བྱ་བ་ཙམ་ཡིན་གྱི། སྒྲུབ་བྱེད་ཅི་ཡང་མེད་ཅིང་ཉེས་པ་དུ་མ་ཡོད་དོ། ། དེ་ཡང་སྙན་ངག་གི་སྒྲ་འདོན་པ་པོ་གཞན་དག་ནི་རེ་ཞིག་མི་འདོན་པར་གནས་ནས་སྐྱེས་བུ་གཅིག་གིས་གསལ་པོར་འདོན་པའི་ཚེ་ན་སྙན་ངག་གི་སྒྲ་ཙམ་ལས་རྫས་ཐ་དད་པའི་རྗོད་བྱེད་ཀྱི་སྒྲ་ཇི་ལྟར་ཐོས་པ་ཡིན་ཏེ་མི་ཐོས་པར་ཐལ། སྒྲ་ཙམ་དང་རྗོད་བྱེད་རྫས་ཐ་དད་པའི་ཕྱིར།
ཡང་ན་ཉན་ཤེས་ཆོས་༼༡༣༣ན༽ཅན། རྗོད་བྱེད་ལས་རྫས་ཐ་དད་པའི་སྒྲ་ཙམ་ཡན་གར་བ་ཇི་ལྟར་རྟོགས་པར་འགྱུར་ཏེ། རྗོད་བྱེད་ཀྱི་སྒྲ་རེ་རེ་ཐོས་པ་ལ་ནུས་པ་ངེས་པའི་ཕྱིར། སྒྲ་ཙམ་ཡན་གར་བ་དེ་རྗོད་བྱེད་ཀྱི་སྒྲ་མ་ཡིན་པའི་རྒྱུ་མཚན་གང་ཡིན། གལ་ཏེ་རྗོད་བྱེད་ཀྱི་སྒྲ་ལ་མ་བལྟོས་པར་སྒྲ་ཙམ་ཡན་གར་བས་བརྗོད་བྱའི་དོན་མི་སྟོན་པས་སོ་ཞེ་ན། ཉེས་པ་གང་དང་གང་གིས་ཀྱང༌། ། སྒྲ་ཙམ་རྗོད་བྱེད་མི་འདོད་དེ། ། སྒྲ་ཙམ་དག་གིས་གསལ་བ་ན། ། ཇི་ལྟར་རྗོད་བྱེད་ལ་དེ་མེད། ། ཅེས་སྨོས་ཏེ།
ཉེས་པ་གང་དང་གང་གིས་ཀྱང་སྒྲ་ཙམ་ཡན་གར་བ་རྗོད་བྱེད་ཀྱི་སྒྲར་མི་འདོད་པའི་ཉེས་པ་དེ་དང་དེ་ཇི་ལྟར་རྗོད་བྱེད་ཀྱི་སྒྲ་དེ་ལ་མེད་དེ། རྗོད་བྱེད་ཀྱི་སྒྲ་དེས་ཀྱང་སྒྲ་ཙམ་ལ་མ་བལྟོས་པར་བརྗོད་བྱའི་དོན་མི་སྟོན་པའི་ཕྱིར་ཏེ། བརྗོད་བྱའི་དོན་སྟོན་པ་སྒྲ་ཙམ་དག་གིས་གསལ་བར་བྱས་པ་ལ་རག་ལས་པའི་ཕྱིར་ནའོ། ། གཉིས་པ་ཡི་གེའི་གོ་རིམ་མ་བྱས་པ་དགག་པ་ལ། རྩོད་པ་དང༌། ལན་གཉིས་ལས། དང་པོ་ནི། གལ་ཏེ་ཡི་གེའི་རིམ་པ་ངག ། ཅེས་སྨོས་ཏེ། གལ་ཏེ་རིགས་བྱེད་ཀྱི་ཡི་གེའི་རིམ་པ་དེ་སྐྱེས་བུས་མ་བྱས་པའི་ངག་ཡིན་ནོ་ཞེ་ན།
གཉིས་པ་ལན་ལ། མདོར་བསྟན་པ། རྒྱས་པར་བཤད་པའོ། ། དང་པོ་ནི། ཡིག་རྣམས་ཐ་དད་མེད་ཕྱིར་མིན། ། དེ་དག་རྣམ་པར་བཞག་པའང་མེད། ། གོ་རིམ་གཞན་ནི་འགལ་ཕྱིར་རོ། ། ཞེས་སྨོས་ཏེ། ཡི་གེའི་གོ་རིམ་ཆོས་ཅན། སྐྱེས་བུས་བྱས་པ་ཡིན་ཏེ།
ཡི་གེ་སྐྱེས་བུས་བྱས་པ་གང་ཞིག་ཡི་གེ་རྣམས་དང་རྫས་ཐ་དད་མེད་པའི་ཕྱིར། ཡང་ཡི་གེ་གོ་རིམ་དེ་དག་ཆོས་ཅན། སྐྱེས་བུས་མ་བྱས་པར་རྣམ་པར་༼༡༣༣བ༽བཞག་པའང་མེད་པར་ཐལ། སྐྱེས་བུས་མ་བྱས་ན་གོ་རིམ་གཞན་དུ་བསྒྱུར་བ་ནི་འགལ་བའི་ཕྱིར་རོ། ། གཉིས་པ་རྒྱས་པར་བཤད་པ་ལ། ཡུལ་དུས་ཀྱི་གོ་རིམ་མི་འཐད། གསལ་བའི་རིམ་པ་མི་འཐད་པའོ། ། དང་པོ་ནི། ཁྱབ་དང་རྟག་པར་བརྗོད་པའི་ཕྱིར། ། ཡུལ་དང་དུས་ཀྱི་གོ་རིམ་མེད། །
མི་རྟག་ཁྱབ་བྱེད་མ་ཡིན་པའི། ། སྐྱོན་ཡང་སྔར་ནི་བརྗོད་པ་ཡིན། ། ཅེས་སྨོས་ཏེ། ཡི་གེ་རྣམས་ཆོས་ཅན། ཡུལ་དང་དུས་ཀྱི་གོ་རིམ་མེད་པར་ཐལ། ཁྱབ་པ་དང་རྟག་པར་བརྗོད་ཅིང་ཁས་བླངས་པའི་ཕྱིར། མི་རྟག་པ་དང་ཁྱབ་བྱེད་མ་ཡིན་པ་ལ། མི་རྟག་ན་ནི་རྩོལ་བྱུང་ཕྱིར། ། ཞེས་དང༌། གལ་ཏེ་དེ་དག་ཁྱབ་བྱེད་མིན། །
ཅེས་པའི་སྐྱོན་ཡང་སྔར་ནི་བརྗོད་པ་ཡིན་ནོ། ། གཉིས་པ་གསལ་བའི་རིམ་པ་མི་འཐད་པ་ནི། གསལ་བའི་རིམ་པའང་ངག་མིན་ཏེ། ། རྟག་ལ་གསལ་བ་བསལ་ཕྱིར་རོ། ། བྱེད་པ་རྣམས་ཀྱི་བྱ་ཉིད་ལས། ། དེ་གྲུབ་ཕྱིར་ན་འབྲས་ཉིད་ཡིན། ། ཅེས་སྨོས་ཏེ། གལ་ཏེ་བྱེད་པ་ལྕེ་རྐན་སོགས་ཀྱིས་གསལ་བར་བྱས་པའི་ཡི་གེའི་རིམ་པ་དེ་སྐྱེས་བུས་མ་བྱས་པའི་ངག་ཡིན་ནོ་ཞེ་ན། དེས་གསལ་བར་བྱས་པའི་ཡི་གེའི་རིམ་པའང་ངག་མ་ཡིན་པར་ཐལ། རྟག་པ་ལ་རྐྱེན་གྱིས་གསལ་བར་བྱས་པ་གོང་དུ་བསལ་ཟིན་པའི་ཕྱིར།
རིགས་བྱེད་ཀྱི་ཡི་གེ་དེ་ཆོས་ཅན། བྱེད་པ་ལྕེ་རྐན་སོགས་ཀྱིས་བསྐྱེད་པའི་འབྲས་བུ་ཉིད་ཡིན་གྱི། གསལ་བྱ་མིན་ཏེ། བྱེད་པ་ལྕེ་རྐན་རྣམས་ཀྱི་བྱ་བ་བསྐྱེད་པ་དང་ཕྲད་པ་ལ་སོགས་པ་ཉིད་ལས་སྔར་མེད་གསར་དུ་གྲུབ་པའི་ཕྱིར། དེའི་གཞུང་འཛུགས་པར་བཞེད་ནས། གྲུབ་པའི་དོན་ལ་རང་༼༡༣༤ན༽ཤེས་པས། ། གཞན་བློའི་རྒྱུ་ནི་གསལ་བྱེད་འདོད། ། དཔེར་ན་སྒྲོན་བཞིན་གཞན་དུ་ནའང༌། ། བྱེད་པོ་ལས་འདི་ཁྱད་པར་ཅི། ། བྱེད་པ་རྣམས་ཀྱི་ཚོགས་པ་ཡི། །
བྱ་བ་ལས་ནི་ངེས་པར་ཡང༌། ། དམིགས་ཕྱིར་འབྲས་བུ་ཉིད་ཡིན་ཏེ། ། གསལ་བྱེད་ལ་དེ་མི་སྲིད་ཕྱིར། ། ཞེས་སྨོས་ཏེ། རིགས་བྱེད་ཀྱི་ཡི་གེ་ཆོས་ཅན། བྱེད་པ་ལྕེ་རྐན་སོགས་ཀྱི་གསལ་བྱ་མ་ཡིན་ཏེ། གསལ་བྱ་ཡིན་ན་གསལ་བྱེད་གང་ཡིན་པའི་སྔ་རོལ་དུ་རིགས་འདྲ་སྔ་མ་གྲུབ་པའི་དོན་ལ་རང་འཛིན་ཤེས་པ་སྐྱེ་རུང་དུ་བྱས་པའི་སྒོ་ནས་གཞན་གསལ་བྱ་འཛིན་པའི་བློའི་རྒྱུ་བྱེད་པ་ནི་གསལ་བྱེད་དུ་འདོད་དགོས་པའི་ཕྱིར་ཏེ། དཔེར་ན་མུན་ཁུང་གི་བུམ་གཟུགས་དང་སྒྲོན་མེ་གསལ་བྱ་དང་གསལ་བྱེད་དུ་འདོད་པ་བཞིན་ནོ། ། རིགས་འདྲ་སྔར་ཡོད་གསལ་བར་བྱེད་པ་ལས་གཞན་དུ་ནའང་བྱེད་པ་ལྕེ་རྐན་འདི་ཆོས་ཅན། རིགས་བྱེད་ཀྱི་ཡི་གེ་སྐྱེད་པར་བྱེད་པ་པོ་ལས་ཁྱད་པར་ཅི་ཡོད་དེ།
སྔར་མེད་གསར་དུ་གསལ་བར་བྱེད་པའི་ཕྱིར། ། འདོད་དོ་ཞེ་ན། རིགས་བྱེད་ཀྱི་ཡི་གེ་ཆོས་ཅན། བྱེད་པ་ལྕེ་རྐན་སོགས་ཀྱིས་གསལ་བར་བྱས་པ་མ་ཡིན་པར་འབྲས་བུ་ཉིད་ཡིན་པར་ཐལ་ཏེ། བྱེད་པ་ལྕེ་རྐན་ལ་སོགས་པ་རྣམས་ཀྱི་ཚོགས་པའི་བྱ་བ་ལས་ནི་ངེས་པར་ཡང་སྔར་མེད་གསར་དུ་དམིགས་པའི་ཕྱིར་ཏེ། གསལ་བྱེད་ལ་སྔར་མེད་གསར་དུ་བསྐྱེད་པ་དེ་མི་སྲིད་པའི་ཕྱིར། ཡང༌། གལ་ཏེ་ཁྱོད་ཀྱི་དེ་ངོ་བོའི། ། སྒྲིབ་བྱེད་བྲལ་བ་གསལ་ཡིན་ན། ། ཅི་ཕྱིར་མེད་པ་ལ་བྱེད་པའི། །
ཚོགས་ཀྱི་ནུས་པ་དེ་རུང་འགྱུར། ། སྒྲ་དང་ཁྱད་པར་མེད་པའི་ཕྱིར། ། གཞན་དག་ཀྱང་གསལ་ཐོབ་པར་འགྱུར། ། དེ་བཞིན་དུ་༼༡༣༤བ༽ནི་ཁས་ལེན་ན། ། རྒྱུ་རྣམས་ཀུན་ནི་དོན་མེད་ཉིད། ། ཅེས་སྨོས་ཏེ། གལ་ཏེ་དཔྱོད་པ་བ་ཁྱེད་ཀྱི་ལུགས་ལ་རིགས་བྱེད་ཀྱི་ཡི་གེ་དེའི་ངོ་བོ་ཐོས་པའི་ཉན་ཤེས་སྒྲིབ་བྱེད་དང་བྲལ་ཙམ་དེ་ཡི་གེ་གསལ་བའི་དོན་ཡིན་ལ། དེ་བྱེད་པ་ལྕེ་རྐན་སོགས་ཀྱིས་བསྐྱེད་ཅིང༌། སྐྱེས་བུས་མ་བྱས་པའི་ངག་ཀྱང་ཡིན་ནོ་ཞེ་ན། དེ་ལྟར་སྒྲིབ་བྱེད་དང་བྲལ་ཙམ་ཆོས་ཅན།
ཅིའི་ཕྱིར་ན་ཁྱོད་ལ་བྱེད་པ་ལྕེ་རྐན་ལ་སོགས་པའི་རྒྱུ་ཚོགས་ཀྱི་ནུས་པ་འཇུག་ཏུ་རུང་བར་འགྱུར་ཏེ། དངོས་པོར་མེད་པའི་ཕྱིར། གཞན་རྫ་མཁན་དག་ཀྱང་ཆོས་ཅན། རྫ་བུམ་གྱི་གསལ་བྱེད་དུ་ཐོབ་པར་འགྱུར་ཏེ། བྱེད་པ་ལྕེ་རྐན་སོགས་རིགས་བྱེད་ཀྱི་སྒྲའི་གསལ་བྱེད་གང་ཞིག་བྱེད་པ་ལྕེ་རྐན་སོགས་ལས་རིགས་བྱེད་ཀྱི་སྒྲ་འབྱུང་བ་དང༌། རྫ་མཁན་ལས་རྫ་བུམ་འབྱུང་བའི་ཚུལ་ལ་ཁྱད་པར་མེད་པའི་ཕྱིར། དེ་བཞིན་དུ་ནི་ཁས་ལེན་ནོ་ཞེ་ན། རྒྱུ་རྣམས་ཀུན་ནི་ཆོས་ཅན། འབྲས་བུའི་སྐྱེད་བྱེད་དུ་དོན་མེད་པ་ཉིད་དུ་ཐལ། འབྲས་བུའི་གསལ་བྱེད་ཙམ་ཡིན་པའི་ཕྱིར།
གསུམ་པ་རིགས་བྱེད་རྟག་པའི་སྒྲུབ་བྱེད་དགག་པ་ནི། ངོ་ཤེས་པ་དང་ཡོད་སྦྱོར་སོགས། ། གང་ཡིན་སྒྲུབ་བྱེད་འདོད་ན་ནི། ། ཞེས་སྨོས་ཏེ། རིགས་བྱེད་པ་ན་རེ། རིགས་བྱེད་ཀྱི་སྒྲ་ཆོས་ཅན། རྟག་སྟེ། འདིའོ་སྙམ་དུ་ངོ་ཤེས་པའི་ཕྱིར་དང༌། སྔར་ནས་ཡོད་པ་ཞིག་རང་གི་ལས་ལ་སྦྱོར་བའི་ཕྱིར་དང༌། སོགས་པས་སྔར་རྟོགས་པའི་ཨ་དང༌།
ཕྱིས་རྟོགས་པའི་ཨ་ལ་ཁྱད་པར་མེད་པའི་ཕྱིར་ཞེས་པའི་རྟགས་གང་ཡིན་པ་དེ་རིགས་བྱེད་ཀྱི་སྒྲ་རྟག་པའི་སྒྲུབ་བྱེད་དུ་འདོད་དོ་ཞེ་ན། དཔེ་མེད་ཅན་ཡིན་དངོས་རྣམས་ནི། ། སྐད་ཅིག་༼༡༣༥ན༽གིས་ནི་འཇིག་ཕྱིར་རོ། ། རྟགས་ངན་གཞན་ཡང་སུན་དབྱུང་བྱ། ། ཞེས་སྨོས་ཏེ། ངོ་ཤེས་སོགས་ཆོས་ཅན། ཁྱོད་ཀྱི་རིག་སྒྲ་རྟག་པར་བསྒྲུབ་པའི་མཐུན་དཔེ་མེད་པ་ཅན་ཡིན་པར་ཐལ། དངོས་པོ་རྣམས་ནི་སྐད་ཅིག་གིས་འཇིག་པའི་ཕྱིར་རོ། ། དངོས་རྣམས་ནི་ཞེས་སོགས་ཀྱི་རིགས་པ་འདི་ཆོས་ཅན། རིགས་སྒྲ་རྟག་པར་བསྒྲུབ་པའི་རྟགས་ངན་པ་གཞན་ཡང་སུན་དབྱུང་བར་བྱ་སྟེ།
དངོས་པོ་ལ་སྐད་ཅིག་གིས་འཇིག་པས་ཁྱབ་པར་བསྟན་པའི་ཕྱིར། གལ་ཏེ་རིགས་སྒྲ་ཐོས་པའི་བློ་ཉན་ཤེས་སྐྱེས་པ་ནི་རིགས་བྱེད་ཀྱི་ཡི་གེ་གསལ་བའི་རིམ་པ་ཡིན་ལ། དེ་སྐྱེས་བུས་མ་བྱས་པའི་ངག་རྟག་པའོ་ཞེ་ན། བློ་ནི་སྐྱེས་བུའི་རྟེན་ཅན་མེད། ། ཁས་བླངས་མངོན་སུམ་གྲགས་པ་དང༌། ། རྗེས་སུ་དཔག་པས་ཅིག་ཅར་གནོད། ། ཅེས་སྨོས་ཏེ། དཔྱོད་པ་བས་བློ་ཉན་ཤེས་ནི་སྐྱེས་བུའི་རྟེན་ཅན་མ་ཡིན་པར་དམ་བཅས་པ་དེ་ཆོས་ཅན། ཁྱོད་དམ་བཅའ་ཡང་དག་མ་ཡིན་ཏེ། ཁྱོད་ཀྱི་ཞེན་དོན་ལ་རྒོལ་བ་རང་གི་ཁས་བླངས་དང༌།
མངོན་སུམ་དང་གྲགས་པ་དང་རྗེས་སུ་དཔག་པ་བཞིས་ཅིག་ཅར་དུ་གནོད་པའི་ཕྱིར། འདི་ལྟར་བློ་ཆགས་སོགས་ཆོས་ཅན། ཁྱོད་སྐྱེས་བུ་ལ་མི་བརྟེན་པར་དམ་བཅས་ན་ཁས་བླངས་ཀྱིས་གནོད་དེ། ཉེས་རྣམས་སྐྱེས་བུ་ལ་བརྟེན་ཕྱིར། ། ཞེས་ཁས་བླངས་པ་དང་དངོས་སུ་འགལ་བའི་ཕྱིར། དེ་ལ་མངོན་སུམ་གྱིས་གནོད་དེ། རྐྱེན་གསུམ་ཕན་བྱེད་དུ་ཡོད་ན་ཉན་ཤེས་སྐྱེ་བར་རང་རིག་གིས་གྲུབ་པའི་ཕྱིར་ཏེ། དབང་ཡིད་སོགས་ལ་སྐྱེས་བུར་འདོགས་པའི་ཕྱིར་རོ། ། གྲགས་པས་གནོད་དེ། ཉན་ཤེས་དེ་སྐྱེས་༼༡༣༥བ༽བུའི་རྣ་བའི་དབང་པོ་ལ་བརྟེན་པར་འཇིག་རྟེན་ན་དོན་དང་མཐུན་པར་གྲགས་པའི་ཕྱིར།
རྗེས་སུ་དཔག་པས་གནོད་དེ། ཉན་ཤེས་དེ་དབང་ཡིད་ལ་སོགས་པའི་རྗེས་སུ་འགྲོ་ལྡོག་བྱེད་པའི་རྟགས་ལས་ཉན་ཤེས་སྐྱེས་བུ་ལ་བརྟེན་པར་འཇལ་བའི་རྗེས་དཔག་གིས་གནོད་པའི་ཕྱིར། བཞི་པ་དེ་རྣམས་ཀྱི་དོན་བསྡུ་བ་ནི། ཡི་གེ་རྣམས་ལས་ཐ་དད་པའི། ། རིམ་པའང་གསལ་བར་བཅད་ཟིན་ཏོ། ། དེ་ནི་རྟོག་པས་སྒྲོ་བཏགས་ན། ། ཇི་ལྟར་སྐྱེས་བུའི་རྟེན་ཅན་མིན། ། ཅེས་སྨོས་ཏེ། རིགས་བྱེད་ཀྱི་ཡི་གེ་རྣམས་ལས་ཐ་དད་པའི་རིམ་པའང་ཡོད་པ་མ་ཡིན་ཏེ། ངག་ནི་ཡི་གེ་ལས་ཐ་དད། །
ཅེས་དང༌། ཡན་ལག་དུ་མའི་བདག་ཉིད་ཡིན། ། ཅེས་དང༌། གཅིག་ཉིད་ན་ཡང་ཐ་དད་མེད། ། ཅེས་པར་གསལ་བར་བཅད་ཅིང་བཀག་ཟིན་པའི་ཕྱིར། ཡི་གེའི་གོ་རིམ་དེ་ནི་ཆོས་ཅན། ཇི་ལྟར་ན་སྐྱེས་བུའི་རྟེན་ཅན་མ་ཡིན་ཏེ། རྟོག་པས་སྒྲོ་བཏགས་ནས་བཞག་པའི་གོ་རིམ་ཡིན་པའི་ཕྱིར་ནའོ། ། ལྔ་པ་མི་རྟག་པའི་སྒྲུབ་བྱེད་བཤད་པ་ལ། རྟགས་དགོད་པ།
ཁྱབ་པ་བསྒྲུབ་པའོ། ། དང་པོ་ནི། འཇིག་པ་ཡོད་ཙམ་འབྲེལ་བ་ཅན། ། ཉིད་ཕྱིར་སྒྲ་ནི་མི་རྟག་ཉིད། ། ཅེས་སྨོས་ཏེ། རིགས་བྱེད་ཀྱི་སྒྲ་ནི་ཆོས་ཅན། མི་རྟག་སྟེ། ཡོད་པ་ཉིད་ཀྱི་ཕྱིར། ཁྱབ་སྟེ། ཡོད་པ་ཉིད་ནི་གྲུབ་ཙམ་ནས་འཇིག་པ་དང་འབྲེལ་བ་ཅན་ཡིན་པའི་ཕྱིར།
གཉིས་པ་ཁྱབ་པ་བསྒྲུབ་པ་ལ། བལྟོས་མེད་ཀྱི་རྗེས་འགྲོ་བསྒྲུབ། གནོད་པ་ཅན་གྱི་ལྡོག་པ་བསྒྲུབ་པའོ། ། དང་པོ་ལ། རྩོད་པ་དང༌། ལན་གཉིས་ལས། དང་པོ་ནི། གལ་ཏེ་དངོས་པོ་ལ་འཇིག་པས་ཁྱབ་ཀྱང་སྐད་ཅིག་གིས་འཇིག་པས་༼༡༣༦ན༽མ་ཁྱབ་སྟེ། ཤིང་འཇིག་པ་མེ་དང་བུམ་པ་འཇིག་པ་ཐོ་བ་སོགས་ལ་བལྟོས་པའི་ཕྱིར་ཞེ་ན། གཉིས་པ་ལན་ལ།
འཇིག་པ་རྒྱུ་གཞན་ལ་བལྟོས་པ་མི་འཐད། རྒྱུ་དོན་གཞན་མེད་པ་ལ་གནོད་བྱེད་མེད་པའོ། ། དང་པོ་ནི། མེ་ལས་དོན་གཞན་གྱུར་པ་དག ། སྐྱེ་ན་འཇིག་པ་མེད་པའི་ཕྱིར། ། ཤིང་ནི་མཐོང་བ་ཉིད་དུ་འགྱུར། ། ཞེས་སྨོས་ཏེ། ཤིང་གི་འཇིག་པ་ཤིང་ལས་དོན་གཞན་ཡིན་ནམ། འོན་ཏེ་མ་ཡིན། དང་པོ་ལྟར་ན།
ཤིང་ལས་དོན་གཞན་དུ་གྱུར་པའི་འཇིག་པ་དག་མེ་ལས་སྐྱེ་ན་ཤིང་ནི་མེས་བསྲེགས་ཟིན་པའི་ཚེ་ན་ཡང་མཐོང་བ་ཉིད་དུ་འགྱུར་ཏེ། དེའི་ཚེ་ཤིང་འཇིག་པ་མེད་པར་གནས་པའི་ཕྱིར། ཡང༌། དེ་ཉིད་འདི་ཡིས་འཇིག་ཅེ་ན། ། ཇི་ལྟར་གཞན་ནི་གཞན་འཇིག་འགྱུར། ། སླ་སྟེ་ཅི་ཕྱིར་ཤིང་མི་སྣང༌། ། ངེས་གཟུང་ཕྱིར་མིན་ཞེ་ན་མིན། ། གང་ཕྱིར་དེ་ཡིས་མི་བསྒྲིབས་ཏེ། ། སྐྱེ་ཕྱིར་འཇིག་པ་འཇིག་ཅན་འགྱུར། ། དེ་ལྟར་ན་ཡང་ཤིང་མཐོང་འགྱུར། །
ཞེས་སྨོས་ཏེ། གལ་ཏེ་མེས་བསྐྱེད་པའི་འཇིག་པ་དོན་གཞན་དེ་ཉིད་ཤིང་འདིའི་འཇིག་པ་ཡིན་པས་ཤིང་མེས་བསྲེགས་པའི་རྗེས་སུ་མཐོང་བའི་སྐྱོན་མེད་ཅེ་ན། ཇི་ལྟར་མེས་བསྐྱེད་པའི་ཤིང་གི་འཇིག་པ་དོན་གཞན་ནི་གཞན་ཤིང་གིས་འཇིག་པར་འགྱུར་བ་སླ་སྟེ། ཅིའི་ཕྱིར་ཤིང་མེས་བསྲེགས་ཟིན་པའི་ཚེ་ཤིང་མི་སྣང་བ་ཡིན་དྲིས་པས། འཇིག་པ་དོན་གཞན་ངེས་ཤིང་བདག་ཏུ་གཟུང་བའི་ཕྱིར་ཤིང་སྣང་བ་མ་ཡིན་ནོ་ཞེ་ན། མེས་བསྐྱེད་པའི་ཤིང་གི་འཇིག་པ་དོན་གཞན་དེ་ཡི་ཆོས་ཅན། ཤིང་དེ་བདག་ཏུ་གཟུང་བའི་སྒོ་ནས་ཤིང་༼༡༣༦བ༽མི་སྣང་བར་བྱས་པ་མ་ཡིན་པར་ཐལ། གང་གི་ཕྱིར་ཤིང་སྣང་བ་ལ་མི་བསྒྲིབས་པའི་ཕྱིར། དེས་ན་ཤིང་གི་འཇིག་པ་ཆོས་ཅན། འཇིག་པ་ཅན་དུ་འགྱུར་བར་ཐལ།
མེ་ལས་སྐྱེ་བའི་ཕྱིར། འདོད་པ་དེ་ལྟར་ན་ཤིང་མེས་བསྲེགས་པའི་རྗེས་སུ་ཡང་ཤིང་མཐོང་བར་འགྱུར་རོ། ། ཡང༌། གལ་ཏེ་གསོད་བྱེད་བསད་པ་ན། ། ནག་པོ་སླར་འབྱུང་མིན་ཇི་བཞིན། ། འདི་ལའང་དེ་བཞིན་ཡིན་ཅེ་ན། ། གསོད་བྱེད་གསོད་པ་ཉིད་མ་ཡིན། ། ཅེས་སྨོས་ཏེ། གལ་ཏེ་དཔེར་ན་ནག་པ་བསད་ཟིན་ནས་ཕྱིས་ནག་པོའི་གསོད་བྱེད་བསད་པ་ན་ནག་པ་སླར་འབྱུང་བ་མ་ཡིན་པ་ཇི་ལྟ་བ་བཞིན་དུ་ཤིང་གི་འཇིག་པ་འདི་ལའང༌། རང་ཉིད་ཞིག་ཀྱང་དེས་ཤིང་སླར་མཐོང་བར་མི་འགྱུར་བ་དེ་བཞིན་ཡིན་ནོ་ཞེ་ན།
འདི་གཉིས་མི་མཚུངས་ཏེ། ནག་པའི་གསོད་བྱེད་དེས་ནག་པ་བསད་པ་ཉིད་མ་ཡིན་པའི་ཕྱིར། ཡང༌། འཇིག་པ་གཞན་ཉིད་མ་ཡིན་ན། ། ཤིང་ཉིད་འཇིག་པ་ཉིད་དུ་འགྱུར། ། དེ་མེད་ཕྱིར་ན་རྒྱུ་མིན་ཉིད། ། འདི་ལས་གཞན་པའི་རྣམ་པའང་མེད། ། ཅེས་སྨོས་ཏེ། གལ་ཏེ་བརྟགས་པ་གཉིས་པ་ལྟར་ཤིང་གི་འཇིག་པ་ཤིང་ལས་གཞན་ཉིད་མ་ཡིན་ནོ་ཞེ་ན། ཤིང་ཉིད་གྲུབ་ཙམ་ནས་འཇིག་པ་ཉིད་དུ་འགྱུར་ཏེ།
ཤིང་གི་འཇིག་པ་ཤིང་ལས་གཞན་མ་ཡིན་པའི་ཕྱིར། གཞན་ཡང་མེ་ཆོས་ཅན། ཤིང་གི་འཇིག་པའི་རྒྱུ་མ་ཡིན་པ་ཉིད་དེ། མེ་དེ་ཕན་འདོགས་བྱེད་དུ་མེད་པའི་ཕྱིར་ནའོ། ། དེ་ཡོད་ཉིད་ཕྱིར་རྒྱུ་ཅན་མིན། ། ཅེས་འདོན་པ་ལྟར་ན། ཤིང་གི་འཇིག་པ་ཆོས་ཅན། མེའི་རྒྱུ་ཅན་ཏེ་འབྲས་བུ་མ་ཡིན་ཏེ། མེའི་སྔ་རོལ་དུ་ཡོད་པ་ཉིད་༼༡༣༧ན༽ཀྱི་ཕྱིར་ཞེས་སོ། ། གལ་ཏེ་ཤིང་གི་འཇིག་པ་དེ་ཤིང་དང་རྫས་གཅིག་དང་ཐ་དད་གང་ཡང་མ་ཡིན་ནོ་ཞེ་ན།
དེ་ཡང་མི་འཐད་དེ། གཅིག་དང་ཐ་དད་འདི་ལས་གཞན་པའི་དངོས་པོའི་རྣམ་པའང་མེད་པའི་ཕྱིར། ། གཉིས་པ་རྒྱུ་དོན་གཞན་མེད་པ་ལ་གནོད་བྱེད་མེད་པ་ལ། དངོས་འགལ་གཅིག་ཏུ་ཐལ་བའི་གནོད་བྱེད་མེད། གཅིག་དང་ཐ་དད་མཚུངས་པའི་གནོད་བྱེད་མེད་པའོ། ། དང་པོ་ནི། འཇིག་པ་རྒྱུ་མེད་ཅན་ཡིན་ནའང༌། ། རྟག་ཕྱིར་དངོས་པོ་འཇིག་པ་དག ། ལྷན་ཅིག་ཡོད་པར་འགྱུར་ཞེ་ན། ། ཞེས་སྨོས་ཏེ།
གལ་ཏེ་འཇིག་པ་དེ་རྒྱུ་གཞན་ལ་བལྟོས་པ་མེད་པ་ཅན་ཡིན་ནའང༌། འཇིག་པ་ནི་རྟག་པའི་ཕྱིར་བུམ་སོགས་དངོས་པོ་མི་རྟག་པ་དང་འཇིག་པ་རྟག་པ་དག་ལྷན་ཅིག་པ་སྟེ་རྫས་གཅིག་ཏུ་ཡོད་པར་འགྱུར་རོ་ཞེ་ན། མེད་པ་རྟག་ཉིད་གང་ལས་ཡིན། ། མེད་ལ་དངོས་འཇིག་མེད་ཉིད་ཀྱི། ། ཐལ་བར་འགྱུར་བ་མི་རུང་སྟེ། ། གང་ཕྱིར་དངོས་པོ་འཇིག་པ་ཡི། ། འཇིག་པ་དག་ནི་མི་འདོད་དོ། ། ཞེས་སྨོས་ཏེ། བུམ་པ་ཆོས་ཅན། བུམ་པའི་འཇིག་པར་གྱུར་པའི་རྟག་པ་དང་རྫས་གཅིག་མ་ཡིན་ཏེ།
བུམ་པའི་འཇིག་པ་རྟག་པ་ཉིད་གང་ལས་ཡིན་ཏེ་མ་ཡིན་པའི་ཕྱིར་ཏེ། བུམ་པའི་འཇིག་པ་དངོས་པོར་མེད་པའི་ཕྱིར། ཁྱབ་སྟེ། ཐ་སྙད་དུ་རྟག་པ་དང་མི་རྟག་པའི་རྣམ་པར་བཞག་པ་ནི། དངོས་པོའི་དབང་དུ་བྱས་པའི་ཕྱིར། གཞན་ཡང་བུམ་པའི་འཇིག་པ་དངོས་པོར་མེད་པ་ལ་བུམ་པའི་དངོས་པོ་འཇིག་པར་བྱེད་པའི་རྒྱུ་མེད་པ་ཉིད་ཀྱིས་བུམ་པ་གཏན་མི་འཇིག་པར་ཐལ་བར་འགྱུར་བ་མི་རུང་སྟེ། གང་༼༡༣༧བ༽གི་ཕྱིར་ན་བུམ་པའི་དངོས་པོ་རྣམས་འཇིག་པའི་རྒྱུ་གཞན་གྱིས་འཇིག་པ་དག་ནི་མི་འདོད་ཀྱང་རང་སྐྱེད་བྱེད་ཀྱི་རྒྱུ་དེ་ཉིད་ཀྱིས་འཇིག་པར་བྱེད་པའི་ཕྱིར། གལ་ཏེ་འཇིག་པའི་རྒྱུ་དོན་གཞན་མེད་ན་བུམ་པའི་འཇིག་པ་ཞེས་རྣམ་དབྱེའི་སྒྲ་མི་འཐད་དོ་ཞེ་ན། དངོས་འཇིག་གཞན་ལ་བལྟོས་མེད་ཕྱིར། ། དེ་ཤེས་དོན་དུ་སེམས་ཀྱིས་ནི། །
དེ་ཡི་ཐ་དད་སྒྲོ་བཏགས་ནས། ། གནས་སྐབས་དེ་རྒྱུ་མེད་ཅན་བཤད། ། ཅེས་སྨོས་ཏེ། དངོས་པོ་དེ་མ་ཐག་ཏུ་འཇིག་པའི་གནས་སྐབས་དེ་ཆོས་ཅན། རྒྱུ་མེད་པ་ཅན་དུ་བཤད་ཀྱང་རྒྱུ་གཏན་ནས་མེད་པ་མ་ཡིན་ཏེ། དངོས་པོ་འཇིག་པ་རང་རྒྱུ་ལས་གཞན་ལ་བལྟོས་པ་མེད་པ་དེ་ཤེས་པའི་དོན་དུ་རྟོག་པའི་སེམས་ཀྱིས་ནི་དངོས་པོ་དེ་ཡི་འཇིག་པ་ཞེས་ཐ་དད་དུ་སྒྲོ་བཏགས་ནས་བརྗོད་ཀྱི། དངོས་པོ་ལས་འཇིག་པ་དོན་གཞན་ཡིན་ནས་རྣམ་དབྱེའི་སྒྲ་སྦྱར་བ་མ་ཡིན་པའི་ཕྱིར། གཉིས་པ་གཅིག་དང་ཐ་དད་མཚུངས་པའི་གནོད་བྱེད་མེད་པ་ནི། མེད་པ་རང་ཉིད་ལས་ཡོད་ནའང༌། ། རྣམ་རྟོག་འདི་ནི་མཚུངས་ཤེ་ན། །
ཞེས་སྨོས་ཏེ། དངོས་པོར་མེད་པའི་འཇིག་པ་དེ་བུམ་པ་སོགས་རང་ཉིད་གྲུབ་ཙམ་ནས་རང་ལ་ཡོད་ནའང་བུམ་པ་དང་རྫས་གཅིག་གམ་ཐ་དད། རྫས་གཅིག་ན་བུམ་པ་ཉིད་དུ་འགྱུར་ལ། ཐ་དད་པ་ན་བུམ་པ་ཞིག་པ་ན་ཡང་མཐོང་བར་ཐལ། འཇིག་པ་དོན་གཞན་ཡིན་པའི་ཕྱིར་ཞེས་པའི་རྣམ་རྟོག་འདི་ནི་ཁྱེད་ལ་ཡང་མཚུངས་སོ་ཞེ་ན། དེ་ཡི་ཅུང་ཟད་འགྱུར་མེད་དེ། ། མེད་པར་གྱུར་པ་ཙམ་ཞིག་ཡིན། ། ཡོད་ལ་རྣམ་རྟོག་འདིར་འགྱུར་ཏེ། ། སྒྲུབ་པ་དངོས་དང་འབྲེལ་ཕྱིར་རོ། ། མེད་པ་ཡིན་ཅེས་གསུངས་༼༡༣༨ན༽པ་ནི། །
དངོས་པོ་མིན་ཅེས་བྱ་བའང་ཡིན། ། ཅེས་སྨོས་ཏེ། ཆོས་ཀྱི་གྲགས་པ་ལ་ཆོས་ཅན། དེ་ལྟ་བུའི་བརྟགས་པ་དེ་ཡིས་ཅུང་ཟད་ཀྱང་གནོད་པར་འགྱུར་བ་མེད་དེ། བུམ་པའི་འཇིག་པ་ནི་བུམ་པའི་དངོས་པོ་མེད་པར་གྱུར་པ་ཙམ་ཞིག་ཡིན་པའི་ཕྱིར། དེ་ཡང་དངོས་པོ་ལོག་པའི་མེད་དགག་ཙམ་ཡིན་ནོ། ། གང་དག་མེད་དགག་དང་མ་ཡིན་དགག་ལ་དབྱེ་བ་མེད་པར་འདོད་པ་ནི་མི་རིགས་ཏེ། རང་འགྲེལ་དང་ཤཱཀྱ་བློས་དངོས་པོ་དགག་པ་ཙམ་གྱི་མཚན་ཉིད་ཅན་མེད་པར་དགག་པ་ཡིན་གྱི། མ་ཡིན་པར་དགག་པས་ནི་མ་ཡིན་ནོ་ཞེས་དང༌། གང་དུ་ཐོབ་པ་འགོག་པ་ཙམ་བྱེད་པའི་སྒོ་ནས་དངོས་པོའི་ཆ་ལ་མི་རེག་པ་དེ་ནི་མེད་པར་དགག་པ་ཡིན་ལ།
གང་དུ་དགག་པའི་སྒོ་ནས་གཞན་སྒྲུབ་པ་ནི་མ་ཡིན་པར་དགག་པ་ཡིན་ནོ་ཞེས་གསུངས་སོ། ། འཇིག་པ་དངོས་པོར་ཡོད་པ་ལ་རྫས་གཅིག་དང་ཐ་དད་གང་ཡིན་སྙམ་པའི་རྣམ་རྟོག་འདི་འཇུག་པར་འགྱུར་ཏེ། སྒྲུབ་པ་སྟེ་རྫས་ནི་དངོས་པོ་དང་འབྲེལ་བའི་ཕྱིར་སངས་རྒྱས་པའི་ལུགས་ལ་འཇིག་པ་དངོས་པོ་མ་ཡིན་ཏེ། དབུས་མཐའ་རྣམ་འབྱེད་ལས་མི་རྟག་པའི་དོན་མེད་པ་ཡིན་ཅེས་གསུངས་པ་ནི། དངོས་པོ་མ་ཡིན་ཅེས་བྱ་བའང་ཡིན་པའི་ཕྱིར། གལ་ཏེ་བུམ་པའི་འཇིག་པ་དངོས་པོ་ཡིན་ཏེ། ཐོ་བ་ལ་སོགས་པའི་རྒྱུ་ལས་སྐྱེས་པའི་ཕྱིར་ཞེ་ན། གལ་ཏེ་བྱ་བ་ཅུང་ཟད་ཅིག ། ཡོད་ན་གཞན་ལ་བལྟོས་འགྱུར་གྱི། ། དངོས་གང་ཅུང་ཟད་མི་བྱེད་ལ། །
ཅི་སྟེ་འགའ་ཞིག་གིས་བལྟོས་འགྱུར། ། ཞེས་སྨོས་ཏེ། བུམ་པ་ལ་སོགས་པའི་དངོས་པོ་རྣམས་ཀྱི་འཇིག་པ་ཆོས་ཅན། ཅི་སྟེ་ཐོ་བ་ལ་སོགས་པ་འགའ་ཞིག་གིས་བསྐྱེད་༼༡༣༨བ༽པ་ལ་བལྟོས་པར་འགྱུར་ཏེ། ཐོ་བ་ལ་སོགས་པས་ཕན་འདོགས་པའི་བྱ་བ་གང་ཅུང་ཟད་ཀྱང་མི་བྱེད་པའི་ཕྱིར། ཁྱབ་སྟེ། གལ་ཏེ་ཐོ་བ་ལ་སོགས་པས་ཕན་འདོགས་པའི་བྱ་བ་ཅུང་ཟད་ཅིག་ཡོད་ན་ཐོ་བ་ལ་སོགས་པ་གཞན་ལ་བལྟོས་པར་འགྱུར་གྱི། མེད་ན་བལྟོས་པར་མི་འགྱུར་བའི་ཕྱིར། དེས་གཞན་ཡང་བཤད་པ། དེས་ན་རྒྱུ་མེད་ཅན་ཡིན་ནའང༌། །
མ་སྐྱེས་པ་ལས་འཇིག་འགྱུར་ཕྱིར། ། ཡོད་པ་ཉིད་དང་འཇིག་ཡིན་སྐྱོན། ། ཧ་ཅང་ཐལ་བ་བསལ་བ་ཡིན། ། ཅེས་སྨོས་ཏེ། འཇིག་པ་དངོས་མེད་དུ་བསྟན་པ་དེས་ནི་བསལ་བ་ཡིན་ནོ། ། ཅི་ཞིག་བསལ་ན་བུམ་པ་མ་སྐྱེས་པ་ལས་སྔ་རོལ་དུ་བུམ་པ་འཇིག་པར་འགྱུར་བར་ཐལ། བུམ་པའི་འཇིག་པ་རྒྱུ་མེད་དུ་འབྱུང་བ་ཅན་ཡིན་པའི་ཕྱིར། ཁྱབ་སྟེ། རྒྱུ་མེད་དུ་འབྱུང་ན་སྔ་ཕྱིར་རྟག་ཏུ་ཡོད་དགོས་པའི་ཕྱིར། འདོད་ན།
བུམ་པ་མ་སྐྱེས་པའི་སྔ་རོལ་ན་བུམ་པའི་ཡོད་པ་སྟེ་སྐྱེ་བ་ཉིད་དང་འཇིག་པ་གཉིས་ཀ་ཡོད་པ་ཡིན་པར་ཐལ། བུམ་པ་མ་སྐྱེས་པ་ལས་སྔ་རོལ་དུ་བུམ་པ་འཇིག་པར་འགྱུར་བའི་ཕྱིར། ཁྱབ་སྟེ། འཇིག་པ་ལ་སྐྱེ་བ་སྔོན་དུ་འགྲོ་དགོས་པའི་ཕྱིར། གལ་ཏེ་བུམ་པའི་འཇིག་པ་དེ་སྐྱེ་བའི་ཕྱིས་འབྱུང་ན་རྒྱུ་མེད་དུ་འགལ་ལོ་ཞེས་པའི་སྐྱོན་ཧ་ཅང་ཐལ་བ་དེ་བསལ་བ་ཡིན་ནོ། ། འདིར་དེང་སང་གི་བསྡུས་པ་སྨྲ་བ་རྣམས་ན་རེ། བུམ་པའི་འཇིག་པ་དངོས་པོར་མེད་པར་ཁས་ལེན་ནུས་སམ་ཞེ་ན། དེ་ནི་ཆོས་ཀྱི་གྲགས་པ་ཉིད་ལ་དྲི་བར་འོས་ཏེ། དེའི་གཞུང་ལུགས་ཉེས་པའི་དྲི་མ་མེད་པ་རྣམས་ནས་གསལ་བར་བཤད་སྣང་བའི་ཕྱིར། འོན་ཀྱང་བུམ་པའི་འཇིག་པ་དེ་རྟོག་པའི་ངོར་བུམ་པའི་རྒྱུ་ལས་བྱུང་ཞིང་དངོས་པོ་ཡང་ཡིན་ལ།
ཡང་དག་༼༡༣༩ན༽པའི་གནས་ཚུལ་ལ་དཔྱོད་པ་ན་འཇིག་པའི་དོན་སྐད་ཅིག་ཀྱང་མི་གནས་པ་ལ་བྱེད་དགོས་པས། དེའི་ཚེ་བུམ་པའི་འཇིག་པ་དངོས་པོར་མེད་པ་ཡིན་ཏེ། མི་རྟག་དོན་ནི་མེད་དོན་དང༌། ། ཞེས་གསུངས་པའི་ཕྱིར། དེ་བཞིན་དུ་རྒྱུ་ལས་འབྲས་བུ་སྐྱེ་བའི་ཚུལ་ཡང་སེམས་ཀྱི་སྣང་བ་ཙམ་སྟེ་གནས་ཚུལ་ལ་དཔྱོད་པའི་རིགས་པའི་ངོར་སྐྱེ་བ་ཡང་ཡོད་པ་མ་ཡིན་ཏེ། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། ཅེས་གསུངས་པའི་ཕྱིར། དེ་ལྟར་ན་སྐྱེ་བ་དང་གནས་པ་དང་འཇིག་པ་ཞེས་པ་ནི་སེམས་ཀྱི་སྣང་བ་ཙམ་མ་གཏོགས་དངོས་པོར་གྲུབ་པ་ཅུང་ཟད་ཀྱང་ཡོད་པ་མ་ཡིན་ནོ། ། དེ་ལྟར་རྟོགས་པ་ན་ཆོས་དང་གང་ཟག་གི་བདག་མེད་པ་ཞེས་པའི་སྒྲ་བོ་ཆེ་དེ་ཡང་མྱུར་བ་ཉིད་དུ་རྟོགས་པར་འགྱུར་རོ། །
གཉིས་པ་གནོད་པ་ཅན་གྱི་ལྡོག་པ་བསྒྲུབ་པ་ནི། ཇི་ལྟར་སྐྱེ་ལྡན་འགའ་ཞིག་ཉིད། ། ཐོགས་བཅས་ཉིད་འདོད་དེ་བཞིན་དུ། ། ཡོད་རྣམས་འཇིག་པའི་རང་བཞིན་ཡིན། ། སྐྱེ་ལྡན་མིན་པ་མིན་ཅེ་ན། ། ཞེས་སྨོས་ཏེ། དཔེ་ཇི་ལྟར་ན་བུམ་པ་ལ་སོགས་པའི་སྐྱེ་ལྡན་འགའ་ཞིག་ཉིད་ནི་ཐོགས་བཅས་ཉིད་དུ་འདོད་ལ། ཤེས་པ་ལ་སོགས་པའི་སྐྱེ་ལྡན་འགའ་ཞིག་ཐོགས་མེད་དུ་འདོད་པ་དེ་བཞིན་དུ་སྐྱེ་ལྡན་དུ་ཡོད་པ་རྣམས་འཇིག་པའི་རང་བཞིན་ཡིན་ཀྱང༌། དབང་ཕྱུག་ལ་སོགས་པའི་སྐྱེ་ལྡན་མ་ཡིན་པ་རྣམས་འཇིག་པ་མ་ཡིན་པས། ཡོད་པའི་རྟགས་ཀྱི་བུམ་པ་ལ་སོགས་པའི་དངོས་པོ་རྣམས་འཇིག་པར་བསྒྲུབ་པ་མ་ངེས་སོ་ཞེ་ན།
རྒྱུ་ཡི་རང་བཞིན་ངེས་པ་ལས། ། འབྲས་བུའི་རང་བཞིན་ངེས་པ་སྟེ། ། ཐ་དད་རྒྱུ་རྣམས་༼༡༣༩བ༽མེད་ཉིད་ཕྱིར། ། མི་རྟག་ངོ་བོ་ཐ་དད་མེད། ། ཅེས་སྨོས་ཏེ། བུམ་པ་ལ་སོགས་པའི་དངོས་པོ་རྣམས་ཆོས་ཅན། མི་རྟག་པའི་ངོ་བོར་ཐ་དད་མེད་དེ། མི་རྟག་པ་ལས་ཐ་དད་པར་སྐྱེད་བྱེད་ཀྱི་རྒྱུ་རྣམས་མེད་པ་ཉིད་ཀྱི་ཕྱིར། ཁྱབ་སྟེ། རྒྱུའི་རང་བཞིན་ཐ་དད་དུ་ངེས་པ་ལས་འབྲས་བུའི་རང་བཞིན་ཐ་དད་དུ་ངེས་པའི་ཕྱིར།
གལ་ཏེ་རིགས་བྱེད་མི་རྟག་ཀྱང་སྒྲ་དོན་གྱི་འབྲེལ་བ་དང་སྒྲའི་ནུས་པ་རྟག་གོ་ཞེ་ན། དེ་ཕྱིར་དེ་རྣམས་འབྲེལ་བ་ཡང༌། ། རྟག་པ་ཉིད་ནི་བསལ་བ་ཡིན། ། སྒྲ་ཡི་ནུས་པའང་སྔར་བཤད་པའི། ། འབྲེལ་བའི་སྐྱོན་གྱིས་བསལ་བ་ཡིན། ། ཅེས་སྨོས་ཏེ། ཡོད་པ་ཉིད་ཀྱི་རྟགས་ལས་སྒྲ་མི་རྟག་པར་བསྒྲུབ་པའི་རིགས་པ་ཆོས་ཅན། རིགས་བྱེད་དེ་རྣམས་ཀྱི་སྒྲ་དོན་གྱི་འབྲེལ་བ་ཡང་རྟག་པ་ཉིད་ནི་བསལ་བ་ཡིན་ཏེ། སྒྲ་མི་རྟག་པར་གྲུབ་པ་དེའི་ཕྱིར། རྒྱལ་དཔོག་པས་སྒྲའི་ནུས་པ་སྒྲ་དོན་གྱིས་འབྲེལ་བར་སེམས་པའང་སྔར་བཤད་པའི་འབྲེལ་བ་ཅན་རྣམས་མི་རྟག་ཕྱིར་ཞེས་སྒྲ་དོན་གྱི་འབྲེལ་བ་རྟག་པར་འདོད་པ་ལ་བཀོད་པའི་སྐྱོན་གྱིས་བསལ་བ་ཡིན་ཏེ།
ནུས་པ་ཅན་རྣམས་མི་རྟག་ན་ནུས་པའང་མི་རྟག་དགོས་པའི་ཕྱིར། གཉིས་པ་རིགས་བྱེད་བདེན་པའི་དོན་ཅན་དུ་འགལ་བ་ནི། སྐྱེས་བུས་མ་བྱས་ཞེས་བྱ་ཉིད། ། ཇི་བཞིན་དོན་ཤེས་སྒྲུབ་བྱེད་མིན། ། སྐྱེས་བུའི་ཉེས་པས་སྐྱོན་མེད་པའི། ། མེ་སོགས་རྣམ་པ་གཞན་དུ་མཐོང༌། ། དེ་ནི་མ་བྱས་པར་འདོད་ན། ། ཤེས་པ་ཉིད་ཀྱི་རྒྱུར་མི་འགྱུར། ། རྟག་པ་དག་ལ་དངོས་ནུས་པ། ། འགའ་ཡང་སྐྱེ་བ་ཡོད་མ་ཡིན། །
ཅེས་སྨོས་ཏེ། སྐྱེས་བུས་མ་བྱས་ཞེས་བྱ་བ་ཉིད་ཆོས་ཅན། རིགས་བྱེད་ནས་ཇི་ལྟར་༼༡༤༠ན༽བཤད་པ་བཞིན་གྱི་དོན་ཤེས་པའི་ཚད་མའི་རྒྱུ་བྱེད་པའི་སྒྲུབ་བྱེད་མ་ཡིན་པར་ཐལ། མི་མཐུན་ཕྱོགས་ལོག་ཤེས་ཀྱི་རྒྱུ་བྱེད་པ་ལ་ཞུགས་པའི་ཕྱིར། དེ་ཡང་སྐྱེས་བུའི་ཉེས་པ་ཆགས་སོགས་ཀྱིས་སྐྱོན་བྱས་པ་མེད་པའི་མེས་མཚན་མོ་ཨུཏྤལ་སྔོན་པོའི་རྣམ་པ་ལས་གཞན་དུ་དམར་པོར་འཁྲུལ་བ་བསྐྱེད་པ་དང༌། སོགས་པས་ཟླ་བའི་འོད་ཀྱིས་སེར་པོ་ལ་དཀར་པོར་འཁྲུལ་བའི་རྒྱུ་བྱེད་པར་མཐོང་བ་དེའི་ཕྱིར། སློབ་དཔོན་ཤཱཀྱ་བློས་སྒྲ་དང་འདྲ་བར་འདོད་པའི་དབང་གིས་དོན་གསལ་བར་བྱེད་པ་མ་ཡིན་པས་སྒྲོན་མེ་སྐྱེས་བུས་མ་བྱས་པར་བརྗོད་ཅེས་གསུངས་པ་ནི་ཅུང་ཟད་མ་འབྲེལ་བར་དྭོགས་སོ། ། གཞན་ཡང་རིགས་བྱེད་དེ་ནི་མ་བྱས་པར་འདོད་ན། རིགས་བྱེད་ཆོས་ཅན། རང་འཛིན་ཤེས་པ་ཉིད་ཀྱི་རྒྱུར་མི་འགྱུར་བར་ཐལ།
རྟག་པའི་ཕྱིར། ཁྱབ་སྟེ། རྟག་པ་དག་ལ་རྒྱུའི་དངོས་པོའི་ནུས་པས་འབྲས་བུ་འགའ་ཡང་སྐྱེ་བ་ཡོད་པ་མ་ཡིན་པའི་ཕྱིར། གལ་ཏེ་མ་ངེས་ཏེ། ནམ་མཁའ་ལ་སོགས་པ་རྟག་པ་ལས་ཀྱང་རང་འཛིན་ཤེས་པ་སྐྱེ་བ་མ་ཡིན་ནམ་ཞེ་ན། རྣམ་རྟོག་བག་ཆགས་ལས་བྱུང་བའི། ། སྒྲོ་བཏགས་སྤྱོད་ཡུལ་ཅན་བློ་དག ། འགའ་ཞིག་དེ་ལས་སྐྱེ་འགྱུར་གྱི། ། དོན་གྱི་སྤྱོད་ཡུལ་ཅན་མ་ཡིན། ། ཅེས་སྨོས་ཏེ།
རྣམ་པར་རྟོག་པ་སྔ་མའི་བག་ཆགས་ལས་བྱུང་བའི་སྒྲོ་བཏགས་པ་ནམ་མཁའི་སྤྱོད་ཡུལ་ཅན་གྱི་བློ་དག་འགའ་ཞིག་ཆོས་ཅན། དོན་རང་མཚན་གྱི་སྤྱོད་ཡུལ་ཅན་མ་ཡིན་ཏེ། རྣམ་རྟོག་སྔ་མའི་བག་ཆགས་དེ་ལས་སྐྱེ་བར་འགྱུར་གྱི། རྒྱུ་གཞན་མེད་པའི་ཕྱིར། གསུམ་པ་རྟགས་དེའི་ལྡོག་པ་ལ་སྒྲུབ་༼༡༤༠བ༽བྱེད་མེད་པས་མི་འཐད་པ་ལ། འདོད་པ་བརྗོད། ། དེ་དགག་པའོ། ། དང་པོ་ནི། གལ་ཏེ་བྱས་དག་ལོག་ཉིད་དུ། ། མཐོང་ཉིད་ཕྱིར་ན་མ་བྱས་པའི། །
ཚིག་ནི་བདེན་དོན་ཅན་ཡིན་ཏེ། ། ལོག་པས་འགལ་བ་ཁྱབ་ཕྱིར་རོ། ། ཞེས་སྨོས་ཏེ། གལ་ཏེ་སྐྱེས་བུས་མ་བྱས་པའི་ཚིག་ནི་བདེན་པའི་དོན་ཅན་ཁོ་ན་ཡིན་ཏེ། སྐྱེས་བུས་མ་བྱས་པ་ལས་བཟློག་པ་སྐྱེས་བུས་བྱས་པས་བསྒྲུབ་བྱའི་ཆོས་དང་འགལ་བ་བརྫུན་པའི་དོན་ཅན་ལ་ཁྱབ་པའི་ཕྱིར་ཏེ། སྐྱེས་བུས་བྱས་པའི་ངག་ཐམས་ཅད་ལོག་པའི་དོན་ཅན་བརྫུན་པ་ཉིད་དུ་མཐོང་བའི་ཕྱིར་རོ་ཞེ་ན། གཉིས་པ་དེ་དགག་པ་ལ། རྟགས་དེ་མི་མཐུན་ཕྱོགས་ལས་ལོག་པ་མི་འགྲུབ་པར་བསྟན། ལོག་ཏུ་ཆུག་ཀྱང་རྩ་བའི་ཕྱོགས་ཆོས་མི་འགྲུབ་པར་བསྟན་པའོ། ། དང་པོ་ནི།
མེད་ཕྱིར་གཏན་ཚིགས་མ་བསྟན་ནའང༌། ། དེ་ནི་ཡོད་པར་དྭོགས་འགྱུར་ཏེ། ། དངོས་པོ་འགལ་བ་དག་ལ་ཡང༌། ། ཁྱབ་པར་བྱེད་པ་མཐོང་ཕྱིར་རོ། ། ཀུན་ལ་མེད་པ་མི་དམིགས་པ། ། མི་འགྲུབ་ཅེས་ནི་བཤད་ཟིན་ཏོ། ། མེད་པ་ཉིད་ནི་མ་གྲུབ་ན། ། ལྡོག་པ་ཉིད་ལ་ཐེ་ཚོམ་ཟ། ། ཞེས་སྨོས་ཏེ། སྐྱེས་བུས་མ་བྱས་པའི་ཚིག་དེ་ནི་ཆོས་ཅན།
རིགས་བྱེད་བདེན་པའི་དོན་ཅན་དུ་བསྒྲུབ་པའི་མི་མཐུན་ཕྱོགས་ལ་ཡོད་པར་དྭོགས་པར་འགྱུར་ཏེ། མི་མཐུན་ཕྱོགས་ལ་མེད་པར་བསྒྲུབ་པའི་ཕྱིར་དུ་གཏན་ཚིགས་མ་བསྟན་པའི་ཕྱིར་དང༌། དངོས་པོ་འགལ་བ་རྩོལ་བ་ལས་བྱུང་བ་དང་མ་བྱུང་བ་དག་ལ་ཡང་མི་རྟག་པ་གཅིག་གིས་ཁྱབ་པར་བྱེད་པ་མཐོང་བའི་ཕྱིར་དང༌། ཆོས་ཅན་ཀུན་ལ་མི་དམིགས་པའི་རྟགས་ལས་མེད་པར་མི་འགྲུབ་ཅེས་ནི། མི་མཐུན་ཕྱོགས་༼༡༤༡ན༽ལ་མ་མཐོང་བ། ། ཞེས་པར་བཤད་ཟིན་པའི་ཕྱིར། རང་འགྲེལ་ལས། རྩོལ་བ་ལས་བྱུང་བའི་དངོས་པོ་དང་མ་བྱུང་བ་གཉིས་པོ་དག་ལ་ཡང་ཁྱབ་པར་བྱེད་པ་མི་རྟག་པ་གཅིག་མཐོང་བའི་ཕྱིར་རོ། ། ཞེས་གསུངས་སོ། ། དོན་ནི་བདེན་རྫུན་གཉིས་འགལ་ཀྱང་སྐྱེས་བུས་མ་བྱས་པ་གཅིག་གིས་ཁྱབ་པར་བྱེད་པ་མཐོང་བའི་ཕྱིར་ཞེས་པའོ། །
དེས་ན་སྐྱེས་བུས་མ་བྱས་པ་ཆོས་ཅན། བརྫུན་པའི་དོན་ཅན་ལས་ལྡོག་པ་ཉིད་ལ་ཐེ་ཚོམ་ཟ་བར་ཐལ། བརྫུན་པའི་དོན་ཅན་ལ་མེད་པ་ཉིད་ནི་མ་གྲུབ་པའི་ཕྱིར་ནའོ། ། དེས་ན་སྒྲུབ་བྱེད་ཡང་དག་ཡིན་ན་ཚུལ་གསུམ་ཚང་དགོས་སོ་ཞེས་བཤད་པ། གལ་ཏེ་རྗེས་འགྲོ་ལྡོག་པ་དང༌། ། བསྒྲུབ་བྱའི་ཆོས་ཅན་ལ་ཡོད་ཉིད། ། དེ་ངེས་འབྲས་ཅན་ཤེས་པ་ཡིས། ། གྲུབ་པར་གྱུར་ན་སྒྲུབ་བྱེད་ཡིན། ། ཅེས་སྨོས་ཏེ། གལ་ཏེ་རྟགས་གང་ལ་རྗེས་འགྲོ་དང༌།
ལྡོག་པ་དང༌། བསྒྲུབ་བྱའི་ཆོས་ཅན་ལ་ཡོད་པ་ཉིད་ཀྱི་ཚུལ་གསུམ་དང༌། དེ་ངེས་པའི་འབྲས་བུ་ཅན་གྱི་ཤེས་པ་ཡིས་གྲུབ་པར་གྱུར་ན་སྒྲུབ་བྱེད་ཡང་དག་ཡིན་གྱི། ལྡོག་པ་རྐྱང་པ་ཅན་ནི་མ་ཡིན་ནོ། ། དེའི་གཞུང་འཛུགས་པའི་ཕྱིར། གང་ལ་བསྒྲུབ་བྱའི་མི་མཐུན་ཕྱོགས། ། བཟློག་པ་ཉིད་བརྗོད་དེ་ཉིད་ནི། ། འདི་ཡི་ཆོས་མཐུན་འགྱུར་དེས་ན། ། གཏན་ཚིགས་ཐམས་ཅད་རྗེས་འགྲོ་ཅན། ། ཞེས་སྨོས་ཏེ།
ལྡོག་པ་འབའ་ཞིག་པའི་གཏན་ཚིགས་ནི་མི་སྲིད་དེ། མི་མཐུན་ཕྱོགས་ལས་ལྡོག་པའི་གཏན་ཚིགས་ཐམས་ཅད་མཐུན་པའི་ཕྱོགས་ལ་རྗེས་སུ་འགྲོ་བ་ཅན་ཡིན་པའི་ཕྱིར། དེ་ཡིན་ཏེ། རྟགས་གང་ལ་བསྒྲུབ་བྱའི་མི་མཐུན་ཕྱོགས་ལས་བཟློག་པ་ཉིད་དུ་བརྗོད་པ་དེ་ཉིད་ནི་གཏན་༼༡༤༡བ༽ཚིགས་འདིའི་ཆོས་མཐུན་པའི་ཕྱོགས་སུ་འགྱུར་བ་དེས་ནའོ། ། གཉིས་པ་ལོག་ཏུ་ཆུག་ཀྱང་རྩ་བའི་ཕྱོགས་ཆོས་མི་འགྲུབ་པར་བསྟན་པ་ལ། སྔགས་སྐྱེས་བུས་བྱས་པར་བསྒྲུབ། སྔགས་ཀྱི་གོ་རིམ་སྐྱེས་བུས་བྱས་པར་བསྒྲུབ། བྱེད་པ་པོ་སྐྱེས་བུ་ཁྱད་པར་ཅན་དུ་གྲུབ། དེས་སྐྱེས་བུ་ཁྱད་པར་ཅན་མི་སྲིད་པའི་ལོག་རྟོག་ཁེགས་པའོ། ། དང་པོ་ལ།
བརྡ་ལས་འབྲས་བུ་འབྱིན་པའི་ཚུལ། དངོས་པོའི་ནུས་པས་འབྲས་བུ་འབྱིན་པ་དགག་པའོ། ། དང་པོ་ནི། འགའ་ཡིས་བརྡ་བྱས་ཉིད་ཡིན་ན། ། སྔགས་རྣམས་འབྲས་བུ་སྒྲུབ་བྱེད་ཡིན། ། ཅེས་སྨོས་ཏེ། སྔགས་རྣམས་ཆོས་ཅན། སྐྱེས་བུས་བྱས་པ་ཡིན་ཏེ། སྐྱེས་བུ་ཞེས་མཐུ་དང་ལྡན་པ་འགའ་ཡིས་ནད་ཞི་བ་ལ་སོགས་པར་བརྡ་བྱས་པ་ཉིད་ཡིན་ན་འབྲས་བུ་སྒྲུབ་བྱེད་ཡིན་པའི་ཕྱིར། གཉིས་པ་དངོས་པོའི་ནུས་པས་འབྲས་བུ་འབྱིན་པ་དགག་པ་ལ།
ཡི་གེའི་རིམ་པ་ལ་མི་བལྟོས་པར་ཐལ་བ། སྐྱེས་བུ་ཁྱད་པར་ཅན་ལ་མི་བལྟོས་པར་ཐལ་བའོ། ། དང་པོ་ནི། ཅི་སྟེ་དངོས་པོའི་ནུས་ཡིན་ན། ། ཁྱད་པར་མེད་ཕྱིར་གཞན་ལའང་འགྱུར། ། དོན་གཞན་ཉིད་དུ་གྱུར་པ་ཡི། ། བཀོད་པའང་སྔར་ནི་བསལ་བ་ཡིན། ། དེ་དོན་རྟག་ཏུ་འགྲུབ་འགྱུར་ཏེ། ། བལྟོས་པ་ཡིན་ན་ནུས་མེད་འགྱུར། ། ཞེས་སྨོས་ཏེ།
ཅི་སྟེ་སྔགས་ཀྱི་དངོས་པོའི་ནུས་པ་ཁོ་ན་ལས་འབྲས་བུ་སྟེར་བ་ཡིན་གྱི། བརྡ་ལ་མ་བལྟོས་སོ་ཞེ་ན། སྔགས་ཆོས་ཅན། གོ་རིམ་གཞན་དུ་ཀློག་པ་ལའང་སྔགས་འབྲས་འགྲུབ་པར་འགྱུར་བར་ཐལ། གོ་རིམ་བཟློག་ཀྱང་ཡི་གེ་ལ་ཁྱད་པར་མེད་པའི་ཕྱིར། གོ་རིམ་བཟློག་ན་ཡི་གེའི་བཀོད་པ་ཉམས་པས་འབྲས་བུ་མི་འབྱིན་༼༡༤༢ན༽ནོ་ཞེ་ན། བཀོད་པ་དེ་ཡི་གེ་དང་གཅིག་ན་བཀོད་པ་ཉམས་པར་མི་རིགས་ལ། ཐ་དད་ན་ཡི་གེ་ལས་དོན་གཞན་ཉིད་དུ་གྱུར་པའི་ཡི་གེའི་བཀོད་པའང་སྔར་ནི་གལ་ཏེ་ཡི་གེའི་རིམ་པ་དག་ཅེས་པར་བསལ་ཟིན་པ་ཡིན་ནོ། ། ཡང་སྔགས་དེ་ཆོས་ཅན། དོན་འབྲས་རྟག་ཏུ་འགྲུབ་པར་འགྱུར་ཏེ།
འབྲས་བུ་བསྐྱེད་ནུས་སུ་རྟག་པའི་ཕྱིར། གལ་ཏེ་རྐྱེན་ལ་བལྟོས་ནས་འབྲས་བུ་བསྐྱེད་པའི་ཕྱིར་རྟག་ཏུ་མི་བསྐྱེད་དོ་ཞེ་ན། སྔགས་ཆོས་ཅན། རྐྱེན་དེས་ཁྱོད་ལ་ཕན་འདོགས་པའི་ནུས་པ་མེད་པར་འགྱུར་ཏེ། རྟག་པའི་ཕྱིར། གཉིས་པ་སྐྱེས་བུ་ཁྱད་པར་ཅན་ལ་མི་བལྟོས་པར་ཐལ་བ་ནི། གལ་ཏེ་དངོས་ནུས་དེ་འདྲ་ན། ། དེ་ནི་ཀུན་གྱི་སྒྲུབ་བྱེད་འགྱུར། ། ལེགས་བྱས་མིན་ཕྱིར་བྱེད་པ་པོའི། ། ཁྱད་པར་ལ་ཡང་བལྟོས་མི་རུང༌། །
དངོས་པོ་འདུས་བྱས་པ་ཡི་ཡང༌། ། དངོས་པོའི་ཐ་དད་ཐ་དད་བྱེད། ། བྱེད་པོའི་ཁྱད་པར་ལས་ནུས་པ། ། ངེས་པ་མ་ཡིན་བརྡ་ལས་འགྱུར། ། ཁྱད་པར་བྱར་མེད་ཅན་ཡིན་ན། ། ཅི་ཞིག་བྱེད་ནས་བྱེད་པོར་འགྱུར། ། ཞེས་སྨོས་ཏེ། གལ་ཏེ་སྔགས་ཀྱི་དངོས་པོའི་ནུས་པ་ཉིད་ལས་འབྲས་བུ་དེ་འདྲ་བ་འགྲུབ་ན། སྔགས་དེ་ནི་ཆོས་ཅན། གདོལ་པ་དང་བྲམ་ཟེ་ལ་སོགས་པ་སྔགས་སྒྲུབ་པ་པོ་ཀུན་གྱི་འབྲས་བུ་སྒྲུབ་བྱེད་དུ་འགྱུར་ཏེ།
སྐྱེས་བུ་ལ་མ་བལྟོས་པར་སྔགས་ཁོ་ནའི་ནུས་པ་ལས་འབྲས་བུ་འབྱིན་པའི་ཕྱིར། དཔེར་ན་སྨན་བཞིན་ནོ། ། འདོད་ན། གདོལ་པས་མི་འགྲུབ་པར་འགལ་ལོ། ། སྔགས་ཆོས་ཅན། བྱེད་པ་པོ་བྲམ་ཟེའི་མཆོད་སྦྱིན་དང་དཀའ་ཐུབ་ཀྱི་ཁྱད་པར་ལ་བལྟོས་ནས་ཀྱང་འབྲས་བུ་འབྱིན་པར་མི་རུང་བར་འགྱུར་ཏེ། ༼༡༤༢བ༽སྐྱེས་བུས་ལེགས་པར་བྱས་པ་མིན་པའི་ཕྱིར། ཁྱབ་སྟེ། སྔགས་ཀྱི་དངོས་པོའི་འབྲས་བུ་ཐ་དད་པ་དེ་བྱེད་པ་པོ་ཐ་དད་ཀྱིས་བྱས་པ་ཡིན་ན། སྔགས་ཀྱི་དངོས་པོ་སྐྱེས་བུས་འདུས་བྱས་པའི་ཁྱད་པར་ཡང་ཡིན་དགོས་པའི་ཕྱིར།
གལ་ཏེ་སྔགས་ཀློག་པར་བྱེད་པ་པོའི་རིགས་བཟང་ངན་གྱི་ཁྱད་པར་ལས་སྔགས་འབྲས་ཀྱི་ནུས་པ་སོ་སོར་ངེས་པ་ཡིན་ནོ་ཞེ་ན། སྔགས་འདོན་པར་བྱེད་པ་པོའི་ཁྱད་པར་བྲམ་ཟེས་འགྲུབ་ལ་གདོལ་པས་མི་འགྲུབ་པའི་ནུས་པ་སོ་སོར་ངེས་པ་མ་ཡིན་ཏེ། བྲམ་ཟེ་དང་གདོལ་པའི་ཁྱད་པར་ཡང་བརྡ་ལས་ཐ་དད་དུ་འགྱུར་གྱི། རིགས་ཐ་དད་དུ་ཡོད་པ་ཡིན་ནོ་ཞེས་ཤཱཀྱ་བློའིའོ། ། རང་འགྲེལ་ལས། གང་གི་ཚེ་བརྡ་ལས་འབྲས་བུ་འབྱིན་པ་དེའི་ཚེ་ནི་སྔགས་ཀྱི་བྱེད་པ་པོའི་ཁྱད་པར་བྲམ་ཟེ་སོགས་ལ་འབྲས་བུའི་ཁྱད་པར་རིགས་ཏེ། དེ་ལྟར་བརྡ་བྱས་པའི་སྔགས་ཡིན་པའི་ཕྱིར་ཞེས་གསུངས་ཏེ། ཡིད་ཀྱི་ཤིང་རྟས་ཀྱང་དེ་ལྟར་བཤད་དོ། ། ཡང་སྔགས་ཆོས་ཅན། བྲམ་ཟེས་གཙང་སྦྲ་སོགས་ཅི་ཞིག་བྱེད་ནས་སྔགས་འབྲས་བྱེད་པ་པོར་འགྱུར་ཏེ་རྐྱེན་གྱིས་ཁྱད་པར་དུ་བྱར་མེད་པ་ཅན་གྱི་རྟག་པ་ཡིན་པའི་ཕྱིར་ནའོ། །
ཡང༌། གལ་ཏེ་མངོན་གསལ་སྦྱོར་ཡིན་ན། ། དེ་ནི་གོང་དུ་བསལ་ཟིན་ཏོ། ། ཞེས་སྨོས་ཏེ། གལ་ཏེ་ལྕེ་རྐན་སོགས་ཀྱི་སྔགས་མངོན་པར་གསལ་བར་བྱས་པས་དེས་འབྲས་བུར་སྦྱོར་བ་ཡིན་ནོ་ཞེ་ན། རྟག་པ་ལ་གསལ་བའི་རིམ་པ་ཡོད་པ་དེ་ནི་གོང་དུ་སྤྱི་འགོག་པར་བསལ་ཟིན་ཏོ། ། ཡང༌། གང་ལས་བློ་དེ་གསལ་ཡིན་ལ། ། དེ་ནི་འབྲས་བུར་གལ་ཏེ་སྦྱོར། ། ཞེས་སྨོས་ཏེ།
གལ་ཏེ་སྔགས་ཀྱི་སྒྲ་གང་༼༡༤༣ན༽ལས་བློ་ཉན་ཤེས་སྐྱེས་པ་དེ་སྔགས་ཀྱི་སྒྲ་གསལ་བ་ཡིན་ལ། དེ་ནི་སྔགས་ཀྱི་འབྲས་བུར་སྦྱོར་རོ་ཞེ་ན། སྨྲ་བ་པོ་གསལ་རྒྱུ་ཡིན་པས། ། ཉན་པ་པོ་ཡང་འབྲས་འབྲེལ་འགྱུར། ། མངོན་པར་གསལ་མིན་སྒྲ་དག་གི ། བྱེད་པ་རྣམས་ཀྱི་སྦྱོར་བའམ། ། ཡིད་ཀྱི་བཟླས་པ་དོན་མེད་འགྱུར། ། སྒྲ་ནི་རྣ་བའི་སྤྱོད་ཡུལ་ཡིན། ། ཅེས་སྨོས་ཏེ། ཉན་པ་པོ་གདོལ་པའང་ཆོས་ཅན།
སྔགས་ཀྱི་འབྲས་བུ་དང་འབྲེལ་བར་འགྱུར་ཏེ། སྔགས་སྨྲ་བ་པོ་བྲམ་ཟེ་དེ་ཁྱོད་ལ་སྔགས་མངོན་པར་གསལ་བའི་རྒྱུ་ཡིན་པའི་ཕྱིར། ཡང༌། སྒྲ་དག་གི་བྱེད་པ་ལྕེ་རྐན་ལ་སོགས་པ་རྣམས་ཀྱི་སྦྱོར་བས་བཟླས་པའམ་ཡིད་ཀྱི་བཟླས་པ་གཉིས་པོ་དེ་ཆོས་ཅན། སྔགས་ཀྱི་དོན་འབྲས་མེད་པར་འགྱུར་ཏེ། ཉན་ཤེས་ལ་མངོན་པར་གསལ་བའི་སྒྲ་མ་ཡིན་པའི་ཕྱིར་ཏེ། མངོན་པར་གསལ་བའི་སྒྲ་ནི་རྣ་བའི་སྤྱོད་ཡུལ་ཡིན་པའི་ཕྱིར། ཡང༌། རྒྱུད་པས་དེ་ལས་སྐྱེས་ཉིད་ཕྱིར། ། བློ་དེའང་གསལ་བ་ཡིན་ཅེ་ན། །
ཞེས་སྨོས་ཏེ། གལ་ཏེ་ཡིད་ཀྱི་བཟླས་པའི་དུས་སུ་སྔགས་སྒྲའི་རྣམ་པ་སྣང་བའི་བློ་རྟོག་པ་དེའང་རྒྱུད་པས་སྔགས་སྒྲ་དེ་ལས་སྐྱེས་པ་ཉིད་ཀྱི་ཕྱིར། སྔགས་སྒྲ་གསལ་བ་ཡིན་པས་ཡིད་ཀྱི་བཟླས་པ་དོན་ཡོད་དོ་ཞེ་ན། གལ་ཏེ་དོན་ཅན་ཡིན་མི་འགྲུབ། ། རྟོག་པའི་རྗེས་སུ་འགྲོ་ཕྱིར་རོ། ། རང་དང་སྤྱི་ཡི་རང་བཞིན་རྣམས། ། ངོ་བོ་གཅིག་ཏུ་བརྗོད་འདོད་ནས། ། བརྡ་བྱེད་རྣམས་ཀྱིས་བརྗོད་པའི་ཕྱིར། ། མི་འགལ་དངོས་པོ་ལ་མ་ཡིན། ། ཅེས་སྨོས་ཏེ།
སྔགས་སྒྲའི་རྣམ་པ་སྣང་བའི་རྟོག་པ་ཆོས་ཅན། རང་མཚན་གྱི་གཟུང་དོན་ཅན་ཡིན་པ་༼༡༤༣བ༽མི་འགྲུབ་སྟེ། རྟོག་པ་སྔ་མའི་བག་ཆགས་ཀྱི་རྗེས་སུ་འགྲོ་བའི་ཕྱིར། གལ་ཏེ་ཁྱེད་ལ་ཡང༌། ཅིའི་ཕྱིར་ཡིད་ཀྱི་བཟླས་པ་དོན་མེད་དུ་མི་འགྱུར་ཞེ་ན། སྔགས་ཡིད་ཀྱིས་བཟླས་པའི་ཚེ་ཆོས་ཅན། སྔགས་ཀྱི་དངོས་པོ་རང་མཚན་ལ་བརྡ་སྦྱོར་བ་མ་ཡིན་ཀྱང་སྔགས་འབྲས་འགྲུབ་པ་མི་འགལ་ཏེ། སྔགས་རང་གི་མཚན་ཉིད་དང་སྤྱིའི་རང་བཞིན་རྣམས་ངོ་བོ་གཅིག་ཏུ་ནི་བརྗོད་པར་འདོད་ནས་བརྡ་བྱེད་པ་པོ་རྣམས་ཀྱིས་བརྗོད་པའི་ཕྱིར། གཉིས་པ་སྔགས་ཀྱི་གོ་རིམ་སྐྱེས་བུས་བྱས་པར་བསྒྲུབ་པ་ནི། གལ་ཏེ་གོ་རིམ་མེད་ན་ནི། །
རོ་དང་མཚོ་ཞེས་ཐོས་པ་ལས། ། འབྲས་ཐ་དད་མེད་འགྱུར་ཞེ་ན། ། ཞེས་སྨོས་ཏེ། གལ་ཏེ་སྔགས་ཀྱི་གོ་རིམ་མེད་ན་ནི་ར་སཿདང་ས་རཿཞེས་ཐོས་པ་ལས་འབྲས་བུ་རོ་དང་མཚོ་གཉིས་ཐ་དད་དུ་གོ་བ་མེད་པར་འགྱུར་ཏེ། གོ་རིམ་མེད་ཅིང་ཡི་གེའི་ངོ་བོ་ལ་ཁྱད་པར་མེད་པའི་ཕྱིར་ཞེ་ན། དེ་ནི་སྐྱེས་བུའི་རྟེན་ཅན་ཡོད། ། ཡི་གེ་ཀུན་སློང་ཤེས་པ་ལས། ། སྐྱེས་ལ་ཤེས་པས་སྒྲ་སྐྱེའོ། ། དེ་ཡི་ཁྱད་པར་ཅན་དེ་ནི། ། རྣ་བས་ངེས་པར་འགྱུར་བ་ཡིན། །
ཤེས་ངེས་བསྐྱེད་པའི་ཤེས་པ་ཅན། ། དེ་ཐོས་མྱུར་མིན་ཐོས་པ་ཅན། ། དེ་དྲན་པ་ལ་བལྟོས་ནས་ནི། ། ཕྱིས་ནི་བདག་ཉིད་ལ་དྲན་བྱེད། ། ཅེས་སྨོས་ཏེ། རྟགས་གཉིས་ཀ་མ་གྲུབ་སྟེ། ར་དང་རའི་སྲོག་ཨ་དང་ས་དང་སའི་སྲོག་ཨ་དང་རྣམ་པར་བཅད་བྱ་ལྔ་པོ་དེ་ནི་ཆོས་ཅན། སྐྱེས་བུས་བྱས་པ་ལ་བརྟེན་པ་ཅན་གྱི་གོ་རིམ་ཡོད་དེ། ཀུན་སློང་ལས་སྐྱེ་བ་དང་ཉན་ཤེས་ཀྱིས་ཐོས་པ་དང་དྲན་ཤེས་ཀྱིས་དྲན་པའི་རིམ་པ་གསུམ་ཡོད་པའི་ཕྱིར་ཏེ། ཡི་གེ་ར་ཀུན་སློང་གི་ཤེས་པ་ལས་༼༡༤༤ན༽ཡི་གེ་ར་དང་དེའི་སྲོག་ཨ་ཀུན་སློང་གི་ཤེས་པ་གཉིས་ཅིག་ཅར་དུ་སྐྱེས་ལ།
ཨ་ཀུན་སློང་གི་ཤེས་པ་ཨ་ཞེས་པའི་སྒྲ་སྐྱེ་བའི་ཕྱིར་དང༌། ཐོག་མར་ཡི་གེ་ར་ཐོས། དེ་ནས་ར་དེའི་སྲོག་གི་ཁྱད་པར་དུ་ཡོད་པ་ཅན་གྱི་ཨ་དེ་ནི་རྣ་བའི་རྣམ་པར་ཤེས་པས་ཐོས་ཤིང་ངེས་པ་འདྲེན་པར་འགྱུར་བ་ཡིན་པའི་ཕྱིར་དང༌། ཡི་གེ་ལྔ་པོའི་གོ་རིམ་དེ་ཐོས་པ་མྱུར་བ་མ་ཡིན་པར་ཐོས་པ་ཅན་གྱི་ཚེ་དང་པོར་ར་དེ་དྲན་པ་ལ་བལྟོས་ནས་ནི་ཕྱིས་ནི་ཨའི་བདག་ཉིད་ལ་རིམ་པ་དང་མཐུན་པར་དྲན་པར་བྱེད་པའི་ཕྱིར། ཐོས་པ་དང་དྲན་པའི་གོ་རིམ་མོ། ། ཡང་རའི་སྲོག་ཡིག་ཨ་ཆོས་ཅན། རའི་ཁྱད་པར་ཅན་ཞེས་བརྗོད་དེ། རང་འཛིན་ཉན་ཤེས་དེས་བསྐྱེད་པའི་ཤེས་པ་ཅན་ཡིན་པའི་ཕྱིར་ཞེས་པའི་གོ་རིམ་མོ། ། དེའི་གཞུང་འཛུགས་པར་བཞེད་ནས། དེ་ནས་རྒྱུ་དང་འཛིན་སེམས་ཀྱི། །
ཡིག་རྣམས་རྒྱུ་དང་འབྲས་ཉིད་ཀྱི། ། གོ་རིམ་དག་ནི་ཡིན་ཅེས་བརྗོད། ། དེ་དག་སྐྱེས་བུས་བྱས་པ་ཉིད། ། དེ་ཕྱིར་ཡི་གེའི་ངོ་བོ་དེ། ། ཚིག་དང་ཚིག་ལ་གཞན་ཉིད་དེ། ། བྱེད་པོའི་འདུ་བྱེད་ལས་ཐ་དད། ། ལྷན་ཅིག་འབྲས་བུའི་ཁྱད་པར་བྱེད། ། ཅེས་སྨོས་ཏེ། གོང་དུ་ཇི་སྐད་བཤད་པ་དེ་ནི་ཡི་གེ་རྣམས་ཀྱི་རྒྱུ་ཀུན་སློང་དང་འབྲས་བུ་རང་འཛིན་པའི་སེམས་ཉིད་ཀྱི་གོ་རིམ་དག་ནི་ཡིན་ཅེས་བརྗོད་དེ། གོ་རིམ་དེ་དག་ཀྱང་སྐྱེས་བུས་བྱས་པ་ཉིད་ཡིན་པ་དེའི་ཕྱིར།
ཡི་གེའི་ངོ་བོ་དེ་ལ་ཁྱད་པར་མེད་ཀྱང་ཚིག་དང་ཚིག་གི་བརྗོད་ཚུལ་ལ་ཁྱད་པར་མེད་པ་ལས་གཞན་ཉིད་ཡིན་ནོ། ། ཇི་ལྟར་ཞེ་ན། ར་སཿཞེས་པའི་ཚིག་ཆོས་ཅན། ཁྱོད་ལྷན་ཅིག་ཏུ་བརྗོད་པ་ན་འབྲས་བུའི་ཁྱད་པར་རོ་གོ་བར་༼༡༤༤བ༽བྱེད་དེ། ཚིག་སོ་སོར་རྗོད་པར་བྱེད་པ་པོའི་ཀུན་སློང་གི་འདུ་བྱེད་ལས་ཡི་གེ་ས་རཿལས་ཐ་དད་པར་སྐྱེས་པའི་ཕྱིར། ཡང་ཡི་གེའི་ངོ་བོ་དེ་ལ་ཁྱད་པར་མེད་ཀྱང་ཡི་གེ་ས་རཿཞེས་པའི་ཚིག་ཆོས་ཅན། ཁྱོད་ལྷན་ཅིག་ཏུ་བྱུང་བ་ན་འབྲས་བུའི་ཁྱད་པར་མཚོ་གོ་བར་བྱེད་དེ། ཚིག་སོ་སོར་རྗོད་པར་བྱེད་པ་པོའི་ཀུན་སློང་གི་འདུ་བྱེད་ལས་ཡི་གེ་ར་སཿལས་ཐ་དད་པར་སྐྱེས་པའི་ཕྱིར། དང་ནི་ར་སཿདང་ས་རཿའབྱེད་པའི་ཚིག་གོ ། ལ་ནི་ཚིག་ཕྲད་དོ། །
འདིར་བོད་ཀྱི་རྣམ་བཤད་བྱེད་པ་ཕལ་ཆེར་གྱིས་རོ་དང་མཚོ་ཞེས་ཐོས་པ་ལས་ཞེས་པར་ས་རཿརོ་དང་ར་སཿམཚོའི་སྐད་དོད་དུ་སྦྱར་བ་མང་མོད་ཀྱི། སྐད་དོད་མ་ཤེས་པས་ནོངས་སོ། ། དེས་ན་ཡི་གེ་སྐྱེས་བུས་བྱས་པར་གྲུབ་བོ་ཞེས་བསྟན་པར་བཞེད་ནས། ཡི་གེ་རྣམས་ཀྱི་གོ་རིམ་དེའང༌། ། སྤེལ་བར་བྱེད་ལས་འཇུག་ཡིན་ཏེ། ། འདོད་དང་མི་འགལ་གྲུབ་ཅན་གྱི། ། གོ་རིམ་གནས་པ་འགལ་ཕྱིར་རོ། ། སྐྱེས་བུ་དང་ནི་ཡི་གེ་རྣམས། ། རྒྱུ་འབྲས་ཉིད་དུ་གྲུབ་པའི་ཕྱིར། ། ཡི་གེའི་རིམ་ཀུན་སྐྱེས་བུ་ལས། །
མེ་དང་ཤིང་གི་རིགས་པ་བཞིན། ། ཞེས་སྨོས་ཏེ། དེས་ན་ཡི་གེ་རྣམས་ཀྱི་གོ་རིམ་དེའང་སྐྱེས་བུས་སྤེལ་བར་བྱེད་པ་ལས་འཇུག་ཅིང་སྐྱེ་བ་ཡིན་ཏེ། སྐྱེས་བུའི་འདོད་པ་དང་མི་འགལ་བར་གྲུབ་པ་ཅན་གྱི་གོ་རིམ་གང་ཞིག ། གོ་རིམ་དེ་ནི་རྟག་པར་གནས་པ་འགལ་བའི་ཕྱིར་རོ། ། དེས་ན་ཡི་གེའི་གོ་རིམ་ཀུན་སྐྱེས་བུ་ལས་བྱུང་སྟེ། སྐྱེས་བུ་དང་ནི་ཡི་གེ་ར་སཿརྣམས་རྒྱུ་འབྲས་ཉིད་དུ་གྲུབ་པའི་ཕྱིར། དཔེར་ན་མེ་གཅིག་བུད་ཤིང་གི་འབྲས་བུར་རིགས་པས་གྲུབ་པ་ན་མེ་གཞན་ཡང་བུད་ཤིང་གི་འབྲས་བུར་གྲུབ་པ་བཞིན་ནོ། ། གསུམ་པ་བྱེད་པ་པོ་༼༡༤༥ན༽སྐྱེས་བུ་ཁྱད་པར་ཅན་དུ་གྲུབ་པ་ནི། ཤེས་མཐུ་དག་གིས་སྔགས་ཤེས་པའི། །
གོ་རིམ་བྱེད་ཚུལ་ཅན་སྐྱེས་བུ། ། ཐུན་མོང་མིན་པ་ཉིད་གྲུབ་སྟེ། ། གཞན་ལ་དེ་དག་མེད་ཕྱིར་རོ། ། ཞེས་སྨོས་ཏེ། སྔགས་ཤེས་པའི་གོ་རིམ་བྱེད་པའི་ངང་ཚུལ་ཅན་གྱི་སྐྱེས་བུ་ཆོས་ཅན། ཐ་མལ་པ་གཞན་དང་ཐུན་མོང་མ་ཡིན་པའི་ཡོན་ཏན་དང་ལྡན་པ་ཉིད་དུ་གྲུབ་སྟེ། འབྲས་བུ་སྟེར་བའི་སྔགས་ཀྱི་གོ་རིམ་བྱེད་ཤེས་པ་དང་སྔགས་འབྲས་བྱིན་གྱིས་རློབ་པའི་མཐུ་ཡོད་པ་དག་གིས་ཁྱད་པར་དུ་འཕགས་པའི་ཕྱིར། ཁྱབ་སྟེ། ཐ་མལ་པ་གཞན་ལ་ཤེས་མཐུ་དེ་དག་མེད་པའི་ཕྱིར་རོ། ། གལ་ཏེ་ཐ་མལ་པ་ལ་སྔགས་བྱེད་པའི་ནུས་པ་མེད་ན།
འོ་ན་ལམ་པོ་ཆེའི་སྐྱེས་བུ་སྔགས་བྱེད་པ་ལ་འབྲས་བུ་མེད་པར་ཐལ་ལོ་ཞེ་ན། གང་ཡང་རྒྱུད་རིག་འགའ་ཞིག་གིས། ། གསང་སྔགས་འགའ་ཞིག་བྱེད་འགྱུར་བ། ། དེ་དག་གི་དེ་གཙོ་བོའི་མཐུ། ། དེས་བཤད་རིགས་པ་འཇུག་ཕྱིར་རོ། ། འབྲས་བུ་འདོད་པས་སྔགས་རྣམས་ནི། ། བྱས་དང་སྐྱེས་བུས་བྱས་བརྗོད་བྱ། ། ཞེས་སྨོས་ཏེ། གང་ཡང་ནམ་མཁའ་ལྡིང་གི་རྒྱུད་རིག་པའི་ལམ་པོ་ཆེའི་སྐྱེས་བུ་ཐ་མལ་པ་འགའ་ཞིག་གིས་གསང་སྔགས་འགའ་ཞིག་བྱེད་པར་འགྱུར་བ་དེ་དག་གི་གསང་སྔགས་དེ་ཆོས་ཅན། འབྲས་བུ་འབྱུང་བ་གཞན་ལ་བལྟོས་ཏེ།
གཙོ་བོ་ནམ་མཁའ་ལྡིང་གི་རྒྱུད་རྩོམ་པ་པོའི་མཐུ་ལས་བྱུང་བའི་ཕྱིར་ཏེ། རྒྱུད་རྩོམ་པ་པོ་དེས་བཤད་པའི་མན་ངག་གི་རིགས་པ་ལ་འཇུག་ཅིང་དམ་ཚིག་སྐྱོང་བའི་ཕྱིར་རོ་ཞེས་ཡིད་ཀྱི་ཤིང་རྟས་སོ། ། ཤཱཀྱ་བློ་ནི་དེས་བཤད་པའི་རིགས་པ་བསྟན་པའི་འབྲས་བུའམ་དགོས་པ་འཇུག་པའི་ཕྱིར་ཞེས་སོ། ། དེའི་༼༡༤༥ན༽ཕྱིར་ཞི་སོགས་ཀྱི་འབྲས་བུ་འདོད་པའི་སྐྱེས་བུ་རྣམས་ཀྱིས་སྔགས་འབྲས་འབྱིན་པའི་སྔགས་རྣམས་ནི་སྤྱིར་བྱས་པ་དང༌། བྱེ་བྲག་ཏུ་སྐྱེས་བུ་ཁྱད་པར་ཅན་གྱིས་བྱས་ཞེས་བརྗོད་པར་བྱའོ། ། འདིས་ནི་མ་བྱས་པའི་སྔགས་རྟག་པ་འགོག་པ་དང༌། བྱས་ཀྱང་བརྡ་ལ་མ་བལྟོས་པ་དགག་པའི་ཕྱིར་དུ་བྱས་དང་སྐྱེས་བུས་བྱས་ཞེས་གཉིས་གསུངས་སོ། ། བཞི་པ་དེས་སྐྱེས་བུ་ཁྱད་པར་ཅན་མི་སྲིད་པའི་ལོག་རྟོག་ཁེགས་པ་ལ། སྔར་བཤད་ཀྱི་རིགས་པས་ཁེགས་པ་དང༌། རིགས་པ་གཞན་གྱིས་དགག་པའོ། །
དང་པོ་ནི། སྐྱེས་བུ་ནུས་མེད་སྒྲུབ་བྱེད་ནི། ། འདི་ཉིད་ཀྱིས་ནི་བསལ་བ་ཡིན། ། ཅེས་སྨོས་ཏེ། དེས་ན་ཁྱེད་སྐྱེས་བུ་ལ་སྔགས་བྱེད་པའི་ནུས་པ་མེད་པར་སྒྲུབ་པར་བྱེད་པ་ནི་སྐྱེས་བུ་ཕུལ་དུ་བྱུང་བས་སྔགས་བྱས་པར་བསྟན་པ་འདི་ཉིད་ཀྱིས་ནི་བསལ་བ་ཡིན་ནོ། ། གཉིས་པ་རིགས་པ་གཞན་གྱིས་དགག་པ་ལ། རིགས་པ་དངོས་དང༌། ཁས་བླངས་ནང་འགལ་བརྗོད་པའོ། ། དང་པོ་ནི། བློ་དབང་སྨྲ་དང་སྐྱེས་བུ་ཉིད། །
ལ་སོགས་སྒྲུབ་བྱེད་གང་བརྗོད་པ། ། ཚད་ལྟར་སྣང་ཡིན་ལྷག་ལྡན་པས། ། ཇི་བཞིན་དོན་རྟོགས་ཡོད་མ་ཡིན། ། ཅེས་སྨོས་ཏེ། དཔྱོད་པ་བས་སྐྱེས་བུ་ཕུལ་བྱུང་མེད་པའི་སྒྲུབ་བྱེད་དུ་གང་བརྗོད་པའི་བློ་དང་དབང་པོ་དང་ངག་སྨྲ་བ་དང་སྐྱེས་བུ་ཉིད་དང་ཡན་ལག་དང་ལྡན་པའི་ཕྱིར་ཞེས་བྱ་བ་ལ་སོགས་པའི་རྟགས་ཆོས་ཅན། རང་གི་བསྒྲུབ་བྱའི་དོན་ཇི་ལྟ་བ་བཞིན་དུ་རྗེས་དཔག་སྐྱེད་བྱེད་དུ་ཡོད་པ་མ་ཡིན་ཏེ། མི་མཐུན་ཕྱོགས་ལས་ལྡོག་པར་ཐེ་ཚོམ་ཟ་བའི་ལྷག་ལྡན་ཡིན་པས་ཚད་མ་ལྟར་སྣང་བ་ཡིན་པའི་ཕྱིར།
གཉིས་པ་ཁས་བླངས་ནང་འགལ་བརྗོད་༼༡༤༦ན༽པ་ལ། སྐྱེས་བུ་ཕུལ་བྱུང་མེད་ན་རིགས་བྱེད་དོན་ངེས་སུ་མི་འཐད། རིགས་བྱེད་དོན་ངེས་སུ་འཐད་པའི་སྒྲུབ་བྱེད་དགག་པའོ། །
དང་པོ་ནི། སྒྲ་ནི་ཁོ་བོས་འདི་དོན་དང༌། ། འདི་དོན་མིན་ཅེས་རྗོད་མི་བྱེད། ། སྐྱེས་བུས་དོན་འདི་བརྟགས་པ་སྟེ། ། དེ་ཡང་འདོད་ཆགས་ལ་སོགས་ལྡན། ། དེ་གཅིག་དེ་ཉིད་རིག་གཞན་མིན། ། ཁྱད་པར་ཡང་ནི་སུ་ཡིས་བྱས། ། དེ་བཞིན་སྐྱེས་ཉིད་རྣམ་འགས་ཀྱང༌། ། ཁྱེད་ཅིས་ཤེས་ལྡན་འགའ་མི་འདོད། ། ཅེས་སྨོས་ཏེ།
རིགས་བྱེད་དོན་ངེས་བརྫུན་པའི་དོན་ཅན་དུ་ཐལ། སྐྱེས་བུས་དོན་ངེས་འདི་ནི་བརྟགས་པའི་ཕྱིར། ཁྱབ་སྟེ། སྐྱེས་བུ་དེ་ཡང་འདོད་ཆགས་ལ་སོགས་པ་དང་ལྡན་པའི་ཕྱིར། རྩ་བའི་རྟགས་གྲུབ་སྟེ། རིགས་བྱེད་ཀྱི་སྒྲ་ནི་འདི་ཁོ་བོས་བརྗོད་པའི་དོན་དང་འདི་ནི་དོན་མིན་ནོ་ཞེས་བརྗོད་པར་མི་བྱེད་པའི་ཕྱིར། རིགས་བྱེད་དོན་ངེས་དེ་དྲང་སྲོང་རྒྱལ་དཔོག་གིས་ཤེས། ཤེས་ནས་དཔྱོད་པ་བ་ལ་བཤད་པ་ཡིན་ནོ་ཞེས་ཟེར། འོ་ན་དཔྱོད་པ་བ་ཆོས་ཅན། ཁྱེད་ཀྱང་རྒྱལ་དཔོག་པ་དེ་བཞིན་དུ་སྐྱེས་བུ་ཉིད་ཀྱི་རྣམ་པ་འགས་ཀྱང་རིགས་བྱེད་དོན་ངེས་ཤེས་པ་དང་ལྡན་པ་འགའ་ཞིག་ཅིས་མི་འདོད་དེ་རིགས་པར་ཐལ།
རྒྱལ་དཔོག་པ་དེ་གཅིག་པུས་རིགས་བྱེད་དོན་ངེས་དེ་ཉིད་རིག་པ་ཡིན་གྱི། གཞན་གྱིས་མ་ཡིན་པའི་ཁྱད་པར་ཡང་ནི་སུ་ཡིས་བྱས་ཏེ་མ་བྱས་པའི་ཕྱིར། གཉིས་པ་རིགས་བྱེད་དོན་ངེས་སུ་འཐད་པའི་སྒྲུབ་བྱེད་དགག་པ་ལ། དོན་ངེས་ཚད་མས་སྒྲུབ་པ་དགག གྲགས་པས་སྒྲུབ་པ་དགག ། རིགས་བྱེད་རང་ཉིད་ཀྱིས་སྨྲས་པ་དགག ། རང་བཞིན་གྱིས་ངེས་པ་དགག་༼༡༤༦བ༽པའོ། ། དང་པོ་ནི། གལ་ཏེ་གང་ཚིག་ཚད་མ་ཡིས། ། མི་བསླུ་དེ་དོན་རིགས་ཡིན་ན། །
ཞེས་སྨོས་ཏེ། གལ་ཏེ་རིགས་བྱེད་འཆད་པའི་སྐྱེས་བུ་གང་གི་ཚིག་ཚད་མར་གྱུར་པ་ཡིས་མི་བསླུ་བར་གྲུབ་པའི་སྐྱེས་བུ་དེ་ལ་བརྟེན་ནས་རིགས་བྱེད་དོན་ངེས་སུ་རིག་པ་ཡིན་གྱི། སྐྱེས་བུ་གཞན་གྱིས་ནི་མ་ཡིན་ནོ་ཞེ་ན། ཤིན་ཏུ་ལྐོག་ཏུ་གྱུར་རྣམས་ལ། ། ཚད་མ་ཡོད་པ་སྲིད་མ་ཡིན། ། གང་གི་ཚིག་དེ་ཚད་མ་ཡིས། ། མི་བསླུ་དེ་ཡིས་བྱས་པ་ཡིས། ། དེ་ལུང་ཞེས་ཐོབ་དེ་ཡི་ཕྱིར། ། སྐྱེས་བུས་བྱས་མིན་དོན་མེད་ཡིན། ། ཅེས་སྨོས་ཏེ།
རིགས་བྱེད་འཆད་པ་པོའི་ཚིག་ཚད་མ་མེད་པར་ཐལ། ཤིན་ཏུ་ལྐོག་ཏུ་གྱུར་པའི་དོན་རྣམས་ལ་ལུང་ཚད་མ་ཡོད་པ་སྲིད་པ་མ་ཡིན་པའི་ཕྱིར། རྟགས་མ་གྲུབ་བོ་ཞེ་ན། འོ་ན་རིགས་བྱེད་སྐྱེས་བུས་བྱས་པ་མ་ཡིན་པར་སྨྲ་བ་དེ་དོན་མེད་ཡིན་པར་ཐལ། རིགས་བྱེད་འཆད་པ་པོ་གང་གིས་ཚིག་དེ་ཚད་མ་ཡིས་མི་བསླུ་བར་གྲུབ་པའི་སྐྱེས་བུ་དེ་ཡིས་བྱས་པའི་ཚིག་དེ་ལུང་ཚད་མ་ཡིན་ཅེས་ཐོབ་པ་དེ་ཡི་ཕྱིར། དེ་ཡང་མ་གྲུབ་བོ་ཞེ་ན། གལ་ཏེ་ཤིན་ཏུ་ལྐོག་གྱུར་དོན། ། ལུང་མེད་པར་ནི་ཤེས་སྲིད་ན། ། དབང་པོ་ལས་འདས་དོན་རིག་འགའ། ། ཡོད་དོ་ཞེས་ནི་མངོན་འདོད་འགྱུར། །
བདག་ཉིད་འདོད་ཆགས་སོགས་ལྡན་པའམ། ། གཞན་ལས་རིགས་བྱེད་དོན་རིག་མིན། ། རིགས་བྱེད་རིགས་པར་བྱེད་མིན་ནའང༌། ། རིགས་བྱེད་དོན་ནི་གང་ལས་རྟོགས། ། ཞེས་སྨོས་ཏེ། གལ་ཏེ་དཔྱོད་པ་བ་ཆོས་ཅན། མཐོ་རིས་ལ་སོགས་པ་དབང་པོ་ལས་འདས་པའི་དོན་རིག་པའི་སྐྱེས་བུ་ཁྱད་པར་ཅན་འགའ་༼༡༤༧ན༽ཞིག་ཡོད་དོ་ཞེས་ནི་མངོན་པར་འདོད་རིགས་པར་འགྱུར་ཏེ། ཤིན་ཏུ་ལྐོག་ཏུ་གྱུར་པའི་དོན་ལུང་ལ་བལྟོས་པ་མེད་པར་ནི་ཤེས་པའི་སྐྱེས་བུ་ཡོད་སྲིད་པའི་ཕྱིར་ནའོ། ། དེས་ན་དཔྱོད་པ་བ་ཆོས་ཅན། རིགས་བྱེད་དོན་ངེས་ནི་གང་ལས་རྟོགས་ཏེ།
བདག་ཉིད་འདོད་ཆགས་ལ་སོགས་པ་དང་ལྡན་པའི་ཕྱིར་ཞེས་པའམ། དྲང་སྲོང་རྒྱལ་དཔོག་པ་ལ་སོགས་པའི་སློབ་དཔོན་གཞན་གྱི་མན་ངག་ལས་ཀྱང་རིགས་བྱེད་དོན་ངེས་རིག་པ་མ་ཡིན་པའི་ཕྱིར་ཏེ། སྐྱེས་བུ་གཞན་རྣམས་ཀྱང་འདོད་ཆགས་ལ་སོགས་པ་དང་ལྡན་པའི་ཕྱིར། གཞན་གྱིས་བསྟན་པ་ལ་མ་བལྟོས་པར་རིགས་བྱེད་རང་ཉིད་ཀྱིས་ཀྱང་རིགས་བྱེད་དོན་ངེས་རིག་པར་བྱེད་པ་མ་ཡིན་པའི་ཕྱིར་ཏེ། དེ་ཡིན་ན་རིགས་བྱེད་ཐོས་པའི་སྐྱེས་བུ་ཐམས་ཅད་ཀྱིས་ཀྱང་རིགས་བྱེད་དོན་ངེས་རྟོགས་པར་ཐལ་བའི་ཕྱིར་རོ། ། ཐམས་ཅད་ལ་དམ་བཅའ་སྔར་བཞིན་སྦྱར་རོ། །

དེ་རྣམས་ཀྱི་དོན་བསྡུ་བར་བཞེད་ནས། དེས་ན་མཐོ་རིས་འདོད་མེ་ལ། ། སྦྱིན་སྲེག་སྦྱིན་ཅེས་ཐོས་པ་ལ། ། ཁྱི་ཤ་ཟ་ཞེས་བྱ་བ་དེ། ། དོན་མིན་ཅེས་འདི་ཚད་མ་གང༌། ། ཞེས་སྨོས་ཏེ། གང་ཡང་མཐོ་རིས་འདོད་པས་མེ་ལ་སྦྱིན་སྲེག་སྦྱིན་ནོ་ཞེས་ཐོས་པའི་རིགས་བྱེད་ཀྱི་སྒྲ་ཆོས་ཅན། མེའི་ནང་ན་མར་བླུགས་པ་ཁོ་ན་བརྗོད་བྱའི་དོན་ཡིན་ལ། ཁྱི་ཤ་ཟ་བ་དེ་བརྗོད་བྱའི་དོན་མ་ཡིན་ཅེས་པ་འདི་ལ་སྒྲུབ་བྱེད་ཀྱི་ཚད་མ་གང་ཡོད་དེ་མེད་པར་ཐལ། དཔྱོད་པ་བ་བདག་ཉིད་དང་གཞན་དང་རིགས་བྱེད་གང་ལས་ཀྱང་རིགས་བྱེད་དོན་ངེས་མི་རྟོགས་པ་དེས་ནའི་ཕྱིར། མེའི་སྐད་དོད་ཨག་ནེ་ཞེས་པ་ཨའི་སྒྲ་ལས་དྲངས་ན་ཨ་གེ་ག་ཏེ་ཞེས་པ་༼༡༤༧བ༽མེ་དང་ཁྱི་གཉིས་ཀ་ལ་འཇུག་གོ །
ཧོ་དྲ་ཞེས་པ་སྦྱིན་སྲེག་ལ་འཇུག་ཅིང༌། ཧོ་ཡི་སྒྲ་ལས་དྲངས་ན་ཧོ་ནི་ཨ་ཏན་ཞེས་པ་བཟའ་བ་ལ་ཡང་འཇུག་པས་ཁྱི་ཤ་བཟའ་བར་བྱ་ཞེས་པའོ། ། ཛྷོ་ཧོ་ཡ་སྦྱིན་པ་ལ་འཇུག་པས་དེས་ན་ཨགྣེ་ཧོ་དྲ་ཧོ་ཡ་ཛྷོ་ཞེས་པ་མེ་ལ་སྦྱིན་སྲེག་སྦྱིན་པར་བྱ་ཞེས་དང༌། ཁྱི་ཤ་སྦྱིན་པ་བཟའ་བར་བྱ་ཞེས་བྱ་བར་འགྱུར་རོ། ། གཉིས་པ་གྲགས་པས་གྲུབ་པ་དགག་པ་ནི། འཇིག་རྟེན་ཚིག་རབ་གྲགས་ཤེ་ན། ། དེ་ལ་སྣ་ཚོགས་དོན་ཅན་སྒྲའི། ། གང་གིས་དོན་འདི་རྣམ་དབྱེ་བ། ། དབང་པོ་ལས་འདས་དོན་མཐོང་གང༌། ། གྲགས་མིན་དོན་བརྗོད་མཐོ་རིས་དང༌། །
ལྷ་མོ་ལ་སོགས་སྒྲ་མཐོང་ངོ༌། ། ཞེས་སྨོས་ཏེ། རིགས་བྱེད་དོན་ངེས་འཇིག་རྟེན་གྱི་ཚིག་ལ་རབ་ཏུ་གྲགས་སོ་ཞེ་ན། འཇིག་རྟེན་གྱི་གྲགས་པ་དེ་ལ་བརྗོད་བྱ་སྣ་ཚོགས་པའི་དོན་ཅན་གྱི་སྒྲ་དེ་རྒྱུ་མཚན་གང་གིས་ན་རིགས་བྱེད་དོན་ངེས་འདི་རྣམ་པར་དབྱེ་བར་ནུས་ཏེ། གྲགས་པ་དེ་ལས་དབང་པོ་ལས་འདས་པའི་དོན་མཐོང་བ་གང་ཡོད་དེ་མེད་པའི་ཕྱིར། ཡང་དཔྱོད་པ་བ་ཆོས་ཅན། འཇིག་རྟེན་གྱི་གྲགས་པ་ལས་རིགས་བྱེད་དོན་ངེས་འགྲུབ་པ་མི་འཐད་པར་ཐལ། ཁྱོད་ཀྱིས་རིགས་བྱེད་འཆད་པ་ན་མཐོ་རིས་དང་ལྷ་མོ་ལ་སོགས་པའི་སྒྲ་འཇིག་རྟེན་ན་གྲགས་པ་མ་ཡིན་པའི་དོན་ལ་བརྗོད་པར་མཐོང་བའི་ཕྱིར། ཇི་ལྟར་བརྗོད་ཅེ་ན། འཁྲིག་པའི་བདེ་བ་ལ་མཐོ་རིས་དང༌།
ལྷ་མོ་ནི་གཙུབས་ཤིང་དང་སྣོད་ལ་སོགས་པའི་སྒྲ་བརྗོད་པ་མཐོང་བའི་ཕྱིར། གལ་ཏེ་རིགས་བྱེད་ཀྱི་སྒྲ་གཞན་དག་ཡུལ་གཞན་དུ་དོན་རེ་རེ་ཁོ་ན་ལ་འཇུག་པ་ཡིན་ནོ་ཞེ་ན། དེ་འདྲའི་སྒྲ་གཞན་དག་ལ་ནི། ། ༼༡༤༧ན༽དེ་འདྲའི་རྣམ་རྟོག་ཉིད་དུ་འགྱུར། ། གྲགས་པ་དག་ཀྱང་མི་རྣམས་ཚིག ། དེ་ཡང་ཚད་མར་མི་འདོད་ན། ། སླར་ཡང་དེ་ལས་དོན་རྟོགས་པ། ། སྡང་འདོད་འདི་ནི་ཅི་ཞིག་ཡིན། ། ཅེས་སྨོས་ཏེ། ཨག་ནེ་ཞེས་པའི་སྒྲ་དེ་དང་འདྲ་བའི་རིགས་བྱེད་ཀྱི་སྒྲ་གཞན་དག་ལ་ནི་ཆོས་ཅན།
དོན་ངེས་མ་ཡིན་ཏེ། བརྡ་སྦྱར་ན་ཁྱི་ཤ་ཟ་བའི་རྗོད་བྱེད་དེ་འདྲ་བའི་རྣམ་རྟོག་ཉིད་དུ་འགྱུར་བའི་ཕྱིར། དེས་ན་གྲགས་པ་དག་ཀྱང་མི་རྣམས་ཀྱི་ཚིག་ཡིན་ལ། དེ་ཡང་ཚད་མར་མི་འདོད་པས་ན་སྡང་ཞིང་འགོག་པ་དང༌། སླར་ཡང་གྲགས་པ་དེ་ལས་རིགས་བྱེད་དོན་ངེས་སུ་རྟོགས་པ་ཡིན་ནོ་ཞེས་འདོད་པ་ཡིན་ནོ། ། འདོད་པ་འདི་ནི་ཅི་ཞིག་ཡིན་ཏེ་འགལ་ལོ། ། ཡང༌། གལ་ཏེ་གྲགས་པ་ལས་བརྒལ་བའི། ། རྟོག་ལ་རྒྱུ་ཅི་ཡོད་ཅེ་ན། ། རང་གྲགས་ཚད་མ་ཉིད་མིན་ཕྱིར། །
དེར་འཛིན་པ་ལ་རྒྱུ་ཅི་ཡོད། ། ཅེས་སྨོས་ཏེ། གལ་ཏེ་གྲགས་པ་ལས་བརྒལ་བའི་རྟོག་དཔྱོད་ལ་རྒྱུ་མཚན་ཅི་ཡོད་ཅེ་ན། གྲགས་པའི་རྟགས་ལས་རིགས་བྱེད་དོན་ངེས་དེར་འཛིན་པ་ལའང་རྒྱུ་མཚན་ཅི་ཡོད་དེ། འཇིག་རྟེན་ན་རབ་ཏུ་གྲགས་པ་ཚད་མ་ཉིད་མ་ཡིན་པའི་ཕྱིར། དེའི་གཞུང་འཛུགས་པར་བཞེད་ནས། གྲགས་པ་ཉིད་ཀྱི་སྒྲ་དོན་གྱིས། ། ངེས་ལ་དོགས་པ་བསྐྱེད་པ་ནི། ། གང་ཕྱིར་དེ་ལ་སྒྲ་རྣམས་དོན། ། སྣ་ཚོགས་འཇུག་པ་ཅན་ཉིད་མཐོང༌། །
ངེས་བྱེད་མ་མཐོང་བ་དག་གིས། ། སྣ་ཚོགས་ནུས་ཅན་སྒྲ་རང་ཉིད། ། ངེས་པར་དོགས་པར་འགྱུར་བ་སྟེ། ། གཞན་དུ་མི་སྲིད་མེད་ཕྱིར་རོ། ། ཞེས་སྨོས་ཏེ། འཇིག་རྟེན་ན་གྲགས་པ་ཆོས་ཅན། རིགས་བྱེད་དོན་ངེས་ཀྱི་ངེས་བྱེད་ཡང་༼༡༤༨བ༽དག་ཏུ་མ་མཐོང་བ་ཡིན་ཏེ། གྲགས་པ་དག་གིས་དོན་སྣ་ཚོགས་ལ་འཇུག་པར་ནུས་པ་ཅན་གྱི་སྒྲ་རང་ཉིད་དོན་གཅིག་ཁོ་ནའི་ཡུལ་ཅན་དུ་ངེས་པར་འགྱུར་བ་ལ་གེགས་དོགས་པའམ་ཐེ་ཚོམ་སྐྱེ་བར་འགྱུར་བའི་ཕྱིར་ཏེ། གྲགས་པ་ནི་དོན་གཅིག་ཁོ་ན་ལ་འཇུག་པ་ལས་གཞན་གྱི་ཡུལ་ཅན་དུ་མི་སྲིད་པ་མེད་པའི་ཕྱིར། དེ་ཡིན་ཏེ།
གྲགས་པ་ཉིད་ཀྱི་སྒྲ་རྣམས་དོན་གཅིག་གི་ཡུལ་ཅན་དུ་ངེས་པ་ལ་དོགས་པའམ། ཐེ་ཚོམ་བསྐྱེད་པའི་རྒྱུ་མཚན་ནི་གང་གི་ཕྱིར་ན་གྲགས་པ་དེ་ལ་རྗོད་བྱེད་ཀྱི་སྒྲ་རྣམས་དོན་སྣ་ཚོགས་སྟོན་པ་ལ་འཇུག་པ་ཅན་ཉིད་དུ་མཐོང་བའི་ཕྱིར། གསུམ་པ་རིགས་བྱེད་རང་ཉིད་ཀྱིས་སྨྲས་པ་དགག་པ་ནི། འགའ་ཞིག་ལམ་ནི་འདི་ཡིན་ཅེས། ། སྡོང་དུམ་འདི་ནི་སྨྲ་འགྱུར་ཞེས། ། གཞན་ནི་བདག་ཉིད་སྨྲ་དེ་ལྟར། ། དེ་དག་བྱེ་བྲག་བརྟག་པར་གྱིས། ། ཞེས་སྨོས་ཏེ། རིགས་བྱེད་དོན་ངེས་དེ་རིགས་བྱེད་རང་ཉིད་ཀྱིས་སྨྲས་སོ་ཞེ་ན། རིགས་བྱེད་དོན་ངེས་དེ་སྐྱེས་བུས་བྱས་པར་ཐལ།
དོན་ངེས་དེ་སྐྱེས་བུས་བྱས་པ་དང་རིགས་བྱེད་རང་ཉིད་ཀྱིས་སྨྲས་སོ་ཞེས་རིགས་བྱེད་ལ་བསྙད་འདོགས་པའི་གཡོ་སྒྱུ་དེ་དག་གི་བྱེ་བྲག་བརྟག་པར་གྱིས་ཤིག་སྟེ་བྱེ་བྲག་མེད་པའི་ཕྱིར། དཔེ་ཇི་ལྟར་སྐྱེས་བུ་འགའ་ཞིག་རྡོ་རྗེ་གདན་དུ་འགྲོ་བའི་ལམ་ནི་གཡས་པ་འདི་ཡིན་ནོ་ཞེས་སྡོང་དུམ་འདི་ནི་སྨྲ་བར་འགྱུར་རོ་ཞེས་སྡོང་དུམ་ལ་བསྙད་འདོགས་པ་དང༌། སྐྱེས་བུ་གཞན་ནི་རྡོ་རྗེ་གདན་དུ་འགྲོ་བའི་ལམ་ནི་གཡས་པ་འདི་ཡིན་ནོ་ཞེས་བདག་ཉིད་ཀྱིས་སྨྲ་བ་དེ་ལྟར་རོ། ། གལ་ཏེ་རིགས་བྱེད་ཀྱི་སྒྲ་ནི་དང་པོ་ཉིད་ནས་དོན་ཐམས་ཅད་ལ་འཇུག་ཏུ་རུང་ཡང་ཕྱིས་དོན་གྱི་ཁྱད་པར་༼༡༤༩ན༽རེ་རེ་ཁོ་ནའི་གསལ་བྱེད་དུ་ངེས་པ་ཡིན་ནོ་ཞེ་ན། ཐམས་ཅད་ལ་རུང་དོན་གཅིག་གིས། ། གསལ་བྱེད་ངེས་པ་གང་ལས་ཡིན། ། བརྗོད་འདོད་ངེས་པ་མ་གཏོགས་པར། ། གང་གི་དབང་པོ་ལས་འདས་ཤེས། ། བརྗོད་འདོད་ངེས་པའི་རྒྱུ་ཡིན་ཅིང༌། ། བརྡ་ནི་དེ་ཡི་གསལ་བྱེད་ཡིན། །
དེ་ནི་སྐྱེས་མིན་ལ་མེད་ན། ། དེ་དོན་གཅིག་ཅན་དེ་གང་ལས། ། ཞེས་སྨོས་ཏེ། རིགས་བྱེད་ཀྱི་སྒྲ་དེ་ནི་ཆོས་ཅན། དོན་གཅིག་ཁོ་ན་གསལ་བར་བྱེད་པ་ཅན་དེ་གང་ལས་ཡིན་ཏེ། དོན་ཐམས་ཅད་ལ་འཇུག་ཏུ་རུང་ན་དོན་གཅིག་གིས་གསལ་བྱེད་དུ་ངེས་པ་གང་ལས་ཡིན་ཏེ་མ་ཡིན་པའི་ཕྱིར་དང༌། སྐྱེས་བུའི་བརྗོད་འདོད་ནི་སྒྲའི་བརྗོད་བྱ་སོ་སོར་ངེས་པའི་རྒྱུ་ཡིན་ཅིང༌། བརྡ་ནི་དེའི་གསལ་བྱེད་ཡིན་ལ། བརྡ་དང་བརྗོད་འདོད་དེ་ནི་སྐྱེས་བུ་མ་ཡིན་པ་ལ་མེད་པའི་ཕྱིར་ནའོ། ། རྟགས་དང་པོ་གྲུབ་སྟེ།
བརྗོད་འདོད་ཀྱི་དབང་གིས་སྒྲའི་བརྗོད་བྱ་སོ་སོར་ངེས་པ་མ་གཏོགས་པར་གཞན་གང་གིས་ཀྱང་དབང་པོ་ལས་འདས་པའི་དོན་ཤེས་པར་ནུས་ཏེ་མི་ནུས་པའི་ཕྱིར། བཞི་པ་རང་བཞིན་གྱིས་ངེས་པ་དགག་པ་ནི། རང་བཞིན་གྱིས་ནི་ངེས་ཡིན་ན། ། གཞན་ལ་ངེས་ཀྱང་མི་རུང་ངོ༌། ། བརྡ་ཡང་དོན་མེད་ཅན་ཉིད་འགྱུར། ། བརྡ་ལས་རང་བཞིན་ཁྱད་པར་གྱི། ། གསལ་བའི་ངེས་པའང་གང་ལས་ཡིན། ། གང་ལ་འདོད་པ་རང་རྒྱུད་པ། ། དེ་ལ་ངེས་པ་ཞེས་བྱ་གང༌། ། དེས་ན་བརྡ་ནི་རུང་བ་ཉིད། །
འདོད་པ་ཁོ་ན་གསལ་མི་འགྱུར། ། བར་སྐབས་ཀྱི་ཚིགས་སུ་བཅད་པ་དག་གོ ། ཞེས་སྨོས་ཏེ། གལ་ཏེ་རིགས་བྱེད་ཀྱི་སྒྲ་རྣམས་རང་བཞིན་གྱིས་ནི་བརྗོད་བྱའི་དོན་གཅིག་ཁོ་ནར་ངེས་པ་༼༡༤༩བ༽ཡིན་ནོ་ཞེ་ན། རིགས་བྱེད་ཀྱི་སྒྲ་རྣམས་ཆོས་ཅན། བརྗོད་འདོད་དེས་ཀྱང་དོན་གཞན་དང་གཞན་ལ་སྦྱར་དུ་མི་རུང་བར་ཐལ་བ་དང༌། བརྗོད་བྱའི་དོན་ལ་བརྡ་སྦྱར་བ་ཡང་དོན་མེད་པ་ཅན་ཉིད་དུ་འགྱུར་བར་ཐལ། དོན་གཅིག་ཁོ་ནའི་རྗོད་བྱེད་དུ་རང་བཞིན་གྱིས་ནི་ངེས་པ་ཡིན་པའི་ཕྱིར་ནའོ། ། བརྡ་ལས་འཇུག་པ་ཅན་གྱི་རིག་སྒྲ་དེ་ཆོས་ཅན། རང་བཞིན་གྱི་དོན་བྱེད་ཁོ་ནའི་ཁྱད་པར་གྱི་གསལ་བར་བྱེད་པའི་ངེས་པ་གང་ལས་ཡིན་ཏེ།
དོན་ལ་བརྡ་འདོད་པས་སྦྱར་བའི་ཚིག་ཡིན་པའི་ཕྱིར། ཁྱབ་སྟེ། བརྗོད་བྱ་གང་ལ་འདོད་པ་ཙམ་གྱིས་རང་རྒྱུད་དུ་བརྡ་སྦྱར་བ་དེ་ལ་དོན་གཅིག་ལ་འཇུག་པ་ཞེས་བྱ་བའི་ངེས་པ་གང་ཡོད་དེ་མེད་པའི་ཕྱིར་རོ། ། དེས་ན་བརྡ་ནི་ཆོས་ཅན། འདོད་པའི་དོན་གཅིག་ཁོ་ནའི་གསལ་བྱེད་དུ་མི་འགྱུར་ཏེ། འདོད་པའི་དོན་ཐམས་ཅད་ལ་འཇུག་ཏུ་རུང་བ་ཉིད་ཀྱི་ཕྱིར་རོ། ། སྐྱེས་བུ་ནུས་མེད་སྒྲུབ་བྱེད་ནི། ། ཞེས་སོགས་ཞར་ལ་བྱུང་བའི་བར་སྐབས་ཀྱི་ཚིགས་སུ་བཅད་པ་དག་གོ ། གཉིས་པ་ཕྱོགས་གཅིག་བདེན་པས་བདེན་པར་བསྒྲུབ་མི་ནུས་པ་ལ། འདོད་པ་བརྗོད།
དེ་དགག་པའོ། ། དང་པོ་ནི། གང་ཕྱིར་རིགས་བྱེད་ཕྱོགས་གཅིག་ཕྱིར། ། གཞན་ཡང་དེ་འདྲ་ཡིན་ཏེ་དཔེར། ། མེ་གྲང་ཟློག་བྱེད་བདེན་པ་བཞིན། ། དེ་སྐད་གཞན་དག་ཟེར་རོ་ལོ། ། ཞེས་བྱ་བ་སྨོས་ཏེ། རིགས་བྱེད་ནས་བཤད་པའི་ཚིག་གཞན་ཡང་ཆོས་ཅན། མེ་གྲང་བ་ཟློག་བྱེད་ཡིན་པ་དེ་དང་འདྲ་བར་བདེན་པའི་དོན་ཅན་ཡིན་ཏེ། གང་གི་ཕྱིར་ན་རིགས་བྱེད་ཀྱི་ཕྱོགས་གཅིག་ཡིན་པའི་ཕྱིར།
དཔེར་ན་མེ་གྲང་བ་ཟློག་བྱེད་ཡིན་ཅེས་པའི་རིགས་བྱེད་ཀྱི་ངག་བདེན་པ་བཞིན་ནོ་ཞེས་༼༡༥༠ན༽དེ་སྐད་དུ་དཔྱོད་པ་བའི་རྒན་རབས་གཞན་དག་ཟེར་རོ་ལོ། ། གཉིས་པ་དེ་དགག་པ་ལ། སྒྲུབ་བྱེད་མ་ངེས། བསྒྲུབ་བྱ་མི་འགྲུབ། ཧ་ཅང་ཐལ་བའོ། ། དང་པོ་ནི། རོ་འདྲ་ངོ་བོ་མཚུངས་ཉིད་ཕྱིར། ། སྣོད་གཅིག་ལ་ཡང་ཚོས་པ་བཞིན། ། ལྷག་ལྡན་འཁྲུལ་བ་ཅན་ཉིད་ཕྱིར། ། རིགས་པ་ཤེས་པས་འདི་འདྲ་བཀག །
ཅེས་སྨོས་ཏེ། ཕྱོགས་གཅིག་བདེན་པའི་གཏན་ཚིགས་འདི་འདྲ་བ་ཆོས་ཅན། རིགས་པ་ཤེས་པ་ཕྱོགས་ཀྱི་གླང་པོས་བཀག་པ་ཡིན་ཏེ། ལྷག་ལྡན་འཁྲུལ་བ་ཅན་ཉིད་ཡིན་པའི་ཕྱིར། དཔེར་ན་ཤིང་ཐོག་གི་རོ་འདྲ་བར་བསྒྲུབ་པ་ལ་གཟུགས་ཀྱི་ངོ་བོ་མཚུངས་པ་ཉིད་ཀྱི་ཕྱིར་ཞེས་རྟགས་སུ་བཀོད་པ་དང༌། སྣོད་གཅིག་གི་ནང་དུ་ཆུད་པར་མཚུངས་པའི་རྟགས་ཀྱི་འབྲས་ལྷག་མ་ལ་ཡང་ཚོས་པར་བསྒྲུབ་པ་བཞིན་ནོ། ། གཉིས་པ་བསྒྲུབ་བྱ་མི་འགྲུབ་པ་ནི། སྐྱེས་བུ་རྟག་པ་བྱེད་པོ་ཉིད། ། དངོས་རྣམས་རྟག་དང་དབང་པོ་འདས། ། དབང་པོས་གཟུང་བྱ་དང་དངོས་རྣམས། །
རྒྱུ་དང་གནས་འཇིག་མི་མཉམ་དང༌། ། གཞན་ལ་ཚད་མ་རྣམ་གཉིས་ཀྱིས། ། རྣམ་པར་བསལ་བའི་སྤྱོད་ཡུལ་ལམ། ། ལུང་ལ་བལྟོས་པ་རྗེས་དཔག་དང༌། ། འགལ་བ་དག་ནི་རྗོད་བྱེད་པ། ། འགལ་བ་ཀུན་ཏུ་མ་བསལ་ཞིང༌། ། བསྟན་བཅོས་དོན་ཡང་མ་བསྟན་ལ། ། དེ་བདེན་དོན་ཅན་ཁས་ལེན་པ། ། གཡེམ་མ་མུ་ཅོར་གྱིས་རྒྱལ་ལོ། ། ཞེས་སྨོས་ཏེ།
སྤྱོད་པ་པོ་ཆོས་ཅན། བུད་མེད་ལོག་པར་གཡེམ་མ་སྤྱོད་ངན་ཅན་གྱིས་མུ་ཅོར་སྨྲ་བས་རང་གི་བདག་པོ་ལས་རྒྱལ་བ་དང་མཚུངས་ཏེ། རིགས་བྱེད་བདེན་པ་ལ་རིགས་པ་དང་འགལ་བའི་གནོད་བྱེད་ཀུན་ཏུ་མ་བསལ་༼༡༥༠བ༽ཞིང་བསྟན་བཅོས་ལ་འཇུག་པའི་ཡན་ལག་སྐྱེས་བུ་ལ་ཉེ་བར་མཁོ་བའི་དོན་ཡང་མ་བསྟན་ལ། རིགས་བྱེད་ཕྱོགས་གཅིག་བདེན་པས་དེས་ཕྱོགས་མཐའ་དག་བདེན་པའི་དོན་ཅན་ནོ་ཞེས་ཁས་ལེན་པའི་ཕྱིར་ཏེ། སྐྱེས་བུ་རྟག་པ་བྱེད་པ་པོར་སྨྲ་བའི་ཕྱིར་དང༌། སྒྲ་སོགས་དངོས་པོ་རྣམས་རྟག་པར་སྨྲ་བའི་ཕྱིར་དང༌། དབང་པོ་ལས་འདས་པའི་སྤྱི་ལ་སོགས་པ་དབང་པོའི་གཟུང་བྱར་སྨྲ་བའི་ཕྱིར་དང༌། དངོས་པོ་རྣམས་རྒྱུ་མི་མཉམ་པ་རྟག་པའམ་རྐྱེན་ལ་བལྟོས་ནས་རྒྱུར་སྨྲ་བའི་ཕྱིར་དང༌། གནས་པ་མི་མཉམ་པ་གྲུབ་ཟིན་རྟེན་གྱིས་གནས་པར་བྱས་པར་སྨྲ་བའི་ཕྱིར་དང༌། འཇིག་པ་མི་མཉམ་པ་འཇིག་རྒྱུ་དོན་གཞན་གྱིས་འཇིག་པར་བྱེད་དོ་ཞེས་སྨྲ་བའི་ཕྱིར་དང༌།
མི་མཉམ་པའི་དོན་འགལ་བ་ལ་ཟེར་རོ། ། གཞན་ཡང་ཚད་མ་རྣམ་པ་གཉིས་ཀྱིས་རྣམ་པར་བསལ་བའི་སྤྱོད་ཡུལ་ལམ་སྟེ། རང་བློ་རང་ལ་ལྐོག་གྱུར་ཏུ་སྨྲ་བའི་ཕྱིར་དང༌། ལུང་ལ་བལྟོས་པའི་རྗེས་དཔག་དང་འགལ་བ་སྦྱིན་སྲེག་དང་ཁྲུས་ཀྱིས་སྡིག་པ་འདག་པ་དག་ནི་རྗོད་པར་བྱེད་པའི་ཚིག་ཡིན་པའི་ཕྱིར། དེ་ཡང་བུད་མེད་གང་བློན་པོའི་ཁྱེའུ་དང་ལོག་པར་གཡེམ་མ་ཞིག་བུད་མེད་དེའི་བདག་པོ་རྒན་པོ་ཤིང་བསྐྱེད་པ་སླར་ལོག་པས་མཐོང་ནས་རྒན་པོས་བརྩད་པ་ན། བུད་མེད་ཀྱིས་དེ་ལྟར་བྱས་པ་མེད་དོ་ཞེས་བསྙོན་པའི་ལན་དུ་རྒན་པོས་ཁོ་བོའི་མིག་གིས་མཐོང་ངོ་ཞེས་སྨྲས་པས། བུད་མེད་ན་རེ། མ་ཆོས་བཞིན་གྱི་ཆུང་མ་ལ་ཡིད་ཆེས་པ་མེད་པར་ཁྱོད་ཀྱི་མིག་ཆུའི་ཆུ་བུར་དག་གི་མིག་ཅན་གྱིས་ཡིད་ཆེས་པར་བྱེད་པ་སྐྱེས་བུ་ཕྱིན་ཅི་ལོག་ལ་ལྟོས་ཤིག ། གྲོང་པ་རྒན་པོ་ལོང་བ་ཤིང་སྐྱེད་པར་བྱེད་པ་དེས་དོན་དུ་༼༡༥༡ན༽གཉེར་དུ་ཟིན་ཀྱང་འབྲེལ་བ་མ་བྱས་ན་གཟུགས་དང་ཡོན་ཏན་ལ་རྗེས་སུ་བྱ་བས་བློན་པོ་མཆོག་གི་ཁྱེའུ་དང་འདོད་པ་སྤྱོད་པར་བྱེད་དམ་ཞེས་སྨྲས་ཏེ། དེའང་གྲོང་པ་ཞེས་པ་ནི་སྒྱུ་རྩལ་ལ་སོགས་པའི་ཡོན་ཏན་མེད་པ་དང༌།
རྒན་པོས་ནི་ན་ཚོད་དང་བྲལ་བ་དང༌། ལོང་བས་ནི་གཟུགས་ངན་པ་དང༌། ཤིང་བསྐྱེད་པས་ནི་དབུལ་བར་བསྟན་ལ། ཕྱི་མས་ནི་སྔར་གྱི་སྐྱོན་བཞི་ལས་བཟློག་ནས་བསྟན་ཏེ། གཟུགས་དང་ཡོན་ཏན་སྨོས་པས་ཡོན་ཏན་དང་བློན་པོའི་མཆོག་གིས་ཕྱུག་པ་དང༌། ཁྱེའུ་སྨོས་པས་ན་ཚོད་ཀྱི་ཡོན་ཏན་དང་ལྡན་པར་བསྟན་ནོ། ། དེ་ལྟར་རྒན་པོས་རང་གི་མིག་གིས་མཐོང་ཡང་དེ་ལ་ཡིད་མ་ཆེས་ཏེ། ཕྱིན་ཅི་ལོག་ཏུ་སྨྲ་བའི་མུ་ཅོར་གྱི་ཚིག་ལ་བདེན་ནོ་སྙམ་དུ་འཁྲུལ་བས་གཡེམ་མ་དེ་བདག་པོ་ལས་རྒྱལ་བ་བཞིན་ནོ། ། དེ་ནི་མི་རིགས་པ་ཁོ་ནར་སྨྲས་པའི་མུ་ཅོར་ཡིན་ཏེ། རིགས་བྱེད་པ་ཡང་ཚུལ་དེ་དང་མཚུངས་སོ། །
གསུམ་པ་ཧ་ཅང་ཐལ་བ་ནི། གལ་ཏེ་དེ་ལྟར་ཚད་གྲུབ་ན། ། འོ་ན་འདི་ལ་ཚད་མིན་ཅི། ། སྐྱེས་བུ་མང་དུ་སྨྲ་བ་ལ། ། བདེན་པའི་དོན་གཅིག་མེད་པ་མིན། ། ཅེས་སྨོས་ཏེ། གལ་ཏེ་ཕྱོགས་གཅིག་བདེན་པས་དེ་ལྟར་ཐམས་ཅད་བདེན་པར་ཚད་མས་གྲུབ་ན། འོ་ན་སྐྱེས་བུའི་ཚིག་འདི་ལ་ཆོས་ཅན། ཚད་མ་མ་ཡིན་པའི་བརྫུན་ཚིག་ཅི་ཡོད་དེ་མེད་པར་ཐལ། ཕྱོགས་གཅིག་བདེན་པའི་ཕྱིར་ཏེ།
སྐྱེས་བུ་མང་དུ་སྨྲ་བ་ལ་བདེན་པའི་དོན་ཅན་གྱི་ཚིག་གཅིག་མེད་པ་མ་ཡིན་པའི་ཕྱིར། གསུམ་པ་དོན་བསྡུ་བ་ལ། ཚིག་དོན་ལ་འབྲེལ་བ་མེད་པ། ལུང་ལོག་ཀྱང་དོན་མི་ལྡོག་མ་དམིགས་པས་མེད་པར་མི་འགྲུབ་པའོ། ། དང་པོ་ནི། བརྗོད་༼༡༥༡བ༽པ་པོ་ལ་སྒྲ་གནས་པས། ། འདི་དངོས་རང་བཞིན་ནམ་འབྲས་མིན། ། འདི་ལས་རྣམ་པར་བཟློག་པས་ཀྱང༌། ། འཁྲུལ་བ་མེད་པ་ཡོད་མ་ཡིན། ། ཅེས་སྨོས་ཏེ།
བུམ་པ་ཞེས་པའི་སྒྲ་འདི་ཆོས་ཅན། བུམ་པའི་དངོས་པོ་དང་རང་བཞིན་ནམ་རྒྱུ་འབྲས་ཀྱི་འབྲེལ་བ་གང་ཡང་ཡོད་པ་མ་ཡིན་ཏེ། བུམ་པ་མེད་པ་ཡང་རྗོད་པ་པོ་ལ་བརྗོད་འདོད་ཀྱི་དབང་གིས་བུམ་པ་ཞེས་པའི་སྒྲ་གནས་ཤིང་ཡོད་པས་སོ། ། བདག་གཅིག་དང་དེ་བྱུང་མེད་ཀྱང་འབྲེལ་བ་གཞན་ཡོད་དོ་སྙམ་ན། མ་ཡིན་ཏེ། འབྲེལ་བ་གཉིས་པོ་འདི་ལས་རྣམ་པར་བཟློག་པས་ཀྱང་འཁྲུལ་བ་མེད་པའི་འབྲེལ་བ་གཞན་ཡོད་པ་མ་ཡིན་པའི་ཕྱིར། ཡང༌། རྗོད་བྱེད་རྣམས་ཀྱི་འཇུག་པ་ནི། ། བརྗོད་བྱ་མཐོང་བས་བྱེད་ཅེ་ན། ། ཞེས་སྨོས་ཏེ།
གལ་ཏེ་རྗོད་བྱེད་རྣམས་ཀྱི་འཇུག་པ་ནི་བརྗོད་བྱ་མཐོང་བས་བྱེད་པའི་ཕྱིར། རྗོད་བྱེད་བརྗོད་བྱ་ལས་འབྱུང་ངོ་ཞེ་ན། ཕན་ཚུན་དག་ནི་འགལ་བའི་དོན། ། དེ་ནི་གཅིག་ལ་ཇི་ལྟར་འགྱུར། ། ཞེས་སྨོས་ཏེ། གཅིག་བུམ་པ་ལ་ཆོས་ཅན། ཕན་ཚུན་དག་ཏུ་ནི་འགལ་བའི་དོན་རྟག་པ་དང་མི་རྟག་པ་གཉིས་སུ་བརྗོད་པའི་ཚིག་དེ་ནི་གཅིག་ལ་ཇི་ལྟར་འཇུག་པར་འགྱུར་ཏེ། རྟག་པ་དང་མི་རྟག་གཉིས་སུ་མེད་པའི་ཕྱིར། གཉིས་པ་ལུང་ལོག་ཀྱང་དོན་མི་ལྡོག་པ་ནི། དེས་ན་ལུང་དང་དངོས་པོ་རྣམས། །
རྟོག་པ་པོ་ཡི་རྣམ་འགས་ཀྱང༌། ། མེད་ན་མི་འབྱུང་མི་འགྲུབ་ན། ། དེ་ལས་དོན་གང་ངེས་པ་ཡིན། ། ཅེས་སྨོས་ཏེ། དེས་ན་ལུང་ལ་བརྟེན་ནས་ཤིན་ཏུ་ལྐོག་གྱུར་རྟོགས་པ་པོའི་སྐྱེས་བུ་ཆོས་ཅན། ལུང་དེ་ལས་ལུང་དོན་གང་ངེས་པ་ཡིན་ཏེ་མ་ཡིན་པར་ཐལ། ལུང་དང་ལུང་དོན་གྱི་དངོས་༼༡༥༢ན༽པོ་རྣམས་ལ་རྣམ་པ་འགས་ཀྱང་མེད་ན་མི་འབྱུང་བའི་འབྲེལ་བ་མི་འགྲུབ་པའི་ཕྱིར་ནའོ། ། གསུམ་པ་མ་དམིགས་པས་མེད་པར་མི་འགྲུབ་པ་ནི། དེ་ཕྱིར་དེ་ནི་ལོག་ན་ཡང༌། ། དངོས་པོ་མེད་པར་འགྲུབ་མི་འགྱུར། །
དེས་ན་མེད་ངེས་འབྲས་བུ་ཅན། ། མི་དམིགས་པས་ནི་མི་འགྲུབ་བོ། ། ཞེས་སྨོས་ཏེ། དེ་ལྟར་ཡིན་པ་དེའི་ཕྱིར་གཞལ་བྱ་ཤིན་ཏུ་ལྐོག་གྱུར་ལ་དཔྱོད་པའི་སྐབས་འདིར་ཆོས་ཅན། ཤིན་ཏུ་ལྐོག་གྱུར་གྱི་དངོས་པོ་འགའ་ཞིག་མི་དམིགས་པས་ནི་མེད་ངེས་ཀྱི་འབྲས་བུ་ཅན་དུ་མི་འགྲུབ་བོ། ། གང་གི་ཕྱིར་ལུང་དེ་ནི་འཇལ་བྱེད་དུ་ལོག་ནའང་ཤིན་ཏུ་ལྐོག་གྱུར་གྱི་དངོས་པོ་མེད་པར་འགྲུབ་པར་མི་འགྱུར་བ་དེས་ནའོ། ། མདོར་ན། རིགས་བྱེད་ཚད་མ་དང་ནི་འགའ་བྱེད་སྨྲ། ། ཁྲུས་ལས་ཆོས་འདོད་དང་ནི་རིགས་སྨྲས་དྲེགས། ། སྡིག་པ་གཞོམ་ཕྱིར་གདུང་བ་རྩོམ་ཞེས་པ། །
བླུན་པོ་ཤེས་རབ་འཆལ་བའི་རྟགས་ལྔ་ཡིན། ། ཅེས་སྨོས་ཏེ། རྒྱལ་དཔོག་པ་དང་དེའི་རྗེས་སུ་འབྲང་བའི་དཔྱོད་པ་བ་ཆོས་ཅན། བླུན་པོ་ཡིན་ཏེ། རིགས་བྱེད་ནས་གང་བཤད་བདེན་པའི་དོན་ཅན་དུ་ཁས་བླངས་པས་རང་ཉིད་ཤེས་རབ་འཆལ་བར་མཚོན་པའི་རྟགས་ལྔ་དང་ལྡན་པ་ཡིན་པའི་ཕྱིར། ལྔ་གང་ཞེ་ན། རིགས་བྱེད་དོན་ངེས་ཀྱི་ཚད་མར་སྨྲ་བ་དང་ནི། སྐྱེས་བུ་རྟག་པ་འགའ་ཞིག་བྱེད་པ་པོར་སྨྲ་བ་དང༌། ཁྲུས་ལས་སྡིག་པ་དག་བྱེད་ཀྱི་ཆོས་སུ་འདོད་པ་དང༌། ཡོན་ཏན་མེད་ཀྱང་བྲམ་ཟེ་ཡིན་ནོ་ཞེས་རིགས་སྨྲ་བས་དྲེགས་པ་དང༌།
སེམས་ཀྱི་སྡིག་པ་གཞོམ་པའི་ཕྱིར་དུ་ལུས་ཀྱིས་གདུང་བ་སྣ་ཚོགས་པ་རྩོམ་དགོས་སོ་ཞེས་སྨྲ་བའི་ཕྱིར་རོ། ། གཉིས་པ་༼༡༥༢བ༽རྣམ་ངེས་ཀྱིས་ཇི་ལྟར་འགྲེལ་པའི་ཚུལ་ལ། སྒྲུབ་རྟགས་ཀྱི་ཁྱབ་པ་ངེས་པ་འབྲེལ་བ་ལ་བལྟོས་པ་བསྒྲུབ། དགག་རྟགས་ཀྱི་ཁྱབ་པ་ངེས་པ་འབྲེལ་བ་ལ་བལྟོས་པར་བསྒྲུབ་པའོ། ། དང་པོ་ལ། ཁྱབ་པ་ངེས་པ་འབྲེལ་བ་ལ་བལྟོས་པའི་སྒྲུབ་བྱེད་དགོད། འབྲེལ་མེད་ལ་ཁྱབ་པ་དགག ། འབྲེལ་བ་ཡོད་ན་མི་འཁྲུལ་བའི་ཁྱབ་པ་གྲུབ་པའོ། ། དང་པོ་ནི། རྒྱུ་དང་ཞེས་སོ། །
དུ་བ་ལ་མེས་ཁྱབ་པར་ངེས་པ་དེ་ཆོས་ཅན། རྒྱུ་དང་འབྲས་བུའི་དངོས་པོ་ངེས་པར་བྱེད་པའི་ཚད་མ་ལས་མེ་མེད་ན་དུ་བ་མི་འབྱུང་བའི་དེ་བྱུང་གི་འབྲེལ་བ་ངེས་པ་ལ་བལྟོས་པ་ཡིན་ཏེ། རྟགས་མི་མཐུན་ཕྱོགས་ལ་མ་མཐོང་ཙམ་ལས་ཁྱབ་པ་ངེས་པ་མ་ཡིན་ཅིང༌། མཐུན་ཕྱོགས་ལ་མཐོང་ཙམ་ལས་ཁྱབ་པ་ངེས་པ་མ་ཡིན་པའི་ཕྱིར། ཡང་བྱས་པ་ལ་མི་རྟག་པས་ཁྱབ་པ་ངེས་པ་དེ་ཆོས་ཅན། རང་བཞིན་དང་རང་བཞིན་ཅན་དུ་ངེས་པར་བྱེད་པའི་ཚད་མ་ལས་མི་རྟག་པ་མེད་ན་བྱས་པ་མི་འབྱུང་བའི་བདག་གཅིག་པའི་འབྲེལ་བ་ངེས་པ་ལ་བལྟོས་པ་ཡིན་ཏེ། རྟགས་སྔ་མ་བཞིན་ནོ། ། གཉིས་པ་འབྲེལ་མེད་ལ་ཁྱབ་པ་དགག་པ་ལ། མདོར་བསྟན་པ། རྒྱས་པར་བཤད་པའོ། །
དང་པོ་ནི། གཞན་དུ་ཞེས་སོ། ། འབྲེལ་པོ་མ་ཡིན་པ་གཞན་ནི་འབྲེལ་ཡུལ་མ་ཡིན་པ་གཞན་དག་དང་ངེས་པར་ལྷན་ཅིག་ཏུ་ཡོད་པའི་ངེས་པ་གང་ཡོད་དེ་མེད་པར་ཐལ། རྟགས་ཆོས་ལ་འབྲེལ་བ་ངེས་པ་ལས་གཞན་དུ་འབྲེལ་བ་མེད་པའི་ཕྱིར། གཉིས་པ་རྒྱས་པར་བཤད་པ་ལ། འབྲེལ་མེད་བལྟོས་བཅས་ལ་ཁྱབ་པ་དགག ། འབྲེལ་མེད་མ་མཐོང་ཙམ་ལ་ཁྱབ་པ་དགག་པའོ། ། དང་པོ་ལ། བལྟོས་པ་༼༡༥༣ན༽མེད་པའི་ཐལ་བས་དགག ། རང་བཞིན་མ་ཡིན་པར་ཐལ་བས་དགག་པའོ། །
དང་པོ་ནི། དོན་གཞན་ཞེས་སོ། ། གནས་མ་བུ་པའི་སྡེ་པ་ན་རེ། བྱས་པ་དང་འཇིག་པ་བདག་གཅིག་པའི་འབྲེལ་བ་ངེས་པ་མ་ཡིན་ཏེ། བྱས་པ་རང་རྒྱུ་ལས་སྐྱེས་ཀྱང་བྱས་པ་འཇིག་པ་དེ་ཕྱིས་འབྱུང་གི་རྒྱུ་གཞན་ལས་སྐྱེ་བའི་ཕྱིར་ཞེ་ན། བྱས་པ་ཆོས་ཅན། འཇིག་པ་ཁྱབ་བྱེད་དུ་མེད་པར་ཐལ། བྱས་པ་འཇིག་པ་དེ་བྱས་པའི་རྒྱུ་ལས་དོན་གཞན་ཕྱིས་འབྱུང་གི་རྒྱུ་མཚན་ཅན་གྱི་ཆོས་དེ་འབྲས་བུ་ཡིན་པའི་ཕྱིར་ནའོ། ། དཔེར་ན་གོས་དམར་པོ་ཚོན་ཅན་དེ་འགྱུར་བ་ཚོན་ལ་བལྟོས་པས་ཚོན་ཅན་དུ་མ་ངེས་པ་བཞིན་ནོ། ། གཉིས་པ་རང་བཞིན་མ་ཡིན་པར་ཐལ་བས་དགག་པ་ལ།
ཐལ་བ་དགོད། ཁྱབ་པ་བསྒྲུབ། རང་ལ་མཚུངས་པ་སྤང་བའོ། ། དང་པོ་ནི། གཞན་ཡང་ཞེས་སོ། ། འཇིག་རྒྱུ་དོན་གཞན་ལ་བལྟོས་པ་ལ་སྐྱོན་གཞན་ཡང་བྱས་པའི་འཇིག་པ་དེ་ཆོས་ཅན། བྱས་པ་ལས་རྫས་གཞན་ཉིད་དུ་ཐལ། བྱས་པའི་ཆོས་འཇིག་པ་དེ་བྱས་པའི་རྒྱུ་ལས་དོན་གཞན་གྱི་རྒྱུ་མཚན་ཅན་ཏེ། འབྲས་བུ་ཡིན་པར་འགྱུར་བའི་ཕྱིར་ནའོ། ། འཇིག་པ་ཆོས་ཅན།
བྱས་པ་དེའི་རང་བཞིན་དུ་རིགས་པ་མ་ཡིན་ནོ། ། ཅིའི་ཕྱིར་ན། བྱས་པ་དེ་གྲུབ་ན་འཇིག་པ་མ་གྲུབ་པའམ་རྒྱུ་ཐ་དད་པ་ནི་ཡིན་པའི་ཕྱིར། གཉིས་པ་ཁྱབ་པ་བསྒྲུབ་པ་ནི། དངོས་པོ་ཞེས་སོ། ། དངོས་པོ་རྣམས་ཀྱི་ངོ་བོ་ཐ་དད་པའམ་རྒྱུ་ཐ་དད་པར་འཇོག་པའི་རྒྱུ་མཚན་ནི་འདི་ཁོ་ན་ཡིན་ཏེ། ཆོས་གང་དང་གང་ཕན་ཚུན་འགལ་བར་གནས་པའམ་རྒྱུ་ཐ་དད་ལས་སྐྱེས་པའོ། ། དེས་ཀྱང་ཐ་དད་པར་མི་འགྲུབ་ན་ནི་དངོས་པོ་འགའ་༼༡༥༣བ༽ཡང་རྒྱུ་མཚན་གང་ལས་ཀྱང་ཐ་དད་པར་འགྲུབ་པ་མེད་པས་དངོས་པོ་རིལ་རྫས་གཅིག་ཏུ་གྱུར་ཏོ། ། དེ་ཡང་འདོད་ན། དངོས་པོ་ཐམས་ཅད་ལྷན་ཅིག་སྐྱེ་བ་དང་འཇིག་པ་དག་དང༌།
འབྲས་བུ་ཐམས་ཅད་ལ་རྒྱུ་ཐམས་ཅད་ཀྱིས་ཕན་པ་ཉེ་བར་སྦྱོར་བར་ཡང་འགྱུར་ཏེ། དངོས་པོ་ཐམས་ཅད་རྫས་གཅིག་པ་དེས་ནའོ། ། དངོས་པོ་རྣམས་སྐྱེ་འཇིག་ལྷན་ཅིག་ཏུ་བྱེད་པ་དེ་ལྟར་མ་ཡིན་ན་དངོས་པོ་རྣམས་རྫས་གཅིག་ཅེས་བྱ་བ་ཉིད་དུ་མི་འགྱུར་བའམ། ཡང་ངེད་ལྟར་ན་ཐ་དད་པ་དང༌། ཁྱེད་ལྟར་ན་གཅིག་ཅེས་མིང་ཐ་དད་པར་ཟད་དེ། ཁྱོད་ཀྱིས་ཀྱང་ཐ་དད་པའི་དོན་ཁས་བླངས་ནས་གཅིག་ཅེས་དེ་སྐད་དུ་བརྗོད་པའི་ཕྱིར་རོ། ། གསུམ་པ་རང་ལ་མཚུངས་པ་སྤང་བ་ལ། རྩོད་པ་དང༌། ལན་ནོ། ། དང་པོ་ནི།
རྒྱུ་ཞེས་སོ། ། བྱས་པའི་དངོས་པོ་དང་འཇིག་པ་གཉིས་པོ་དེ་རྒྱུའི་དོན་ཐ་དད་པ་མེད་ཀྱང༌། འཇིག་པ་བྱས་པ་དེའི་རང་བཞིན་མ་ཡིན་པར་ཐལ་བ་མཚུངས་པ་མ་ཡིན་ནམ་སྟེ་མཚུངས་པར་ཐལ། དངོས་པོའི་དུས་ན་མི་རྟག་པ་མ་གྲུབ་པའི་ཕྱིར་ཞེ་ན། གཉིས་པ་ལན་ལ། མི་རྟག་པའི་ཕྱིས་འབྱུང་བ་མ་ཡིན་པའི་རྒྱུ་མཚན། ཕྱིས་འབྱུང་ཡིན་པ་ལ་གནོད་བྱེད་བརྗོད་པའོ། ། དང་པོ་ལ། དོན་དངོས། དེ་ལ་རྩོད་པ་སྤང་བའོ། །
དང་པོ་ནི། མི་རྟག་ཅེས་སོ། ། དངོས་པོ་ཆོས་ཅན། མི་རྟག་པ་ཉིད་ཅེས་བྱ་བ་གང་དངོས་པོ་ལས་ཕྱིས་གྲུབ་པར་འགྱུར་བ་དངོས་པོ་ལས་རྫས་གཞན་འགའ་ཡང་མེད་དེ། དངོས་པོ་སྐད་ཅིག་མ་ཞེས་རྟགས་སོ། ། གོང་དུ་བཤད་ཟིན་ན། གོང་དུ་དངོས་པོ་ཉིད་འཇིག་པ་ཡིན་ཏེ་ཞེས་པར་རོ། ། གཉིས་པ་དེ་ལ་རྩོད་པ་སྤང་བ་ལ། སྒྲ་ལ་རྣམ་དབྱེ་འཐད་པ། ༼༡༥༤ན༽མི་རྟག་པ་མི་རྟོགས་པའི་རྒྱུ།
རྟོགས་པའི་དུས་བསྟན་པའོ། ། དང་པོ་ནི། ཆོས་དང་ཞེས་སོ། ། ཆོས་དང་ཆོས་ཅན་བརྗོད་པའི་སྒྲ་ལ་རྣམ་དབྱེ་མེད་པར་ཐལ། སྒྲ་དང་སྒྲའི་མི་རྟག་པ་རྫས་གཅིག་པའི་ཕྱིར་ཞེ་ན། སྒྲའི་མི་རྟག་པ་ཞེས་ཆོས་བརྗོད་པའི་སྒྲ་དང་སྒྲ་མི་རྟག་པ་ཞེས་ཆོས་ཅན་བརྗོད་པའི་ཚིག་ཐ་དད་དུ་འཇོག་པ་ལ་ཡང་རྒྱུ་མཚན་ཁྱད་པར་གཞན་སྤོང་བ་དང་མི་སྤོང་བར་བརྗོད་པའི་ཁྱད་པར་ཙམ་ཞིག་ཡོད་ཀྱི། བརྗོད་བྱའི་དོན་གྱི་ཁྱད་པར་ནི་མེད་དོ་ཞེས། ཁྱད་པར་གཞན་ནི་སྤོང་བ་དང༌། ཞེས་བྱ་བ་ལ་སོགས་པའི་སྐབས་སུ་ནི་ཚད་མ་རྣམ་འགྲེལ་དུ་གཏན་ལ་ཕབ་ཟིན་ཏོ། ། གཉིས་པ་མི་རྟག་པར་མི་རྟོགས་པའི་རྒྱུ་ནི།
འདིའི་ཞེས་སོ། ། དངོས་པོ་དང་མི་རྟག་པ་གཉིས་པོ་དེ་མངོན་སུམ་ཚད་མས་རྟོགས་མ་རྟོགས་ཆ་གཉིས་མེད་པར་ཐལ། ཐ་དད་མེད་པའི་ཕྱིར་ཞེ་ན། དངོས་པོ་འདི་ཡི་རང་བཞིན་མི་རྟག་པ་དེ་ནི་མངོན་སུམ་གྱིས་མཐོང་བ་བཞིན་དུ་ཡང་མི་རྟོགས་སོ། ། ཅིའི་ཕྱིར་ཞེ་ན། མཐོང་ཡང་མི་ངེས་པའི་དོན་གྱིས་ནི་བློ་ཞེན་པ་དངོས་པོ་ཡོད་པ་བར་མ་ཆད་དུ་དམིགས་པས་རྟག་ཏུ་དེ་ལྟར་ཡོད་པར་དོགས་པས་བསླུས་པའམ། ཡང་ན་འདྲ་བ་གཞན་འབྱུང་བས་ཏེ་རྒྱུ་གཉིས་པོ་དེས་བསླུས་པས་རྟག་པར་འཛིན་པའི་བློ་སྐྱེ་བའི་ཕྱིར། གསུམ་པ་རྟོགས་པའི་དུས་བསྟན་པ་ནི། སྐད་ཅིག་ཅེས་སོ། ། དངོས་པོ་མི་རྟག་པར་ངེས་པའི་ཐ་སྙད་བཞག་ཏུ་མེད་པར་ཐལ།
མི་རྟག་པ་མངོན་སུམ་གྱིས་མི་རྟོགས་ཤིང༌། རྗེས་དཔག་གིས་ཀྱང་མི་རྟོགས་པའི་ཕྱིར་ཞེ་ན། སྔར་གྱི་དངོས་པོ་མི་དམིགས་པ་དེའི་ཚེ་མི་རྟག་པ་ཉིད་ངེས་པའི་ཐ་སྙད་དུ་རྣམ་པར་བཞག་སྟེ། དེའི་ཚེ་སྔར་གྱི་དངོས་པོ་མི་རྟག་པར་ངེས་པའི་༼༡༥༤བ༽དུས་ཡིན་པས་སོ། ། དེ་ཡིན་ཏེ། དངོས་པོ་སྐད་ཅིག་མ་ཐ་མ་མཐོང་བའི་སྐྱེས་བུ་རྣམས་ལ་ནི་དངོས་པོ་མི་རྟག་པར་ངེས་པའི་ཤེས་པ་སྐྱེ་བའི་ཕྱིར་དང༌། ཕྱིས་སྔར་གྱི་དངོས་པོ་འདི་མི་དམིགས་པས་དུས་གཉིས་པར་མི་གནས་པར་རྟོགས་པའི་ངེས་ཤེས་སྐྱེ་བའི་ཕྱིར། བཤད་ཟིན་པ་ནི་ཕྱིས་དེའི་དབང་གིས་རྣམ་པར་འཇོག་སྟེ་ཞེས་སོ། ། གཉིས་པ་ཕྱིས་འབྱུང་ཡིན་པ་ལ་གནོད་བྱེད་བརྗོད་པ་ལ། ཕྱིས་འབྱུང་རང་བཞིན་དུ་ཐལ་བ།
འབྲེལ་མེད་རྟགས་སུ་ཐལ་བ། ཕྱིས་འབྱུང་རྒྱུ་རུ་ཐལ་བ། རྒྱུ་གོ་བྱེད་དུ་མི་འཐད་པ། དོན་བསྡུ་བའོ། ། དང་པོ་ནི། དེ་ལ་ཞེས་སོ། ། མི་རྟག་པ་ཉིད་ཆོས་ཅན། དངོས་པོའི་རྒྱུ་ལས་གཞན་གྱི་རྒྱུ་མཚན་ཅན་ཞེས་པ་ལ་སོགས་པ་སྟེ། དངོས་པོ་ལས་དོན་གཞན་ཁོ་ནར་འགྱུར་ཏེ། དངོས་པོ་ལས་ཕྱིས་འབྱུང་མ་ཡིན་པ་དེ་ལྟར་མ་ཡིན་ན་སྟེ་དངོས་པོ་ལས་ཕྱིས་འབྱུང་ཡིན་པའི་ཕྱིར།
འདོད་ན། དངོས་པོ་མི་རྟག་པ་དེ་དང་ངོ་བོ་གཅིག་ཏུ་ལྡན་པར་མི་འགྱུར་ཏེ། མི་རྟག་པ་དངོས་པོ་ལས་དོན་གཞན་དེ་ལྟར་ཡིན་ན་ནིའི་ཕྱིར། འདོད་ན་དངོས་པོ་རྟག་པར་ཐལ་ལོ། ། གལ་ཏེ་དངོས་པོ་མི་རྟག་པ་དང་ངོ་བོ་གཅིག་ཏུ་མི་ལྡན་ཡང་ཐ་དད་དུ་ལྡན་པས་དངོས་པོ་རྟག་པར་མི་འགྱུར་རོ་སྙམ་ན། དངོས་པོ་ལ་རྟག་པ་ངོ་བོ་གཅིག་ཏུ་མེད་པ་དེ་ལ་མི་རྟག་པ་ངོ་བོ་གཅིག་ཏུ་མི་དགོས་པར་ཐལ། དངོས་པོ་ལ་མི་རྟག་པ་ཐ་དད་དུ་ལྡན་པས་ཀྱང་དངོས་པོ་ལ་རྟག་པ་ངོ་བོ་གཅིག་ཏུ་ཡོད་པ་གཅོད་པའི་ཕྱིར། ཁྱབ་པ་མེད་ན་དངོས་པོ་ལ་རྟག་པ་ངོ་བོ་གཅིག་ཏུ་ཡོད་པ་གཅོད་པ་ལ་མི་རྟག་པ་ངོ་བོ་གཅིག་ཏུ་དགོས་ན་ནི། དངོས་པོ་ལས་དོན་གཞན་གྱི་མི་རྟག་པ་ཅི་ཞིག་བྱ་སྟེ། དངོས་པོ་དེ་ཉིད་དངོས་པོ་འདིའི་རང་གི་བདག་ཉིད་༼༡༥༥ན༽དུ་གྱུར་པའི་མི་རྟག་པ་ཡིན་པས་སོ། །
དངོས་པོ་མི་རྟག་པ་མ་ཡིན་པར་རང་བཞིན་གྱིས་མི་གཡོ་བར་གནས་ན་ནི་མི་རྟག་པ་དོན་གཞན་དང་ལྡན་ཀྱང་མི་རྟག་པ་དེའི་ངོ་བོར་མི་འཐད་པར་འགྱུར་བའི་ཕྱིར་རོ། ། གཉིས་པ་འབྲེལ་མེད་རྟགས་སུ་ཐལ་བ་ནི། མི་རྟག་ཅེས་སོ། ། མི་རྟག་པ་ཉིད་དམ་དངོས་པོ་ལས་ཆོས་གཞན་དེ་ཡང་དངོས་པོའི་རྒྱུ་ལས་དོན་གཞན་ལས་འབྱུང་བ་ན་མི་རྟག་པ་དེ་དངོས་པོའི་རྒྱུ་ཡིན་པའམ། འབྲས་བུ་ཡིན་པའམ། གཉིས་ཀ་མ་ཡིན་པ་ཞིག་ཏུ་འགྱུར་གྲང་ན། རེ་ཞིག་དངོས་པོའི་རྒྱུ་དང་འབྲས་བུ་གང་ཡང་མ་ཡིན་པར་ཁས་ལེན་ན་ནི་དངོས་པོ་དེ་ལ་མི་རྟག་པ་ཡོད་པར་རྗེས་སུ་དཔག་མི་སྲིད་པར་ཐལ། དོན་གཞན་འབྲེལ་བ་མེད་པའི་ཕྱིར། གསུམ་པ་ཕྱིས་འབྱུང་རྒྱུ་རུ་ཐལ་བ་ལ། མདོར་བསྟན་པ།
རྒྱས་པར་བཤད་པའོ། ། དང་པོ་ནི། དེ་ལ་ཞེས་སོ། ། མི་རྟག་པ་དངོས་པོའི་རྒྱུ་ཡིན་ནོ་ཞེ་ན། རྒྱུར་འདོད་པ་དེ་ལ་མི་རྟག་པ་ཆོས་ཅན། དངོས་པོའི་རྒྱུ་ཉིད་མ་ཡིན་པར་ཐལ། དངོས་པོ་ལས་ཕྱིས་འབྱུང་བའི་ཕྱིར་ནའོ། ། གཉིས་པ་རྒྱས་པར་བཤད་པ་ནི། དེ་དངོས་པོ་ཞེས་སོ། ། མི་རྟག་པ་དེ་ཆོས་ཅན།
ཇི་ལྟར་ན་དངོས་པོ་དེའི་རྒྱུ་ཡིན་ཏེ། དངོས་པོ་ཞེས་རྟགས་སོ། ། བཞི་པ་རྒྱུ་གོ་བྱེད་དུ་མི་འཐད་པ་ལ། མདོར་བསྟན་པ། རྒྱས་པར་བཤད་པའོ། ། དང་པོ་ནི། འབྲས་བུ་ཞེས་སོ། ། མི་རྟག་པ་དངོས་པའི་འབྲས་བུའོ་ཞེ་ན། མི་རྟག་པ་དངོས་པོའི་འབྲས་བུ་ཡིན་ན་ཡང་དངོས་པོའི་རྟགས་ལས་མི་རྟག་པ་ག་ལ་ངེས་ཏེ། རྒྱུས་འབྲས་བུ་བསྒྲུབ་པའི་ཕྱིར།
གཉིས་པ་རྒྱས་པར་བཤད་པ་ནི། གཞན་གྱི་ཞེས་སོ། ། མི་རྟག་པའི་བསྒྲུབ་པ་ལ་༼༡༥༥བ༽ཡོད་པ་སྟེ། དངོས་པོའི་གཏན་ཚིགས་མ་ངེས་པ་ཉིད་དུ་ཐལ། རྐྱེན་གཞན་གྱིས་ཕན་པ་ལ་བལྟོས་པའི་འབྲས་བུ་ཡང་རྒྱུ་ཙམ་ལ་གདོན་མི་ཟ་བར་ཡོད་པས་ཁྱབ་པ་མ་ཡིན་པའི་ཕྱིར། གལ་ཏེ་དངོས་པོའི་རྒྱུ་ལས་དངོས་པོ་འབྱུང་ལ། དེ་ལས་མི་རྟག་པ་འབྱུང་ངོ་ཞེ་ན། དངོས་པོ་ཙམ་ལས་འཇིག་པ་འབྱུང་བ་ཡིན་ན་ཡང་དངོས་པོ་ཆོས་ཅན། འཇིག་རྒྱུ་དོན་གཞན་མེད་པ་དང༌། རང་འཇིག་པ་དང༌།
རང་འཇིག་པ་དེ་ཙམ་གྱིས་གྲུབ་ཙམ་ནས་འཇིག་པ་དང་རྗེས་སུ་འབྲེལ་བར་གྲུབ་སྟེ། རང་ལས་ཕྱིས་འབྱུང་གི་འཇིག་རྒྱུ་དོན་གཞན་ལ་བལྟོས་པ་མེད་པའི་ཕྱིར། གལ་ཏེ་རྒྱུ་དོན་གཞན་དེ་ལས་འཇིག་པ་འགའ་ཞིག་འབྱུང་དུ་ཆུག་ན་ཡང་དངོས་པོ་ཉམས་པ་མེད་པ་སྟེ་རྟག་པར་ཐལ་ལོ། ། དངོས་པོ་ལ་མི་རྟག་པ་ཐ་དད་དུ་ལྡན་པས་རྟག་པར་མི་འགྱུར་རོ་ཞེ་ན། དངོས་པོ་རྟག་པ་ཡིན་པ་གཅོད་པ་དེ་ལ་མི་རྟག་པ་མི་དགོས་པར་ཐལ་ཅེས་པའི་ཐལ་བ་སྔ་མ་བཞིན་དུ་གནས་སོ། ། ལྔ་པ་དོན་བསྡུ་བ་ནི། དེས་ན་ཞེས་སོ། ། མི་རྟག་པ་ཕྱིས་འབྱུང་ཡིན་ན་དངོས་པོ་དང་འབྲེལ་བ་མི་འཐད་པ་དེས་ན་མི་འཇིག་པའི་རང་བཞིན་ཏེ་འཇིག་པ་དང་འབྲེལ་བ་མེད་པའི་དངོས་པོ་ལ་འཇིག་པ་དེ་རྗེས་སུ་དཔོག་པའི་ནུས་པ་ཡོད་པ་མ་ཡིན་ནོ། ། གཉིས་པ་འབྲེལ་མེད་མ་མཐོང་ཙམ་ལ་ཁྱབ་པ་དགག་པ་ལ། ཁས་བླངས་བརྗོད།
དེ་དགག་པའོ། ། དང་པོ་ནི། ཇི་ལྟར་ཞེས་སོ། ། སློབ་དཔོན་དབང་ཕྱུག་སྡེ་ན་རེ། སྐྱེ་ལྡན་གྱི་དངོས་པོ་ཆོས་ཅན། མི་རྟག་པ་དང་འབྲེལ་བ་མེད་ཀྱང་མི་རྟག་པ་དེ་ཇི་ལྟར་རྗེས་སུ་མི་དཔོག་སྟེ། ཕྱོགས་ཆོས་གྲུབ་ཅིང་མི་རྟག་པ་ལ་འཁྲུལ་བ་མེད་པའི་ཕྱིར། རྟགས་འདི་ལྟར་མི་རྟག་༼༡༥༦ན༽པ་མ་ཡིན་པའི་དངོས་པོ་ལ་ནི་ཡུལ་དུས་འགར་ཡང་སྐྱེ་བ་དང་ལྡན་པ་མ་མཐོང་བའི་ཕྱིར། ཁྱབ་སྟེ། རྟགས་མི་མཐུན་ཕྱོགས་ལ་མཐོང་བ་ཙམ་ལས་ནི།
རྟགས་མི་མཐུན་པའི་ཕྱོགས་ལས་ལྡོག་པར་གྲུབ་པ་དེས་ནའོ། ། གཉིས་པ་དེ་དགག་པ་ལ། མ་མཐོང་བ་ཙམ་གྱིས་ལྡོག་པ་འཁྲུལ་བར་བསྒྲུབ། མ་མཐོང་བ་ཙམ་གྱིས་ལྡོག་པ་མ་འཁྲུལ་བར་འདོད་པ་དགག་པའོ། ། དང་པོ་ལ། རིགས་པས་བསྒྲུབ། ལུང་གིས་བསྒྲུབས་པའོ། ། དང་པོ་ལ། མ་མཐོང་བ་ཙམ་གྱིས་ལྡོག་པ་ལྷག་ལྡན་ཡིན་པ། ལྷག་ལྡན་གྱི་མཚན་ཉིད།
མི་འཁྲུལ་བའི་ལྡོག་པ་འབྲེལ་བ་ལ་བལྟོས་པའོ། ། དང་པོ་ལ། མདོར་བསྟན་པ། རྒྱས་པར་བཤད་པའོ། ། དང་པོ་ནི། མི་མཐུན་ཅེས་སོ། ། རྟགས་མི་མཐུན་ཕྱོགས་ལ་མ་མཐོང་བ་དེ་ཙམ་གྱིས་ཆོས་ཅན། བསྒྲུབ་བྱའི་ཆོས་ལ་འཁྲུལ་བ་མེད་པ་མ་ཡིན་ཏེ། འཁྲུལ་བ་སྲིད་པ་ཅན་དུ་མངོན་སུམ་གྱིས་མཐོང་བའི་ཕྱིར། དཔེར་ན་ཕྲུ་བ་གཅིག་གི་ནང་དུ་ཆུད་པར་མཚུངས་པའི་རྟགས་ཀྱི་འབྲས་ལྷག་མ་ནི་ཚོས་པར་བསྒྲུབ་པ་བཞིན་ནོ། །
གཉིས་པ་རྒྱས་པར་བཤད་པ་ནི། མང་པོ་ཞེས་སོ། ། དཔེ་མ་གྲུབ་ན་ཕྲུ་བ་གཅིག་གི་ནང་དུ་ཆུད་པར་མཚུངས་པ་ཙམ་གྱིས་ནི་ཆོས་ཅན། འབྲས་མང་པོ་ཞིག་ཚོས་པར་མཐོང་ཡང་མ་ཚོས་པ་ལ་མ་མཐོང་བ་ཙམ་གྱིས་འབྲས་ལྷག་མ་ཐམས་ཅད་ཚོས་པར་མི་འགྲུབ་སྟེ། འབྲས་ལྷག་མ་ཚོས་པ་ལ་འཁྲུལ་བར་མངོན་སུམ་གྱིས་མཐོང་བའི་ཕྱིར་རོ། ། འོ་ན་ཚོས་པར་བསྒྲུབ་པའི་རྟགས་མི་སྲིད་དམ་སྙམ་ན། སྲིད་པ་འདི་ལྟར་ཚོས་པར་མཐོང་བ་འདི་ལྟ་བུའི་རང་བཞིན་ཡིན་པར་བསྒྲུབ་པ་ལ་ཟོས་པ་འདི་༼༡༥༦བ༽དང་ཚོས་པར་བསྐྱེད་པའི་རྒྱུ་འདྲ་བ་ལས་སྐྱེས་པ་དག་རྟགས་སུ་བཀོད་པ་ལ་ལྷག་མ་ཚོས་སོ་ཞེས་བྱ་བར་ནི་བསྒྲུབ་ནུས་པར་འགྱུར་ཏེ། དེ་ལྟར་བསྒྲུབ་ནུས་པ་མ་ཡིན་ན་ཕྲུ་བ་གཅིག་གི་ནང་དུ་ཆུད་པར་རྗེས་སུ་དཔག་པ་དེ་ཞེས་སོ། ། གཉིས་པ་ལྷག་ལྡན་གྱི་མཚན་ཉིད་ནི། ཡང་ཞེས་སོ། །
ཡང་ལྷག་མ་དང་ལྡན་པ་ཞེས་བྱ་བ་འདིའི་མཚན་ཉིད་ཅི་ཡིན་ཅེ་ན། རྟགས་གང་ཞིག་མི་མཐུན་ཕྱོགས་ལ་མ་མཐོང་བ་ཙམ་གྱིས་ལྡོག་པ་གྲུབ་པར་རབ་ཏུ་སྟོན་པར་བྱེད་པ་དེ་ལ་ཆོས་ཅན། ཡང་དག་པའི་ལྷག་མ་དང་ལྡན་པ་ཞེས་བརྗོད་དེ། ཕྱོགས་ཆོས་གྲུབ་ཅིང་མཐུན་ཕྱོགས་ལ་མཐོང༌། མི་མཐུན་ཕྱོགས་ལ་མ་མཐོང་བ་ཙམ་དེ་ནི་ལྡོག་པ་བསྒྲུབ་པ་ལ་ཐེ་ཚོམ་གྱི་རྒྱུ་ཡིན་པའི་ཕྱིར། ཐེ་ཚོམ་གྱི་རྒྱུ་ཡིན་པ་མ་གྲུབ་ན། མི་མཐུན་པའི་ཕྱོགས་ལ་མ་མཐོང་བ་ཙམ་དེ་ནི་ཆོས་ཅན། མི་མཐུན་པའི་ཞེས་ཆོས་སོ། ། དེའི་ལྡོག་པ་དེ་ནི་ཚད་མས་མ་ངེས་པས་སོ། ། གཞན་ཡང་རྟགས་མི་མཐུན་ཕྱོགས་ལས་དམིགས་པ་ཙམ་གྱིས་མེད་པར་མི་འགྲུབ་སྟེ།
མི་དམིགས་པ་ཐམས་ཅད་ཅེས་རྟགས་སོ། ། གསུམ་པ་མི་འཁྲུལ་བའི་ལྡོག་པ་འབྲེལ་བ་ལ་བལྟོས་པ་ནི། དེའི་ཕྱིར་ཞེས་སོ། ། འབྲེལ་བ་མེད་ན་ལྡོག་པ་འཁྲུལ་བ་དེའི་ཕྱིར། གཅིག་ཆོས་ལོག་པས་གཞན་རྟགས་ལྡོག་པ་མི་འཁྲུལ་བར་འདོད་པས་ནི་རྟགས་ཆོས་དེ་གཉིས་རང་བཞིན་འབྲེལ་བ་ཞེས་སོ། ། འབྲེལ་བ་གྲུབ་པ་དེ་ལྟར་མ་ཡིན་ན་མི་འཁྲུལ་བའི་ལྡོག་པ་མ་གྲུབ་པས་གཏན་ཚིགས་ཞེས་སོ། ། གཉིས་པ་ལུང་གིས་བསྒྲུབ་པ་ལ། རྩ་བས་མཚམས་སྦྱར། མདོའི་ལུང་དགོད། ལུང་དོན་བཤད་པའི་སྒོ་ནས་རིགས་མི་༼༡༥༧ན༽མཐུན་སེལ་བའི་ཚུལ་ལོ། །
དང་པོ་ནི། གཏན་ཚིགས་ཞེས་སོ། ། ངེས་པ་བརྗོད་པར་མཛད་པ་ཡིན་ཅེས་པ་བཤད་པའི་གཞིར་བཞག ། གང་ལ་ན། གཏན་ཚིགས་ཀྱི་ནི་ཚུལ་གསུམ་ལའང་ངོ༌། ། གང་གིས་ན་སློབ་དཔོན་ཕྱོགས་ཀྱི་གླང་པོ་དེ་ཡིས་སོ། ། གང་གི་ཆེད་དུ་ཕྱོགས་ཆོས་མ་གྲུབ་པ་དང༌། འདོད་པའི་དོན་བསྒྲུབ་པ་ལས་བཟློག་པ་མི་འདོད་པའི་དོན་བསྒྲུབ་པ་འགལ་བ་དང༌། འཁྲུལ་བ་ཅན་མ་ངེས་པ་སྟེ་གསུམ་གྱི་གཉེན་པོར་རིམ་པ་བཞིན་ནོ། ། གཉིས་པ་མདོའི་ཚིག་དགོད་པ་ནི།
འབྲེལ་བ་ཞེས་སོ། ། ཁྱབ་བྱེད་འབྲེལ་བ་མེད་པར་ནི་ཁྱབ་བྱ་རྗེས་སུ་འགྲོ་བ་དང་ལྡོག་པ་ངེས་པ་མེད་དེ། མེད་པ་དེས་ན་སློབ་དཔོན་གྱིས་རང་བཞིན་འབྲེལ་བ་དེ་ཉིད་གཏན་ཚིགས་ཀྱི་མཚན་ཉིད་དུ་སྟོན་པར་མཛད་པ་ནི་རྗེས་སུ་འགྲོ་ལྡོག་གི་ཁྱབ་པ་རྒོལ་ཕྱི་རྒོལ་གཉིས་ཀ་ལ་ཚད་མས་རབ་ཏུ་གྲུབ་པ་ནི་བསྒྲུབ་པ་ཡིན་ནོ་ཞེས་རྗེས་སུ་འགྲོ་ལྡོག་གི་ཁྱབ་པ་ངེས་པ་རྟགས་ཀྱི་མཚན་ཉིད་དུ་བཤད་པ་ཡིན་ནོ། ། གསུམ་པ་དེའི་དོན་བཤད་པའི་སྒོ་ནས་རིགས་མི་མཐུན་སེལ་བའི་ཚུལ་ནི། དེ་ལ་ཞེས་སོ། ། འབྲེལ་བ་ངེས་པ་རྟགས་ཀྱི་མཚན་ཉིད་དུ་བཤད་པ་དེ་ལ་རྗེས་སུ་འགྲོ་བ་ངེས་པ་ནི་འགལ་བ་དང༌། དེའི་ཕྱོགས་དང་མཐུན་པ་འགལ་བ་ལྷག་ལྡན་རྣམས་བསལ་ལོ། ། ལྡོག་པ་ངེས་པས་ནི་དངོས་ཀྱི་མ་ངེས་པ་བསལ་ལོ། གཉིས་ཀ་ལ་ཞེས་བྱ་བས་ནི་རྒོལ་བ་དང་ཕྱི་རྒོལ་བ་གང་ཡང་རུང་བ་ཞིག་ལ་གྲུབ་པ་རྟགས་ཡིན་པ་འགོག་པའོ། ། རྗེས་སུ་འགྲོ་ལྡོག་ཚད་མས་རབ་ཏུ་གྲུབ་པ་ཞེས་བྱ་བས་ནི་མཐུན་པའི་ཕྱོགས་དག་ལ་རྟགས་ཡོད་པའི་རྗེས་འགྲོ་ལ་ཐེ་ཚོམ་ཟ་བ་འགལ་བ་ལྷག་ལྡན་དང༌།
༼༡༥༧བ༽མི་མཐུན་ཕྱོགས་དག་ལ་རྟགས་མེད་པའི་ལྡོག་པ་ལ་ཐེ་ཚོམ་ཟ་བ་ཡང་དག་ལྷག་ལྡན་དང༌། རྗེས་སུ་འགྲོ་ལྡོག་གི་ཁྱབ་པ་གཉིས་ཀ་རབ་ཏུ་གྲུབ་པས་ནི་རྟགས་མཐུན་ཕྱོགས་ལ་ཡོད་པའི་རྗེས་འགྲོ་དང་མི་མཐུན་ཕྱོགས་ལ་མེད་པའི་ལྡོག་པ་ལ་ཐེ་ཚོམ་ཟ་བ་ཐུན་མོང་མ་ཡིན་པའི་མ་ངེས་པ་དག་བསལ་ལོ། ། གཉིས་པ་མ་མཐོང་བ་ཙམ་གྱི་ལྡོག་པ་མི་འཁྲུལ་བར་འདོད་པ་དགག་པ་ལ། རང་སྡེ་ལ་ལུང་གི་གནོད་བྱེད་བསྟན། རང་གཞན་གཉིས་ཀའི་སྡེ་པ་ལ་ཐུན་མོང་དུ་རིགས་པའི་གནོད་བྱེད་བསྟན་པའོ། ། དང་པོ་ལ། ལྡོག་པ་བརྗོད་པ་དོན་མེད་དུ་ཐལ་བ། ལྷག་ལྡན་འཁྲུལ་བ་ཅན་མ་ཡིན་པར་ཐལ་བ། ལྡོག་པ་ཅན་གཏན་ཚིགས་སུ་ཐལ་བ། ལྡོག་པ་ལ་ཐེ་ཚོམ་ཟ་བ་སྐྱོན་དུ་མ་བརྗོད་པར་ཐལ་བ།
མཉན་བྱ་གཉིས་ཀ་གཅོད་པའི་རྟགས་སུ་ཐལ་བ། མི་སྣང་བ་མི་དམིགས་པ་དགག་པ་གོ་བྱེད་དུ་ཐལ་བའོ། ། དང་པོ་ལ། ཐལ་བ་དགོད། བསལ་བ་བརྗོད། ཁྱབ་པ་ལ་འཁྲུལ་བ་སྤང་བའོ། ། དང་པོ་ནི། འབྲེལ་བ་ཞེས་སོ། ། སྒྲུབ་པའི་ངག་གི་ལྡོག་པ་དངོས་སུ་བརྗོད་པ་དོན་མེད་དུ་ཐལ། རྟགས་ཆོས་ལ་འབྲེལ་བ་མེད་པར་རྟགས་མི་མཐུན་ཕྱོགས་ལ་མ་མཐོང་བ་ཙམ་གྱིས་ལྡོག་པ་སྐྱོན་མེད་དུ་བསྒྲུབ་པར་ནུས་ན་ནིའི་ཕྱིར།
གཉིས་པ་ནི། རེ་ཞིག་ཅེས་སོ། ། འདོད་ན། རེ་ཞིག་འགལ་བ་དང་མ་ངེས་པའི་གཉེན་པོར་རིམ་པ་ལྟར་རྗེས་སུ་འགྲོ་ལྡོག་གི་ཁྱབ་པ་བརྗོད་པར་བྱ་བ་ཞེས་སོགས་ཏེ། ཆོས་མི་མཐུན་པའི་སྦྱོར་བ་སྨྲས་པའི་དགོས་པ་ནི། མ་ངེས་པའི་རྟགས་རྣམས་ལ་ལྡོག་པ་ཡོད་པའི་གཉེན་པོར་རོ། ། གསུམ་པ་ལྡོག་པ་ཅན་གཏན་ཚིགས་སུ་ཐལ་བ། མ་མཐོང་ཙམ་གྱིས་༼༡༥༨ན༽ལྡོག་པ་གྲུབ་ཟིན་པ། མེད་ངེས་ཀྱི་ལྡོག་པ་མི་འགྲུབ་པའོ། ། དང་པོ་ལ།
དོན་དངོས་མཐོང་བའི་འཁྲུལ་བ་མེད་པ། མ་མཐོང་ཙམ་དྲན་བྱེད་ལ་མི་བལྟོས་པའོ། ། དང་པོ་ནི། གལ་ཏེ་ཞེས་སོ། ། མ་མཐོང་ཙམ་གྱི་ལྡོག་པ་དེ་བསྟན་པའི་དོན་དུ་ལྡོག་པ་བརྗོད་དགོས་པས་ཁྱབ་པ་མེད་དོ་ཞེ་ན། གལ་ཏེ་ཆོས་མི་མཐུན་པའི་སྦྱོར་བ་དེས་རྟགས་མི་མཐུན་པའི་ཕྱོགས་ལ་མ་མཐོང་བ་ཙམ་གྱིས་ལྡོག་པ་སྟོན་པར་བྱེད་ན་ནི་དེ་བསྟན་པའི་དོན་དུ་ལྡོག་པ་བརྗོད་པ་དོན་མེད་དུ་ཐལ། མ་མཐོང་ཙམ་གྱི་ལྡོག་པ་དེ་དག་ཏུ་མ་སྨོས་ཀྱང་རྟོགས་པར་འགྱུར་བའི་ཕྱིར། གཉིས་པ་མཐོང་བའི་འཁྲུལ་བ་མེད་པ་ནི། དེ་ལ་ཞེས་སོ། ། ལྡོག་པ་མ་བརྗོད་པའི་སྔར་རྟགས་མི་མཐུན་ཕྱོགས་ལ་མཐོང་བའི་འཁྲུལ་བ་ཡོད་པས།
དེ་བསལ་བའི་དོན་དུ་ལྡོག་པ་བརྗོད་དགོས་སོ་ཞེ་ན། ཁྱོད་འདོད་པའི་དགོས་པ་དེ་ལ་རྟགས་མི་མཐུན་ཕྱོགས་ལ་མཐོང་བའི་འཁྲུལ་བ་བསལ་བའི་དོན་དུ་ལྡོག་པ་བརྗོད་པ་དོན་མེད་དུ་ཐལ། ལྡོག་པ་མ་བརྗོད་པའི་སྔར་ལྡོག་པ་བརྗོད་པ་ཙམ་གྱིས་ལྡོག་པ་འགྲུབ་པར་འགྱུར་བའི་གེགས་རྟགས་མི་མཐུན་ཕྱོགས་ལ་མཐོང་བའི་འཁྲུལ་བ་གང་ཡིན་པ་དེ་ནི་མེད་པའི་ཕྱིར། གསུམ་པ་མ་མཐོང་ཙམ་དྲན་བྱེད་ལ་མི་བལྟོས་པ་ནི། གལ་ཏེ་ཞེས་སོ། ། གལ་ཏེ་ལྡོག་པ་བརྗོད་པའི་ཚིག་གིས་རྟགས་མི་མཐུན་ཕྱོགས་ལ་མ་མཐོང་བ། མ་དྲན་པ་དྲན་པར་བྱེད་པའི་དོན་དུ་ལྡོག་པ་བརྗོད་དགོས་ཏེ། རྗེས་འགྲོ་མ་དྲན་པ་དྲན་པར་བྱེད་པའི་དོན་དུ་རྗེས་འགྲོ་བརྗོད་དགོས་པ་བཞིན་ནོ་ཞེ་ན། རྗེས་སུ་འགྲོ་བ་ཚད་མས་མ་མཐོང་བ་དེ་མ་རྟོགས་ཤིང་མ་དྲན་པ་ནི་རྗེས་དཔག་སྐྱེ་བའི་ཡན་ལག་མ་ཡིན་པས། དེ་༼༡༥༨བ༽མ་དྲན་པ་དེ་ལ་ནི་དྲན་པའི་དོན་དུ་རྗེས་འགྲོ་བརྗོད་པ་རིགས་སོ། །
འོ་ན་རྟགས་མི་མཐུན་ཕྱོགས་ལ་མ་མཐོང་བ་ཙམ་མ་དྲན་པ་དེ་ཡང་རྗེས་དཔག་སྐྱེ་བའི་རྒྱུ་མ་ཡིན་པས་དེ་དྲན་པའི་དོན་དུ་ལྡོག་པ་བརྗོད་དགོས་སོ་ཞེ་ན། མ་མཐོང་ཙམ་གྱིས་ལྡོག་པ་ནི་དྲན་ཟིན་པ་ཁོ་ན་ཡིན་པར་ཐལ། རྟགས་མཐུན་ཕྱོགས་ལ་མ་མཐོང་བ་ཙམ་གྱིས་མི་མཐུན་ཕྱོགས་ལ་མཐོང་བ་མེད་པ་ཡིན་པའི་ཕྱིར་ཏེ། མི་མཐུན་ཕྱོགས་ལ་མཐོང་བ་དེ་ལ་ནི་མཐུན་ཕྱོགས་ལ་མཐོང་བས་གནོད་པར་འགྱུར་བའི་ཕྱིར་རོ། ། དེས་ན་རྟགས་མི་མཐུན་ཕྱོགས་ལ་མཐོང་བ་དེ་མེད་ན་མ་མཐོང་བ་ཙམ་བློ་ཡུལ་དུ་གྲུབ་པ་ཁོ་ན་ཡིན་པས་མ་མཐོང་བ་ཙམ་དེ་གྲུབ་པར་བྱ་བའི་ཕྱིར་དུ་ཆོས་མི་མཐུན་སྦྱོར་བརྗོད་པ་དོན་མེད་དོ། ། གཉིས་པ་མེད་ངེས་ཀྱི་ལྡོག་པ་མི་འགྲུབ་པ་ལ། མ་མཐོང་ཙམ་བརྗོད་པས་དང༌། ཆོས་མ་དམིགས་པས་དང༌། རྟགས་མ་དམིགས་པས་དང༌། རྒོལ་བའི་ཚིག་གིས་མེད་ངེས་ཀྱི་ལྡོག་པ་མི་འགྲུབ།
མེད་ངེས་ཀྱི་ལྡོག་པ་འབྲེལ་བ་ལ་བལྟོས་པར་བསྒྲུབ། དོན་བསྡུ་བའོ། ། དང་པོ་ནི། གལ་ཏེ་ཞེས་སོ། ། གལ་ཏེ་རྟགས་མི་མཐུན་ཕྱོགས་ལ་མ་དམིགས་པ་དེ་ཙམ་གྱིས་རྟགས་མི་མཐུན་ཕྱོགས་ལ་མེད་དོ་ཞེས་བྱ་བའི་ལྡོག་པ་བསྒྲུབ་ནུས་པ་མ་ཡིན་པ་ཉིད་པས་མེད་ངེས་ཀྱི་ལྡོག་པ་བསྒྲུབ་པ་དེའི་དོན་དུ་ཆོས་མི་མཐུན་སྦྱོར་བརྗོད་དོ་ཞེ་ན། གལ་ཏེ་རྟགས་མི་མཐུན་ཕྱོགས་ལ་མ་དམིགས་པས་ཀྱང་མི་མཐུན་ཕྱོགས་ལ་མེད་དོ་ཞེས་བྱ་བར་མི་རྟོགས་ན། མ་མཐོང་བ་ཙམ་གྱིས་ལྡོག་པ་བརྗོད་པས་ཀྱང་ཆོས་ཅན། རྟགས་མི་མཐུན་ཕྱོགས་ལ་མེད་ངེས་ཀྱི་ལྡོག་པ་མི་རྟོགས་པར་འགྱུར་ཏེ། ལྡོག་པ་བརྗོད་པའི་ངག་དེ་ཡང་རྟགས་མི་མཐུན་ཕྱོགས་ལ་༼༡༥༩ན༽མི་དམིགས་པ་ཁོ་ན་རྗོད་པར་བྱེད་པ་ཡིན་པའི་ཕྱིར་རོ། ། གཉིས་པ་ཆོས་མ་དམིགས་པས་མེད་ངེས་ཀྱི་ལྡོག་པ་མི་འགྲུབ་པ་ནི།
གཅིག་ཅེས་སོ། ། མི་མཐུན་ཕྱོགས་ལ་ཆོས་མི་དམིགས་པས་རྟགས་མེད་ངེས་ཀྱི་ལྡོག་པ་གྲུབ་བོ་ཞེ་ན། མི་མཐུན་ཕྱོགས་ལ་གཅིག་ཆོས་མི་དམིགས་པས་ནི་གཞན་རྟགས་མེད་པར་སྒྲུབ་པར་བྱེད་པ་ཡང་མ་ཡིན་ཏེ། རྟགས་ཆོས་ལ་འབྲེལ་བ་མེད་པའི་ཕྱིར། ཁྱབ་པ་མེད་ན་བུམ་པ་མ་དམིགས་པས་སྣམ་བུ་མེད་ངེས་སུ་ཧ་ཅང་ཐལ་བར་འགྱུར་བའི་ཕྱིར་རོ། ། གསུམ་པ་རྟགས་མ་དམིགས་པས་མེད་ངེས་ཀྱི་ལྡོག་པ་མི་འགྲུབ་པ་ནི། དེས་སྒྲུབ་ཅེས་སོ། ། མི་མཐུན་ཕྱོགས་ལ་ཆོས་མི་དམིགས་པ་དེས་རྟགས་མེད་ངེས་ཀྱི་ལྡོག་པ་བསྒྲུབ་པ་ནི་མ་ཡིན་ཏེ། འོན་ཀྱང་རྟགས་རང་ཉིད་མི་མཐུན་ཕྱོགས་ལ་མ་དམིགས་པས་ནི་རྟགས་མེད་ངེས་ཀྱི་ལྡོག་པ་གྲུབ་པ་ཡིན་ནོ་ཞེ་ན། རྟགས་མི་མཐུན་ཕྱོགས་ལ་ཡོད་ན་སྣང་དུ་རུང་བ་ལས་མ་མཐོང་ན་ནི་རྟགས་མི་མཐུན་ཕྱོགས་ལ་མེད་ངེས་ཀྱི་ལྡོག་པ་གྲུབ་པར་རིགས་ཀྱི།
སྣང་རུང་མ་དམིགས་པ་དེ་མེད་ན་ནི་རྟགས་མེད་ངེས་ཀྱི་ལྡོག་པ་སྒྲུབ་པར་བྱེད་པ་དེ་མི་རིགས་ཏེ། གཞི་ལ་ལར་འདོད་རྒྱལ་དུ་རྟགས་མི་དམིགས་པ་དང༌། ཆོས་མེད་པ་ལྷན་ཅིག་པ་དེ་ལྟར་གྱུར་ཀྱང་ཆོས་མེད་པའི་མི་མཐུན་ཕྱོགས་ལ་རྟགས་མེད་ངེས་ཀྱི་ལྡོག་པའི་ཁྱབ་པ་མི་འགྲུབ་པའི་ཕྱིར་ཏེ། རྟགས་ཆོས་དེ་དག་འབྲེལ་བ་མེད་པས་སོ། ། བཞི་པ་རྒོལ་བའི་ཚིག་གིས་མེད་ངེས་ཀྱི་ལྡོག་པ་མི་འགྲུབ་པ་ནི། དེས་མེད་ཅེས་སོ། ། རྒོལ་བའི་ཚིག་གིས་མེད་ངེས་ཀྱི་ལྡོག་པ་གྲུབ་བོ་ཞེ་ན། རྒོལ་བ་དེས་རྟགས་མི་མཐུན་ཕྱོགས་ལ་མེད་དོ་ཞེས་བརྗོད་པས་ཀྱང་རྟགས་༼༡༥༩བ༽མེད་ངེས་ཀྱི་ལྡོག་པ་གྲུབ་པ་དེ་ལྟ་བུར་འགྱུར་བ་མ་ཡིན་ཏེ། ཡིན་ན་ཧ་ཅང་ཐལ་ཞེས་རྟགས་སོ། ། ལྔ་པ་མེད་ངེས་ཀྱི་ལྡོག་པ་འབྲེལ་བ་ལ་བལྟོས་པར་བསྒྲུབ་པ་ནི།
དེ་བས་ཞེས་སོ། ། དེ་ལྟ་བས་ན་རྟགས་ཆོས་ལ་འབྲེལ་བ་མེད་ན་མེད་ངེས་ཀྱི་ལྡོག་པ་གྲུབ་པར་འདོད་པའི་གང་ཟག་གིས་མི་མཐུན་ཕྱོགས་དེ་ལ་རྒྱུ་མཚན་གང་གིས་ན་རྟགས་འདི་ལྡོག་པ་ཡིན་ཅེས་བྱ་བར་འགྱུར་བའི་རིགས་པ་བརྗོད་དགོས་སོ། ། དྲུག་པ་དོན་བསྡུ་བ་ནི། མེད་ཅེས་སོ། ། རྟགས་མི་མཐུན་ཕྱོགས་ལ་མེད་ཅེས་བྱ་བར་བརྗོད་པའི་ཚིག་གིས་ཀྱང་རྟགས་དེ་མི་མཐུན་ཕྱོགས་ལ་མེད་པར་ངེས་པའི་ལྡོག་པ་གྲུབ་པ་ཁོ་ན་མ་ཡིན་ནོ། ། གལ་ཏེ་ཇི་ལྟར་རྟགས་མི་མཐུན་ཕྱོགས་ལ་མེད་པའི་རིགས་པ་འབྲེལ་བ་དེ་བརྗོད་ན་དེའི་ཚེ་རྟགས་མི་མཐུན་ཕྱོགས་ལ་མེད་ཅེས་བྱ་བར་རྟོགས་སོ། ། རྟགས་དེ་མེད་པའི་མི་མཐུན་ཕྱོགས་ལ་རྟགས་མི་དམིགས་པས་མི་འཁྲུལ་བའི་ལྡོག་པ་གྲུབ་པ་མ་ཡིན་ནམ་ཞེ་ན། རྩོད་པ་འདི་ལ་སྣང་བ་མ་མཐོང་ན་ནི་ཞེས་ལན་ཅུང་ཟད་བརྗོད་ཟིན་ཏོ། ། གཉིས་པ་ལྷག་ལྡན་འཁྲུལ་བ་ཅན་མ་ཡིན་པར་ཐལ་བ་ལ། ཐལ་བ་དགོད།
ཁྱབ་པ་འཁྲུལ་བ་སྤང༌། བསལ་བ་བརྗོད་པའོ། ། དང་པོ་ལ། མདོར་བསྟན་པ། རྒྱས་པར་བཤད་པའོ། ། དང་པོ་ནི། གཞན་ཡང་ཞེས་སོ། ། མ་མཐོང་ཙམ་གྱིས་ལྡོག་པ་འཁྲུལ་མེད་ཡིན་པ་ལ་གནོད་པ་གཞན་ཡང་གལ་ཏེ་རྟགས་མི་མཐུན་ཕྱོགས་ལ་མ་མཐོང་ཙམ་གྱིས་ལྡོག་པ་འཁྲུལ་མེད་དུ་འགྱུར་ན། ལྷག་ལྡན་ཆོས་ཅན། ལྡོག་པ་འཁྲུལ་མེད་དུ་ཐལ།
མི་མཐུན་ཕྱོགས་ལ་མ་མཐོང་བའི་ཕྱིར། འདོད་ན། ཇི་ལྟར་ན་བསྒྲུབ་བྱ་བསྒྲུབ་པ་ལ་འཁྲུལ་བ་ཅན་ཡིན་ཏེ། ༼༡༦༠ན༽ཚུལ་གསུམ་ཚང་བའི་ཕྱིར། གཉིས་པ་ནི། དཔེར་ན་ཞེས་སོ། ། འཁྲུལ་བའི་དཔེ་ཇི་ལྟར་ན། འབྲས་བུ་ཤིང་ཐོག་ལྷག་མ་འདི་དག་ནི་ཆོས་ཅན། སྨིན་པ་ཞེས་པ་ཆོས་སོ། ། གཟུགས་ཤེས་སོགས་དང༌།
ཤིང་སྡོང་གཅིག་ལས་ཞེས་རྟགས་སོ། ། ཟོས་པ་དཔེའོ། ། སྨིན་པའི་སྒྲུབ་བྱེད་ཤིང་སྡོང་གཅིག་ལས་སྐྱེས་པ་འདི་ལ་ཡང་ཆོས་ཅན། ལྡོག་པ་འཁྲུལ་མེད་དུ་ཚང་བར་ཐལ། རྟགས་ནི་ཟོས་པ་ལས་ཤེས་སོ། ། གཞན་ནི་ཤིང་ཐོག་ལྷག་མའོ། ། འདོད་ན། ཇི་ལྟར་ལྡོག་པ་འཁྲུལ་མེད་ཚང་བ་ཡིན་ཏེ། ཤིང་སྡོང་གཅིག་ལ་སྐྱེས་པར་མཚུངས་ཀྱང་ཤིང་ཐོག་སྨིན་པ་དང་མ་སྨིན་པའི་ཁྱད་པར་མངོན་སུམ་གྱིས་མཐོང་བའི་ཕྱིར་རོ། ། གཉིས་པ་ཁྱབ་པ་འཁྲུལ་བ་སྤང་བ་ལ།
རྩོད་པ་དང༌། ལན་གཉིས་ལས། དང་པོ་ནི། ཁ་ཅིག་ཅེས་སོ། ། སློབ་དཔོན་དབང་ཕྱུག་སྡེ་ལ་སོགས་པ་ཁ་ཅིག་ན་རེ། རྟགས་དེ་ཆོས་ཅན། ལྡོག་པ་འཁྲུལ་མེད་དུ་ཚང་ཡང་བསྒྲུབ་བྱའི་ཆོས་ལ་འཁྲུལ་བ་ཅན་ཡིན་ཏེ། རྟགས་ཀྱི་མཚན་ཉིད་གནོད་པ་མེད་པའི་ཡུལ་ཅན་མ་ཚང་བའི་ཕྱིར་ཏེ། རྟགས་ཀྱི་ཡུལ་ལ་མངོན་སུམ་གྱིས་གནོད་པ་འཇུག་པར་དོགས་པའི་ཕྱིར། དོན་ནི་ཚུལ་གསུམ་ཚང་བའི་ཕྱིར།
དེར་ཐལ་ཟེར་ན། ཁྱབ་པ་མེད་ལ། ཚུལ་དྲུག་ཚང་བའི་ཕྱིར། དེར་ཐལ་ཟེར་ན་མ་གྲུབ་སྟེ། གནོད་པ་མེད་པའི་ཡུལ་ཅན་མ་ཚང་བའི་ཕྱིར་ཞེས་ཟེར་རོ། ། གཉིས་པ་ལན་ལ། ཕྱོགས་ལ་གནོད་པ་དངོས་སུ་ཞུགས་པས་སྐྱོན་མེད་མ་ཡིན་པ། འཇུག་པར་དོགས་པས་སྐྱོན་མེད་མ་ཡིན་པ། ལྡོག་པ་དེ་དང་མི་མཚུངས་པའོ། ། དང་པོ་ནི།
མ་ཡིན་ཅེས་སོ། ། ཤིང་སྡོང་གཅིག་ལས་སྐྱེས་པའི་རྟགས་༼༡༦༠བ༽ཆོས་ཅན། ཡུལ་ལ་ཚད་མས་གནོད་པ་ཡོད་པ་མ་ཡིན་ཏེ། ཕྱོགས་སུ་བྱས་པའི་ཡུལ་བསྒྲུབ་བྱ་ལ་ཚད་མས་དངོས་སུ་གནོད་པ་མེད་པའི་ཕྱིར།
གཉིས་པ་ནི། གལ་ཏེ་ཞེས་སོ། ། གལ་ཏེ་ན་གནོད་པ་འཇུག་པའམ་དོགས་པར་འགྱུར་བས་ཡུལ་ལ་གནོད་པ་ཡིན་ནོ་ཞེ་ན། ཡུལ་ལ་གནོད་པ་འཇུག་པ་དེ་ལྟ་བུར་དོགས་པས་གནོད་ན་ནི་ཧ་ཅང་ཐལ་བར་འགྱུར་ཏེ། ཇི་ལྟར་འགྱུར་ན། གཞན་རྟགས་ཡང་དག་པ་ལའང་ཆོས་ཅན།
ཡུལ་ལ་ཚད་མས་གནོད་པར་ཐལ། བསྒྲུབ་བྱ་མ་གྲུབ་པའི་སྔར་ཡུལ་ལ་གནོད་པ་མེད་པར་ངེས་པ་མེད་པ་སྟེ་གནོད་པ་འཇུག་པར་དོགས་པའི་ཕྱིར་རོ། ། དེ་ཉིད་བཤད་པ་ནི་བསྒྲུབ་བྱ་ལ་གནོད་བྱེད་ཀྱི་ཚད་མ་དངོས་སུ་ཞུགས་པས་བསྒྲུབ་བྱ་ལ་གནོད་པར་བྱེད་པ་ཡིན་གྱི། གནོད་པ་དངོས་སུ་མ་ཞུགས་པར་གནོད་པ་འཇུག་པར་དོགས་པས་གནོད་ན་ནི་རྟགས་ཡང་དག་ཐམས་ཅད་ལ་ཆོས་ཅན། ཡུལ་ལ་གནོད་པ་མེད་དོ་ཞེས་ཡིད་བརྟན་དུ་མེད་པར་ཐལ། ཡུལ་ལ་གནོད་པ་འཇུག་པར་དོགས་པའི་ཕྱིར། གསུམ་པ་ལྡོག་པ་དེ་དང་མི་མཚུངས་པ་ནི། ལྡོག་པ་ཞེས་སོ། ། བསྒྲུབ་བྱ་ལ་གནོད་པ་འཇུག་པར་དྭོགས་ཀྱང་བསྒྲུབ་བྱ་སྐྱོན་མེད་ཡིན་ན་རྟགས་མི་མཐུན་ཕྱོགས་ལ་འཇུག་པར་དོགས་པ་ཡང་ལྡོག་པའི་སྐྱོན་མ་ཡིན་པར་ཐལ་ལོ་ཞེ་ན། རྟགས་ཀྱི་ལྡོག་པ་དེ་ལྟ་བུའི་ངོ་བོ་ནི་ཆོས་ཅན།
ཚད་མས་ངེས་པ་ལ་བལྟོས་པ་ཡིན་ཏེ། ལྡོག་པ་ཞེས་པ་ནས་དེའི་ཕྱིར་གྱི་བར་རྟགས་སོ། ། གསུམ་པ་བསལ་བ་བརྗོད་པ་ནི། མི་དམིགས་ཞེས་སོ། ། ཤིང་སྡོང་གཅིག་ལས་སྐྱེས་པའི་རྟགས་ཆོས་ཅན། ལྷག་མ་ཞེས་སོགས་ཆོས་སོ། ། ཕྱོགས་ཆོས་གྲུབ། མཐུན་ཕྱོགས་ལ་མཐོང༌། མི་མཐུན་ཕྱོགས་ལ་མ་མཐོང་ཙམ་ཡོད་ཀྱང་༼༡༦༡ན༽ལྡོག་པ་ཚད་མས་ངེས་པ་མེད་པའི་ཕྱིར་ཏེ། ལྡོག་པ་ལ་ཐེ་ཚོམ་ཟ་བའི་ཕྱིར།
དེས་གྲུབ་པས་འདོད་པའི་དམ་བཅའ་ལ་གནོད་དོ། ། འོན་ཏེ་མ་དམིགས་པས་རྟགས་མི་མཐུན་ཕྱོགས་ལ་མེད་པའི་ལྡོག་པ་གྲུབ་བོ་ཞེ་ན། མ་དམིགས་པས་སྣང་རུང་གི་གཞི་འགའ་ཞིག་ལ་རྟགས་མེད་པར་གྲུབ་ཀྱང་བསྒྲུབ་བྱའི་ཆོས་དེ་མེད་པའི་མི་མཐུན་ཕྱོགས་ཐམས་ཅད་ལ་རྟགས་མེད་པར་མི་འགྲུབ་པར་ཐལ། རྟགས་ཆོས་འབྲེལ་བ་མེད་པའི་ཕྱིར། གསུམ་པ་ལྡོག་པ་ཅན་གཏན་ཚིགས་སུ་ཐལ་བ་ལ། མདོར་བསྟན་པ། རྒྱས་པར་བཤད་པའོ། ། དང་པོ་ནི། གཞན་ཡང་ཞེས་སོ། ། མ་མཐོང་བ་ཙམ་གྱིས་ལྡོག་པ་སྐྱོན་མེད་ཡིན་པ་ལ་གནོད་པ་གཞན་ཡང་ལྡོག་པ་ཅན་དུ་བརྡ་མཛད་པའི་སྲོག་ལྡན་ཀྱང་ཆོས་ཅན།
ལྡོག་པ་སྐྱོན་མེད་དུ་ཐལ། མི་མཐུན་ཕྱོགས་ལ་མ་མཐོང་བ་ཙམ་ཡོད་པའི་ཕྱིར། འདོད་ན། གཏན་ཚིགས་ཡང་དག་ཏུ་འགྱུར་རོ། ། གཉིས་པ་རྒྱས་པར་བཤད་པ་ལ། ཐལ་བ་དགོད། ལྡོག་པ་མེད་པའི་རྒྱུ་མཚན་ནོ། ། དང་པོ་ནི། གསོན་པོའི་ཞེས་སོ། ། གསོན་པོའི་ལུས་འདི་ནི་བདག་མེད་པ་མ་ཡིན་ཏེ།
གལ་ཏེ་ཡིན་ན་སྲོག་ལ་སོགས་པ་ཞེས་སོགས་ཐལ་བའོ། ། བདག་མེད་པའི་ཕྱིར་ཞེས་རིགས་པ་ཅན་པའི་ཐལ་བའོ། ། ཐལ་བ་བཀོད་པའི་སྐབས་འདིར་ཆོས་ཅན། བུམ་པ་ལ་སོགས་པ་བདག་མེད་པར་མཐོང་བ་དང་མ་མཐོང་བའི་བདག་མེད་པ་དག་ལ་སྲོག་ལ་སོགས་པ་མེད་པས་ཁྱབ་པ་གྲུབ་པར་ཐལ། བདག་མེད་ལ་སྲོག་མ་མཐོང་ཙམ་ཡོད་པའི་ཕྱིར། འདོད་ན། རྟོགས་ལྡན་ཆོས་ཅན། བདག་ཡོད་པར་རྟོགས་པར་བྱེད་པའི་རྟགས་སུ་འགྱུར་ཏེ། ཕྱོགས་ཆོས་གྲུབ་༼༡༦༡བ༽ཅིང་ཁྱབ་བྱེད་སྲོག་མེད་དེ་ལོག་ན་ཁྱབ་པར་བྱ་བ་བདག་མེད་ལྡོག་པའི་ཕྱིར་རོ། ། གཉིས་པ་ལྡོག་པ་མེད་པའི་རྒྱུ་མཚན་ནི།
བལྟར་མི་རུང་ཞེས་སོ། ། སངས་རྒྱས་པ་ལྟར་ན་དེ་ལྡོག་པ་མེད་པའི་རྒྱུ་མཚན་གང་ཡིན་ཅེ་ན། བུམ་པ་ལ་སོགས་པའི་སྟེང་དུ་བདག་མེད་ལ་སྲོག་ལ་སོགས་པ་ལྡོག་པས་ཁྱབ་པ་ཚད་མས་གྲུབ་པ་མེད་དེ། བདག་མེད་པར་ཚད་མས་མ་གྲུབ་པའི་ཕྱིར། མ་གྲུབ་སྟེ། མ་དམིགས་པའི་བུམ་པ་བདག་མེད་དུ་གྲུབ་བོ་ཞེ་ན། མི་དམིགས་པས་ཆོས་ཅན། བུམ་པ་བདག་མེད་པར་མ་གྲུབ་སྟེ། བདག་ཡོད་ཀྱང་བལྟར་མི་རུང་བའི་ཕྱིར་རོ། ། གལ་ཏེ་སངས་རྒྱས་པས་བུམ་པ་བདག་མེད་དུ་ཁས་བླངས་པའི་ཕྱིར་བདག་མེད་གྲུབ་བོ་ཞེ་ན།
ད་ནི་སྲོག་ལྡན་ལས་ཇི་ལྟར་གསོན་ལུས་བདག་བཅས་སུ་འགྲུབ་སྟེ། སངས་རྒྱས་པས་གསོན་ལུས་བདག་མེད་དུ་ཁས་བླངས་པའི་ཕྱིར། སངས་རྒྱས་པའི་ཁས་བླངས་ཚད་མ་མ་ཡིན་པས་ཁྱབ་པ་མེད་ཅེ་ན། སངས་རྒྱས་པས་གསོན་ལུས་ལས་གཞན་བུམ་པ་བདག་མེད་པར་ཁས་བླངས་པས་ཀྱང་བདག་མེད་པར་ཇི་ལྟར་འགྲུབ་པ་ཡིན་ཏེ། སངས་རྒྱས་པའི་ཁས་བླངས་ཚད་མ་ཅན་མིན་པའི་ཕྱིར། གཞན་ཡང་སྲོག་ལྡན་ཆོས་ཅན། བདག་སངས་རྒྱས་པའི་ལུང་ལས་གྲུབ་པར་ཁས་བླངས་པར་འགྱུར་གྱི། རྟགས་ཀྱིས་རྗེས་སུ་དཔག་པར་བྱ་བ་ནི་མ་ཡིན་པར་ཐལ། ཕྱི་ནང་གི་ལུང་ཁས་བླངས་པས་གསོན་ལུས་བདག་དང་བཅས་པ་དང༌། བུམ་པ་བདག་མེད་པ་དག་ཏུ་རྣམ་པར་ཕྱེ་ནས་ཁས་བླངས་ཙམ་གྱིས་གྲུབ་པའི་བདག་མེད་དེ་ལ་སྲོག་ལ་སོགས་པ་མེད་པར་རྟོགས་པར་བྱེད་པ་ཉིད་དུ་རྗོད་པར་བྱེད་པས་ནི་སྟེ་བཟློག་ཁྱབ་སངས་རྒྱས་པའི་ཁས་བླངས་ལ་༼༡༦༢ན༽བརྟེན་པའི་ཕྱིར།
བཞི་པ་ལྡོག་པ་ལ་ཐེ་ཚོམ་ཟ་བ་སྐྱོན་དུ་མི་བརྗོད་པར་ཐལ་བ་ལ། ཐལ་བ་དགོད། བསལ་བ་བརྗོད་པའོ། ། དང་པོ་ལ། མདོར་བསྟན་པ། རྒྱས་པར་བཤད་པའོ། ། དང་པོ་ནི། གང་ཡང་ཞེས་སོ། ། དེ་ལ་སྐྱོན་གང་ཡང་ཡོད་པ་ལས་ལྡོག་པ་ལ་ཐེ་ཚོམ་ཟ་བ་ཆོས་ཅན། ལྡོག་པ་སྐྱོན་མེད་ཚང་བར་ཐལ།
རྟགས་མི་མཐུན་ཕྱོགས་ལ་མ་མཐོང་བ་ཙམ་ཡོད་པའི་ཕྱིར། འདོད་ན། ཕྱོགས་ཆོས་རྒོལ་ཕྱི་རྒོལ་གཉིས་ཀ་ལ་དང༌། གང་རུང་ལ་དང༌། ཐེ་ཚོམ་ཟ་བ་དང༌། གཞི་མ་གྲུབ་པའི་མ་གྲུབ་པ་བཞི་པོ་ཕྱོགས་ཆོས་ཀྱི་སྐྱོན་དུ་སྦྱར་ཏེ་བརྗོད་པ་དེ་བཞིན་དུ་རྟགས་མི་མཐུན་པའི་ཕྱོགས་ལ་ཡོད་པ་དང་གཏན་མེད་པ་དང༌། སོགས་པ་གཉིས་ཀ་སྟེ་ཕྱོགས་ཆོས་དང་ལྡན་པ་དགུ་ལ་ཡང་འགལ་བ་གཉིས་མ་ངེས་པ་ལྔ་སྟེ་བདུན་པོ་རེ་ཞིག་བཞག་ལ། རང་བཞིན་དང་འབྲས་བུའི་གཏན་ཚིགས་གཉིས་ལ་རྗེས་འགྲོ་རྒོལ་ཕྱི་རྒོལ་གཉིས་ཀ་ལ་དང༌། གང་རུང་ལ་དང༌། ཐེ་ཚོམ་ཟ་བ་དང༌།
གཞི་མ་གྲུབ་པ་བཞི་པོ་དེ་རྗེས་འགྲོའི་སྐྱོན་ཡིན་ཅིང༌། ལྡོག་པ་རྒོལ་ཕྱི་རྒོལ་གཉིས་ཀ་ལ་དང༌། གང་རུང་ལ་དང༌། ཐེ་ཚོམ་ཟ་བ་སྟེ་གསུམ་པོ་དེ་ལྡོག་པའི་སྐྱོན་ཡིན་ཀྱང་གཞི་མ་གྲུབ་པ་ལྡོག་པའི་སྐྱོན་མ་ཡིན་པས་གསུམ་པོ་ཅི་རིགས་པར་ལྡོག་པའི་སྐྱོན་དུ་བརྗོད་པར་བྱའོ་ཞེས་བྱ་བ་གསུངས་པའི་ནང་ནས་ལྡོག་པ་ལ་ཐེ་ཚོམ་ཟ་བ་དེ་ཡང་ཆོས་ཅན། ལྡོག་པའི་སྐྱོན་དུ་བརྗོད་པར་བྱ་བ་མ་ཡིན་པར་ཐལ། ལྡོག་པ་སྐྱོན་མེད་དུ་ཚང་བའི་ཕྱིར། གཉིས་པ་རྒྱས་པར་བཤད་པ་ནི། མི་དམིགས་ཞེས་སོ། ། ལྡོག་པ་ལ་ཐེ་ཚོམ་ཟ་བ་ཆོས་ཅན། ལྡོག་པ་སྐྱོན་མེད་དུ་ཚང་བར་ཐལ།
རྟགས་མི་མཐུན་ཕྱོགས་ལ་མི་༼༡༦༢བ༽དམིགས་པ་ཙམ་ཁོ་ནར་ཟད་པའི་ཕྱིར། ཁྱབ་པ་མེད་ན་ལྡོག་པ་ཡང་རྟགས་མི་མཐུན་ཕྱོགས་ལ་མི་དམིགས་པ་ཉིད་ལས་གྲུབ་པ་མ་ཡིན་པར་ཐལ། ཁྱབ་པ་མེད་པའི་ཕྱིར། རྩ་བར་མ་གྲུབ་ན། རྟགས་མི་མཐུན་ཕྱོགས་ལ་མི་དམིགས་པ་ཙམ་ཡོད་དེ། རྟགས་མི་མཐུན་ཕྱོགས་ལ་ཡོད་མེད་ཐེ་ཚོམ་ཟ་བའི་ཕྱིར། ཁྱབ་པ་མེད་ན། རྟགས་མི་མཐུན་ཕྱོགས་ལ་ཡོད་མེད་ཐེ་ཚོམ་ཟ་བ་དེ་མེད་པར་ཐལ། རྟགས་མི་མཐུན་ཕྱོགས་ལ་ཡོད་པར་དམིགས་པའི་ཕྱིར། འདོད་ན།
ལྡོག་པ་ཐེ་ཚོམ་དུ་གྱུར་པ་ཡང་ཆོས་ཅན། ལྡོག་པ་སྐྱོན་མེད་ཡིན་པ་སློབ་དཔོན་གྱིས་མ་བཟློག་པར་འགྱུར་ཏེ། ལྡོག་པ་སྐྱོན་མེད་དུ་ཚང་བ་དེས་ནའོ། ། གཉིས་པ་བསལ་བ་བརྗོད་པ་ལ། འདོད་པའི་ལན། བསལ་བ་བརྗོད་པ་དངོས་སོ། ། དང་པོ་ནི། གལ་ཏེ་ཞེས་སོ། ། གསུམ་པ་དེ་ཅི་རིགས་པར་ལྡོག་པའི་སྐྱོན་དུ་བརྗོད་པར་བྱའོ་ཞེས་སློབ་དཔོན་གྱིས་སྨོས་པའི་ཐེ་ཚོམ་ཟ་བ་དེ་ལྡོག་པ་སྐྱོན་མེད་ཡིན་པ་མ་བཟློག་པ་འདོད་པ་ཁོ་ནའོ། ། གཉིས་པ་བསལ་བ་བརྗོད་པ་དངོས་ནི།
མ་ཡིན་ཅེས་སོ། ། སློབ་དཔོན་གྱིས་ལྡོག་པ་ལ་ཐེ་ཚོམ་ཟ་བ། ལྡོག་པ་སྐྱོན་མེད་ཡིན་པ་ལ་བཟློག་པ་མ་ཡིན་ཏེ། ལྡོག་པ་གང་ཞིག་རྒོལ་ཕྱི་རྒོལ་གཉིས་ཀ་ལ་ཚད་མས་ངེས་པར་བརྗོད་པ་དེ་ཁོ་ན་བསྒྲུབ་པ་ཡང་དག་པར་བརྗོད་པའི་ངག་ཡིན་ནོ་ཞེས་བྱ་བ་གསུངས་པའི་ཕྱིར་རོ། ། སོགས་པས་རྗེས་འགྲོ་སྡུད་པའོ། ། ལྡོག་པ་ཚད་མས་ངེས་པ་རྟགས་ཀྱི་མཚན་ཉིད་དུ་གསུངས་པ་དེའི་ཕྱིར་རྟགས་མི་མཐུན་ཕྱོགས་ལ་མི་དམིགས་པ་ཙམ་ཡོད་ཀྱང༌། ལྡོག་པ་ལ་ཐེ་ཚོམ་ཟ་བས་མ་འཁྲུལ་བའི་ལྡོག་པ་མེད་པར་དགོངས་ཏེ། དེ་ལྡོག་པ་སྐྱོན་མེད་ཡིན་པ་དགག་པ་སློབ་དཔོན་གྱིས་བཤད་པ་ཡིན་ནོ། ། ༼༡༦༣ན༽ གཉིས་པ་མཉན་བྱ་གཉིས་སུ་གཅོད་པའི་གཏན་ཚིགས་སུ་ཐལ་བ་ལ། ཐལ་བ་དགོད།
ཁྱབ་པ་འཁྲུལ་བ་སྤང༌། རང་ལ་མཚུངས་པ་སྤང་བའོ། ། དང་པོ་ནི། མཉན་པར་ཞེས་སོ། ། མཉན་པར་བྱ་བ་ཉིད་ཀྱང་ཆོས་ཅན། རྟག་པ་དང་མི་རྟག་པ་དེ་ལས་ལྡོག་པ་གྲུབ་པར་ཐལ། རྟག་པ་དང་ཞེས་རྟགས་སོ། ། འདོད་ན། རྟག་མི་རྟག་ཅེས་ཐལ་བའོ། ། ཚུལ་གསུམ་ཚང་བའི་ཕྱིར།
གཉིས་པ་ཁྱབ་པ་བསྒྲུབ་པ་ནི། དེ་རྣམ་པར་ཞེས་སོ། ། ཚུལ་གཉིས་པ་མ་གྲུབ་པས་ཁྱབ་པ་མེད་དོ་ཞེ་ན། རྟག་པ་དང་མི་རྟག་པ་དེ་རྣམ་པར་གཅོད་པའི་རྒྱུ་མཚན་ནི་གཉིས་པོ་དེ་དག་ལས་ལྡོག་པ་ལས་གཞན་ཡོད་པ་མ་ཡིན་ཏེ། དེ་གཉིས་རྣམ་པར་གཅོད་པ་མ་ཡིན་པའི་མཉན་བྱ་ནི་དེ་གཉིས་གང་ལས་ཀྱང་ལྡོག་པ་ཉིད་དུ་ཚད་མས་མ་ངེས་པའི་ཕྱིར་རོ། ། ཁྱབ་སྟེ། རྟགས་གང་ཞིག་བསྒྲུབ་བྱའི་ཆོས་གང་ལ་མེད་དོ་ཞེས་བྱ་བར་ངེས་པ་དེ་ཡིན་ན། ཇི་ལྟར་ན་རྟགས་དེ་ལ་བརྟེན་ནས་བསྒྲུབ་བྱའི་ཆོས་དེ་མེད་པ་རྟོགས་པར་མི་བྱེད་དེ་བྱེད་དགོས་པའི་ཕྱིར། གསུམ་པ་ཁྱབ་པ་འཁྲུལ་བ་སྤང་བ་ལ། འཁྲུལ་བ་དགོད།
དེ་དགག་པའོ། ། དང་པོ་ནི། གལ་ཏེ་ཞེས་སོ། ། གལ་ཏེ་མཉན་བྱ་དེས་རྟག་པ་དང་མི་རྟག་པ་གཉིས་ཀ་ལས་ལྡོག་པར་ངེས་ཀྱང་གཉིས་ཀ་རྣམ་པར་གཅོད་པ་ནི་མ་ཡིན་ཏེ། གཉིས་ཀ་རྣམ་པར་གཅོད་པ་ལ་ཚད་མ་གཞན་གྱིས་གནོད་པ་སྲིད་པའི་ཕྱིར། ཇི་ལྟར་གནོད་ཅེ་ན། ཕན་ཚུན་གཅིག་གིས་གཅིག་རྣམ་པར་གཅོད་པའི་ངོ་བོ་ཅན། རྟག་པ་དང་མི་རྟག་པ་རྣམས་ནི་ཆོས་ཅན། གཞི་གཅིག་གི་སྟེང་དུ་རྟག་པ་དང་མི་རྟག་པ་གཉིས་ཀ་དགག་པར་རིགས་པ་མ་ཡིན་ཏེ། གཅིག་རྟག་པ་༼༡༦༣བ༽རྣམ་པར་བཅད་པས་གཞན་མི་རྟག་པར་བསྒྲུབ་པའི་ཕྱིར།
ཁྱབ་པ་ཡོད་དེ། སྤྱིར་གྱི་གཞི་གཅིག་གི་སྟེང་དུ་ཆོས་འགལ་བ་གཉིས་ཅིག་ཅར་དུ་བསྒྲུབ་པ་དང་དགག་པ་དག་ནི་འགལ་བའི་ཕྱིར་རོ་ཞེ་ན། གཉིས་པ་དེ་དགག་པ་ནི། དེ་ནི་ཞེས་སོ། ། རྟགས་མི་མཐུན་ཕྱོགས་ལ་མ་མཐོང་བ་ཙམ་ཆོས་ཅན། ལྡོག་པ་སྒྲུབ་བྱེད་ཀྱི་ཚད་མ་མ་ཡིན་ཏེ། ལྡོག་པ་སྒྲུབ་བྱེད་ཡིན་པ་ལ་ཚད་མ་གཞན་གྱིས་གནོད་པ་སྲིད་པའི་ཕྱིར། མཉན་བྱའི་སྟེང་དུ་མི་མཐུན་ཕྱོགས་ལ་མ་མཐོང་བ་ཙམ་ལྡོག་པ་སྒྲུབ་བྱེད་ཡིན་པ་ལ་གནོད་པ་སྲིད་ཀྱང་མཉན་བྱ་ལས་གཞན་དུ་མི་སྲིད་དོ་ཞེ་ན། མཉན་བྱའི་སྟེང་དུ་སྲིད་པ་དེ་བཞིན་དུ་མཉན་བྱ་ལས་གཞན་ལ་ཡང་མ་མཐོང་ཙམ་ལྡོག་པ་སྒྲུབ་བྱེད་ཡིན་པ་ལ་ཚད་མ་གཞན་གྱིས་གནོད་པ་སྲིད་དེ། མ་མཐོང་ཙམ་གྱིས་མཚན་ཉིད་དང་ལྡན་པ་གཅིག་ལྡོག་པ་སྒྲུབ་བྱེད་ཡིན་པ་ལ་ཚད་མས་གནོད་པ་སྲིད་པའི་ཕྱིར།
ཁྱབ་པ་མེད་ན། དེ་ཡིན་ན་རྟགས་མི་མཐུན་ཕྱོགས་ལ་མ་མཐོང་ཙམ་དེའི་མཚན་ཉིད་དང་ལྡན་པ་ཀུན་ལྡོག་པ་སྒྲུབ་བྱེད་ཡིན་པ་སུན་ཕྱུང་བ་ཁོ་ནར་འགྱུར་བས་ཁྱབ་བོ། ། འདོད་ན། མ་མཐོང་བ་ཐམས་ཅད་ལ་ལྡོག་པ་སྒྲུབ་བྱེད་མིན་ནོ་ཞེས་ཡིད་ལ་བརྟན་དུ་མེད་པར་ཐལ། མཉན་བྱ་དང་མཉན་བྱ་ལས་གཞན་ཐམས་ཅད་ལ་མ་མཐོང་ཙམ་ལྡོག་པ་སྒྲུབ་བྱེད་ཡིན་པ་ལ་ཚད་མས་གནོད་པ་སྲིད་པའི་ཕྱིར། བཞི་པ་རང་ལ་མཚུངས་པ་སྤང་བ་ལ། རྩོད་པ་དང༌། ལན་ནོ། ། དང་པོ་ནི། རྗེས་སུ་ཞེས་ལ།
རྟགས་ཐམས་ཅད་ཀྱི་བསྒྲུབ་བྱ་ལ་ཚད་མས་གནོད་པ་མེད་དོ་ཞེས་ཡིད་བརྟན་དུ་མེད་པར་ཐལ། ཤིང་སྡོང་གཅིག་ལས་སྐྱེས་པའི་རྗེས་སུ་དཔག་པ་སྟེ། རྟགས་ཀྱིས་ཡུལ་བསྒྲུབ་༼༡༦༤ན༽བྱ་ལ་ཡང་རོ་སྐྱུར་བ་འཛིན་པའི་མངོན་སུམ་དང་མཉན་བྱས་སྒྲ་རྟག་པར་བསྒྲུབ་པའི་བསྒྲུབ་པ་ལ་ཡང་སྒྲ་མི་རྟག་པར་རྟོགས་པའི་རྗེས་སུ་དཔག་པ་དང་འགལ་བ་མཐོང་བས་སོ། ། ཁྱབ་པ་ནི་མཚན་ཉིད་དང་ལྡན་པ་གཅིག་ལ་གནོད་པ་མཐོང་ན་རིགས་ཅན་ཐམས་ཅད་ལ་གནོད་པ་སྲིད་པར་ཁས་བླངས་པས་སོ་ཞེ་ན། གཉིས་པ་ལན་ནི། མ་ཡིན་ཅེས་སོ། ། ཁྱབ་པ་ཡོད་པ་མིན་ཏེ། སྔར་ཇི་སྐད་བཤད་པའི་འབྲེལ་བ་ལ་བརྟེན་པའི་ཚུལ་གསུམ་ཚང་བ་ལྟ་བུའི་རྟགས་ཀྱི་ཡུལ་ལ་ཚད་མས་གནོད་པ་མི་སྲིད་པའི་ཕྱིར་རོ། ། འོ་ན་རྟགས་ལ་འགལ་བ་འཁྲུལ་བ་མེད་པ་ཅན་ཡོད་པར་མི་བརྗོད་པར་འགྱུར་ཏེ། རྟགས་ཀྱི་ཡུལ་ལ་འགལ་ཟླ་སྒྲུབ་བྱེད་ཀྱི་རྟགས་ཀྱི་འབྲས་བུ་ལ་ཚད་མས་མི་གནོད་པ་མི་སྲིད་པའི་ཕྱིར་ཞེ་ན།
དངོས་པོ་སྟོབས་ཞུགས་ཀྱི་རྗེས་སུ་དཔག་པའི་ཡུལ་ལ་འགལ་བ་ལ་མི་འཁྲུལ་བ་ཡོད་པར་སློབ་དཔོན་གྱིས་མ་བརྗོད་པའི་ཕྱིར་འདོད་པ་ཡིན་ནོ། ། འོ་ན་དེ་གང་ལ་སྲིད་ཅེ་ན། འགལ་བ་ལ་མི་འཁྲུལ་བ་འདི་སྲིད་པའི་ཡུལ་ནི་ལུང་ལ་བརྟེན་པའི་རྟགས་ལ་ཡིན་ཅེས་བསྒྲུབ་པའི་ལྟར་སྣང་གི་སྐབས་སུ་བསྟན་པར་བྱའོ། ། དྲུག་པ་མི་སྣང་བ་མི་དམིགས་པ་དགག་པ་གོ་བྱེད་དུ་ཐལ་བ་ལ། ཐལ་བ་དགོད། འདོད་པ་ལ་གནོད་པ་བརྗོད་པའོ། ། དང་པོ་ནི། གང་ཡང་ཞེས་སོ། ། མ་མཐོང་བ་ཙམ་ལྡོག་པ་སྐྱོན་མེད་ཡིན་པ་ལ་སྐྱོན་གང་ཡང་ཡོད་པ་ལས། བྱེ་བྲག་པས།
བར་སྣང་ཆོས་ཅན། རླུང་གི་རྡུལ་ཕྲན་ཡོད་དེ། རེག་བྱ་བཏང་སྙོམས་པ་ཡོད་པའི་ཕྱིར། ཞེས་བཀོད་པའི་སྐབས་སུ་སློབ་དཔོན་ཕྱོགས་གླང་གིས་ས་སོགས་འབྱུང་བ་གསུམ་པོ་ལ་རྟགས་དེ་གང་གིས་ཁེགས་ཞེས་དྲིས་༼༡༦༤བ༽པའི་ཚེ། ཆུ་ནི་རེག་བྱ་གྲང་བ་ཡིན་ཅིང༌། མེ་ནི་རེག་བྱ་ཚ་བ་ཡིན་པས་རེག་བྱ་བཏང་སྙོམས་པ་ཡོད་དམ་སྙམ་པའི་དོགས་པ་མེད་དོ། ། ས་ལ་རེག་བྱ་བཏང་སྙོམས་པ་མ་དམིགས་པས་ཁེགས་སོ་ཞེས་ཟེར་བ་ལ། གལ་ཏེ་མ་མཐོང་བ་ཙམ་གྱིས་མི་སྣང་བ་སྟེ་སྣང་དུ་མི་རུང་བའི་ས་དག་ལ་རེག་བྱ་བཏང་སྙོམས་པ་འགོག་པར་བྱེད་ན་དེ་ཡང་རིགས་པ་མ་ཡིན་ནོ་ཞེས་སློབ་དཔོན་གྱིས་བཤད་པ་དེ་ཇི་ལྟར་རིགས་པ་ཡིན་ཏེ་མ་ཡིན་པར་ཐལ། ཁྱེད་ལྟར་ན་མ་དམིགས་པས་མེད་པ་གྲུབ་པའི་ཕྱིར། གཉིས་པ་འདོད་པ་ལ་གནོད་པ་བརྗོད་པ་ལ།
འདོད་པ་བརྗོད། དེ་དགག་པའོ། ། དང་པོ་ནི། རེག་པ་ཞེས་སོ། ། མ་དམིགས་པས་ས་ལ་རེག་བྱ་བཏང་སྙོམས་པ་དགག་པ་ཁོ་ན་རིགས་པ་མ་ཡིན་ནམ་སྟེ་ཡིན་ཏེ། རེག་བྱ་བཏང་སྙོམས་པ་མ་དམིགས་པའི་ཞེས་རྟགས་སོ། ། གཉིས་པ་དེ་དགག་པ་ལ། སྣང་རུང་གི་གཞི་མ་དམིགས་པས་དང༌། མི་མཐུན་ཕྱོགས་ལ་ཡོད་པར་མཐོང་བས་དང༌། མི་མཐུན་ཕྱོགས་ལ་ཡོད་པར་དོགས་པས་མེད་པར་མི་འགྲུབ་པའོ། །
དང་པོ་ནི། རིགས་པ་ཞེས་སོ། ། དེ་བྱེ་བྲག་པའི་བསམ་པ་མ་ཡིན་པར་སྟོན་པ་ནི། མ་མཐོང་ཙམ་གྱིས་ཆོས་ཅན། ས་སོགས་ལ་རེག་བྱ་བཏང་སྙོམས་པ་དགག་པར་རིགས་པ་མ་ཡིན་ཏེ། རེག་བྱ་བཏང་སྙོམས་པ་སྣང་དུ་རུང་བ་དེའི་རང་བཞིན་གྱི་ཡུལ་ཏེ། དགག་གཞི་ལ་ཡོད་པ་ཙམ་ནི་འགོག་པ་མ་ཡིན་པའི་ཕྱིར་ཏེ། རེག་བྱ་བཏང་སྙོམས་པ་སྣང་རུང་གི་དགག་གཞིར་མི་འདོད་པའི་ཕྱིར་རོ། ། གཉིས་པ་མི་མཐུན་ཕྱོགས་ལ་ཡོད་པར་མཐོང་བས་མེད་པར་མི་འགྲུབ་པ་ནི། དེས་ནི་ཞེས་སོ། །
རེག་བྱ་བཏང་སྙོམས་པའི་༼༡༦༥ན༽དགག་གཞི་གང་ཡིན་ཅེ་ན། བྱེ་བྲག་པ་དེས་ནི་ས་ལ་སོགས་པ་སྣང་དུ་རུང་མི་རུང་གི་སྤྱིར་གྱུར་པ་དགག་གཞིར་གཟུང་ནས་རེག་བྱ་བཏང་སྙོམས་པ་དགག་པ་སྨྲས་སོ། ། དེ་ལས་ཅིར་འགྱུར་ཞེ་ན། ས་ལ་སོགས་པའི་སྤྱི་དེ་ལ་ཡང་ཆོས་ཅན། རེག་བྱ་བཏང་སྙོམས་པ་མེད་པར་མི་འགྲུབ་སྟེ། ཤིང་བལ་དང་རྡོ་དང་ལོ་མ་ལ་སོགས་པ་ལ་རྫས་དེ་ཡོད་ཀྱང་འཇམ་པོ་དང་རྩུབ་པ་དང་བཏང་སྙོམས་པ་སྟེ། རེག་པ་ཐ་དད་པ་ཡོད་པར་མཐོང་བའི་ཕྱིར། གསུམ་པ་མི་མཐུན་ཕྱོགས་ལ་ཡོད་པར་དོགས་པས་མེད་པར་མི་འགྲུབ་པ་ནི། ཁྱད་པར་ཞེས་སོ། ། མ་མཐོང་བ་ཙམ་གྱིས་ཆོས་ཅན།
ས་སོགས་ཀྱི་བྱེ་བྲག་ཐམས་ཅད་ལ་ནི་རེག་བྱ་བཏང་སྙོམས་པ་དགག་པར་རིགས་པ་མ་ཡིན་ཏེ། ས་སོགས་ཀྱི་ཁྱད་པར་འགའ་ཞིག་ལ་རེག་བྱ་བཏང་སྙོམས་པ་སྲིད་པར་ཞེས་རྟགས་སོ། ། གཉིས་པ་རང་གཞན་གཉིས་ཀའི་སྡེ་པ་ལ་ཐུན་མོང་དུ་རིགས་པས་དགག་པ་ལ། ཁས་བླངས་བརྗོད། དེ་དགག་པའོ། ། དང་པོ་ནི། གཞན་ཞེས་སོ། ། དེ་ལྟར་ལུང་གིས་དགག་པ་ལས་གཞན་རིགས་པས་དགག་པ་ཡང་འདི་ལྟར། རང་གཞན་གཉིས་ཀའི་སྡེ་པ་ཁ་ཅིག ། གལ་ཏེ་ཅི་ཞིག་ལྟར་མི་མཐུན་ཕྱོགས་ལ་རྟགས་མ་མཐོང་ཙམ་གྱིས་རྟགས་ཆོས་འབྲེལ་བ་མེད་པ་ཡང་བསྒྲུབ་བྱའི་ཆོས་དེར་འཁྲུལ་བ་མེད་དོ་ཞེ་ན།
གཉིས་པ་དེ་དགག་པ་ལ། མངོན་སུམ་གྱིས་དང༌། རྗེས་སུ་དཔག་པས་དགག་པའོ། ། དང་པོ་ལ། དོན་བསྟན་པ་དང༌། དཔེ་ལ་སྦྱར་བའོ། ། དང་པོ་ནི། ཡུལ་ཞེས་སོ། ། མ་མཐོང་ཙམ་མེད་པའི་སྒྲུབ་བྱེད་ཡིན་པ་ལ་མངོན་སུམ་གྱིས་གནོད་དེ། ཡུལ་འགའ་ཞིག་༼༡༦༥བ༽ན་སྨན་གྱི་རྫས་ཁ་ཅིག་ཇི་ཞིག་ལྟར་ནུས་པ་ཁྱད་པར་ཅན་དུ་མཐོང་བ་ཡང་ཡུལ་གཞན་ན་ནུས་པ་ཁྱད་པར་ཅན་ལས་གཞན་དུ་ནུས་པ་ཁྱད་པར་ཅན་མ་ཡིན་པར་ཡང་མངོན་སུམ་ལ་སྣང་བའི་ཕྱིར།
གཉིས་པ་ནི། དཔེར་ན་ཞེས་སོ། ། དཔེར་ན་ཡུལ་འདིར་སྐྱུ་རུ་རའི་སྨན་ཞིག་ཞིང་ས་བཟང་པོ་ཁྱད་པར་ཅན་ལས་ནི། རོའི་ཁྱད་པར་མངར་བ་དང༌། ནུས་པའི་ཁྱད་པར་ནད་ཞི་བར་བྱེད་པ་དང༌། སྨིན་པར་བྱེད་པའི་ཁྱད་པར་ཟོས་ན་འཇུ་བ་ཅན་ཉིད་དུ་འགྱུར་ལ། ཡུལ་གཞན་དུ་ཞིང་ས་ངན་པ་ལས་ནི་རོ་ནུས་སྨིན་པ་ཁྱད་པར་ཅན་མ་ཡིན་པར་མངོན་སུམ་གྱིས་མཐོང་བ་ལྟ་བུའོ། ། དུས་དང་ལེགས་པར་བྱ་བ་རྐྱེན་གྱི་ཁྱད་པར་བཟང་ངན་ལས་ཀྱང་ཞིང་ས་བཟང་ངན་ལས་སྐྱེས་པའི་སྐྱུ་རུ་ར་དེ་དང་འདྲའོ་སྟེ་དེ་ཉིད་ཀྱིས་ཤེས་སོ། ། གཉིས་པ་རྗེས་སུ་དཔག་པས་དགག་པ་ལ། མ་མཐོང་ཙམ་གྱིས་དཔག་མི་ནུས་པའི་རྒྱུ་མཚན།
དཔག་པར་ནུས་པའི་ཁྱད་པར་བསྟན་པའོ། ། དང་པོ་ནི། ཡུལ་ཞེས་སོ། ། སྐྱུ་རུ་ར་ནུས་པ་ཁྱད་པར་ཅན་དུ་སྐྱེས་པའི་ཡུལ་དེ་པ་རྣམས་ཀྱི་ནུས་པའི་ཁྱད་པར་དེ་ལྟར་མཐོང་ལ། ཁྱད་པར་མ་ཡིན་པ་མ་མཐོང་ཞེས་ཏེ། ནུས་པ་ཁྱད་པར་ཅན་མ་ཡིན་པ་ལ་མ་མཐོང་བའི་སྐྱུ་རུ་ར་དེ་ཉིད་ཀྱིས་ཆོས་ཅན། ནུས་པ་ཁྱད་པར་ཅན་དེ་ལྟ་བུ་ཡིན་པར་ནི་དཔག་ནུས་པར་མི་འགྱུར་ཏེ། སྐྱུ་རུ་ར་ལ་ནུས་པ་ཁྱད་པར་ཅན་གྱིས་མ་ཁྱབ་པའི་ཕྱིར་ཏེ། སྐྱུ་རུ་རའི་རྒྱུ་ལ་ཁྱད་པར་སྲིད་པའི་ཕྱིར། ཁྱབ་སྟེ།
རྒྱུའི་ཁྱད་པར་སྲིད་པ་རྣམས་ལ་འབྲས་བུའི་ཡོན་ཏན་སྲིད་པའི་ཕྱིར་རོ། ། གཉིས་པ་དཔག་པར་ནུས་པའི་ཁྱད་པར་བསྟན་པ་ལ། རང་བཞིན་ཁྱད་མེད་ཀྱི་རྟགས་དགོད་པ། དེ་ལ་༼༡༦༦ན༽མཚུངས་པ་སྤང་བའོ། ། དང་པོ་ནི། རྒྱུ་ཞེས་སོ། ། རྒྱུའི་ཁྱད་པར་སྲིད་པས་འབྲས་བུའི་ཁྱད་པར་སྲིད་ན་འབྲས་བུའི་སྤྱི་རྟགས་སུ་བཀོད་ན་འབྲས་བུ་བྱེ་བྲག་གི་སྟེང་དུ་རྒྱུ་འདྲ་བ་ལས་སྐྱེས་པར་སྒྲུབ་པར་བྱེད་པ་མི་སྲིད་དམ་ཞེ་ན། དངོས་རྒྱུ་ལ་མི་འདྲ་བའི་ཁྱད་མེད་ན་ནི་དེས་དེ་རྗེས་སུ་དཔག་ཏུ་རུང་སྟེ། དཔེར་ན་བྱེད་པ་པོ་སྐྱེས་བུས་བྱས་པར་མ་མཐོང་བ་ཅན་གྱི་རིགས་བྱེད་ཀྱི་ཚིག་ཀྱང་ཆོས་ཅན། སྐྱེས་བུའི་བརྗོད་འདོད་ལ་སོགས་པའི་འདུ་བྱེད་པ་སྔོན་དུ་འགྲོ་བ་ཅན་ཡིན་ཏེ།
སྐྱེས་བུས་བྱས་པའི་ཚིག་དང་ཚིག་ཙམ་ལས་ཁྱད་པར་མེད་པའི་ཕྱིར། གཞོན་ནུ་འབྱུང་བའི་སྙན་ངག་བཞིན་ཞེས་བྱ་བ་ལྟ་བུའོ། ། རྒྱུ་སྔོན་སོང་བསྒྲུབ་པའི་འབྲས་བུའི་གཏན་ཚིགས་སོ། ། ཁྱབ་པ་མ་གྲུབ་སྟེ། ངོ་བོའི་ཁྱད་པར་སྨྲ་དཀའ་ཞིང་ཀློག་དཀའ་བ་དང༌། ནུས་པའི་ཁྱད་པར་མི་སྟོང་ཞིང་དུག་ཞི་བ་ལ་སོགས་པ་དང་ལྡན་པའི་རིགས་བྱེད་ཀྱི་ཚིག་སྐྱེས་བུས་མ་བྱས་པའི་ཕྱིར་ཞེ་ན། ངོ་བོ་དང་ནུས་པ་ཁྱད་པར་དང་ལྡན་པ་དང་མི་ལྡན་པའི་ཚིག་རྣམ་པ་ཐམས་ཅད་དུ་སྐྱེས་བུ་དག་གིས་བྱེད་པར་མཐོང་བའི་ཕྱིར་ན་ཁྱབ་པ་གྲུབ་བོ། ། གཉིས་པ་དེ་ལ་མཚུངས་པ་སྤང་བ་ལ། སྐྱེས་བུ་ཆགས་ལྡན་གྱི་གོ་བྱེད་མ་ཡིན་པར་དང༌། ཚིག་ཙམ་སྐྱེས་བུས་བྱས་པའི་གོ་བྱེད་ཡིན་པར་བསྒྲུབ་པའོ། །
དང་པོ་ལ། རྟགས་དགོད། ཕྱོགས་ཆོས་བསྒྲུབ་པའོ། ། དང་པོ་ནི། གང་གིས་ཞེས་སོ། ། ཁ་ཅིག་ཚིག་ཙམ་དུ་མཚུངས་པ་དེ་སྐྱེས་བུས་བྱས་པར་མཚུངས་པའི་གོ་བྱེད་ཡིན་ན། སྐྱེས་བུ་ཙམ་དུ་མཚུངས་པ་དེ་ཆགས་ལྡན་གྱི་གོ་བྱེད་དུ་མཚུངས་སོ་ཞེ་ན། རྒྱུ་མཚན་གང་གིས་ན་༼༡༦༦བ༽ཚིག་དང༌། སྐྱེས་བུ་ལ་སོགས་པར་ཅུང་ཟད་ཙམ་ཆོས་མཐུན་པས་ཆོས་ཅན། ཆགས་ལྡན་ལ་སོགས་པ་རྣམ་པ་ཐམས་ཅད་དུ་མཐུན་པར་རྗེས་སུ་དཔག་ནུས་པར་འགྱུར་བ་མ་ཡིན་ཏེ།
ཆགས་ལྡན་ལ་སོགས་པར་མཚུངས་པས་ཁྱབ་པ་མེད་པའི་ཕྱིར་ཏེ། ཆགས་བྲལ་གྱི་སྐྱེས་བུ་སྲིད་པའི་ཕྱིར། གཉིས་པ་ཕྱོགས་ཆོས་བསྒྲུབ་པ་ལ། ཆགས་བྲལ་སྲིད་པ་ལ་སྒྲུབ་བྱེད་ཡོད་པ། གནོད་བྱེད་མེད་པའོ། ། དང་པོ་ནི། དེ་ལྟར་ཞེས་སོ། ། རྟགས་མ་གྲུབ་བོ་ཞེ་ན། ཆགས་བྲལ་གྱི་སྐྱེས་བུ་སྲིད་དེ། ཚིག་གི་རྒྱུ་སྐྱེས་བུ་ཡིན་པ་དེ་ལྟར་སྐྱེས་བུ་ངག་ནི་ཆགས་པ་དང་བྲལ་མ་བྲལ་དག་ཏུ་སྐྱེད་པར་བྱེད་པའི་རྒྱུ་ཁྱད་པར་མེད་པ་ཅན་མ་ཡིན་པའི་ཕྱིར་ཏེ།
སྐྱེས་བུའི་ཡོན་ཏན་ཐམས་ཅད་ལ་ཁྱད་པར་ཐ་དད་དུ་མཐོང་བའི་ཕྱིར། མ་གྲུབ་ན། བྱམས་པ་བསྒོམ་པ་ལ་སོགས་པ་ལེགས་པར་བྱ་བའི་བྱེ་བྲག་ཐ་དད་ལས་ཡོན་ཏན་གྱི་ཁྱད་པར་ཐ་དད་ཚད་མས་རྟོགས་པའི་ཕྱིར། ཡོན་ཏན་གྱི་ཁྱད་པར་ཐ་དད་ཚད་མས་གྲུབ་ཀྱང་ཆགས་བྲལ་གྱི་ཡོན་ཏན་ཚད་མས་མ་གྲུབ་བོ་ཞེ་ན། དེ་ཡང་མ་ཡིན་ཏེ། བྱམས་སོགས་བསྒོམས་པ་ལ་བརྟེན་ནས་ཡོན་ཏན་གྱི་ཁྱད་པར་གྲུབ་པ་དེ་བཞིན་དུ་བྱམས་སོགས་ལས་གཞན་དུ་བདག་མེད་པ་བསྒོམས་ན་ཡང་ཆགས་བྲལ་དུ་འགྱུར་བ་སྲིད་པའི་ཕྱིར་རོ། ། གཉིས་པ་གནོད་བྱེད་མེད་པ་ལ། རྟགས་དགོད། ཕྱོགས་ཆོས་བསྒྲུབ་པའོ། ། དང་པོ་ནི།
མི་སྲིད་ཅེས་སོ། ། ཆགས་བྲལ་སྲིད་པ་ཁེགས་པས་དེ་དེའི་གོ་བྱེད་མ་ཡིན་ནོ་ཞེ་ན། སྐྱེས་བུ་ཙམ་ལ་ཆོས་ཅན། ཆགས་བྲལ་སྲིད་པ་དགག་པར་མི་ནུས་ཏེ། མངོན་སུམ་གྱིས་དགག་མི་ནུས་ཤིང༌། ཆགས་བྲལ་མི་སྲིད་པ་༼༡༦༧ན༽རྗེས་སུ་དཔག་པར་བྱེད་པ་ལ་ཡང་གཏན་ཚིགས་མེད་པའི་ཕྱིར་ཏེ། ཆགས་བྲལ་སྲིད་པ་ལ་གནོད་པར་བྱེད་པའི་གཏན་ཚིགས་མེད་པའི་ཕྱིར། གཉིས་པ་ཕྱོགས་ཆོས་བསྒྲུབ་པ་ལ། རང་བཞིན་འགལ་དམིགས་ཀྱིས་དང༌། འགལ་འབྲས་དམིགས་པས་དང༌།
རང་བཞིན་མ་དམིགས་པས་དགག་པར་མི་ནུས་པའོ། ། དང་པོ་ནི། འདོད་ཆགས་ཞེས་སོགས། རྟགས་གཉིས་པ་མ་གྲུབ་སྟེ། རང་བཞིན་འགལ་དམིགས་ཀྱིས་ཆགས་བྲལ་སྲིད་པ་ཁེགས་སོ་ཞེ་ན། སྐྱེས་བུ་ཆོས་ཅན། རང་བཞིན་འགལ་དམིགས་ཀྱིས་ཆགས་བྲལ་སྲིད་པ་དགག་པར་མི་ནུས་ཏེ། ཆགས་བྲལ་གྱི་སྐྱེས་བུ་དང་གནོད་བྱ་གནོད་བྱེད་དུ་མ་གྲུབ་པའི་ཕྱིར་ཏེ། གནོད་བྱ་འདོད་ཆགས་དང་བྲལ་བ་ཞེས་རྟགས་སོ། ། ཁྱབ་སྟེ།
གནོད་བྱ་མ་མཐོང་ཞེས་པའོ། ། གཉིས་པ་ནི། འདོད་ཆགས་ཞེས་སོ། ། འགལ་འབྲས་དམིགས་པས་དེ་ཁེགས་སོ་ཞེ་ན། སྐྱེས་བུ་ཆོས་ཅན། དེས་དེ་དགག་པར་མི་ནུས་ཏེ། གཞན་ལ་ཆགས་བྲལ་དང་འགལ་བ་འདོད་ཆགས་ལ་སོགས་པའི་འབྲས་བུ་འདོད་ཆགས་ལ་འཁྲུལ་བ་མེད་པ་ཅན་དམིགས་པ་མེད་པའི་ཕྱིར་རོ། ། གསུམ་པ་ནི། སྲིད་ཀྱང་ཞེས་སོ། ། རང་བཞིན་མ་དམིགས་པས་དེ་ཁེགས་སོ་ཞེ་ན།
རང་བཞིན་མ་དམིགས་པས་ཆགས་བྲལ་དེ་ལྟ་བུ་དག་ནི་ཞེས་སོ། ། སྐྱེས་བུ་ལ་ཆགས་བྲལ་སྲིད་ཀྱང་སྐྱེས་བུའི་ཡོན་ཏན་ཆགས་བྲལ་གྱི་ཁྱད་པར་རྣམས་གཞན་གྱིས་ལྟ་བར་མི་ནུས་པའི་ཕྱིར་རོ། ། གཉིས་པ་ཚིག་ཙམ་སྐྱེས་བུས་བྱས་པའི་གོ་བྱེད་ཡིན་པར་བསྒྲུབ་པ་ལ། རྟགས་དགོད། ཕྱོགས་ཆོས་བསྒྲུབ། དོན་བསྡུ་བའོ། ། དང་པོ་ནི། ཚིག་ཅེས་སོ། ། ཚིག་ཙམ་༼༡༦༧བ༽ནི་སྐྱེས་བུས་བྱས་པའི་གོ་བྱེད་མ་ཡིན་ཏེ། སྐྱེས་བུས་མ་བྱས་པའི་རིགས་བྱེད་ཀྱི་ཚིག་ཡོད་པའི་ཕྱིར་ཞེ་ན།
སྤྱིར་ཚིག་རྣམས་ནི་ཆོས་ཅན། སྐྱེས་བུས་མ་བྱས་པ་མ་དམིགས་པས་དགག་མི་ནུས་པ་དེ་ལྟ་བུ་མ་ཡིན་ཏེ། ཚིག་གི་ཁྱད་པར་མ་བྱས་པའི་རིགས་བྱེད་ཀྱི་ཚིག་ཡོད་ན་བལྟར་རུང་བའི་ཕྱིར་རོ། ། གཉིས་པ་ཕྱོགས་ཆོས་བསྒྲུབ་པ་ལ། བལྟར་མི་རུང་ལ་ངེས་པའི་ཐ་སྙད་མི་འཐད་པ། མ་བྱས་པ་ཚིག་གི་ངོ་བོར་འགལ་བ། བྱས་ཟིན་འཁྲུལ་བར་མི་འགྲུབ་པ། སྐྱེས་བུ་དེ་དང་མཚུངས་པའོ། ། དང་པོ་ནི། བལྟར་ཞེས་སོ། །
རྟགས་མ་གྲུབ་བོ་ཞེ་ན། ཚིག་གི་ཁྱད་པར་མ་མཐོང་བ་རིགས་བྱེད་ཀྱི་ཚིག་རྣམས་ཆོས་ཅན། སྐྱེས་བུས་བྱས་པའི་ཚིག་དང་རིགས་མི་མཐུན་པ་སྐྱེས་བུས་མ་བྱས་པ་ཉིད་དུ་ཁས་ལེན་པ་འགལ་ནས་སྐྱེས་བུས་མ་བྱས་པའི་ཐ་སྙད་དུ་བྱེད་པ་མི་འཐད་པར་ཐལ། མ་བྱས་པའི་ཚིག་བལྟར་མི་རུང་བ་ཞེས་རྟགས་སོ། ། རིགས་བྱེད་ཀྱི་ཚིག་སྐྱེས་བུས་མ་བྱས་པའི་ཐ་སྙད་དུ་བྱེད་དེ། ངོ་བོ་དང་ནུས་པའི་ཁྱད་པར་གཉིས་དང་ལྡན་པའི་ཕྱིར་ཞེ་ན། སྐྱེས་བུའི་ཚིག་འགའ་ཞིག་ཀྱང་སྐྱེས་བུས་མ་བྱས་པའི་ཐ་སྙད་ཉིད་དུ་བྱེད་པར་ཐལ། རིགས་བྱེད་ཀྱི་ཚིག་དེའི་ངོ་བོ་དང་ནུས་པའི་ཁྱད་པར་རྣམས་ནི་སྐྱེས་བུས་མ་བྱས་པ་ལས་གཞན་བྱས་པའི་ཚིག་ལ་ཡང་བྱ་བར་ནུས་པའི་ཕྱིར། གཉིས་པ་མ་བྱས་པ་ཚིག་གི་ངོ་བོར་འགལ་བ་ནི། སྒྲ་ཞེས་སོ། །
རིགས་བྱེད་ཀྱི་སྒྲ་མངོན་སུམ་པ་རྣམས་ལ་ཆོས་ཅན། མངོན་སུམ་མ་ཡིན་པ་སྐྱེས་བུས་མ་བྱས་པའི་ངོ་བོ་མེད་དེ། སྐྱེས་བུས་མ་བྱས་པ་ཚིག་གི་ངོ་བོར་འགལ་བའི་ཕྱིར། གསུམ་པ་བྱས་ཟིན་འཁྲུལ་བར་མི་འགྲུབ་པ་ནི། འཁྲུལ་ཞེས་སོ། ། རིགས་བྱེད་༼༡༦༨ན༽སྐྱེས་བུས་མ་བྱས་ཏེ། བྱས་པར་འཛིན་པ་འཁྲུལ་བའི་ཕྱིར་ཞེ་ན། རིགས་བྱེད་སྐྱེས་བུས་བྱས་པར་འཛིན་པ་འཁྲུལ་བར་མི་འགྲུབ་སྟེ། བྱས་པར་འཛིན་པ་ལ་འཁྲུལ་བའི་རྒྱུ་མཚན་མེད་པའི་ཕྱིར་ཏེ། རིགས་བྱེད་ཀྱི་ཚིག་སྐྱེས་བུས་བྱས་པ་ལ་གནོད་པར་བྱེད་པ་མེད་པའི་ཕྱིར་རོ། །
བཞི་པ་སྐྱེས་བུ་དེ་དང་མཚུངས་པ་ནི། སྐྱེས་བུ་ཞེས་སོ། ། སྐྱེས་བུ་ཆགས་ལྡན་དུ་འཛིན་པ་ཡང་འཁྲུལ་བར་མི་འགྲུབ་སྟེ། ཆགས་ལྡན་ཡིན་པ་ལ་གནོད་བྱེད་མེད་པའི་ཕྱིར་ཞེ་ན། སྐྱེས་བུ་དག་ལ་ནི་ཆགས་པ་མངོན་གྱུར་དང་བྲལ་མ་བྲལ་གྱི་ཁྱད་པར་ཐ་དད་དུ་མངོན་སུམ་གྱིས་མཐོང་བས་སྐྱེས་བུ་ཐམས་ཅད་ཆགས་ལྡན་དུ་འཛིན་པ་ལ་གནོད་པར་བྱེད་པ་ཡིན་པའི་ཕྱིར། སྐྱེས་བུ་ཐམས་ཅད་ཆགས་ལྡན་དུ་འཛིན་པ་དང༌། ཚིག་སྐྱེས་བུས་བྱས་པར་འཛིན་པ་གཉིས་འཁྲུལ་བར་འགྲུབ་མི་འགྲུབ་མཚུངས་པ་མ་ཡིན་ནོ། ། གསུམ་པ་དོན་བསྡུ་བ་ནི། ཚིག་ཅེས་སོ། ། ཚིག་ཙམ་དུ་ཁྱད་པར་མེད་པའི་རང་བཞིན་ཐམས་ཅད་ཆོས་ཅན།
སྐྱེས་བུས་བྱེད་དེ། ཚིག་གི་ཁྱད་པར་སྐྱེས་བུས་བྱས་པ་ལས་གཞན་མ་བྱས་པ་ཉིད་ཀྱི་ངོ་བོར་གྱུར་པ་ནི་ཚིག་དེའི་ངོ་བོ་མ་ཡིན་པ་དེའི་ཕྱིར།

ཡང་ན་ནི་ཚིག་འགའ་ཡང་སྐྱེས་བུས་བྱས་པ་མ་ཡིན་པས། ཚིག་ཐམས་ཅད་སྐྱེས་བུས་མ་བྱས་པར་ཐལ། ཚིག་འགའ་ཞིག་སྐྱེས་བུས་མ་བྱས་པའི་ཕྱིར། གསུམ་པ་རང་བཞིན་འབྲེལ་བ་ཡོད་ན་མི་འཁྲུལ་བའི་ཁྱབ་པ་གྲུབ་པ་ལ་འབྲེལ་བ་ཡོད་ན་རྗེས་སུ་འགྲོ་ལྡོག་ཡོད་པ། འབྲེལ་བ་མེད་ན་རྗེས་སུ་འགྲོ་ལྡོག་མེད་པ། དེས་གྲུབ་པའི་དོན། འབྲེལ་བ་དཔེས་བསྟན་པའི་ཚུལ་ལོ། ། དང་པོ་ལ། རང་བཞིན་ལྡོག་བྱེད་དུ་བསྟན་པ། རྒྱུ་ལྡོག་བྱེད་དུ་བསྟན་པ། དེ་གཉིས་༼༡༦༨བ༽འབྲེལ་བ་ལ་བལྟོས་པའོ། །
དང་པོ་ལ། མདོར་བསྟན་པ། རྒྱས་པར་བཤད་པ། དོན་བསྡུ་བའོ། ། དང་པོ་ནི། དེ་ཕྱིར་ཞེས་སོ། ། རྟགས་ཆོས་ལ་འབྲེལ་བ་མེད་ན་ལྡོག་པ་མི་འགྲུབ་པ་དེའི་ཕྱིར་རྟགས་དེ་ཡོད་ཙམ་དང་རང་ཆས་སུ་འབྲེལ་བའི་བསྒྲུབ་བྱའི་ཆོས་ཀྱི་ངོ་བོ་ཉིད་ལོག་སྟོབས་ཀྱིས་རྟགས་ཀྱི་ངོ་བོ་ཉིད་ལྡོག་པར་བྱེད་པ་ཡིན་ཏེ། དཔེར་ན་ཞེས་སོ། ། འམ་ཞེས་པ་འོག་གི་རྒྱུ་ཡིས་ཀྱང་ཞེས་པ་བསྡུ་བའོ། ། གཉིས་པ་ནི།
ཡལ་ག་ཞེས་སོ། ། ཤིང་ཤ་པ་ཆོས་ཅན། ཤ་པ་རང་གི་ངོ་བོ་ཞེས་པ་ཆོས་སོ། ། ཤིང་ཙམ་དེ་ནི་ཤ་པ་དེའི་རང་གི་ངོ་བོ་ཡིན་པའི་ཕྱིར་ཏེ། ཡལ་ག་ཞེས་རྟགས་སོ། ། གསུམ་པ་ནི། རང་ཞེས་སོ། ། ཤིང་ཤ་པ་ཆོས་ཅན། ཤིང་ཙམ་དེ་ལ་ནི་འཁྲུལ་བ་མེད་དེ། ཤིང་ཙམ་དང་རང་བཞིན་འབྲེལ་བའི་ཕྱིར།
གཉིས་པ་རྒྱུ་ལྡོག་བྱེད་དུ་བསྟན་པ་ལ། མདོར་བསྟན་པ། རྒྱས་པར་བཤད་པ། དོན་བསྡུ་བའོ། ། དང་པོ་ནི། རྒྱུ་ཞེས་སོ། ། རྒྱུ་ལོག་པ་ཡིས་ཀྱང་འབྲས་བུ་ལྡོག་པར་བྱེད་པ་ཡིན་ཏེ། འབྲས་བུ་རྒྱུ་ལ་འཁྲུལ་བ་མེད་པའི་ཕྱིར། གཉིས་པ་ནི། རྒྱུ་ཞེས་སོ། །
ལྡོག་པ་གྲུབ་པ་ལས་གཞན་དུ་ན་དོན་གཞན་དེ་དོན་གཞན་དེའི་འབྲས་བུ་ཞེས་པ་ཆོས་སོ། ། སྤྱིར་གྱིས་རྒྱུ་འབྲས་ཡིན་ན་རྒྱུ་ལོག་པ་ན་ཡང་འབྲས་བུ་ལྡོག་པར་བྱེད་པ་ཞིག་དགོས་པའི་ཕྱིར། གསུམ་པ་ནི། དེས་ན་ཞེས་སོ། ། རྒྱུ་ལོག་ན་འབྲས་བུ་ལྡོག་པ་དེས་ན་རྒྱུ་དང་འབྲས་བུའི་དངོས་པོ་ཡང་རང་བཞིན་འབྲེལ་བའི་དབང་གིས་ལྡོག་པ་ངེས་པར་བྱེད་པ་ཡིན་ནོ། ། གསུམ་པ་དེ་གཉིས་རང་བཞིན་འབྲེལ་བ་ལ་བལྟོས་པ་ནི། དེའི་ཕྱིར་ཞེས་སོ། ། འབྲེལ་བ་མི་འཁྲུལ་བའི་ལྡོག་པ་དེ་བདག་གཅིག་པ་དང༌། དེ་བྱུང་༼༡༦༩ན༽འབྲེལ་གཉིས་ཁོ་ན་ལ་ཡོད་པ་དེའི་ཕྱིར། བདག་གཅིག་པ་དང་དེ་ལས་བྱུང་བ་གཉིས་ཀར་ཡང་ཞེས་སོ། །
མི་འཁྲུལ་བའི་རྗེས་འགྲོ་ཡོད་པར་དོན་གྱིས་གྲུབ་བོ། ། གཉིས་པ་འབྲེལ་བ་མེད་ན་རྗེས་སུ་འགྲོ་ལྡོག་མེད་པ་ནི། དེ་ལྟ་ཞེས་སོ། ། གཅིག་ཆོས་ལོག་པས་ཇི་ལྟར་གཞན་རྟགས་ལྡོག་པར་འགྱུར་ཏེ། རྟགས་ཆོས་ལ་འབྲེལ་བ་གྲུབ་པ་དེ་ལྟར་མ་ཡིན་པའི་ཕྱིར། ཁྱབ་པ་མེད་ན། མི་ལ་ཞེས་སོ། ། ལྡོག་པ་དེ་བཞིན་དུ་རྗེས་འགྲོ་མེད་པར་ཐལ་བ་ནི། གཅིག་ཅིག་ཅེས་པའོ། ། རྟགས་ནི་སྔར་དང་འདྲ།
ཁྱབ་པ་མེད་ན། མི་ལ་ཞེས་སོ། ། གསུམ་པ་དེས་གྲུབ་པའི་དོན་བསྟན་པ་ནི། དེའི་ཕྱིར་ཞེས་སོ། ། སྒྲུབ་པའི་གཏན་ཚིགས་ཆོས་ཅན། ཕྱོགས་ཆོས་དང་རང་བཞིན་འབྲེལ་བ་ཁོ་ནས་བསྒྲུབ་པར་བྱ་བ་གོ་བར་བྱེད་པ་ཡིན་ཏེ། རྟགས་ཀྱི་རྗེས་སུ་འགྲོ་ལྡོག་རང་བཞིན་འབྲེལ་བ་ཡོད་མེད་ཀྱི་རྗེས་སུ་བྱེད་པ་དེའི་ཕྱིར། འབྲེལ་བ་དེ་གང་ཞེ་ན། རང་བཞིན་འབྲེལ་བ་དེ་ཡང་རྟགས་བསྒྲུབ་བྱའི་ཆོས་དེའི་ངོ་བོར་གྱུར་པའི་མཚན་ཉིད་དམ་དེ་ལས་བྱུང་བའི་མཚན་ཉིད་ཡིན་ནོ། ། བཞི་པ་འབྲེལ་བ་དཔེས་སྟོན་པའི་ཚུལ་ལ།
མདོར་བསྟན་པ། རྒྱས་པར་བཤད་པ། དོན་བསྡུ་བའོ། ། དང་པོ་ནི། མེད་ན་ཞེས་སོ། ། རྟགས་ཆོས་ཅན་ལྡོག་པ་གྲུབ་པ་འདི་ལ་ངེས་པར་ཆོས་མི་མཐུན་པའི་དཔེ་གཞི་གྲུབ་པ་ལ་བལྟོས་པར་མི་འདོད་དེ། རྒྱུ་དང་ཁྱབ་བྱེད་མེད་ན་འབྲས་བུ་དང་ཁྱབ་བྱ་མི་འབྱུང་བའི་ལྡོག་པ་དེ་ཉིད་མཐུན་པའི་དཔེ་དག་གིས་རབ་ཏུ་སྟོན་པ་དེའི་ཕྱིར། དེ་ཡང་འབྲེལ་བ་ངེས་པའི་ཤུགས་ལ་བསྟན་པའོ། ། གཉིས་པ་རྒྱས་པར་བཤད་པ་ལ། རྗེས་འགྲོ་དངོས་ངེས་དང༌།
ལྡོག་པ་ཤུགས་༼༡༦༩བ༽ངེས་སུ་བསྟན་པའོ། ། དང་པོ་ལ། རང་བཞིན་རྟགས་ཀྱི་དང༌། འབྲས་རྟགས་ཀྱི་རྗེས་འགྲོ་དངོས་ངེས་སུ་བསྟན་པའོ། ། དང་པོ་ནི། དཔེ་ལ་ཞེས་སོ། ། རབ་ཏུ་སྟོན་ཅེས་པ་བཤད་པའི་གཞིའོ། ། གང་ལ་ན་དཔེ་ལ་ནིའོ། ། གང་གིས་ན་བསྒྲུབ་པར་བྱ་བའི་ཆོས་མི་རྟག་པ་བྱས་པ་དེའི་ངོ་བོར་རོ། ། ཇི་ལྟར་ན།
བྱས་པ་དེ་ཡོད་ཙམ་དང་རང་ཆས་སུ་མི་རྟག་པ་དང་རྗེས་སུ་འབྲེལ་བར་རོ། ། རྟགས་གང་གིས་ན་བྱས་པའི་ངོ་བོ་ཉིད་ཅེས་པ་སྟེ་བལྟོས་མེད་ཀྱི་རྟགས་སོ། ། གང་གིས་བློ་ཡུལ་དུ་ན་བལྟོས་མེད་ཀྱི་རྟགས་ལ་བརྟེན་པའི་རྗེས་དཔག་ཚད་མའི་བློ་ཡུལ་དུ་དཔེས་རབ་ཏུ་སྟོན་ནོ། ། ཚད་མས་དེ་ལྟར་རྟོགས་སམ་ཞེ་ན། རྗེས་དཔག་ཚད་མ་དེས་ཀྱང་ཞེས་སོ། ། གཉིས་པ་འབྲས་རྟགས་ཀྱི་རྗེས་འགྲོ་དངོས་ངེས་སུ་བསྟན་པ་ནི། ཡང་ན་ཞེས་སོ། ། ཡང་ན་དཔེ་ལ་རབ་ཏུ་སྟོན་ཅེས་པ་བཤད་པའི་གཞིའོ། ། གང་གིས་ན་དོན་གཞན་དུ་བ་ལ་མེས་ཁྱབ་པའོ། ། གང་གི་བློ་ཡུལ་དུ་སྟོན་ན་ཚད་མ་རྟགས་གསུམ་གྱིའོ། །
གང་གིས་ན་དཔེས་རབ་ཏུའོ། ། ཚུལ་ཇི་ལྟར་ན། མེ་དུ་བའི་རྒྱུའི་དངོས་པོར་སྟོན་ཅིང་དུ་བ་ཡང་མེའི་འབྲས་བུར་སྟོན་ཏེ། དུ་བ་དེ་ཡོད་པ་ཉིད་ན་མེ་དེ་ཡོད། མེ་མེད་ན་དུ་བ་མེད་པའི་ཕྱིར། ཞེས་མེ་དུ་རྒྱུ་འབྲས་སུ་སྟོན་ཏོ། ། གཉིས་པ་ལྡོག་པ་ཤུགས་ངེས་སུ་བསྟན་པ་ནི། དེ་ལྟར་ཞེས་སོ། ། རྗེས་འགྲོ་དངོས་སུ་ངེས་པ་དེ་ལྟར་མཐུན་དཔེ་ལ་མི་རྟག་པ་བྱས་པ་དེའི་ངོ་བོར་ཚད་མས་རབ་ཏུ་གྲུབ་ན་མི་རྟག་པ་ཉིད་མེད་ན་བྱས་པ་ཉིད་མེད་ལ་ཞེས་དང༌། མེ་དུ་བ་དེའི་རྒྱུའི་དངོས་པོར་ཚད་མས་རབ་ཏུ་གྲུབ་ན་མེ་མེད་ན་ཡང་དུ་བ་མེད་དོ་ཞེས་པ་སྟེ།
འདི་ལྟར་མི་རྟག་པ་དེ་ནི་བྱས་པ་རང་གི་ངོ་བོ་༼༡༧༠ན༽ཡིན་པར་གྲུབ་ན་ཇི་ལྟར་ན་བྱས་པ་རང་གི་ངོ་བོ་མི་རྟག་པ་མེད་པར་བྱས་པ་ཡོད་པར་འགྱུར་ཏེ་མི་འགྱུར་ཞེས་དང༌། མེ་དེ་ནི་དུ་བ་རང་གི་རྒྱུ་ཡིན་པར་གྲུབ་ན་ཇི་ལྟར་དུ་བ་རང་གི་རྒྱུ་མེ་མེད་པར་དུ་བ་ཡོད་པར་འགྱུར་ཏེ་མི་འགྱུར་ཞེས་སོ། ། གསུམ་པ་དོན་བསྡུ་བ་ནི། དེའི་ཕྱིར་ཞེས་སོ། ། རྟགས་ཆོས་ཅན། ཆོས་མི་མཐུན་པའི་དཔེ་གཞི་གྲུབ་པ་མེད་པར་ཡང་མི་མཐུན་ཕྱོགས་ཐམས་ཅད་ལས་ལྡོག་པ་རབ་ཏུ་གྲུབ་སྟེ། མཐུན་དཔེ་ལ་རྗེས་འགྲོ་དངོས་སུ་ངེས་པས་ལྡོག་པ་ཤུགས་ལ་ངེས་པ་དེའི་ཕྱིར། གཉིས་པ་དགག་རྟགས་ཀྱི་ཁྱབ་པ་ངེས་པ་འབྲེལ་བ་ལ་བལྟོས་པར་བསྒྲུབ་པ་ལ། མེད་དགག་བསྒྲུབ་པ་གཉིས་སུ་ངེས་པ། ཐ་སྙད་བསྒྲུབ་པ་གཅིག་ཡིན་པ།
རྒྱུ་དང་ཁྱབ་བྱེད་མ་དམིགས་པ་ཆ་གཉིས་སུ་འགྱུར་བ། དགག་རྟགས་ཀྱི་དབྱེ་བསྡུ་བསྟན་པའོ། ། དང་པོ་ལ། མདོར་བསྟན་པ། རྒྱས་པར་བཤད་པའོ། ། དང་པོ་ནི། དེ་ཕྱིར་ཞེས་སོ། ། རྒྱུ་དང་རང་བཞིན་གྱི་ཁྱབ་པར་བྱེད་པ་དག་མེད་པ་སྟེ་མི་དམིགས་པ་ཆོས་ཅན། འབྲས་བུ་དང་ཁྱབ་བྱ་འགའ་ཞིག་ཅེས་པ་ཆོས་སོ། ། གཉིས་པོ་དེ་དག་ཁོ་ན་ལོག་པ་ན་རང་དང་འབྲེལ་བ་གཉིས་པོ་ལྡོག་པར་བྱེད་པའི་ཕྱིར།
མ་གྲུབ་བོ་ཞེ་ན། རྒྱུ་དང་རང་བཞིན་ལྡོག་བྱེད་ཡིན་པར་གོང་དུ་བསྒྲུབས་པ་དེའི་ཕྱིར། གཉིས་པ་རྒྱས་པར་བཤད་པ་ནི། དེའི་ཕྱིར་ཞེས་སོ། ། རྒྱུའམ་ཁྱབ་པར་བྱེད་པ་ལྡོག་པ་ཆོས་ཅན། འབྲས་བུ་དང་ཁྱབ་བྱའི་དོན་འགའ་ཞིག་དགག་པ་བསྒྲུབ་པར་འདོད་པས་ཀྱང་གཏན་ཚིགས་ཉིད་དུ་བརྗོད་པར་བྱ་སྟེ། རྒྱུ་དང་ཁྱབ་བྱེད་ལོག་ན་འབྲས་བུ་དང་ཁྱབ་བྱ་ལྡོག་པ་དེའི་ཕྱིར། མི་འཁྲུལ་བའི་ལྡོག་༼༡༧༠བ༽པ་གྲུབ་པ་འབྲེལ་བ་ལ་བལྟོས་པ་དེ་ལྟར་མ་ཡིན་ན་འབྲེལ་བ་མེད་པ་ཞེས་སོ། ། གཉིས་པ་ཐ་སྙད་བསྒྲུབ་པ་གཅིག་ཡིན་པ་ནི། དམིགས་ཞེས་སོ། །
དགག་པའི་གཏན་ཚིགས་ཐམས་ཅད་གཉིས་པོ་དེར་ཟད་དམ་ཞེ་ན། ཡོད་ན་དམིགས་པར་ནི་རིགས་པ་དང་ལྡན་པ་སྟེ་སྣང་རུང་དེ་ཞེས་སོ། ། དེ་དགག་པ་ནི་གཏན་ཚིགས་མཚན་ཉིད་པ་ཡིན་ནམ་ཞེ་ན། དགག་པའི་ཡུལ་ཅན་གྱི་ཐ་སྙད་བསྒྲུབ་པ་ཉིད་ཀྱི་གཏན་ཚིགས་ལ་དགག་པ་དེའི་གཏན་ཚིགས་ཞེས་བཏགས་ནས་བཤད་དེ། འདོགས་པའི་རྒྱུ་མཚན་ནི་སྣང་རུང་དེ་ལྟ་བུའི་མི་དམིགས་པ་ནི་རྟགས་རང་ཉིད་ཅེས་སོ། ། དགོས་པ་ནི་དགག་པའི་གཏན་ཚིགས་བཏགས་པ་བར་གོ་བའི་ཆེད་དུའོ། ། དངོས་ལ་གནོད་བྱེད་ནི་ཐ་སྙད་སྒྲུབ་ཡིན་པའི་ཕྱིར་དགག་རྟགས་དངོས་ལ་གནོད་དོ། ། གསུམ་པ་རྒྱུ་དང་ཁྱབ་བྱེད་མ་དམིགས་པ་ཆ་གཉིས་སུ་འགྱུར་བ་ནི། རྒྱུ་དང་ཞེས་སོ། ། རྒྱུ་དང་ཁྱབ་བྱེད་མ་དམིགས་པ་གཉིས་པོ་དེ་དོན་སྒྲུབ་ཁོ་ན་ཡིན་ནམ་ཞེ་ན།
རྒྱུ་དང་ཁྱབ་པར་བྱེད་པ་ཞེས་སོ། ། བཞི་པ་དགག་རྟགས་ཀྱི་དབྱེ་བསྡུ་བསྟན་པ་ནི། གསུམ་དུ་བསྡུ་བ། ནང་ཚན་གྱི་དབྱེ་བའོ། ། དང་པོ་ནི། དགག་པའི་ཞེས་སོ། ། དགག་པའི་གཏན་ཚིགས་འདི་ནི་ཆོས་ཅན། རྣམ་པ་གསུམ་ཁོ་ན་སྟེ། དམིགས་སུ་ཡོད་པའི་རྒྱུ་མི་དམིགས་པ་དང༌། ཁྱབ་པར་བྱེད་པ་མི་དམིགས་པ་དང༌།
དགག་བྱའི་ཆོས་རང་གི་བདག་ཉིད་སྣང་རུང་དེ་ལྟར་ངེས་པ་མི་དམིགས་པ་རྣམས་སུ་ཡོད་པའི་ཕྱིར། གཉིས་པ་ནང་ཚན་གྱི་དབྱེ་བ་ནི། དེ་ནི་ཞེས་སོ། ། དེ་དག་ལ་ནང་ཚན་གྱི་དབྱེ་བ་མེད་དམ་ཞེ་ན། མི་དམིགས་པ་དེ་ནི་དགག་བྱའི་ཆོས་ཀྱི་འགལ་༼༡༧༡ན༽བ་རྟོགས་པ་སྟེ་དམིགས་པ་རྟགས་སུ་སྦྱོར་བའི་དབྱེ་བ་དྲུག་པོ་དེ་དང༌། སོགས་པས་དགག་བྱའི་ཆོས་ཀྱི་འགལ་ཟླ་མ་རྟོགས་པ་སྟེ་བཀག་པ་རྟགས་སུ་སྦྱོར་བའི་དབྱེ་བ་བཞི་པོ་དེ་དག་གིས་རྣམ་པ་དུ་མར་བཤད་དོ། ། གསུམ་པ་རིགས་ཐིགས་ཀྱིས་ཇི་ལྟར་འགྲེལ་པའི་ཚུལ་ལ། འབྲེལ་བ་སྤྱིར་བསྟན་པ། སོ་སོར་བཤད་པའོ། ། དང་པོ་ལ།
རྟགས་སུ་འགྱུར་བ་རང་བཞིན་འབྲེལ་བ་ལ་བལྟོས་པ། འབྲེལ་བ་མེད་ན་རྟགས་སུ་མི་འགྱུར་བ། འབྲེལ་བ་དང་འབྲེལ་ཡུལ་གྱི་ཁྱད་པར་རོ། ། དང་པོ་ནི། རང་བཞིན་ཞེས་སོ། ། ཅིའི་ཕྱིར་འབྲས་རང་མ་དམིགས་པ་གསུམ་གཏན་ཚིགས་ཡིན་ལ། གཞན་ནི་མ་ཡིན་ཅེ་ན། རྒྱུ་མེ་དང་རང་གི་ངོ་བོ་མི་རྟག་པ་བསྒྲུབ་པར་བྱ་བ་ལ་འབྲས་བུ་དུ་བ་དང་རང་བཞིན་བྱས་པ་གཉིས་པོ་མེ་དང་མི་རྟག་པ་ལ་རང་བཞིན་གྱིས་འབྲེལ་བར་བྱེ་བྲག་མེད་པས་ཚིག་གཅིག་གིས་གཉིས་ཀ་བསྡུས་སོ། ། དུ་བ་དང་བྱས་པ་གཉིས་མེ་དང་མི་རྟག་པ་ལ་རང་བཞིན་གྱིས་འབྲེལ་བ་ཡོད་ན། དུ་བ་དང་བྱས་པའི་དོན་གྱིས་མེ་དང་མི་རྟག་པའི་དོན་གོ་བར་བྱེད་པ་ཡིན་ནོ། །
དེའི་ཕྱིར་འབྲས་རང་མ་དམིགས་པའི་གཏན་ཚིགས་གསུམ་གོ་བར་བྱེད་པ་ཡིན་ལ། གཞན་ནི་མ་ཡིན་ནོ། ། གཉིས་པ་འབྲེལ་བ་མེད་ན་རྟགས་སུ་མི་འགྱུར་བ་ནི། དེས་མ་འབྲེལ་ཞེས་སོ། ། དུ་བ་དང་བྱས་པ་ཆོས་ཅན། མེ་དང་མི་རྟག་པ་ལ་རང་བཞིན་དེས་མ་འབྲེལ་ན་ནི་དེ་གཉིས་དང་གོ་བྱ་གོ་བྱེད་དུ་མི་འགྱུར་ཏེ། རང་བཞིན་གྱིས་འབྲེལ་བ་མེད་ན་མེ་དང་མི་རྟག་པ་དེར་མི་འཁྲུལ་བར་ངེས་པ་མེད་པའི་ཕྱིར། དེའི་ཕྱིར་རང་བཞིན་འབྲེལ་བ་ཡོད་ན་མེད་ན་མི་འབྱུང་བར་ངེས་པ་ཡིན་ལ། དེ་ལས་གོ་བྱ་གོ་བྱེད་དུ་འགྱུར་རོ། ། གསུམ་པ་འབྲེལ་བ་དང་འབྲེལ་༼༡༧༡ན༽ཡུལ་གྱི་ཁྱད་པར་ནི།
སྒྲུབ་པར་ཞེས་སོ། ། འདིར་བསྒྲུབ་པར་བྱ་བ་དང༌། སྒྲུབ་པར་བྱེད་པ་གཉིས་ལས། གང་ཞིག་གང་ལ་འབྲེལ་བ་ཡིན་ཅེ་ན། བསྒྲུབ་པར་བྱ་བའི་ཆོས་ཀྱི་དོན་ལ་རྟགས་ཀྱི་རང་བཞིན་འབྲེལ་བ་ཡིན་ཏེ། རྟགས་དེ་ཡང་གཞན་ལ་རག་ལས་པའི་ཕྱིར་འབྲེལ་བ་ཡིན་ལ། བསྒྲུབ་པར་བྱ་བའི་ཆོས་ཀྱི་དོན་ནི་གཞན་ལ་རག་ལས་པ་མ་ཡིན་པའི་ཕྱིར་འབྲེལ་བའི་ཡུལ་ཡིན་གྱི། འབྲེལ་བ་མ་ཡིན་པའི་ཕྱིར། གཉིས་པ་སོ་སོར་བཤད་པ་ལ། སྒྲུབ་རྟགས་ཀྱི་འབྲེལ་བ་དང༌།
དགག་རྟགས་ཀྱི་འབྲེལ་བ་བཤད་པའོ། ། དང་པོ་ལ། རང་བཞིན་རྟགས་ཀྱི་འབྲེལ་བ་དང༌། འབྲས་བུའི་རྟགས་ཀྱི་འབྲེལ་བ་བཤད་པ། དེ་གཉིས་ཀྱི་དོན་བསྡུ་བའོ། ། དང་པོ་ནི། དངོས་སུ་ཞེས་སོ། ། བྱས་པ་དེ་ཇི་ལྟར་ན་རང་གི་རང་བཞིན་མི་རྟག་པ་དང་འབྲེལ་བ་ཡིན་ཅེ་ན། བསྒྲུབ་པར་བྱ་བའི་ཆོས་ཀྱི་དོན་མི་རྟག་པ་དེའི་བདག་ཉིད་གང་ཡིན་པའི་བྱས་པ་ཆོས་ཅན། རང་གྲུབ་ཙམ་ནས་མི་རྟག་པ་དེར་རང་བཞིན་གྱིས་འབྲེལ་བ་ཡིན་ཏེ།
གང་གི་ཕྱིར་སྒྲུབ་པར་བྱེད་པ་བྱས་པ་ནི་བསྒྲུབ་པར་བྱ་བའི་ཆོས་མི་རྟག་པའི་རང་བཞིན་ཡིན་པ་དེ་བས་ནའོ། ། ཅི་སྟེ་བསྒྲུབ་པར་བྱ་བའི་རང་བཞིན་སྒྲུབ་པར་བྱེད་པ་ཡིན་ན། བསྒྲུབ་པར་བྱ་བ་དང་སྒྲུབ་པར་བྱེད་པ་ཐ་མི་དད་པའི་ཕྱིར་དམ་བཅའ་བའི་ཕྱོགས་གཅིག་གཏན་ཚིགས་སུ་འགྱུར་རོ་ཞེ་ན། དངོས་སུ་ན་སྟེ་དོན་དམ་པར་བྱས་མི་རྟག་ཐ་དད་མ་ཡིན་ཀྱང་རྣམ་པར་རྟོག་པས་སྒྲོ་བཏགས་པའི་ལྡོག་པའི་ངོ་བོ་ལ་བལྟོས་ནས་བསྒྲུབ་བྱ་དང་སྒྲུབ་བྱེད་ཐ་དད་པ་ཡིན་ཏེ། རྟོག་ངོར་ངེས་པ་ལ་བལྟོས་པ་ཉིད་ནི་གོ་བར་བྱ་བ་དང་གོ་བར་བྱེད་པ་ཡིན་པའི་ཕྱིར་རོ། ། དེའི་ཕྱིར་བྱས་མི་རྟག་དེ་གཉིས་ཀྱི་ཐ་དད་པ་ནི། རྟོག་༼༡༧༢ན༽ངོའི་ངེས་པ་ལ་བལྟོས་པ་ཁོ་ནར་རིགས་ཀྱི། དངོས་པོ་ལ་ཐ་དད་ཡོད་པ་མ་ཡིན་ནོ། ། གཉིས་པ་འབྲས་བུའི་རྟགས་ཀྱི་འབྲེལ་བ་བཤད་པ་ནི། སྒྲུབ་པར་ཞེས་སོ། །
རང་བཞིན་གྱི་རྟགས་འབའ་ཞིག་ལ་འབྲེལ་བ་ཡོད་པ་མ་ཡིན་གྱི། བསྒྲུབ་པར་བྱ་བའི་ཆོས་མེ་ལས་བྱུང་བའི་རྟགས་དུ་བ་དེ་ཉིད་ཀྱང་བསྒྲུབ་པར་བྱ་བའི་ཆོས་ཀྱི་དོན་མེ་དང་རང་བཞིན་གྱིས་འབྲེལ་བ་གྲུབ་པས་མེའི་གོ་བྱེད་དུ་འགྱུར་བ་ཡིན་ནོ། ། ཅིའི་ཕྱིར་གཏན་ཚིགས་སུ་འགྱུར་བའི་རྒྱུ་མཚན་འབྲེལ་བ་གཉིས་ཀྱིས་ཡིན་གྱི། གཞན་གྱིས་མ་ཡིན་ཅེ་ན། རྟགས་གང་ཞིག་བསྒྲུབ་བྱའི་ཆོས་གང་གི་རང་བཞིན་མ་ཡིན་པ་དང༌། བསྒྲུབ་བྱའི་ཆོས་གང་ལས་བྱུང་བ་མ་ཡིན་པ་དེ་ནི་དེའི་རང་བཞིན་མ་ཡིན་པ་དང༌། དེ་ལས་བྱུང་བ་མ་ཡིན་པའོ། ། གང་དེའི་རང་བཞིན་མ་ཡིན་པ་དང་སྐྱེད་པར་བྱེད་པ་མ་ཡིན་པ་ལ་རྟགས་འདི་འབྲེལ་བ་མེད་པའི་རང་བཞིན་ཡིན་པའི་ཕྱིར། དེ་བས་ན་རྟགས་སུ་འགྱུར་བ་ལ་བདག་ཉིད་གཅིག་པའི་འབྲེལ་བ་དང༌། དེ་ལས་བྱུང་བའི་འབྲེལ་བ་གཉིས་ཁོ་ནས་འབྲེལ་བ་གྲུབ་དགོས་པ་ཡིན་ནོ། །
གསུམ་པ་དེ་གཉིས་ཀྱི་དོན་བསྡུ་བ་ནི། དེའི་བདག་ཉིད་ཅེས་སོ། ། འབྲེལ་བ་གཉིས་པོ་དེར་ཟད་མོད། བསྒྲུབ་པའི་གཏན་ཚིགས་ལ་འབྲས་རང་གཉིས་པོ་ཁོ་ནར་ཇི་ལྟར་ངེས་ཞེ་ན། འབྲས་བུ་དུ་བ་དང་རང་བཞིན་བྱས་པ་དེ་གཉིས་པོ་ཁོ་ནས་མེ་དང་མི་རྟག་པའི་དངོས་པོ་ཡོད་པར་འགྲུབ་སྟེ། བྱས་པ་ནི་མི་རྟག་པ་དེའི་དངོས་པོ་ལ་བདག་ཉིད་གཅིག་ཏུ་འབྲེལ་བ་དང༌། དུ་བ་ནི་མེ་དེ་ལས་བྱུང་བའི་སྒོ་ནས་འབྲེལ་བ་ཡིན་ལ། འབྲེལ་བ་དེ་གཉིས་ཀྱང་བྱས་པ་མི་རྟག་པའི་རང་བཞིན་དང༌། དུ་བ་མེའི་འབྲས་བུ་ཁོ་ན་ཡིན་པ་དེ་བས་ནའོ། ། ༼༡༧༢བ༽ གཉིས་པ་དགག་རྟགས་ཀྱི་འབྲེལ་བ་བཤད་པ་ལ།
དགག་པའི་ཐ་སྙད་འགྲུབ་པ། སྣང་བ་མི་དམིགས་པ་ཁོ་ན་ལས་ཡིན་པ། མི་སྣང་བ་མི་དམིགས་པས་དགག་པ་བསྒྲུབ་མི་ནུས་པ། མི་དམིགས་པའི་རྟགས་ཀྱི་རབ་དབྱེ་བཤད་པ། དེ་ལས་འཕྲོས་པའི་དོན་བཤད་པའོ། ། དང་པོ་ནི། དགག་པའི་ཞེས་སོ། ། འོན་ཏེ་དགག་པ་འགྲུབ་པ་ནི། མི་སྣང་བ་མི་དམིགས་པ་ལས་ཀྱང་ཅིའི་ཕྱིར་འདོད་པར་མི་བྱེད་ཅེ་ན། བུམ་པས་དབེན་པའི་གཞི་འགའ་ཞིག་ཏུ་བུམ་པ་དགག་པའི་ཐ་སྙད་གྲུབ་པ་ནི་སྣང་རུང་གི་བུམ་པ་མི་དམིགས་པ་ཇི་སྐད་སྨོས་པ་ཁོ་ན་ལས་འགྲུབ་པར་འགྱུར་ཏེ།
ཅི་ཕྱིར་ཞེ་ན། བུམ་པས་དབེན་པའི་གཞི་དེར་དགག་པར་བྱ་བའི་དངོས་པོ་བུམ་པ་ཡོད་ན་ནི་སྣང་རུང་གི་བུམ་པ་མི་དམིགས་པ་མི་སྲིད་པའི་ཕྱིར་རོ། ། གཉིས་པ་མི་སྣང་བ་མི་དམིགས་པས་དགག་པ་བསྒྲུབ་མི་ནུས་པ་ནི། གཞན་དུ་ཞེས་སོ། ། སྣང་བ་མི་དམིགས་པ་ལས་གཞན་དུ་སྣང་བ་མི་དམིགས་པས་དགག་པ་བསྒྲུབ་མི་ནུས་ཏེ། མདུན་གྱི་གཞི་འདིར་བསྐལ་དོན་གྱི་དངོས་པོ་ཡོད་སྲིད་ནའང་མི་སྣང་བ་མི་དམིགས་པ་སྲིད་པའི་ཕྱིར་ཏེ། མདུན་གྱི་གཞི་འདིར་དམིགས་པའི་མཚན་ཉིད་དུ་མ་གྱུར་པ་སྟེ་དམིགས་པའི་རྐྱེན་དང་བྲལ་བའི་དངོས་པོ་རྣམས་ལ་ཡུལ་དང༌། དུས་དང༌། རང་བཞིན་གྱི་བསྐལ་པའི་དབང་གིས་ལྟ་བ་པོ་རང་གི་མངོན་སུམ་ལོག་ཀྱང་བསྐལ་དོན་གྱི་དངོས་པོ་མེད་པར་ངེས་པ་མེད་པའི་ཕྱིར། དེ་བས་ན་ཇི་སྐད་བཤད་པའི་སྣང་བ་མི་དམིགས་པ་ཁོ་ན་ལས་དགག་པ་འགྲུབ་པ་ཡིན་ནོ། །
འོན་ཏེ་སྣང་བ་མི་དམིགས་པ་འདི་ཅིའི་ངོ་བོ་ཡིན། གང་གི་དུས་ན་ཚད་མ་ཡིན། ཅི་ཞིག་བྱེད་ཅེ་ན། མི་རྨོངས་པར་ཞེས་སོ། ། འདིས་ནི་༼༡༧༣ན༽སྣང་རུང་གི་བུམ་པ་མི་དམིགས་པ་ནི་བུམ་པ་མེད་པའི་ངོ་བོ་ཡིན་ལ། དེ་ཡང་གྲུབ་ཟིན་པས་བུམ་པ་མེད་པ་ནི་བསྒྲུབ་པར་བྱ་བ་མ་ཡིན་ནོ། ། འོན་ཀྱང་བུམ་པ་མེད་པའི་ཐ་སྙད་བསྒྲུབ་པར་བྱ་བ་ཡིན་ནོ་ཞེས་བསྟན་ཏོ། ། བུམ་པས་དབེན་པའི་ས་ཕྱོགས་ཆོས་ཅན། བུམ་པ་མེད་པའི་ཐ་སྙད་འཇུག་པར་བྱེད་དུ་རུང་སྟེ། བུམ་པ་ཡོད་ན་སྒྲུབ་པ་པོའི་མངོན་སུམ་འདས་པ་དང་ད་ལྟར་བ་གང་རུང་ལ་སྣང་དུ་རུང་བ་ལས་སྣང་བ་ལོག་པ་སྟེ།
མི་དམིགས་པའི་ཕྱིར། བུམ་པ་ལ་སོགས་པ་གང་ལ་མཐོང་བས་བསྐྱེད་པ་དྲན་པ་བསྐྱེད་པའི་རང་བཞིན་གྱི་འདུ་བྱེད་མི་རྨོངས་པ་སྟེ། ཉམས་པ་མེད་པར་ཡོད་པ་དེ་ལ་མི་རྨོངས་པར་དྲན་པའི་འདུ་བྱེད་ཅེས་བྱའོ། ། དེ་ལ་དོན་ནི་འདི་ཡིན་ཏེ། འདས་པའི་མི་དམིགས་པ་གསལ་བར་དྲན་པ་དང༌། ད་ལྟར་གྱི་མི་དམིགས་པ་གསལ་བར་དྲན་པ་ནི་སྒྲུབ་བྱེད་ཚད་མ་ཡིན་ནོ། ། དེ་ལྟར་ན་སྔོན་འདི་ན་བུམ་པ་ཡོད་པ་མ་ཡིན་ཏེ། དམིགས་པར་མ་གྱུར་པའི་ཕྱིར་ཞེས་བྱ་བ་དང༌། དུས་གཏན་ནས་མི་དམིགས་པའི་བྱེད་པ་དེ་གང་ཞེ་ན། བུམ་པ་མེད་པའི་ཐ་སྙད་ནི་བུམ་པ་མེད་དོ་ཞེས་བྱ་བའི་རྣམ་པར་ཤེས་པ་དང༌།
དེ་ལྟ་བུའི་རྣམ་པ་ཅན་གྱི་སྒྲ་དང༌། ཐེ་ཚོམ་མེད་པར་འགྲོ་བ་དང་འོང་བའི་མཚན་ཉིད་ཀྱིས་འཇུག་པ་ལུས་ཀྱི་མེད་པའི་ཐ་སྙད་དེ་བུམ་པ་མེད་པར་ཤེས་ན་ནི་ཐེ་ཚོམ་མེད་པར་འགྲོ་བ་དང་འོང་བ་འཇུག་པར་བྱེད་དོ། ། མེད་པའི་ཐ་སྙད་རྣམ་པ་དེ་གསུམ་ཆར་ཡང་འཇུག་པར་བྱེད། སྒྲུབ་པར་བྱེད་པ་ནི་མཐོང་བ་སྣང་རུང་མི་དམིགས་པ་ཡིན་ནོ། ། ཅིའི་ཕྱིར་འདས་པ་དང་ད་ལྟར་གྱི་ཁོ་ན་ལ་མི་དམིགས་པ་གོ་བར་བྱེད་པ་ཡིན་ཅེ་ན། དེ་ཁོ་ན་ལ་མི་དམིགས་པ་གོ་བར་བྱེད་པ་ཡིན་ཏེ། འདས་པ་དང་ད་༼༡༧༣བ༽ལྟར་གྱི་མི་དམིགས་པ་དེ་ཉིད་ཀྱིས་དངོས་པོ་མེད་པར་ངེས་ནུས་པའི་ཕྱིར་དང༌། མ་འོངས་པའི་མི་དམིགས་པ་ནི། རང་ཉིད་ཀྱང་ཐེ་ཚོམ་ཟ་བའི་ངོ་བོ་ཡིན་པའི་ཕྱིར། གསུམ་པ་མི་དམིགས་པའི་རྟགས་ཀྱི་རབ་དབྱེ་བཤད་པ་ལ།
མདོར་བསྟན་པ། རྒྱས་པར་བཤད་པའོ། ། དང་པོ་ནི། དེ་ནི་ཞེས་སོ། ། མི་དམིགས་པའི་རྟགས་དེ་ནི་ཆོས་ཅན། རྣམ་པ་བཅུ་གཅིག་ཏུ་དབྱེར་ཡོད་དེ། གཏན་ཚིགས་འགོད་པའི་སྒྲ་སྦྱོར་བའི་བྱེ་བྲག་གིས་བཅུ་གཅིག་ཏུ་ཕྱེ་བའི་ཕྱིར། བརྗོད་ཚུལ་གྱི་སྒོ་ནས་ཕྱེ་བར་ཟད་ཀྱི། ངོ་བོ་ལ་ནི་དབྱེ་བ་མེད་དོ་ཞེས་བྱ་བར་དགོངས་སོ། ། གཉིས་པ་རྒྱས་པར་བཤད་པ་ལ་བཅུ་གཅིག་ཡོད་པ་ལས།
དང་པོ་ནི། རང་བཞིན་ཞེས་སོ། ། དགག་བྱའི་ཆོས་ཀྱི་རང་བཞིན་མི་དམིགས་པ་རྟགས་སུ་སྦྱར་བ་ནི། དཔེར་ན་དུ་བས་དབེན་པའི་ས་ཕྱོགས་འདི་ན་ཆོས་ཅན། དུ་བ་མེད་དེ། དུ་བ་ཡོད་ན་དམིགས་པའི་མཚན་ཉིད་དུ་གྱུར་པ་ལས་མི་དམིགས་པའི་ཕྱིར་རོ་ཞེས་བྱ་བ་ལྟ་བུའོ། ། དགག་བྱའི་ཆོས་ཀྱི་འབྲས་བུ་མི་དམིགས་པ་རྟགས་སུ་སྦྱར་བ་ནི། དཔེར་ན་དུ་བས་དབེན་པའི་ས་ཕྱོགས་འདི་ན་ཆོས་ཅན། དུ་བའི་རྒྱུ་ནུས་པ་ཐོགས་པ་མེད་པ་དེ་དག་མེད་དེ། དུ་བ་མེད་པའི་ཕྱིར་ཞེས་བྱ་བ་ལྟ་བུའོ། །
རྒྱུ་ནི་གདོན་མི་ཟ་བར་འབྲས་བུ་དང་ལྡན་པ་མ་ཡིན་པས་འབྲས་བུ་མ་མཐོང་བ་ལས་ནུས་པ་ཐོགས་པ་མེད་པ་ཁོ་ན་མེད་པ་ནི་བསྒྲུབ་པར་བྱ་བ་ཡིན་གྱི། གཞན་ནི་མ་ཡིན་ནོ། ། ནུས་པ་ཐོགས་མེད་ཀྱང་སྐད་ཅིག་མ་ཐ་མར་གྱུར་པ་གང་ཡིན་པ་སྟེ། གཞན་རྣམས་ལ་ནི་གེགས་སྲིད་པའི་ཕྱིར་ཞེས་བྱ་བར་དགོངས་སོ། ། ཁྱབ་པར་བྱེད་པ་མི་དམིགས་པ་རྟགས་སུ་སྦྱར་བ་ནི། དཔེར་ན་ཤིང་མེད་ཀྱི་༼༡༧༤ན༽བྲག་རྫོང་སྐྱ་ཐེར་བ་འདི་ན་ཆོས་ཅན། ཤིང་ཤ་པ་མེད་དེ། ཤིང་མེད་པའི་ཕྱིར་ཞེས་བྱ་བ་ལྟ་བུའོ། ། དགག་བྱའི་ཆོས་ཀྱི་རང་བཞིན་དང་འགལ་བ་དམིགས་པ་རྟགས་སུ་སྦྱར་བ་ནི། དཔེར་ན་མེ་སྟོབས་ཆེན་པོས་ཁྱབ་པའི་ས་ཕྱོགས་འདི་ན་ཆོས་ཅན།
གྲང་བའི་རེག་པ་མེད་དེ། མེ་སྟོབས་ཆེན་པོ་ཡོད་པའི་ཕྱིར་ཞེས་བྱ་བ་ལྟ་བུའོ། ། དགག་བྱའི་ཆོས་དེའི་འབྲས་བུ་དམིགས་པ་རྟགས་སུ་སྦྱར་བ་ནི། དཔེར་ན་དུ་བ་དྲག་ཕྱུར་བས་ཁྱབ་པའི་ས་ཕྱོགས་འདི་ན་ཆོས་ཅན། གྲང་བའི་རེག་པ་མེད་དེ། དུ་བ་དྲག་ཕྱུར་བ་ཡོད་པའི་ཕྱིར་ཞེས་བྱ་བ་ལྟ་བུའོ། ། དགག་བྱའི་ཆོས་དང་འགལ་བ་དེས་ཁྱབ་པའི་ཆོས་གཞན་དམིགས་པ་རྟགས་སུ་སྦྱར་བ་ནི། དཔེར་ན་འཇིག་པ་ཆོས་ཅན། ངེས་པར་འགྱུར་བ་མེད་པར་ཐལ། ཐོ་བ་ལ་སོགས་པའི་འཇིག་རྒྱུ་དོན་གཞན་དེ་ལས་ལྟོས་པའི་ཕྱིར་ཞེས་བྱ་བ་ལྟ་བུའོ། །
འདིའི་དངོས་དོན་ལོག་ན་ཚུལ་གསུམ་ཚང་བའོ། ། དངོས་པོ་འབྱུང་བའི་ཡང་ཞེས་པ་ནི་ཆོས་ཅན་གྱི་བྱེ་བྲག་སྟེ། དངོས་པོ་སྐྱེས་ཤིང་འབྱུང་བ་ཡང་འཇིག་པའི་ངོ་བོ་ཡིན་པར་ངེས་པར་འགྱུར་བ་མེད་ན་མ་སྐྱེས་པ་ལྟ་ཅི་སྨོས་ཞེས་བྱ་བའི་དོན་ཏོ། ། དགག་བྱའི་ཆོས་ཀྱི་འབྲས་བུ་དང་འགལ་བ་དམིགས་པ་རྟགས་སུ་སྦྱར་བ་ནི། དཔེར་ན་མེ་སྟོབས་ཆེན་པོས་ཁྱབ་པའི་ས་ཕྱོགས་འདི་ན་ཆོས་ཅན། གྲང་བ་བསྐྱེད་པ་ལ་ནུས་པ་ཐོགས་པ་མེད་པ་དེ་དག་མེད་དེ། མེ་སྟོབས་ཆེན་པོ་ཡོད་པའི་ཕྱིར་ཞེས་བྱ་བ་ལྟ་བུའོ། ། དགག་བྱའི་ཆོས་ལ་ཁྱབ་པར་བྱེད་པ་དང༌། འགལ་བ་དམིགས་པ་རྟགས་སུ་སྦྱར་བ་ནི། དཔེར་ན་མེ་སྟོབས་ཆེན་པོས་ཁྱབ་པའི་ས་ཕྱོགས་འདི་ན་ཆོས་ཅན།
བ་མོའི་རེག་པ་མེད་དེ། མེ་སྟོབས་ཆེན་ཡོད་༼༡༧༤བ༽པའི་ཕྱིར་ཞེས་བྱ་བ་ལྟ་བུའོ། ། དགག་བྱའི་ཆོས་ཀྱི་རྒྱུ་མི་དམིགས་པ་རྟགས་སུ་སྦྱར་བ་ནི། དཔེར་ན་མེ་མེད་མཚན་མོའི་རྒྱ་མཚོ་འདི་ན་ཆོས་ཅན། དུ་བ་མེད་དེ། མེ་མེད་པའི་ཕྱིར་ཞེས་བྱ་བ་ལྟ་བུའོ། ། དགག་པར་བྱ་བའི་ཆོས་ཀྱི་རྒྱུ་དང་འགལ་བ་དམིགས་པ་རྟགས་སུ་སྦྱར་བ་ནི། དཔེར་ན་མེ་སྟོབས་ཆེན་པོས་ཁྱབ་པའི་ས་ཕྱོགས་འདི་ན་ཆོས་ཅན། གྲང་འབྲས་སྤུ་ལོང་བྱེད་མེད་དེ། གདུང་བར་བྱེད་པའི་བྱེ་བྲག་མེ་སྟོབས་ཆེན་དེའི་དངོས་པོ་དེ་ཉིད་ཡོད་པ་དེ་བས་ནའོ་ཞེས་བྱ་བ་ལྟ་བུའོ། །
དེ་ལ་སོགས་པས་ནི་ལྷགས་པས་ཉེན་པའི་སོ་ཐམ་ཐམ་པ་ལ་སོགས་པ་གཟུང་ངོ༌། ། བྱེ་བྲག་ནི་འཇིགས་པ་དང་དད་པ་ལ་སོགས་པས་སྤུ་ལངས་པ་ལས་བྱེ་བྲག་ཏུ་གྱུར་པའོ། ། དགག་བྱའི་ཆོས་ཀྱི་རྒྱུ་དང་འགལ་བའི་འབྲས་བུ་དམིགས་པ་རྟགས་སུ་སྦྱར་བ་ནི། དཔེར་ན་དུ་བ་དྲག་ཕྱུར་བས་ཁྱབ་པའི་ས་ཕྱོགས་འདི་ན་ཆོས་ཅན། གྲང་བའི་འབྲས་བུ་སྤུ་ལོང་བྱེད་པ་ལ་སོགས་པའི་བྱེ་བྲག་དང་ལྡན་པ་མེད་དེ། དུ་བ་དྲག་ཕྱུར་བ་ཡོད་པའི་ཕྱིར་ཞེས་བྱ་བ་ལྟ་བུའོ། ། ལྡན་པ་ནི་སྤུ་ལངས་པ་དང་འབྲེལ་བའི་སྐྱེས་བུའོ། ། སོགས་པ་དང་བྱེ་བྲག་གི་དོན་གོང་བཞིན་ནོ། ། འདིར་རིགས་ཐིགས་ཀྱི་གཞུང་འགའ་ཞིག་ལ་འགྲེལ་པ་དག་པ་བ་ཞིག་རྙེད་ན་བཤད་པ་བྱེད་རྒྱུ་ཡིན།
ལྔ་པ་གཞན་ལུགས་ཀྱི་རྗེས་སུ་དཔག་པའི་རྣམ་གཞག་དགག་པ་ལ།
རྩོད་སྒྲུབ་ཀྱི། རིགས་པ་ཅན་པའི། བྱེ་བྲག་པའི། གྲངས་ཅན་པའི། དཔྱོད་པ་བའི་ལུགས་དགག་པའོ། ། དང་པོ་ལ། འདོད་པ་བརྗོད་པ། དེ་དགག་པའོ། ། དང་པོ་ནི། རྩོད་པ་བསྒྲུབ་པ་ནས་ནི་མེད་ན་མི་འབྱུང་བའི་དོན་མཐོང་བ་དེ་རིག་པ་རྗེས་སུ་༼༡༧༥ན༽དཔག་པའོ་ཞེས་བརྗོད་དོ་ཞེས་གསུངས་ཏེ།
རྩོད་པ་བསྒྲུབ་པ་ནས་ནི་རྟགས་ཆོས་མེད་ན་མི་འབྱུང་བའི་དོན་མཐོང་བ་དང༌། དེ་ཡང་མཐོང་ཙམ་མ་ཡིན་གྱི། དྲན་པ་ལ་བལྟོས་ནས་དེ་རིག་པ་ནི་རྗེས་སུ་དཔག་པའོ་ཞེས་བརྗོད་དོ། ། གཉིས་པ་དེ་དགག་པ་ལ། ཟློས་པའི་སྐྱོན་ཡོད་པ། ཆད་པའི་སྐྱོན་ཡོད་པའོ། ། དང་པོ་ནི། མེད་ན་མི་འབྱུང་བ་མཐོང་བའི། ། རང་གི་རྣམ་པ་ཙམ་མཐོང་ན། ། དེ་རིག་མི་བརྗོད་གཞན་ཉིད་དུ། །
བརྗོད་ན་ཇི་ལྟ་བུ་གང་ལས། ། དོན་དེ་བསྒྲུབ་བྱ་ལ་ཞེ་ན། ། མེད་ན་མི་འབྱུང་ཞེས་ཅི་དགོས། ། ཞེས་བྱ་བ་གསུངས་ཏེ། ཆོས་མེད་ན་རྟགས་མི་འབྱུང་བའི་དོན་མཐོང་བ་ཞེས་པ་མེད་ན་མི་འབྱུང་བའི་འབྲེལ་བའི་རང་ལྡོག་ཙམ་མཐོང་བ་ལ་འདོད་ན། མེད་ན་མི་འབྱུང་བའི་རྣམ་པ་མཐོང་བའི་རྗེས་སུ་དེ་རིག་པ་ཞེས་མི་བརྗོད་རིགས་པར་ཐལ། དེ་རིག་པ་ནི་འབྲེལ་བ་དྲན་པ་ཡིན་ཅིང༌། དེའི་དོན་ནི་མཐོང་བ་ཉིད་ཀྱིས་གྲུབ་པའི་ཕྱིར། གལ་ཏེ་དེ་རིག་པ་ཞེས་བྱ་བ་འདིས་མཐོང་བས་གང་དུ་གཟུང་བའི་ཡུལ་ལས་གཞན་ཉིད་དུ་མེད་ན་མི་འབྱུང་བ་གཟུང་བར་བརྗོད་དོ་ཞེ་ན། འོ་ན་དེ་རིག་པ་གཞན་ཉིད་དུ་མཐོང་བ་དེ་ཡང་རྣམ་པ་ཇི་ལྟ་བུ་དང༌།
ཡུལ་གང་ལ་དང༌། རྒྱུ་མཚན་གང་ལས་མཐོང་བ་རྣམས་བརྗོད་དགོས་པར་ཐལ། མ་བརྗོད་ན་བུམ་པའི་སྟེང་དུ་མིག་གི་གཟུང་བྱ་ལ་མི་རྟག་པས་ཁྱབ་པ་མཐོང་བས་སྒྲ་མི་རྟག་པར་རྟོགས་ནུས་པར་ཐལ་བའི་ཕྱིར། གལ་ཏེ་དོན་ཞེས་བྱ་བ་འདི་སྐབས་སུ་བབ་པའི་བསྒྲུབ་བྱ་ལ་འདོད་དོ་ཞེ་ན། འོ་ན་ཕྱིས་ཀྱི་མེད་ན་མི་འབྱུང་བ་ཞེས་སྨོས་ཅི་དགོས་ཏེ། བསྒྲུབ་བྱ་དེ་སྔར་མཐོང་བའི་ཡུལ་དུ་སྨོས་པ་ཉིད་ཀྱིས་ཕྱིས་ཀྱི་རིག་པའི་ཡུལ་ཡིན་པ་ཡང་གྲུབ་༼༡༧༥བ༽པའི་ཕྱིར། དེ་ཉིད་བསྒྲུབ་པར་བཞེད་ནས། དུ་སོགས་མེ་སོགས་ལ་མཐོང་བས། ། གཞན་པའི་དཔག་བྱ་དེ་རིག་གང༌། ། ཞེས་བྱ་བ་གསུངས་ཏེ།
དུ་བ་མེ་ལ་འབྲེལ་བ་དང༌། སོགས་པས་བྱས་པ་མི་རྟག་པ་ལ་འབྲེལ་བ་ལྟ་བུ་རྟགས་གང་ཡིན་པ་དེ་ཆོས་ལ་འབྲེལ་བར་མཐོང་བ་ལས། དོན་གཞན་པའི་རྟགས་ཀྱི་དཔག་བྱ་མེད་ན་མི་འབྱུང་བའི་འབྲེལ་བ་དེ་དྲན་ཤེས་ཀྱི་རིག་པ་གང་ལས་ཡིན་ཏེ། རྟགས་ཆོས་ཀྱི་འབྲེལ་བ་ཙམ་ནི་མཐོང་བ་དྲན་ཤེས་གཉིས་ཀའི་ཡུལ་ཡིན་པའི་ཕྱིར། གཉིས་པ་ཆད་པའི་སྐྱོན་ཡོད་པ་ནི། ཆོས་དོན་དུ་མ་ཡོད་པ་ལས། ། དེ་རིག་པ་ཞེས་ཇི་ལྟར་བརྗོད། ། ཅེས་བྱ་བ་གསུངས་ཏེ། མེ་དང་དུ་བ་གཉིས་ལ་ཁྱད་པར་གྱི་ཆོས་དུ་མ་ཡོད་པ་ལས། དུ་བའི་རྟགས་ཀྱིས་གོ་བར་བྱ་བའི་མེའི་ཆ་ནི་འདི་ཡིན་ལ།
དུ་བ་ཡང་འདིའི་ཆ་ནས་མེའི་གོ་བྱེད་ཡིན་ཅེས་མ་བརྗོད་པར་མེད་ན་མི་འབྱུང་བ་མཐོང་བ་དེ་རིག་པ་རྗེས་སུ་དཔག་པའོ་ཞེས་ཇི་ལྟར་བརྗོད་དེ། དེ་ཙམ་གྱིས་རྗེས་སུ་དཔག་པ་ཤེས་པར་མི་ནུས་པས་ཆད་པའི་སྐྱོན་དུ་འགྱུར་བའི་ཕྱིར་རོ། ། གཉིས་པ་རིགས་པ་ཅན་པའི་ལུགས་དགག་པ་ལ། འདོད་པ་བརྗོད་པ། དེ་དགག་པའོ། ། དང་པོ་ནི། རིགས་པ་ཅན་པ་རྣམས་ན་རེ། དེ་སྔོན་དུ་སོང་བ་ཅན་གྱི་རྗེས་སུ་དཔག་པ་ནི་གསུམ་སྟེ། སྔ་མ་དང་ལྡན་པ་དང་ལྷག་མ་དང་ལྡན་པ་དང་སྤྱིར་མཐོང་བ་ཅན་ཞེས་ཟེར་རོ། ། ཞེས་གསུངས་ཏེ།
རིགས་པ་ཅན་པ་རྣམས་ན་རེ། འབྲེལ་བ་འཛིན་པའི་མངོན་སུམ་དེ་སྔོན་དུ་སོང་བ་ཅན་གྱི་རྟགས་ལས་བསྒྲུབ་བྱ་རྟོགས་པའི་བློ་ནི་རྗེས་སུ་དཔག་པ་ཡིན་ལ། དེ་ནི་རྣམ་པ་གསུམ་སྟེ། སྔ་མ་དང་ལྡན་པ་དང་ལྷག་མ་དང་ལྡན་པ་དང་སྤྱིར་མཐོང་བ་ཅན་ནོ་ཞེས་ཟེར་རོ། ། སྔ་མ་དང་ལྡན་པ་ལ་གཉིས་ཏེ། སྔ་༼༡༧༦ན༽མ་དང་འདྲ་བ་དང༌། སྔ་མ་དང་ལྡན་པར་བཞག་པའོ། ། ལྷག་མ་དང་ལྡན་པ་ཡང་གཉིས་ཏེ། ལྷག་མ་དང་འདྲ་བ་དང༌། ལྷག་མ་དང་ལྡན་པ་གཉིས་སོ། །
སྤྱིར་མཐོང་བ་ནི་རིགས་པ་ཅན་པའི་བསྟན་བཅོས་ལས་བཤད་པའི་འགྲེལ་པ་རྟག་དངོས་པོའི་རྒྱུ་མཚན་ལས་གཞལ་བྱ་ལྐོག་གྱུར་རྟོགས་པའི་བློ་ལ་འདོད་དོ། ། གཉིས་པ་དེ་དགག་པ་ལ། མཚན་ཉིད་དགག ། དབྱེ་བ་དགག ། ཚད་འབྲས་དོན་གཞན་དགག་པའོ། ། དང་པོ་ནི། འབྲེལ་བ་དབང་དེའི་གཟུང་བྱ་མིན། ། ཅེས་བྱ་བ་གསུངས་ཏེ། རྗེས་དཔག་གི་མཚན་ཉིད་དེ་འཐད་པ་མ་ཡིན་པར་ཐལ། འབྲེལ་བ་དབང་པོའི་མངོན་སུམ་དེའི་གཟུང་བྱ་མ་ཡིན་པའི་ཕྱིར།
གཉིས་པ་དབྱེ་བ་དགག་པ་ལ། སྔ་མ་དང་ལྡན་པ་དགག ། ལྷག་མ་དང་ལྡན་པ་དགག ། སྤྱིར་མཐོང་བ་དགག་པའོ། ། དང་པོ་ལ་གཉིས་ལས། སྔ་མ་དང་འདྲ་བ་དགག་པ་ནི། སྔ་མ་ལྡན་ཞེས་བྱ་འདི་ལ། ། ཐམས་ཅད་སྲིད་ཕྱིར་ལྟ་བུ་མིན། ། ཅེས་བྱ་བ་གསུངས་ཏེ། རྗེས་དཔག་སྔ་མ་དང་འདྲ་བས་སྔ་མ་དང་ལྡན་པ་ཡིན་པར་ཐལ།
མངོན་སུམ་གྱི་རྟགས་མཐོང་བ་དང་འདྲ་བར་རྟགས་འཛིན་པ་སྔ་མ་དང་འདྲ་བའི་དོན་ཡིན་ལ། དེ་རྗེས་དཔག་ཐམས་ཅད་ལ་ཚང་བའི་ཕྱིར། འདོད་ན། སྔ་མ་དང་ལྡན་པ་ཞེས་བྱ་བའི་དོན་འདི་ལ་རྗེས་དཔག་གསུམ་གྱི་ནང་ནས་རྗེས་དཔག་གཅིག་ཁོ་ན་སྔ་མ་ལྟ་བུ་མ་ཡིན་པར་ཐལ། རྗེས་དཔག་ཐམས་ཅད་ལ་སྲིད་པའི་ཕྱིར། གཉིས་པ་སྔ་མ་དང་ལྡན་པ་དགག་པ་ནི། འཁྲུལ་བའི་ཕྱིར་ན་ལྡན་པ་མིན། ། ཅེས་བྱ་བ་གསུངས་ཏེ། སྔ་མ་ནི་རྒྱུ་ཡིན་ལ། དེ་དང་ལྡན་པ་ནི་འབྲས་བུ་ཡིན་པས་ཡུལ་ཅན་ལ་ཡུལ་གྱི་མིང་གིས་བཏགས་ནས་༼༡༧༦བ༽སྤྲིན་སོགས་ཀྱི་རྒྱུ་ལས་ཆར་ལ་སོགས་པའི་འབྲས་བུ་དཔོག་པའི་བློ་ལ་འདོད་དོ། །
སྤྲིན་སོགས་ཀྱི་རྟགས་ལས་ཆར་སོགས་དཔོག་པའི་བློ་ཆོས་ཅན། སྔ་མ་དང་ལྡན་པའི་རྗེས་དཔག་མ་ཡིན་པར་ཐལ། རྟེན་གྱི་གཏན་ཚིགས་འཁྲུལ་བའི་ཕྱིར་རོ། ། གཉིས་པ་ལྷག་ལྡན་དགག་པ་ལ་གཉིས་ལས། དང་པོ་ལྷག་མ་དང་འདྲ་བ་དགག་པ་ནི། ལྷག་ལྡན་ལ་ཡང་ལྟ་བུའམ། ། ཞེས་བྱ་བ་གསུངས་ཏེ། ཤིང་ཐོག་གཅིག་སྨིན་པར་མཐོང་བ་ནི་དེ་དང་གཟུགས་འདྲ་བའི་རྟགས་ལས་ཤིང་ཐོག་ལྷག་མ་དང་ལྡན་པ་ལ་ཡང་སྨིན་པ་ལྟ་བུར་དཔོག་པའི་བློ་ནི་ལྷག་མ་དང་ལྡན་པའི་རྗེས་དཔག་ཡིན་ཅེ་ན། དེ་ནི་མ་ཡིན་ཏེ། རྟེན་གཏན་ཚིགས་འཁྲུལ་བའི་ཕྱིར།
གཉིས་པ་ལྷག་མ་དང་ལྡན་པའི་དོན་དགག་པ་ནི། འབྲེལ་གཞན་ལས་ཀྱང་རྟོགས་མི་འགྱུར། ། ལྷག་མ་དང་ལྡན་ལས་འགྱུར་མིན། ། ཅེས་བྱ་བ་གསུངས་ཏེ། བསྟན་བཅོས་ལས་བཤད་པའི་རྒྱུ་འབྲས་ཀྱི་འབྲེལ་བ་རྟག་དངོས་པོ་བ་ལ་འབྲས་བུ་ལས་རྒྱུ་རྟོགས་པའི་བློ་དེ་ལྷག་མ་དང་ལྡན་པའི་རྗེས་དཔག་ཡིན་ཅེ་ན། མེད་ན་མི་འབྱུང་བའི་འབྲེལ་བ་གཞན་ལས་ཀྱང་འབྲས་བུ་ལས་རྒྱུ་རྟོགས་པར་མི་འགྱུར་བར་ཐལ། འབྲེལ་བ་དངོས་པོ་བ་ལས་འབྲས་བུ་ལས་རྒྱུ་རྟོགས་དགོས་པའི་ཕྱིར། དེའི་ཕྱིར་དེ་འདྲ་བའི་བློ་དེ་ལྷག་མ་དང་ལྡན་པ་ལས་གྱུར་པའི་རྗེས་དཔག་མ་ཡིན་ནོ། ། གསུམ་པ་སྤྱིར་མཐོང་བ་དགག་པ་ནི། སྤྱིར་མཐོང་བ་ལ་དེ་བཞིན་དུ། །
ཞེས་གསུངས་ཏེ། བསྟན་བཅོས་ལས་བཤད་པའི་འབྲེལ་བ་རྟག་དངོས་པོ་བའི་རྒྱུ་མཚན་ལས་འདྲ་བའི་རྟགས་ལས་ཤིན་ཏུ་ལྐོག་གྱུར་དཔོག་པའི་བློ་དེ་སྤྱིར་མཐོང་བའི་རྗེས་དཔོག་མ་ཡིན་པར་ཐལ། ལྷག་ལྡན་ལ་སྐྱོན་བཤད་པ་དེ་བཞིན་དུ་༼༡༧༧ན༽མེད་ན་མི་འབྱུང་བའི་འབྲེལ་བ་ལས་རྟགས་ཀྱིས་བསྒྲུབ་བྱ་རྟོགས་པའི་ཕྱིར། གསུམ་པ་ཚད་འབྲས་དོན་གཞན་དགག་པ་ནི། འབྲས་བུ་གཞན་པ་ཉིད་མི་ཐོབ། ། རྟགས་ཤེས་ཚད་མ་ཡིན་ཅེ་ན། ། རྣམ་པར་དབྱེ་བའང་འགྲུབ་མི་འགྱུར། ། ཞེས་བྱ་བ་གསུངས་ཏེ། ཚད་འབྲས་ཟུང་གཅིག་གི་ཚད་མ་དང་འབྲས་བུ་གཉིས་དོན་གཞན་པ་ཉིད་མི་ཐོབ་པར་ཐལ། ཤེས་པ་རྫས་གཅིག་ལ་བཞག་པའི་ཕྱིར།
གལ་ཏེ་རྟགས་ཤེས་པ་ཚད་མ་ཡིན་ལ། རྟགས་ཅན་གྱི་བློ་འབྲས་བུའོ་ཞེ་ན། ཚད་མ་སྔ་མ་དང་ལྡན་པ་སོགས་ཀྱི་རྣམ་པར་དབྱེ་བའང་འགྲུབ་པར་མི་འགྱུར་བར་ཐལ། ཚད་མ་ནི་རྟགས་ཀྱི་ཤེས་པ་ཡིན་ལ། སྔ་མ་དང་ལྡན་པ་སོགས་རྟགས་ཅན་གྱི་དབྱེ་བ་ཡིན་པའི་ཕྱིར། གསུམ་པ་བྱེ་བྲག་པའི་ལུགས་དགག་པ་ལ། འདོད་པ་བརྗོད་པ། དེ་དགག་པའོ། ། དང་པོ་ནི། བྱེ་བྲག་པ་རྣམས་ན་རེ།
འདི་ནི་འདིའི་འབྲས་བུ་དང༌། རྒྱུ་དང་འབྲེལ་བ་དང༌། དོན་གཅིག་ ལ་འདུ་བ་དང༌། འགལ་བ་ཅན་ནོ་ཞེས་བྱ་བ་དེ་དག་ནི་རྟགས་ལས་བྱུང་བའོ་ཞེས་ཟེར་རོ། ། ཞེས་བྱ་བ་གསུངས་ཏེ། བྱེ་བྲག་པ་རྣམས་ན་རེ། འབྲེལ་བ་ལྔ་པོ་གང་རུང་ལ་བརྟེན་ནས་རྟགས་ལས་བསྒྲུབ་བྱ་དཔོག་པའི་བློ་ནི་རྟགས་ལས་བྱུང་བའི་རྗེས་སུ་དཔག་པའོ། ། ལྔ་པོ་གང་ཞེ་ན། འདི་ནི་འདིའི་འབྲས་བུ་དང་རྒྱུའོ། ། ཞེས་བྱ་བ་ལྟ་བུ་རྒྱུ་འབྲས་ཀྱི་འབྲེལ་བ་དང༌།
མེ་དུ་ལྟ་བུ་ལྡན་པའི་འབྲེལ་བ་དང༌། རྭ་དང་རྭ་ཅན་ལྟ་བུ་འདུ་བའི་འབྲེལ་བ་དང༌། གཟུགས་དང་རེག་བྱ་ལྟ་བུ་དོན་གཅིག་ལ་འདུ་བའི་འབྲེལ་བ་དང༌། ཆར་བྱུང་བ་དང་སྤྲིན་རླུང་སྦྱོར་བ་ལྟ་བུ་འགལ་བ་ཅན་གྱི་འབྲེལ་བ་ཞེས་བྱ་བ་དེ་དག་གོ ། དོན་གཅིག་ལ་འདུ་༼༡༧༧ན༽བ་ལ་རོ་གཟུགས་ལྟ་བུ་འབྲས་བུ་གཞན་དང་གཞན་འདུ་བ་དང༌། རྐང་ལག་ལྟ་བུ་རྒྱུ་གཞན་དང་གཞན་འདུ་བ་གཉིས་སོ། ། གཉིས་པ་དེ་དགག་པ་ལ། འབྲེལ་བ་ཅན་ལྔ་སོ་སོར་དགག ། ཚད་མའི་མདོ་ལ་མ་ཚང་བའི་སྐྱོན་བསྟན། དེ་དག་གི་དོན་བསྡུ་བའོ། །
དང་པོ་ལ་རྒྱུ་འབྲས་ཀྱི་འབྲེལ་བ་དགག་པ་ནི། རྒྱུ་ལ་འབྲས་བུ་འགྲུབ་པ་མེད། ། ཅེས་བྱ་བ་གསུངས་ཏེ། རྒྱུ་དང་འབྲས་བུ་ལ་འབྲེལ་བ་རྟག་དངོས་པས་རྟགས་ལས་བསྒྲུབ་བྱ་འགྲུབ་པ་མེད་པར་ཐལ། རྒྱུ་འབྲས་ཀྱི་འབྲེལ་བ་རྟག་དངོས་མེད་ཀྱང་མེད་ན་མི་འབྱུང་བའི་འབྲེལ་བ་ལ་བརྟེན་ནས་རྟགས་ལས་བསྒྲུབ་བྱ་དཔོག་པ་འཐད་པའི་ཕྱིར། ལྡན་པ་ཅན་འགོག་པ་ནི། ལྡན་པའི་རྟོགས་པ་གྲུབ་པ་མེད། ། གཉིས་དང་ལྡན་ཕྱིར་ཐ་དད་མིན། ། མེ་དང་དུ་བ་ལྡན་པ་ནི། ། ཆ་འགའ་ཞིག་ལ་མ་ཡིན་པས། །
དུ་བའི་ཐམས་ཅད་གོ་བྱེད་དམ། ། མེ་ཡི་གསལ་བའང་གོ་བར་འགྱུར། ། དེ་བཞིན་འདུ་བ་ལ་སོགས་ལའང༌། ། འགལ་བ་ལ་ཡང་སྲིད་པའི་ཕྱིར། ། ཞེས་བྱ་བ་གསུངས་ཏེ། ལྡན་པའི་འབྲེལ་བ་དེ་དུ་བ་ལས་མེ་རྟོགས་པའི་རྒྱུར་གྲུབ་པ་མེད་པར་ཐལ། དེ་མེད་ཀྱང་མེད་ན་མི་འབྱུང་བའི་འབྲེལ་བ་ལ་བརྟེན་ནས་དུ་བས་མེ་རྟོགས་པར་ནུས་པའི་ཕྱིར། ཡང་དུ་བ་ལས་མེ་རྟོགས་ལ་མེ་ལས་དུ་བ་མི་རྟོགས་པའི་ཐ་དད་ཡོད་པ་མ་ཡིན་པར་ཐལ། ལྡན་པའི་འབྲེལ་བ་དེ་མེ་དུ་གཉིས་ཀ་དང་ལྡན་པའི་ཕྱིར། དུ་བའི་སྟེང་གི་སྐྱ་བོའི་རྫས་སོགས་ཐམས་ཅད་མེའི་གོ་བྱེད་དང༌།
མེའི་གསལ་བ་དང་འབར་བ་སོགས་དུ་བའི་གོ་བྱར་ཐལ། མེ་དང་དུ་བའི་ལྡན་པ་ནི་ཆ་འགའ་ཞིག་ལ་མ་ཡིན་པར་བདག་ཉིད་ཀུན་ལ་ཡོད་པའི་ཕྱིར། འདུ་བ་དང་དོན་གཅིག་ལ་འདུ་བ་སོགས་ཀྱི་འབྲེལ་བའང་བ་ལང་ལས་རྭ་༼༡༧༨ན༽དཔོག་པ་དང༌། གཟུགས་ལས་རེག་བྱ་དཔོག་པའི་རྒྱུར་མི་འཐད་པར་ཐལ། ལྡན་པ་ལ་སྐྱོན་བསྟན་པ་དེ་བཞིན་དུ་གནོད་བྱེད་ཀྱི་རིགས་པ་མཚུངས་པའི་ཕྱིར། འགལ་བ་ཅན་གྱི་འབྲེལ་བའང་རྟགས་ལས་བསྒྲུབ་བྱ་དཔོག་པའི་རྒྱུར་མི་འཐད་པར་ཐལ། དེ་ལའང་ལྡན་པ་འགོག་པའི་རིགས་པས་གནོད་པ་སྲིད་པའི་ཕྱིར། དེའི་དོན་བསྡུ་བར་བཞེད་ནས། རྟགས་ཀྱི་སྤྱི་གཞན་རྟགས་མིན་ཅིང༌། ། བྱེ་བྲག་རྣམས་ཀྱང་རྟགས་ཅན་མིན། །
གཞན་གྱི་ལྟར་ན་ཐམས་ཅད་ནས། ། གོ་བྱ་གོ་བྱེད་དུ་ཐལ་འགྱུར། ། ཞེས་བྱ་བ་ནི་བསྡུ་བའི་ཚིགས་སུ་བཅད་པའོ། ། ཞེས་བྱ་བ་གསུངས་ཏེ། བྱེ་བྲག་པ་གཞན་གྱི་ལྟར་ན། མེའི་ཁྱད་པར་གསལ་བར་བྱ་བ་ལ་སོགས་པ་ཐམས་ཅད་ནས་གོ་བྱ་དང༌། དུ་བའི་ཁ་དོག་སྐྱ་བོ་ལ་སོགས་པ་ཐམས་ཅད་ནས་གོ་བྱེད་དུ་ཐལ། མེ་དུའི་ཁྱད་པར་གྱི་ཆོས་ཐམས་ཅད་ལ་ལྡན་པ་དང༌། འདུ་བའི་འབྲེལ་བ་ཡོད་པའི་ཕྱིར། འདོད་ན།
དུ་བའི་རྟགས་ཀྱི་ཁྱད་པར་གྱི་སྤྱི་གཞན་ཁ་དོག་སྐྱ་བོ་ཙམ་རྟགས་མ་ཡིན་ཅིང༌། མེའི་བྱེ་བྲག་གསལ་འབར་བ་རྣམས་ཀྱང་རྟགས་ཅན་མ་ཡིན་ཏེ། ཁྱབ་པ་འཁྲུལ་བའི་ཕྱིར་ཞེས་བྱ་བ་ནི་ལྡན་པའི་ཞེས་སོགས་ཚིགས་སུ་བཅད་པ་གཉིས་ཀྱིས་བསྡུ་བའི་ཚིགས་སུ་བཅད་པའོ། ། འདུ་བ་ཅན་གྱི་རྟགས་དགག་པ་ནི། རྒྱུར་ནི་ཁོང་དུ་ཆུད་མི་འགྱུར། ། ཞེས་བྱ་བ་གསུངས་ཏེ། གལ་ཏེ་དུ་ཙམ་གྱིས་མེ་དཔོག་པ་མ་ཡིན་གྱི། ཡུལ་དུས་ལ་བལྟོས་པའི་དུ་བས་མེ་དཔོག་པ་ཡིན་ནོ་ཞེ་ན། འདུ་བའི་འབྲེལ་བ་ཆོས་ཅན། ཁྱོད་ཁོ་ན་བ་ལང་གི་རྟགས་ལས་རྭ་དཔོག་པའི་རྒྱུར་ནི་ཁོང་དུ་ཆུད་པར་མི་འགྱུར་བར་ཐལ།
ཁྱོད་མེད་ཀྱང་བ་ལང་གི་རྟགས་ལས་རྭ་དཔོག་པ་ཡོད་པའི་ཕྱིར། ༼༡༧༨བ༽ དོན་གཅིག་ལ་འདུ་བའི་འབྲེལ་བ་དགག་པ་ནི། འབྲེལ་བ་ཁྱད་པར་མེད་པའི་ཕྱིར། ། གཞན་ཡང་སྲིད་ཕྱིར་གཉིས་མ་ཡིན། ། ཅེས་བྱ་བ་གསུངས་ཏེ། རེག་བྱ་དང་གཟུགས་ཕན་ཚུན་གོ་བྱ་གོ་བྱེད་དུ་ཐལ། དོན་གཅིག་ལ་འདུ་བའི་འབྲེལ་བ་དེ་གཉིས་ལ་ཁྱད་པར་མེད་པར་ཡོད་པའི་ཕྱིར། དོན་གཅིག་ལ་འདུ་བ་ལ་འབྲས་བུ་དང་འབྲས་བུ་གཞན་འདུ་བ། རྒྱུ་དང་རྒྱུ་གཞན་འདུ་བ་གཉིས་སུ་ངེས་པ་མ་ཡིན་པར་ཐལ། རྒྱུའི་རྒྱུ་དང་འབྲས་བུའི་འབྲས་བུ་དོན་གཅིག་ལ་འདུ་བ་སོགས་གཞན་ཡང་སྲིད་པའི་ཕྱིར།
སྔ་མ་ལ་འདོད་ན། དོན་གཅིག་ལ་འདུ་བའི་འབྲེལ་བ་ཆོས་ཅན། རེག་གཟུགས་ཕན་ཚུན་གོ་བྱ་གོ་བྱེད་ཀྱི་རྒྱུར་ནི་ཁོང་དུ་ཆུད་པར་མི་འགྱུར་བར་ཐལ། ཁྱོད་ཡོད་དུ་ཟིན་ཀྱང་བསྒྲུབ་བྱ་རྟོགས་པ་ནི་མེད་ན་མི་འབྱུང་བའི་འབྲེལ་བ་ལ་རག་ལས་པའི་ཕྱིར། འགལ་བ་ཅན་དགག་པ་ནི། གང་ཞིག་འགལ་བ་དེ་རྟགས་མིན། ། འབྲེལ་བ་མེད་ཕྱིར་རྟགས་བློ་མིན། ། རྟགས་ལས་བྱུང་བར་བསྟན་པའི་ཕྱིར། ། ཐམས་ཅད་རྟགས་སུ་བརྗོད་མ་ཡིན། ། དྲན་པ་འབྲེལ་བ་ཅན་དུ་གྲུབ། །
ཅེས་བྱ་བ་གསུངས་ཏེ། འགལ་བའི་འབྲེལ་བ་དེ་ཆར་འབབ་པའི་རྟགས་ཀྱི་སྤྲིན་རླུང་སྦྱོར་བ་བསྒྲུབ་པའི་རྒྱུར་མི་འཐད་པར་ཐལ། གང་ཞིག་འགལ་བའི་ཆ་དེ་ལ་རྟགས་རྟགས་ཅན་ཡོད་པ་མ་ཡིན་ཅིང༌། རྟགས་རྟགས་ཅན་དུ་སོང་བའི་ཆ་ལ་འགལ་བ་མེད་པའི་ཕྱིར། གལ་ཏེ་རྟགས་ཡུལ་དུ་བྱེད་པའི་བློ་རྣམས་གཏན་ཚིགས་ཡིན་ཅེ་ན། རྟགས་དུ་བ་འཛིན་པའི་བློ་ཆོས་ཅན། ལ་མེ་ཡོད་དུ་བསྒྲུབ་པའི་རྟགས་མ་ཡིན་པར་ཐལ། མེ་དང་འབྲེལ་བ་མེད་པའི་ཕྱིར་དང༌། རྟགས་ལས་བྱུང་བའི་བློ་ནི་རྟགས་འཛིན་སེམས་ཡིན་པར་བསྟན་པའི་ཕྱིར། ༼༡༧༩ན༽གལ་ཏེ་རྟགས་ཡིན་ཏེ།
རྗེས་དཔག་གི་རྒྱུ་ཡིན་པའི་ཕྱིར་ཞེ་ན། ཁྱབ་པ་མེད་དེ། དེ་ལྟར་ཡིན་ན་བདག་ཡིད་འཕྲད་པ་སོགས་ཐམས་ཅད་རྟགས་སུ་བརྗོད་རིགས་པ་ལས་བརྗོད་པ་མ་ཡིན་པའི་ཕྱིར། རྟགས་ཡུལ་དུ་བྱེད་པའི་ཤེས་པ་ཙམ་རྟགས་འཛིན་སེམས་སུ་མི་རིགས་པར་ཐལ། མེ་དུའི་འབྲེལ་བ་དྲན་པ་ལ་བལྟོས་ནས་མེ་དང་འབྲེལ་བ་ཅན་དུ་གྲུབ་པའི་དུ་བ་ནི་མེ་བསྒྲུབ་པའི་གཏན་ཚིགས་ཡིན་པའི་ཕྱིར། གཉིས་པ་ཚད་མའི་མདོ་ལ་མ་ཚང་བའི་སྐྱོན་བསྟན་པ་ནི། འབྲས་བུ་ལ་སོགས་མདོར་མ་མཚོན། ། ཐ་མ་གསལ་བྱེད་དུ་མི་འགྱུར། ། ཞེས་བྱ་བ་གསུངས་ཏེ། འབྲས་བུ་ཉིད་རྒྱུ་ལས་རྣམ་པར་འགྱུར་བ་ལ་སོགས་ཆོས་ཅན།
སྒྲ་མི་རྟག་པར་བསྒྲུབ་པའི་གཏན་ཚིགས་མ་ཡིན་པར་ཐལ། ཚད་མའི་མདོར་བཤད་པའི་འབྲེལ་བ་ལྔ་པོ་གང་དུ་ཡང་མ་མཚོན་པ་སྟེ་མ་འདུས་པའི་ཕྱིར། གལ་ཏེ་གསལ་བྱ་གསལ་བྱེད་ཡིན་པས་རྒྱུ་འབྲས་ཀྱི་འབྲེལ་བར་འདུ་ཞེ་ན། རྒྱུ་འབྲས་ཀྱི་ཐ་མ་མེ་དུ་གཉིས་གསལ་བྱ་གསལ་བྱེད་དུ་མི་འགྱུར་བར་ཐལ། དེ་གཉིས་བསྐྱེད་བྱ་སྐྱེད་བྱེད་ཡིན་པའི་ཕྱིར། གསུམ་པ་དེ་དག་གི་དོན་བསྡུ་བ་ནི། དོན་མེད་གཞན་ལས་ཀྱང་དེ་གྲུབ། ། ཅེས་བྱ་བ་གསུངས་ཏེ། བྱེ་བྲག་པའི་བསྟན་བཅོས་ལས་བཤད་པའི་འབྲེལ་བ་ལྔ་པོ་ཁོ་ན་རྟགས་ལས་བསྒྲུབ་བྱ་དཔོག་པའི་རྒྱུར་དོན་མེད་པར་ཐལ། མེད་ན་མི་འབྱུང་བའི་འབྲེལ་བ་གཞན་ལས་ཀྱང་རྟགས་ལས་བསྒྲུབ་བྱ་རྟོགས་པ་དེ་གྲུབ་པའི་ཕྱིར།
བཞི་པ་གྲངས་ཅན་པའི་ལུགས་དགག་པ་ལ། འདོད་པ་བརྗོད། དེ་དགག་པའོ། ། དང་པོ་ནི། གྲངས་ཅན་པ་རྣམས་ན་རེ། འབྲེལ་བ་མངོན་སུམ་པ་གཅིག་ལས་ལྷག་པ་གྲུབ་༼༡༧༩བ༽པ་ནི་རྗེས་སུ་ དཔག་པའོ་ཞེས་ཟེར་རོ། ། ཞེས་བྱ་བ་གསུངས་ཏེ། གྲངས་ཅན་པ་རྣམས་ན་རེ། འབྲེལ་བ་བདུན་པོ་གང་རུང་གཅིག་མངོན་སུམ་དུ་མཐོང་བ་ལས་ལྷག་པའི་ལྐོག་གྱུར་གྲུབ་པའི་བློ་ནི་རྗེས་སུ་དཔག་པའོ་ཞེས་ཟེར་རོ། ། འབྲེལ་བ་བདུན་ནི།
རྗེ་ཁོལ་ལྟ་བུ་ནོར་ནོར་ཅན་གྱི་འབྲེལ་བ་དང༌། འོ་མ་དང་ཞོ་ལྟ་བུ་རང་བཞིན་དང་རྣམ་འགྱུར་གྱི་འབྲེལ་བ་དང༌། ཤིང་རྟ་དང་དེའི་ཡན་ལག་ལྟ་བུ་རྒྱུ་འབྲས་ཀྱི་འབྲེལ་བ་དང༌། རྫ་མཁན་དང་རྫ་བུམ་ལྟ་བུ་རྒྱུ་མཚན་དང་རྒྱུ་མཚན་ཅན་གྱི་འབྲེལ་བ་དང༌། ཤིང་དང་ཡལ་ག་ལྟ་བུ་ཡན་ལག་དང་ཡན་ལག་ཅན་གྱི་འབྲེལ་བ་དང༌། ངུར་པ་ཁྱོ་ཤུག་ལྟ་བུ་ལྷན་ཅིག་སྤྱོད་པའི་འབྲེལ་བ་དང༌། སྦྲུལ་དང་ནེའུ་ལེ་ལྟ་བུ་གནོད་བྱ་གནོད་བྱེད་ཀྱི་འབྲེལ་བའོ། ། གཉིས་པ་དེ་དགག་པ་ལ། འབྲེལ་བ་མངོན་སུམ་དགག ། རྟགས་ཀྱི་རྩ་བའི་འབྲེལ་བ་དགག་པའོ། །
དང་པོ་ནི། དེ་ལ་མངོན་སུམ་གཅིག་ལས་ཤེས་པ་རིགས་པ་མ་ཡིན་ཏེ། རང་དོན་ཙམ་ལ་བལྟ་བའི་ཕྱིར། ཞེས་བྱ་བ་གསུངས་ཏེ། གྲངས་ཅན་པའི་ལུགས་དེ་ལ་འབྲེལ་བ་བདུན་པོ་གང་རུང་གཅིག་མངོན་སུམ་གྱིས་གྲུབ་པ་ལས་ཤེས་པ་རྗེས་དཔག་གི་མཚན་ཉིད་དུ་རིགས་པ་མ་ཡིན་ཏེ། མངོན་སུམ་ནི་རང་གི་གཟུང་དོན་ཙམ་ལ་བལྟ་བའི་རྟོག་མེད་ཀྱི་ཤེས་པ་ཡིན་པས་འབྲེལ་བ་འཛིན་པར་འགལ་བའི་ཕྱིར། གཉིས་པ་རྟགས་ཀྱི་རྩ་བའི་འབྲེལ་བ་དགག་པ་ལ། འབྲེལ་བ་བདུན་པོའི་རྟགས་ལས་བསྒྲུབ་བྱ་རྟོགས་པའི་རྒྱུར་མི་འཐད། འབྲེལ་བ་བདུན་གྱི་གྲངས་ངེས་མི་འཐད། རྟགས་དང་ལྡན་པའི་གྲངས་ངེས་མི་འཐད་པའོ། །
དང་པོ་ནི། དེ་མ་ཤེས་པར་དེ་རྟགས་ཕྱིར། ། ཁྱད་པར་མེད་ཕྱིར་གཉིས་གནས་མིན། ། དེ་༼༡༨༠ན༽ལ་རྟགས་དང་རྟགས་ཅན་མེད། ། ཅེས་བྱ་བ་གསུངས་ཏེ། འབྲེལ་བ་བདུན་པོ་ཁོ་ན་རྟགས་ལས་བསྒྲུབ་བྱ་རྟོགས་པའི་རྒྱུར་མི་འཐད་པར་ཐལ། འབྲེལ་བ་བདུན་པོ་དེ་ཚད་མས་མ་ཤེས་པར་ཡང་མེད་ན་མི་འབྱུང་བའི་འབྲེལ་བ་ལས་རྟགས་ལས་བསྒྲུབ་བྱ་དེ་རྟོགས་པར་ནུས་པའི་ཕྱིར། རྒྱུ་མཚན་དང་རྒྱུ་མཚན་ཅན་གྱི་འབྲེལ་བ་དུ་བས་མེ་དེ་རྟོགས་པའི་རྒྱུ་ཡོད་ན། མེ་ལས་ཀྱང་དུ་བ་རྟོགས་པར་ཐལ། མེ་དུ་གཉིས་ཕན་ཚུན་རྒྱུ་དང་རྒྱུ་ཅན་དུ་འབྲེལ་བར་ཁྱད་པར་མེད་པའི་ཕྱིར།
ཉེས་པ་དེ་ཁྱོད་ལའང་མཚུངས་སོ་ཞེ་ན། མི་མཚུངས་ཏེ། མེད་ན་མི་འབྱུང་བའི་འབྲེལ་བ་རྟགས་དང་རྟགས་ཅན་གཉིས་ཀ་ལ་གནས་པ་མ་ཡིན་པའི་ཕྱིར། གནོད་བྱ་གནོད་བྱེད་ཀྱི་འབྲེལ་བ་དེ་རྟགས་ལས་བསྒྲུབ་བྱ་རྟོགས་པའི་རྒྱུ་མ་ཡིན་པར་ཐལ། གནོད་བྱ་གནོད་བྱེད་དེ་ལ་རྟགས་དང་རྟགས་ཅན་མེད་པའི་ཕྱིར། གཉིས་པ་འབྲེལ་བ་བདུན་གྱི་གྲངས་ངེས་མི་འཐད་པ་ལ། བསྐྱེད་བྱ་སྐྱེད་བྱེད་ཡིན་པར་མི་འཐད། གསལ་བྱ་གསལ་བྱེད་ཡིན་པར་མི་འཐད་པའོ། ། དང་པོ་ནི། སོ་སོར་མི་བརྗོད་ཐ་དད་ལས། །
རྗེས་སུ་འགྲོ་བ་གཞན་མིན་ཕྱིར། ། གལ་ཏེ་གཞན་མིན་རྣམ་ལྔ་མིན། ། གཙོ་བོའི་ཆ་ནས་བརྒྱ་ལམ་ན། ། སྐྱེད་བྱེད་ཉིད་དུ་འགྱུར་མ་ཡིན། ། ཐ་དད་ན་ཡང་སྐྱེད་བྱེད་མིན། ། དེ་ལས་ཀུན་ཏུ་ཐོབ་འགྱུར་ཕྱིར། ། གཙོ་བོ་ལ་སོགས་ཀྱི་གཅིག་སོགས། ། ཐ་དད་རྣམས་ཀྱི་རྗེས་འགྲོ་ཉིད། ། ལ་སོགས་གང་ལས་ཡོངས་སུ་འཛིན། ། ཅེས་བྱ་བ་གསུངས་ཏེ།
ཁྱེད་ལྟར་ན། ཁྱད་པར་ཚད་ཕྱིར་རྗེས་འགྲོའི་ཕྱིར། ། ནུས་པའི་སྒོ་ནས་འཇུག་པའི་ཕྱིར། ། རྒྱུ་དང་འབྲས་བུ་དབྱེར་ཡོད་ཕྱིར། ། རང་བཞིན་སྣ་ཚོགས་དབྱེར་མེད་ཕྱིར། ། མི་༼༡༨༠བ༽གསལ་བ་ཡི་རྒྱུ་ཡོད་དོ། ། ཞེས་གཙོ་བོ་སྒྲུབ་པར་བྱེད་པའི་རྟགས་ལྔ་ཡོད་པ་ལས། འབྲེལ་བ་བདུན་པོ་གང་ཡིན་དྲིས་པས། རྒྱུ་མཚན་དང་རྒྱུ་མཚན་ཅན་གྱི་འབྲེལ་བའོ་ཞེ་ན། དེ་ཡང་བསྐྱེད་བྱ་སྐྱེད་བྱེད་དང་གསལ་བྱ་གསལ་བྱེད་གང་ལ་འདོད་དྲིས་པས།
དང་པོ་ལྟར་རོ་ཞེ་ན། གཙོ་བོ་ཡོད་པར་བསྒྲུབ་པ་ལ་གསལ་བ་ཐ་དད་པར་མཐོང་བ་ཁོ་ན་ལས་རྟགས་སུ་རིགས་ཀྱི། དེ་དང་རྗེས་སུ་འགྲོ་བ་གཉིས་སོ་སོར་རྟགས་སུ་མི་བརྗོད་པར་ཐལ། གཙོ་བོ་དང་གསལ་བ་ཐ་དད་པ་གཉིས་བསྐྱེད་བྱ་སྐྱེད་བྱེད་ཡིན་ལ། གཙོ་བོ་དང་རྗེས་སུ་འགྲོ་བ་གཉིས་བསྐྱེད་བྱ་སྐྱེད་བྱེད་མ་ཡིན་པའི་ཕྱིར། གལ་ཏེ་སྐྱོན་མེད་དེ། རྗེས་སུ་འགྲོ་བ་ནི་གསལ་བ་ཐ་དད་པ་ལས་གཞན་མ་ཡིན་པའི་ཕྱིར་ཞེ་ན། གཙོ་བོ་ཡོད་པར་བསྒྲུབ་པ་ལ་རྟགས་རྣམ་པ་ལྔ་ཡོད་པ་མ་ཡིན་པར་ཐལ། རྗེས་སུ་འགྲོ་བ་གཞན་ཐ་དད་ཉིད་ལ་བལྟོས་པ་མ་ཡིན་པའི་ཕྱིར། གཙོ་བོའི་ཆ་ནས་བརྒྱ་ལམ་ན་སྐྱེད་བྱེད་ཉིད་དུ་འགྱུར་བ་མ་ཡིན་པར་རྣམ་འགྱུར་རྣམས་ཀྱང་སྐྱེད་བྱེད་དུ་ཐལ།
གཙོ་བོ་དང་རྣམ་འགྱུར་གཅིག་ཡིན་པའི་ཕྱིར། དེ་གཉིས་ཆ་ཐ་དད་ཡིན་ནའང་སྐྱེད་བྱེད་མ་ཡིན་པར་ཐལ་ལོ། ། རྩ་བར་འདོད་ན། རྒྱུ་མཚན་དེ་ལས་གཙོ་བོ་དང་རྣམ་འགྱུར་གཉིས་ཕན་ཚུན་ཀུན་ཏུ་གོ་བྱ་གོ་བྱེད་ཡིན་པ་ཐོབ་པར་འགྱུར་བར་ཐལ། འདོད་པ་དེའི་ཕྱིར། འདོད་ན། གཙོ་བོ་དང་སོགས་པ་སྐྱེས་བུ་དང་གཅིག་པུ་ལ་སོགས་པ་བསྒྲུབ་བྱ་དང༌། ཐ་དད་པ་ཉིད་ཀྱི་རྗེས་སུ་འགྲོ་བ་ཉིད་ལ་སོགས་པ་སྒྲུབ་བྱེད་དུ་གང་ལས་ཡོངས་སུ་འཛིན་ཏེ་མི་འཐད་པར་ཐལ། འདོད་པ་དེའི་ཕྱིར། དོན་བསྡུ་བ་ནི།
དེ་ཡི་ཕྱིར་འདི་གསལ་བྱེད་མིན། ། ཅེས་བྱ་བ་གསུངས་ཏེ། རྒྱུ་དང་རྒྱུ་༼༡༨༡ན༽ཅན་གྱི་འབྲེལ་བ་འདི་རྟགས་ལས་བསྒྲུབ་བྱ་གསལ་བར་བྱེད་པ་མ་ཡིན་པར་ཐལ། བཀག་ཟིན་པ་དེའི་ཕྱིར། སྐྱོན་དེ་འབྲེལ་བ་གཞན་ལ་ཡང་འཇུག་པར་སྟོན་པ་ནི། དེ་བཞིན་ནོར་དང་ནོར་ཅན་ལ། ། སོགས་པའང་གསལ་བྱེད་མ་ཡིན་ཉིད། ། འབྲེལ་གཞན་ལས་ཀྱང་དེ་མཚོན་ཕྱིར། ། ཞེས་བྱ་བ་གསུངས་ཏེ། རྒྱུ་དང་རྒྱུ་ཅན་གྱི་འབྲེལ་བ་ལ་སྐྱོན་བསྟན་པ་དེ་བཞིན་དུ་ནོར་དང་ནོར་ཅན་གྱི་འབྲེལ་བ་ལ་སོགས་པ་ལའང་རྟགས་ལས་བསྒྲུབ་བྱ་གསལ་བར་བྱེད་པ་མ་ཡིན་པ་ཉིད་དུ་ཐལ།
དེ་འདྲ་བའི་འབྲེལ་བ་མེད་ཀྱང་མེད་ན་མི་འབྱུང་བའི་འབྲེལ་བ་གཞན་ལས་ཀྱང་རྟགས་ལས་བསྒྲུབ་བྱ་དེ་མཚོན་པར་ནུས་པའི་ཕྱིར། དོན་བསྡུ་བ་ནི། འབྲེལ་མེད་ཉིད་དུ་ཡང་དག་བརྗོད། ། ནོར་དང་ནོར་ཅན་ལ་སོགས་ཙམ། ། རྟགས་ཅན་འཛིན་པ་ཡིན་ན་ནི། ། འབྲེལ་བ་ལས་གཞན་ཤེས་པ་ན། ། རྣམ་པ་ཀུན་ཏུ་འཛིན་པར་འགྱུར། ། ཞེས་བྱ་བ་གསུངས་ཏེ། འབྲེལ་བ་བདུན་པོ་མེད་པ་ཉིད་དུ་ན་མི་འབྱུང་བའི་འབྲེལ་བ་ཁས་ལེན་རིགས་ཏེ། རྟགས་དེ་ལས་བསྒྲུབ་བྱ་ཡང་དག་པར་རྟོགས་ནུས་པར་བརྗོད་པའི་ཕྱིར།
གལ་ཏེ་ནོར་གྱི་ཆ་ནས་ནོར་ཅན་ཙམ་ལ་མི་འཁྲུལ་བས་ནོར་དང་ནོར་ཅན་ལ་སོགས་པ་ཙམ་གྱི་རྟགས་འཛིན་པ་ཡིན་ན་ནི་མེད་ན་མི་འབྱུང་བའི་འབྲེལ་བ་ལས་ནོར་གྱིས་ནོར་ཅན་རྟོགས་པ་ཡིན་པར་ཐལ། ནོར་གྱི་ཆ་ནས་ནོར་ཅན་ལ་མི་འཁྲུལ་བའི་འབྲེལ་བ་ལས་ནོར་གྱིས་ནོར་ཅན་ལ་སོགས་པ་ཙམ་གྱི་རྟགས་འཛིན་པ་གང་ཞིག ། མེད་ན་མི་འབྱུང་བའི་འབྲེལ་བ་ལས་གཞན་པའི་འབྲེལ་བའི་སྒོ་ནས་བསྒྲུབ་བྱ་ཤེས་པ་ཡིན་ན་ཆ་རྣམ་པ་ཀུན་ཏུ་གོ་བྱ་གོ་བྱེད་དུ་འཛིན་པར་འགྱུར་བའི་ཕྱིར། གཉིས་པ་གསལ་བྱ་གསལ་བྱེད་དགག་པ་ནི། གསལ་བྱ་༼༡༨༡བ༽གསལ་བྱེད་ཀྱི་དངོས་པོ། ། གལ་ཏེ་གཅིག་ཡིན་རྣམ་བདུན་མིན། ། ཅེས་བྱ་བ་གསུངས་ཏེ། གལ་ཏེ་རྒྱུ་དང་རྒྱུ་ཅན་གྱི་དོན་གསལ་བྱ་གསལ་བྱེད་ཀྱི་དངོས་པོའོ་ཞེ་ན། འབྲེལ་བ་རྣམ་པ་བདུན་མ་ཡིན་པར་ཐལ། རྒྱུ་དང་རྒྱུ་ཅན་གྱི་འབྲེལ་བ་གཅིག་ཁོ་ན་ཡིན་པའི་ཕྱིར།
གསུམ་པ་རྟགས་དང་འབྲེལ་བའི་གྲངས་ངེས་མི་འཐད་པ་ལ། འབྲེལ་བ་བདུན་དུ་བསྟན་པ་དང༌། ། རྗེས་སུ་དཔག་པ་གཉིས་ཉིད་དང༌། ། ཞེས་བྱ་བ་གསུངས་ཏེ། འབྲེལ་བ་བདུན་དུ་གྲངས་ངེས་པར་བསྟན་པ་དང༌། རྗེས་སུ་དཔག་པ་གཉིས་ཉིད་དེ། ཁྱད་པར་མཐོང་བ་དང་སྤྱིར་མཐོང་བའོ། ། དང་པོ་ནི། མེ་དུའི་འབྲེལ་བ་མཐོང་ནས་ཕྱིས་དུ་བ་ལས་མེ་ཡང་ནས་ཡང་དུ་དཔོག་པའི་བློ་ལྟ་བུའོ། ། སྤྱིར་མཐོང་བ་ལ་གཉིས་ཏེ།
སྔ་མ་དང་ལྡན་པ་དང༌། ལྷག་མ་དང་ལྡན་པའོ། ། དང་པོ་ནི། སྤྲིན་ལས་ཆར་དཔོག་པ་ལྟ་བུ་རྒྱུ་ལས་འབྲས་བུ་དཔོག་པ་ཡིན་ལ། གཉིས་པ་ནི། ཆུ་ཀླུང་རྒྱས་པ་ལས་ཆར་དཔོག་པ་ལྟ་བུ་འབྲས་བུ་ལས་རྒྱུ་དཔོག་པའོ། ། ལྷག་ལྡན་ཀྱང་གཉིས་ཏེ། དཔྱོད་བཅས་དང་དཔྱོད་བཅས་མ་ཡིན་པའོ་ཞེས་འདོད་དོ། ། དང་པོ་ཁྱད་པར་མཐོང་བ་དགག་པ་ནི། རྗེས་དཔག་མ་ཡིན་དྲན་པར་འདོད། །
ཅེས་བྱ་བ་གསུངས་ཏེ། དུ་བ་ལ་མེ་ཡང་དང་ཡང་དུ་དཔོག་པའི་བློ་ཆོས་ཅན། རྗེས་དཔག་མ་ཡིན་པར་ཐལ། དྲན་པའི་ཤེས་པར་འདོད་པའི་ཕྱིར། གཉིས་པ་སྤྱིར་མཐོང་བ་དགག་པ་ནི། ངེས་པར་གཟུང་བ་རིགས་མ་ཡིན། ། ཅེས་བྱ་བ་གསུངས་ཏེ། སྤྱིར་མཐོང་བ་ནི་རྣམ་པ་གཉིས་ཏེ་ཞེས་པའི་ངེས་པ་གཟུང་བ་ཡང་རིགས་པ་མ་ཡིན་པར་ཐལ། སྤྱིར་མཐོང་བ་ཁོ་ན་རྣམ་པ་གཉིས་ཞེས་བརྗོད་པར་མི་རིགས་ཤིང༌། སྤྱིར་མཐོང་བ་རྣམ་པ་གཉིས་ཁོ་ན་༼༡༨༢ན༽ཞེས་པ་ཡང་བརྗོད་པར་མི་རིགས་པའི་ཕྱིར།
དང་པོ་མ་གྲུབ་ན། འབྲས་བུ་ལས་རྒྱུ་ཡང་དང་ཡང་དུ་དཔོག་པ་ལྷག་མ་དང་ལྡན་པ་མ་ཡིན་པར་ཐལ། སྤྱིར་མཐོང་བ་ཡིན་པའི་ཕྱིར། གཉིས་པ་མ་གྲུབ་ན། ནོར་ནོར་ཅན་ལྷན་ཅིག་རྒྱུ་བ་གནོད་བྱ་གནོད་བྱེད་ཀྱི་འབྲེལ་བ་གསུམ་པོ་དེ་སྔོན་དུ་སོང་བའི་རྗེས་དཔག་གསུམ་པོ་འདི་དག་རྗེས་དཔག་གཉིས་པོ་གང་གི་ནང་དུ་བསྡུ་སྟེ་མ་འདུས་པར་ཐལ། སྤྱིར་མཐོང་བ་དང་ཁྱད་པར་མཐོང་བ་གཉིས་པོ་གང་རུང་མ་ཡིན་པའི་ཕྱིར། རྒྱུ་དེ་འབྲས་བུ་དཔོག་པའི་རྟགས་མ་ཡིན་པར་ཐལ། རྒྱུ་ལས་འབྲས་བུ་རྟོགས་པ་མེད་པའི་ཕྱིར། དེའི་ཕྱིར་རྟགས་ལས་བསྒྲུབ་བྱ་རྟོགས་པའི་ཡན་ལག་ཏུ་འབྲེལ་བ་གཞན་མེད་ན་མི་འབྱུང་བའི་འབྲེལ་བ་དག་འོང་དགོས་པ་ཡིན་ནོ། ། དཔྱོད་བཅས་དགག་པ་ནི།
དཔྱོད་དང་བཅས་པར་བརྗོད་པར་བྱ། ། ཡོད་པའང་དཔྱོད་པ་དང་བཅས་ཕྱིར། ། ཞེས་བྱ་བ་གསུངས་ཏེ། མངོན་སུམ་གྱི་རྟགས་ཀྱི་སྤྱི་ཙམ་གཟུང་ཡང་དོན་གྱི་བྱེ་བྲག་མ་ངེས་ན། བསྒྲུབ་བྱ་རྟོགས་མི་ནུས་པས་ཁྱད་པར་ལ་དཔྱོད་པ་སྔོན་དུ་སོང་བ་ཅན་གྱི་རྗེས་དཔག་ནི་དཔྱོད་བཅས་ཡིན་ཅེ་ན། ལྷག་ལྡན་ཁོ་ན་དཔྱོད་བཅས་མ་ཡིན་པར་ཐལ། རྗེས་དཔག་ཐམས་ཅད་དཔྱོད་པ་དང་བཅས་པར་བརྗོད་པར་བྱ་རིགས་པའི་ཕྱིར་ཏེ། རྟགས་ཀྱི་ངོ་བོ་ཙམ་ཡོད་པ་ལའང་ཁྱད་པར་དཔྱོད་པ་དང་བཅས་དགོས་པའི་ཕྱིར། གལ་ཏེ་རྒྱུ་འབྲས་ཀྱི་འབྲེལ་བ་ཅན་གྱི་རྟགས་ལས་གཞལ་བྱ་ལྐོག་གྱུར་རྟོགས་པའི་བློ་དེ་སྤྱིར་མཐོང་བའི་རྗེས་དཔག་ཡིན་ཅེ་ན། གཞན་པ་ལས་ཀྱང་རབ་ཏུ་གྲུབ། །
གཙུག་ཕུད་ཅན་དོན་གཅིག་རྟོགས་ངེས། ། ཐ་དད་ཐ་དད་ཡོད་མིན་པའམ། ། སྐྱེས་བུས་རྣམ་ཀུན་རྟོགས་༼༡༨༢བ༽མི་འགྱུར། ། ཞེས་བྱ་བ་གསུངས་ཏེ། དེ་ནི་མ་ཡིན་ཏེ། སྤྱིར་མཐོང་བ་ལས་གཞན་པ་ཁྱད་པར་མཐོང་བ་ལས་ཀྱང་གཞལ་བྱ་ལྐོག་གྱུར་རྟོགས་པ་དེ་རབ་ཏུ་གྲུབ་པའི་ཕྱིར། གཞན་ཡང་འབྲས་བུ་ལས་རྒྱུ་དཔོག་པ་ཁོ་ན་ལྷག་ལྡན་ཡིན་ན། གཙུག་ཕུད་ཅན་གྱི་དོན་ཡོད་པ་དང་གཅིག་པུ་སོགས་བསྒྲུབ་པའི་ཚེ་ཐ་དད་པ་རྣམས་ལ་མཐོང་བ་ཁོ་ན་གཙོ་བོ་རྟོགས་པའི་རྒྱུར་ངེས་པར་ཐལ། གཙོ་བོ་དང་ཐ་དད་པ་ཁོ་ན་ལ་རྒྱུ་འབྲས་ཀྱི་འབྲེལ་བ་ཡོད་པའི་ཕྱིར། འདོད་ན།
གཙོ་བོ་བསྒྲུབ་པ་ལ་རྗེས་སུ་འགྲོ་བ་ལ་སོགས་པ་ཐ་དད་པའི་ཐ་སྙད་རྣམས་རྟགས་སུ་ཡོད་པ་མ་ཡིན་པར་ཐལ། འདོད་པ་དེའི་ཕྱིར། ལྷག་ལྡན་གྱི་རྟགས་ལས་སྐྱེས་བུའི་ཡོད་པ་ཉིད་ལ་སོགས་པ་རྣམ་པ་ཀུན་ཏུ་རྟོགས་པར་མི་འགྱུར་བར་ཐལ། སྐྱེས་བུ་དེ་རྒྱུ་འབྲས་གཉིས་ཀ་མ་ཡིན་པའི་ཕྱིར། ལྔ་པ་དཔྱོད་པ་བའི་ལུགས་དགག་པ་ལ། འདོད་པ་བརྗོད། དེ་དགག་པའོ། ། དང་པོ་ནི། དཔྱོད་པ་བ་ལ་བརྗོད་པ། མངོན་སུམ་སྔོན་འགྲོ་ཅན་ཡིན་ཕྱིར། །
རྗེས་དཔག་ལ་སོགས་མདོར་མ་མཚོན། ། ཞེ་ན། ཞེས་བྱ་བ་གསུངས་ཏེ། དཔྱོད་པ་བ་ན་རེ། རྗེས་དཔག་དང་སྒྲ་བྱུང་ལ་སོགས་པ་ཚད་མའི་མདོར་མ་མཚོན་པ་སྟེ་མ་བསྟན་པ་མིན་ཏེ། དེ་རྣམས་མངོན་སུམ་སྔོན་དུ་འགྲོ་བ་ཅན་ཡིན་པས་ཚད་མར་གྲུབ་ཟིན་པའི་ཕྱིར། འབྲེལ་བ་བྱེད་པས་ན་ངག་བྱེད་མཁན་གྱི་བསམ་པ་རྗེས་སུ་བཟླས་ནས་རྣམ་པར་ཕྱེའོ་ཞེ་ན། གཉིས་པ་དེ་དགག་པ་ལ། དྲན་པ་སོགས་ཚད་མར་ཐལ་བས་དགག ། འབྲེལ་བ་འཛིན་པའི་མངོན་སུམ་དགག །
ལྡན་པའི་འབྲེལ་བ་རྗེས་དཔག་གི་རྒྱུར་མི་འཐད། དོན་གྱི་གོ་བའི་ཚད་མ་མི་འཐད། དངོས་པོ་མེད་པའི་ཚད་མ་མི་འཐད་པའོ། ། དང་པོ་ནི། ༼༡༨༣ན༽ དྲན་འདོད་ཞེ་སྡང་དང༌། ། རྩོལ་བ་ལ་སོགས་ཚད་མར་འགྱུར། ། ཞེས་བྱ་བ་གསུངས་ཏེ། དྲན་པ་དང༌། འདོད་པ་དང༌། ཞེ་སྡང་དང༌།
རྩོལ་བ་ལ་སོགས་པ་ཆོས་ཅན། ཚད་མར་འགྱུར་བར་ཐལ། མངོན་སུམ་སྔོན་འགྲོ་ཅན་ཡིན་པའི་ཕྱིར། གཉིས་པ་འབྲེལ་བ་འཛིན་པའི་མངོན་སུམ་དགག་པ་ནི། འབྲེལ་བ་བྱེད་པས་གཞན་གཞུང་ལས། ། བསྟུན་ཏེ་གཅིག་ཏུ་བསྡུས་ནས་ནི། ། རྗེས་དཔག་ལ་སོགས་བསྟན་པ་དེ། ། མངོན་སུམ་སྔོན་འགྲོ་ཅན་མ་ཡིན། ། ལྡན་སོགས་ཡུལ་ལ་དབང་བློ་མེད། ། ཡུལ་ལ་དེ་དག་ཡོད་མ་ཡིན། །
ཅེས་བྱ་བ་གསུངས་ཏེ། གལ་ཏེ་འབྲེལ་བ་བྱེད་པས་གཞན་གྱི་གཞུང་ལུགས་ལས་བསྟན་པའི་འབྲེལ་བ་སོགས་བསྟན་པ་དང་བསྟུན་ཏེ། གཅིག་ཏུ་བསྡུས་ནས་ནི་འབྲེལ་བ་འཛིན་པའི་མངོན་སུམ་སྔོན་དུ་འགྲོ་བ་ཅན་གྱི་རྗེས་དཔག་ལ་སོགས་པ་བསྟན་པ་ཡིན། རྗེས་དཔག་དེ་མངོན་སུམ་སྔོན་འགྲོ་ཅན་མ་ཡིན་ཏེ། ལྡན་པའི་འབྲེལ་བ་སོགས་ཀྱི་ཡུལ་ལ་དབང་བློ་འཇལ་བྱེད་དུ་འཇུག་པ་མེད་ཅིང༌། འབྲེལ་བ་ཅན་གྱི་ཡུལ་ལ་མངོན་སུམ་དེ་དག་འཇལ་བྱེད་དུ་འཇུག་པ་ཡོད་པ་མ་ཡིན་པའི་ཕྱིར། གསུམ་པ་ལྡན་པའི་འབྲེལ་བ་རྗེས་དཔག་གི་རྒྱུར་མི་འཐད་པ་ནི། ལྡན་པ་རྗེས་དཔག་གི་རྟགས་མིན། ། ལྡན་པ་ཅན་ནི་རང་ངོ་བོ། ། ཁོང་དུ་ཆུད་པར་བྱེད་མ་ཡིན། །
གཞན་མིན་མངོན་སུམ་ཡང་མ་ཡིན། ། གང་དུ་རྗེས་དཔག་ལ་སོགས་འདི། ། བཀག་པ་དེ་བཞིན་དེ་ཡང་བཀག ། ཅེས་བྱ་བ་གསུངས་ཏེ། ལྡན་པའི་འབྲེལ་བ་སོགས་རྗེས་དཔག་གི་རྟགས་དེ་རྒྱུ་མ་ཡིན་པར་ཐལ། ཡིན་ན་མེ་དུ་ཕན་ཚུན་གོ་བྱ་གོ་བྱེད་དུ་འགྱུར་བའི་ཕྱིར། ལྡན་པ་ཅན་དུ་བ་རང་གི་ངོ་བོ་མཐོང་བའི་མངོན་སུམ་གྱིས་ཀྱང་རྗེས་དཔག་བསྐྱེད་པ་མ་ཡིན་པར་ཐལ། འབྲེལ་བ་༼༡༨༣བ༽མི་ཤེས་པའི་རྟགས་ཙམ་ལས་བསྒྲུབ་བྱ་ཁོང་དུ་ཆུད་པར་བྱེད་པ་མ་ཡིན་པའི་ཕྱིར་ཏེ། གཞན་གྱི་ངོ་བོ་མཐོང་བ་ཙམ་གྱིས་རྗེས་དཔག་ལ་ཕན་འདོགས་པ་མ་ཡིན་པ་དེ་བཞིན་དུ་མངོན་སུམ་ལ་ཡང་འབྲེལ་བ་འཛིན་པ་མེད་པས་རྗེས་དཔག་ལ་ཕན་འདོགས་པ་མ་ཡིན་ཅེས་བཤད་ཟིན་པའི་ཕྱིར། དཔྱོད་པ་པོས་འདོད་པའི་རྗེས་དཔག་དང་རྗེས་སུ་བསྟན་པའི་ཚད་མ་དང་དཔེ་ཉེ་བར་འཇལ་བའི་ཚད་མ་རྣམས་ལ་འདིར་དགག་པ་མི་བརྗོད་དེ།
བྱེ་བྲག་པའི་འདོད་པ་གང་དུ་རྗེས་དཔག་ལ་སོགས་པ་གསུམ་པོ་འདི་བཀག་པ་དེ་བཞིན་དུ་དཔྱོད་པ་བའི་འདོད་པ་དེ་ཡང་བཀག་པར་འགྱུར་བའི་ཕྱིར། བཞི་པ་དོན་གྱི་གོ་བའི་ཚད་མ་མི་འཐད་པ་ནི། དོན་གོ་རྣམ་གཉིས་མཐའ་གཅིག་ཏུ། ། ངེས་ཏེ་རྗེས་དཔག་གཅིག་ཤོས་བརྫུན། ། ཅེས་བྱ་བ་གསུངས་ཏེ། དོན་གྱི་གོ་བ་ནི་རྣམ་པ་གཉིས་ཏེ། མཐའ་གཅིག་ཏུ་ངེས་པའི་ཚད་མ་དང༌། རྩོལ་བྱུང་གི་རྟགས་ལས་རྟག་པ་དཔོག་པའི་བློ་ལྟ་བུ་གཅིག་ཤོས་མཐའ་གཅིག་ཏུ་མ་ངེས་པའི་བློའོ་ཞེ་ན། མཐའ་གཅིག་ཏུ་ངེས་པའི་ཚད་མ་ཆོས་ཅན། ཚད་མ་ཕུང་པོ་གསུམ་པ་མ་ཡིན་པར་ཐལ།
རྗེས་དཔག་ཡིན་པའི་ཕྱིར། མཐའ་གཅིག་ཏུ་མ་ངེས་པའི་བློ་ཆོས་ཅན། ཚད་མ་མ་ཡིན་པར་ཐལ། བརྫུན་པ་སྟེ་བསླུ་བའི་ཕྱིར། ལྔ་པ་དངོས་པོ་མེད་པའི་ཚད་མ་མི་འཐད་པ་ནི། ནག་པ་ཁྱིམ་ན་མེད་པ་ལས། ། ཕྱི་ན་ཡོད་པ་མཚོན་པ་མིན། ། ཁྱིམ་གྱི་སྒྲ་ཡི་དོན་ལས་འདིར། ། ཕྱི་ན་ཡོད་པ་རབ་ཏུ་རྟོགས། ། ཞེས་བྱ་བ་གསུངས་ཏེ།
ནག་པ་ཁྱིམ་ན་མེད་པའི་རྟགས་ལས་ནག་པ་ཕྱི་ན་ཡོད་པར་རྟོགས་པའི་ཚད་མ་ནི་དངོས་པོ་མེད་པའི་ཚད་མའོ་ཞེ་ན། མ་ཡིན་པར་ཐལ། ནག་པ་ཁྱིམ་ན་མེད་པ་ཙམ་ལས་ནག་པ་ཕྱི་ན་ཡོད་པ་མཚོན་ནུས་པ་མ་ཡིན་པའི་ཕྱིར། སྤྱིར་ནག་པ་ཡོད་གཞིར་བཞག་ནས་ཁྱིམ་གྱི་༼༡༨༣བ༽སྒྲའི་དོན་ལས་ནག་པ་ཁྱིམ་ན་ཡོད་མེད་དཔྱོད་པའི་སྐབས་འདིར་ནག་པ་ཁྱིམ་ན་མེད་ན་ཕྱི་ན་ཡོད་པར་རབ་ཏུ་རྟོགས་པར་ནུས་ལ། ཕྱི་ནང་གཉིས་ཀ་ན་མེད་ན་ནི་མེད་དོ་ཞེས་བྱ་བར་འགྱུར་རོ། ། དེ་ལྟར་ན་སློབ་དཔོན་ཕྱོགས་ཀྱི་གླང་པོས་འདོད་པ་ལྔ་པོ་འདི་ལ་དཔྱད་པ་ཞིབ་ཏུ་མཛད་པས། དེ་ཉིད་ཀྱིས་ཆོག་པར་དགོངས་ནས་སྡེ་བདུན་མཛད་པས་དངོས་སུ་མ་བཀྲལ་མོད་ཀྱི། འོན་ཀྱང་རང་གི་གཞུང་གི་སྟོད་སྨད་ཀྱི་ཆ་འགའ་ཞིག་ཏུ་དགག་པར་ཡང་མཛད་དོ། ། ཚད་མའི་མདོ་ཀུན་ལས་བཏུས་པ་སྡེ་བདུན་གྱི་སྒོ་ནས་ལེགས་པར་བཤད་པ་རིགས་པའི་གཞུང་ལུགས་ཀྱི་རྒྱ་མཚོ་ལས། རང་གི་དོན་གྱི་རྗེས་སུ་དཔག་པ་རྣམ་པར་བཤད་པའི་ལེའུ་སྟེ་གསུམ་པའོ།། །།
༈ བཀྲ་ཤིས་དཔལ་འབར་ཀརྨ་བཀའ་བརྒྱུད་བསྟན་པ་ཕྱོགས་བཅུར་རྒྱས་པའི་འཛམ་གླིང་རྒྱན་དུ་ཤོག། །། སརྦ་མངྒ་ལཾ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
