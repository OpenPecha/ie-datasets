ཤེས་རབ་རིན་ཆེན་གྱི་གསུང་སྐོར།
པོད ༦
རྗེ་བཙུན་འཇམ་པའི་རྡོ་རྗེ་མངོན་པར་རྟོགས་པ།
༄༅། །རྗེ་བཙུན་འཇམ་པའི་རྡོ་རྗེ་མངོན་པར་རྟོགས་པ་བཞུགས། དཔའ་གསང་བ་འདུས་པ་ཡེ་ཤེས་ཞབས་ཀྱི་ལུགས་སོ།། ན་མོ་མཉྫུ་བཛྲ་ཡ། དཔལ་གསང་བ་འདུས་པ་འཇམ་པའི་རྡོ་རྗེའི་མངོན་པར་རྟོགས་པ་འདོད་རྒུའི་རྒྱ་མཚོ་ཞེས་བྱ་བ། འཕངས་པ་ངག་གི་དབང་ཕྱུག་ལ་ཕྱག་འཚལ་ལོ། ། དཔལ་ལྡན་དགེ་ལེགས་རིན་ཆེན་བྱེ་བའི་རྡུལ་བརྩེགས་མཆོག ། ཡོན་ཏན་སྐུ་བཞི་རིམ་པར་བརྩེགས་པའི་དཔལ་འབར་བ། ། བདེ་ཆེན་སྟོང་ཉིད་ཆུ་གཏེར་དབུས་ན་བརྟན་གནས་ཤིང་། ། རྒྱལ་བ་གསེར་རིའི་དབུས་ན་གཟི་འབར་འཇམ་དབྱངས་རྒྱལ། ། ཁྱབ་བདག་མཆོག་དེ་དཔལ་ལྡན་འདུས་པ་ཡི། །
ལམ་གྱིས་ཚེ་འདི་ཉིད་ལ་སྒྲུབ་པའི་ཐབས། ། དེ་སྲས་སངས་རྒྱས་ཡེ་ཤེས་ཞབས་ཀྱིས་ནི། ། ཇི་ལྟར་བཞེད་བཞིན་སྒྲུབ་པ་འདིར་བཤད་བྱ། ། འཇམ་པའི་དབྱངས་དང་མི་གཉིས་ཤིང་། ། རྒྱལ་བ་ཀུན་གྱི་དགེ་ལེགས་རྣམས། ། གཅིག་བསྡུས་བླ་མ་མཆོག་རྣམས་ཀྱིས། ། སླར་ཡང་སྲིད་མཐའི་བར་དུ་སྐྱོངས། ། མ་ལུས་ཕན་བདེའི་རིན་ཆེན་འབྱུང་གནས་མཆོག ། ཚ་བས་མི་དམངས་བསྲུང་པའི་གདེངས་ཅན་དབང་། ། ཚངས་དང་མེ་ལྷའི་གདོང་ལག་མཐུ་ལྡན་སོགས། །
ལས་བྱེད་དེ་དག་དོན་འདིར་ཅི་མི་འབད། ། དེ་ཡང་ཟུང་འཇུག་ཡན་ལག་བདུན་ལྡན་གྱི་གོ་འཕངས་སྒྲུབ་པར་བྱེད་པའི་ཐབས་ཀྱི་ཡན་ལག་ཡོངས་སུ་རྫོགས་པ་ནི་རྣལ་འབྱོར་བླ་ན་མེད་པའི་ལམ་ཡིན་ལ། དེ་ཡང་སྤང་བྱ་སྐྱེ་ཤི་བར་དོ་གསུམ་གྱིས་གཙོ་བོར་བསྡུས་པའི་ཉེས་སྐྱོན་མཐའ་དག གཉེན་པོ་དོན་དམ་འོད་གསལ་དང་། ཀུན་རྫོབ་སྒྱུ་ལུས་ཏེ། མཉམ་བཞག་གིས་སེམས་དང་ལུས་གཉིས་དང་། རྗེས་ཐོབ་ཀྱིས་གཞན་དོན་ཏེ། གསུམ་གྱིས་སྦྱངས་པའི་འབྲས་བུ་ཆོས་ལོངས་སྤྲུལ་པའི་སྐུ་གསུམ་མྱུར་དུ་སྒྲུབ་པར་བྱེད་པ་ཡིན་ཞིང་། ལམ་ལ་སྐྱེ་རྫོགས་གཉིས་ཀྱི་སྤང་བྱ་སྤོང་བྱེད་དང་འབྲས་བུ་སྒྲུབ་བྱེད་དངོས་ནི་རྫོགས་པའི་རིམ་པ་ཡིན་ལ། དེའི་སྨིན་བྱེད་ཕུལ་དུ་བྱུང་བ་ནི་བསྐྱེད་པའི་རིམ་པ་ཡིན་ནོ། །
ཞེས་བྱ་བ་ནི་བླ་མེད་ཀྱི་ལམ་སྤྱིའི་སྙིང་པོ་བསྡུས་པའོ། ། དེ་ཡང་སློབ་དཔོན་ནག་པོ་སྤྱོད་པས་བདེ་མཆོག་གི་རྫོགས་རིམ་དུ། དཔལ་ལྡན་འདུས་པའི་ལམ་འདི་ནི། ། རྒྱུད་རྣམས་ཀུན་གསུངས་གཙོ་བོ་སྟེ། ། རིམ་པ་གཉིས་ཀའི་ངོ་བོ་ལ། ། དཔལ་ལྡན་འདུས་པ་ལྷག་ཡིད་འོང་། ། ཞེས་གསུངས་པ་ལྟར། དཔལ་གསང་བ་འདུས་པ་ཉིད་རིམ་གཉིས་ཀྱི་གནད་གཞན་ལས་རྨད་དུ་བྱུང་བ་ཡིན་ནོ། ། འདི་ལ་སློབ་དཔོན་ཆེན་པོ་ཀླུ་སྒྲུབ་ཀྱིས་བཤད་རྒྱུད་རྡོ་རྗེ་ཕྲེང་བ་གཙོ་བོར་མཛད་པའི་བསྐྱེད་རྫོགས་ཀྱི་རྣམ་བཞག་གཅིག་དང་། སློབ་དཔོན་སངས་རྒྱས་ཡེ་ཤེས་ཞབས་ཀྱིས་རྗེ་བཙུན་འཇམ་པའི་དབྱངས་ལ་དངོས་སུ་ཞུས་པ།
གཙོ་ཆེར་རྩ་རྒྱུད་ལ་བརྟེན་ནས་མཛད་པའི་རྣམ་བཞག་གཅིག་སྟེ། གསང་འདུས་ལུགས་གཉིས་སུ་རྒྱ་བོད་གཉིས་ན་ཉི་ཟླ་ལྟར་གྲགས་ལ། དེ་ལ་རྒྱ་གར་གྱི་ཕྱིས་ཀྱི་པཎ་གྲུབ་ཚད་ལྡན་མཐའ་དག་གིས་ལུགས་ཕྱི་མ་གཙོ་བོར་མཛད་དེ། སློབ་དཔོན་ནག་པོ་སྤྱོད་པའི་བདེ་མཆོག་གི་མངོན་རྟོགས་དང་། བྲམ་ཟེ་དཔལ་འཛིན་ལ་སོགས་པས་མཛད་པའི་གཤིན་རྗེ་གཤེད་ཀྱི་སྐོར་མཐའ་དག་ལ་སོགས་པའི་བླ་མེད་ཀྱི་སྒྲུབ་ཐབས་ཕལ་ཆེ་བ་ཞིག་ལུགས་འདིའི་བསྐྱེད་རིམ་གྱི་འགྲོས་ལ་རྟེན་པ་ཡིན་ལ། ཁྱད་པར་ཁ་ཆེ་རིན་ཆེན་རྡོ་རྗེས་མཛད་པའི་གསང་འདུས་མི་བསྐྱོད་པ་དང་། ཇོ་བོ་རྗེས་མཛད་པའི་འཇིག་རྟེན་དབང་ཕྱུག་གཉིས་ནི་འདིའི་སྒྲུབ་ཐབས་ཀུན་བཟང་གི་ཚིག་བཅད་ཚིག་ལྷུག་ཏུ་དཀྲོལ་བའི་ཚུལ་གྱིས་བསྒྱུར་ཞིང་། རིན་ཆེན་རྡོ་རྗེས་ནི། སློབ་དཔོན་སངས་རྒྱས་ཡེ་ཤེས་ཞབས་ཀྱིས་མཛད་པའི་སྒྲུབ་ཐབས་ཀུན་ཏུ་བཟང་པོར་གྲགས་པ་ལས་ཀྱང་ཅུང་ཟད་ཁ་བཀང་སྟེ་མཛད་དོ། ། དེ་ཡང་ལུགས་འདིའི་བསྐྱེད་རིམ་གྱི་ཆིངས་ནི།
ཡན་ལག་དྲུག་དང་རྣལ་འབྱོར་བཞི་ལ་སོགས་པའི་ཐ་སྙད་མི་མཛད་ཀྱི། གསང་འདུས་ཀྱི་རྒྱུད་ཕྱི་མ་དང་དུས་འཁོར་ནས་འབྱུང་བའི་བསྙེན་བསྒྲུབ་ཡན་ལག་བཞི་དང་ཏིང་ངེ་འཛིན་གཉིས་དང་རྣལ་འབྱོར་གཉིས་ཀྱིས་བསྡུས་ལ། ཏིང་ངེ་འཛིན་གཉིས་ནི་དང་པོ་སྦྱོར་བ་དང་དཀྱིལ་འཁོར་རྒྱལ་མཆོག་གི་ཏིང་ངེ་འཛིན་ནོ། ། རྣལ་འབྱོར་གཉིས་ནི། ཐིག་ལེ་དང་ཕྲ་མོའི་རྣལ་འབྱོར་རོ། ། མདོར་ན་དེ་ལྟ་བུའི་བསྐྱེད་རིམ་དང་རྫོགས་རིམ་སྟོན་པའི་ཡེ་ཤེས་ཞབས་ཀྱི་གཞུང་དང་། དེའི་དངོས་སློབ་མར་མེ་མཛད་བཟང་པོའི་དཀྱིལ་མཆོག་བཞི་བརྒྱ་ལྔ་བཅུ་པ་རྣམས་ལ་ཚད་མར་བྱས་ནས་དེའི་རྗེས་སུ་མི་འབྲང་བའི་མཁས་པ་ནི་སུ་ཡང་མེད་དོ། ། དེའི་ཕྱིར་ལུགས་འདི་ནི་འབད་པ་ཆེན་པོས་བརྩལ་ཏེ་ནན་ཏན་ཆེན་པོས་བཟུང་ཞིང་རྒྱས་པར་བྱ་བའི་ལམ་སྲོལ་ཟླ་མེད་པ་ཡིན་པས་བདག་ལེགས་སུ་འདོད་པ་རྣམས་ཀྱིས་ལུགས་འདི་ལ་གཙོ་བོར་བྱའོ། ། དེ་ལྟར་ན་འཇམ་པའི་དབྱངས་ཀྱི་སྒྲུབ་ཐབས་འདི་ཉམས་སུ་བླང་པ་ལ་དོན་གསུམ་སྟེ། སྔོན་འགྲོ་དང་།
དངོས་གཞི་དང་། འཇུག་གོ ། དང་པོ་ལ་རིང་བའི་དང་། ཉེ་བའི་སྔོན་འགྲོ་གཉིས་སོ། ། དང་པོ་ནི། འདིའི་སྒྲུབ་ཐབས་ཀུན་བཟང་ལས། དལ་འབྱོར་འདི་ནི་ཤིན་ཏུ་གཡོ་བ་དང་། ། འཇིག་རྟེན་སྐྱེ་བོ་དམ་པ་ཕྲད་རྙེད་དཀའ། ། དེ་བས་ཤེས་རབ་ཐབས་ལ་གཞོལ་བ་ཡིས། ། ཡིད་ལ་བྱེད་པའི་མཆོག་དེ་བསྒྲུབ་པར་བྱ། །
དེ་ལ་སྔགས་པས་སྙིང་རྗེའི་སྟོབས་ཀྱིས་ནི། ། བྱང་ཆུབ་མཆོག་གི་སེམས་ནི་བརྟན་པོ་དང་། ། ཞེས་སོགས་ལེགས་པར་གསུངས་པ་ལྟར་དལ་འབྱོར་རྙེད་དཀའ་བ་ལ་སོགས་པའི་ལམ་ཐུན་མོང་བ་རྣམས་ཀྱིས་རྒྱུད་ལེགས་པར་སྦྱངས་པའི་གང་ཟག་དབང་པོ་མཆོག་ཏུ་གྱུར་པས། དཀྱིལ་ཆོག་བཞི་བརྒྱ་ལྔ་བཅུ་པ་ནས་གསུངས་པ་ལྟར་མཚན་ཉིད་དང་ལྡན་པའི་བླ་མ་མཆོག་ལས་འདིའི་དཀྱིལ་འཁོར་དུ་དབང་བསྐུར་བ་དང་རྗེས་སུ་གནང་བ་ཐོབ་ནས། ལྷག་པའི་ལྷ་ལ་མཆོག་ཏུ་དད་པས། དེའི་གོ་འཕངས་སེམས་ཅན་གྱི་དོན་དུ་མྱུར་དུ་སྒྲུབ་པར་འདོད་པས། ལ་ལར་དྲི་མེད་ཆུ་ནི་ཕུན་ཚོགས་ཤིང་། ། ཤིང་མཆོག་མཛེས་པས་རྣམ་པར་བརྒྱན་པ་ཡི། ། རི་བོའི་ཕྱོགས་གཅིག་ཏུ་ནི་བཅོམ་ལྡན་འདས། ། འཇམ་པའི་དབྱངས་ཞེས་བྱ་བ་སྒྲུབ་པར་བྱ། །
ཞེས་གསུངས་པ་ལྟ་བུའི་གནས་སུ། ཙནྡན་བཟང་པོ་ལ་སོགས་ཀྱིས་བྱུགས་ཤིང་། ། དྲི་ཞིམ་མེ་ཏོག་ཅལ་དཀྲལ་མཆོག་གི་ཆའི། ། བསམ་གཏན་གནས་སུ་བདེ་བའི་མལ་སྟན་ལ། ། ཞེས་སོགས་དང་མཐུན་པའི་གནས་ཁང་དང་ཡོ་བྱད་ལ་སོགས་པ་དངོས་སུ་འབྱོར་པའམ། མེད་ན་མོས་པས་ཐོ་རངས་སྟན་བདེ་བ་ལ་ཁ་ཤར་དུ་ཕྱོགས་པས་སྐྱིལ་མོ་ཀྲུང་གིས་འདུག་སྟེ། རང་ཉིད་སྐད་ཅིག་གིས་འཇམ་པའི་རྡོ་རྗེར་གསལ་བའི་ཐུགས་ཁར་ཟླ་བའི་དཀྱིལ་འཁོར་གྱི་སྟེང་དུ་མཾ་ཡིག་དམར་སེར་འོད་ཟེར་རབ་ཏུ་འབར་བའི་སྣང་བ་ཆེན་པོས་རང་གི་སྒོ་གསུམ་གྱི་དྲི་མ་སྦྱངས་ཤིང་ཕྱིར་འཕྲོས་པས་གདན་གསུམ་ཚང་བའི་དབང་ལྷ་ཐམས་ཅད་སྤྱན་དྲངས་ཏེ་འོད་ཟེར་ཆེན་པོས་དབང་བསྐུར་བ་ལྟར་རང་ལ་ཁྲུས་གསོལ་ཞིང་དབང་སྐུར་བར་གྱུར། ཞེས་བརྗོད་ཅིང་བསམ་པར་བྱས་ལ་ཁ་དང་གདོང་ལ་སོགས་པ་བཀྲུ་བ་དངོས་སམ་དེར་མོས་པར་བྱའོ། ། དེ་ནས་ཐུན་མཚམས་ཀྱི་ལྷ་གསལ་བཏབ་སྟེ་ཡོ་བྱད་བྱིན་གྱིས་རློབ་པའི་ཕྱིར་དུ། རང་ཉིད་འཇམ་པའི་རྡོ་རྗེ་སྐུ་མདོག་དམར་སེར་སེར་སྔོ་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་རང་འདྲའི་ཡུམ་འཇམ་པའི་རྡོ་རྗེ་མ་ལ་འཁྱུད་ཅིང་།
ལྷག་མ་གཡས་གཉིས་ལ་གྲི་དང་མདའ། གཡོན་གཉིས་ཨུཏྤལ་དང་གཞུ་འཛིན་པ། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་ཅིང་དར་སྣ་ཚོགས་ཀྱི་ན་བཟའ་ཅན་དུ་གྱུར། དེ་ནས་ནང་མཆོད་བྱིན་གྱིས་རློབ་ཚུལ་ལ། དེང་སང་གི་གང་ཟག་འགའ་ཞིག ཕྱིས་ཀྱི་མཁས་པ་ཆེན་པོ་བློ་བཟང་གྲགས་པའི་དཔལ་གྱིས་མཛད་པའི་སྔགས་ཀྱི་ལམ་རིམ་ནས་བདུད་རྩི་བསྐྱེད་ཆོག་གསུངས་པ་དེ་སྤྱི་འགྲོ་ཡིན་པར་བྱས་ནས་ལུགས་འདི་ལའང་ཤ་ལྔ་བདུད་རྩི་ལྔ་སྟེ་རྫས་བཅུ་ཀ་བསྐྱེད་པ་ནི་མི་རིགས་ཏེ། དེ་ལྟ་ན་གསང་དུས་འཕགས་ལུགས་ལའང་རྡོ་རྗེ་ཕྲེང་བར་བཤད་པ་སྔགས་རིམ་དུ་བཀོད་པ་དེ་ཉིད་བྱེད་རིགས་པའི་སྐྱོན་དུའང་འགྱུར་ལ། འདིར་སྒྲུབ་ཐབས་ཀུན་བཟང་དང་ཀུན་ཏུ་བཟང་མོ་གཉིས། བཞི་བརྒྱ་ལྔ་བཅུ་པ་རྩ་འགྲེལ། རིན་ཆེན་རྡོ་རྗེ།
ཇོ་བོ་རྗེ་ལ་སོགས་པ་སུས་ཀྱང་ཤ་ལྔ་མ་བཤད་པའི་ཕྱིར་རོ། ། དེས་ན་འགྲོ་མགོན་འཕགས་པས་རྫས་བཅུ་བསྐྱེད་པའང་མི་རིགས་སོ། ། དེ་ཡང་སྒྲུབ་ཐབས་ཀྱི་གཙོ་བོ་གཉིས་ལས་ནི་བདུད་རྩི་ལྔ་ལ་རིགས་ལྔའི་ས་བོན་གྱིས་མཚན་པར་བཤད་པ་ཙམ་ལས་མེད་ལ། དཀྱིལ་ཆོག་བཞི་བརྒྱ་ལྔ་བཅུ་པར། ཟླ་བ་ཉི་མ་ཆ་སྨན་དྲི། ། ཞེས་བྱང་སེམས་དང་། རཀྟ་དང་། དྲི་ཆུ་དང་། སྨན་ཤ་ཆེན་དང་། དྲི་ཆེན་རྣམས་གསུངས་སོ། །
དེ་ལྟར་ན་འདི་སྐད་ཅེས་བརྗོད་ཅིང་བསམས་ཏེ། ཨོཾ་ཨཱཿབི་གྷཱནྟ་ཀྲྀཏ་ཧཱུྃ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། སྟོང་པ་ཉིད་དུ་གྱུར། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་རྒྱལ་མཚན་ལ་ཡཾ་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་དམར་པོ་གྲུ་གསུམ་པ་རཾ་གྱིས་མཚན་པ། དེའི་སྟེང་དུ་ཀཾ་ལས་མི་མགོའི་སྒྱེད་བུ་གསུམ་གྱི་སྟེང་དུ་ཨ་ལས་ཐོད་པ་ཕྱི་དཀར་ལ་ནང་དམར་བ་དཔྲལ་བ་རང་ལ་བསྟན་པ་ཡངས་ཤིང་རྒྱ་ཆེ་བའི་ནང་གི་ཤར་དུ་བྷྲཱུྃ་ལས་དྲི་ཆེན་བྷྲཱུྃ་གྱིས་མཚན་པ། ལྷོར་ཨྃ་ལས་རཀྟ་ཨྃ་གིས་མཚན་པ། ནུབ་ཏུ་ཛྲཱིཾ་ལས་བྱང་སེམས་ཛྲཱིཾ་གིས་མཚན་པ། བྱང་དུ་ཁྃ་ལས་ཤ་ཆེན་ཁྃ་གིས་མཚན་པ།
དབུས་སུ་ཧཱུྃ་ལས་དྲི་ཆུ་ཧཱུྃ་གིས་མཚན་པ། ཐུན་མོང་གི་སྟེང་དུ་ཨོཾ་ཡིག་དཀར་པོ་འོད་ཟེར་འཕྲོ་བར་གྱུར། རང་གི་ཐུགས་ཁའི་མཾ་གྱི་འོད་ཟེར་གྱིས་དེ་བཞིན་གཤེགས་པ་རིགས་ལྔ་སྤྱན་དྲངས་ཏེ་རང་རང་གི་ས་བོན་ལ་ཐིམ་ཞིང་རླུང་གཡོས་ཏེ་མེ་སྦར་བས་རྫས་རྣམས་ཞུ་ཞིང་ཁོལ། དྲི་མ་ཐམས་ཅད་སྦྱངས་ཤིང་ཁ་དོག་དམར་སེར་ཉི་མ་འཆར་ཀའི་མདོག་ཅན་གསལ་ཞིང་དྭངས་པར་གྱུར། དེའི་རླངས་པ་གྱེན་དུ་ཕྱུར་བ་ལས་བྱུང་བའི་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་འོད་ཟེར་རབ་ཏུ་འཕྲོ་བ་གསུམ་ཡང་བར་སྣང་དེ་ཉིད་དུ་ཞུ་བ་ཐོད་པར་ལྷུང་པས་ཡེ་ཤེས་ཀྱི་བདུད་རྩི་ཟག་པ་མེད་པའི་རོ་དང་བཅུད་ཀྱིས་བརྒྱན་པར་བྱས། ཨོཾ་ཡིག་གི་འོད་ཟེར་གྱིས་ཕྱོགས་བཅུའི་འཇིག་རྟེན་ན་གནས་པའི་སྣོད་བཅུད་ཀྱི་བདུད་རྩི་ཐམས་ཅད་བཀུག་ནས་སྟིམ་པས་རྒྱ་ཆེར་སྤེལ་ཞིང་བྱིན་གྱིས་རླབས་པར་གྱུར། འབྲུ་གསུམ་བརྗོད། འདི་ཡང་ཇོ་བོ་དང་རིན་ཆེན་རྡོ་རྗེ་སོགས་དང་ཅུང་ཟད་མི་མཐུན་ཡང་སློབ་དཔོན་ཉིད་ཀྱིས་ཀུན་ཏུ་བཟང་མོ་གཙོ་བོར་བྱས་པའོ། ། དེ་ནས་ལེགས་པར་བཤམས་པའི་མཆོད་རྫས་རྣམས། སྔ་མ་ལྟར་བསང་ཞིང་སྦྱངས།
སྟོང་པའི་ངང་ལས་ཨ་ལས་བྱུང་པའི་ཐོད་པ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨཾ་པཾ་ཨཾ་པུཾ་ལ་སོགས་པ་མཆོད་རྫས་སོ་སོའི་མིང་ཡིག་དང་པོ་ཐིག་ལེས་བརྒྱན་པ་ཞུ་བ་ལས་བྱུང་བའི་མཆོད་ཡོན་ཞབས་བསིལ་ཞལ་བསིལ། མེ་ཏོག་བདུག་སྤོས་མར་མེ་དྲི་མཆོག་ཞལ་ཟས་རོལ་མོ་ལ་སོགས་པའི་མཆོད་རྫས་ཐམས་ཅད། རང་བཞིན་བདེ་སྟོང་གི་ཡེ་ཤེས། རྣམ་པ་མཆོད་རྫས་ཀྱི་སྤྲིན་སྤུངས། བྱེད་ལས་རང་གཞན་གྱི་དབང་པོ་མཐའ་དག་ཟག་མེད་ཀྱི་བདེ་བས་ཚིམ་པར་བྱེད་པས་ཕྱི་ནང་ཀུན་ཏུ་གང་བར་གྱུར། ཨོཾ་ཨརྒྷཾ་ཨཱཿཧཱུྃ། དེ་བཞིན་དུ། པཱ་དྱཾ། ཨཱཉྩ་མ་ཎཾ། པུཥྤེ།
དྷཱུ་པེ། ཨཱ་ལོ་ཀེ། གནྡྷེ། ནཻ་ཝི་དྱེ། ཤབྡ། རཱུ་པ། ཤབྡ། གནྡྷ། ར་ས། སྤརྴ།
དྷ་རྨ་དྷཱ་ཏུ། ཨཱཿཧཱུྃ། བཛྲ་སྥ་ར་ཎ་ཁཾ། ཞེས་བརྗོད་ཅིང་བསམ་སྟེ། ཆུ་གསུམ་ཡང་གཞུང་དེ་ཉིད་ལས་འབྱུང་ངོ་། ། དེ་ནས་སྔོན་འགྲོའི་གཏོར་མ་བྱེད་ན་ཡང་། དགོས་སུ་མཆོད་གཏོར་བཤམས་པ་སྔར་ལྟར་བྱིན་གྱིས་རླབས་ལ། གསང་འདུས་འཕགས་ལུགས་མི་བསྐྱོད་པའི་ཕྱོགས་སྐྱོང་གི་གཏོར་ཆོག་ད་ལྟ་གྲགས་ཆེ་བ་འདི། སློབ་དཔོན་ཨ་བྷ་ཡས་རྡོ་རྗེ་ཕྲེང་བར་གསུངས་པ་ཡིན་ལ། ཕྲེང་བའི་དཀྱིལ་འཁོར་གྱི་གཙོ་བོ་འཇམ་རྡོར་ཡིན་པས།
རང་གི་ཐུགས་ཁའི་ཧཱུྃ་གི་དོད་དུ་མཾ་དམར་སེར་གྱིས་འོད་ཟེར་འཕྲོས་པས་ཞེས་པ་བཅུག་པ་ཉིད་ཀྱིས་འགྲུབ་ལ། ཡང་ན་བུ་སྟོན་རིན་པོ་ཆེས་འདིའི་དཀྱིལ་ཆོག་ཏུ་ཕྱོགས་སྐྱོང་བཅུ་ལ་འབུལ་བར་གསུངས་པ་ལྟར་བྱེད་ན། རང་གི་ཐུགས་ཁའི་མཾ་ལས་འོད་ཟེར་འཕྲོས་པས་ཕྱོགས་སྐྱོང་བཅུ་འཁོར་དང་བཅས་པ་སྤྱན་དྲངས་ནས་ཕྱོགས་བཅུར་འཁོད་པ་ནི། ཤར་དུ་བརྒྱ་བྱིན་སེར་པོ་གླང་ཆེན་ལ་ཞོན་པ་རྡོ་རྗེ་འཛིན་པ། ཤར་ལྷོར་མེ་ལྷ་དམར་པོ་ར་སྐྱེས་ལ་ཞོན་པ་བགྲང་ཕྲེང་འཛིན་པ། ལྷོར་གཤིན་རྗེ་སྔོན་པོ་མ་ཧེ་ལ་ཞོན་པ་དབྱུག་ཐོ་འཛིན་པ། ལྷོ་ནུབ་ཏུ་སྲིན་པོ་ནག་པོ་རོ་ལངས་ལ་ཞོན་པ་རལ་གྲི་འཛིན་པ། ནུབ་ཏུ་ཆུ་ལྷ་དཀར་པོ་ཆུ་སྲིན་ལ་ཞོན་པ་སྤྲུལ་ཞགས་འཛིན་པ། ནུབ་བྱང་དུ་རླུང་ལྷ་ལྗང་སྔོན་རི་དྭགས་ལ་ཞོན་པ་བ་དན་འཛིན་པ། བྱང་དུ་གནོད་སྦྱིན་སེར་པོ་རྟ་ལ་ཞོན་པ་ནེའུ་ལེ་འཛིན་པ།
བྱང་ཤར་དུ་དབང་ལྡན་དཀར་པོ་ཁྱུ་མཆོག་ལ་ཞོན་པ་རྩེ་གསུམ་འཛིན་པ། སྟེང་དུ་ཚངས་པ་སེར་པོ་ངང་པ་ལ་ཞོན་པ་འཁོར་ལོ་འཛིན་པ། འོག་ཏུ་ས་ལྷ་སེར་མོ་པདྨ་ལ་གནས་པ་པདྨ་འཛིན་པ་རྣམས་སྐད་ཅིག་གིས་འོད་གསལ་དུ་བཅུག་པ་ལས་འདུས་པའི་ལྷ་ཤེས་རབ་མ་དང་བཅས་པའི་སྐུར་བཞེངས་པའི་མགྲོན་རྣམས་ཀྱི་ལྗགས་ཧཱུྃ་ལས་སྐྱེས་པའི་རྡོ་རྗེ་རྩེ་གཅིག་པ་དམར་པོ་འོད་ཀྱི་སྦུ་གུ་ཅན་རྣམས་སུ་གྱུར། ཨོཾ་ཨཱཿཧྲཱིཿཔྲ་ཝ་རཾ། སཏྐ་རཾ། ཨརྒྷཾ་པྲ་ཏཱིཙྪ་ཧཱུྃ་སྭཱ་ཧཱ། དེ་བཞིན་དུ། པཱ་དྱཾ། ཨཱཉྩ་མ་ཎཾ་པྲ་ཏཱིཙྪ་ཧཱུྃ་སྭཱ་ཧཱ། ཨོཾ་ཨིནྡ།
ཨགྣི། ཡ་མ། ནཻ་ར་ཏྱེ། ཝཱ་རུ་ཎ། ཝཱ་ཡ་བྱ། ཀུ་བེ་ར། ཨཱི་ཤཱ་ན། བྲཧྨ། པྲི་ཐཱི་ཝཱི་དེ་ཝཱི་སྭཱ་ཧཱ། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨཱདྱ་ནུཏྤནྣ་ཏྭཱ་ཏ།
ཨོཾ་ཨཱཿཧཱུྃ། ཞེས་པ་གསུམ་གྱིས་ཕུལ། དྲིལ་བུ་བསིལ་ཞིང་། ཁམས་གསུམ་གནས་པའི་ལྷ་དང་ཀླུ། ། གནོད་སྦྱིན་དྲི་ཟ་ལྷ་མ་ཡིན། ། གང་དག་རྫུ་འཕྲུལ་ཆེར་ལྡན་ཞིང་། ། རྡོ་རྗེའི་སྤྱན་དང་སྙན་མངའ་བ། ། ས་ལ་གནས་པའི་འབྱུང་པོ་རྣམས། ། བདག་ལ་དགོངས་པར་མཛད་དུ་གསོལ། ། བདག་མིང་འདི་ཞེས་བགྱི་བ་ཡིས། །
སངས་རྒྱས་རྣམས་ལ་མཆོད་པ་དང་། ། སེམས་ཅན་རྣམས་ལ་ཕན་དོན་དུ། ། ས་ཕྱོགས་དགེ་གནས་འདི་ཉིད་དུ། ། དམ་པའི་དཀྱིལ་འཁོར་ཆེར་འབྱུང་བ། ། ཇི་ལྟར་བསམ་པའི་ལས་བྱེད་ན། ། ཁྱེད་ཀྱིས་བར་ཆད་མ་བྱེད་པར། ། དགེ་བའི་གྲོགས་པོ་ཉིད་དུ་མཛོད། ། ཨོཾ་བཛྲ་པུཥྤེ་པྲ་ཏཱིཙྪ་ཧཱུྃ་སྭཱ་ཧཱ། ། དེ་བཞིན་དུ། དྷཱུ་པེ་ནས་ཤབྡའི་བར་བརྗོད།
ད་ཤ་དིཀ་ལོ་ཀ་པཱ་ལ་ཨོཾ་ཨཱཿཧཱུྃ། མ་རྙེད་ཡོངས་སུ་མ་ཤེས་དང་། ། གང་ཡང་ནུས་པ་མ་མཆིས་པས། ། འདིར་ནི་བྱ་བ་གང་བགྱིས་པ། ། དེ་ཀུན་ཁྱེད་རྣམས་བཟོད་མཛད་རིགས། ། ཡིག་བརྒྱ་བརྗོད། ཨོཾ་ཨཱཿཧཱུྃ་བཛྲ་མུཿའཇིག་རྟེན་པ་རྣམས་རང་གནས་སུ་གཤེགས་པར་གྱུར། དེ་ནས་སྒྲུབ་མཆོད་དང་འབྲེལ་ན་གསོལ་གདབ་མཎྜལ་འབུལ་བ་སོགས་སྤྱི་དང་མཐུན། སྐྱབས་འགྲོ་སེམས་བསྐྱེད། འོག་ནས་འབྱུང་བའི་ཡིད་ཀྱི་རོལ་པ་ནས་བྱང་ཆུབ་དམ་པ་བསྐྱེད་པར་བགྱིའི་བར་ལན་གསུམ་བརྗོད།
ཡིག་བརྒྱའི་བཟླས་བརྗོད་བྱེད་པའང་སྤྱི་དང་མཐུན་ནོ། ། གཉིས་པ་ཉེ་བའི་སྔོན་འགྲོ་ལ་མཐུན་རྐྱེན་སྒྲུབ་པ་ཚོགས་གཉིས་བསགས་པ་དང་། འགལ་རྐྱེན་འགོག་པ་སྲུང་འཁོར་བསྒོམ་པའོ། ། དང་པོ་ལ་ནི། གང་དག་བསོད་ནམས་ཀྱི་ཚོགས་ཀྱི་སྐབས་སུ་ཚད་མེད་པ་བཞི་མི་བསྒོམ་པ་ནི། ཀུན་ཏུ་བཟང་མོ་ལས་ཚད་མེད་བཞི་རྒྱས་པར་བསྒོམ་ཚུལ་གསུངས་པ་དང་འགལ་ཞིང་ཕྱག་འཚལ་མི་བྱེད་པ་ནི་ཇོ་བོ་ཆེན་པོ་གསུང་དང་མི་མཐུན་ནོ། ། དེས་ན་རང་ཉིད་འཇམ་པའི་རྡོ་རྗེར་གསལ་བའི་ཐུགས་ཁར་ཟླ་བའི་དཀྱིལ་འཁོར་དྲི་མ་མེད་པ་ལ་གནས་པའི་མཾ་ཡིག་དམར་སེར་རྣམ་ཐར་སྒོ་གསུམ་གྱི་རང་བཞིན། ཡིད་བཞིན་གྱི་ནོར་བུ་ལྟར་འཇིག་རྟེན་གྱི་དབུལ་བ་སེལ་བར་བྱེད་པ་ལས་འོད་ཟེར་དཔག་ཏུ་མེད་པ་འཕྲོས་ཏེ་བསོད་ནམས་ཀྱི་ཚོགས་མཐའ་ཡས་པ་མྱུར་དུ་སྒྲུབ་པའི་ཕྱིར་དུ། འོད་ཀྱི་སྣ་ལ་རྩ་བའི་བླ་མ་རིགས་ཀྱི་བདག་པོའི་རྣམ་པར་བཞུགས་པའི་དཔལ་ལྡན་འདུས་པ་འཇམ་པའི་རྡོ་རྗེའི་དཀྱིལ་འཁོར་གྱི་ལྷ་ཚོགས་སངས་རྒྱས་བྱང་ཆུབ་སེམས་དཔའ་ཐམས་ཅད་བསྡུས་པའི་བདག་ཉིད་མདུན་གྱི་ནམ་མཁར་སྤྱན་དྲངས། ཨོཾ་སརྦ་ཏ་ཐཱ་ག་ཏཱ་ཀཱ་ཡ་ཝཱཀ་ཙིཏྟཾ་པྲ་ཎ་མྱ་བཛྲ་བན་དྷཱ་ནཱཾ་ཀ་རོ་མི།
དཔལ་ལྡན་མི་ཤེས་ཀུན་སྤངས་དྲི་མེད་གཟི་བརྗིད་ལྡན། ། དཔག་མེད་རིགས་ཀྱི་སྤྲུལ་པ་རྣམས་ཀྱིས་རབ་བརྒྱན་ཞིང་། ། ཤེས་རབ་ཡན་ལག་འདུས་པ་འབར་ཞིང་རབ་མཛེས་པ། ། འཇམ་དཔལ་གང་དེ་མཆོད་ཕྱིར་དེ་ལ་ཕྱག་འཚལ་ལོ། ། ཨོཾ་བྷ་ག་ཝཱན་མཉྫ་བཛྲ་དཱེ་བ་ཙཀྲ་མཎྜ་ལ་ས་པ་རི་ཝཱ་ར་ཨརྒྷཾ་པཱུ་ཛ་མེ་གྷ་ས་མུ་དྲ་སྨ་ར་ཎ་ས་མ་ཡ་ཤྲཱི་ཧཱུྃ། དེ་བཞིན་དུ་འདིར། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ།
གནྡྷེ། ནཻ་ཝི་དྱེ། ཤཔྟ། རཱུ་པ། གནྡྷ། ར་ས། སྥརྴ་དྷརྨ་དྷཱ་ཏུ་བཛྲ་རྣམས་སྦྱར་རོ། ། གང་ཞིག་ཐོག་མེད་སྲིད་པའི་ཆུ་ཀླུང་དུ། ། མ་ལུས་ཀུན་རྟོག་གིས་བསགས་རྙོག་པ་རྣམས། ། ཐུགས་རྗེ་ཆེ་ལྡན་སྤྱན་སྔར་དེ་དག་ནི། །
ཆོ་ག་བཞིན་དུ་ཐམས་ཅད་གཤེགས་པར་བགྱི། ། རྫོགས་སངས་རྒྱས་དང་བྱང་ཆུབ་སེམས་དཔའ་དང་། ། འཕགས་པ་གཞན་གྱིས་དགེ་བ་གང་མཛད་པ། ། དེ་དག་ཀུན་ལ་ཡང་དག་ཡི་རང་ཞིང་། ། བྱང་ཆུབ་ཏུ་ནི་ཡོངས་སུ་བསྔོ་བར་བགྱི། ། ཡིད་ཀྱི་རོལ་པ་དྲི་མེད་ཟླ་འདྲས་སྒྲུབས། ། སྙིང་རྗེ་དམ་པ་མཐའ་ཡས་པ་ཡི་ཐབས། ། རང་གི་ཡིད་ལ་གནས་པར་གྱུར་པ་ཡི། ། བདེ་གཤེགས་རྣམས་ལ་རྟག་ཏུ་སྐྱབས་སུ་མཆི། ། རྟོག་པ་མ་ལུས་པ་ལས་ངེས་གྲོལ་ཞིང་། །
སེམས་དཔའ་དམ་པ་རྣམས་ཀྱི་ཕུན་ཚོགས་གཞི། ། དངོས་པོ་ཐམས་ཅད་རོ་ཅིག་ངོ་བོ་ཉིད། ། དམ་པའི་ཆོས་ལ་རྟག་ཏུ་སྐྱབས་སུ་མཆི། ། འཆིང་བ་རྣམས་ལས་ངེས་པར་གྲོལ་གྱུར་ཅིང་། ། སྙིང་རྗེ་མཆོག་གིས་བསྐྲུན་པའི་དཔལ་དང་ལྡན། ། རབ་ཏུ་དགའ་སོགས་ས་ལ་རབ་བཞུགས་པའི། ། བརྟུལ་ཞུགས་དབང་པོའི་ཚོགས་ལ་སྐྱབས་སུ་མཆི། ། བསམ་དང་རྣམ་པར་སྨིན་པ་དག་གྱུར་པས། ། སྒྲིབ་པ་ཀུན་གྱི་བག་ཆགས་ཡང་དག་འབྱིན། ། ལྷག་པར་མོས་པས་རྣམ་པར་བརྒྱན་པ་ཡི། །
སེམས་ནི་བྱང་ཆུབ་ངན་པ་བསྐྱེད་པར་བགྱི། ། བདེ་གཤེགས་སྲས་བཅས་རྣམས་ཀྱི་ལམ་ཅིག་པུ། ། སྦྱིན་སོགས་རྣམ་བཅུ་དཀར་པོའི་ཡོན་ཏན་ཚུལ། ། རྫོགས་སངས་རྒྱས་བདག་མ་ལུས་ངོ་བོའི་བློས། ། ཡང་དག་ཉིད་དུ་ད་ནི་གནས་པར་བགྱིའོ། ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག བདག་གིས་སེམས་ཅན་ཐམས་ཅད་བདེ་བ་དང་ལྡན་ཞིང་སྡུག་བསྔལ་དང་བྲལ་བའི་དོན་དུ་འཇམ་པའི་རྡོ་རྗེ་ཐོབ་པར་འགྱུར་རོ། ། རང་གཞན་ཐམས་ཅད་འཇིག་རྟེན་གྱི་ཆོས་བརྒྱད་མགོ་སྙོམས་པའི་བཏང་སྙོམས་ལ་གནས་པར་བགྱིའོ། ། ཞེས་དོན་དྲན་བཞིན་པས་བརྗོད་དོ། །
རང་གཞན་སྣོད་བཅུད་ཀྱིས་བསྡུས་པའི་ཆོས་ཐམས་ཅད་ཀྱི་ངོ་བོ་རྒྱུ་འབྲས་གསུམ་རང་བཞིན་གྱིས་གྲུབ་པས་སྟོང་པའི་སྟོང་པ་ཉིད་དུ་གྱུར་པར་ངེས་པར་བྱ་ཞིང་། ཁྱད་པར་རིན་ཆེན་རྡོ་རྗེས་གོང་གི་མཆོད་བྱ་མཆོད་བྱེད་བཤགས་བྱ་བཤགས་བྱེད་ལ་སོགས་པ་ཐམས་ཅད་ལ་བདེན་སྟོང་གི་ལྟ་བས་རྒྱས་འདེབས་པའི་བསམ་པས། ངོ་བོ་ཉིད་དང་བྲལ་ཕྱིར་སྟོང་པ་སྟེ། ། རང་བཞིན་རྒྱུ་དང་བྲལ་བས་མཚན་མ་མེད། ། རྟོག་པ་རྣམས་དང་བྲལ་ཕྱིར་དངོས་རྣམས་ཀུན། ། མ་ལུས་སྨོན་པ་ལས་ནི་ངེས་པར་གྲོལ། ། ཨོཾ་ཤཱུ་ནྱཱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་དོ། ། ཁ་ཅིག་ན་རེ་འདིར་བདེན་སྟོང་གི་ལྟ་བ་བསྐྱངས་པའི་སྒོ་ནས་གོང་འོག་གི་རྣལ་འབྱོར་ཐམས་ཅད་དེའི་རྩིས་ཟིན་པར་བྱེད་པ་ཡིན་གྱི། སྣང་བ་བསྡུད་པ་མ་ཡིན་ཞིང་དེའི་ཕྱི་བསྐྱེད་རིམ་གྱི་ལམ་གྱི་གནད་སྐུ་གསུམ་ལམ་ཁྱེར་གྱི་འཆི་བ་ཆོས་སྐུར་འཁྱེར་བའི་ལམ་དུ་བྱེད་པ་ཡང་མི་བདེ་སྟེ།
འདི་དང་འོག་གི་སྲུང་འཁོར་ལ་སོགས་པ་རྣམས་བསྐྱེད་རིམ་གྱི་སྦྱོར་བ་མ་ཡིན་པར་འགྱུར་བའི་ཕྱིར་རོ། ། ཞེས་ཟེར་བ་ནི་འཐད་པར་མ་མཐོང་སྟེ། དུས་འཁོར་དང་གསང་འདུས་འཕགས་ལུགས་དང་བདེ་མཆོག་སོགས་ལ་དེ་ལྟར་བདེན་མོད་ཀྱང་། འདིར་ནི་སྒྲུབ་ཐབས་ཀུན་བཟང་ལས་གོང་གི་ཚིག་བཅད་སྔགས་དང་བཅས་པ་ལས་གཞན་པའི་འཆི་བ་ཆོས་སྐུར་འཁྱེར་བའི་ལམ་ཅུང་ཟད་ཀྱང་མ་གསུངས་ལ། ཀུན་ཏུ་བཟང་མོར་འདིའི་སྐབས་སུ་བར་སྲིད་ནམ་མཁར་འཇོག་པ་རྒྱུ་མཚན་དང་བཅས་ནས་གསུངས་པའི་ཕྱིར་རོ། ། དེས་ན་ལུགས་འདི་ལ་བར་དོ་མཚོན་བྱེད་ནི། འོག་རྒྱུ་རྡོ་རྗེ་འཛིན་པ་ལ་བར་སྲིད་འཇུག་པའི་སྐབས་ཉིད་དུ། ཨོཾ་ཨཱཿཧཱུྃ་ཞེས་བྱ་བའི་སེམས་ཉིད་ནི། འོད་ལྡན་ཧོ་དང་སྤེལ་བ་ཆོ་ག་བཞིན། ། ཞེས་ཀུན་བཟང་ལས་གསུངས་པ་ལྟར།
འདིའི་དངོས་ཀྱི་རྗེས་འབྲང་ཐམས་ཅད་ཀྱིས་ཀྱང་སྐབས་དེར་བཤད་ལ། དང་པོར་གང་དུ་འཇོག་གི་བཤད་པ་ནི་ཀུན་ཏུ་བཟང་མོ་ལས་གཞན་དུ་གསལ་པོ་ཅུང་ཟད་ཀྱང་མི་འབྱུང་ངོ་། ། དེའི་རྒྱུ་མཚན་གྱིས་འཆི་སྲིད་སྦྱོང་བྱེད་ཀྱང་མི་གསལ་མོད་ཀྱི། སྲུང་འཁོར་གྱི་འོག་ཏུ་ལྷག་མོས་འོད་གསལ་དུ་བསྡུད་པ་དང་། ཕུང་སོགས་དང་འབྱུང་བ་རྣམས་རིམ་གྱིས་ཐིམ་པ་དང་། ཧེ་རུ་ཀའི་དོན་བདག་མེད་གཉིས་སྒོམ་པ་ལྟ་བུ་མེད་པ་རྣམས་ལ་ནི་སྲུང་འཁོར་གྱི་སྔོན་གྱི་ཡེ་ཤེས་ཀྱི་ཚོགས་ཉིད་འཆི་སྲིད་སྦྱོང་བྱེད་དུ་རིགས་པ་དང་ལུང་འདིས་གྲུབ་བོ། ། སྤྱིར་ཡེ་ཤེས་ཀྱི་ཚོགས་བསྐྱེད་རིམ་གྱི་སྦྱོར་བ་ཡིན་པ་ཙམ་གྱིས་འཆི་སྲིད་སྦྱོང་བྱེད་དུ་མི་འདོད་ན་ནི་བདེ་མཆོག་ལོ་ཧི་པ་དང་དུས་འཁོར་ལྟ་བུ་ལའང་དེར་འགྱུར་རོ། ། དེས་ན་སྐབས་འདིར་རྣལ་འབྱོར་པའི་ལུས་ཀྱི་འབྱུང་བ་ཐིམ་རིམ་སོགས་དངོས་སུ་མེད་ཀྱང་། མཉམ་བཞག་གི་ངོར་སྣང་བ་མཐའ་དག་བསྡུས་པའི་འོད་གསལ་དེ་ཉིད་འཆི་སྲིད་སྦྱོང་བྱེད་དུ་བྱས་ན་ནི་སྐྱེ་གནས་མཐའ་དག་གི་འཆི་སྲིད་སྦྱོང་བར་ནུས་ཀྱི། འབྱུང་བ་ཐིམ་རིམ་དངོས་སུ་ཡོད་པའི་འོད་གསལ་གྱིས་ནི་མངལ་སྐྱེས་ཀྱི་འཆི་སྲིད་ལས་གཞན་པ་སྦྱོང་བར་མི་ནུས་པས་ལུགས་དེ་ནི་ཁམས་དྲུག་འདུས་འཛམ་བུ་གླིང་པའི་མངལ་སྐྱེས་ཁོ་ནའི་ལམ་དུ་གསུངས་སོ། །
དེས་ན་གཉིས་པ་ནི། འདི་སྐད་ཅེས་བྱ་སྟེ། སྟོང་པའི་ངང་ལས་ཀུན་རྫོབ་ཀྱི་སྣང་བ་ཐམས་ཅད་འདོད་པ་ཙམ་དང་འབྲེལ་བའི་གཞི་མེད་དུ་རྟོགས་པར་བྱ་བའི་ཕྱིར་དུ། ནམ་མཁའི་ཁམས་སུ་ཨ་ལས་བྱུང་བའི་ཟླ་བའི་དཀྱིལ་འཁོར་ཤིན་ཏུ་གསལ་བའི་དབུས་སུ་རང་གི་བར་དོའི་ལུས་ངག་ཡིད་གསུམ་གྱི་ངོ་བོ་ཨོཾ་དཀར་པོ། ཨཱཿདམར་པོ། ཧཱུྃ་སྔོན་པོ་རྣམས་ཐབས་ཤེས་ཆགས་སེམས་ཀྱི་རང་བཞིན་ཧོ་དམར་པོ་གཉིས་ཀྱི་དབུས་ན་འཁོད་པ་མེ་ལོང་གི་གཟུགས་བརྙན་བཞིན་དུ་གསལ་བ་བྱང་ཆུབ་སེམས་ཀྱི་ངོ་བོར་གྱུར། སྐབས་འདིར་ཀུན་བཟང་དང་ཇོ་བོ་རྗེས་སྲུང་འཁོར་ཐུན་མོང་མ་ཡིན་པ་མ་མཛད་པ་ལྟར། བུ་སྟོན་སོགས་ཀྱིས་ཀྱང་མ་མཛད་ཀྱང་། ཀུན་ཏུ་བཟང་མོ་རིན་ཆེན་རྡོ་རྗེ་ཨ་བྷ་ཡ་རྣམས་ཀྱིས་རྒྱས་པར་གསུངས་ཤིང་མར་མེ་མཛད་བཟང་པོས་ཀྱང་། ཧཱུྃ་མཛད་ཡང་ན་གཙུག་ཏོར་རམ། །
ཡང་ན་རྟག་པ་ལ་སོགས་པས། ། བསྲུང་ཕྱིར་ཁྲོ་བོ་འཁོར་ལོ་ལ། ། གནས་ནས་བགེགས་ཀུན་གཞོམ་པར་བྱ། ། ཞེས་གསུངས་སོ། ། དེའི་ཕྱིར་ཨ་བྷ་ཡས་སྲུང་འཁོར་ལ། ཁྲོ་བོ་བཅུ་མ་གཏོགས་དབུས་ན་ལྷ་མེད་པར་འདོད་པ་ནི་འཐད་པར་མ་མཐོང་ངོ་། ། རིན་ཆེན་རྡོ་རྗེས་ཧཱུྃ་མཛད་ལ་དབང་ཕྱུག་དང་དབུ་མའི་གདན་བཤད་པའང་ཀུན་ཏུ་བཟང་མོ་ནས་མ་བཤད་ཅིང་འདི་ལ་རིགས་པས་ཀྱང་མི་འཐོབ་བོ། ། འདིར་ཀུན་ཏུ་བཟང་མོ་ལས་སྲུང་འཁོར་ཐུན་མོང་བ་མ་གསུངས་ཤིང་རིན་ཆེན་རྡོ་རྗེས་གཞན་དུ་བཤད་ཀྱང་ཇོ་བོ་དང་ཨ་བྷ་ཡ་ལྟར་བྱའོ། ། དེས་ན་འདི་ལྟར་བྱ་སྟེ། བྱང་ཆུབ་ཀྱི་སེམས་རྫོགས་བྱང་གི་སེམས་ལ་རྫོགས་བྱང་གི་བར་དུ་བདུད་བཞིའི་བར་ཆད་བསལ་བའི་ཕྱིར་དུ།
དེའི་འོག་ཏུ་ཨཾ་ལས་བྱུང་བའི་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་བྱུང་བའི་རྡོ་རྗེ་ནག་པོ་རྩེ་ལྔ་པ་ཁ་གྱེས་ཤིང་རབ་ཏུ་འཇིགས་པའི་ལྟེ་བར་ཉི་མ་ལ་གནས་པའི་ཧཱུྃ་ནག་པོ། དེ་ལས་འོད་ཟེར་ཕྱོགས་བཅུར་འཕྲོས་པས་བགེགས་ཐམས་ཅད་རྒྱང་རིང་དུ་བསྐྲད་དེ་འོད་ཟེར་སླར་འདུས་ནས་འོག་ཏུ་འཕྲོས་པས་འོག་ཐམས་ཅད་སྲ་ཞིང་བརྟན་པའི་རྡོ་རྗེའི་ས་གཞི། ལོགས་རྣམས་སུ་འཕྲོས་པས་རྒྱ་ཆེ་ཞིང་སྤངས་མཐོ་བའི་རྡོ་རྗེའི་རྭ་བ་དང་དྲྭ་བ། སྟེང་དུ་འཕྲོས་པས་རྡོ་རྗེའི་གུར་དང་བླ་རེ་གཟི་འོད་འབར་བ། དེ་ཐམས་ཅད་དུམ་བུ་གཅིག་ཏུ་གྱུར་པའི་ཕྱི་རོལ་ཏུ་རྡོ་རྗེའི་མེ་ཁ་དོག་ལྔས་རབ་ཏུ་འབར་བས་བསྐོར་བའི་ནང་གི་དབུས་སུ་ཨོཾ་ལས་བྱུང་བའི་ཟླ་བའི་སྟེང་དུ་བྷྲཱུཾ་སེར་པོ་ཡོངས་སུ་གྱུར་པ་ལས། འཁོར་ལོ་སེར་པོ་རྩིབས་བཅུ་པ་གཡས་བསྐོར་དུ་མགྱོགས་པར་འཁོར་བ་རྡོ་རྗེ་འབར་བའི་སྤྲིན་གྱི་ཕྲེང་པ་ཕྱོགས་བཅུར་འཕྲོ་བ། དེའི་ལྟེ་བའི་ནང་གི་དབུས་དང་ཕྱོགས་མཚམས་ཀྱི་རྩིབས་བརྒྱད་ཀྱི་རྩེ་མོའི་སྟེང་གི་ནམ་མཁའ་དང་། སྟེང་འོག་གི་རྩིབས་ཀྱི་ནང་ལ་ཅུང་ཟད་མ་རེག་པ་རྣམས་སུ་སྣ་ཚོགས་པདྨ་དང་ཉི་མའི་གདན་རེ་རེ། དེ་རྣམས་ཀྱི་སྟེང་དུ་ལྷོ་རུ་དཀར་པོ། ནུབ་དུ་དམར་པོ།
སྟེང་དུ་སེར་པོ། གཞན་རྣམས་སུ་སྔོན་པོའི་ཧཱུྃ་ཡིག་རེ་རེ་ཡོངས་སུ་གྱུར་བ་ལས། དབུས་དང་ཤར་ནས་ཕྱོགས་དང་མེ་ནས་མཚམས་གཡས་བསྐོར་དང་། སྟེང་འོག་རྣམས་སུ་རིམ་པ་བཞིན་དུ་རྡོ་རྗེ་དང་། ཐོ་བ་དང་། དབྱུག་པ་དང་། པདྨ་དང་། རྡོ་རྗེ་ཁ་གྱེས་པ་དང་། ལྕགས་ཀྱུ་དང་། དབྱུག་པ་སྔོན་པོ་དང་།
རྩེ་གསུམ་དང་། རལ་གྲི་དང་། འཁོར་ལོ་དང་། རྡོ་རྗེ་རྣམས་ལ་རང་རང་གི་ས་བོན་གྱིས་མཚན་པ་རྣམས་སུ་གྱུར། དེ་རྣམས་ཡོངས་སུ་གྱུར་པ་ལས་དབུས་སུ་ཧཱུྃ་མཛད། ཤར་དུ་གཤིན་རྗེ་གཤེད། བྱང་དུ་བགེགས་མཐར་བྱེད། ཤར་ལྷོར་འདོད་རྒྱལ། ལྷོ་ནུབ་ཏུ་དབྱུག་སྔོན་ཅན། ནུབ་བྱང་དུ་སྟོབས་པོ་ཆེ།
བྱང་ཤར་དུ་མི་གཡོ་བ། འོག་ཏུ་གནོད་མཛེས་རྒྱལ་པོ་དེ་ཐམས་ཅད་ཀྱང་སྐུ་མདོག་སྔོན་པོ་སྔོ་དམར་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་ཅིང་། གཡས་གཉིས་པ་རྣམས་ཀྱིས་རིམ་པ་བཞིན་དུ། རྡོ་རྗེ་དང་ཐོ་བ་དང་ཁྲོ་བོའི་རྡོ་རྗེ་དང་། ལྕགས་ཀྱུ་དང་དབྱུག་པ་དང་རྩེ་གསུམ་དང་རལ་གྲི་དང་རྡོ་རྗེ་འཛིན་པ། མི་གཡོ་བའི་གཡས་གསུམ་པས་རྡོ་རྗེ་དང་གཞན་ཐམས་ཅད་ཀྱི་གཡས་གསུམ་པས་རལ་གྲི་འཛིན་ཅིང་། གཡོན་གཉིས་པ་རྣམས་ཀྱིས་ནོར་བུ་དང་གསུམ་པ་རྣམས་ཀྱིས་པདྨ་འཛིན་པ། ལྷོ་རུ་ཤེས་རབ་མཐར་བྱེད་དཀར་པོ་དཀར་སྔོ་དམར་བ་དང་། ནུབ་ཏུ་པདྨ་མཐར་བྱེད་དམར་པོ་དམར་སྔོ་དཀར་བ་དང་། སྟེང་དུ་གཙུག་ཏོར་འཁོར་ལོས་བསྒྱུར་བ་སེར་པོ་སེར་སྔོ་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ།
གཡས་གཉིས་པ་རྣམས་ཀྱིས་རིམ་པ་བཞིན་དུ་དབྱུག་པ་དཀར་པོ་དང་། པདྨ་དམར་པོ་དང་འཁོར་ལོ་སེར་པོ་འཛིན་ཅིང་གསུམ་པ་རྣམས་ཀྱིས་རལ་གྲི་འཛིན་པ། གཡོན་གཉིས་པ་རྣམས་ཀྱིས་ནོར་བུ་འཛིན་ཅིང་པདྨ་མཐར་བྱེད་ཀྱི་གཡོན་གསུམ་པས་འཁོར་ལོ་དང་གཞན་གཉིས་ཀྱི་གཡོན་གསུམ་པས་པདྨ་འཛིན་པའོ། ། མི་གཡོ་བ་དང་འདོད་རྒྱལ་དང་གནོད་མཛེས་དང་ཧཱུྃ་མཛད་རྣམས་སྒེག་པའི་ཉམས་ཅན། མཆེ་བ་ཅུང་ཟད་གཙིགས་པ། དབུ་སྐྲ་ནག་པོ་ལ་རིན་པོ་ཆེའི་ཅོད་པན་དང་རིན་པོ་ཆེའི་རྒྱན་གྱིས་བརྒྱན་ཅིང་། དར་སྣ་ཚོགས་ཀྱི་ཤམ་ཐབས་ཅན་དང་། ཁྲོ་བོ་གཞན་ཐམས་ཅད་སྦོམ་ཞིང་ཐུང་བ་མི་སྡུག་པའི་ཉམས་ཅན་ཞལ་གདངས་པ། མཆེ་བ་དྲག་ཏུ་གཙིགས་ཤིང་ལྗགས་འགྱུར་བ། སྨིན་མ་དང་སྨ་ར་དང་དབུ་སྐྲ་དམར་སེར་རབ་ཏུ་འབར་བ།
སྦྲུལ་གྱི་རྒྱན་དང་སྟག་གི་ལྤགས་པའི་ཤམ་ཐབས་ཅན་ཏེ། ཐམས་ཅད་ཀྱང་ཞལ་རེ་རེ་ལ་སྤྱན་གསུམ་གསུམ་དང་ལྡན་པ་ཡེ་ཤེས་ཀྱི་མེ་འབར་བའི་དབུས་ན་གཡོན་བརྐྱང་གི་བསྟབས་ཀྱིས་བཞུགས་པ་གཤིན་རྗེ་གཤེད་ལ་རྣམ་སྣང་དང་། པདྨ་མཐར་བྱེད་ལ་འོད་དཔག་མེད། གཞན་ཐམས་ཅད་ལ་མི་བསྐྱོད་པས་དབུ་བརྒྱན་པའོ། ། ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། དེ་ལས་འོད་ཟེར་འཕྲོས་པས་རང་འདྲའི་ཡེ་ཤེས་སེམས་དཔའ་སྤྱན་དྲངས། ཛཿཧཱུྃ་བཾ་ཧོཿགཉིས་སུ་མེད་པར་གྱུར། རང་རང་གི་རིགས་བདག་ཡབ་ཡུམ་གྱིས་བྱང་ཆུབ་ཀྱི་སེམས་ཀྱིས་དབང་སྐུར་བར་གྱུར།
ཨོཾ་མ་ཧཱ་ཀྲོ་དྷ་རཱ་ཛ་ཨརྒྷཾ་ནས། དྷརྨ་དྷཱ་ཏུའི་བར་གྱིས་མཆོད། བཟླས་བ་ལ་སྤྲོ་ན་རྩ་རྒྱུད་ནས་གསུངས་པའི་ཕྲེང་སྔགས་རྣམས་སམ། འཕགས་ལུགས་ནས་འབྱུང་བའི་མཚན་སྔགས་རྣམས་བཟླ། གལ་ཏེ་གཞན་གྱི་བྱད་སྟེམས་ལ་སོགས་པ་བཟློག་པར་འདོད་ན། གཙུག་ཏོར་འཁོར་ལོས་བསྒྱུར་བ་དང་ཧཱུྃ་མཛད་བརྗེ་བ་གཙོ་བོ་བསྒྱུར་བའི་གནད་དང་། གཞན་ཡང་བསྲུང་བྱ་སྦ་བའི་གནད་དང་། ལྷའི་རྣམ་པའི་གནད་དང་། འཁོར་ལོ་འཁོར་བའི་གནད་དང་། སྔགས་བཟླས་པའི་གནད་དེ་གནད་ལྔ་ལྡན་དུ་བྱ་བར་རྗེ་བཙུན་དམ་པ་ས་སྐྱ་པ་རྣམས་ཀྱི་མན་ངག་ལས་འབྱུང་བ་བཞིན་དུ་བྱའོ། །
གཉིས་པ་ལ་དང་པོ་སྦྱོར་བ། དཀྱིལ་འཁོར་རྒྱལ་མཆོག ཐིག་ལེའི་རྣལ་འབྱོར། ཕྲ་མོའི་རྣལ་འབྱོར་དང་བཞིའོ། ། དང་པོ་ལ་རྟེན་དང་། བརྟེན་པའི་རྣལ་འབྱོར་གཉིས་ལས། དང་པོ་ནི། སྐབས་འདིའི་རྣལ་འབྱོར་རྣམས་ལ་ཀུན་བཟང་གཉིས་ནས་གསལ་བར་གསུངས་པ་བཞིན་དུ་གཞན་རྣམས་ལའང་མི་མཐུན་པ་ཆེར་མི་སྣང་བས་འདི་སྐད་ཅེས་བྱ་སྟེ། སྲུང་འཁོར་གྱི་ནང་གི་དབུས་ཀྱི་ཁྲོ་བོ་ཡོངས་སུ་གྱུར་པ་ལས། སཾ་ལས་རྡོ་རྗེ་སཾ་གིས་མཚན་པ།
དེ་ཡོངས་སུ་གྱུར་པ་ལས། ཀུན་བཟང་དཀར་པོ་དཀར་སྔོ་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་རང་འོད་ཀྱི་རིག་མ་ལ་འཁྱུད་ཅིང་། ལྷག་མ་གཡས་གཉིས་རྡོ་རྗེ་དང་རལ་གྲི། གཡོན་གཉིས་རིན་པོ་དང་པདྨ་འཛིན་པ་ཟླ་བའི་འོད་ཅན་ཞབས་གཉིས་རྡོ་རྗེའི་སྐྱིལ་ཀྲུང་གིས་ཟླ་གདན་ལ་བཞུགས་ཤིང་། རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན། དེ་ཡོངས་སུ་གྱུར་པ་ལས་ནམ་མཁའི་ཁམས་བདེ་བ་ཆེན་པོའི་རང་བཞིན་ཆོས་ཀྱི་འབྱུང་གནས་གྲུ་གསུམ་ཕྱི་དཀར་ལ་ནང་དམར་བ་ཡངས་ཤིང་རྒྱ་ཆེ་བའི་རྩ་བ་ཕྲ་བ་ཐུར་དུ་ཟུག་ཅིང་གདེངས་ཁ་ཆེ་བ་གྱེན་དུ་ཕྱོགས་པ་དེ་བཞིན་གཤེགས་པའི་ཚོགས་ཀྱི་འོད་ཟེར་རབ་ཏུ་འཕྲོ་བའོ། ། དེའི་ནང་དུ་པཾ་སེར་པོ་ལས་སྣ་ཚོགས་པདྨ་འདབ་མ་འབུམ་དང་ལྡན་པའི་ལྟེ་བར་ཧཱུྃ་ནག་པོ་ལས་སྣ་ཚོགས་རྡོ་རྗེ་ཡངས་ཤིང་རྒྱ་ཆེ་བ། དེའི་ལྟེ་བར་ཟླ་བའི་གདན་ལ། བྷྲཱུྃ་དཀར་པོ་ལས་བྱུང་ཞིང་རྟེན་འབྲེལ་བཅུ་གཉིས་རྣམ་པར་དག་པའི་འཁོར་ལོ་དཀར་པོ་རྩིབས་བཅུ་གཉིས་པའི་ལྟེ་བར་ཡང་ཟླ་བ་ལ་གནས་པའི་བྷྲཱུྃ་དཀར་པོ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་བདེ་བ་ཆེན་པོས་མཉེས་ནས་རྣམ་སྣང་གི་རྣམ་པར་སྤྱན་དྲངས་སྟེ་བྷྲཱུྃ་ལ་ཐིམ་པའི་འཁོར་ལོ་ཟླ་བ་བྷྲཱུྃ་དང་བཅས་པ་ཡོངས་སུ་གྱུར་པ་ལས་རྣམ་སྣང་དཀར་པོ་དཀར་སྔོ་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་རང་འོད་ཀྱི་ཡུམ་ལ་འཁྱུད་ཅིང་། ལྷག་མ་གཡས་གཉིས་འཁོར་ལོ་དང་རལ་གྲི།
གཡོན་གཉིས་རིན་པོ་ཆེ་དང་པདྨ་འཛིན་པ། ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས་ཤིང་ཟླ་བའི་འོད་ཟེར་རབ་ཏུ་འཕྲོ་བ། རལ་པའི་ཐོར་ཚུགས་དང་རིན་པོ་ཆེའི་རྒྱན་དུ་མས་བརྒྱན་ཅིང་དར་སྣ་ཚོགས་ཀྱི་ན་བཟས་བླུབས་པ། དེ་ཡོངས་སུ་གྱུར་པ་ལས་ཐར་པ་ཆེན་པོའི་ཁང་བཟངས་གཞལ་མེད་ཁང་ཆེན་པོ་རིན་པོ་ཆེ་སྣ་ལྔ་ལས་རྫོགས་པར་གྲུབ་པ་ཐུབ་པའི་དབང་པོའི་འོད་ཟེར་གྱིས་མཐའ་ཡས་པའི་ཕྱོགས་ཀུན་ཏུ་ཁྱབ་པ། གྲུ་བཞི་སྒོ་བཞི་པ། ཕྱི་ནས་རིམ་པ་བཞིན་དུ་དཀར་སེར་དམར་ལྗང་སྔོ་བའི་རིམ་པ་ལྔ་དང་ལྡན་པའི་རིན་པོ་ཆེའི་རྩིག་པས་ཡོངས་སུ་བསྐོར་བའི་སྟེང་ན། རིན་པོ་ཆེའི་ཕ་གུ་གཞི་དམར་པོ་ལ་རིན་པོ་ཆེ་ཟུར་གསུམ་དང་གྲུ་བཞི་ལ་སོགས་པས་སྤྲས་པ། དེའི་སྟེང་ན་གནས་པའི་གསེར་གྱི་སྐེ་རགས་བཞིའི་ཕྱི་ངོས་སུ་ཆུ་སྲིན་གྱི་ཁ་ནས་འཕྱང་པའི་མུ་ཏིག་གི་དོ་ཤལ་དང་དོ་ཤལ་ཕྱེད་པ་དང་མེ་ལོང་དང་རྔ་ཡབ་དང་ཉི་མ་དང་ཟླ་བ་དང་མེ་ཏོག་གི་ཕྲེང་བ་རྣམས་ཀྱིས་བརྒྱན་པ། དེའི་ཕྱིའི་ངོས་སུ་བྱ་འདབ་ལས་འཕྱང་བའི་རིན་པོ་ཆེའི་ཤར་བུ་དཀར་པོ་རྩེ་མོ་ཐུར་དུ་དུད་པ། དེའི་སྟེང་དུ་རིན་པོ་ཆེའི་མདའ་ཡབ་པདྨ་འདབ་མ་ཕྱེད་པའི་དབྱིབས་ཅན་གྱིས་ཡོངས་སུ་བསྐོར་བའི་བར་བར་དུ་གསེར་གྱི་བུམ་པ་ནས་འཐོན་པའི་རྒྱལ་མཚན་དང་བ་དན་བརྒྱད་བརྒྱད་དལ་བུའི་རླུང་གིས་ལེགས་པར་བསྐྱོད་པའི་རྔ་ཡབ་རྣམས་ལས་དཔྱངས་པའི་དྲིལ་བུ་གཡེར་ཁ་ལས་ཡན་ལག་དགུ་དང་ལྡན་པའི་དམ་པ་ཆོས་ཀྱི་སྒྲ་སྙན་པར་སྒྲོགས་ཤིང་ཕྱིའི་སྟེང་གི་ཟུར་བཞི་ལ་རིན་པོ་ཆེའི་གདུགས་དཀར་པོ་བཞིས་བརྒྱན་པ།
རྩིག་པའི་འགྲམ་ནས་འདོད་ཡོན་གྱི་སྣམ་བུ་དམར་པོས་བསྐོར་བ་ལ་བཞུགས་སྟབས་དང་ཁ་དོག་སྣ་ཚོགས་པའི་ལྷ་མོ་རྣམས་ཀྱིས་མཆོད་པ་བྱེད་བཞིན་པ། སྒོ་དང་སྒོ་ཁྱུད་ཀྱི་ཕྱིའི་མཚམས་དང་རྩིག་པའི་ཕྱི་ནང་གི་ཟུར་བཞིར་ཟླ་ཕྱེད་ལ་གནས་པའི་རིན་པོ་ཆེ་དམར་པོའི་སྟེང་དུ་རྡོ་རྗེས་བརྒྱན་པ། སྒོ་བཞི་སོ་སོའི་མདུན་དུ་སྟེགས་བུ་གྲུ་བཞི་པའི་སྟེང་དུ་བུམ་པ་ལ་གནས་པའི་ཀ་བ་བཞི་བཞིས་སྟེགས་པའི་རྟ་བབས་གསེར་དང་ཤར་བུ་དང་རིན་པོ་ཆེ་དང་རྟ་རྨིག་དང་མུན་སྣམ་དང་ཝ་རན་ཏྲ་དང་མུན་པ་དང་ཤར་བུ་དང་རིན་པོ་ཆེ་དང་། རྨིག་པ་དང་མདའ་ཡབ་ཏེ་སྣམ་བུ་བཅུ་གཅིག་དང་ལྡན་པའི་མདའ་ཡབ་ཀྱི་རྩེ་མོར་ཆོས་ཀྱི་འཁོར་ལོའི་གཡས་གཡོན་དུ་རི་དྭགས་ཕོ་མོ་དང་བཅས་ཤིང་རྨིག་པ་དང་ཝ་རན་ཏྲའི་སྣེ་མོར་རྒྱལ་མཚན་དང་བ་དན་དང་གདུགས་ཀྱིས་བརྒྱན་པ། རྟ་བབས་ཀྱི་གཡས་གཡོན་དུ་བུམ་པ་བཟང་པོ་ལས་སྐྱེས་པའི་དཔག་བསམ་གྱི་ཤིང་ལ་རྒྱལ་སྲིད་རིན་པོ་ཆེ་སྣ་བདུན་དང་བར་བར་དུ་གྲུབ་པ་ཐོབ་པ་དང་སྤྲིན་གྱི་གསེབ་ནས་འབྱུང་བའི་ལྷ་མོ་མེ་ཏོག་གི་ཕྲེང་བ་བཟུང་བ་རྣམས་ཀྱིས་ཀུན་ནས་མཛེས་པར་བྱས་པའོ། ། གཞལ་ཡས་ཁང་གི་ནང་དཀྱིལ་འཁོར་གྱི་ཕྱེད་ཀྱི་ཚད་ཀྱི་ཕྱི་ངོས་སུ་འོད་ཟེར་རྣམ་པ་ལྔའི་ཕྲེང་བས་བསྐོར་བའི་ནང་དུ་རྡོ་རྗེ་རྩེ་གསུམ་པས་ཟླུམ་པོར་བསྐོར་བ་ལ་བརྟེན་པའི་ཤར་དུ་འཁོར་ལོ། ལྷོར་རིན་པོ་ཆེ། ནུབ་ཏུ་པདྨ། བྱང་དུ་རལ་གྲིས་མཚན་པའི་ཀ་བ་གཉིས་གཉིས་ཀྱིས་བཏེག་པའི་རྡོ་རྗེའི་གདུང་གིས་མཛེས་པར་ཕུབ་པའི་རྩེ་མོར་རྡོ་རྗེ་རིན་པོ་ཆེའི་ཏོག་གིས་སྤྲས་པ། རིན་པ་གཉིས་པའི་གྲྭའི་གཡས་གཡོན་གཉིས་སུ་བདུད་རྩིས་གང་བའི་རིན་པོ་ཆེའི་བུམ་པ་གཉིས་གཉིས་སྟེ་བུམ་པ་བརྒྱད་ཀྱིས་མཛེས་པར་བྱས་པ།
ལྷ་དང་མི་ལས་ཡོན་ཏན་ཁྱད་པར་དུ་འཕགས་པའི་མཆོད་པའི་སྤྲིན་སྤུང་ཚད་མེད་པས་ཕྱི་ནང་ཀུན་ཏུ་བརྒྱན་པའི་ཁང་བཟངས་དམ་པ་ཕྱི་ལྟས་ནང་གསལ་བ་ནང་ལྟས་ཕྱི་གསལ་བའི་ནང་གི་སྟེང་དང་འོག་གི་ས་གཞི་ཐམས་ཅད་ཤར་དཀར། ལྷོ་སེར། ནུབ་དམར། བྱང་ལྗང་། དབུས་སྔོ་བར་གྱུར་པའི་ནང་གི་ལིང་ཚེ་དགུ་དང་རིམ་པ་གཉིས་པའི་གྲྭ་བཞི་དང་ཤར་སྒོའི་གཡས་གཡོན་གཉིས་དང་སྒོ་བཞི་རྣམས་སུ་སྣ་ཚོགས་པདྨའི་གདན་རེ་རེ། ནང་གི་ཤར་ལས་གཞན་པའི་ཕྱོགས་གསུམ་དང་སྒོ་བཞིར་པདྨའི་ལྟེ་བ་ལ་ཉི་མའི་གདན་རེ་རེ་དང་གཞན་རྣམས་སུ་ཟླ་བའི་གདན་རེ་རེ་སྟེ་རྟེན་གྱི་དཀྱིལ་འཁོར་ཡེ་ཤེས་ཀྱི་གཞལ་མེད་ཁང་གི་མཚན་ཉིད་ཐམས་ཅད་ཡོངས་སུ་རྫོགས་པ་ལུང་དང་རྟོགས་པའི་ཆོས་ཐམས་ཅད་རྣམ་པར་དག་པ་ནི། མི་མཉམ་པ་དག་མེད་པས་ཟུར་བཞིར་མཉམ། ། དྲན་དང་དབང་པོ་མཆོག་གིས་སྒོ་རྣམས་ཡིན། ། བསམ་གཏན་བཞི་པོ་རྣམས་ཀྱིས་རྟ་བབས་ཏེ། ། ཏིང་འཛིན་ཁ་ཁྱེར་གྱིས་ནི་ལེགས་པར་བསྐོར། །
ཁ་ཁྱེར་དེར་ལེགས་བསྟེན་པའི་མཆོད་པ་ནི། ། དམ་པ་འཛིན་རྣམས་གཟུངས་ཀྱི་ཚོགས་ཡིན་ནོ། ། རྒྱན་རྣམས་ཀུན་གྱིས་རྣམ་པར་བརྒྱན་པ་ནི། ། གང་ཕྱིར་འགྲོ་བའི་བསམ་ཀུན་རྫོགས་བྱེད་པའོ། ། རླུང་གིས་བསྐྱོད་པའི་བ་དན་ཕྲེང་བ་དང་། ། སྒྲ་སྒྲོགས་དྲིལ་བུས་ཕྱོགས་སྒོ་ཀུན་ཁྱབ་པ། ། གང་ཕྱིར་དམ་ཆོས་གསུང་རབ་ཡན་ལག་དགུ། ། གདུལ་བྱ་ཐམས་ཅད་ལ་ནི་བསྐྱོད་པ་འོ། ། མེ་ལོང་དྲྭ་བ་དྲྭ་ཕྱེད་མེ་ཏོག་གི། ། ཕྲེང་བ་སྣ་ཚོགས་ཀྱིས་བརྒྱན་མཉམ་མེད་པ། །
མེ་ལོང་ཡེ་ཤེས་དྲི་མེད་བྱང་ཆུབ་ཀྱི། ། ཡན་ལག་མེ་ཏོག་དྲི་ནི་ཕུན་སུམ་ཚོགས། ། ཀ་བ་བཟང་པོ་བརྒྱད་ཀྱིས་ཉེར་མཛེས་པ། ། རྣམ་ཐར་བརྒྱད་པོ་རྣམ་པར་དག་པ་ཡིན། ། རྡོ་རྗེའི་ཐིག་དང་ཡང་དག་ལྡན་པ་ནི། ། རྡོ་རྗེ་ཐེག་ཆོས་འཁོར་ལོ་རབ་བསྐོར་བའོ། ། བླ་མེད་མཐའ་ཡས་འདོད་པའི་ཡོན་ཏན་ལྔ། ། གཟུགས་སོགས་ཡུལ་རྣམས་རྣམ་པར་དག་པ་ཡིན། ། མཆོད་པ་ལྔ་ཡིས་རྣམ་པར་བརྒྱན་པ་ནི། ། ཆོས་དབྱིངས་རྣམ་པར་དག་པའི་རྒྱུ་མཐུན་ནོ། །
སྣ་ཚོགས་པདྨའི་ལྟེ་བར་ལེགས་གནས་པའི། ། ཉི་ཟླ་མགོན་བཅས་ལྷ་ཡི་གདན་རྣམས་ནི། ། སྐྱོན་གྱིས་མ་གོས་མི་ཤེས་མུན་སེལ་ཞིང་། ། ཉོན་མོངས་ཚ་གདུང་ཞི་བར་བྱེད་པ་འོ། ། ཞེས་བརྗོད་དོ། ། འདིར་གཞལ་ཡས་ཁང་གི་མཚན་ཉིད་ནི། གཞན་ཀུན་ན་རྒྱས་པར་མི་བཞུགས་པས་སློབ་དཔོན་ཨ་བྷ་ཡས་བཤད་པ་ལྟར་བཀོད་ལ། དག་པ་སྦྱར་རྒྱུ་མ་ཚང་བ་འགའ་ཞིག་བསྣན་པ་ནི། དག་པ་དང་སྦྱར་བའི་ཀུན་བཟང་གི་ཚིག་བཅད་འདི་རྣམས་ཀྱི་དགོངས་པ་བཀོད་པ་སྟེ། ཚིག་རྐང་ཕྱི་མ་གཉིས་རིན་ཆེན་རྡོ་རྗེས་བཤད་པའི་དོན་བསྡུས་པའོ། །
གཉིས་པ་བརྟེན་པ་ལ་བསྙེན་བསྒྲུབ་ཆུང་ངུའི་ཡན་ལག་དང་། བར་མའི་ཡན་ལག་གོ ། དང་པོ་ལ་བསྙེན་པ། ཉེར་བསྒྲུབ། སྒྲུབ་པ། སྒྲུབ་ཆེན་བཞི་ལས། དང་པོ་ལ་རྒྱུ་དང་འབྲས་བུའི་རྡོ་རྗེ་འཛིན་པ་གཉིས་ཀྱི་དང་པོ་ནི། སྐབས་འདིར་བར་དོ་མ་ཞུགས་བར་གྱི་རྒྱུ་རྡོ་རྗེ་འཛིན་པའི་གནས་སྐབས་ཐམས་ཅད་ཕ་མའི་རྣལ་འབྱོར་ཡིན་པས་རང་ཉིད་ལྷའི་ང་རྒྱལ་མི་བྱེད་པར་རང་ལས་རྒྱུད་གཞན་པའི་སངས་རྒྱས་ཡབ་ཡུམ་མངོན་བྱང་ལྔ་ལས་བསྐྱེད་པར་ཁ་ཅིག་འདོད་པ་ནི་མི་འཐད་དེ། མངོན་བྱང་གི་སྐབས་རྣམས་སུ། ཀུན་ཏུ་བཟང་མོ་ནས།
བཛྲ་ཨཱཏྨ་ཀོ྅་ཧཾ་དང་། ཡ་ཐཱ་སརྦ་ཏ་ཐཱ་ག་ཏ་ཏ་ཐཱ་ཨ་ཧཾ་དང་། མར་མེ་མཛད་བཟང་པོས་སྔ་མ་དང་། སུ་བི་ཤུད་དྷ་དྷརྨ་དྷཱ་ཏུ་སྭ་བྷཱ་ཝ་ཨཱཏྨ་ཀོ྅་ཧཾ་དང་། རིན་ཆེན་རྡོ་རྗེ་དང་ཇོ་བོས་སྔགས་དང་པོ་ཉིད་བཤད་པ་ཐམས་ཅད་ལ་ཨ་ཧཾ་ཞེས་པ་ངའོ་ཞེས་ང་རྒྱལ་འཛིན་དགོས་པའི་ཕྱིར་དང་། ཀུན་བཟང་ལས། ང་རྒྱལ་དང་ལྡན་མཐའ་ཡས་སྤྲུལ་བ་ཡིས། ། ཞེས་སོགས་དང་། ཀུན་ཏུ་བཟང་མོ་ལས་ཟླ་བའི་དཀྱིལ་འཁོར་གྱི་སྟེང་དུ་སྐད་ཅིག་གིས་རྣལ་འབྱོར་པ་རྗེ་བཙུན་རྡོ་རྗེ་འཛིན་པར་གྱུར་ཏེ་ཞེས་དང་། མར་མེ་མཛད་བཟང་པོས།
བདག་ལ་དེའི་ང་རྒྱལ་བྱ། ། ཨོཾ་བཛྲ་ཨ་ཧཾ་ཞེས་དང་ཇོ་བོ་དང་རིན་ཆེན་རྡོ་རྗེ་དང་། ཤཱནྟི་པ་རྣམས་ཀྱིས་བདག་ཉིད་རྡོ་རྗེ་འཛིན་པ་ཞེས། མགྲིན་གཅིག་ཏུ་གསུངས་པའི་ཕྱིར་དང་། མངོན་བྱང་ལྔ་པོ་རྣམས་ཤེས་ལྔ་གནས་གྱུར་ཞིང་ཡེ་ཤེས་ལྔར་བཤད་ལ། དེ་ལས་སེམས་ཅན་གྱི་དོན་རྒྱས་པར་བྱེད་ཚུལ་འབྱུང་བ་རྣམས་ཀྱིས་རྣལ་འབྱོར་པ་ལ་ཕན་གནོད་མེད་པར་འགྱུར་བ་སོགས་ཀྱི་སྐྱོན་མཐའ་ཡས་སོ། ། འོན་ཀྱང་བར་དོ་རྒྱུད་ཐ་དད་པ་གཉིས་བྱེད་པའང་མི་བདེ་བས། བར་དོ་དངོས་ནི་ནམ་མཁར་བཞག་པའི་ཡི་གེ་ཡིན་ལ། དེས་རྨི་ལམ་དུ་ཡུལ་གཞན་དུ་ཕྱིན་ནས་བྱ་བ་གཞན་བྱེད་པ་དང་རྗེས་སུ་མཐུན་པར་རྒྱུ་རྡོ་རྗེ་འཛིན་པ་མངོན་བྱང་ལྔའི་ཚུལ་གྱིས་སངས་རྒྱས་ཏེ་འདོད་ཆགས་ཆེན་པོས་གདུལ་བར་བྱ་བའི་སེམས་ཅན་རྗེས་སུ་འཛིན་པ་སོགས་བྱས་པས། གཞི་ལ་ཕ་མ་དང་ཚུལ་མཐུན་ཞིང་།
འབྲས་བུ་མངོན་བྱང་ལྔ་ལས་གཞན་དོན་ཕྲིན་ལས་འགྲུབ་པའི་ལམ་དུ་འགྲོ་བ་ཅིག་སྐབས་འདིའི་གོ་དོན་དུ་བཟུང་ངོ་། ། དེའི་ཚུལ་ལའང་དཔལ་འབྲས་ཀྱིས་དང་པོ་ནས་ཟླ་བ་གཅིག་ལས་མི་བསྒོམ་པ་ནི་ཀུན་བཟང་དང་མར་མེ་མཛད་ཀྱི་གཞུང་ལ་གཅིག་གཉིས་གང་དུའང་མི་གསལ་ཡང་། གཞན་རྣམས་ནས་སྨོན་འཇུག་སོ་སོར་ཕྱེ་སྟེ་ཟླ་བ་གཉིས་སུ་བྱས་པ་དང་འགལ་ཞིང་། ཕྱིས་ཀྱི་མཁས་པ་དག་གིས། རྡོར་དབྱིངས་ནས་བཤད་པའི་སྔགས་ཚན་ལྔ་མངོན་བྱང་རེ་རེ་ལ་སྦྱར་བ་ནི་གཞུང་ཆེ་བ་འདི་རྣམས་གང་ནའང་མི་བཞུགས་པས་མི་བྱའོ། ། དེ་ལྟར་ན་སྤྱིར་རྒྱ་གཞུང་སྤྱི་དང་ཁྱད་པར་ཀུན་ཏུ་བཟང་མོ་དང་བསྟུན་ནས་འདི་སྐད་ཅེས་བྱ་སྟེ། དབུས་ཀྱི་ཟླ་བའི་གདན་ལ་བར་སྣང་གི་ཡི་གེ་ལས་འཕྲོས་པའི་རང་གི་སྒོ་གསུམ་གྱི་ཡིག་འབྲུ་གསུམ་གཟུགས་བརྙན་ལྟར་གསལ་བས། བདག་ཉིད་འཇམ་པའི་དབྱངས་སུ་འཚང་རྒྱ་བའི་ཕྱིར་དུ་ཕྱོགས་བཅུའི་སེམས་ཅན་གྱི་དོན་ལ་བཞུགས་པའི་དེ་བཞིན་གཤེགས་པ་ཐམས་ཅད་བསྐུལ་བས་དེ་རྣམས་ཀྱིས་རང་ལ་བྱིན་གྱིས་བརླབས་ཤིང་འོད་དུ་ཞུ་ནས་འོག་ཏུ། ཨ་ཨཱ། ཨི་ཨཱི།
ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ་ཨོ་ཨཽ་ཨཾ་ཨཿརྣམས་གཡས་བསྐོར་དང་། སླར་ཡང་ཨ་ཨཱ་ནས་ཨཾ་ཨཿརྣམས་གཡོན་བསྐོར་ཏེ་མཚན་སོ་གཉིས་ཀྱི་རང་བཞིན་དབྱངས་སོ་གཉིས་ཡོངས་སུ་གྱུར་པ་ལས། ཟླ་བའི་དཀྱིལ་འཁོར་དབྱངས་དཀར་པོ་སོ་གཉིས་ཀྱིས་མཚན་པ་སྨོན་པ་སེམས་བསྐྱེད་དང་ཤེས་རབ་ཀྱི་རང་བཞིན་དང་། སྟེང་དུ་ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན།
པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཥཿ ཡ་ར་ལ་ཝ་ཌ་ཌྷ་རྣམས་གཡས་བསྐོར་དང་། སླར་ཡང་ཀ་ནས། ཌྷ་རྣམས་གཡོན་བསྐོར་ཏེ་དཔེ་བྱད་བརྒྱད་ཅུའི་རང་བཞིན་གསལ་བྱེད་བརྒྱད་བཅུ་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་གསལ་བྱེད་དམར་པོ་བརྒྱད་ཅུས་མཚན་པ་འཇུག་པ་སེམས་བསྐྱེད་དང་ཐབས་ཀྱི་རང་བཞིན་དུ་གྱུར་པའི་ཟླ་བ་གཉིས་ནི་ཐོག་བཅས་ཀྱི་ཉེས་པ་དང་བྲལ་ཞིང་ཤིན་ཏུ་གསལ་བས་ཀུན་གཞིའི་རྣམ་ཤེས་གནས་གྱུར་པ་མེ་ལོང་ལྟ་བུའི་ཡེ་ཤེས་ལས་བྱང་ཆུབ་པའོ། ། ཟླ་བ་དེ་གཉིས་དབྱེར་མེད་དུ་འདྲེས་ནས་གཅིག་ཏུ་གྱུར་པ་ནི་ཐབས་ཤེས་གཉིས་སུ་མེད་པས་ཉོན་ཡིད་གནས་གྱུར་པ་མཉམ་པ་ཉིད་ཀྱི་ཡེ་ཤེས་ལས་བྱང་ཆུབ་པའོ། ། ཟླ་བའི་སྟེང་དུ་ཧཱུྃ་དམར་པོ་ལས་བྱུང་བ་དེ་རྡོ་རྗེ་རྩེ་ལྔ་པ་ནོར་བུ་པདྨ་རཱ་ག་ལྟར་དམར་པའི་ལྟེ་བར་ཟླ་བ་ལ་གནས་པའི་ཧཱུྃ་ཡིག་དཀར་པོ་འོད་ཟེར་འབར་བས་མཚན་པ་ནི་བརྗོད་བྱ་དང་རྗོད་བྱེད་ལས་འདས་པས་ཡིད་ཤེས་གནས་གྱུར་པ་སོ་སོར་རྟོག་པའི་ཡེ་ཤེས་ལས་བྱང་ཆུབ་པའོ། ། ཧཱུྃ་གི་འོད་ཟེར་གྱིས་འགྲོ་བ་ཐམས་ཅད་རྣམ་པར་སྦྱངས་ཤིང་རྡོ་རྗེ་འཛིན་པའི་གོ་འཕང་ལ་བཀོད་དེ། སླར་འདུས་ནས་ཧཱུྃ་ལ་ཐིམ་པ་ནི་གཟུང་བ་དང་འཛིན་པས་སྟོང་པས་དབང་ཤེས་གནས་གྱུར་པ་བྱ་བ་གྲུབ་པའི་ཡེ་ཤེས་ལས་བྱང་ཆུབ་པའོ། །
ཨོཾ་བཛྲ་ཨཱ་ཏྨ་ཀོ྅་ཧཾ། སླར་ཡང་ཧཱུྃ་གི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་ཐམས་ཅད་བདེ་བ་ཆེན་པོས་མཉེས་པར་བྱས་ནས་རྡོ་རྗེ་སེམས་དཔའི་རྣམ་པར་སྤྱན་དྲངས་པ་རྣམས་ཧཱུྃ་ལ་ཐིམ་པའི་རྐྱེན་གྱིས་ཟླ་བ་རྡོ་རྗེ་ཧཱུྃ་དང་བཅས་པ་ཡོངས་སུ་གྱུར་པ་ལས། རང་ཉིད་ཐུབ་པའི་དབང་པོ་ཀུན་གྱི་རྡུལ་ཕྲ་རབ་ལས་བྱུང་བ་འགྲོ་བ་རྣམས་ཀྱི་དེ་ཁོ་ན་ཉིད་སངས་རྒྱས་ཀུན་གྱི་ཡབ་ཏུ་གྱུར་པའི་རྡོ་རྗེ་སེམས་དཔའ་སྐུ་མདོག་དཀར་པོ་ཞེས་པ་ནས། རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན་དུ་གྱུར། ཞེས་པའི་བར་གོང་གི་ཀུན་བཟང་གི་ཇི་བཞིན་བརྗོད་ཅིང་བསམ་པ་ནི་དྲི་མ་ཐམས་ཅད་དང་བྲལ་བས་རང་བཞིན་གནས་རིགས་གནས་གྱུར་པ་ཆོས་དབྱིངས་ཡེ་ཤེས་ལས་བྱང་ཆུབ་པའོ། ། ཨོཾ་ཡ་ཐཱ་སརྦ་ཏ་ཐཱ་ག་ཏ་ཏ་ཐ་ཨ་ཧཾ། འདིར་ཀུན་ཏུ་བཟང་མོ་ལས་སྔགས་འདི་གོང་དུ་བཤད་ཅིང་། ཟླ་བ་ཡོངས་སུ་གྱུར་ནས་རྡོ་རྗེ་བཤད་པ་ནི་གཞུང་འདི་དར་མ་གྲགས་ཀྱིས་རང་འགྱུར་དུ་འདུག་པའི་འགྱུར་སྐྱོན་ཡིན་ནམ་བརྟག་པར་བྱ་ལ་མ་ཡིན་ན་ནི་ཚུལ་དེ་ཡང་རུང་པར་གསལ་ལོ། ། འདི་རྣམས་དང་འོག་གི་སྙིང་རྗེའི་དབང་བསྐུར་ལ་འཕགས་པ་རིན་པོ་ཆེས་ཚུལ་གཞན་དུ་བཤད་པ་ནི་བཏང་སྙོམས་སུ་བཞག་པར་བྱའོ། ། དེ་ནས་སེམས་ཅན་ལ་དབང་བསྐུར་བའི་རྣལ་འབྱོར་འདི་རྣམས་ནི།
རྩ་རྒྱུད་ལེའུ་དང་པོའི་ཟིལ་ནོན་རྡོ་རྗེའི་ཏིང་ངེ་འཛིན་གྱི་སྐབས་ནས་ཟུར་ཙམ་གསུངས་པ་འཕགས་ལུགས་པ་རྣམས་ཀྱིས་ལྷག་མོས་ཀྱི་མཛད་པར་སྦྱར་ལ། འདིར་དེ་དང་ཁྱད་པར་དུས་ཀྱི་འཁོར་ལོའི་དཀྱིལ་འཁོར་རྒྱལ་མཆོག་ཏུ་གསུངས་པའི་རྣམ་གཞག་དང་མཐུན་པར་སྐབས་འདིར་བཅུད་ཀྱི་ཞིང་སྦྱོང་བྱེད་དུ་གསུངས་ཤིང་། དེ་ཡང་རིན་ཆེན་རྡོ་རྗེ་དང་རྩ་རྒྱུད་ཀྱི་འགྲེལ་པ་འདུས་པའི་རྒྱན་གཉིས་ལས་ས་བོན་གྱིས་དབྱུང་བ་ཁོ་ན་མ་གཏོགས་བསྐྱེད་པ་དང་མིག་སོགས་སྦྱོང་བ་བཀག་ལ། ཇོ་བོ་རྗེས་སེམས་ཅན་རྣམས་ས་བོན་ཀྵིཾ་ལ་སོགས་པ་རྣམས་ལས་ས་སྙིང་སོགས་སུ་བསྐྱེད་ཅིང་ས་བོན་དེ་ཉིད་ཀྱིས་འབྱིན་པར་བཤད། ཀུན་བཟང་དུ། དེ་རྗེས་ས་བོན་གྱིས་ནི་དབྱུང་བར་བྱ། ། ཞེས་དབྱུང་བ་དངོས་སུ་གསུངས་ཤིང་བསྐྱེད་པ་མི་གསལ་ལ། དཀྱིལ་ཆོག་རྩ་འགྲེལ་ཡང་དེ་དང་འདྲ། ཀུན་ཏུ་བཟང་མོ་ལས། མངལ་གྱི་དཀྱིལ་འཁོར་གྱི་གཙོ་བོ་དང་རྣམ་སྣང་གི་བར་གྱི་ས་ལ་སེམས་ཅན་རྣམས་ལྷ་ཉི་ཤུ་རྩ་གཅིག་ཏུ་ཆོ་ག་གསུམ་བསྐྱེད་བྱས་ནས་འབྱིན་པ་དང་།
ཕྱུང་པའི་སེམས་ཅན་ལྷར་གྱུར་བ་རྣམས་ཀྱིས་ཆེད་བརྗོད་མཛད་པ་སོགས་གསུངས་པ་དང་། སྨན་ཞབས་པས་ས་བོན་གྱིས་འབྱིན་པ་བཀག་པ་ལ་སོགས་པ་མི་མཐུན་པ་མང་དུ་བྱུང་ཡང་། ལམ་གྱི་གནད་དང་སྔགས་ཀྱི་བརྡའ་ཆད་ཀྱི་གྲུབ་མཐའ་ཆུག་པ་སོགས་ཀྱི་སྐྱོན་ཅན་མི་བསྐྱེད་པས། གང་ལྟར་བྱས་ནའང་འགལ་བ་ཆེར་མེད་པས། འདི་ལྟར་བྱ་སྟེ། དེ་ནས་འདོད་ཆགས་ཆེན་པོས་གདུལ་བར་བྱ་བའི་སེམས་ཅན་གྱི་འཇིག་རྟེན་གསང་བ་འདུས་པ་བསྟན་པར་བྱ་བའི་སྣོད་དུ་མངོན་པར་གཟིགས་ནས། ཡབ་ཡུམ་སྙོམས་པར་ཞུགས་པའི་ཤིན་ཏུ་དགའ་བའི་གླུ་དབྱངས་ཀྱིས་རྒྱལ་བ་ཡབ་ཡུམ་ཐམས་ཅད་སྤྱན་དྲངས་ཏེ། རང་གི་ལུས་ལ་ཞུགས་པའི་རྐྱེན་གྱིས་རང་ཉིད་བདེ་བ་ཆེན་པོ་ལྷག་པར་རྒྱས་པས་ཡུམ་མཉེས་པར་གྱུར་ཅིང་རང་གི་ལུས་ལས་སྤྱན་སོགས་ཡུམ་བཞི་དང་གཟུགས་སོགས་ལྷ་མོ་ལྔ་སྟེ། རིག་མ་དགུ་ཕྱིར་འཕྲོས་ནས་ཡུམ་ལ་ཐིམ་པའི་རྐྱེན་གྱིས་ཡུམ་བདེ་བ་ཆེན་པོ་ལྷག་པར་རྒྱས་པས་ཡབ་མཉེས་པར་གྱུར། སླར་ཡང་རང་གི་ཐུགས་ཁ་ནས་འཕྲོས་པའི་འོད་ཟེར་གྱིས་སངས་རྒྱས་ཐམས་ཅད་རྡོ་རྗེ་འཛིན་པ་ལྷ་བཅུ་དགུའི་བདག་ཉིད་དུ་སྤྱན་དྲངས་པ་རང་གི་ཞལ་ནས་ཞུགས།
རྗེས་སུ་ཆགས་པའི་མེས་བྱང་ཆུབ་ཀྱི་སེམས་སུ་ཞུ་བ་རྡོ་རྗེའི་ལམ་ནས་ཡུམ་གྱི་པདྨར་བབས་པའི་ཐིག་ལེ་ཡོངས་སུ་གྱུར་པ་ལས། འཇམ་པའི་རྡོ་རྗེའི་བདག་ཉིད་རྡོ་རྗེ་སེམས་དཔས་གཙོ་བྱས་པའི་ལྷ་བཅུ་དགུའི་དཀྱིལ་འཁོར་རྟེན་དང་བརྟེན་པར་བཅས་པ་གསལ་ལ་ཡོངས་སུ་རྫོགས་པ་དུས་གཅིག་ཏུ་གྲུབ་པར་གྱུར་པ་ལས་འཕྲོས་པའི་འོད་ཟེར་དང་། རང་གི་ཐུགས་ཁའི་འོད་ཟེར་གྱིས་མཐའ་ཡས་པའི་སེམས་ཅན་ཐམས་ཅད་བཀུག་ནས་སློབ་མ་འཇུག་པའི་ཚུལ་དུ་དཀྱིལ་འཁོར་གྱི་སྒོ་བཞི་ནས་བཅུག་སྟེ་དཀྱིལ་འཁོར་གྱི་ནང་དུ་འཁོད་པར་གྱུར། སླར་ཡང་རང་གི་ཐུགས་ཁའི་འོད་ཀྱིས་ཕྱོགས་བཅུའི་རིགས་ལྔ་ཡུམ་བཞི་སེམས་དཔའ་སེམས་མ་བཅུ་གཉིས་ལ་སོགས་པའི་རྒྱལ་བ་འཁོར་བཅས་སྤྱན་དྲངས་ཏེ་རང་གི་ཞལ་ནས་ཞུགས་པ་རྗེས་སུ་ཆགས་པའི་མེས་བྱང་ཆུབ་ཀྱི་སེམས་དང་རོ་གཅིག་ཏུ་གྱུར་པ་རྡོ་རྗེའི་ལམ་ནས་འཐོན་པས་སེམས་ཅན་དེ་རྣམས་ལ་དབང་བསྐུར་བས་ཕུང་ཁམས་སྐྱེ་མཆེད་ཐམས་ཅད་སྦྱངས་ནས་ཐིག་ལེར་ཞུ་བ་ཡོངས་སུ་གྱུར་པ་ལས་ཀྵིཾ་ཛྲཱིཾ་ཁཾ་གཾ་ཀཾ་སཾ་ཛཿཧཱུྃ་བཾ་ཧོཿ ཁཾ་རཾ་ལཾ་མཾ་པཾ་ཏཾ་བྷྲཱུཾ་ཨཾ་ཛྲཱིཾ་ཁཾ་ཧཱུྃ་རྣམས་ལས་བྱུང་པའི་ས་སྙིང་དང་ཕྱག་རྡོར་དང་ནམ་སྙིང་དང་། འཇིག་རྟེན་དབང་ཕྱུག་དང་། སྒྲིབ་སེལ་དང་། ཀུན་བཟང་དང་། གཟུགས་དང་། སྒྲ་དང་།
དྲི་དང་། རོ་དང་། རེག་བྱ་དང་། ཆོས་དབྱིངས་རྡོ་རྗེ་མ་དང་། སྤྱན་མ་དང་། མཱ་མ་ཀཱི་དང་། གོས་དཀར་མོ་དང་། སྒྲོལ་མ་དང་། རྣམ་སྣང་དང་། རིན་འབྱུང་དང་།
འོད་དཔག་མེད་དང་། དོན་གྲུབ་དང་། མི་བསྐྱོད་པ་སྟེ། ལྷ་ཉི་ཤུ་རྩ་གཅིག་གི་སྐུ་གསུང་ཐུགས་ཀྱི་ཡོན་ཏན་མཚན་དཔེ་ལ་སོགས་པ་ཐམས་ཅད་ཚང་ལ་ཡོངས་སུ་རྫོགས་པར་གྱུར་པ་རྣམས་ཀྵིཾ་ཛྲཱིཾ་ནས་ཁཾ་ཧཱུཾ་ཞེས་བརྗོད་པས་མངལ་ནས་མཐོན་ཏེ་ནམ་མཁར་འཁོད་ནས་བཀའ་དྲིན་རྗེས་སུ་དྲན་པའི་ཚུལ་གྱིས། དེ་བཞིན་གཤེགས་པ་ཁྱོད་ཉིད་ནི། ། བདག་གི་ཕ་མ་སྟོན་པ་ལགས། ། ཨེ་མ་སངས་རྒྱས་ཐམས་ཅད་ཀྱི། ། བྱང་ཆུབ་སེམས་ཀྱི་འཇུག་པ་ནི། ། དེ་བཞིན་གཤེགས་པ་ཀུན་གྱི་གསང་། ། རྙོག་མེད་རྣམ་པར་མི་རྟོག་པའོ། །
ཞེས་ཆེད་དུ་བརྗོད་པ་ཆེད་དུ་བརྗོད་ནས་རང་རང་གི་ཞིང་དུ་གཤེགས་པར་གྱུར་ཏོ། ། འདིར་ཁ་ཅིག་མངལ་གྱི་དཀྱིལ་འཁོར་ལ་སེམས་ཅན་བཅུག་ནས་ཕྱིས་གཤེགས་སུ་གསོལ་བ་དང་། ཁ་ཅིག་སེམས་ཅན་རྣམས་ཕྱིར་གཤེགས་པའི་རྗེས་སུ་དཀྱིལ་འཁོར་ཡང་རང་བཞིན་གྱི་གནས་སུ་གཤེགས་པར་འདོད་མོད་ཀྱི། དཀྱིལ་འཁོར་གཤེགས་པ་ནི་གཞུང་ཁུངས་ཐུབ་རྣམས་སུ་མ་བྱུང་ཞིང་འོག་ཏུ་ཡབ་ཡུམ་གཉིས་དང་ལྷན་ཅིག་ཞུ་བར་བྱས་ནའང་འགལ་བ་ཡོད་པར་མི་སེམས་ལ། ཇོ་བོའི་བཞེད་པ་ལྟར་དམིགས་མེད་ཀྱི་ངང་དུ་བཞག་ནའང་རུང་ངོ་། ། གཉིས་པ་ནི། དེ་ནས་རང་ཉིད་བསམས་བཞིན་དུ་སྲིད་པ་དོན་དུ་གཉེར་བའི་དྲི་ཟའི་ང་རྒྱལ་གྱིས་ནམ་མཁར་གནས་པ་ཡང་། སངས་རྒྱས་ཡབ་ཡུམ་གྱི་འདོད་ཆགས་ཆེན་པོའི་མཛད་པ་རྨད་དུ་བྱུང་བ་དེ་མཐོང་བའི་རྐྱེན་གྱིས་བདེ་བ་ཆེན་པོ་ལྷག་པར་རྒྱས་པ་ཡབ་ཀྱི་ཞལ་ནས་ཞུགས་ཏེ་རྡོ་རྗེའི་ལམ་ནས་ཡུམ་གྱི་པདྨར་བབས་པ་ཆོས་འབྱུང་གི་ཕྱག་རྒྱའི་འོད་ཀྱིས་རེག་མ་ཐག་ཏུ་འདོད་ཆགས་ཆེན་པོའི་རང་བཞིན་ཁ་དོག་དམར་པོའི་ཐིག་ལེར་གྱུར། དེའི་འོད་ཀྱིས་ཡབ་ཡུམ་གཉིས་ཀྱང་བྱང་ཆུབ་ཀྱི་སེམས་སུ་ཞུ་བ་དང་ལྷན་ཅིག་ཟླ་བ་ཞུ་བ་ལྟ་བུའི་ཐིག་ལེ་དྲི་མ་མེད་པ་འོད་འཕྲོ་བར་གྱུར་ཏེ། སྤྲོས་པ་ཐམས་ཅད་ཉེ་བར་ཞི་བའི་འོད་གསལ་རྣམ་པར་མི་རྟོག་པ་ཆོས་སྐུའི་ངང་དུ་ཞུགས་པར་གྱུར་ཏོ། །
དེ་ལྟ་བུའི་འོད་གསལ་འབའ་ཞིག་གིས་འགྲོ་བའི་དོན་མི་ནུས་པར་མཐོང་ནས་སྔོན་ཡུན་རིང་དུ་གོམས་པའི་རང་གི་བྱམས་སོགས་ཚད་མེད་པ་བཞི་པོ་དེ་ཉིད་ལྷ་མོ་བཞིར་གྱུར་ཏེ་མཚམས་བཞིར་འཁོད་པ་རྣམས་ཀྱིས་སྙན་པའི་གླུ་དབྱངས་ཀྱིས་བསྐུལ་བ་ནི། འདིར་མཱ་མ་ཀཱི་དང་པོར་བཤད་པ་ནི་བྱམས་པ་ཚད་མེད་པའི་རང་བཞིན་ཡིན་པ་ལ་དགོངས་ནས། རྩ་རྒྱུད་དང་ཀུན་ཏུ་བཟང་མོ་དང་། རིན་ཆེན་རྡོ་རྗེ་དང་། ཤཱནྟི་བ་རྣམས་ཀྱིས་གསུངས་སོ། ། མཱ་མ་ཀཱིས། སེམས་ཅན་ཁམས་ན་གནས་ཀྱི་དབང་ཕྱུག་ཁྱོད་ནི་རྡོ་རྗེའི་ཐུགས། ། དགའ་བ་ཡིད་འོང་དོན་ཆེན་འདོད་པས་བདག་ལ་བསྐྱབ་ཏུ་གསོལ། ། མགོན་པོ་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། ། སེམས་ཅན་ཡབ་ཆེན་གཉེན་མཆོག་བདག་ལ་དགྱེས་པར་མཛད་དུ་གསོལ། །
སྤྱན་མས་རྡོ་རྗེའི་སྐུ་ཁྱོད་བཀའ་ཡི་འཁོར་ལོ་སེམས་ཅན་ཀུན་ལ་ཕན། ། སངས་རྒྱས་དོན་དུ་བྱང་ཆུབ་དོན་དམ་རྗེས་སུ་ཕན་བརྩོན་པ། ། མགོན་པོ་གལ་ཏེྎ ། འདོད་ཆགས་དམ་ཚིག་ཆགས་པས་བདག་ལ་དགྱེས་པར་མཛད་དུ་གསོལ། ། གོས་དཀར་མོས། ཁྱོད་ནི་རྡོ་རྗེའི་གསུང་སྟེ་ཀུན་ལ་ཕན་ཞིང་ཐུགས་བརྩེ་བ། ། འཇིག་རྟེན་དག་གི་དགོས་པའི་དོན་མཛད་པ་ལ་རྟག་ཏུ་བརྩོན། ། མགོན་པོ་གལ་ཏེྎ ། རབ་དགའི་སྤྱོད་པ་ཀུན་ཏུ་བཟང་པོས་བདག་ལ་དགྱེས་པར་མཛོད། ། སྒྲོལ་མས།
ཁྱོད་ནི་རྡོ་རྗེ་འདོད་པ་དམ་ཚིག་མཆོག་གི་ཕན་དོན་ཆེ། ། ཡང་དག་རྫོགས་སངས་རྒྱས་ཀྱི་གདུང་མཆོག་མཉམ་པ་ཉིད་གཟིགས་པ། ། མགོན་པོ་གལ་ཏེྎ ། ཡོན་ཏན་རིན་ཆེན་མང་པོའི་གཏེར་གྱུར་བདག་ལ་དགྱེས་པར་མཛོད། ། ཅེས་བསྐུལ་བས། འོད་གསལ་ལས་གདུལ་བྱ་སྣ་ཚོགས་དང་རྗེས་སུ་མཐུན་པའི་གཟུགས་སྐུར་བཞེངས་པའི་ཆེད་དུ་སྒྱུ་མ་ལྟ་བུའི་ཏིང་ངེ་འཛིན་མངོན་དུ་མཛད་པའི་ཐིག་ལེ་དེ་ཐིག་ལེ་གཉིས་སུ་གྱུར་པའི་གཅིག་ཡོངས་སུ་གྱུར་པ་ལས། མཾ་ཡིག་དམར་སེར་དྲི་མ་མེད་པའི་འོད་ཟེར་ལྔ་འཕྲོ་པ་ལས་སྐྱེས་པའི་རལ་གྲི་སྔོན་པོ་གསེར་གྱི་ཡུ་བས་བརྒྱན་པ་འོད་ཀྱི་དྲྭ་བས་བསྐོར་བའི་ཡུ་བ་ལ་གནས་པའི་ཟླ་བའི་སྟེང་དུ་མཾ་ཡིག་གུར་གུམ་གཞོན་ནུའི་མདོག་ཅན་ཤིན་ཏུ་གསལ་བ་ལས་འོད་ཟེར་ཕྱོགས་བཅུར་འཕྲོས་པས་འགྲོ་བ་ཐམས་ཅད་འཇམ་པའི་རྡོ་རྗེའི་གོ་འཕང་ལ་བཀོད་པ་རྣམས་ཕྱོགས་བཅུའི་སངས་རྒྱས་ཐམས་ཅད་དང་ལྷན་ཅིག་འཇམ་དབྱངས་དམར་སེར་ཞལ་གསུམ་ཕྱག་དྲུག་པའི་རྣམ་པར་སྤྱན་དྲངས་ཏེ་མཾ་ཡིག་ལ་ཐིམ། རལ་གྲི་ཟླ་བ་མཾ་དང་བཅས་པ་ཡོངས་སུ་གྱུར་པ་ལས་རང་ཉིད་དཔལ་ལྡན་འཇམ་པའི་རྡོ་རྗེ་སྐུ་མདོག་དང་རྩ་ཞལ་དམར་སེར་གཙོ་མའི་གསེར་གྱི་ལྷུན་པོ་ལ་ཐུན་མཚམས་ཀྱི་སྤྲིན་གྱིས་གཡོགས་ཤིང་ཉི་མ་འཆར་ཀའི་ཟེར་གྱིས་སྤྲོས་པ་ལྟ་བུ་གཡས་ཞལ་ཨིནྡྲ་ནཱི་ལ་ལྟར་སྔོ་ཞིང་། གཡོན་ཞལ་སྟོན་ཀའི་ཟླ་བ་ལྟར་དཀར་བ། ཞལ་གསུམ་པོ་རེ་རེ་ཡང་ཤིན་ཏུ་ཞི་བའི་སྤྱན་གཉིས་གཉིས་དང་རབ་ཏུ་མཛེས་པའི་སྨིན་ཚུགས་ཀྱིས་མཛེས་པ།
རིན་པོ་ཆེའི་སོར་གདུབ་ཀྱི་སྤྲས་པའི་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་ཅིང་། ལྷག་མ་གཡས་གཉིས་མཐོན་མཐིང་ལྟར་སྔོ་བའི་རལ་གྲི་དང་མདའ། གཡོན་གཉིས་རབ་ཏུ་རྒྱས་པའི་ཨུཏྤ་ལ་དང་གཞུ་འཛིན་པ། ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས་ཤིང་སྐྱེས་བུ་ཆེན་པོའི་མཚན་སོ་གཉིས་དང་དཔེ་བྱད་བརྒྱད་ཅུས་བརྒྱན་པ། མཆོག་ཏུ་སྒེག་པའི་གཞོན་ནུ་དཔག་ཏུ་མེད་པའི་རིགས་ཀྱི་སྤྲུལ་པ་ཕྱོགས་བཅུར་འཕྲོ་ཞིང་། མཐོན་མཐིང་རལ་པའི་ཟུར་ཕུད་ལྔ་ལ་དྲི་ཞིམ་མེ་ཏོག་གི་ཕྲེང་པས་བརྒྱན་པ་ཉི་ཟླའི་འོད་ཟེར་རབ་ཏུ་འབར་ཞིང་སིལ་སིལ་གྱི་སྒྲ་སྒྲོག་པའི་རིན་པོ་ཆེའི་(Eདབུ་རྒྱན་དང་སྙན་རྒྱན། མགུལ་རྒྱན་དང་དོ་ཤལ། དཔུང་རྒྱན་དང་གདུབ་བུ། སེ་མོ་དོ་དང་སྐེ་རགས་)སྟེ་(Dརིན་པོ་ཆེའི་རྒྱན་བརྒྱད་)ཀྱིས་བརྒྱན་ཞིང་སྙན་གོང་ཨུཏྤ་ལའི་གདེངས་ཀ་དང་དར་དཔྱངས་ཀྱིས་མཛེས་པར་བྱས་པ། ལྷའི་དར་སྣ་ཚོགས་ཀྱི་ན་བཟའ་བསྣམས་ཤིང་དངོས་པོ་འཁོར་བ་དང་དངོས་མེད་ཞི་བ་ལ་མི་གནས་པའི་སྐུ་གསུང་ཐུགས་ཀྱི་ཡོན་ཏན་ཐམས་ཅད་དང་ལྡན་པར་གྱུར།
ཨོཾ་དྷརྨཱ་དྷཱ་ཏུ་སྭ་བྷཱ་ཝ་ཨཱཏྨ་ཀོ྅་ཧཾ། འདི་དག་ནི་རྒྱུ་མཐུན་པའི་འབྲས་བུ་དང་བསྙེན་པའི་ཡན་ལག་ཆུང་ངུ་སྟེ་ཉོན་ཡིད་རྣམ་པར་དག་པ་མེ་ལོང་ལྟ་བུའི་ཡེ་ཤེས་སོ། ། གཉིས་པ་ཉེར་བསྒྲུབ་ནི། མིག་སོགས་བྱིན་གྱིས་བརློབ་པ་ཡིན་ལ། འདིར་རིན་ཆེན་རྡོ་རྗེས། ཕུང་ཁམས་སྐྱེ་མཆེད་ཐམས་ཅད་ལྷའི་གཟུགས་ཀྱིས་མ་སྦྱངས་ན་སངས་རྒྱས་སུ་མི་འགྱུར་བས་མཐའ་དག་སྦྱང་དགོས་ལ། དངོས་སུ་མིག་སོགས་དྲུག་སྦྱོང་པར་གསུངས་པ་ནི་མཚོན་པ་ཡིན་ནོ་ཞེས་ཟེར་ནས། ལྷ་ཉི་ཤུ་རྩ་གཅིག་ཚང་མ་ལུས་ལ་བསྐྱེད་ནས་འགོད་པ་བྱས་མོད་ཀྱི་གཞུང་གཞན་ཐམས་ཅད་ནས་མ་བཤད་པས་འདི་ལྟར་བྱ་སྟེ། རང་གི་མིག་གཉིས་སུ་མིག་དབང་གི་རང་བཞིན་ཀྵིཾ་དཀར་པོ་ཡོངས་སུ་གྱུར་པ་ལས་འཁོར་ལོ་དཀར་པོ་རྩིབས་བརྒྱད་པའི་ལྟེ་བར་ཟླ་བ་ལ་གནས་པའི་ཀྵིཾ་དཀར་པོ་དེ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་མཉེས་པར་གྱུར་ཏེ་ས་སྙིང་གི་རྣམ་པར་སྤྱན་དྲངས་ནས། དེ་ལ་ཐིམ་དེ་རྣམས་ཡོངས་སུ་གྱུར་པ་ལས་ས་སྙིང་དཀར་པོ་དཀར་སྔོ་དམར་བའི་ཞལ་གསུམ་ཕྱག་དྲུག་གི་འོག་མ་གཡས་གཉིས་འཁོར་ལོ་དང་རལ་གྲི།
གཡོན་གཉིས་ནོར་བུ་དང་པདྨ་འཛིན་པ། རྣ་བ་གཉིས་སུ་རྣ་བའི་དབང་པོའི་ངོ་བོ་ཛྲཱིཾ་ནག་པོ་ཡོངས་སུ་གྱུར་པ་ལས། རྡོ་རྗེ་ནག་པོ་རྩེ་ལྔ་པའི་ལྟེ་བར་ཡང་ཟླ་བ་ལ་གནས་པ་ཛྲཱིཾ་ནག་པོ་དེ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་མཉེས་པར་གྱུར་ཏེ་ཕྱག་རྡོར་གྱི་རྣམ་པར་སྤྱན་དྲངས་ནས་དེ་ལ་ཐིམ། དེ་རྣམས་ཡོངས་སུ་གྱུར་པ་ལས། ཕྱག་རྡོར་ནག་པོ་ནག་དཀར་དམར་བའི་ཞལ་གསུམ་ཕྱག་དྲུག་གི་འོག་མ་གཡས་གཉིས་རྡོ་རྗེ་དང་རལ་གྲི། གཡོན་གཉིས་ནོར་བུ་དང་པདྨ་འཛིན་པ། དེ་བཞིན་དུ་སྦྱར་ཏེ། སྣ་གཉིས་སུ་ཁཾ་སེར་པོ་དང་། རིན་པོ་ཆེ་ལྗང་ཁུ་ཆ་དགུ་པ་ལས་ནམ་སྙིང་སེར་པོ་སེར་ནག་དཀར་བའི་ཞལ་གསུམ་ཕྱག་དྲུག་གི་ལྷག་མ་གཡས་གཉིས་ནོར་བུ་དང་རལ་གྲི། གཡོན་གཉིས་འཁོར་ལོ་དང་པདྨ་འཛིན་པ།
ལྕེའི་དབུས་སུ་གཾ་དམར་པོ་དང་པདྨ་དམར་པོ་འདབ་མ་བརྒྱད་པ་ལས་འཇིག་རྟེན་དབང་ཕྱུག་དམར་པོ་དམར་ནག་དཀར་བའི་ཞལ་གསུམ་ཕྱག་དྲུག་གི་འོག་མ་གཡས་གཉིས་པདྨ་དང་རལ་གྲི། གཡོན་གཉིས་ནོར་བུ་དང་འཁོར་ལོ་འཛིན་པ། སྐྲ་མཚམས་ཀྱི་དཔྲལ་བའི་ནང་དུ་ཀཾ་ལྗང་ཁུ་དང་རལ་གྲི་ལྗང་ཁུ་འོད་འཕྲོ་བ་ལས། སྒྲིབ་སེལ་ལྗང་ཁུ་ལྗང་ནག་དཀར་བའི་ཞལ་གསུམ་ཕྱག་དྲུག་གི་འོག་མ། གཡས་གཉིས་རལ་གྲི་དང་འཁོར་ལོ། གཡོན་གཉིས་ནོར་བུ་དང་པདྨ་འཛིན་པ། ལྟེ་བར་སཾ་དཀར་པོ་དང་། རྡོ་རྗེ་དཀར་པོ་རྩེ་ལྔ་པ་ལས་ཀུན་བཟང་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་གི་འོག་མ་གཡས་གཉིས་རྡོ་རྗེ་དང་རལ་གྲི། གཡོན་གཉིས་ནོར་བུ་དང་པདྨ་འཛིན་པ། དྲུག་ཀའང་ཕྱག་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ་ཞབས་རྡོ་རྗེའི་སྐྱིལ་མོ་ཀྲུང་གིས་ཟླ་བའི་གདན་ལ་གཞུག་ཤིང་ཟླ་བའི་འོད་འཕྲོ་བ་རིན་པོ་ཆེའི་རྒྱན་སྣ་ཚོགས་པས་རྒྱན་ཞིང་དར་སྣ་ཚོགས་ཀྱི་ན་བཟས་ཀུན་ནས་ཀླུབས་པའོ། །
འདི་དག་ནི་ཉེ་བར་བསྒྲུབ་པ་ཆུང་ངུ་དང་རྣམ་སྨིན་གྱི་འབྲས་བུའི་ཡན་ལག་ཆུང་ངུ་སྟེ་ཡིད་ཤེས་གནས་གྱུར་པ་མཉམ་པ་ཉིད་ཀྱི་ཡེ་ཤེས་སོ། ། གསུམ་པ་སྒྲུབ་པ་ནི། འདིར་སློབ་དཔོན་ཤཱནྟི་པས་སྙིང་ཁ་ལ་སོགས་པའི་གནས་རྣམས་སུ་ས་བོན་ལས་བྱུང་བའི་ཕྱག་མཚན་གསུམ་གྱི་དབུས་སུ་རྡོ་རྗེ་གསུམ་གྱི་ལྷ་བཞུགས་པར་བཤད་པ་ནི། ཀུན་བཟང་ལས། ཇི་བཞིན་བཀང་ནས་དྲི་མེད་རང་སྙིང་ཟླའི། ། རྡོ་རྗེའི་ལྟེ་བའི་དབུས་སུ་ཡི་གེ་ཧཱུྃ། ། ཐུགས་ཀྱི་རྡོ་རྗེ་དེ་བཞིན་ཁ་དང་ནི། ། སྤྱི་བོར་པདྨ་འཁོར་ལོ་ལ་གནས་པའི། ། ཨཱཿདང་ཨོཾ་ནི་གསུང་གི་རྡོ་རྗེ་དང་། ། སྐུ་ཡི་རྡོ་རྗེ་ཉིད་དུ་བསམ་པར་བྱ། །
ཞེས་ཕྱག་མཚན་ལ་གནས་པའི་ས་བོན་ཉིད་རྡོ་རྗེ་གསུམ་དུ་བསྒོམ་པ་ལྟར་གསུངས་པའི་ཚིག་ལ་འཁྲུལ་པར་ཟད་ཀྱི་གཞན་ཐམས་ཅད་ཀྱི་རྡོ་རྗེ་གསུམ་ལ་ཆོ་ག་གསུམ་བསྐྱེད་བྱས་པ་ལྟར་བྱའོ། ། དེ་ཡང་ཇོ་བོ་དང་རིན་ཆེན་རྡོ་རྗེ་རེ་རེ་ནས་མཆོད་པ་གསོལ་བཏབ་སོགས་བསྐྱེད་ཆོག་དང་སྦྲེལ་ལ། ཀུན་ཏུ་བཟང་མོར་དུས་གཅིག་ལ་བསྐྱེད་ནས། དེ་རྗེས་མཆོད་པ་རེ་རེ་ནས་ཕུལ་ཏེ་གསོལ་བཏབ་བྱས་ཤིང་གསོལ་བཏབ་ཀྱི་ཚིག་བཅད་དང་པོས་དེ་བཞིན་གཤེགས་པ་རྣམས་ཀྱི་གནས་གསུམ་ན་བཞུགས་པའི་རྡོ་རྗེ་གསུམ་རང་གི་གནས་གསུམ་ལ་འཇུག་ལ། གཉིས་པ་རྣམས་ཀྱིས་རྡོ་རྗེ་ཅན་དེ་བཞིན་གཤེགས་པ་དེ་རྣམས་རང་ལ་འཇུག་པར་བཤད། རིན་ཆེན་རྡོ་རྗེས། ཚིག་བཅད་དང་པོས་རང་གིས་ཕར་སྤྲུལ་བའི་རྡོ་རྗེ་གསུམ་དང་། གཉིས་པས་གདོད་མ་ནས་བཞུགས་པའི་སངས་རྒྱས་རྣམས་ལ་གསོལ་བ་འདེབས་པར་བཤད་དོ། ། དེས་ན་འདི་སྐད་ཅེས་བྱ་སྟེ། རང་གི་ནུ་མ་གཉིས་ཀྱི་དབུས་སུ་ཟླ་བ་ལ་གནས་པའི་རང་གི་སེམས་ཀྱི་ངོ་བོ་ཧཱུྃ་ནག་པོ་ཡོངས་སུ་གྱུར་པ་ལས་རྡོ་རྗེ་ནག་པོ་རྩེ་ལྔ་པའི་ལྟེ་བར་ཡང་ཧཱུྃ་ནག་པོ་དེ་ལས་འོད་ཟེར་འཕྲོས་པས་འགྲོ་བ་རྣམས་ཐུགས་རྡོ་རྗེར་བྱས་ཤིང་དེ་བཞིན་གཤེགས་པ་ཐམས་ཅད་མཉེས་པར་གྱུར་ཏེ་ཐུགས་རྡོ་རྗེའི་རྣམ་པར་སྤྱན་དྲངས་ནས་ཧཱུྃ་ལ་ཐིམ་རྡོ་རྗེ་ཟླ་བ་ཧཱུྃ་དང་བཅས་པ་ཡོངས་སུ་གྱུར་པ་ལས་ཐུགས་རྡོ་རྗེ་ཕྱག་རྡོར་ལྟ་བུའི་ཐུགས་ཁར་རྡོ་རྗེ་སྔོན་པོ་རྩེ་ལྔ་པའི་ལྟེ་བར་ཟླ་བའི་སྟེང་དུ་ཧཱུྃ་སྔོན་པོ་དེ་བཞིན་དུ་འདོན་པ་སྤོས་ནས་སྦྱར་ཏེ།
རང་གི་མགྲིན་པའི་ནང་དུ་ཟླ་བ་ལ་གནས་པའི་རང་གི་ངག་གི་ངོ་བོ་ཨཱཿདམར་པོ་དང་པདྨ་དམར་པོ་འདབ་མ་བརྒྱད་པ་ལས། གསུང་རྡོ་རྗེ་འཇིག་རྟེན་དབང་ཕྱུག་ལྟ་བུའི་ཐུགས་ཁར་པདྨ་དམར་པོ་འདབ་མ་བརྒྱད་པའི་ལྟེ་བར་ཟླ་བའི་སྟེང་དུ་ཨཱཿདམར་པོ་རང་གི་སྤྱི་བོར་ཟླ་བ་ལ་གནས་པའི་རང་གི་ལུས་ཀྱི་ངོ་བོ་ཨོཾ་དཀར་པོ་དང་འཁོར་ལོ་དཀར་བོ་རྩིབས་བརྒྱད་པ་སྐུ་རྡོ་རྗེ་ས་སྙིང་ལྟ་བུའི་ཐུགས་ཁར་འཁོར་ལོ་དཀར་པོ་རྩིབས་བརྒྱད་པའི་ལྟེ་བར་ཟླ་བའི་སྟེང་དུ་ཨོཾ་དཀར་པོ། རྡོ་རྗེ་གསུམ་པོ་ཐམས་ཅད་ཀྱང་ཕྱག་དང་པོ་གཉིས་ཀྱིས་རང་འོད་ཀྱི་རིག་མ་ཞེས་པ་ནས་ན་བཟས་ཀུན་ནས་ཀླུབས་པའོ། ། དེ་གསུམ་གྱི་ཐུགས་ཁའི་ས་བོན་ཧཱུྃ་ཨཱཿཨོཾ་རྣམས་ལས་འོད་ཟེར་ཕྱོགས་བཅུར་འཕྲོས་པས་ཐུགས་གསུང་སྐུའི་རྡོ་རྗེ་དཔག་ཏུ་མེད་པ་སྤྲོས་ཤིང་། གཟུགས་རྡོ་རྗེ་མ་ལ་སོགས་པའི་མཆོད་པའི་ལྷ་མོ་མཐའ་ཡས་པ་སྤྲུལ་ཏེ། ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས་ནས་ནམ་མཁར་བཞུགས་པ་ལ་ཕྱི་དང་ནང་དང་གསང་བའི་མཆོད་པས་མཆོད་པར་གྱུར། ཨོཾ་སརྦ་ཏ་ཐཱ་ག་ཏ་ཨརྒྷཾ་པཱུ་ཛ་ནས། ཤྲཱི་ཨཱཿཧཱུྃ་དེ་བཞིན་དུ་པཱ་ཏྱཾ་ནས་ཤབྡའི་བར་སྦྱར། དཔལ་ལྡན་ཐུགས་ཀྱི་རྡོ་རྗེ་འཛིན། ། རྡོ་རྗེ་མི་ཕྱེད་གསུམ་བསྒོམ་པས། །
དེང་བདག་བྱིན་གྱིས་བརླབས་ནས་སུ། ། རྡོ་རྗེ་ཐུགས་ཀྱིས་མཛད་དུ་གསོལ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེ་ཐུགས་ཀྱིས་མཛད་དུ་གསོལ། ། ཞེས་གསོལ་བ་བཏབ་པས། ཐུགས་རྡོ་རྗེ་དང་། དེའི་རྡོ་རྗེ་ཅན་རྣམས་སྙིང་ཁའི་ཐུགས་རྡོ་རྗེ་དང་རང་ལ་ཐིམ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ།
ཆོས་ཀྱི་གསུང་ལམ་དཔལ་ལྡན་པ། ། རྡོ་རྗེ་མི་ཕྱེད་གསུམ་བསྒོམས་པས། ། མན་ཆད་འདྲ་ཞེས་གསོལ་བ་བཏབ་པས། གསུང་རྡོ་རྗེ་དང་དེའི་རྡོ་རྗེ་ཅན་རྣམས་མགྲིན་པའི་གསུང་རྡོ་རྗེ་དང་རང་ལ་ཐིམ། ཨོཾ་སརྦ་ཏ་ཐཱ་ག་ཏ་ཝཱ་ཀ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། དཔལ་ལྡན་རྡོ་རྗེ་སྐུ་འཆང་བ། ། རྡོ་རྗེ་མི་ཕྱེད་གསུམ་བསྒོམ་པས། ྎ ། ཅེས་གསོལ་བ་བཏབ་པས། སྐུ་རྡོ་རྗེ་དང་དེའི་རྡོ་རྗེ་ཅན་རྣམས་དཔྲལ་བའི་སྐུ་རྡོ་རྗེ་དང་རང་ལ་ཐིམ།
ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། དེ་རྣམས་ནི་སྐྱེས་བུ་བྱེད་པའི་འབྲས་བུ་དང་བསྒྲུབ་པ་ཆུང་ངུའི་ཡན་ལག་སྟེ་དབང་ཤེས་གནས་གྱུར་པ་སོ་སོར་རྟོག་པའི་ཡེ་ཤེས་སོ། ། བཞི་པ་སྒྲུབ་པ་ཆེན་པོ་ནི། རང་གི་སྙིང་ཁའི་ཐུགས་རྡོ་རྗེའི་གོང་དུ་ཟླ་བ་ལ་གནས་པའི་མཾ་ཡིག་དམར་སེར་ཡོངས་སུ་གྱུར་པ་ལས་རལ་གྲིའི་ཡུ་བར་ཟླ་བའི་སྟེང་དུ་མཾ་དམར་སེར། དེ་ལས་འོད་ཟེར་འཕྲོས་པས་རྒྱལ་བ་ཐམས་ཅད་མཉེས་པར་བྱས་ཏེ། འཇམ་དབྱངས་ཀྱི་རྣམ་པར་སྤྱན་དྲངས་ནས་མཾ་ལ་ཐིམ། རལ་གྲི་ཟླ་བ་མཾ་དང་བཅས་པ་ཡོངས་སུ་གྱུར་པ་ལས། གོང་དུ་ཐུན་མཚམས་ཀྱི་ལྷ་གསལ་འདེབས་སྐབས་ལྟ་བུའི་འཇམ་དབྱངས་རྡོ་རྗེ་སྐྱིལ་མོ་ཀྲུང་གིས་བཞུགས་པའི་ཐུགས་ཁར་རལ་གྲིའི་ཡུ་བར་ཟླ་བ་ལ་གནས་པའི་ཏིང་ངེ་འཛིན་སེམས་དཔའ་མཾ་ཡིག་དམར་སེར་ལས་འོད་ཟེར་ཕྱོགས་བཅུར་འཕྲོས་པས་དབང་གི་ལྷ་རྒྱལ་བ་ཡབ་ཡུམ་འཁོར་དང་བཅས་པ་སྤྱན་དྲངས་ཏེ། མདུན་གྱི་ནམ་མཁར་འཁོད། ། སླར་ཡང་མཾ་གྱི་འོད་ཟེར་གྱིས་སྤྲུལ་པའི་གཟུགས་སོགས་མཆོད་པའི་ལྷ་མོ་ཐམས་ཅད་ཀྱིས་མཆོད་པར་གྱུར།
ཨོཾ་སརྦ་ཏ་ཐཱ་ག་ཏ་ཨརྒྷཾ་ནས་ཤཔྟའི་བར་གྱིས་སྔར་བཞིན་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་དབང་བསྐུར་དུ་གསོལ། ཞེས་པའམ། སྤྲོ་ན། བྱང་ཆུབ་རྡོ་རྗེས་སངས་རྒྱས་ལ། ། མཆོད་ཆེན་ཇི་ལྟར་རྩལ་བ་ལྟར། ། བདག་ཀྱང་རབ་ཏུ་བསྒྲལ་བའི་ཕྱིར། ། ནམ་མཁའི་རྡོ་རྗེས་དེང་བདག་རྩོལ། ། ཞེས་གསོལ་བ་བཏབ་པས། རིགས་ལྔས་དབང་བསྐུར་བའི་དགོངས་པ་མཛད།
སེམས་དཔའ་སེམས་མ་རྣམས་ཀྱིས་རྡོ་རྗེའི་གླུ་དང་བཅས་པའི་བཀྲ་ཤིས་ཀྱི་ཚིག་བཅད་བརྗོད། ཁྲོ་བོ་ཁྲོ་མོ་རྣམས་ཀྱིས་བགེགས་བསྐྲད། ཡུམ་རྣམས་ཀྱིས་རིན་པོ་ཆེའི་བུམ་པ་ཡེ་ཤེས་ཀྱི་བདུད་རྩིས་གང་བ་ཐོགས་ཏེ། དབང་བསྐུར་རྡོ་རྗེ་ཆེན་པོ་སྟེ། ། ཁམས་གསུམ་པ་ཡིས་ཕྱག་བྱས་པ། ། སངས་རྒྱས་ཀུན་གྱི་གསང་གསུམ་པའི། ། གནས་ལས་བྱུང་བ་སྦྱིན་པར་བྱ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་གསུང་ཞིང་དབང་བསྐུར། ལུས་ཡེ་ཤེས་ཀྱི་བདུད་རྩིས་གང་།
སྒོ་གསུམ་གྱི་དྲི་མ་ཐམས་ཅད་དག ཆུ་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས་རང་ལ་མི་བསྐྱོད་པས་དབུ་བརྒྱན་པར་གྱུར་ཅིང་། ས་སྙིང་སོགས་ལའང་རང་རང་གི་རིགས་ཀྱི་བདག་པོས་དབུ་བརྒྱན་པར་གྱུར། དབང་ལྷ་རྣམས་ཀྱང་རང་ལ་གཉིས་སུ་མེད་པར་ཐིམ། ཞེས་བརྗོད་ཅིང་བསམ། སྤྲོ་ན། རང་དང་ཕྱག་རྡོར་ཀུན་བཟང་ཐུགས་རྡོ་རྗེ་ཡེ་ཤེས་སེམས་དཔའ་རྣམས་ལ་མི་བསྐྱོད་པ་དང་། སྐུ་རྡོ་རྗེ་དང་། ས་སྙིང་ལ་རྣམ་སྣང་། ནམ་སྙིང་ལ་རིན་འབྱུང་།
འཇིག་རྟེན་དབང་ཕྱུག་དང་གསུང་རྡོ་རྗེ་ལ་སྣང་མཐའ། སྒྲིབ་སེལ་ལ་དོན་གྲུབ་ཀྱིས་དབུ་བརྒྱན་པར་གྱུར། ། ཞེས་བྱའོ། ། འདི་རྣམས་ནི་བྲལ་བའི་འབྲས་བུ་དང་། སྒྲུབ་ཆེན་ཆུང་ངུའི་ཡན་ལག་སྟེ་ཀུན་གཞི་གནས་གྱུར་པ་བྱ་བ་གྲུབ་པའི་ཡེ་ཤེས་སོ། ། འདི་རྣམས་ཀྱི་གནས་གྱུར་དང་ཡེ་ཤེས་སྦྱོར་ལུགས་འདི་གཞན་དང་མི་མཐུན་པ་ནི། འདིར་སྤང་བྱ་སྤོང་སླ་རིམས་དང་། ཡེ་ཤེས་དང་པོར་སྐྱེ་རིམ་སྦྱར་བ་ཡིན་ལ། གཞན་དུ་བསྟན་པ་རྣམས་སྤང་བྱའི་ཁྱད་ཆོས་དང་ཡེ་ཤེས་ཀྱི་ཁྱད་ཆོས་རིས་འདྲ་བ་ལ་དགོངས་པ་འདྲའོ། ། གཉིས་པ་བསྙེན་སོགས་བར་མ་བཞི་ལ་བསྙེན་པ་ནི།
འདིར་བྲམ་ཟེ་རིན་ཆེན་རྡོ་རྗེས་འགའ་ཞིག་ཡུམ་ལའང་སྦྱོར་བ་ཚོགས་སོག་ནས་གཞལ་ཡས་ཁང་སྒོམ་པ་སོགས་ཚད་མར་བྱེད་པ་ནི། ཀུན་བཟང་དུ། དེ་ནས་རང་ལྷ་དང་མཚུངས་རང་སྙིང་པོས། ། སྦྲུལ་པའི་རིག་མ་ཉིད་ནི་ཡང་དག་ལྟ། ། ཞེས་པ་ལ་བལྟས་ཞེས་སོགས་འདས་ཚིག་ཡོད་པ་སོགས་ཀྱི་རྒྱུ་མཚན་གྱིས་མི་འཐད་དོ་ཞེས་ལུགས་དེ་བཀག་ནས། རང་ལུགས་སྐབས་འདིར་རིག་མ་སྔར་ཡབ་དང་ལྷན་ཅིག་བསྐྱེད་ནས་གྲུབ་ཟིན་པ་གཅིག་གསལ་འདེབས་པར་འདོད་པ་ཉིད་ལེགས་པར་མཐོང་སྟེ། དེ་ལྟ་མ་ཡིན་ན། གཞལ་ཡས་ཁང་ཡང་སྐྱར་ནས་བསྒོམ་པར་འདོད་པའི་ཕྱོགས་ལ་ནི་ཁང་པ་སོ་སོར་ལྷ་ཡབ་ཡུམ་བསྒོམས་པས་མཐར་ཐབས་ཤེས་སྦྱོར་བ་ལའང་མི་ཕན་ཞིང་སྔ་མ་ཉིད་སྦྱོར་བའང་མི་རིགས་སོ། ། མངོན་བྱང་ལྔ་བསྐྱེད་མན་ཆད་བྱེད་པའི་ཕྱོགས་ལའང་བར་སྲིད་འཇུག་པ་སོགས་ཀྱང་འདི་ལ་བྱེད་པར་བཤད་པས་བར་དོ་ལ་ཆ་གཉིས་བཟོ་དགོས་པ་སོགས་དང་། རིན་ཆེན་རྡོ་རྗེས་གསུངས་པ་ལྟར་འཁོར་གྱི་བསྙེན་བསྒྲུབ་ལའང་མཚུངས་པར་འགྱུར་བ་སོགས་ཀྱི་སྐྱོན་འབྱུང་བའོ། །
འོན་ཀྱང་ས་བོན་ལས་སྐྱེད་པ་ཙམ་ལ་ནི་འགལ་བ་མེད་པར་རྟོགས་སོ། ། དེས་ན་ཀུན་བཟངས་ལས་ནི་ཡུམ་གྱི་སྐྱེད་ཆོག་ལ། བཤད་མ་ཐག་པའི་རྐང་པ་གཉིས་ཀྱི་འཇུག་ཏུ། མིག་སོགས་དགང་ཞིང་དེ་ནས་ཡི་གེ་གསུམ། ། རྣམ་པར་བཀོད་པས་ལུས་ནི་འོད་དང་ལྡན། ། ཞེས་པ་ལས་མེད་ལ། ཀུན་ཏུ་བཟང་མོ་དང་། རིན་ཆེན་རྡོ་རྗེ་དང་། ཤཱནྟི་པ་དང་། ཇོ་བོ་སོགས་ཀྱིས་མངོན་བྱང་ལྔ་བསྐྱེད།
བར་སྲིད་འཇུག་པ་སོགས་བྱེད་པར་གསུངས་པ་རྣམས་ཀྱང་། སྐྱར་ནས་བྱེད་པ་མ་ཡིན་གྱི་སྔ་མའི་ཞར་ལ་བསྐྱེད་པའི་སྒོ་ནས་ཡུམ་གྱི་བསྐྱེད་ཆོག་ལའང་དེ་རྣམས་ཚང་དགོས་ཞེས་པར་དགོངས་པ་ཡིན་ཏེ། དེའི་ཕྱིར་ན་གོང་དུ་ཐིག་ལེ་ཆ་གཉིས་བྱས་པ་ཡིན་ནོ། ། དེས་ན་འདི་སྐད་ཅེས་བྱ་སྟེ། རང་གི་མདུན་ན་གནས་པའི་བྱང་ཆུབ་ཀྱི་སེམས་ཀྱི་ཐིག་ལེ་ཡོངས་སུ་གྱུར་པ་ལས་ཡུམ་འཇམ་པའི་རྡོ་རྗེ་མ་སྐུ་མདོག་དང་རྩ་ཞལ་དམར་སེར་གུར་གུམ་གཞོན་ནུ་ལྟ་བུ། གཡས་ཞལ་ཨིནྡྲ་ནཱི་ལ་ལྟར་སྔོ་ཞིང་། གཡོན་ཞལ་སྟོན་ཀའི་ཟླ་བ་ལྟར་དཀར་བ་ཕྱག་དྲུག་གི་དང་པོ་གཉིས་ཡབ་ལ་འཁྱུད་ཅིང་། ལྷག་མ་གཡས་གཉིས་རལ་གྲི་དང་མདའ། གཡོན་གཉིས་ཨུཏྤ་ལ་དང་གཞུ་འཛིན་པ། ཞབས་གཉིས་པདྨའི་སྐྱིལ་ཀྲུང་གིས་ཡབ་ལ་འཁྱུད་ཅིང་གཞོན་ནུ་ལང་ཚོ་ཕུན་སུམ་ཚོགས་པ་དང་ལྡན་པ།
སྒེག་ཅིང་ཆགས་པའི་ཉམས་ཀྱིས་ཤིན་ཏུ་འཛུམ་པའི་ཟུར་གྱིས་བལྟ་བ་ལ་སོགས་པའི་རྒྱུ་རྩལ་དང་ལྡན་པ། མཐོན་མཐིང་རལ་པའི་ཟུར་ཕུད་ལྔ་ལ། ཞེས་པ་ནས། ལྷའི་དར་སྣ་ཚོགས་ཀྱི་ན་བཟའ་བསྣམས་ཤིང་ཤེས་རབ་ཀྱི་ཡན་ལག་ཐམས་ཅད་ཡོངས་སུ་རྫོགས་པར་གྱུར། ཨོཾ་དྷརྨ་དྷཱ་ཏུ་སྭ་བྷཱ་ཝ་ཨཱཏྨ་ཀོ྅་ཧཾ། འདི་ནི་རྒྱུ་མཐུན་པའི་འབྲས་བུ་དང་བསྟེན་པའི་ཡན་ལག་འབྲིང་པོའོ། ། ཉེར་བསྒྲུབ་ནི། དེའི་མིག་གཉིས་སུ་མིག་དབང་གི་རང་བཞིན་ཞེས་པ་ནས། དར་སྣ་ཚོགས་ཀྱི་ན་བཟས་ཀུན་ནས་ཀླུབས་པའོ། ། ཞེས་པའི་བར་སྔ་མ་བཞིན་ཏེ་རྣམ་སྨིན་གྱི་འབྲས་བུ་དང་ཉེར་བསྒྲུབ་ཀྱི་ཡན་ལག་འབྲིང་པོའོ། །
སྒྲུབ་པ་ནི། དེའི་ནུ་མ་གཉིས་ཀྱི་དབུས་སུ་ཟླ་བ་ལ་གནས་པའི་ཧཱུྃ་ནག་པོ་ལས། ཞེས་པ་ནས། ན་བཟས་ཀུན་ནས་བླུབས་བའི་བར་ལ་རང་གི་སེམས་དང་། ངག་དང་ལུས་ཞེས་པ་རྣམས་བོར་ནས། དེ་གསུམ་གྱི་ཐུགས་ཁའི་ས་བོན་ཧཱུྃ་ཨཱཿཞེས་པ་ནས། ཤཔྟའི་བར་བརྗོད་ནས། འདི་ལ་གསོལ་གདབ་རྣམས་མི་བྱེད་པར་རིན་ཆེན་རྡོ་རྗེས་བཤད། རྡོ་རྗེ་གསུམ་གྱི་ལྷ་ཚོགས་ཐམས་ཅད་ཡུམ་གྱི་གནས་གསུམ་དུ་ཐིམ་པར་གྱུར། ཨོཾ་སརྦ་ཏ་ཐཱ་ག་ཏ་ཙིཏྟ་ཞེས་སོགས་སྔགས་གསུམ་སྦྲེལ་ནས་བརྗོད་པ་ནི།
བྱེད་འབྲས་དང་སྒྲུབ་པ་འབྲིང་པའོ། ། སྒྲུབ་ཆེན་ནི། དེའི་ཐུགས་ཁའི་ཐུགས་རྡོ་རྗེའི་གོང་དུ་ཞེས་པ་ནས། འཇམ་པའི་རྡོ་རྗེ་མའི་རྣམ་པར་སྤྱན་དྲངས། ཞེས་སྦྱར་ནས། མི་བསྐྱོད་པས་དབུ་བརྒྱན་པར་གྱུར། ཞེས་པ་སྔ་མ་བཞིན་བསམ་པ་ནི། བྲལ་འབྲས་དང་སྒྲུབ་ཆེན་འབྲིང་པོའོ། ། ཡུམ་གྱི་སྤྱི་གཙུག་ནས་སྙིང་ཁའི་བར་དུ་ཟླ་བ་ལ་གནས་པའི་རྣམ་སྣང་གི་རྡུལ་ཕྲ་རབ་ཀྱི་རང་བཞིན་ཅན་གྱི་ཨོཾ་དཀར་པོ། སྙིང་ཁ་ནས་ལྟེ་བའི་བར་དུ་མི་བསྐྱོད་པའི་རྡུལ་ཕྲ་རབ་ཀྱི་རང་བཞིན་ཅན་གྱི་ཧཱུྃ་ནག་པོ།
ལྟེ་བ་ནས་གསང་བའི་བར་དུ་རིན་འབྱུང་གི་རྡུལ་ཕྲ་རབ་གྱི་རང་བཞིན་ཅན་གྱི་སྭཱ་སེར་པོ། གསང་བ་ནས་བརླའི་རྩ་བའི་བར་དུ་འོད་དཔག་མེད་ཀྱི་རྡུལ་ཕྲ་རབ་ཀྱི་རང་བཞིན་གྱི་ཨཱཿདམར་པོ། བརླའི་རྩ་བ་ནས་བྱིན་པའི་བར་དུ་དོན་གྲུབ་ཀྱི་རྡུལ་ཕྲ་རབ་ཀྱི་རང་བཞིན་ཅན་གྱི་ཧཱ་ལྗང་ཁུ་རྣམས་ཉི་གདན་ལ་གནས་པས་མཚན་པར་གྱུར། རང་གི་གསང་གནས་མི་དམིགས་པའི་ངང་ལས་ཧཱུྃ་ལས་བྱུང་པའི་རྡོ་རྗེ་དམར་པོ་རྩེ་ལྔ་པ་ཨོཾ་དཀར་པོ་ལས་བྱུང་པའི་ནོར་བུ་དང་ལྡན་པ། ཡུམ་གྱི་གསང་གནས་མི་དམིགས་པའི་ངང་ལས་ཧཱུྃ་ལས་བྱུང་བའི་པདྨ་དམར་པོ་འདབ་མ་བརྒྱད་པ་ཨཱ་ལས་བྱུང་པའི་ཟེའུ་འབྲུ་དང་ལྡན་པ། གཉིས་ཀའང་བུ་ག་ཕཊ་ཡིག་གིས་བཀག་པར་གྱུར། ཡབ་ཡུམ་སྙོམས་པར་ཞུགས་པས་དེ་བཞིན་གཤེགས་པ་ཐམས་ཅད་ཀྱི་དགའ་བ་དང་བདེ་བ་ཁྱད་པར་ཅན་ཉམས་སུ་མྱོང་བའི་བདེ་བ་ཆེན་པོས་སངས་རྒྱས་ཐམས་ཅད་མཆོད་པར་གྱུར། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། ཞེས་བརྗོད་ཅིང་བསམས་ཏེ། དེ་ཡན་ཆད་ནི་དང་པོ་སྦྱོར་བའི་ཏིང་ངེ་འཛིན་ཏེ་རང་དོན་ཕུན་སུམ་ཚོགས་པ་འདོད་ཆགས་ཆེན་པོའི་ལམ་གྱིས་སྒྲུབ་པར་བྱེད་པའོ། །
གཉིས་པ་དཀྱིལ་འཁོར་རྒྱལ་མཆོག་ནི། མངལ་དུ་དཀྱིལ་འཁོར་བསྐྱེད་པ་སྤྲོས་ཤིང་བསྡུས་ནས་དཀྱིལ་འཁོར་ལ་བཀོད་དེ་ཡན་ལག་བཞི་རྫོགས་མཆོད་བསྟོད་བདུད་རྩི་མྱང་བའི་བར་དུ་བྱེད་པ་ཡིན་ལ། འདིར་བུ་སྟོན་རིན་པོ་ཆེས་མངལ་དུ་ཡང་ཡེ་ཤེས་དགུག་གཞུག་དབང་བསྐུར། བདུད་རྩི་མྱང་བའི་བར་དུ་བྱེད་གསུང་བ་ནི་རྒྱ་གཞུང་ཁུངས་ཐུབ་གང་ནས་ཀྱང་མ་བྱུང་ལ། མངལ་དུ་རྫོགས་པར་བསྐྱེད་ནས་རིམ་གྱི་སྤྲོ་བ་ཡང་འདི་ཡི་ལུགས་མ་ཡིན་པར་གོ་སྟེ། གཞུང་ཀུན་ཏུ་བསྐྱེད་པ་དང་སྤྲོ་བ་ལྷ་རེ་རེ་ལ་སྦྱར་ནས་གསུངས་པའི་ཕྱིར་དང་། འདིའི་རྒྱལ་མཆོག་གཉིས་དང་རྣལ་འབྱོར་གཉིས་ལ་སོགས་པ་ནི་དུས་འཁོར་ནས་འབྱུང་བའི་བ་དྷ་ཆང་ཡིན་ལ། དེར་ཡང་རིམ་གྱིས་བསྐྱེད་ནས་རིམ་གྱིས་སྤྲོ་བ་རྒྱུ་མཚན་དང་བཅས་ནས་གསུངས་པའི་ཕྱིར་རོ། ། དེ་བཞིན་དུ། ལྷ་ཕོ་རྣམས་ཀྱི་ཡུམ་དང་ལྷ་མོ་རྣམས་ཀྱི་ཡབ་ལ་རང་རང་གི་མིང་དང་ངོས་འཛིན་ཟུར་དུ་མཛད་པ་ཡང་གཞུང་རྣམས་སུ་མི་འབྱུང་ཞིང་ལྷ་གྲངས་མང་བ་ལ་སོགས་པའི་སྐྱོན་དུ་འགྱུར་བས།

རྒྱ་གཞུང་ཀུན་ཏུ་རང་འོད་ཀྱི་ཡབ་ཡུམ་དུ་གསུངས་ཤིང་། ལུགས་འདིའི་ལྷ་སྐུ་ལི་མ་མང་པོ་མཐོང་བ་ལ་ཡང་དངོས་སུ་འཁྱུད་ཡུམ་མེད་པ་ཞེས་གཅིག་ཏུ་སྣང་བས་རང་འོད་ཀྱི་ཡབ་དང་ཡུམ་དུ་རིགས་སོ། ། རྡོ་རྗེ་གསུམ་བྱིན་གྱིས་རློབ་པའི་སྐབས་སུ་སྤྱི་བོ་ལ་སོགས་པའི་གནས་སུ་འབྱུང་བཞིའི་གདན་མཛད་པའང་གཞུང་ཆེ་བ་རྣམས་སུ་མི་འབྱུང་ཞིང་། ཀུན་ཏུ་བཟང་མོར་ངལ་གསོ་བའི་སྐབས་དང་། རིན་ཆེན་རྡོ་རྗེས་བཟླས་པའི་སྐབས་སུ་ཟུར་ཙམ་གསུངས་ཀྱང་རྡོ་རྗེ་གསུམ་དང་མ་འབྲེལ་ལོ། ། ལྷ་རྣམས་ཀྱི་མཛད་པ་ལ། ཀུན་བཟང་རང་དང་ཇོ་བོས་མཛད་པ་མ་སྦྱར་ཞིང་། བོད་དག་གིས་སྦྱར་བ་རྣམས་ཀུན་ཏུ་བཟང་མོ། ཤཱནྟི་བ། རིན་ཆེན་རྡོ་རྗེ་སོགས་ཀྱིས་མགྲིན་གཅིག་ཏུ་གསུངས་པ་རྣམས་དང་མ་མཐུན་ནོ། ། སེམས་མ་དྲུག་གི་འབྱིན་སྔགས་ཇོ་བོས་འབྲུ་གསུམ་དང་མཚན་སྔགས་སྤེལ་བ་ཡང་ཀུན་བཟང་གཉིས་དང་བཞི་བརྒྱ་ལྔ་བཅུ་པ་རྩ་འགྲེལ།
རིན་ཆེན་རྡོ་རྗེ་སོགས་ཀྱིས་ཡིག་འབྲུ་གསུམ་པོ་ཉིད་འབྱིན་སྔགས་སུ་གསུངས་པ་དང་འགལ་ཞིང་། ཆོས་དབྱིངས་རྡོ་རྗེ་མའི་རིགས་བདག་མི་བསྐྱོད་པར་མཛད་པའང་གཞན་རྣམས་སུ་རྡོར་སེམས་ལ་བཤད་པ་དང་མ་མཐུན་ནོ། ། དེས་ན་འདི་སྐད་ཅེས་བྱ་སྟེ། རང་གི་ཐུགས་ཁའི་ཏིང་ངེ་འཛིན་སེམས་དཔའ་མཾ་ཡིག་ལས་འོད་ཟེར་ཕྱོགས་བཅུར་འཕྲོས་པས། ཕྱོགས་བཅུའི་རྒྱལ་བ་ཡབ་ཡུམ་འཁོར་དང་བཅས་པ་ཐམས་ཅད་ལྷ་བཅུ་དགུའི་དཀྱིལ་འཁོར་གྱི་རྣམ་པས་སྤྱན་དྲངས་པ་རྣམས་རང་གི་ཞལ་ནས་ཞུགས་ཏེ་རྗེས་ཆགས་ཀྱིས་མེས་བྱང་ཆུབ་ཀྱི་སེམས་སུ་ཞུ་བ་རྡོ་རྗེའི་ལམ་ནས་ཡུམ་གྱི་པདྨར་བབས་པའི་ཐིག་ལེ་དྲི་མ་མེད་པའི་མཾ་ཡིག་དམར་སེར་གྱིས་མཚན་ཞིང་བྱིན་གྱིས་བརླབས་པར་གྱུར། སངས་རྒྱས་ཐམས་ཅད་ཀྱི་རྡུལ་ཕྲ་རབ་ཏུ་གྱུར་པའི་ཐིག་ལེ་ཡོངས་སུ་གྱུར་བ་ལས་རྟེན་དང་བརྟེན་པའི་དཀྱིལ་འཁོར་དུ་གྱུར་པའི་གཞལ་ཡས་ཁང་གྲུ་བཞི་སྒོ་བཞི་པ་མཚན་ཉིད་ཐམས་ཅད་ཡོངས་སུ་རྫོགས་པ་གདན་དང་བཅས་པར་གྲུབ་པའི་དབུས་ཀྱི་གདན་ལ་རྒྱལ་བ་མི་བསྐྱོད་རྡོ་རྗེ་སྐུ་མདོག་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་རང་འོད་ཀྱི་རིག་མ་ལ་འཁྱུད་ཅིང་། ལྷག་མ་གཡས་གཉིས་ཁྲོ་བོའི་རྡོ་རྗེ་སྔོན་པོ་རྩེ་ལྔ་པ་དང་རལ་གྲི། གཡོན་གཉིས་རིན་པོ་ཆེ་དང་པདྨ་འཛིན་པ། རང་གི་ཐུགས་ཁར་དྲངས། བཛྲ་དྷྲྀཀ་ཐུགས་ཁ་ནས་ཕྱིར་ཕྱུང་།
ཕྱོགས་བཅུའི་ཞིང་དུ་སྤྲུལ་པ་དཔག་ཏུ་མེད་པ་འཕྲོས། ཆོས་ཀྱི་འཁོར་ལོ་སྐོར་བ་ལ་སོགས་པ་སངས་རྒྱས་ཀྱི་མཛད་པ་ཐམས་ཅད་མཛད། ཁྱད་པར་དུ་སེམས་ཅན་རྣམས་ཀྱི་ཞེ་སྡང་སྦྱངས་ཤིང་རྣམ་ཤེས་ཀྱི་ཕུང་པོ་གནས་གྱུར་ཏེ་ཐུགས་རྡོ་རྗེ་དང་ཆོས་དབྱིངས་ཡེ་ཤེས་ལ་བཀོད་ནས་སླར་འདུས་ཏེ་རང་ཉིད་ལ་ཐིམ་པར་གྱུར། ཤར་དུ་རྣམ་སྣང་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་རང་འོད་ཀྱི་ཡུམ་ལ་འཁྱུད་ཅིང་། ལྷག་མ་གཡས་གཉིས་འཁོར་ལོ་དཀར་པོ་རྩིབས་བརྒྱད་པ་དང་རལ་གྲི། གཡོན་གཉིས་རིན་པོ་ཆེ་དང་པདྨ་འཛིན་པ། རང་གི་ཐུགས་ཁར་དྲངས། ཛི་ན་ཛིཀ་ཐུགས་ཁ་ནས་ཕྱིར་ཕྱུང་ཕྱོགས་བཅུའི་ཞིང་དུ་སྤྲུལ་པ་དཔག་ཏུ་མེད་པ་འཕྲོས། ཆོས་ཀྱི་འཁོར་ལོ་བསྐོར་བ་ལ་སོགས་པ་སངས་རྒྱས་ཀྱི་མཛད་པ་ཐམས་ཅད་མཛད། ཁྱད་པར་དུ་སེམས་ཅན་རྣམས་ཀྱི་གཏི་མུག་སྦྱངས་ཤིང་གཟུགས་ཀྱི་ཕུང་པོ་གནས་གྱུར་ཏེ།
སྐུ་རྡོ་རྗེ་དང་མེ་ལོང་ལྟ་བུའི་ཡེ་ཤེས་ལ་བཀོད་ནས། སླར་འདུས་ཏེ་ཕྱིའི་གཞལ་ཡས་ཁང་གི་ལིང་ཚེ་དགུའི་ཤར་དུ་ཟླ་གདན་ལ་འཁོད། དེ་བཞིན་དུ་སྦྱར་ཏེ། ལྷོར་རིན་འབྱུང་ནམ་སྙིང་ལྟ་བུ་རིན་པོ་ཆེ་ལྗང་གུ་ཆ་དགུ་པ་འཛིན་པ། རཏྣ་དྷྲྀཀ་ཁྱད་པར་དུ་སེམས་ཅན་རྣམས་ཀྱི་ང་རྒྱལ་སྦྱངས་ནས་ཚོར་བའི་ཕུང་པོ་གནས་གྱུར་ཡོན་ཏན་རྡོ་རྗེ་དང་མཉམ་པ་ཉིད་ཀྱི་ཡེ་ཤེས་ལ་བཀོད། ལྷོར་ཉི་གདན་ལ་འཁོད། ནུབ་ཏུ་འོད་དཔག་མེད་འཇིག་རྟེན་དབང་ཕྱུག་ལྟ་བུ་པདྨ་དམར་པོ་འདབ་མ་བརྒྱད་པ་འཛིན་པ། ཨཱ་རོ་ལྀཀ ཁྱད་པར་དུ་འདོད་ཆགས་སྦྱངས་ནས་འདུ་ཤེས་ཀྱི་ཕུང་པོ་གནས་གྱུར་ཏེ། གསུང་རྡོ་རྗེ་དང་སོ་སོར་རྟོག་པའི་ཡེ་ཤེས་ལ་བཀོད།
ནུབ་ཏུ་ཉི་གདན་ལ་འཁོད། བྱང་དུ་དོན་གྲུབ་སྒྲིབ་སེལ་ལྟ་བུ་རལ་གྲི་སྔོན་པོ་འོད་འཕྲོ་བ་འཛིན་པ། པྲ་ཛྙཱ་དྷྲྀཀ ཁྱད་པར་དུ་ཕྲག་དོག་སྦྱངས་ནས་འདུ་བྱེད་ཀྱི་ཕུང་པོ་གནས་གྱུར་ཏེ། ཕྲིན་ལས་རྡོ་རྗེ་དང་བྱ་བ་གྲུབ་པའི་ཡེ་ཤེས་ལ་བཀོད། བྱང་དུ་ཉི་གདན་ལ་འཁོད། དེ་བཞིན་དུ་སྤྱི་མཛད་བཞག་ནས་གཞན་ཐམས་ཅད་སྦྱོར་ལུགས་འདྲ་བར་བྱས་ཏེ། རང་འོད་ཀྱི་ཡབ་ལ་ཞེས་སྦྱར་ནས། ཤར་ལྷོར་སྤྱན་མ་དཀར་མོ་རྣམ་སྣང་ལྟ་བུ། མོཧ་ར་ཏི།
སེམས་ཅན་རྣམས་ཀྱི་སའི་ཁམས་ཀྱི་དྲི་མ་སྦྱངས་ཏེ་རྣམ་པར་ཐར་པའི་སྒོ་སྟོང་པ་ཉིད་དང་སྙིང་རྗེ་ཚད་མེད་མངོན་དུ་བྱས། ཐབས་ཀྱི་ཕར་ཕྱིན་དང་ས་བདུན་པ་རིང་དུ་སོང་བ་ལ་བཀོད། ཤར་ལྷོར་ཟླ་གདན་ལའོ། ། ལྷོ་ནུབ་ཏུ་མཱ་མ་ཀཱི་སྔོན་མོ་ཕྱག་རྡོར་ལྟ་བུ་ལ། རྡོ་རྗེའི་གནས་སུ་ཨུཏྤལ་དམར་པོ་འཛིན་པ། དྭེ་ཥ་ར་ཏི། ཆུའི་ཁམས་མཚན་མ་མེད་པ་དང་། བྱམས་པ་ཚད་མེད་པ་དང་། སྨོན་ལམ་གྱི་ཕར་ཕྱིན། ས་བརྒྱད་པ་མི་གཡོ་བ།
ལྷོ་ནུབ་ཏུ་ཟླ་གདན་ལ། ནུབ་བྱང་དུ་གོས་དཀར་མོ་འོད་དཔག་མེད་ལྟ་བུ་ལ། རཱ་ག་ར་ཏི། མེའི་ཁམས། སྨོན་པ་མེད་པ། དགའ་བ་ཚད་མེད་པ། སྟོབས་ཀྱི་ཕར་ཕྱིན། ས་དགུ་པ་ལེགས་པའི་བློ་གྲོས། ནུབ་བྱང་དུ་ཟླ་གདན། བྱང་ཤར་དུ་སྒྲོལ་མ་སེར་མོ་རིན་འབྱུང་ལྟ་བུ་ལ།
རིན་པོ་ཆེའི་གནས་སུ་ཨུཏྤལ་སེར་པོ། བཛྲ་ར་ཏི། རླུང་གི་ཁམས། མངོན་པར་འདུ་མི་བྱེད་པ། བཏང་སྙོམས་ཚད་མེད། ཡེ་ཤེས་ཀྱི་ཕར་ཕྱིན། ས་བཅུ་པ་ཆོས་ཀྱི་སྤྲིན། བྱང་ཤར་དུ་ཟླ་གདན་ལ་འཁོད། དེ་བཞིན་དུ། རིམ་པ་གཉིས་པའི་ཤར་ལྷོར་གཟུགས་རྡོ་རྗེ་མ་རྣམ་སྣང་ལྟ་བུ་ལ།
འཁོར་ལོའི་གནས་སུ་མེ་ལོང་དམར་པོ་ཨོཾ་ཨཱཿཧཱུྃ། རང་གི་ཐུགས་ཁ་ནས་ཕྱིར་ཕྱུང་ཕྱོགས་བཅུའི་ཞིང་དུ་སྤྲུལ་པ་དཔག་ཏུ་མེད་པ་འཕྲོས། སེམས་ཅན་རྣམས་ཀྱི་གཟུགས་ཀྱི་སྐྱེ་མཆེད་དང་སེར་སྣ་སྦྱངས་ཏེ་སྦྱིན་པའི་ཕར་ཕྱིན་དང་ས་དང་པོ་རབ་ཏུ་དགའ་བ་ལ་བཀོད་ནས་སླར་འདུས་ཏེ་རིམ་པ་གཉིས་པའི་ཤར་ལྷོར་ཟླ་གདན་ལ་འཁོད། དེ་བཞིན་དུ་སྦྱར་ཏེ། ལྷོ་ནུབ་ཏུ་སྒྲ་རྡོ་རྗེ་མ། མི་བསྐྱོད་པ་ལྟ་བུ་ལ། རྡོ་རྗེའི་གནས་སུ་པི་ཝང་སྔོན་པོ། ཨོཾ་ཨཱཿཧཱུྃ་སྒྲའི་སྐྱེ་མཆེད་དང་འཆལ་ཚུལ། ཚུལ་ཁྲིམས་ཀྱི་ཕར་ཕྱིན་དང་། ས་གཉིས་པ་དྲི་མ་མེད་པ།
ལྷོ་ནུབ་ཏུ་ཟླ་གདན། ནུབ་བྱང་དུ་དྲི་རྡོ་རྗེ་མ་རིན་འབྱུང་ལྟ་བུ་ལ་རིན་པོ་ཆེའི་གནས་སུ་དྲིའི་དུང་ཆོས་སེར་པོ། ཨོཾ་ཨཱཿཧཱུྃ། དྲིའི་སྐྱེ་མཆེད་དང་ཁོང་ཁྲོ། བཟོད་པའི་ཕར་ཕྱིན་དང་ས་གསུམ་པ་འོད་བྱེད་པ། ནུབ་བྱང་དུ་ཟླ་གདན། བྱང་ཤར་དུ་རོ་རྡོ་རྗེ་མ་དམར་མོ་འོད་དཔག་མེད་ལྟ་བུ་ལ། པདྨའི་གནས་སུ་རོའི་སྣོད་དམར་པོ། ཨོཾ་ཨཱཿཧཱུྃ། རོའི་སྐྱེ་མཆེད་དང་ལེ་ལོ།
བརྩོན་འགྲུས་ཀྱི་ཕར་ཕྱིན་དང་ས་བཞི་པ་འོད་འཕྲོ་བ། བྱང་ཤར་དུ་ཟླ་གདན་ལ། ཤར་སྒོའི་གཡས་སུ་རེག་བྱ་རྡོ་རྗེ་མ་ལྗང་གུ་དོན་གྲུབ་ལྟ་བུ་ལ། རལ་གྲིའི་གནས་སུ་གོས་ཁ་དོག་སྣ་ཚོགས་པ། ཨོཾ་ཨཱཿཧཱུྃ། རེག་བྱའི་སྐྱེ་མཆེད་དང་རྣམ་གཡེང་། བསམ་གཏན་གྱི་ཕར་ཕྱིན་དང་ས་ལྔ་པ་སྦྱང་དཀའ་བ། ཤར་སྒོའི་གཡས་སུ་ཟླ་གདན་ལ། ཤར་སྒོའི་གཡོན་དུ་ཆོས་དབྱིངས་རྡོ་རྗེ་མ་དཀར་མོ་རྡོ་རྗེ་སེམས་དཔའ་ལྟ་བུ་ལ། རྡོ་རྗེའི་གནས་སུ་ཆོས་ཀྱི་འབྱུང་གནས་དཀར་པོ།
ཨོཾ་ཨཱཿཧཱུྃ། ཆོས་ཀྱི་སྐྱེ་མཆེད་དང་ཤེར་འཆལ། ཤེས་རབ་ཀྱི་ཕར་ཕྱིན་དང་ས་དྲུག་པ་མངོན་དུ་གྱུར་པ། ཤར་སྒོའི་གཡོན་དུ་ཟླ་གདན་ལ་འཁོད། དེ་ཐམས་ཅད་ཀྱང་ཞབས་གཉིས་རྡོ་རྗེའི་སྐྱིལ་མོ་ཀྲུང་གིས་བཞུགས་ཤིང་། དབུ་སྐྲ་རལ་པའི་ཅོད་པཎ་ཤིན་ཏུ་མཛེས་པ། ཞལ་རེ་རེ་ལ་ཤིན་ཏུ་ཞི་བའི་སྤྱན་གཉིས་གཉིས་དང་ལྡན་ཞིང་བརྒྱད་གཉིས་ལོན་པའི་ཉམས་དང་ལྡན་པ། སྒེག་ཅིང་འཛུམ་པའི་རྣམ་འགྱུར་གྱིས་བདེ་བ་ཆེན་པོའི་ལོངས་སྤྱོད་ལ་ལྷག་པར་རོལ་བ། ཉི་ཟླའི་འོད་ཟེར་རབ་ཏུ་འབར་ཞིང་སིལ་སིལ་གྱི་ཞེས་པ་ནས། ལྷའི་དར་སྣ་ཚོགས་ཀྱི་ན་བཟའ་བསྣམས་ཤིང་རྣམ་སྣང་དང་ལྷ་མོ་ཐམས་ཅད་ཟླ་བའི་འོད་འཕྲོ་བ།
གཤེགས་པ་གཞན་གསུམ་ཉི་མའི་འོད་འཕྲོ་བའོ། ། དེ་བཞིན་དུ་ངག་འདོན་སྔར་བཞིན་སྦྱར་ཏེ། ཤར་སྒོར་གཤིན་རྗེ་གཤེད་ནག་པོ་མི་བསྐྱོད་པ་ལྟ་བུ་ལ། རྡོ་རྗེའི་གནས་སུ་རྡོ་རྗེ་ཐོ་བ། ཡ་མཱནྟ་ཀྲྀ་ཏ་སེམས་ཅན་རྣམས་ཀྱི་མ་དད་པ་དང་། ཕུང་པོའི་བདུད་དང་ཤེས་བྱའི་སྒྲིབ་པ་དང་འཇིག་ཚོགས་ལ་ལྟ་བ་ཐམས་ཅད་སྦྱངས་ཏེ་དད་པའི་དབང་པོ་དང་ཆོས་ཀྱི་བདག་མེད་ཀྱི་ལྟ་བ་ལ་བཀོད་ནས་སླར་འདུས་ཏེ་ཤར་སྒོར་ཉི་གདན་ལ་འཁོད། ལྷོ་སྒོར་ཤེས་རབ་མཐར་བྱེད་དཀར་པོ་རྣམ་སྣང་ལྟ་བུ་ལ། འཁོར་ལོའི་གནས་སུ་རྡོ་རྗེ་དབྱུག་པ་འཛིན་པ། པྲ་ཛྙཱནྟ་ཀྲྀཏ། ལེ་ལོ་དང་ཉོན་མོངས་པའི་བདུད་དང་ཉོན་མོངས་པའི་སྒྲིབ་པ་དང་བདག་ཏུ་ལྟ་བ་ཐམས་ཅད་སྦྱངས་ཏེ།
བརྩོན་འགྲུས་ཀྱི་དབང་པོ་དང་གང་ཟག་གི་བདག་མེད་པའི་ལྟ་བ་ལ་བཀོད། ལྷོ་སྒོར་ཉི་གདན། ནུབ་སྒོར་པདྨ་མཐར་བྱེད་འོད་དཔག་མེད་ལྟ་བུ་ལ། པདྨའི་གནས་སུ་པདྨ་ཉིད་འཛིན་པ། པདྨཱནྟ་ཀྲྀཏ། བརྗེད་ངས་དང་འཆི་བདག་གི་བདུད་དང་། སྐྱོ་བའི་སྒྲིབ་པ་དང་མཐར་འཛིན་པའི་ལྟ་བ་ཐམས་ཅད་སྦྱངས་ཏེ་དྲན་པའི་དབང་པོ་དང་དབུ་མའི་ལྟ་བ་ལ་བཀོད། ནུབ་སྒོར་ཉི་གདན་ལ། བྱང་སྒོར་བགེགས་མཐར་བྱེད་ནག་པོ་མི་བསྐྱོད་པ་ལྟ་བུ་ལ་རྡོ་རྗེའི་གནས་སུ་རྡོ་རྗེ་ནག་པོ་ཁ་གྱེས་པ་འཛིན་པ་བིགྷྣཱནྟ་ཀྲྀཏ། རྣམ་གཡེང་དང་།
ལྷའི་བུའི་བདུད་དང་། ལས་ཀྱི་སྒྲིབ་པ་དང་ལོག་པར་ལྟ་བ་ཐམས་ཅད་སྦྱངས་ཏེ་ཏིང་ངེ་འཛིན་གྱི་དབང་པོ་དང་ཡང་དག་པའི་ལྟ་བ་ལ་བཀོད་ནས་སླར་འདུས་ཏེ་བྱང་སྒོར་ཉི་གདན་ལ་འཁོད། ཁྲོ་བོ་བཞི་པོ་ཐམས་ཅད་ཀྱང་དབུ་སྐྲ་དམར་སེར་གྱེན་དུ་རྗེས་ཤིང་སྨིན་མ་དང་། སྨ་ར་དམར་སེར་རབ་ཏུ་འབར་བ། ཞལ་རེ་རེའང་དམར་ལ་ཟླུམ་པའི་སྤྱན་གསུམ་གསུམ་དང་ལྡན་ཞིང་མཆེ་བ་རྣོན་པོ་བཞི་བཞི་གཙིགས་པ། ཧ་ཧའི་གད་སྒྱངས་དྲག་པོ་སྒྲོགས་ཤིང་བཞིན་ཤིན་ཏུ་འགྱུར་བའི་ཁྲོ་གཉེར་ཅན། གསུས་ཁྱིམ་ཆེ་ཞིང་གསུས་པ་འཕྱང་བ། རིན་པོ་ཆེའི་རྒྱན་སྣ་ཚོགས་པས་བརྒྱན་ཅིང་སྟག་གི་ལྤགས་པའི་ཤམ་ཐབས་ཅན། སྦྲུལ་མཐའ་ཡས་སྔོན་པོས་དབུ་སྐྲ་བཅིངས་ཤིང་། འཇོག་པོ་དམར་པོས་རྣ་རྒྱན་བྱས་པ།
རིགས་ལྡན་ཁྲ་བོས་དཔུང་པ་ལ་བརྒྱན་ཅིང་པདྨ་དཀར་པོས་འགུལ་རྒྱན་བྱས་པ། དུང་སྐྱོང་སེར་པོས་ལག་གདུབ་བྱས་ཤིང་། སྟོབས་རྒྱུ་ལྗང་ཁུས་མཆོད་ཕྱིར་ཐོགས་བྱས་པ། ནོར་རྒྱས་ཀྱི་བུ་བདུད་རྩིའི་ཁ་དོག་ལྟ་བུས་སྐེ་རགས་བྱས་ཤིང་པདྨ་ཆེན་པོ་དཀར་པོས་རྐང་གདུབ་བྱས་པ། སྐུ་ལས་སྐྱེས་པའི་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་གདུག་པ་ཅན་ཐམས་ཅད་ཚར་གཅོད་པའི་འཕྲིན་ལས་ལ་བརྩོན་པས་གཡོན་བརྐྱང་གི་སྟབས་ཀྱིས་བཞུགས་པའོ། ། གཞལ་ཡས་ཁང་རང་གི་ཐུགས་ཁར་དྲངས། ཨོཾ་ཨཱཿཧཱུཾ་ཐུགས་ཁ་ནས་ཕྱིར་བྱུང་། ཕྱོགས་བཅུར་འཕྲོས། སྣོད་ཀྱི་འཇིག་རྟེན་གྱི་ཉེས་སྐྱོན་སྦྱངས་ནས་དག་པའི་ཞིང་དུ་བྱས། སླར་འདུས་ནས་གཞལ་ཡས་ཁང་ལ་ཐིམ།
འདི་གཞན་རྣམས་ནས་མ་མཛད་ནའང་། འདི་སྐྱེད་ཕྱིན་ཆད་འབྱིན་པའང་རིགས་པས་འཐོབ་བོ། ། སླར་ཡང་རང་གི་ཐུགས་ཁའི་མཾ་ཡིག་ལས་འོད་ཟེར་འཕྲོས་པས། ཇི་ལྟར་བསྒོམས་པ་དང་འདྲ་བའི་ཡེ་ཤེས་པ་ལྷ་བཅུ་དགུའི་དཀྱིལ་འཁོར་རྟེན་དང་བརྟེན་པར་བཅས་པ་སྤྱན་དྲངས་ཏེ་ཤར་སྒོའི་ཐད་ཀྱི་ནམ་མཁར་འཁོད། ཨོཾ་ཡ་མཱནྟ་ཀྲྀཏ་ཧཱུྃ། ཨོཾ་པྲ་ཛྙཱནྟ་ཀྲྀཏ་ཧཱུྃ། ཨོཾ་པདྨཱནྟ་ཀྲྀཏ་ཧཱུྃ། ཨོཾ་བིགྷྣཱནྟ་ཀྲྀཏ་ཧཱུྃ། ཡེ་ཤེས་པའི་ཕྱི་འབྲང་གི་བགེགས་རྣམས་བསྐྲད། སླར་ཡང་ཐུགས་ཁའི་མཾ་ལས་སྤྲུལ་པའི་མཆོད་པའི་ལྷ་མོ་རྣམས་ཀྱིས་བདུད་རྩི་ལྔ་དང་མེ་ཏོག་དཀར་པོས་བརྒྱན་པའི་མཆོད་པ་དུ་མས་མཆོད་པར་གྱུར།
ཨོཾ་སརྦ་ཏ་ཐཱ་ག་ཏ་ཨརྒྷཾ་ནས། ཤཔྡ་པྲ་ཏཱིཙྪ་སྭཱ་ཧཱ། ཨོཾ་ཡ་མཱནྟ་ཀྲྀཏ་ཛཿགཤིན་རྗེ་མཐར་བྱེད་ཀྱི་ཛ་དམར་པོའི་འོད་ཟེར་གྱིས་དཀྱིལ་འཁོར་གྱི་ནང་དུ་སྤྱན་དྲངས། ཨོཾ་པྲ་ཛྙཱནྟ་ཀྲྀཏ་ཧཱུཾ། ཤེས་རབ་མཐར་བྱེད་ཀྱི་ཧཱུྃ་ནག་པོའི་འོད་ཟེར་གྱིས་རྟེན་དང་བརྟེན་པའི་དཀྱིལ་འཁོར་ལ་བཅུག ཨོཾ་པདྨཱནྟ་ཀྲྀཏ་བཾ། པད་མ་མཐར་བྱེད་ཀྱི་བཾ་སེར་པོའི་འོད་ཟེར་གྱིས་དབྱེར་མེད་དུ་བཅིངས། ཨོཾ་བིགྷྣཱནྟ་ཀྲྀཏ་ཧོཿ བགེགས་མཐར་བྱེད་ཀྱི་ཧོཿདཀར་པོའི་འོད་ཟེར་གྱིས་ཡེ་ཤེས་ཀྱི་ངོ་བོར་གྱུར་ཏེ་བདེ་སྟོང་གིས་མཉེས་པར་གྱུར། དེ་རྣམས་ནི་རྒྱུ་མཐུན་གྱི་འབྲས་བུ་དང་སྙན་པའི་ཡན་ལག་ཆེན་པོའོ། །
དེ་ནས་འཁོར་གྱི་ལྷ་ཐམས་ཅད་ཀྱི་མིག་གཉིས་སུ་ཟླ་བ་ལ། ཞེས་པ་ནས། ན་བཟས་ཀུན་ནས་བླུབས་པའོ། ། ཞེས་པའི་བར་སྔར་བཞིན་བྱ་སྟེ། ཉེར་བསྒྲུབ་སོགས་ཆེན་པོའོ། ། དེ་ནས། ལྷ་ཐམས་ཅད་ཀྱི་ནུ་མ་གཉིས་ཀྱི་ཞེས་པ་ནས་སྔགས་ཚན་གསུམ་བརྗོད་པའི་བར་ཡུམ་གྱི་ཇི་ལྟ་བ་བཞིན་དུ་བྱ་སྟེ་སྒྲུབ་པ་སོགས་ཆེན་པོའོ། ། དེ་ནས་འཁོར་རྣམས་ལ་སེམས་དཔའ་གསུམ་རྩེགས་ནི་མ་གསུངས་སོ། ། དེའི་ཕྱིར། རང་གི་ཡེ་ཤེས་སེམས་དཔའི་ཐུགས་ཁའི་མཾ་ཡིག་དམར་སེར་ལས་འོད་ཟེར་ཕྱོགས་བཅུར་འཕྲོས་པས།
དབང་གི་ལྷ། ཞེས་པ་ནས། ཆུ་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས། རྣམ་སྣང་སོགས་དེ་བཞིན་གཤེགས་པ་བཞི་དང་། མཱ་མ་ཀཱི། སྒྲ་རྡོ་རྗེ་མ། ཤེས་རབ་མཐར་བྱེད། བགེགས་མཐར་བྱེད་རྣམས་ལ་མི་བསྐྱོད་པ། སྤྱན་མ་གཟུགས་རྡོ་རྗེ་མ། གཤིན་རྗེ་གཤེད་རྣམས་ལ་རྣམ་སྣང་།
དྲི་རྡོ་རྗེ་མ་ལ་རིན་འབྱུང་། གོས་དཀར་མོ་རོ་རྡོ་རྗེ་མ། པདྨ་མཐར་བྱེད་རྣམས་ལ་འོད་དཔག་མེད། སྒྲོལ་མ་དང་རེག་བྱ་རྡོ་རྗེ་མ་ལ་དོན་གྲུབ། ཆོས་དབྱིངས་རྡོ་རྗེ་མ་ལ་རྡོ་རྗེ་སེམས་དཔས་དབུ་བརྒྱན་ཅིང་། སྐྱེ་མཆེད་སྐུ་གསུང་ཐུགས་ཀྱི་ལྷ་རྣམས་ལའང་རང་རང་གི་རིགས་ཀྱི་བདག་པོ་རྣམས་ཀྱིས་དབུ་བརྒྱན་པར་གྱུར། ཞེས་བརྗོད་དོ། ། སྤྲོ་ན་དེ་རྣམས་ལའང་སྔར་ལྟར་རྒྱས་པར་བརྗོད་དོ། ། དེ་ནི་སྒྲུབ་ཆེན་སོགས་ཆེན་པོའོ། ། དེ་ནས་མཆོད་བསྟོད་བྱ་བ་ནི།
རང་གི་ཐུགས་ཁའི་མཾ་ལས་འོད་ཟེར་ཕྱོགས་བཅུར་འཕྲོས་པས། འཇིག་རྟེན་གྱི་ཁམས་ཀྱི་འདོད་པའི་ཡོན་ཏན་དང་མཆོད་པའི་ཡོ་བྱད་ཐམས་ཅད་བཀུག་སྟེ། རང་གི་ལུས་ལ་ཞུགས་པ་བྱང་ཆུབ་ཀྱི་སེམས་སུ་གྱུར་ཏེ། རྡོ་རྗེའི་ལམ་ནས་ཡུམ་གྱི་པདྨར་བབས་པའི་ཐིག་ལེ་བཅུར་གྱུར་པ་རྣམས་ཡོངས་སུ་གྱུར་པ་ལས། ལཾ་མཾ་པཾ་ཏཾ་ཛ་ཧཱུྃ་བཾ་ཧོཿཁཾ་རཾ་རྣམས་སུ་གྱུར། དེ་རྣམས་ལས་འོད་ཟེར་འཕྲོས་པས་ལྷ་མོ་བཅུ་དཔག་ཏུ་མེད་པ་སྤྱན་དྲངས་ཏེ། དེ་རྣམས་ལ་ཐིམ་པ་ཡོངས་སུ་གྱུར་པ་ལས་སྤྱན་མ་ནས་ཆོས་དབྱིངས་རྡོ་རྗེ་མའི་བར་གྱི་ལྷ་མོ་བཅུ་པོ་གཟུགས་དང་ལང་ཚོ་ལ་སོགས་པའི་ཡོན་ཏན་ཐམས་ཅད་ཀྱིས་བརྒྱན་པ། མཆོད་རྫས་དཔག་ཏུ་མེད་པ་ཐོགས་ཏེ་ཡུལ་སྣང་སྒྱུ་མ་ལྟར་ཤེས་པའི་སྒོ་ནས། རྒྱལ་བ་ཐམས་ཅད་མཉེས་པར་བྱེད་པ་རྣམས་ཕྱིར་འཕྲོས་ཏེ། མཆོད་པ་རྣམས་ཀྱིས་མཆོད་པར་གྱུར།
ཚིག་བཅད་དང་བཅས་པའམ། མེད་ཀྱང་རུང་སྟེ། ཨོཾ་བྷ་ག་ཝཱན་མཉྫུ་བཛྲ་དེ་བ་ཙཀྲ་མཎྜ་ལ་ས་པ་རི་ཝཱ་ར་ཨརྒྷཾ་པཱུ་ཛ་མེ་གྷ་སོགས་ནས། དྷརྨ་དྷཱ་ཏུའི་བར་སྔར་བཞིན་དུ་བརྗོད་དེ། ཀུན་བཟང་དུ་ཐ་དད་ཀུན་ཏུ་རྟོག་ལས་ངེས་གྲོལ་བྱ། ། ཞེས་གསུངས་པ་ལྟར་མཆོད་བྱ་མཆོད་བྱེད་སོགས་སུ་འཛིན་པའི་འཁོར་གསུམ་གྱི་རྟོག་པ་ཐམས་ཅད་སྤངས་ནས་རྒྱལ་བ་ཐམས་ཅད་ཀྱི་ང་རྒྱལ་བཟུང་སྟེ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ། མཆོད་པའི་ལྷ་མོ་དང་བཅས་པའི་དཀྱིལ་འཁོར་པ་ཐམས་ཅད་ཀྱིས་བསྟོད་བྱ་བསྟོད་བྱེད་སྒྲ་བརྙན་ལྟར་ཤེས་པའི་སྒོ་ནས་བསྟོད་པར་གྱུར། ཞེས་བརྗོད་ལ་དྲིལ་སྟབས་དང་བཅས་ཏེ། མི་བསྐྱོད་རྡོ་རྗེ་ཡེ་ཤེས་ཆེ། །
རྡོ་རྗེ་དབྱིངས་ནི་མཁས་པ་ཆེ། ། རྡོ་རྗེ་གསུམ་མཆོག་དཀྱིལ་འཁོར་གསུམ། ། གསང་བའི་དབྱིངས་ལ་ཕྱག་འཚལ་ལོ། ། རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དགའ་བ་ཆེ། ། རང་བཞིན་འོད་གསལ་མཆོག་གི་མཆོག ། སྟོན་པ་རྡོ་རྗེ་ཕྱག་འཚལ་ལོ། ། རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་མཁའ་འདྲ་དྲི་མ་མེད། ། རང་བཞིན་དག་པ་གོས་པ་མེད། །
རྡོ་རྗེ་སྐུ་ལ་ཕྱག་འཚལ་ལོ། ། རྡོ་རྗེ་དཔག་མེད་རྒྱལ་པོ་ཆེ། ། མི་རྟོག་ནམ་མཁའ་རྡོ་རྗེ་འཛིན། ། འདོད་ཆགས་ཕ་རོལ་ཕྱིན་པ་བརྙེས། ། རྡོ་རྗེ་གསུང་ལ་ཕྱག་འཚལ་ལོ། ། དོན་ཡོན་རྡོ་རྗེ་རྫོགས་སངས་རྒྱས། ། བསམ་པ་ཐམས་ཅད་རྫོགས་མཛད་པ། ། དག་པ་ངོ་བོ་ཉིད་ལས་བྱུང་། ། རྡོ་རྗེ་སེམས་དཔའ་ཕྱག་འཚལ་ལོ། ། ཞེས་སོགས་དང་།
དཔལ་ལྡན་མི་ཤེས་ཀུན་སྤངས་སོགས་ཀྱིས་བསྟོད། ནང་མཆོད་བྱིན་གྱིས་བརླབས་པ་ཡོད་ན་དེའམ། མེད་ན་སྐབས་འདིར་བྱིན་གྱིས་བརླབས་ཏེ། གཡོན་པའི་མཐེབ་སྲིན་གྱིས་གཡོན་ནས་གཡས་སུ་ལན་གསུམ་དཀྲུགས་ཏེ། དབུས་ནས་བླངས་ལ། དང་པོར་རྩ་བའི་བླ་མ་དང་། དེ་རྗེས་བརྒྱུད་པའི་བླ་མ་རྣམས་ཀྱི་མཚན་ལ་འབྲུ་གསུམ་བཏགས་ཏེ་སྨིན་འཚམས་ཡན་ཆོད་ཀྱི་ཐད་དུ་གཏོར། དེ་རྗེས་བཛྲ་དྷྲྀཀ་ཨོཾ་ཨཱཿཧཱུྃ། མཉྫུ་བཛྲ་ཨོཾ་ཨཱཿཧཱུྃ་དེ་བཞིན་དུ་འབྱིན་སྔགས་སུ་བཤད་པའི་མཚན་སྔགས་རྣམས་དང་། སེམས་མ་དྲུག་ལ།
རཱུ་པ། ཤཔྡ། གནྡྷ། ར་ས། སྤརྴ། དྷརྨ་དྷཱ་ཏུ་རྣམས་ལ་བཛྲ་བཏགས་པའི་འཇུག་ཏུ་འབྲུ་གསུམ་བཏགས་ལ་སྙིང་ཁའི་ཐད་དུ་གཏོར། དེ་བཞིན་དུ་ཡི་དམ་གཞན་ལ་འབུལ་ནའང་དེ་བཞིན་དུ་བྱ་སྟེ་ལག་པ་ཁ་གྱེན་དུ་ཕྱོགས་པས་དབུལ། ཕྱོགས་སྐྱོང་དང་ཞིང་སྐྱོང་དང་གཞི་བདག་དང་རིགས་དྲུག་སོགས་ལ་ལག་པ་ཁ་འོག་ཏུ་ཕྱོགས་པས་ལྟེ་བ་མན་ཆད་ཀྱི་ཐད་སོར་དབུལ་བར་བྱ་ཞིང་། རང་གིས་ཀྱང་ལྕེ་རྩེ་སྨིན་མཚམས་སྤྱི་བོ་རྣམས་སུ་རེག་ཅིང་། ལྕེ་ཐོག་ཏུ་བཞག་ལ་མྱང་ཏེ།
ང་རྒྱལ་འཛིན་ན། གོང་གི་པཱུ་ཛའི་གནས་སུ་ཨ་མྲྀ་ཏ་གཞུག གོང་དུ་བསྟོད་པ་ལ་ང་རྒྱལ་འཛིན་ནའང་སྟུ་ཏི་གཞུག་གོ ། དེ་ཡན་ཆད་ནི་དཀྱིལ་འཁོར་རྒྱས་པར་བསྒོམས་ནས་གཞན་དོན་གཙོ་བོར་བྱེད་པ་དཀྱིལ་འཁོར་རྒྱལ་མཆོག་གི་ཏིང་ངེ་འཛིན་ཞེས་བྱའོ། ། གསུམ་པ་ཐིག་ལེའི་རྣལ་འབྱོར་ནི། འདི་དང་ཕྲ་མོའི་རྣལ་འབྱོར་གཉིས་ལ་རིན་ཆེན་རྡོ་རྗེ་དང་ཇོ་བོས་ལས་རྒྱལ་མཆོག་གི་མིང་བཏགས་ལ་གཞུང་གཞན་ནས་དེ་འདྲའི་ཐ་སྙད་མི་འབྱུང་ངོ་། ། མདོར་ན་ཏིང་ངེ་འཛིན་གཉིས་ཀྱིས་དཀྱིལ་འཁོར་གྱི་འཁོར་ལོ་ལ་གསལ་སྣང་ཡོངས་སུ་རྫོགས་པ་བསྐྱེད་ཅིང་། དེ་ཡང་གཟུང་འཛིན་དང་འཁོར་འདས་སོགས་གཉིས་སུ་འཛིན་པའི་རྣམ་རྟོག་དང་བྲལ་བའི་ལྷ་སྐུ་སྒྱུ་མ་ལྟ་བུ་ལ་རེག་མཐོང་གི་མཚན་མ་རྙེད་རྙེད་ཀྱི་བར་དུ་བསྒོམ་མོ། ། གསལ་བ་ཙམ་གྱིས་མི་ཆོག་གིས་གནས་པ་བརྟན་པོ་གཙོ་བོར་སྒྲུབ་ཅིང་ཞར་ལ་བྱིང་རྒོད་སེལ་བ་ནི་རྣལ་འབྱོར་གཉིས་ཀྱིས་བྱེད་པས་དེ་ཡང་ཐོག་མར་བྱིང་བ་སེལ་བྱེད་ནི་རྣལ་འབྱོར་དང་པོ་འདི་ཡིན་ལ། དེའི་ཚུལ་ནི།
རང་གི་ཡེ་ཤེས་སེམས་དཔའི་ཐུགས་ཁའི་རལ་གྲིའི་ཡུ་བར་ཟླ་བ་ལ་གནས་པའི་མཾ་ཡིག་དམར་སེར་དེ་ལས་འོད་ཟེར་འཕྲོས་པས་སེམས་ཅན་ཐམས་ཅད་འཇམ་པའི་རྡོ་རྗེའི་གོ་འཕངས་ལ་བཀོད་པ་རྣམས་དང་ལྷན་ཅིག་དེ་བཞིན་གཤེགས་པ་ཐམས་ཅད་སྤྱན་དྲངས་ཏེ་དེ་ལ་ཐིམ་པའི་རྐྱེན་གྱིས་མཾ་ཡིག་འོད་དུ་ཞུ་ནས་རྡོ་རྗེ་གསུམ་གྱི་རང་བཞིན་དུ་གྱུར་པའི་ཐིག་ལེ་ཕྲ་མོ་འོད་ཟེར་སྣ་ཚོགས་འཕྲོ་བ་དྭངས་ཤིང་གསལ་བ་ཡུངས་དཀར་གྱི་འབྲུ་ཙམ་ཤིན་ཏུ་འཚེར་བ་ལ་སེམས་བཟུང་ཞིང་། སེམས་འཕྲོ་བར་རྩོམ་པ་ནི་ཐིག་ལེ་དེ་ལས་འོད་ཟེར་འཕྲོས་པས་རལ་གྲི་དང་། དེ་ལས་ཡེ་ཤེས་སེམས་དཔའ། དེ་ལས་རང་ཉིད། དེ་ལས་དཀྱིལ་འཁོར། དེ་ལས་སྣོད་བཅུད་ཀྱི་བར་རིམ་གྱིས་ཀུན་ཏུ་སྣང་བར་བྱས་ནས་སླར་ཡང་དེ་བཞིན་དུ་རིམ་གྱིས་བསྡུས་ཏེ་ཐིག་ལེ་ལ་ཐིམ་པའི་ཐིག་ལེ་ལས་ཡེ་ཤེས་ཀྱི་བདུད་རྩི་འབབ་པར་ཡུན་རིང་དུ་བསམ་པར་བྱའོ། ། དེ་ནས་ཐིག་ལེ་ལ་སེམས་བརྟན་པ་ན། ཐིག་ལེའི་ནང་དུ་ལྷ་བཅུ་དགུའི་དཀྱིལ་འཁོར་སྐད་ཅིག་གིས་གསལ་བཏབ་ལ་དཀྱིལ་འཁོར་ཐིག་ལེ་དང་བཅས་པ་ལས་འཕྲོས་པའི་འོད་ཟེར་རང་གི་བ་སྤུའི་སྒོ་ཐམས་ཅད་ནས་འཕྲོས་ཏེ་ཕྱི་ནང་ཐམས་ཅད་སྣང་བས་ཁྱབ་པར་བསྒོམས་པས་བྱིང་བ་མཐའ་དག་སེལ་བར་ནུས་སོ། ། ཕྲ་མོའི་རྣལ་འབྱོར་ནི། རང་གི་ཐུགས་ཁའི་ས་བོན་གྱི་འོད་ཟེར་གྱིས་ནམ་མཁའི་ཁམས་གང་བའི་རིགས་ལྔ་ལ་སོགས་པའི་དེ་བཞིན་གཤེགས་པ་ཐམས་ཅད་སྤྱན་དྲངས་ཏེ་རང་གི་ཞལ་ནས་ཞུགས་པ་བྱང་ཆུབ་ཀྱི་སེམས་སུ་ཞུ་སྟེ་རྡོ་རྗེ་ལམ་ནས་ཡུམ་གྱི་པདྨར་བབས་པ་ཡོངས་སུ་གྱུར་པ་ལས་ཟླ་བ་ལ་གནས་པའི་རལ་གྲི་ནས་འབྲུ་ཙམ་གྱི་ཡུ་བའི་དབུས་སུ་ཙ་ན་ཀའི་འབྲུ་ཚད་ཙམ་གྱི་ཐིག་ལེ་ཡེ་ཤེས་ལྔའི་རང་བཞིན་འོད་ཟེར་ཤིན་ཏུ་གསལ་བའི་ནང་དུ་ལྷ་བཅུ་དགུའི་དཀྱིལ་འཁོར་རྟེན་དང་བརྟེན་པར་བཅས་པ་སྐད་ཅིག་གིས་གསལ་བཏབ་སྟེ་དེ་ལ་ཡུན་རིང་དུ་སེམས་བཟུང་བས་དུ་བ་ལ་སོགས་པའི་རྟགས་རྣམས་འཆར་བར་འགྱུར་ལ།
མཚན་མ་དེ་འདྲ་མ་མཐོང་གི་བར་དུ་མི་སྤྲོ་ཞིང་། མཐོང་ནས་དཀྱིལ་འཁོར་དུ་མ་ཡང་དང་ཡང་དུ་སྤྲོས་ཏེ་འགྲོ་བའི་དོན་བྱས་ནས་སླར་ཡང་བསྡུ་བའི་སྤྲོ་བསྡུ་ལ་བསླབ་པར་བྱའོ། ། རྣལ་འབྱོར་འདི་གཉིས་ཀྱི་སྐབས་སུ་ལྷ་བསྐྱེད་པ་རྣམས་ལ། ཇོ་བོ་རྗེས་བསྙེན་སོགས་ཆེན་པོ་ཉིད་ཡིན་པར་བཤད་ཅིང་། ཀུན་བཟང་གཉིས་ནས་མི་གསལ་ཡང་ཤཱནྟི་བ་རིན་ཆེན་རྡོ་རྗེ་སྨན་ཞབས་པ་རྣམས་རགས་པའི་དཀྱིལ་འཁོར་དང་འདྲ་བར་ཆུང་འབྲིང་ཆེན་པོ་གསུམ་ཀ་ཚང་བར་བཞེད་དོ། ། བསྒོམ་པས་སྐྱོ་ན། བཟླས་པ་བྱ་བ་ནི། རང་གི་སྐུ་རྡོ་རྗེ་དང་གསུང་རྡོ་རྗེ་དང་ཡེ་ཤེས་སེམས་དཔའ་དང་ཐུགས་རྡོ་རྗེ་རྣམས་རིམ་པ་བཞིན་དུ་རླུང་དང་ཆུ་དང་ས་དང་མེའི་དཀྱིལ་འཁོར་ལ་གནས་པར་གྱུར་པའི་ཡེ་ཤེས་སེམས་དཔའི་ཐུགས་ཁའི་མཾ་ཡིག་དམར་སེར་གྱི་མཐའ་མར་བཟླས་བྱའི་སྔགས་ཀྱིས་བསྐོར་བར་གྱུར་ཅིང་། རྡོ་རྗེ་བཞིའི་ཐུགས་ཁའི་ཨོཾ་ཨཱཿམཾ་ཧཱུྃ་རྣམས་ལས་རླུང་འབྱུང་བ་དང་ལྷན་ཅིག་སྐུ་གསུང་ཐུགས་ཀྱི་རྡོ་རྗེ་གསུམ་རིམ་པ་བཞིན་དུའམ། ཡང་ན་གཅིག་ཅར་དུ་འཕྲོས་ནས་ནམ་མཁའ་གང་བ་རྣམས་ལ་གཟུགས་སོགས་ལྷ་མོ་རྣམས་ཀྱིས་འཁྱུད་པ་ལ་སོགས་པའི་མཆོད་པས་མཉེས་པར་བྱས་ཤིང་འགྲོ་བའི་དོན་རྫོགས་པ་ན་མཾ་ཡིག་གི་འོད་ཟེར་གྱིས་བསྡུས་ཏེ་ཡིག་འབྲུ་རྣམས་ལ་རླུང་འཇུག་པ་དང་ལྷན་ཅིག་ཐིམ་པའི་སྤྲོ་བསྡུའི་མཛད་པ་ཅན་དུ་གྱུར།
ཨོཾ་ཨཱཿམཾ་ཧཱུྃ། ཞེས་པ་ཉིད་གཙོ་བོར་བཟླས་ཤིང་། མཐར་ཨོཾ་ཨཱཿབཛྲ་དྷྲྀཀ་ཧཱུྃ་ཧཱུྃ། ཨོཾ་ཨཱཿམཉྫུ་བཛྲ་མཾ་ཧཱུྃ། ཨོཾ་ཨཱཿཛི་ན་ཛིཀ་བྷྲཱུཾ་ཧཱུྃ། ཨོཾ་ཨཱཿརཏྣ་དྷྲྀཀ་ཨཾ་ཧཱུྃ། ཨོཾ་ཨཱཿཨཱ་རོ་ལི་ཀ་ཛྲཱིཾ་ཧཱུྃ། ཨོཾ་ཨཱཿཔྲ་ཛྙཱ་དྷྲྀཀ་ཁཾ་ཧཱུྃ། དེ་བཞིན་དུ་འབྲུ་གསུམ་གྱི་དབུས་སུ། མོ་ཧ་ར་ཏྲཱི་ལཾ།
དཱེ་ཥ་ར་ཏཱི་མཾ། རཱ་ག་ར་ཏཱི་པཾ། བཛྲ་ར་ཏཱི་ཏཾ། རཱུ་པ་བཛྲ་ཛཿ ཤཔྡ་བཛྲཱ་ཧཱུྃ། གནྡྷ་བཛྲ་བཾ། ར་ས་བཛྲ་ཧོ། སྤརྴ་བཛྲཱ་ཁཾ། དྷརྨ་དྷཱ་ཏུ་བཛྲཱ་རཾ། ཡ་མཱནྟ་ཀྲྀཏ་ཧཱུྃ།
པྲ་ཛྙཱནྟ་ཀྲྀཏ་ཧཱུྃ། པདྨཱནྟ་ཀྲྀཏ་ཧཱུྃ། བི་གྷྣཱནྡྷ་ཀྲྀཏ་ཧཱུྃ། རྣམས་བཅུག་ལ་བཟླའོ། ། དེ་ལྟ་བུའི་བསྒོམ་པ་དང་བཟླས་པ་རྩེ་གཅིག་ཏུ་བྱས་པས་སྐྱོ་ཞིང་དུབ་ན། ལྷ་མོ་བཞིའི་གླུས་བསྐུལ་བར་བསམས་ནས་དཀྱིལ་འཁོར་ལ་མཆོད་བསྟོད་བྱའོ། ། ལུས་སྟོབས་ཉམས་པར་འགྱུར་ན། རང་གི་སྤྱི་བོར་མཐོ་གང་འཕགས་པའི་ཐད་ཀྱི་ནམ་མཁར་ཟླ་བའི་དཀྱིལ་འཁོར་གྱི་འོག་ཕྱོགས་ཀྱི་དབུས་སུ་ཨོཾ་ཡིག་དཀར་པོ་མགོ་ཐུར་དུ་བསྟན་པ་ལས་ཡེ་ཤེས་ལྔའི་རང་བཞིན་གྱི་བདུད་རྩིའི་རྒྱུན་དཀར་པོ་བབས་པ་རང་གི་ཚངས་བུག་ནས་ཞུགས་ཏེ། རྩ་སྦུབས་ཐམས་ཅད་གང་ཞིང་རླན་དང་དྲོད་ཀྱིས་ཁྱབ་པར་བསམས་ན་རྒས་དཀའ་བ་དང་ལུས་རྒྱས་པ་ལ་སོགས་པའི་ཕན་ཡོན་གསུངས་སོ། ། མཐར་གཤེགས་སུ་གསོལ་བ་ནི།
དཀྱིལ་འཁོར་ལ་མཆོད་བསྟོད་བྱས་ནས། ཇོ་བོས་ཨོཾ་ཁྱོད་ཀྱིས་སེམས་ཅན་དོན་མཛད། ། ཞེས་སོགས་ཀྱི་རྒྱ་སྐད་ཀྱིས་ཡེ་ཤེས་པ་གཤེགས་ནས་དམ་ཚིག་པ་རང་ལ་བསྡུ་བར་བཤད་པ་ལྟར། བོད་འགའ་ཞིག་གིས་ཀྱང་བཤད་མོད། དེ་ནི་ཡོ་གའི་ཆོ་ག་བླ་མེད་ལ་འཆུགས་པ་ཡིན་ཏེ། དེ་ལྟར་བྱས་ན་རང་ཡེ་ཤེས་པ་དང་བྲལ་བར་འགྱུར་བའི་ཕྱིར་རོ། ། དེས་ན། སྐུའི་རིགས་རྣམས་སྐུ་རྡོ་རྗེ་དང་། གསུང་གི་རིགས་རྣམས་གསུང་རྡོ་རྗེ་དང་། ཐུགས་ཀྱི་རིགས་རྣམས་ཐུགས་རྡོ་རྗེ་ལ་ཐིམ་པའི་ཚུལ་གྱིས་དཀྱིལ་འཁོར་གྱི་འཁོར་ལོ་རང་ལ་ཐིམ་པར་གྱུར་པས་རྡོ་རྗེ་གསུམ་ཤིན་ཏུ་བརྟན་པར་གྱུར།
ཞེས་བྱ་སྟེ། ཀུན་བཟང་ལས། ཨོཾ་ལ་སོགས་པས་དཀྱིལ་འཁོར་བསྡུས་ནས་ནི། ། སྐུ་ལ་སོགས་པ་བརྟན་པ་དག་ཏུ་བྱ། ། ཞེས་གསུངས་སོ། ། གསུམ་པ་འཇུག་ལ་གཤེགས་སུ་གསོལ་བའི་རྗེས་སུ་སྨོན་ལམ་བྱ་ཞིང་། ལངས་ཏེ་འགྲོ་བ་ལ་སོགས་པའི་སྤྱོད་ལམ་ཐམས་ཅད་དུ་རང་ལ་ལྷའི་ང་རྒྱལ་བརྟན་པོ་དང་སྣོད་བཅུད་རྟེན་དང་བརྟེན་པ་སྣང་སྟོང་སྒྱུ་མའི་རང་བཞིན་དུ་དྲན་པར་བྱའོ། ། ཁ་ཟས་ནང་མཆོད་ལྟར་བྱིན་གྱིས་རླབས་ཤིང་ཨོཾ་ཨཱཿཧཱུྃ་བཟླས་ལ་སྙིང་ཁའི་མཾ་ཡིག་ལྷ་ཐམས་ཅད་ཀྱི་རང་བཞིན་དུ་གྱུར་པ་མཆོད་པའི་བསམ་པས་བཟའ་ཞིང་ཕྱི་ནང་གི་སྦྱིན་སྲེག་གིས་ཕུང་པོའི་བུད་ཤིང་བསྲེགས་པ་དང་། གཞན་དོན་ཐམས་ཅད་ཀྱང་རྒྱལ་བ་མཉེས་བྱེད་དུ་ཤེས་པ་དང་། ལུས་ཕྱག་རྒྱ་དང་ངག་ཐམས་ཅད་སྔགས་སུ་ཤེས་ཏེ།
ཐབས་ཤེས་ཁྱད་པར་ཅན་གྱི་སེམས་ཀྱིས་ཟིན་པའི་བྱ་བ་ཐམས་ཅད་དགེ་བ་ཁོ་ནར་འགྱུར་བར་བྱ་བ་དང་། གལ་ཏེ་དམ་ཚིག་ཉམས་ན་རང་དམ་ཚིག་རྡོ་རྗེ་དོན་གྲུབ་དུ་བསམས་པའི་སྙིང་ཁར་ཟླ་བ་ལ་གནས་པའི་སྣ་ཚོགས་རྡོ་རྗེའི་ལྟེ་བར་ཁཾ་ལྗང་ཁུ་ལ་སྔགས་ཀྱིས་བསྐོར་བར་བསམས་ནས། ཨོཾ་ཨཱཿཁཾ་ཧཱུྃ་ཞེས་པ་མང་དུ་བཟླའ་ཞིང་། དབང་རྒྱས་བསྡུས་བླང་བ་སོགས་བྱའོ། ། ཁྲུས་ནི་གོང་དུ་བརྗོད་ཟིན་ལ། ཉལ་བའི་ཚེ་ནའང་དཀྱིལ་འཁོར་ལ་མཆོད་བསྟོད་བྱས་ནས་དཀྱིལ་འཁོར་ཐམས་ཅད་སྔར་བཞིན་སྙིང་ཁའི་མཾ་ལ་བསྡུས་ཏེ་འགྲོ་བ་ལ་སྙིང་རྗེ་དང་སྟོང་ཉིད་ཀྱི་ལྟ་བ་ལ་བཞག་པའི་སྒོ་ནས་ཉལ་ཞིང་། ལྡང་བའི་ཚེ་ནའང་བྱམས་སོགས་ཚད་མེད་བཞི་ལྷ་མོ་བཞིར་གྱུར་པའི་གླུས་སྔར་བཞིན་དུ་བསྐུལ་ནས་ལངས་ཏེ། སླར་ཡང་སྔ་མ་ལྟ་བུའི་ཚུལ་གྱིས་ཐུན་བཞིའམ་དྲུག་དུ་ཉམས་སུ་བླང་ངོ་། ། ཐུན་མཐར་གཏོར་མ་ནི་འདིའི་གཞུང་རྣམས་སུ་མ་བྱུང་ཡང་། ཨ་བྷ་ཡས་རྡོ་རྗེ་ཕྲེང་བར་བཤད་པ་ལྟར།
རང་གི་ཐུགས་ཁའི་མཾ་ཡིག་གིས་ཁྲོ་བོ་བཅུ་དང་བཅས་པའི་བསྲུང་བའི་འཁོར་ལོ་ཡངས་ཤིང་རྒྱ་ཆེ་བའི་ནང་དུ་འདུས་པའི་དཀྱིལ་འཁོར་རྟེན་དང་བརྟེན་པར་བཅས་པ་ཐམས་ཅད་དང་། དེའི་ཕྱི་རོལ་དུ་ཕྱོགས་སྐྱོང་བཅོ་ལྔའམ་བཅུ་དང་། ཀླུ་དང་སེམས་ཅན་ཐམས་ཅད་བཀུག་པའི་གཞལ་ཡས་ཁང་གི་དབུས་སུ་འཇམ་པའི་རྡོ་རྗེ་ཡབ་ཡུམ། ཤར་དུ་རྣམ་སྣང་ནས་བྱང་སྒོར་བགེགས་མཐར་བྱེད་ཀྱི་བར་སྐད་ཅིག་གིས་རྫོགས་པར་གྱུར། ཕྱིའི་ཤར་དུ་རྡོ་རྗེ་མཚོན་ཆ་ཞེས་སོགས་འཕགས་ལུགས་ལ་གྲགས་པ་ལྟར། ཡང་ན་གོང་བཞིན་བསྐྱེད་པ་ལ་སྔར་བཞིན་དབུལ་ལོ། ། དེ་ནས་ཆོས་སྐྱོང་རྡོ་རྗེ་ནག་པོ་གདོང་བཞི་པ་སོགས་ལའང་དབུལ། དེ་ལྟ་བུའི་ཚུལ་གྱིས་ལས་དང་པོ་པ་དང་ཡེ་ཤེས་ཅུང་ཟད་བབས་པ་དང་། ཡེ་ཤེས་ལ་ཅུང་ཟད་དབང་བའི་ཆ་ཤས་བསྐྱེད་རིམ་མཐར་ཕྱིན་པ་ན། ཞི་སོགས་ཀྱི་ལས་རབ་འབྱམས་ལ་འཇུག་ཅིང་།
དེ་རྗེས་ཡེ་ཤེས་ལ་ཡང་དག་པར་དབང་བ་རྫོགས་པའི་རིམ་པ་འཇམ་དཔལ་གྱི་ཞལ་གྱི་ལུང་ལས་གསུང་པ་ལྟར་ཉམས་སུ་བླང་བར་བྱ་སྟེ་གཞན་དུ་བཤད་པར་བྱའོ། ། གཞན་ཡང་བསྐྱེད་རིམ་གྱི་རྣམ་བཞག་དང་ཡིད་ཆེས་པའི་ལུང་རིགས་རྒྱས་པར་ནི། འདིའི་སྒྲུབ་ཐབས་ཀྱི་གཙོ་བོ་བསྐྱེད་རིམ་གྱི་ཤིང་རྟའི་སྲོལ་འབྱེད་ཟླ་མེད་པར་གྱུར་པ་སློབ་དཔོན་སངས་རྒྱས་ཡེ་ཤེས་ཞབས་ཀྱིས་མཛད་པའི་སྒྲུབ་ཐབས་ཀུན་བཟང་གི་རྣམ་བཤད་བྱེད་པར་འདོད་པར་དེར་བཤད་པར་བྱའོ།། །། རྨད་བྱུང་རྒྱལ་བ་ཀུན་གྱི་ཡེ་ཤེས་སྐུ། ། དམར་སེར་གཞོན་ནུའི་མཚན་དཔེར་ཤར་བ་གང་། ། དང་པོའི་སངས་རྒྱས་དེ་ཉིད་མཉེས་པའི་ཐབས། ། བླ་མེད་ལམ་གྱི་དབུས་ན་མཐོ་བ་འདི། ། བཤེས་གཉེན་འགའ་ཡིས་ལེགས་པར་བསྐུལ་བ་དང་། ། རང་ཉིད་ཚུལ་འདིར་མཆོག་ཏུ་གཞོལ་བའི་མཐུས། ། དྲི་མེད་གཞུང་ལ་རིགས་པས་བརྟགས་ནས་སྦྱར། །
དགེ་བས་འགྲོ་ཀུན་འཇམ་དབྱངས་ཐོབ་པར་ཤོག ། འཕགས་ལམ་བྱིས་པས་བཤད་པའི་རྒྱུ་ལས་ནི། ། ཅུང་ཟད་ནོངས་རྣམས་འཕགས་པའི་ཚོགས་ལ་བཤགས། ། གསང་ཆེན་བཤད་པའི་ཡུལ་དུ་མ་གྱུར་པའི། ། མོས་པ་དམན་པ་རྣམས་ཀྱང་དད་ཐོབ་ཤོག ། ཅེས་དཔལ་གསང་བ་འདུས་པ་ཡེ་ཤེས་ཞབས་ཀྱི་ལུགས། རྗེ་བཙུན་འཇམ་པའི་དབྱངས་ཀྱི་སྒྲུབ་ཐབས་འདི་ནི། མདོ་སྔགས་ཀྱི་ལུང་དང་རྟོགས་པའི་ཆོས་འཛིན་ཅིང་། ཚུལ་འདི་ལ་ལྷག་པར་མོས་པའི་དགེ་བའི་བཤེས་གཉེན་ནམ་མཁའ་རིན་ཆེན་པ་དང་། བཀའ་བཅུ་པ་བསམ་གྲུབ་འོད་ཟེར་བ་གཉིས་ཀྱིས་རིང་མོ་ནས་བསྐུལ་ཞིང་།
སྤྱི་དང་བྱེ་བྲག་གི་ལམ་ཟབ་མོ་རྣམས་ལ་དད་འདུན་དང་ལྡན་པའི་དགེ་བའི་བཤེས་གཉེན་དབོན་པོ་རྒྱལ་མཚན་གྲགས་ཀྱིས་གསར་དུ་ནན་ཏན་གྱིས་བསྐུལ་ནས། བདེ་བར་གཤེགས་པའི་གསུང་རབ་སྤྱི་དང་ཁྱད་པར་ལུགས་འདི་ལ་ཐོས་པའི་བག་ཆགས་གསལ་ཞིང་དཔལ་ལྡན་འདུས་པའི་རྣལ་འབྱོར་ལ་མཆོག་ཏུ་གཞོལ་བའི་དགེ་སློང་ལོ་ཙཱ་བ་ཤེས་རབ་རིན་ཆེན་རྒྱལ་མཚན་དཔལ་བཟང་པོས། ཁྲོ་བོའི་ལོ་དབོའི་ཟླ་བའི་མར་ངོའི་རྫོགས་པ་གསུམ་པ་ལ་དགེ་འཕེལ་ཆོས་འཁོར་སྒང་དུ་སྦྱར་བ་རྫོགས་སོ།། །། ཕུན་ཚོགས་སྣང་ཆེན་ཟེར་འགྱེད་འཇམ་དབྱངས་ཀྱི། ། སྒྲུབ་ཐབས་ཉི་མའི་མཆོག་འདི་ཆོས་འཁོར་བའི། ། དགེ་འདུན་སྤྱི་སོགས་དད་ལྡན་རླུང་ཤུགས་དང་། ། བཀའ་བཅུ་དབང་སེང་ཉེ་གནས་དཔལ་བཟང་བཅས། ། རྟ་བདུན་གྱིས་དྲངས་ཐུབ་བསྟན་ནམ་མཁར་ཤར། ། འདིར་འབད་བགྱིད་དང་གཞན་ཡང་འགྲོ་ཀུན་གྱི། ། མ་རིག་མུན་པ་མྱུར་དུ་ཞི་གྱུར་ཅིང་། །
ཐུབ་བསྟན་པདྨོའི་ཚལ་ཆེན་རྒྱས་གྱུར་ཅིག། །། རྐོས་མཁན་མཁས་པ་ཆོས་བཟང་ཡིན།། །། མངྒ་ལཾ།། །། PAGE * MERGEFORMAT 4 སྟག་ཚང་ལོ་ཙཱ་བ། གསང་འདུས་འཇམ་རྡོར་གྱི་མངོན་རྟོགས། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
