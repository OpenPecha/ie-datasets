གསུང་ཐོར་བུ། ཀརྨ་བློ་གྲོས་ཆོས་དཔལ་བཟང་པོ།
གསུང་ཐོར་བུ། ཀརྨ་བློ་གྲོས་ཆོས་དཔལ་བཟང་པོ།
༄༅། །༧སྐྱབས་རྗེ་མཁན་ཆེན་ཁྲ་འགུ་རིན་པོ་ཆེའི་ གསུང་རྩོམ་ཐོར་བུ་ཕྱོགས་བསྡུས། དཀར་ཆག ༡¿ ཁྲིད་ཡིག་སོགས་ཕྱོགས་བསྡུས། གསོལ་འདེབས་རྡོ་རྗེ་འཆང་ཐུང་མའི་ཁྲིད་ཐུང༌། 2 དབུ་མ་གཞན་སྟོང་སྨྲ་བའི་སྲོལ་ཕྱེ་སྒྲོན་མེའི་ས་བཅད། 16 དཀྱིལ་འཁོར་གྱི་ཐིག་རྩ་དང་འབྲི་བྱ་ཚོན་གྱི་དབྱེ་བ་སོགས། 47 ཛམྦྷ་ལ་སེར་པོའི་སྒྲུབ་ཐབས། 62༢¿ བླང་དོར་བཅའ་ཁྲིམས་ཕྱོགས་བསྡུས། བླང་དོར་བཞི་བཅུ་ཞེ་གཉིས་རྩ་འགྲེལ། 65 ཆང་དང་བཟི་སྨན་གྱི་བཅའ་ཁྲིམས་ལ་བཅོས་བསྒྱུར།
76 ཁྲ་འགུ་བཀྲ་ཤིས་ཆོས་གླིང་གི་དགེ་འདུན་པ་གསར་བཞུགས་རྣམས་ཀྱི་ན་བཟའ་གྲ་སྒྲིག་དགོས་པའི་ཐོ།་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་ 77 ཁྲ་འགུ་དགོན་དུ་དགེ་འདུན་གསར་དུ་འཛུགས་སྐབས་མཐུན་རྐྱེན་ཚང་དགོས་པ་རྣམས། 78 དཔལ་ཁྲ་འགུ་བཀྲིས་ཆོས་གླིང་དགོན་གྱི་དགེ་འདུན་རྣམས་ལ་སྐུ་འགྱེད་གཏོང་ཕྱོགས་སྐོར། 78 དགེ་འདུན་རྣམས་ཀྱི་སྤྱོད་ལམ་ཐོག་བཟང་ངན་དབྱེ་འབྱེད་ཀྱི་ཐག་གཅོད་སྐོར། 81 ལེགས་བཅོས་ཚོགས་འདུས་ཀྱི་སྒྲིག་གཞི། 82 རིག་པའི་རྡོ་རྗེའི་གཙུག་ལག་སློབ་གཉེར་ཁང་དུ་བཞུགས་པའི་དགྱེས་རྡོར་ཡབ་ཡུམ་གྱི་སྒྲུབ་མཆོད་སྐབས་ཀྱི་མཆོད་རྫས་དང༌། སེར་སྦྲེང་ཡོ་བྱད་བདག་གཉེར་བྱེད་ཚུལ་གྱི་སྒྲིག་གཞི།་་་་་་་་་་་་་་་་་་་་་་་་་་་་ 84 གནས་ཀྱི་སློབ་དཔོན་དང་སློབ་མའི་བཅའ་ཁྲིམས། 85 སྒྲུབ་སྡེ་ཐེག་ཆེན་ཡིད་འོང་གླིང་གི་བཅའ་ཡིག 88༣¿ ཞབས་བརྟན་དང་གསོལ་འདེབས་སོགས་ཕྱོགས་བསྡུས།
ཆོས་ལ་བསྐུལ་བའི་ཚོགས་གླུ་ཐུང་ངུ༌། 91 ཀརྨ་པ་རིག་པའི་རྡོ་རྗེ་མཆོག་ལ་རྒྱང་འབོད་གདུང་དབྱངས་ཀྱི་གསོལ་འདེབས། 91 ཀརྨ་པ་ཨོ་རྒྱན་ཕྲིན་ལས་རྡོ་རྗེ་དགུང་ལོ་བཅུ་གསུམ་ལ་ཕེབས་པའི་མཚམས་སྦྱོར་བཀྲ་ཤིས་བདེ་ལེགས། 94 ཀརྨ་པ་ཨོ་རྒྱན་ཕྲིན་ལས་རྡོ་རྗེའི་འཁྲུངས་སྐར་གསོལ་འདེབས། 94 ཀརྨ་པ་ཨོ་རྒྱན་ཕྲིན་ལས་རྡོ་རྗེའི་ཞབས་བརྟན་གསོལ་འདེབས། 95 འབོ་དཀར་མཆོག་སྤྲུལ་མྱུར་འབྱོན་གསོལ་འདེབས། 96 སྤྲུལ་སྐུ་བློ་གྲོས་ཉི་མའི་ཞབས་བརྟན། 97 སྤྲུལ་སྐུ་དམ་ཆོས་ཀྱི་ཞབས་བརྟན། 97 སྒྲུབ་དཔོན་རིན་ཆེན་ཚེ་རིང་གི་ཞབས་བརྟན། 98 སྲས་མཁར་བླ་མ་འཇིགས་མེད་འོད་ཟེར་གྱི་ཞབས་བརྟན།
98 བླ་མ་བཀྲ་ཤིས་དོན་གྲུབ་ཀྱི་ཞབས་བརྟན། 99 མཁན་པོ་ཀ་མཐར་གྱི་ཞབས་བརྟན། 99 ཤིས་བརྗོད་སྨོན་ཚིག་སྐོར། 100 བྱམས་བརྩེའི་བཀའ་སློབ་སོགས། 109༤¿ ལོ་རྒྱུས་དང༌། སྒོམ་བཟླས་ཀྱི་ཕན་ཡོན་སོགས་ཕྱོགས་བསྡུས། དཔལ་ཁྲ་འགུ་བཀྲ་ཤིས་ཆོས་གླིང་གི་བཤད་གྲྭའི་ལོ་རྒྱུས་སྙིང་བསྡུས། 111 དཔལ་ཁྲ་འགུ་བཀྲ་ཤིས་ཆོས་གླིང་གི་སྒྲུབ་སྡེའི་ལོ་རྒྱུས་སྙིང་བསྡུས། 117 ཝཱ་ཎ་བཛྲ་བིདྱཱ་གཙུག་ལག་སློབ་གཉེར་ཁང་གསར་བཞེངས་ཞུས་པའི་དགོས་པ། 122 གནས་མཆོག་སྟག་མོ་ལུས་སྦྱིན་མཆོད་རྟེན་གྱི་ལོ་རྒྱུས་མདོ་མཛངས་བླུན་ལས་བཏུས་པ།
126 སངས་རྒྱས་ཀྱི་བསྟན་པ་རྒྱལ་ཁབ་ཕྱི་ནང་དུ་དར་ཚུལ། 129 ཁྲ་འགུ་བ་བོད་ཞེན་གྱིས་རྨ་རྒྱལ་སྤོམ་ར་མཇལ་བར་ཕྱིན་པའི་ལོ་རྒྱུས། 141 ནུབ་རི་བཀྲ་ཤིས་ཆོས་འཁོར་གླིང་གསར་བཙུགས་ཞུས་པའི་ཕྱག་ཡིག 148 བོད་ཀྱི་གདན་ས་ཁྲ་འགུ་བཀྲ་ཤིས་ཆོས་གླིང་དུ་སྒྲུབ་ཁང་ཉམས་གསོ་ཆེད་གནང་བའི་ཕྱག་ཡིག 150 བོད་ཀྱི་གདན་ས་ཁྲ་འགུ་བཀྲ་ཤིས་ཆོས་གླིང་དུ་བཤད་གྲྭ་ཉམས་གསོ་ཆེད་གནང་བའི་ཕྱག་ཡིག 151 འཇར་མན་སྒྲུབ་སྡེ་ ཐེག་ཆེན་ཡིད་འོང་གླིང་རྣམས་ལ་གནང་བའི་ཕྱག་ཡིག 152 གཉི་ཤང་བཙུན་མའི་སྒྲུབ་སྡེ་ཉམས་གསོ་ཆེད་གནང་བའི་ཕྱག་ཡིག 153 སྣར་སྨད་ས་སྟེགས་དགོན་པ་ཉམས་གསོ་ཆེད་གནང་བའི་ཕྱག་ཡིག 153 ཀེ་ན་ཌར་གཙུག་ལག་ཁང་གསར་བཞེངས་གནང་བའི་ཕྱག་ཡིག 154 རྒྱ་ནག་དང་བོད་ཀྱི་ཐེག་ཆེན་གཉིས་ལ་ཁྱད་པར་ཡོད་མེད་དང༌།
བོད་དུ་ཆོས་དར་ཚུལ་གྱི་ལོ་རྒྱུས་མདོར་བསྡུས།་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་ 155 རྡོ་རྗེ་འཇིགས་བྱེད་ཀྱི་ངོ་སྤྲོད་དང་བརྒྱུད་པ་ངོས་འཛིན། དེའི་དབང་ཞུ་བ་དང་སྔགས་བཟླ་བའི་ཕན་ནུས།་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་ 156 བསྐལ་བཟང་སངས་རྒྱས་སྟོང་བྱུང་ཚུལ་དང་དེའི་དབང་འཐོབ་པའི་ཕན་ཡོན། 157 གྲུབ་ཐོབ་བརྒྱད་ཅུ་རྩ་བཞིའི་བྱིན་རླབས་དང་དབང་བསྐུར་ཐོབ་པ་གལ་ཆེ་བའི་སྐོར། 158 སྤྱན་རས་གཟིགས། སྨན་བླ། གུ་རུ་ཞི་བ་བཅས་ཀྱི་སྒོམ་བཟླས་ཀྱི་ཕན་ཡོན། 160 དམ་པའི་ཆོས་ལ་སྦྱངས་བརྩོན་ཉམས་ལེན་དང་སྒོམ་པའི་ཕན་ཡོན། 161 བླ་མ་ལ་དད་པ་ཡིད་ཆེས་སྐྱེ་ཕྱིར་རྗེ་བཙུན་མི་ལའི་རྣམ་ཐར་མཇལ་དགོས་ཚུལ།
162 གཏེར་བུམ་གྱི་ཕན་ཡོན་དང༌། བུམ་པ་བཅའ་བ་དང་སྒྲུབ་ཚུལ། 163 སོ་ཐར་སྡོམ་རྒྱུན། 164 སྤྱན་རས་གཟིགས་ཀྱི་སྙིང་པོ་ཡི་གེ་དྲུག་པའི་ཕན་ཡོན། 165 ༥¿ དྲིས་ལན་ཕྱོགས་བསྡུས། རྒྱལ་བ་རིན་པོ་ཆེའི་བཀའ་བསླབ་གནང་བའི་གསུང་ལན། 169 སྐྱོ་བྲག་མཁན་པོ་དགའ་དབང་གི་ཟབ་མོ་ནང་དོན་གྱི་དྲིས་ལན། 171 བུད་མེད་དགེ་སློང་མ་སྒྲུབ་ཐབས་ཀྱི་དྲིས་ལན། 176 རྒྱ་མཚོའི་གནོད་པ་བྱུང་རྒྱུ་གང་ཡིན་དང༌། དེ་ལ་ཕན་ཐབས་གང་དགོས་པའི་དྲིས་ལན།
177༦¿ དཔེ་དེབ་པར་སྐྲུན་སྔོན་བརྗོད་ཕྱོགས་བསྡུས། སློབ་དཔོན་ཡོན་ཏན་འོད་ཀྱི་འདུལ་བ་མདོ་རྩ་བ་པར་སྐྲུན་སྔོན་བརྗོད། 179 ཀརྨའི་མཁན་ཆེན་རིན་ཆེན་དར་རྒྱས་ཀྱི་སོར་མདོའི་འགྲེལ་པ་པར་སྐྲུན་སྔོན་བརྗོད། 180 ཀརྨ་ངེས་དོན་གཞན་ཕན་ཆོས་ཀྱི་དབང་ཕྱུག་གི་སྡོམ་གསུམ་སྙིང་བསྡུས་པར་སྐྲུན་སྔོན་བརྗོད། 182 སློབ་དཔོན་སེངྒེ་བཟང་པོའི་ཤེར་ཕྱིན་འགྲེལ་པ་དོན་གསལ་པར་སྐྲུན་སྔོན་བརྗོད། 185 རྗེ་ཞྭ་དམར་ལྔ་པའི་ཤེར་ཕྱིན་འགྲེལ་པ་ཉུང་ངུ་རྣམ་གསལ་པར་སྐྲུན་སྔོན་བརྗོད། 186 རྗེ་ཀརྨ་ཕྲིན་ལས་ཀྱི་ཤེར་ཕྱིན་སྦྱོར་ཊཱིཀ་པར་སྐྲུན་སྔོན་བརྗོད། 188 བློ་འཕེལ་ནོར་བུ་ཞེས་པའི་དུས་དེབ་པར་སྐྲུན་སྔོན་བརྗོད། 190 ཀརྨ་པ་ཆོས་གྲགས་རྒྱ་མཚོའི་ཚད་མ་རིགས་གཞུང་རྒྱ་མཚོ་པར་སྐྲུན་སྔོན་བརྗོད། 191 ཚད་མ་རྣམ་འགྲེལ་གྱི་འགྲེལ་པ་ཟུར་བཀོལ་པར་སྐྲུན་སྔོན་བརྗོད།
197 མཁན་པོ་ཚུལ་ཁྲིམས་རྒྱ་མཚོའི་བློ་རིག་རྟགས་རིག་པར་སྐྲུན་སྔོན་བརྗོད། 200 འཇམ་མགོན་བློ་གྲོས་མཐའ་ཡས་ཀྱི་རྒྱུད་བླ་མའི་འགྲེལ་པ་པར་སྐྲུན་སྔོན་བརྗོད། 202 ཤེས་བྱ་ཀུན་ཁྱབ་མཛོད་པར་སྐྲུན་སྔོན་བརྗོད། 205 རྒྱལ་བསྟན་འཛམ་བུ་གླིང་དུ་དར་ཚུལ་པར་སྐྲུན་སྔོན་བརྗོད། 206 བློ་སྦྱོང་དོན་བདུན་མ་ཕལ་སྐད་དུ་བཀྲལ་བ་པར་སྐྲུན་སྔོན་བརྗོད། 207 ཀརྨ་ཆགས་མེད་ཀྱི་ཕྱག་རྫོགས་ཟུང་འཇུག་པར་སྐྲུན་སྔོན་བརྗོད། 212 སི་ཏུ་ཆོས་ཀྱི་འབྱུང་གནས་ཀྱི་བཀའ་བརྒྱུད་གསེར་ཕྲེང་རྣམ་ཐར་པར་སྐྲུན་སྔོན་བརྗོད། 214 སེ་ར་རྗེ་བཙུན་གྱི་ཀར་ལན་ཀླུ་སྒྲུབ་དགོངས་རྒྱན་པར་སྐྲུན་སྔོན་བརྗོད། 216 བློར་འཛིན་དེབ་པར་སྐྲུན་སྔོན་བརྗོད། 218 སྟག་མོ་ལུས་སྦྱིན་བཤད་གྲྭའི་ཉེར་མཁོ་ཁ་ཏོན་པར་སྐྲུན་སྔོན་བརྗོད།
219 རྗེ་དགུ་པའི་དབུ་མའི་བསྡུས་པ་དང་ཟུར་བཀོལ་ཁས་ལེན་སྐྱོང་ཚུལ་པར་སྐྲུན་སྔོན་བརྗོད། 220 དེབ་སྤྱིའི་པར་སྐྲུན་སྔོན་བརྗོད། 221 བལ་བོད་སྐད་གཉིས་ལ་འཇུག་སྒོ་པར་སྐྲུན་སྔོན་བརྗོད། 223 བློ་སྦྱོང་དོན་བདུན་མ་ཕལ་སྐད་དུ་བཀྲལ་བ་བསྐྱར་སྐྲུན་སྔོན་བརྗོད། 224 བོད་ཀྱི་མཁས་གྲུབ་རྣམས་ཀྱི་ལེགས་བཤད་གཅེས་བཏུས་ལས། བཀའ་བརྒྱུད་པའི་ཕྱག་ཆེན་དང་ཆོས་དྲུག་སྐོར་པར་སྐྲུན་གླེང་བརྗོད།་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་་ 226 རབ་བྱུང་རི་ཟླའི་མེ་ཕོ་ཁྱི་ལོའི་རྒྱུད་ལུགས་ལོ་ཐོ་འབྲིང་པོ་པར་སྐྲུན་སྔོན་བརྗོད། 236 ཕྱག་ཆེན་གཉུག་མའི་དེ་ཉིད་གསལ་བ་དབྱིན་སྐད་དུ་བསྒྱུར་བ་པར་སྐྲུན་སྔོན་བརྗོད། 237 ཁྲ་ལེགས་རིན་པོ་ཆེའི་གསང་སྔགས་རྡོ་རྗེ་ཐེག་པའི་ཉམས་ལེན་སྐོར་པར་སྐྲུན་སྔོན་བརྗོད། 238 ཀར་རབས་རིམ་བྱོན་གྱི་རྣམ་ཐར་པར་སྐྲུན་སྔོན་བརྗོད།
239 ལམ་ཐེག་གསུམ་སྐོར་རྒྱ་ཡིག་ཏུ་བསྒྱུར་བའི་སྔོན་བརྗོད། 240 བློ་སྦྱོང་དོན་བདུན་མ་རྩ་འགྲེལ་ནེ་པཱལཱི་སྐད་དུ་བསྒྱུར་བའི་སྔོན་བརྗོད། 240  དྭགས་པོའི་ཆོས་བཞི་རྒྱ་སྐད་དུ་བསྒྱུར་བའི་སྔོན་བརྗོད། 241 བློ་ལྡོག་རྣམ་བཞི་སྤར་བསྐྲུན་ཐེངས་གཉིས་པའི་སྔོན་བརྗོད། 142 མངྒལ་དཱིཔ་སློབ་གྲྭའི་དུས་དེབ་སྔོན་བརྗོད། 243 ཕྱི་ལོ་༢༠༠༢ ལོའི་བཀའ་བརྒྱུད་སངྒྷ་སྨོན་ལམ་ཆེན་མོའི་སྔོན་བརྗོད། 244 ཀར་རབས་རིམ་བྱོན་གྱི་ལོ་རྒྱུས་པར་སྐྲུན་སྔོན་བརྗོད། 244 སྔོན་འགྲོའི་འདོན་ཆ་ཕྱོགས་བསྡུས་པར་སྐྲུན་སྔོན་བརྗོད། 245 ཟུར་མང་དྲུང་པ་ཆོས་ཀྱི་རྒྱ་མཚོའི་རྣམ་ཐར་པར་སྐྲུན་སྔོན་བརྗོད། 246 མི་ཕམ་མཁས་འཇུག་པར་སྐྲུན་སྔོན་བརྗོད།
247 དབུ་མ་གཞན་སྟོང་ལ་འཇུག་སྒོ་པར་སྐྲུན་སྔོན་བརྗོད། 248 ཐེ་ཝན་བཀའ་བརྒྱུད་སྨོན་ལམ་ཆེན་མོའི་སྔོན་བརྗོད། 249༧¿ ངོས་སྦྱོར་ཡི་གེ བླ་མ་བསྟན་འཛིན་རྡོ་རྗེ་ལ་གནང་བའི་ཕྱག་ཡིག 251 མཁན་པོ་འཇམ་དབྱངས་རིན་པོ་ཆེ་ལ་གནང་བའི་ཕྱག་ཡིག 251 བླ་མ་གུར་དྲག་ལ་གནང་བའི་ཕྱག་ཡིག 252 བླ་མ་པདྨ་ཚེ་དབང་ལ་གནང་བའི་ཕྱག་ཡིག 252 ཀརྨ་ཟླ་བ་ལ་གནང་བའི་ཕྱག་ཡིག 253 བཙུན་མ་ཟླ་བ་གཡང་སྒྲོན་ལ་གནང་བའི་ཕྱག་ཡིག 253 ༧སྐྱབས་རྗེ་མཁན་ཆེན་ཁྲ་འགུ་རིན་པོ་ཆེའི་མཛད་རྣམ་སྙིང་བསྡུས།
254  ༄༅། །དྭགས་པོ་བཀའ་བརྒྱུད་སྤྱིའི་གསོལ་འདེབས། རྡོ་རྗེ་འཆང་ཆེན་ཏཻ་ལོ་ནཱ་རོ་དང༌། ། མར་པ་མི་ལ་ཆོས་རྗེ་སྒམ་པོ་པ། ། དུས་གསུམ་ཤེས་བྱ་ཀུན་མཁྱེན་ཀརྨ་པ། ། ཆེ་བཞི་ཆུང་བརྒྱད་བརྒྱུད་པ་འཛིན་རྣམས་དང༌། ། འབྲི་སྟག་ཚལ་གསུམ་དཔལ་ལྡན་འབྲུག་པ་སོགས། ། ཟབ་ལམ་ཕྱག་རྒྱ་ཆེ་ལ་མངའ་བརྙེས་པའི། ། མཉམ་མེད་འགྲོ་མགོན་དྭགས་པོ་བཀའ་བརྒྱུད་ལ། ། གསོལ་བ་འདེབས་སོ་བཀའ་བརྒྱུད་བླ་མ་རྣམས། །
བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས། ། ཞེན་ལོག་སྒོམ་གྱི་རྐང་པར་གསུངས་པ་བཞིན། ། ཟས་ནོར་ཀུན་ལ་ཆགས་ཞེན་མེད་པ་དང༌། ། ཚེ་འདིའི་གདོས་ཐག་ཆོད་པའི་སྒོམ་ཆེན་ལ། ། རྙེད་བཀུར་ཞེན་པ་མེད་པར་བྱིན་གྱིས་རློབས། ། མོས་གུས་སྒོམ་གྱི་མགོ་བོར་གསུངས་པ་བཞིན། ། མན་ངག་གཏེར་སྒོ་འབྱེད་པའི་བླ་མ་ལ། ། རྒྱུན་དུ་གསོལ་བ་འདེབས་པའི་སྒོམ་ཆེན་ལ། ། བཅོས་མིན་མོས་གུས་སྐྱེ་བར་བྱིན་གྱིས་རློབས། ། ཡེངས་མེད་སྒོམ་གྱི་དངོས་གཞིར་གསུངས་པ་བཞིན། །
གང་ཤར་རྟོགས་པའི་ངོ་བོ་སོ་མ་དེ། ། མ་བཅོས་དེ་ཀར་འཇོག་པའི་སྒོམ་ཆེན་ལ། ། བསྒོམ་བྱ་བློ་དང་བྲལ་བར་བྱིན་གྱིས་རློབས། ། རྣམ་རྟོག་ངོ་བོ་ཆོས་སྐུར་གསུངས་པ་བཞིན། ། ཅི་ཡང་མ་ཡིན་ཅིར་ཡང་འཆར་བ་ལ། ། མ་འགགས་རོལ་པར་འཆར་བའི་སྒོམ་ཆེན་ལ། ། འཁོར་འདས་དབྱེར་མེད་རྟོགས་པར་བྱིན་གྱིས་རློབས། ། སྐྱེ་བ་ཀུན་ཏུ་ཡང་དག་བླ་མ་དང༌། ། འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང༌། ། ས་དང་ལམ་གྱི་ཡོན་ཏན་རབ་རྫོགས་ནས། །
རྡོ་རྗེ་འཆང་གི་གོ་འཕང་མྱུར་ཐོབ་ཤོག ། ཅེས་པའང་བན་སྒར་བ་འཇམ་དཔལ་བཟང་པོས་མཛད་པའོ།། ༄༅། །ངེས་དོན་ཕྱག་རྒྱ་ཆེན་པོའི་དོན་ཁྲིད་རྐང་བཞི་ཡི་ སྒོ་ནས་སྟོན་པ་རྡོ་རྗེ་འཆང་ཐུང་མ་ཞེས་གྲགས་པའི་ གསོལ་འདེབས་ཀྱི་འགྲེལ་བཤད་ཐར་པའི་ ལམ་སྟོན་ཞེས་བྱ་བ་བཞུགས་སོ།། དཔལ་རྡོ་རྗེ་འཆང་ལ་ཕྱག་འཚལ་ལོ།། དེ་ཡང་ཆོས་ཀྱི་རྗེ་བན་སྒར་འཇམ་དཔལ་བཟང་པོས་མཛད་པའི་རྡོ་རྗེ་འཆང་ཐུང་མ་འདི་ཡི་དོན་བཤད་པ་ལ། ཞལ་འདོན་གྱི་ལུགས་ལྟར་དམིགས་རིམ་བཤད་པ་དང༌། ཁྲིད་ཡིག་ལྟར་སྒོམ་རིམ་བཤད་པ་གཉིས་ལས། དང་པོ་དམིགས་རིམ་བཤད་པ། སྤྱིར་ཕྱག་རྒྱ་ཆེན་པོ་ནི། བྱིན་རླབས་ཀྱི་ལམ་ལ་བརྟེན་པས།
བྱིན་རླབས་འཇུག་པའི་ཐབས། མོས་གུས་ལས་གཞན་མེད་ཅིང༌། མོས་གུས་ནི་གསོལ་འདེབས་ལ་རག་ལས་པས་ན། གསོལ་བ་གདབ་བྱའི་ཡུལ་དོན་བརྒྱུད་ཀྱི་བླ་མ་རྣམས་ལ་བཏབ་པས་ཆོག་སྟེ། དྭགས་པོ་དང༌། དུས་མཁྱེན། རྒོད་ཚང་པ་རྣམས་ཀྱིས་ཀྱང༌། མ་འོངས་པར་ཕྱག་རྒྱ་ཆེན་པོའི་ཉམས་ལེན་ལ་བརྩོན་པ་རྣམས་ཀྱིས་གསོལ་བ་རྩེ་གཅིག་ཏུ་བཏབ་པས་ཉམས་རྟོགས་སྐྱེ་བར་འགྱུར་རོ་ཞེས་ཞལ་གྱིས་བཞེས་པས་ན། འོ་སྐོལ་རྣམས་ཀྱང་ཐར་པ་དང་ཐམས་ཅད་མཁྱེན་པའི་གོ་འཕང་དོན་དུ་གཉེར་བ་ལ་སེམས་རྩ་མ་ཞུམ་པར་དགའ་ཞིང་སྤྲོ་བ་བསྐྱེད་ནས། དམིགས་པ་འདི་ལྟར་སྒོམ་ཞིང༌།
གསོལ་བ་འདེབས་པར་བྱེད་པ་ལ། རང་ཉིད་ཡི་དམ་གྱི་ལྷར་གསལ་བའམ། ཐ་མལ་པའི་ལུས་འདི་ཉིད་ལྷར་གསལ་བའི་སྤྱི་གཙུག་ཁྲུ་གང་ཙམ་གྱི་ནམ་མཁའ་ལ། འཁོར་བའི་སྐྱོན་གྱིས་མ་གོས་པར་མཚོན་པའི་ཕྱིར་སྣ་ཚོགས་པདྨ། ཐབས་དང་ཤེས་རབ་ཟུང་དུ་འཇུག་པ་མཚོན་པའི་ཕྱིར་ཉི་མ་དང༌། ཟླ་བའི་གདན་གྱི་སྟེང་དུ་རང་ཉིད་ལ་ཕྱག་རྒྱ་ཆེན་པོའི་གདམས་ངག་གི་བཀའ་དྲིན་ཐོབ་པའི་རྩ་བའི་བླ་མ་དེ་དང་དབྱེར་མེད་པ་རྒྱལ་བའི་དབང་པོ་ཀརྨ་པ་དུས་གསུམ་མཁྱེན་པ་སྐུ་མདོག་སྔོ་སྐྱ་བགྲེས་པའི་ཉམས་ཅན། དབུ་སྐྲ་དཀར་སེང་ངེ་བ། དགེ་སློང་གི་ཆ་ལུགས་ཆོས་གོས་རྣམ་པ་གསུམ་དང༌། དབུ་ལ་ཞྭ་ནག་གསེར་མདོངས་ཅན། དེ་ཡི་དབུ་གཙུག་ན་མཉམ་མེད་དྭགས་པོ་ལྷ་རྗེ་བགྲེས་ཚུལ་དབུ་སྐྲ་དཀར་ཞིང༌།
དྭགས་ཞུ་གསོལ་བ། དེའི་སྟེང་རྗེ་བཙུན་མི་ལ་རས་པ་སྐུ་མདོག་སྔོ་སྐྱ། དབུ་སྐྲ་ཕོད་ཀ་ལིང་ངེ། སྐུ་ལ་དར་དཀར་གྱི་ན་བཟའ་གསོལ་བ། དེའི་སྟེང་སྒྲ་བསྒྱུར་མར་པ་ལོ་ཙཱ། སྐུ་མདོག་དམར་སྨུག་དབུ་སྐྲ་རལ་པ། ཨག་ཚོམ་སྐྱེས་པ། རལ་གུ་སྨུག་པོ་བེར་ཕྱམ་དམར་པོ་ཅན། དེའི་སྟེང་མཁས་མཆོག་ནཱ་རོ་པ་སྐུ་མདོག་སྨུག་ནག་དང༌། དེའི་སྟེང་གྲུབ་ཆེན་ཏཻ་ལོ་པ་སྐུ་མདོག་མཐིང་ག་སྟེ།
གཉིས་ཀའང་ཐོར་ཚུགས་རུས་རྒྱན་གྲུབ་ཐོབ་བརྒྱུད་པའི་ཆ་བྱད་ཅན། དེའི་སྟེང་རྡོ་རྗེ་འཆང་སྐུ་མདོག་མཐིང་ག་ཕྱག་གཉིས་རྡོ་རྗེ་དང༌། དྲིལ་བུ་ཐུགས་ཀར་འཛིན་པ། ལོངས་སྤྱོད་རྫོགས་པའི་རྒྱན་དང༌། དར་སྣ་ཚོགས་ཀྱི་ན་བཟས་མཛེས་པ། དུས་གསུམ་མཁྱེན་པའི་མཐའ་བསྐོར་ཐམས་ཅད་དུ། རྗེ་ཕག་མོ་གྲུ་པ། དྭགས་པོ་སྒོམ་ཚུལ། འབའ་རོམ་པ། སྐྱོབ་པ་འཇིག་རྟེན་གསུམ་མགོན།
ཐང་པ་བཀྲ་ཤིས་དཔལ། གླིང་རས་པ་པདྨ་རྡོ་རྗེ། ཞང་ཚལ་པ་བརྩོན་འགྲུས་གྲགས་པ། ཆོས་རྗེ་གཡའ་བཟང་པ་སོགས་འོད་གསལ་ཕྱག་རྒྱ་ཆེན་པོ་ལ་མངའ་བརྙེས་པའི་བཀའ་བརྒྱུད་ཀྱི་བླ་མ་རྣམས། ཁྲོམ་ཚོགས་བཞིན་དུ་གསལ་ཏེ་སངས་རྒྱས་ཀྱི་ཞིང་རབ་འབྱམས་ཐམས་ཅད་ནས་སྒོམ་པ་ལྟ་བུ་སྤྱན་དྲངས་གཉིས་སུ་མེད་པར་བསྟིམས་ནས། དམིགས་པ་རྩེ་གཅིག་ཏུ་གཏད་དེ། དད་གདུང་དྲག་པོའི་སྒོ་ནས། བླ་མ་རྒྱང་འབོད་ཀྱི་ཚུལ་དུ་གསོལ་བ་གདབ་པར་བྱ་སྟེ། དབྱངས་སྙན་པོས་གསོལ་འདེབས་ཀྱི་ཚིག་རྣམས་འདོན། གལ་ཏེ་དབྱངས་སྙན་པོ་མ་ཤེས་ཀྱང༌།
གསོལ་བ་ཁྱི་སྐད་མ་རུ་གདབ་པར་གསུངས་པས། རྣལ་འབྱོར་པ་རང་གི་ཉམས་དང་བསྟུན་གང་འདོན་དབྱངས་ཀྱིས་བརྒྱན་ཏེ་གསོལ་བ་བཏབ་པས་མོས་གུས་ཀྱིས་ལུས་ཀྱི་བ་སྤུ་གཡོས། མིག་ནས་མཆི་མ་འཁྲུགས། ཉམས་འབར་ཞིང་གསོལ་བ་བཏབ་པ་ནི། སྒོམ་གྱི་ཐོག་མར་མོས་གུས་ཡིན་ལ། དེ་ནས་བརྒྱུད་པའི་བླ་མ་ཐམས་ཅད་འོད་དུ་ཞུ་ནས། གཙོ་བོ་དུས་གསུམ་མཁྱེན་པ་ལ་ཐིམ། དེ་ཡང་འོད་དུ་ཞུ་ནས་རང་ཉིད་ལ་ཐིམ་པས་ཆོས་སྐུ་རྡོ་རྗེ་འཆང་ནས་རྩ་བའི་བླ་མའི་བར། བཀའ་བརྒྱུད་ཀྱི་བླ་མ་རྣམས་ཀྱི་སྐུ་གསུང་ཐུགས་དང༌། རང་གི་ལུས་ངག་ཡིད་གསུམ་དབྱེར་མེད་དུ་ཆུ་ལ་ཆུ་བཞག་པ་བཞིན་འདྲེས་ནས་བྱིན་རླབས་མ་ལུས་པ་རྒྱུད་ལ་བཞུགས་པར་སྙམ་སྟེ།
གང་ཤར་སེམས་ཀྱི་ངོ་བོ་ལ་བཟོ་བཅོས་མ་བྱས་པར་ཡག་ཏུ་རེ་བ་དང༌། ཉེས་ཀྱི་དྭོགས་པ་མེད་པར་ཐད་ཀར་མ་བཅོས་གཉུག་མའི་ངང་དུ་གློད་ལ། རྣམ་རྟོག་གི་འཕྲོ་རྒོད་སོགས་བྱུང་ཡང་ཆུ་དང་རླབས་ལྟར་བཟང་ངན་མེད་པར་ལྟ་ཞིང༌། མཉམ་པར་བཞག་པ་ནི་སྒོམ་གྱི་དངོས་གཞི་སྟེ། དེ་ལྟར་གསོལ་འདེབས་དང༌། ཉམས་ལེན་སྟབས་ཅིག་ཏུ་དྲིལ་བས་བྱིན་རླབས་ཆེ་ཞིང༌། བཀའ་བརྒྱུད་སྤྱི་ཡི་གསོལ་འདེབས་འཐུས་ཀྱང་ཆེ་བས་དམིགས་པ་གསལ་ཞིང༌། གསོལ་འདེབས་ལ་རྒྱུན་དུ་འབད་པར་བྱའོ།། གཉིས་པ་ཁྲིད་ཡིག་ལྟར་སྒོམ་རིམ་བཤད་པ་ལ། གདམས་ངག་གི་བརྒྱུད་པའི་ཆེ་བ་བཤད་པ།
ཆེ་བ་དེ་ལྡན་གྱི་ཁྲིད་རྐང་དངོས་བཤད་པ། སྤྱོད་པ་དང་ས་ལམ་བསྟན་པའི་སྒོ་ནས་སྨོན་ལམ་གྱི་རྒྱས་གདབ་པ་དང་གསུམ་ལས། དང་པོ་ནི། རྡོ་རྗེ་འཆང་ཆེན་ཏཻ་ལོ་ནཱ་རོ་དང༌།། མར་པ་མི་ལ་ཆོས་རྗེ་སྒམ་པོ་པ།། དུས་གསུམ་ཤེས་བྱ་ཀུན་མཁྱེན་ཀརྨ་པ།། ཆེ་བཞི་ཆུང་བརྒྱད་བརྒྱུད་པ་འཛིན་རྣམས་དང༌།། འབྲི་སྟག་ཚལ་གསུམ་དཔལ་ལྡན་འབྲུག་པ་སོགས།། ཟབ་ལམ་ཕྱག་རྒྱ་ཆེ་ལ་མངའ་བརྙེས་པའི།། མཉམ་མེད་འགྲོ་མགོན་དྭགས་པོ་བཀའ་བརྒྱུད་ལ།།
གསོལ་བ་འདེབས་སོ་བཀའ་བརྒྱུད་བླ་མ་རྣམས།། བརྒྱུད་པ་འཛིན་ནོ་རྣམ་ཐར་བྱིན་གྱིས་རློབས།། ཞེས་པའི་བར་གྱིས་བསྟན་ཏེ། ཐབས་ཤེས་གཉིས་སུ་མེད་པའི་གསང་ཆེན་རིགས་དྲུག་པ་རྡོ་རྗེ་འཆང་ཆེན་པོ་དང༌། བཀའ་བབ་བཞི་ལྡན་གྱི་རྣལ་འབྱོར་ཆེན་པོ་ཏཻ་ལོ་ཤེས་རབ་བཟང་པོ། དཀའ་ཆེན་ཉེར་བཞི་སྤྱད་དེ་ཟབ་མོ་བརྡ་ཡི་དབང་ལ་བརྟེན་ནས་ཟུང་འཇུག་གི་གོ་སར་གཤེགས་པ་པཎ་ཆེན་ནཱ་རོ་པ་དང༌། དཔལ་དགྱེས་པ་རྡོ་རྗེ་མི་ཡི་གཟུགས་སུ་བྱོན་པ་སྐད་གཉིས་སྨྲ་བའི་མཆོག་མར་པ་ཆོས་ཀྱི་བློ་གྲོས། གངས་ལྗོངས་གྲུབ་པའི་དབང་པོ་མི་ལ་བཞད་པ་རྡོ་རྗེ། རྒྱལ་བས་ལུང་བསྟན་པ་མཉམ་མེད་ཆོས་རྗེ་སྒམ་པོ་པ་ཆེན་པོ་སྟེ། བཀའ་བརྒྱུད་ཡོངས་ཀྱི་སྤྱི་མེས་རྣམས་དང༌།
དེའི་སློབ་མར་བྱོན་པ། དུས་གསུམ་ཤེས་བྱ་ཀུན་མཁྱེན་པ་དཔལ་ཀརྨ་པ་སོགས་སྐུ་ཕྲེང་ན་རིམ་དུ་བྱོན་པ་རྣམས་ལས་ཀཾ་ཚང་བཀའ་བརྒྱུད། རྗེ་སྒམ་པོ་ཚུལ་ཁྲིམས་སྙིང་པོ་ལས་དྭགས་པོ་བཀའ་བརྒྱུད། འབའ་རོམ་དར་མ་དབང་ཕྱུག་ལས་འབའ་རོམ་བཀའ་བརྒྱུད། ཕག་གྲུ་རྡོ་རྗེ་རྒྱལ་པོ་ལས་ཕག་གྲུ་བཀའ་བརྒྱུད་དུ་གྱེས་པ་སྟེ་བཀའ་བརྒྱུད་ཆེ་བཞི་དང༌། འགྲོ་མགོན་ཕག་གྲུ་ལས་གྱེས་པ་འབྲི་སྟག་གཉིས། གཡམ་ཤུག་གཉིས། སྨར་ཡེལ་གཉིས། ཁྲོ་གླིང་གཉིས་ཏེ་ཆུང་བརྒྱད་དུ་གྲགས་པ་བཅས་ཀྱི་བརྒྱུད་པ་འཛིན་པའི་མཁས་གྲུབ་ནམ་མཁའི་སྐར་ཚོགས་ལྟར་བྱོན་པ་རྣམས་དང༌། ཁྱད་པར་སྐྱོབ་པ་འཇིག་རྟེན་གསུམ་མགོན་གྱི་བརྒྱུད་འཛིན་འབྲི་གུང་བཀའ་བརྒྱུད་དང༌།
ཐང་པ་བཀྲ་ཤིས་དཔལ་གྱི་བརྒྱུད་འཛིན་སྟག་ལུང་བཀའ་བརྒྱུད། ཞང་ཚལ་པ་བརྩོན་འགྲུས་གྲགས་ཀྱི་བརྒྱུད་འཛིན་ཚལ་པ་བཀའ་བརྒྱུད་གསུམ་དང༌། གྲུབ་ཆེན་གླིང་རྗེ་རས་པའི་སློབ་མ། གཙང་པ་རྒྱ་རས་ཀྱི་བརྒྱུད་འཛིན་དཔལ་ལྡན་འབྲུག་པ་བཀའ་བརྒྱུད་ལ་སོགས་པ་ཕྲིན་ལས་ནམ་མཁའ་དང་མཉམ་པ་རྣམས་ཀྱིས། ཟབ་མོ་རྡོ་རྗེ་ཐེག་པའི་རྫོགས་རིམ་གྱི་མཐར་ཐུག ། ཉེ་ལམ་ཕྱག་རྒྱ་ཆེན་པོའི་རྟོགས་པ་མངོན་དུ་གྱུར་ཅིང༌། གདུལ་བྱ་གཞན་ལ་མན་ངག་གི་སྒོ་ནས་བསྟན་པའང༌། ཕྱག་རྒྱ་ཆེན་པོའི་སྐུ་གསུམ་ངོ་སྤྲོད་དང༌། ལྔ་ལྡན། རོ་སྙོམས་སོགས་ཁྲིད་ཚུལ་གྱི་ཐབས་རྣམ་པ་དུ་མ་ལ་བརྟེན་ནས།
བརྒྱུད་འཛིན་གྱི་སློབ་མ་ཕྱག་རྒྱ་ཆེན་པོ་ལ་མངའ་བརྙེས་པ་རྒྱ་ཆེ་ལ། རྒྱུན་མི་ཆད་པར་བྱོན་པའི་མཉམ་མེད་འགྲོ་བའི་མགོན་པོ་དྭགས་པོ་བཀའ་བརྒྱུད་པ་རྣམས་ལ་གསོལ་བ་འདེབས་སོ། ། བཀའ་བརྒྱུད་ཀྱི་བླ་མ་དེ་རྣམས་ཀྱི་རྗེས་སུ་བདག་བསྙེགས་ཏེ། རྒྱུད་མན་ངག་དང་བཅས་པ་ཇི་ལྟར་གསན་པ་དང༌། གཡོ་མེད་ཀྱི་ཏིང་ངེ་འཛིན་ཉམས་སུ་བཞེས་པའི་སྒོ་ནས་མཐར་ཐུག་སྒོམ་མེད་ཆོས་སྐུའི་རྒྱལ་སར་ཇི་ལྟར་གཤེགས་པ་བཞིན་དུ་བདག་གིས་ཀྱང་བརྒྱུད་པ་རིན་པོ་ཆེ་འཛིན་ནོ། ། བརྒྱུད་པའི་བླ་མ་དེ་རྣམས་ཀྱི་རྣམ་ཐར་ཇི་ལྟ་བར་ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདི་ཉིད་ལ་ཐོབ་ཅིང༌། སྐལ་པ་དང་ལྡན་པ་གཞན་རྣམས་ཀྱང་ལམ་དང་འབྲས་བུ་བཟང་པོ་དེ་ཉིད་ལ་འགོད་ནུས་པར་བྱིན་གྱིས་རློབས་ཤིག་ཅེས་གསོལ་བ་བཏབ་པ་སྟེ། འདི་སྐབས་བརྒྱུད་པའི་བླ་མ་རྣམས་ལ་མོས་གུས་འཕེལ་ཞིང་ཡིད་ཆེས་བསྐྱེད་པའི་ཕྱིར་རྡོ་རྗེ་འཆང་གི་རྣམ་ཐར་རྗེ་ཞྭ་དམར་མཁའ་སྤྱོད་པས་མཛད་པ་དང༌། ཏཻ་ལོ། ནཱ་རོ།
མར་པ། མི་ལ། དྭགས་པོ་རྣམས་ཀྱི་རྣམ་ཐར་དང༌། མགུར་འབུམ་བཀའ་བབ་བཞི་ཡི་བརྒྱུད་པའི་ལོ་རྒྱུས་དང༌། ཆེ་བཞི་ཆུང་བརྒྱད་ཀྱི་ཆོས་འབྱུང་དང༌། ལོ་རྒྱུས་འགོས་ལོ་གཞོན་ནུ་དཔལ་གྱི་དེབ་ཐེར་སྔོན་པོ། དཔའ་བོ་གཙུག་ལག་ཕྲེང་བའི་མཁས་པའི་དགའ་སྟོན། ཀུན་མཁྱེན་པདྨ་དཀར་པོའི་ཆོས་འབྱུང་བསྟན་པ་རྒྱས་པའི་ཉིན་བྱེད། སི་ཏུ་ཆོས་ཀྱི་འབྱུང་གནས་ཀྱི་གསེར་ཕྲེང་རྣམ་ཐར་ཟླ་བ་ཆུ་ཤེལ་ལ་སོགས་པའི་ཆོས་འབྱུང་དང༌། རྣམ་ཐར།
ལོ་རྒྱུས་གདན་རབས་སོགས་མཇལ་ཞིང་ཡིད་ཆེས་པའི་མོས་གུས་སྐྱེ་ངེས་ཀྱི་ཐབས་ལ་འབད་པ་དང༌། གཞན་ལ་ཁྲིད་སྟོན་པའི་སྐབས་སུ་ཡང་རྣམ་ཐར་དང༌། ཆོས་འབྱུང་དེ་རྣམས་ལ་བརྟེན་ནས། དང་པོ་ཆོས་ཕྱིར་དཀའ་སྤྱད་དུ་མའི་སྒོ་ནས་བླ་མ་བསྟེན་པའི་ཚུལ། བར་དུ་འཇིག་རྟེན་གྱི་བྱ་གཞག་བློས་བཏང་གིས་སྒྲུབ་པའི་རྒྱལ་མཚན་འཛིན་པ། མཐར་ཟུང་འཇུག་རྡོ་རྗེ་འཆང་གི་གོ་འཕང་སྐུ་ཚེ་གཅིག་ལ་བརྙེས་ནས་ཕྲིན་ལས་ནམ་མཁའ་དང་མཉམ་པའི་ཚུལ་སོགས་ཐུན་མོང་མ་ཡིན་པའི་སྐུ་ཆེ་བའི་ཡོན་ཏན་རྣམས་བརྗོད་དེ། ཕྱིར་མི་ལྡོག་པའི་དད་པ་བརྟན་པོ་ལ་སྦྱར་བར་བྱའོ།། གཉིས་པ་ཆེ་བ་དེ་ལྡན་གྱི་ཁྲིད་རྐང་དངོས་བཤད་པ་ལ་བཞི། ཐུན་མོང་གི་སྔོན་འགྲོ། ཐུན་མོང་མ་ཡིན་པའི་སྔོན་འགྲོ།
ཞི་གནས་སྒོམ་པའི་ཚུལ། ལྷག་མཐོང་ངོ་སྤྲོད་ཐབས་སོ། ། དང་པོ་ནི། ཞེན་ལོག་སྒོམ་གྱི་རྐང་པར་གསུངས་པ་བཞིན།། ཟས་ནོར་ཀུན་ལ་ཆགས་ཞེན་མེད་པ་དང༌།། ཚེ་འདིའི་གདོས་ཐག་ཆོད་པའི་སྒོམ་ཆེན་ལ།། རྙེད་བཀུར་ཞེན་པ་མེད་པར་བྱིན་གྱིས་རློབས།། ཞེས་པའི་བར་གྱིས་བསྟན་ཏེ། དེ་ཡང་འཁོར་བ་ལ་ཞེན་པ་ལོག་པ་འདི་སྒོམ་གྱི་རྐང་པ་ལྟ་བུར་གསུངས་པ་བཞིན། ཚེ་འདི་ཡི་སྣང་བ་འཇིག་རྟེན་ཆོས་བརྒྱད་དང༌།
ཟས་ནོར་ལོངས་སྤྱོད། གཏམ་སྙན་གྲགས་ལ་སོགས་པ་ཀུན་ལ་ཆགས་པ་དང༌། ཞེན་པ་མེད་པར། རི་ཡི་བུ་བྱས། ན་བུན་གྱི་གོས་གྱོན། གྱོང་ལྟོ་གོས་གཏམ་གསུམ་ལ་བསྐུར་ཏེ། དམ་པའི་ཆོས་ཁོ་ན་ལས་གཞན་ལ་ཡིད་སྨོན་སྤུ་ཙམ་མེད་པ་དང༌། ཚེ་འདིའི་གདོས་ཐག་ལིང་གིས་ཆོད་དེ་འཁོར་བ་ལས་བློ་ལྡོག་པའི་ཐབས། དལ་འབྱོར་བཅོ་བརྒྱད་དང་ལྡན་པའི་མི་ལུས་རིན་པོ་ཆེ་ཤིན་ཏུ་རྙེད་པར་དཀའ་བ་ལ་བསམ་པ་དང༌། དེ་ཡང་མི་རྟག་པ་ནམ་འཆི་ཆ་མེད་པ་དང།
འཆི་བའི་རང་བཞིན་ལས་མ་འདས་ཤིང་མྱུར་དུ་འཆི་བའི་ཆོས་ཅན་ཡིན་པར་བསམ་པ་དང༌། འཆི་བའི་སྐབས་སུ་ལས་དགེ་སྡིག་གི་རྗེས་སུ་འབྲང་བ་ལས་བདེ་སྡུག་རང་གི་འདོད་པ་བཞིན་མི་འབྱུང་བའི་ཚུལ་ལ་བསམ་པ་དང༌། ལས་དེའི་རྗེས་སུ་འབྲང་ནས་འཁོར་བའི་གནས་རིས་གསུམ་གང་དུ་སྐྱེས་ཀྱང་སྡུག་བསྔལ་རྣམ་པ་གསུམ་ལས་མ་འདས་པར་བསམ་པ་སྟེ། ཐུན་མོང་གི་སྔོན་འགྲོ་བློ་ལྡོག་རྣམ་པ་བཞི་བསྒོམས་ནས། ཁམས་གསུམ་འཁོར་བའི་གནས་འདིར་ཞེན་པ་གཏིང་ནས་ལོག་པར་བྱ་བ་དང༌། དེ་ལྟར་སྒོམ་གྱི་རྐང་པ་ལྟ་བུའི་འཁོར་བ་ལ་ཞེན་ཐག་ཆད་པའི་སྒོམ་ཆེན་དེ་ཉིད་ལ་འཕྲལ་རྐྱེན་བདུད་ཀྱི་བར་ཆད། འདུ་འཛི་དང་སྙན་གྲགས། རྙེད་པ་བཀུར་སྟི་སོགས་མི་འབྱུང་བ་དང༌། གལ་ཏེ་བྱུང་ནའང་དེ་ལ་ཞེན་པ་མེད་པར་བྱིན་གྱིས་རློབས་ཤིག་ཅེས་གསོལ་བ་བཏབ་པའི་སྒོ་ནས་ཐུན་མོང་གི་སྔོན་འགྲོའི་ཁྲིད་རྐང་བསྟན་པ་སྟེ། འདི་སྐབས་སློབ་དཔོན་ཀླུ་སྒྲུབ་ཀྱིས་མཛད་པའི་བཤེས་པའི་སྤྲིང་ཡིག །
ཐེག་དམན་དང་ཐུན་མོང་ལྟར་གྱི་འཁོར་བའི་མཚན་ཉིད་བསྟན་པ་མངོན་པ་མཛོད་ཀྱི་གནས་ལྔ་པའི་བར། མཉམ་མེད་དྭགས་པོའི་གསུང་ཐེག་པ་ཆེན་པོའི་ལམ་རིམ་ཐར་པ་རིན་པོ་ཆེའི་རྒྱན་ལས། སྔོན་འགྲོའི་སྐོར་རྣམས་དང༌། རྒྱལ་སྲས་ཞི་བ་ལྷས་མཛད་པའི་བྱང་ཆུབ་སེམས་དཔའི་སྤྱོད་པ་ལ་འཇུག་པ་ལེའུ་བཞི་པ་ནས་བརྩམ་ལེའུ་བདུན་པའི་བར་དང༌། དཔལ་སྤྲུལ་འཇིགས་མེད་ཆོས་ཀྱི་དབང་པོའི་གསུངས་ཀུན་བཟང་བླ་མའི་ཞལ་ལུང་དང༌། ཀོང་སྤྲུལ་ཡོན་ཏན་རྒྱ་མཚོའི་གསུང་སྔོན་འགྲོའི་ཁྲིད་གཙོ་བོར་སྟོན་པ་ཕྱག་ཆེན་ངེས་དོན་སྒྲོན་མེ་གཉིས་ཀྱི་བློ་ལྡོག་རྣམ་བཞིའི་ཁྲིད་སྐོར་སོགས་མཇལ་ཞིང་འཁོར་བ་ལས་བློ་ལྡོག་ངེས་སུ་བྱ་བ་དང༌། གཞན་ལ་ཁྲིད་སྟོན་པའི་སྐབས་སུའང༌། གཞུང་དེ་རྣམས་ཞིབ་ཁྲིད་དམ། དེ་རྣམས་ཀྱི་དགོངས་དོན་ལྟར་སྤྱིར་འཁོར་བ་དང༌། སྒོས་ཚེ་འདིའི་འདུན་མ།
དགྲ་འདུལ་གཉེན་སྐྱོང་འཇིག་རྟེན་གྱི་བྱ་གཞག་སོགས་ལ་སྙིང་པོ་ཅི་ཡང་མེད་པར་གོ་ཞིང་ཤེས་ནས། གཏན་གྱི་འདུན་མ་ནི་དམ་པའི་ཆོས་ཁོ་ན་ཡིན་པར་ཡིད་ཆེས་བསྐྱེད་ཐུབ་ངེས་བྱའོ།། གཉིས་པ་ཐུན་མོང་མ་ཡིན་པའི་སྔོན་འགྲོ་ནི། མོས་གུས་སྒོམ་གྱི་མགོ་བོར་གསུངས་པ་བཞིན།། མན་ངག་གཏེར་སྒོ་འབྱེད་པའི་བླ་མ་ལ། རྒྱུན་དུ་གསོལ་བ་འདེབས་པའི་སྒོམ་ཆེན་ལ།། བཅོས་མིན་མོས་གུས་སྐྱེ་བར་བྱིན་གྱིས་རློབས།། ཞེས་པའི་བར་གྱིས་བསྟན་ཏེ། བཅོས་མ་མིན་པའི་མོས་གུས་ནི། ཕྱག་རྒྱ་ཆེན་པོ་སྒོམ་གྱི་ཐུན་མིན་གྱི་སྔོན་འགྲོ་སྟེ།
མགོ་བོ་ལྟ་བུར་གསུངས་པ་བཞིན། མོས་གུས་བསྐྱེད་པ་གལ་ཆེ་ཞིང༌། དེ་ཡི་ཡན་ལག་ཏུ་ཐོག་མར་གཞི་རྟེན། སྐྱབས་འགྲོ་དང༌། སེམས་བསྐྱེད་ཀྱིས་གཞི་བཟུང༌། རྡོ་རྗེ་སེམས་དཔའི་སྒོམ་བཟླས་ཀྱིས་རང་རྒྱུད་ཀྱི་སྡིག་སྒྲིབ་སྦྱངས་ཏེ། ཉམས་རྟོགས་སྐྱེ་བའི་སྣོད་རུང་དུ་བྱང་བ་དང༌། མཎྜལ་འབུལ་བ་སོགས་བསོད་ནམས་ཡེ་ཤེས་ཀྱི་ཚོགས་གཉིས་བསགས་པ་དང༌། ཁྱད་པར་དུ་རང་ཉིད་ལ་ཆོས་ཟབ་མོ་འདི་ལྟ་བུའི་མན་ངག་གི་གཏེར་སྒོ་འབྱེད་པའི་རྩ་བའི་བླ་མ་དང༌། བརྒྱུད་པའི་བླ་མ་རྣམས་ལ་རྒྱུན་དུ་གསོལ་བ་འདེབས་ཤིང་བླ་མའི་རྣལ་འབྱོར་ལ་བརྩོན་པ་དང༌།
གཞན་ཡང་ཕྱག་རྒྱ་ཆེན་པོ་ཐུན་མོང་མ་ཡིན་པའི་སྔོན་འགྲོ། སྒོམ་གྱི་དམིགས་རྐྱེན་དང༌། བདག་རྐྱེན། རྒྱུ་རྐྱེན། དེ་མ་ཐག་རྐྱེན་ཏེ་རྐྱེན་བཞི་རྒྱུད་ལ་བསྐྱེད་པ་སོགས་ཉམས་ལེན་ཡང་དག་ལ་བརྩོན་པའི་སྒོམ་ཆེན་ལ། བཅོས་མིན་མོས་གུས་ཁྱད་པར་དུ་འཕགས་པ་རྒྱུད་ལ་སྐྱེ་བར་བྱིན་གྱིས་རློབས་ཤིག་ཅེས་གསོལ་འདེབས་ཀྱི་སྒོ་ནས་ཐུན་མོང་མ་ཡིན་པའི་སྔོན་འགྲོ་སྤྱི་དང༌། བྱེ་བྲག་རྣམས་སྟོན་པར་མཛད་པ་སྟེ། འདི་སྐབས་གོང་དུ་བསྟན་པའི་ངེས་དོན་སྒྲོན་མེ་དང༌། ཞལ་ལུང་གི་ཐུན་མིན་སྔོན་འགྲོའི་སྐོར་རྣམས། སྤྱོད་འཇུག་ལས་སེམས་བསྐྱེད་སྟོན་པའི་ལེའུ་བཞི།
དངུལ་ཆུ་ཐོགས་མེད་ཀྱི་གསུང་རྒྱལ་སྲས་ལག་ལེན་སོ་བདུན་མ། ཐར་རྒྱན་གྱི་སྐྱབས་སེམས་སྐོར་གྱི་ལེའུ་རྣམས་དང༌། དཀོན་མཆོག་རྗེས་དྲན་གྱི་མདོ། ཀོང་སྤྲུལ་བློ་གྲོས་མཐའ་ཡས་ཀྱིས་མཛད་པའི་བློ་སྦྱོང་དོན་བདུན་མའི་འགྲེལ་པ་སོགས་བློ་སྦྱོང་གི་རིགས་ལ་སོགས་པར་ཞིབ་ཏུ་མཇལ་ཞིང་ཚིག་དོན་ཡ་མ་བྲལ་བའི་སྒོ་ནས་སྔོན་འགྲོ་འབུམ་བཞི་སོགས་ལ་བརྩོན་པ་གནད་ཐོག་ཏུ་འཁེལ་བར་བྱ་ཞིང༌། ཤུགས་ཀྱིས་བསྟན་པ་སྐྱབས་གསུམ་འཛིན་པའི་དགེ་བསྙེན་ནས་བརྩམ་དགེ་སློང་གི་བར་སོ་ཐར་གྱི་སྡོམ་པ་གང་རུང་དང༌། སེམས་བསྐྱེད་སྐབས་སྲོལ་གཉིས་ཀྱི་བྱང་སྡོམ་ཞུ་ཞིང༌། ཀཱ་རི་ཀཱ། འདུལ་བ། སྡོམ་གསུམ་སོགས་མཇལ་ནས་བསྲུང་བྱ་དང་སྲུང་ཚུལ་ངོ་ཤེས་པར་བྱ་ཞིང༌། སྲུང་སྡོམ་ལ་བརྩོན་པ་དང༌།
སྐབས་སུ་གསོ་སྦྱོང་སོགས་བསླབ་པ་ཡོངས་སྦྱོང་གི་གཞི་གསུམ་ལའང་བརྩོན་ཞིང༌། རང་ལུགས་ཐུན་མིན་མར་མི་དྭགས་གསུམ་སོགས་བླ་སྒྲུབ་རྣམས་ལའང་ཉམས་ལེན་བྱ། གཞན་ལ་ཁྲིད་སྟོན་པའི་སྐབས་སུའང༌། གོང་དུ་བསྟན་པའི་གཞུང་དེ་རྣམས་ཀྱི་དགོངས་དོན་ལྟར། སྐྱབས་སུ་འགྲོ་བའི་ཡུལ། སྐྱབས་སུ་འགྲོ་བའི་ཚུལ། སྐྱབས་སུ་འགྲོ་བའི་ཕན་ཡོན། དེ་བཞིན་སྡིག་སྒྲིབ་མ་སྦྱང་བའི་ཉེས་དམིགས། སྦྱོང་བྱེད་ལ་ཐུན་མོང་སྟོབས་བཞིའི་སྒོ་ནས་བཤགས་ཚུལ། ཐུན་མིན་རྡོར་སེམས་སྒོམ་བཟླས་ཇི་ལྟར་བྱ་བའི་ཚུལ།
དེ་བཞིན་མཎྜལ་འབུལ་བ་ལའང༌། སྤྱིར་ཚོགས་གཉིས་བསགས་ཐབས། བྱེ་བྲག་ཏུ་མཎྜལ་འབུལ་བའི་ཚུལ། ཀུ་སཱ་ལི་ཡི་ལུས་མཆོད་སྦྱིན་གྱི་སྒོ་ནས་ཚོགས་བསགས་ཐབས་སོགས་དང༌། བླ་མའི་རྣལ་འབྱོར་སྐབས། ཉམས་ལེན་གྱི་རྩ་བ་མོས་གུས་ཡིན་པ་དང༌། དེ་ཡང་བླ་མ་ལ་རག་ལས་པས། བླ་མའི་སྐུ་ལས་དབང་བཞི་ལེན་པ་སོགས་གོ་བརྡ་འཕྲོད་ངེས་སུ་བྱ་ཞིང༌། སོ་ཐར་གྱི་སྡོམ་པ་རིས་བདུན་དང༌། སེམས་བསྐྱེད་ཀྱི་བསླབ་པ་བཅས་གང་ལ་གང་འོས་སྦྱིན་ཞིང་སྤང་བླང་གི་གནས་རྣམས་ཀྱང་ཞིབ་པར་བསླབ་ནས་ལག་ཏུ་ལེན་ཤེས་པར་བྱའོ།།
གསུམ་པ་དངོས་གཞི་ཞི་གནས་ཀྱི་ངོ་སྤྲོད་ནི། ཡེངས་མེད་སྒོམ་གྱི་དངོས་གཞིར་གསུངས་པ་བཞིན།། གང་ཤར་རྟོགས་པའི་ངོ་བོ་སོ་མ་དེ།། མ་བཅོས་དེ་ཀར་འཇོག་པའི་སྒོམ་ཆེན་ལ།། བསྒོམ་བྱ་བློ་དང་བྲལ་བར་བྱིན་གྱིས་རློབས།། ཞེས་པས་བར་གྱིས་བསྟན་ཏེ། དེ་ལྟར་སྔོན་འགྲོ་ཉམས་སུ་བླངས་ཟིན་ནས། ཕྱི་རྣམ་གཡེང་དང༌། ནང་མཚན་མའི་རྣམ་རྟོག་ལ་ཡེང་བ་མེད་པར་རྩེ་གཅིག་ཏུ་སྒོམ་པ་ནི། སྒོམ་གྱི་དངོས་གཞི་ཡིན་པར་གཞུང་མན་ངག་དང་བཅས་པ་རྣམས་སུ་གསུངས་པ་བཞིན།
ཐད་ཀར་གང་ཤར་རྣམ་པར་རྟོག་པའི་ངོ་བོ་བཅོས་བསྒྱུར་མ་བྱས་པའི་སོ་མ་དེ། ཐ་མལ་མ་བཅོས་པའི་ཤེས་པ་དེ་ཀར་འདས་པའི་རྗེས་མི་གཅོད། མ་འོངས་པའི་མདུན་མི་བསུ། ད་ལྟར་གྱི་ཤེས་པ་རྩིས་གདབ་མི་བྱ་བར། མཉམ་པར་འཇོག་པའི་སྒོམ་ཆེན་ལ། སྒོམ་ལེགས་སུ་རེ་བ་དང༌། ཉེས་ཀྱི་དྭོགས་པ། སྒོམ་ཡོད་སྙམ་པ་དང། མེད་སྙམ་པ། བསྒོམ་བྱ་དང་སྒོམ་བྱེད།
འཕྲོ་རྒོད། བྱིང་རྨུགས་སོགས་འཛིན་པའི་བློ་དང་བྲལ་བར་བྱིན་གྱིས་རློབས་ཤིག་ཅེས་པས་ཞི་གནས་ཇི་ལྟར་སྒོམ་པའི་ཚུལ་གྱི་ཁྲིད་རྐང་བསྟན་པ་སྟེ། འདི་སྐབས་ཐེག་དམན་གྱི་དབང་དུ་བྱས་པ་མངོན་པ་མཛོད་ཀྱི་ལམ་གང་ཟག་བསྟན་པ་སོགས་གནས་རྗེས་མ་གསུམ་གྱིས་བསྟན་དོན་དང༌། ཐེག་ཆེན་པའི་ལུགས། སྤྱོད་འཇུག་དང༌། ཐར་རྒྱན་གྱི་བསམ་གཏན་ལེའུ་དང༌། ཕྱག་ཆེན་ཐུན་མིན་གྱི་སྒོམ་རིམ་དྭགས་པོ་བཀྲ་ཤིས་རྣམ་རྒྱལ་གྱི་གསུང་ཟླ་བའི་འོད་ཟེར་དང༌། རྗེ་ཀརྨ་པ་དགུ་པ་དབང་ཕྱུག་རྡོ་རྗེའི་གསུང་ངེས་དོན་རྒྱ་མཚོ་དང༌། མ་རིག་མུན་སེལ། ཆོས་སྐུ་མཛུབ་ཚུགས་སོགས་ཀྱི་ཞི་གནས་སྒོམ་རིམ་རྣམས་ཞིབ་པར་མཇལ་ཞིང༌།
བསམ་གཏན་འབོལ་ཆུང་དང༌། ཚུགས་ཤིང་རྣམས་བཅང༌། ལུས་གནད་བཅས་ཏེ་ཐེག་དམན་དང་ཐུན་མོང་ལྟར། འདོད་ཆགས་ཤས་ཆེ་ན་མི་སྡུག་པ། ཞེ་སྡང་ཤས་ཆེ་ན་བྱམས་པ། གཏི་མུག་ཤས་ཆེ་ན་རྟེན་འབྲེལ། རྣམ་རྟོག་ཤས་ཆེ་ན་དབུགས་འབྱུང་རྔུབ་སྒོམ་པ་སོགས་སྤྱོད་པ་རྣམ་བྱང་གི་ཏིང་ངེ་འཛིན་དང༌། ཐེག་ཆེན་ཐུན་མོང་གི་ལུགས་ལྟར། ཕྱི་རྙེད་སོགས་ཀྱི་འཇིག་རྟེན་སྤངས་པ་དང༌། ནང་ཆགས་སོགས་ཀྱི་རྣམ་རྟོག་དོར་བ་སོགས་ལ་བརྟེན་ནས་ཞི་གནས་ཀྱི་རྩལ་སྦྱང་བ་དང༌།
ཐུན་མོང་མ་ཡིན་པ་མན་ངག་གི་ལུགས་ལྟར། མ་དག་པ་ཤིང་བུ་རྡེའུ་ལ་བརྟེན་ནས་སེམས་འཛིན་པ་དང༌། དག་པ་ལ་དེ་བཞིན་གཤེགས་པའི་སྐུ་ལ་སོགས་ལ་བརྟེན་ནས་སེམས་འཛིན་པ་དང༌། དེ་བཞིན་རླུང་ལ་བརྟེན་ནས་སེམས་འཛིན་པ་དང༌། བརྟེན་མེད་དུ་སེམས་འཛིན་པ་སོགས་ལ་བརྟེན་ནས་ཞི་གནས་མཐར་ཕྱིན་པ་ལྷག་མཐོང་གི་རྟེན་གཞིར་ནུས་ངེས་སུ་སྒོམ། ཤུགས་ལ་བསྟན་པ་ཡི་དམ་གྱི་བསྐྱེད་རིམ་སྒོམ་པའང༌། ཀཾ་ཚང་རང་ལུགས་ཀྱི་བདེ་རྒྱལ་ཕག་གསུམ་སོགས་ཀྱི་དབང་དང་ཁྲིད་ཞུ། གཞན་ཡང་བརྟག་གཉིས་དང༌། ཕག་མོའི་རྣམ་བཤད་སོགས་ཀྱི་བཤད་པ་དང་ཟབ་ཁྲིད་ཞུས་ནས། ཕྱི་ནང་གསང་སྒྲུབ་ལ་བརྩོན་པའམ།
ཡང་ན་དུས་དགྱེས་གསང་གསུམ་སོགས་རང་གི་ལྷག་པའི་ལྷ་གང་ཡིན་གྱི་བསྙེན་སྒྲུབ་མཐར་ཕྱིན་ཞིང༌། དྲོད་རྟགས་ཐོན་ངེས་སུ་འབད་པར་བྱ། གཞན་ལ་ཁྲིད་སྟོན་པའི་སྐབས་སུའང༌། གོང་དུ་བསྟན་པའི་གཞུང་དང༌། ཁྲིད་ཡིག་རྣམས་ཀྱི་དགོངས་དོན་ལྟར། རིམ་བཞིན་སྦྱངས་པ་ཐོན་ངེས་སུ་བྱེད་པ་ལས། ལྷག་མཐོང་ལ་ཧོལ་རྒྱུག་མི་བྱེད་པར་ཞི་གནས་འབྱོང་བའི་རྟགས་རྣམས་མྱོང་ཐོག་ཏུ་ཐོན་ངེས་པར་བསླབ་ཅིང༌། ཡི་དམ་གྱི་བསྐྱེད་བཟླས་སོགས་ལའང༌། སྨིན་བྱེད་ཀྱི་དབང༌། གྲོལ་བྱེད་ཀྱི་ཁྲིད་རྣམས་ཉམས་ལེན་གྱི་རིམ་དང་མཐུན་པར་རིམ་བཞིན་སྦྱིན་པར་བྱའོ།།
བཞི་པ་ལྷག་མཐོང་གི་ངོ་སྤྲོད་ནི། རྣམ་རྟོག་ངོ་བོ་ཆོས་སྐུར་གསུངས་པ་བཞིན།། ཅི་ཡང་མ་ཡིན་ཅིར་ཡང་ཆར་བ་ལ།། མ་འགགས་རོལ་པར་འཆར་བའི་སྒོམ་ཆེན་ལ།། འཁོར་འདས་དབྱེར་མེད་རྟོགས་པར་བྱིན་གྱིས་རློབས།། ཞེས་པའི་བར་གྱིས་བསྟན་ཏེ། དེ་ལྟར་ཞི་གནས་མཐར་ཕྱིན་ནས། གང་ཤར་རྣམ་རྟོག་གི་ངོ་བོ་ཇི་ལྟ་བར་རྟོགས་པ་ནི་ཆོས་ཀྱི་སྐུ་ཡིན་པར་གྲུབ་པའི་དབང་ཕྱུག་རྣམས་ཀྱིས་གསུངས་པ་བཞིན། སེམས་ཀྱི་ངོ་བོ་ལ་ཧྲིག་གེར་བལྟས་པས། ངོས་བཟུང་མཐའ་དག་དང་བྲལ་བ་ངོ་བོ་ཅི་ཡང་མ་ཡིན་པའམ།
མ་གྲུབ་པའི་སྟོང་ཉིད་ཡིན་བཞིན་དུ། གསལ་ཆ་མ་འགག་པ་ཅིར་ཡང་འཆར་བ་ལ། ངོ་བོ་སྟོང་པ། རང་བཞིན་གསལ་བ། རྣམ་པ་མ་འགག་པའི་རོལ་པར་སྐུ་གསུམ་ནང་ནས་འཆར་བའི་སྒོམ་ཆེན་ལ། འཁོར་བ་ཞེས་སྐྱོན་དང༌། མྱང་འདས་ཞེས་ཡོན་ཏན་དུ་མི་ལྟ་བར་དབྱེར་མེད་མཉམ་པ་ཉིད་དུ་རྟོགས་པར་བྱིན་གྱིས་རློབས་ཤིག་ཅེས་པས། ཕྱག་རྒྱ་ཆེན་པོའི་ཉམས་ལེན་གྱི་སྟེང་དུ་ངོ་སྤྲོད་པ་ལྷག་མཐོང་གི་ཁྲིད་རྐང་སྟེ། འདི་སྐབས་བཀའ་བར་པ་མཚན་ཉིད་མེད་པའི་ཆོས་ཀྱི་འཁོར་ལོའི་དངོས་བསྟན་སྟོང་ཉིད་ཀྱི་རིམ་པ་བསྟན་པ། རྩ་ཤེས།
འཇུག་པ་སོགས་དང༌། བཀའ་ཐ་མའི་དགོངས་པ་འོད་གསལ་བདེ་གཤེགས་སྙིང་པོ་རྩལ་དུ་བཏོན་པ། བསྟན་བཅོས་ཆེན་པོ་རྒྱུད་བླ་མ། ཀུན་མཁྱེན་རང་བྱུང་བའི་གསུང་དེ་བཞིན་གཤེགས་པའི་སྙིང་པོ་བསྟན་པ་དང༌། རྣམ་ཤེས་ཡེ་ཤེས་འབྱེད་པ། གཞན་ཡང་སྤྱོད་འཇུག་དང༌། ཐར་རྒྱན་གྱི་ཤེས་ལེ་སོགས་མཇལ་ནས་སྟོང་པ་དབྱིངས་དང༌། གསལ་ཆ་ཡེ་ཤེས་དབྱེར་མེད་ཟུང་དུ་འཇུག་པ་ཉིད་ཡིད་དཔྱོད་ཀྱིས་གཏན་ལ་ཕབ་སྟེ་ངེས་ཤེས་འདྲོངས་པར་བྱ་བ་དང༌། ཕྱག་ཆེན་ཐུན་མོང་མ་ཡིན་པའི་ཟབ་ཁྲིད་ངེས་དོན་རྒྱ་མཚོ་སོགས་གསུམ་དང༌། སྒོམ་རིམ་ཟླ་བའི་འོད་ཟེར་བཅས་ཀྱི་ལྷག་མཐོང་གི་ཁྲིད་སྐོར་དང༌།
ཕྱག་ཆེན་བཤད་སྦྱར་རྒྱལ་བའི་གན་མཛོད་སོགས་ཞིབ་པར་མཇལ་ཞིང་སེམས་ཀྱི་ངོ་བོ་རྗེན་པ་ཡིད་དཔྱོད་དང་གོ་བས་མ་སྦགས་པར་ཕྱག་རྒྱ་ཆེན་པོའི་གནས་ལུགས་ཇི་ལྟ་བ་བཞིན་དུ་རྟོགས་པར་བྱ་ཞིང༌། ཤུགས་བསྟན་དུ་ཐབས་ལམ་ལ་བརྟེན་པའི་ཚུལ་ནི། རྒྱུད་སྡེ་རྣམས་ཀྱི་བསྙེན་སྒྲུབ་གོང་དུ་སོང་བ་ཞིག་ཡིན་ན། ཕ་རྒྱུད་ཀྱི་རྫོགས་རིམ་དབེན་པ་གསུམ་དང༌། གཉིས་མེད་ཀྱི་རྫོགས་རིམ་སྦྱོར་བ་ཡན་ལག་དྲུག་ལྟ་བུའམ། ལྷག་པར་རང་ལུགས་ཐུན་མིན་གྱི་དགོངས་པ་རྒྱུད་སྡེ་སྤྱི་དང༌། ཁྱད་པར་མ་རྒྱུད་ཀྱི་རྫོགས་རིམ་སྟོན་པ། ཀུན་མཁྱེན་རང་བྱུང་བའི་གསུང་ཟབ་མོ་ནང་དོན་སོགས་ཞུ་ཞིང༌། ཟབ་མོ་ནཱ་རོ་ཆོས་དྲུག་གི་ཉམས་ལེན་ལ་བརྩོན་ནས་ཕྱག་རྒྱ་ཆེན་པོའི་མྱོང་བ་ནང་ནས་ཐོན་པར་བྱའོ། ། གཞན་ལ་ཁྲིད་སྟོན་པའི་སྐབས་སུའང༌།
གྲོལ་ལམ་ཕྱག་ཆེན་ལ། གཞུང་ཆེན་དང༌། ཁྲིད་ཡིག་དེ་རྣམས་ཀྱི་དགོངས་དོན་ལྟར་ལྟ་བས་ངེས་ཤེས་འདྲོངས་པ་དང༌། ལྷག་པར་གནས་ཐོག་ནས་ངོ་སྤྲོད་པ། འགྱུ་ཐོག་ནས་ངོ་སྤྲོད་པ། སྣང་ཐོག་ནས་ངོ་སྤྲོད་པ་སོགས་ཀྱི་ཐབས་ལ་བརྟེན་ནས། སྣང་བ་སེམས། སེམས་སྟོང་པ། སྟོང་པ་ལྷུན་གྲུབ། ལྷུན་གྲུབ་རང་གྲོལ་དུ་ངོ་སྤྲོད་པར་བྱ་བ་སྟེ།
དེའང་པཎྜི་ཏའི་ཚིག་ཁྲིད་དང༌། སྒོམ་ཆེན་གྱི་དམར་ཁྲིད་དང་མཐུན་པར་མྱོང་བ་ནང་ནས་ཐོན་ཅིང་ངོ་འཕྲོད་པ་ལས། ལྟ་བ་ཁ་ཁྱེར་དང༌། བླུན་སྒོམ་རྨོངས་ཞེན་གྱི་དབང་དུ་མ་སོང་བར་བྱ་བ་དང༌། ཐབས་ལམ་རྣམས་ཀྱང༌། ཐར་པ་དོན་གཉེར་གྱི་ཉམས་ལེན་ལ་བརྩོན་པ་རྣམས་ལ་སྦྱིན་ཞིང༌། ཉམས་ལེན་ཁ་ལ་ཁྱེར་བའི་གང་ཟག་རྣམས་ལ་གསང་སྒྲོགས་ཀྱི་ཉེས་པ་མི་འབྱུང་བར་བྱའོ།། གསུམ་པ་སྤྱོད་པ་དང་ས་ལམ་བསྟན་པའི་སྒོ་ནས་བསྔོ་བས་རྒྱས་བཏབ་པ་ནི། སྐྱེ་བ་ཀུན་ཏུ་ཡང་དག་བླ་མ་དང༌།། འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང༌།།
ས་དང་ལམ་གྱི་ཡོན་ཏན་རབ་རྫོགས་ནས།། རྡོ་རྗེ་འཆང་གི་གོ་འཕང་མྱུར་ཐོབ་ཤོག། ཅེས་པའི་བར་གྱིས་བསྟན་ཏེ། སྐྱེ་བ་དང་ཚེ་རབས་ཀུན་ཏུ་ཡང་དག་པའི་དགེ་བའི་བཤེས་གཉེན་བླ་མ་མཚན་ཉིད་དང་ལྡན་པ་ལ་བརྟེན་ནས། དུས་ནམ་དུའང་འབྲལ་བ་མེད་པར་ཟབ་ཅིང་རྒྱ་ཆེ་བའི་དམ་པའི་ཆོས་ཀྱི་དཔལ་ཡོན་ཕུན་སུམ་ཚོགས་པ་ལ། ཐོས་བསམ་སྒོམ་པའི་སྒོ་ནས་ལོངས་སྤྱོད་ཅིང༌། ས་བཅུ་པོ་དང༌། ལམ་ལྔ་པོ་རྣམས་ཀྱི་ཡོན་ཏན་རབ་ཏུ་རྫོགས་ནས། ས་ལམ་རིམ་གྱིས་བགྲོད་དེ་མཐར་ཐུག་རྫོགས་པའི་སངས་རྒྱས་རྡོ་རྗེ་འཆང་གི་གོ་འཕང་མྱུར་དུ་འཐོབ་པར་ཤོག་ཅེས་སྨོན་ལམ་བཏབ་པའི་སྒོ་ནས་ཐོག་མར་བླ་མ་བསྟེན་པ་ནས་བཟུང༌། མཐར་སངས་རྒྱས་མ་ཐོབ་པའི་བར་གྱི་སྤྱོད་པ་དང༌།
ས་ལམ་ཡོངས་རྫོགས་བསྟན་པར་མཛད་པ་སྟེ། འདི་སྐབས་ཐར་པ་རིན་པོ་ཆེའི་རྒྱན་ལས། དགེ་བའི་བཤེས་གཉེན་བསྟེན་པའི་ལེའུ། ས་བཅུ་ལམ་ལྔ་འབྲས་བུ་ཕྲིན་ལས་བསྟན་པའི་ལེའུ་རྣམས་དང༌། བསྟན་བཅོས་ཆེན་པོ་རྒྱུད་བླ་མ་ལས། བྱང་ཆུབ། ཡོན་ཏན། ཕྲིན་ལས་ཀྱི་ལེའུ་གསུམ། ཤེས་རབ་ཀྱི་ཕ་རོལ་ཏུ་ཕྱིན་པའི་སྦས་དོན་ས་ལམ་གྱི་རིམ་པ་བསྟན་པ་མངོན་པར་རྟོགས་པའི་རྒྱན་སོགས། ཐུན་མོང་ས་བཅུ་ལམ་ལྔའི་སྐོར་དང༌།
ཕྱག་ཆེན་ཐུན་མིན་སྒོམ་རིམ་རྣམས་ནས་བསྟན་པའི་རྩེ་གཅིག་ནས་སྒོམ་མེད་བར་རྣལ་འབྱོར་བཞི་གསུམ་བཅུ་གཉིས་ཀྱི་རྣམ་གཞག་གསལ་བར་བསྟན་པ་རྣམས་མཇལ་ཞིང༌། ལས་དང་པོ་པ་ནས་གཟུང༌། ཟུང་འཇུག་རྡོ་རྗེ་འཆང་གི་གོ་འཕང་བར་གྱི་ས་ལམ་འབྲས་བུ་དང་བཅས་པའི་རྟགས་རྣམས་ཤེས་པར་བྱ་ཞིང༌། དེ་ལྟ་བུ་ཡོན་ཏན་ཡང་རང་རེ་སྐལ་པ་དམན་པས་རྫོགས་པའི་སངས་རྒྱས་མཇལ་བར་མི་ནུས་པ་རྣམས་ལ་བཀའ་དྲིན་ཆེ་བ་ནི། དཔལ་ལྡན་བླ་མ་དམ་པ་ཁོ་ན་ཡིན་པས་རྫོགས་པའི་སངས་རྒྱས་སྟོང་ལས་བཀའ་དྲིན་ཆེ་བའི་བླ་མ་ནི། སྐུ་དགེ་འདུན། གསུང་དམ་ཆོས། ཐུགས་སངས་རྒྱས་ཀྱི་ངོ་བོར་ཤེས་ནས་འབྲལ་མེད་དུ་འགྲོགས་ཤིང་དམ་པའི་ཆོས་ལ་ལོངས་སྤྱོད་པར་བྱ་བ་དང༌། གཞན་ལ་ཁྲིད་སྟོན་པའི་སྐབས་སུའང༌། གཞུང་དང༌།
ཁྲིད་ཡིག་དེ་རྣམས་ཀྱི་དགོངས་དོན་ལྟར་ས་ལམ་གྱི་ཡོན་ཏན་གོང་མ་རྣམས་རིམ་གྱིས་ངོ་སྤྲོད་ཅིང༌། དཔལ་ལྡན་བླ་མ་དམ་པ་དང་མི་འབྲལ་བར་ཆོས་ལ་ལོངས་སྤྱོད་དགོས་པ་དང༌། ལྟ་བ་ནམ་མཁའ་ལྟར་མཐོ་ནའང༌། ལས་རྒྱུ་འབྲས་ཕྲ་ཞིང་ཕྲ་བ་ནས་རྩི་བསྲུང་བྱ་དགོས་པ་དང༌། ཆོས་ཐམས་ཅད་སྟོང་པར་རྟོགས་ནའང༌། བསགས་སྦྱང་གཉིས་པོ་གལ་ཆེར་འཛིན་པ་སོགས་བསྟན་པར་བྱའོ།། ཡང་གང་ཟག་དེ་ལྟར་གཞུང་ཆེན་པོ་རྣམས་བལྟ་བར་མི་ནུས་ཤིང༌། ཉམས་ལེན་ཀྱང་དེ་ཙམ་བརྩོན་པར་མི་ནུས་པའི་རིགས་ལ་ཡང༌། དྭགས་པོ་རིན་པོ་ཆེའི་གསུང་ལམ་མཆོག་རིན་ཆེན་ཕྲེང་བ་དང༌། ཕྱག་རྒྱ་ཆེན་པོའི་མན་ངག་དོ་ཧ་མཛོད་བརྒྱད།
ཀུན་མཁྱེན་རང་བྱུང་རྡོ་རྗེའི་སྙིང་གཏམ་ཚིག་གཅིག་མ་སོགས་ལ་བརྟེན་ནས་ཁྲིད་བཤད་དེ། ཉམས་ལེན་ལ་བརྩོན་ནས་ཐོས་རྟགས་ཞི་ཞིང་དུལ་བ་དང༌། སྒོམ་རྟགས་ཉོན་མོངས་མེད་པ་ཞིག་འོང་ངེས་ལ་བརྩོན་ཞིང་འབད་པར་བྱའོ།། དེ་ལྟར་རྡོ་རྗེ་འཆང་ཐུང་མའི་ཁྲིད་ཉུང་ངུ་འདིའང༌། ༧རྒྱལ་བའི་དབང་པོ་དཔལ་ཀརྨ་པ་བཅུ་དྲུག་པ་ཆེན་པོས། འཛམ་གླིང་ནུབ་ཕྱོགས་ཀྱི་གླིང་ཕྲན་རྣམས་སུ་སངས་རྒྱས་ཀྱི་བསྟན་པ་རིན་པོ་ཆེ་སྤེལ་བའི་ཕྲིན་ལས་ཀྱི་སྒོ་འཕར་རྣམ་པར་དབྱེ་བའི་སྐབས། དགེ་འདུན་རྒྱ་མཚོས་གསུང་བསྐུལ་གནང་བ་ལྟར། རང་ལ་སྐྱེས་སྦྱང་གི་ཡོན་ཏན་དམན་ ཞིང༌། སྒོམ་པའི་ཉམས་རྟོགས་ཀྱང་དབེན་པས་རང་སྟོབས་ཀྱིས་རྩོམ་པར་མི་ནུས་ནའང༌། མཁས་གྲུབ་གོང་མའི་གསུང་རྣམས་དཔང་པོར་བཀོད་ནས།
བསྡུས་པ་ལ་དགའ་བ་རྣམས་ཚིག་དོན་ཙམ་གྱིས་ཚིམས་པར་བྱེད་པ་དང༌། རྒྱས་པར་དགའ་བ་དག་ཟབ་པ་དང༌། རྒྱ་ཆེ་བའི་ཤེས་རབ་དང་བརྩོན་འགྲུས་མངའ་བ་རྣམས་ཀྱིས་གཞུང་ཆེན་པོ་རྣམས་ལ་ཐོས་བསམ་བྱ་བ་དང༌། ཟབ་དོན་གྱི་མན་ངག་རྣམས་ཇི་ལྟར་ཉམས་སུ་ལེན་པའི་ཚུལ་སྟབས་ཅིག་ཏུ་བསྟན་པར་བྱས་པ་འདི་ཉིད། ༧རྒྱལ་བའི་དབང་པོ་མཆོག་གི་ཞབས་འབངས་ཐ་ཤལ་དུ་གཏོགས་པ་ཤཱཀྱའི་དགེ་སློང་ཀརྨ་བློ་གྲོས་རིང་ལུགས་སྨྲ་བའི་སེངྒེའམ། ཉེ་བར་གནས་པ་ཀུན་གྱིས་མཁན་མིང་ཁྲ་འགུ་སྤྲུལ་སྐུར་འབོད་པའི་སྙོམ་ལས་མཁན་དེས། ཡུལ་འབྲས་མོ་ལྗོངས་ཀྱི་ས་ཡི་ཡ་གྱལ་དཔལ་རུམ་བཏེག་བཤད་སྒྲུབ་ཆོས་འཁོར་གླིང་གི་གཙུག་ལག་ཁང་དུ་དགེ་འདུན་རྣམས་དབྱར་གནས་པའི་ཆོས་གྲྭར་བྲིས་པའི་དགེ་བས་རྒྱལ་བའི་བསྟན་པ་རིན་པོ་ཆེ་དར་ཞིང་རྒྱས་པའི་རྒྱུར་གྱུར་ཅིག། ༄༅། །དབུ་མ་གཞན་སྟོང་སྨྲ་བའི་སྲོལ་ལེགས་པར་ཕྱེ་བའི་སྒྲོན་མེ་ཞེས་བྱ་བ་བཞུགས་སོ།། (རྒྱལ་བའི་དབང་པོ་དཔལ་ཀརྨ་པ་མི་བསྐྱོད་རྡོ་རྗེས་མཛད་པའི་དབུ་མ་གཞན་སྟོང་སྨྲ་བའི་སྲོལ་ལེགས་པར་ཕྱེ་བའི་སྒྲོན་མེ་ཞེས་བྱ་བ་འཆད་པ་ལ་གསུམ་སྟེ། ཐོག་མར་དགེ་བ་བསྟན་བཅོས་རྩོམ་པ་ལ་འཇུག་པ།
བར་དུ་དགེ་བ་གཞུང་དངོས། ཐ་མར་དགེ་བ་མཇུག་ཡོངས་སུ་རྫོགས་པའོ། ། དང་པོ་ལ། བར་ཆད་བསལ་བའི་ཕྱིར་དུ་ཡུལ་དམ་པ་ལ་ཕྱག་འཚལ་བ་དང༌། ཡིད་ཆེས་བསྐྱེད་པའི་ཕྱིར་དུ་གང་ལས་བྱུང་བའི་ལོ་རྒྱུས་བཤད་པ། མཐར་ཕྱིན་པའི་ཕྱིར་དུ་རྩོམ་པར་དམ་བཅའ་བ་གསུམ་ལས། དང་པོ་ནི། ) རང་སྤྱི་གང་དང་མ་འདྲེས་གསང་བའི་གསང༌།། གློ་བུར་སེམས་ཀྱིས་ནམ་ཡང་རྟོགས་མིན་པར།། རྣལ་འབྱོར་ཡེ་ཤེས་རྡོ་རྗེ་ལས་སྐྱེས་པའི།།
དབྱིངས་ཉིད་དེ་ཉིད་རིག་པས་གང་མཐོང་བ།། སྟོན་པ་རྣམས་ལ་བདག་ཡིད་ལྷག་པར་དད།། (གཉིས་པ་ཡིད་ཆེས་བསྐྱེད་པའི་ཕྱིར་དུ་གང་ལས་བྱུང་པའི་ལོ་རྒྱུས་བཤད་པ་ནི། )ཐུབ་དབང་བསིལ་ཟེར་བྱེད་པ་ཡི། ། བསྟན་པའི་འོད་དཀར་རྒྱས་མོད་ཀྱང༌།། དགོངས་དོན་ཇི་ལྟར་གསལ་བ་ཡི། ། རི་དྭགས་རྟགས་ཅན་རི་མོ་ནི།། མ་ཕམ་པ་ལས་གཞན་པའི་སུ། ། མ་ཕམ་ཆོས་ཀྱི་གཟུགས་བརྙན་ནི།། ཐོགས་མེད་ཟླ་བའི་རྒྱ་མཚོ་ལ། །
ཤར་ཚེ་ཐེག་པ་ཆེན་པོ་བསྟན།། རྣམ་འགྱུར་ཡ་མཚན་མང་དུ་སྤེལ།། (གསུམ་པ་མཐར་ཕྱིན་པའི་ཕྱིར་དུ་རྩོམ་པར་དམ་བཅའ་བ་ནི། ) དེ་སྐད་དུ་རྒྱལ་དང་རྒྱལ་བའི་སྲས་རྣམས་ལ་བསྟོད་དབྱངས་ཡ་མཚན་པའི་ཕྲེང་བ་མཚར་དུ་དངར་བར་ཕུལ་ནས། བདེན་པ་གཉིས་ཀྱི་དོན་རྣལ་འབྱོར་སྤྱོད་པའི་ས་ལས་བྱུང་བའི་ཆོས་ཀྱི་ཚུལ་ཅུང་ཟད་བརྗོད་པར་བྱའོ།། (གཉིས་པ་གཞུང་དོན་དངོས་ལ། ༡ བདེ་གཤེགས་སྙིང་པོ་སྒྲུབ་བྱེད་ཀྱི་རིགས་པ་བསྟན་པ། ༢ དེ་བཞིན་གཤེགས་པའི་སྙིང་པོའི་ངོ་བོ་བསྟན་པ། ༣ དེ་དྲི་མ་སྦྱང་པའི་ལམ་ལ་བརྩོན་ཚུལ། ༤ སྙིང་པོ་ལ་དྲི་མས་བསྒྲིབ་ཚུལ་དཔེ་ཡིས་བསྟན་པ།
༥ དགོས་པ་བཤད་པ་བཅས་ལས། དང་པོ་ལ། རྫོགས་སངས་སྐུ་འཕྲོ་བའི་རིགས་པས་བསྒྲུབ་པ་དང༌། དེ་བཞིན་ཉིད་ལ་དབྱེ་བ་མེད་པའི་རིགས་པས་བསྒྲུབ་པ་དང༌། རིགས་ཡོད་པའི་རིགས་པས་བསྒྲུབ་པ་སྟེ་གསུམ་ལས། དང་པོ་ལ། རྫོགས་པའི་སངས་རྒྱས་ཀྱི་སྐུ་འཕྲོ་བའམ་སངས་རྒྱས་འབྱུང་བའི་ཚུལ་དང༌། རྟོགས་པའི་ཡེ་ཤེས་ངོས་བཟུང༌། དེ་འབྱུང་བའི་རྒྱུ་ཡེ་ཤེས་ཡེ་གདོད་མ་ནས་ཡོད་པའི་ཚུལ་བསྟན་པ་བཅས་གསུམ་ལས། དང་ པོ་ནི།
) དེ་ལ་དེ་བཞིན་གཤེགས་པའི་གནས་ཟབ་མོའི་དབྱིངས་ལས་རྟོགས་པའི་ཡེ་ཤེས་ཡེ་གདོད་མ་ནས་དབྱིངས་བདེ་གཤེགས་སྙིང་པོ་དང་ཐ་མི་དད་དུ་ཡོད་པའི་རིག་པ་ལྡང་བ་དེའི་ཚེ་སྒྲིབ་པའི་ས་བོན་ཐམས་ཅད་པ་སྤངས་ཏེ། རྟོགས་པ་ཡེ་ཤེས་ཀྱི་རང་རིག་པ་དེ་ནི་གནས་གྱུར་པའི་ཡེ་ཤེས་ཀྱིས་ཚོགས་དཔག་ཏུ་མེད་པ་བསྒྲུབས་ཏེ། དེ་ཡང་ཇི་ལྟར་བསྒྲུབ་ཅེ་ན། སྒྲིབ་པར་བཅས་པའི་སེམས་ཅན་གྱི་རྣམ་རིག་ལ་དྲི་མ་དང་བྲལ་བར་བྱས་པའི་ཤེས་པ་ཡེ་ཤེས་ཀྱི་མཐུ་བསམ་གྱིས་མི་ཁྱབ་པས་བྱིན་གྱིས་བརླབས་པ་དང༌། དྲི་བྲལ་གྱི་ཤེས་པའི་ཆ་ལའང་ཡེ་ཤེས་ཀྱི་ཆ་ཡོད་པ་གཉིས་ཀའི་ནུས་པ་ལས་རྣམ་རིག་དེ་དྲི་མེད་གནས་གྱུར་ཏེ། རྟོགས་ཡེ་ཆོས་སྐུ་དང་རོ་གཅིག་ཏུ་གྱུར་ནས། སངས་རྒྱས་ཀྱི་ཡོན་ཏན་ཡེ་གདོད་མ་ནས་གནས་པའི་སངས་རྒྱས་ཀྱི་ཆོས་རྣམས་དང་ཐ་མི་དད་པར་དེ་བཞིན་གཤེགས་པ་ཉིད་ཀྱི་རང་གཞན་གྱི་དོན་ཕུན་སུམ་ཚོགས་པ་བསྒྲུབ་པའི་བྱ་བ་བྱེད་དོ།། (གཉིས་པ་རྟོགས་པའི་ཡེ་ཤེས་ངོས་བཟུང་ནི། ) དེ་ལྟར་ན་རྟོགས་པའི་ཡེ་ཤེས་ཉིད་ཀྱིས་གང་རྟོགས་པར་བྱ་ཞེ་ན། དེ་བཞིན་གཤེགས་པ་ཐམས་ཅད་ཀྱི་དབྱིངས་མངོན་སུམ་དུ་ངེས་པར་བྱེད་པའོ། །
ངེས་བྱེད་ཀྱི་རྟོགས་རིག་དེ་ནི་ཇི་སྲིད་རྡོ་རྗེ་ལྟ་བུའི་ཏིང་ངེ་འཛིན་དངོས་དང༌། དེ་དང་རྗེས་སུ་མཐུན་པར་ས་དང་པོ་ནས་བཅུ་པའི་བར་ངེས་པར་འབྱིན་པ་བཅུའི་རྟོགས་རིག་རྣམས་ཏེ། (གསུམ་པ་དེ་འབྱུང་བའི་རྒྱུ་ཡེ་ཤེས་ཡེ་གདོད་མ་ནས་ཡོད་པའི་ཚུལ་བསྟན་པ་ནི། ) རྟོགས་རིག་འདི་ཡེ་གདོད་མ་ནས་ཡོད་པའི་དོན་གྱིས་སོ་སྐྱེའི་སེམས་དང་སེམས་བྱུང་ལ་བལྟོས་པའི་ལམ་དེས་བསྒྲུབས་པ་ཐམས་ཅད་ངལ་བ་དོན་མེད་དུ་མི་འགྲོ་ཞིང༌། ཡང་དག་པར་ཚུལ་བཞིན་དུ་མོས་པ་དོན་ལྡན་གྱི་གཞིའམ་རྟེན་དུ་འགྱུར་པས་སོ། ། དེས་ན་རྡོ་རྗེ་ལྟ་བུའི་རྟོགས་རིག་དངོས་དེ་བསྐྱེད་པའི་ཐབས་ནི་ཐོག་མར་ཐོས་བསམ་སྒོམ་གསུམ་གྱི་སྟོབས་ལས་སོ་སོ་སྐྱེ་བོའི་སེམས་དང་སེམས་བྱུང་རྣམ་པར་དག་ཏུུ་བཅུག་པའི་རྗེས་སུ་ཐོས་བསམ་སྒོམ་གསུམ་གང་གི་མཐུ་ལ་བལྟོས་མི་དགོས་པར། རང་བྱུང་དུ་རྡོ་རྗེ་ལྟ་བུའི་རྟོགས་པ་ཡེ་ཤེས་དེ་ནི་ཉི་མའི་དཀྱིལ་འཁོར་སྐད་ཅིག་ཏུ་འཆར་བའི་ཚེ་མ་རིག་བག་ཆགས་ཀྱི་མུན་པ་རྩ་བ་ནས་དྲུངས་འབྱིན་པ་ལྟར། ཡེ་ཤེས་ཀྱི་འོད་དབྱུང་བ་དང༌། མ་རིག་པའི་དཔུང་གཉིས་དུས་གཅིག་ཆར་དུ་སྐད་ཅིག་ཐུག་ཕྲད་ལ་གཞོམ་པར་ནུས་པར་ནི་རྡོ་རྗེའི་དོན་ཏེ། དེས་ན་རྒྱུད་བླ་མར་རྡོ་རྗེའི་གནས་བདུན་ཞེས་པའི་དོན་ནི་དེའོ།།
(གཉིས་པ་དེ་བཞིན་ཉིད་ལ་དབྱེ་བ་མེད་པའི་རིགས་པས་བསྒྲུབ་པ་ལ། གནས་སྐབས་གསུམ་ལ་འགྱུར་བ་མེད་པའི་ཚུལ་གྱིས་དཀོན་མཆོག་གསུམ་གྱི་ངོ་བོ་ཡིན་པ་མདོར་བསྟན། དེའི་དོན་རྒྱས་པར་བཤད་པ་གཉིས་ལས། དང་པོ་ནི། ) གཞན་ཡང་ལུགས་འདི་ལ་ནི་དེ་བཞིན་གཤེགས་པའི་སྙིང་པོ་དང༌། ཆོས་ཀྱི་སྐུ་དང༌། མྱ་ངན་ལས་འདས་པའི་དབྱིངས་དང༌། ཡང་དག་པར་རྫོགས་པའི་བྱང་ཆུབ་རྣམས་མིང་ཐ་དད་པ་ཙམ་མ་གཏོགས་དོན་གཅིག་སྟེ། དེ་བཞིན་གཤེགས་པ་ཉིད་མངོན་དུ་གྱུར་པ་ནི་ཆོས་ཀྱི་སྐུ་ཞེས་བརྗོད་ལ། ཆོས་ཀྱི་སྐུ་ཞེས་བྱ་བ་ཡང་གནས་སྐབས་གསུམ་ཀར་གནས་ཀྱང༌།
སྒྲིབ་པའི་ཚོགས་སྤངས་པས་ཁྱད་པར་དུ་བྱས་པའི་ཚེ་ཆོས་ཐམས་ཅད་ཀྱི་ཁྱབ་བྱེད་དུ་གྱུར་པའི་ཁྱབ་པ་དང༌། འཇུག་པའི་སྐུ་མི་ཟད་པར་སྟོན་ནུས་པས་ཆོས་ཀྱི་སྐུ་དང༌། དེ་བཞིན་དུ་ཡང་དག་པར་རྫོགས་པའི་སངས་རྒྱས་ནི་ཡེ་གདོད་མ་ནས་མངོན་པར་བྱང་ཆུབ་པ་སྟེ། དེ་ཡང་གནས་སྐབས་གསུམ་དུ་བྱང་ཆུབ་ལ་འགྱུར་བ་མེད་པ་སྟེ། ཡེ་ནས་དེ་ཉིད་ལ་དྲི་མས་གོས་པ་མེད་ཅིང་རང་བཞིན་གྱིས་རྣམ་པར་དག་པ་ཡིན་ཏེ། དེས་ནི་དེ་བཞིན་གཤེགས་པའི་སྙིང་པོར་ནི་ཐོག་མར་དྲི་མས་གོས་པ་དང༌། རྗེས་སུ་དྲི་མའི་ཚོགས་སྤངས་པ་ཡང་མེད་དོ་ཞེས་བསྟན་ནས་དེ་བཞིན་གཤེགས་པའི་སྙིང་པོ་ནི་དཀོན་མཆོག་གསུམ་ཉིད་ཡིན་ཏེ། གནས་སྐབས་སུ་བསོད་ནམས་དང་ཡེ་ཤེས་ཀྱི་ཚོགས་དང༌། མཐར་ཐུག་རང་བྱུང་ཡེ་ཤེས་ཀྱི་དགེ་ལེགས་སྦྱིན་པར་ནུས་པས་སོ།། (གཉིས་པ་དེའི་དོན་རྒྱས་པར་བཤད་པ་ལ།
སངས་རྒྱས་དཀོན་མཆོག ། ཆོས་དཀོན་མཆོག དགེ་འདུན་དཀོན་མཆོག་གི་སྐབས་བཅས་ལ་དབྱེ་བ་མེད་ཚུལ་བསྟན་པ་གསུམ་ལས། དང་པོ་ལ་ལྔ། སངས་རྒྱས་ཐམས་ཅད་ཀྱི་དེ་བཞིན་ཉིད་ལ་དབྱེ་བ་མེད་པའི་ཚུལ་དང༌། དེ་ཉིད་ཀྱང་བདེ་བར་གཤེགས་པའི་སྙིང་པོ་ལ་རག་ལས་པ། དབུ་མའི་ལུགས་གཞན་གྱིས་དེ་ལྟར་མ་རྟོགས་པའི་ཚུལ། བདེ་གཤེགས་སྙིང་པོ་མངོན་དུ་གྱུར་པའི་སྐབས་ཡོན་ཏན་གསུམ་མངོན་དུ་གྱུར་ཚུལ། ཁྱད་པར་གཞན་གྱི་རྐྱེན་གྱིས་རྟོགས་པ་མ་ཡིན་པའི་ཚུལ་རྒྱས་པར་བཤད་པའོ། ། དང་པོ་ནི།
)དེས་ན་ཆོས་ཀྱི་སྐུ་དེ་ནི་ཕྱོགས་བཅུ་དང་དུས་གསུམ་ན་བཞུགས་པའི་དེ་བཞིན་གཤེགས་པ་ཐམས་ཅད་དང་དབྱེ་བ་མེད་ཅིང༌། དབྱེ་བ་མེད་པའི་ཡེ་ཤེས་ཡོན་ཏན་དང་བཅས་པ་དེ་ནི་ཉོན་མོངས་པའི་སྦུབས་དང་མ་བྲལ་བ་རྣམས་ལའང་དེ་ཉིད་གང་ཡིན་པ་དེ་གནས་སོ། ། དེ་བས་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་མཉམ་པ་ཉིད་དུ་གནས་པ་ལ། མཉམ་པ་ཉིད་གང་ཞེ་ན་དོན་དམ་པའི་བདེན་པ་དེ་བཞིན་གཤེགས་པའི་སྙིང་པོ་ལ་བརྗོད་ཀྱི། དེ་བཞིན་གཤེགས་པའི་སྙིང་པོ་བླ་ན་མེད་པའི་དབྱིངས་ལ་སོ་སོ་རང་རིག་གི་ཡེ་ཤེས་ཀྱི་གོ་འཕང་མཛད་པ་དེ་ནི། འཇིག་རྟེན་ཁམས་སུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་རྣམས་བྱང་ཆུབ་སྙིང་པོར་མངོན་པར་གཤེགས་ཞེས་པའི་དོན་ཏོ།། (གཉིས་པ་དེ་ཉིད་ཀྱང་བདེ་བར་གཤེགས་པའི་སྙིང་པོ་ལ་རག་ལས་པ་ནི། ) དེས་ན་དེ་བཞིན་གཤེགས་པའི་སྙིང་པོ་ནི་ཡོན་ཏན་ཐམས་ཅད་ཀྱི་བདག་ཉིད་ཡིན་པའི་ཕྱིར། སེམས་ཅན་ཐམས་ཅད་ཀྱི་ཉོན་མོངས་པའི་བག་ཆགས་ཀྱིས་མཚམས་སྦྱོར་བ་འཇོམས་པའི་རྗེས་ཐོག་ཏུ་དེ་བཞིན་གཤེགས་པའི་མཛད་པ་ལྷུན་གྲུབ་རྒྱུན་མི་འཆད་པ་དེ་བཞིན་གཤེགས་པ་ཉིད་ཀྱི་སྤྱོད་ཡུལ་དུ་སྟོན་ཞིང༌། དེ་བཞིན་གཤེགས་པ་ཉིད་ཀྱིས་དེའི་ཚེ་ཆོས་ཐམས་ཅད་ལ་དབང་བསྒྱུར་བའི་སྟོབས་ཀྱིས་ཆོས་ཀྱི་འཁོར་ལོ་ངེས་པའི་དོན་ཅན་དང༌།
སློབ་མ་ས་ཆེན་པོ་ལ་གནས་པ་བསམ་གྱིས་མི་ཁྱབ་པ་རྣམས་སྐད་ཅིག་ཏུ་སྟོན་པར་ནུས་པ་ནི་དེ་བཞིན་གཤེགས་པའི་ཆོས་ཉིད་དོ།། (གསུམ་པ་དབུ་མའི་ལུགས་གཞན་གྱིས་དེ་ལྟར་མ་རྟོགས་པའི་ཚུལ་ནི། ) འདི་ན་ཐེག་པ་ཆེན་པོ་དབུ་མ་པར་རློམ་པ་འགའ་ཞིག་ཕྱིར་མི་ལྡོག་པའི་ཆོས་ཀྱི་འཁོར་ལོའི་གཏམ་ཁོང་དུ་མ་ཆུད་པར། དེ་བཞིན་གཤེགས་པ་ནི་སྟོང་པ་ཉིད་ཁོ་ནས་ཕྱེ་བའི་དབང་དུ་བྱས་ནས་དོན་དམ་པའི་བདེན་པ་ནི་གང་དུའང་བསྟན་དུ་མེད་པའི་དོན་ལ་མངོན་པར་ཞེན་པ་ནི་ཐེག་པ་ཆེན་པོར་གནས་ལུགས་དོན་དམ་ངེས་པའི་དོན་དུ་མི་འགྲོ་སྟེ། ཅིའི་ཕྱིར་ཞེ་ན། སྟོང་ཉིད་རྒྱུན་ཆད་ཉན་རང་གི་དགྲ་བཅོམ་དང་མཚུངས་པར་འགྱུར་ལ། བླ་ན་མེད་པ་ཡང་དག་པར་རྫོགས་པའི་སངས་རྒྱས་ནི་རང་གཞན་གྱི་དོན་མངོན་པར་གྲུབ་པ་སྟེ། ཆོ་འཕྲུལ་བཟོད་པར་དཀའ་བ་ཟད་མི་ཤེས་པ་དེ་བཞིན་གཤེགས་པས་ངོ་མཚར་བ་དུ་མ་སྟོན་པ་ནི་ཕྱི་མའི་མུར་ཐུག་པ་མེད་པར་གདའ་བས་སངས་རྒྱས་ཀྱི་ཡོན་ཏན་དང་མཛད་པ་རྟག་པ་དང་བརྟན་པའི་རང་བཞིན་ཅན་འདི་ནི་དོན་དམ་པའི་བདེན་པ་ཡིན་ཞེས་དབུ་མ་པ་ཆེན་པོ་ཐོགས་མེད་ཞབས་ཀྱིས་བཞེད་དོ།། (བཞི་པ་བདེ་གཤེགས་སྙིང་པོ་མངོན་དུ་གྱུར་པའི་སྐབས་ཡོན་ཏན་གསུམ་མངོན་དུ་གྱུར་ཚུལ་ནི། ) དེས་ན་དེ་བཞིན་གཤེགས་པའི་སྙིང་པོ་ནི་སངས་རྒྱས་ཀྱི་སར་ཆོས་ཀྱི་སྐུའི་མིང་འདོགས་པའི་རྒྱུ་མཚན་ཅི་ཞེ་ན།
སོ་སོ་སྐྱེ་བོ་དང་མོས་སྤྱོད་པ་རྣམས་ཀྱི་ལུས་ནི་ཉེ་བར་ལེན་པའི་ཕུང་པོ་ལྔ་འདུས་པ་ཟག་པ་དང་བཅས་པའོ། ། དགྲ་བཅོམ་པ་དང་ས་ལ་གནས་པའི་སེམས་དཔའ་རྣམས་ཀྱི་ལུས་ནི་ཡིད་ཀྱི་རང་བཞིན་རྣམ་པར་འཕྲུལ་པ་ཟག་པ་མེད་པའོ། ། རྫོགས་པའི་སངས་རྒྱས་ཀྱི་སྐུ་ནི་ཆོས་ཀྱི་དབྱིངས་ཁྱབ་བདག་གཅིག་ཏུ་བསྡོམས་པ་དུ་མའི་རྣམ་པར་རོལ་པ་ཆོས་ཀྱི་སྐུ་སྟེ་ཟག་པ་དང་ཟག་མེད་ཐམས་ཅད་ལས་རྣམ་པར་གྲོལ་བའི་སྐུ་དེ་ནི་ཡེ་གདོད་མ་ནས་སྐྱེ་འཆི་འཕོ་འགྱུར་དང་བྲལ་བའི་ཕྱིར་འདུས་བྱས་ཀྱི་ཆ་སྤངས་པ་དང༌། དེ་ཉིད་ལ་སྤྲོས་ཚོགས་ཡེ་ནས་ཞི་ཞིང་སངས་རྒྱས་ཀྱི་ཡོན་ཏན་རྒྱ་མཚོ་ལྷུན་གྲུབ་ཏུ་གནས་ལ། དེ་ཉིད་རྟོགས་པར་བྱེད་པའི་རྟོགས་རིག་ཡུལ་ཅན་དེ་ནི་སྤྲོས་པའི་ཚོགས་གཞན་ལ་རག་མ་ལས་པ། ངོ་བོ་ཉིད་ཀྱིས་རང་རིག་པའི་ཕྱིར་རང་རིག་དག་པ་ཉིད་ཀྱིས་དག་པས་གཞན་ལ་མི་ལྟོས་པ་དེ་ནི་ལུགས་བླ་ན་མེད་པ་སྟེ། [བྱེ་བྲག་སྨྲ་བ་ལྟར་སྤྱོད་པའི་དབུ་མ་པ་རྣམས་ཀྱི་ཡུལ་མིན་ནོ།།] དེའི་ཡོན་ཏན་ལས་རང་གཞན་གྱི་དོན་མཁྱེན་པ་དང་བརྩེ་བས་སེམས་ཅན་གཞན་གྱི་དྲི་མ་སྦྱོང་བར་མཛད་དོ།། (ལྔ་པ་ཁྱད་པར་གཞན་གྱི་རྐྱེན་གྱིས་རྟོགས་པ་མ་ཡིན་པའི་ཚུལ་རྒྱས་པར་བཤད་པ་ནི། ) དེས་ན་དེ་བཞིན་གཤེགས་པ་ཉིད་མངོན་པར་རྫོགས་པར་སངས་རྒྱས་པའི་སྐད་ཅིག་མའི་ཡེ་ཤེས་དེ་ནི་སློབ་དཔོན་མེད་པར་རང་བྱུང་གི་ཡེ་ཤེས་ཀྱིས་བརྗོད་དུ་མེད་པའི་རང་བཞིན་དུ་མངོན་པར་རྫོགས་པར་སངས་རྒྱས་ཞེས་ཐོགས་མེད་ཞབས་ཀྱིས་གསུངས་ལ།
དོན་འདི་དང་མཐུན་པར་གནས་བརྟན་དབྱིག་གཉེན་གྱིས་ཀྱང་མདོ་སྡེ་རྒྱན་གྱི་འགྲེལ་པར། རང་སངས་རྒྱས་ཀྱི་ཡེ་ཤེས་ཇི་ལྟ་བ་དེ་ཡང་རྫོགས་པའི་སངས་རྒྱས་ཀྱི་མངོན་པར་འདུ་བྱ་བ་དང་པོ་དང་ཐ་མི་དད་པ་སྟེ་ཞེས་གསུངས་ལ། གཞན་དག་དེ་ལྟར་རྫོགས་པའི་སངས་རྒྱས་སངས་རྒྱས་མ་ཐག་དེ་བཞིན་གཤེགས་པ་ཐམས་ཅད་ཀྱི་འོད་ཟེར་ཆེན་པོའི་དབང་བསྐུར་བས་སློབ་དཔོན་དུ་འགྱུར་བ་དང༌། སྔགས་ཀྱི་ཚུལ་ལ་སངས་རྒྱས་སངས་རྒྱས་མ་ཐག་དེ་བཞིན་གཤེགས་པ་རྣམས་ཀྱི་ཐུན་མོང་མིན་པའི་དོན་དམ་པའི་སེམས་འོད་གསལ་རྡོ་རྗེ་བསྒོམ་དུ་བཞུགས་པས་སོ་ཞེས་ཟེར་ལ། དེ་ནི་ཐབས་ཙམ་དུ་ཟད་ཀྱི། སངས་རྒྱས་རང་གི་ཡེ་ཤེས་རང་ལས་སྐྱེས་ཏེ་རང་གིས་མངའ་དབང་དུ་མཛད་པ་ནི་དེ་བཞིན་གཤེགས་པ་གཞན་གྱི་རྒྱུད་ལ་རག་མ་ལས་པའི་ཕྱིར། སངས་རྒྱས་འགྱུར་གྱི་རང་མཚན་ཁོ་ན་ལའོ། ། སངས་རྒྱས་ནས་ནི་སངས་རྒྱས་ཐམས་ཅད་དང་དབྱེ་བ་མེད་པ་ཉིད་དོ། ། དེས་ན་དབུ་མ་ཆེན་པོ་ཐོགས་མེད་ཞབས་ཀྱིས་ནི་སྒོམ་ལམ་ཐ་མའི་ཚེ་ན་སངས་རྒྱས་འགྱུར་གྱི་རྒྱུད་དེ་ཉིད་ལ་དེ་བཞིན་གཤེགས་པ་བཞུགས་པ་དེ་ལ་གཉེན་པོ་རང་རིག་ཤར་ཏེ་སྤངས་པ་མ་ལུས་པ་སྤོང་ལ། མཐོང་བ་དང་བསྒོམ་པས་སྤོང་བ་གཞན་རྣམས་སུ་ནི་དེ་བཞིན་གཤེགས་པ་གཞན་གྱི་ཐུགས་རྗེ་དང་ཡེ་ཤེས་ཀྱི་ནུས་པ་རྡོ་རྗེ་དང་རལ་གྲི་ལྟ་བུས་སངས་རྒྱས་འགྱུར་གྱི་རྒྱུད་ཀྱི་ཉོན་མོངས་པ་ཕྲ་རགས་རྣམས་སེལ་བར་བཞེད་དོ། །
ལུགས་འདི་ནི་རྗེ་བཙུན་བྱམས་པའི་མན་ངག་གི་ཉིང་ཁུ་ཉིད་ལས་བརྒྱུད་དགོས་ལ། གཞན་དུ་ཟབ་དོན་འདིའི་སྐལ་པ་མེད་དོ།། (གཉིས་པ་ཆོས་དཀོན་མཆོག་གི་གནས་སྐབས་སུ་ངོ་བོ་ཉིད་ལ་དབྱེ་བ་མེད་པའི་ཚུལ་ལ། བསམ་མེད་གཉིས་མེད་ཀྱི་ཡོན་ཏན་ཆོས་ཀྱི་དབྱིངས་དང་དབྱེར་མེད་ཚུལ། སྟོང་ཉིད་ཁོ་ནར་སྦྱར་ན་མི་རུང་བའི་ཚུལ། ཆགས་ཐོགས་ལས་གྲོལ་བའི་ཚུལ། མ་མཐོང་བ་ཙམ་ཡང་དག་པ་མ་ཡིན་པའི་ཚུལ། དེ་ལྟ་བུའི་ཆོས་དཀོན་མཆོག་གི་ངོ་བོ་ཡང་ཡེ་གདོད་མ་ནས་གྲུབ་པའི་བདེ་གཤེགས་སྙིང་པོ་ཡིན་པར་བསྟན་པ་བཅས་ལྔ་ལས། དང་པོ་ནི། ) དེ་བཞིན་གཤེགས་པའི་སྙིང་པོ་དེ་མངོན་དུ་བྱས་པའི་སངས་རྒྱས་རྣམས་ཀྱི་ཆོ་འཕྲུལ་ནི་དྲི་མ་མེད་པའི་ཡེ་ཤེས་ཀྱི་བདག་ཉིད་ཅན།
ཡོད་པ་ཡང་མ་ཡིན། མེད་པ་ཡང་མ་ཡིན། ཡོད་མེད་གཉིས་ཀ་ལས་གཞན་དུའང་མིན་པར། དེ་བཞིན་གཤེགས་པ་ཉིད་ཀྱིས་ནི་རང་རིག་པར་རིག་ཅིང་ཞི་བའི་བདག་ཉིད་དུ་གནས་ལ། སོ་སོ་སྐྱེ་བོ་བདེ་གཤེགས་སྙིང་པོ་དང་ལྡན་པ་རྣམས་ཀྱིས་ནི། བདེ་གཤེགས་སྙིང་པོ་དབྱིངས་ལ་གནས་པའི་ཆོས་རྣམས་ལ་ནི་སོ་སོ་སྐྱེ་བོའི་ཤེས་པས་བརྟག་པར་མི་ནུས་ཤིང་ངེས་ཚིག་དང་བྲལ་བས་དོན་དམ་པའི་ཆོས་ཀྱི་གནས་ལུགས་རྗེས་སུ་མ་དཔོགས་པའོ། ། སོ་སོ་སྐྱེ་བོའི་ཤེས་པས་ཆོས་ལ་བརྟགས་པའི་ཚེ་མེད་མིན་ཡོད་མིན་ཡོད་མེད་མ་ཡིན། ཡོད་མེད་ལས་གཞན་དུའང་མ་རྙེད་པ་དེ་ནི་ཆོས་ཀྱི་གནས་ལུགས་ཡང་དག་པར་རྗེས་སུ་མཐོང་བ་མིན་ཏེ། ཅིའི་ཕྱིར་ཞེ་ན། སོ་སྐྱེའི་གཞལ་བྱེད་ཀྱི་ཤེས་པ་ཚད་མ་མིན་པ་དེས་ཆོས་ཀྱི་གནས་ལུགས་ཚད་མ་ཡང་དག་པ་དེ་རྗེས་སུ་མཐོང་བ་མིན་ཞེས་སློབ་དཔོན་ཐོགས་མེད་སྐུ་མཆེད་ཀྱིས་གསུངས་ལ།
(གཉིས་པ་སྟོང་ཉིད་ཁོ་ནར་སྦྱར་ན་མི་རུང་བའི་ཚུལ་ནི། ) ཟླ་གྲགས་དང་སེང་བཟང་ལ་སོགས་པས་ནི་སོ་སྐྱེའི་ཤེས་པས་ཆོས་ཀྱི་ཁམས་ལ་ཡོད་མེད་སྐྱེ་འགོག་རིགས་པས་བརྟགས་པས་མ་རྙེད་པ་དེ་ནི་དོན་དམ་པའི་གནས་ལུགས་ཡིན་པར་འདོད་དོ། ། འདིར་འཕགས་པ་ཐོགས་མེད་སྐུ་མཆེད་ནི་འདི་ལྟར་བཞེད་དོ། ། སྒྲ་བརྗོད་ངག་དང་ངེས་ཚིག་ཐ་སྙད་བརྡ་རྣམས་ཀྱི་སྒོ་ནས་དཔོགས་པར་གྱུར་པའི་གནས་ལུགས་གང་ཡིན་པ་དེ་ནི་དོན་དམ་པའི་ཆ་མ་ཡིན་ཞིང་རྟོག་གེའི་བློ་ཡི་ནུས་པས་ཇི་ལྟར་འབད་ཅིང༌། མེད་པ་དང་ཡོད་པ་དང༌། ཡོད་མེད་གཉིས་ཀ་མ་ཡིན་པར་དཔྱོད་ཀྱང་ཉི་ཚེ་བ་སྟེ། རྣལ་འབྱོར་གྱི་སྟོབས་ཀྱིས་བསམ་མེད་རྟོག་བརྗོད་མེད་པར་ལས་དང་ཉོན་མོངས་པ་ཀུན་འབྱུང་བ་ཚུལ་བཞིན་མ་ཡིན་པའི་རྟོག་པའི་ཚོགས་འགོག་སྟེ། དེ་འགོག་པ་ལས་དེ་ཚེ་རང་བྱུང་གི་ཡེ་ཤེས་ཀྱི་ཆོས་དང་ཆོས་ཉིད་ཀྱི་གནས་སྣང་སོ་སོར་རིག་པའི་ཤེས་རབ་ཆགས་ཐོགས་མེད་པར་སྐྱེའོ།། (གསུམ་པ་ཆགས་ཐོགས་ལས་གྲོལ་བའི་ཚུལ་ནི། ) ཤེས་རབ་ཆགས་ཐོགས་མེད་པར་སྐྱེ་བ་དེ་ནི་དེ་བཞིན་གཤེགས་པ་ཉིད་ཡིན་ཏེ།
ཅིའི་ཕྱིར་ཞེ་ན། ཚུལ་བཞིན་གྱི་ཡིད་ལ་བྱེད་པ་རྣལ་འབྱོར་གྱི་མཐུ་ལས་སྐྱེས་པ་དེ་ནི་མ་རིག་པས་ཀུན་ནས་སློང་བར་མི་བྱེད་ཅིང༌། དེའི་གནད་ཀྱིས་ཀུན་གཞིའི་སེམས་དང༌། ཉོན་མོངས་པའི་ཡིད་དང༌། ཡུལ་ལ་རྣམ་པར་རྟོག་པའི་ཤེས་པ་དང་འབྲེལ་བ་མེད་པའི་ཕྱིར་རོ། ། ཚུལ་བཞིན་གྱི་ཡིད་ལ་བྱེད་པ་གང་ཡིན་པ་ནི་སྐྱེ་བ་མེད་ཅིང་འགགས་པ་མེད་པ་སྟེ། དོན་ཟབ་མོ་འདི་ནི་སོ་སོ་སྐྱེ་བོའི་ཡུལ་མིན་ནོ།། [ད་ལྟ་ཁ་བ་ཅན་པའི་ཕྱག་རྒྱ་ཆེན་པོ་བ་འགའ་ནི། སོ་སོ་སྐྱེ་བོ་ལའང་དོན་ཟབ་མོ་འདི་འཆར་བར་འདོད་དོ།།] དེས་ན་གློ་བུར་གྱི་ཁམས་འདི་ནི་ཐོག་མ་ནས་མ་སྐྱེས་མ་བྱུང༌།
ཟད་པ་ཉིད་མེད་པས། གློ་བུར་གྱི་ཁམས་ཀྱང་འགགས་པ་ དང༌། ཟད་པ་དང༌། འགོགས་པ་ཉིད་དང་བྲལ་བའི་ཕྱིར་རོ། ། ལུགས་འདི་ལ་སོ་སོ་རང་རིག་གི་ཡེ་ཤེས་ཀྱིས་རང་རྒྱུད་གློ་བུར་གྱི་དྲི་མའི་ཆ་ལ་བལྟས་པས་གློ་བུར་གྱི་དྲི་མས་བསྡུས་པའི་ཆོས་དང་ཆོས་ཅན་འགའ་ཡང་མཐོང་བ་མེད་པ་དེའི་ཚེ། དྲི་མ་ཐམས་ཅད་དང་བྲལ་ནས་ཡང་དག་པའི་དོན་མངོན་པ་བྱས་པར་བཞེད་ལ། (བཞི་པ་མ་མཐོང་བ་ཙམ་ཡང་དག་པ་མ་ཡིན་པའི་ཚུལ་ནི། ) ཟླ་གྲགས་ལ་སོགས་པས་ནི། དོན་དམ་ཆོས་ཉིད་ཀྱིས་ཆོས་ཉིད་མ་མཐོང་བ་ལ་དོན་དམ་པའི་བདེན་པ་མཐོང་ཞེས་ངོས་འཛིན་ཀྱང་དེ་ནི་དོན་དམ་པར་སྨོས་ཅི་དགོས། ཀུན་རྫོབ་ཚིག་ལའང་འགལ་བ་དུ་མ་རང་ལུགས་ལ་ཁས་ལེན་དགོས་པར་འགྱུར་བས།
དེའི་སྐྱོན་སེལ་དུ་ངེད་དབུ་མ་པས་ཁས་ལེན་ཅི་ཡང་མེད་ཅེས་སྨྲ་བར་བྱེད་དོ།། (ལྔ་པ་དེ་ལྟ་བུའི་ཆོས་དཀོན་མཆོག་གི་ངོ་བོ་ཡང་ཡེ་གདོད་མ་ནས་གྲུབ་པའི་བདེ་གཤེགས་སྙིང་པོ་ཡིན་པར་བསྟན་པ་ནི། ) ལུགས་འདིར་ནི་དོན་དམ་པ་ནི་དེ་བཞིན་གཤེགས་པས་གཟིགས་པའི་ཡུལ་ཡིན་ཏེ། ཡོད་པ་ཡང་དག་པ་ཇི་ལྟ་བ་བཞིན་དུ་གྱུར། དོན་དམ་པའི་བདེན་པ་ལ་སྒྲིབ་བྱེད་ཀྱི་དྲི་མས་ངོ་བོ་ལ་མ་གོས་པས་བསལ་བར་བྱ་བ་མེད་པ་དང༌། དེ་ཉིད་ལ་གཞན་པའི་ཡེ་ཤེས་བཞག་ཏུ་མེད་པའི་མཉམ་ཉིད་ཡེ་ཤེས་མངོན་པར་བྱང་ཆུབ་པ་ནི་དེ་བཞིན་གཤེགས་པའི་གཟིགས་པ་རྣམ་པར་དག་པ་སྟེ། གློ་བུར་གྱི་དྲི་མ་གཏན་བྲལ་དུ་སོང་བའི་རྗེས་སུ་དེ་ཁོ་ན་ཉིད་མེད་པར་འཛིན་པའི་གཉེན་པོ་དེ་བཞིན་གཤེགས་པའི་ཆོས་ཀྱི་འཁོར་ལོ་ལས་མཐོང་བ་དང་སྒོམ་པའི་ལམ་དུ་ཆོས་ཀྱི་སྐུའི་གོ་འཕང་འགྲུབ་བྱེད་ཀྱི་རྒྱུ་རྣམ་པར་མི་རྟོག་པའི་ཡེ་ཤེས་འབད་ནས་སྒྲུབ་དགོས་པར་རྗེས་སུ་གདམས་ལ། དེ་ཡང་ཆོས་ཀྱི་སྐུའི་རྒྱུ་བསྒྲུབ་དགོས་ཞེས་སྔར་མེད་ཀྱི་རྒྱུ་གསལ་བར་བྱེད་དགོས་པར་བཤད་པ་མ་ཡིན་ལ། སྔར་ཡོད་ཀྱི་རྒྱུ་ཕྱིས་མངོན་གསལ་དུ་འཆར་བའི་ཐབས་ལ་བརྩོན་པའི་དོན་ནོ། ། འདི་ལ་དབུ་མ་པར་རློམས་པ་འགའ་ཞིག་རྒྱུ་དུས་སུ་འབྲས་བུ་ཡོད་མེད་ཀྱི་རྟོག་གེའི་རིགས་པས་སྤྲོས་ཚོགས་བྲལ་བར་འདོད་པ་མང་ཡང༌།
ངེས་པའི་དོན་འདིར་ནི། ཡང་དག་པའི་བདེ་གཤེགས་སྙིང་པོ་ལ་ནི་གནས་སྐབས་གང་དུའང་རྒྱུ་དང་འབྲས་བུ་གཉིས་སུ་མེད་ལ། ཆུ་ཁམས་གསེར་དང་ནམ་མཁའ་ལྟར་རྒྱུ་ཉིད་དང་འབྲས་བུ་དབྱེར་མེད་དུས་ཐམས་ཅད་དུ་གནས་པར་བཞེད་དོ།། (གསུམ་པ་དགེ་འདུན་དཀོན་མཆོག་གི་གནས་སྐབས་སུ་ཡང་ངོ་བོ་ཉིད་ལ་དབྱེ་བ་མེད་ཚུལ་ལ། རིག་གྲོལ་གྱི་ཡོན་ཏན་བདེ་གཤེགས་སྙིང་པོ་དང་དབྱེར་མེད་པར་བསྟན། དོན་དམ་མེད་རྐྱང་དུ་འཛིན་པའི་ལུགས་དགག ། དེས་ན་དགེ་འདུན་གྱི་ཡོན་ཏན་ཡེ་གདོད་མ་ནས་ཡོད་པར་བསྟན། ལུགས་འདིའི་ཇི་ལྟ་ཇི་སྙེད་ཀྱི་ཡེ་ཤེས་ངོས་བཟུང་བ་སྟེ་བཞི་ལས། དང་པོ་ནི། ) དེས་ན་སོ་སོ་སྐྱེ་བོའི་སེམས་རང་བཞིན་གྱིས་འོད་གསལ་བར་གྱུར་པ་ན་དེ་བཞིན་གཤེགས་པའི་སྙིང་པོ་ལ་རེག་པར་འགྱུར་ཏེ།
སེམས་རང་བཞིན་གྱིས་འོད་གསལ་བའི་དོན་ནི་སེམས་རང་བཞིན་གྱི་དབྱིངས་ལ་ཡལ་བ་ཡིན་ཏེ། ཀུན་རྫོབ་ཀྱི་ཆོས་རང་ངོས་སྟོང་པ་དང་འོད་གསལ་བ་ནི་དེ་བཞིན་གཤེགས་སྙིང་དང་དབྱེར་མེད་པ་སྟེ། དབྱེར་མེད་དེའི་ངོ་བོ་ནི་ངོ་བོ་ཉིད་ཀྱི་སྐུ་སྟེ། འདི་མེད་ན་ནི་འཁོར་བ་དང་མྱ་ངན་ལས་འདས་པ་གང་ཡང་མི་སྲིད་པར་འགྱུར་རོ། ། སེམས་ཡིད་རྣམ་ཤེས་ལས་ཉོན་མོངས་སྡུག་བསྔལ་རྣམས་ནི་གློ་བུར་བ་སྟེ། རྒྱུ་དང་རྐྱེན་ལས་གྲུབ་པ་མེད་པའི་ཕྱིར་ཉོན་མོངས་པ་རྣམས་ལ་ངོ་བོ་མེད་པ་སྟེ། གློ་བུར་ཉོན་མོངས་པ་སྐྱེད་བྱེད་ཀྱི་རྒྱུ་ཡོད་ན་ངོ་བོ་ཡོད་པར་འགྱུར་ལ། སྐྱེད་བྱེད་ཀྱི་རྒྱུ་མེད་དེ། གློ་བུར་བ་ཉིད་ལ་རྒྱུ་མེད་པས་ངོ་བོ་ཡོད་པར་མི་རུང་ངོ༌།། (གཉིས་པ་དོན་དམ་མེད་རྐྱང་དུ་འཛིན་པའི་ལུགས་དགག་པ་ནི།
) དྲི་མ་གློ་བུར་བ་ལ་ངོ་བོ་མེད་པ་དེ་བཞིན་དུ་དབུ་མ་པར་རློམས་པ་གཞན་དག་དོན་དམ་པའི་བདེན་པ་ལ་ངོ་བོ་མེད་པར་འདོད་པ་ནི་ངེས་པའི་དོན་མཐར་ཐུག་ཏུ་འདོད་སྣང་ཡང༌། དབུ་མ་པ་ཆེན་པོ་ཐོགས་མེད་སྐུ་མཆེད་ནི་དོན་དམ་པར་ངེས་པའི་དོན་ལ་མེད་པར་སྨྲ་བའི་ཕྱིར་དེ་ལས་ཆད་པའི་མཐའ་ཅི་ཞིག་ཡོད་ཅེས་གསུངས་སོ།། (གསུམ་པ་དེས་ན་དགེ་འདུན་གྱི་ཡོན་ཏན་ཡེ་གདོད་མ་ནས་ཡོད་པར་བསྟན་པ་ནི། ) དེས་ན་དེ་བཞིན་གཤེགས་པའི་སྙིང་པོ་ནི་ཇི་ལྟ་བ་བཞིན་འགྲོ་བ་ཐམས་ཅད་ལ་ཡོད་པ་སྟེ། དེ་བཞིན་གཤེགས་པའི་སྙིང་པོ་ནི་བདག་མེད་པའི་བདག་གི་མིང་དུ་རྟོགས་ཤིང༌། དེ་ཡང་ཐོག་མར་བདག་རྣམ་པ་གཉིས་ལ། ཕྱིས་ནས་འཇིགས་པ་མ་ཡིན་ཏེ། ཡེ་གདོད་མ་ནས་ཞི་བའི་རང་བཞིན་ཡོངས་སུ་དག་པའི་ཕྱིར་རོ། ། དེས་ན་རང་བཞིན་གྱིས་འོད་གསལ་བ་དང་གློ་བུར་ཉོན་མོངས་པ་གཉིས་ནི་ཟག་པ་མེད་པའི་དབྱིངས་སུ་ལྷན་དུ་འཁོད་རུང་ཞིང༌། གློ་བུར་བའི་ཉོན་མོངས་པ་ནི་རང་བཞིན་འོད་གསལ་དང་རེག་ཏུ་མི་རུང་ལ།
རང་བཞིན་འོད་གསལ་ཉོན་མོངས་པ་དང་རེག་ཏུ་མི་རུང་ཞིང༌། རང་བཞིན་འོད་གསལ་བ་ཉིད་ལ་ནི་གསལ་བྱེད་གཞན་མི་དགོས་ལ། ཉོན་མོངས་པའི་ཤེས་པ་ཉིད་ནི། ཉོན་མོངས་པ་ཉིད་ཀྱིས་ཉོན་མོངས་པར་འགྱུར་ལ། རང་བཞིན་འོད་གསལ་བས་ནི་ཉོན་མོངས་པ་ལ་རྟོག་ཅིང་འཛིན་པར་མི་བྱེད་དོ།། (བཞི་པ་ལུགས་འདིའི་ཇི་ལྟ་ཇི་སྙེད་ཀྱི་ཡེ་ཤེས་ངོས་བཟུང་བ་ནི། ) དེས་ན་ལུགས་འདིར་ནི་ཇི་ལྟ་བ་རྟོགས་པ་ནི་འཕགས་པ་རྣམས་རང་རྒྱུད་ཀྱི་དེ་བཞིན་གཤེགས་པའི་སྙིང་པོ་ཉིད་རྟོགས་པ་ལ་བྱ་ལ། ཇི་སྙེད་པ་ནི་འགྲོ་བ་གཞན་བདེ་གཤེགས་སྙིང་པོ་རྒྱུད་ལྡན་དུ་རྟོགས་པ་ལ་ཐམས་ཅད་མཁྱེན་པ་ཞེས་བྱ་ཞིང༌། ཀུན་རྫོབ་ཀྱི་འཁྲུལ་པ་མཁྱེན་པ་ལ་ནི་མ་ཡིན་ཏེ། ཀུན་རྫོབ་ཀྱི་འཁྲུལ་པ་ནི་ཤེས་བྱ་ལ་རྣམ་པ་ཐམས་ཅད་དུ་མེད་པས།
འཕགས་པ་རྣམས་ཀྱིས་དེ་ནི་མཁྱེན་གཟིགས་ཀྱི་ཡུལ་དུ་མི་འོས་ཏེ། ཡུལ་མེད་པའི་ཕྱིར། འདི་ལ་གཞན་དག་གིས། འོ་ན་ཐམས་ཅད་མཁྱེན་པ་མ་ཡིན་ཏེ། ཀུན་རྫོབ་ཐམས་ཅད་མ་མཁྱེན་པས་སོ་ཞེ་ན། མཁྱེན་ཡུལ་གྱི་གཞལ་བྱ་མེད་ན་མཁྱེན་པ་ཉིད་ག་ལ་རུང་སྟེ། ཡུལ་མེད་ལ་འཛིན་པ་ནི་རྟོག་པ་ལོག་ཤེས་ཏེ། ཐམས་ཅད་མཁྱེན་པ་ལ་དེ་ལྟ་བུའི་རྟོག་པ་མི་མངའ་བར་བཞེད་དོ། ། རྣམ་པ་ཐམས་ཅད་མཁྱེན་པ་ཉིད་ནི་ཆོས་ཐམས་ཅད་ཀྱི་རྗེས་སུ་འགྲོ་ཞིང་ཐོགས་པ་མེད་ལ། དེར་ཞེན་པ་དང་མཚན་མར་མེད་པས་ན་ཆགས་པ་མེད་པའོ།།
(གསུམ་པ་རིགས་ཡོད་པ་ལ་བརྟེན་ནས་བདེ་བར་གཤེགས་པའི་སྙིང་པོ་སྒྲུབ་པ་ལ། ལམ་གྱི་རྟེན་དང་ངོ་བོ་དང་འབྲས་བུར་གྱུར་པའི་རིགས་བསྟན་པ་དང༌། དེ་ཉིད་དྲི་བཅས་དང་དྲི་མེད་སྐབས་ཀྱི་ཁྱད་པར། སངས་རྒྱས་པའི་སྐབས་དྲི་མ་སླར་མི་ལྡོག་པའི་ཚུལ། སངས་རྒྱས་ནས་སངས་རྒྱས་ཀྱི་བྱིན་རླབས་དང་བདེ་གཤེགས་སྙིང་པོའི་ནུས་པ་གཉིས་ལས་འབྲས་བུ་ཐོབ་པའི་ཚུལ་བཅས་བཞི་ལས། དང་པོ་ནི། ) དེས་ན་ལུགས་འདི་ལ་ནི་མཐར་ཐུག་གི་སྐྱབས་དོན་དམ་པར་ཡོད་ཅིང༌། དེ་མེད་ན་ནི་ལམ་གྱི་རྟེན་དང་ལམ་གྱི་ངོ་བོ་དང༌། ལམ་གྱི་འབྲས་བུ་ཡང་མེད་པར་འགྱུར་ལ་སངས་རྒྱས་ཀྱི་ཆོས་ཐམས་ཅད་དགོས་པ་མེད་ཅིང༌། ངེས་པའི་དོན་ཐུན་མོང་མིན་པའི་བཀའ་རྣམས་ཀྱང་དྲང་དོན་བསླུ་བ་ཅན་གྱི་དམ་པའི་ཆོས་ཀྱི་འཁོར་ལོར་འགྱུར་བས་མཐར་ཐུག་གི་དྲི་མེད་དེ་བཞིན་གཤེགས་པ་ཡང་ཡོད་དེ།
ལམ་གྱི་རྟེན་ཡང་ཞིབ་ཏུ་དབྱེ་ན་དྲི་བཅས་དེ་བཞིན་གཤེགས་སྙིང་ཡིན་ལ། དེ་ནི་ཆོས་ཐམས་ཅད་ཀྱི་དབྱིངས་དང་དབྱེར་མེད་པའི་རིགས་ཏེ། དོན་འདི་ནི་སྟོང་གསུམ་དར་ཡུག་ཆེན་པོའི་དཔེས་བཤད་ལ། དེ་སྒྲུབ་པའི་རྟེན་ནི་ཐེག་པ་གསུམ་གྱིས་ཞུགས་པའི་གང་ཟག་རྣམས་ཏེ། ཉན་རང་གི་ཚུལ་ལ་ཞུགས་པ་ནི་དེ་བཞིན་གཤེགས་པའི་རིགས་འདི་ལས་ཆེས་རིང་པ་ཉིད་དོ། །  ལམ་གྱི་ངོ་བོ་ཡང་དེ་བཞིན་གཤེགས་པའི་རིགས་འདི་སྟེ། འདི་མེད་ན་ནི་དེ་བཞིན་གཤེགས་པ་འཇིག་རྟེན་དུ་བྱུང་ཡང་དགེ་བའི་རྩ་བ་རྣམ་པར་འཕེལ་བའི་གནས་དང་འབྱུང་བའི་གཞི་མེད་པའི་ཕྱིར་རྫོགས་པའི་བྱང་ཆུབ་ལ་རེག་པར་མི་འགྱུར་རོ། ། དེས་ན་རྟག་པ་དང་བརྟན་པ་གཡུང་དྲུང་གི་སྐྱབས་ནི་མཐར་ཐུག་ཆོས་སྐུ་ཉིད་ལ་དཀོན་མཆོག་འདིའི་རིགས་ནི་ངེས་པར་ཡོད་པ་ཡིན་ལ། དེས་ན་རང་དོན་ཆོས་ཀྱི་སྐུ་རྟོགས་པ་རྣམས་ཀྱིས་ནི་ཆོས་སྐུ་དང་དབྱེ་བ་མེད་པའི་ཆོས་རྣམས་ནི་རང་གཞན་གྱི་རྒྱུད་ལ་བསྡུས་པ་ དང༌། ཆོས་ཀྱི་སྐུ་དེ་དང་འགལ་བར་གྱུར་པ་རྣམས་ནི་རང་གཞན་གྱི་རྒྱུད་ལ་བསྡོམས་པར་མཛད་དེ།
དེའི་བླང་བྱ་དེ་དེ་བཞིན་གཤེགས་སྙིང་དང༌། དོར་བྱ་གློ་བུར་གྱི་དྲི་མ་ཀུན་བཏགས་གཞན་དབང་རྣམས་ཏེ། འདི་དག་གི་བྱེ་བྲག་རང་གིས་མཁྱེན་ཏེ་གཞན་ལ་སྨྲ་བར་མཛད་པ་ནི་ཀུན་མཁྱེན་ཡེ་ཤེས་ཁོ་ནའི་སྤྱོད་ཡུལ་ལོ།། (གཉིས་པ་དེ་ཉིད་དྲི་བཅས་དང་དྲི་མེད་སྐབས་ཀྱི་ཁྱད་པར་ནི། ) དེས་ན་འཕགས་པ་ཐོགས་མེད་སྐུ་མཆེད་ནི་གློ་བུར་དྲི་མའི་སྦུབས་སུ་ཡོད་པའི་བདེ་བར་གཤེགས་པ་ལ་བདེ་གཤེགས་སྙིང་པོ་དང༌། ཁམས་བདེ་བར་གཤེགས་པའི་སྙིང་པོ་ཞེས་བརྗོད་ལ། དེ་འབྲལ་རུང་གི་ཆ་ལ་རྒྱས་འགྱུར་གྱི་རིགས་དང་གནས་ཡོངས་སུ་འགྱུར་བཞིན་པའི་ཆོས་སྐུ་ཞེས་བརྗོད་ཅིང༌། གློ་བུར་གྱི་དྲི་མ་དང་བྲལ་བ་དེ་ལ་དེ་བཞིན་གཤེགས་པ་བཅོམ་ལྡན་འདས་རྫོགས་པའི་སངས་རྒྱས་ཞེས་བརྗོད་ལ། (གསུམ་པ་སངས་རྒྱས་པའི་སྐབས་དྲི་མ་སླར་མི་ལྡོག་པའི་ཚུལ་ནི། ) གནས་སྐབས་གསུམ་ཀར་མིང་གཅིག་ཏུ་བསྡོམས་པའི་བདེ་གཤེགས་སྙིང་པོ་ནི་བདེན་འཛིན་དང༌།
བདེན་མེད་དུ་འཛིན་པ་དང༌། སྤྲོས་བྲལ་དུ་འཛིན་པ་ཐམས་ཅད་དག་ནས་བདེ་གཤེགས་སྙིང་པོ་ཉིད་ཀྱང་དམིགས་པར་མི་འགྱུར་བས་དོན་དེ་རྟོགས་པར་དཀའ་འམ་ཞེ་ན། དེ་ནི་མིན་ཏེ། བདེ་གཤེགས་སྙིང་པོ་ནི་གང་གིས་ཀྱང་གཞོམ་པར་མི་ནུས་པའི་རང་བཞིན་ལ་གཡོ་བ་མེད་པར་ངེས་པ་སྟེ། བདེ་གཤེགས་སྙིང་པོ་ནི་ཉེ་བར་ཉོན་མོངས་པའི་ཁམས་ལ་ཡོངས་སུ་རྟོག་པར་མི་བྱེད་པའི་ཕྱིར། ལན་གཅིག་སྒྲིབ་པ་དང་བྲལ་བའི་རྗེས་ལ་རང་བཞིན་གྱིས་འབྲེལ་བ་ལྟ་ག་ལ་ཞིག བལྟོས་པའི་འབྲེལ་པའང་མེད་པས་ཕྱིར་མི་ལྡོག་པའི་ས་ལ་གནས་པར་འགྱུར་རོ།། (བཞི་པ་སངས་རྒྱས་ནས་སངས་རྒྱས་ཀྱི་བྱིན་རླབས་དང་བདེ་གཤེགས་སྙིང་པོའི་ནུས་པ་གཉིས་ལས་འབྲས་བུ་ཐོབ་པའི་ཚུལ་ནི། ) དེས་ན་དེ་བཞིན་གཤེགས་སྙིང་དོན་དམ་པའི་བདེན་པ་དེ་ལ་འཕགས་པའི་ཤེས་རབ་ཀྱི་སྟོབས་བསྐྱེད་ནས་འདུ་ཤེས་ཀྱི་མདུད་པ་བསལ་ཏེ་དེ་བཞིན་གཤེགས་པའི་ཡེ་ཤེས་སོ་སོར་མངོན་པར་ཤེས་ཤིང་དེ་བཞིན་གཤེགས་པ་ཉིད་དུ་གྱུར་པའི་ཚེ་ན། དེས་ལམ་བསྟན་ནས་སོ་སོ་སྐྱེ་བོ་འདུ་ཤེས་ཀྱི་འཆིང་བ་མཐའ་དག་ལས་བཟློག་པར་བྱེད་ དོ། །
སངས་རྒྱས་ཀྱི་སྐུ་གསུང་ཐུགས་ནི་གློ་བུར་གྱི་དྲི་མ་ལས་འདས་ཀྱང༌། གློ་བུར་གྱི་དྲི་མ་རྒྱུད་ལྡན་གྱི་སེམས་ཅན་ལ་སངས་རྒྱས་ཀྱི་སྐུ་གསུང་ཐུགས་ཀྱི་ཆོ་འཕྲུལ་ཟབ་མོ་སྟོན་ལ། གདུལ་བྱ་དེ་དང་དེ་ཡིས་ཀྱང་དེའི་སྐུ་གསུང་ཐུགས་ཀྱི་ཆོ་འཕྲུལ་མཐོང་བ་ནི། དེ་བཞིན་གཤེགས་པ་དོན་དམ་བདེན་པ་དབང་བཙན་པ་ལ་དབང་འབྱོར་བས་ཀུན་རྫོབ་གློ་བུར་བ་བྱིན་གྱིས་རློབས་པ་དང༌། སྤྲུལ་ཞིང་བསྒྱུར་བའི་ཐུགས་རྗེ་དང༌། གདུལ་བྱ་དེ་བཞིན་གཤེགས་སྙིང་རྒྱུད་ལྡན་དེའི་དེ་བཞིན་གཤེགས་སྙིང་གཉིས་ཀའི་མཐུ་སྟོབས་ལས། བཅོམ་ལྡན་འདས་ཀྱི་ཆོ་འཕྲུལ་རྡོ་རྗེའི་གནས་མི་ཤིགས་པ་རྣམས་སོ་སོ་སྐྱེ་བོས་ཀྱང་རྟོགས་པར་ནུས་སོ། ། དེས་ན་དེ་བཞིན་གཤེགས་པའི་སྙིང་པོ་དང་རང་གི་ངོ་བོ་རང་གི་མཚན་ཉིད་ཀྱི་དྲི་མས་དག་པ་ནི་གློ་བུར་དྲི་བྲལ་གྱི་དེ་བཞིན་གཤེགས་སྙིང་དང༌། ཆོས་དབྱིངས་དང་ཟབ་རྒྱས་མཉམ་པའི་སྤྱིའི་ངོ་བོ་མཚན་ཉིད་ནི་རང་བཞིན་གྱི་དེ་བཞིན་གཤེགས་པའི་སྙིང་པོ་ཞེས་བརྗོད་དོ།། (རྩ་བའི་ས་བཅད་གཉིས་པ་དེ་བཞིན་གཤེགས་པའི་སྙིང་པོའི་ངོ་བོ་བསྟན་པ་ལ།
གཙང་རྟག་བདེ་བ་སོགས་ཀྱི་ངོ་བོར་བསྟན་པ་དང༌། འཁོར་འདས་དབྱེར་མེད་ཀྱི་ངོ་བོ་བསྟན་པ་གཉིས་ལས། དང་པོ་ལ། ངོ་བོ་མདོར་བསྟན་པ་དང༌། གང་དུའང་ཁས་མི་ལེན་ན་མི་འཐད་པའི་ཚུལ། གཙང་རྟག་བདེ་བ་བདག་དམ་པའི་ཕ་རོལ་ཏུ་ཕྱིན་པ་བསྟན་པ། དེ་ཉིད་ངེས་དོན་མདོ་རྒྱུད་ཀྱི་དགོངས་པ་ཡིན་པའི་ཚུལ་བཅས་བཞི་ལས། དང་པོ་ནི། ) མདོར་ན་སོ་སོ་སྐྱེ་བོ་ནི་ཀུན་རྫོབ་པའི་ཉེར་ལེན་གྱི་ལུས་སེམས་ལ་རྟག་བདེ་བདག་གཙང་དུ་ཞེན་པའི་སྒྲོག་གིས་བཅིངས་ཤིང༌། ཉན་རང་དགྲ་བཅོམ་པ་རྣམས་ནི་དོན་དམ་པའི་གནས་ལ་མི་རྟག་སྡུག་བསྔལ་བདག་མེད་པ་དང་མངོན་པར་ཞེན་པའི་སྲེད་པ་ལ་མི་གཙང་བར་འཛིན་པའི་སྒྲོག་གིས་བཅིངས་ལ།
བླ་ན་མེད་པ་ཡང་དག་པར་རྫོགས་པའི་སངས་རྒྱས་ནི་ཆོས་ཐམས་ཅད་ཀྱི་གནས་ཚུལ་དང་སྣང་ཚུལ་མ་ལུས་པ་མཁྱེན་པས་གནས་ལུགས་དོན་དམ་པའི་བདེན་པ་གཙང་རྟག་བདེ་བ་བདག་དམ་པའི་ཕ་རོལ་དུ་ཕྱིན་པ་མངོན་དུ་རྟོགས་ལ། སྣང་ཚུལ་ཀུན་རྫོབ་པའི་སེམས་ཅན་གྱི་ཁམས་གློ་བུར་བ་ནི་མི་རྟག་པ་དང༌། སྡུག་བསྔལ་བ་དང༌། བདག་མེད་པ་དང༌། མི་གཙང་བར་མངོན་དུ་རྟོགས་ཏེ། ཚུལ་འདི་གཉིས་ཀྱིས་ནི་རྟག་དང་ཆད་པའི་མཐའ་སེལ་ལོ། ། དེ་ཡང་ཀུན་རྫོབ་པའི་དེ་བཞིན་གཤེགས་པ་ནི་ཡེ་གདོད་མ་ནས་མེད་ལ། དོན་དམ་བདེན་པ་ནི་ཀུན་རྫོབ་ཀྱི་མཐའ་དང་རྒྱར་མ་ལྷུང་བའི་དེ་བཞིན་གཤེགས་པའི་སྙིང་པོ་ནི་ཡོད་པས་སོ།། (གཉིས་པ་གང་དུའང་ཁས་མི་ལེན་ན་མི་འཐད་པའི་ཚུལ་ནི། ) དོན་འདི་དག་ཁོང་དུ་མ་ཆུད་པར་དབུ་མ་པར་རློམས་པ་གཞན་དག
དོན་དམ་བདེ་གཤེགས་སྙིང་པོ་ལ་མཉམ་པར་བཞག་པ་ལས་ལངས་ཏེ།

རྗེས་ཤེས་སྒྱུ་མ་ལྟ་བུའི་སྒོ་ནས་བསོད་ནམས་ཀྱི་ཚོགས་སྒྲུབ་པའི་སྐབས་སུ་ཀུན་རྫོབ་ཙམ་དུའང་ཡོད་མེད་གང་དུ་ཁས་མ་ལེན་པ་ནི་ངན་གཡོའི་ལྟ་བ་སྟེ། རྟོག་གེ་དང་འདྲེས་པའི་ལྟ་བ་ཡིན་ཞེས་དབུ་མ་པ་ཆེན་པོ་ཐོགས་མེད་ཞབས་ཀྱིས་བཞེད་དོ།། (གསུམ་པ་གཙང་རྟག་བདེ་བ་བདག་དམ་པའི་ཕ་རོལ་ཏུ་ཕྱིན་པ་བསྟན་པ་ནི། ) གཞན་ཡང་དོན་དམ་པ་བདེ་གཤེགས་སྙིང་པོ་གཙང་རྟག་བདེ་བ་བདག་དམ་པའི་ཕ་རོལ་ཏུ་ཕྱིན་པའི་དོན་ནི། ཕ་རོལ་ཏུ་ཕྱིན་པ་ཞེས་བྱ་བའི་དོན་ཡང༌། དེ་བཞིན་གཤེགས་སྙིང་གཙང་རྟག་བདེ་བ་བདག་གི་དམ་པ་ཁོ་ནར་ཞུགས་པའི་ཉི་ཚེ་བ་ཕྱོགས་རེ་བ་དེ་བཟློག་པའི་ཕྱིར་གཙང་རྟག་བདེ་བ་བདག་དམ་པའི་ཕ་རོལ་ཏུ་སོན་པ་ཞེས་བྱ་བ་ཕྱོགས་རེ་བ་ཐམས་ཅད་ལས་འདས་པ་ཁྱབ་པའི་བདག་ཉིད་ཅན་ཞེས་བཞེད་དོ། ། མདོར་ན་གཙང་བའི་དོན་དམ་སྤྱི་དང༌། ཁྱད་པར་གྱི་རང་བཞིན་དང༌། དྲི་མ་མེད་པས་ཡོངས་སུ་དག་པ་དང༌། བདག་དང་བདག་མེད་པ་ལས་རྣམ་པར་གྲོལ་བས་བདག་དམ་པའི་དོན་དང༌། ཇི་སྲིད་སོ་སོ་སྐྱེ་བོ་ནས་དེ་སྲིད་ས་བཅུ་རྒྱུན་མཐའི་བར་གྱི་ལུས་དང་སེམས་གཡོ་བར་གྱུར་པའི་ཆ་ཐམས་ཅད་དང་བྲལ་བ་བདེ་བའི་དོན་དང༌།
འཇིག་རྟེན་མི་རྟག་མངོན་པར་བསླུ་བ་ལ་མི་ཞེན་ཞིང་མྱ་ངན་ལས་འདས་པ་རྟག་པ་ལ་གཅིག་ཏུ་མི་རྟོག་པ་ནི་རྟག་པའི་དོན་ཏེ། (བཞི་པ་དེ་ཉིད་ངེས་དོན་མདོ་རྒྱུད་ཀྱི་དགོངས་པ་ཡིན་པའི་ཚུལ་ནི། ) འདི་དོན་ཁོང་དུ་མ་ཆུད་པའི་དབུ་མ་པར་རློམས་པ་རྣམས་ནི། སྟོང་པ་ཉིད་གང་ཡིན་པ་ནི་ད་ལྟའི་སོ་སོ་སྐྱེ་བོའི་བློ་ཡུལ་ལས་འདས་པ་ཞེས་ཟེར་མོད། དེ་ནི་ཚིག་ཙམ་དུ་སོང་བའི་དོན་དུ་ཡིད་དཔྱོད་ཀྱིས་དྲངས་པའི་མེད་ཆོས་ཀུན་རྫོབ་ཀྱི་རྣམ་གཞག་ཐམས་ཅད་དང་འགལ་བ་གཅིག་ཡིད་ཡུལ་དུ་བྱས་ཏེ། འདི་ནི་དབུ་མའི་ལྟ་བ་མཆོག་ཡིན་ཞེས་དེ་བཞིན་གཤེགས་པ་ཉིད་ཀྱིས་སྲས་ཀྱི་ཐུ་བོ་རྣམས་ལ་ངེས་པའི་དོན་མདོ་ཤིན་ཏུ་རྒྱས་པ་དགོངས་པ་ཅན་དང༌། སྒྲ་ཇི་བཞིན་མ་ཡིན་པ་ངེས་པའི་དོན་དུ་གསུངས་པའི་གཙང་རྟག་བདེ་བ་བདག་དམ་པའི་ཕ་རོལ་དུ་གྱུར་པའི་ཆོས་ཀྱི་ཚུལ་ལ། སོ་སོ་སྐྱེ་བོའི་སློབ་དཔོན་རྒྱ་བོད་དུ་བྱུང་བ་རྣམས་ཀྱིས་དོན་དམ་པའི་དོན་གང་ཡིན་པ་རྣམས་དྲང་བའི་དོན་དུ་བཀྲལ་སྣང་མོད་ཀྱང༌། དེ་ནི་ལེགས་པ་མིན་ཏེ། གཙང་རྟག་བདེ་བ་བདག་དམ་པ་རྣམས་ཀྱི་དོན་འཕགས་པ་སྤྱན་རས་གཟིགས་ལ་སོགས་པ་བྱང་ཆུབ་སེམས་དཔའ་རིགས་གསུམ་མགོན་པོས་རྒྱུད་ཀྱི་དོན་བསྡུས་པའི་ཚེའང་དོན་འདིས་གསལ་བར་མཛད་ཅིང༌།
འཕགས་པ་ཀླུ་སྒྲུབ་དང་ཐོགས་མེད་རྣམས་ཀྱིས་ཀྱང་དོན་འདི་ལན་གཅིག་མིན་པར་བཤད་པའི་ཕྱིར་རོ།། (གཉིས་པ་འཁོར་འདས་དབྱེར་མེད་ཀྱི་ངོ་བོར་བསྟན་པ་ལ། སྤྱིར་འཁོར་འདས་དབྱེར་མེད་ཀྱི་ངོ་བོར་བསྟན་པ། བདེ་གཤེགས་སྙིང་པོ་ཡོད་པའི་སྐབས་ཀྱི་སྡུག་བདེའི་སྐྱོན་ཡོན་མཐོང་ཚུལ། དེ་ནི་དབུ་མ་ཐམས་ཅད་ཀྱི་ལུགས་ཡིན་པར་བསྟན་པ་བཅས་གསུམ་ལས། དང་པོ་ནི། ) དེས་ན་དབུ་མ་པ་ཆེན་པོ་ཐོགས་མེད་ཞབས་ཀྱིས། ངེས་པའི་དོན་གྱི་དབང་དུ་འཁོར་འདས་དབྱེར་མེད་ཅེས་བྱ་བ་ནི། སོ་སོ་སྐྱེ་བོའི་འཇུག་ཡུལ་ལ་ཤེས་བྱ་འཇུག་བྱེད་ལ་ཤེས་པ་ཞེས་པར་བསྟན་ཞིང༌། འཕགས་པ་རྣམས་ཀྱི་ཁྱད་པར་གྱི་འཇུག་ཡུལ་ནི་ཆོས་དབྱིངས་དང༌།
འཇུག་བྱེད་ནི་ཆོས་ཉིད་དེ། དོན་འདི་ནི་ཆོས་ཀྱི་དབྱིངས་ཀྱི་ཡེ་ཤེས་དང་གནད་གཅིག་ལ། སོ་སོ་སྐྱེ་བོའི་ཤེས་བྱ་དང་ཤེས་པ་ལ་ནི་ཆོས་ཀྱི་དབྱིངས་ཀྱིས་ཁྱབ་བྱེད་དུ་འགྱུར་ལ། ཁྱབ་ཏུ་ཟིན་ཀྱང་དེ་དང་འབྲེལ་བ་གཏན་མེད་དོ། ། འོ་ན་སོ་སོ་སྐྱེ་བོའི་རྒྱུད་ལ། རྒྱལ་ཚབ་བྱམས་པས། ཆོས་དང་ཆོས་ཉིད་རྣམ་པར་འབྱེད་ཅེས་པའི་དོན་ཇི་ལྟ་བུ་ཞེ་ན། ཆོས་སྤྱི་ཙམ་ནི་ཤེས་པ་དང་ཤེས་བྱའི་དྲི་མ་གློ་བུར་བ་ལ་བཤད་ནས་ཆོས་ཉིད་ནི་བདེ་གཤེགས་སྙིང་པོ་ལ་བཤད་དོ། ། འོན་ཀྱང་ཆོས་ཀྱི་དབྱིངས་འདི་ནི་ཆོས་ཉིད་ཐམས་ཅད་ལ་རྣམ་པར་རྟོག་པ་དང་འདུ་བྱ་བ་མེད་པར་མི་གནས་པའི་ཚུལ་གྱིས་འཁོར་བ་དང་མྱ་ངན་ལས་་འདས་པ་ཐམས་ཅད་ཀྱི་རང་བཞིན་དུ་ཞུགས་ནས་ཆོས་དབྱིངས་ཉིད་ཀྱིས་མི་སྟོང་པར་བཤད་པས། དོན་འདི་ཁོང་དུ་ཆུད་པ་ན་འཁོར་བ་ཉིད་མྱ་ངན་ལས་འདས་པའོ་ཞེས་བཞེད་དོ། །
དེ་ལྟར་འཕགས་པ་རྣམས་ཀྱིས་སེམས་ཅན་རྣམས་ལ། ཉེ་བ་དང༌། རིང་བ་གང་ཡང་མ་ཡིན་ཏེ། སེམས་ཅན་ཐམས་ཅད་ཀྱི་ཁམས་དང་མཐུན་པར་ལྡན་པའི་བདག་སྲེད་བཅད་པས་ཉེ་བར་འགྱུར་བའི་འབྲེལ་ཐག་གཏན་མེད་ལ། རིང་བ་མི་འགྱུར་བས། སྙིང་རྗེ་ཆེན་པོས་ཡོངས་སུ་མི་གཏོང་བའི་ཕྱིར་ཉེ་རིང་གང་ལའང་མི་གནས་པས་འཕགས་པ་རྣམས་མྱ་ངན་ལས་འདས་པ་བླང་བར་བྱ་བ་དང༌། འཁོར་བ་ཉིད་དོར་བར་བྱ་བ་མེད་པའི་འཁོར་འདས་གཉིས་ཀར་མཚུངས་པར་རྣམ་པར་མི་རྟོག་པའི་སྤྱོད་ཡུལ་ཅན་ཡིན་པས། འཁོར་འདས་དབྱེར་མེད། འཁོར་འདས་མཉམ་ཉིད་ཡིན་ནོ་ཞེས་བཤད་ཟིན་ཏོ།། (གཉིས་པ་བདེ་གཤེགས་སྙིང་པོ་ཡོད་པའི་སྐབས་ཀྱི་སྡུག་བདེའི་སྐྱོན་ཡོན་མཐོང་ཚུལ་ནི།
) དེ་ལྟར་བདེ་གཤེགས་སྙིང་པོ་དང་གློ་བུར་གྱི་དྲི་མ་གཉིས་ཐ་དད་པ་ཡིན་ནོ།། བཅོམ་ལྡན་འདས་ཀྱིས། བདེ་གཤེགས་སྙིང་པོ་མ་མཆིས་ན། སོ་སོ་སྐྱེ་བོ་དག་སྡུག་བསྔལ་ལ་སྐྱོ་བར་མི་འགྱུར་བ་དང༌། མྱ་ངན་ལས་འདས་པ་ལ་འདོད་པ་དོན་གཉེར་མེད་པར་འགྱུར་ཞེས་གསུངས་པས། བདེ་གཤེགས་སྙིང་པོ་ཉིད་གློ་བུར་གྱི་དྲི་མ་ལ་སྐྱོ་བར་གྱུར་པ་ཡིན་ནམ། གློ་བུར་གྱི་དྲི་མ་ཉིད་གློ་བུར་གྱི་དྲི་མ་རང་ཉིད་ལ་སྐྱོ་བར་གྱུར་པ་ཡིན་ནམ་ཞེ་ན། འདུས་མ་བྱས་དེ་བཞིན་གཤེགས་སྙིང་དང༌། ཆོས་དབྱིངས་རང་བཞིན་རྣམ་པར་དག་པའི་བདེན་པ་དང་བྱིན་རླབས་ཀྱིས་ཐོག་མེད་ཀྱི་ཚེ་ན་རྒྱུ་རྐྱེན་མེད་ཀྱང༌། མེད་བཞིན་པའི་འདུས་བྱས་གློ་བུར་གྱི་དྲི་མ་ཉིད་ཀྱིས་སྡུག་བསྔལ་ལ་སྐྱོ་བ་དང༌།
མྱང་འདས་ལ་ཕྱོགས་པ་དང་སྨོན་པར་བྱེད་དོ། ། ཕྱིས་ནས་དེ་བཞིན་གཤེགས་སྙིང་ལས་ཡེ་ཤེས་ཀྱི་འོད་འབྱུང་སྟེ་གློ་བུར་གྱི་དྲི་མ་འཇོམས་པར་བྱེད་དོ། ། དེས་ན་རྒྱུ་རྐྱེན་མེད་པ་འདུས་བྱས་གློ་བུར་བ་དེ་ནི་ཕན་ཚུན་མི་རྟག་པར་འགྱུར་བ་དོན་གྱིས་སོ།། (གསུམ་པ་དེ་ནི་དབུ་མ་ཐམས་ཅད་ཀྱི་ལུགས་ཡིན་པར་བསྟན་པ་ནི། ) འདི་ལ་དབུ་མ་པར་རློམ་པ་གཞན་དག་རྒྱུ་རྐྱེན་མེད་པའི་འདུས་བྱས་ཀུན་རྫོབ་ཏུའང་མི་འཐད་ཅེས་ཟེར། དེ་ལྟར་ན་དབུ་མ་པ་ཁྱེད་ཅག་མྱུ་གུ་སྐྱེས་པ་མངོན་པར་གསལ་བ་ལ་འདུས་བྱས་སུ་ཁས་བླངས་བཞིན་པར། དཔྱད་པ་བཞུགས་པའི་ཚེ་རྒྱུ་དང་རྐྱེན་གང་ཡང་མེད་པར་ལྟོས་པ་ཙམ་ལ་གྲུབ་པར་འདོད་ན། འདིར་ནི་ཀུན་རྫོབ་པའི་ཆོས་ཐམས་ཅད་ལ་རྒྱུ་དང་རྐྱེན་མེད་ཀྱང་རྨི་ལམ་ལྟར་སྣང་བས་སོ། ། དེ་ལ་ཁྱེད་ཅག་རྨི་ལམ་གྱི་སྣང་བ་ནི་རྒྱུ་དང་རྐྱེན་ཡོད་པ་ཡིན་ཏེ། བག་ཆགས་ཉིད་ཀྱི་རང་སྣང་ལོག་པའྀ་སྦྱོར་བ་རྐྱེན་དུ་འགྱུར་སྙམ་ན།
བག་ཆགས་ཉིད་དང་དེས་བཞག་པའི་རྟེན་ཀུན་གཞིའི་རྣམ་པར་ཤེས་པ་ཐམས་ཅད་ཀྱང་རྒྱུ་དང་རྐྱེན་མེད་པར་རང་བཞིན་གྱིས་མ་དག་པར་སྣང་བ་རྣམས་ལ་འཁྲུལ་པའི་འཁོར་ལོ་སྣ་ཚོགས་སྣང་བ་ཡིན་ཏེ། ཐག་པ་ལ་སྦྲུལ་གྱི་རྒྱུ་རྐྱེན་མ་ཚང་བ་བཞིན་ནོ། ཞེས་འཕགས་པ་ཐོགས་མེད་ཀྱིས་བཞེད་དོ།། (རྩ་བའི་ས་བཅད་གསུམ་པ་དྲི་མ་སྦྱང་བའི་ལམ་ལ་བརྩོན་ཚུལ་ལ། གནས་སྐབས་དྲི་མ་དང་བྲལ་བའི་ཕྱིར་ལམ་ལ་བརྟེན་དགོས་པ། མཐར་ཐུག་གཞི་དང་འབྲས་བུ་གཉིས་ངོ་བོ་དབྱེར་མེད་དུ་གནས་ཚུལ། གཞིའི་སྐབས་ཚུལ་བཞིན་མ་ཡིན་པའི་ཡིད་བྱེད་ལ་བརྟེན་ནས་འཁྲུལ་བ་འབྱུང་བའི་ཚུལ་དང༌། མྱ་ངན་ལས་འདས་པའི་སྐབས་བདེ་གཤེགས་སྙིང་པོའི་ངོ་བོར་སངས་རྒྱས་ཏེ་སྐུ་གསུམ་བཤད་པ་སྟེ་བཞི་ལས། དང་པོ་ནི། ) གློ་བུར་གྱི་དྲི་མ་ལ་རྒྱུ་རྐྱེན་མེད་ཀྱང༌།
དེ་བཞིན་གཤེགས་པའི་སྙིང་པོ་དྲི་མ་དང་བྲལ་བའི་ཐབས་ལ་ནི། ཇི་སྲིད་སེམས་ཅན་གྱི་དུས་སུ་དྲི་མ་དེ་སྦྱང་བའི་རྒྱུ་རྐྱེན་ཡོད་དགོས་པ་ལ། རྒྱུ་རྐྱེན་མ་ཚང་བར་རྫོགས་པའི་སངས་རྒྱས་སུ་མི་འགྱུར་ཏེ། དེའི་ཚུལ་ལ་རྟེན་འབྲེལ་ལེགས་ཚོགས་སྒྲིག་དགོས་སོ། ། དེ་ལ་གཞན་དག་སོ་སོ་སྐྱེ་བོའི་སྣང་བཏགས་ཐམས་ཅད་རྒྱུ་མེད་རྐྱེན་མེད་ཡིན་ན་དེའི་སྟེང་དུ་གནས་སྐབས་ཀྱི་རྒྱུ་རྐྱེན་གྱི་རྟེན་འབྲེལ་བསྒྲིགས་ཀྱང་དགོས་པ་མེད་དོ་སྙམ་ན། དེ་ནི་མིན་ཏེ། དེ་བཞིན་གཤེགས་པའི་སྙིང་པོ་རྒྱུ་ཐམས་ཅད་དང༌། དཀར་པོའི་ཆོས་འཕེལ་བའི་རྐྱེན་ཐམས་ཅད་ཀྱི་བདག་ཉིད་དང་རྒྱུ་མཐུན་ནས་རྒྱུ་རྐྱེན་རྟེན་འབྲེལ་སྒྲིག་པ་གནས་སྐབས་གཞན་དུ་མི་འགྱུར་བས་སོ།། [གཞན་ཡང་གངས་ཅན་གྱི་ལྗོངས་འདིར། འཕགས་པ་ཐོགས་མེད་ལ་སྡང་བ་འགའ་ཞིག
སློབ་དཔོན་ཆེན་པོ་འདིས་ནི་རིགས་ཆད་ཀྱི་རིགས་ཡོད་པ་ཞལ་གྱིས་བཞེས་པ་ཡིན་ཞེས་པ་དང༌། མཐར་ཐུག་ཐེག་པ་གཅིག་ཏུ་མི་བཞེད་པ་ཡིན་ནོ་ཞེས་སྐལ་པ་ངན་པ་རྣམས་སྒྲོག་པར་བྱེད་དོ།། ] གཞན་ཡང་མ་འོངས་པ་ན་དེ་བཞིན་གཤེགས་པ་མངོན་འགྱུར་གྱི་སྐབས་སུ་ཆོས་སྐུ་དང༌། ཡེ་ཤེས་དང༌། ཐུགས་རྗེ་ཆེན་པོ་རྣམས་ཏེ། དེ་དག་ཀྱང་རེ་རེ་ནས་གསལ་བར་བྱེད་པ་གང་ཡིན་པའི་ཡང་དག་པའི་ལམ་གྱི་རྒྱུད་ལ་རྩོལ་བ་འདོན་དགོས་ཏེ། ཆོས་སྐུ་དང༌། ཡེ་ཤེས་ཐུགས་རྗེ་རེ་རེ་ལའང༌། སྒྲིབ་བྱེད་རེ་རེས་ཀྱང་འཆིང་བས་གེགས་དེ་དག་བསལ་བར་བྱ་དགོས་པ་ཉིད་དོ། ། ལམ་གྱི་རྒྱུ་གསལ་བྱེད་དེ་ཡང་དེ་བཞིན་གཤེགས་སྙིང་དང་ཆོས་སྐུ་མཐུན་པ་སྟེ་མཐར་ཐུག་དབྱེ་བ་མེད་པར་འགྱུར་བ་ཡིན་ནོ། །
དེས་ན་དེ་བཞིན་གཤེགས་པས་མི་སློབ་པ་མངོན་དུ་བྱས་པ་དེའི་སྤངས་རྟོགས་ཀྱི་ཡོན་ཏན་ཐམས་ཅད་ཀྱང་དེ་བཞིན་གཤེགས་པའི་སྙིང་པོ་དང་དབྱེ་བ་མེད་དོ། ། གཞན་ཡང་རྫོགས་པའི་སངས་རྒྱས་ཉིད་ཀྱི་སྐུའི་ངོ་བོ་ནི་ཆོས་་ཉིད་ཀྱི་སྐུ་སྟེ། དེ་ལ་ཆོས་ཀྱི་སྐུ་ཞེས་བརྗོད་པའི་དོན་ནི། རྫོགས་པའི་སངས་རྒྱས་དང་དམ་པའི་ཆོས། རྒྱལ་བའི་ཡུམ་རྣམས་སེམས་ཅན་ཐམས་ཅད་ཀྱི་བལྟ་བར་དབང་བར་སྟོན་ནུས་པ་དང༌། ཤེས་བྱ་ཐམས་ཅད་ལ་གཉིས་སུ་མེད་པར་སྦྱར་ནས། ཆོས་ཐམས་ཅད་ཀྱི་དབང་ཕྱུག་ཏུ་འགྱུར་བ་ནི་ཆོས་སྐུའི་དོན་ཡིན་ནོ།། (གཉིས་པ་མཐར་ཐུག་གཞི་དང་འབྲས་བུ་གཉིས་ངོ་བོ་དབྱེར་མེད་དུ་གནས་ཚུལ་ནི། ) དེ་ཡང་སྤངས་པས་ཁྱད་པར་དུ་བྱས་པའི་རྟེན་ལ་ཡང་དག་པར་རྫོགས་པའི་སངས་རྒྱས་དང༌། སྒྲིབ་བཅས་ཀྱི་རྟེན་ལ་སེམས་ཅན་ཞེས་བརྗོད་ལ།
དེ་གཉིས་ཀའི་རྒྱུད་ལའང་དེ་བཞིན་གཤེགས་པ་ནི་བཟང་ངན་དང༌། འཕེལ་འགྲིབ་གང་ཡང་མེད་དོ། ། གཞན་ཡང་བཅོམ་ལྡན་འདས་ཀྱིས། ཤཱ་རིའི་བུ་དེའི་ཕྱིར་ན། སེམས་ཅན་གྱི་ཁམས་ལས་ཆོས་ཀྱི་སྐུ་ཡང་གཞན་པ་ནི་མ་ཡིན་ཏེ། སེམས་ཅན་གྱི་ཁམས་ཉིད་ཆོས་ཀྱི་སྐུ། ཆོས་ཀྱི་སྐུ་ཉིད་སེམས་ཅན་གྱི་ཁམས་ཏེ། འདི་ནི་དོན་གྱིས་གཉིས་སུ་མེད་དེ། ཡི་གེ་ཙམ་དུ་ཐ་དད་པ་ཡིན་ནོ། ། ཞེས་གསུངས།
འདིར་ལ་ལ་ཞིག སེམས་ཅན་གྱི་གློ་བུར་གྱི་དྲི་མའི་ཁམས་དང༌། དེ་བཞིན་གཤེགས་སྙིང་གི་ཆོས་སྐུ་གཉིས་གཅྀག་ཏུ་འཆད་པར་བྱེད་སྣང་ཡང༌། དེ་ནི་མིན་ཏེ། སེམས་ཅན་གྱི་ཁམས་ཞེས་པའི་ཁམས་དེ་ནི། སེམས་ཅན་གྱི་རྒྱུད་ཀྱི་ཁམས་དེ་དང་རིགས་དང་གཞི་དུས་ཀྱི་བདེ་གཤེགས་སྙིང་པོ་རྣམས་དོན་གཅིག་པར་བཤད་ནས། དེ་དང་འབྲས་དུས་ཀྱི་ཆོས་སྐུ་གཉིས་གཅིག་པར་བཤད་པ་ཡིན་ཏེ། དོན་འདི་ནི་ཡོན་ཏན་གྱི་བདག་ཉིད། བདེ་བར་གཤེགས་པ་ནི། ཇི་ལྟར་སྔར་བཞིན་ཕྱིས་དེ་བཞིན། །
འགྱུར་བ་མེད་པའི་ཆོས་ཉིད་དོ། ། ཞེས་རྗེ་བཙུན་བྱམས་པས་གསུངས་སོ། ། དེ་ལ་འཕགས་པ་ཐོགས་མེད་ཞབས་ཀྱིས་ཀྱང་ལུགས་འདིར། སེམས་ཅན་གྱི་དག་པ་གང་ཡིན་པ་དང་ཚུལ་བཞིན་སེམས་གཉིས་དབྱེ་བ་མེད་པར་བཤད་པ་དང༌། ཆོས་ཉིད་ལ་མངོན་པར་ཕྱོགས་ཤིང་ཐ་མི་དད་པའི་སེམས་དང༌། རང་བཞིན་གྱི་ཆོས་ཉིད་བདེ་གཤེགས་སྙིང་པོ་ཆོས་གང་ལའང་གནས་པ་མེད་པ་དང་ཐ་མི་དད་དུ་གསུངས་ཤིང༌། (གསུམ་པ་གཞིའི་སྐབས་ཚུལ་བཞིན་མ་ཡིན་པའི་ཡིད་བྱེད་ལ་བརྟེན་ནས་འཁྲུལ་བ་འབྱུང་བའི་ཚུལ་ནི། ) སེམས་ཀྱི་དག་བྱེད་ལ་མ་ལྟོས་པའི་དབང་གིས། མ་དག་པའི་ཕུང་ཁམས་སྐྱེ་མཆེད། ལས་ཉོན་རྣམས་རིམ་གྱིས་གྲུབ་ལ།
ཐོག་མ་ཉིད་ནས་གང་ཟག་རེ་རེ་བའི་རྒྱུད་ལའང་སྤང་གཉེན་འགལ་ཟླར་ཐོག་མ་ནས་གནས་པར་བཞེད་དོ། ། རང་བཞིན་བདེ་གཤེགས་སྙིང་པོ་ལ་རྒྱུ་མེད་རྐྱེན་མེད་དུ་བཤད་པ་ནི་ནམ་མཁའི་དཔེས་བསྟན་ཏེ། དེའི་དོན་ཀྱང་ཚོགས་པ་དང་འདུས་པ་དང་ཕུང་པོར་གྲུབ་པ་མེད་ཅིང་དེས་ན་སྐྱེ་འགག་འཛིན་པ་གང་ཡང་མེད་པའི་ཕྱིར་བཤད་ལ། རང་གི་ངོ་བོ་ནི་རྒྱུ་ཡོད་དེ། ནམ་མཁའ་གོ་འབྱེད་ཀྱི་རྟེན་དུ་ཡོད་པ་བཞིན། དེ་བཞིན་གཤེགས་པའི་སྙིང་པོ་ཡང་ཆོས་ཐམས་ཅད་ཀྱི་གནས་ལུགས་ཉིད་དུ་ཡོད་པས་ན་རྒྱུ་དང་ཐ་མི་དད་དུ་གྲུབ་པར་བཞེད་དོ། ། གཞན་ཡང་སོ་སོ་སྐྱེ་བོ་རྣམས་ནི་བདེ་གཤེགས་སྙིང་པོ་སྔར་མ་མཐོང་བ་མཐོང་བར་བྱེད་པའི་ཐབས་ལ་འབད་པ་དང་༌། སྔར་མཐོང་བའི་ཆ་ལ་མཉམ་པར་བཞག་པར་གཉིས་ཀ་འཕྱུགས་པར་མ་འགྱུར་ལ། ཇི་སྲིད་ས་ལྔ་པ་ཐོབ་པ་ན་དེ་གཉིས་ཀ་བློ་སྟོབས་ཀྱིས་ཆུན་པར་འགྱུར་བས། དོན་དེས་ན་དེ་སྐབས་ཡན་ཆད་ཀྱི་བྱང་ཆུབ་སེམས་དཔའ་ཀུན་ནས་ཉོན་མོངས་པ་དང་རྣམ་པར་བྱང་བ་གཉིས་ཀ་ལ།
ཏིང་ངེ་འཛིན་དང་ཤེས་རབ་ཀྱི་རྩལ་སྒོ་དུ་མ་བསམ་གྱིས་མི་ཁྱབ་པ་ཅིག་ཆར་དུ་ལྡང་བ་དང༌། འཇུག་པ་ལ་མི་འགལ་བ་ལ་དབང་འབྱོར་རོ་ཞེས་བྱ་བ་འདི་ནི་ཞར་ལས་འོང་བའོ།། (བཞི་པ་མྱ་ངན་ལས་འདས་པའི་སྐབས་བདེ་གཤེགས་སྙིང་པོའི་ངོ་བོར་སངས་རྒྱས་ཏེ་སྐུ་གསུམ་བཤད་པ་ནི། ) གཞན་ཡང་སེམས་ཅན་ཐམས་ཅད་ཀྱི་གཤིས་ལ་བཞུགས་པ་ནི་ཡེ་ནས་མྱ་ངན་ལས་འདས་པ་སྟེ། དེ་ནི་ཕྱི་ནས་མྱ་ངན་ལས་འདའ་དགོས་པ་མིན་ནོ། ། འོ་ན་སེམས་ཅན་རྣམས་མྱ་ངན་ལས་འདས་པ་ཞེས་བྱ་བ་ནི། སེམས་ཅན་གྱི་བློ་དང་སེམས་གང་ཡིན་པ་ནི་ཡེ་གདོད་མའི་མྱ་ངན་ལས་འདས་པ་དེར་རང་བཞིན་གྱིས་མི་གནས་པར་འདས་པ་ལ་བཞེད་དོ། ། དེ་ཡང་སོ་སོ་སྐྱེ་བོའི་ལུས་དང་སེམས་ཡོངས་སུ་མྱ་ངན་ལས་འདས་པ་ནི་སྤྲུལ་པའི་སྐུ་སྟེ། དེའི་མ་དག་པ་གནས་གྱུར་པས་སོ་སོ་སྐྱེ་བོ་མཆོག་དམན་ཀུན་ལ་འཆར་བའི་སྐུ་དང༌། དོན་དམ་བདེན་པ་ངོ་བོ་ཉིད་སྐུ་དང༌།
དེ་བཞིན་གཤེགས་པ་ནང་ཕན་ཚུན་དུ་རོ་གཅིག་ཏུ་འདྲེས་པ་རྒྱལ་བ་གཅིག་གི་སྐུ་ཡིན་ན་ཐམས་ཅད་ཀྱི་སྐུ་ཡིན་པའི་ཕྱིར་ལོངས་སྤྱོད་རྫོགས་པའི་སྐུ་དང༌། དེ་འཁོར་འདས་ཐམས་ཅད་ཀྱི་གནས་ལུགས་དེ་བཞིན་གཤེགས་པའི་སྙིང་པོ་ཡིན་པའི་ཕྱིར་ཆོས་ཀྱི་སྐུར་བཞེད་དོ། ། ཐར་པ་གང་ཡིན་པ་ནི་རང་རྒྱུད་ཀྱི་བདེ་གཤེགས་སྙིང་པོ་ལ་རང་རིག་ཡེ་ཤེས་ཀྱི་དབང་བསྒྱུར་བ་ནི་ཐར་པ་ཡིན་ལ། བདག་འཛིན་བདག་མེད་དུ་འགྲོ་བ་ནི་ཐར་པ་མིན་ཏེ། མེད་པ་ཙམ་གྱིས་ཐར་པར་འགྱུར་བ་ནི་རི་བོང་རྭ་ལ་སོགས་པ་དེ་དང་འདྲ་བར་འགྱུར་རོ།། (རྩ་བའི་ས་བཅད་བཞི་པ་སྙིང་པོ་ལ་དྲི་མས་སྒྲིབ་ཚུལ་དཔེ་ཡིས་བསྟན་པ་ལ། རྒྱུད་བླ་མ་ནས་གསུངས་པ་ལྟར་དཔེ་དགུ་དང་སྦྱར་ཏེ་བཤད་པ་དང༌། སློབ་དཔོན་ཀླུས་ཆོས་དབྱིངས་བསྟོད་པ་དང་དུས་འཁོར་དང་སྦྱར་ཏེ་བཤད་པ། སྟོང་ཉིད་བདེན་མེད་ཁོ་ནས་གནས་ལུགས་མི་རྟོགས་ཤིང་མ་རིག་པ་སྤངས་མི་ནུས་པར་བསྟན་པ་བཅས་གསུམ་ལས། དང་པོ་ནི།
) དེ་ལྟར་ཐེག་པ་ཆེན་པོའི་ངེས་དོན་འཁོར་ལོ་ཐ་མ་ནས་གསུངས་པ་རྗེ་བཙུན་མ་ཕམ་པས་དཔེ་དགུ་དོན་དགུ་བསྡུས་པའི་དོན་ལ། སོ་སོ་སྐྱེ་བོ་འདོད་ཆེན་པ་སྔོན་དེ་བཞིན་གཤེགས་པ་རྣམས་དང་འཕྲད་པར་མ་བྱུང་ཞིང༌། དེའི་རྒྱུད་ཀྱི་ཐོབ་སྐལ་གྱི་དེ་བཞིན་གཤེགས་པའི་སྙིང་པོ་དེ་ཉོན་མོངས་སྒྲིབ་པ་ཐམས་ཅད་ཀྱིས་དེའི་ཆ་ཤས་ཙམ་ཡང་མངོན་པར་མ་བྱས་པར་ཉོན་མོངས་པའི་སྦུབས་ལ་གནས་པ་ཡིན་གྱི། དགེ་བའི་རྩ་བ་ཅུང་ཟད་བསགས་ནས་བྱང་ཆུབ་ཏུ་སྨོན་པ་བསྐྱེད་པས་ན་ཕྱོགས་རེ་ཙམ་གྱི་ཆ་ལའང་སྒྲིབ་བྱེད་མེད་པས། དོན་འདི་སོ་སོ་སྐྱེ་བོའི་ཤེས་རྒྱུད་ཕྱོགས་རེ་ལ་དེ་བཞིན་གཤེགས་སྙིང་མངོན་པར་གསུངས་ལ། (གཉིས་པ་སློབ་དཔོན་ཀླུས་ཆོས་དབྱིངས་བསྟོད་པ་དང་དུས་འཁོར་དང་སྦྱར་ཏེ་བཤད་པ་ནི། ) དོན་འདི་ལ་སློབ་དཔོན་འཕགས་པས་ཆོས་དབྱིངས་བསྟོད་པར། མར་མེ་བུམ་ནང་གི་དཔེས་རྒྱས་པར་གསུངས་པ་དང༌། ཟླ་བ་ཚེས་པའི་དཔེས་གསུངས་པ་དང༌། དུས་ཀྱི་འཁོར་ལོ་ལས་ལུས་ངག་ཡིད་གསུམ།
རྩ་ཐིག་རླུང་གསུམ་ལ་ཡེ་ཤེས་ཀྱི་ཆ་ཤས་སོ་སོ་སྐྱེ་བོའི་རྒྱུད་ཕྱོགས་རེ་རགས་པ་ལ་འཆར་བར་འཆད་པས། ཟབ་མོའི་དོན་འདི་ནི་འཕགས་པ་ཐོགས་མེད་ནས་བརྒྱུད་པའི་གདམས་པ་མེད་པར་གཞན་དུ་མིན་ནོ། ། དེས་ན་ཉོན་མོངས་པའི་སྦུབས་དེ་གྲོལ་བར་བྱེད་པ་ནི་བདེ་གཤེགས་སྙིང་པོ་ལ་དོན་དུ་གཉེར་ནས་མོས་པར་བྱེད་པའི་བློ་ལ་རག་ལུས་ཤིང༌། བློ་དེ་ནི་རང་བྱུང་དུ་སྐྱེ་ལ། དེ་སྐྱེ་བ་ནི་སྐལ་བ་མཆོག་གི་ཡུལ་ཏེ། ཚུལ་འདི་ནི་བདག་གི་རྟོགས་པ་བརྗོད་ པ་ལས། བསྐལ་པར་འབད་ལོར་བྱས་ན་ཡང༌།། གནད་ཀྱི་རང་གསལ་མ་རྟོགས་ན།། མྱ་ངན་འདའ་བའི་དུས་མི་སྲིད།། ཅེས་བྱ་བ་འདིས་ངེས་སོ།།
(གསུམ་པ་སྟོང་ཉིད་བདེན་མེད་ཁོ་ནས་གནས་ལུགས་མི་རྟོགས་ཤིང་མ་རིག་པ་སྤངས་མི་ནུས་པར་བསྟན་པ་ནི། ) དེས་ན་དོན་དམ་པར་རྣམ་པར་མི་རྟོག་པ་ཙམ་ལ་ངེས་པ་འདྲོངས་པ་འགའ་ཞིག ། སྟོང་པ་ཉིད་ནི་བདེན་པ་མེད་པར་བཤད་ལ། དེ་ནི་ཡང་དག་པ་མིན་ཏེ། དེ་ལྟར་ན་དེ་བཞིན་གཤེགས་པའི་ཡེ་ཤེས་ཀྱི་དབྱིངས་མངོན་པར་རྟོགས་པར་མི་ནུས་ཏེ། ཅིའི་ཕྱིའི་ཞེ་ན། ཀུན་རྫོབ་པའི་རྣམ་པ་ལ་མི་རྟོག་པ་ཙམ་དང་རྫས་གཞན་གྱི་བདེན་པས་སྟོང་པ་ཉིད་ཙམ་ནི་ཉན་རང་གིས་ཀྱང་མཐོང་ལ། ཉན་རང་ནི་རྣམ་པ་ཐམས་ཅད་དུ་བདེ་གཤེགས་སྙིང་པོའི་ཆ་ཙམ་ཡང་རྟོགས་པར་དཀའ་འོ། ། གཞན་དག་དོན་འདིའི་སྐྱོན་སྤོང་དུ། ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་འདོད་པ་དང༌།
ཉན་རང་དང་ཐེག་པ་ཆེན་པོ་སྤྲོས་བྲལ་དབུ་མའི་ལྟ་བ་ལ་ཁྱད་པར་མེད་ཀྱང༌། སྤྲོས་བྲལ་དུ་འབེབས་བྱེད་ཀྱི་རིགས་པའི་རྒྱས་བསྡུས་ལ་བརྟེན་ནས། སྤྲོས་བྲལ་ངོ་བོ་ལ་རྒྱ་ཆེ་ཆུང་མ་གཏོགས་ཟབ་མི་ཟབ་ལ་ཁྱད་པར་མེད་ཅེས་ཕྱོགས་རེ་ལ་རྩིས་སུ་བྱས་ནས་སངས་རྒྱས་ཀྱི་བསྟན་པ་ཡོངས་རྫོགས་ལ་སྨོད་པ་རྒྱ་བོད་དུ་མང་དུ་བྱུང་ངོ༌། ། བྱུང་བ་རྣམས་ཀྱི་དོན་རྟོགས་པར་དཀའ་བའི་རྒྱུ་མཚན་ནི། དེ་བཞིན་གཤེགས་པའི་སྙིང་པོ་ནི་ཆོས་སྐུའི་སྙིང་པོ་ཉིད་ཡིན་པས། དེས་ན་འཇིག་རྟེན་གྱི་སྙིང་པོ་ནི་འཇིག་རྟེན་ལས་འདས་པ་ཡིན་ཅིང༌། འཇིག་རྟེན་ལས་འདས་པའི་སྙིང་པོ་ནི་ཆོས་ཀྱི་སྙིང་པོ་ཡིན་ལ། དེའི་སྙིང་པོ་ནི་དེ་བཞིན་གཤེགས་པའི་སྙིང་པོ་ཡིན་ནོ། ། དེ་ལྟར་གཞན་གྱིས་རྟོགས་པར་དཀའ་ཞེས་འཕགས་པ་ཐོགས་མེད་སྐྱོབ་བཞེད་དོ། ། དེས་ན་ས་བཅུ་པའི་སེམས་དཔས་ཅུང་ཟད་མཐོང་སྟེ།
མཐོང་བའི་ཚུལ་གང་ཞེ་ན། འཁོར་འདས་ཐམས་ཅད་དང་དེ་བཞིན་གཤེགས་པའི་ཡེ་ཤེས་དང་ཐ་མི་དད་དུ་མཐོང་བའི་ཚུལ་གྱིས་སོ། ། འཁོར་འདས་ཐ་མི་དད་དུ་མཐོང་བ་འདི་ལ་ལུགས་འདིར་ནི་དེ་བཞིན་གཤེགས་སྙིང་ཐ་མི་དད་དུ་འདོད་ཀྱི་གཞན་དག་ནི་སྟོང་ཉིད་ཆ་ཙམ་ནས་ཐ་མི་དད་དུ་མཐོང་བ་ལ་བཞག་ཀྱང༌། སྟོང་ཉིད་ཐ་མི་དད་ཙམ་དུ་མཐོང་བས་ནི་མ་རིག་པའི་བག་ཆགས་དྲུངས་འབྱིན་པར་མི་ནུས་པར་བཞེད་དོ། ། ཅི་སྟེ། ཉན་རང་རྣམས་ཀྱང་རང་གི་བདག་མེད་པ་སྟོང་པ་ཡིན་པ་བཞིན་དུ་འགྲོ་བ་གཞན་དག་གི་བདག་ཀྱང་སྟོང་པ་ཉིད་དུ་མཐོང་བ་ཡོད་པའི་ཕྱིར་རོ།། (རྩ་བའི་ས་བཅད་ལྔ་པ་བདེ་གཤེགས་སྙིང་པོ་བསྟན་པའི་དགོས་པ་བཤད་པ་ལ། དགོས་པ་དངོས་སུ་བསྟན་པ་དང༌། གཞན་གྱིས་དྲང་དོན་དུ་གསུང་པའི་ལན་གཉིས་ལས། དང་པོ་ནི།
) དོན་འདིས་ན་ས་ཐོབ་པའི་སེམས་དཔའ་ཆེན་པོ་རྣམས་ཀྱི་ཡུལ་མིན་ན། སོ་སོ་སྐྱེ་བོ་རྣམས་ཀྱི་སྤྱོད་ཡུལ་གཏན་མ་ཡིན་ནོ་ཞེ་ན། དེ་ནི་སྐྱོན་མེད་དེ། རིགས་སད་པའི་ཕྱིར་དང༌། སོ་སོ་སྐྱེ་བོའི་ཉེས་པ་ལྔ་སྤངས་པའི་ཕྱིར་གསུངས་པ་ཡིན་ཅིང༌། གཙོ་བོར་ཀུན་རྫོབ་པའི་ཆོས་ཐམས་ཅད་སྒྱུ་མ་རྨི་ལམ་སྤྲིན་བཞིན་དུ་སྟོང་པར་བཤད་པའི་རྗེས་ལ་ལྷག་མ་བླ་ན་མེད་པའི་ཆོས་ཀྱི་སྙིང་པོས་མི་སྟོང་པའི་དེ་བཞིན་གཤེགས་པའི་སྙིང་པོ་ཡོད་དོ་ཞེས་གསུངས་སོ།། (གཉིས་པ་གཞན་གྱིས་དྲང་དོན་དུ་གསུངས་པའི་ལན་ལ། དྲང་དོན་ཡིན་ན་སྐྱོན་ལྔ་སྤངས་མི་དགོས་པའི་ཚུལ་གྱིས་ལན་བསྟན་པ་དང༌། དྲང་དོན་ཡིན་ན་ཐོགས་མེད་ཚད་མའི་སྐྱེས་བུ་མི་འགྱུར་བར་ཐལ་བའི་ལན་གཉིས་ལས། དང་པོ་ནི།
) འདི་ལ་གངས་ཅན་གྱི་མཁས་པ་འགའ། རྒྱུད་བླ་མར་དེ་བཞིན་གཤེགས་པའི་སྙིང་པོ་སེམས་ཅན་ལ་ཡོད་ཅེས་གསུངས་པ་དེ་དྲང་བའི་དོན་ཡིན་ལ། ཅིའི་ཕྱིར་དགོས་པ་སྐྱོན་ལྔ་སྤངས་ཕྱིར་གསུངས་པར་འདོད་ལ། དེ་ལྟར་ན་སྐྱོན་ལྔ་སྤང་མི་དགོས་པར་འགྱུར་ཞིང༌། སེམས་ཅན་དམན་པ་ལ་བརྙས་པ་ན་ཡང་སྐྱོན་མེད་དེ། སེམས་ཅན་ལ་དེ་བཞིན་གཤེགས་སྙིང་མེད་པ་དང༌། ཡང་དག་པར་བདེ་གཤེགས་སྙིང་པོ་ཆོས་ཀྱི་འཛིན་པ་ལ་དགོས་པ་མེད་དེ། དེ་དྲང་བའི་དོན་ཡིན་པ་དང༌། ཆོས་སྐུ་བདེ་གཤེགས་སྙིང་པོ་ལ་སྐུར་པ་བཏབ་པ་འང་སྐྱོན་མེད་དེ། ཡེ་ནས་མེད་པ་ལ་སྐུར་འདེབས་ཀྱི་མཐར་མི་ལྷུང་བས་གནས་ཚུལ་བརྗོད་པའི་ཕྱིར་དང༌།
སེམས་ཞུམ་པའང་འོས་པར་འགྱུར་ཏེ། བདེ་གཤེགས་སྙིང་པོ་རང་རྒྱུད་ལ་མེད་པས་སེམས་མི་ཞུམ་པའི་འཛིན་སྟངས་འཆར་བ་དོན་ལ་མི་གནས་པའི་འཛིན་པ་ཡིན་པས་སོ།། (གཉིས་པ་དྲང་དོན་ཡིན་ན་ཐོགས་མེད་ཚད་མའི་སྐྱེས་བུ་མི་འགྱུར་བར་ཐལ་བའི་ལན་ནི། ) གཞན་ཡང་དེ་ལྟར་བྱས་ན་འཕགས་པ་ཐོགས་མེད་ལ་སོགས་པའང་ཚད་ལྡན་གྱི་སྐྱེས་བུར་མི་འགྱུར་ཏེ། བཅོམ་ལྡན་འདས་དང་བྱམས་པ་སོགས་ཀྱིས་གསུངས་དགོས་པ་དང་དངོས་ལ་གནོད་བྱེད་ཀྱི་དམ་པའི་ཆོས་རྣམས་ལུགས་འདིར་དགོངས་པ་ཅན་མིན་པར་བཀྲལ་བས་སོ། ། དེས་ན་འཕགས་པ་ཐོགས་མེད་སྐྱོབ་ལ་འགོམས་པར་ནུས་པའི་རྗེས་སུ་འབྲང་བར་མི་ནུས་པས། ཁོ་བོ་ཅག་རྣམས་ནི་འཕགས་པ་ཉིད་ཀྱི་རྗེས་སུ་འབྲང་བར་བྱའོ།། (གསུམ་པ་ཐ་མར་དགེ་བ་མཇུག་ཡོངས་སུ་རྫོགས་པའི་བྱ་བ་ལ། བཀའ་བར་པ་ནས་སྟོང་ཉིད་བསྟན་ཚུལ། ཐ་མ་ནས་བདེ་བར་གཤེགས་པའི་སྙིང་པོ་བསྟན་ཚུལ།
སྨོན་ཚིག་དང་བཅས་མཛད་བྱང་སྨོན་པ་སྟེ་གསུམ་ལས། དང་པོ་ནི། ) མཇུག་བསྡུ་བའི་ཚིགས་སུ་བཅད་པ་ནི། ཀུན་རྫོབ་གདོད་ནས་བདེན་པར་མ་གྲུབ་ཅིང༌།། གནས་སྐབས་སྣང་བ་ཙམ་ཡང་སྣང་ཙམ་ནས།། བརྟག་ན་སྐྱེ་བ་མི་འགྲུབ་སྐྱེ་མེད་པ།། དེས་ནི་སྟོང་ཉིད་དམ་པ་ཡིན་པར་བསྟན།། (གཉིས་པ་ཐ་མ་ནས་བདེ་བར་གཤེགས་པའི་སྙིང་པོ་བསྟན་ཚུལ་ནི། ) དོན་དམ་གདོད་ནས་བདེན་པས་མི་སྟོང་བ།། སྐྱེ་འགག་བྲལ་བ་དུས་གསུམ་ཐམས་ཅད་དུ།།
མི་གནས་དོན་དེ་གནས་པའི་བདེ་བར་གཤེགས།། སངས་རྒྱས་ཀུན་གྱི་སྙིང་པོ་དམ་པར་བསྟན།། (གསུམ་པ་སྨོན་ཚིག་དང་བཅས་མཛད་བྱང་སྨོན་པ་ནི། ) དོན་དེར་མོས་པའི་དོན་ལྡན་འགའ་ཞིག་གིས།། བཀོད་ན་དོན་ལྡན་འགྱུར་ཞེས་བསྐུལ་བའི་ངོར།། ལེགས་པར་བསམ་ནས་བཀོད་པའི་དགེ་བ་ཡིས།། འགྲོ་བ་དེ་བཞིན་གཤེགས་སྙིང་ཤུན་བྲལ་ཤོག། ཅེས་པ་འདི་མོས་ལྡན་སངས་རྒྱས་དཔལ་གྲུབ་ཀྱིས་ཡང་ནས་ཡང་དུ་བསྐུལ་བའི་ངོར། རྣལ་འབྱོར་སྤྱོད་པའི་དབུ་མ་པ་རྣམས་ཀྱི་ཞལ་རྒྱུན་བར་མ་ཆད་དུ་བྱོན་པ་ལ་བརྟེན་པའི་སྐལ་བ་ཐོབ་པ། དཔལ་མི་བསྐྱོད་དགའ་བའི་དབྱངས་ཀྱིས་ཕྲག་ཡུལ་ཟུ་རུ་གདོང་ཞེས་པའི་ཚལ་དུ་བགྱིས་པའོ།། །།
(དེ་ལྟར་རྒྱལ་དབང་མི་བསྐྱོད་རྡོ་རྗེའི་གསུང་འདི་ཉིད་ཤིན་ཏུ་ཚིག་བརླིང་ཞིང་གོ་དཀའ་བ་དང༌། བར་བར་དུ་མ་ཕྱི་ཡང་ཅུང་མ་དག་པ་སོགས་ཤན་ཕྱེ་དཀའ་བ་ལྟ་བུར་འདུག་མོད། བཀའ་དྲིན་གསུམ་ལྡན་༧རྒྱལ་བའི་དབང་པོ་ [དཔལ་ཀརྨ་པ་རང་བྱུང་རིག་པའི་རྡོ་རྗེ།] མཆོག་གིས་ནཱའ་ལནྡཱའི་བཤད་གྲྭར་ཆོས་བཤད་དགོས་པ་དང༌། དེ་ཡང་རང་ལུགས་ཐུན་མིན་གྱི་དགོངས་པ་གཙོ་བོར་བཏོན་དགོས་པའི་བཀའ་གསལ་སྤྱི་བོར་ཡང་ནས་ཡང་དུ་ཕེབས་པའི་ཐུགས་ཀྱི་བཞེད་པ་ཡོངས་སུ་བསྒྲུབ་པའི་ཆེད་དུ་དམིགས་ནས། གདུང་རྟེན་རིན་པོ་ཆེའི་དྲུང་དུ་གསོལ་བ་འདེབས་བཞིན་ (ས་བཅད། ) དཔྱད་གཞི་ཟིན་བྲིས་སུ་བྱས་པ་ལགས་པས་ཐམས་ཅད་ཀྱིས་བརྟག་དཔྱད་ཟབ་ནན་བཀའ་དྲིན་གནང་རོགས་ཞུ་རྒྱུ་དང༌། རང་ནས་ཀྱང་གོ་བ་གསར་དུ་སྐྱེས་པ་ལྟ་བུ་བྱུང་ཚེ་འབྲི་བསྣན་ཡང་དུ་ཞུ་རྩིས་ལགས་ཞེས། གཞན་སྟོང་སྨྲ་བའི་གྲལ་མཐར་སྐྱེས་པ་ [ཤཱཀྱའི་དགེ་སློང་ཀརྨ་བློ་གྲོས་རིང་ལུགས་སྨྲ་བའི་སེངྒེའམ།] ཁྲ་འགུ་པས་བྲིས་པ་དགེ་ལེགས་འཕེལ།།
༄༅། །དབུ་མ་གཞན་སྟོང་སྨྲ་བའི་སྲོལ་ལེགས་པར་ཕྱེ་བའི་ སྒྲོན་མེའི་ས་བཅད་བཞུགས་སོ།། རྒྱལ་བའི་དབང་པོ་དཔལ་ཀརྨ་པ་མི་བསྐྱོད་རྡོ་རྗེས་མཛད་པའི་དབུ་མ་གཞན་སྟོང་སྨྲ་བའི་སྲོལ་ལེགས་པར་ཕྱེ་བའི་སྒྲོན་མེ་ཞེས་བྱ་བ་འཆད་པ་ལ་གསུམ་སྟེ། ཐོག་མར་དགེ་བ་བསྟན་བཅོས་རྩོམ་པ་ལ་འཇུག་པ། བར་དུ་དགེ་བ་གཞུང་དངོས། ཐ་མར་དགེ་བ་མཇུག་ཡོངས་སུ་རྗོགས་པའོ། ། དང་པོ་ལ། བར་ཆད་བསལ་བའི་ཕྱིར་དུ་ཡུལ་དམ་པ་ལ་ཕྱག་འཚལ་བ་དང༌། ཡིད་ཆེས་བསྐྱེད་པའི་ཕྱིར་དུ་གང་ལས་བྱུང་བའི་ལོ་རྒྱུས་བཤད་པ་མཐར་ཕྱིན་པའི་ཕྱིར་དུ་རྩོམ་པར་དམ་བཅའ་བ་གསུམ་ལས། དང་པོ་ནི། (རང་སྤྱི་གང་དང་མ་འདྲེས་སོགས།
) གཉིས་པ་ནི། (ཐུབ་དབང་བསིལ་ཟེར་བྱེད་པ་སོགས། ) གསུམ་པ་ནི། (དེ་སྐད་དུ་སོགས། ) གཉིས་པ་གཞུང་དོན་དངོས་ལ། བདེ་གཤེགས་སྙིང་པོ་སྒྲུབ་བྱེད་ཀྱི་རིགས་པ་བསྟན་པ། དེ་བཞིན་གཤེགས་པའི་སྙིང་པོའི་ངོ་བོ་བསྟན་པ་དེ་དྲི་མ་སྦྱང་བའི་ལམ་ལ་བརྩོན་ཚུལ། སྙིང་པོ་ལ་དྲི་མས་སྒྲིབ་ཚུལ་དཔེ་ཡིས་བསྟན་པ། དགོས་པ་བཤད་པ་བཅས་ལས། དང་པོ་ལ་རྫོགས་སངས་སྐུ་འཕྲོ་བའི་རིགས་པས་བསྒྲུབ་པ་དང༌།
དེ་བཞིན་ཉིད་ལ་དབྱེ་བ་མེད་པའི་རིགས་པས་བསྒྲུབ་པ་དང༌། རིགས་ཡོད་པའི་རིགས་པས་བསྒྲུབ་པ་སྟེ་གསུམ་ལས། དང་པོ་ལ། རྫོགས་པའི་སངས་རྒྱས་ཀྱི་སྐུ་འཕྲོ་བའམ། སངས་རྒྱས་འབྱུང་བའི་ཚུལ་དང༌། རྟོགས་པའི་ཡེ་ཤེས་ངོས་བཟུང༌། དེ་འབྱུང་བའི་ཡེ་ཤེས་ཡེ་གདོད་མ་ནས་ཡོད་པའི་ཚུལ་བསྟན་པ་བཅས་གསུམ་ལས། དང་པོ་ནི། (དེ་ལ་དེ་བཞིན་གཤེགས་པའི་སོགས། ) གཉིས་པ་ནི།
(དེ་ལྟར་ན་རྟོགས་པའི་ཡེ་ཤེས་སོགས། ) གསུམ་པ་ནི། (རྟོགས་རིག་འདི་ཡེ་གདོད་མ་ནས་སོགས། ) གཉིས་པ་དེ་བཞིན་ཉིད་ལ་དབྱེ་བ་མེད་པའི་རིགས་པས་བསྒྲུབ་པ་ལ། གནས་སྐབས་གསུམ་ལ་འགྱུར་བ་མེད་པའི་ཚུལ་གྱིས་དཀོན་མཆོག་གསུམ་གྱི་ངོ་བོ་ཡིན་པ་མདོར་བསྟན། དེའི་དོན་རྒྱས་པར་བཤད་པ་གཉིས་ལས། དང་པོ་ནི། (གཞན་ཡང་ལུགས་འདི་ལ་སོགས། ) གཉིས་པ་ལ། སངས་རྒྱས་དཀོན་མཆོག
ཆོས་དཀོན་མཆོག དགེ་འདུན་དཀོན་མཆོག་གི་སྐབས་བཅས་ལ་དབྱེ་བ་མེད་ཚུལ་བསྟན་པ་གསུམ་ལས། དང་པོ་ལ། སངས་རྒྱས་ཐམས་ཅད་ཀྱི་དེ་བཞིན་ཉིད་ལ་དབྱེ་བ་མེད་པའི་ཚུལ་དང༌། དེ་ཉིད་ཀྱང་བདེ་བར་གཤེགས་པའི་སྙིང་པོ་ལ་རག་ལས་པ། དབུ་མའི་ལུགས་གཞན་གྱིས་དེ་ལྟར་མ་རྟོགས་པའི་ཚུལ། བདེ་གཤེགས་སྙིང་པོ་མངོན་དུ་གྱུར་པའི་སྐབས་ཡོན་ཏན་གསུམ་མངོན་དུ་གྱུར་ཚུལ། ཁྱད་པར་གཞན་གྱི་རྐྱེན་གྱིས་རྟོགས་པ་མ་ཡིན་པའི་ཚུལ་རྒྱས་པར་བཤད་པ། དང་པོ་ནི། (དེས་ནི་ཆོས་ཀྱི་སྐུ་དེ་ནི་སོགས།
) གཉིས་པ་ནི། (དེས་ན་དེ་བཞིན་གཤེགས་པའི་སོགས། ) གསུམ་པ་ནི། (འདི་ན་ཐེག་པ་སོགས། ) བཞི་པ་ནི། (དེས་ན་དེ་བཞིན་སོགས། ) ལྔ་པ་ནི། (དེས་ན་དེ་བཞིན་གཤེགས་པ་སོགས། )གཉིས་པ་ཆོས་དཀོན་མཆོག་གི་གནས་སྐབས་སུ་ངོ་བོ་ཉིད་ལ་དབྱེ་བ་མེད་པའི་ཚུལ་ལ། བསམ་མེད་གཉིས་མེད་ཀྱི་ཡོན་ཏན་ཆོས་ཀྱི་དབྱིངས་དང་དབྱེར་མེད་ཚུལ།
སྟོང་ཉིད་ཁོ་ནར་སྦྱར་ན་མི་རུང་བའི་ཚུལ། ཆགས་ཐོགས་ལས་གྲོལ་བའི་ཚུལ། མ་མཐོང་བ་ཙམ་ཡང་དག་པ་མ་ཡིན་པའི་ཚུལ། དེ་ལྟ་བུའི་ཆོས་དཀོན་མཆོག་གི་ངོ་བོ་ཡང་ཡེ་གདོད་མ་ནས་གྲུབ་པའི་བདེ་གཤེགས་སྙིང་པོ་ཡིན་པར་བསྟན་པ་བཅས་ལྔ་ལས། དང་པོ་ནི། (དེ་བཞིན་གཤེགས་པའི་སྙིང་པོ་སོགས། ) གཉིས་པ་ནི། (ཟླ་གྲགས་དང་སེང་བཟང་སོགས། ) གསུམ་པ་ནི། (ཤེས་རབ་ཆགས་ཐོགས་མེད་པ་སོགས།
) བཞི་པ་ནི། (ཟླ་གྲགས་ལ་སོགས་པས་ནི་སོགས། ) ལྔ་པ་ནི། (ལུགས་འདིར་ནི་སོགས། ) གསུམ་པ་དགེ་འདུན་དཀོན་མཆོག་གི་གནས་སྐབས་སུ་ཡང་ངོ་བོ་ཉིད་ལ་དབྱེ་བ་མེད་ཚུལ་ལ། རིག་གྲོལ་གྱི་ཡོན་ཏན་བདེ་གཤེགས་སྙིང་པོ་དང་དབྱེར་མེད་པར་བསྟན། དོན་དམ་མེད་རྐྱང་དུ་འཛིན་པའི་ལུགས་དགག དེས་ན་དགེ་འདུན་གྱི་ཡོན་ཏན་ཡེ་གདོད་མ་ནས་ཡོད་པར་བསྟན། ལུགས་འདིའི་ཇི་ལྟ་ཇི་སྙེད་ཀྱི་ཡེ་ཤེས་ངོས་བཟུང་བ་སྟེ་བཞི་ལས། དང་པོ་ནི།
(དེས་ན་སོ་སོའི་སྐྱེ་བོའི་སེམས་སོགས། ) གཉིས་པ་ནི། (དྲི་མ་གློ་བུར་བ་སོགས། ) གསུམ་པ་ནི། (དེས་ན་དེ་བཞིན་གཤེགས་པའི་སྙིང་པོ་སོགས། ) བཞི་པ་ནི། (དེས་ན་ལུགས་འདིར་ནི་སོགས། ) གསུམ་པ་རིགས་ཡོད་པ་ལ་བརྟེན་ནས་བདེ་བར་གཤེགས་པའི་སྙིང་པོ་སྒྲུབ་པ་ལ། ལམ་གྱི་རྟེན་དང་ངོ་བོ་དང་འབྲས་བུར་གྱུར་པའི་རིགས་བསྟན་པ་དང༌། དེ་ཉིད་དྲི་བཅས་དང་དྲི་མེད་སྐབས་ཀྱི་ཁྱད་པར།
སངས་རྒྱས་པའི་སྐབས་དྲི་མ་སླར་མི་ལྡོག་པའི་ཚུལ། སངས་རྒྱས་ནས་སངས་རྒྱས་ཀྱིས་བྱིན་རླབས་དང་བདེ་གཤེགས་སྙིང་པོའི་ནུས་པ་གཉིས་ལས་འབྲས་བུ་ཐོབ་པའི་ཚུལ་བཅས་བཞི་ལས། དང་པོ་ནི། (དེས་ན་ལུགས་འདི་ལ་ནི་སོགས། ) གཉིས་པ་ནི། (དེས་ན་འཕགས་པ་ཐོགས་མེད་སོགས། ) གསུམ་པ་ནི། (གནས་སྐབས་གསུམ་ཀར་སོགས། ) བཞི་པ་ནི། དེས་ན་དེ་བཞིན་་གཤེགས་སྙིང་དོན་དམ་པའི་སོགས།
རྩ་བའི་ས་བཅད་གཉིས་པ་དེ་བཞིན་གཤེགས་པའི་སྙིང་པོའི་ངོ་བོ་བསྟན་པ་ལ། གཙང་རྟག་བདེ་བ་སོགས་ཀྱི་ངོ་བོར་བསྟན་པ་དང༌། འཁོར་འདས་དབྱེར་མེད་ཀྱི་ངོ་བོར་བསྟན་པ་གཉིས་ལས། དང་པོ་ལ། ངོ་བོ་མདོར་བསྟན་པ་དང་གང་དུའང་ཁས་མི་ལེན་ན་མི་འཐད་པའི་ཚུལ། གཙང་རྟག་བདེ་བ་བདག་དམ་པའི་ཕ་རོལ་ཏུ་ཕྱིན་པ་བསྟན་པ། དེ་ཉིད་ངེས་དོན་མདོ་རྒྱུད་ཀྱི་དགོངས་པ་ཡིན་པའི་ཚུལ་བཅས་བཞི་ལས། དང་པོ་ནི། (མདོར་ན་སོ་སོ་སྐྱེ་བོ་ནི་སོགས། ) གཉིས་པ་ནི།
(དོན་འདི་དག་ཁོང་དུ་མ་ཆུད་པ་སོགས། ) གསུམ་པ་ནི། (གཞན་ཡང་དོན་དམ་པ་སོགས། ) བཞི་པ་ནི། (འདི་དོན་ཁོང་དུ་མ་ཆུད་པའི་སོགས། ) གཉིས་པ་འཁོར་འདས་དབྱེར་མེད་ཀྱི་ངོ་བོར་བསྟན་པ་ལ། སྤྱིར་འཁོར་འདས་དབྱེར་མེད་ཀྱི་ངོ་བོར་བསྟན་པ། བདེ་གཤེགས་སྙིང་པོ་ཡོད་པའི་སྐབས་ཀྱི་སྡུག་བདེའི་སྐྱོན་ཡོན་མཐོང་ཚུལ། དེ་ནི་དབུ་མ་ཐམས་ཅད་ཀྱི་ལུགས་ཡིན་པར་བསྟན་པ་བཅས་གསུམ་ལས། དང་པོ་ནི།
(དེས་ན་དབུ་མ་པ་ཆེན་པོ་ཐོགས་མེད་སོགས། ) གཉིས་པ་ནི། (དེ་ལྟར་བདེ་གཤེགས་སྙིང་པོ་དང་གློ་བུར་གྱི་དྲི་མ་གཉིས་སོགས། ) གསུམ་པ་ནི། (འདི་ལ་དབུ་མ་པར་རློམས་པ་གཞན་དག་སོགས། ) རྩ་བའི་ས་བཅད་གསུམ་པ་དྲི་མ་སྦྱང་བའི་ལམ་ལ་བརྩོན་ཚུལ་ལ། གནས་སྐབས་དྲི་མ་དང་བྲལ་བའི་ཕྱིར་ལམ་ལ་བརྟེན་དགོས་པ། མཐར་ཐུག་གཞི་དང་འབྲས་བུ་གཉིས་ངོ་བོ་དབྱེར་མེད་དུ་གནས་ཚུལ། གཞིའི་སྐབས་ཚུལ་བཞིན་མ་ཡིན་པའི་ཡིད་བྱེད་ལ་བརྟེན་ནས་འཁྲུལ་པ་འབྱུང་བའི་ཚུལ་དང༌། མྱ་ངན་ལས་འདས་པའི་སྐབས་བདེ་གཤེགས་སྙིང་པོའི་ངོ་བོར་སངས་རྒྱས་ཏེ་སྐུ་གསུམ་བཤད་པ་སྟེ་བཞི་ལས།
དང་པོ་ནི། (གློ་བུར་གྱི་དྲི་མ་ལ་རྒྱུ་རྐྱེན་མེད་ཀྱང་སོགས། ) གཉིས་པ་ནི། (དེ་ཡང་སྤངས་པའི་ཁྱད་པར་དུ་སོགས། ) གསུམ་པ་ནི། (སེམས་ཀྱི་དག་བྱེད་ལ་སོགས། ) བཞི་པ་ནི། (གཞན་ཡང་སེམས་ཅན་གྱི་གཤིས་ལ་སོགས། ) རྩ་བའི་ས་བཅད་བཞི་པ་སྙིང་པོ་ལ་དྲི་མས་སྒྲིབ་ཚུལ་དཔེ་ཡིས་བསྟན་པ་ལ། རྒྱུད་བླ་མ་ནས་གསུངས་པ་ལྟར་དཔེ་དགུ་དང་སྦྱར་ཏེ་བཤད་པ་དང༌།
སློབ་དཔོན་ཀླུས་ཆོས་དབྱིངས་བསྟོད་པ་དང་དུས་འཁོར་དང་སྦྱར་ཏེ་བཤད་པ། སྟོང་ཉིད་བདེན་མེད་ཁོ་ནས་གནས་ལུགས་མི་རྟོགས་ཤིང་མ་རིག་པ་སྤངས་མི་ནུས་པར་བསྟན་པ་བཅས་གསུམ་ལས། དང་པོ་ནི། (དེ་ལྟར་ཐེག་པ་ཆེན་པོ་སོགས། ) གཉིས་པ་ནི། (དོན་འདི་ལ་སློབ་དཔོན་འཕགས་པས་སོགས། ) གསུམ་པ་ནི། (དེས་ན་དོན་དམ་པར་རྣམ་པར་མི་རྟོག་པ་ཙམ་ལ་སོགས། ) རྩ་བའི་ས་བཅད་ལྔ་པ་བདེ་གཤེགས་སྙིང་པོ་བསྟན་པའི་དགོས་པ་བཤད་པ་ལ། དགོས་པ་དངོས་སུ་བསྟན་པ་དང༌།
གཞན་གྱིས་དྲང་དོན་དུ་གསུང་པའི་ལན་གཉིས་ལས། དང་པོ་ནི། (དོན་འདིས་ན་ས་ཐོབ་པའི་སེམས་དཔའ་ཆེན་པོ་སོགས། ) གཉིས་པ་ལ། དྲང་དོན་ཡིན་ན་སྐྱོན་ལྔ་སྤོངས་མི་དགོས་པའི་ཚུལ་གྱིས་ལན་བསྟན་པ་དང༌། དྲང་དོན་ཡིན་ན་ཐོགས་མེད་ཚད་མའི་སྐྱེས་བུ་མི་འགྱུར་བར་ཐལ་བའི་ལན་གཉིས་ལས། དང་པོ་ནི། (འདི་ལ་གངས་ཅན་གྱི་མཁས་པ་སོགས། ) གཉིས་པ་ནི། (གཞན་ཡང་དེ་ལྟར་བྱས་ན་སོགས།
) གསུམ་པ་ཐ་མར་དགེ་བ་མཇུག་ཡོངས་སུ་རྫོགས་པའི་བྱ་བ་ལ། བཀའ་བར་པ་ནས་སྟོང་ཉིད་བསྟན་ཚུལ། ཐ་མ་ནས་བདེ་བར་གཤེགས་པའི་སྙིང་པོ་བསྟན་ཚུལ། སྨོན་ཚིག་དང་བཅས་མཛད་བྱང་སྨོན་པ་སྟེ་གསུམ་ལས། དང་པོ་ནི། (མཇུག་བསྡུ་བའི་ཚིགས་སུ་བཅད་པ་སོགས། ) གཉིས་པ་ནི། (དོན་དམ་གདོད་ནས་བདེན་པས་སོགས། ) གསུམ་པ་ནི། (དོན་དེར་མོས་པའི་སོགས་ཀྱིས་གྲུབ་བོ།
) དེ་ལྟར་རྒྱལ་དབང་མི་བསྐྱོད་རྡོ་རྗེའི་གསུང་འདི་ཉིད་ཤིན་ཏུ་ཚིགས་བརླིང་ཞིང་གོ་དཀའ་བ་དང༌། བར་བར་དུ་མ་ཕྱི་ཡང་ཅུང་མ་དག་པ་སོགས་ཤན་ཕྱེ་དཀའ་བ་ལྟ་བུར་འདུག་མོད། བཀའ་དྲིན་གསུམ་ལྡན་༧རྒྱལ་བའི་དབང་པོ། (དཔལ་ཀརྨ་པ་རང་བྱུང་རིག་པའི་རྡོ་རྗེ། ) མཆོག་གིས་ནཱའ་ལནྡཱའི་བཤད་གྲྭར་ཆོས་བཤད་དགོས་པ་དང༌། དེ་ཡང་རང་ལུགས་ཐུན་མིན་གྱི་དགོངས་པ་གཙོ་བོར་བཏོན་དགོས་པའི་བཀའ་གསལ་སྤྱི་བོར་ཡང་ནས་ཡང་དུ་ཕེབས་པའི་ཐུགས་ཀྱི་བཞེད་པ་ཡོངས་སུ་བསྒྲུབ་པའི་ཆེད་དུ་དམིགས་ནས། གདུང་རྟེན་རིན་པོ་ཆེའི་དྲུང་དུ་གསོལ་བ་འདེབས་བཞིན་ས་བཅད་དཔྱད་གཞི་ཟིན་བྲིས་སུ་བྱས་པ་ལགས་པས་ཐམས་ཅད་ཀྱིས་བརྟག་དཔྱད་ཟབ་ནན་བཀའ་དྲིན་གནང་རོགས་ཞུ་རྒྱུ་དང༌། རང་ནས་ཀྱང་གོ་བ་གསར་དུ་སྐྱེས་པ་ལྟ་བུ་བྱུང་ཚེ་འབྲི་བསྣན་ཡང་དུ་ཞུ་རྩིས་ལགས་ཞེས། གཞན་སྟོང་སྨྲ་བའི་གྲལ་མཐར་སྐྱེས་པ་ (ཤཱཀྱའི་དགེ་སློང་ཀརྨ་བློ་གྲོས་རིང་ལུགས་སྨྲ་བའི་སེངྒེའམ་) ཁྲ་འགུ་པས་བྲིས་པ་དགེ་ལེགས་འཕེལ།། ༄༅། །དཀྱིལ་འཁོར་གྱི་ཐིག་རྩ་དང་འབྲི་བྱ་ཚོན་གྱི་དབྱེ་བ་སོགས་མདོར་བསྡུས་སུ་བཀོད་པ་བཞུགས་སོ།།
ཨོཾ་སྭ་སྟི། གདོད་ནས་སྤྲོས་པ་ཀུན་བྲལ་ཡང༌། ། མོས་བློར་སྣ་ཚོགས་སྒྱུ་འཕྲུལ་ གར། ། སྟོན་མཛད་རིགས་རྣམས་ཀུན་གྱི་བདག ། དཔལ་ལྡན་བླ་མར་ཕྱག་བྱས་ནས། ། འདི་ན་རྒྱུད་སྡེའི་དཀྱིལ་འཁོར་གྱི། ། ཐིག་དང་འབྲི་བྱ་ཚོན་ལ་སོགས། ། ཀུན་གྱི་རྟོགས་པར་སླ་བའི་ཕྱིར། ། གོ་བདེའི་ཚིག་གིས་འདིར་བཤད་བྱ། ། ས་ཡི་ཁྱོན་ནམ་སྟེགས་བུ་སོགས། །
གཞི་དང་ཐིག་སྐུད་ལ་སོགས་ནི། ། ཚད་དང་མཚན་ཉིད་དང་ལྡན་པ། ། ཚད་ལྡན་གཞུང་ནས་གསུངས་པ་ལྟར། ། བླང་དང་དོར་བྱའི་གནས་མཐའ་དག ། ཞིབ་མོའི་བློ་ཡི་ལེགས་རྟོགས་ནས། ། དངོས་གཞི་ཐིག་ཉིད་གདབ་ཚུལ་ནི། ། ཚངས་ཐིག་དང་པོ་ལེགས་བཏབ་སྟེ། ། དབུས་ནས་ཟླུམ་པོར་བསྐོར་བ་ཡི། ། ཤར་ནུབ་ཚངས་ཟླུམ་ཕྲད་མཚམས་ཀྱི། ། ཚད་དེས་བྱ་རྗེས་བཙལ་བའི་སྟེང༌། །
ལྷོ་བྱང་ཚངས་ཐིག་གདབ་པར་ བྱ། ། ཐིག་དང་ཟླུམ་བསྐོར་འཕྲད་མཚམས་ནས། ། མཚམས་སུ་བྱ་རྗེས་བཙལ་བའི་ སྟེང༌། ། ཚངས་ཟུར་ཐིག་རྣམས་ལེགས་པར་གདབ། ། དབུས་ནས་ཟུར་ཐིག་བཞི་ཡི་ རྩེར། ། མཚན་མ་བྱས་ལ་གྲུ་བཞིར་གདབ། ། གྲུ་བཞིའི་ཐིག་དང་ཚངས་ཐིག་རྣམས། ། འཕྲད་མཚམས་གྲྭ་བཞིར་བཅད་ནས་ནི། ། རིམ་བཞིན་བཅུ་དྲུག་ཆ་དབྱེ་བྱ།། ༈ རྗེ་དུས་གསུམ་མཁྱེན་པའི་ཐུགས་དམ་ལྔ་ཚན་ལྔའི་ནང་ཚན་བདེ་མཆོག་ལྷ་ལྔའི་དཀྱིལ་འཁོར་གྱི་ཐིག་ནི།
བཅུ་དྲུག་ཐིག་ནི་གདབ་བྱས་སམ། ། ཡང་ན་མན་ངག་ཐིག་ཅེས་སུ། ། གྲགས་པའི་གདབ་ཚུལ་འདི་ལྟ་སྟེ། ། ཐིག་ཆེན་བརྒྱད་དང་གྲུ་བཞིར་གདབ། ། ཤར་དང་ནུབ་བྱང་ཚངས་ཟུར་གཉིས། ། སྤྲད་ལ་ཐིག་གདབ་བྱང་ཤར་གྱི། ། ཐིག་དང་འཕྲད་མཚམས་ནང་ལོགས་སུ། ། ཆ་གཉིས་ཕྱི་མ་ཆ་བཞིར་འགྱུར། ། དེ་གཉིས་གོ་ལྡོག་མཚན་མ་བྱ། ། ཕྱི་མ་གཉིས་བགོས་སྒོ་ཚད་རེ། །
དེའང་ནང་མ་དབུས་དོར་ཞིང༌། ། མཐའ་གཉིས་གདབ་ལ་ཕྱི་མ་ནི། ། ཕྱེད་གདབ་ཕྱི་ཕྱེད་གདབ་པའོ། ། སྒོ་དང་སྒོ་ཁྱུད་ཆ་ཆེན་རེ། ། སྒོ་འགྲམ་སྒོ་ལོགས་གཉིས་གཉིས་དང༌། ། ཤར་བུའི་ཐད་དུ་ཡ་ཕུབས་ལ། ། ཆ་ཆུང་བརྒྱད་དེ་རྩིག་རྒྱུན་གྱི། ། ཆ་ཕྲན་གཅིག་གིས་བསྐོར་བར་བྱ། ། མུན་འཁོར་ཀ་བ་ཀ་རྒྱན་ཡང༌། ། ཞེང་དུ་ཆ་ཕྲན་རེ་རེ་དང༌། །
སྲིད་དུ་ཆ་ཕྲན་ལྔ་རེ་བྱ། ། རྟ་བབས་ཕྱིར་དུ་ཀ་བའི་རྩེར། ། ཆ་ཆེན་བཞིར་གཞལ་ ( ལ་ཆ་ཆེན་གསུམ་ཆ་མཉམ་་་་་་་་་ བརྒྱད་དུ་བགོ ། དེ་ཡི་འོག་ནས་ཡར་བགྲངས་པའི། ། གསུམ་པ་བདུན་པའི་ཕྱི་མཐའ་དང༌། ། ལྔ་པའི་ནང་མཐར་སུམ་ཆ་བཅད། ། ཤར་བུ་རིན་ཆེན་རྟ་རྨིག་གསེར། ། ཆུ་སྲིན་གསེར་དང་རྨིག་པ་དང༌། །  རིན་ཆེན་རྨྀག་པ་གསེར་མདའ་ཡབ། ། དེ་དག་རྣམས་ཀྱི་གཡས་གཡོན་ན། །
ཚངས་ཐིག་ལས་ནི་ཆ་ཆུང་བརྒྱད། ། སྣམ་བུ་འོག་མའི་ཚད་དུ་བྱ། ། གཉིས་དང་གསུམ་བཞིར་ཆ་ཆུང་དགུ། ། ལྔ་པ་དྲུག་པ་ཆ་ཆུང་བརྒྱད། ། བདུན་པ་བརྒྱད་པ་དགུ་པ་བཅུ། ། གཡས་གཡོན་ཆ་ཆུང་བདུན་རེ་སྟེ། ། བཅུ་གཅིག་པ་ལ་ལྔ་རེ་བྱ། ། དེ་ནས་གྷུརྞ་ཧ་རིའི་ཚད། ། སྣམ་བུ་དང་པོར་ཚངས་ལས་ནི། ། ཆ་ཆུང་ཕྱེད་དང་དྲུག་དོར་བཅད། །
གཉིས་པ་གསུམ་པ་དྲུག་ནས་བཅད། ། བཞི་པའི་ཆ་ཆུང་བཞི་དོར་ཞིང༌། ། ལྔ་པ་ཆ་ཆུང་ཕྱེད་བཞི་དང༌། ། དྲུག་པ་ཆ་ཆུང་གསུམ་དོར་ཞིང༌། ། དེ་ནས་གཡས་གཡོན་ཐད་ཀར་སྦྲེལ། ། གླང་རྒྱབ་བྱ་ཚུལ་ལུགས་གཅིག་ནི། ། རྟ་བབས་བཞི་མན་སྔར་ལྟར་ལ། ། ལྔ་པའི་འོག་ནས་ཕྱེད་བཞི་ དང༌། ། ལྔ་སྟེང་ཕྱེད་ལྔ་བར་དུ་གསེགས། ། དྲུག་པར་གསུམ་རེ་དོར་བ་ནས། །
བདུན་པའི་སྟེང་ལོགས་གཡས་གཡོན་དུ། ། ཆ་ཆུང་རེ་རེའི་མཚམས་སུ་བསྐུམ། ། སྟེང་ལོགས་སྒོ་ཁྱིམ་དབྱིབས་སུ་བྱ། ། དེ་སྟེང་ཆ་ཆུང་དབུས་རྭའི་དཔངས། ། རྭ་རྩའང་ཞེང་དུ་ཆ་ཆེན་དང༌། ། རྩེ་མོ་ཆ་ཕྲན་གཉིས་ཡིན་ཏེ། ། ཆ་ཕྲན་ཕྱི་མ་གསེགས་ཏེ་བཅད། ། དེ་ནི་གདུགས་ཀྱི་ས་བཅད་དང༌། ། ལོགས་ནས་ཆ་གཅིག་པདྨ་བྲི། ། བར་དུ་ཆ་གཉིས་འཁོར་ ལོའོ། །
སྣམ་བུ་ལྔ་སྟེང་གཡས་གཡོན་དུ། ། ཆ་ཕྲན་གཉིས་དོར་དེར་བཟུང་བས། ། མདའ་ཐིག་ཀ་རྒྱན་འཕྲད་མཚམས་ནས། ། བསྐོར་བ་རྡོ་རྭའི་ནང་ལོགས་དང༌། ། ཚད་ངེས་ལྔ་སྟེང་གཡས་གཡོན་དུ། ། ཆ་ཕྲན་ལྔ་དོར་མཚམས་སུ་བཟུང༌། ། བསྐོར་བས་རྡོ་རྭའི་ཕྱི་ངོས་འབྱུང༌། ། རྭ་རྩེའི་ཕྱི་ནས་ཆ་ཕྲན་ནི། ། གཉིས་གཉིས་བསྐོར་བ་པདྨ་ དང༌། ། རྡོ་རྗེའི་ཕྲེང་བ་དེའི་ཕྱི་ནས། །
ཆ་ཆེན་རེ་རེ་མེ་རི་དང༌། ། དུར་ཁྲོད་ཀྱི་ནི་ས་གཞིའོ། ། དཀྱིལ་འཁོར་དབུས་ཀྱི་པདྨ་ནི། ། ཆ་ཆེན་གཅིག་གི་ལྟེ་བ་དང༌། ། དེ་ཕྱིར་གེ་སར་ཆ་ཕྲན་གཅིག ། འདབ་མ་ལ་ནི་ཆ་ཆེན་གཉིས། ། དེ་ཡི་མུ་ཁྱུད་ཆ་ཕྲན་གཅིག ། སྒོ་ཁྱམས་ཆ་ཕྲན་གཉིས་ལྷག་འགྱུར། ། དེ་ལྟར་ཐིག་ནི་ལེགས་བཏབ་བོ།། ༈ ཚོན་ནི།
དབུས་ཀྱི་པདྨའི་ལྟེ་བ་ལྗང༌། གེ་སར་སེར་འདབ་བརྒྱད་ཀྱི་ཕྱོགས་བཞི་དམར། མེ་རླུང་སེར། བདེན་བྲལ་ལྗང༌། དབང་ལྡན་སྔོ། མུ་ཁྱུད་བཞི་སྔོན་པོར་གྲི་གུག་སྔོན་པོའི་ཕྲེང་བ། ནང་ཁྱམས་ཀྱི་ཤར་དཀར་སྔོ་གང་རུང༌། བྱང་ལྗང་ནུབ་དམར་ལྷོ་སེར། རྩིག་པ་ནང་ནས་ནག་ལྗང་དམར་སེར་དཀར་བ་སྟེ་ལྔ་སྦྲགས་པ། འདོད་སྣམ་ནས་བཟུང་དུར་ཁྲོད་ཀྱི་བར་དཀྱིལ་འཁོར་སྤྱིར་བཤད་པ་ལྟར་ལ་ལྷ་མཚན་ནི།
ལྟེ་བར་ཉི་གདན་ལ་རྡོ་རྗེ་སྔོན་པོ་དང་ཡུམ་གྱི་གྲི་གུག་ཕྱོགས་ཀྱི་འདབ་མ་ལ་གྲི་གུག མཚམས་སུ་བུམ་པའི་སྟེང་དུ་ཐོད་པ་བདུད་རྩིས་གང་བ་རེ། སྒོའི་ནང་ཁྱམས་ཀྱི་གཡས་གཡོན་ལ་བུམ་པ་གཉིས་གཉིས་འགོད་པ་སློབ་དཔོན་དཱ་ན་རཀྵི་ཏ་སོགས་བཤད། འདོད་སྣམ་ལ་མཆོད་ལྷ་སོགས་སྔ་མ་ལྟར་རོ།། ༈ རྡོ་རྗེ་ཕག་མོའི་དཀྱིལ་འཁོར་ནི། ། ཚངས་ཟུར་བརྒྱད་པོ་ལེགས་བཏབ་སྟེ། ། ཇི་ལྟར་མཚམས་པའི་ཟླུམ་པོ་བསྐོར། ། དབུས་ནས་ཟླུམ་པོའི་བར་ཆད་དེ། ། ཤར་གྱི་ཚངས་ཟླུམ་འཕྲད་སར་བཟུང༌། ། ལྷོ་བྱང་གཉིས་སུ་མཚན་མ་བྱ། །
དེ་སྟེང་གདན་ཐབས་ཆོས་འབྱུང་གདབ། ། ནུབ་ཀྱི་ཚངས་ཟླུམ་འཕྲད་ས་ནས། ། སྔར་ལྟར་གཞལ་ཏེ་ཁང་ཐབས་གདབ། ། དབུས་ནས་ངོས་ཆེན་ལ་རེག་བར། ། ཆ་ཆེན་གསུམ་སྟེ་ཆ་ཆུང་ནི། ། བཅུ་གཉིས་འབྱུང་ཞིང་ལྟེ་བ་ནས། ། བཞི་བདུན་མཚམས་སུ་ཟླུམ་པོར་བསྐོར། ། སླར་ཡང་ཟླུམ་བསྐོར་གཉིས་ཀའི་ནང༌། ། ཆ་ཕྲན་རེ་རེས་བསྐོར་བ་ནི། ། ནང་ནས་རིམ་བཞིན་ཟེའུ་འབྲུ་དང༌། །
གེ་སར་འདབ་མ་མུ་ཁྱུད་ཡིན། ། ཁང་ཐབས་གདན་ཐབས་གཉིས་ཀ་ལ། ། ནང་ནས་ཆ་ཕྲན་རེ་རེ་གདབ། ། གྲུ་གསུམ་རྩེ་ནས་ཆ་ཕྲན་ནི། ། གཉིས་དང་གཅིག་དང་བཞིས་བསྐོར་བ། ། ཐོད་ཕྲེང་རྡོ་རྭ་མེ་རིའོ།། ༈ ཚོན་ནི། ཐོག་མར་ཁང་ཐབས་ཀྱི་ཆོས་འབྱུང་གི་རེ་ཁ་གཡོན་བསྐོར་དུ་འབྲི་ཞིང་དེ་ནས་གཞན་རྣམས་ཀྱང༌། རིམ་པས་འབྲི་ལ། ཆོས་འབྱུང་གི་རེ་ཁ་དཀར་ནང་གཞི་དམར་པོ།
པདྨའི་ལྟེ་བ་དམར་གེ་སར་དམར་སེར་འདབ་མ་བཞིའི་ཤར་སྔོ་བྱང་ལྗང་ནུབ་དམར་ལྷོ་སེར་བ་སྟེ་ཕྱོགས་མདོག ། གོང་རས་མཛེས་ཚོན། མུ་ཁྱུད་དང་ཁྱམས་ལྗང་ཁུ། ཕྱི་རོལ་གཞི་ནག་པོར་ཐོད་ཕྲེང་དཀར་པོ་ཁ་གཡོན་དུ་ལྟ་བ། རྡོ་རྭ་གཞི་ཕྱོགས་ཚོན་ལ་རྡོ་རྗེ་སེར་པོའི་ཕྲེང་བ། མེ་རི་སྤྱི་མཐུན་ཟུར་བཞིར་རྡོ་རྗེ་ཕྱེད་པ་སེར་པོ་རེ། ལྷ་མཚན་ནི་དབུས་སུ་པདྨའི་ལྟེ་བར་ཉི་གདན་ལ་གྲི་གུག་སོ་སྔོན་པོ་ཡུ་བ་རྡོ་རྗེ་ཕྱེད་པ་སེར་པོ། ། འདབ་བཞིའི་ཤར་དུ་རྡོ་རྗེ་སྔོན་པོ། བྱང་དུ་རལ་གྲི་ལྗང་ཁུ། ནུབ་ཏུ་པདྨ་དམར་པོ།
ལྷོར་རིན་པོ་ཆེ་སེར་པོ་སྟེ་ཕྱག་མཚན་ལྔ་འབྲི། ཕྱག་མཚན་སོ་སོའི་ལྟེ་བར་མེ་ཏོག་དམར་པོའམ་འབྲུ་ལི་ཁྲི་རྒྱ་སྐྱེགས་སོགས་ཀྱིས་ཁ་བསྒྱུར་བས་ཚོམ་བུ་རེ་ཡང་དགོད། ཆོས་འབྱུང་གི་ཁུག་དྲུག་ཏུ་སྭ་སྟི་ཀཿའམ་དགའ་འཁྱིལ་དཀར་པོ་གཡོན་དུ་འཁོར་བ་རེ་འབྲི་སྟེ་གོ་ཆའི་དཔའ་མོ་དྲུག་སྐུ་སྦས་པའི་རྣམ་པ་ཅན་ནོ།། ༈ རྒྱལ་བ་རྒྱ་མཚོའི་དཀྱིལ་འཁོར་ནི། ། སྤྱི་དང་མཚུངས་ཤིང་དབུས་ནས་ནི། ། ཆ་ཕྲན་བཞི་གཅིག་དགུ་གཉིས་རྣམས། ། བསྐོར་བས་སྣ་ཚོགས་པདྨ་སྟེ། ། དཀྱིལ་འཁོར་ཕྱི་རོལ་འཁོར་ལོ་ནི། ། ཆ་ཆུང་གཅིག་བཞི་གཅིག་དང་བཞིས། ། བསྐོར་བ་པདྨ་དུར་ཁྲོད་དང༌། །
རྡོ་རྭ་མེ་རིའོ་རྟ་བབས་ནི། ། ཀ་བའི་རྩེ་མོར་སྒོ་ཚད་གསུམ། ། ཆ་མཉམ་བཅུ་གཉིས་བགོས་བྱས་ལ། ། མས་ནས་ཕ་གུ་དྲྭ་ཕྱེད་དང༌། ། ཟེའུ་ཁ་གསུམ་ཚན་བཞི་ཡིན་ ནོ། ། གོང་མ་གསུམ་ནས་རེ་རེ་འཕྲི། ། དྲྭ་ཕྱེད་བཞི་ནས་སླར་ཡང་འཕྲི། ། སྣམ་བུ་ལྔ་སྟེང་ནས་བཞིས་བསྐོར། ། གཡས་གཡོན་གཉིས་སྟེང་གསུམ་བསྐོར་བ། ། གླང་རྒྱབ་དེ་ནང་ཆ་ཕྱེད་བསྐོར། །
དྲུག་དཀྱིལ་ཚངས་ནས་གསུམ་འདུས་པར། ། བཟུང་བ་ཀ་རྒྱན་རྩེར་བསྐོར་ཞིང༌། ། བདུན་དཀྱིལ་ཚངས་ནས་དྲུག་འདུས་པར། ། སྔ་མའི་ཚད་བསྐོར་རྡོ་ རྭའོ།། ༈ ཚོན་ནི། དབུས་ཀྱི་པདྨའི་ལྟེ་བ་ལྗང༌། གེ་སར་སེར། འདབ་བརྒྱད་ཀྱི་ཕྱོགས་བཞི་དམར། ཤར་ལྷོ་སྔོ། ལྷོ་ནུབ་སེར།
ནུབ་བྱང་དམར། བྱང་ཤར་ལྗང༌། མུ་ཁྱུད་སྔོན་པོ། སྒོའི་ནང་ཁྱམས་ཀྱི་ཕྱོགས་ཚོན་ཤར་དཀར་ལྷོ་སྔོ་ནུབ་དམར་བྱང་སེར། རྩིག་པ་ནང་ནས་དམར་སྔོ་སེར་དཀར་ལྗང་ཁུ་སྟེ་ལྔ་སྦྲགས། འདོད་སྣམ་ནས་བཟུང་དུར་ཁྲོད་ཀྱི་བར་སྤྱི་འགྲེལ་རྡོ་རྭ་གཞི་སྔོན་པོར་རྡོ་རྗེ་སེར་པོའི་ཕྲེང་བ། མེ་རི་སྤྱི་མཐུན་ལྟར་ཏེ་ལྷ་མཚན་ནི། དབུས་དང་ཕྱོགས་བཞིར་པད་ཉིའི་སྟེང་དུ་ཡི་གེ་ཧྲཱིཿརེ་དང་མཚམས་བཞིའི་ཤར་ལྷོར་ཧ་ལྷོ་ནུབ་ཏུ་རི་ནུབ་བྱང་དུ་ནི་བྱང་ཤར་དུ་ས་རྣམས་དང་འདོད་སྣམ་ལ་འདོད་ཡོན་ལྔའི་ལྷ་མོས་མཆོད་པ་དང་བཅས་པའོ།། ༈ ཀུན་རིག་དཀྱིལ་འཁོར་ཉིས་སྦྲག་ནི། ། ཕྱོགས་རེའི་ཆ་ཆེན་བརྒྱད་པོ་དེ། །
དང་པོ་གཉིས་པ་བརྒྱད་དུ་བགོ ། དབུས་ནས་བརྒྱད་གཅིག་གཉིས་བཞི་གཅིག ། བསྐོར་བ་འཁོར་ལོའོ་དེ་ལྟེ་བར། ། གཉིས་གཅིག་ཟླུམ་ཐིག་ལ་རེག་བར། ། བསྣོལ་མར་བཏབ་པ་གདུང་རེའུ་མིག ། གསུམ་པར་སྒོ་སོགས་ཐིག་དང་ནི། ། བཞི་པ་ལྔ་པ་ཕྱེད་བགོས་ པས། ། ལྷ་སྣམ་རིམ་བཞི་འབྱུང་བ་ཡིན། ། རྟ་བབས་ཕྱི་རོལ་དང་མཚུངས་སོ། ། དྲུག་པ་བདུན་པ་ཕྱི་མ་ཡི། །
སྒོ་སོགས་ཐིག་དང་རྟ་བབས་ནི། ། བརྒྱད་པའི་སྟེང་དུ་ཆ་གསུམ་བསྣོན། ། སྒོ་དང་སྒོ་ཁྱུད་འགྲམ་དང་ལོགས། ། བཞི་མཉམ་གཉིས་མཉམ་གང་རིགས་ བྱ། ། གཉིས་མཉམ་ལ་ནི་མུན་པ་དང༌། ། ཀ་བ་ཀ་རྒྱན་ཆ་ཆུང་རེ། ། དེ་ནས་རྟ་བབས་བྱ་ཚུལ་ནི། ། ཆ་ཆེན་བཞི་པོ་དེ་ཉིད་ཀྱང༌། ། སྟེང་མ་དབུས་དོར་མཐའ་གཉིས་གདབ། ། དེ་འོག་བཞིར་བགོས་དེའི་འོག་མ། །
དབུས་ནས་ཆ་ཆུང་གཅིག་བཅད་ཅིང༌། ། དེ་འོག་བཞི་རུ་བགོ་བར་བྱ། ། ཞེང་དུ་མས་རིམ་ཚངས་ཐིག་ནས། ། གཡས་གཡོན་ཆ་ཆུང་བརྒྱད་བརྒྱད་དགུ། ། བརྒྱད་བདུན་བརྒྱད་དྲུག་བདུན་ཚན་གསུམ། ། ལྔ་བཅས་སྣམ་བུ་བཅུ་གཅིག་དང༌། ། དབུས་རྭའི་སྨད་དུ་ཆ་ཆེན་གཅིག ། རྩེ་མོར་ཆ་གཉིས་བསེགས་ཏེ་ བཅད། ། བཞི་སྟེང་ཚང་ནས་བཞི་བསྐོར་ལ། ། གཉིས་སྟེང་བཞི་ནས་གཉིས་གཉིས་བསྐོར། །
ཆ་ཕྱེད་ནང་བསྐོར་གླད་གུར་རོ། ། དྲུག་འོག་ཚངས་ནས་ཆ་གཉིས་ནས། ། ཀ་རྒྱན་རྩེར་བཟུང་བསྐོར་བ་དང༌། ། དྲུག་དཀྱིལ་ཕྱེད་ལྔ་ནས་དེས་བསྐོར། ། རྡོ་རྭའི་དབུས་རྭའི་རྩེ་མོ་ནས། ། ཆ་ཕྲན་གཞི་གཅིག་གསུམ་བསྐོར་བ། ། འཇིག་རྟེན་འཁོར་ཡུག་རྡོ་རྭ་དང༌། ། འོད་ཟེར་ཕྲེང་བ་དང་བཅས་སོ།། ༈ ཚོན་ནི། ནང་གི་གདུང་གྲུ་བཞི་དང་གདུང་ཟླུམ་འཁོར་ལོའི་མུ་ཁྱུད་རྣམས་སྔོན་པོ་ལ་རྡོ་རྗེ་དཀར་པོའི་ཕྲེང་བ་ཀ་བ་བརྒྱད་སྔོན་པོ་ལ་རིགས་ཀྱི་མཚན་མས་སྤྲས་ཏེ་ཤར་ནས་རྡོ་རྗེ་རིན་ཆེན་པདྨ་སྣ་ཚོགས་རྡོ་རྗེ་རྣམས་ཕྱོགས་མཚན་གཉིས་གཉིས་བཀྲ་བ།
འཁོར་ལོའི་རྩིབས་དང་རྩིབས་རྟེན་སྔོན་པོ་འཁོར་ལོའི་འོག་བཞི་ཕྱོགས་མདོག་རིའུ་མིག་དགུ་དང་དཀྱིལ་འཁོར་གཉིས་ཀའི་སྒོའི་ནང་ཁྱམས་ཕྱོགས་མདོག་དབུས།་་ ་ ( ་་་འཁོར་ལོའི་སྟེང༌། ) དཀར་ཤར་སྔོ་ལྷོ་སེར་ནུབ་དམར་བྱང་ལྗང༌། རྩིག་པ་ནང་ནས་དཀར་སྔོ་དམར་ལྗང་སེར་བ་ལྔ་སྦྲགས།་་་་་་ (་་་ འདི་ཀུན་རིག་ཆུང་བ་ལ་ཡིན། ཀུན་རིག་ཆེ་བར་རྩིག་པ་ནང་ནས་དཀར་ལྗང་དམར་སེར་སྔོ་ལྔའོ།། ) གཉིས་ཀའི་འདོད་སྣམ་ནས་བཟུང་མེ་རིའི་བར་སྤྱི་འགྲོ་བཞིན་ལ་ཕྱིའི་ཁོར་ཡུག་གི་གཞི་དཀར་རོ། ། ཕྱི་ཁྱམས་རི་རབ་ཀྱི་མདོག་ཤར་ཤེལ། ལྷོ་བཻཌཱུརྱ་ནུབ་པདྨ་རཱ་ག་བྱང་གསེར་ལས་གྲུབ་པའོ། ། ལྷ་མཚན་ནི།
དབུས་སུ་པད་ཟླའི་སྟེང་དུ་རྡོ་རྗེ་དཀར་པོ། རིའུ་མིག་བརྒྱད་ཀྱི་ཕྱོགས་བཞིར་ཤར་ནས་གཡས་བསྐོར་གྱིས་སྦྱོང་རྒྱལ་དཀར་དམར། རྒྱལ་རིན་སྔོ། ཤཱག་དབང་དམར། ཆེར་རྒྱས་ལྗང༌། མཚམས་བཞིར་མེ་ནས་གཡས་བསྐོར་གྱིས་སྤྱན་མ་དཀར། མ་ཀཱི་སྔོ། གོས་དཀར་དམར། སྒྲོལ་མ་ལྗང༌། རྩིབས་བཅུ་དྲུག་ཏུ་ཤར་ནས་གཡས་བསྐོར་གྱིས།
རྡོར་སེམས་དཀར། རྒྱལ་པོ་སེར། ཆགས་པ་དམར། ལེགས་པ་ལྗང༌། རིན་ཆེན་སེར། གཟི་བརྗིད་དམར། རྒྱལ་མཚན་སྔོ། བཞད་པ་དཀར། ཆོས་དཀར་དམར། རྣོན་པོ་སྔོ་སངས།
རྒྱུ་སེར་པོ། སྨྲ་བ་དམར། ལས་སྣ་ཚོགས་མདོག སྲུང་བ་སེར། གནོད་སྦྱིན་ནག ཁུ་ཚུར་སེར། དཀྱིལ་འཁོར་ནང་མའི་སྒོའི་ནང་ཁྱམས་ཀྱི་གྲྭ་བཞིའི་མེར་སྒེག་མོ་དཀར། དེའི་རྒྱབ་ཏུ་མེ་ཏོག་མ་སེར། དེ་བཞིན་སྲིན་པོར་ཕྲེང་བ་མ་སེར། རྒྱབ་ཏུ་བདུག་སྤོས་མ་དཀར།
རླུང་དུ་གླུ་མ་དམར་སྐྱ། རྒྱབ་ཏུ་མར་མེ་མ་དམར་སྐྱ། དབང་ལྡན་དུ་གར་མ་སྣ་ཚོགས་མདོག རྒྱབ་ཏུ་བྱུག་མ་སྣ་ཚོགས་མདོག ནང་མའི་སྒོ་བཞིར་རིམ་པས་ལྕགས་ཀྱུ་དཀར། ཞགས་པ་སེར། ལྕགས་སྒྲོགས་དཀར་དམར་འབེབས་པ་སྣ་ཚོགས་མདོག དཀྱིལ་འཁོར་ཕྱི་མའི་ལྷ་སྣམ་བཞིའི་དང་པོའི་ཤར་དུ་བྱམས་པ་སེར། འཇམ་དཔལ་དམར་སེར། ( འདི་རྣམས་རྗེ་ཆོས་གྲགས་རྒྱ་མཚོ་དང་སྤྱན་སྔ་རིན་པོ་ཆེའི་ཀུན་རིག་ཆེན་མོའི་བཞེད་པ་སྟེ་མི་བསྐྱོད་ཞབས་ཀྱི་ཀུན་རིག་ཆུང་བར་ཕྱོགས་མདོག་ཡིན།
མཆན།་ ་་་ )་་་་སྤོས་གླང་དཀར་ལྗང༌། ཡེ་ཤེས་ཏོག་སྔོ། ལྷོར་བཟང་སྐྱོང་དཀར་དམར། མཐོང་བ་དོན་ཡོད་སེར། བློ་གྲོས་མི་ཟད་པ་དཀར། སྤོབས་པ་བརྩེགས་དམར། ནུབ་ཏུ་མཐུ་ཆེན་ཐོབ་སེར། ངན་སོང་ཀུན་འདྲེན་དཀར། མྱ་ངན་མུན་འཇོམས་དཀར་སེར།
དྲྭ་བ་ཅན་གྱི་འོད་དམར་པོ། བྱང་དུ་ཟླ་འོད་དཀར། བདུད་རྩིའི་འོད་དཀར། ནམ་མཁའ་མཛོད་དཀར་སེར། ཀུན་ཏུ་སེར་པོ་སྟེ་བཅུ་དྲུག་ལྷ་སྣམ་གཉིས་པའི་ཤར་དུ་སེམས་དཔའ་དཀར་པོ་བཞི་ལྷོ་སྔོན་པོ་ནུབ་ཏུ་དམར་པོ་བྱང་དུ་ལྗང་ཁུ་རྣམ་བཞི་སྟེ། ལྷ་སྣམ་གསུམ་པར་ཉན་ཐོས་ཕྱོགས་སུ་བཞི་བཞི་སྟེ་བཅུ་དྲུག་དང་ལྷ་སྣམ་བཞི་པར་རང་རྒྱལ་ཕྱོགས་སུ་གཉིས་གཉིས་དང་མཚམས་སུ་རེ་རེ་སྟེ་བཅུ་གཉིས་རྣམས་སྐུ་མདོག་ངེས་མེད། དཀྱིལ་འཁོར་ཕྱི་མའི་ཤར་སྒོར་ཁྲོ་བོ་དཀར་པོ་ལྷོར་སྔོ་ནུབ་ཏུ་དམར་བྱང་དུ་ལྗང་ཁུ་རྣམས་གཉིས་རེ་སྟེ་འདི་དག་ཚོན་སྤུངས་སམ་ཕྱག་མཚན་གང་རུང༌། ཁོར་ཡུག་ལ་དཔལ་མགོན་དོན་ལྔའི་མཚན་མ་རྩ་རིག་གི་ཕྲེང་བ་དཀར་པོ། འདོད་སྣམ་ལ་མཆོད་་་་་(འདི་ཀུན་རིག་ཆེ་བའི་སྐབས་ཡིན་བརྒྱད་པའི་ཆུང་བ་མི་བཞེད་དོ།། མཆན།
) པའི་ལྷ་མོ་སྣ་ཚོགས་དང་བཅས་པའོ།། ༈ མི་འཁྲུགས་རྒྱལ་བ་ལྷ་དགུ་ཡི། ། དཀྱིལ་འཁོར་དབུས་ནས་རིམ་པ་བཞིན། ། ཆ་ཕྲན་བཞི་གཅིག་དགུ་གཅིག་རྣམས། ། ཟླུམ་པོར་བསྐོར་བ་ལྟེ་བ་དང༌། ། གེ་སར་འདབ་མ་མུ་ཁྱུད་དེ། ། ཁྱམས་ལ་ཆ་གཅིག་རྭ་རྩེའི་ཕྱིར། ། ཆ་ཕྲན་གཅིག་དང་གསུམ་ཟླུམ་ པོར། ། བསྐོར་བ་རྡོ་རྭ་མེ་རི་དང༌། ། རྟ་བབས་སྣམ་བུ་བཞི་མ་བྱ།།
༈ཚོན་ནི། དབུས་ཀྱི་ལྟེ་བ་ལྗང༌། འདབ་བརྒྱད་ཀྱི་ཤར་དཀར། ལྷོ་སེར། ནུབ་དམར། བྱང་ལྗང༌། མཚམས་བཞི་མཛེས་ཚོན། སྒོའི་ནང་ཁྱམས་ཀྱི་ཕྱོགས་མདོག་ཕྱོགས་བཞིའི་འདབ་མའི་མདོག་ཅན། རྩིག་པ་ནང་ནས་སྔོ་དཀར་སེར་དམར་ལྗང་ལྔ་སྦྲགས། འདོད་སྣམ་ནས་བཟུང་མེ་རིའི་བར་སྤྱི་མཐུན་ལ་སྒོ་བཞིར་ཐེམ་སྐས་ཀྱིས་མཛེས་པ།
ཕྱི་ཁྱམས་ལྗང་ཁུའོ། ། ལྷ་མཚན་ནི། དབུས་ཀྱི་པད་ཟླ་ལ་རྡོ་རྗེ་སྔོན་པོ། འདབ་བརྒྱད་དུ་ཟླ་གདན་ལ་ཤར་དུ་ལྷ་མོ་དཀར་མོས་དཔལ་བེའུ། ལྷོར་དམར་མོས་པདྨ། ནུབ་ཏུ་སྔོན་མོས་གདུགས། བྱང་དུ་ལྗང་གུས་དང༌། མེར་དཀར་མོས་འཁོར་ལོ། ལྷོ་ནུབ་ཏུ་སྔོན་མོས་རྒྱལ་མཚན། ནུབ་བྱང་དུ་དམར་སྐྱས་བུམ་པ།
བྱང་ཤར་དུ་ལྗང་ཁུས་ཉ་འཛིན་པ་རྣམས་ཕྱག་མཚན་ནམ། ཚོན་སྤུངས་སམ། ས་བོན་འགོད་ན་དབུས་སུ་ཧཱུྃ། ཧོ། འདབ་བརྒྱད་ལ་ཤར་ནས་གཡས་སྐོར་དུ། པཾ་དཀར། པཾ་དམར། ཚཾ་སྔོ། ཤཾ་ལྗང༌། ཙཾ་དཀར།
སྟཾ་སྔོ། ཉཾ་དམར་སྐྱ། ལཾ་ལྗང༌། རྣམས་སོ།། ༈ ཡེ་ཤེས་མགོན་པོ་བེར་ཆེན་གྱི། ། དཀྱིལ་འཁོར་བྲི་ཚུལ་འདིར་བཤད་བྱ། ། ཚངས་ཐིག་དང་པོ་ལེགས་བཏབ་ནས། ། དབུས་ནས་ཟླུམ་པོར་བསྐོར་བྱས་པའི། ། ཚད་དེས་ཚངས་ཟླུམ་འཕྲད་མཚམས་ནས། ། གཡས་གཡོན་བྱ་རྗེས་བཙལ་བའི་སྟེང༌། །
གྲུ་གསུམ་རྩ་ཐིག་གདབ་པར་བྱ། ། ནུབ་ཀྱི་ཚངས་ཟླུམ་འཕྲད་མཚམས་ནས། ། སྔ་མའི་ཚད་དེས་གཡས་གཡོན་དུ། ། མཚན་མ་བྱས་སྟེང་ཟུར་གཉིས་སུ། ། སྤྲད་ལ་ཐིག་གཉིས་གདབ་པར་བྱ། ། རྩ་ཐིག་ནས་ནི་ལྟེ་བའི་བར། ། ཚད་དེས་གྲུ་གསུམ་རྩེ་ལ་ནི། ། མཚན་མ་བྱས་ལ་མདའ་ཐིག་གདབ། ། རྩ་ཐིག་མདའ་ཐིག་གཉིས་ཀྱི་བར། ། ལོགས་ནས་གཞལ་བའི་ཚད་དེ་ཡི། །
གྲུ་གསུམ་རྩེ་ནས་མཚན་མ་བྱ། ། དེ་སྟེང་ཐིག་གདབ་ཕྱེད་བགོས་འབྱུང༌། །  ནང་མ་དབུས་དོར་མཐའ་གཉིས་གདབ། ། ཕྱི་མ་ཕྱེད་བགོས་ཕྱི་ཕྱེད་གདབ། ། སྒོ་དང་རྟ་བབས་བྱེད་ཚུལ་ནི། ། མདའ་ཡབ་ཕྱི་རོལ་སྒོ་ཚད་བཞི། ། དང་པོ་གསུམ་པ་ཆ་ བཞིར་བགོས། ། གཉིས་དབུས་ཆ་ཆུང་གཅིག་བཅད་བྱ། ། བཞི་ལ་ཆོས་འཁོར་གདུགས་ཀྱི་ས། ། འདོད་སྣམ་མདའ་ཡབ་ཕྱི་ཐིག་དང༌། །
ཚངས་ཐིག་འཛོམས་སའི་གཡས་གཡོན་དུ། ། སྒོ་ཚད་གཉིས་གཉིས་དོར་བ་ལ། ། ནང་མ་ཕྱེད་གདབ་ཕྱི་ཕྱེད་གདབ། ། ཕྱི་མ་ཆ་བཞིར་བགོ་བར་བྱ། ། རྟ་བབས་སྣམ་བུ་བཅུ་གཅིག་གི ། གཉིས་པ་གསུམ་པ་བཞི་པ་རྣམས། ། མཐའ་ནས་ཆ་ཕྲན་རེ་རེ་བསྣན། ། ལྔ་པ་བརྒྱད་དགུ་བཅུ་རྣམས་ལ། ། མཐའ་ནས་ཆ་ཕྲན་རེ་རེ་དབྲི། ། བདུན་པ་ལ་ནི་གཉིས་འཕྲི་ཞིང༌། །
བཅུ་གཅིག་པ་ལ་གསུམ་འཕྲིའོ། ། དང་པོ་དང་ནི་དྲུག་པ་ལ། ། འཕྲི་བ་བསྣན་པ་གཉིས་ཀ་མེད། ། ( ཕྱི་ནས་ཚུར་རྩིས་པའི་ ་་་་)་་བདུན་པ་འོག་མའི་ནང་ཐིག་དང༌། ། ཚངས་པའི་ཐིག་གཉིས་འདུས་པའི་ མདོར། ། སྒོ་ཚད་གཅིག་གི་བསྐོར་བ་དང༌། ། དེ་ནས་ཐུར་དུ་ཆ་ཕྲན་གཉིས། ། སླར་ཡང་འཕྲད་དུ་ཆ་ཕྲན་གསུམ། ། དོར་ཞིང་སྒོ་ཚད་ཕྱེད་ཀྱིས་བསྐོར། ། གླང་རྒྱབ་ལུགས་དང་མཐུན་པ་འབྱུང༌། །
རྒྱུད་ནས་སྒོ་གསུམ་གསུངས་པའི་ཕྱིར། ། སྣ་ཚོགས་རྡོ་རྗེ་སྤང་བར་བྱ། ། ཟུར་གསུམ་མདའ་ཐིག་རྩེ་མོ་ནས། ། ཆ་ཕྲན་བཞི་གཅིག་གཉིས་གསུམ་གཉིས། ། བཞི་བསྐོར་དུར་ཁྲོད་ཟེའུ་འབྲུ། ། པདྨ་མཚོན་ཆའི་འཁོར་ལོ་དང༌། ། རྡོ་རྗེ་མེ་རིའི་ཕྲེང་བའོ། ། དེ་ནས་ནང་ཐིག་འདེབས་པའི་ཚུལ། ། དབུས་ནས་ཆ་ཆེན་གཅིག་གིས་བསྐོར། ། དེ་ནས་རྩ་ཐིག་བར་དུ་ནི། །
ཆ་མཉམ་བཞིར་བགོས་རིམ་བཞིན་བསྐོར། ། ལྟེ་བའི་ཕྱི་ནས་ཆ་ཕྲན་ཕྱེད། ། འཁོར་ལོ་གཞན་རྣམས་ནང་ལོགས་ནས། ། ཆ་ཕྲན་ཕྱེད་རེས་མུ་ཁྱུད་བསྐོར། ། ཕྱི་མའི་ཕྱི་ནས་ཆ་ཕྲན་ནི། ། གཅིག་གིས་མུ་ཁྱུད་བསྐོར་བར་བྱ། ། འཁོར་ལོ་བཞི་ནི་རིམ་བཞིན་དུ། ། དང་པོ་རྩིབས་བརྒྱད་གཉིས་པ་བཅུ། ། གསུམ་པ་བཞི་པ་རྩིབས་བརྒྱད་དང༌།། ༈ དེ་ནས་ཚོན་བཀྱེ་བའི་རིམ་པ་ནི།
ལྟེ་བ་མཐིང་ནག་ལ་གྲུ་གསུམ་གདན་ཐབས་སྔོན་པོ་བྱ་ཞིང༌། དེའི་ཟུར་གསུམ་དང་ཕྱི་རོལ་གྱི་སྒོ་གསུམ་ཐད་ཀར་འགྲིགས་པར་བྱ། འཁོར་ལོ་བཞི་སྔོན་པོ། རྩིབས་མཆན་རྣམས་མཛེས་ཚོན། རྩིག་པར་ཐོད་སྐམ་ཁ་ནང་བསྟན་གྱི་ཕྲེང་བ། འདོད་སྣམ་དམར་པོ། ཕ་གུ་སེར་པོ། དྲྭ་ཕྱེད་ནག་པོ་ལ་མི་མགོ་སྐམ་རློན་དང༌། སྙིང་དང་རྒྱུ་མའི་ལྡ་ལྡི། ཤར་བུ་སྔོན་པོ།
མདའ་ཡབ་དཀར་པོ། ཀ་བ་ཀ་རྒྱན་མཛེས་ཚོན། གླང་རྒྱབ་ཀྱི་ནང་ནག་པོ་ལ་མི་ལྤགས་ཀྱི་བླ་བྲེས། སྙིང་དང་རྒྱུ་མའི་དྲྭ་ཕྱེད་པདྨ་ཆོས་འཁོར་གདུགས་རྣམས་སྤྱི་མཐུན། རྟ་བབས་ཀྱི་གཡས་གཡོན་མདའ་ཡབ་ཀྱི་སྟེང་དུ་རོ་སྐྲའི་རྔ་ཡབ། མི་མགོའི་ཏོག་དང་རོ་རས་ནག་པོ་འཕྱངས་པ། མི་ལྤགས་ཀྱི་རྒྱལ་མཚན་སོགས་བྲི། ཕྱི་རོལ་གྱི་ཁྱམས་སུ་དུར་ཁྲོད་བརྒྱད་ཀྱི་བཀོད་པ། གེ་སར་སེར་པོ། པདྨ་སྣ་ཚོགས།
མཚོན་ཆའི་འཁོར་ལོ་བཞི་སྔོན་པོ་ལ་མདུང་དང༌། རལ་གྲི་དང༌། ཤཀྟི་དང༌། དགྲ་སྟྭ་དང༌། མདའ་དང༌། རྩེ་གཅིག་དང༌། ཕུར་བུ་དང༌། གྲི་གུག་དང་འཁོར་ལོ་ལ་སོགས་པ་མཚོན་ཆ་སྣ་ཚོགས་བྲི། རྡོར་ཕྲེང་དང་མེ་རི་སོགས་སྤྱི་ བཞིན་ནོ།། ལྷ་མཚན་འགོད་པ་ནི།
ཆོས་འབྱུང་མཐིང་ནག་གི་དབུས་སུ་ཐིག་ལེ་ནག་པོ་དང༌། སྔོ་སྐྱ། གཡས་གཡོན་དང་རྒྱབ་ཏུ་དྲེག་པ་སྐྱ་གསུམ་གྱི་ཐིག་ལེ། སྔོ། དམར། ནག་བཅས་དང༌། འཁོར་ལོ་དང་པོ་རྩིབས་བརྒྱད་ལ་ཐིག་ལེ་སྔོན་པོ་དང་ནག་པོ་གཉིས་རེ་འགོད། འཁོར་ལོ་གཉིས་པའི་རྩིབས་བཅུ་ལ་ཤར་དུ་ཐིག་ལེ་དཀར་པོ། ཤར་ལྷོར་ནག་པོ། ལྷོར་དམར་ནག
ལྷོ་ནུབ་ཏུ་དམར་སེར། ནུབ་ཏུ་དམར་ནག ནུབ་བྱང་དུ་དམར་ནག བྱང་དུ་ལྗང་ནག བྱང་ཤར་དུ་ལྗང་གུ། ཤར་དང་བྱང་ཤར་གྱི་བར་དུ་ཐིག་ལེ་སྔོན་པོ་ དང༌། ནུབ་དང་ནུབ་བྱང་གི་བར་དུ་ཐིག་ལེ་སེར་པོ་བཅས། འཁོར་ལོ་གསུམ་པའི་རྩིབས་བརྒྱད་ལ་ཤར་དུ་ཐིག་ལེ་ལྗང་ནག་ལ་འཁོར་ལྗང་ནག་བརྒྱད་བཅས་དགོས། ཤར་ལྷོ་ཐིག་ལེ་སྔོ་ནག་དགུ། ལྷོར་མཐིང་ནག་དགུ།
ལྷོ་ནུབ་ཏུ་དམར་པོ་དགུ། ནུབ་ཏུ་ནག་པོ་དགུ། ནུབ་བྱང་དུ་ནག་པོ་དགུ། བྱང་དུ་ནག་པོ་དགུ། བྱང་ཤར་དུ་ནག་པོ་དགུ་བཅས། འཁོར་ལོ་ཐ་མ་ལ་ཤར་ནས་གཡོན་བསྐོར་དུ་རིམ་པ་བཞིན་དུ་ཐིག་ལེ་དམར་པོ་བདུན་དང༌། དཀར། སྔོ། དམར། སེར་ནག་བཅས་དང༌།
བྱང་ཤར་དུ་དམར། དམར། ནག དམར། དཀར། སྔོ། ལྗང་ནག་བཅས། བྱང་དུ་ཐིག་ལེ་ནག་པོ་བདུན་དང༌། དཀར། སྔོ།
དམར། ལྗང་གུ་བཅས་དང༌། ནུབ་བྱང་དུ་དམར། དཀར། སེར། དམར། དཀར། སྔོ། དམར་བཅས་དང༌། ནུབ་ཏུ་ཐིག་ལེ་དམར་པོ་བདུན་དང༌།
དམར། སྨུག སྔོ། དཀར་བཅས་དང༌། ལྷོ་ནུབ་ཏུ་ཐིག་ལེ་སེར། དམར། དཀར། ལྗང་ནག དམར། ལྗང་ནག
སེར་བཅས། ལྷོར་ཐིག་ལེ་སེར་ནག་བདུན་དང༌། དཀར། སེར། དམར། སྔོ་བཅས། ཤར་ལྷོར་ཐིག་ལེ་དམར་ནག དམར་སེར། དཀར། ལྗང༌།
སྔོ། དམར། དཀར། ནག་བཅས་དང༌། དེའི་ཕྱི་རོལ་གྱི་མུ་ཁྱུད་དུ་ཀླུ་བརྒྱད་ཀྱི་ཀ་གདན། ལྷ་ཆེན་བརྒྱད་ཀྱི་ཀ་བ། གཟའ་བརྒྱད་ཀྱི་གདུང༌། རྒྱུ་སྐར་ཉི་ཤུ་རྩ་བརྒྱད་དང༌། ཞིང་ཆེན་རྐང་དང་རྩིབས་མའི་གྲལ་གྲབ་སོགས་བྲི། དེའི་ཕྱི་རོལ་གྱི་ཕྱོགས་བཞིར་ཤར་དུ་ཐིག་ལེ་དཀར།
ལྷོར་སེར། ནུབ་ཏུ་དམར། བྱང་དུ་ནག་པོ་རྣམས་བཀོད་པར་བྱའོ།། ༈ ཞི་སོགས་ལས་བཞིའི་ཐབ་ཐིག་ནི། ། ཚངས་ཟུར་བཞི་པོ་ལེགས་བཏབ་ སྟེ། ། དབུས་ནས་སོར་མོ་བཅུ་གཉིས་དང༌། ། སླར་ཡང་བཞི་པ་རིམ་གཉིས་བསྐོར། ། རྒྱ་ཁྱོན་མཆུ་དང་ཁ་ཆེར་ཡིན། ། དེ་དབུས་སོར་བཞི་པད་ལྟེ་བསྐོར། ། ཚངས་ཟུར་དབུས་གཤགས་གཅུས་ཐིག་གདབ། །
པད་འདབ་བརྒྱད་འབྱུང་ཞི་བ་འགྲུབ།། ༈ དབུས་ནས་ཚངས་སྟེང་སོར་མོ་ནི། ། ཉེར་བཞི་ཚན་གཅིག་བརྒྱད་ཚན་གཉིས། ། མཚན་མ་བྱས་ལ་དེ་སྟེང་ནས། ། ཟུར་ཐིག་སྟེང་དུ་མཚན་མ་བྱ། ། དེ་སྟེང་གྲུ་བཞི་ཕྱོགས་པ་ལ། ། གསུམ་གསུམ་བཏབ་པས་ཐབ་རྒྱ་དང༌། མུ་རན་ཁ་ཁྱེར་ཡང་དག་འབྱུང༌། ། སོར་མོ་བརྒྱད་དང་བཅུ་དྲུག་གི ། པདྨའི་ལྟེ་བ་འདབ་མ་བསྐོར། །
གཅུས་ཐིག་བཏབ་པས་རྒྱས་པ་འབྱུང༌།། ༈ དབུས་ནས་སོར་མོ་ཉི་ཤུ་དང༌། ། གསུམ་པ་གཉིས་ཀྱི་ཟླུམ་པོར་བསྐོར། ། རྒྱ་དང་མུ་རན་ཁ་ཁྱེར་འབྱུང༌། ། ངོས་གསུམ་ཟླུམ་པོ་ངོས་གཞན་ནི། ། ཐིག་གིས་བཅད་དེ་ཟླ་གམ་ བྱ། ། དབུས་སུ་འདབ་བརྒྱད་དེའི་སུམ་ཆས། ། པད་ལྟེ་བསྐོར་བས་དབང་འགྲུབ་བོ།། ༈ དབུས་ནས་སོར་མོ་ཉི་ཤུ་དང༌། ། གསུམ་པ་གཉིས་ཀྱི་ཟླུམ་པོར་བསྐོར། །
དབུས་ནས་ཟླུམ་མཐའ་སོ་སོའི་ཚད། ། ནུབ་ཀྱི་ཚངས་ཟླུམ་འདུས་སྟེང་ནས། ། གཡས་གཡོན་བྱ་རྗེས་བཙལ་སྟེང་དུ། ། རིམ་པ་བཞིན་དུ་གྲུ་གསུམ་བཏབ། ། དབུས་ནས་གྲུ་གསུམ་ནང་མ་ ལ། ། རེག་པར་བསྐོར་ལ་དེའི་སུམ་ཆ། ། ལྟེ་བའི་འདབ་བརྒྱད་དྲག་པོ་འགྲུབ།། ༈ དེ་དག་གི་ཚོན་ནི་ཞི་བར་ལྟེ་བ་ལྗང་གུའི་སྟེང་དུ་རྡོ་རྗེ་དཀར་པོ། ། འདབ་མ་བརྒྱད་ནི་ཕྱོགས་བཞི་དམར། ། ཤར་ལྷོ་དང་ནུབ་བྱང་སེར།
ལྷོ་ནུབ་ལྗང༌། བྱང་ཤར་སྔོ་བཅས། དེ་ལྟར་ཞི་བ་ལས་ཐམས་ཅད་པ་ལ་དང༌། ཞི་བ་ཁོ་ནའི་ས་ཡིན་ན། པདྨ་ཐམས་ཅད་དཀར་པོ་ཕྱེད་པ་སོགས་ལས་ཀུན་ལ་ཤེས་དགོས་སོ། ། ཁ་ཁྱེར་ལ་རྡོ་རྗེ་དཀར་པོའི་ཕྲེང་བ། གྲྭ་བཞིར་ཟླ་ཕྱེད་རྡོ་རྗེའི་མཚན་པ་བྲི། རྒྱས་པའི་ཐབ་སེར་པོ། དབུས་སུ་རིན་པོ་ཆེ། ཁ་ཁྱེར་ལ་རིན་པོ་ཆེའི་ཕྲེང་བ།
གྲུ་བཞིར་རིན་པོ་ཆེས་མཚན་པའོ། ། དབང་གི་ཐབ་དམར་པོ་དབུས་སུ་ལྕགས་ཀྱུ། ཁ་ཁྱེར་ལ་ལྕགས་ཀྱུའི་ཕྲེང་བ། གྲྭ་བཞིར་ཨུཏྤལ་དམར་པོས་མཚན་པའོ། ། དྲག་པོའི་ཐབ་ནག་པོ་ལྟེ་བར་རྡོ་རྗེ་ནག་པོ་དང༌། ཁ་ཁྱེར་ལ་རྡོ་རྗེ་ནག་པོ་ཡི་ཕྲེང་བ། གྲྭ་གསུམ་ལ་རྡོ་རྗེ་ནག་པོའི་སྤྲས་པ་བྲིའོ།། ༈ རྙིང་ལུགས་རྟ་བབས་བརྒྱད་མ་ནི། ། མདའ་ཕྱིར་ཆ་ཆེན་གསུམ་བཅད་པའི། །  ནང་མ་གཉིས་པོ་བཞི་བཞིར་བགོ །
རྟ་བབས་སྣམ་བུ་བརྒྱད་ཡིན་ནོ། ། ཕྱི་མ་དབུས་དང་མཐའ་གཉིས་གདབ། ། པདྨ་འཁོར་ལོ་གདུགས་ཀྱི་ས། ། དེ་དག་ཕྱི་མཐའི་རིམ་པ་ནི། །  རྟ་རྐང་ཀ་རྒྱན་མཐའ་དང་མཉམ། ། ཆུ་སྐྱེས་དང་ནི་སྒྲོམ་བུ་གཉིས། ། དེ་ལས་ཆ་ཕྲན་གཅིག་གིས་རིང༌། ། ཟར་ཚག་དེ་ལས་གཅིག་གིས་ཐུང༌། ། སྣ་འཕྱོང་དེ་ལས་གཅིག་གིས་རིང༌། ། ཆུན་འཕྱང་དེ་ལས་གཉིས་ཀྱིས་ཐུང༌། །
ཤར་བུ་དེ་ལས་གཅིག་གིས་རིང༌། ། དེ་ལས་ཁྱུང་མགོ་གཅིག་འཕྱར་རོ། ། པདྨ་འཁོར་ལོ་གདུགས་གསུམ་པོའི། ། རྒྱ་ཚད་ཆ་ཕྲན་གཉིས་རེ་སྟེ། ། པདྨའི་གཡས་གཡོན་ཆ་ཕྲན་ཕྱེད། ། དོར་སར་རི་དྭགས་རེ་རེ་བྲི། ། གླང་རྒྱབ་མིག་གསུམ་བསྐོར་ཚུལ་ནི། སྣམ་བུ་གསུམ་པའི་ཕྱི་ཐིག་དང༌། ཚངས་ཐིག་འཛོམས་པ་ནས་བཟུང་སྟེ། ། ཆ་ཕྲན་གཉིས་ཀྱི་དབུས་མ་བསྐོར། །
མུན་པ་ཕ་ཏིའི་ཕྱི་ཐིག་དང༌། ། ཚངས་ཐིག་འཛོམས་པའི་གཡས་གཡོན་དུ། ། ཆ་ཕྲན་གཉིས་རེ་ཕྱིན་པ་ནས། ། ཆ་ཕྲན་གཉིས་ཀྱི་གཡས་གཡོན་བསྐོར། ། དེ་རྣམས་ཕྱི་རུ་ཆ་རེ་བསྐོར། ། འདི་ལ་འཁྱོག་དགུ་བྱ་དགོས་ན། ། སྣམ་བུ་དང་པོ་ཕྱེད་དང་བཞི། ། གཉིས་པ་གསུམ་པ་དྲུག་དྲུག་གོ ། བཞི་པ་ལ་ནི་བཞི་བཞི་སྟེ། ། སྣམ་བུ་ལྔ་པ་ཆ་ཕྲན་གསུམ། །
དྲུག་པ་དེ་ནས་ཚངས་རྩེར་སླེབས། ། དེ་རྣམས་ཕྱི་རུ་ཕྱེད་རེ་བཅད། ། དེ་ཡི་གཡས་གཡོན་རྭ་སྐོར་ ཚུལ། ། སྣམ་བུ་གསུམ་པའི་ཕྱི་ཐིག་དང༌། ། ཚངས་ཕྱིར་གཉིས་ཕྱིན་འཛོམས་པ་ ནས། ། བཟུང་སྟེ་ཀ་རྒྱན་རྩེ་ནས་བསྐོར། ། དེ་ནས་འཕྲེད་གཉིས་ཕྱི་རུ་གཅིག ། ཕྱིན་ཏེ་སྔ་མའི་ཚད་དེ་བསྐོར། ། དབུས་རྭ་རྩ་བའི་རྒྱ་ཚད་དུ། ། ཆ་ཆེན་གཅིག་ཡིན་མི་མཐོང་ ཡང༌། །
རིམ་ཕྲ་རྩེ་མོ་ཆ་ཕྲན་གཉིས། ། པད་འཁོར་གདུགས་ཀྱི་འོག་ཏུ་བྲི། ༈ ཚོན་ནི། རྟ་བབས་བརྒྱད་རྣམས་གོ་རིམ་བཞིན། ། རྟ་རྐང་བཞི་སྔོ་རྡོ་རྗེ་སེར། ། ཆུ་སྐྱེས་དམར་ལ་སྒྲོམ་མཛེས་ཚོན། ། ཟར་ཚག་དཀར་ལ་གཞི་མ་ནག ། སྣ་འཕྱང་སེར་པོ་ཕ་གུ་འདྲ། ། སྒྲིལ་འཕྱང་དཀར་ལ་གཞི་མ་ནག ། ཤར་བུ་དཀར་ལ་གཞི་མ་སྔོ། །
རྒྱ་ཕུབ་ཁྱུང་མགོ་མཐིང་ཁའོ། ། པདྨ་དམར་ལ་འཁོར་ལོ་དང༌། ། རི་དྭགས་གསེར་མདོག་གདུགས་དཀར་པོ། ། སྣ་ཚོགས་རྡོ་རྗེ་ཕྱོགས་ཀྱི་མདོག ༈ གཉིས་པ་རྟ་བབས་བཞི་མ་ནི། ། འདབ་ཐིག་ཕྱི་རུ་ཆ་ཆེན་གཉིས། ། ནང་མ་ཆ་བཞིར་བགོ་བར་བྱ། ། རྟ་བབས་སྣམ་བུ་བཞི་ཡིན་ནོ། །  ཕྱི་མ་དབུས་དོར་མཐའ་གཉིས་གདབ། ། པད་འཁོར་གདུགས་ཀྱི་གནས་སུ་འགྱུར། །
རྟ་བབ་ཕྱི་མཐའི་རིམ་པ་ཡང༌། ། དང་པོ་ཀ་རྒྱན་མཐའ་དང་མཉམ། ། དེ་རྗེས་གསུམ་པོ་རེ་རེ་ཐུང༌། ། མིག་གསུམ་སྐོར་ཚུལ་རྟ་བབ་ཀྱི། ། སྣམ་བུ་གཉིས་པའི་ཕྱི་ཐིག་དང༌། ། ཚངས་ཐིག་འཛོམས་པ་ནས་བཟུང་སྟེ། ། ཆ་ཕྲན་གཉིས་ཀྱི་དབུས་མ་བསྐོར། ། སྣམ་བུ་དང་པོའི་ཕྱི་ཐིག་དང༌། ། ཚངས་ཐིག་འཛོམས་པའི་གཡས་གཡོན་དུ། ། ཆ་ཕྲན་གཉིས་རེ་ཕྱིན་པ་ནས། །
ཆ་ཕྲན་གཅིག་རེ་གཡས་གཡོན་བསྐོར། ། ཡང་ན་གཡས་གཡོན་མིག་གཉིས་ པོ། ། བརྒྱད་མ་ལྟ་བུ་བསྐོར་བའང་ཡོད། ། སྣ་ཚོགས་རྡོ་རྗེའི་ར་བསྐོར་ཚུལ། ། ཚངས་ཕྱིར་གསུམ་ཕྱིན་མདའ་ཕྱིར་གཅིག ། ཕྱིན་ཏེ་ཀ་རྒྱན་རྩེ་ནས་བསྐོར། ། དེ་ནས་ཕྲེད་གཉིས་ཕྱི་རུ་གཅིག ། ཕྱིན་ཏེ་སྔ་མའི་ཚད་དེས་བསྐོར།། ༈ ཚོན་ནི། ནང་ནས་དམར་སྔོ་ལྗང་སེར་རམ། །
ཡང་ན་སེར་མཐིང་དམར་ལྗང་བྱ།། དེ་ལྟར་ཉེར་མཁོའི་ཕྱིར་དུ་རྗེ་བཅུ་བཞི་པའི་ཐིག་ཚོགས་རྒྱ་མཚོ་དང༌། ལོ་ཆེན་དྷརྨ་ཤྲཱིའི་དཀྱིལ་འཁོར་སྤྱིའི་ཐིག་ཚོན་གྱི་བྱ་བ་ལས་ཟུར་དུ་བཀོལ་ནས་ཁྲ་འགུ་སྤྲུལ་མིང་འཛིན་པས་བྲིས་པ་ལགས། སརྦ་མངྒལཾ།། ༄༅། །དུར་ཁྲོད་ཆེན་པོ་བརྒྱད་ནི། ཕྱོགས་བཞི་གཡོན་བསྐོར་དང་མཚམས་བཞི་གཡས་བསྐོར་ཏེ་བརྒྱད་དུ་ཕྱེ་བས་རིམ་པ་བཞིན་བཀོད་པར་བྱ་སྟེ། དེའང་སྡོམ་འབྱུང་ལས། གཏུམ་དྲག་དེ་བཞིན་ཚང་ཚིང་འཁྲིགས། ། རྡོ་རྗེ་འབར་བ་ཀེང་རུས་ཅན། ། དབང་ལྡན་དུ་ནི་མི་བཟད་བཞད། །
བྱིན་ཟ་དུ་ནི་བཀྲ་ཤིས་མཆོག ། མུན་པ་དྲག་པོ་བདེན་བྲལ་དུ། ། རླུང་ཕྱོགས་ཀི་ལི་ཀི་ལིའི་སྒྲ། ། ཞེས་དང༌། ཤིང་བརྒྱད་ནི། ཤར་དུ་ཤིརྴ་ཨ་ཤྭཏྠ། ། ཀང་ཀེལ་ཁྱད་པར་ཙུ་ཏའི་ཤིང༌། ། པཱ་ཊ་དེ་བཞིན་ཀ་རཉྫ། ། ལ་ཊ་སརྐ་བསྟེན། ཅེས་པ་སྟེ་དེ་ལ།
ཨ་ཤྭཏྠ་ནི་རྟ་གནས་ཏེ་བྱང་ཆུབ་ཤིང་དང༌། པཱ་ཊ་ནི་འཁོར་བྱེད་དེ་ནྱ་གྲོ་ དྷའོ། ། ཀ་རཉྫ་ནི་ལས་འདུལ་ཏེ་འཇམ་འབྲས་ཤིང་དང༌། ཤིརྴ་ནི་ཤི་རཱི་ཀ་སྟེ་འཚེ་བྱེད། ཀང་ཀེལ་ནི་ཀེ་ལར་གྲགས་པ་སྟེ་ཆུ་ཤིང་རྣམས་སོ། ། ཡང༌། ཀེང་རུས་དང་ནི་གསལ་ཤིང་ཕུག ། འཕྱང་དང་ཕྱེད་ཚིམ་པ་དང་མགོ ། ཐོད་པ་བྱིན་པ་མགོ་གྲལ་དང༌། ། བརྩེགས་པའི་མགོ་དང་རུས་པའང༌། །
ཞེས་པ་དང༌། ཁྲ་དང་འུག་པ་བྱ་རྒོད་དང༌། ། ཅེ་སྤྱང་ཅེ་སྤྱང་མོ་དང་ནི། ། འོལ་བ་དང་ནི་འོལ་བ་མོ། ། སེང་གེའི་གདོང་དང་སྟག་གི་གདོང༌། ། དྲག་ཅིང་འཇིགས་པའི་གདོང་ཅན་མ། ། སྦྲུལ་ནི་བ་ལང་སྣ་ཅན་དང༌། ། གདོང་གཉིས་པ་སོགས་ཕྱོགས་སུ་རྒྱུ། ། ཞེས་དང༌། གྲུབ་པ་རིག་འཛིན་དུ་མ་དང༌། །
དམ་ཚིག་སྤྱོད་པའི་རྣལ་འབྱོར་ལ། ། རྣལ་འབྱོར་མ་ཡི་ཚོགས་རྣམས་དང༌། ། གནོད་སྦྱིན་རོ་ལང་སྲིན་པོའི་ཚོགས་རྣམས་ཀྱིས། ། ཀི་ལི་ཀི་ལི་ཆེན་པོ་སྒྲོགས་རྣམས་དང༌། ། ཞེས་སོགས་བཤད་ཅིང༌། མངོན་བརྗོད་བླ་མར་ཡང་དུར་ཁྲོད་ཀྱི་མཚན་ཉིད་མང་དུ་གསུངས་སོ། ། དེ་དག་ཏུ་ཕྱོགས་སྐྱོང་བརྒྱད། ཞིང་སྐྱོང་བརྒྱད། ཀླུ་བརྒྱད། མཆོད་རྟེན་བརྒྱད།
སྤྲིན་བརྒྱད། རི་བརྒྱད། ཤིང་བརྒྱད། མེ་བརྒྱད་རྣམས་གྲངས་ངེས་ཅན་དུ་བཤད་ལ། གྲུབ་པ་དཔའ་བོ་རྣལ་འབྱོར་མ་སོགས་གྲངས་ངེས་མེད་དོ། ། ཕྱོགས་སྐྱོང་བ་བརྒྱད་ནི་ཞལ་གཅིག་ཕྱག་གཉིས་པ་དང་ཕྱག་བཞི་པ་ཡང་བཤད་ཀྱང་སྔ་མ་ལེགས་ལ། དེ་ཡང༌། སྲིན་པོ་ཁྲོས་པ་དང༌། གཞན་རྣམས་ཞི་བ་ཡིན་ཏེ། ཇི་སྐད་དུ།
དེ་ཡང་བརྒྱ་བྱིན་དཀར་པོ་ཡིན། ། གླང་ཆེན་ཞོན་ཅིང་རྡོ་རྗེ་ཐོགས། ། གནོད་སྦྱིན་སེར་པོ་རྟ་ལ་ཞོན། ། བེ་ཅོན་འཛིན་པའོ་ཆུ་ལྷ་དཀར། ། ཆུ་སྲིན་ཞོན་པ་སྦྲུལ་ཞགས་འཛིན། ། གཤིན་རྗེ་སྔོན་པོ་མ་ཧེ་ཞོན། ། དབྱུག་ཏོ་འཛིན་པའོ་མེ་ལྷ་དམར། ། ར་ལ་ཞོན་ཅིང་བགྲང་ཕྲེང་འཛིན། ། སྲིན་པོ་ནག་པོ་རོ་ལངས་ཞོན། ། རལ་གྲི་འཛིན་པའོ་རླུང་ལྷ་ལྗང༌། །
ཤ་བ་ཞོན་ནས་བ་དན་འཛིན། ། དབང་ལྡན་སྔོ་སྐྱ་གླང་ལ་ཞོན། ། རྩེ་གསུམ་འཛིན་པའོ་དེ་རྣམས་ནི། ། རང་རང་བཙུན་མོས་གཡོན་ནས་བརྟེན། ། ཞེས་པ་ལྟར་རོ། ། རླུང་ལྷའི་བཞོན་པ་རི་དྭགས་ཀྲྀཥྞར་གྲགས་པ་ཉིད་ལེགས་ལ། མེ་ལྷའི་བཞོན་པར་དང་ལུགས་གཉིས་ཀ་བཤད་དོ། ། ཞིང་སྐྱོང་བ་བརྒྱད་ནི་ཕྱོགས་སྐྱོང་གི་ཞོན་པའི་གདོང་ཅན། མདོག་ཀྱང་དེ་དང་མཚུངས་པར་བཤད་ཅིང༌། རང་ལུགས་བདེ་མཆོག་སོགས་ལ་ནི་ཡུམ་གཙོ་བོར་བྱེད་པ་ལ་ཤར་དུ་ཁཱའི་གདོང་ཅན་སོགས་སྒོ་མཚམས་མ་བརྒྱད་དང་རྣམ་པ་འདྲ་བ་ལས།
ཤིང་ལོའི་གསེབ་ནས་ལུས་ཕྱེད་ཐོན་པ། ། ཕྱག་གཡས་སྡིག་མཛུབ་དང་གཡོན་ན་ཐོད་པའི་ནང་དུ་གཏོར་མ་སྟེ། མགོ་དང་རྐང་ལག་གི་ལྷ་དུ་མ་ཁྲག་དང་བཅས་པས་གང་བ་འཛིན་པའོ། ། རི་བརྒྱད་ནི། ཤར་དུ་ལྷུན་པོ་སྣ་ཚོགས་མདོག ། དེ་ནས་གཡས་བསྐོར་གྱི། མནྡྷ་ར་ལྗང༌། གངས་རི་དཀར། མ་ལ་ཡ་སེར། དབང་ཆེན་ནག
སྤོས་ངད་ལྡན་སེར། གངས་ཅན་དཀར། དཔལ་གྱི་རི་སྔོན་པོ་རྣམས་སོ། ། ཤར་ནས་གཡས་སྐོར་དུ་མཆོད་རྟེན་བརྒྱད་ནི། རྡོ་རྗེ་དང༌། འདུས་བྱས་རྡོ་རྗེ་དང༌། རྡོ་རྗེ་ཆགས་པ། རྡོ་རྗེ་ནག་པོ། ཐུགས་རྡོ་རྗེ། སྐུ་རྡོ་རྗེ།
རིན་ཆེན་རྡོ་རྗེ། ཆོས་རྡོ་རྗེ་རྣམས་ཁ་དོག སོ་སོར་བཤད་ཀྱང་དཀར་པོ་ཉིད་བྱ་ཞིང་ཆུ་བོ་བརྒྱད་ལ། ཀླུ་ཆེན་བརྒྱད་ལུས་ཕྱེད་ཐོན་ནས་ཐལ་མོ་སྦྱར་བ། ཕྱོགས་རྣམས་ཕྱོགས་མདོག་དང༌། མཚམས་རྣམས་ཁ་དོག་སྣ་ཚོགས་པ་སྦྲུལ་གྱི་གདེངས་ཀ་དང་མཇུག་མ་ཅན། དེའི་ནམ་མཁར་ཁ་དོག་སྣ་ཚོགས་པའི་སྤྲིན་ཆེན་བརྒྱད་ཆར་གློག་དང་བཅས་པ། འབར་ཞིང་འཁྲིགས་པའི་མེ་བརྒྱད་དང༌། ། གྲུབ་ཆེན་བརྒྱད་ནི་ཕྱོགས་བཞི་གཡོན་བསྐོར་དང༌། མཚམས་བཞི་གཡས་བསྐོར་དུ་ཕྱེ་བ། །
ཨིནྡྲ་བོ་དྷི་བཙུན་མོར་བཅས། ། ཀུ་ཀུ་རི་པ་ཁྱི་མོར་བཅས། ། པདྨ་བཛྲ་ཡུམ་དང་བཅས། ། ཀླུ་སྒྲུབ་སྙིང་པོ་དགེ་སློང་ཚུལ། ། ཊོཾ་བྷི་ཧེ་རུ་སྟག་ལ་ཞོན། ། ལུ་ཧི་པས་ནི་ཉ་རྒྱུ་གསོལ། ། རྡོ་རྗེ་དྲིལ་བུ་ཡུམ་བཅས་ འཕུར། ། ས་ར་ཧ་ནི་མདའ་གཞུ་འཛིན། ། གཞན་ཡང་མི་རོ་གསར་རྙིང་དང༌། ། མཐོར་བ་ཚིག་པ་ཐོད་ཚལ་སོགས། །
ཀེང་རུས་རོ་ལངས་ཤ་ཟ་དང༌། ། ཅེ་སྤྱང་བྱ་རྒོད་སྦྲུལ་ཚོགས་སོགས། ། ཞེས་པ་ལྟར་དུར་ཁྲོད་ཀྱི་བཀོད་པ་འཇིགས་ཤིང་སྐྱི་གཡའ་བར་བྱའོ། ། དེ་ལྟར་དུར་ཁྲོད་བསྒོམ་པས་གཙང་བ། བདེ་བ། རྟག་པ། བདག་ཡོད་པ་བཞི་དང༌། དེའི་གཉེན་པོ་ལམ་དམན་པ་བཞི་རྣམས་སྦྱོང༌། འབྲས་བུ་འོག་མིན་རྣམ་སྣང་རོལ་པའི་དུར་ཁྲོད་དང་ཨོ་རྒྱན་རང་བྱུང་གི་དུར་ཁྲོད་རྣམས་མཚོན། ལམ་དུས་སུ་ཁམས་སྙིགས་མ་བརྒྱད་གསོས་སུ་གྱུར་པའི་ཡེ་ཤེས་ཀྱི་བྱེད་རྒྱུའོ། །
རྡུལ་ཚོན་སྐབས་དེ་དག་རྣམས་ཀྱི་སྐུའམ་རང་རང་གིས་མདོག་མཚུངས་ཀྱི་ཚོན་སྤུངས་བྱའོ།། སརྦ་མངྒ་ལཾ།། ༄༅། །གནམ་ཆོས་ཐུགས་ཀྱི་གཏེར་ཁ་སྙན་བརྒྱུད་ ཟབ་མོའི་སྐོར་ལས་ཛམྦྷ་ལ་སེར་པོའི་ སྒྲུབ་ཐབས་བཞུགས་སོ།། སྐྱབས་སེམས་ནི། ན་མོ༔ དཀོན་མཆོག་གསུམ་དང་རྩ་བ་གསུམ༔ སྐྱབས་གནས་རྣམས་ལ་སྐྱབས་སུ་མཆི༔ འགྲོ་ཀུན་སངས་རྒྱས་ལ་འགོད་ཕྱིར༔ བྱང་ཆུབ་མཆོག་ཏུ་སེམས་བསྐྱེད་དོ༔ ལན་གསུམ།
མཆོད་གཏོར་རྣམས། ཀ་དག་ཀློང་ནས་སྤྲུལ་པ་ཡི༔ གནམ་ས་གང་བའི་མཆོད་པའི་སྤྲིན༔ སྨན་གཏོར་རཀྟ་ལྷ་མོར་བཅས༔ ཟད་མེད་གྱུར་ཅིག་པཱུ་ཛཿཧོ༔ ས་བྱིན་གྱིས་བརླབས། བདག་བསྐྱེད་ནི། རང་ཉིད་སྐད་ཅིག་གུ་རུ་པདྨ་འབྱུང་༔ གསང་བའི་བདག་པོ་དབྱེར་མེད་སྐུ་མདོག་མཐིང་༔ རྡོ་རྗེ་སྡིགས་མཛུབ་ཁྲོ་བོའི་ཆས་ཀུན་རྫོགས༔
སྣང་གྲགས་ལྷ་སྔགས་བདེ་ཆེན་རོལ་པར་གྱུར༔ ཞེས་གསལ་བཏབ་ལ། ཨོཾ་ཨཱཿ་ཧཱུྃ་བཛྲ་གུ་རུ་ཙནྡྲ་མ་ཧཱ་རོ་ཥ་ཎ་ཧཱུྃ་ཕཊ༔ ཅེས་ཅི་ནུས་བཟླ། མདུན་རྟེན། ཨོཾ་ཨཱཿམྲྀ་ཏ་ཧཱུྃ་ཕཊ༔ ཀྱིས་བསང༌། ཨོཾ་སྭབྷཱ་ཝ་ཤཱུདྡྷཿསརྦ་དྷརྨཱ་སྭབྷཱ་ཝ་ཤཱུདྡྷོ྅་ཧཾ། གིས་སྦྱང༌། སྟོང་པའི་ངང་ལས་མདུན་དུ་ལྕང་ལོ་ཅན་གྱི་ཕོ་བྲང་བཀོད་པས་མཛེས་པའི་དབུས་སུ་པད་ཟླའི་གདན་ལ་སྐད་ཅིག་གིས༔
ཛམྦྷ་ལ་སེར་པོ་གཡས་ཤིང་ཐོག་པཱུ་ར་སེར་པོ༔ གཡོན་ནེའུ་ལེ་མ་ཎི་རཏྣ་སྐྱུགས་པ༔ ནོར་བུའི་དབྱིབས་འདྲ་བ་ཁོག་སྟོད་དར་དམར་གྱིས་བརྒྱན་པ༔ ཁོག་སྨད་དར་ལྗང་གིས་བརྒྱན་པ༔ དེའི་སྤྱི་བོར་རང་ཉིད་ཨོ་རྒྱན་དུ་གྱུར༔ ཁོ་ཡི་ཁོག་སྨད་དར་དེ་ལས་ཡྃ་གཅིག་ཆད་པས་རླུང་དུ་གྱུར༔ ཁོག་སྟོད་ཀྱི་དར་དེ་ལས་རྃ་གཅིག་ཆད་པས་མེ་ཆུང་ངུར་གྱུར༔ རླུང་དེ་ཇེ་ཆེ་ལ་བྱུང་མེ་ལ་བརྒྱབ་མེ་དེ་ཆེ་ནས་ཁོག་ཏུ་རྒྱུག་པས༔ ཁོ་སྐོམ་པས་རང་གི་ལུས་ཆུ་བབས་ནས་མེ་བསད་པས༔ ཁོ་མགུ་ནས་དངོས་གྲུབ་ཅི་དགོས་ལགས་དང་སྦྱིན་ཟེར་ཏེ༔
ནོར་གྱི་དངོས་གྲུབ་དང་གང་འདོད་བརྗོད་པས་ཁོས་བྱིན་པར་གྱུར༔ བདག་ཐུགས་འོད་ཟེར་ལྕགས་ཀྱུ་ཡིས༔ ཆོས་དབྱིངས་ཁྱབ་པའི་ཞིང་ཁམས་དང་༔ ལྕང་ལོ་ཅན་གྱི་ཕོ་བྲང་ནས༔ ནོར་བདག་འཁོར་བཅས་སྤྱན་དྲངས་བསྟིམ༔ སྤྱན་འདྲེན་ནི། ཧཱུྃ༔ བྱང་ཕྱོགས་གཏེར་གྱི་གཞལ་ཡས་ན༔ ནོར་གྱི་དབང་ཕྱུག་ཛམྦྷ་ལ༔ ཐུགས་རྗེས་གནས་འདིར་གཤེགས་སུ་གསོལ༔
ཇི་སྲིད་བར་དུ་བརྟན་པར་བཞུགས༔ བཛྲ་ས་མ་ཡ་ཛ༔ ཏིཥྛ་ལྷན༔ མཆོད་པ། སྟོང་གསུམ་འདི་འམ་གཞན་དག་གི༔ དཔལ་འབྱོར་བློ་ཡིས་བླངས་ཏེ་འབུལ༔ ཡིད་སྤྲུལ་རྟགས་བརྒྱད་རྒྱལ་སྲིད་བདུན༔ དངོས་འབྱོར་མཆོད་གཏོར་འདི་འབུལ་བཞེས༔ ཨོཾ་ཛམྦྷ་ལ་ཛ་ལེནྡྲ་ཡེ་ཨི་དམ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི༔ ཨོཾ་བཛྲ་ཨརྒྷཾ་ སོགས།
བསྟོད་པ། ཧཱུྃ༔ བདེ་གཤེགས་སྦྱིན་པའི་ཕ་རོལ་ཕྱིན༔ གཟུགས་ཀྱི་སྐུར་སྤྲུལ་ཛཾབྷ་ལ༔ དྲན་པ་ཙམ་གྱིས་དབུལ་ཕོངས་སེལ༔ ཛམ་ལྷ་སེར་པོར་ཕྱག་འཚལ་བསྟོད༔ བཤགས་པ་ནི། ཐོག་མེད་སེར་སྣའི་ལས་བསགས་རྣམས༔ མཐོལ་བཤགས་བྱང་ཞིང་དག་གྱུར་ཅིག༔ དབུལ་ཕོངས་ཐམས་ཅད་ཞི་བ་དང༌།
དཔལ་འབྱོར་ནོར་དབྱིག་འཕེལ་ཞིང་རྒྱས༔ འདོད་དགུ་སྣང་སྲིད་དབང་དུ་བསྡུས༔ སྙིགས་དུས་མུ་གེའི་བསྐལ་པ་བཟློག༔ ཐུགས་དམ་དུས་བབ་ས་མ་ཡ༔ རྣལ་འབྱོར་བཅོལ་བའི་ཕྲིན་ལས་མཛོད༔ ཅེས་ཕྲིན་ལས་བཅོལ། བཟླས་དམིགས་ནི། ཛཾ་ལྷའི་ཐུགས་ཀར་ཟླ་གདན་ལ༔ ཐུགས་སྲོག་ས་བོན་སྔགས་ཕྲེང་བཅས༔ རང་མདོག་གཡས་བསྐོར་འཁོད་པར་གྱུར༔
བདག་ཐུགས་འོད་ཀྱིས་མཆོད་པས་མཉེས༔ ཐུགས་བསྐྱེད་དམ་བཅའ་རྗེས་དྲན་ཏེ༔ འོད་ཟེར་སྤྲུལ་ཚོགས་འཇིག་རྟེན་ཁྱབ༔ མཁོ་རྒུའི་དཔལ་འབྱོར་ལོངས་སྤྱོད་བསྡུས༔ ཅི་འདོད་དངོས་གྲུབ་སྩོལ་བར་གྱུར༔ ཞེས་གསལ་གདབ་ཅིང་༔ ཨོཾ་ཛཾབྷ་ལ་ཛ་ལེནྡྲ་ཡེ་སྭཱཧཱ༔ བསྙེན་སྔགས་ཅི་ནུས་བཟླས་མཐར་རྗེས་རིམ་ནི།

སླར་ཡང༌། སྟོང་གསུམ་འདི་འམ་གཞན་དག་གི༔ དཔལ་འབྱོར་བློ་ཡིས་བླངས་ཏེ་འབུལ༔ ཡིད་སྤྲུལ་རྟགས་བརྒྱད་རྒྱལ་སྲིད་བདུན༔ དངོས་འབྱོར་མཆོད་གཏོར་འདི་འབུལ་བཞེས༔ ཨོཾ་ཛམྦྷ་ལ་ཛ་ལེནྡྲ་ཡེ་ཨི་དམ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི༔ ཨོཾ་བཛྲ་ཨརྒྷཾ་ སོགས། ཧཱུྃ༔ བདེ་གཤེགས་སྦྱིན་པའི་ཕ་རོལ་ཕྱིན༔ གཟུགས་ཀྱི་སྐུ་སྤྲུལ་ཛམྦྷ་ལ༔ དྲན་པ་ཙམ་གྱིས་དབུལ་ཕོངས་སེལ༔
ཛམ་ལྷ་སེར་པོར་ཕྱག་འཚལ་བསྟོད༔ ཐོག་མེད་སེར་སྣའི་ལས་བསགས་རྣམས༔ མཐོལ་བཤགས་བྱང་ཞིང་དག་གྱུར་ཅིག༔ དབུལ་ཕོངས་ཐམས་ཅད་ཞི་བ་དང་༔ དཔལ་འབྱོར་ནོར་དབྱིག་འཕེལ་ཞིང་རྒྱས༔ འདོད་དགུ་སྣང་སྲིད་དབང་དུ་བསྡུས༔ སྙིགས་དུས་མུ་གེའི་བསྐལ་པ་བཟློག༔ ཐུགས་དམ་དུས་བབ་ས་མ་ཡ༔ རྣལ་འབྱོར་བཅོལ་བའི་ཕྲིན་ལས་མཛོད༔ བརྟན་བཞུགས་ནི།
འདིར་ནི་རྟེན་དང་ལྷན་ཅིག་ཏུ༔ འགྲོ་བའི་དོན་དུ་བཞུགས་ནས་ཀྱང་༔ ནད་མེད་ཚེ་དང་དབང་ཕྱུག་དང་༔ མཆོག་རྣམས་ལེགས་པར་སྩལ་དུ་གསོལ༔ ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ༔ དགེ་བ་འདི་ཡིས་མྱུར་དུ་བདག༔ ནོར་གྱི་བདག་པོ་འགྲུབ་གྱུར་ནས༔ འགྲོ་བ་གཅིག་ཀྱང་མ་ལུས་པ༔ དེ་ཡི་ས་ལ་འགོད་པར་ཤོག༔ དགེ་བ་བསྔོ།
འབད་དང་རྩོལ་བས་མ་གོས་པ། ། ཡིད་བཞིན་ནོར་བུ་དཔག་བསམ་ཤིང༌། ། སེམས་ཅན་རེ་བ་བསྐང་མཛད་ལྟར། ། བསམ་པ་འགྲུབ་པའི་བཀྲ་ཤིས་ཤོག། ཅེས་བཀྲ་ཤིས་ཀྱིས་མཐའ་བརྒྱན་ཅིང་བདག་བསྐྱེད་དམིགས་མེད་དུ་བཞག་པས་གྲུབ་བོ། ཞེས་གནམ་ཆོས་དང་རྒྱལ་དབང་བཅོ་ལྔ་པའི་གསུང་གུང་བསྟུན་ནས་བཀླག་ཆོག་ཏུ་ཁྲ་འགུ་སྤྲུལ་མིང་པས་ཉམས་ལེན་བྱེད་པོ་རྣམས་ལ་ཕན་པའི་ཆེད་དུ་བྲིས་པ་དགེ། ༄༅། །བླང་དོར་བཞི་བཅུ་ཞེ་གཉིས་མའི་རྩ་བ་ བཞུགས་སོ།། མ་འདྲིས་འགྲོ་བའི་བཤེས་གཉེན་སྟོན་མཆོག་ལ།། མི་ཕྱེད་དང་བའི་ཡིད་ཀྱིས་ཕྱག་འཚལ་ནས།། ཚངས་པ་མཚུངས་པར་སྤྱོད་པའི་གྲོགས་རྣམས་ལ།།
ལྷག་བསམ་དག་པས་བླང་དོར་བསླབ་བྱ་སྤེལ།། དྲིན་ཆེན་ཕ་མའི་རེ་བ་བསྐང་ཕྱིར་དང༌།། རང་གི་འདི་ཕྱིའི་དོན་ཆེན་རྒྱུར་ངེས་པས།། མར་འདྲེན་ཅོལ་ཆུང་རྗེས་སུ་མི་འབྲང་བར།། ཀུན་སློང་མ་ནོར་མ་བརྗེད་ལག་ལེན་མཛོད།། ཚངས་སྤྱོད་ལག་གཙང་བློ་ཐུབ་ཡོན་ཏན་བརྩོན།། མྱོས་བྱེད་ཤོ་སྦག་ཏ་སེ་(Tash)ཐ་མ་ཁ།། མཐའ་མིའི་གོས་དང་སྔོ་ལྗང་ཁྱིམ་པའི་ཆས།། སྐྲ་རིང་མཚན་མོ་གྲོང་པའི་ཁྲོད་དུ་འཁྱམས།། ༡ཁ་བཙོག་དོན་མེད་ཁ་གྱོང་བརྡུང་བརྡེག་བྱེད།།
འགྲུལ་པ་མགོ་སྐོར་གློག་བརྙན་ཁང་དུ་འགྲོ།། འཐབ་རྩོད་བུད་མེད་རྩེ་རྣམས་རྒྱུན་དུ་སྤངས།། ཆོས་གོས་གདིང་བ་རྡོར་དྲིལ་ཌཱ་མ་རུ།། ༢དྲིལ་གདན་སྒྲིག་ཞལ་ཕོར་རས་ཤུ་ཀ་ལི།། རྒྱུན་མཁོའི་ཕྱག་དཔེ་དཔེ་རས་དང་བཅས་པ།། བྲིས་ཆས་སྦྱང་དེབ་མཁོ་བའི་ཡོ་བྱད་བཅང༌།། གཟན་ཤམ་སྟོད་འགག་སྨད་གཡོགས་རྔུལ་ལེན་དང༌།། ༣ དམར་སེར་ལྷམ་བཅས་གཙང་མར་ཚུལ་མཐུན་བགོ། རང་འཁྲིའི་ལས་འགན་འཐུས་ཤོར་མེད་པར་གཅེས།། དེ་སྐད་དགེ་བའི་བཤེས་ཀྱི་མིང་འཛིན་པ།།
ཁྲ་འགུ་བ་ཡི་བརྩེ་བས་གདམས་པར་བྲིས།། ༤ ༄༅། །བླང་དོར་བཞི་བཅུ་ཞེ་གཉིས་མའི་རང་འགྲེལ་ བཞུགས་སོ།། འཛམ་གླིང་ཧྲིལ་པོར་འཁོད་པའི་སྐྱེ་དགུ་དག། སྡུག་བསྔལ་ལས་ཉོན་སྨག་ཏུ་འཐུམ་པ་ཉིད།། གསལ་མཛད་ཉིན་བྱེད་འོད་སྟོང་འབར་བ་ནི།། རིན་ཆེན་གསུམ་ཞེས་གྲགས་པ་ཁོ་ན་ལས།། གཞན་དུ་དཀའ་སྤྱད་དྲག་པོས་བཙལ་བྱས་ཀྱང༌།། སྲིད་གསུམ་ཁོང་འདིར་རྙེད་པར་ག་ལ་ནུས།། དེ་ཕྱིར་སྐྱབས་གཅིག་དཀོན་མཆོག་རྣམ་གསུམ་གྱིས།།
མཆོག་ཏུ་ཤིས་པའི་སྣང་བ་སྩོལ་མཛོད་ཅིག། ཚུལ་ཁྲིམས་མི་སྲུང་ཐོས་བསམ་ལ་མི་བརྩོན།། ཉམས་ལེན་མེད་པའི་གྲྭ་གཟུགས་ཙམ་འཆང་བ།། རྒྱལ་བསྟན་བཤིག་པའི་ཆོམ་རྐུན་ལྟ་བུར་ངེས།། དེ་བས་མར་འདྲེན་མིག་ལྟོས་སྤངས་ནས་ཀྱང༌།། སྒྲིགས་དང་ཀུན་སྤྱོད་བཟང་བའི་དགེ་འདུན་སྡེར།། བཞུགས་ན་འགྲོ་བའི་སྐྱབས་དང་བསྟན་པའི་རྒྱན།། དམ་པའི་ཚུལ་དགུ་ཞེས་པའང་དེ་ཁོ་ན།། དེ་ཕྱིར་བླང་དོར་གསལ་བའི་ཡིག་རིས་སྤེལ།། དེ་ཡང་སྔོན་དགོན་པ་གསར་འཛུགས་སྐབས་བླང་དོར་བཞི་བཅུ་ཞེ་གཉིས་ཞེས་ཚིགས་བཅད་ཤོ་ལོ་ཀ་བཞིའི་ཁོངས་སུ་ཡོད་པ་ཞིག་བྲིས་པ་དེ་ཐམས་ཅད་ཀྱིས་ཤེས་དགོས་པ་དང་ཤེས་ནས་དེ་དག་ལག་ལེན་དུ་ཐེབ་པ་ཞིག་ངེས་པར་བྱེད་དགོས་པ་ཡིན།
དེ་ལས་དང་པོ་ཚངས་སྤྱོད་ཅེས་པ་ནི། བཅོམ་ལྡན་འདས་ཀྱིས་དགོས་པ་དང་རྒྱུ་མཚན་མང་པོ་གཟིགས་ནས་བུད་མེད་ལ་མི་ཚངས་པར་སྤྱོད་པ་བཀག་པ་དང༌། རྗེས་འཇུག་རབ་ཏུ་བྱུང་བ་རྣམས་ཀྱིས་ཀྱང་ད་ལྟའི་བར་བཀག་པ་དེ་ཉམས་ལེན་གནང་བཞིན་པ་སྟེ། ཉེས་པ་དེ་བྱུང་ན་འགལ་ཚབས་ཆེ་བའི་ཕྱིར། དེ་ལྟ་བུའི་སྐྱོན་བྱུང་ཚེ་སྒྲིགས་ནས་ཐོན་དགོས་པ་ཡིན། གཉིས་པ་ལག་པ་གཙང་བ་ནི། མ་བྱིན་པར་ལེན་པ་སྤངས་པ་སྟེ། གལ་ཏེ་རིན་ཐང་ཚང་བ་ཞིག་བོར་བརླག་བྱུང་ན་གལ་ཆུང་མི་བྱ་བར་ལས་བྱེད་པ་རྣམས་ཀྱིས་རྩད་གཅོད་མཐིལ་ཕྱིན་བྱེད་དགོས། རྩད་ཆོད་ནས་ལོ་བཅོ་བརྒྱད་ཡན་ལོན་པ་དང༌། རིན་ཐང་ཚང་བ་ཞིག་ཡིན་ན་ངེས་པར་སྒྲིགས་ནས་ཐོན་དགོས་ལ།
གལ་ཏེ་དངོས་པོ་ཆུང་ངུའམ། ལོ་ཆུང་བསམ་མེད་ལྟ་བུ་ཞིག་ཡིན་ན། ཕ་མའམ་གཉེན་བཤེས་སོགས་ལ་ཡང་སྐད་ཆ་བྱས་ནས། གྲྭ་ཆུང་འདི་ལ་སྤྱོད་ངན་འདི་ལྟ་བུ་ཞིག་འདུག ། གལ་ཏེ་སྒྲིགས་དང་འགལ་བ་ལན་གསུམ་བྱུང་ན་སྒྲིགས་ལས་ཐོན་དགོས་པའི་སྒྲིགས་གཞི་ཡོད་པ་དང༌། བསླབ་བྱ་བྱས་ན་སྐྱོན་ངོ་ཤེས་ནས་མ་འོངས་པར་གང་ལེགས་འབྱུང་རྒྱུ་ཡོད་པར་བརྟེན་བསླབ་བྱ་ནན་པོ་བྱ་དགོས་པའི་བསྐུལ་མ་བྱེད་དགོས་ཤིང༌། དགོན་གྱི་ལས་བྱེད་པ་རྣམས་ནས་ཀྱང་ལྷག་བསམ་རྣམ་དག་གིས་ཞི་དྲག་གཉིས་ཀྱི་སྒོ་ནས་བསླབ་བྱ་གང་ཐུབ་བྱ། གལ་ཏེ་ཡང་ཐེངས་གཉིས་པ་ཞིག་བྱུང་ན་སླར་ཡང་དེ་ལྟར་བྱས་ནས། དེའི་སྐབས་སུ་ཡིག་ཆ་ཡང་བཞག ། དེ་རྗེས་སྤྱོད་ངན་ཐེངས་གསུམ་པ་བྱུང་ན་སྒྲིགས་ཁུངས་ལས་ཐོན་དགོས་པ་ལས་ཞུ་བ་འབུལ་བའམ་དེང་དུས་ཀྱི་བརྗོད་སྲོལ་ལྟར་ལྟག་སྒོ་ཕྱེ་བ་སོགས་བྱ་མི་རུང༌།
གསུམ་པ་བློ་ཐུབ་པ་ནི། རྫུན་སྤང་བ་དང༌། བཞི་པ་ཡོན་ཏན་ལ་བརྩོན་པ་ནི་གོ་སླ་མོད། དེ་གཉིས་ཀྱི་སྐྱོན་བྱུང་ཚེ་བསླབ་བྱ་དང༌། ལེགས་བཅོས་བྱུང་ཚེ་རྔན་པ་ སོགས་སྤྲད། ལྔ་པ་མྱོས་བྱེད་ཅེས་པ། ཆང་དང༌། ཨ་རག ། བྷེ་ཡར་(Beer) སོགས་དང༌། དམིགས་བསལ་དེང་དུས་ཐོན་གསར་བཟི་སྨན་རིགས་ཡིན་ལ།
གལ་ཏེ་སྨན་པས་ནད་གཞིའི་རིགས་བཅོས་པའི་ཆེད་དུ་སྤྲད་པ་ཡིན་ན་དམིགས་བསལ་ལས། གཞན་དེ་རིགས་ཀྱི་སྐྱོན་བྱུང་ཚེ་མ་བྱིན་པར་ལེན་པ་ལ་ལག་ལེན་བྱས་པ་ལྟར་བསླབ་བྱ་ཐེངས་གསུམ་གྱི་རྗེས་མ་ཉན་ན་སྐྱོན་གཞན་ལ་འཕེལ་རྒྱུའི་ཉེན་ཁ་ཡོད་པས་སྒྲིགས་ལས་ཐོན་དགོས། དྲུག་པ་ཤོ། བདུན་པ་སྦག་དང་མ་ཆང༌། བརྒྱད་པ་ཏ་སེ། (Tash) དགུ་པ་ཐ་མ་ཁ་དང༌། ཁེ་ནི་(khenee)བཅས་ངེས་པར་སྤང་དགོས་ལ། གལ་ཏེ་དེ་དག་ལག་ལེན་བྱེད་པ་བྱུང་ན་ཚོགས་ལ་བརྒྱ་ཕྱག་དང༌། ཐུགས་སྤྲོའི་ཞལ་འདེབས་སྒོར་ལྔ་བརྒྱ་ཕུལ་དགོས། འདིའི་ཁོངས་སུ་ཌི་སི་ཀོ་(Disco) ལ་འགྲོ་བ་ཡང་གཏོགས་པས།
བརྒྱ་ཕྱག་ཕུལ་དགོས་པ་དང༌། དེར་འགྲོ་སྐབས་འགྲོ་སོང་ཕངས་མེད་གཏོང་བ་ཞིག་ཡིན་པའི་ཕྱིར་ཐུགས་སྤྲོའི་ཞལ་འདེབས་སྒོར་ཆིག་སྟོང་ཕུལ་དགོས་པར་སེམས། བཅུ་པ་མཐའ་མིའི་གོས་ནི། ཀོཊ་(Coat) ཡིན། བཅུ་གཅིག་པ་སྔོ་ལྗང་ཞེས་པ། རྔུལ་ལེན། ཨོ་སུ། ལྷམ་སོགས་ཀྱི་ཁ་དོག་ཡིན་པ་དང༌། གལ་ཏེ་དེ་ལྟ་བུ་གྱོན་པ་བྱུང་ཚེ་གཞུང་ནས་རྩིས་བཞེས་ཀྱིས་རིན་ཐང་ཅན་ཞིག་ཡིན་ན་བཙོང་ནས་རིན་བབས་ཐུགས་སྤྲོའི་ཞལ་འདེབས་གནང་རྒྱུ་དང༌། རིན་ཐང་མ་ཚང་བ་ཞིག་ཡིན་ན།
ཞེ་ཆེན་བསྟན་གཉིས་དར་རྒྱས་གླིང་གི་ཕྱག་སྲོལ་ལྟར་མེར་སྲེག་ནས་མེད་པར་བྱེད་རྒྱུ། བཅུ་གཉིས་པ་ཁྱིམ་པའི་ཆས་ནི། གལ་ཏེ་ལག་ཁྱེར་མེད་པར་ས་མཚམས་བརྒལ་བ་སོགས་ལ་དམིགས་བསལ་ལས་རང་གར་ཁྱིམ་པའི་ཆས་བྱས་ན་ཐུགས་སྤྲོའི་ཞལ་འདེབས་སྒོར་ལྔ་བརྒྱ་ཕུལ་དགོས། བཅུ་གསུམ་པ་སྐྲ་རིང་བ་ནི། མཐོང་ཚུལ་དུ་བསླབ་པ་ལ་གཅེས་སྤྲས་མེད་པ་ལྟ་བུས་ཁྱིམ་པ་སུན་འབྱིན་པ་ཡིན་པའི་ཕྱིར། ཟླ་བ་རེའི་ཚེས་ཉེར་དྲུག་ལ་དབུ་སྐྲ་བཅད་དགོས་ཤིང༌། གལ་ཏེ་ཐག་རིང་ནས་འབྱོར་བ་སོགས་ཡིན་ན། ཉིན་ཤས་ལས་མ་འགོར་བར་དབུ་སྐྲ་བཅད་དགོས། བཅུ་བཞི་པ་མཚན་མོ་གྲོང་དུ་འགྲོ་བ་ནི། ཕ་མ་སོགས་མི་ཤི་བའམ་ན་ཚ་ཆེན་པོ་གློ་བུར་དུ་བྱུང་བ་ལ་དགོངས་པ་ཞུས་ནས་འགྲོ་ཆོག །
ན་ཚ་ཆུང་ཙག་ལ་དགོངས་པ་གནང་རྒྱུ་མེད། གལ་ཏེ་གཉེན་ཚན་དང༌། ངོ་ཤེས། སྦྱིན་བདག་སོགས་ཀྱིས་གདན་དྲངས་ན། དམིགས་བསལ་ཆོས་ཁྲིམས་པ་ལ་དགོངས་པ་ཞུ་དགོས། དེ་མིན་ཐུགས་སྤྲོའི་ཞལ་འདེབས་སྒོར་ལྔ་བརྒྱ་ཕུལ་རྒྱུ། བཅོ་ལྔ་པ་ཁ་བཙོག་ཞེས་པ་ནི། བུད་མེད་ཀྱི་རིགས་ལ་འཁྲིག་ཚིག་རྗེན་པར་སྨྲ་བ་སྟེ། གལ་ཏེ་དེ་ལྟ་བུའི་སྐྱོན་བྱུང་ན། བརྒྱ་ཕྱག་དང༌།
ཐུགས་སྤྲོའི་ཞལ་འདེབས་སྒོར་ལྔ་བརྒྱ་ཕུལ་དགོས། བཅུ་དྲུག་པ་ཁ་གྱོང་དང༌། བཅུ་བདུན་པ་བརྡུང་བརྡེག་གཉིས་ཏེ། ལས་བྱེད་པས་སྒྲིགས་ལམ་གྱི་ཆེད་དུ་དེ་དག་གནང་བ་ཡིན་ན་དམིགས་བསལ་ལས། རང་དོན་དུ་ཉམ་ཆུང་ལ་བརྙས་བཅོས་དང༌། རང་ཉིད་སྟོབས་ཆེན་ཡིན་པའི་དཔུང་ངོམ་བྱས་པ་ཡིན་ཚེ། བརྒྱ་ཕྱག་དང༌། ཐུགས་སྤྲོའི་ཞལ་འདེབས་སྒོར་ལྔ་བརྒྱ་ཕུལ་དགོས། བཅོ་བརྒྱད་པ་འགྲུལ་པ་མགོ་སྐོར། བཅུ་དགུ་པ་གློག་བརྙན་ཁང་དུ་འགྲོ་བ་གཉིས་ཀྱང༌།
བརྒྱ་ཕྱག་དང༌། ཐུགས་སྤྲོའི་ཞལ་འདེབས་སྒོར་ཆིག་སྟོང་དགོས། ཉི་ཤུ་པ་འཐབ་རྩོད་ཀྱི་ཆད་ལས་བརྡུང་བརྡེག་དང་གཅིག་པ་ཡིན། ཉེར་གཅིག་པ་ཉེ་དུ་མ་ཡིན་པའི་བུད་མེད་དང་རྩེ་བ། ཞེས་པའི་ཉེ་དུའི་ཁོངས་སུ་སྲིང་མོ་གསར་དུ་བསྒྲིགས་པ་སོགས་མི་གཏོགས་པར་མ་ཟད། སྲིང་མོ་གསར་པ་བསྒྲིག་པ་སོགས་གཏན་ནས་མི་ཆོག ། གལ་ཏེ་བུད་མེད་དང་ལྷན་དུ་རྩེད་མོ་རྩེ་བ་བྱུང་ན། འཁྲིག་ཚིག་རྗེན་པར་སྨྲ་བའི་ཆད་ལས་དང་གཅིག་པ་བཅས། དེ་ལྟར་སྤང་བྱའི་ཀུན་སྤྱོད་ཉི་ཤུ་རྩ་གཅིག་དུས་རྒྱུན་དུ་སྤངས་དགོས། བླང་བྱའི་ཀུན་སྤྱོད་ལ།
འཚོག་ཆས་བཅུ་གཉིས་ཉར་དགོས་པ་ལས། ཉེར་གཉིས་པ་ཆོས་གོས་ལ། སྣམ་སྦྱར་དང་བླ་གོས་གཉིས་ཡོད་པའི། དང་པོ་སྣམ་སྦྱར་ནི། བསྙེན་པར་རྫོགས་ནས་འཆང་དགོས། དེ་ཡང་སྣམ་སྦྱར་རྒྱས་པ། སྣམ་ཕྲན་ཉེར་གཅིག ། ཉེར་གསུམ། ཉེར་ལྔ་གསུམ་གླེགས་བུ་ཕྱེད་དང་ལྔ་པ། སྣམ་སྦྱར་འབྲིང་པོ།
སྣམ་ཕྲན་བཅོ་ལྔ། བཅུ་བདུན། བཅུ་དགུ་པ་བཅས། གླེགས་བུ་ཕྱེད་དང་བཞི་པ། སྣམ་སྦྱར་བསྡུས་པ། སྣམ་ཕྲན་དགུ་པ། བཅུ་གཅིག་པ། བཅུ་གསུམ་པ་བཅས། གླེགས་བུ་ཕྱེད་དང་གསུམ་པ། ཚད་ནི།
ཆེ་སྐོར་གསུམ་དཔངས་སུ་ཁྲུ་གསུམ་དང༌། སྲིད་དུ་ཁྲུ་ལྔ། ཆུང་སྐོར་གསུམ་དེ་དག་ལས་ཁྲུ་ཕྱེད་ཕྱེད་ཕྲི་བ། འབྲིང་གསུམ་དེ་གཉིས་ཀྱི་བར་ཏེ། སྣམ་སྦྱར་རྒྱས་བསྡུས་གང་བྱེད་རང་རང་འདོད་པ་དང་བསྟུན་ནས་འཆང་དགོས་ལ། གསོ་སྦྱོང་གི་སྐབས་སོགས་ལ་ངེས་པར་བསྣམ་ནས་ཚུལ་དང་མཐུན་པར་མཆོད་དགོས། དེ་བཞིན་དགེ་ཚུལ་སློང་གཉིས་ཀར་དགོས་པ། གཉིས་པ་ཆོས་གོས་བླ་གོས་ནི། སྣམ་ཕྲན་བདུན། གླེགས་བུ་ཕྱེད་དང་གསུམ་པ།
ཚད་སྣམ་སྦྱར་ལྟར་གསུམ་སྟེ། དེ་ཡང་ངེས་པར་འཆང་དགོས། མ་ཟད་གཙང་མར་ཉར་ཚགས་བྱ། གལ་ཏེ་རྙིང་ཧྲུལ་དང༌། ནག་པོ་སོགས་བྱུང་ཚེ་གལ་ཆུང་མི་བྱ་བར་བསོད་ནམས་ཀྱི་ཚོགས་བསགས་པའི་རྟེན་ཡིན་པས་གསར་པ་བརྗེ་དགོས། དེ་བཞིན་མཐང་ཤམ། སྣམ་ཕྲན་ལྔ་པ། གླེགས་བུ་ཕྱེད་གཉིས་ཅན། ཚད་དཔངས་སུ་ཁྲུ་དོ། སྲིད་དུ་ཁྲུ་ལྔའམ་བཞི།
ཐ་ན་འཁོར་གསུམ་ཁེབས་པས་ཀྱང་རུང་བ་སྟེ། བསྙེན་པར་རྫོགས་པའི་དགེ་སློང་རྣམས་ཀྱིས་འཆང་དགོས་ཤིང༌། དེ་ཉིད་དུས་རྒྱུན་མཆོད་པའམ་དབྱར་གནས་དང་གསོ་སྦྱོང་སོགས་དུས་བཟང་གི་སྐབས་སུ་ངེས་པར་མཆོད་དགོས། མཐང་ཤམ་དེ་དགེ་ཚུལ་རྣམས་ལ་མེད་ཀྱང་རུང་བ་བཅས། དེ་ལྟར་ཆོས་གོས་རྣམ་པ་གསུམ་དང༌། ཉེར་གསུམ་པ་གདིང་བ་ནི། དགེ་ཚུལ་སློང་གཉིས་ཀ་ལ་ཡོད་དགོས་པ་ཡིན། དེ་ཡང་གདིང་བ་ནི། སྲིད་དུ་ཁྲུ་གསུམ། ཞེང་དུ་ཁྲུ་དོ་དང་སོར་དྲུག་ཡོད་པ།
གླེགས་བུ་ཕྱེད་དང་གཉིས་པ་སྟེ། གདིང་བ་ཚད་དང་ལྡན་པ་འཆང་དགོས་ལ། གསོ་སྦྱོང་སོགས་ཀྱི་སྐབས་ངེས་པར་བསྣམ་དགོས་ཤིང༌། ནམ་རྒྱུན་དྲེག་པ་དང་དྲི་མ་སོགས་བྱུང་ན་ཁྲུས་ནས་གཙང་མར་བྱ་རྒྱུ་དང༌། གལ་ཏེ་བུག་རྡོལ་བྱུང་ན་གདིང་བ་གསར་པ་འཚེམ་དགོས། འཚོགས་ལ་ཕེབས་སྐབས་གདིང་བ་རྒྱབ་དགོས་པར་མ་ཟད། དེ་རྣམས་དུས་རྒྱུན་གཏུར་བུའམ་སྒྲིལ་རས་གང་རུང་གི་ནང་དུ་བསྒྲིལ་ནས་གཅེས་ཉར་བྱ་དགོས་པ་བཅས་འདུལ་བ་དང་མཐུན་པའི་མཁོ་བའི་ཡོ་བྱད་ཡིན། ཉེར་བཞི་པ་རྡོར་དྲིལ་དང༌། ཉེར་ལྔ་པ་ཌཱ་མ་རུ། གསང་སྔགས་ཀྱི་དམ་ཚིག་ཡིན་པས།
རྡོ་རྗེ་དང་དྲིལ་བུ་ཤུབས་དང་བཅས་ཤིང༌། ཌཱ་མ་རུ་ཌཱ་རྒྱན་དང་བཅས་ཉར་ཚགས་བྱ་དགོས་པར་མ་ཟད། བདེ་མཆོག་དང༌། ཕག་མོ་སོགས་གསུང་སྐབས་འཚོགས་ལ་ངེས་པར་བསྣམ་དགོས། ཉེར་དྲུག་པ་དྲིལ་གདན་ནི། སྤྱིར་རྡོ་རྗེ་དང་དྲིལ་བུ་ནི། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཐུགས་ཡེ་ཤེས་ཀྱི་རྟེན་ཡིན་པ་དང༌། ཌཱ་མ་རུ་རྡོ་རྗེ་ཐེག་པའི་སྤྱོད་པ་དང་དམ་ཚིག་གི་རྫས་ཡིན་པའི་ཕྱིར། རྟེན་ཁྱད་པར་ཅན་ཡིན་ཚུལ་ཀུན་བཟང་བླ་མའི་ཞལ་ལུང་ལས་གསལ་བ་ལྟར་ཡིན། དེས་ན་དངོས་པོ་ཕལ་པའི་འདུ་ཤེས་སྤངས་ནས་གུས་པ་བསྐྱེད་པའི་ཆེད་དུ་དྲིལ་གདན་ཉར་དགོས།
དེ་ཡང་སྤུས་ལེགས་གོས་ཆེན་སོགས་རིན་ཐང་ཅན་གྱིས་བཟོ་བ་ལས། སླ་ཆོས་བྱ་མི་རུང་ཞིང༌། དུས་རྒྱུན་ཕྱག་ཌཱ་དྲིལ་རྣམས་དྲིལ་གདན་གྱི་སྟེང་དུ་འཇོག་དགོས། ཉེར་བདུན་པ་གྲྭ་ཞལ་དང༌། ཉེར་བརྒྱད་པ་ཕོར་རས་སམ་ཕོར་ཕྱིས་ནི། སྤྱིར་འདུལ་བ་ལྟར་ན་དགེ་ཚུལ་སློང་རྣམས་ཀྱིས་ལྷུང་བཟེད་འཆང་དགོས་ཤིང༌། དེའི་ནང་དུ་ཞལ་ལག་བཞེས་པ་དང་བསོད་སྙོམས་ལེན་པ་སོགས་གནང་བ་ཡིན་མོད། བོད་དུ་དེའི་ཚབ་གྲྭ་ཞལ་བེད་སྤྱོད་གནང་བ་ཡིན་པའི་ཕྱིར། གྲྭ་ཞལ་དགོས་པར་མ་ཟད་དེ་ཡང་རང་ལུགས་ཀྱི་གྲྭ་ཞལ་ཀར་གཟུགས་ཚད་ལྡན་བཅངས་ནས། གསོལ་ཇ་དང་བཞེས་ཐུག་སོགས་ཡོད་པའི་སྐབས་བསྣམ་དགོས་པ་དང༌།
ཇ་ཐུག་སོགས་ཕུལ་ཡོང་བའི་སྐབས་བཞེས་འདོད་མེད་ན་མི་ལེན། གལ་ཏེ་བཞེས་དགོས་ན་ཇི་ཙམ་དགོས་པ་དེ་ཙམ་བླངས་ནས་གཙང་མར་བཞེས་དགོས་པ་མ་གཏོགས་ཇ་ཐུག་ལྷག་མ་ཕོར་ཕྱེད་ཙམ་གཙུག་ལག་ཁང་གི་ནང་བག་མེད་དུ་གཡུག ། དེ་མི་རྒྱུས་མེད་ཞིག་གིས་མ་མཐོང་བས་ཕོ་ནས་བཞུགས་གདན་དང༌། མཆོད་རྫས་རིགས་མི་གཙང་བར་བཟོ་བ་སོགས་མ་དག་པའི་རྒྱུར་འགྱུར་བས། དུས་རྒྱུན་དྲན་ཤེས་བག་ཡོད་དང་བཅས་པས་མཆོད་ཞལ་གཙང་མ་བྱས། དེ་དང་ལྷན་དུ་ཕོར་རས་སམ་ཕོར་ཕྱིས་བཅང་ནས། ཕོར་པ་ཕྱིས། ཕོར་རས་ཀྱིས་སྒྲིལ་དགོས་ཤིང༌། ཚོགས་གྲོལ་བའི་སྐབས་རང་ཤག་ཏུ་བསྣམས་ནས་ཉར་ཚགས་བྱ་དགོས། ཉེར་དགུ་པ་ཤུ་ཀ་ལིའམ་དཔེ་ཤོག་ནི།
ཕྱག་དཔེ་བཞུགས་ཡུལ་ཡིན་པའི་ཕྱིར་ལྷ་ཁང་ཆུང་ངུ་ཀ་བཞི་མ་ཞིག་བཞེངས་པའི་ཕན་ཡོན་ཡོད་པར་དམ་པ་རྣམས་ཀྱིས་གསུངས་པས་འབྱོར་བ་དང་ལྡན་ན། ཙན་དན་དང༌། གསེར་དངུལ། གོས་ཆེན་སོགས་རིན་ཐང་ཅན་ལས་བཞེངས་པའམ། གལ་ཏེ་བྱ་བྲལ་བ་ལྟ་བུ་ཡིན་ན་སྤྲོས་མེད་སྟབས་བདེ་བྱ་བ་ལས། རིན་ཐང་ཅན་མེད་ན་མི་རུང་བ་ལྟ་བུ་ཡང་མིན་པས། རྒྱས་སྤྲོས་ཅན་ནམ་སྟབས་བདེ་གང་ཡང་རུང༌། ཕྱག་དཔེ་ཞལ་འདོན་རྒྱུད་སྡེའི་སྐོར་རམ། གཞུང་བཤད་རྩ་འགྲེལ་སྐོར་གང་ཡིན་རུང༌། དེ་ལས་ཉུང་ཙམ་ཟུར་བཅད་ཀྱིས་དེའི་ནང་དུ་བཞག །
འཕྲོས་དཔེ་རས་ཀྱིས་སྒྲིལ་ཏེ་རང་ཤག་ཏུ་ཉར་ནས་ཕྱག་དཔེ་ཁག་མ་འཐོར་བར་གཅེས་སྐྱོང་བྱ་དགོས་པ་ལས། གལ་ཆུང་བྱས་ན་ཚོགས་ངན་གྱི་རྒྱུར་འགྱུར་བས་ མི་རུང༌། སུམ་ཅུ་པ་རྒྱུན་མཁོའི་ཕྱག་དཔེ་དང༌། སོ་གཅིག་པ་དཔེ་རས་གཉིས་ལས། ཕྱག་དཔེ་མཁོ་གལ་ཆེ་བ། རྩ་བ་དང་འགྲེལ་པ། སྦྱང་དཔེ་དང༌། ཟུར་བལྟའི་ཡི་གེ་ཁག་ དང༌། ཚེས་བཅུ་དང་ཉེར་ལྔའི་དུས་མཆོད་སོགས་ཀྱི་ཕྱག་དཔེ། དུས་རྒྱུན་བློ་འཛིན་གྱི་ཡི་གེ་དང༌།
ཟིན་བྲིས་སོགས་དགོས་ངེས་ཀྱི་ཕྱག་དཔེ་ཁག་མེད་ན་གསར་དུ་འཚོལ་བ་དང༌། རང་ལ་ཡོད་པའི་དཔེ་ཆ་ཁག་མཐོང་ཆུང་མ་ཡིན་པར་གཅེས་ཉར་བྱས་ཏེ་དཔེ་རས་གཙང་ཞིང་སྤུས་ལེགས་ཀྱིས་བསྒྲིལ་ནས་མཆོད་ཁྲིའི་སྟེང་དུ་བཞག་སྟེ་གུས་བཀུར་ཞུ་དགོས། སོ་གཉིས་པ་བྲིས་ཆས་དང༌། སོ་གསུམ་པ་སྦྱང་དེབ་ནི། བསླབ་སྦྱང་སྐབས་ཀྱི་ཡོ་བྱད་དེ། བྲིས་ཆས། སྨྱུ་གུ། ཞ་སྨྱུག ། ཐིག་ཤིང༌། ཐོང་ཆ།
དམར་རྟགས་དང༌། སེར་རྟགས་སོགས་དང༌། སྦྱང་དེབ་བཅས་བཅང་དགོས་ཤིང༌། བསླབ་སྦྱང་བྱས་པ་ཁག་མི་བརྗེད་པའི་ཕྱིར་དུ་ཟིན་བྲིས་སོགས་བྱ་དགོས། དེ་ནས་གོས་བགོ་ཚུལ་སྐོར་ལས། སོ་བཞི་པ་གཟན་དང༌། སོ་ལྔ་པ་ཤམ་ཐབས་ཡིན། དེ་གཉིས་ཀ ཁ་དོག་ཧ་ཅང་ནག་པོ་དང༌། ཧ་ཅང་སྐྱ་བོ་མ་ཡིན་པ།
ཆེ་ཆུང་ལུས་ཚད་དང་མཐུན་པ་དེ་ལས་ཤམ་ཐབས་ནི། རྒྱུན་དུ་གྱོན་དགོས་པ་དང༌། གཟན་ཡང་རྒྱུན་དུ་མཆོད་ན་རབ། དེ་མིན་ཡང་ཤག་ནས་ཕྱི་རོལ་དུ་འགྲོ་བའི་སྐབས་ངེས་པར་གྱོན་དགོས་ཤིང༌། གྱོན་པའི་སྐབས། སོ་སོར་ཐར་པའི་མདོ་ལས། ཆོས་གོས་ཟླུམ་པོར་བགོ་བར་བྱའོ། ། ཞེས་དང༌། ཤམ་ཐབས་ཟླུམ་པོར་བགོ་བར་བྱའོ། ། ཞེས་གསུངས་པ་ཉིད་ཉམས་སུ་ལེན་པའི་སྒོ་ནས་དྲུད་པ་ དང༌།
རིང་ཐུང་ཤོར་བ་སོགས་མ་ཡིན་པར་དྲན་ཤེས་དང་བཅས་གྱོན་དགོས། སོ་དྲུག་པ་བོད་ཀྱི་རབ་བྱུང་ཐུན་མོང་མ་ཡིན་པའི་ཁྱད་ཆོས་དང་ལྡན་པའི་ན་བཟའ་སྟོད་འགག་ཡིན་པས་དུས་རྒྱུན་མ་བྲལ་བར་མཆོད་དགོས་ཤིང༌། དུས་ཆེན་སོགས་ལ་རིན་ཐང་ཆེ་བའི་སྟོད་འགག་ཅིག་ཀྱང་ཡོད་དགོས། དེ་བཞིན་སོ་བདུན་པ་སྨད་གཡོགས་དང༌། སོ་བརྒྱད་པ་རྔུལ་ལེན་གཉིས་པོ་ཡང་གཟན་ཤམ་སོགས་གཙང་མ་འབྱུང་བའི་ཆེད་ཡོད་དགོས་ལ། དེ་ཡང་དམར་པོའམ་སེར་པོའི་ཁ་དོག་ལས་གཞན་སྔོན་པོ་དང༌། ལྗང་གུ། དཀར་པོ་དང་ནག་པོ་སོགས་མ་ཡིན་པ་ཞིག་དགོས། དེ་བཞིན་སོ་དགུ་པ་ལྷམ་ཡང༌། སྤྱིར་བོད་དུ་རས་མགོ་དང་རས་ཟོམ་སོགས་མཆོད་པའི་སྲོལ་བྱུང་མོད།
དེང་རྒྱ་བལ་ཚ་བ་དང་ཞ་རློན་ཆེ་བས། དེ་རྣམས་མཆོད་རྒྱུའི་མཐུན་རྐྱེན་མ་ཚང་སྟབས་དེ་ལྟ་བུ་ཕྱག་ལེན་གནང་མི་ཐུབ་པར་བརྟེན། དུས་དང་གནས་སྐབས་དང་མཐུན་པ་ཞིག་དགོས་པས་ཁྱིམ་པའི་ལྷམ་ནག་པོ་དང༌། དམག་མིའི་ལྷམ་ལྟ་བུ་མ་ཡིན་པར་ཁ་དོག་དམར་པོའམ་སེར་སྨུག་ལྟ་བུ་ཞིག་དང༌། ཞབས་སུག་སྔོ་ལྗང་དཀར་པོ་མ་ཡིན་པར་རུང་བའི་ཁ་དོག་དང་ལྡན་པ་དགོས། བཞི་བཅུ་པ་གཙང་མ་དང༌། ཞེ་གཅིག་པ་ཚུལ་མཐུན་གཉིས་ནི། གོང་གི་ན་བཟའ་སྣེ་ལྔ་དང༌། ལྷམ་བཅས་དྲུག་པོ་དེ་རྣམས་ཧ་ཅང་བཙོག་པ། དྲེག་པ་དང་དྲི་མ་ཅན་མ་ཡིན་པར་དུས་རྒྱུན་ཁྲུས་ནས་གཙང་སྦྲ་དང་བཅས་པ་དང༌།
གྱོན་ཚུལ་ཡང་མཐའ་གཉིས་སུ་མ་ལྷུང་བ་སྟེ། ཧ་ཅང་ཐབས་སྡུག་སྨྱོན་པའི་ཚུལ་ལྟ་བུ་དང༌། ཧ་ཅང་མཛེས་ཆོས་ཆེ་དྲགས་པ་ཞིག་ཀྱང་མ་ཡིན་པར་མཐོང་ན་མི་མཐུན་པ་མེད་པ་ཞིག་དགོས། ཞེ་གཉིས་པ་ལས་འགན་འཐུས་ཤོར་མེད་པ་ནི། ཤིན་ཏུ་གལ་ཆེ་སྟེ། འགྲོ་བའི་བདེ་སྐྱིད་ནི། སངས་རྒྱས་ཀྱི་བསྟན་པ་ལ་རག་ལས་ཤིང༌། བསྟན་པ་དར་གུད་ནི། ལས་སྣེ་འཛིན་པ་པོ་རྣམས་ཀྱི་ལྷག་བསམ་ཆེ་ཆུང་དང༌། ནུས་ཤུགས་བསྐྱེད་མིན་ལ་རག་ལས་པས་ན།
མཁན་པོ། ཕྱག་མཛོད། གཉེར་པ། ཆོས་ཁྲིམས་སོགས་ནས། ཇ་འདྲེན་ཡན་ཆད་ཀྱིས་རང་ལ་བབས་པའི་ལས་འགན་རྣམས་བསྟན་པ་ལ་ལྷག་བསམ་ཆེ་བསྐྱེད་བྱས་ནས། ཉམས་གུད་མི་ཤོར་བ་ཞིག་དང༌། གོང་འཕེལ་འགྲོ་བ་ཞིག་གི་ཆེད་དུ། རང་གཞན་གྱི་དགོན་སྡེ་ཁག་ལ་བྱ་མིག་གྱེན་ལྟ་བྱས་ཏེ། ཀུན་སློང་དང༌། འབད་བརྩོན་གཉིས་ཀའི་ཐོག་ནས།
འཐུས་ཤོར་མེད་པ་ཞིག་དགོས་པར་མ་ཟད། ཡང་འགའ་ཞིག་བསྟན་པ་སྤྱི་པའི་དོན་ལ་འབད་བརྩོན་བྱས་ན་ཡང༌། རང་གི་བསླབ་པ་ལ་གཅེས་སྤྲས་ཆུང་བ། ཐོས་བསམ་ལ་མི་བརྩོན་པ། ཉམས་ལེན་མི་བྱེད་པ་ལྟ་བུ་ཡང་ཡོང་སྲིད་པས། དེ་ལྟར་མ་ཡིན་པར་ཡང་དག་པ་ཞིག་དགོས་པ་བཅས་ཐུགས་ལ་ངེས་པ་ཞིག་གནང་རོགས་ཞུ། སངས་རྒྱས་བསྟན་པ་དར་བའི་མཛེས་རྒྱན་དང༌།། དལ་འབྱོར་ཐོབ་པ་དོན་ལྡན་འབྱུང་བའི་སླད།། ཐོས་པ་ཁ་ཁྱེར་སྟོང་རྒྱུག་མི་བྱེད་པར།། ཐོས་དོན་ཇི་བཞིན་ལག་ཏུ་ལེན་པར་གཅེས།།
དེ་ཕྱིར་དགེ་འདུན་འདུས་པའི་སྡེར་ཞུགས་ནས།། རང་གིས་རང་ཉིད་བསླུ་བ་མ་ཡིན་ཅིང༌།། གཞན་གྱིས་མཇལ་ཚེ་དང་བ་བསྐྱེད་ནུས་པའི།། ཆོས་མཐུན་སྤྱོད་པ་བཟང་པོར་བསླབ་པར་མཛོད།། དེ་སྐད་བླང་དོར་བསྟན་པའི་ཡིག་རིས་འདི།། བཀླགས་པས་བྱིན་རླབས་འཇུག་པར་མི་འགྱུར་ཞིང༌།། འཆང་ན་གདོན་བགེགས་སྲུང་བའི་ནུས་པས་དབེན།། འོན་ཀྱང་ཇི་བཞིན་ལག་ལེན་བྱས་གྱུར་ན།། འདི་ཕྱིར་དགོས་པའི་འབྲས་བཟང་སྨིན་པར་ངེས།། མདོར་ན་རྣམ་གསུམ་ངུར་སྨྲིག་རྒྱལ་མཚན་འདི།།
ཚེ་འདིར་མི་འབྲལ་དམ་བཅའ་གནང་བར་གཅེས།། དེ་སྐད་བསླབ་བྱར་གཅེས་སྤྲས་བྱ་བའི་ཚུལ།། བྲིས་པའི་དགེ་བས་དགེ་འདུན་སྡེ་འཕེལ་ཞིང༌།། རྒྱལ་བསྟན་དར་ཞིང་རྒྱས་པའི་རྒྱུར་གྱུར་ཅིག། ཅེས་ཁྲ་འགུ་སྤྲུལ་མིང་པས་རང་ལ་སྙིང་ནས་རེ་ལྟོས་བྱེད་པའི་སློབ་བུ་རྣམས་ལ་ཕན་པ་ཞིག་བྱུང་ན་སྙམ་པའི་ཀུན་སློང་གིས་རྒྱལ་བུ་སྙིང་སྟོབས་ཆེན་པོའི་སྐུ་ལུས་སྦྱིན་པ་གནང་བའི་གནས་མཆོག་ཏུ་རབ་གནས་ཆུ་མོ་ལུག་གི་ལོ་ས་ག་ཉ་པའི་ཚེས་ལ་བྲིས་པ་དགེ་ལེགས་འཕེལ། ༄༅། །ཆང་དང་བཟི་སྨན་གྱི་བཅའ་ཁྲིམས་ལ་ བཅོས་བསྒྱུར། སྤྱིར་ཆང་ནི་དགེ་འདུན་པས་འཐུང་མི་རུང་བ་དང༌། བཟི་སྨན་ནག་པོ་ཟ་མི་རུང་བར་གཞིར་བཅས་པ་ལྟར། ཆུ་ལུག་ལོ། སྤྱི་ལོ་༢༠༠༣ ལ་བྲིས་པའི་བླང་དོར་བཞི་བཅུ་ཞེ་གཉིས་ཞེས་པའི་དེབ་ཆུང་དུ་གསལ་རུང༌།
དེར་སྐྱོན་བྱུང་ན་བསླབ་བྱ་ཐེངས་གསུམ་རྗེས་གནས་དབྱུང་བྱ་དགོས་ཞེས་ལྷོད་ཡངས་ལྟ་བུར་སོང་བས། ད་ལྟ་སྐྱོན་དེ་མང་པོ་འཕེལ་རྒྱུའི་ཉེན་ཁ་ཆེན་པོ་བྱུང་བར་བརྟེན། ཆང་འཐུང་བ་དང༌། བཟི་སྨན་ཟ་བ་བྱུང་ན། དེ་ག་རང་ལ་གནས་དབྱུང་མ་གཏང་ཐབས་མེད་ཀྱིས། མེ་ཕོ་ཁྱི་ཡི་ལོ། བོད་ཟླ་བཅུ་གཉིས་པའི་ཚེས་བཅུ། སྤྱི་ལོ་ཉིས་སྟོང་བདུན་གྱི་ཟླ་བ་དང་པོའི་ཏཱ་རི་ཉེར་བརྒྱད་ (སྤྱི་ལོ་༢༠༠༧ ཟླ་༡ ཚེས་༢༨) མགོན་པོའི་ཚོགས་འབུམ་ཕུལ་བའི་ཉིན་དགུ་པའི་དགོང་མོར་བཅའ་ཁྲིམས་ལ་བཅོས་བསྒྱུར་གཏང་ཏེ་ཉི་མ་དེ་རིང་ནས་བཟུང་དེ་ལྟ་བུའི་སྐྱོན་བྱུང་ན་གནས་དབྱུང་བྱ་རྒྱུ་ཉག་གཅིག་ཡིན་པས། མ་གོ་མ་ཐོས་མེད་པར་ཀུན་གྱི་དྲན་ཤེས་བག་ཡོད་ཀྱིས་ཐུགས་ལ་ངེས་པ་གནང་རོགས་ཞུ་རྒྱུ་དང༌། སྤྱིར་དགོན་པ་ལ་ཆང་ཁྲིམས་གང་ལེགས་ཡོད་དགོས་པ་གཞིར་བཅས་པ་ལྟར།
སྔོན་མ་དེ་ལྟར་ཡོད་མོད། བར་ལམ་སྐྱོན་ཆ་འབྱུང་བའི་རྒྱུ། སྟག་མོ་ལུས་སྦྱིན་ནས་སྐྱེས་ཚེས་དང༌། ཆང་ས་ལ་མགྲོན་དུ་འབོད་པས་ཆང་སྤྲད་པ་དང༌། འཐུང་བའི་རྒྱུ་ཞིག་བྱུང་འདུག་པར་བརྟེན། དེ་རིང་གི་ཚེས་ནས་བཟུང་མཐོ་དམན་དྲག་ཞན་སུ་ཡང༌། དེ་ལྟ་བུའི་འགྲོན་དུ་འགྲོ་མི་ཆོག་པར་ཐག་ཆོད་ཟིན་པ་ཡིན་པས། དེ་ཡང་ཐམས་ཅད་ཀྱིས་མ་གོ་མ་ཤེས་མེད་པ་ཞིག་དགོས་ཞེས་ཁྲ་འགུ་སྤྲུལ་མིང་པས་རིག་པའི་རྡོ་རྗེའི་གཙུག་ལག་སློབ་གཉེར་ཁང་ནས་གོང་ཚེས་ཉིན་བྲིས་པ་དགེ་ལེགས་འཕེལ། ༄༅། །ཁྲ་འགུ་བཀྲིས་ཆོས་གླིང་གི་དགེ་འདུན་པ་གསར་བཞུགས་རྣམས་ཀྱི་ན་བཟའ་གྲ་སྒྲིག་དགོས་པ་ཁག་གི་ཐོ་གསལ། ༡ ཤམ་ཐབས་ཁ་དོག་དམར་སྨུག་གྲྭ་ཆུང་གི་ལུས་ཚད་དང་འཚམས་པ་གྲངས་གཉིས།
༢ གཟན་ཤམ་ཐབས་ལས་ཅུང་སྲབ་པ་དམར་སེར་རམ་དམར་སྨུག་གང་རུང་གཉིས། ༣ སྟོད་འགག་དམར་སེར་རམ་དམར་སྨུག་གང་རུང་གྲངས་གཉིས། ༤ རྔུལ་ལེན་ཁ་དོག་སེར་པོ་གྲངས་གཉིས། ༥ སྟོད་གོས་དམར་སྨུག་ནང་ཤ་ཡོད་པའམ་མེད་པ་གང་རུང་གཅིག༦ སྐེ་རགས་སེར་པོ་གྲངས་གཅིག༧ ཨོ་སུ་ཁ་དོག་དམར་སྨུག་ཅན་གྲངས་གཉིས། ༨ ལྷམ་འཇུ་ཏ་ (Joota)ཁ་དོག་དམར་པོ་ཅན་གཅིག༩ དབྱར་ཁའི་ལྷམ་ཅ་པལ་ (Chappal)གྲངས་གཅིག ༡༠ ཉལ་གདན་ནང་ཚངས་ཅན་ཕྱི་གཡོགས་སྲ་མཁྲེགས་ལྡན་པ་གཅིག༡༡ ཅ་གདར་(གདན་ཁེབས་) ཁ་དོག་དམར་པོའམ་སེར་པོ་གང་རུང༌། ༡༢ ཉལ་ཆས་ཀམ་འབལ་ (ཕུ་ཁེབས་) མཚན་མོ་མ་གྲང་བ་ཞིག༡༣ སྔས་ནང་ཚངས་ཅན། ༡༤ སྔས་ཤུབས་སྲ་མཁྲེགས་ཅན་གྲངས་གཉིས། ༡༥ དེ་རྣམས་བཅུག་སའི་སྣོད་སྒམ་གཅིག་བཅས་དེ་རྣམས་མ་ཚང་ན་གྲྭ་ཆུང་ལ་དཀའ་ངལ་ཆེན་པོ་ཡོང་གི་འདུག་པས་གྲངས་ཚང་ཞིག་གྲ་སྒྲིག་གནང་དགོས་པ་ཐུགས་ངེས་ཞུ། ཁྲ་འགུ་སྤྲུལ་མིང་པས།
༄༅། །འདི་ག་ཁྲ་འགུ་དགོན་དུ་དགེ་འདུན་པ་གསར་དུ་འཛུགས་པའི་སྐབས་མཐུན་རྐྱེན་ ཚང་དགོས་པ་ནི། ༡ ལུས་ལ་ནད་གཞི་ཆེན་པོ་ཅན་མ་ཡིན་པ། ༢ སེམས་པ་སྐྱོན་ཅན་ནམ་ལྐུགས་ནད་ཅན་མ་ཡིན་པ། ༣ དབང་པོ་དང༌། ཡན་ལག་ལ་སྐྱོན་མེད་པ། ༤ གཟུགས་ཚད་ཕི་ཀྲི་(Feet) བཞི་མ་ལོན་པའི་བྱིས་པ་མ་ཡིན་པ། ༥ དགོན་པ་གཞན་ནས་ཁྲིམས་འགལ་གྱིས་ཐོན་པ་མ་ཡིན་པ་བཅས་དགོས་པ་ དང༌། དགོན་པ་གྲྭ་ཚང་ལ་ཤིན་ཏུ་བཀའ་དྲིན་ཆེ་བའི་སྦྱིན་བདག་ལྟ་བུ་བྱུང་ན་དམིགས་བསལ་ལས། གཞན་ལོ་རེར་དགེ་འདུན་གསར་བཞུགས་གྲངས་བཅུ་ཟིན་ནས་ལོ་དེར་མཚམས་འཇོག་རྒྱུ་ལགས་པས། དེ་བཞིན་ཐུགས་ལ་ངེས་གནང་ཞུ།
དགེ་འདུན་འདུས་སྤྱིའི་གྲོས་ཚོགས་ནས་ཐག་གཅོད་ཞུས་པ་ལགས། [ཁྲ་འགུ་སྤྲུལ་མིང་པས།] ༄༅། །དཔལ་ཁྲ་འགུ་བཀྲིས་ཆོས་གླིང་དགོན་གྱི་ དགེ་འདུན་པ་རྣམས་ལ་སྐུ་འགྱེད་ གཏང་ཕྱོགས་སྐོར། སྦྱིན་བདག་འགའ་ཞིག་ལྷག་བསམ་རྣམ་དག་གིས་སྐུ་འགྱེད་སོགས་གང་དྲག་ཕུལ་བས། ¿བསྐལ་པ་བཟང་པོའི་ཇ་འདྲེན་དེ། ། དུས་ཚོད་ངན་པའི་བཤོ་འཇགས།། ¿ ཞེས་པ་ལྟར། སྦྱིན་བདག་འགའ་ཞིག་གིས་ཉིས་སྐལ་སོགས་ཕུལ་མ་ཐུབ་པའི་སྐབས་བླ་གྲྭ་ཁ་ཤས་དགོངས་པ་འཚོམས་པ་སོགས་བྱུང་རྐྱེན། སྒྲིག་ལམ་བཟོས་པ་ཡིན་པས་དགོངས་འགལ་མི་བཞེས་པ་ཞུ་རྒྱུ་དང༌།
སྤྱིར་སྐུ་འགྱེད་ལ་སྡེ་ཚན་གཉིས་ཡོད་པ་ལས། དང་པོ་བླ་གྲྭ་ཕྱི་རྒྱལ་ནས་ཚུར་ཕེབས་པའི་དཀོར་བབས་དང་ལེགས་སྐྱེས་ཀྱི་ཆེད་དུ་བཏང་བའི་སྐུ་འགྱེད་ཡིན་ན་དགོན་གྱི་མཚན་ཐོ་ནང་ཐེབས་པ་ཡོངས་རྫོགས་ལ་ཕུལ་དགོས་པ་དང༌། ཉིས་སྐལ་སོགས་སྦྱིན་བདག་རང་རང་གི་མོས་པ་དང༌། འདོད་པ་ལྟར་ཕུལ་རྒྱུ་ཡིན། གཉིས་པ་གཞན་གཤིན་པོའི་དགེ་རྩ་དང༌། རྐྱེན་ངན་བཟློག་པའི་ཞབས་རིམ་ཆེད་ཡིན་ཚེ་སྦྱིན་བདག་གི་སེམས་ལ་དང་བ་སྐྱེས་པ་ཞིག་དང་བརྡབ་གསིག་མ་འགྲོ་བ་གལ་ཆེ་བས་སྟབས་བདེ་བ་ཞིག་དགོས་པའི་ཕྱིར། ང་རང་ཚོ་ལ་དགོན་སྡེ་ཁག་གསུམ་ཡོད་པ་ལས། དང་པོ་སྟག་མོ་ལུས་སྦྱིན་ལ་ཐོག་མར་སྔོན་འགྲོའི་སྒྲུབ་ཁང་དུ་བླ་མ་བསོད་ནམས་དང༌། རྒན་མགོན་བླ་གཉིས་ལ་ཉིས་སྐལ་དང༌། སྒྲུབ་དཔོན།
དབུ་མཛད་ལས་ཐོག་བཅས་ལ་ཉིས་སྐལ། གཞན་ཐམས་ཅད་ལ་རྐྱང་སྐལ་ཡིན། ཆོས་ཀྱི་འབྱུང་གནས་ལས་བྱེད་པ་རྣམས་སྒྲུབ་ཁང་དུ་དེ་ཉིན་ཚོགས་ལ་ཕེབས་དགོས་ཤིང༌། དེ་རིང་ཚོགས་འཕར་མའམ་སྐུ་འགྱེད་ཡོད་ཅེས་ལན་བསྐྱལ་དགོས། གལ་ཏེ་ཚོགས་ལ་མ་ཕེབས་ན་སྐུ་འགྱེད་མ་ཕུལ་ན་ལེགས། བཤད་གྲྭ་རྣམས་ལས་སྤྲུལ་སྐུ་དང༌། དཔེ་ཁྲིད་གནང་མཁན་དྲུག ། དབུ་མཛད་ལས་ཐོག་བཅས་ལ་ཉིས་སྐལ། གཞན་རྣམས་ལ་རྐྱང་སྐལ། ཙག་ཙིག་བསྙུངས་ནས་ཚོགས་མ་ཐུབ་ན་འགྱེད་མ་ཕུལ་ན་ལེགས།
གཞི་རིམ་ལས་དཔེ་ཁྲིད་གནང་མཁན་གསུམ་དང༌། དབུ་མཛད་བཅས་ལ་ཉིས་སྐལ། གཞན་རྐྱང་སྐལ། གལ་ཏེ་གཏོར་གཞེང་དང༌། མཆོད་བཤམས་དགོས་ཚེ་མཆོད་གཡོག་རྣམས་ལ་ཉིས་སྐལ། གཏོར་གཞེང་སོགས་མ་དགོས་ན་རྐྱང་སྐལ། ཡན་ལག་སློབ་གྲྭའི་སློབ་སྤྱི་ལ་ཉིས་སྐལ། དེ་སྐབས་དགེ་རྒན་རྣམས་རེ་མོས་ཀྱིས་དབུ་མཛད། མཆོད་དཔོན། དགེ་བསྐོས་བཅས་གནང་རྒྱུ་དང༌།
ལས་སྣེ་གསུམ་ལས་ཐོག་ཡིན་ན་ཉིས་སྐལ། ལས་ཐོག་མ་ཡིན་ན་རྐྱང་སྐལ། ཚོགས་ལ་ཕེབས་མ་ཐུབ་ཚེ་སྐུ་འགྱེད་མ་ཕུལ་ན་ལེགས། ཙག་ཙིག་ན་བ་ཡང་དེ་ལྟར་ཡིན། ལས་བྱེད་པ་ལས་གཙོ་འཛིན་ཕྱག་མཛོད་ལ་ཉིས་སྐལ། གཞན་ཀུ་ལིའི་(Cooli)འགོ་འཛིན། མོ་ཀྲར་(Motor)བཏང་མཁན། གཉེར་པ་གཉིས། མ་བྱན་བཅས་ཚོགས་ལ་མེད་ན་ཡང་སྐུ་འགྱེད་དགོས། འཁོར་ཁང་དཀོར་གཉེར་དང༌།
དགེ་རྒན་ལུག་རྭ་གཉིས་ལ་རྐྱང་སྐལ། གླ་ཆ་སྤྲད་ཡོད་པའི་ལས་བྱེད་པ་ལ་སྐུ་འགྱེད་མ་ཕུལ་ན་ལེགས། གཉིས་པ་མཆོད་རྟེན་མདུན་བཀྲ་ཤིས་ཆོས་གླིང་དགོན་དུ་མཁན་པོ་སྐུ་བགྲེས། སྤྲུལ་སྐུ། རྡོར་སློབ། ཕྱག་མཛོད། ཆོས་ཁྲིམས། དབུ་མཛད། མཆོད་གཡོག ། སློབ་སྤྱི་ལས་ཐོག་བཅས་ལ་ཉིས་སྐལ།
གཞན་རྣམས་ལ་རྐྱང་སྐལ། ན་བ་སོགས་ཀྱིས་ཚོགས་ལ་མེད་ན་སྐུ་འགྱེད་མ་ཕུལ་ན་ལེགས་ལ། སློབ་གྲྭའི་ལས་བྱེད་པ་གསུམ། མོ་ཀྲར་གཏོང་མཁན། མ་བྱན་བཅས་ཚོགས་ལ་མེད་ན་ཡང་འགྱེད་དགོས། གསུམ་པ་ཝཱ་རཱ་ཎ་སཱི་བཤད་གྲྭ་ལྟར་ལས་ཕྱག་མཛོད་ལ་ཉིས་སྐལ། གཉེར་པ་ཚོགས་ལ་མེད་ན་ཡང་འགྱེད་དགོས། དཀོར་གཉེར་དང་དཔེ་མཛོད་ལས་བྱེད་པ་རྣམས་ཚོགས་འཕར་མ་ལ་ཚོགས་འཚོགས་དགོས་པ་བཅས་ཀྱི་ཡི་གེ ཕྱི་ལོ་༢༠༠༣ ཟླ་༤ ཚེས་༡༤ ཉིན་ཁྲ་འགུ་སྤྲུལ་མིང་པས་ཕུལ། ཕ་མའི་ཞབས་ཞུས་དགོས་ཞེས་བསྒྲིགས་ཐོན་པ།།
དེ་དོན་དངོས་སུ་དྲན་པ་ཡིན་ངེས་ཀྱང༌།། དོན་དུ་འོང་བ་མནའ་མའི་ཞབས་ཕྱི་ཙམ།། དེ་ཕྱིར་མ་ནོར་ལམ་བཟང་སྐྱོང་བ་གཅེས།། འཚོ་བའི་ཟས་དང་གོས་ཀྱིས་མི་ཕོངས་ཤིང༌།། ནད་ཀྱིས་མནར་ན་སྨན་གྱི་མཐུན་རྐྱེན་དང༌།། ལྡན་བཞིན་ཐོས་དང་བསམ་དང་སྒོམ་པ་ལ།། བརྩོན་པའི་གོ་སྐབས་བཟང་པོ་ཐོབ་པ་ཉིད།། འདི་ཕྱི་གཉིས་ལྡན་མཆོག་གསུམ་ཐུགས་རྗེ་ཡིས།། གནང་བའི་ཕ་འབབས་བཟང་པོ་ཡིན་ངེས་པས།། འདི་ཙམ་ཆོག་ཤེས་བཟང་པོ་བསྟེན་ན་ལེགས།།
ད་ནི་རང་དོན་རང་གཅེས་བསླབ་སྦྱང་དང༌།། ཉམས་ལེན་དག་ལ་བརྩོན་པ་ཤིན་ཏུ་གཅེས།། ཚོགས་དང་དུས་མཆོད་ཉ་སྟོང་གསོ་སྦྱོང་ལས།། གཡས་བྱོལ་གཡོན་བྲོས་ཐུབ་ན་གྲུང་པོར་བསམ།། འགྱེད་ལ་ཧབ་ཐོབ་ཉིས་སྐལ་རྩོད་ལ་སོགས།། མནོག་ཆུང་དག་ལ་ཆགས་སྡང་བྱེད་པ་ནི།། རང་གིས་རང་ཕུང་ཡིན་ངེས་ཆོག་ཤེས་དང༌།། དྲན་ཤེས་བག་ཡོད་བསྟེན་པ་ཤིན་ཏུ་གཅེས།། དེ་སྐད་སྙིང་ནས་བརྩེ་བའི་བསླབ་བྱ་ལ།། རྣ་བར་སྙན་པོ་མེད་པ་སྲིད་མོད་ཀྱི།།
ཕན་པའི་སེམས་ཀྱིས་བྲིས་ཕྱིར་བཟོད་པར་ཞུ།། ༄༅། །ཕྱི་ལོ་༢༠༠༡ཟླ་༡༡ཚེས་༡༡ཉིན་དགོན་དུ་དགེ་འདུན་པ་རྣམས་ཀྱི་སྤྱོད་ལམ་ཐོག་བཟང་ངན་ དབྱེ་འབྱེད་ཀྱི་ཐག་གཅོད་བྱས་པའི་སྐོར། སྐབས་སྐབས་སུ་དགེ་འདུན་པ་རྣམས་རྒྱ་བལ་ས་མཚམས་རྒལ་དགོས་སྐབས། ས་མཚམས་ལས་བྱེད་པས་རྙོག་ཕྲ་མི་འབྱུང་བའི་ཆེད། སྐྱ་ཆས་གྱོན་ཆོག་པ་དམིགས་བསལ་མ་གཏོགས་སྐྱ་ཆས་གྱོན་ནས་གྲོང་ཁྱེར་དང༌། གྲོང་གསེབ་སོགས་ལ་ཕེབས་པ་སོགས་མི་བྱ། གལ་ཏེ་བྱས་ན་སྤྱི་ཐོག་ལ་ནེ་སྒོར་ཆིག་སྟོང་འབུལ་དགོས་ཤིང༌། དངུལ་དེ་གཙང་སྦྲ་བྱེད་པའི་སྐབས་སུ་ཆུ་མངར་མོ་ཉོ་བྱེད་བྱེད་དགོས། དེ་བཞིན་ཀོར་ཊི་(Coat)ཡང་མོ་ཀྲར་(Motor)ཁ་ལོ་བ་དང༌། ཁ་ལོ་བའི་གྲོགས་གཉིས་ཕུད།
དེ་མིན་ཆེ་ཕྲ་ཐམས་ཅད་ནས་གྱོན་ན་གོང་གསལ་ལྟར་ཐག་གཅོད་རྒྱུ། དེ་བཞིན་སྦྲི་སི་ཀོ་(Disco)ལ་འགྲོ་ན་ཡང་གོང་གསལ་ལྟར་ཐག་གཅོད་བྱ་དགོས། གལ་ཏེ་དངུལ་གཏན་ནས་མེད་པ་ཞིག་ཡིན་ན། དགོན་པའི་གསང་སྤྱོད་ཁག་གཙང་མ་ཁ་དོག་དཀར་པོ་འོང་བ་ཞིག་བྱ་དགོས་པ་བཅས་རང་ནས་ཐག་གཅོད་བྱས་པ་ཡིན། དེ་བཞིན་བཤད་གྲྭ་བ་ཡར་མར་ཕེབས་སྐབས་ཨ་ནི་དགོན་པའི་སྦ་སི་(Bus)རྒྱ་བལ་ས་མཚམས་བར་གཡར་རྒྱུ་དང༌། ས་མཚམས་ནས་ཝཱ་རཱ་ཎ་སཱི་བར་སྦ་སི་(Bus) ཀྲི་ཀེཊ་(Ticket)དང༌། གོང་གསལ་ཨ་ནི་དགོན་པའི་སྦ་སིའི་(Bus) སྣུམ་རིན་བཅས་བཤད་གྲྭའི་བདེ་དོན་ཚོགས་པ་ནས་གཏང་རྒྱུ། ཞལ་ལག་འགྲོ་གྲོན་རང་རང་ནས་གཏང་རྒྱུ་བཅས་ཀྱང་ཐག་གཅོད་བྱས་པ་ཡིན། [ཁྲ་འགུ་སྤྲུལ་མིང་པས།]
༄༅། །ལེགས་བཅོས་ཚོགས་འདུས་ཀྱི་སྒྲིག་གཞི། གནས་མཆོག་སྟག་མོ་ལུས་སྦྱིན་སྒྲུབ་སྡེ་དང༌། བཤད་གྲྭ། མཆོད་རྟེན་བྱ་རུང་ཁ་ཤོར་མདུན་གྱི་དགོན་པ། འཕགས་ཤིང་བཙུན་དགོན། མངྒལ་དཱིཔ་སློབ་གྲྭ་བཅས་གསར་བསྐྲུན་གྱིས་གྲྭ་བཙུན་ལྷན་འཛོམས་བྱུང་ནས་ལོ་འགའ་ཤས་བར། ཆོས་མཐུན་གྱི་སྒྲིག་ལམ་ཅི་ཡོང་གང་ཡོང་ལྟ་བུ་ལས། སྒྲིག་གཞི་སྲ་བརྟན་གང་ཡང་མེད་ཅིང༌། དེ་སྐབས་བཅའ་ཡིག་ལྟ་བུ་བླང་དོར་བཞི་བཅུ་ཞེ་གཉིས་ཞེས་པ་ཞིག་བྲིས་ནས། དེ་ཉིད་ལག་ལེན་གནང་རོགས་ཞེས་ཞུ་བ་ཙམ་ལས།
ལག་ཐོག་ཏུ་ལེན་པ་མ་བྱུང་ཞིང༌། སྤྱིར་བསམ་པའི་ཁྱེར་སོ་དང༌། ལུགས་སྲོལ་གོམས་གཤིས། སྐད་རིགས་སོགས་མི་གཅིག་པའི་ཡུལ་ལུང་མ་འདྲ་བ་ནས་ཕེབས་པ་ཤ་སྟག་ལ་སོང་བ་དང༌། ལྷག་པར་དགོན་སྡེ་འདི་ཉིད་ཤིན་ཏུ་གསར་པ་ཞིག་ལ་སོང་སྟབས་སྔར་སྲོལ་བཟང་པོའི་རྒྱུན་སྐྱོང་རྒྱུ་ལྟ་བུ་ཞིག་མེད་པའི་རྐྱེན་གྱིས་ཕྱི་ནང་གི་འགལ་རྐྱེན་སྣ་ཚོགས་ཞིག་རྒྱུན་མཐུད་ནས་བྱུང་མོད། སྤྱི་ཐོག་ནས་བལྟས་ཚེ་འགལ་རྐྱེན་ཁག་ལས་རྒྱལ་ཞིང༌། བྱས་རྗེས་མི་དམན་ཙམ་བྱུང་བ་ནི། གྲྭ་བཙུན་ཡོངས་ནས་ཆོས་ལ་དད་གུས་ཆེ་ཞིང༌། ལྷག་བསམ་བཟང་བ་ལས་བྱུང་བ་ཞིག་ཡིན་ལ། ད་དུང་དེ་བཞིན་བསྟན་པ་ནམ་གནས་ཀྱི་བར་དུ་དེ་བཞིན་རྒྱུན་འཁྱོངས་གནང་རྒྱུ་གལ་ཆེ་སྟེ།
གལ་ཏེ་བླ་མའམ། བསྟན་བདག སྐུ་དྲག་སོགས་འགའ་ཞིག་གི་ལས་འགན་ནམ། ཐོབ་ཐང་ལྟ་བུར་བསམ་པ་ནི་ཤིན་ཏུ་ནོར་བ་སྟེ། དངོས་དོན་དུ་སྒྲིག་ལམ་ཉམས་ཤིང༌། ལས་དོན་ཁག་ལ་ཚགས་ཚུད་མ་འབྱུང་བ་ལ་བརྟེན་ནས། གྱོང་གུན་ཞིག་འབྱུང་ན་དེ་གྲྭ་བཙུན་ཡོངས་ཀྱི་ཟས་གོས་ལོངས་སྤྱོད་ཀྱི་སྟེང་དུ་གྱོང་ཕོག་རྒྱུ་དང༌། ཡང་སྒྲིག་ལམ་ལེགས་ཤིང་ལས་དོན་ཁག་ཚགས་ཚུད་པ་ཞིག་བྱུང་ན། ཁེ་ཕན་དགེ་འདུན་ཡོངས་ལ་འོང་རྒྱུ་ཉག་གཅིག་གི་ཕྱིར། རྒན་གཞོན་ཐམས་ཅད་ཀྱིས་རང་དོན་རང་གཅེས་ཕྱ་ར་གྲུ་འདེགས་བརྩོན་དགོས་པའི་ཕྱིར།
ད་ནས་བརྩམས་མཁན་པོ། སྒྲུབ་དཔོན། དབུ་མཛད། ཆོས་ཁྲིམས། གཉེར་ཕྱག དགེ་རྒན། དྲུང་ཡིག་བཅས་བླ་གྲྭ་རྒན་གྲས་རྣམས་ཟླ་རེར་ཐེངས་རེ་ལྷན་འཛོམས་གནང་ཐོག་བཀའ་བགྲོས་གནང་རོགས་ཞུ་རྒྱུ་དང༌། དེ་སྐབས་གྲོས་གཞི་ཡང༌། སྤྱིར་བསྟན་དོན་ལ་འཁོར་ལོ་ཆེན་པོ་གསུམ་ཞེས་བཀའ་དང་བསྟན་བཅོས་ཐམས་ཅད་ལས་ཡོངས་སུ་གྲགས་པ་ལྟར། དང་པོ་ཀློག་པ་ཐོས་བསམ་གྱི་འཁོར་ལོ་བསླབ་པ་སློབ་གཉེར་སྐོར་ལ།
འཐུས་ཤོར་ཡོད་མིན་བརྟགས་ཞིབ་ཐོག འཐུས་ཤོར་ཡོད་ཚེ་ཡོ་བསྲང་ཐབས་ཤེས་དང༌། ཡར་རྒྱས་ལེགས་བཅོས་དགོས་རིགས་གྲོས་བསྡུར་ཐོག་ཐག་གཅོད་གནང་རྒྱུ། གཉིས་པ་སྤོང་བ་བསམ་གཏན་གྱི་གཙོ་བོར་ཚུལ་ཁྲིམས་སྐོར། སྒྲིག་ལམ་འཐུས་ཤོར་རྩད་གཅོད་དང༌། ཡོ་བསྲང་ལེགས་བཅོས་སྐོར་ཐག་གཅོད་གནང་རྒྱུ། གསུམ་པ་བྱ་བ་ལས་ཀྱི་འཁོར་ལོའི་སྡེ་ཚན། མཆོད་འབུལ། འགྲུལ་པ་སྣེ་ལེན། ཡོངས་འབབས་བཟོ་རྒྱུ།
དགེ་འདུན་པའི་མཐུན་རྐྱེན། སྨན་བཅོས་སོགས་གང་ལེགས་གཏང་ཕྱོགས་སྐོར་འཐུས་ཤོར་རིགས་ཡོ་བསྲང་གནང་རྒྱུ། བཞི་པ་ཐག་གཅོད་གང་བྱུང་ཡིག་ཐོག་ཏུ་བཀོད་ནས། ཟླ་བ་སྔོན་མ་ལོ་སྔོན་མ་སོགས་ལ་ཐག་གཅོད་བྱས་རིགས། ལག་ཐོག་ཏུ་ལེན་ཐུབ་ཡོད་མེད་གཟིགས་ཞིབ་ཐོག་ལག་ལེན་ཐུབ་ངེས་བྱ་རྒྱུ། ལྔ་པ་སྐུ་བགྲེས་རྣམས་ཀྱིས་དགོངས་འཆར་ལྷུག་པར་གནང་རྒྱུ་དང༌། རྒྱུན་ལས་པ་རྣམས་ཀྱིས་གསན་ཞིབ་ཐོག དྭངས་ལེན། ལག་བསྟར་གནང་རྒྱུ། གལ་ཏེ་འགལ་རྐྱེན་ཆེ་བས་ལག་ལེན་ཐུབ་རེ་བྲལ་ན་རྒྱུ་མཚན་གསལ་བཀྲོལ་གནང་རྒྱུ།
དེ་ཡང་ལག་ལེན་པོ་ནས་ལས་འགན་གཙང་བསྣམས་བྱེད་རྒྱུ་ཐག་གཅོད་ཐོག་ས་ཡིག་(signature) འགོད་དགོས་པ་བཅས་ཞུ་བ་ལགས། [ཁྲ་འགུ་སྤྲུལ་མིང་པས།] ༄༅། །རིག་པའི་རྡོ་རྗེའི་གཙུག་ལག་སློབ་གཉེར་ཁང་དུ་བཞུགས་པའི་དགྱེས་པ་རྡོ་རྗེ་ཡབ་བཀའ་ཡུམ་བཀའི་ སྒྲུབ་མཆོད་སྐབས་ཀྱི་མཆོད་རྫས་རྣམས་དང༌།  སེར་སྦྲེངས་ཡོ་བྱད་བཅས་བདག་གཉེར་ བྱེད་ཚུལ་གྱི་སྒྲིག་གཞི། སྤྱི་ལོ་༢༠༠༢ ལོར་༧རྒྱལ་མཆོག་བཅུ་བདུན་པ་ཆེན་པོས་རྒྱ་བལ་དུ་ཡོད་པའི་བཀའ་བརྒྱུད་དགོན་སྡེ་ཐམས་ཅད་འཚོགས་འདུ་གནང་ནས། མར་ལུགས་རྒྱུད་སྡེ་རྣམས་ཀྱི་སྒྲུབ་མཆོད་ཚུགས་དགོས་ཚུལ་གྱི་བཀའ་བསླབ་དོན་ཕན་དང་ལྡན་པ་བསྩལ་ཞིང༌། དགོན་པ་ཁག་སོ་སོར་རྒྱུད་སྡེ་གཉིས་རེའི་སྒྲུབ་མཆོད་ཚུགས་ནས། ཆོ་ག་ཕྱག་ལེན། ཐིག་རྡུལ་ཚོན་སོགས་མ་ཉམས་པར་རྒྱུན་སྐྱོང་དགོས་ཚུལ་བཀའ་ཕེབས་པའི་སྐབས།
རང་དགོན་དུ་མར་ལུགས་དགྱེས་པ་རྡོ་རྗེ་ཡབ་བཀའ་དང༌། ཡུམ་བཀའ་གཉིས་ལྷག་པའི་ལྷར་བསྩལ་བ་ནི་ཧ་ཅང་བསྐལ་པ་བཟང་པོ་ཞིག་བྱུང་བས། མཆོད་པའི་ཡོ་བྱད་དབང་རྫས་སྒྲུབ་ཐང་སོགས་མ་ཚང་བ་མེད་པ་རིན་ཐང་ཆེ་ཞིང་སྤུས་ལེགས་འོང་བའི་ཐབས་ཤེས་གང་ཐོན་ཞིག་བྱས་པའི་མཆོད་རྫས་དེ་རྣམས། ཇི་སྲིད་བསྟན་པ་ནམ་གནས་ཀྱི་བར་དུ་གཅེས་སྤྲས་གང་གཟབ་ཀྱིས་བར་མ་དོར་ཆུད་ཟོས་མི་འགྲོ་བའི་ཆེད་དང༌། དེ་བཞིན་བླ་ཆེན་རྣམས་དགོན་དུ་ཆེད་ཕེབས་སྐབས་མཁོ་བའི་སེར་སྦྲེང་དང་ཐོག་རོལ་གྱི་ཡོ་བྱད་རྣམས་ཀྱི་ཆེད། དོ་དམ་གསུམ་བསྐོ་བཞག་ཐོག་རྩིས་སྤྲོད་བྱས་པས། གཞན་བླ་གྲྭ་རྒན་གཞོན་མཆོག་དམན་ཐམས་ཅད་ནས་ལས་བྱེད་དོ་དམ་པ་རྣམས་ལ་བརྙས་བཅོས་དབང་ཤེད་སོགས་མི་བྱེད་པར་བརྩི་བཀུར་དང་བདག་སྐྱོང་བྱེད་པའི་དབང་ཆ་སྤྲད་དགོས། དོ་དམ་པ་རྣམས་ཀྱིས་ཀྱང་བསྟན་དོན་དུ་བསམ་ཤེས་ཀྱིས་མཆོད་རྫས་རྣམས་བདག་པོ་ཡག་པོ་དགོས། གལ་ཏེ་དགོན་པ་ལ་ཕན་ཐོགས་ཆེ་ཞིང་བསྟན་དོན་གལ་ཆེན་བྱུང་ན་གཡར་དགོས་པ་ལས་སྒེར་གྱི་འབྲེལ་བ་ཅུང་ཟད་ལ་བརྟེན་ནས་སྤྱི་དོན་གལ་ཆུང་གིས་གང་བྱུང་དུ་གཡར་བ་སོགས་མི་བྱེད། གལ་ཏེ་གྲོས་མཐུན་ཐོག་གཡར་དགོས་པ་བྱུང་ན།
ཕར་ཁྱེར་བའི་སྐབས་སུ་རྩིས་སྤྲད་དགོས་པ་དང༌། ཚུར་ལེན་པའི་སྐབས་སུ་ཡང་རྩིས་ལེན་པ་དགོས་པ་བཅས་ཐམས་ཅད་ཀྱིས་ཡིད་ངེས་གནང་རོགས་ཞུ། ཁྲ་འགུ་སྤྲུལ་མིང་པས་མཚུར་ལུགས་མེ་ཁྱི་ཟླ་བ་དང་པོ་ཚེས་བཅུ་ལ་དགོན་འདི་བསྟན་པ་ཡུན་གནས་ཡོང་བའི་ཆེད་དུ་བྲིས་པ་དགེ་ལེགས་འཕེལ། ༄༅། །གནས་ཀྱི་སློབ་དཔོན་དང་སློབ་མའི་བཅའ་ཁྲིམས། སྤྱིར་དགེ་འདུན་པ་རྣམས་ཀྱི་སྐུ་ཡོན་དང་གཅིག ། སྤྱོད་ལམ་དང་གཉིས། ལྷག་བསམ་དང་གསུམ་བཅས་གོང་འཕེལ་དང༌། གང་ལེགས་ཞིག་བཟོ་ཐུབ་དགོས་པ་ནི་དགོན་གྱི་ལས་འགན་ཞིག་ཡིན་ལ། དེ་ལྟར་འབྱུང་བའི་རྒྱུ་ནི། ཁོར་ཡུག་བཟང་པོ་ཞིག་ལ་རག་ལས་པས།
སྔོན་དུ་རྒྱ་གར་དང་བོད་ཀྱི་འདུལ་བ་འཛིན་པ་རྣམས་ཀྱིས་དགེ་ཚུལ་སློང་གསར་བུ་བ་དང་སྐུ་ཡོན་ཆ་ཚང་མ་རྫོགས་པ། སྤྱོད་ལམ་དང་ལྷག་བསམ་ཚུགས་ཐུབ་པ་ཞིག་མ་བྱུང་གི་བར་དུ་གནས་ཀྱི་སློབ་དཔོན་ལ་བརྟེན་དགོས་པར་དགེ་ཚུལ་ཀཱ་རི་ཀཱ་དང་འདུལ་བ་མདོ་རྩ་སོགས་ལས་གསལ་བར་བསྟན་ཡོད་སྟབས། དགེ་ཚུལ་སློང་བཅུ་ནས་ཉི་ཤུ་བར་ལ་གནས་ཀྱི་སློབ་དཔོན་རེ་ཡོད་པའི་གྲ་སྒྲིག་བཟོས་པ་ལྟར་ལག་ལེན་བསྟར་ཚུལ་ནི། ༡¿ གནས་ཀྱི་སློབ་དཔོན་རང་ཉིད་མིག་དཔེ་བལྟ་བའི་ཡུལ་ཡིན་པའི་ཕྱིར། ན་བཟའ་བཞེས་ཚུལ་སོགས་ཚུལ་དང་མཐུན་པ་དང༌། ཞོགས་པ་སྔ་པོར་བཞེངས་ནས་ཞལ་འདོན་ནམ་སློབ་སྦྱོང་ལ་བརྩོན་འགྲུས་གནང་བ་ལས། དགོང་མོར་གློག་བརྙན་ཚོད་མེད་བལྟ་བ་དང༌། ཞོགས་པར་ཉི་མ་ཤར་ནས་ཀྱང་ཉལ་ནས་བསྡད་པ་སོགས་དང༌། འཚོགས་དང་ཆོས་རྭ། གསོ་སྦྱོང་སོགས་ལ་གཡས་བྱོལ་གཡོན་བྲོས་བྱེད་པ་སོགས་མིག་ལྟོས་ངན་པ་གཏན་ནས་གནང་མི་རུང༌།
༢¿ ན་ཚ་བྱུང་བའི་སྐབས་སུ་སྨན་བཅོས་ཀྱི་ཐབས་ཤེས་དང༌། ནད་གཡོག་གི་གྲ་སྒྲིག། སྨན་རིན་དངོས་སྒྲུབ་ཚོགས་པ་ནས་ཞུ་རྒྱུ་དང༌། འགྲོ་སོང་རྩིས་ཁྲ་དངོས་གྲུབ་ཚོགས་པ་ལ་འབུལ་རྒྱུ་སོགས་གནས་སློབ་ཀྱིས་གཟིགས་དགོས། སློབ་དཔོན་ན་བའི་ཚེ་སློབ་མས་ཀྱང་དེ་བཞིན་དུ་གཟིགས་རྒྱུ། ༣¿ དགོངས་ཞུ་དགོས་རིགས་དང་པོར་གནས་སློབ་ལ་དགོངས་ཞུས་ཀྱིས། གནས་སློབ་བརྒྱུད་གནས་ཚུལ་གསལ་པོར་མཁན་སློབ་ཆོས་ཁྲིམས་སོགས་ལ་ཞུས་ནས་དགོངས་པ་ཐོབ་ནས་ཐག་གཅོད་བྱེད་པ་ལས། དགོངས་ཞུ་ཡི་གེ་བཏང་བ་དང༌། གཞན་ཞིག་ལ་ལན་བསྐུར་ནས་དགོངས་པ་ཞུ་བ་སོགས་བྱེད་མི་རུང༌། ༤¿ དུས་རྒྱུན་གྲྭ་པའི་སྐུ་འགྱེད་དང༌།
པོ་ཀེ་ཀྲི་(pocket) དངུལ་བཅས་མ་འཐོར་མ་བརླགས་པར་ཉར་ཚགས་རོགས་རམ་དང༌། དངོས་སུ་གཏོང་དགོས་པ་བྱུང་སྐབས་སོ་སོར་རྩིས་ཁྲ་བཅས་གཏང་རྒྱུ། ༥¿ གྲྭ་པ་རྣམས་ཕ་མ་དང་གཉེན་བཤེས་སོགས་བྲལ་ནས་རང་ཉིད་གཅིག་པུ་གྲོགས་མེད་ཁེར་རྐྱང་ལྟ་བུར་སོང་སྐབས་སྟོབས་ཆེན་རྣམས་ཀྱིས་དཔུང་ངོམས་དང༌། ཉམས་ཆུང་རྣམས་སྐྱབས་མེད་མགོན་མེད་ལྟ་བུ་འོང་སྲིད་པས་དེ་འདྲ་བྱུང་ན་གཉིས་ཀ་ལ་བསླབ་བྱ་གང་ལེགས་བྱ་རྒྱུ། ༦¿ གྲྭ་ཆས་གྱོན་ཚུལ་དང་གཙང་སྦྲ་བཟོ་ཚུལ་རྣམས་བསླབ་རྒྱུ་དང༌། ཆང་དང༌། བུད་མེད་དང༌། འཁྲིག་ཚིག་རྗེན་པར་སྨྲ་བ་སོགས་ལ་དྲན་ཤེས་བག་ཡོད་དགོས་པའི་བསླབ་བྱ་ཡང་ཡང་གནང་རྒྱུ། ༧¿ དགོན་སྤྱི་པའི་ལས་དོན་ལ་གཡོ་བྱོལ་མེད་པར་ལྷག་བསམ་ཆེར་བསྐྱེད་དགོས་པ་དང༌། སྤྱི་པའི་ཅ་དངོས་ལ་མ་ཆག།
མ་རལ། སྐྱོན་མ་ཤོར་བའི་བདག་འཛིན་དང་གཅེས་སྤྲས་གལ་ཆེན་བྱ་དགོས་ཚུལ་དང༌། སྤྱི་ཐོག་ནས་འགྲོ་སོང་བཏང་བ་ལ་ཕངས་མེད་མ་རབས་ཀྱི་སྤྱོད་པ་མི་བྱ་བར། རབ་ན་རང་སྒེར་ལས་སྤྱི་པར་གཅེས་སྤྲས་ཆེ་བ། དེ་མིན་གཅེས་སྤྲས་འདྲ་མཉམ་ངེས་པར་དགོས་པ་ལས། རང་གལ་ཆེན་དང་སྤྱི་པ་གལ་ཆུང་བྱེད་མཁན་ནི་མ་རབས་ཐ་ཤལ་ཡིན་ཚུལ་གྱི་བསླབ་སྟོན་བྱ་དགོས། ༨¿ གནས་པ་རྣམས་ཀྱིས་ཀྱང་རང་རང་གི་གནས་ཀྱི་སློབ་དཔོན་ལ་བརྩི་བཀུར་ དང༌། བསླབ་བྱ་གནང་བ་རྣམས་ལ་མ་འདོད་པ་དང་མ་གུས་པའི་རྣམ་འགྱུར་ངན་པ་སྤངས་ནས་ཅི་གསུངས་དང་ལེན་ཞུ་རྒྱུ། ༩¿ བླང་དོར་ཞེ་གཉིས་དང་འགལ་རིགས་དེ་མ་ཐག་སྒྲིག་གཞི་ལྟར་བཤགས་སྦྱངས་བྱེད་དུ་བཅུག་ནས་ཉེས་མེད་དཀར་འདོན་བྱ་དགོས། དེ་ལྟར་བྱུང་ན་གནས་སློབ་དང་གནས་པ་གཉིས་ཀ་བྱས་རྗེས་ཅན་དུ་ངོས་འཛིན་རྒྱུ།
གལ་ཏེ་གཉིས་ཀ་ནས་གལ་ཆུང་བྱས་པའམ་གསང་བ་བྱས་པའི་ཉེས་སྐྱོན་བྱུང་ན་གཉིས་ཀར་ནག་ཉེས་ཅན་དུ་ངོས་འཛིན་བྱ་རྒྱུ། ༡༠¿ གནས་སློབ་རྣམས་ཟླ་སྟོད་དང་ཟླ་སྨད་ཀྱི་ཚོགས་འདུ་ཐེངས་གཉིས་རེ་གནང་རྒྱུ་དང༌། ལེགས་བཅོས་གང་དགོས་སྐབས་དེར་ཐག་གཅོད་གནང་རྒྱུ། ཚོགས་འདུ་ཐོག་གྲྭ་པ་སོ་སོས་སློབ་སྦྱོང་ཡར་རྒྱས་གང་བྱུང༌། དགོངས་ཞུས་སོགས་གང་བྱས། སྤྱོད་ངན་རིགས་བྱུང་མ་བྱུང་སོགས་རེ་རེ་བཞིན་དེབ་ཐོག་བཀོད་ནས། ལོ་འཁོར་སྐབས་བྱས་རྗེས་ཅན་ལ་དཔའ་དར་དང་སྤྱོད་ངན་ཅན་ལ་བརྒྱ་ཕྱག་ཐུགས་སྤྲོའི་ཞལ་འདེབས་ཕུལ་བ་སོགས་ཉེས་བཤགས་བྱ་རྒྱུ་བཅས། མདོར་ན་ཆང་དང་བུད་མེད་ཀྱི་འབྲེལ་བ་གཏན་དུ་སྤོང་བའི་ལག་ལེན་ཐུབ་པ་ཞིག་དགོས། དེ་ལྟར་དོན་ཚན་བཅུ་ལག་ལེན་བསྟར་དགོས་ཞེས་ཁྲ་འགུ་སྤྲུལ་མིང་པས་སྤྱི་ལོ་༢༠༠༧ ཟླ་༣ ཚེས་༢༡ ཉིན་བྲིས་པ་དགེ། ༄༅། །སྒྲུབ་སྡེ་ཐེག་ཆེན་ཡིད་འོང་གླིང་གི་བཅའ་ཡིག
ད་ལམ་སྒྲུབ་སྡེ་ཐེག་ཆེན་ཡིད་འོང་གླིང་གི་ཉམས་ལེན་སྐོར། དབང་ནི་རང་གིས་མར་པ་དང༌། མི་ལ། དྭགས་པོ་བཅས་ཀྱི་བླ་སྒྲུབ། གཅོད་དང་ཕུར་པ། ཕག་མོ། བདེ་མཆོག ། རྒྱལ་བ་རྒྱ་མཚོ་བཅས་ཀྱི་དབང་ལུང་བགྱིས། འདོན་བྱ་དང༌། ཉམས་ལེན་བྱེད་ཚུལ་སོགས་རིམ་པས་བསླབ་སྟོན་བྱེད་པོ་བླ་མ་ཀུན་དགའ་རྡོ་རྗེ་ཆེད་འཛུགས་ཀྱིས་མངགས་བྱ་བྱས་ཡོད་པས།
དེ་ནས་བསླབ་སྟོན་ཞུ་རྒྱུར་མ་ཟད། ཁོང་ལ་ཡང་གུས་བཀུར་དང་བཅས། བསླབ་བྱ་སོགས་གང་གནང་དང་ལེན་ངེས་པར་ཞུས་ན་ཕན་ཐོགས་ཆེན་པོ་འབྱུང་ངེས་དང༌། དེ་བཞིན་ཉམས་ལེན་བྱེད་མཁན་ཕལ་ཆེར་ཁྱིམ་པ་ཁོ་ནར་སོང་བས། བསྒྲིག་ལམ་སོགས་དགོན་སྡེ་ཁག་གི་ཕྱག་བཞེས་ལྟ་བུ་མ་ཡིན་པར་གུ་ཡངས་པོའི་ཐོག་ནས་ཉམས་ལེན་ཐུབ་པའི་ཐབས་ཁོ་ན་བྱས་པ་ཡིན་པས། ཐམས་ཅད་ཀྱིས་རང་དོན་རང་གཅེས་ཀྱི་ཉམས་ལེན་ལ་བརྩོན་འགྲུས་བསྐྱེད་ཐུབ་པ་ཞིག་གལ་ཆེ་ལ། ལྷག་པར་རྡོ་རྗེའི་མཆེད་གྲོགས་རྣམས་དང་མི་མཐུན་པའི་ཁ་རྩོད། འཁོན་འཛིན། དབྱེན་དང་ཕྲ་མ་སོགས་ལ་སྤང་བྱར་འཛིན་རྒྱུ་དང༌། དེ་ལྟར་འབྱུང་བའི་འཕྲལ་རྐྱེན་ངན་པ།
ལོག་གཡེམ། ཆང་དང་ཨ་རག ། བཟི་སྨན་སོགས་ཡིན་པས། སྒྲུབ་ཁང་འདིར་འདི་དག་ངེས་པར་སྤང་དགོས་པར་མ་ཟད། ཚོགས་འཁོར་གྱི་སྐབས་སུ་ཡང་ཚོགས་ཆང་ལ་ཤིང་འབྲས་ཀྱི་ཁུ་བ་སོགས་མྱོས་བྱེད་ཀྱི་ནུས་པ་མེད་པ་ཁོ་ན་དགོས་ཤིང༌། གལ་ཏེ་ནད་གཞི་སོགས་བྱུང་ན་འཕྲལ་དུ་སྨན་བཅོས་བྱ་བ་ཤིན་ཏུ་གལ་ཆེ། གཙོ་བོ་སངས་རྒྱས་ཀྱིས། སྡིག་པ་ཅི་ཡང་མི་བྱ་ཞིང༌།། དགེ་བ་ཕུན་སུམ་ཚོགས་པར་སྤྱད།། རང་གི་སེམས་ནི་ཡོངས་སུ་འདུལ།།
འདི་ནི་སངས་རྒྱས་བསྟན་པ་ཡིན།། ཞེས་གསུངས་པ་ལྟར། ལུས་ངག་ཡིད་གསུམ་གྱི་སྒོ་ནས་སྡིག་པ་སྤང་ཞིང༌། དགེ་བའི་ཚོགས་སྒྲུབ་པར་བརྩོན་དགོས་ལ། ཁྱད་པར་དུ་རང་གི་སེམས་ཉོན་མོངས་པའི་དབང་དུ་མི་ཤོར་བར་ཡོངས་སུ་འདུལ་ནས། ཞེ་སྡང༌། ང་རྒྱལ། གནོད་སེམས་སོགས་མི་བྱ་བར། བཟོད་པ། བྱམས་སེམས།
ལྷག་བསམ་དང་ལྡན་པས་སྤྱོད་ལམ་ཞི་དུལ། བག་ཡོད། ཀུན་དང་མཐུན་པ་ཞིག་གནང་རྒྱུ་གལ་ཆེ་ཁྲ་འགུ་སྤྲུལ་མིང་པས། ༄༅། །ཆོས་ལ་བསྐུལ་བའི་ཚོགས་གླུ་ཐུང་ངུ་ བཞུགས་སོ།། ཨ་ཧོ། སྔོན་བསགས་བསོད་ནམས་བཟང་པོས་དལ་འབྱོར་ལུས་ཐོབ་པས། ། རྩ་བརྒྱུད་བླ་མ་གྲུབ་ཐོབ་རྒྱ་མཚོ་ཡི་ཚོགས་ཀྱིས། ། བྱིན་རླབས་སྙིང་ལ་བསྩལ་བའི་སྐལ་པ་དང་ལྡན་འདུག ། ཁ་ཙམ་མིན་པའི་དད་པ་མོས་གུས་ཞིག་བསྐྱེད་མཛོད། ། སྔོན་བྱོན་མཁས་གྲུབ་གོང་མའི་བཀའ་དྲིན་ལ་བརྟེན་ནས། །
རྒྱུད་དང་སྒྲུབ་ཐབས་མན་ངག་ཇི་སྙེད་ཅིག་བཞུགས་པས། ། མཆོག་ཐུན་དངོས་གྲུབ་ཐོབ་པའི་སྐལ་པ་དང་ལྡན་འདུག ། ཡི་དམ་རྒྱུད་སྡེ་བཞི་ཡི་བསྙེན་སྒྲུབ་ལ་བརྩོན་མཛོད། ། ཆོས་སྐྱོང་མ་ཧཱ་ཀཱ་ལ་ལྕམ་དྲལ་དང་བཀའ་སྡོད། ། བུ་བཞིན་བརྩེ་བས་སྐྱོང་ཞེས་ཞལ་བཞེས་དང་ལྡན་པས། ། ཕྲིན་ལས་ཐོགས་མེད་སྒྲུབ་པའི་སྐལ་པ་དང་ལྡན་འདུག ། ཚུལ་བཞིན་སྒྲུབ་ལ་གཞོལ་བའི་བརྩོན་འགྲུས་ཞིག་བསྐྱེད་མཛོད། ། འདིར་ཚོགས་སྒྲུབ་ལ་བརྩོན་པའི་རྡོ་རྗེ་ཡི་མཆེད་གྲོགས། ། འདིར་སྣང་སྒྱུ་མའི་ཆོས་ལ་ཆགས་ཞེན་དག་སྤངས་ཏེ། ། དཔའ་བོ་དཔའ་མོའི་དགའ་སྟོན་ཚོགས་འཁོར་ལ་རོལ་ནས། །
གྲུབ་ཐོབ་བརྒྱུད་པའི་མན་ངག་ཉམས་ལེན་ལ་བརྩོན་མཛོད།། ཅེས་ལྟ་བ་མཐོན་པོའི་མགུར་དབྱངས་དང་ལྡན་པའི་ཚོགས་གླུ་ཞིག་ཐོས་པ་ལ་བརྟེན་ནས། ཆོས་ལ་བསྐུལ་བའི་ཚོགས་གླུ་ཐུང་ཐུང་ཞིག་ཡོད་ན་ཕན་འབྲས་ཆེ་སྙམ་སྟཻ་ཁྲ་འགུ་བས་བྲིས་པ་དགེ་ལེགས་འཕེལ། ༄༅། །རྒྱལ་བའི་དབང་པོ་དཔལ་ཀརྨ་པ་རིག་པའི་རྡོ་རྗེ་མཆོག་ལ་རྒྱང་འབོད་གདུང་དབྱངས་ཀྱི་ གསོལ་འདེབས་བཞུགས་སོ།། བླ་མ་མཁྱེན་ནོ། ། རྒྱལ་བ་ཀུན་གྱི་ཕྲིན་ལས་རང་གཟུགས་ཉིད། ། འཇིག་རྟེན་མགོན་གཅིག་ཕྱག་ན་པད་དཀར་འཆང༌། ། བདག་ཅག་གདུལ་བྱའི་མགོན་དུ་མི་ཡི་ཟོལ། ། རང་བྱུང་ཁྱབ་བདག་རིག་པའི་རྡོ་རྗེའི་ཞབས། ། གསོལ་བ་འདེབས་སོ་རྒྱལ་དབང་ཀརྨ་པ། །
གདུང་བས་འབོད་དོ་རིག་གྲོལ་ཡེ་ཤེས་མཆོག ། ཐུགས་རྒྱུད་བྱིན་རླབས་འཕོ་བར་བྱིན་གྱིས་རློབས། ། སྙིགས་ལྔའི་རྒུད་པས་གངས་ལྗོངས་རྒྱལ་བའི་བསྟན། ། ཉམས་པར་གྱུར་ཚེ་མེ་རོ་གསོ་བའི་སླད། ། ཐུགས་བསྐྱེད་བཙན་པོས་གོ་ཆ་ཆེར་བགོས་ཏེ། ། རྒྱལ་བསྟན་འཛམ་གླིང་ཐ་གྲུར་སྤེལ་མཛད་པོ། ། གསོལ་བ་འདེབས་སོ་རྒྱལ་དབང་ཀརྨ་པ། ། གདུང་བས་འབོད་དོ་རིག་པའི་རྡོ་རྗེ་མཆོག ། གཏན་བདེའི་གོ་འཕང་འཐོབ་པར་བྱིན་གྱིས་རློབས། ། ཚུལ་ཁྲིམས་རྣམ་དག་ཡོན་ཏན་གཞི་ཡིན་ཕྱིར། །
དམ་ཆོས་འདུལ་བར་གཅེས་སྤྲས་དགོས་སོ་ཞེས། ། བརྩེ་བའི་གདམས་ཟབ་ཡང་ནས་ཡང་བསྩལ་མོད། ། ཇི་བཞིན་ཉམས་ལེན་མི་ནུས་བདག་སོགས་ལ། ། ཐུགས་རྗེས་གཟིགས་ཤིག་རྒྱལ་དབང་ཀརྨ་ པ། ། གདུང་བས་འབོད་དོ་རིག་པའི་རྡོ་རྗེ་མཆོག ། ཉམས་མེད་ཚུལ་ཁྲིམས་ལྡན་པར་བྱིན་གྱིས་རློབས། ། ཐོས་པའི་ཤེས་རབ་མུན་སེལ་སྒྲོན་མེ་སྟེ། ། མདོ་སྔགས་རིག་པའི་གནས་བཅས་འཆད་ཉན་གྱིས། ། བསྟན་པ་སྐྱོངས་ཞེས་བརྩེ་བའི་བཀས་བསྐུལ་མོད། ། ཇི་བཞིན་ལག་ལེན་མི་ནུས་བདག་སོགས་ལ། །
ཐུགས་རྗེས་གཟིགས་ཤིག་རྒྱལ་དབང་ཀརྨ་པ། ། གདུང་བས་འབོད་དོ་རིག་པའི་རྡོ་རྗེ་མཆོག ། ཐོས་བསམ་ཤེས་རབ་རྒྱས་པར་བྱིན་གྱིས་རློབས། ། འཁོར་ལོ་ཐ་མའི་ངེས་དོན་མདོ་སྡེ་ཡི། ། དགོངས་པ་ཐུན་མིན་གཞན་སྟོང་དབུ་མའི་སྲོལ། ། རང་ལུགས་གཟུང་ཞེས་ཁྱེད་ཀྱིས་བཀའ་བསྩལ་མོད། ། ད་དུང་གཞན་ཟེར་རྗེས་ཟློས་བདག་སོགས་ལ། ། ཐུགས་རྗེས་གཟིགས་ཤིག་རྒྱལ་དབང་ཀརྨ་པ། ། གདུང་བས་འབོད་དོ་རིག་པའི་རྡོ་རྗེ་མཆོག ། ངེས་དོན་ལྟ་བ་རྟོགས་པར་བྱིན་གྱིས་རློབས། །
མར་རྔོག་ནས་བརྒྱུད་རྒྱུད་སྡེའི་བསྐྱེད་རྫོགས་དང༌། ། ཐུན་མིན་ཕྱག་ཆེན་ཆོས་དྲུག་གདམས་ངག་གི ། སྒོ་འཕར་ཡངས་པོར་ཕྱེས་ཏེ་བསྩལ་མོད་ཀྱང༌། ། སླར་ཡང་མཆིང་བུ་འཚོལ་བ་བདག་སོགས་ལ། ། ཐུགས་རྗེས་གཟིགས་ཤིག་རྒྱལ་དབང་ཀརྨ་ པ། ། གདུང་བས་འབོད་དོ་རིག་པའི་རྡོ་རྗེ་མཆོག ། མན་ངག་ཉམས་ལེན་ནུས་པར་བྱིན་གྱིས་རློབས། ། སྒྲུབ་བརྒྱུད་ཀརྨ་ཀཾ་ཚང་མན་ངག་གནད། ། ཉམས་ལེན་ནུས་ན་རྡོ་རྗེ་འཛིན་པའི་ས། ། ཚེ་རབས་གཞན་ལ་རེ་ལྟོས་མི་དགོས་ཞེས། །
དབུགས་དབྱུང་བསྩལ་མོད་ལེ་ལོའི་དབང་ཤོར་བདག ། ཐུགས་རྗེས་གཟིགས་ཤིག་རྒྱལ་དབང་ཀརྨ་པ། ། གདུང་བས་འབོད་དོ་རིག་པའི་རྡོ་རྗེ་མཆོག ། ཚེ་གཅིག་སངས་རྒྱས་ཐོབ་པར་བྱིན་གྱི་རློབས། ། གདན་ས་གསར་བཞེངས་བཀའ་བསྟན་གསར་སྤེལ་གྱིས། ། བསྟན་པའི་མེ་རོ་རྨང་ནས་གསོ་བ་ཡི། ། ཐུགས་བསྐྱེད་བདག་གིར་བཞེས་པའི་ཕྲིན་ལས་རྒྱུན། ། མི་སྐྱོང་ཡལ་བར་འདོར་བ་བདག་སོགས་ལ། ། ཐུགས་རྗེས་གཟིགས་ཤིག་རྒྱལ་དབང་ཀརྨ་ པ། ། གདུང་བས་འབོད་དོ་རིག་པའི་རྡོ་རྗེ་མཆོག །
བསྟན་འགྲོའི་དོན་ཆེན་འགྲུབ་པར་བྱིན་གྱིས་རློབས། ། བདག་སོགས་བག་མེད་འཁྲུལ་པས་ནོངས་གྱུར་ཚེ། ། བྱམས་དང་ཐུགས་རྗེས་ཡལ་བར་མ་དོར་བར། ། ཐབས་དང་ཤེས་རབ་ཞི་ལྷག་ཟུང་འབྲེལ་གྱིས། ། སྐྱོན་རྣམས་སྤང་ཞིང་ཡོན་ཏན་སྤེལ་བའི་སླད། ། ཉིན་མཚན་ལྟོས་མེད་སྐུ་ངལ་ཁྱད་བསད་ནས། ། རྗེས་སུ་སྐྱོང་བའི་བཀའ་དྲིན་དེང་འདིར་དྲན། ། ཐུགས་རྗེས་གཟིགས་ཤིག་རྒྱལ་དབང་ཀརྨ་པ། ། གདུང་བས་འབོད་དོ་རིག་པའི་རྡོ་རྗེ་མཆོག ། ཐུགས་ཡིད་དབྱེར་མེད་འདྲེས་པར་བྱིན་གྱིས་རློབས། །
དེ་ལྟར་གདུངས་བའི་ཤུགས་ཀྱིས་གསོལ་བཏབ་པས། ། སེང་གེ་ཁྱུང་གི་ཕྲུ་གུ་ཇི་བཞིན་དུ། ། སློབ་མ་ལས་ཀྱང་ཡང་སློབ་བཟང་ངོ་ཞེས། ། གྲུབ་ཐོབ་གོང་མའི་རྡོ་རྗེའི་ལུང་གི་དོན། ། ཇི་བཞིན་བདག་རྒྱུད་སྨིན་པར་བྱིན་གྱིས་རློབས།། ཞེས་པ་འདི་དིལ་ཡག་སྒྲུབ་དཔོན་རིན་པོ་ཆེ་ནས་གནང་སྐྱེས་དང་བཅས་རྒྱལ་མཆོག་བཅུ་དྲུག་པ་ཆེན་པོར་བླ་མ་རྒྱང་འབོད་ཀྱི་གསོལ་འདེབས་ཤིག་བྲིས་ཞེས་ནན་ཏན་ཆེན་པོས་བསྐུལ་མ་གནང་བ་བཞིན། ཁྲ་འགུ་སྤྲུལ་མིང་འཛིན་པས་གནས་མཆོག་སྟག་མོ་ལུས་སྦྱིན་དུ་མངོན་པ་མཛོད་ཀྱི་བཤད་ཁྲིད་ཞིག་དབུ་འཛུགས་སྐབས་མགོན་པོ་གང་གིས་བསྟན་འགྲོའི་དོན་ཆེན་ལ་དགོངས་ནས་བསྩལ་བའི་རྡོ་རྗེའི་གསུང་རྣམས་རྗེས་སུ་དྲན་བཞིན་གསོལ་བ་བཏབ་པའོ། ། སརྦ་མངྒ་ལཾ།། ༄༅། །ཀརྨ་པ་ཨོ་རྒྱན་ཕྲིན་ལས་རྡོ་རྗེ་དགུང་ལོ་ བཅུ་གསུམ་ལ་ཕེབས་པའི་མཚམས་སྦྱོར་ བཀྲ་ཤིས་བདེ་ལེགས། རྒྱལ་བསྟན་འཛམ་གླིང་ཀུན་ཏུ་སྤེལ་མོད་ཀྱི། །
རྩ་བ་ལྟ་བུ་གངས་ཅན་བོད་ལྗོངས་སུ། ། དར་རྒྱས་ཡུན་དུ་བརྟན་ལ་རག་ལས་ཕྱིར། ། འདྲེན་མཆོག་འཁོར་ལོའི་མགོན་པོ་ཀརྨ་པ། ། རྒྱལ་དབང་རང་བྱུང་རིག་པའི་རྡོ་རྗེ་མཆོག ། བསམ་བཞིན་སྐུ་ཚེའི་འདུ་བྱེད་བརྗེས་ནས་ཀྱང༌། ། སླར་ཡང་རྒྱལ་བསྟན་མེ་རོ་གསོ་བའི་སླད། ། བསིལ་ལྡན་ཀེ་ལའི་ལྗོངས་སུ་སྐུ་བལྟམས་ནས། ། བསྟན་པ་སྤྱི་དང་ཁྱད་པར་ སྒྲུབ་བརྒྱུད་ཀྱི། ། རིང་ལུགས་སྤེལ་བའི་འཕྲིན་ལས་ངོ་མཚར་ཅན། ། མངོན་དུ་གྱུར་བས་བགྲང་བྱ་བཅུ་ཕྲག་ལ། །
གསུམ་གྱི་ལྷག་པའི་སྐལ་བཟང་དགའ་སྟོན་འདིར། ། བཀའ་བརྒྱུད་གྲལ་མཐར་འཁོད་པའི་རྒན་བུ་ཡིས། ། གུས་ཕྱག་དང་བཅས་བཀྲ་ཤིས་བདེ་ལེགས་ཞུ། ཞེས་བྱང་ཕྱོགས་(Canada)ཡི་གྲོང་ཁྱེར་(Vancouver)ནས་ཁྲ་འགུ་སྤྲུལ་མིང་པས་གུས་ཕུལ། ༄༅། །ཀརྨ་པ་ཨོ་རྒྱན་ཕྲིན་ལས་རྡོ་རྗེའི་འཁྲུངས་སྐར་ གསོལ་འདེབས། རྒྱལ་དབང་སྐུ་ཕྲེང་བཅུ་བདུན། ཨོ་རྒྱན་ཕྲིན་ལས་རྡོ་རྗེའི། ཆེ་བའི་ཡོན་ཏན་མཇལ་བས། དད་གུས་གཏིང་ནས་སྐྱེས་བྱུང༌། ལོ་ངོ་བརྒྱ་ཕྲག་གོང་ནས།
གཏེར་ཆེན་མཆོག་འགྱུར་གླིང་པས། ལུང་བསྟན་གསལ་པོར་གནང་བ། ནོར་མེད་འཁྲུལ་བྲལ་བྱུང་སོང༌། བཅུ་དྲུག་རིག་པའི་རྡོ་རྗེས། མགུར་དབྱངས་སྐུ་རྩེད་ལྟ་བུས། ལུང་བསྟན་རྗེས་སུ་གནང་བར། ནོར་འཁྲུལ་བྲལ་བར་བྱུང་སོང༌། རྫུ་འཕྲུལ་མངོན་ཤེས་སྟོབས་ཀྱིས། འཇམ་མགོན་སྐུ་ཕྲེང་བཞི་པ། ངོས་འཛིན་འཁྲུལ་མེད་གནང་བས།
ངོ་མཚར་ངེས་ཤེས་སྐྱེས་བྱུང༌། བཅུ་བཞི་ལོན་པའི་བྱིས་པས། མཁས་གྲུབ་ཆེ་ལས་ལྷག་པའི། ཟབ་རྒྱས་དོན་དང་ལྡན་པ། གསུང་རྩོམ་འགྲན་མེད་གནང་འདུག ཆེ་བའི་ཡོན་ཏན་མཇལ་བས། དད་གུས་མི་སྐྱེས་དབང་མེད། དེ་རིང་འཁྲུངས་སྐར་དུས་ཆེན། སྐུ་ཚེ་ཞབས་པད་བརྟན་ ཅིང༌། བཀའ་བརྒྱུད་བསྟན་པ་དར་བའི།
གསོལ་འདེབས་སྨོན་ལམ་ཞུ་འོང༌། ཞེས་སློབ་བུ་ཀརྨ་ཟླ་བའི་རེ་བ་ལྟར་ཨ་རིའི་ནུབ་བྱང་སྙན་གྲགས་ཅན་གྱི་གངས་རི་བྷེ་ཀར་ཞེས་དང་ཉེ་བའི་ལྗོན་ཤིང་གི་ཚལ་དུ་སྙན་ངག་དང་སྡེབ་སྦྱོར་གྱིས་མ་བརྒྱན་པར་ཁྲ་འགུ་སྤྲུལ་མིང་པས་གོ་བདེ་བར་བྲིས་པས་བསྟན་པ་ལ་ཕན་པའི་རྒྱུར་གྱུར་ཅིག། ༄༅། །ཀརྨ་པ་ཨོ་རྒྱན་ཕྲིན་ལས་རྡོ་རྗེའི་ཞབས་བརྟན་ གསོལ་འདེབས། བསིལ་ལྡན་ལྗོངས་སུ་དམ་པའི་ཆོས་ཀྱི་སྲོལ།། སླར་ཡང་སྤེལ་བའི་གོ་ཆ་ཆེར་བགོ་སྟེ།། བསམ་བཞིན་སྲིད་དུ་སྐྱེ་བ་བཞེས་མཛད་པ།། ཨོ་རྒྱན་ཕྲིན་ལས་རྡོ་རྗེར་ཞབས་བརྟན་གསོལ།། མཁན་མིང་འཆང་བ་ཁྲ་འགུ་པས་སྨོན་པའོ།། ༄༅། །བསིལ་ལྡན་ལྗོངས་ཀྱི་རིས་མེད་རྒྱལ་བསྟན་ལ། ། འཕྲལ་རྐྱེན་ངན་པས་ཉམས་ཉེས་བྱུང་བའི་སྐབས། །
ཐུགས་བསྐྱེད་དུས་སུ་སྨིན་པའི་སྐྱེས་ཆེན་རྣམས། ། རང་དབང་འཕགས་པའི་ཡུལ་དུ་བྱོལ་ནས་ཀྱང༌། ། ཐབས་ཀྱིས་བསྟན་པ་སྐྱོང་ཞིང་སྤེལ་བ་ཡི། ། ཕྲིན་ལས་ཁུར་དུ་བསྣམ་པའི་གནས་སྐབས་སུ། ། རྒྱལ་བའི་དབང་པོ་རིག་པའི་རྡོ་རྗེ་ཡིས། ། རྒྱལ་བསྟན་སྤྱི་དང་ལྷག་པར་སྒྲུབ་བརྒྱུད་ཀྱི། ། རིང་ལུགས་བཤད་སྒྲུབ་ལས་གསུམ་གྱིས་སྤེལ་སྐབས། ། གཞུང་ཆེན་རིག་གནས་མན་ངག་ཟབ་མོ་ཡི། ། ཕྱག་དཔེའི་རྒྱུན་རྣམས་བསྟན་རྩར་དགོངས་ནས་ཀྱང༌། ། རྒྱལ་དབང་བརྒྱད་པའི་གཞུང་ཆེན་བཀའ་བཞི་དང༌། །
བདུན་པས་མཛད་པའི་རིགས་གཞུང་རྒྱ་མཚོ་བཅས། ། རྫུ་འཕྲུལ་རྣམ་པས་ཕྱག་ཏུ་བཞེས་མཛད་དེ། ། བཀའ་བསྟན་ལ་སོགས་སྤར་བསྐྲུན་གནང་ནས་ཀྱང༌། ། བསྟན་པ་འཛམ་གླིང་ཁྱབ་པར་སྤེལ་མཛད་མོད། ། ད་དུང་ཐུགས་ཀྱི་དགོངས་པ་མ་ཁེངས་པའི། ། རྣམ་པ་ལྟ་བུས་སྐུ་སྐྱེ་བརྗེས་ཟིན་ཅིང༌། ། སྐུ་ཡི་རྣམ་པ་བྱིས་པའི་ཚུལ་བསྟན་མོད། ། བསྟན་དང་འགྲོ་བའི་ཕན་བདེ་སྤེལ་བའི་ཆེད། ། གསུང་རབ་ཉམས་པ་གསོ་བའི་ཐུགས་བསྐྱེད་རྒྱུན། ། ཐུགས་ལ་བག་ཆགས་བརྟན་པོར་བཞུགས་པ་ཡིས། །
དཔེ་རྒྱུན་གལ་ཆེན་དེང་འདིར་དགོས་སོ་ཞེས། ། མར་ལུགས་བསྐྱང་བའི་འགོ་ཁྲིད་ཆེན་པོར་ཡང༌། ། ཞུམ་པ་བྲལ་བའི་སྤོབས་པས་བཀའ་སྩལ་ནས། ། རང་ལུགས་ཡིག་ཆའི་རྒྱུན་བཟང་སྤེལ་བ་ཡིས། ། བསྟན་པ་རྨང་ནས་གསོ་བར་མཛད་པ་ཡི། ། བཀའ་དྲིན་ཡང་ཡང་རྗེས་སུ་དྲན་ནས་ཀྱང༌། ། གུས་པས་ཐལ་མོ་སྤྱི་བོར་སྦྱར་བྱས་ནས། ། ཞབས་པད་བསྐལ་པ་རྒྱ་མཚོར་བཞུགས་པར་སྨོན། ། ཞེས་ཁྲ་འགུ་བ་རྒན་བུས་སྟག་མོ་ལུས་སྦྱིན་གྱི་དབེན་གནས་ནས་གསོལ་བ་བཏབ་པ་ལགས། ༄༅། །འབོ་དཀར་མཆོག་སྤྲུལ་མྱུར་འབྱོན་ གསོལ་འདེབས་བཞུགས་སོ།།
དཀོན་མཆོག་རིན་ཆེན་གསུམ་དང་རྩ་བ་གསུམ། ། ཐུགས་རྗེ་བསླུ་མེད་བདེན་པའི་བྱིན་རླབས་ཀྱིས། ། དྭགས་ཤངས་བསྟན་པའི་གསལ་བྱེད་འབོ་དཀར་རྗེའི། ། མཆོག་གི་སྤྲུལ་པའི་ཟླ་ཞལ་མྱུར་འབྱོན་གསོལ། ། ལྷག་པར་མར་སྟོན་ཆོས་ཀྱི་བློ་གྲོས་དང༌། ། བཞད་པ་རྡོ་རྗེ་སྒམ་པོ་པ་ལ་སོགས། ། བཀའ་བརྒྱུད་གསེར་རིའི་ཕྲེང་བ་རིམ་བྱོན་ གྱིས། ། མཆོག་སྤྲུལ་མྱུར་དུ་འབྱོན་པར་བྱིན་གྱིས་རློབས། ། ཡེ་ཤེས་མཁའ་འགྲོ་ནི་དྷི་རྣམ་གཉིས་དང༌། ། མཁས་གྲུབ་ཆེན་པོ་ཁྱུང་པོ་རྣལ་འབྱོར་སོགས། །
གསེར་ཆོས་མན་ངག་བརྒྱུད་པ་རིམ་བྱོན་གྱིས། ། མཆོག་སྤྲུལ་མྱུར་དུ་འབྱོན་པར་བྱིན་གྱིས་རློབས། ། ཁྱད་པར་མ་ཧཱ་ཀཱ་ལ་བེར་ནག་ཅན། ། ཐུགས་རྗེའི་ཐུགས་དམ་དུས་འདིར་མ་དགོངས་ན། ། ཕྱག་ཆེན་ཆོས་དྲུག་བསྟན་པ་ཉམས་ཉེ་བས། ། མཆོག་སྤྲུལ་མྱུར་དུ་འབྱོན་པའི་ཕྲིན་ལས་མཛོད། ། མྱུར་མཛད་ཡེ་ཤེས་མགོན་པོ་ཕྱག་དྲུག་པའི། ། ལྷ་ཚོགས་ཐུགས་དམ་དུས་ལས་གཡེལ་གྱུར་ན། ། དཔལ་ལྡན་ཤངས་པའི་མན་ངག་ཉམས་ལ་ཉེ། ། དེ་ཕྱིར་མཆོག་སྤྲུལ་མྱུར་འབྱོན་ཕྲིན་ལས་མཛོད། །
བསྟན་འཛིན་སྐྱེས་བུ་འགྲོ་བའི་སྐྱབས་མགོན་རྣམས། ། མི་མངོན་དབྱིངས་སུ་བཞུད་པར་མཛད་ལགས་ན། ། རྒྱལ་བསྟན་ཉག་ཕྲ་སྐྱོང་བར་སུ་ལ་རེ། ། འགྲོ་བའི་སྡུག་བསྔལ་སེལ་བར་སུ་ཡིས་ནུས། ། བསྟན་འགྲོའི་ཁུར་ཆེན་བཟོད་པར་དཀའ་ན་ཡང༌། ། བདག་ཅག་མི་བཟོད་གདུང་བས་འབོད་ལགས་ན། ། ཐུགས་བསྐྱེད་གོ་ཆ་བཙན་པོ་སླར་བཞེས་ནས། ། བསྟན་པ་སྐྱོང་བའི་མཆོག་སྤྲུལ་མྱུར་འབྱོན་གསོལ།། ཞེས་འབོ་དཀར་མཆོག་སྤྲུལ་རིན་པོ་ཆེ་དགོངས་པ་གཞན་དོན་དུ་གཤེགས་ཟིན་པར་ཐོས་པས་རྒན་བུ་ཁྲ་འགུ་བས་སྙིང་ནས་མ་བཟོད་དེ་གསོལ་བ་བཏབ་པའོ།། ༄༅། །སྤྲུལ་སྐུ་བློ་གྲོས་ཉི་མའི་ཞབས་བརྟན།
ཆོས་དང་ཆོས་ཉིད་གཟིགས་པའི་བློ༵་གྲོ༵ས་ནི།། སྤྲིན་བྲལ་ཉི༵་མ༵འི་འོད་བཞིན་རབ་གསལ་བའི།། བསྟན་པའི་མཛེས་རྒྱན་མཆོག་གི་སྤྲུལ་པའི་སྐུ།། ཞབས་པད་མི་འགྱུར་ཡུན་རིང་བརྟན་གྱུར་ཅིག། རང་གྲྭ་འགའ་ཞིག་ནས་བསྐུལ་ངོར་ཁྲ་འགུ་སྤྲུལ་མིང་པས་བྲིས་པ་དགེ། ༄༅། །སྤྲུལ་སྐུ་དམ་ཆོས་ཀྱི་ཞབས་བརྟན། རྒྱལ་དང་དེ་སྲས་འཕགས་ཚོགས་དགེ་འདུན་སྡེ།། ཐུགས་བསྐྱེད་ད༵མ་བཅའ་བཙན་པོའི་བདེན་མཐུ་ཡིས།། ལུང་རྟོགས་ཆོ༵ས་ཀྱི་ཕྲིན་ལས་རབ་འཕེལ་ཞིང༌།། ཞབས་པད་ཡུན་དུ་བརྟན་པའི་རྒྱུར་གྱུར་ཅིགཅེས་ཞལ་སློབ་དད་པ་ཅན་གྱིས་བསྐུར་ངོར་ཁྲ་འགུ་བས་བྲིས་པ་དགེ་ལེགས་འཕེལ།
༄༅། །སྒྲུབ་དཔོན་རིན་ཆེན་ཚེ་རིང་གི་ཞབས་བརྟན། སྐྱབས་གནས་དཀོན་མཆོག་རི༵ན་ཆེ༵ན་རྣམ་གསུམ་གྱིས།། བདེན་པའི་བྱིན་མཐུས་བསྟན་འཛིན་སྐྱེས་བུ་མཆོག། སྐུ་ཚེ༵་ཞབས་པད་ཡུན་རི༵ང་བརྟན་ནས་ཀྱང༌།། བསྟན་འགྲོར་སྨིན་(སྨན་)པའི་མཛད་ཕྲིན་རྒྱས་གྱུར་ཅིག། ཅེས་པའང་ཁྲ་འགུའི་སྒྲུབ་གྲྭ་བ་རྣམས་ཀྱིས་བསྐུལ་བ་ལྟར་ཁྲ་འགུ་སྤྲུལ་མིང་པས་བྲིས་པ་དགེ་ལེགས་འཕེལ། ༄༅། །སྲས་མཁར་བླ་མ་འཇིགས་མེད་འོད་ཟེར་གྱི་ཞབས་བརྟན། འཆི་མེད་མགོན་པོ་ཚེ་མཐའ་ཡས་པ་དང༌།། རྣམ་པར་རྒྱལ་མ་ཡིད་བཞིན་འཁོར་ལོ་སྟེ།། རྣམ་གསུམ་ཐུགས་རྗེ་བདེན་པའི་བྱིན་མཐུ་ཡིས།།
རྗེ་བཙུན་རས་པ་འཇིག་རྟེན་ཁམས་འདི་རུ།། སླར་ཡང་བྱོན་པ་སྲས་མཁར་བླ་མ་ཞེས།། ཡོངས་སུ་གྲགས་པ་གང་དེའི་ཞབས་པདྨོ།། འཇི༵གས་པ་མེ༵ད་པར་རྡོ་རྗེའི་ཁྲིར་བཞུགས་ཏེ།། ཕྲིན་ལས་འོ༵ད་ཟེ༵ར་ཕྱོགས་བརྒྱར་རབ་འཕྲོ་ནས།། རྒྱལ་བསྟན་སྤྱི་དང་ཁྱད་པར་སྒྲུབ་བརྒྱུད་ཀྱི།། བསྟན་པ་འཛམ་གླིང་ཀུན་ཏུ་རྒྱས་ནས་ཀྱང༌།། ནད་མུག་མཚོན་གྱི་བསྐལ་པ་རབ་ཞི་ནས།། འགྲོ་རྣམས་བདེ་དགའི་དཔལ་ལ་སྤྱོད་གྱུར་ཅིག། ཅེས་སྲས་མཁར་དགོན་གྱི་གདན་འཛིན་པ་ཀརྨ་ཕྲིན་ལས་དར་རྒྱས་རིན་པོ་ཆེ་ནས་གསུང་བསྐུལ་གནང་བ་བཞིན་ཁྲ་འགུ་སྤྲུལ་མིང་པས་བལ་ཡུལ་མཆོད་རྟེན་བྱ་རུང་ཁ་ཤོར་མདུན་རྩེ་གཅིག་ཏུ་གསོལ་བ་བཏབ་པ་དགེ་ལེགས་འཕེལ།
༄༅། །བླ་མ་བཀྲ་ཤིས་དོན་གྲུབ་ཀྱི་ཞབས་བརྟན། དགེ་ལེགས་བཀྲ༵་ཤི༵ས་དཔལ་ཡོན་འཕེལ་བ་དང༌།། སྟོན་མཆོག་དོ༵ན་ཀུན་གྲུ༵བ་པའི་བྱིན་མཐུ་ཡིས།། བླ་མའི་ཞབས་པད་ཡུན་དུ་བརྟན་ནས་ཀྱང༌།། མཛད་ཕྲིན་གནས་དུས་ཀུན་ཏུ་འཕེལ་གྱུར་ཅིག། ཅེས་ཞལ་སློབ་རྣམས་ཀྱིས་བསྐུལ་བ་ལྟར་ཁྲ་འགུ་སྤྲུལ་མིང་པས་འཇར་མན་སྒྲུབ་སྡེ་ཐེག་ཆེན་ཡིད་འོང་གླིང་དུ་སྨོན་པ་དེ་བཞིན་དུ་འགྲུབ་པར་གྱུར་ཅིག། ༄༅། །མཁན་པོ་ཀ་མཐར་གྱི་ཞབས་བརྟན། རབ་འབྱམས་རྒྱལ་བའི་ཐུགས་རྗེའི་བྱིན་རླབས་དང༌།། བདག་ཅག་སློབ་འབངས་ལྷག་བསམ་དག་པའི་མཐུས།། རྒྱལ་བའི་དབང་པོ་དཔལ་ལྡན་ཀ༷རྨ་པའི།།
ཕྲིན་ལས་མཐ༵ར་ཕྱིན་བྱེད་པོའི་ཞབས་བརྟན་གསོལ།། ཞེས་ཞལ་སློབ་རྣམས་ཀྱིས་བསྐུལ་བར་བརྟེན་ཁྲ་འགུ་སྤྲུལ་མིང་པས་བྲིས་པ་དགེ། ༄༅། །ནད་ཡམས་ཞི་བའི་སྨོན་ལམ་བཞུགས་སོ།། འཇིག་རྟེན་མགོན་མཆོག་དོན་ཀུན་གྲུབ་པ་སོགས།། བསྐལ་བཟང་རྣམ་འདྲེན་སྟོང་གི་ཐུགས་རྗེ་ཡིས།། ཡ་ངའི་ནད་ཡམས་འཇིགས་པ་རབ་ཞི་ནས།། སྐྱེ་དགུ་མ་ལུས་བདེ་སྐྱིད་ལྡན་གྱུར་ཅིག། ལུང་རྟོགས་གཉིས་བསྡུས་ཞི་བསིལ་བདུད་རྩིའི་སྒོ།། ཆོས་ཕུང་བརྒྱད་ཁྲི་བཞི་སྟོང་བྱིན་མཐུ་ཡིས།། ཡ་ངའི་ནད་ཀྱི་འཇིགས་པ་རབ་ཞི་ནས།།
མི་རྣམས་བདེ་བའི་དཔལ་ལ་སྤྱོད་གྱུར་ཅིག། འཕགས་པའི་གནས་བརྟན་ཆེན་པོ་བཅུ་དྲུག་སོགས།། ཉན་ཐོས་བྱང་ཆུབ་སེམས་དཔའི་དགེ་འདུན་སྡེས།། ཤིན་ཏུ་ཡ་ངའི་ནད་རིམས་ཞི་ནས་ཀྱང༌།། འཇིག་རྟེན་ཁམས་འདི་བདེ་ཞིང་ཤིས་གྱུར་ཅིག། ཅེས་ཁྲ་འགུ་སྤྲུལ་མིང་པས་ནད་ཡམས་ཞི་བའི་སྨོན་ཚིག་ཏུ་5/4/2003བྲིས་པ་དོན་དང་ལྡན་པར་གྱུར་ཅིགསངས་རྒྱས་ཆོས་དང་དགེ་འདུན་དཀོན་མཆོག་གསུམ།། བླ་མ་ཡི་དམ་ཆོས་སྐྱོང་རྩ་གསུམ་སྟེ།། སྐྱབས་གནས་དམ་པ་རྣམས་ཀྱི་བྱིན་རླབས་ཀྱིས།། ནད་དང་མུ་གེ་དམག་གི་འཇིགས་པ་དང༌།། འབྱུང་བཞི་འཁྲུགས་ཏེ་ཚ་གྲང་མ་སྙོམས་པས།།
ལྷུན་ཆགས་གངས་རི་སྲ་མཁྲེགས་ཁྱགས་རུམ་རྣམས།། ཞུ་ནས་ཉམས་ཏེ་ཆུ་བོ་མཚེའུ་སོགས།། དཀོན་པོར་གྱུར་པས་གདོད་མའི་ནགས་ཚལ་དང༌།། མཛེས་པའི་ལྗོན་ཤིང་དག་ཀྱང་འཆིར་ཉེ་བས།། འཛམ་གླིང་ཁྱོན་ཀུན་བརྒྱ་ངམ་ཐང་ཆེན་དུ།། འགྱུར་བའི་ཉེན་ཁ་མི་ཟད་འབྱུང་ཉེན་དག། རབ་ཏུ་ཞི་ནས་བཀྲ་ཤིས་བདེ་སྐྱིད་ཀྱི།། དཔལ་ཡོན་བཟང་པོ་རྣམ་པར་འཕེལ་ནས་ཀྱང༌།། འགྲོ་རྣམས་ཕན་ཚུན་བརྩེ་ཞིང་བྱམས་པ་ཡིས།། སྐྱོང་བས་དགའ་སྤྲོའི་སྣང་བ་རབ་རྒྱས་ཏེ།།
བསམ་པའི་དོན་རྣམས་ཆོས་བཞིན་འགྲུབ་གྱུར་ཅིག། ཅེས་སྐྱབས་རྗེ་བདུད་འཇོམས་རིན་པོ་ཆེའི་ཞལ་སློབ། ཚན་རིག་པ་JohnStanley ནས་བསྐུལ་བ་ལྟར་ཁྲ་འགུ་བས་སྨོན་པའོ།། ཨོཾ་སྭསྟི། བལ་ཡུལ་གནས་མཆོག་མཆོད་རྟེན་ཆེན་པོའི་མདུན།། བཀྲ་ཤིས་ཆོས་འཁོར་གླིང་ཞེས་གྲགས་པ་འདིར།། བསྐལ་བཟང་སངས་རྒྱས་བདུན་པ་རབ་གསལ་གྱི།། རྣམ་པར་འཕྲུལ་པ་ཁ་ཆེ་པཎ་ཆེན་གྱི།། སྡོམ་པའི་རྒྱུན་ལས་བསྙེན་པར་རྫོགས་པ་ཡི།། དགེ་སློང་རྣམ་དག་ཐུབ་པའི་གྲངས་དག་དང༌།།
རབ་བྱུང་དགེ་ཚུལ་བཅུ་ཕྲག་གསུམ་གྱི་ཐོག། ཕར་ཕྱིན་དྲུག་གིས་འཕེལ་བའི་དགེ་འདུན་སྡེས།། རབ་གནས་ཤིང་བྱ་ལོ་འདིར་དབྱར་ཕྱི་མ།། ཞལ་གྱིས་བཞེས་ཏེ་ཀློག་པ་ཐོས་བསམ་དང༌།། སྤོང་བ་བསམ་གཏན་མདོ་སྔགས་ཟུང་འཇུག་གི། ཉམས་ལེན་དག་ལ་འབད་པ་བསྐྱེད་ནས་ཀྱང༌།། འགྲོ་བའི་སྡུག་བསྔལ་སེལ་བའི་སྨན་གཅིག་པུ།། བསྟན་པ་མི་ཉམས་ཡོངས་སུ་སྐྱོང་བ་དང༌།། སྤེལ་བའི་བྱ་བ་ལས་ཀྱི་འཁོར་ལོ་ལ།། བརྩོན་པའི་ཕྲིན་ལས་རྣམ་པར་སྐྱོང་བ་ཡིས།།
རྒྱལ་བསྟན་འཕེལ་ཞིང་དེ་མཐུས་ཡུལ་ཁམས་འདིར།། ནད་མུག་མཚོན་གྱི་བསྐལ་ངན་རབ་ཞི་ནས།། སྐྱེ་དགུ་ཞི་བདེའི་དཔལ་ལ་སྤྱོད་གྱུར་ཅིག། ཅེས་རྒན་བུ་ཁྲ་འགུ་བས་དབེན་གནས་སྟག་མོ་ལུས་སྦྱིན་དུ་བྲིས་པ་དེ་བཞིན་འགྲུབ་པར་རྒྱལ་བ་སྲས་དང་བཅས་པས་བྱིན་གྱིས་བརླབ་ཏུ་གསོལ། རིན་ཆེན་རྣམ་པ་གསུམ་གྱི་བྱིན་མཐུ་ཡིས།། བདག་ནི་མཐོང་དང་ཐོས་པའི་འགྲོ་རྣམས་ལ།། བྱམས་དང་སྙིང་རྗེ་བྱང་ཆུབ་སེམས་སྐྱེས་ནས།། ཆོས་འབྱོར་བདེ་དགའི་དཔལ་ལ་སྤྱོད་གྱུར་ཅིག། ཅེས་ཁྲ་འགུ་སྤྲུལ་མིང་པས་ཧོང་ཀོང་གྲོང་ཁྱེར་དུ་སྨོན་པའོ།། ཕན་བདེའི་བསིལ་ཟེར་རྒྱས་པའི་ཟླ༵་གཞོན་གྱིས།།
བསྟན་དང་འགྲོ་ལ་བཟ༵ང་པོའི་ཕྲིན་ལས་ཅན།། གང་གིས་དམ་ཆོ༵ས་སྤེལ་བའི་སྡེ་འདི་དག། ཕུན་སུམ་ཚོ༵གས་པའི་དགེ་མཚན་འབར་གྱུར་ཅིག། ཅེས་༢༠༠༤ ལོར་ཁྲ་འགུ་སྤྲུལ་མིང་པས་སྨོན་པ་དགེ་ལེགས་འཕེལ། བྱིན་རླབས་ཆགས་ཤིང་གཟི་བརྗིད་དང་ལྡན་པ།། འཕགས་པའི་གནས་བརྟན་ཆེན་པོ་དང་མཚུངས་སྐུ༵།། གང་གི་ཞབས་པད་ལོ་བརྒྱར་རབ་བརྟན་པ།། སང༵ས་རྒྱ༵ས་དཀོན་མཆོག་བདེན་པས་ཤིས་པ་སྩོལ།། དེང་འདིར་ཡུལ་གྲུ་སྤྱི་དང་ཁྱད་པར་དུ།། ཧོང་ཀོང་གླིང་གི་སྐྱེ་འགྲོ་མ་ལུས་པར།།
བླང་དོར་སྟོན་མཛད་གང་གསུ༵ང་འཇིག་རྟེན་འདིར།། ད༵མ་ཆོ༵ས་དཀོན་མཆོག་བྱིན་མཐུས་གནས་གྱུར་ཅིག། ཕ་མར་གྱུར་པའི་ཡིད་ཅན་སྐྱེ་དགུ་ལ།། ཕན་བདེའི་ཕྲིན་ལས་འབྱུང་བ་བྱམས་བརྩེའི་ཐུ༵གས།། བྱང་ཆུབ་སེམས་ཀྱིས་ཡོངས་སུ་གཏམས་པ་ཉིད།། དགེ༵་འདུ༵ན་དཀོན་མཆོག་བདེན་པས་བརྟན་གྱུར་ཅིག། ཅེས་མགོན་པོ་གང་ཉིད་དགུང་གྲངས་བརྒྱད་ཅུར་བྱོན་པའི་རྟེན་འབྲེལ་ཤིས་པའི་སྨོན་ཚིག་ཏུ་སྤྱི་ལོ་༢༠༠༥ ཟླ་༣ ཚེས་༡༠ ཉིན་ཁྲ་འགུ་སྤྲུལ་མིང་པས་ཕུལ། ༄༅། །བོད་རྒྱལ་ལོ་༢༡༢༧ གནམ་ལོ་གསར་དུ་བཞད་པའི་དགའ་སྟོན་ལ་བཀྲ་ཤིས་བདེ་ལེགས་གྲངས་མེད་ཞུ། རྣམ་དག་ལྷག་བསམ་བཟང་པོས་ཉེར་དྲངས་པའི།། ཆོས་མཐུན་སྦྱིན་པ་གནང་བའི་ལེགས་བྱས་ཀྱིས།།
ཤེས་རིག་དཔལ་ཡོན་བཟང་པོ་འཕེལ་བའི་མཐུས།། འཛམ་གླིང་ཀུན་ཏུ་བདེ་དགའ་འབར་གྱུར་ཅིག། ཡ་ངའི་ནད་རིགས་མ་ལུས་དབྱིངས་སུ་ཡལ།། འཛམ་གླིང་དཔལ་འབྱོར་ཕྱྭ་གཡང་ཉམས་པ་གསོས།། འཇིགས་བསྐུལ་རིང་ལུགས་བསམ་སྦྱོར་རབ་ཞི་བར།། རིན་ཆེན་གསུམ་གྱིས་ལོ་འདིར་ཤིས་པ་སྩོལ།། སཱ་ལིའི་ལྗོན་ཤིང་རྒྱས་པའི་ནགས་ཚལ་ན།། བྱང་སེམས་སྤྲུལ་པ་སྤྲེལ་རྒན་ལས་བརྒྱུད་པའི།། གངས་རིའི་ལྗོངས་སུ་སྐྱེས་པའི་མི་རིགས་ཀྱི།། དམ་ཆོས་འཛམ་གླིང་ཀུན་ཏུ་སྤེལ་འདི་རྒྱལ།།
དྭངས་བསིལ་ཡན་ལག་བརྒྱད་ལྡན་ཆུ་བོ་དང༌།། ལྷན་ཅིག་འགྲོགས་པ་ཅང་ཤེས་རྟ་མཆོག་གི། གནམ་ལོ་གསར་དུ་ཚེས་པའི་རྟེན་འབྱུང་དུ།།   བཀྲ་ཤིས་བདེ་ལེགས་སྨོན་ཚིག་བཅས་ཏེ་ཕུལ།། སྟོང་ཚོ་གཉིས་དང་ཉག་མ་དྲུག་གི་ལོ།། གསར་དུ་ཚེས་པའི་བསྐལ་བཟང་དགའ་སྟོན་དུ།། བཀྲ་ཤིས་བདེ་ལེགས་སྣང་བ་འབུམ་འཆར་བར།།   རིན་ཆེན་རྣམ་པ་གསུམ་གྱིས་ཤིས་པ་སྩོལ།། ཉིན་མོ་བདེ་ལེགས་མཚན་བདེ་ལེགས།། ཉིན་མོའི་གུང་ཡང་བདེ་ལེགས་ཤིང༌།།
ཉིན་མཚན་རྟག་ཏུ་བདེ་ལེགས་པ།། དཀོན་མཆོག་གསུམ་གྱིས་བཀྲ་ཤིས་ཤོག། ནད་དང་མུ་གེ་མཚོན་གྱི་བསྐལ་ངན་དག། ཡོངས་སུ་ཞི་ཞིང་དགའ་དང་བདེ་བ་ཡི།། དཔལ་ལ་སྤྱོད་པའི་སྐྱེ་འགྲོ་མ་ལུས་པ།། ཕན་ཚུན་བརྩེ་ཞིང་བྱམས་པས་སྐྱོངས་གྱུར་ཅིག། ཁྲ་འགུ་བས་བྲིས། དཀོན་མཆོག་གསུམ་དང་རྩ་གསུམ་བྱིན་མཐུ་ཡིས།། མེ་མོ་ཕག་གི་གནམ་ལོ་གསར་ཚེས་འདིར།། ནད་མུག་མཚོན་གྱི་རྒུད་པ་རབ་ཞི་ནས།།
བདེ་སྐྱིད་རྫོགས་ལྡན་དཔལ་ཡོན་འཕེལ་གྱུར་ཅིག། ཅེས་ཁྲ་འགུ་བས་སྨོན་པའོ།། ས་ལའི་ལྗོན་ཤི༵ང་རྒྱས་པའི་ནགས་ཚལ་དུ།། བྱང་ཆུབ་སེམས་དཔའ་སྤྲེ༵ལ་རྒན་ཚུལ་འཛིན་པས།། མིའུ་གདུང་དྲུག་སྤེལ་བས་བཀྲ༵་ཤི༵ས་ཀྱི།། དགའ་སྟོན་བཟང་པོར་བདེ༵་ལེག༵ས་འཕེལ་གྱུར་ཅིག། ཅེས་ཁྲ་འགུ་བས་ཧོང་ཀོང་འབྲུག་དགུ་འཛོམས་པའི་དགའ་ཚལ་དུ་སྨོན་པ་དགེ། ཡངས་པའི་ཁྱོན་ཀུན་ལྗོན་ཤི༵ང་ནགས་ཚལ་དག་གིས་ཁྱབ་པ་དང༌།། སྐྱེ་བོ་ཕོ་མོ༵་རྣམས་ཀྱང་དཔལ་འབྱོར་ལོངས་སྤྱོད་རབ་རྒྱས་ཤིང༌།། བཅུ་གཉིས་རྟེན་འབྲེལ་ཁམས་ལས་བྱ༵་ཡི་རྒྱལ་པོའི་ལོ༵་འདི་ལ༵།།
ཚེ་རིང་ནད་མེད་བཀྲ༵་ཤི༵ས་དཔལ་དང་བདེ༵་ལེ༵གས་རྒྱས་གྱུར་ཅིག། ཅེས་ཁྲ་འགུ་བས་སྨོན་པའོ།། གངས་ཅན་སྐད་ཡིག་ལ་བཞུགས་ཆོས་འཁོར་མདོ།། རིག་པའི་རྡོ་རྗེ་སློབ་གཉེར་ཁང་ནས་ཕུལ།། དེ་དགེས་རྒྱལ་བའི་བསྟན་པ་རིན་པོ་ཆེ།། འཛམ་གླིང་ཡངས་པའི་ཁྱོན་དུ་རྒྱས་གྱུར་ཅིག། ཕྱི་ལོ་༢༠༠༢ ཟླ་༡ ཚེས་༨ ཉིན་ཝཱ་ར་ཎ་སཱི་བཛྲ་བིདྱཱ་གཙུག་ལག་སློབ་གཉེར་ཁང་དུ་ཁྲ་འགུ་སྤྲུལ་མིང་པས་སྨོན་པ་དགེ་ལེགས་སུ་གྱུར་ཅིག། དཀོན་མཆོག་བླ་མ་རྣམས་ཀྱི་བྱིན་མཐུ་ཡིས།། ཆོས་མཐུན་བགྱི་བ་བཟང་པོ་དང་ལྡན་ཞིང༌།། ལྷ་མོ་རྗེ་བཙུན་སྒྲོལ་མས་རྗེས་བཟུང་ནས།།
བདེ་སྐྱིད་རྫོགས་ལྡན་དཔལ་ལ་སྤྱོད་གྱུར་ཅིག། ཅེས་སློབ་མ་རྣམས་ཀྱིས་བསྐུལ་ངོར་ཁྲ་འགུ་སྤྲུལ་མིང་པས་ཨོག་སི་ཕོར་ཌིའི་(Oxford) གྲོང་ཁྱེར་དུ་བྲིས་པ་དགེ་ལེགས་འཕེལ། འདིར་གནས་གཞི་ཡི་བདག་པོ་འཁོར་བཅས་ལ།། གསེར་སྐྱེམས་དཀར་ཕུད་གཙང་མ་འདི་ཕུལ་བས།། སྒྲུབ་པའི་བར་ཆད་ཐམས་ཅད་ཞི་བ་དང༌།། མཆོག་ཐུན་དངོས་གྲུབ་སྒྲུབ་པའི་སྡོང་གྲོགས་མཛོད།། ཁྲ་འགུ་སྤྲུལ་མིང་པས། གནས་མཆོག་ཝཱ་ར་ཎཱ་སཱི་རིག་པའི་རྡོ་རྗེའི་གཙུག་ལག་སློབ་གཉེར་ཁང་དུ་བསླབ་སྦྱང་གནང་བའི་གྲྭ། ( འདིར་མིང་བྲིས་དགོས། ) འདི་ཉིད་མཁས་པའི་ཡོན་ཏན།
ཤེས་རིག་གི་འདབ་མ་རྒྱས་ཤིང་ཐོས་བསམ་གྱི་རྩལ་རྫོགས་ནས་གཞུང་ཆེན་བཀའ་པོད་ལྔ། རིག་གནས་དག་སུམ་སྙན་གསུམ་བཅས་མཐར་ཕྱིན་ཅིང་འཆད་སྤེལ་གྱི་ཉམས་མྱོང་ཡང་ལོ་ཁ་ཤས་བསགས་ཡོད། བཙུན་པའི་ཡོན་ཏན་དགེ་ཚུལ་སློང་གི་སྡོམ་པ་ཐོབ་ལ་མ་ཉམས་ཤིང་བསླབ་པ་ལ་གཅེས་སྤྲས་ཆེ་བས། ཚུལ་ཁྲིམས་ཀྱི་སྐྱོན་ཆེ་ཕྲ་དག་ལ་མཐོང་ཐོས་དྭོགས་གསུམ་གྱི་དྲི་མས་མ་གོས་པ། བཟང་པོའི་ཡོན་ཏན། རང་ཐོག་ཏུ་བབས་པའི་ལས་འགན་གང་འོས་བྱེད་པ་ལས། ལས་དོན་དམན་པའི་རིགས་མ་མོས་པར་ཆེ་འདོད་བྱེད་པའམ། ལས་འགན་ལྕི་བ་བྱུང་ན་གཡས་གཟུར་གཡོན་ཟོལ་བྱེད་པ་མ་ཡིན་ཞིང༌། གཤིས་ངན་གཡོ་སྒྱུ། དབྱེན་དང་ཕྲ་མ།
ངན་ཤེད་དཔུང་ངོམས་བྱེད་པ་སོགས་ཀྱི་ཉེས་སྐྱོན་ལོ་མང་རྒྱུན་འཁྱོང་དུུ་གཏན་ནས་མ་བྱུང་བར་མ་ཟད། བསྟན་པ་ལ་ཕན་པའི་ལྷག་བསམ་མི་དམན་པ་ཞིག་ཡིན་པར་བརྟེན། མཁན་པོར་མངའ་གསོལ་ཞིང་ཆེ་འདོན་བྱས་པ་ཡིན་པས་བསྟན་པ་སྐྱོང་ཞིང་འགྲོ་ལ་ཕན་པའི་བགྱི་བ་གང་གཟབ་ཞིག་གནང་རོགས་བཀའ་དྲིན་ཞུ། ཁྲ་འགུ་སྤྲུལ་མིང་པས་བལ་ཡུལ་མཆོད་རྟེན་བྱ་རུང་ཁ་ཤོར་དུ་ཕྱི་ལོ་༢༠༠༣ ཟླ་བ་༡༠ ཚེས་༡༠ ལ་བྲིས་པ་དགེ་ལེགས་འཕེལ། ༄༅། །ཚངས་པས་གསེར་གྱི་འཁོར་ལོ་ཕུལ་ནས་ ཆོས་སྟོན་པར་གསོལ་བའི་སྐུ་བརྙན། སྟོན་པ་བཅོམ་ལྡན་འདས་མངོན་པར་རྫོགས་པར་སངས་རྒྱས་ནས་ཤིང་སྒྲོལ་རྒྱུའི་དྲུང་དུ་བཞུགས་པའི་ཚེ་རང་གིས་རྙེད་པའི་ཆོས་ཟབ་མོ་དེ་འཇིག་རྟེན་པ་ཀུན་གྱིས་མི་རྟོགས་པར་དགོངས་ཏེ། ཟབ་ཞི་སྤྲོས་བྲལ་འོད་གསལ་འདུས་མ་བྱས།། བདུད་རྩི་ལྟ་བུའི་ཆོས་ཞིག་བདག་གིས་རྙེད།། སུ་ལ་བསྟན་ཀྱང་གོ་བར་མི་ནུས་པས།། མི་སྨྲ་ནགས་འདབ་ཉིད་དུ་གནས་པར་བྱ།།
ཞེས་གསུངས་ཏེ། བཞུགས་པ་ན་ཚངས་པས་གསེར་གྱི་འཁོར་ལོ་རྩིབས་སྟོང་དང་ལྡན་པ་ཕུལ་ནས་ཆོས་སྟོན་པར་གསོལ་བ་བཏབ་པའི་སྐུ་བརྙན། ༄༅། །ལྷའི་དབང་པོ་བརྒྱ་བྱིན་གྱིས་དུང་དཀར་གཡས་འཁྱིལ་ཕུལ་ནས་ཆོས་སྟོན་པར་ གསོལ་བའི་སྐུ་བརྙན། ལྷ་ཚངས་པས་བཅོམ་ལྡན་འདས་ལ་ཆོས་སྟོན་པར་གསོལ་བ་བཏབ་ཀྱང་མ་གནང་བ་ན་བརྒྱ་བྱིན་གྲོགས་སུ་སྦྲན་ཏེ་ལན་གསུམ་དུ་གསོལ་བ་བཏབ་པས་གདུལ་བྱ་རྣམས་ཀྱི་དབང་པོའི་རིམ་པ་ལེགས་པར་གཟིགས་ཏེ་བདུད་རྩིའི་སྒོ་དབྱེ་བར་ཞལ་གྱིས་བཞེས་པ་ན་དེ་བཞིན་གཤེགས་པས་ཆོས་ཀྱི་འཁོར་ལོ་བསྐོར་རོ་ཞེས་པའི་སྒྲ་ཚངས་རིས་ཀྱི་བར་དུ་གྲགས་པ་ལྟར་ལྷ་ཡི་དབང་པོ་བརྒྱ་བྱིན་གྱིས་དུང་དཀར་པོ་གཡས་སུ་འཁྱིལ་བ་ཕུལ་ནས་གསོལ་བ་བཏབ་པའི་སྐུ་བརྙན། ༄༅། །གཙུག་ལག་ཁང་སྲུང་བའི་རྒྱལ་ཆེན་ བཞི་ཡི་སྐུ་བརྙན། ཡབ་རྒྱལ་པོ་ཟས་གཙང་གིས་རྒྱལ་བྱེད་ཚལ་གྱི་བཀོད་པ་ལ་དཔེ་བླངས་ནས་གྲོང་ཁྱེར་སེར་སྐྱ་ནྱ་གྲོ་དྷ་ཡི་ཀུན་དགའ་རྭ་བའི་གཙུག་ལག་ཁང་བརྩིག ། དེར་བཅོམ་ལྡན་འདས་དགེ་སློང་གི་དགེ་འདུན་དང་བཅས་པ་རྫུ་འཕྲུལ་གྱིས་ནམ་མཁའ་ལ་ལྡིང་སྟེ་བྱོན་པས་འགྲོ་བ་དཔག་ཏུ་མེད་པ་དད་པར་གྱུར་ཏེ། ཟས་གཙང་དང་ལྷས་བྱིན་གཉིས་མ་གཏོགས་རྒྱུན་དུ་བཞུགས་པའི་འབྲས་བུ་ལ་བཀོད། དེ་ནས་ཡབ་ལ་ཕན་བཏགས་པའི་ཕྱིར་ནྱ་གྲོ་དྷ་ཡི་ཀུན་དགའ་རྭ་བ་ན་ལྷ་རྣམས་ཀྱི་ཁང་བཟང་གི་བཀོད་པ་རྫུ་འཕྲུལ་གྱིས་བསྐྲུན་ཏེ། དེ་ཡི་ནང་དུ་བཅོམ་ལྡན་འདས་ཀྱིས་ལྷ་ཡི་འཁོར་འབའ་ཞིག་ལ་ཆོས་སྟོན་ཅིང་བཞུགས་པ་ན།
རྒྱལ་པོ་ཆེན་པོ་བཞི་ཡིས་སྒོ་བཞི་སྲུང་ནས་ཡབ་ཟས་གཙང་གིས་ནང་དུ་སོན་པར་མ་ནུས་པར་ཕྱི་རོལ་དུ་ལུས་པ་ན།

སྟོན་པས་ཁང་བཟང་དེ་ཉིད་རིན་པོ་ཆེ་ཤེལ་གྱི་རང་བཞིན་དུ་སྤྲུལ་ཏེ་སྐུ་མ་སྒྲིབ་པར་བཞུགས་ནས་ཆོས་སྟོན་པས་ཡབ་རྒྱལ་པོ་བདེན་པ་མཐོང་བ་ལ་རྒྱུ་མཚན་དུ་བྱས་ནས། རྒྱལ་པོ་ཆེན་པོ་བཞི་གཙུག་ལག་ཁང་གི་སྒོ་སྲུང་དུ་བཞུགས་པའི་ཕྱག་སྲོལ་ལྟར། ཤར་ཕྱོགས་སྐྱོང་བའི་རྒྱལ་པོ་ཡུལ་འཁོར་སྲུང༌། ལྷོ་ཕྱོགས་སྐྱོང་བའི་རྒྱལ་པོ་འཕགས་སྐྱེས་པོ། ནུབ་ཕྱོགས་སྐྱོང་བའི་རྒྱལ་པོ་སྤྱན་མི་བཟང༌། བྱང་ཕྱོགས་སྐྱོང་བའི་རྒྱལ་པོ་རྣམ་ཐོས་སྲས་བཅས་ཀྱི་སྐུ་བརྙན། ༄༅། །བྱམས་བརྩེའི་བཀའ་སློབ། བཀྲ་ཤིས་གླིང་གི་སློབ་གྲྭར། ཕ་མ་བཟང་པོའི་དྲིན་ལས། ཆོས་དང་རིག་གཞུང་གཉིས་ལ། སྦྱང་བའི་གོ་སྐབས་ཐོབ་བྱུང༌།
འཛམ་གླིང་ནུབ་ཕྱོགས་རིག་གསར། བལྟ་བའི་མིག་དང་འདྲ་བ། ཧི་མ་ལ་ཡི་རིག་གཞུང༌། ཁོག་པའི་སྙིང་དང་འདྲ་འདུག ། དེ་གཉིས་མཉམ་དུ་འཛོམས་ན། དགའ་སྤྲོད་བདེ་སྐྱིད་ཐོབ་ཡོང༌། ང་ཚོ་སློབ་ཕྲུག་ཕོ་མོ། སློབ་སྦྱོང་ཡག་པོ་བགྱིས་དང༌། ཤེས་ཡོན་བདེ་སྐྱིད་མི་ཚེ། ཐག་རིང་རྒྱང་ལ་མི་འདུག །
ལག་པའི་མཐིལ་ལ་ལེན་ཆོག ། ཆང་དང་ཐ་མག་ནག་པོ། ཕ་མར་བརྩེ་གདུང་མེད་པ། སྤྱོད་ངན་མི་རིགས་ཞབས་འདྲེན། རྒྱང་ཐག་རིང་པོར་གཡུགས་ཤོག ། དྲིན་ཅན་ཕ་མའི་ལམ་སྟོན། དགེ་རྒན་བཟང་པོའི་བསླབ་བྱ། མ་བརྗེད་སེམས་ལ་བཞག་ན། སྐྱིད་པའི་ཉི་མ་ཤར་ཡོང༌། ཞེས་སློབ་གྲྭ་འདི་ཉིད་གསར་འཛུགས་བྱེད་པོ་ཁྲ་འགུ་སྤྲུལ་མིང་པས་བྲིས་པ་དགེ།
༄༅། །༧སྐྱབས་རྗེ་མཁན་ཆེན་ཁྲ་འགུ་རིན་པོ་ཆེ་མཆོག་ནས་བསྩལ་བའི་བཀའ་སློབ། དཔལ་བཀྲ་ཤིས་གླིང་སློབ་གྲྭ་དེ་ཉིད་ཐོག་མར་བཙུག་དགོས་དོན་ནི། ཁྱེད་སློབ་བུ་རྣམས་ཤེས་ཡོན་དང་ལྡན་པ་ཞིག་འབྱུང་ཞིང༌། རང་རང་སོ་སོའི་མི་ཚེ་དེ་བདེ་སྐྱིད་ཀྱི་ངང་འཚོ་ཐུབ་པ་ཞིག་འབྱུང་བའི་ཆེད་དུ་ཡིན། དེ་ལྟའི་མི་ཚེ་དོན་ལྡན་བདེ་སྐྱིད་ཀྱི་ངང་འཚོ་ཐུབ་པ་ཞིག་འོང་བ་ལ་ཤེས་ཡོན་ངེས་པར་དུ་དགོས་པས་ཁྱེད་སློབ་ཕྲུག་རྣམས་ནས་སློབ་སྦྱོང་ལ་འབད་བརྩོན་གང་དྲག་བྱེད་དགོས། དེ་ལྟར་བྱས་ཚེ་མ་འོངས་པར་ཆེན་པོ་ཆགས་སྐབས་མི་ཚེ་སྐྱིད་པོ་ཞིག་གི་ངང་འཚོ་ཐུབ་པ་འོང༌། ལུས་ཚད་ཆེན་པོ་ཆགས་པ་དང་ཤེས་ཡོན་མཐོ་ཚད་སླེབས་སྐབས་ཀྱང་ལུས་ངག་གི་ཀུན་སྤྱོད་གང་ལེགས་བྱེད་དགོས་པ་ནི་ལྷག་པར་དུ་གལ་ཆེ། མདོར་ན་ཤེས་ཡོན་དང་ལྡན་ཞིང་ཀུན་སྤྱོད་ཡང་གང་ལེགས་ཡོད་ན་རང་གི་མི་ཚེ་བདེ་སྐྱིད་ཀྱི་ངང་གཏན་དུ་འཚོ་ཐུབ་པ་འོང༌། ༄༅། །དཔལ་ཁྲ་འགུ་བཀྲ་ཤིས་ཆོས་གླིང་གི་ཆེས་མཐོའི་བཤད་གྲྭ་ཆེན་མོའི་ལོ་རྒྱུས་ སྙིང་བསྡུས་བཞུགས་སོ།། སྤྱིར་བལ་ཡུལ་མཆོད་རྟེན་རྣམ་པ་གསུམ་གྱི་ཡ་གྱལ་སྟག་མོ་ལུས་སྦྱིན་འདི་ཉིད་བདག་ཅག་གི་སྟོན་མཆོག་ཤཱཀྱའི་དབང་པོས།
སློབ་པ་ལམ་གྱི་གནས་སྐབས་སུ་རྒྱལ་བུ་སྙིང་སྟོབས་ཆེན་པོར་སྐྱེ་བ་བཞེས་ནས། སྐུ་ལུས་སྟག་མོ་བཀྲེས་པས་ཉེན་པ་ལ་ འཕངས་མེད་དུ་སྦྱིན་པ་བཏང་བའི་གནས་མཆོག་ཁྱད་པར་ཅན་དུ་སོང་སྟབས་གནས་འདི་ཉིད་དུ་ཆོས་ཀྱི་ཕྲིན་ལས་འབྱུང་བ། སྤྱིར་འཛམ་གླིང༌། ལྷག་པར་བལ་བོད་ཀྱི་ཡུལ་གྲུ་དག་ཏུུ་ནད་མུག་འཁྲུགས་རྩོད་སོགས་དུས་ཀྱི་རྒུད་ཚོགས་ཞི་བ་དང༌། བདེ་སྐྱིད་བཀྲ་ཤིས་ལེགས་ཚོགས་འཕེལ་ཞིང་རྒྱས་པ་ནི། སྟོན་པ་དང་བསྟན་པའི་བྱིན་རླབས་ལས་འབྱུང་བར་ངེས་པས། ཆོས་སྡེ་འདི་ཉིད། ༡༩༧༨ ལོར་གསར་བཞེངས་ཀྱི་དབུ་འཛུག་ཞུས་པ་ཡིན་ལ། དེ་ཡང་སྟོན་པ་ཡང་དག་པར་རྫོགས་པའི་སངས་རྒྱས་ཀྱི་རྗེས་སུ་འཇུག་ཅིང་དམ་པའི་ཆོས་ཉམས་སུ་ལེན་ཅིང་བསྟན་པ་འཛིན་པའི་ཚུལ་ནི། སློབ་དཔོན་དབྱིག་གཉེན་གྱིས།
སྟོན་པའི་བསྟན་པ་རྣམ་གཉིས་ཏེ།། ལུང་དང་རྟོགས་པའི་བདག་ཉིད་དོ།། དེ་འཛིན་བྱེད་པ་སྨྲ་བྱེད་དང༌།། སྒྲུབ་པར་བྱེད་པ་ཁོ་ནའོ།། ཞེས་གསུངས་པ་ལྟར། ལུང་རྟོགས་ཀྱི་བསྟན་པ་རིན་པོ་ཆེ་རྣམ་པ་གཉིས་ལ་འཇུག་དགོས་པས། ལུང་གི་ཆོས་བཀའ་དང་བསྟན་བཅོས་ལ་ཐོས་བསམ་དང༌། འཆད་ཉན་བྱེད་པའི་བཤད་གྲྭ་དང༌། རྟོགས་པའི་ཆོས་མདོ་སྔགས་ཀྱི་ལམ་ལ་ཉམས་ལེན་གནང་བའི་སྒྲུབ་གྲྭ་མེད་ན། ཆོས་སྡེ་དང་དགོན་པ་ཞེས་པ་དམ་པའི་ཆོས་ཀྱི་གཟུགས་བརྙན་ལྟ་བུ་ཞིག་ཏུ་འགྱུར་བས།
སངས་རྒྱས་ཀྱི་བསྟན་པའི་སྙིང་པོ་ལྟ་བུ་བཤད་གྲྭ་དང་སྒྲུབ་གྲྭ་ནི་ཤིན་ཏུ་གལ་ཆེ་བ་ལགས་ཏེ། དེ་ལ་དང་པོ་བཤད་གྲྭ་ཡང༌། མདོ་སྔགས་རིག་གནས་དང་བཅས་པ་ལ་བསླབ་སྦྱང་གི་སྒོ་ནས་བསྟན་པ་དམ་པའི་ཆོས་དང༌། དེ་སྟོན་པའི་སྟོན་པ་སངས་རྒྱས་བཅོམ་ལྡན་འདས་ལ་ངེས་ཤེས་ཁྱད་པར་ཅན་བསྐྱེད་པར་ནུས་པའི་བསྟན་བཅོས། འཕགས་པ་ཀླུ་སྒྲུབ་དང༌། སློབ་དཔོན་ཐོགས་མེད། ཆོས་ཀྱི་གྲགས་པ། དབྱིག་གཉེན་དང༌། ཟླ་བ་གྲགས་པ་སོགས་ཡོངས་སུ་གྲགས་པའི་རྒྱ་གར་གྱི་པཎྜི་ཏ་ཆེན་པོ་རྣམས་ཀྱི་གསུང༌། དབུ་མ།
ཤེར་ཕྱིན། མངོན་པ། འདུལ་བ་བཅས་གཞུང་ཆེན་བཞི་དང༌། མ་ཟད་མངོན་སུམ་དང་རྗེས་དཔག་གི་རིག་ཤེས་ཚད་མ་བསྐྱེད་བྱེད་ཚད་མའི་བསྟན་བཅོས་ཏེ། གཞུང་ཆེན་བཀའ་པོད་ལྔར་གྲགས་པ་དང༌། ཁྱད་པར་ཐུན་མོང་མ་ཡིན་པའི་སྒོམ་རིམ་གྱི་གཞི་སེམས་དང༌། ལུས་དང༌། ལྷ་ཡི་གནས་ལུགས་གསལ་བར་བསྟན་པ་བསྟན་བཅོས་ཆེན་པོ་རྒྱུད་བླ་མ། ཟབ་མོ་ནང་གི་དོན། དགྱེས་པ་རྡོ་རྗེའི་རྒྱུད་བརྟག་པ་གཉིས་པ་བཅས་ལ་ཐོས་བསམ་གནང་དགོས་པ་དང༌།
དེ་དག་གི་དགོངས་པ་ཟབ་ཅིང་གཏིང་དཔོག་དཀའ་བ་རྣམས་ཇི་ལྟ་བར་རྟོགས་པའི་ཕྱིར། རང་ལུགས་ཐུན་མོང་མ་ཡིན་པའི་དགོངས་འགྲེལ། རྒྱལ་དབང་ཀརྨ་པ་ཆེན་པོ་སྐུ་ཕྲེང་གསུམ་པ་རང་བྱུང་རྡོ་རྗེ་དང༌། བདུན་པ་ཆོས་གྲགས་རྒྱ་མཚོ། བརྒྱད་པ་མི་བསྐྱོད་རྡོ་རྗེ། སི་ཏུ་ཆོས་ཀྱི་འབྱུང་གནས། ཀོང་སྤྲུལ་ཡོན་ཏན་རྒྱ་མཚོ་སོགས་ཀྱིས་མཛད་པའི་དགོངས་འགྲེལ་ཁག་ལ་བསླབ་སྦྱང་ལོ་ལྔའམ་བཅུར་གནང་བའི་སྒོ་ནས། ངེས་དོན་གྱི་མདོ་སྡེ་དང༌། གསང་སྔགས་ཀྱི་རྒྱུད་སྡེ་ཟབ་མོ་རྣམས་ཀྱི་དགོངས་པ་ཇི་ལྟ་བར་རྟོགས་ཤིང༌། ནང་པ་སངས་རྒྱས་པའི་ལྟ་བ་སྒོམ་པ་སྤྱོད་པ་སོགས་ཀྱི་གནད་ལེགས་པར་མཁྱེན་པའི་ཚུལ་སྔོན་གྱི་དུས་དཔལ་ན་ལེཎྜ་ཡི་གཙུག་ལག་ཁང་ལ་སོགས་པར་ཐོས་བསམ་འཆད་ཉན་གནང་བའི་ཕྱག་སྲོལ་མི་ཉམས་ཤིང༌།
བཤད་པ་ཚིག་གི་བརྒྱུད་པ་བར་མ་ཆད་པར་སྐྱོང་བའི་བཤད་གྲྭར་ཐོས་བསམ་བྱེད་པ་ནི། རང་ཉིད་ཀྱི་ཤེས་ཡོན་མཐར་ཕྱིན་པས་ཕན་ཐོགས་ཆེ་བར་མ་ཟད། འཆད་རྩོད་རྩོམ་གསུམ་གྱིས་རྒྱལ་བའི་བསྟན་པ་རིན་པོ་ཆེ་དར་རྒྱས་ཡུན་རིང་སྤེལ་ཞིང་སྐྱོང་བའི་ཐབས་རྨད་དུ་བྱུང་བ་ ལགས་སོ།། དཔལ་ཁྲ་འགུ་བཀྲ་ཤིས་ཆོས་གླིང་གི་ཆེས་མཐོའི་བཤད་གྲྭ་ཆེན་མོའི་ལོ་ལྔའི་རིང་ཐོས་བསམ་བྱ་རྒྱུའི་ སློབ་ཚན་གཤམ་གསལ། ལོ་རིམ་དང་པོ་ལ། ༡ རྗེ་དཔའ་བོ་གཙུག་ལག་ཕྲེང་བའི་སྤྱོད་འཇུག་འགྲེལ་པ་ཟབ་རྒྱས་མཐའ་ཡས་སྙིང་པོ། ༢ འཇམ་མགོན་བློ་གྲོས་མཐའ་ཡས་ཀྱི་ཤེས་བྱ་མཛོད་ལས་སྡོམ་གསུམ་རྩ་འགྲེལ། ༣ བློ་བཟང་ཚུལ་ཁྲིམས་བྱམས་པ་རྒྱ་མཚོའི་རིགས་ལམ་འཕྲུལ་གྱི་ལྡེ་མིག༤ དྭགས་པོ་རིན་པོ་ཆེའི་ལམ་མཆོག་རིན་ཆེན་ཕྲེང་བ། ༥ དབྱངས་ཅན་གྲུབ་པའི་རྡོ་རྗེའི་ལེགས་བཤད་ལྗོན་དབང་གི་རྩ་འགྲེལ། ༦ ཁུ་ནུ་བསྟན་འཛིན་རྒྱལ་མཚན་གྱི་དག་ཡིག་ངག་སྒྲོན་འགྲེལ་པ།
ལོ་རིམ་གཉིས་པ་ལ། ༡ རྗེ་བརྒྱད་པ་མི་བསྐྱོད་རྡོ་རྗེའི་འཇུག་འགྲེལ་དྭགས་བརྒྱུད་གྲུབ་ཤིང༌། ༢ མི་ཕམ་རིན་པོ་ཆེའི་དབུ་མ་རྒྱན་གྱི་འགྲེལ་པ་འཇམ་དབྱངས་བླ་མ་དགྱེས་པའི་ཞལ་ལུང༌། ༣ རྗེ་བདུན་པ་ཆོས་གྲགས་རྒྱ་མཚོའི་ཚད་མ་རིགས་གཞུང་རྒྱ་མཚོ་ལས། ལེའུ་དང་པོ་ཚད་མ་གྲུབ་པའི་ལེའུ། ༤ དངུལ་ཆུ་དྷརྨ་བྷ་དྲའི་སུམ་རྟགས་འགྲེལ་པ་སི་ཏུའི་ཞལ་ལུང༌། ༥ དབྱངས་ཅན་གྲུབ་པའི་རྡོ་རྗེའི་དཀའ་གནད་གསལ་བའི་མེ་ལོང་གི་འགྲེལ་པ། ལོ་རིམ་གསུམ་པ་ལ། ༡ རྗེ་བརྒྱད་པ་མི་བསྐྱོད་རྡོ་རྗེའི་ཤེར་ཕྱིན་མངོན་རྟོགས་རྒྱན་གྱི་འགྲེལ་པ་རྗེ་བཙུན་ངལ་གསོ། ༢ དྭགས་པོ་རིན་པོ་ཆེའི་ཐར་རྒྱན།
༣ རྗེ་བདུན་པ་ཆོས་གྲགས་རྒྱ་མཚོའི་ཚད་མ་རིགས་གཞུང་རྒྱ་མཚོ་ལས། ལེའུ་གཉིས་པ་མངོན་གསུམ་གྱི་ལེའུ། ༤ དབྱངས་ཅན་གྲུབ་པའི་རྡོ་རྗེའི་མིང་གི་མངོན་བརྗོད། ༥ བོད་མཁས་པའི་སྙན་ངག་དཎྜིའི་དགོངས་རྒྱན་གྱི་དོན་རྒྱན་སོ་ལྔ་ལས། རང་བཞིན་བརྗོད་པ་ནས་དཔེ་རྒྱན་བར། ༦ མི་ཕམ་རིན་པོ་ཆེའི་ས་མཐའི་རྣམ་དབྱེ། ལོ་རིམ་བཞི་པ་ལ། ༡ རྗེ་བརྒྱད་པ་མི་བསྐྱོད་རྡོ་རྗེའི་མངོན་པ་མཛོད་ཀྱི་འགྲེལ་པ་གྲུབ་བདེའི་དཔྱིད་འཇོ། ༢ རྗེ་བདུན་པ་ཆོས་གྲགས་རྒྱ་མཚོའི་ཚད་མ་རིགས་གཞུང་རྒྱ་མཚོ་ལས། ལེའུ་གསུམ་པ་རང་དོན་རྗེས་དཔག་གི་ལེའུ།
༣ འཇམ་མགོན་བློ་གྲོས་མཐའ་ཡས་ཀྱི་རྣམ་ཤེས་ཡེ་ཤེས་འབྱེད་པའི་འགྲེལ་པ་རང་བྱུང་དགོངས་རྒྱན། ༤ འཇམ་མགོན་བློ་གྲོས་མཐའ་ཡས་ཀྱི་སྙིང་པོ་བསྟན་པའི་འགྲེལ་པ་རང་བྱུང་དགོངས་གསལ། ༥ བོད་མཁས་པའི་སྙན་ངག་དཎྜིའི་དགོངས་རྒྱན་གྱི་དོན་རྒྱན་སོ་ལྔ་ལས་གཟུགས་ཅན་གྱི་རྒྱན་ནས་རྒྱ་ཆེ་བའི་རྒྱན་བར། ༦ སི་ཏུའི་སུམ་རྟགས་འགྲེལ་ཆེན་མུ་ཏིག་ཕྲེང་མཛེས་ལས། སུམ་ཅུ་པའི་འགྲེལ་པ། ལོ་རིམ་ལྔ་པ་ལ། ༡ རྗེ་བརྒྱད་པ་མི་བསྐྱོད་རྡོ་རྗེའི་འདུལ་བ་མདོ་རྩ་བའི་འགྲེལ་ཆེན་ཉི་མའི་དཀྱིལ་འཁོར། ༢ འཇམ་མགོན་བློ་གྲོས་མཐའ་ཡས་ཀྱི་རྒྱུད་བླ་མའི་འགྲེལ་པ་ཕྱིར་མྀ་ལྡོག་པ་སེང་གེའི་ང་རོ། ༣ ཀརྨ་ངེས་དོན་བསྟན་རྒྱས་ཀྱི་ཕྱག་ཆེན་སྨོན་ལམ་འགྲེལ་པ་དྭགས་བརྒྱུད་དགོངས་རྒྱན། ༤ རྗེ་བདུན་པ་ཆོས་གྲགས་རྒྱ་མཚོའི་ཚད་མ་རིགས་གཞུང་རྒྱ་མཚོ་ལས།
ལེའུ་བཞི་པ་གཞན་དོན་རྗེས་དཔག་གི་ལེའུ། ༥ བོད་མཁས་པའི་སྙན་ངག་དཎྜིའི་དགོངས་རྒྱན་གྱི་དོན་རྒྱན་སོ་ལྔ་ལས། བསྙོན་དོར་རྒྱན་ནས་དགོངས་པ་ཅན་རྒྱན་བར། ༦ སི་ཏུའི་སུམ་རྟགས་འགྲེལ་ཆེན་མུ་ཏིག་ཕྲེང་མཛེས་ལས། རྟགས་འཇུག་གི་འགྲེལ་པ། སྟག་མོ་ལུས་སྦྱིན་ཁྲ་འགུ་བཀྲ་ཤིས་ཆོས་གླིང་ བཤད་གྲྭའི་སློབ་སྦྱོང་རེའུ་མིག སྔ་དྲོ། ཆུ་ཚོད། མཛད་རིམ། ༥་༣༠ ནས་༦ སྐུ་གཞེངས་དང་ཞལ་ཁྲུས་གནང་རྒྱུ།
༦་༠ ནས་༧ རྩ་བ་ཞལ་འདོན་གནང་རྒྱུ། ༧་ནས་༧་༣༠ སྔ་དྲོའི་གསོལ་ཇ། ༧་༣༠ནས་༨ ཕྱི་ནང་གཙང་སྦྲ། ༨་༠ནས་༩་༠ འཛིན་གྲྭ༩་༠ནས་༡༠ འཛིན་གྲྭ༡༠་ནས་༡༡ འཛིན་གྲྭ ༡༡་ནས་༡༢ འཛིན་གྲྭ༡༢་ནས་༡ ཉིན་དགུང་ཞལ་ལག ཕྱི་དྲོ། ཆུ་ཚོད། མཛད་རིམ། ༡་༠ ནས་༢་༠ གཏོར་བསྔོ་མཁའ་དབྱིངས་མ། ༢་༠ ནས་༣་༠ རང་སྦྱོང༌། ༣་༠ ནས་༣་༣༠ ཕྱི་དྲོའི་གསོལ་ཇ།
༣་༣༠ ནས་༤་༣༠ ནང་སྦྱོང༌། ༤་༣༠ ནས་༦་༠ རྩ་བ་བློ་འཛིན། ༦་༠ ནས་༧་༠ དགོང་མོའི་ཞལ་ལག ༧་༠ ནས་༨་༣༠ སྐྱོར་སྦྱོང༌། ༨་༣༠ ནས་༡༠་༣༠ རྩོད་པ། ༡༠་༣༠ སྐུ་གཟིམས། ༄༅། །དཔལ་ཁྲ་འགུ་བཀྲ་ཤིས་ཆོས་གླིང་གི་སྒྲུབ་སྡེའི་ལོ་རྒྱུས་སྙིང་བསྡུས་བཞུགས་སོ།། གཉིས་པ་སྒྲུབ་གྲྭ་ཡང༌། ཇི་སྐད་དུ། ཚུལ་གནས་ཐོས་དང་བསམ་ལྡན་པས། །
སྒོམ་པ་ལ་ནི་རབ་ཏུ་སྦྱོར།། ཞེས་གསུངས་པ་ལྟར། བརྟན་མཁས་ཀྱི་ཡོན་ཏན་གཉིས་དང་ལྡན་པའི་མཁན་སློབ་ཁྱད་པར་ཅན་གྱི་དྲུང་ནས། ཚིགས་གསུམ་རིམ་ནོད་ཀྱིས་དགེ་ཚུལ་སློང་གི་སྡོམ་པ་ཞུས་ནས་ཇི་སྲིད་འཚོ་ཡི་བར་དུའམ། བྱང་ཆུབ་མ་ཐོབ་ཀྱི་བར་དུ། མི་ཉམས་པར་སྲུང་བའི་དམ་བཅའ་བརྟན་པོའི་སྒོ་ནས། ཆོས་ལ་ཐོས་བསམ་གྱིས་ཤེས་པ་ཙམ་མ་ཡིན་པར་ཉམས་སུ་ལེན་དགོས་ཏེ། སི་ཏུ་ཆོས་ཀྱི་འབྱུང་གནས་ཀྱིས། སྒོམ་པར་མི་ནུས་ལྟ་བ་ཡང༌།། ཕྱུག་པོ་སེར་སྣས་བཅིང་པ་འདྲ།།
རང་གཞན་དགོས་པའི་འབྲས་མི་བྱིན།། ཞེས་གསུངས་པ་ལྟར། སྤྱིར་དམ་པའི་ཆོས་ཀྱི་གནས་ཚུལ་ཤེས་པ་ལེགས་མོད། འོན་ཀྱང་གལ་ཏེ་ཉམས་ལེན་མ་བྱས་ན་མཐར་ཐུག་གི་འབྲས་བུ་མི་ཐོབ་པས་ཉམས་ལེན་གལ་ཆེ་ཞིང༌། དེ་ཡང་གཅིག་པུར་དབེན་པར་གནས་པ་ལས། སྒྲུབ་གྲྭར་ཉམས་ལེན་གནང་བ་ཆེས་བཟང་སྟེ། དེ་ཡང་རས་པ་ཞི་བ་འོད་ཀྱིས། ཆོས་མཐུན་གྲོགས་པོ་དགེ་སྦྱོར་གྱི་རྟེན།། ཞེས་གསུངས་པས་དད་པ་དང༌། བརྩོན་འགྲུས་འཕེལ་ཞིང༌།
ལེ་ལོ་དང༌། སྙོམ་ལས་བཟློག་པ་ལ་ཆོས་མཐུན་བླ་མ་དང་གྲོགས་ཀྱིས་བསྐུལ་མ་འབྱུང་བའི་ཕྱིར། དེ་ཡང་ལས་དང་པོ་པའི་ཉམས་ལེན་ནས་བརྩམ། ལམ་རིམ་པ་བཞིན་ཉམས་སུ་ལེན་དགོས་པས། ཐོག་མར་ཆོས་ཀྱི་བག་ཆགས་བརྟན་པོར་འབྱུང་བའི་ཕྱིར་མི་རྟག་པར་སྒོམ་པ་སོགས་ཐུན་མོང་གི་སྔོན་འགྲོ་བློ་ལྡོག་རྣམ་པ་བཞི་ནས་བརྩམ། ལམ་ཐམས་ཅད་ཀྱི་རྨང་གཞི་སྐྱབས་འགྲོ་དང་ཕྱག་འཚལ། སྔར་བྱས་ཀྱི་ལས་ངན་དང༌། གནས་སྐབས་ཀྱི་ཉོན་མོངས་དང༌། རྣམ་རྟོག་རགས་པ་བཅས་ཞི་བའི་ཆེད་རྡོ་རྗེ་སེམས་དཔའི་སྒོམ་བཟླས། ཉམས་རྟོགས་རྒྱུད་ལ་སྐྱེ་བའི་མཐུན་རྐྱེན་བསོད་ནམས་ཀྱི་ཚོགས་བསགས་པའི་ཆེད་མཎྜལ་དང༌།
གཅོད་ཀྱི་ལུས་མཆོད་སྦྱིན། སྒོམ་རྒྱུད་ལ་སྐྱེ་བ་བྱིན་རླབས་ལ་རག་ལས་པའི་ཕྱིར་སྤྱི་དང་བྱེ་བྲག་གི་བླ་མའི་རྣལ་འབྱོར། ཀུན་སློང་ཁྱད་པར་ཅན་བྱམས་པ་དང༌། སྙིང་རྗེ། བྱང་ཆུབ་ཀྱི་སེམས་བཅས་མ་སྐྱེས་པ་སྐྱེ་བ་དང༌། སྐྱེས་པ་མི་ཉམས་ཤིང་གོང་དུ་སྤེལ་བའི་བློ་སྦྱོང༌། བདག་གཞན་བརྗེ་བ། བདག་གཞན་མཉམ་པ། བདག་ལས་གཞན་གཅེས་སྒོམ་པ་སོགས་སྔོན་འགྲོའི་ཉམས་ལེན་དང༌། དངོས་གཞི་རྒྱུད་སྡེ་ཆེན་པོ་རྣམས་ནས་གསུངས་པའི་ཡི་དམ་གྱི་བསྐྱེད་རིམ་སྤྱི་དང༌།
ལྷག་པར་རྗེ་མར་པ་ལོ་ཙཱས་དཔལ་ནཱ་རོ་པའི་དྲུང་ནས་ཞུས་པ། མར་པའི་མགུར་ལས། རྒྱུད་ཟབ་མོ་དགྱེས་པ་རྡོ་རྗེ་ཞུས།། ཡང་སྙིང་འཁོར་ལོ་བདེ་མཆོག་ཞུས།། ཞེས་པ་ལྟར་སྙིང་པོ་ཡང་སྙིང་དུ་གྱུར་པ་འཁོར་ལོ་བདེ་མཆོག་གི་བསྐྱེད་རིམ་དང༌། དེ་ཡང་ཐབས་ཡབ་ཀྱི་རྣམ་པ་དང༌། ཤེས་རབ་ཡུམ་གྱི་རྣམ་པར་སྒྲུབ་པ་གཉིས་ལས་ཤེས་རབ་དང་ཡེ་ཤེས་གཙོ་བོར་བཏོན་ནས། རྡོ་རྗེ་རྣལ་འབྱོར་མའི་ཉམས་ལེན། དེ་ཡང་སྙན་བརྒྱུད་ཀྱི་ཚུལ་བྱུང་བ། ཕྱི་སྒྲུབ།
ནང་སྒྲུབ། གསང་སྒྲུབ་ལ་བརྟེན་ནས་བསྐྱེད་རིམ་མཐར་ཕྱིན་པ་དང༌། རྫོགས་རིམ་ཟབ་མོ་ཐབས་ལམ་རྩ་རླུང་ཐིག་ལེ་སོགས་ལ་བརྟེན་ནས་སྒོམ་པ་ནཱ་རོ་ཆོས་དྲུག གྲོལ་ལམ་སེམས་ཉིད་ཀྱི་གནས་ལུགས་ཐད་ཀར་ངོ་སྤྲོད་ནས་སྒོམ་པ་ཕྱག་རྒྱ་ཆེན་པོ་བཅས་ལ་ཉམས་ལེན་གནང་ནས། ཁ་བཤད་གོ་བ་སྐམ་པོས་ཐོས་པ་ཁ་ཁྱེར་དང༌། བླུན་སྒོམ་རྨོངས་དད། གོལ་ཤོར་གྱི་དབང་དུ་མ་གཏང་བར་སྨིན་བྱེད་ཀྱི་དབང༌། གྲོལ་བྱེད་ཀྱི་ཁྲིད། རྒྱབ་རྟེན་གྱི་ལུང་བཅས་བརྒྱུད་པ་ཅུང་ཟད་ཀྱང་མ་ཉམས་པ་དང༌། ལྷག་པར་ཉམས་ལེན་བྱིན་རླབས་ཀྱི་བརྒྱུད་པ་བར་མ་ཆད་པ་ལ་བརྟེན་ནས།
རབ་ལོ་གསུམ་གྱིས་གྲུབ་པ་ཐོབ་པ། འབྲིང་དྲོད་རྟགས་ཀྱི་ཡོན་ཏན་ཅི་རིགས་སྐྱེ་བ། ཐ་མས་ཀྱང་ཉམས་སུ་བླང་ནས་ཐར་པ་དང་ཐམས་ཅད་མཁྱེན་པའི་ལམ་སྣེ་མ་ནོར་ཟིན་པ་སོགས་སྒྲུབ་ཁང་གི་དགོས་པ་དང༌། ཕན་ཡོན་ཁྱད་པར་ཅན་དང་ལྡན་པ་ལགས། ཞེས་ཁྲ་འགུ་སྤྲུལ་མིང་པས་བྲིས་པས་བཤད་སྒྲུབ་ཀྱི་བསྟན་པ་འཕེལ་བའི་རྒྱུར་གྱུར་ཅིག ༄༅། །ཨོཾ་སྭསྟི། སྔོན་རྫོགས་པའི་སངས་རྒྱས་ཤཱཀྱ་ཐུབ་པའི་སྐུ་ཡི་སྐྱེ་རབས་འཛིན་པ་རྒྱལ་པོ་སྙིང་སྟོབས་ཆེན་པོས་སྐུ་ལུས་འཕངས་མེད་བཀྲེས་པའི་སྟག་མོར་སྦྱིན་པ་བཏང་སྟེ་གཤེགས་ཤུལ་གནས་མཆོག་སྟག་མོ་ལུས་སྦྱིན་ཞེས་གྲགས་པ་རུ་སྒྲུབ་སྡེ་དཔལ་ཁྲ་འགུ་བཀྲ་ཤིས་ཆོས་གླིང་དུ་ནཱ་རོ་ཆོས་དྲུག་ཐུན་མིན་གྱི་ལོ་གསུམ་ཕྱོགས་གསུམ་མཚམས་བསྙེན་སྒྲུབ་ཉམས་ལེན་གནང་ཚུལ་དུས་ཚོད་གཤམ་གསལ། རྡོ་རྗེ་ཕུར་པ་ཞག་བདུན། དལ་འབྱོར་རྙེད་དཀའ་ཞག་གསུམ། འཆི་བ་མི་རྟག་པ་ཞག་གསུམ།
ལས་རྒྱུ་འབྲས་ཞག་གསུམ། འཁོར་བའི་ཉེས་དམིགས་ཞག་གསུམ། སྐྱབས་ཕྱག་སྦྲག་མ་ཞག་བཞི་བཅུ་ཞེ་ལྔ། ཡིག་བརྒྱ་བཟླས་པ་ཞག་སུམ་ཅུ། མཎྜལ་ཞག་སུམ་ཅུ། བླ་མའི་རྣལ་འབྱོར་ཞག་བཞི་བཅུ་ཞེ་ལྔ། རྗེ་མར་པའི་བླ་སྒྲུབ་ཞག་སུམ་ཅུ། སྒྲུབ་མཆོད་ཞག་གསུམ། རྗེ་མི་ལའི་བླ་སྒྲུབ་ཞག་ཉེར་གཅིག ། རྗེ་དྭགས་པོའི་བླ་སྒྲུབ་ཞག་ཉེར་གཅིག །
རྗེ་ཀརྨ་པཀྴིའི་བླ་སྒྲུབ་ཞག་ཉེར་གཅིག ། དཀོན་མཆོག་སྤྱི་འདུས། དལ་འབྱོར་རྙེད་དཀའ་ཞག་གཅིག ། འཆི་བ་མི་རྟག་པ་ཞག་གཅིག ། ལས་རྒྱུ་འབྲས་ཞག་གཅིག འཁོར་བའི་ཉེས་དམིགས་ཞག་གཅིག ། ཕྱི་སྒྲུབ་ཞག་བདུན། ནང་སྒྲུབ་ཞག་བདུན། གསང་སྒྲུབ་ཞག་བདུན། ཡང་གསང་སྒྲུབ་པ་ཞག་བདུན།
ཚེ་སྒྲུབ་ཞག་བདུན། ལས་བཞི་ཞག་གཅིག ། སྦྱིན་སྲེག་ཞག་གཅིག ། བློ་སྦྱོང་དོན་བདུན་མ་ཞག་བཅོ་ལྔ། ཞི་གནས་ཞག་བཅོ་ལྔ། ལྷག་མཐོང་ཞག་བཅོ་ལྔ། ཕག་མོའི་ཕྱི་སྒྲུབ་ཞག་དྲུག་ཅུ། ནང་སྒྲུབ་ཞག་བརྒྱ་དང་ཉི་ཤུ་ཐམ་པ། གསང་སྒྲུབ་ཞག་བདུན། དཀྱིལ་འཁོར་སྒྲུབ་པ་ཞག་བདུན།
སྦྱིན་སྲེག་མི་གྲངས་འགྲོ་དགོས། འཁོར་ལོ་བདེ་མཆོག་ཕྱི་སྒྲུབ་ཞག་བརྒྱ་དང་སོ་ལྔ། ནང་སྒྲུབ་ཞག་བདུན། གསང་སྒྲུབ་ཞག་བདུན། སྦྱིན་སྲེག་ཞག་ གཅིག ། ནཱ་རོ་ཆོས་དྲུག་དལ་འབྱོར་རྙེད་དཀའ་ཞག་གསུམ། འཆི་བ་མི་རྟག་པ་ཞག་གསུམ། ལས་རྒྱུ་འབྲས་ཞག་གསུམ། འཁོར་བའི་ཉེས་དམིགས་ཞག་གསུམ། གཏུམ་མོ་ཞག་དྲུག་ཅུ།
སྒྱུ་ལུས་ཞག་ཉེར་ལྔ། རྨི་ལམ་ཞག་སུམ་ཅུ། འོད་གསལ་ཞག་ཉེར་ གཅིག ། བར་དོ་ཞག་བཅུ་བདུན། འཕོ་བ་ཞག་བཅུ་གསུམ། རྒྱལ་བ་རྒྱ་མཚོ་ཕྱི་སྒྲུབ་བརྒྱ་དང་ཉེར་གཅིག ནང་སྒྲུབ་ཞག་བདུན། གསང་སྒྲུབ་ཞག་བདུན། ཡང་གསང་སྒྲུབ་ཞག་བདུན། དྲིལ་སྒྲུབ་ཞག་བདུན།
སྦྱིན་སྲེག་ཞག་གཅིག ། འོད་དཔག་ཕྱི་སྒྲུབ་ཞག་ཉེར་གཅིག འཕོ་བ་ཞག་བདུན། སྒྲུབ་མཆོད་ཞག་གསུམ། སྦྱིན་སྲེག་ཞག་ གཅིག ། གཅོད་ཚོགས་རིན་ཆེན་ཕྲེང་བ་ཞག་བཞི་བཅུ། གཅོད་གདན་ཐོག་གཅིག་མ་ཞག་བདུན། སྦྱིན་སྲེག་གཅིག སྒྲོལ་དཀར་ཡིད་བཞིན་འཁོར་ལོ་ཞག་བདུན། སྒྲུབ་མཆོད་ཞག་བདུན།
སྦྱིན་སྲེག་ཞག་གཅིག ༄༅། །སྟག་མོ་ལུས་སྦྱིན་ཁྲ་འགུ་བཀྲ་ཤིས་ཆོས་གླིང་སྒྲུབ་ཁང་གི་ཐུན་གྱི་སྒྲིག་གཞི་གཤམ་གསལ་བཀོད་པ།   སྔ་དྲོ། དུས་ཚོད། མཛད་རིམ། ༣་༠༠ ནས་ ༦་༠༠ ཐོ་རངས་ཀྱི་ཐུན། ༦་༠༠ ནས་ ༧་༠༠ ཆབ་གཏོར་དང་བསང་གསུང་རྒྱུ། ༧་༠༠ ནས་ ༨་༠༠ སྔ་དྲོའི་གསོལ་ཇ་བཞེས་རྒྱུ། ༨་༠༠ ནས་ ༡༡་༠༠ སྔ་དྲོའི་ཐུན། ༡༡་༠༠ ནས་ ༡༢་༠༠ ཞལ་ལག་བཞེས་རྒྱུ།
ཕྱི་དྲོ། དུས་ཚོད། མཛད་རིམ། ༡་༠༠ ནས་ ༣་༠༠ དགོང་ཐུན། ༣.༠༠ ནས་ ༤.༣༠ གསོལ་ཀ་གསུང་རྒྱུ། ༤་༣༠ ནས་ ༦་༠༠ ཕུར་གསོལ་གསུང་རྒྱུ། ༦་༠༠ ནས་ ༧་༣༠ དགོང་མོའི་ཞལ་ལག ༧་༣༠ ནས་ ༩་༠༠ སྲོད་ཐུན། ༩་༠༠ ནས་ ༡༠་༠༠ གཅོད་གསུང་རྒྱུ། ༄༅། །ཝཱ་ཎ་བཛྲ་བིདྱཱ་གཙུག་ལག་སློབ་གཉེར་ཁང་ གསར་བཞེངས་ཞུས་པའི་དགོས་པ།
ཡུལ་ཝཱ་རཱ་ཎ་སཱི་དྲང་སྲོང་ལྷུང་བ་རི་དྭགས་ཀྱི་ནགས་ཚལ་འདི་ཉིད་བདག་ཅག་གི་སྟོན་མཆོག་ཐུབ་པའི་དབང་པོས་ཞི་བསིལ་དམ་པའི་ཆོས་ཀྱི་སྒོ་འཕར་ཐོག་མར་དབྱེ་བའི་གནས་མཆོག་ཁྱད་པར་ཅན་དུ་གྱུར་པའི་ཕྱིར། གནས་འདིར་དམ་པའི་ཆོས་འཆད་ཉན་སྒོམ་སྒྲུབ་ཀྱི་གཙུག་ལག་ཁང་དང་དགེ་འདུན་གྱི་སྡེ་བཅས། རྒྱལ་བའི་བསྟན་པ་དར་ཞིང་རྒྱས་པ་ཞིག་བྱུང་ན། སྤྱིར་འཛམ་གླིང་ཡོངས་ལ་བདེ་སྐྱིད་འབྱུང་བ་དང༌། ལྷག་པར་རྒྱ་གར་འཕགས་པའི་ཡུལ་དང༌། བོད་གངས་ཅན་གྱི་ལྗོངས་གཉིས་སུ་སྣོད་བཅུད་ཀྱི་རྒུད་པ་ཞི་ཞིང༌། སྲིད་ཞིའི་ལེགས་ཚོགས་འཕེལ་ཞིང་རྒྱས་པ་ནི། འདས་པའི་ལོ་རྒྱུས་ལས་གསལ་བར་མཁྱེན་པ་ཞིག་སྟེ། སྔོན་དུས་དྲང་སྲོང་ལྷུང་བ་རི་དྭགས་ཀྱི་ནགས་ཚལ་སོགས། སྟོན་པའི་གནས་ཆེན་རྣམས་སུ་རྒྱལ་བསྟན་དར་ཞིང་རྒྱས་པའི་དུས།
སྤྱིར་འཛམ་གླིང་ཡོངས་རྫོགས་ཞི་བདེར་གནས་ཤིང༌། དམིགས་བསལ་དུ་རྒྱ་གར་ཡུལ་གྲུ་འདི་ཉིད་ཆོས་རྒྱལ་ཆེན་པོ་ཨ་ཤོ་ཀ་སོགས་རྒྱལ་རབས་རིམ་པར་བྱོན་པའི་རྒྱལ་འབངས་ཡོངས་ཀྱིས་སྣོད་བཅུད་རྣམས་བསྐྱངས་བའི་སྐབས་དཔལ་འབྱོར་ལོངས་སྤྱོད། ཤེས་རིག་ཡོན་ཏན་སོགས་ཕུལ་དུ་བྱུང་བས་རྒྱ་གར་འཕགས་པའི་ཡུལ་ཞེས་འཛམ་གླིང་ཡོངས་ལ་གྲགས་པ་བྱུང་ཞིང༌། ཕྱིས་གནས་ཆེན་རྣམས་དང༌། ནཱ་ལནྡཱ་སོགས་གཏོར་བཤིག་བྱུང་བར་བརྟེན། འཛམ་གླིང་ཡངས་པའི་ཁྱོན་ཀུན་ཏུ་དམག་ཆེན་དང་པོ། གཉིས་པ་སོགས་ནད་མུག་མཚོན་གྱི་བསྐལ་ངན་ཡ་ང་བ་བྱུང་ཞིང༌། རྒྱ་གར་གྱི་ཡུལ་གྲུ་འདི་ཉིད་ཀྱང༌། ནད་འཁྲུགས་དང༌། ཕྱི་རྒྱལ་གྱི་དབང་འོག་ཏུ་ཚུད་པ་སོགས་མི་མཐུན་འགལ་རྐྱེན་སྣ་ཚོགས་ཞིག་བྱུང་ལ།
ཕྱིས་དགེ་བསྙེན་ཆེན་པོ་དྷརྨ་པཱ་ལས་དྲང་སྲོང་ལྷུང་བ་རི་དྭགས་ཀྱི་ནགས་ཚལ་འདིར། མཱུལ་གནྡྷ་ཀུ་ཊིའི་གཙུག་ལག་ཁང་གསར་བཞེངས་སོགས་ཀྱིས། དམ་པའི་ཆོས་ཀྱི་མེ་རོ་སླར་ཡང་གནས་འདིར་གསོ་བར་མཛད་པའི་རྟེན་འབྱུང་ཕུན་སུམ་ཚོགས་པ་ལ་བརྟེན་ནས། འཛམ་གླིང་གི་ཁྱོན་དུ་ཡང༌། དམག་ཆེན་གསུམ་པ་ཕྱིར་བསྲིངས་བས་སྐྱེ་འགྲོ་མང་པོ་སྡུག་བསྔལ་ལས་བསྐྱབས་པ་དང༌། རྒྱ་གར་དུ་ཡང་རང་དབང་རང་བཙན་གཙང་མ་ཐོབ་ཅིང༌། རྒྱལ་ཡོངས་གཅིག་བསྒྲིལ་གྱི་བདེ་སྐྱིད་ཉི་མ་ཤར་བ་འདི་ལྟ་བུ་དང༌། བོད་གངས་ཅན་གྱི་ལྗོངས་སུ་ཡང༌། རིག་གནས་གསར་བརྗེ་ཞེས་ཆོས་དང་རིག་གཞུང་རྩ་གཏོར་དང་བསྟན་འཛིན་གྱི་སྐྱེས་བུ་རྣམས་ཀྱི་དབུས་ཡ་རབས་ཤེས་ཡོན་སྤྱོད་བཟང་ལྡན་པ་རྣམས་ལ་དབུ་ཉེས་འབྱུང་རྒྱུ་དངོས་མཐོང་བྱུང་བའི་སྐབས། གནས་མཆོག་རྡོ་རྗེ་གདན་དང༌།
ཝཱ་རཱ་ཎ་སཱི་སོགས་གནས་ཆེན་རྣམས་སུ་བྱང་ཆུབ་ཆེན་པོའི་ཚོགས་པས་སྟོན་པའི་མཛད་པ་རྗེས་དྲན་གྱི་དུས་ཆེན་གནང་བ་དང་སྟབས་ཁེལ་གྱིས་བསྟན་འཛིན་གྱི་སྐྱེས་ཆེན་མང་པོ་ཞིག་གནས་མཇལ་དང༌། མཆོད་འབུལ་ཆེད་ཆིབས་བསྒྱུར་གནང་བས་སྒོ་ཕྱེས་ཏེ། དེ་རྗེས་རིམ་པར་ཆོས་ལུགས་ཆེན་པོ་ལྔ་ཡི་མདོ་སྔགས་རིགས་གཞུང༌། ཉམས་ལེན་མན་ངག་རིག་གནས་བསླབ་སྦྱང་སོགས་མ་ཉམས་པར་སྐྱོང་ཐུབ་པ་མ་ཟད། བྱང་མཐའ་ཨིས་སི་ལེནཌི་(Iceland) ནས་ལྷོ་མཐའ་ནིའུ་སི་ལེནཌི་(New Zealand) བར། འཛམ་གླིང་རིལ་པོ་འདིའི་ཡུལ་གྲུ་རྣམས་སུ་བོད་ཀྱི་ཆོས་ཚོགས། དཔེ་མཛོད། གཙུག་ལག་ཁང༌། སྒྲུབ་ཁང༌། མཆོད་རྟེན་སོགས་ཀྱིས་ཁྱབ་ཅིང་འཕེལ་བ་འདི་ཉིད་སྤྱིར་སྟོན་པ་ཐུགས་རྗེ་ཅན་གྱི་བཀའ་དྲིན་དང་ལྷག་པར་སྟོན་པའི་གནས་ཆེན་རྣམས་ལ་བྱི་དོར་བྱས་པའི་རྟེན་འབྲེལ་བཟང་པོའི་འབྲས་རྟགས་ཁོ་ནར་ངེས་པ་བཞིན།
ད་ལམ་གྱི་སྐབས་སུ་ཡང་འཛམ་གླིང་སྤྱི་དང༌། ཁྱད་པར་འཕགས་བོད་གཉིས་སུ་རྒུད་པ་ཞི་ཞིང་བདེ་སྐྱིད་རྫོགས་ལྡན་གྱི་དཔལ་ཡོན་འཆར་བའི་སྨོན་ལམ་དང༌། ཀུན་སློང་བཟང་པོའི་མཚམས་སྦྱོར་གྱིས། ཁྲ་འགུ་ཡིད་ཆེས་དགེ་རྩའི་ཚོགས་པ་ནས། ཕྱི་ལོ་༡༩༩༠ ལོར་ས་ཆ་གཙང་ཉོས་ཐོག་ཕྱི་ལོ་༡༩༩༣ ཕྱི་ཟླ་༡༢ པའི་ཚེས་༡༨ ཉིན་རྨང་རྡོ་བཞག་སྟེ། རིམ་པར་གཙུག་ལག་ཁང་གསར་བཞེངས་ཞུས་པ་ལགས་ཤིང༌། དེ་ཡང་བཀོད་པ་མིག་ལམ་དུ་མཛེས་ཆོས་ཙམ་མ་ཡིན་པར་སྔོན་རྒྱ་གར་དུ་སྟོན་པ་ཞལ་བཞུགས་པའི་སྐབས་མཉན་ཡོད་མགོན་མེད་ཟས་སྦྱིན་གྱི་ཀུན་དགའ་རྭ་བ་དང༌། སེར་སྐྱའི་གནས་ནྱ་གྲོ་དྷ་ཡི་ཀུན་དགའ་རྭ་བ་ལ་སོགས་པར་གཉུག་མར་གནས་པའི་དགེ་འདུན་རྣམས་ཉོན་མོངས་དང་རྣམ་རྟོག་ཞི་ཞིང༌། ཏིང་འཛིན་དང་ཡེ་ཤེས་འཕེལ་བར་མ་ཟད། དད་མཇལ་གྱི་སྐྱེ་བོ་ཕོ་མོ་རྣམས་ཀྱི་དད་གུས་སྤྲོ་བ་བརྟས་པའི་བྱིན་མཐུ་དང་ལྡན་པ་དག་ལ་དཔེར་བྱས་ནས།
དྷརྨ་ཨ་ཤོ་ཀ་སོགས་ཆོས་རྒྱལ་རྣམས་དང༌། འཕགས་པ་ཀླུ་སྒྲུབ་སོགས་འཛམ་གླིང་མཛེས་པར་བྱེད་པའི་མཁས་གྲུབ་ཆེན་པོ་རྣམས་ཀྱིས་བཞེངས་པའི་གཙུག་ལག་ཁང་རྣམས་འདུལ་བ་གནས་མལ་གྱི་གཞི་དང་མཐུན་ལ། བསྐྱེད་རྫོགས་ཀྱི་ཉམས་ལེན་འཕེལ་བའི་ཆེད། རྒྱུད་སྡེ་ཟབ་མོ་རྣམས་ཀྱི་དཀྱིལ་འཁོར་གྱི་བཀོད་པས་བརྒྱན་ཏེ་ཤིང་བརྩེགས། རྒྱ་ཕིབས། བྱ་འདབ་སོགས་ཕྱི་ཡི་རྣམ་པ་དང༌། ཀ་བ། བྲེ་གཞུ་ཆེ་ཆུང་སོགས་ནང་གི་མཛེས་བཀོད་ཀྱིས་བརྒྱན་པའི་ཕྱག་སྲོལ་བྱུང་ལ། དེ་བཞིན་བོད་ཡུལ་གངས་ཅན་དུ་སྤྲུལ་པའི་ཆོས་རྒྱལ་ལོ་པཎ་རྣམས་ཀྱིས་རྒྱལ་བའི་བསྟན་པ་རིན་པོ་ཆེ་སྤེལ་བའི་ཆེད། ལྷ་ས་དགའ་བཞི་འཕྲུལ་སྣང་དང་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་སོགས་གསར་བཞེངས་སྐབས།
ཨོ་དནྟ་པཱུ་རཱི་བཀོད་པ་ལ་དཔེ་གནང་བའི་ལོ་རྒྱུས་ལྟར་སྔོན་གྱི་ཕྱག་སྲོལ་མ་ཉམས་པ་ཞིག་གལ་ཆེ་བའི་ཕྱིར་ན། བུ་སྟོན་རིན་ཆེན་གྲུབ་ཀྱིས་བཞེངས་པའི་གཙང་ཞ་ལུའི་གསེར་ཁང་དང་རྒྱལ་དབང་ཀརྨ་པ་ཆོས་གྲགས་རྒྱ་མཚོས་བཞེངས་པའི་ཀརྨའི་གཡེན་མོ་ཆེ་སོགས་ལ་དཔེ་བྱས་ནས། ཕ་རན་སིའི་ཨར་ཀི་ཀྲེག་ཅར་རྡོ་མི་ནེ་ནས་བཀོད་པ་བཟོས་ཏེ། དོན་མེད་རྒྱས་སྤྲོས་དང༌། སྟབས་བདེ་བྱ་བྲལ་བའི་ལུགས་ཏེ་མཐའ་གཉིས་སུ་མ་ལྷུང་བར་གསར་བཞེངས་ཞུས་པ་ཡིན་ལ། དེ་སྐབས་ཤིང་ལུང་གསི་ཡི་མཁན་པོ་ཐེག་ཆེན་ལུགས་ཀྱི་དགེ་སློང་མ་གསི་ཤིང་ཚུན་དང༌། སྦྱིན་བདག་ཚན་ལིས་ཧ་གཉིས་སོགས་སྦྱིན་བདག་རྣམས་ཀྱིས་གཏོང་ཕོད་ཀྱི་ཕྱག་ཡངས་པོར་བརྐྱངས་པ་ལ་ཐུགས་རྗེ་ཆེ་ཞུ་རྒྱུ་དང༌། བསྟན་འཛིན་རྣམ་རྒྱལ་ནས་དཀའ་སྤྱད་ཁུར་དུ་བླངས་ཏེ་ས་གསར་དུ་ཉོས། རང་དགོན་གྱི་ལས་བྱེད་པ་གཅེན་པོ་ཡོན་ཏན་རྒྱ་མཚོ་དང༌། བཀྲ་ཤིས་ཚེ་དབང༌།
བསྟན་འཛིན་རྡོ་རྗེ་གསུམ་གཙོས་རང་དགོན་གྱི་ལས་བྱེད་པ་རྣམས་ཀྱིས་དཀའ་ཚེགས་ཁྱད་དུ་བསད་དེ། གྲོན་ཆུང་སྦྱིན་བདག་གི་དད་རྫས་མིག་སྨན་མིག་ཐོག་ཏུ་བཏང་ཐུབ་པ་བཅས་ལ་བཀའ་དྲིན་ཤིན་ཏུ་ཆེ་ཞིང༌། སྔོན་བསྐལ་པ་བཟང་བའི་དུས་སུ་ཡང༌། གཙུག་ལག་ཁང་གསར་བཞེངས་སྐབས། མཐར་ཐུག་བསོད་ནམས་ཀྱི་ཚོགས་ཆེན་རྫོགས་པའི་རྒྱུར་འགྲོ་བ་སྨོས་མེད་ཀྱང་གནས་སྐབས་ཙམ་དུ་ཁྲལ་དང༌། ལས་བསྐུལ་སོགས་ཀྱི་དཀའ་ངལ་མཆིས་མོད། སྐབས་འདིར་སྟོན་པ་སངས་རྒྱས་ཀྱི་ཆོས་ཀྱི་འཁོར་ལོ་བསྐོར་བའི་གནས་ཆེན་གྱི་བྱིན་རླབས་ལ་བརྟེན་ནས། ༡ སྦྱིན་པའི་བདག་པོ་རྣམས་བསོད་ནམས་ཀྱི་ཚོགས་བསགས་པའི་གོ་སྐབས་ཐོབ་པའི་དགའ་བ། ༢ ས་རྡོ་ཤིང་སོགས་ཀྱི་ལས་བྱེད་པ་རྣམས་ལས་ཀ་ཐོབ་པའི་དགའ་བ། ༣ བྱེ་མ་རྡོ་ལྕགས་ཚོང་པ་རྣམས་ཚོང་རྫས་བྲིན་པའི་དགའ་བ།
༤ ས་ཆའི་བདག་པོ་རྣམས་གོང་ཚད་མི་དམན་ཙམ་ཐོབ་པའི་དགའ་བ། ༥ རང་རེའི་བླ་གྲྭ་རྣམས་གནས་ཆེན་ཁྱད་པར་ཅན་ལ་གཙུག་ལག་ཁང་བཞེངས་པའི་དགའ་བ། ༦ མ་འོངས་པར་དགེ་འདུན་རྣམས་སྤང་ཀློག་ལ་བརྩོན་པའི་དགའ་བ། ༧ དད་ལྡན་གནས་མཇལ་བ་རྣམས་ཚོགས་གསོག་ཡུལ་ཐོབ་པའི་དགའ་བ་སྟེ་རྒྱལ་སྲིད་ཀྱི་གྲངས་ལྡན་བྱུང་བས་དགའ་བ་བདུན་ལྡན། བཛྲ་བིདྱཱའི་གཙུག་ལག་ཁང་འདི་ཉིད་ཕྱི་ལོ་༡༩༩༩ ལོར་གསར་བཞེངས་གྲུབ་པས་རྒྱལ་བའི་བསྟན་པ་རིན་པོ་ཆེ་མི་ཉམས་དར་ཞིང་རྒྱས་པའི་རྒྱུར་གྱུར་ཅིག། ཅེས་ཁྲ་འགུ་སྤྲུལ་མིང་པས་བོད་རྒྱལ་ལོ་༢༡༢༦ རབ་བྱུང་བཅུ་བདུན་པ་ས་མོ་ཡོས་ཀྱི་ལོ་ནག་པ་ཟླ་བའི་ཚེས་བཅོ་ལྔ་རྒྱལ་བས་དུས་ཀྱི་འཁོར་ལོའི་ཆོས་འཁོར་བསྐོར་བའི་དུས་ཆེན་ཉིན་སྨོན་ལམ་བཏབ་པའོ།། ༄༅། །གནས་མཆོག་སྟག་མོ་ལུས་སྦྱིན་མཆོད་རྟེན་གྱི་ ལོ་རྒྱུས་མདོ་མཛངས་བླུན་ལས་ བཏུས་པ་བཞུགས་སོ།། བལ་ཡུལ་མཆོད་རྟེན་རྣམ་པ་གསུམ་ཞེས་ཡོངས་སུ་གྲགས་པའི་གནས་མཆོག་བླ་ན་མེད་པའི་ཡ་གྱལ། སྟག་མོ་ལུས་སྦྱིན་འདི་ཉིད་ནི། བདག་ཅག་གི་སྟོན་པ་རྫོགས་པའི་སངས་རྒྱས་མཆོག་གིས་སློབ་པ་ལམ་གྱི་གནས་སྐབས་སུ་སྟག་མོ་ཤིན་ཏུ་བཀྲེས་པས་མནར་བ་ལ་རང་ཉིད་ཀྱི་སྐུ་ལུས་ཕངས་མེད་དུ་སྦྱིན་པ་བཏང་བའི་གནས་ཡིན་པར་སྟག་མོས་ཞུས་པའི་མདོ་ལ་སོགས་པ་ནས་གསལ་པོར་ངོས་འཛིན་གནང་བས་འཁྲུལ་པ་དང་བྲལ་བའི་གནས་མཆོག་ཁྱད་དུ་འཕགས་པའི་ལོ་རྒྱུས་ནི།
སྔོན་འདས་པའི་དུས་བསྐལ་པ་གྲངས་མེད་པའི་སྔ་རོལ་ན་འཛམ་བུ་གླིང་འདི་ན་རྒྱལ་པོ་ཤིང་རྟ་ཆེན་པོ་ཞེས་བྱ་བ་ཡོད་དེ། རྒྱལ་ཕྲན་ལྔ་སྟོང་སྙེད་ལ་དབང་བྱེད་དོ། ། རྒྱལ་པོ་དེ་ལ་ཡང་སྲས་གསུམ་མངའ་སྟེ། རབ་ནི་སྒྲ་ཆེན་པོ་ཞེས་བྱའོ། ། འབྲིང་ནི་ལྷ་ཆེན་པོ་ཞེས་བྱའོ། ། ཐ་ཆུང་ནི་སེམས་ཅན་ཆེན་པོ་ཞེས་བྱ་སྟེ། སྲས་ཐ་ཆུང་དེ་ཆུང་ངུ་ནས་བྱམས་པ་དང་སྙིང་རྗེར་ལྡན་ཏེ། ཐམས་ཅད་ལ་བུ་གཅིག་པ་དང་འདྲའོ། ། དེའི་ཚེ་རྒྱལ་པོ་དེ་བློན་པོ་དང་བཅས། བཙུན་མོ་དང་སྲས་སུ་བཅས་ཏེ་ཕྱི་རོལ་ཏུ་འཆག་ཅིང་དོང་བ་ལས།
ཅུང་ཟད་གཅིག་ངལ་བསོ་བའི་བར་དུ་སྲས་གསུམ་པོ་ཚལ་གྱི་ནང་དུ་དོང་དོང་བ་ལས་སྟག་མོ་གཅིག་བུ་བྱུང་ནས་ཞག་དུ་མ་ལོན་པ་བཀྲེས་སྐོམ་པས་ཉེན་ཏེ། ཕྱིར་ཡང་བུ་ཟ་ལ་ཐུག་པ་ཞིག་མཐོང་ནས་རྒྱལ་བུ་ཐ་ཆུང་དེས་ཕུ་བོ་གཉིས་ལ་སྨྲས་པ། སྟག་མོ་འདི་ནི་ཤིན་ཏུ་སྡུག་བསྔལ་གྱིས་གཟིར་ཏེ་ཉམ་ཆུང་ལ་རིད་པས་ཤི་ལ་ཐུག་པ་འདི་ལྟ་བུ་བུ་བྱུང་མ་ཐག་པ་ཡང་ཟ་རུ་འདོད་དོ། ། ཞེས་སྨྲས་སོ། ། ནུ་བོས་ཡང་ཕུ་བོ་གཉིས་ལ་སྨྲས་པ། སྟག་མོ་འདི་ཟས་སུ་ཅི་ཟ་ཞེས་དྲིས་ནས། ཕུ་བོ་གཉིས་ཀྱི་བསད་མ་ཐག་པའི་ཤ་རློན་དང༌། ཁྲག་དྲོན་གྱིས་དེའི་ཡིད་ཚིམ་པར་འགྱུར་རོ། ། ཞེས་སྨྲས་སོ། ། ཡང་སྨྲས་པ།
གང་སུ་ཡང་རུང་སྟེ་དེ་ལྟ་བུའི་དངོས་པོས་འདིའི་སྲོག་བསྐྱབས་ཏེ་མི་ཉམས་པར་བྱེད་ནུས་པ་ཡོད་དམ། ཕུ་བོ་གཉིས་ཀྱིས་སྨྲས་པ། དེ་ནི་ཤིན་ཏུ་ཡང་དཀའ་བས་མེད་དོ། ། དེ་ནས་རྒྱལ་བུ་ཐ་ཆུང་དེས་ཡིད་ལ་འདི་སྙམ་དུ་བསམ་མོ། ། བདག་ཡུན་རིང་པོ་ནས་འཁོར་བ་ན་འཁོར་ཞིང་ལུས་དང་སྲོག་གྲངས་མེད་པ་ཞིག་ཆུད་གསན་ཏེ། བར་འགའ་ནི་འདོད་ཆགས་ཀྱི་ཕྱིར། བར་འགའ་ནི་ཞེ་སྡང་གི་ཕྱིར། བར་ནི་གཏི་མུག་གི་ཕྱིར་ལུས་བཏང་སྟེ། ཆོས་ཀྱི་ཕྱིར་བསོད་ནམས་ཀྱི་ཞིང་དང་ལན་འགའ་ཡང་མ་ཕྲད་པའི་ལུས་འདི་ཅི་རུང་སྙམ་བསམ་པ་ཐག་བཅད་ནས་གསུམ་ཆར་འགྲོགས་ཏེ་སོང་བ་ལས་རིང་པོར་མ་ཕྱིན་པར་ཕུ་བོ་གཉིས་ལ་འདི་སྐད་ཅེས་སྨྲས་སོ། ། མཆེད་གཉིས་སླར་གཤེགས་ཤིག་དང༌།
བདག་དོན་ཞིག་གཉེར་ཏེ་སླད་བཞིན་དུ་སླེབ་པར་མཆིའོ། ། ཞེས་སྨྲས་ནས་ལམ་དེ་ཉིད་དུ་ཞུགས་ཏེ་སྟག་མོའི་ཚང་གང་ན་འདུག་པར་མྱུར་དུ་སོང་ནས་སྟག་མོའི་དྲུང་དུ་ཉལ་བ་དང༌། སྟག་མོ་ཁ་འཐམས་ནས་ཟ་མ་ནུས་སོ། ། དེའི་ཚེ་རྒྱལ་བུས་ཤིང་གི་ཚལ་པ་རྣོན་པོས་ལུས་ལ་ཁྲག་ཕྱུང་ནས་སྟག་མོ་ལ་ལྡག་ཏུ་བཅུག་པ་དང༌། ཁ་ཡང་ཕྱེ་ནས་ལུས་ཀྱི་ཤ་མ་ལུས་པར་ཟོས་སོ། ། ཕུ་བོ་གཉིས་ཀྱི་བསྡད་ནས་རིང་ཞིག་ཏུ་མ་འོང་པས་ཕྱིར་རྗེས་བཞིན་དུ་ཚོལ་དུ་དོང་བ་ལས་སྔར་སྨྲས་པའི་ཚུལ་ལ་བརྟགས་ནས་གདོན་མི་ཟ་བར་སྟག་མོ་ལྟོགས་པ་སྙོད་དུ་སོང་ངོ་སྙམ་བསམ་ནས་དེར་ཕྱིན་ཏེ་བལྟས་པ་ན། ནུ་བོ་ཐ་ཆུང་སྟག་གི་ཟོས་ཏེ་ཤ་དང་ཁྲག་གིས་ཀུན་ཏུ་བསྒོས་ནས་བཙོག་བཙཽག་པ་ལྟར་འདུག་པ་མཐོང་ནས་ལུས་ས་ལ་བརྡབས་ཏེ་བརྒྱལ་ལོ། ། རིང་ཞིག་ལོན་པ་དང་དབུགས་ཕྱིར་ཕྱུང་ནས་ཆོ་ངེས་བཏབ་སྟེ་ས་ལ་འགྲེ་ཞིང་འཁམས་པར་གྱུར་ཏོ། ། དེའི་ཚེ་ན་བཙུན་མོ་ཡུམ་མནལ་བའི་རྨི་ལམ་དུ་ཕུག་རོན་གསུམ་ཞིག་ཀུན་ཏུ་འཕུར་ཞིང་རྩེ་བ་ལས། ནང་གི་ཆུང་བ་གཅིག་ཁྲས་ཁྱེར་བ་སྙམ་རྨིས་མ་ཐག་ཏུ་སད་ནས་སྔངས་སྐྲག་སྟེ་རྒྱལ་པོ་ལ་བསྙད་དོ། །
བདག་གི་གཏམ་དུ་ཐོས་ན། ཕུག་རོན་ནི་བུའི་བླ་སྟེ། ཕུག་རོན་ནང་གི་ཆུང་ངུ་ཁྲས་ཁྱེར་བ་ལས་བདག་གི་བུ་ནང་གི་སྡུག་པ་བཀྲ་མི་ཤིས་སུ་ངེས་ཀྱི་ཞེས་དེ་མ་ཐག་ཏུ་ཀུན་ཏུ་ཚོལ་བ་བཏང་བ་ལས། རིང་པོར་མ་ལོན་པར་རྒྱལ་བུ་གཉིས་ནི་འོངས་ཀྱི། བུ་ནང་གི་སྡུག་པ་ཅང་མ་ཉེས་སམ། ག་རེ་ཞེས་དྲིས་ན་ཕུ་བོ་གཉིས་སྐད་ཀྱིས་བརྣངས་ཏེ་རིང་ཞིག་ཏུ་དབུགས་ཀྱང་མ་ཕྱིན། སྨྲ་ཡང་མ་ནུས་ནས་དེའི་འོག་ཏུ་དབུགས་ཕྱིན་པ་ དང༌། སྟག་གི་ཟོས་སོ་ཞེས་སྨྲས་སོ། ། ལྷ་མོས་དེ་སྐད་ཅེས་སྨྲས་པ་ཐོས་ནས་འཁུམས་ཏེ་ས་ལ་འགྱེལ་ནས་རིང་ཞིག་ལོན་པ་དང་དབྱུགས་ཕྱིན་ཏེ། བུ་གཉིས་དང༌།
བཙུན་མོ་དང༌། ཕོ་བྲང་སླས་སུ་བཅས་ཏེ་མྱུར་བར་རྒྱལ་བུ་གང་དུ་ཚེ་འཕོས་པའི་གནས་སུ་སོང་ངོ༌། ། དེའི་ཚེ་སྟག་མོས་རྒྱལ་བུའི་ཤ་ནི་ཟད་པར་ཟོས་ནས་རུས་པ་དང༌། ཁྲག་འབའ་ཞིག་ས་ལ་རྩོག་རྩོག་པ་ལྟར་འདུག་པ་མཐོང་ནས་བཙུན་མོས་ནི་མགོ་ནས་བཟུང༌། རྒྱལ་པོས་ནི་ལག་པ་ནས་བཟུང་སྟེ་ཆོ་ངེས་བཏབ་ནས་ངུས་པ་དང༌། དེར་ཡང་འཁམས་ནས་རིང་ཞིག་ལོན་ཏེ་ཕྱིར་སངས་སོ། ། རྒྱལ་བུ་སེམས་ཅན་ཆེན་པོ་དེ་དེར་ཚེ་འཕོས་ནས་དགའ་ལྡན་གྱི་ལྷ་ཡི་གནས་སུ་སྐྱེས་སོ། ། བདག་ཅི་སྤྱད་པས་འདིར་སྐྱེས་སྙམ་བསམ་སྟེ། ལྷའི་མིག་གིས་རྒྱུད་ལྔ་ཀུན་ཏུ་བརྟགས་ནས་བདག་ཚེ་འཕོས་པའི་རུས་བུ་ཚལ་ན་འདུག་པ་ལ་ཕ་མས་བསྐོར་ཏེ་ཤིན་ཏུ་ཡིད་ལ་གཅགས་པས་མྱ་ངན་གྱི་ཟུག་ངུས་སྡུག་བསྔལ་ཞིང་ཆོ་ངེས་འདེབས་པ་མཐོང་ནས་ལྷས་བསམ་པ། བདག་གི་ཕ་མ་འདི་ལྟར་མི་དགའ་བའི་རྐྱེན་གྱིས་གལ་ཏེ་ན་ལུས་དང་སྲོག་གི་བར་ཆད་དུ་འགྱུར་གྱི།
དེ་ལ་སྤྲོ་བ་བསྐྱེད་ཅིང་གཏམ་བྱར་འགྲོ་སྙམ་བསམ་ནས་ནམ་མཁའ་ལས་བབས་ཏེ་སྟེང་གི་ནམ་མཁའ་ལས་ཚིག་སྙན་པ་རྣམ་པ་སྣ་ཚོགས་ཀྱིས་ཕ་མ་གཉིས་སྤྲོ་བ་བསྐྱེད་དོ། ། ཕ་མ་གཉིས་ཀྱིས་ནམ་མཁར་བལྟས་ནས་ལྷ་ཁྱོད་སུ་ཞིག་ལགས་པ་བདག་ལ་སྨྲོས་ཤིག་ཅེས་སྨྲས་པ་དང༌། ལྷས་སྨྲས་པ། བདག་ནི་རྒྱལ་བུ་སེམས་ཅན་ཆེན་པོ་ཞེས་བྱ་བ་ཡིན་ཏེ། བདག་ལུས་སྟག་མོ་ལྟོགས་པ་ལ་བྱིན་ནས་དགའ་ལྡན་གྱི་ལྷའི་གནས་སུ་སྐྱེས་སོ། ། རྒྱལ་པོ་ཆེན་པོ། ། འདི་ལྟར་མཁྱེན་པར་མཛོད་ཅིག ། ཇི་ཙམ་དུ་སྲིད་པ་དང་བཅས་པའི་ཆོས་ནི་མཐར་འཇིག་པ་འོང༌། སྐྱེ་བ་ཡོད་ན་ངེས་པར་འཇིག་གོ ། སྡིག་པ་བྱས་ན་སེམས་ཅན་དམྱལ་བར་ལྟུང་གི །
དགེ་བ་བྱས་ན་མཐོ་རིས་སུ་སྐྱེས་ཏེ། སྐྱེ་བ་དང་འཇིག་པ་ནི་ཀུན་ལ་སྲིད་ན། ཅིའི་སླད་དུ་བདག་འབའ་ཞིག་གི་ཕྱིར་མྱ་ངན་གྱི་རྒྱ་མཚོར་ལྷུང་བ་མི་ཚོར་རམ། དགེ་བའི་ཕྱོགས་ལ་བརྩོན་འགྲུས་མཛོད་ཅིག ། དེའི་ཕ་མས་སྨྲས་པ། ཁྱོད་ནི་སྙིང་རྗེ་ཆེན་པོས་སྟག་མོ་སྙོད་དེ་ཐམས་ཅད་ལ་སྙིང་བརྩེ་བ་ཡིན་ན། བདག་ཅག་བཏང་སྟེ་ཚེའི་དུས་བྱས་པས་ངེད་ནི་ཁྱོད་དྲན་པའི་ཕྱིར་ཤ་ཡང་དུམ་བུ་དུམ་བུར་བཅད་པ་ཙམ་དུ་སྡུག་བསྔལ་གྱིས་གདུངས་ན། སྙིང་རྗེ་ཆེན་པོ་སྤྱོད་པ་ཁྱོད་འདི་ལྟ་བུ་བྱ་བ་རིགས་སམ། དེ་ནས་ཡང་ལྷ་དེས་ཚིག་སྙན་པ་རྣམ་པ་སྣ་ཚོགས་ཀྱི་སྒོ་ནས་བཞམས་ཏེ་སྤྲོ་བ་བསྐྱེད་པས་དེའི་ཕ་མ་ཡང་སྤྲོ་བ་ཅུང་ཟད་སྐྱེས་ནས་རིན་པོ་ཆེ་སྣ་བདུན་གྱི་སྒྲོམ་བྱས་ཏེ་རུས་བུ་དེའི་ནང་དུ་བཅུག་ནས་སྦས་པའི་སྟེང་དུ་མཆོད་རྟེན་བྱས་སོ།། ༄༅། །སངས་རྒྱས་ཀྱི་བསྟན་པ་རྒྱལ་ཁབ་ ཕྱི་ནང་དུ་དར་ཚུལ།
དེ་ཡང་སངས་རྒྱས་ཆོས་ལུགས་ཐོག་མར་དར་བའི་སྐབས་སུ་འཛམ་བུ་གླིང་འདིར་ཆོས་ལུགས་འདྲ་མིན་སྣ་ཚོགས་ཡོད་དེ། པར་སིག་ལ་སྭོ་ལོ་ཡཱ་སི་ཏིའི་ཆོས་ལུགས་ དང༌། ཀྲུང་གོར་ཁྲུན་ཆིའུ་ཀྲན་གོའི་རིག་གནས། ཞི་ལཱ་རྒྱལ་ཁབ་ཏུ་རྟོག་གེ་སྨྲ་བ་སོགས་ཡོད་ཅིང༌། སྤྱིར་ནང་པ་སངས་རྒྱས་པའི་ཆོས་དར་ཚུལ་ལས། རྒྱ་གར་འཕགས་པའི་ཡུལ་དང༌། བོད་གངས་ཅན་གྱི་ལྗོངས་སུ་ཆོས་དར་བའི་ཚུལ་ནི་ཡོངས་སུ་གྲགས་ཆེ་བས་འདིར་མ་བྲིས་ལ། ༡¿ བསྟན་པ་སིངྒ་ལར་དར་བའི་ཚུལ་ནི། ༡༠༢ དུས་རབས་གསུམ་པར་ཆོས་རྒྱལ་མྱ་ངན་མེད་ཀྱིས་རྒྱལ་སྲས་མངགས་ནས་སིངྒ་ལར་བསྟན་པ་ཐོག་མར་སྤེལ་ཞིང༌། གཙུག་ལག་ཁང་ཆེན་མོ་བཞེངས་པ་དང༌།
ངག་བརྒྱུད་བསྟན་བཅོས་ཡི་གེར་ཕབ། དུས་རབས་ལྔ་པའི་དུས་མགོ་ལ་རྒྱ་གར་གྱི་དགེ་འདུན་པ་སངས་རྒྱས་དབྱངས་སིངྒ་ལར་ཕེབས་ནས་སཾ་ག་རའི་ཡི་གེས་ རྣམ་དག་ལམ་གྱི་བསྟན་བཅོས བརྩམས། དུས་རབས་དྲུག་པར་རྒྱལ་པོས་གཙུག་ལག་ཁང་ཆེན་པོ་སྡེ་པ་ལ་གཟིགས་སྐྱོང་ཆེན་པོ་མཛད་པས་བསྟན་པ་ཉམས་པ་རྣམས་སླར་དར་གྱུར། དུས་རབས་བདུན་པར་ཤྱན་ཙང་གི་ཟིན་ཐོ་ལྟར་ན་བསྟན་པ་ཉམས་དམས་སུ་གྱུར་འདུག་ཟེར། དུས་རབས་བརྒྱད་པར་འཇིགས་མེད་རིའི་སྡེ་པ་གཙོ་རུ་གྱུར་པའི་ཆོས་སྡེ་རྣམས་ལ་གསང་སྔགས་དར་ལ། ཀྲུང་གོའི་སློབ་དཔོན་བྱང་ཆུབ་རྡོར་རྗེ་དང་སྟོང་མིན་རྣམ་གཉིས་སིངྒ་ལར་དམ་ཆོས་སློབ་ཏུ་ཕེབས། དུས་རབས་བཅུ་པར་རྒྱ་གར་ལྷོའི་ཐའེ་སྨིར་བས་སིངྒ་ལར་བཙན་འཛུལ་བྱས་ཏེ་བསྟན་པ་ཉམས་རྒུད་ཚད་མེད་བཏང་ངོ༌། ། དུས་རབས་བཅུ་གཅིག་པའི་དུས་སྨད་དུ་བྷར་མ་ནས་གནས་བརྟན་དགེ་སློང་གདན་ཞུ་བྱས་ཏེ་བསྟན་པ་ཉམས་པ་སོར་ཆུད། དུས་རབས་བཅུ་གསུམ་པའི་རྗེས་སུ་ཐའི་སྨིར་བས་བཙན་འཛུལ་བྱས་པ་དང༌། མུའུ་སེ་ལིན་གྱི་ཆོས་ལུགས་དར་བ་དང༌།
ཕུ་ཐོ་ཡས་དམག་བཏང་ནས་སིངྒ་ལ་བླངས་པ་དང་བཅས་ཀྱི་དབང་གིས་བསྟན་པ་མིང་གི་ལྷག་མར་གྱུར། དུས་རབས་བཅུ་དྲུག་པའི་དུས་སྨད་དུ་རྒྱལ་པོས་སླར་ཡང་ཕོ་ཉ་མངགས་ནས་བྷར་མ་དང་ཤན་ལོ་ (ཐའི་གོ་) གཉིས་ནས་ནང་བསྟན་སྤྱན་དྲངས་པས་བསྟན་པའང་དར། དུས་རབས་བཅུ་དགུ་པའི་དུས་མཇུག་ཏུ་བསྟན་པ་ཉིན་བྱེད་ལྟར་འཕེལ་ཞིང༌། དྷརྨ་བྷ་རཱ་ཟེར་བས་རྒྱལ་ས་ཁོ་ལུང་ཕོ་དང་རྒྱ་གར་གྱི་བོདྷི་གཱ་ཡའི་སར་བྱང་ཆུབ་ཆོས་གྲྭ་ཆེན་པོ་བཞེངས་ལ། བསྟན་པའི་རྟེན་དང་བརྟེན་པ་བསྲུངས་ཤིང༌། དམ་ཆོས་བརྩམས། ༡༩༤༥ ལོར་རྒྱལ་ཁབ་དབུ་བརྙེས་ནས་སྲིད་གཞུང་གིས་བསྟན་པ་སྤེལ་རྒྱུ་གཙིགས་སུ་བཟུང་བས་མི་ཕལ་ཆེ་བ་ཆོས་སྒོར་ཞུགས་པ་ཡིན་ལ། དགེ་འདུན་པའི་ནང་དུ་བྷར་མ་སྟོད་པ་དང༌། བྷར་མ་སྨད་པ་དང༌། ཤན་ལོ་བ་དང་བཅས་བརྒྱུད་པ་གསུམ་དུ་དབྱེ།
དགོན་པ་ལྔ་སྟོང་དྲུག་བརྒྱ་བཅུ་མེད་གཉིས་དང་གྲྭ་པ་ཉིས་ཁྲི་ཡོད་ཟེར་རོ།། ༢¿ བསྟན་པ་བྷར་མ་ལ་དར་བའི་ཚུལ་ནི། དུས་རབས་ལྔ་པའི་རྗེས་སུ་ཐེག་ཆེན་དང་ཐེག་ཆུང་དར་རྒྱས་ཆེ། དུས་རབས་བརྒྱད་པ་དང་དགུ་པའི་བར་དུ་ཐེག་ཆེན་དང་གསང་སྔགས་དར། དུས་རབས་བཅུ་གཅིག་པའི་དུས་དཀྱིལ་དུ་རྒྱལ་པོ་ཨཱ་ནུ་ར་ཏོ་ཟེར་བས་རྒྱལ་ཁབ་གཅིག་གྱུར་མཛད་ནས་སིངྒ་ལ་ནས་དམ་ཆོས་སྤྱན་དྲངས་ཤིང༌། སྡེ་སྣོད་གསུམ་པར་དུ་བཀོད་པ་དང༌། ཆོས་གྲྭ་ཆེན་པོ་དང་མཆོད་རྟེན་མང་པོ་བཞེངས་པས་དགོན་བཞེངས་རྒྱལ་རབས་ཀྱང་ཟེར། དུས་རབས་བཅུ་གསུམ་པར་སོག་པོས་དམག་དྲངས་ནས་རྒྱལ་ཁབ་ལྷོ་བྱང་གཉིས་སུ་བཏང་རུང་ཕྱོགས་གཉིས་ཀར་བསྟན་པ་སྔར་མུས་བཞིན་དར་འཕེལ་ཆེ་སྟེ། མཛེས་མཚོ་གསེར་གླིང་ཡང་སྐབས་དེ་ནས་བཞེངས། དུས་རབས་བཅོ་ལྔ་པར་རྒྱལ་པོ་དྷརྨ་ཤེས་རབ་ཀྱིས་གྲྭ་པ་མངགས་ནས་སིངྒ་ལ་ནས་སྡོམ་པ་ལེན་ཚུལ་དང་དབང་སྐུར་སྲོལ་བསླབས་པ་དང་བསྟན་པ་ལ་དག་ཐེར་མཛད།
དུས་རབས་བཅུ་དྲུག་པར་རྒྱལ་རབས་ཏུང་ཡུའི་སྐབས་སུ་རྒྱལ་ཁབ་གཅིག་གྱུར་བྱས་ནས་བསྟན་པ་རྒྱས་པར་སྤེལ་ཞིང༌། ཅོང་ཆེན་པོ་གཅིག་ལུགས་པའི་སྟེང་དུ་དམ་ཆོས་བརྐོས། དུས་རབས་བཅུ་དགུ་པའི་དུས་མགོར་རྒྱལ་པོ་མང་འདུན་གྱིས་དབུ་མཛད་ནས་བསྟན་འཛིན་ཆེན་པོ་ཞུགས་པའི་བཀའ་བསྡུ་ལྔ་པ་མཛད་ཅིང༌། སྡེ་སྣོད་གསུམ་སླར་ཡང་ཞུ་དག་བགྱིས་ཏེ་པར་དུ་བཏབ་པ་དང༌། བསྟན་བཅོས་འགྱུར་རོ་ཅོག་རྡོ་རིང་བདུན་བརྒྱ་ཉེར་དགུའི་སྟེང་དུ་བརྐོས། དུས་རབས་བཅུ་དགུ་པའི་དུས་སྨད་དུ་དབྱིན་ཇི་བས་དབང་བསྒྱུར་བའི་སྐབས་སུའང་བསྟན་པ་སྔར་བཞིན་དང༌། ༡༩༥༤ ནས་ ༡༩༥༦ ལོའི་བར་དུ་ཡ་གླིང་རྒྱལ་ཁབ་སོ་སོའི་བསྟན་འཛིན་འཐུས་མི་ཉིས་སྟོང་ལྔ་བརྒྱ་ཞུགས་པའི་བཀའ་བསྡུ་དྲུག་པ་མཛད་ལ། སྡེ་སྣོད་གསུམ་གསར་དུ་བསྒྲིགས། ད་སྐབས་ཆོས་ལ་དད་མཁན་ཁྲི་ཉིས་སྟོང་ལྔ་བརྒྱ་ཡོད་ལ། དེས་མི་གྲངས་སྤྱིའི་བརྒྱ་ཆ་གོ་ལྔ་ཟིན་པ་དང༌།
གྲྭ་པ་ཁོ་ན་ཁྲི་བཅུ་ཡོད་ཅིང༌། དགོན་པ་ཁྲི་གཉིས་ཡོད། གྲུབ་མཐའ་གཙོ་བོ་ལ་དམ་ཆོས་པ་དང༌། རུའེ་ཆིན་པ་དང༌། སྒོ་བ་པ་དང་བཅས་གསུམ་དུ་དབྱེ། དམ་ཆོས་པ་ནི་ལོ་རྒྱུས་རིང་ཞིང་དགེ་འདུན་པ་མང་བ་དང༌། སྡོམ་པ་ཅུང་ཟད་ལྷོད་དེ། དུ་བ་འཐེན། གོ་ཡུ་འཆའ། ཞྭ་དང་ལྷམ་གྱོན།
ཟང་ཟིང་ལེན། རུའེ་ཆིན་པ་ནི་དམ་ཆོས་པ་ལས་གྱེས་པ་ཡིན་ལ། དུས་རབས་བཅུ་དགུ་པར་རུའེ་ཆིན་པ་དར་བ་དང༌། སངས་རྒྱས་ཀྱི་སྐུ་ལ་ཕྱག་མི་འཚལ་ཞིང༌། ཆོས་ཐོག་སྦུབ་ཆལ་སོགས་མེད་ལ། སྡོམ་པ་དམ་པོ་སྟེ་དགེ་སློང་རྣམས་བསམ་སྦྱོར་གཉིས་ནས་ཚུལ་ཁྲིམས་དང་མི་འགལ་བ་གཙོ་ཆེར་བྱེད། སྒོ་བ་པ་ནི་ལུས་ངག་ཡིད་གསུམ་གྱི་ཆ་ནས་ཆོས་ལ་དད་པ་བྱེད་ཅིང༌། སྒོ་གསུམ་དམིགས་ཡུལ་དམ་པར་བརྩི་བ་དང་སྡོམ་པ་ཧ་ཅང་དམ་མོ།། ༣¿ བསྟན་པ་ཤན་ལོ་(ཐའེ་གོ) ལ་དར་བའི་ཚུལ་ནི། ཐོས་པ་ལྟར་ན།
དུས་རབས་བཅུ་གསུམ་པའི་དུས་དཀྱིལ་དུ་ཀྲུང་གོའི་ཡུན་ནན་ནས་ཐའེ་རིགས་རྣམས་ལྷོ་ཕྱོགས་སུ་སོང་ནས་མུ་ན་ཆུ་སྟོད་རྒྱུད་ཀྱི་སྭོ་ཁོ་ཐའེ་ས་ཆར་རྒྱལ་ཁབ་བཙུགས་པ་དང་ཐེག་ཆེན་ལ་དད་པ་བྱེད། ༡༣༦༡ ལོར་སྭོ་ཁོ་ཐའེ་རྒྱལ་རབས་ལྔ་པའི་རྒྱལ་པོ་དྷོ་མོ་རཱ་ཧྲཱི་ལིས་དབང་སྒྱུར་བྱེད་དུས་སིངྒ་ལ་ནས་བླ་མ་ཆེན་པོ་སྤྱན་དྲངས་ནས་ཐེག་ཆུང་ལ་དད་པར་བྱེད་ལ། རིང་པོར་མ་ཐོགས་པར་གྲོང་ཁྱེར་གྱི་འཆད་ཉན་པ་དང་ནགས་གསེང་གི་སྒོམ་སྒྲུབ་པ་གཉིས་ཀྱི་གྲུབ་མཐའ་བྱུང༌། དུས་རབས་བཅུ་བཞི་པའི་དུས་དཀྱིལ་དུ་རྒྱལ་པོ་རཱ་མཱ་དྷི་བྱང་ཆུབ་ཀྱིས་རིམ་གྱིས་ཅན་ཕུ་ཀྲེ་བླངས་ཤིང༌། སྭོ་ཁོ་ཐའི་རྒྱལ་རབས་ཀྱི་ས་ཆ་འགའ་ཞིག་ཀྱང་བླངས་ནས་ཨཱ་ཡུ་ཏོ་ཡེ་རྒྱལ་རབས་བཙུགས་ཏེ་ཐེག་ཆུང་སྤེལ། ༡༧༥༣ ལོར་རྒྱལ་པོ་ཕོ་ལོ་མོ་རཱ་ཤྲཱིས་སིངྒ་ལར་གྲྭ་པ་བཅོ་ལྔ་མངགས་ནས་བསྟན་པ་སྤེལ། ༡༧༦༧ ལོར་རང་རྒྱལ་གྱི་ཀྲིན་ཞིན་ཟེར་བས་བྷར་མ་གཅིག་གྱུར་བྱས་ནས་མོན་གྷོ་རྒྱལ་རབས་བཙུགས། ཕྱིས་སུ་དམག་དཔོན་ཕ་ཡེ་ཆོ་ཁེར་གྱིས་ཀྲིན་ཞིན་བཀྲོངས་ནས་ལྷ་མ་སྐུ་ཕྲེང་དང་པོའི་རྒྱལ་རབས་བཙུགས་ནས་ ༡༧༨༨ ལོར་ནང་བསྟན་ཚོགས་ཆེན་འཚོགས་ ཤིང༌། བསྟན་འཛིན་གྲགས་ཅན་ཉིས་བརྒྱ་དྲུག་ཅུ་སྤྱན་དྲངས་ནས་སྡེ་སྣོད་གསུམ་ལ་ཞུ་དག་མཛད། ༡༨༥༡ ལོ་ནས་བཟུང་ནང་བསྟན་ལ་དག་ཐེར་བྱས་པས་ནང་དུ་ལྟ་ཚུལ་མ་མཐུན་པར་དམ་ཆོས་པ་དང་ཐུན་མོང་བ་གཉིས་ཀྱི་གྲུབ་མཐའ་བྱུང༌།
༡༩༡༩ ལོ་ནས་ ༡༩༢༨ ལོའི་བར་དུ་སྡེ་སྣོད་གསུམ་གྱི་འགྲེལ་པ་བཅས་པར་དུ་བརྐོས། ནང་བསྟན་མ་གཏོགས་ཆོས་ལུགས་གཞན་ལ་དད་པ་མི་བྱེད་པའི་རྒྱལ་ཁབ་འཛམ་གླིང་འདི་ན་ཤན་ལོ་ལས་མེད་པ་དང༌། གྲྭ་པ་ཁྲི་ཉི་ཤུ་རྩ་དྲུག་དང་དགོན་པ་ཉིས་ཁྲི་ལྔ་སྟོང་དྲུག་བརྒྱ་གྱ་བརྒྱད་དང་མཆོད་རྟེན་ཁྲི་བཅུ་ལྷག་དང་བཅས་ཡོད། ཐེག་ཆེན་ལ་དད་པའི་ཀྲུང་གོའི་གྲྭ་པ་བརྒྱ་ཕྲག་དང་དགོན་པ་སུམ་ཅུ་འདུག་ཟེར་རོ།། ༤¿ བསྟན་པ་ཅན་ཕུའུ་ཀྲའེ་ལ་དར་བའི་ཚུལ་ནི། དུས་རབས་དྲུག་པའི་སྐབས་སུ་ཅན་ཕུའུ་ཀྲའེ་ལ་ཕུ་ནན་ཟེར་ཞིང༌། གྲྭ་པ་རྣམས་ཀྲུང་གོའི་ལྷོ་ལ་འོངས་ནས་དམ་ཆོས་སྤེལ་ལ། ཆོས་གཞུང་པོད་བཅུ་གཅིག་བསྒྱུར་པ་མང་ཤོས་ཐེག་ཆེན་གྱི་སྐོར་ཡིན། ཕུ་ནན་བརྒྱུད་ནས་ཀྲུང་གོར་འོངས་པའི་འཕགས་ཡུལ་གྱི་གྲྭ་པ་བདེན་གྲུབ་ཅེས་བྱ་བས་གཞུང་པོད་ཉིས་ཁྲི་ཁྱེར་འོངས་ཟེར། དུས་རབས་དྲུག་པའི་དུས་འཇུག་ཏུ་ཕུ་ནན་གྱི་མངའ་འོག་ཀྲིན་ལཱ་ཟེར་བའི་རྒྱལ་ཕྲན་དར་བར་གྱུར་ནས་ཕྱིས་ཕུ་ནན་ལ་དབང་བསྒྱུར་ཏེ་སངས་རྒྱས་དང༌།
པད་མའི་མིག་དང༌། པདྨ་འབྱུང་གནས་དང་བཅས་ལ་དད་པ་བྱེད། དུས་རབས་བཅུ་གསུམ་པའི་སྐབས་ཏེ། སོག་པོས་རྒྱལ་ཡོངས་ལ་དབང་སྒྱུར་བྱེད་སྐབས་ཡིན་ལ། སོག་རྒྱལ་གྱིས་མངགས་པའི་ལྟ་སྐོར་ཚོགས་པ་གཅིག་ཀྲིན་ལཱ་ལ་སོང་བ་ལས་བྱུང་བའི་ཟིན་ཐོའི་ནང་དུ། ཀྲིན་ལཱའི་ཁྱིམ་རེ་རེས་ནང་བསྟན་ལ་དད་པ་བྱེད་ཅིང༌། དགོན་པའི་ནང་དུ་ཇོ་བོ་ཤཱཀྱ་མུ་ནེའི་སྐུ་འདྲ་བཞེངས་ལ། གྲྭ་པས་སྐྲ་གཞར། གཟན་སེར་པོ་དང་མཐང་གོས་སེར་པོ་གྱོན། རྐང་རྗེན་རེད་ཅེས་བཀོད་ཡོད།
དུས་རབས་དགུ་པ་ནས་བཅུ་གསུམ་པའི་བར་དུ་ཝུའུ་གོ་རྒྱལ་རབས་ཀྱིས་ཝུའུ་གོ་གྲོང་ཁྱེར་དུ་རྡོ་ལས་གྲུབ་པའི་ཕོ་བྲང་དང༌། དགོན་པ། སྐུ་འདྲ་བཅས་ཤིན་ཏུ་མང་པོ་བཞེངས། དུས་རབས་བཅུ་བཞི་པའི་དུས་དཀྱིལ་ནས་བཟུང་སྟེ་ཀྲིན་ལཱ་ལ་ཅན་ཕུའུ་ཀྲའི་ཟེར། ཐའེ་གོས་དམག་ལན་དུ་མ་དྲངས་པས་རྒྱལ་སྲིད་ཉམས་ཤིང༌། སིངྒ་ལའི་ཐེག་ཆུང་དར་བ་བྱུང༌། དུས་རབས་བཅུ་དགུ་པའི་དུས་མཇུག་ཏུ་ཧྥ་རན་སིས་མངའ་འོག་ཏུ་བསྡུས་ལ། ནང་བསྟན་ལ་ཐེ་གཏོགས་བྱས། འོན་ཀྱང་དད་ལྡན་རྣམས་ཀྱིས་སྔར་བཞིན་ནང་བསྟན་འཛིན་སྤེལ་བྱས་ནས་དུས་རབས་ཉི་ཤུ་པའི་སྐབས་སུ་རྒྱལ་ས་པེ་ཞང་པིན་ལ་ནང་བསྟན་མཐོ་རིམ་སློབ་གྲྭ་བཞི་བརྒྱ་བཙུགས། ད་ལྟའི་ལོ་ལྔ་བཅུའི་གོང་དུ་ཆོས་རྒྱལ་ཞི་ཧྭ་ནུ་ཁེའི་ནང་བསྟན་སློབ་གྲྭ་ཆེན་མོ་དང་ནང་བསྟན་ཞིབ་འཇུག་ཁང་བཙུགས་ཤིང༌།
སྡེ་སྣོད་གསུམ་པར་དུ་བརྐོས་སོ།། ༥¿ བསྟན་པ་ལོའི་ཝོ་ལ་དར་བའི་ཚུལ་ནི། དེབ་ཐེར་དུ་འབྱུང་བ་ལྟར་ན། དུས་རབས་བཅུ་བཞི་པར་བསྟན་པའི་དབུ་བརྙེས་ཟེར། སྐབས་དེར་རྒྱལ་པོ་ཆོས་དར་གྱིས་གཞུང་ཤར་གྱི་རྒྱལ་པོ་བཅོམ། ཁོང་དགུང་ལོ་ཕྲ་དུས་ཅན་ཕུའུ་ཀྲའི་ལ་བཞུགས་རིང་ནང་བསྟན་ལ་ཞུགས་པས་ཐེག་ཆུང་གི་ཆོས་ཤེས་པ་རྗེས་སུ་ལའོ་ཝོ་ལ་སྤེལ་ཞིང༌། ཆོས་གྲྭ་བཞེངས་ལ། དམ་ཆོས་པར་དུ་བརྐོས་དེ་ནས་བཟུང་ནང་པའི་བསྟན་པ་དེ་རྒྱལ་ཁབ་ཀྱི་ཆོས་སུ་གྱུར། དུས་རབས་བཅུ་དྲུག་པའི་དུས་དཀྱིལ་དུ་རྒྱལ་པོ་ཝེ་སིག་གིས་གཙུག་ལག་ཁང་མཆོག་ཏུ་གྱུར་པ་བཞེངས་ཤིང༌། སྡེ་སྣོད་གསུམ་པར་དུ་བརྐོས།
དུས་རབས་བཅུ་བདུན་པའི་སྐབས་སུ་རྒྱལ་པོ་སུའུ་ལེས་ཐོག་མར་བསྟན་པའི་བདག་པོ་ཞེས་ཐོབ་རྣམས་སྐྱེས་བུ་ཆེན་པོ་ལ་གནང་བ་དང༌། ཚུལ་ཁྲིམས་བཅས་ཤིང་གྲྭ་པའི་སྒྲིག་ལམ་འཐུས་ཚང་དུ་མཛད། དུས་རབས་བཅོ་བརྒྱད་པའི་དུས་མཇུག་ཏུ་ཐའེ་གོས་དམག་དྲངས་ནས་ལའོ་ཝོ་བླངས་པས་བསྟན་པ་ཉམས་པར་གྱུར། དུས་རབས་བཅུ་དགུ་པའི་སྐབས་སུ་ཧྥ་རན་སི་དང་ཨ་མེ་རི་ཀའི་མངའ་འོག་ཏུ་གྱུར་རུང་དད་ལྡན་རྣམས་ཀྱིས་བསྟན་པ་འཛིན་སྤེལ་བྱེད་རྒྱུ་རྒྱུན་མ་ཆད། དུས་རབས་ཉི་ཤུ་པའི་དུས་མགོར་བསྟན་པ་ཉམས་པ་སོར་ཆུད་བྱུང་ཞིང༌། ནང་བསྟན་སློབ་གྲྭ་གང་མང་བཙུགས་པ་དང༌། སྡེ་སྣོད་གསུམ་སླར་ཡང་པར་དུ་བརྐོས་སོ།། ༦¿ བསྟན་པ་ཧིན་རྡུ་ཉི་ཞི་ཡཱ་ལ་དར་བའི་ཚུལ་ནི། སྤྱི་ལོ་༤༡༢ ལ་ཀྲུང་གོའི་པ་ཆོས་འཕགས་ཞེས་བྱ་བ་སུ་མོན་ཏཱ་ལ་གླིང་ཚོམ་དུ་ཡོང་སྐབས་བྲམ་ཟེའི་ཆོས་ལུགས་དར་རྒྱས་ཆེ་བས་ནང་པའི་བསྟན་པ་ཉམ་ཆུང་ཡིན་ཟེར། ༤༢༤ ལོར་རྒྱ་གར་བྱང་གི་བླ་མ་ཆེན་པོ་ཆོ་ནཱ་བྷ་མ་ཀྲུང་གོའི་ལ་ཕེབས་པའི་ལམ་བར་གནས་འདིར་བྱོན་ནས་ནང་བསྟན་དར་རྒྱས་ཆེ་བ་གཟིགས་ཏེ་རྒྱལ་པོ་དང་རྒྱལ་ཡུམ་གཉིས་ལ་དབང་བསྐུར་ཟེར།
༤༣༠ ལོར་གནས་འདིའི་ཕོ་ཉ་སུང་རྒྱལ་རབས་ལ་སོང་ནས་ངེད་ཀྱི་རྒྱལ་ཁབ་ཀྱིས་དཀོན་མཆོག་གསུམ་ལ་དད་པ་བྱེད་ཅིང༌། མཆོད་རྟེན་བརྟེན་པ་བཞེང་མཁན་ཡིན་ཟེར་སྐད། དུས་རབས་ལྔ་པའི་རྗེས་སུ་ཐེག་ཆེན་ཐེག་ཆུང་གཉིས་དར། དུས་རབས་བརྒྱད་པའི་དུས་དཀྱིལ་དུ་ཞ་ལན་ཐེ་རཱ་རྒྱལ་རབས་ཀྱིས་གསང་སྔགས་སྤེལ་ལ། དགོན་ཆེན་བླ་ན་མེད་པ་བཞེངས། དུས་རབས་བཅོ་ལྔ་པར་མུའུ་སི་ལིན་གྱི་ཆོས་ལུགས་དར་བས་སངས་རྒྱས་བསྟན་པ་ནུབ་པར་གྱུར། འཛམ་གླིང་དམག་ཆེན་གཉིས་པའི་རྗེས་སུ་བསྟན་པའི་མེ་རོ་སླར་ཡང་གསོས་ནས་ད་ལྟ་ཆོས་གྲྭ་དྲུག་བརྒྱ་ལྷག་དང་གྲྭ་པ་ཁྲི་བརྒྱ་ཙམ་ཡོད་ཟེར་རོ།། ༧¿ བསྟན་པ་ཁྲའོ་ཞན་ལ་དར་བའི་ཚུལ་ནི། དུས་རབས་བཞི་པའི་དུས་སྨད་དུ་བསྟན་པའི་དབུ་བརྙེས་ཟེར་ལ། སྐབས་དེར་རྒྱལ་ཕྲན་གསུམ་གྱི་ཚུལ་དུ་ཡོད།
རྒྱལ་ཕྲན་གསུམ་ནི་ཀང་ལི་དང༌། པེ་ཅི་དང༌། ཞིན་ལོ་ཏན་དང་བཅས་སོ།། ༦༦༨ ལོར་ཞིན་ལོས་ཀང་ལི་དང་པེ་ཅི་བཅོམ་ནས་རྒྱལ་སྲིད་དར་རྒྱས་ཆེ་པར་གྱུར་ཅིང༌། བསྟན་པའང་ཉིན་མོ་ལྟར་འཕེལ་པ་བྱུང༌། ཀྲུང་གོའི་པའི་ཐང་རྒྱལ་རབས་ལས་དམ་ཆོས་སྤྱན་དྲངས་ཏེ་ལྟ་ལྔ་རི་དགུའི་གྲུབ་མཐའ་བྱུང༌། (Dལྟ་བ་ལྔ་)ནི་(Eམི་རྟག་ལྟ་བ་དང༌། འདུལ་བ་འཛིན་པ། དཔལ་བརྗིད་ལྟ་བ། ཆོས་ཉིད་ལྟ་བ།
ཆོས་བཞིན་སྤྱོད་པ་)བཅས་སོ། ། (Dརི་དགུ་)ནི་(Eགཉུག་མ་རི་དང༌། ཀ་ཀྲི་རི། ཧྲི་ཅོ་རི། ཐུང་ལེ་རི། ལྷ་བཞུགས་རི། སེང་གེ་རི། ཞོགས་པ་རི། དགའ་ཚལ་རི། རི་རབ་)བཅས་སོ།
༩༣༦ ལོར་རྒྱལ་པོ་ཝང་ཅན་གྱིས་ཁྲའོ་ཞན་གཅིག་གྱུར་མཛད་ནས་དགོན་པ་རྒྱ་ཆེར་བཞེངས་ཤིང༌། གདམས་པ་བཅུའི་ཁྲིམས་བཅས། ༡༡༠༡ ལོར་དོན་ལྷས་ལྟ་སྒོམ་གཅིག་དྲིལ་གྱི་ལྟ་བ་སྤེལ། ༡༢༠༡ ལོར་ཤེས་རབ་འཛིན་གྱྀས་སྒོམ་སྒྲུབ་གཅིག་དྲིལ་གྱི་ལྟ་བ་སྤེལ། དུས་རབས་བཅུ་གཉིས་པའི་སྐབས་སུ་སྡེ་སྣོད་གསུམ་པར་དུ་བརྐོས་ནས་གླེགས་བམ་ལྔ་སྟོང་ལྷག་བྱུང་ལ། སོག་དམག་འོངས་ནས་སྡེ་སྣོད་གསུམ་བརླགས། རྗེས་སུའང་སྡེ་སྣོད་གསུམ་པར་དུ་བརྐོས་ཏེ་གླེགས་བམ་དྲུག་སྟོང་ལྷག་བྱུང༌། དུས་རབས་བཅོ་ལྔའི་སྐབས་སུ་རང་རྒྱལ་གྱི་རུའུ་ཆོས་དར་ནས་སངས་རྒྱས་ཆོས་ལུགས་གོ་འཕང་དམའ་བར་གྱུར། ༡༨༩༤ ལོའི་ཚུན་ཆད་དུ་འཇར་པན་གྱི་མངའ་འོག་ཏུ་གྱུར་ནས་འཇར་པན་གྱི་ཁྱད་ཆོས་ལྡན་པའི་ནང་བསྟན་དར། ༡༩༡༦ ལོར་རྫོགས་ཆེན་གྱི་གྲུབ་མཐའ་བྱུང༌།
འཛམ་གླིང་དམག་ཆེན་གཉིས་པ་མཇུག་རྫོགས་རྗེས་རྒྱལ་ཁབ་རང་རྐྱ་ཐུབ་པར་གྱུར། ད་སྐབས་ཁྲའོ་ཞན་ལྷོ་མར་བསམ་གཏན་པའི་གྲུབ་མཐའ་བཅོ་བརྒྱད་དང༌། དགོན་པ་ཉིས་སྟོང་སུམ་བརྒྱ། གྲྭ་པ་དགུ་སྟོང་ཉིས་བརྒྱ། དད་ལྡན་ཁྲི་ལྔ་བརྒྱ་བཅས་ཡོད་དོ།། ༨¿ བསྟན་པ་འཇར་པན་ལ་དར་བའི་ཚུལ་ནི། སྤྱི་ལོ་ ༥༢༢ ལོར་པེ་ཅི་རྒྱལ་རབས་ཀྱི་རྒྱལ་པོ་འཕགས་གསལ་གྱིས་འཇར་པན་གོང་མ་ཐེན་ཧོར་ལ་ཐང་ག་དང༌། ཆོས་གཞུང༌། འཕན་གདུགས་བཅས་ཕུལ་བའི་ཚུལ་དེ་བསྟན་པ་དབུ་བརྙེས་པའི་རྟགས་སུ་འདོད། ༦༠༤ ལོར་རྒྱལ་སྲས་འཕགས་དྲིན་གྱིས་དཀོན་མཆོག་གསུམ་ལ་དད་པ་བྱེད་དགོས་པའི་བཀའ་ཕབ་ཅིང༌།
དགོན་པ་ཞེ་དྲུག་བཞེངས་པ་དང༌། གྲྭ་པ་བརྒྱད་བརྒྱ་བཅུ་དྲུག་དང་ཇོ་མོ་ལྔ་བརྒྱ་ཞེ་ལྔ་བྱུང༌། ༦༤༥ ལོར་རྒྱལ་པོ་དཔལ་ཆེན་གྱིས་ནང་བསྟན་རྒྱ་ཆེར་སྤེལ་དགོས་པའི་བཀའ་བསྩལ་ཅིང༌། དགོན་པ་ལ་ཞིང་མང་ཙམ་གནང༌། དུས་རབས་བདུན་པའི་དུས་མཇུག་ཏུ་དགོན་པ་ལྔ་བརྒྱ་བཞི་བཅུ་ཡོད། ༧༡༠ ལོར་མིང་གྲགས་ཆེ་བའི་དགོན་ཆེན་བདུན་བཞེངས་ཤིང༌། གྲུབ་མཐའ་དྲུག་བྱུང་རྒྱུད་གསུམ་པ། ཆོས་ཉིད་པ། བདེན་འགྲུབ་པ། མངོན་པ་བ།
མདོ་སྡེ་བ། འདུལ་བ་པ་བཅས་སོ།། ༧༥༤ ལོར་རང་རྒྱལ་གྱི་ཧཱ་ཤང་ཅན་ཀྲིན་འོངས་ནས་འདུལ་གཞུང་བསྐྱངས། དུས་རབས་བརྒྱད་པའི་སྐབས་སུ་སློབ་དཔོན་ཁུང་ཧའེ་བདེན་ཚིག་པའི་གྲུབ་མཐའ་སྤེལ་བ། དེ་ཡང་རྡོར་རྗེ་རྩེ་མོ་གཙོ་བོར་བྱས་ནས་དད་པ་བྱེད། དུས་རབས་བཅུ་གཉིས་པར་ཡོན་ཁུང་གིས་ཞིང་ཁམས་སྦྱོང་བའི་གྲུབ་མཐའ་བཙུགས་ཤིང༌། སངས་རྒྱས་འོད་དཔག་མེད་དང་ཚེ་དཔག་མེད་སོགས་ཀྱི་བསྟན་བཅོས་གཙོ་བོར་བསླབ་པ་དང༌། ཐར་པ་ཐོབ་ན་གཞན་དབང་སྟེ་སངས་རྒྱས་ཀྱིས་མ་གཏོགས་རང་དབང་གིས་འཐོབ་མི་སྲིད་ལ། སངས་རྒྱས་ཚེ་དཔག་མེད་ཀྱི་མཚན་རྩེ་གཅིག་ཏུ་བརྗོད་ན་དག་ཞིང་དུ་སྐྱེ་བ་ལེན་པར་འདོད། སྒྲུབ་པ་གཙོ་བོར་མི་དམིགས་ཏེ།
སངས་རྒྱས་ཚེ་དཔག་མེད་ལ་བསམ་པ་རྣམ་དག་གིས་དད་པ་བྱས་ནས་འཚང་རྒྱ་བའི་རྒྱུ་རུ་འགྱུར་ལ། སྡིག་པ་ཅན་ཡིན་ན་སངས་རྒྱས་ཀྱིས་ལྷག་པར་བསྐྱང་དགོས་པར་སྙམ། དམར་ཟས་དང་བུད་མེད་ལེན་པ་ལ་དགག་སྡོམ་མེད། དུས་རབས་བཅུ་གསུམ་པར་ཉི་མའི་ཆུ་སྐྱེས་ཀྱིས་ཉིན་པད་མ་པའི་གྲུབ་མཐའ་བཙུགས་ནས་དམ་ཆོས་པད་དཀར་མདོ་གཞུང་གཙོ་བོར་བརྩིས། རྒྱལ་རབས་ལེན་ཚང་གི་སྐབས་སྒོམ་སྒྲུབ་པའི་གྲུབ་མཐའ་དར། གོང་མ་མིང་ཀྲིའི་སྐབས་བསྟན་པ་ཉམས། ༡༨༨༩ ལོར་བསྟན་པའི་མེ་རོ་གསོས། དེང་སང་དད་ལྡན་ཁྲི་བརྒྱད་སྟོང་བདུན་བརྒྱ་དང༌། གྲུབ་མཐའ་བཅུ་གསུམ་གྱི་ནང་གསེས་སུའང་ཡན་ལག་བརྒྱ་དང་དྲུག་ཅུ་ཡོད་དོ།། ༩¿ བསྟན་པ་ཡོ་ནན་ལ་དར་བའི་ཚུལ་ནི།
སྤྱི་ལོ ༢ པའི་དུས་མཇུག་ཏུ་ཀྲུང་གོ་ནས་དམ་པའི་ཆོས་དྲངས་པ་ཡིན་ལ། དེ་ཡང་དམ་ཆོས་དབུ་བརྙེས་པའི་དུས་སུ་འདོད། དུས་རབས་དྲུག་པའི་ཚེ་དགོན་པ་ཉི་ཤུ་ལྷག་དང༌། གྲྭ་པ་ལྔ་བརྒྱ་ལྷག ། ཡོ་འགྱུར་བསྟན་བཅོས་པོ་ཏི་བཅོ་ལྔ་དང་བཅས་ཡོད་ཟེར། དུས་རབས་བཅུ་གསུམ་པའི་སྐབས་སུ་རྒྱལ་པོ་དང་བསྟན་འཛིན་ཆེན་པོ་གཉིས་ཀྱིས་རྒྱལ་སྲིད་མཉམ་དུ་བསྐྱངས། ༡༠༣༡ ལོར་སྲིད་གཞུང་གིས་མཐུན་རྐྱེན་སྦྱར་ནས་དགོན་པ་དགུ་བརྒྱ་དང་ལྔ་བཅུ་བཞེངས། ༡༡༢༩ ལོར་མཆོད་རྟེན་བརྒྱད་ཁྲི་བཞི་སྟོང་བཞེངས་པར་རབ་གནས་མཛད། དེའི་ཚེ་སྒོམ་པ་བ་དང་སྤྱིལ་བུ་པའི་གྲུབ་མཐའ་བྱུང༌། དུས་རབས་བཅོ་ལྔ་པའི་བར་བསྟན་པ་ཉམས།
དུས་རབས་བཅུ་བདུན་པ་ནས་བཅོ་བརྒྱད་པའི་བར་ཏེ་ལོ་ཉིས་བརྒྱའི་རིང་ལ་རྒྱལ་ཁབ་ལྷོ་བྱང་གཉིས་སུ་གྱེས་ཤིང༌། བྱང་གི་རྒྱལ་པོས་བསྟན་པ་ཚུལ་བཞིན་བསྐྱངས་རུང་དམག་འཁྲུག་མང་བས་དར་རྒྱས་མ་བྱུང༌། ༡༦༩༦ ལོར་སྨྱུག་ཚལ་བའི་ཧྭ་ཤང་སེ་དཀར་ཁྱུང་ཏོག་གིས་པད་མ་པའི་གྲུབ་མཐའ་སྤེལ། དུས་རབས་ཉི་ཤུ་པའི་དུས་མགོར་བསྟན་པ་ཉམས་པ་སོར་ཆུད་དང་མ་ཉམས་གོང་དུ་སྤེལ། ད་ལྟ་ཐེག་ཆེན་པ་ཁྲི་ཉིས་སྟོང་དང་ཉན་ཐོས་ཁྲི་ཉིས་བརྒྱ་ཡོད་དོ།། ༡༠¿ བསྟན་པ་བལ་ཡུལ་དུ་དར་བའི་ཚུལ་ནི། ཐོས་པ་ལྟར་ན་སྤྱི་ལོའི་སྔོན་གྱི་ལོ་ལྔ་བརྒྱ་ཉི་ཤུ་ཡས་མས་ཏེ་རྒྱལ་པོ་ཁི་ལཱ་ཏིས་དབང་སྒྱུར་མཛད་པའི་དུས་སུ་སངས་རྒྱས་བཅོམ་ལྡན་འདས་འཁོར་བཅས་བལ་ཡུལ་དུ་ཕེབས་ནས་དམ་ཆོས་སྤེལ་ཟེར། དུས་རབས་བཞི་པར་ཐེག་ཆེན་དར་བ་དང༌། སློབ་དཔོན་དབྱིག་གཉེན་ཡང་གནས་འདིར་ཕྱག་ཕེབས། ༦༣༣ ལོར་ཐང་སིན་བླ་མ་དེར་ཕེབས་ནས་ཟིན་ཐོ་བཏབ་པའི་ནང་དུ་བལ་ཡུལ་དུ་ཐེག་པ་ཆེ་ཆུང་གཉིས་དང་གྲྭ་པ་ཉིས་སྟོང་ལྷག་ཡོད་ཟེར།
དུས་རབས་བརྒྱད་པ་ནས་དགུ་པའི་བར་དུ་རྒྱ་གར་གྱི་བྲམ་ཟེའི་ཆོས་ལུགས་དེར་དར་ནས་ནང་བསྟན་ཉམས་རུང་ས་མཐའ་རྣམས་དང་བྱང་ཕྱོགས་སུ་ད་དུང་ཉམས་མེད། དུས་རབས་བཅུ་གསུམ་པར་མའུ་སེ་ལིན་གྱི་དམག་གིས་བྷང་ག་ལར་དཔུང་འཇུག་བྱས་ནས་ཆོས་སྡེ་མིང་གྲགས་ཅན་རྣམས་བརླགས་པས་གྲྭ་པ་མང་པོས་གསུང་རབ་མང་པོ་ཁྱེར་ཏེ་བལ་ཡུལ་དུ་བྱོན། སྐབས་དེར་ས་སྐྱ་པའི་གྲུབ་མཐའ་དེར་དར། དུས་རབས་བཅོ་ལྔ་པའི་བར་ཀརྨ་པའི་གྲུབ་མཐའ་དར། ད་སྐབས་གྲྭ་པ་ཁྲི་གྱ་དྲུག་ཡོད། ༡༡¿ བསྟན་པ་ལི་ཡུལ་དུ་དར་བའི་ཚུལ་ནི། ཐོས་པ་ལྟར་ན་འོད་སྲུངས་ཀྱི་རིང་བསྲེལ་གྱི་མཆོད་རྟེན་ཡུལ་དེར་ཡོད་ཟེར། ཇོ་བོ་ཤཱཀྱ་ཐུབ་པ་དེར་ཕེབས་ནས་ལྷ་མོ་དྲི་མ་མེད་པའི་འོད་ལུང་བསྟན་པ་ཞེས་པའི་མདོ་གསུངས། འུ་ཐེན་མཁར་དུ་ལྷ་ཁང་བརྩིགས། རྒྱལ་པོ་དྷརྨ་ཨ་ཤྭས་ཙཱརྨའི་གཙུག་ལག་ཁང་བཞེངས།
རྒྱལ་པོ་བི་ཛ་ཡས་དགྲ་བཅོམ་པ་སཾ་གྷ་ཀོ་ཤ་སྤྱན་དྲངས་ནས་གཙུག་ལག་ཁང་དུ་མ་བརྩིགས། རྒྱལ་པོ་བི་ཛ་ཡ་སིངྷས་བྱམས་པའི་དུས་སྟོན་བཙུགས། རྒྱལ་པོ་བི་ཛ་ཡ་དྷརྨས་བོང་མཁར་དུ་བྱམས་པ་བཞེངས་སོ།། ༡༢¿ བསྟན་པ་ནང་སར་ཏུ་དར་བའི་ཚུལ་ནི། ཧན་རྒྱལ་རབས་ཀྱི་མིང་དྷི་རྒྱལ་པོའི་དུས་སུ་བསྟན་པའི་དབུ་བརྙེས་ཟེར། རྒྱལ་པོ་དེས་བང་ཆེན་ལ་ཝང་ཙོང་གྲུབ་མཐའ་འཚོལ་བར་བཏང༌། རྒྱ་གར་ནས་ཀྱང་དགྲ་བཅོམ་པ་མ་ཏངྒ་དང་པཎྜི་ཏ་གོ་བྷར་ན་ཟེར་བ་གཉིས་ཀྱིས་སྟོན་པའི་བྲིས་ཐང་ཞིག་དང༌། རིང་བསྲེལ་བུམ་པ་གང༌། ཐེག་པ་ཆེ་ཆུང་གི་མདོའི་གླེགས་བམ་མང་པོ་ཁྱེར་ནས་ནང་སར་འོངས། པེ་མ་ཟི་སོགས་བཙུན་པའི་ལྷ་ཁང་བདུན་དང་བཙུན་མའི་ལྷ་ཁང་གསུམ་བཞེངས།
རྒྱལ་པོ་ཨ་ཤཱ་ཀས་རི་བོ་རྩེ་ལྔར་མཆོད་རྟེན་ཆེན་པོ་ཞིག་དང༌། ཞཱན་ཐུང་ཟི་དགོན་པ་བཏབ། རབ་བྱུང་དྲུག་བརྒྱ་ཉི་ཤུ་དང་བཙུན་མ་ཉིས་བརྒྱ་སུམ་ཅུ་བྱུང༌། དགྲ་བཅོམ་པས་མདོ་སྡེ་རིམ་པར་ཕྱེ་བ་ཞེ་གཉིས་པ་ཞེས་དང༌། པཎྜི་ཏས་ས་བཅུ་པའི་མདོ་སོགས་མདོ་སྡེ་ལྔ་བསྒྱུར། ཧན་མིང་དྷི་རྒྱལ་པོའི་དུས་སུ་ཏོ་ཤྲཱི་དང་སློབ་དཔོན་དེ་གཉིས་ཀྱི་བར་དུ་རྩོད་པ་བྱུང་ནས་ཏོ་ཤྲཱི་རྣམས་ཕམ། ཐང་ཐའི་ཙུང་གི་རིང་ལ་ལོ་ཙཱ་བ་ཐང་སན་ཙན་ཟེར་བ་བྱུང་སྟེ་དམ་ཆོས་མང་པོ་བསྒྱུར་ཅིང་བསྟན་པ་རྒྱས་པར་མཛད། དེ་ཡན་ཆད་ལ་ལོ་ཙཱ་བ་ཉིས་བརྒྱ་བྱུང་ཟེར། ཡོན་རྒྱལ་རབས་སྐབས་སོག་པོས་དབང་འཛིན་པ་ན་དཀོན་མཆོག་ལ་དད་པ་བྱེད་ཅིང༌། ས་སྐྱ་པཎ་ཆེན་ཁུ་དབོན་སྤྱན་དྲངས་ནས་བསྟན་པ་རིན་པོ་ཆེ་རྒྱས་པར་མཛད།
ཏཱ་མིང་རྒྱལ་པོ་ཡུང་ལོའི་དུས་སུ་བྱམས་ཆེན་ཆོས་རྗེ་ཤཱཀྱ་ཡེ་ཤེས་སྤྱན་དྲངས་ནས་ཏཱ་གོ་ཤྲཱི་ཞེས་པའི་མཚན་གནང༌། ཆིང་རྒྱལ་རབས་སྐབས་རྒྱལ་དབང་ལྔ་པ་ཆེན་པོ་སྤྱན་དྲངས། བདེ་སྐྱིད་རྒྱལ་པོའི་དུས་སུ་དགེ་འདུན་གྱི་སྡེ་མང་པོ་བཏབ། ལྕང་སྐྱ་རྡོ་རྗེ་འཆང་ངག་དབང་བློ་བཟང་ཆོས་ལྡན་སོགས་མཁས་གྲུབ་དུ་མ་སྤྱན་དྲངས། རྒྱལ་པོ་ཆན་ལུང་གི་དུས་སུ་གཙུག་ལག་ཁང་དང་དགོན་སྡེ་མང་པོ་བཞེངས་ཤིང༌། རྗེ་ཡེ་ཤེས་བསྟན་པའི་སྒྲོན་མེ་རྩ་བའི་བླ་མར་བཟུང༌། དེ་ལྟར་ནང་སར་སྡེ་སྣོད་འཛིན་པ་དང་གྲུབ་པ་ཐོབ་པའི་ཧྭ་ཤང་བགྲང་ཡས་པ་བྱུང་ངོ༌།། ༡༣¿ བསྟན་པ་སོག་ཡུལ་དུ་དར་བའི་ཚུལ་ནི། ཇིང་གིར་རྒྱལ་པོའི་སྲས་གོ་དན་གྱིས་ས་སྐྱ་པཎྜི་ཏ་ཀུན་དགའ་རྒྱལ་མཚན་སྤྱན་དྲངས་ནས་མཆོད་ཡོན་དུ་འབྲེལ། སེ་ཆེན་རྒྱལ་པོའི་རིང་ལ་འགྲོ་མགོན་ཆོས་རྒྱལ་འཕགས་པ་བློ་གྲོས་རྒྱལ་མཚན་གདན་དྲངས་ཏེ་དབུ་བླར་གྱུར།
གཙུག་ལག་ཁང་དང་དགེ་འདུན་གྱི་སྡེ་མང་པོ་བཙུགས། ཀུན་མཁྱེན་ཆོས་སྐུ་འོད་ཟེར་གདན་དྲངས་ནས་མདོ་དང་བསྟན་བཅོས་དུ་མ་སོག་སྐད་དུ་བསྒྱུར། བུ་ཡན་ཐུ་རྒྱལ་པོའི་རིང་ལ་སྣར་ཐང་གི་བསྟན་འགྱུར་བཞེངས། རྒྱལ་དབང་གསུམ་པ་བསོད་ནམས་རྒྱ་མཚོ་སྤྱན་དྲངས་ཏེ་དམ་པའི་ཆོས་སྤེལ་བར་མཛད། རྒྱལ་པོ་བོ་ཤོག་ཐུ་ཧན་གྱི་རིང་ལ་མདོ་སྔགས་ཀྱི་གྲྭ་ཚང་མང་པོ་བཙུགས། སྤྱིར་སོག་ཡུལ་དུ་རྗེ་ཙོང་ཁ་པའི་རིང་ལུགས་དར་ཆེ་ལ། བཀའ་འགྱུར་བསྟན་འགྱུར་སོག་སྐད་དུ་བསྒྱུར་བ་མང༌། བཀྲ་ཤིས་ལྷུན་པོ་དང་དཔལ་ལྡན་འབྲས་སྤུངས་སོགས་ནས་མཁས་གྲུབ་མང་པོ་གདན་དྲངས་ནས་མདོ་སྔགས་ཀྱི་བསྟན་པ་སྤེལ་དུ་བཅུག ། འདུལ་བའི་བཅའ་ཁྲིམས་དང་ལམ་རིམ་ཆེ་ཆུང་གི་འཆད་ཉན་གཙོ་བོར་བྱས། ཕྱིས་སུ་མཚན་ཉིད་ཀྱི་འཆད་ཉན་ཡང་བཙུགས།
གཙུག་ལག་ཁང་དང་སྐུ་གསུང་ཐུགས་ཀྱི་རྟེན་ཤིན་ཏུ་མང་པོ་བཞེངས་པས་སོག་པོ་ཕལ་ཆེ་བ་སངས་རྒྱས་ཆོས་ལུགས་ལ་དད་པ་ཞིག་གོ། ༡༤¿ བསྟན་པ་འཇར་མན་ལ་དར་བའི་ཚུལ་ནི། ༡༩༡༣ ལོར་སེ་ཏན་སི་ཏོ་ཁྲེ་ཟེར་བས་ཐོག་མར་བྷོ་ལིན་གྲོང་ཁྱེར་དུ་ནང་བསྟན་ཚོགས་པ་བཙུགས། ༡༩༢༡ ལོར་གྷི་ལིན་དང་སེ་ཏན་སི་ཏོ་ཁྲེ་རྣམ་པ་གཉིས་ཀྱིས་མོ་ནེ་ཧེ་གྲོང་ཁྱེར་ནས་ནང་བསྟན་མཉམ་འབྲེལ་ཚོགས་པ་བཙུགས་ཤིང༌། དེ་ལ་དད་ལྡན་ལྔ་བརྒྱ་ཞུགས་ཡོད། ༡༩༣༢ ལོར་དར་ཁེ་ཞེས་བྱ་བས་དགོན་པ་བླ་ན་མེད་པ་གཅིག་བཞེངས་ཤིང༌། དེ་ལ་འདུ་ཁང༌། སྒོམ་གྲྭ། དཔེ་མཛོད་ཁང་བཅས་བཀོད། ༡༩༦༠ ལོར་འཇར་མན་ནང་བསྟན་མཉམ་འབྲེལ་ཚོགས་པ་བཙུགས་ཤིང༌།
ཧན་བྷོ་ས་ཆར་གདན་ས་བཏབ། ལོ་དེར་བོད་མི་འགས་བོད་འགྱུར་བསྟན་པ་སྤེལ་ཞིང༌། གཙོ་བོ་གསང་སྔགས་ཉམས་ལེན་བྱེད། ད་སྐབས་འཇར་མན་ཡོངས་ལ་ནང་བསྟན་གྱི་དད་ལྡན་པ་ཁྲི་བདུན་ཡོད་ཟེར་རོ།། ༡༥¿ བསྟན་པ་ཧྥ་རན་སི་ལ་དར་བའི་ཚུལ་ནི། ད་ལྟའི་བར་དུ་ནང་བསྟན་ལ་ཞིབ་འཇུག་བྱེད་པའི་ཡུན་ནི་ལོ་བརྒྱ་ལྷག་སོང༌། བྷོ་ལོ་ཕུ་ཞེས་བྱ་བས་ཐོག་མར་དམ་ཆོས་པད་དཀར་ཧྥ་ཡིག་ཏུ་བསྒྱུར། ལིའེ་ཝེ་ཟེར་བས་ཐེག་ཆེན་གྱི་གཞུང་པོད་ཧྥ་ཡིག་ཏུ་བསྒྱུར། ལིའེ་ཝེ་སློབ་མ་ཕུ་སངས་རྒྱས་ཀྱིས་མངོན་པ་མཛོད་བསྒྱུར། ༡༩༤༥ ལོར་ཡོ་ནན་གྱི་བསྟན་འཛིན་མང་པོ་ཞིག་ཧྥ་རན་སིར་ཕེབས་ནས་བསྟན་པ་སྤེལ།
ད་སྐབས་བོད་དར་ནང་བསྟན་གྲུབ་མཐའ་དུ་མ་ཧྥ་རན་སི་ལ་གཞི་ཆགས་ནས་དར་འཕེལ་ཆེ་ལ། རྙིང་མ་བས་ལྷ་སའི་དགོན་པ་ལ་དཔེ་བླངས་ནས་ཆོས་སྡེ་ཆེན་པོ་བཞེངས། ད་ལྟ་ཧྥ་རན་སི་ཡོངས་ལ་དད་ལྡན་པ་ཁྲི་གསུམ་ཡོད་དོ།། ༡༦¿ བསྟན་པ་ཨ་མེ་རི་ཀར་དར་བའི་ཚུལ་ནི། ༡༨༩༣ ལོར་ནང་བསྟན་ལ་ཞིབ་འཇུག་བྱེད་འགོ་བརྩམས། དུས་རབས་བཅུ་དགུ་པའི་དུས་མཇུག་ཏུ་འཇར་པན་གྱི་བསྟན་འཛིན་དག་གིས་ཞ་ཝེ་དབྱི་སོགས་ཀྱི་ས་ཆ་ལ་དག་ཞིང་པའི་དགོན་ལག་བཞེངས། ༡༨༩༩ ལོར་ནང་བསྟན་མཐུན་ཚོགས་བཙུགས་ཤིང༌། དེའི་འཕྲོར་ལོ་ཧྲན་ཅི་དང༌། ཀྲི་ཅ་གྷོ། ཉུག་ཡོ་སོགས་ཀྱི་གྲོང་ཁྱེར་དུ་དགོན་པ་བཏབ་པ་དང༌།
སྐྱེ་བོ་རྣམས་བསྟན་པ་ལ་བཙུད། ༡༩༠༠ ལོར་བསྟན་པའི་སྒོར་ཞུགས་མཁན་སྟོང་འགའ་ལས་མེད་མོད། འཛམ་གླིང་དམག་ཆེན་གཉིས་པ་མཇུག་སྒྲིལ་རྗེས་གྲྭ་པ་ཆིག་ཁྲི་བརྒྱད་སྟོང་ཐོན། ༡༩༥༠ ལོའི་སྐབས་སུ་གཙོ་བོ་ཐེག་པ་ཆེན་པོ་དར། ༡༩༧༠ ལོའི་སྐབས་སུ་བོད་ཀྱི་རྙིང་མ་པ་དང༌། ས་སྐྱ་པ་དང༌། བཀའ་བརྒྱུད་པ་སོགས་ཀྱིས་སོ་སོའི་གྲུབ་མཐའ་སྤེལ་ཞིང༌། དགོན་པ་བཏབ་པ་དང༌། སྐྱེ་བོ་མང་པོ་ཆོས་ལ་བཀོད། ད་སྐབས་བསྟན་པའི་སྒོར་ཞུགས་མཁན་ཁྲི་སུམ་ཅུ་ཡོད་པ་དང༌།
ནང་བསྟན་རྩ་འཛུགས་བཞི་བཅུ་ཡོད་ཟེར་རོ།། [སངས་རྒྱས་ཀྱི་བསྟན་པ་རྒྱལ་ཁབ་ཕྱི་ནང་དུ་དར་ཚུལ་འདི་ནི། འཛམ་གླིང་གི་ཆོས་ལུགས་ཁག་བཅུའི་ངོ་སྤྲོད་བློ་གསལ་བུང་བའི་དགའ་སྟོན་ཞེས་བྱ་བ་ལས། ༧སྐྱབས་རྗེ་མཁན་ཆེན་ཁྲ་འགུ་རིན་པོ་ཆེས་ཟུར་བཀོལ་མཛད།] ༄༅། །ཁྲ་འགུ་བ་བོད་ཞེན་གྱིས་རྨ་རྒྱལ་སྤོམ་ར་མཇལ་བར་ཕྱིན་པའི་ལོ་རྒྱུས། རབ་བྱུང་བཅུ་བདུན་པའི་མེ་ཕོ་ཁྱི། རང་ལོ་བདུན་ཅུ་དོན་བཞི། བོད་ཟླ་གསུམ་པ། སྤྱི་ལོ་ཉིས་སྟོང་དྲུག་གི་ཟླ་བ་བཞི་པའི་ཚེས་བཅོ་ལྔ་ཉིན་བལ་ཡུལ་ནས་ཧོང་ཀོང་བརྒྱུད་རིམ་པས་ཐེ་ཝན་ལ་ཕྱིན།
ཚེས་ཉེར་དགུ་ཉིན་ནས་ཀའོ་ཞུང་གི་ཆོས་ཚོགས་ལ་ལྷ་མོ་དཔལ་གྱི་གཡང་ཆོག་ཉིན་གསུམ་འདོན་དགོས་པ་ཞིག་བྱུང་བས། དེ་སྐབས་ཆོ་ག་དང༌། གཡང་བསང་གི་ཚིག་དོན་ལས། སྤྱིར་ལྷ་མོ་དགུ་དང༌། དེའི་འཁོར་དུ་ལྷ་ཀླུ་གཉན་གསུམ་ཡོད་པ་དང༌། དེ་ལས་གཉན་ཆེན་པོ་ནི་རྨ་རྒྱལ་སྤོམ་ར་ཡིན་སྟབས། རྨ་ཆེན་ནི་ཡུལ་ལྷ་ཁྱད་པར་ཅན་ཞིག་ཡིན་པའི་དྲན་བསྐུལ་བྱུང༌། མ་ཟད་ཟླ་བ་རྗེས་མར་ཕ་ཡུལ་དུ་འགྲོ་རྒྱུའི་འཆར་གཞི་ཞིག་ཀྱང་ཡོད། དེའི་རྒྱུ་མཚན་ནི་རང་དགོན་དུ་གྲྭ་པ་ཉིས་བརྒྱ་ལྷག་ཙམ་ཡོད་འདུག ། འོན་ཀྱང་མང་ཆེ་བ་དགེ་ཚུལ་སློང་གི་སྡོམ་པ་མ་ཐོབ་པ་ཤ་སྟག་ཡིན་སྟབས།
སྔ་ལོ་དབྱར་གནས་ཚུགས་མ་ཐུབ། དེར་བརྟེན་ལོ་འདིར་རབ་བྱུང་བསྙེན་རྫོགས་ཀྱི་སྡོམ་པ་ཞིག་གནང་རྒྱུ་གལ་ཆེ་བ་དང་གཅིག ། དེ་བཞིན་དགོན་དུ་ཐུགས་རྗེ་ཆེན་པོ་གསང་བ་འདུས་པའི་སྒྲུབ་པ་ལོ་རྟག་པར་ཚུགས་ཀྱི་ཡོད་ཅིང༌། དེ་ཡང་མཁས་གྲུབ་ཀརྨ་ཆགས་མེད་ཀྱིས་མཛད་པའི་ཡིག་ཆ་ལྟར་ཡིན། སྤྱིར་དེའི་ཕྱག་ལེན་གྱི་རྒྱུན་དཀོན་པ་ཞིག་ཡིན་ཀྱང༌། རང་དགོན་དུ་སྔར་གྱི་ཕྱག་བཞེས་མ་ཉམས་པ་ཡོད། འོན་ཀྱང་གྲྭ་པ་ཕལ་ཆེར་ལ་དབང་ལུང་མེད་པར་བརྟེན། སྔར་དགུ་བཅུ་གོ་བདུན་ལོར་རང་ཕ་ཡུལ་དུ་འགྲོ་བའི་སྐབས་དབང་ཞིག་བསྐུར་ཐུབ་ན་བསམ་པ་བྱུང་ཡང༌། དུས་ཚོད་ཀྱིས་མ་འདང་བའི་རྐྱེན་གྱིས་ལག་ལེན་མ་ཐུབ་པར་ལུས། དེའི་ཕྱིར་དབང་རྒྱས་པ་ཞིག་མ་གྲུབ་ན་ཐབས་མེད་སྙམ་པ་ནི་རྒྱུ་མཚན་གཉིས་པ་ཡིན་པས་ངེས་པར་འགྲོ་དགོས་ཡོད་པ་ལྟར།
དེར་འགྲོ་སྐབས་ལམ་དུ་རྨ་རྒྱལ་གྱི་གནས་རིར་རྒྱང་ཐག་མི་རིང་བ་ཞིག་ཡིན་ཚོད་ལ། དེ་དུས་ངེས་པར་མཇལ་དགོས་སྙམ་པ་བྱུང་བས། རྒྱུས་ཡོད་པའི་མི་འགའ་ཞིག་ལ་དྲི་མོལ་བྱེད་སྐབས། ཐག་ཉེ་བ་ཞིག་ན་ཡོད་པ་ཡང་ཤེས་རྟོགས་བྱུང༌། དེ་རྗེས་ཐེ་ཝན་ནས་ཧོང་ཀོང་དང༌། དེ་ནས་བོད་ཟླ་བཞི་པའི་ཚེས་བཅུ་བཞི་ཉིན་མེ་འཁོར་ཐོག་རྒྱ་ནག་ལྷོ་ཕྱོགས་རྒྱ་མཚོའི་འགྲམ་གྱི་ཞིང་ཆེན་ཀོང་ཏོང་གི་གྲོང་ཁྱེར་གཙོ་བོ་ཀན་ཀྲོན་ལ་འབྱོར། དེར་སྦྱིན་བདག་གསར་པ་སི་ཏིས་བན་ཝང་དང༌། དེའི་ཆུང་མ་ཕོ་ལེས་ཆའོ་ཞེས་པ་གཉིས་ཀྱི་ཁང་པར་བསྡད་ནས་ཁོང་གཉིས་ཀྱིས་གྲ་བསྒྲིགས་དང༌། སྣེ་ལེན་ཕུན་སུམ་ཚོགས་པ་བྱས་བྱུང་ཞིང༌། རྫིང་བུ་ཞིག་ཀྱང་ཡོད་སྟབས་ས་གནས་ཚ་བ་ཆེ་བའི་ཡུལ་དུ་འོང་བར་བརྟེན།
ཆུ་རྐྱལ་བྱས་པས་ཤིན་ཏུ་སྐྱིད་པའི་ཚོར་བ་བྱུང༌། ཚེས་བཅོ་ལྔ་ཉིན་ཀོང་ཏོང་ནས་ཐོན་ཏེ་གནམ་གྲུའི་ཐོག་འགྲོ་སྐབས་སྒེའུ་ཁུང་ནས་བལྟས་པས། རྒྱ་ནག་ལྷོ་ཕྱོགས་ཀྱི་ཡུལ་ལྗོངས་རྣམས་རི་དང་ལྗོན་ཤིང་གི་ཕྱུག་ཅིང༌། བར་བར་དུ་རི་བོའི་རྩེ་མོར་ཁ་བ་བརྒྱབ་པ་ཡང་ཁ་ཤས་ཡོད་པ་བཅས་ཤིན་ཏུ་མཛེས་པ་འདུག། དེ་ནས་རྒྱ་ནག་བྱང་ཕྱོགས་ལ་སླེབས་སྐབས། བྱེ་ཐང་སྐྱོ་བོ་ཡོད་པའི་མཐོང་སྣང་བྱུང༌། མཐར་ཟི་ལིང་གི་གནམ་ཐང་དུ་འབྱོར་སྐབས་སྔར་རང་འགྲོ་བསྐྱོད་བྱེད་པའི་སྐབས་ལས་ཡར་རྒྱས་ཆེ་བར་བཟོས་འདུག ། དེར་སླེབས་ནས་བློ་གྲོས་ཉི་མ་དང༌། ཀར་དགེ་སོགས་རང་དགོན་གྱི་བསུ་མ་རྣམས་དང༌། ཟི་ལིང་དུ་རྒས་ཡོལ་ཆེད་འབྱོར་བའི་རང་གི་ཉེ་དུ་ཁ་ཤས་ངོ་འཕྲད་ལ་བྱུང་ཞིང༌།
དུལ་མོ་ཆོས་རྗེ་ཡང་ཆེད་དུ་ཕེབས་པ་མ་ཡིན་ཀྱང༌། ཕྱི་ཉིན་པེ་ཅིང་བརྒྱུད་དབྱིན་ཇི་བསམ་ཡས་གླིང་དུ་ཕེབས་རྒྱུ་ཡིན་འདུག་པས། ཞོར་དུ་གནམ་ཐང་ལ་ཕེབས་པ་ཞལ་མཇལ་བྱུང་ཞིང༌། རྗེས་སུ་མགྲོན་ཁང་ལ་ངོ་འཕྲད་ཆེད་ཕེབས་བྱུང༌། དེའི་ཕྱི་ཉིན་ངོ་ཤེས་རྣམས་ལ་ངོ་འཕྲད་ཆེད་དེར་བསྡད་པས་མི་རྣམས་དང་ཐུག་འཕྲད་བྱུང༌། དེ་རྗེས་ཟི་ལིང་ནས་ཐོན་ཏེ། ཁྲ་འགུར་འགྲོ་བའི་སྐབས་འཆར་གཞི་ལ་ཟི་ལིང་ནས་ཁྲ་འགུ་བར་ཉིན་གཉིས་བྱས་ནས། ཉིན་གཅིག་མགོ་ལོག་གི་ས་གནས་མཛོ་རྒན་ར་བ་ཞེས་པར་སྡོད་པ་དང༌། དེ་ཉིན་རྨ་རྒྱལ་སྤོམ་ར་མཇལ་བར་འགྲོ་རྒྱུ་བྱས་རུང༌། མགྲོན་ཁང་ནས་ཐོག་མར་ཐོན་སྐབས་སུ་ཡང་ཆར་པ་ཤུགས་ཆེ་ཙམ་བབས་པ་དང༌།
དེ་ནས་རིམ་གྱིས་ས་གནས་ཇེ་མཐོར་སོང་སྟབས། ཆར་པ་དེ་ཁ་བ་ལ་འགྱུར་སོང་ཞིང༌། སྔ་མོ་ཆོས་རྒྱལ་སྲོང་བཙན་སྒམ་པོའི་སྐབས་རྒྱ་བོད་གཉིས་ཀྱི་ས་མཚམས་ཡིན་པ་རྨ་ཉི་ཟླ་ལ་ཞེས་གྲགས་པ་དེར་སླེབས། དེ་ནི་རྒྱ་བཟའ་ཀོང་ཇོ་བོད་དུ་བྱོན་སྐབས། ཡབ་ཀྱིས་གལ་ཏེ་རང་གི་སྲས་མོ་ཕ་མ་ལ་སེམས་ཤིན་ཏུ་འཕྲེང་ན། སྡུག་བསྔལ་གྱི་རྒྱུ་ལས་ཕན་ཐོགས་གང་ཡང་མེད་པས་དེ་འདྲ་ཞིག་མི་འབྱུང་བ་གལ་ཆེ་ལ། དེ་ཡི་ཐབས་ནི་ཡབ་ཡུམ་གྱིས་བརྩེ་བ་དེ་ཙམ་མེད་པའི་མཐོང་ཚུལ་འབྱུང་བ་ཞིག་དགོས་པ་དེའི་ཆེད་དུ་སྒམ་ཞིག་གནང་ནས། འདི་ནི་ཁྱེད་ལ་ཕ་མ་གཉིས་ཀྱིས་བརྩེ་བ་ཇི་ཙམ་ཡོད་པར་བསྟན་པའི་རྟགས་ཀྱི་རྔན་པ་ཡིན་པས། རྒྱ་བོད་གཉིས་ཀྱི་ས་མཚམས་ལ་མ་སླེབས་ཀྱི་བར་ཁ་མ་ཕྱེ་ཞེས་བསྒོས་པ་ལྟར་ཀོང་ཇོས་དེ་བར་ཁ་མ་ཕྱེས། དེར་ཕེབས་སྐབས།
བོད་ཀྱི་ཕྱོགས་ལ་བལྟས་པས་སྟོང་སང་ངེ་བ་ལྟ་བུའི་ཚོར་བ་དང༌། སྐྱོ་སྣང་ཞིག་བྱུང་བས་ཡབ་ཡུམ་གཉིས་ཀྱིས་གནང་བའི་ཕྱག་རྟགས་ཀྱི་སྒམ་དེ་ལ་གཟིགས་ནས་ཁ་ཕྱེ་བ་ན་རྡོ་ཡི་ཉི་མ་དང༌། ཟླ་བ་ཞིག་ལས་གང་ཡང་མ་བྱུང་བས། ཡབ་ཡུམ་གཉིས་ལ་རེ་ཐག་ཆད་པ་ལྟ་བུ་ཞིག་བྱུང་སྟེ་དེར་བོར་བར་བརྟེན་རྡོ་ཡི་ཉི་མ་དང་ཟླ་བ་དེ། ད་ལྟའི་བར་དེར་ཡོད་པས་མིང་ཡང་དེ་ལྟར་ཐོགས་པ་ཡིན་འདུག། སྐབས་དེར་རླངས་འཁོར་ལས་ཕྱིར་ཐོན་ཙམ་བྱས་ཀྱང༌། རླུང་དང་ཁ་ཆར་ཤུགས་ཆེ་བས་སྡོད་གནས་སོགས་གང་ཡང་མ་འབྱོར་ཡང༌། བོད་ཡུལ་བདེ་བའི་སྨོན་ལམ་དང༌། བསྟན་རྒྱས་སྨོན་ལམ་ཕྱོགས་བཅུ་དུས་བཞི་མ་ཞིག་ཁ་ཏོན་བྱས་ཏེ་སྨོན་ལམ་གང་ནུས་བཏབས་ནས་ལམ་དུ་ཞུགས་པ་ཡིན། དེ་ནས་ཐག་རིང་ཙམ་སླེབས་ནས་གནམ་གཤིས་ཅུང་ཟད་དྭང་སྟེ།
ཚྭ་ཆུ་ཡོད་པའི་ས་གནས་སུ་འབྱོར། དེར་ཟ་ལར་མི་རིགས་ཀྱི་ཟ་ཁང་ཞིག་ཏུ་ཉིན་གུང་གི་བཟའ་བཅའ་བྱེད་པར་ཕྱིན་པས། ཟ་ཁང་དེ་གཙང་སྦྲ་ཞན་པ་དང༌། ཡུན་འགོར་ཆེ་བར་བྱུང་སྟེ། མཆེད་གྲོགས་རྣམས་ཧོང་ཀོང༌། ཐེ་ཝན། མ་ལ་ཤི་ཡ་བཅས་ཡར་རྒྱས་ལྡན་པའི་ས་གནས་ནས་འོང་བ་ཡིན་སྟབས། སུན་སྣང་ལྟ་བུ་བྱས་རུང༌། རང་གིས་རྣམ་རྟོག་མ་བྱས་པར་གྲོད་པ་འགྲང་བར་བྱས། དེ་རྗེས་མགོ་ལོག་གི་ས་གནས་མཛོ་རྒན་ར་བ་ཞེས་པར་སྔ་ཙམ་འབྱོར་རུང༌།
ཆར་རླུང་ཤུགས་ཆེ་བ་དང་ན་བུན་གྱི་སྒྲིབ་ནས་ཐག་རིང་གི་ས་ཆ་དང་རི་བོ་སོགས་མི་མཐོང་བ་ཞིག་བྱུང་བར་བརྟེན། དེ་ཉིན་རྨ་རྒྱལ་མཇལ་བར་མི་འགྲོ་བར་སླར་དགོན་ནས་ཕྱིར་ལོག་འོང་སྐབས་འགྲོ་རྒྱུའི་ཐག་གཅོད་དགོས་པ་བྱུང༌། དེ་ནས་བོད་ཟླ་བཞི་པའི་ཚེས་བཅོ་བརྒྱད་ཉིན་དགོན་དུ་འབྱོར་སྐབས། མི་དམངས་དང་དགོན་པ་གྲྭ་ཚང་ནས་སྣེ་ལེན་གང་གཟབས་དང༌། དེ་ནས་དགེ་ཚུལ་སློང་གི་སྡོམ་པ་ དང༌། ཐུགས་རྗེ་གསང་འདུས་ཀྱི་སྒོ་ནས་སངས་རྒྱས་སྟོང་དབང༌། རང་དགོན་ལ་སྐུ་འགྱེད་དང༌། ཞལ་ལག དགོན་པ་གཞན་ལ་སྐུ་འགྱེད་མང་ཇ། རྣམ་སྣང་ལ་གནས་མཇལ་སོགས་བགྱི་འོས་རྣམས་ལེགས་གྲུབ་ཀྱིས་བོད་ཟླ་བཞི་པའི་ཚེས་སུམ་ཅུ་ཉིན།
དགོན་ནས་གྲྭ་མངས་ནས་སྐྱེལ་མ་བཅས་ཆུ་ཚོད་བརྒྱད་ཐོག་བསྟན་རྒྱས་སྨོན་ལམ་སོགས་བྱས་ཏེ་ཐོན། དགེ་བསྙེན་ལ་སྙན་དར་ཕུལ། དེ་ནས་ཤེལ་དཀར་དང༌། སྐྱེ་མདོ། སེང་ཟེ་གྲོང་བཅས་ནས་སྐྱེལ་དར་སྤྲད་མཁན་རྣམས་བྱུང༌། ཟི་ལིང་བར་སྐྱེལ་མཁན་ལ། བློ་གྲོས་ཉི་མ་དཔོན་གཡོག་གཉིས། སྒྲུབ་དཔོན་ཁྱེའུ་རིན་ཆེན། མཁན་པོ་ཕྲིན་ལས་དཔལ་བཟང༌། རིན་ཆེན་ནོར་བུའི་ཚ་བོ།
ཀར་དགེ་སོགས་ཡོད་ཅིང༌། སྣུམ་འཁོར་དུལ་མོ་ཆོས་རྗེའི་ཕེབས་འཁོར། ཀརྨ་མདོ་སྔགས། བོ་རོག་ནས་རིལ་མ་ཚང་གི་མི་བརྒྱུད་ཡིན་པ་མཐར་ཕྱིན་ཞེས་པ་སོགས་ཡོད་ཅིང༌། འབྲི་ཆུ་ཟམ་པར་མ་སླེབས་ཙམ་དུ་རྒྱ་ཡི་ལོ་ཙཱ་བ་ཆེན་པོ་ཐང་ཞོན་ཙང་གི་དཔེ་སྟེག་ཡོད་སར་སླེབས་སྐབས། རྗེས་དྲན་དུ་སྤར་ཁ་ཤས་བཏབས། དེ་རྗེས་འབྲི་ཆུ་ཟམ་པ་བརྒལ། འབྲི་ཆུ་དང་རྫ་ཆུ་གཉིས་བར་གྱི་རི་བརྒྱུད་ཞེའུ་ལ་རྒྱབ། རྫ་ཆུ་ཁ་ཡི་ཕྱོགས་མཇའ་ཐང་ཞེས་པར་འབྲོག་པ་ཁ་ཤས་གུར་ཕུབ་ནས་ཞོ་ཚོང་མཁན་འདུག་པས། དབྱར་གྱི་སྤང་དང་མེ་ཏོག་རྒྱས་པ་དང༌།
གནམ་གཤིས་ཤིན་ཏུ་ལེགས་པ་བཅས་བྱུང་སྟབས་ཞོ་འཐུང་ནས་ཅུང་ཟད་བསྡད། རོགས་པ་རྣམས་ཀྱི་འབྲི་ཡི་བེའུ་དང༌། ལུག་གི་ལུ་གུ་སོགས་མཐོང་མ་མྱོང་སྟབས་པང་དུ་བཟུང་ནས་ཡ་མཚན་ཆེན་པོས་སྤར་བཏབས་པ་སོགས་བྱས་སོང༌། དེ་ནས་རིམ་གྱིས་རྫ་ཆུ་དང་རྨ་ཆུ་གཉིས་བར་གྱི་རི་བརྒྱུད་ཁྲ་ལ་ཞེས་སྔོན་གླིང་གེ་སར་བྱོན་པའི་དུས་སུ་སྤྱི་དཔོན་རང་ཚ་ཁྲ་རྒན་བཞུགས་གནས་ཡིན་པ་དེར་སླེབས་སྐབས། རླུང་རྟ་མང་པོ་གཏོར་ནས་བོད་ཡུལ་བདེ་བའི་སྨོན་ལམ་འདོན། འོན་ཀྱང་ས་ཆ་ཤིན་ཏུ་མཐོ་བའི་སྐད་གྲགས་ཡོད་པར་བརྟེན། ལ་དུག་ཕོག་དོགས་ཀྱིས་རླངས་འཁོར་ལས་ཕྱིར་མ་ཐོན་པར་ཐད་ཁར་ཕྱིན་པས་རྨ་ཆུའི་ཕྱོགས་ལ་སླེབས། སྤྱིར་འབྲི་ཆུ་དང༌། རྫ་ཆུ་འབབས་པའི་ལུང་གཤོངས་རྣམས་སུ་ལྗོན་ཤིང་སོགས་ཤིན་ཏུ་དཀོན་མོད། སྤང་ལྗོངས་མེ་ཏོག་སོགས་ཡོད་ཅིང༌།
མི་ཁྱིམ་དང་འབྲོག་སྡེ་མང་ལ། འབྲི་གཡག་དང༌། རྟ་ལུག་སོགས་ཀྱིས་གང་སར་ཁྱབ་པས། ཡུལ་ལྗོངས་ཀྱི་བཀོད་པ་མཛེས་པ་དང༌། རྨ་ཆུའི་ཕྱོགས་ཀྱི་ལུང་གཤོངས་རྣམས་སུ་སྤང་དང་མེ་ཏོག་དེ་ཙམ་མེད་པས་བྱེ་ཐང་ལྟ་བུ་དང༌། མི་ཡི་རྒྱུ་འགྲུལ་ཉུང་ཞིང༌། ལུག་ཉུང་ཤས་ཙམ་ལས། འབྲི་གཡག་སོགས་དཀོན་པས་སྟོང་པ་ལྟ་བུའི་ཚོར་བ་བྱུང༌། རྨ་ཆུའི་ཟམ་པ་བརྒལ་བས་ཆུ་བོའི་སྟོད་དུ་སོང་སྟབས་དེ་ཙམ་ཆེན་པོ་མི་འདུག ། རྨ་ཆུ་བརྒལ་ཟིན་ནས་ཅུང་ཟད་སོང་བའི་འཚམས་གློ་བུར་དུ་བྲག་རི་དཀར་པོ་དང༌།
སྤང་ལྗོངས་ཡོད་པའི་རི་བརྒྱུད་མཛེས་པ་ཞིག་མཐོང་རྒྱུ་ཡོད་པ་དེ་ནི་མགོ་ལོག་གི་ས་གནས་མཛོ་རྒན་རྭ་བ་ཞེས་པ་དེ་ཡིན། རི་བརྒྱུད་དེ་ནས་ལྷོ་ཕྱོགས་སུ་བལྟས་ན། བྲག་དང་རྫ་སྤང་འདྲེས་པའི་རི་བོ་ཆུང་ཆུང་བཀོད་པ་ཤིན་ཏུ་མཛེས་ཤིང་ཡིད་དུ་འོང་བ་མང་པོ་ཞིག་མཐོང་རྒྱུ་ཡོད་པ་དེ་རྣམས་རྨ་རྒྱལ་སྤོམ་རའི་རི་བརྒྱུད་ཡིན་འདུག། སྤྱིར་རྨ་འབྲི་རྫ་གསུམ་གྱི་ཆུ་བོ་ཐམས་ཅད་བྱང་ནས་ལྷོར་གཞོལ་བ་ཤ་སྟག་ཡིན། དེར་དམིགས་བསལ་ཆུ་བོ་ཆེ་ཙམ་ཞིག་ལྷོ་ནས་བྱང་གི་ཕྱོགས་ལ་འབབ་པ་ཡོད། དེ་རྨ་རྒྱལ་སྤོམ་རའི་རི་བརྒྱུད་རྣམས་ནས་ཐོན་པའི་ཆུ་བོ་ཡིན་ལ། ཆུ་དེ་བྱང་ཕྱོགས་སུ་མཚོ་ཞིག་ཡོད་སར་བབས་ཏེ། དེར་ཐིམ་ནས་ཆུ་འཇུག་མེད་པར་ས་ཁྲ་ལ་བྲིས་འདུག ། ཆུ་བོ་དེ་ལ་ཟམ་པ་ཆེ་ཙམ་ཞིག་བཟོས་ནས་དེའི་ཐོག་རླངས་འཁོར་ཆེ་ཆུང་ཁག་འགྲུལ་བསྐྱོད་བྱེད་ཀྱི་འདུག་ཅིང༌། དེར་རླངས་འཁོར་གྱི་སྣུམ་ཚོང་ས་ཞིག་ཡོད་སྟབས།
དེར་ང་རང་ཚོའི་རླངས་འཁོར་རྣམས་སྣུམ་གྱིས་བསྒྱངས་ནས་རིམ་པར་ལམ་ཆེན་ལས་ཟུར་དུ་ཐོན་ཏེ། རྨ་རྒྱལ་སྤོམ་རའི་ཕྱོགས་སུ་བསྐྱོད་པ་ཡིན། དེ་སྐབས་ལམ་ཡག་པོ་མེད་པ་དང༌། ཀྱག་ཀྱོག་མང་པོ་ཞིག་ཡོད་པར་བརྟེན། རླངས་འཁོར་ཁ་ཤས་འཁོར་ལོ་གས་ནས་བཟོ་བཅོས་གཏང་དགོས་པ་བྱུང་སོང༌།

ལམ་ཐག་ཀྱང་རིང་པོ་འདུག ། རྨ་རྒྱལ་སྤོམ་ར་ལ་རྒྱང་རིང་པོ་ནས་མཇལ་བའི་སྐབས་གངས་རི་ཆེན་པོ་གཟི་བརྗིད་དང་ལྡན་པ་ཞིག་མཐོང་གི་འདུག ། འོན་ཀྱང་དྲུང་དུ་ཉེ་བ་ན་ས་ཆ་མཐོ་བར་ཕྱིན་པའི་རྐྱེན་གྱིས་རི་བོ་ཅུང་ཆུང་དུ་སོང་བ་ལྟ་བུའི་སྣང་ཚུལ་བྱུང༌། མཐར་མགོ་ལོག་གི་ཡུལ་མི་རྣམས་ཀྱི་བསང་མཆོད་ཕུལ་གྱི་ཡོད་པའི་ས་གནས་སུ་འབྱོར་སོང་བས། སྤྱིར་ས་ཆ་དེར་དགོན་པ་ཆུང་ཆུང་ཞིག་ཡོད་འདུག་ལ། དེའི་བསྟན་བདག་བླ་མའི་ཡང་སྲིད་སྐྱེ་དགུ་མདོར་འཁྲུངས་ཡོད་པ་དང༌། སྤྲུལ་སྐུ་དེས་དགོན་པ་རི་ཁུག་ནས་ཐང་དུ་སྤོས་ཏེ། དེང་དུས་ཀྱི་ཨར་འདམ་གྱིས་དགོན་པ་རྒྱ་ཆེ་ཙམ་ཞིག་གསར་གཞེངས་གནང་གི་འདུག་ཅིང༌། དེར་ལས་ཀའི་མགོ་བྱེད་སྐྱེ་དགུ་ནས་ཡིན་པ་སྒ་པའི་མི་ཞིག་འདུག་པ་དེ་ལ་བསང་ཤུག་གང་ནས་ཐོབ་ཅེས་དྲིས་པས། ཁོང་གིས་ལབ་པར་སྤྱིར་མགོ་ལོག་ཡུལ་མི་རྣམས་ཀྱིས་ལྕི་བས་བསང་གཏང་གི་ཡོད་པ་དང༌། ཁོང་རྣམས་ཀྱིས་རྡོ་སོལ་གྱི་བསང་གཏང་བ་ཙམ་ལས་བསང་ཤུག་སོགས་ཐོབ་རྒྱུ་མེད་ཚུལ་ཟེར་བས།
སྤོས་སོགས་བསྲེག་ནས་བསང་གཏང་སྟེ། རི་བོ་བསང་མཆོད་དང༌། སྡེ་བརྒྱད་གསེར་སྐྱེམས་ཕུལ། བོད་ཡུལ་བདེ་བའི་སྨོན་ལམ་དང༌། བསྟན་རྒྱས་སྨོན་ལམ་ཕྱོགས་བཅུ་དུས་བཞི་བཅས་ཁ་ཏོན་བྱས་ནས་སྨོན་ལམ་གང་དྲག་བཏབས། མཐར་རླུང་རྟ་མང་པོ་ཞིག་འདུག་པ་ནམ་མཁའ་ལ་གཏོར་ནས་ལྷ་རྒྱལ་གཏང༌། སྤྱིར་དེ་ཉིན་གནམ་གཤིས་ཤིན་ཏུ་ལེགས་ཀྱང༌། དེ་སྐབས་སྤྲིན་འདུས་ནས་ཆར་པ་ཟིམ་བུ་གཏང་བ་དང༌། རང་གིས་བརྟག་དཔྱད་མ་བྱས་ཀྱང་གྲོགས་པོ་ཁ་ཤས་ཀྱིས་མཐོང་བར་འཇའ་ཞིག་ཀྱང་ཤར་སོང་ཟེར། གང་ལྟར་རྟགས་མཚན་ལེགས་ཙམ་བྱུང་བ་ནི།
རང་གིས་ཀུན་སློང་རྣམ་དག་གི་སྒོ་ནས་བསྟན་དོན་གྱི་བྱ་བ་སྒྲུབ་པ་ལ་ཡུལ་ལྷས་རྒྱབ་སྐྱོར་དང་སྡོང་གྲོགས་ཡོད་པའི་རྟགས་ཡིན་སྙམ་སྤྲོ་སྣང་འཕེལ་བ་ཞིག་བྱུང༌། དེ་ནས་རིམ་པར་ཐོན་ཏེ་ལམ་ཆེན་དུ་སླེབས་སྐབས་གནམ་གཤིས་ཡག་པོ་བྱུང༌། འོན་ཀྱང་ལམ་ཐག་རིང་བས་མཚོ་ལྷོ་ཀྲའོ་ཞེས་པར་དགོང་མོ་ཆུ་ཚོད་བཅུ་གཉིས་པ་ཙམ་ལས་མ་འབྱོར། དེར་འབྱོར་བ་ན་ས་ཆའི་མཐོ་ཚད་དམའ་བ་དང་ཁྲུས་ཁང་དང༌། གསང་སྤྱོད་སོགས་ཀྱི་མཐུན་རྐྱེན་འཛོམ་པར་བརྟེན། ཚོར་བ་བདེ་བ་དང༌། སེམས་ལྷོད་ལྟ་བུ་བྱུང༌། ཕྱི་ཉིན་ཉི་ཟླ་ལ་བརྒྱུད་ནས་འགྲོ་སྐབས། དེར་བལྟ་སྐོར་བ་མང་པོ་ཞིག་འདུག་ལ། ཚོང་རྫས་ཙག་ཙིག་ཁ་ཤས་ཚོང་གི་འདུག །
དེར་རྒྱང་ཤེལ་ཞིག་ཐོབ་བྱུང་བས་རི་ཀླུང་ཀུན་ལ་ལྟད་མོ་བལྟས་ཤིང༌། ལྷག་པར་དྲན་རྟེན་དུ་བོད་ཀྱི་ཕྱོགས་ལ་རྒྱབ་ལྗོངས་ཡོད་པའི་སྤར་ཁ་ཤས་ཡོད་པ་བྱས། དེ་བཞིན་རི་ཁུག་ཞིག་ཏུ་སྤངས་ལྗོངས་ཡག་པོ་ཡོད་པར་བརྟེན་སྔོན་མ་བརྒྱད་ཅུ་གྱ་བཞི་ལོར་ཇ་བསྐོལ་ནས་ཚ་བོག་གཅིག་བྱེད་མྱོང་བའི་ས་དེར། རྒྱ་བཟའ་ཀོང་ཇོའི་སྐུ་དང༌། ཁང་པ་མང་པོ་ཞིག་བཟོས་འདུག་ལ། སྒོ་ཆེན་མཛེས་པ་ཞིག་ཀྱང་འདུག་པས་ནང་དུ་བལྟ་བར་ཕྱིན་ཀྱང༌། དེ་ནི་རྒྱུ་མཚན་མི་ཤེས་པའི་མི་རྣམས་མགོ་སྐོར་གཏང་བྱེད་ཙམ་ལས། ཁུངས་ལུང་ཡོད་པ་དང༌། བཀོད་པ་མཛེས་པ། དངོས་གཙང་བའི་སྐུ་བཅས་གང་ཡང་མི་འདུག །
དེ་ནས་ཟི་ལིང་དུ་ཕྱིན་ནས་མཚོ་སྔོན་མགྲོན་ཁང་དུ་བསྡད། བོད་ཟླ་ལྔ་པའི་ཚེས་གཉིས་ཉིན། ཉི་མ་སྤྲུལ་སྐུ་ཞེས་པ་སྒ་ཁོག་ནས་ཡིན་པ་ཞིག་གིས་མི་དམངས་སྤྱི་གླིང་གི་ནང་དུ་ལྷ་ཁང་ཆུང་ཆུང་དང༌། ཐང་སྟོང་རྒྱལ་པོ། གླིང་རྗེ་གེ་སར་སོགས་ཀྱི་སྐུ་བཟོས་འདུག་པ་མཇལ། དེ་བཞིན་ཚ་མོ་ཨོ་སྐྱེས་རྐང་པ་ཆག་འདུག་པས་དེའི་ནད་དྲི་ལ་ཕྱིན་ཅིང༌། ཕྱི་ཉིན་ཀོང་ཏོང་བརྒྱུད་ཧོང་ཀོང་ལ་འབྱོར་སོང༌། ¿ཁྲ་འགུ་སྤྲུལ་མིང་པས། ¿ ༄༅། །ནུབ་རི་བཀྲ་ཤིས་ཆོས་འཁོར་གླིང་གསར་བཙུགས་ཞུས་པའི་ཕྱག་ཡིག
དེ་ཡང་ཐོག་མར་དམན་བུ་རང་གི་མི་ཚེར་བསོད་ནམས་དམན་པའི་དབང་གིས་སྤྱིར་བོད་གངས་ཅན་ཀྱི་ལྗོངས་སུ་བསྟན་པ་ཉམས་ཆགས་བྱུང་བ་དང༌། ལྷག་པར་རང་གི་མེ་ཏོག་གང་ལ་ཕོག་པའི་ལྷ་སྐལ་རྒྱལ་བའི་དབང་པོ་སྐུ་ཕྲེང་བདུན་པ་ཆོས་གྲགས་རྒྱ་མཚོས་ཕྱག་བཏབ་གནང་བའི་བཀའ་བརྒྱུད་ཀྱི་གདན་ས་ཁྲ་འགུ་བཀྲ་ཤིས་ཆོས་གླིང་དེ་ཉིད་རྨེང་མེད་བྱུང་ཞིང༌། རང་ཡང་ཉེས་མེད་བཙན་བྱོལ་དུ་འཁྱམས་དགོས་བྱུང་བའི་སྐབས། རྒྱ་ཆེ་ཞིང་སྤུས་ལེགས་པ་ཞིག་དཔལ་འབྱོར་ཕྲ་བས་རྔོ་མ་ཐོགས་མོད། གདན་ས་དེ་ཉིད་མིང་མེད་དུ་མ་སོང་བའི་ཆེད། བལ་ཡུལ་མཆོད་རྟེན་ཆེན་པོ་བྱ་རུང་ཁ་ཤོར་གྱི་མདུན། ས་ཆ་ཆུང་ཆུང་ཞིག་གཙང་ཉོས་ཐོག་དགོན་པ་གསར་བཞེང་གི་སྐབས། དགེ་འདུན་གསར་བཞུགས་ཤིན་ཏུ་དཀོན་པར་བརྟེན། འབྲེལ་ཡོད་འགའ་ཞིག་ལ་ཐབས་ཤེས་བྱས་ཀྱང༌། དེ་དག་གིས་དེང་སང་སློབ་གྲྭ་ཁག་ཏུ་བསླབ་སྦྱང་བྱ་རྒྱུ་གལ་ཆེ་བ་དང༌།
བསླབ་སྦྱང་མེད་པ་ཁག་ཀྱང་ཚོང་ལས་ཁེ་བཟང་ཡོད་པར་བརྟེན། གྲྭ་པ་གསར་ཞུགས་ནི་ཕལ་ཆེར་རེ་བ་མེད་པ་ལྟ་བུ་ལབ་པས་ཤིན་ཏུ་བློ་ཕམ་པ་ཞིག་བྱུང༌། འོན་ཀྱང་དཀོན་མཆོག་ལ་གསོལ་བ་འདེབས་པ་ལས་རེ་བ་མེད་སྟབས། རྟེན་གཙོ་ཐུབ་དབང་གི་སྐུ་བཞེངས་པའི་སྐབས་དགེ་འདུན་འདུ་བའི་འཁོར་ལོ་དང༌། དགེ་འདུན་མཐུན་པའི་འཁོར་ལོ་སོ་སོར་གྲངས་བརྒྱ་རེ་གཟུངས་དང་ལྷན་དུ་ཕུལ་ནས། ཀུན་སློང་བཟང་པོའི་སྨོན་ལམ་གྱིས་མཚམས་སྦྱོར་བཅས་གསོལ་བ་བཏབ་པས། ལོ་དེར་ནུབ་རི་ནས་གྲྭ་ཆུང་གི་ཐོག་མ་བསྟན་འཛིན་རྡོ་རྗེ་བྱུང་ཞིང༌། རིམ་པས་གོང་འཕེལ་གྱིས་སྔོན་བོད་དུ་བསྟན་པ་དར་བའི་སྐབས་ཀྱི་དགེ་འདུན་ལས་གྲངས་མི་དམན་ཙམ་བྱུང་བས་རྟེན་འབྲེལ་གྱི་ལ་ཉེ་ཤིན་ཏུ་བཟང་བར་མ་ཟད། ཆོས་ལྡན་བལ་པོའི་ཡུལ་ལྗོངས་འདི་ཉིད་ཆོས་ལུགས་གང་ལ་ཡང་ཡིད་ཆེས་དང༌། དད་གུས་ཆེ་ཞིང༌།
ལྷོ་ཕྱོགས་རྒྱ་གར་དང་ཐག་ཉེར་བདེ་ཐང་གི་སྟེང་དུ་འཁོད་པ་རྣམས་ཕལ་ཆེར་བྲམ་ཟེའི་ཆོས་ལུགས་འཛིན་ཅིང༌། དབུས་ཚོགས་རྒྱལ་ས་དང་འབྲེལ་བའི་བལ་པོའི་མི་རིགས་རྣམས་སྔོན་ནས་དར་བའི་ནང་པ་སངས་རྒྱས་པའི་གསང་སྔགས་རྡོ་རྗེ་ཐེག་པའི་ཉམས་ལེན་གྱི་རྒྱུན་ལེགས་སྦྱར་ཐོག་ཞལ་འདོན་གནང་བ་དང༌། བྱང་ཕྱོགས་པ་རྣམས་བོད་ཀྱི་སྐད་ཡིག་ཐོག་འཁོད་པའི་བཀའ་དང་བསྟན་བཅོས་ཀྱི་རྗེས་སུ་འབྲང་ནས་དམ་པའི་ཆོས་ཀྱི་ཉམས་ལེན་བྱེད་པ་སྤྱི་དང༌། ཧི་མཱ་ལ་ཡི་ལྷོ་བརྒྱུད་རི་སུལ་དུ་གནས་པའི་མི་རིགས་དང༌། ལྷག་པར་ནུབ་རིའི་ཕྱོགས་ཀྱི་མི་རྣམས་ཆོས་དད་ཆེ་ཞིང༌། སྲོག་གཅོད་སྤང་བ་ལ་ཡུལ་གྲུ་གཞན་ལས་ཁྱད་པར་དུ་འཕགས་པར་མ་ཟད་ཚེས་བཅུ་དང༌། ཉེར་ལྔ་ལ་ཚོགས་འཁོར་དང་མཆོད་འབུལ། ཉ་སྟོང་ལ་བསྙེན་གནས་སྲུང་བ་སོགས་ཁྱད་ཆོས་དུ་མ་ཡོད་པའི་ཤིན་ཏུ་བསྔགས་འོས་སུ་གྱུར་བས་བསྟན་པའི་གཞི་མ་རབ་ཏུ་བྱུང་བའི་སྡེ་གཙང་མ་ཞིག་བྱུང་ན་སྙམ་པའི་ལྷག་བསམ་རྣམ་དག་གིས། རང་དགོན་དུ་བཞུགས་པའི་ནུབ་རིའི་དགེ་འདུན་པ་རྣམས་ལ་བགྲོས་མོལ་བྱས་པར་དགའ་ཚོར་གྱི་སྟེང་ནས་དང་ལེན་བྱུང་བས། ན་མོ་བུདྡྷ་ཆོས་ཀྱི་ཤེས་རིག་དང་ཉམས་ལེན་གཅེས་སྐྱོང་གི་ཡིད་ཆེས་ཚོགས་པའི་གདུགས་དཀར་འོག་ནུབ་རི་བཀྲ་ཤིས་ཆོས་འཁོར་གླིང་ཞེས་པ་གསར་བཙུགས་ཞུས་པ་ལགས།
[ཁྲ་འགུ་སྤྲུལ་མིང་པས།] ༄༅། །བོད་ཀྱི་གདན་ས་ཁྲ་འགུ་བཀྲ་ཤིས་ཆོས་གླིང་དུ་སྒྲུབ་ཁང་ཉམས་གསོ་ཆེད་གནང་ བའི་ཕྱག་ཡིག
རྒྱལ་བའི་དབང་པོ་དཔལ་༧ཀརྨ་པ་ཆོས་གྲགས་རྒྱ་མཚོས་ཕྱག་བཏབ་པའི་གདན་ས་ཁྲ་འགུ་བཀྲ་ཤིས་ཆོས་གླིང་དུ་སི་ཏུ་པདྨ་ཉིན་བྱེད་དབང་པོས་བཀའ་ཤོག་དང་མཐུན་རྐྱེན་བཅས་གསོལ་རས་གནང་ཤིང༌། རྫ་དགེ་བླ་མ་བཀྲ་ཤིས་ལྷ་དར་ཞེས་པ་སྒྲུབ་དཔོན་དུ་ཆེད་གཏང་གིས་ནཱ་རོ་ཆོས་དྲུག་གི་སྒྲུབ་ཁང་གསར་འཛུག་ཐོག ། དབང་ལུང་མན་ངག་ཕྱག་ལེན་མྱོང་ཁྲིད་བཅས་ཞིབ་རྒྱས་གནང་བ་མ་ཉམས་ཤིང༌། རྣམ་པར་དག་པའི་རྒྱུན་བཞུགས་མོད། དུས་དབང་གིས་ཉམས་ཆགས་བྱུང་བ་ནི་ཀུན་གྱིས་མཁྱེན་གསལ་ལྟར་ལས། དེང་སྐབས་ཆོས་དད་རང་དབང་གི་སྐལ་བཟང་གསར་དུ་ཚེས་པའི་དུས་སྐབས་དབང་ལུང་མན་ངག་ཁྲིད་ཕྱག་ལེན་གྱི་རྒྱུན་བཅས་མ་ཉམས་པར་སླར་གསོ་ཐོག ། སྒྲུབ་པ་ཉམས་ལེན་མཐར་ཕྱིན་པའི་བསྟན་འཛིན་གྱི་སྐྱེས་བུ་འགྲོ་བའི་སྐྱབས་གནས་སུ་གྱུར་པ་མང་པོ་ཞིག་འབྱུང་དང་འབྱུང་བཞིན་པ་ལ།
དད་འབྱོར་དང་ལྡན་པའི་རྒྱལ་ཕྱི་ནང་གི་ཡུལ་གྲུར་འཁོད་པ་རྣམས་ཀྱིས་སྒྲུབ་ཁང་ཡར་རྒྱས་ཀྱི་ཆེད་དུ་ཞལ་འདེབས་ཚོགས་རྫོགས་གནང་ན་སོ་སོའི་བསོད་ནམས་འཕེལ་ཞིང༌། བསྟན་པའི་རྒྱུན་སྐྱོང་བའི་ཕན་པ་རླབས་པོ་འབྱུང་ངེས་ལགས་པས། རང་གིས་དཀའ་བ་སྤྱད་ནས་བསགས་པའི་ནོར་རྫས་ལས་རང་ལ་ཕན་པའི་སྙིང་པོ་ལེན་ཐུབ་པ་ཞིག་ཐུགས་ལ་མ་བརྗེད་པར་ཞུ་ཞེས་ཁྲ་འགུ་སྤྲུལ་མིང་པས་བྲིས་པ་དགེ་ལེགས་འཕེལ། ༄༅། །བོད་ཀྱི་གདན་ས་ཁྲ་འགུ་བཀྲ་ཤིས་ཆོས་གླིང་དུ་བཤད་གྲྭ་ཉམས་གསོ་ཆེད་གནང་ བའི་ཕྱག་ཡིག གདན་ས་ཁྲ་འགུ་བཀྲ་ཤིས་ཆོས་གླིང་དུ་མདོ་སྨད་ཀྱི་མཁས་པའི་དབང་པོ་འཇུ་མི་ཕམ་འཇམ་དཔལ་དགྱེས་པའི་རྡོ་རྗེ་ཕེབས་ནས་ལོ་གསུམ་ཙམ་བཞུགས་ཤིང༌། གནས་བདག་དགེ་བསྙེན་ཆེན་པོ་ལ་གསོལ་ཀ་ཡང་གསར་རྩོམ་དང༌། ཁྱད་པར་བསྟན་བཅོས་ཆེན་པོ་མཁས་པ་ལ་འཇུག་པའི་སྒོ་ལས་མཁས་པའི་བྱ་བ་གནས་བཅུ་ཆ་ཚང་གསར་རྩོམ་གནང་ནས། ཐུགས་བསྐྱེད་དང་སྨོན་ལམ་ཁྱད་པར་ཅན་གྱིས་བྱིན་རླབས་བསྩལ་བའི་མཐུས། ཁྲ་ལེགས་ཉི་མའི་མཚན་ཅན་བརྒྱད་པ་བཤད་སྒྲུབ་ཆོས་ཀྱི་ཉི་མས་བཤད་གྲྭ་གསར་འཛུག་གནང་ཐུབ་པ་བྱུང་སྟེ། ཞེ་ཆེན་ཀོང་སྤྲུལ་པདྨ་དྲི་མེད་ལེགས་པའི་བློ་གྲོས་ཀྱིས་བསྟན་བཅོས་ཆེན་པོ་ཤེས་བྱ་མཛོད་ཀྱི་བཤད་ཁྲིད་ཀྱིས་དབུ་བཙུགས་ནས་མཁན་པོ་བློ་གྲོས་རབ་གསལ་མཆོག་གིས་དབུ་ཕར་འདུལ་མཛོད་ཚད་མ་དང་བཅས་པའི་གཞུང་ཆེན་ཡོངས་རྫོགས་ཆ་ཚང་བར་གནང་སྟེ།
མཁས་པ་མང་པོ་ཞིག་བྱོན། ད་ལྟ་དེའི་རྒྱུན་སླར་ཡང་གསར་སྤེལ་གནང་བཞིན་པ་ལ། རྒྱལ་ཕྱི་ནང་གི་དད་འབྱོར་ལྡན་པ་ཁག་གིས་རོགས་རམ་དང་ཞལ་འདེབས་གནང་ན་རྒྱལ་བའི་བསྟན་པ་རིན་པོ་ཆེ་འགྲོ་བའི་བསོད་ནམས་ཞིང་དུ་འཕེལ་བའི་རྒྱུར་གྱུར་ནས། བསོད་ནམས་རྒྱ་ཆེན་པོ་འཕེལ་བར་འགྱུར་བའི་ཕྱིར། གཏོང་ཕོད་ཀྱི་སྒོ་འཕར་ཡངས་པོར་ཕྱེས་ནས་རང་རང་གིས་བསགས་པའི་ནོར་རྫས་ལས་རང་ལ་ཕན་པའི་སྙིང་པོ་ལེན་ཐུབ་པ་ཞིག་ཀུན་གྱི་ཐུགས་ལ་བཞག་པར་ཞུ། [ཁྲ་འགུ་སྤྲུལ་མིང་པས།] ༄༅། །འཇར་མན་སྒྲུབ་སྡེ་ ཐེག་ཆེན་ཡིད་འོང་གླིང་ རྣམས་ལ་གནང་བའི་ཕྱག་ཡིག སྤྱིར་རྒྱལ་དབང་བཅུ་དྲུག་པ་ཆེན་པོས། འཛམ་གླིང་གི་ས་གནས་མང་པོར་ཞབས་ཀྱིས་བཅགས་ཤིང༌།
རྒྱལ་བསྟན་སྤྱི་དང༌། ལྷག་པར་སྒྲུབ་བརྒྱུད་ཀརྨ་ཀམ་ཚང་གི་མན་ངག ། ཟབ་ལམ་ན་རོ་ཆོས་དྲུག་དང༌། དམ་ཆོས་ཕྱག་རྒྱ་ཆེན་པོ་དག ། འཛམ་གླིང་གི་ཡུལ་གྲུ་མང་པོར་འཁོད་པའི་རྗེས་འཇུག་རྣམས་ཀྱིས་ཉམས་སུ་ལེན་ཐུབ་པའི་ཕྲིན་ལས་རྒྱ་ཆེར་སྤེལ་བའི་ནང་ཚན། བླ་མ་དགེ་འདུན་རིན་པོ་ཆེ་ཡོ་རུབ་(Europe) ཕྱོགས་ཆེད་གཏང་གནང་ནས། འདི་ག་འཇར་མན་ཧལ་ཅི་ཤ་ཡི་(German Halscheid) ལ་ལོ་གསུམ་གྱི་སྒྲུབ་སྡེ་ཚུགས་ཐུབ་པ་བྱུང་ཡོད། འོན་ཀྱང་སྒྲུབ་ཐེངས་གཅིག་གི་རྗེས་བར་ཆད་ལྟ་བུའི་རྒྱུན་སྐྱོང་མ་བྱུང་བར་བརྟེན། བར་ལམ་རང་ནས། ཀརྨ་བཀའ་བརྒྱུད་ཀྱི་ལས་བྱེད་པ་ཡོངས་དང༌།
སློབ་མ་རྣམས་ལ་འབོད་བསྐུལ་ཞུས་པས་ཁོང་རྣམ་པ་སྤྱི་དང༌། ལྷག་པར་བླ་མ་རྡོ་རོ་ཐིས་ཡ་ནས་འབད་བརྩོན་ཆེན་པོ་གནང་བས་སྒྲུབ་ཁང་གསར་འཛུགས་ཐུབ་པ་བྱུང་ནས། རྒྱལ་དབང་བཅུ་བདུན་པ་ཆེན་པོས་སྒྲུབ་སྡེ་ ཐེག་ཆེན་ཡིད་འོང་གླིང་ཞེས་པའི་མཚན་གནང་ཤིང༌། རང་ནས་བླ་མ་ཀུན་དགའ་རྡོ་རྗེ་ཆེད་འཛུག་གིས་སྒྲུབ་སྡེ་གསར་འཛུག་སྐབས། སྒྲུབ་པར་བཞུགས་མཁན་ལ་ལར་ཆོས་དང་སྒྲུབ་པ་ལ་བཟློག་མེད་ཀྱི་དད་གུས་མོས་པ་དང་ལྡན་མོད། དཔལ་འབྱོར་ཐོག་ཕྱག་དངུལ་གྱིས་མ་འདང་བས་བར་ཆད་ཆེན་པོ་ཞིག་འོང་གི་འདུག་པར་བརྟེན། དད་འབྱོར་དང་ལྡན་པ་ཁག་ནས་དེ་དག་ལ་མཐུན་རྐྱེན་རོགས་རམ་གང་དྲག་གནང་ན། ཆོས་ཉམས་ལེན་གནང་བ་པོ་རྣམས་ཀྱི་བར་ཆད་བྲལ་བ་དང༌། རོགས་རམ་གནང་མཁན་ལ་ཡང་བསོད་ནམས་ཆེན་པོ་ཐོབ་པས་ཕྱག་དངུལ་གཏང་བ་དོན་ཡོད་པར་འགྱུར་ངེས་ལ་བརྟེན། ཐམས་ཅད་ནས་གང་དྲག་གནང་རོགས་ཞུ།
ཁྲ་འགུ་བས། ༄༅། །གཉི་ཤང་བཙུན་མའི་སྒྲུབ་སྡེ་ཉམས་གསོ་ཆེད་གནང་བའི་ཕྱག་ཡིག དེང་དུས་སྤྱིར་གསང་སྔགས་ཀྱི་ཆོས་ཉམས་ལེན་གནང་འདོད་ཡོད་པ་མང་པོ་ཞིག་ཡོད་པ་དང༌། ལྷག་པར་བུད་མེད་ཨ་ནེ་བྱེད་འདོད་ཡོད་པ་དང༌། ཉམས་ལེན་ལ་མོས་པ་ཡོད་མཁན་ཤིན་ཏུ་མང་པོ་ཞིག་ཡོད་ན་ཡང༌། ཉམས་ལེན་གནང་ཡུལ་བཙུན་མའི་སྒྲུབ་སྡེ་ཤིན་ཏུ་དཀོན་པར་བརྟེན། སྒྲུབ་སྡེ་ཞིག་མེད་ཐབས་མེད་པ་ཞིག་ཡོད་པར་མ་ཟད། ས་གནས་གཉི་ཤང་བྲག་དཀར་རྗེ་བཙུན་མི་ལ་རས་པས་ཁྱི་ར་བ་མགོན་པོ་རྡོ་རྗེ་རྗེས་སུ་བཟུང་བའི་གནས་དང་ཐག་ཉེར། ལོ་ཤས་རིང་ཤིན་ཏུ་སྟབས་བདེའི་བཙུན་མའི་སྒྲུབ་སྡེ་ཞིག་བཙུགས་ཀྱང༌། ད་ལྟ་ཁང་པ་རྙིང་ནས་ཉེན་ཁ་ཆེ་བ་ལྟ་བུར་སོང་བས།
སྒྲུབ་སྡེ་དེ་གསར་བཞེངས་མི་བྱ་ཐབས་མེད་དུ་འདུག་པས། སྒྲུབ་སྡེའི་ཆེད་ཞལ་འདེབས་གནང་བ་ཤིན་ཏུ་ཕན་ཐོགས་ཆེ་ཞིང༌། ལྷག་པར་བུད་མེད་རིགས་བརྩོན་འགྲུས་ཆེ་བས། གལ་ཏེ་སྒྲུབ་ཁང་གི་མཐུན་རྐྱེན་ལེགས་པ་ཞིག་བྱུང་ཚེ། ཉམས་ལེན་ཤིན་ཏུ་ལེགས་པ་མང་པོ་ཞིག་འབྱུང་ངེས་ལ་བརྟེན་ཞལ་འདེབས་གནང་བའི་སྦྱིན་བདག་ལ་བསོད་ནམས་རྒྱ་ཆེན་འབྱུང་བར་ངེས་པས། དེ་བཞིན་རང་གཞན་གཉིས་ཕན་ལ་ཐུགས་བསམ་གནང་རོགས་ཞུ། ཁྲ་འགུ་སྤྲུལ་མིང་པས། ཕྱི་ལོ་༢༠༠༡ ཟླ་བ་༧ ཚེས་༡༠ ལ། ༄༅། །སྣར་སྨད་ས་སྟེགས་དགོན་པ་ཉམས་གསོ་ཆེད་གནང་བའི་ཕྱག་ཡིག ༄༅། །ནེ་པལ་བྱང་ཕྱོགས་ཧི་མ་ལ་ཡའི་རི་བརྒྱུད་དོལ་པོ།
གཉེ་ཤང་སྣར་བཅས་པར་མཁས་གྲུབ་ཀརྨ་བློ་བཟང་ཞེས་པའི་བསྟན་འཛིན་སྐྱེས་བུ་དམ་པ་ཞིག་བྱོན་ནས་ཞལ་སློབ་མང་པོ་ལ་གདམས་ངག་གནང་ཞིང༌། བཀའ་བརྒྱུད་ཀྱི་གདན་ས་འགའ་ཞིག་ཕྱག་བཏབ་པའི་ནང་ཚན། སྣར་ལུང་པར་སྟོད་སྨད་གཉིས་ཡོད་པའི། སྣར་སྨད་དུ་ས་སྟེགས་དགོན་པ་ཞེས་པ་ཞིག་ཕྱག་བཏབ་སྟེ། ཡུལ་མི་ཡོངས་ལ་ཆོས་ཀྱི་འགྲོ་དོན་དང་ཕན་ཐོགས་ཅི་ཆེ་བྱུང་མོད། དེང་གི་དུས་བལ་བོད་ས་མཚམས་དང༌། ཧི་མ་ལ་ཡའི་རི་གཟར་དུ་སོང་སྟབས་རྒྱུ་འགྲུལ་དཀའ་བའི་དབང་གིས་དཔལ་འབྱོར་གྱི་གནས་སྟངས་དམན་པས། གཙུག་ལག་ཁང་དེ་ཡང་བདག་མེད་ལྟ་བུར་གྱུར་ནས་ཉམས་གུད་ཅི་ཆེར་བྱུང་བར་བརྟེན། གཙུག་ལག་ཁང་དེ་མ་ཉམས་པར་སྐྱོང་བའི་ཐབས་ཤེས་བྱེད་འཆར་འདུག་པ་ལ། དད་ལྡན་རྣམས་ཀྱིས་ཞལ་འདེབས་གང་དྲག་གནང་ན་དགོན་པ་ཉམས་ཆགས་ལས་སྐྱབས་པ་དང༌།
རང་ཉིད་ཀྱང་བསོད་ནམས་ཀྱི་ཚོགས་རྫོགས་པ་སྟེ་རང་གཞན་གཉིས་སྨན་དུ་འགྲོ་འདུག་པས། ཐམས་ཅད་ཀྱི་ཚོགས་རྫོགས་ཞལ་འདེབས་གང་ཟབ་གནང་རོགས་བཀའ་དྲིན་ཞུ། ཁྲ་འགུ་སྤྲུལ་མིང་པས་ཧིན་སྒོར་སུམ་སྟོང་བཅས་ཕུལ། ༄༅། །ཀེ་ན་ཌར་གཙུག་ལག་ཁང་གསར་བཞེངས་ གནང་བའི་ཕྱག་ཡིག སྤྱིར་ཀེ་ན་ཌ་ནི། ཞི་བདེ་ཆེ་ལ། མི་རིགས་དང༌། ཆོས་ལུགས་མ་འདྲ་སྣ་ཚོགས་ཞི་མཐུན་དུ་གནས་པ་ཞིག་ཡིན་པ་དང༌། ལྷག་པར་B.C.ཡུལ་ལྗོངས་མཛེས་ཤིང་བསིལ་དྲོད་སྙོམས་པས་ལྟ་བསྐོར་བ་དང༌། ཐུགས་སྤྲོ་ལ་ཡོང་བའི་མི་མང་སྟབས་དམ་པའི་ཆོས་ཀྱི་བསྟི་གནས་གཙུག་ལག་ཁང་ཞིག་ཡོད་ན།
ཆོས་ལྡན་གྱི་མི་དང༌། ཆོས་མེད་པའི་མི་སོགས་ཀུན་ལ་ཞི་བདེ་བག་ཕེབས་ཀྱི་སྣང་བ་དང༌། བག་ཆགས་བཟང་པོ་ཞིག་འབྱུང་བར་ངེས་པས་གཙུག་ལག་ཁང་བཞེངས་པ་འདི་ལ་ཀུན་གྱིས་འབྲེལ་བ་གནང་རོགས་ཞུ། ཞེས་ཁྲ་འགུ་སྤྲུལ་མིང་པས་སྤྱི་ལོ་༢༠༠༥ ཟླ་༨ ཚེས་༡༠ ཉིན་ནེ་པལ་མཆོད་རྟེན་བྱ་རུང་ཁ་ཤོར་ནས་བྲིས་པ་དགེ་ལེགས་འཕེལ། ༄༅། །རྒྱ་ནག་དང་བོད་ཀྱི་ཐེག་ཆེན་གཉིས་ལ་ཁྱད་པར་ཡོད་མེད་དང༌། བོད་དུ་ཆོས་དར་ཚུལ་གྱི་ ལོ་རྒྱུས་མདོར་བསྡུས། རྒྱ་ནག་ལུགས་ཀྱི་ཐེག་པ་ཆེན་པོ་དང༌། བོད་ལུགས་ཀྱི་གསང་སྔགས་རྡོ་རྗེ་ཐེག་པ་གཉིས་གཅིག་ཏུ་མཐུན་པའི་གནས་ནི། གཉིས་ཀ་སྟོན་པ་རྫོགས་པའི་སངས་རྒྱས་བཅོམ་ལྡན་འདས་མཉམ་མེད་ཤཱཀྱའི་དབང་པོའི་རྗེས་འཇུག་ཡིན་པར་གཅིག་པ་དང༌། དེའི་གསུངས་པའི་མདོ་སྡེ་རྣམས་དམ་པའི་ཆོས་ཡང་དག་པར་ཁས་ལེན་ཅིང༌།
འདུལ་བ། མདོ་སྡེ། མངོན་པ་སྟེ་སྡེ་སྣོད་གསུམ་ཞལ་གྱི་བཞེས་པ་དང༌། དཀོན་མཆོག་གསུམ། བདེན་པ་བཞི། འཕགས་པའི་ལམ་ཡན་ལག་བརྒྱད། རྟེན་འབྲེལ་བཅུ་གཉིས། ཕར་ཕྱིན་དྲུག ཚད་མེད་བཞི། བདག་མེད་གཉིས།
མི་དགེ་བཅུ་སྤང༌། དགེ་བཅུ་སྒྲུབ་པ་སོགས་དམ་པའི་ཆོས་ཀྱི་བརྡ་ཆད་དང༌། དམ་པའི་ཆོས་ཀྱི་ངོས་འཛིན། ཉམས་སུ་ལེན་ཚུལ་སོགས་ཕལ་ཆེར་དགོངས་པ་གཅིག་དང་དབྱངས་གཅིག་ཡིན་པ་སྨོས་མེད་ལ། ཁྱད་པར་ཅུང་ཟད་ཡོད་པ་ནི། རྒྱ་གར་ནས་ཆོས་དར་བའི་སྐབས་སུ་རྒྱ་ཡི་མཁས་པ་དང་ལོ་ཙཱ་བ་རྣམས་ཀྱིས་རྒྱ་ཡིག་དང་རྒྱ་སྐད་དུ་བསྒྱུར་ཞིང༌། དེ་བཞིན་བོད་ཀྱིས་མཁས་པ་དང་ལོ་ཙཱ་བ་རྣམས་ཀྱི་བོད་སྐད་དང་བོད་ཡིག་ཏུ་བསྒྱུར་བས། དེང་དུས་སོ་སོའི་ཡུལ་གྱི་སྐད་ཡིག་ཐོག་ཞལ་འདོན་དང༌། ཆོས་ཀྱི་སློབ་སྦྱོང་སོགས་གནང་གི་ཡོད་པ་དང༌། ཡུལ་སོ་སོའི་ལུགས་སྲོལ་ལྟར་རབ་ཏུ་བྱུང་བ་རྣམས་ཀྱི་ན་བཟའ་དང་ན་བཟའི་དབྱིབས།
དེ་བཞིན་ཁ་དོག་སོགས་མ་འདྲ་བ་ཡོད་ལ། གསང་སྔགས་ཀྱི་ལུགས་ལ་ལྷ་བདག་བསྐྱེད་དུ་བསྒོམས་པ་དེ་བོད་ཀྱི་ཐུན་མོང་མ་ཡིན་པའི་ལུགས་སྲོལ་ལྟ་བུ་ལགས། དེ་བཞིན་བོད་ཀྱི་ཆོས་དར་ཚུལ་ལོ་རྒྱུས་ནི། དུས་རབས་བདུན་པའི་ནང་རྒྱལ་པོ་སྲོང་བཙན་སྒམ་པོའི་སྐབས་བློན་པོ་ཐུ་མི་སམ་བྷོ་ཊ་རྒྱ་གར་དུ་བྱོན་ནས་རྒྱ་གར་གྱི་ཡི་གེ་ལ་དཔེ་བྱས་ཤིང༌། བོད་ཀྱི་སྐད་དང་མཐུན་པའི་ཡི་གེ་རྩོམ་ནས་ཆོས་བསྒྱུར། དེ་ནས་རྒྱལ་རབས་ལྔ་ཡི་རྗེས་རྒྱལ་པོ་ཁྲི་སྲོང་ལྡེའུ་བཙན་གྱི་སྐབས་སད་མི་མི་བདུན་རབ་ཏུ་བྱུང་ནས་དགེ་འདུན་གྱི་སྡེ་ཚུགས་ཤིང༌། གུ་རུ་རིན་པོ་ཆེས་རྙིང་མ། འབྲོག་མི་ལོ་ཙཱ་བས་ས་སྐྱ། མར་པ་ལོ་ཙཱ་བས་བཀའ་བརྒྱུད། རྗེ་ཙོང་ཁ་པས་དགེ་ལུགས་བཅས་དར་བར་མཛད་པ་ལགས་སོ་ཞེས་ཁྲ་འགུ་སྤྲུལ་མིང་པས་བྲིས་པ་དགེ།
༄༅། །རྡོ་རྗེ་འཇིགས་བྱེད་ཀྱི་ངོ་སྤྲོད་དང་བརྒྱུད་པ་ངོས་འཛིན། དེའི་དབང་ཞུ་བ་དང་སྔགས་ བཟླ་བའི་ཕན་ནུས། སྤྱིར་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཐུགས་མཁྱེན་བརྩེ་ནུས་གསུམ་གཅིག་ཏུ་བསྡུས་པའི་རང་གཟུགས་ནི། རྒྱལ་བ་རིགས་གསུམ་མགོན་པོ་སྟེ། སངས་རྒྱས་ཐམས་ཅད་ཀྱི་ཐུགས་དམིགས་པ་མེད་པ་སྙིང་རྗེ་ཆེན་པོའི་རང་གཟུགས་འཕགས་པ་སྤྱན་རས་གཟིགས་དང༌། ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་ཀྱི་རང་གཟུགས་འཕགས་མཆོག་འཇམ་དཔལ་དབྱངས། ཕྲིན་ལས་ནུས་པའི་རང་གཟུགས་གསང་བའི་བདག་པོ་ཕྱག་ན་རྡོ་རྗེ་ཡིན་པས་ན། རང་ཉིད་ཡེ་ཤེས་དང་ཤེས་རབ་འཕེལ་བ་དང༌། གཞན་ལ་ཡང་བུ་དང་བུ་མོ་ལ་སོགས་པར་ཤེས་རབ་འཕེལ་བའི་ཐབས་ནི། འཕགས་པ་འཇམ་དཔལ་དབྱངས་ལ་གསོལ་བ་བཏབ་པ་དང༌།
སྐུ་བསྒོམ་པ་དང༌། སྔགས་བཟླ་བ་བཅས་ཤིན་ཏུ་གལ་ཆེ་བ་ཡིན་ལ། ཡི་དམ་རྡོ་རྗེ་འཇིགས་བྱེད་ནི། འཕགས་པ་འཇམ་དཔལ་དབྱངས་དྲག་ཏུ་ཁྲོས་པའི་རྣམ་པར་བཞུགས་པ་ཉིད་ཡིན་པས། མཐུ་སྟོབས་ནུས་པ་ཆེ་ཞིང་ཤེས་རབ་དང་ཡེ་ཤེས་འཕེལ་བ་ལ་ནུས་པ་མྱུར་བས། རྡོ་རྗེ་འཇིགས་བྱེད་ཀྱི་དབང་ཞུ་བ་དང་སྔགས་བཟླ་བ་སོགས་ཕན་ནུས་ཤིན་ཏུ་ཆེ་ཞིང༌། སྤྱིར་བོད་དུ་དར་བའི་རྡོ་རྗེ་འཇིགས་བྱེད་ལ་བརྒྱུད་པ་མ་འདྲ་བརྒྱད་བཞུགས་པ་ལས། བཀའ་བརྒྱུད་ལུགས་ཀྱི་རྡོ་རྗེ་འཇིགས་བྱེད་འདི་ནི་བརྒྱུད་པ་གསུམ་དུ་འདུས་པ། མལ་གྱོ་ལོ་ཙཱ་བ་བློ་གྲོས་གྲགས་ཀྱི་བརྒྱུད་པ་ལས་བྱུང་བས་བྱིན་རླབས་དང༌། ནུས་པ་ལྷག་པར་ཆེ་ཞིང༌།
སྐབས་འདིར་རྡོ་རྗེ་འཇིགས་བྱེད་ཀྱི་དབང་བྱེད་རྒྱུ་བྱུང་བ་འདིས་དཔལ་འབྱོར་ཉམས་པ་གསོས་ཤིང༌། འཇིགས་བསྐུལ་རིང་ལུགས་ཀྱི་འཚེ་བ་འཇིག་རྟེན་ཀུན་ཏུ་ཞི་ཞིང་བདེ་སྐྱིད་དང་བྱིན་རླབས་འཕེལ་བར་འགྱུར་བས་ཐམས་ཅད་ཀྱིས་དོ་གལ་ཆེན་པོའི་སྒོ་ནས་སྒྲུབ་པ་ཉམས་ལེན་གང་གཟབ་གནང་རོགས་ཞུ། ཁྲ་འགུ་སྤྲུལ་མིང་པས། ༄༅། །བསྐལ་བཟང་སངས་རྒྱས་སྟོང་བྱུང་ཚུལ་དང་ དེའི་དབང་འཐོབ་པའི་ཕན་ཡོན། སྤྱིར་རང་རེ་རྣམས་ཀྱིས་དལ་འབྱོར་གྱི་མི་ལུས་ཐོབ་པའི་གནས་འདི་དང༌། དུས་ཚོད་འདི་ནི་བསྐལ་པ་བཟང་པོ་ཞེས་སངས་རྒྱས་ཀྱི་བཀའ་དང༌། མཁས་གྲུབ་མང་པོས་བསྟན་བཅོས་ལས་གསུངས་པ་ཡིན་ལ། དེའི་རྒྱུ་མཚན་ཡང་བསྐལ་པ་འདི་ཐོག་མར་ཆགས་པའི་སྐབས། གསེར་གྱི་མེ་ཏོག་སྟོང་སྐྱེས་པས་ལྷ་རྣམས་ཀྱིས་མ་འོངས་པར་བསྐལ་པ་འདི་ལ་སངས་རྒྱས་སྟོང་བྱོན་ནས་ཆོས་ཀྱི་འཁོར་ལོ་བསྐོར་བར་འགྱུར་བས་བསྐལ་པ་བཟང་པོ་ཡིན་ནོ་ཞེས་བརྗོད་པར་གྲགས། དེས་ན་བསྐལ་པ་འདིར་སྐྱེས་པ་ནི་རང་ངོས་ནས་སྐྱེ་བ་སྔ་མར་བསོད་ནམས་ཀྱི་ཚོགས་བསགས་པ་ལ་བརྟེན་ནས།
སངས་རྒྱས་སྟོང་ལ་དད་པ་དང་མོས་གུས་བསྐྱེད་པས་སྔོན་བསགས་དགེ་བའི་ལས་འཕྲོ་ཡོད་པ་ཞིག་དང༌། བསྐལ་པ་བཟང་པོའི་སངས་རྒྱས་ཐམས་ཅད་དང༌། ལྷག་པར་སྟོན་མཆོག་ཤཱཀྱའི་རྒྱལ་པོས་ཐུགས་རྗེས་རྗེས་སུ་བཟུང་བའི་སྐལ་ལྡན་ཞིག་ཡིན་པར་བརྟེན། བསྐལ་བཟང་གི་སངས་རྒྱས་སྟོང་ལ་གསོལ་འདེབས་སྨོན་ལམ་ཞུས་ན་འབྲས་བུ་ཆེན་པོ་ངེས་པར་ཐོབ་ཐུབ་པའི་འབྲེལ་བ་བཟང་པོ་ཞིག་ཡོད་པར་བརྟེན། ད་ལམ་སངས་རྒྱས་སྟོང་གི་དབང་དང་བྱིན་རླབས་ཞུ་ན་སངས་རྒྱས་སྟོང་ལ་འབྲེལ་བ་བཟང་པོ་ཞིག་བྱུང་བས་འདི་ཕྱིའི་རྐྱེན་ངན་ཟློག་ཅིང༌། ལེགས་ཚོགས་ཀྱི་འབྲེལ་བ་ལ་བརྟེན་ནས་བསྐལ་པ་བཟང་བའི་སྒོ་ཕྱེ་བ་ཡིན་པས། ཐམས་ཅད་ཀྱི་གོ་སྐབས་བཟང་པོ་ཆུད་ཟོས་མ་འགྲོ་བར་ཤིན་ཏུ་གལ་ཆེ་ཞུ། ཁྲ་འགུ་སྤྲུལ་མིང་པས། ༄༅། །གྲུབ་ཐོབ་བརྒྱད་ཅུ་རྩ་བཞིའི་བྱིན་རླབས་དང་དབང་བསྐུར་ཐོབ་པ་གལ་ཆེ་བའི་སྐོར་དང༌། ཡི་དམ་གྱི་ ལྷ་ཞལ་སྦྱོར་གྱི་རྒྱུ་མཚན།
སྤྱིར་བདག་ཅག་གི་སྟོན་མཆོག་ཤཱཀྱའི་རྒྱལ་པོ་འཛམ་བུའི་གླིང་འདིར་བྱོན་ཏེ་དམ་པའི་ཆོས་ཀྱི་འཁོར་ལོ་བསྐོར་བར་མཛད་པས། རྒྱ་གར་ནས་བརྩམས་ཡུལ་གྲུ་རྣམས་སུ་ཉན་ཐོས་ཀྱི་ཐེག་པ་དང༌། བྱང་ཆུབ་སེམས་དཔའི་ཐེག་པ། གསང་སྔགས་རྡོ་རྗེ་ཐེག་པ་བཅས་སོ་སོར་དར་ཞིང་རྒྱས་པའི་ནང་ཚན། བོད་དུ་གསང་སྔགས་རྡོ་རྗེ་ཐེག་པའི་ཆོས་དར་བ་ཡིན་ལ། དེའི་ཕྱིར་རྡོ་རྗེ་ཐེག་པའི་མན་ངག་སོགས་འཆད་ཉན་གྱི་སྲོལ། ཉམས་ལེན་གྱི་རྒྱུན་རྣམས་ད་ལྟའི་བར་དུ་མ་ཉམས་པར་འཕེལ་ཞིང་རྒྱས་པར་མ་ཟད། གྲུབ་པ་ཐོབ་པའི་སྐྱེས་བུ་ཆེན་པོ་རྫུ་འཕྲུལ་དང་མངོན་ཤེས་སོགས་ལ་མངའ་བརྙེས་པ་ཡང་བསམ་གྱིས་མི་ཁྱབ་པ་ཞིག་བྱུང་ཐུབ་པ་ནི། དམིགས་བསལ་དམ་པའི་ཆོས་ཁྱད་པར་ཅན་ཡོད་པ་ལས་བྱུང་བ་སྟེ། དེ་ཡང་མར་པ་ལོ་ཙཱ་སོགས་སྐྱེས་ཆེན་མང་པོ་བོད་ནས་རྒྱ་གར་དུ་བྱོན།
ནཱ་རོ་དང་མཻ་ཏྲི་པ་སོགས་གྲུབ་ཐོབ་མང་པོ་ཞིག་དང་མཇལ། གསང་སྔགས་ཀྱི་རྒྱུད་སྡེ་ཆེན་པོ་བཞི་ཐམས་ཅད་དང༌། ལྷག་པར་རྣལ་འབྱོར་བླ་ན་མེད་པའི་རྒྱུད་སྡེ་ཆེན་པོ་རྣམས་ཀྱི་དབང་དང་གདམས་ངག ། མན་ངག་ཐམས་ཅད་ཞུས་ནས་ཐུགས་ཉམས་སུ་བཞེས་ཏེ། ཟབ་ཆོས་དེ་རྣམས་གདན་དྲངས་ཤིང་སྤེལ་བ་ལས་བྱུང་བ་ཡིན་ལ། དེ་ལྟར་ཟབ་ཆོས་ཞུ་ཡུལ་གྲུབ་ཐོབ་ཆེན་པོ་ཡང༌། ཕོ་གྲུབ་པ་ཐོབ་པ་དང༌། མོ་གྲུབ་པ་ཐོབ་པ། རབ་བྱུང་གྲུབ་པ་ཐོབ་པ་དང༌། ཁྱིམ་ན་བཞུགས་པ་གྲུབ་པ་ཐོབ་པ།
མཁས་པ་གྲུབ་པ་ཐོབ་པ། བྱ་བྲལ་གྲུབ་པ་ཐོབ་པ་སོགས་གཙོ་བོ་གྲུབ་ཐོབ་ཆེན་པོ་བརྒྱད་ཅུ་རྩ་བཞི་བྱོན་པ་ཡིན་པས། གསང་སྔགས་རྡོ་རྗེ་ཐེག་པའི་ཟབ་ཆོས་ཉམས་ལེན་བྱེད་ན་གྲུབ་ཐོབ་ཆེན་པོ་དེ་རྣམས་ལ་དད་པ་དང༌། མོས་གུས། གསོལ་འདེབས་མ་བྱས་ན་བྱིན་རླབས་འཇུག་དཀའ་བས། གསོལ་འདེབས་སོགས་ཉམས་ལེན་བྱེད་རྒྱུ་གལ་ཆེ་ཞིང༌། དེ་ལྟར་ཉམས་ལེན་བྱེད་པ་ལ་གྲུབ་ཐོབ་ཆེན་པོ་བརྒྱད་ཅུ་རྩ་བཞིའི་བྱིན་རླབས་ཀྱི་རྒྱུན་དབང་བསྐུར་ཐོབ་པ་ཤིན་ཏུ་གལ་ཆེ་བ་ལགས། ཡི་དམ་གྱི་ལྷ་ཞལ་སྦྱོར་གྱི་རྒྱུ་མཚན་ནི། གསང་སྔགས་རྡོ་རྗེ་ཐེག་པའི་ཆོས་ལས། ཡི་དམ་གྱི་ལྷ་ཞལ་སྦྱོར་གྱི་བསྐྱེད་རིམ་སྒོམ་པ་དང༌།
དེ་བཞིན་དམིགས་པའི་རྟེན་ཞལ་ཐང༌། སྐུ་བརྙན་སོགས་བཤམས་པ་དང༌། གསར་གཞེངས་གནང་བ་ནི། སྤྱིར་ཆོས་ཐམས་ཅད་སྟོང་ཞིང་བདག་མེད་པ་ཡིན་པ་དང༌། དེ་ཡང་སྟོང་པ་ཅི་ཡང་མེད་པ་མ་ཡིན་པར་སྣང་བ་རྟེན་འབྲེལ་ཟུང་དུ་འཇུག་པ་མཚོན་པའི་ཕྱིར་དང༌། སྟོང་པ་དབྱིངས་སྐྱེ་བ་མེད་པ་དང༌། མཁྱེན་པའི་ཡེ་ཤེས་ཕུན་སུམ་ཚོགས་པ་ཟུང་འཇུག་ཏུ་ཡོད་པར་སྟོན་པའི་ཆེད་དུ་ཡིན་པ་མ་ཟད། ཞེ་སྡང་ཅན་འདུལ་བའི་ཆེད་དུ་ཁྲོ་བོའི་རྣམ་པ་དང༌། འདོད་ཆགས་ཅན་འདུལ་བའི་ཆེད་དུ་ཞལ་སྦྱོར་གྱི་རྣམ་པར་སྒོམ་ན་ཉོན་མོངས་ཟིལ་གྱིས་གནོན་པ་དང༌། རང་བཞིན་གྱི་ཞི་བ་དང༌།
སྟོང་པར་ཤེས་པ་སོགས་དགོས་པ་ཤིན་ཏུ་གལ་ཆེ་བ་ལས། རང་གར་སྐྱེས་པ་བུད་མེད་ཀྱི་ཆགས་སྲེད་དང༌། ཆགས་སྲེད་འཕེལ་བའི་ཆེད་ལྟ་བུ་ག་ལ་ཡིན། དེ་བཞིན་ཏིང་ངེ་འཛིན་སྒོམ་པའི་སྐབས་སུ་ཆོས་ཀྱི་གནས་ལུགས་རྗེན་པར་རྟོགས་པ་དང༌། སྟོང་ཉིད་ཀྱི་གནས་ལུགས་རྗེན་པར་དངོས་སུ་མཇལ་བའི་མཚོན་དོན་དུ་ཡི་དམ་གྱི་ལྷ་ཡི་སྐུ་གཅེར་བུར་སྒོམ་པ་དང༌། ཡུལ་སྟོང་པ་ཉིད་དང༌། ཡུལ་ཅན་ཤེས་རབ་ཀྱི་ཕ་རོལ་དུ་ཕྱིན་པ་ནི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བསྐྱེད་པའི་ཡུམ་ལྟ་བུར་གྱུར་པའི་ཕྱིར་ཡི་དམ་གྱི་ལྷ་ཡུམ་གྱི་རྣམ་པར་སྒོམ་པ་ཡིན་ལགས། [ཁྲ་འགུ་སྤྲུལ་མིང་པས།] ༄༅། །སྤྱན་རས་གཟིགས།
སྨན་བླ། གུ་རུ་ཞི་བ་བཅས་ ཀྱི་སྒོམ་བཟླས་ཀྱི་ཕན་ཡོན། སྐབས་འདིར་སྤྱན་རས་གཟིགས་ཀྱི་སྒོམ་བཟླས་འགྲོ་དོན་མཁའ་ཁྱབ་དང༌། སྨན་བླའི་སྒོམ་བཟླས། གུ་རུ་ཞི་བའི་སྒོམ་བཟླས་བཅས་སྒྲ་འཛིན་འཁོར་ཐག་དང༌། ཕྱག་དཔེ་བཅས་ཧོང་ཀོང་ཁྲ་འགུ་ཆོས་ཚོགས་ནས་གསར་བསྐྲུན་གནང་བ་འདིས། སློབ་མ་ཚོས་ཉམས་ལེན་བྱེད་སྐབས་ཕན་ཐོགས་ཆེན་པོ་འབྱུང་བར་མ་ཟད། སྤྱིར་བསྒོམ་བཟླས་བསྡུས་པ་འདི་དག་ཉམས་ལེན་གནང་བདེ་ལ། བྱིན་རླབས་ཆེ་བས་ཐམས་ཅད་ཀྱིས་དུས་རྒྱུན་ཉམས་ལེན་བྱེད་པའམ། སྐབས་སྐབས་སུ་ཉམས་ལེན་བྱེད་པ་གང་ཡིན་རུང༌།
ཕན་ཐོགས་དང་དགོས་པ་ཤིན་ཏུ་ཆེ་སྟེ། སྤྱན་རས་གཟིགས་ཀྱི་སྒོམ་བཟླས་བྱས་པས་ཉོན་མོངས་དང་ལས་ངན་ཞི་ཞིང༌། ངན་སོང་གི་སྐྱེ་སྒོ་ཆོད་པ་དང༌། སྨན་བླ་ཉམས་ལེན་བྱས་ན། ལུས་སེམས་བདེ་བ་ཐོབ་ཅིང༌། ན་ཚ་དང་རྐྱེན་ངན་ཞི། གལ་ཏེ་ནད་མེད་སོགས་ལུས་སེམས་བདེ་བ་ཡོད། དེ་ཉིད་ཡུན་རིང་དུ་གནས། གུ་རུ་རིན་པོ་ཆེའི་སྒོམ་བཟླས་བྱས་ན་གཟུགས་ཅན་གྱི་དགྲ་དང༌། གཟུགས་མེད་ཀྱི་བགེགས་སོགས་ཀྱི་གནོད་པ་དང་བྲལ་ནས་གནས་སྐབས་རྐྱེན་ངན་དང་བར་ཆད་ཞི་བ་དང༌།
མཐར་ཐུག་མཆོག་དང་ཐུན་མོང་གི་དངོས་གྲུབ་ཐོབ་པས་ཀུན་གྱི་དོ་གལ་ཆེན་པོས་སྦྱངས་བརྩོན་དང༌། ཉམས་ལེན་གནང་གྲུབ་པ་ཞུ་ཞེས་ཁྲ་འགུ་སྤྲུལ་མིང་པས་སྤྱི་ལོ་༢༠༠༧ ཟླ་༦ ཚེས་༢༥ ཉིན་ཧོང་ཀོང་དུ་བྲིས་པ་དགེ་ལེགས་འཕེལ། ༄༅། །དམ་པའི་ཆོས་ལ་སྦྱངས་བརྩོན་ཉམས་ལེན་དང་སྒོམ་པའི་ཕན་ཡོན། སྤྱིར་དམ་པའི་ཆོས་བྱས་ན་གནོད་སེམས་དང་ཕྲག་དོག་ལ་སོགས་པ་ཆུང་ཞིང༌། རང་ལས་ཆེ་བ་རྣམས་ལ་བརྩི་བཀུར་དང༌། རང་ལས་དམན་པ་རྣམས་ལ་བྱམས་སེམས་དང་སྙིང་རྗེ་སྐྱེ་བས་གཅིག་གིས་གཅིག་ལ་མཐུན་ལམ་དང་འབྲེལ་བ་བཟང་པོ་འབྱུང་བས་གཞན་ལ་མི་གནོད་ཅིང་ཕན་ཐོགས་པ་དང༌། དེ་ལ་བརྟེན་ནས་རང་ལ་ཡང་གཞན་གྱིས་བརྩི་མཐོང་དང༌། རོགས་རམ་ཐོབ་པས་རང་གཞན་གཉིས་ཀ་ལ་ཕན་ཐོགས་ཆེན་པོ་འབྱུང༌། དམ་པའི་ཆོས་སྦྱང་ན་གཞན་ལ་གནོད་པའི་བསམ་པ་ངན་པ་དང་བསླུ་བའི་རྫུན་དང་གཡོ་སྒྱུའི་བསམ་པ་རྣམས་ཉུང་དུ་འགྲོ་བར་མ་ཟད། སྤྱི་ཕན་དང་ལྷག་བསམ།
མཐོང་རྒྱ་ཆེ་བ་སོགས་ལ་བརྟེན་ནས། ཡུལ་མི་སྤྱི་དང་ནང་མི་སྤྱི་ལ་འཁོན་འཛིན་དང་འཁྲུག་པ་ལ་སོགས་པ་མེད་པར་ཀུན་ལ་ཕན་ཞིང་གནོད་པ་མེད་པས་རང་ཉིད་ཀྱང་སེམས་ལ་དགའ་སྤྲོ་དང༌། དེ་ལ་བརྟེན་ནས་ལུས་བདེ། ཚེ་རིང་ནད་མེད། བྱ་བ་ལམ་དུ་འགྲོ་བས་བདེ་སྐྱིད་འཕེལ། སྒོམ་བྱས་པའི་ཕན་ཡོན་ནི། སྤྱིར་རང་རང་གི་སྤྱོད་ལམ་ངན་པ། གོམས་གཤིས་ངན་པ། བསམ་པ་ངན་པ་རྣམས་སྤང་དགོས། སྤྱོད་ལམ་བཟང་པོ།
གོམས་གཤིས་བཟང་པོ་སོགས་བརྟེན་དགོས། དེ་ལྟ་བུ་འགྱུར་བཅོས་བྱེད་པ་ནི་བཤད་སླ་བ་དང་ཤེས་སླ་བ་ཞིག་ཡིན་ཀྱང༌། ལག་ལེན་ལ་དེ་ལྟར་སླ་བ་མ་ཡིན་པས། དེ་ལ་ཕན་པའི་ཐབས་སྒོམ་དགོས། སྒོམ་བྱས་ན་དེ་རྣམས་འགྱུར་བཅོས་སླ་བ་ཞིག་ཡིན་པས་སྒོམ་བྱེད་པ་ནི་ཤིན་ཏུ་གལ་ཆེ། སྒོམ་བྱེད་པ་དེ་ཤིན་ཏུ་གལ་ཆེ་མོད། དེ་ཡར་རྒྱས་བཏང་བ་ལ་དཀའ་ངལ་ཡོད་པས། སྒོམ་ཡར་རྒྱས་འགྲོ་བ་ལ་མཚམས་བསྡད་དགོས། མཚམས་བསྡད་ན་སྒོམ་ཡག་པོ་ཡོང་གི་རེད། དེང་དུས་དཔལ་འབྱོར་དང་ཤེས་ཡོན་སོགས་གོང་འཕེལ་འབྱུང་བཞིན་པ་ནི་མི་ཡི་བསོད་ནམས་ཞིག་རེད།
འོན་ཀྱང་བསམ་པ་བཟང་པོ། སྤྱོད་ལམ་བཟང་པོ་མཐུན་ལམ་སོགས་གོང་འཕེལ་འབྱུང་གི་མེད། དེ་ལ་བརྟེན་ནས་དམག་འཁྲུགས། ནད་ཡམས། འབྱུང་བའི་གནོད་པ་སོགས་ཆེ་རུ་འགྲོ་གི་ཡོད། དེ་ལ་ཕན་པའི་ཐབས་ཆོས་དར་དགོས། ཆོས་དར་བ་ལ་ལྷ་ཁང་དང་མཆོད་རྟེན་ལ་སོགས་པ་གཞེངས་དགོས་པའི་ཕྱིར། ཞལ་འདེབས་ཕུལ་ན་ཆོས་དར་བས་གནོད་པ་ཞི་ཞིང་བདེ་སྐྱིད་འཕེལ། བསོད་ནམས་ཆེན་པོ་འབྱུང༌། བསོད་ནམས་ཆེན་པོ་འབྱུང་ན།
རང་ཡང་ཚེ་རིང་ནད་མེད་དཔལ་འབྱོར་རྒྱས། བྱ་བ་གང་སྒྲུབ་ཀྱང་བར་ཆད་ཞི་བ་སོགས་འབྱུང་བས་ཕན་ཐོགས་ཆེན་པོ་ཡོད། ཅེས་ཁྲ་འགུ་སྤྲུལ་མིང་པས་སྤྱི་ལོ་༢༠༠༥ ཟླ་༣ ཚེས་༡༠ ཉིན་བྲིས། ༄༅། །བླ་མ་ལ་དད་པ་ཡིད་ཆེས་སྐྱེ་ཕྱིར་རྗེ་བཙུན་མི་ལའི་རྣམ་ཐར་མཇལ་དགོས་ཚུལ། སྤྱིར་ཆོས་བྱེད་པ་མཐར་ཐུག་གཏན་གྱི་བདེ་བ་རྫོགས་པའི་སངས་རྒྱས་ཀྱི་གོ་འཕང་སྒྲུབ་པའི་ཀུན་སློང་ཁྱད་པར་ཅན་དང་ལྡན་པ་ཞིག་ཡིན་ན་ཡང་རུང༌། ཡང་གནས་སྐབས་འཕྲལ་གྱི་རྐྱེན་སེལ། བར་ཆད་ཞི་ཞིང་བསམ་དོན་འགྲུབ་སྟེ། བྱ་བ་ལམ་དུ་འགྲོ་བའི་ཆེད་དུ་ཡིན་ཀྱང་རུང༌། གང་ལྟར་རྩ་བ་ཆོས་དང་བླ་མ་ལ་དད་པ་རྣམ་པར་དག་པ་དང༌། ཡིད་ཆེས་ཁྱད་པར་དུ་འཕགས་པ་སྐྱེ་བ་ཤིན་ཏུ་གལ་ཆེ་སྟེ།
ཡིད་ཆེས་དང་དད་པ་ཁྱད་པར་ཅན་ཞིག་བྱུང་ན་ཆོས་ཀྱི་ཉམས་ལེན་དང༌། གནས་སྐབས་ཀྱི་ཞབས་རིམ་གང་ལ་ཡང་ནུས་པ་ཐོན་པ་ཞིག་འོང་བ་ཡིན་ཅིང༌། དེ་ལྟ་བུའི་དད་པ་དང་ཡིད་ཆེས་སྐྱེ་བའི་རྒྱུ་ནི། སྤྱིར་རྣམ་ཐར་དང་ལོ་རྒྱུས་གསུང་མགུར་སོགས་མཇལ་དགོས་པ་ཡིན། དེ་ལས་ཀྱང་རྗེ་བཙུན་ཆེན་པོ་མི་ལ་རས་པའི་རྣམ་ཐར་མཇལ་ན། ཁོང་གི་དང་པོར་བླ་མ་བསྟེན་ཚུལ། བར་དུ་ཉམས་ལེན་སྐྱོང་ཚུལ། མཐར་འབྲས་བུ་ཐོབ་ཚུལ་བཅས་ཤིན་ཏུ་ངོ་མཚར་དང་ཡིད་ཆེས་སྐྱེ་འོས་པ་ཞིག་ཡིན་པའི་ཕྱིར། ད་ལམ་མི་ལ་རས་པའི་མགུར་གྱི་ཆོས་ཐུན་དང་གསུང་མགུར་དབྱངས་སུ་ལེན་པ། རྣམ་ཐར་ཉུང་ཤས་འཁྲབ་སྟོན་བྱེད་པ་མཇལ་རྒྱུ་འདི་ནི་ཤིན་ཏུ་གལ་ཆེ་སྟེ་ཆོས་ཆོས་སུ་འགྲོ་བ་དང༌།
ཆོས་ལམ་དུ་འགྲོ་བའི་ཐབས་ཁྱད་པར་ཅན་ལགས་པས་ཐུགས་ལ་མངའ་བར་ཞུ། ཁྲ་འགུ་སྤྲུལ་མིང་པས། ༄༅། །གཏེར་བུམ་གྱི་ཕན་ཡོན་དང༌། བུམ་པ་ བཅའ་བ་དང་སྒྲུབ་ཚུལ། སྤྱིར་དེང་དུས་དཔལ་འབྱོར་དང་འཕྲུལ་འཁོར་ཡར་རྒྱས་ཕྱིན་པའི་སྟོབས་ཀྱིས་གསེར་དངུལ། ཟངས་ལྕགས། རྡོ་རྗེ་ཕ་ལམ། པདྨ་ར་ག་སོགས་རིན་པོ་ཆེའི་རིགས། གཞན་ཡང་ཉེ་བར་མཁོ་བ་སྣུམ་དང་རླངས་རྫས། ཐ་ན་ས་རྡོ།
བྱེ་མ་སོགས་ཀྱི་གཏེར་ཁ་བཅས་བསྔོག་འདོན་བྱས་དང་བྱེད་བཞིན་པ་དང༌། དེ་བཞིན་གདོད་མའི་ནགས་ཚལ་གཅོད་འབྲེག ། ཆུ་བོ་དང་རྒྱ་མཚོ་འབག་བཙོག་བྱུང་བ་སོགས་ཀྱིས། འཛམ་གླིང་གི་སྣོད་བཅུད་གཉིས་ཀར་ཉམས་ཉེས་སྣ་ཚོགས་ཞིག་འབྱུང་དང་འབྱུང་བཞིན་པར་མ་ཟད། མ་འོངས་པར་ཧ་ཅང་ཉེན་ཚབས་ཆེ་བའི་ཚུལ་ཚན་རིག་པ་རྣམས་ནས་འབོད་བསྐུལ་བྱེད་བཞིན་པ་ལྟར་ལ། རྐྱེན་ངན་དེ་དག་ལས་སྐྱོབས་པ་དང༌། ཉམས་པ་གསོ་བའི་ཐབས། དམ་པའི་ཆོས་ཀྱི་སྒོ་ནས་བཀྲ་ཤིས་པའི་གཏེར་གྱི་བུམ་པ་འདི་ཉིད་ཡིན་ལ། དེ་ཡང་བུམ་པ་བཅའ་བ་དང་སྒྲུབ་པའི་ཚུལ་ནི། རིན་པོ་ཆེ་སྣ་ཚོགས་དང༌།
བཀྲ་ཤིས་པའི་སྨོན་ཚིག ། ལྷག་པར་བྱིན་རླབས་དང་ནུས་པ་ཆེ་བའི་གཟུངས་སྔགས་ཁྱད་པར་ཅན་མང་པོ་སངས་རྒྱས་དང་བྱང་ཆུབ་སེམས་དཔའ། གྲུབ་ཐོབ་གོང་མ་རྣམས་ཀྱིས་བྱིན་གྱིས་བརླབས་པའི་རྟེན་སྣ་ཚོགས་བསྡུས་ནས་བུམ་པའི་ནང་དུ་ཚུལ་དང་མཐུན་པར་བཞག ། བླ་གྲྭ་བསྙེན་སོང་ཅན་མང་པོས་ཆོ་གའི་སྒོ་ནས་སྒྲུབ་པ་བྱས་ཤིང༌། ཏིང་ངེ་འཛིན་གྱི་སྟོབས་ཀྱིས་བྱིན་གྱིས་བརླབས་དང༌། རབ་གནས་གནང་བའི་བུམ་པ་འདི་ཉིད་རི་དང༌། མཚོ། བྲག་ལ་སོགས་པར་སྦས་ཀྱང་རུང༌། ལྷག་པར་གཙུག་ལག་ཁང་ངམ། ལྷ་ཁང་གི་རྟེན་གཙོ་གང་དུ་བཞུགས་པའི་གནས་སུ་སྦས་ན།
སྤྱིར་འཛམ་གླིང་གི་སྣོད་བཅུད་གཉིས་ཀྱི་རྒུད་པ་གསོ་ཞིང༌། ཁྱད་པར་ནད་དང་དམག་འཁྲུགས་སོགས་རྐྱེན་ངན་རྣམས་ཞི་ནས། བདེ་སྐྱིད་དཔལ་འབྱོར་སོགས་འཕེལ་ཞིང་རྒྱས་པར་འགྱུར་ལ། ལྷག་པར་གང་དུ་གནས་པའི་ཡུལ་གྲུ་དེ་ཉིད་དང༌། གྲོང་ཁྱེར་དེ་ཉིད་ལ་གནས་པའི་སྐྱེ་འགྲོ་ཡོངས་ལ་བར་ཆད་ཞི་ཞིང༌། བཀྲ་ཤིས་བདེ་ལེགས་འབྱུང་བའི་གཏེར་གྱི་བུམ་པ་ལགས་སོ་ཞེས་གཏེར་བུམ་གྱི་ཕན་ཡོན་ཁྲ་འགུ་སྤྲུལ་མིང་པས་བྲིས་པ་དགེ། སོ་ཐར་སྡོམ་རྒྱུན། བོད་དུ་དར་བའི་སོ་ཐར་སྡོམ་རྒྱུན་ལ། སྨད་འདུལ་དང༌། སྟོད་འདུལ།
ཁ་ཆེ་ལུགས་ཏེ་གསུམ་བྱུང་བའི་གསུམ་པ་ཁ་ཆེ་ལུགས། ཁ་ཆེ་པཎ་ཆེན་ཤཱཀྱ་ཤྲཱི། དཔལ་མཚན་རྣམ་གཉིས་ཀྱི་ཡ་གྱལ་བྱང་ཆུབ་དཔལ། དབང་ཕྱུག་གྲགས་པ། གཞོན་ནུ་བྱང་ཆུབ། གནས་བརྟན་ཡོན་རྒྱལ། ཡོན་ཏན་བློ་གྲོས། འདུལ་འཛིན་སེངྒེ་དཔལ། རབ་འབྱོར་སེངྒེ། ཆོས་གྲུབ་སེངྒེ།
ཀརྨ་པ་བརྒྱད་པ་མི་བསྐྱོད་རྡོ་རྗེ། ཞྭ་དམར་ལྔ་པ་དཀོན་མཆོག་ཡན་ལག ཀརྨ་པ་དགུ་པ་དབང་ཕྱུག་རྡོ་རྗེ། ཞྭ་དམར་དྲུག་པ་ཆོས་ཀྱི་དབང་ཕྱུག། གྲུབ་དབང་བདུད་རྩི། དིང་རི་བ་ཀརྨ་རྣམ་རོལ། ཞྭ་དམར་བརྒྱད་པ་ཆོས་ཀྱི་དོན་གྲུབ། སི་ཏུ་བསྟན་པའི་ཉིན་བྱེད། ཀརྨ་པ་བཅུ་གསུམ་པ་བདུད་འདུལ་རྡོ་རྗེ། སི་ཏུ་པདྨ་ཉིན་བྱེད་དབང་པོ།
ཀརྨ་པ་བཅུ་བཞི་པ་ཐེག་མཆོག་རྡོ་རྗེ། ཟླ་བ་བཟང་པོ། མཁན་ཆེན་བཀྲ་ཤིས་འོད་ཟེར། སི་ཏུ་པདྨ་དབང་མཆོག་རྒྱལ་པོ། ཀརྨ་པ་བཅུ་དྲུག་པ་རིག་པའི་རྡོ་རྗེ་ནས་བཀའ་དྲིན་ཐོབ་པ་ལགས། [ཁྲ་འགུ་སྤྲུལ་མིང་པས།] ༄༅། །སྤྱན་རས་གཟིགས་ཀྱི་སྙིང་པོ་ཡི་གེ་ དྲུག་པའི་ཕན་ཡོན། འཕགས་པ་སྤྱན་རས་གཟིགས་ཀྱི་སྙིང་པོ་ཡི་གེ་དྲུག་པའི་ཕན་ཡོན་ནི། སྤྱིར་འཕགས་མཆོག་ཐུགས་རྗེ་ཆེན་པོ་ནི།
སངས་རྒྱས་ཐམས་ཅད་ཀྱི་ཐུགས་སྙིང་རྗེ་ཆེན་པོའི་ངོ་བོ་ཡིན་པའི་ཕྱིར། ཡིག་དྲུག་བཟླས་པས་བྱམས་པ་དང་སྙིང་རྗེ་འཕེལ་ཞིང༌། ཞེ་སྡང་དང་ཕྲག་དོག་ཞི། དེ་ལ་བརྟེན་ནས་སེམས་ལ་བདེ་སྐྱིད་དང༌། ཡོན་ཏན་གྱི་རིགས་འཕེལ་བ་དང༌། གཞན་ཡང་འཕགས་པ་སྤྱན་རས་གཟིགས་ནི། ཕྱག་སྟོང་སྤྱན་སྟོང་བསྐལ་བཟང་སངས་རྒྱས་སྟོང་གི་སྤྱི་གཟུངས་ཡིན་པའི་ཕྱིར། ཡིག་དྲུག་ལ་བརྟེན་ནས་སངས་རྒྱས་སྟོང་གི་བྱིན་རླབས་འཇུག་པས་རང་གིས་བཟླས་པས་བྱིན་རླབས་འཇུག་ཅིང༌། མ་ཟད་སྒྲ་ཐོས་པས་བྱིན་རླབས་འཇུག་པ་དང༌། ཡི་གེ་མཐོང་བས་བྱིན་རླབས་འཇུག་པ་དང༌།
མགུལ་དུ་བཏགས་པས་བྱིན་གྱིས་རླབས་ནས་བར་ཆད་སོགས་ལས་སྲུང༌། ཡིག་དྲུག་གིས་སྒྲུབ་པའི་མ་ཎི་རིལ་བུ་ཟོས་པས་བྱིན་རླབས་འཇུག་སྟེ་ནད་གདོན་ཞི་བ་སོགས་ཐུན་མོང་གི་ཡོན་ཏན་དང༌། ཡིག་འབྲུ་རེ་རེའི་ཕན་ཡོན་ནི། གཤམ་གསལ་རེའུ་མིག་ཏུ་གསལ་བས་གཟིགས་པར་ཞུ། ཡིག་དྲུག་སོ་སོ། ཉོན་མོངས་དྲུག་ཞི་བ། རིགས་དྲུག་ལས་ཐར་བ། ཡེ་ཤེས་དྲུག་ཐོབ་པ། རྒྱལ་བ་རིགས་ལྔ་དང་རྡོ་རྗེ་འཆང༌། ཞིང་ཁམས་དྲུག་ཏུ་སྐྱེ་བ།
ཕྲིན་ལས་རྣམས་འགྲུབ་པ། ཨོཾ། ང་རྒྱལ། ལྷ། མཉམ་ཉིད། རིན་འབྱུང༌། དཔལ་དང་ལྡན། རྒྱས་པ། མ ཕྲག་དོག། ལྷ་མིན།
བྱ་གྲུབ། དོན་ཡོད་གྲུབ། ལས་རབ་རྫོགས། དྲག་པོ། ཎི འདོད་ཆགས། མི། ཡེ་ཤེས་ལྔ། རྡོ་རྗེ་འཆང༌། ཆོས་སྐུའི་ཞིང་ཁམས། མཆོག།
པད གཏི་མུག། དུད་འགྲོ། ཆོས་དབྱིངས། རྣམ་སྣང༌། འོག་མིན། ཐུན་མོང༌། མེ སེར་སྣ། ཡི་དྭགས། སོར་རྟོག། འོད་དཔག་མེད།
བདེ་བ་ཅན། དབང༌། ཧཱུྃ ཞེ་སྡང༌། དམྱལ་བ། མེ་ལོང༌། མི་བསྐྱོད་པ། མངོན་པར་དགའ་བ། ཞི་བ། དེ་ལྟར་ཡིག་དྲུག་ལ་ཕན་ཡོན་ཁྱད་པར་ཅན་དང་ལྡན་པས་ཡིད་བཟླས་སམ་རྡོར་བཟླས་དབྱངས་དང་བཅས་པ་སོགས་གང་ལྟར་ཡང་རུང་སྟེ། བྱེ་བ་དུང་ཕྱུར་སོགས་བཟླ་བ་དང༌།
ཡིག་དྲུག་བཟླས་པའི་སྒྲ་རང་གིས་ཉན་པ་དང༌། གཞན་ལ་ཐོས་སུ་བཅུག་པ། སྤྱན་རས་གཟིགས་བསྒོམ་བཟླས་ལ་བརྩོན་པ་ཤིན་ཏུ་གལ་ཆེ་ཞུ། ཁྲ་འགུ་སྤྲུལ་མིང་པས་བྲིས་པ་དགེ་ལེགས་འཕེལ། ༄༅། །རྒྱལ་བ་རིན་པོ་ཆེའི་བཀའ་བསླབ་ གནང་བའི་གསུང་ལན། འཛམ་གླིང་སྐྱེ་རྒུ་ཡོངས་རྫོགས་དུས་འཁྲུགས་ཀྱི་ཡོ་ལང་ལས་བསྐྱབས་པའི་ཐུགས་བསྐྱེད་དང་ཕྲིན་ལས་བཀའ་དྲིན་བསྐྱང་ནས། སྐྱབས་དང་མགོན་དང་དཔུང་གཉེན་གཅིག་པུར་གྱུར་པ། རྒྱལ་བའི་དབང་པོ་ཐམས་ཅད་མཁྱེན་ཅིང་གཟིགས་པ་ཆེན་པོའི་ཞབས་པད་གསེར་ཁྲིས་མངོན་པར་གཏེགས་པའི་ཉེར་དྲུང་དུ། ལྷ་ཕྱག་གྲངས་མེད་བཅས་གུས་ཁྲ་འགུ་སྤྲུལ་མིང་པས་ཞུ་གསོལ་འདེབས་སྙིང༌། དེང་མགོན་པོ་མཆོག་ཉིད་བདག་ཅག་གངས་ཅན་པའི་སྐྱེ་འགྲོ་རྣམས་ཀྱི་བསོད་ནམས་བགོ་སྐལ་དུ་ཞབས་པད་རྡོ་རྗེའི་ངོ་བོར་བརྟན་བཞིན་བཞུགས་པ་དང༌།
ལྷག་པར་གུས་སྐྱབས་འོག་པར་ཐུགས་རྩེས་རྗེས་སུ་སྐྱོང་ནས། མཛད་བྲེལ་ཤིན་ཏུ་རྒྱས་ན་ཡང༌། དམན་བུས་གསར་གཞེངས་ཞུས་པའི་དགོན་དུ་ལན་གསུམ་ཞབས་ཀྱིས་བཅགས་ཏེ་བྱིན་རླབས་གནང་བ་དང༌། དེ་སྐབས་ཕ་མས་བུ་ལ་བརྩེ་བ་ལྟ་བུའི་བཀའ་བསླབས་སྙིང་གི་བདུད་རྩི་སྤྱི་བོའི་རྒྱན་དུ་བསྩལ་བ་བཀའ་དྲིན་བསམ་པའི་རྭ་བ་ལས་བརྒལ་བས་སྙིང་ནས་ཐུགས་རྗེ་ཆེ་ཞུ་རྒྱུར་མ་ཟད། དེ་དག་སྙིང་གཅང་གིས་ཞིབ་འཇུག་ཞུས་པ་ཁག་སྙན་གསན་ཞུ་རྒྱུ། དེ་ཡང་བཀའ་བསླབ་དང་པོ་བཀའ་དྲིན་བསྐྱང་བ་ནི། དགོན་འདི་འགྲེམས་སྟོན་ཁང་ལྟ་བུ་མ་ཡིན་པར་འཆད་ཉན་གྱི་སྡེ་ཞིག་གྲུབ་པར་གྱིས་ཞེས་ཕེབས་པ་སྙིང་གཅང་གིས་འབད་བརྩོན་གང་ནུས་བགྱིས་ཀྱང༌། ཁ་འཁོས་ཞན་སྟབས་རྒྱ་ཆེ་བ་ཞིག་ནི་མ་གྲུབ་མོད། འོན་ཀྱང་རང་ནུས་དང་བསྟུན་པའི་སྟབས་བདེ་ཞིག་གོ་བསྒྲིགས་བྱས་ནས་རིམ་པས་ཡར་རྒྱས་འབྱུང་བའི་རེ་བ་བྱ་བཞིན་པ་ལགས། དེ་བཞིན་བཀའ་བསླབ་གཉིས་པ།
དགྱེས་པ་རྡོ་རྗེའི་རྒྱུ་རྡོ་རྗེ་འཛིན་པ། སྐུ་མདོག་དཀར་པོ་མིན་ནམ་ཞིབ་འཇུག་གྱིས་ཞེས་ཕེབས་པར། རང་དོན་རང་གཅེས་གྱིས་ཞིབ་འཇུག་ནན་ཏན་ཞུས་པས། དགྱེས་པ་རྡོ་རྗེའི་བསྡུས་རྒྱུད་བརྟག་པ་གཉིས་པ་ལས། བརྟག་པ་ཕྱི་མའི་ལེའུ་ལྔ་པ་སྐུ་གསུང་ཐུགས་མངོན་པར་འབྱུང་བའི་ལེའུར། བསྐྱེད་རིམ་སྒོམ་པའི་ཚུལ་གསུངས་པ་ལས། རྒྱུ་རྡོ་རྗེ་འཛིན་པ་བསྟན་པའི་སྐབས། ཉི་མར་བཞུགས་ཤིང་རོལ་མོར་བཅས།། ཁ་དོག་ནག་པོ་འཇིགས་པ་པོའི།། སྣ་ཚོགས་རྡོ་རྗེ་སྤྱི་བོར་འཛིན།།
སོགས་སྐུ་མདོག་ནག་པོ་ཡིན་པའི་ཚུལ་ཞལ་གསལ་ཙམ་ཞིག ། རྡ་སར་སྤར་བསྐྲུན་གནང་བའི་བཀའ་འགྱུར། རྒྱུད་སྡེ། པོད་ཀ ལྡེབ་༣༦༩མདུན་ཕྲེང་༦ནང་འདུག་པ། ཞིབ་འཇུག་གཟབ་ནན་ཞུས་པ་ཡིན། བཀའ་བསླབ་གསུམ་པ། གལ་ཏེ་བསྙེན་ཚད་མེད་ན། འབྲུག་སྨྱོན་ཀུན་ལེགས་ཀྱི་མགུར་ལས། དབང་བསྐུར་མང་པོ་ཞུས་ལགས་སམ།།
དམ་ཉམས་མང་པོ་བསགས་ལགས་སམ།། ཞེས་པ་ལྟ་བུ་ཞིག་འབྱུང་ཉེན་ཆེ་བས། དགྱེས་རྡོར་བསྙེན་ཚད་ངེས་པར་གཏང་དགོས་ཞེས་བཀའ་བསྩལ་གནང་བ་སྙིང་གཅང་གིས། འབད་བརྩོན་ཞུ་བཞིན་ལགས་མོད། སྤྱིར་བཏང་གི་དབང་དུ་བྱས་ན། དབང་བསྐུར་དང༌། རབ་གནས། སྦྱིན་སྲེག་སོགས་སློབ་དཔོན་གྱི་ཕྱག་ལེན་གནང་བ་པོ་རྣམས་ལ་བསྙེན་ཚད་མེད་ན་མི་རུང་མོད། ཉམས་ལེན་དཀྱུས་མ་སྒྲུབ་མཆོད་སྒོ་ནས་མཆོད་པ་འབུལ་བ་དང༌། སྔགས་བཟླ་བ་ཙམ་ལ་བསྙེན་ཚད་མེད་ཀྱང་མི་རུང་བ་ཞིག་ཨེ་ཡིན་སྙམ་པ་ལྟ་བུ་བྱུང་བ་བཅས།
ཐུགས་བརྩེས་རྗེས་སུ་སྐྱོང་བའི་བཀའ་བསླབས་སྙིང་གི་བདུད་རྩིར་བསྩལ་བ་ཁག ། གལ་ཆུང་བྱས་ནས་ཡལ་བར་དོར་བ་ནི་ག་ལ་རུང་སྙམ། འབད་བརྩོན་གང་ནུས་ཐོག་ཞིབ་འཇུག་ཞུས་པ་རྣམས། སྙན་གསན་ཞུས་པ་ལགས་པས། ནོར་འཁྲུལ་གང་མཆིས་ལ་བཀའ་སློབ་སྤྱི་བོའི་རྒྱན་དུ་སྩོལ་གནང་བཀའ་དྲིན་ཞུ་རྒྱུ་དང༌། འདི་ནས་བྱང་ཆུབ་སྙིང་པོའི་བར་ཐུགས་བརྩེས་རྗེས་སུ་བཟུང་ནས། འགལ་རྐྱེན་བར་ཆད་སོགས་མི་འབྱུང་བའི་སྐྱབས་སྲུང་ཐུགས་རྗེའི་རྭ་གུར་ལས་མི་འདོར་བར་སྐྱབས་འཇུག་ཞུ་མཚོན་རིན་ཆེན་དང་པོའི་རྫས་མཚོན་ཙམ་ཞིག་དང་མཇལ་དར་བཅས་གུས་པས་ཕུལ། ༄༅། །སྐྱོ་བྲག་མཁན་པོ་དགའ་དབང་གིས་ཟབ་མོ་ ནང་དོན་གྱི་དྲིས་ལན། མཉམ་མེད་རྫོགས་སངས་རྒྱས་ཀྱི་བསྟན་པ་ནི།། འགྲོ་བའི་སྡུག་བསྔལ་སེལ་བའི་སྨན་ཡིན་ཞེས།།
ཆེད་དུ་བསྔགས་ཕྱིར་དེ་འཛིན་མཁས་གྲུབ་རྣམས།། གུས་པའི་ཕྱག་གི་ཡུལ་དུ་ཅིས་མི་བསྟེན།། དེ་ལ་དུས་ཚོད་ཡུན་རིང་པོ་ཞིག་གི་སྔོན་དུ། ཕྲན་རང་བྱེས་བགྲོད་གཅིག་གི་སྐབས་མཁས་པའི་དབང་པོ་མཆོག་གིས་ཟབ་མོ་ནང་དོན་ལས་བརྩམས་པའི་དྲི་བ་ཁ་ཤས་ཤིག་གསུང་རྩོམ་ཐོག་ཕྲན་ལ་གནང་བྱུང་ཡང༌། དེ་ལ་ལན་མ་ཕུལ་བ་ཡིན། དེའི་རྒྱུ་མཚན་ནི། དང་པོ་དེ་སྐབས་བྱེས་བགྲོད་ཡིན་པར་བརྟེན་ཡིག་ཆ་ལ་ཞིབ་འཇུག་བྱེད་པའི་གོ་སྐབས་མ་བྱུང་བ་དང༌། གཉིས་པ་ནི། རང་གི་བསམ་འཆར་ལ་དེ་ནི་མཁས་པས་རྣམ་དཔྱོད་ངོམས་པའི་ཆེད་ཙམ་ཡིན་འདྲ་བས་ལན་མེད་པ་གཟི་བརྗིད་ཆེ་སྙམ་ནས་གུས་ཞབས་ཀྱི་ཚུལ་དུ་བྱས་པ་དང༌། གསུམ་པ་ནི།
དྲིས་ལན་དང་དགག་ལན་སོགས་མང་པོ་བྱས་ན། ཛེ་སྨད་རིན་པོ་ཆེས་ཤུགས་ལྡན་རྟོགས་བརྗོད་རྩོམ་པ་བཞིན། དོན་མེད་རྙོག་ཟིང་གི་རྒྱུར་འགྱུར་ཉེན་ཡོད་པས་བླུན་པོ་སྨྲ་བ་ཉུང་ན་མཛེས་སྙམ་ནས་སྤྲོས་པ་བསྐྱུང་བ་ཡིན་མོད། ཉེ་ཆར་ཀུན་དགའི་སྐྱེད་ཚལ་ཞེས་པའི་དུས་དེབ་ལས། དྲི་བ་དེ་ཡང་དུ་མཇལ་བས་ཕལ་ཆེར་ལན་ཞིག་ཕུལ་ན་སྙམ་པ་བྱུང་བའི་ཁར། བཤད་གྲྭའི་ཕྱག་དཔེ་མཁོ་སྤྲོད་ཀྱི་ཕྱག་ལས་གནང་བ་པོ་གྲྭ་པ་གཞོན་ནུ་ཕྱག་དཔེ་ལ་ཐུགས་སྣང་ཆེ་ཞིང༌། ལྷག་པར་བཙུན་ཚུགས་དང་འདུལ་བ་ལ་གཅེས་སྤྲས་ཕུན་སུམ་ཚོགས་པ་དང་ལྡན་པ་དགེ་སློང་ཚེ་རིང་གིས་བསྐུལ་མ་གནང་བ་ལ་བརྟེན་ནས་བྲིས་པ་ཙམ་ལས་ཟབ་གནད་རྟོགས་པའི་ངེས་ཤེས་དང༌། རྣམ་དཔྱོད་གང་ཡང་མེད་པས་དྲིས་ལན་ལ་ནོར་འཁྲུལ་བྱུང་ཡོད་ན་བཟོད་གསོལ་ཞུ་གི་ཡིན། དེ་ཡང་དྲི་བ་གསུམ་གནང་བའི་དང་པོ། ལུས་འགྲུབ་ཚུལ་གྱི་ལེའུུ་ལས།
ལུས་ནི་འགྲུབ་པའི་ཚུལ་བཤད་པ།། ཀུན་གཞི་སྲོག་རླུང་དང་བཅས་པ།། ཁམས་གསུམ་སྐྱེ་བར་སྦྱོར་བ་ན།། ཞེས་གསུངས་པ་དང༌། ཡང་རླུང་གི་ལེའུ་ལས། ཐོག་མར་རྣམ་ཤེས་ལ་བརྟེན་པ།། སྲོག་རླུང་ཨ་ཡི་རྣམ་པ་ཅན།། ནམ་མཁའི་ཁམས་ཀྱི་རང་བཞིན་ཡིན།། ཞེས་གསུངས་པ་དེ་གཉིས། འགྲེལ་པ་རྣམས་ནས་འདུ་བྱེད་ཡིད་ཀྱི་གཡོ་བར་བཤད་པས་དེ་གཉིས་གཅིག་པར་མི་རུང་སྟེ་བསྐྱེད་བྱ་སྐྱེད་བྱེད་གཅིག་ཏུ་འགྱུར་བའི་ཕྱིར་ཞེས་དང༌།
དྲི་བའི་གསལ་བྱེད་དུ། དྲི་བ་དང་པོའི་དྭོགས་གཞི་ཀུན་གཞི་རྣམ་ཤེས་ཁམས་གསུམ་སྐྱེ་བ་སྦྱོར་བྱེད་ཀྱི་སྲོག་རླུང་དང༌། རྩ་བའི་རླུང་ལྔ་ཡི་ཡ་གྱལ་གྱི་སྲོག་རླུང་གཉིས་གཅིག་ཡིན་མིན་ཞེས་གསུངས་འདུག་པས་དེ་ལ་ལན་ཕུལ་བ་ནི་དེ་གཉིས་གཅིག་ལགས་ཞེས་ཞུ་རྒྱུ་ཡིན། འོན་ཀྱང་བསྐྱེད་བྱ་སྐྱེད་བྱེད་ཡིན་པ་ནི། ཀུན་མཁྱེན་རང་བྱུང་རྡོ་རྗེའི་ནང་དོན་རྩ་བ་དང༌། འཇམ་མགོན་བློ་གྲོས་མཐའ་ཡས་ཀྱི་འགྲེལ་པ་ཟབ་དོན་སྣང་བྱེད། དྭགས་རམ་པ་ཆོས་རྒྱལ་བསྟན་པའི་སེམས་ཀྱི་རྣམ་པར་ཐར་པའི་རྒྱན་གང་དུའང་མ་མཇལ་བས། གཞི་མེད་ཀྱི་དྭོགས་པ་ཞིག་ཡིན་འདྲ་ལགས། དྲི་བ་གཉིས་པ། རླུང་གི་ལེའུ་ལས།
སྤྱིར་ནི་ལུས་རྣམས་ཀུན་ཁྱབ་ཀྱང༌།། རྩ་བ་དབུ་མ་སྲོག་རླུང་ནི།། དབུས་གནས་ཀུན་གཞི་བརྟན་པར་བྱེད།། ནམ་མཁའི་མགོན་པོ་ཞེས་བྱ་བ།། འཆི་བའི་ཚེ་ན་ཡང་དག་རྒྱུ། ། ཞེས་དང༌། ཡང༌། དེ་གཉིས་དབུས་ནས་རྒྱུ་བའི་རླུང༌།། དྲུག་བརྒྱ་བདུན་ཅུ་རྩ་ལྔ་ནི།། སྒྲ་གཅན་མཁའ་དང་ཡེ་ཤེས་ཀྱི།།
རླུང་སྟེ་གཉིས་སུ་མེད་པ་ཐུགས། ། ཞེས་དང༌། མདོར་ན་དབུགས་གཅིག་སོ་གཉིས་ཆ།། བསགས་པས་དེ་ལྟར་གྱུར་པ་ཡིན། ། ཞེས་དང༌། ཡེ་ཤེས་ལས་ནི་ཐམས་ཅད་པ།། ཐུན་མཚམས་མཉམ་དུ་རྒྱུ་དུས་སོ། ། ཞེས་དང༌། ཡང༌། ཁམས་ཀུན་ལས་ནི་ཡང་དག་འབྱུང༌།།
རྟེན་དང་བརྟེན་པས་བཟུང་བ་ནི།། རྣམ་པར་སྣང་མཛད་རང་བཞིན་ཏེ།། འཆི་བའི་མཐར་ནི་འབྱུང་བར་འགྱུར།། ཞེས་པ་རྣམས་གཅིག་པར་མི་རིགས་ཏེ་རྒྱུ་ཚུལ་མི་མཐུན་པ་དང༌། དགག་སྒྲུབ་ཀྱི་རླུང་གཅིག་ཏུ་འགྱུར་བའི་ཕྱིར། ཐ་དད་པར་མི་རུང་སྟེ་སྤྱིའི་གོ་བབས་གཅིག་ཏུ་བསྟན་པའི་ཕྱིར། ཞེས་གསུངས་པ་དང༌། དྲི་བའི་གསལ་བྱེད་ལས། རྩ་བའི་རླུང་ལྔ་ཡི་ཡ་གྱལ་སྲོག་ཆེན་པོའི་རླུང་ངམ་དགག་བྱ་མུན་པ་ཆེན་པོའི་རླུང་དང༌། སྣ་བུག་གཉིས་ནས་རྒྱུ་བའི་སྒྲ་གཅན་གྱི་རླུང༌།
དབུགས་ཀྱི་ཆ་ཤས་སུ་རྒྱུ་བའི་ཡེ་ཤེས་ཀྱི་རླུང་སྟེ། གསུམ་བཤད་གདའ་བ་དེ་དག་གཅིག་ཡིན་མིན་ཞེས་གསུངས་པའི་དྲིས་ལན་ནི། སྤྱིར་རླུང་ཞེས་པ་ནི། ཐེག་པ་ཐུན་མོང་གི་ལུགས་མངོན་པ་མཛོད་ལས། སྲ་གཤེར་དྲོ་ཉིད་གཡོ་བ་རྣམས།། འཇིག་རྟེན་གྱི་ནི་ཐ་སྙད་དུ།། ཁ་དོག་དབྱིབས་ལ་ས་ཞེས་བརྗོད།། ཆུ་མེ་ཡང་ངོ་རླུང་ཚོགས་ཁམས།། ཉིད་ཡིན་དེ་དང་འདྲ་བའང་ཡིན།། ཞེས་གསུངས་པ་ལྟར།
ཡང་ཞིང་གཡོ་བ་རླུང་གི་མཚན་ཉིད་ཡིན་པས་མཚན་ཉིད་དེ་དང་ལྡན་པ་ནི། ནང་གི་ཤེས་པ། བརྗོད་པ་ངག ། རགས་པ་ལུས་ལ་སོགས་པ་ཐམས་ཅད་ལ་ཁྱབ་པའི་ཕྱིར། བེམ་ཤེས་བྱེ་བྲག་པ་ཞིག་ལ་ངོས་འཛིན་ག་ལ་རུང༌། དེས་ན་སྲོག་རླུང་ནི། རླུང་ཐམས་ཅད་ཀྱི་རྩ་བ། བདུན་པ་ཉོན་མོངས་པའི་ཡིད་ཡིན་པ་དང༌། དེས་གཤིས་སྐྱེ་མེད་ལ་བདག་དང༌། གདངས་འགགས་མེད་ལ་གཞན་དུ་འཛིན་ཏེ།
ཆུ་རླབས་ལྟ་བུ་གཡོས་པས་རླུང་དུ་ངོས་འཛིན་གནང་ཞིང༌། དེ་ཉིད་སྤང་བྱ་ཉོན་མོངས་པ་ཡིན་པས་དགག་བྱ་ཞེས་གསུངས་པ་དང༌། ངོ་བོ་མ་རིག་པ་ཡིན་པར་བརྟེན་མུན་པ་ཆེན་པོ། ཚེ་འདིའི་གནས་ལུས་ལོངས་སྤྱོད་ཀྱི་འཁྲུལ་སྣང་རྣམས་བརྟན་པོར་གནས་པའི་རྒྱུར་གྱུར་པས་སྲོག་ཆེན་པོའི་རླུང་ཞེས་བྱ་བ་ཡིན། འོན་ཀྱང་འཁྲུལ་སྣང་དེ་དག་ཆོས་ཉིད་གདོད་མའི་གནས་ལུགས་ལས་མ་འདས་པའི་ཕྱིར། དུས་འཁོར་ལྟར་ན་སྒྲ་གཅན་གྱི་རླུང་དང༌། རྒྱུད་གཞན་དག་གི་དགོངས་པ་ལྟར་ན་ཡེ་ཤེས་ཀྱི་རླུང་སྟེ། དེ་དག་དང་དབྱེར་མེད་དུ་འདྲེས་ཏེ་གནས་པར་ངོས་འཛིན་གནང་བ་ཞིག་དང༌། ལྷག་པར་རླུང་ལ་གནད་དུ་བསྣུན་པས་བདེ་བ་ཆེན་པོའི་ཡེ་ཤེས་བསྐྱེད་ནུས་པ་ཞིག་ཡིན་པའི་ཕྱིར། དགག་སྒྲུབ་ཀྱི་རླུང་གཉིས་གཅིག་ཏུ་འགྱུར་བའི་ཐུགས་དྭཽགས་ག་ལ་དགོས།
དེ་བཞིན་ཐུགས་དྭོགས་གཉིས་པ་རྒྱུ་ཚུལ་མི་མཐུན་པའི་སྐྱོན་ཡང་མི་འབྱུང་སྟེ། ནང་དོན་རྩ་བ་ལས། སྤྱིར་ནི་ལུས་རྣམས་ཀུན་ཁྱབ་ཀྱང༌། ། རྩ་བ་དབུ་མ་སྲོག་རླུང་ནི།། ཞེས་སོགས་གསུངས་པས་ལུས་ཀུན་ལ་ཁྱབ་པའི་ཕྱིར། ལྷ་བཞེངས་ན་བཞུགས་རྒྱུ་མེད་པ་དང༌། བཞུགས་ན་བཞེངས་རྒྱུ་མེད་པ་ཞིག་མ་ཡིན་པར་ངེས། དེའི་ཕྱིར་གོང་དུ་གསུངས་པའི་གཞུང་ཚིག་གི་དགོངས་པར་གནས་པའི་རླུང་གསུམ་པོ་དེ་རྣམས་ངོ་བོ་གཅིག་ཡིན། ཐ་དད་དུ་ཁས་ལེན་མི་དགོས། དེ་ནས་དྲི་བ་གསུམ་པ།
ཕྱི་ནང་དུ་འགྲོ་འོང་བྱེད་པའི་རླུང་འདི་སེམས་ཡིན་ན་བེམ་ཤེས་གཅིག་ཏུ་འགྱུར་ཞིང༌། མིན་ན། མདོར་ན་རླུང་གི་རྣམ་རྟོག་སྟེ། ། ཞེས་པ་དང་འགལ་ལོ་ཞེས་དང༌། དྲི་བའི་གསལ་བྱེད་དུ། ཕྱི་ནང་དུ་འགྲོ་འོང་བྱེད་པའི་རླུང་འདི་སེམས་ཡིན་མིན་རྣམས་ཡིན། ཞེས་གནང་བའི་དྲིས་ལན་ནི། ཕྱི་ནང་དུ་འགྲོ་བའི་རླུང་འདི་སེམས་ཡིན། དེ་ཙམ་དུ་མ་ཟད་སྣང་བ་ཐམས་ཅད་སེམས་ཀྱི་སྣང་བ་ཡིན། བེམ་ཤེས་གཅིག་ཏུ་འགྱུར་བའི་སྐྱོན་ག་ལ་འབྱུང་སྟེ།
གལ་ཏེ་དེ་ལྟ་བུ་ལ་སྐྱོན་འབྱུང་ན། གཟུགས་སྟོང་པའོ་ཞེས་ཞལ་གྱིས་བཞེས་པ་ཙམ་ཡང་དངོས་དངོས་མེད་གཅིག་ཏུ་འགྱུར་བའི་སྐྱོན་འབྱུང་ངེས་པས། ཧ་ཅང་ཐལ་བའི་ཕྱིར། དེས་ན་སྣང་ཚུལ་དུ་རླུང་ལ་འགྲོ་འོང་གི་རྣམ་པ་ལྟ་བུ་ཞིག་ཡོད་མོད། བརྟགས་ན་ངོས་བཟུང་ཡོད་པའི་དངོས་པོ་ཞིག་མེད་སྟབས། རྣམ་རྟོག་གི་ཚོར་བ་ཙམ་དུ་འཛིན་པ་ལ་སྐྱོན་ཅི་ཡང་ཡོད་པར་མི་སེམས་སོ། ། ཞེས་རབ་གནས་ས་བྱའི་དགའ་ལྡན་ལྔ་མཆོད་ཉིན་ཁྲ་འགུ་བས་བྲིས་པ་ལགས། མཁས་པ་དགྱེས་པའི་རྣམ་དཔྱོད་མ་མཆིས་པས།། དྲིས་ལན་མ་ཕུལ་བ་ཡིས་ཐུགས་ཕམ་ཞེས།། ཐོས་པ་འཛིན་པའི་བུ་གར་སོན་པ་ན།།
དགྱེས་པ་བསྐྱེད་ཕྱིར་མཆོད་སྤྲིན་འདི་ཕུལ་ལོ།། ༄༅། །བུད་མེད་དགེ་སློང་མ་སྒྲུབ་ཐབས་ཀྱི་དྲིས་ལན། འཛམ་གླིང་ཞི་བདེའི་དེད་དཔོན་འཕགས་མཆོག་ཕྱག་ན་པདྨོའི་ཕྲིན་ལས་ཀྱི་བྱེད་པོ། ཆོས་དོན་ལྷན་ཁང་གི་མཛད་གཙོ་མཆོག་ལ་གུས་གསོལ། དེང་གི་ཆར་༧སྐྱབས་མགོན་རིན་པོ་ཆེ་གང་གི་བཀའ་དྲིན་ལས་གངས་ཅན་བོད་ཀྱི་ཆོས་དང་རིག་གཞུང་རྣམས་མ་ཉམས་གོང་འཕེལ་གྱིས་འཛམ་གླིང་གི་ཡུལ་གྲུ་ཀུན་ཏུ་ཁྱབ་ཅིང་འཕེལ་བཞིན་པར་མ་ཟད། རྟེན་དམན་པ་བུད་མེད་ཀྱི་རིགས་རྣམས་ཀྱིས་དགེ་སློང་མའི་སྡོམ་པ་ཐོབ་པའི་གོ་སྐབས་གནང་འཆར་ནི་ཤིན་ཏུ་སྐལ་པ་བཟང་པོའི་དགའ་སྟོན་ཞིག་བྱུང་འདུག་པ་ལ་སྙིང་ཐག་པ་ནས་ཐུགས་རྗེ་ཆེ་ཞུ་རྒྱུ་དང༌། སྐབས་འདིར་དྲི་བ་གཉིས་གནང་ནས་ལན་ཕུལ་དགོས་པའི་ཕྱག་བྲིས་ཕེབས་དོན་བཞིན་ལན་ཕུལ་བའི་ཤེས་ཡོན་ཕྲ་ན་ཡང༌། བོང་བ་གསེར་གཟིགས་ཀྱིས་ཕྱག་བྲིས་སྤྱི་བོར་ཕེབས་པ་ལ་ཞུ་ཡིག་མ་ཕུལ་ཐབས་མེད་སོང་སྟབས། ད་ལམ་གང་དྲན་ཞུ་རྒྱུར། སྤྱིར་དགེ་འདུན་ཕ་ཚོགས་ཀྱིས་དགེ་སློང་མ་བསྙེན་པར་རྫོགས་ནས་ཕྱིས་དགེ་སློང་མ་ཚད་ལྡན་བྱུང་སྐབས།
ཕ་ཚོགས་དང་མ་ཚོགས་གཉིས་ནས་བསྙེན་པར་རྫོགས་པར་མཛད་ན་ཡང་མ་འོས་པ་མེད་མོད། བླ་ཆེན་དགོངས་པ་རབ་གསལ་བསྙེན་པར་རྫོགས་པའི་ཕྱག་སྲོལ་བཞིན། དང་པོ་གཞི་ཐམས་ཅད་ཡོད་པར་སྨྲ་བའི་ཕ་ཚོགས་དང་ཆོས་སྲུང་སྡེ་པའི་མ་ཚོགས་གཉིས་འཛོམས་ནས་དགེ་ཚུལ་མ་རྣམས་བསྙེན་པར་རྫོགས། ཕྱི་ནས་དགེ་སློང་མ་ཚད་ལྡན་བྱུང་མཚམས། ཐམས་ཅད་ཡོད་པར་སྨྲ་བའི་ཕ་ཚོགས་དང་མ་ཚོགས་གཉིས་ནས་བསྙེན་པར་རྫོགས་ན་ལེགས་ཆ་ཆེ་སྙམ་པ་རྨོངས་འཆར་ལགས་པས་ཐུགས་དབྱིངས་སུ་མངའ་བར་ཞུ། ཁྲ་འགུ་སྤྲུལ་མིང་པས་སྤྱི་ལོ་༢༠༠༧ ཟླ་༦ ཚེས་༢༣ ཉིན་གུས་པས་ཕུལ། ༄༅། །རྒྱ་མཚོའི་གནོད་པ་བྱུང་རྒྱུ་གང་ཡིན་དང༌། དེ་ལ་ཕན་ཐབས་གང་དགོས་པའི་དྲིས་ལན། དྲི་བ་དང་པོ། ལོ་འདིར་རྒྱ་མཚོའི་གནོད་པ་བྱུང་བའི་རྒྱུ་གང་ཡིན་ཞེས་པའི་ལན་དུ།
སྤྱིར་སྣང་བར་འགྱུར་བ་སེམས་ཅན་ཐུན་མོང་གི་ལས་ཉམས་སུ་མྱོང་བར་འགྱུར་བ་གང་ཟག་སོ་སོའི་ལས་ཏེ། ལས་ལ་རྣམ་པ་གཉིས་ཡོད་པ་ལས། སེམས་ཅན་སྤྱི་མཐུན་ནས་དེང་གི་དུས་ཉོན་མོངས་པ་མང་ཞིང༌། མི་དགེ་བ་ཤས་ཆེ་བས་འཇིག་རྟེན་འདིར་ས་གཡོ་བ་སོགས་འབྱུང་བཞིའི་གནོད་པ་བྱུང་བ་ཡིན་ལ། དམིགས་བསལ་གང་ཟག་སོ་སོས་ལས་ངན་བསགས་པ་ལ་བརྟེན། མི་ཁ་ཤས་སྐྱེས་ཡུལ་དང༌། གནས་ཡུལ་ཨ་རི་དང་ཡུ་རོབ་སོགས་ཡིན་མོད། འབྱུང་བཞིའི་གནོད་པ་ཡོད་པའི་གནས་དེ་དག་ཏུ་སླེབས་ནས་སྲོག་དོར་དགོས་པ་བྱུང་བ་འདི་ལྟ་བུ་ནི་ལས་ཀྱི་འབྲས་བུ་ལྡོག་མེད་ཡིན་པར་ཤེས་པའི་རྒྱུ་མཚན་ལྟ་བུ་ཞིག་བྱུང་ཡོད་པ་ཡིན། དྲི་བ་གཉིས་པ། དེ་ལ་ཕན་པའི་ཐབས་གང་དགོས་ཞེས་པའི་ལན་དུ།
སྔར་བྱུང་བ་ལ་ཕན་པ་དང་ཕྱིས་དེ་ལྟ་བུ་མི་འབྱུང་བའི་ཆེད་སྨོན་ལམ་བཟང་པོ་དང༌། སྡིག་སྤོང་དགེ་སྒྲུབ་བྱེད་པ་གལ་ཆེ་ཞིང༌། དམིགས་བསལ་བསམ་ངན་སྤྱོད་ངན་སོགས་སྤང་དགོས་པའི་བསྐུལ་མ་བྱ་བ་ནི་ངེས་པར་དགོས་པ་ཞིག་ལགས་སོ།། [ཁྲ་འགུ་སྤྲུལ་མིང་པས།] ༄༅། །སློབ་དཔོན་ཡོན་ཏན་འོད་ཀྱི་འདུལ་བ་མདོ་རྩ་བ་ པར་སྐྲུན་སྔོན་བརྗོད། སྤྱིར་རང་རེ་རྣམས་དལ་འབྱོར་དང་ལྡན་པའི་མི་ལུས་ཐོབ་ཅིང༌། རབ་བྱུང་སྒྲུབ་ནས། སྟོན་མཆོག་ཐུབ་པའི་དབང་པོ་དང༌། གཞན་ཡང་སངས་རྒྱས་དང་བྱང་ཆུབ་སེམས་དཔའ་ཆེན་པོ་རྣམས་ཀྱིས་བྱིན་རླབས་ཐོབ་པའི་གོ་སྐབས་བྱུང་བ་ནི།
ཤིན་ཏུ་བསྐལ་པ་བཟང་པོ་ཞིག་ཡིན་མོད། འོན་ཀྱང་དེ་ཙམ་མཐར་ཐུག་གི་དམིགས་ཡུལ་མ་ཡིན་པར་མཐར་ཐུག་གི་དམིགས་པའི་གཏད་སོ་དངོས་ནི། ཇི་སྐད་དུ། སློབ་དཔོན་དབྱིག་ གཉེན་གྱིས། ཚུལ་གནས་ཐོས་དང་བསམ་ལྡན་པས།། སྒོམ་པ་ལ་ནི་རབ་ཏུ་སྦྱོར།། ཞེས་གསུངས་པ་ལྟར། ཐོག་མར་ཡོན་ཏན་ཀུན་གྱི་གཞི་མ་ཚུལ་ཁྲིམས་ཀྱི་བསླབ་པ་རིན་པོ་ཆེར་བསླབ་ཅིང་ཉམས་སུ་ལེན་ཐུབ་པ་ཞིག་གལ་ཆེ་བ་ཡིན་ལ། དེའི་ཆེད་དུ་དགེ་ཚུལ་གྱི་སྡོམ་པ་ཞུས་པའི་མོད་ལ། ཀཱ་རི་ཀཱ་ལྔ་བཅུ་པའམ།
སུམ་བརྒྱ་པ་དང༌། བསྙེན་རྫོགས་སྒྲུབ་ནས། འདུལ་བ་མདོ་རྩ་བའམ། མེ་ཏོག་ཕྲེང་རྒྱུད་ལྟ་བུ་ཞིག་ལ་སྦྱང་བརྩོན་གནང་དགོས་པ་ཡིན་ཏེ། སྔོན་བྱོན་བསྟན་འཛིན་གྱི་སྐྱེས་བུ་ཆེན་པོ་རྣམས་ཀྱི་ཕྱག་སྲོལ་རྣམ་ཐར་ཁག་ལས་ཀྱང་ཡོངས་སུ་གསལ་བ་ལྟར་ལགས། འདུལ་བ་དེ་གཉིས་ལས་ཀྱང༌། དེང་ཡོངས་སུ་གྲགས་པ་ནི་འདུལ་བའི་བསྟན་པ་སྤེལ་བ་ལ་འཛམ་གླིང་མཛེས་པར་བྱེད་པའི་རྒྱན་དུ་གྱུར་པ་སློབ་དཔོན་ཆེན་པོ་ཡོན་ཏན་འོད་ཀྱིས་མཛད་པའི་མདོ་རྩ་བ་ཉིད་ཡིན་པ་དང༌། དེའི་དགོངས་པ་འགྲེལ་བའི་བསྟན་བཅོས་ཀྱང༌། མཚོ་ཊཱིཀ་དང༌། ཀར་ཊཱིཀ་སོགས་དགག་བཞག་སྤོང་གསུམ་དང་ལྡན་ཞིང༌།
ཞིབ་ཆ་ཆེ་ལ་རྒྱས་པ་མང་པོ་ཞིག་བཞུགས་མོད། དེ་དག་དཔེ་ཆ་གསར་བུ་བ་སྡོམ་པ་ཞུས་མ་ཐག་པ་རྣམས་ཀྱིས་འཕྲལ་དུ་གསན་སྦྱང་གནང་བར་སྐུ་ངལ་ཆེ་ཙམ་ཞིག་ལགས་མོད། འོན་ཀྱང་གལ་ཆུང་དུ་བསྐྱུར་འཇོག་བྱེད་པ་ནི་ག་ལ་རུང༌། དེའི་ཕྱིར་ལས་དང་པོ་པས་འཇུག་བདེ་ལ་རྟོགས་སླ་བ་ནི། རྩ་བ་ཉིད་ཡིན་ཏེ་ཚིག་ལྷུག་པར་སོང་བས་གོ་བདེ་བར་བཞུགས་པ་དེ་ཉིད་གཞུང་གི་ཁོག་ཁྲོལ་སླ་བའི་ཆེད་དུ་ཀར་ཊཱིཀ་གི་ས་བཅད་དང་སྦྱར་ན་བློ་གསལ་རྣམས་ལ་ཕན་ཐོགས་ཤིན་ཏུ་ཆེ་ཞིང༌། ཚུལ་ཁྲིམས་ཀྱི་བསླབ་པ་རིན་པོ་ཆེའི་རྩ་བ་ཚུགས་པའི་རྒྱུར་འགྱུར་བ་ལྟ་བུ་ཞིག་མཐོང་ནས། རང་དགོན་གྱི་བཤད་གྲྭའི་མཁན་པོ་ཤེས་རབ་ཕུན་ཚོགས་ལ། དེའི་གོ་བསྒྲིག་དགོས་ཚུལ་བསྐུལ་མ་ཞུས་པས་ཁོང་གིས་ཀྱང་དེ་དོན་ཕྱག་ལས་ཡང་དག་པ་ཞིག་གནང་འདུག་པ་ལ་ཐུགས་རྗེ་ཆེ་ཞུ་རྒྱུ་དང༌། དེ་ཉིད་རིག་པའི་རྡོ་རྗེའི་གཙུག་ལག་སློབ་གཉེར་ཁང་གི་ཕྱག་དཔེ་མཁོ་སྤྲོད་སྡེ་ཚན་ནས་སྤར་སྐྲུན་གྱིས་འགྲེམས་སྤེལ་ཞུས་པ་ལགས་པས། སྤྱིར་བོད་དུ་སད་མི་མི་བདུན་རབ་ཏུ་བྱུང་བ་ནས་བཟུང༌།
རབ་བྱུང་གི་སྡེ་བསམ་གྱིས་མི་ཁྱབ་པ་ཞིག་འཕེལ་རྒྱས་བྱུང་ན་ཡང༌། ད་ལྟའི་གནས་སྐབས་འདིར་དཔེ་ཆ་ལ་མཁྱེན་རྩལ་རྒྱས་ཟིན་པའི་བསླབ་པ་སྐུ་བགྲེས་རྣམས་ཁོ་ནས་འདུལ་བ་ལ་གསན་སྦྱང་གནང་བ་ལས། སྡོམ་པ་བཞེས་མ་ཐག་པ་རྣམས་ཀྱིས་དོ་སྣང་དེ་ཙམ་མ་གནང་བ་ནི་སྐྱོན་གྱི་ཆ་ཞིག་སྟེ། འདུལ་བ་ལ་གསན་སྦྱང་གནང་བ་ཕྱི་དྲག་པས། སྡོམ་པ་བཞེས་ནས་ཡུན་རིང་མ་སོང་བར། བསླབ་སྦྱང་གནང་རོགས་འབོད་བསྐུལ་ཞུ་བ་ལགས། ཞེས་ཁྲ་འགུ་སྤྲུལ་མིང་པས་བྲིས་པ་དགེ་ལེགས་འཕེལ། ༄༅། །ཀརྨའི་མཁན་ཆེན་རིན་ཆེན་དར་རྒྱས་ཀྱི་སོར་མདོའི་འགྲེལ་པ་པར་སྐྲུན་སྔོན་བརྗོད། བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོའི་མཁྱེན་པ་དང་བརྩེ་བའི་ཉི་འོད་ཧི་མཱ་ལ་ཡི་རི་བོ་ཆེན་པོ་ལས་བརྒལ་ཏེ། གངས་ཅན་བོད་ཀྱི་ཡུལ་ཀུན་ཁྱབ་ཅིང༌།
མི་རབས་ནས་མི་རབས་མང་པོར་མ་ཉམས་པར་འཕེལ་ཞིང་རྒྱས་ནས་བཞུགས་པས་མཁས་ཤིང་གྲུབ་ལ། གྲུབ་ཅིང་མཁས་པའི་སྐྱེས་བུ་ཁྱད་པར་ཅན་བསམ་གྱིས་མི་ཁྱབ་པ་བྱོན་ནས། སོ་སོའི་མཁྱེན་པའི་ཡོན་ཏན་དང༌། སྒོམ་པའི་ཉམས་མྱོང་ཁྱད་པར་ཅན་རྣམས་མ་འོངས་པའི་དུས་རབས་ཀྱི་སྐྱེས་བུ་རྣམས་ལ་ཐུགས་བརྩེ་བས་དགོངས་ཏེ། གདམས་ངག་དང་བསྟན་བཅོས་དཔག་ཏུ་མེད་པ་ཞིག་རྩོམ་འབྲི་གནང་བ་ཁག་བར་ལམ་དུས་ཀྱི་འགྱུར་བ་ལ་བརྟེན་མི་མངོན་པའི་དབྱིངས་སུ་བྱོན་ནས་ས་ཡི་སྟེང་འདིར་ཕན་བདེའི་ཕྲིན་ལས་མཇུག་བསྡུ་བར་ཉེ་བ་ན། སྐྱེས་བུ་ལྷག་བསམ་དང་སྙིང་སྟོབས་ཀྱིས་ཕྱུག་པ་དུ་མ་ཞིག་གིས་རང་གི་སྲོག་དང་ལུས་ལ་ཉེན་ཁ་ཡོད་མིན་མ་ལྟོས་པར་ཐབས་ཤེས་སྣ་ཚོགས་ཀྱིས་སྒོ་ནས་གཏེར་དུ་སྦས་པ་ཁག་སླར་ཡང་འཛམ་བུ་གླིང་གི་ཁྱོན་འདིར་གསུང་གི་འཕྲིན་ལས་ཀྱི་རྒྱུན་འཕེལ་བའི་གོ་སྐབས་ཐོབ་ནས་བསྐལ་བཟང་གི་དགའ་སྟོན་ལ་ལོངས་སུ་སྤྱོད་པའི་ནང་ཚན་འཇམ་མགོན་ཀོང་སྤྲུལ་བློ་གྲོས་མཐའ་ཡས་ཀྱི་ཞལ་སློབ་མཁན་ཆེན་གཉིས་ཞེས་གྲགས་པའི་ཡ་གྱལ། ཀརྨའི་མཁན་པོ་རིན་ཆེན་དར་རྒྱས་ཀྱི་གསུང༌། འགྲེལ་ཆུང་བརྒྱ་དང་བརྒྱད་མཆིས་པ་རྣམས་སྤར་དུ་མ་འཁོད་པས་དཔེ་རྒྱུན་ཤིན་ཏུ་དཀོན་མོད། ད་ལམ་¿སོ་ཐར་མདོའི་འགྲེལ་པ་སྙིང་པོ་ནོར་བུའི་ཤིང་རྟ་དང༌། ལེགས་པར་གསུང་པའི་ཆོས་འདུལ་བའི་གླེང་གཞི་དང་རྟོགས་པ་བརྗོད་པ་ལུང་སྡེ་བཞི་ཀུན་ལས་བཏུས་པ་རིན་པོ་ཆེའི་མཛོད་ལས་ཉུང་ངུར་བསྡུས་པ་མཆོག་སྤྲུལ་རྒྱས་པའི་མཆོད་སྤྲིན།
¿”ཞེས་བྱ་བའི་ཕྱག་དཔེ་ལག་རྩེར་སོན་ནས་སྤར་དུ་སྐྲུན་པའི་གོ་སྐབས་ཐོབ་སྟེ་འགྲེམས་སྤེལ་ཞུས་པས་བསྟན་བཅོས་མཛད་པ་པོ་དང་གཏེར་དུ་སྦེད་པ་པོ་རྣམས་ཀྱི་ཐུགས་དགོངས་བཞིན་དུ་བསྟན་པ་དང་འགྲོ་བའི་དོན་རྒྱ་ཆེན་པོ་འབྱུང་བའི་རྒྱུར་གྱུར་ཅིག ཅེས་ཁྲ་འགུ་སྤྲུལ་མིང་པས་བྲིས་པ་དགེ་ལེགས་འཕེལ། ༄༅། །ཀརྨ་ངེས་དོན་གཞན་ཕན་ཆོས་ཀྱི་དབང་ཕྱུག་གི་སྡོམ་གསུམ་སྙིང་བསྡུས་པར་སྐྲུན་སྔོན་བརྗོད། བདག་ཅག་གི་སྟོན་པ་ཐུབ་པའི་དབང་པོ་མཆོག་ཞིང་འདིར་བྱོན་ཏེ་ཆོས་ཀྱི་འཁོར་ལོ་བསྐོར་ནས། དམ་པའི་ཆོས་རིམ་གྱིས་འཕེལ་ཞིང་དར་བའི་གནས་སྐབས་སུ། ཉན་ཐོས་སྡེ་པ་བཅོ་བརྒྱད་བྱུང་ཞིང༌། དེ་དག་ཀྱང་རིམ་པས་འཕེལ་འགྲིབ་ཀྱིས། གནས་བརྟན་སྡེ་པ་དང༌། གཞི་ཐམས་ཅད་ཡོད་པར་སྨྲ་བ་སྟེ་རྩ་བའི་སྡེ་པ་གཉིས་དང༌། གཞི་ཐམས་ཅད་ཡོད་པར་སྨྲ་བ་ལས་གྱེས་པའི་ཆོས་སྲུང་སྡེ་པ་སྟེ།
ད་ལྟའི་སྐབས་འདིར་སྡེ་པ་གསུམ་ཁོ་ན་བཞུགས་ཤིང༌། དེ་ལས་གནས་བརྟན་སྡེ་པ་ནི། སིང་ག་ལ། བྷར་མ་སོགས་ལྷོ་ཕྱོགས་ཀྱི་ཡུལ་གྲུ་ཁག་ལ་དར་ཏེ། དེང་གི་དུས་ཡོངས་གྲགས་ལ་ཐེག་པ་ཆུང་ངུ་ཞེས་ཉན་ཐོས་ཀྱི་ཐེག་པར་ངོས་འཛིན་བྱེད་པ་དང༌། དེ་དག་གིས་འཚོ་བ་བསོད་སྙོམས་ལ་བརྟེན་ཅིང༌། ཕྱི་དྲོའི་ཁ་ཟས་མི་བཞེས་པ་སོགས་སྟོན་པ་ཞལ་བཞུགས་པའི་གནས་སྐབས་ལྟ་བུའི་འདུལ་བའི་ཕྱག་ལེན་དང་བ་འདྲེན་པ་གནང་བཞིན་བཞུགས་ཡོད། དེ་བཞིན་ཆོས་སྲུང་སྡེ་ཡི་སྡོམ་རྒྱུན། ཁ་ཆེ་ནས་ལི་ཡུལ་བརྒྱུད་རྒྱ་ནག་དང༌། ཉི་ཧོང་སོགས་ལ་དར་ཏེ།
དེང་དུས་ཡོངས་གྲགས་སུ་ཐེག་པ་ཆེན་པོའི་ལུགས་སུ་ངོས་འཛིན་བྱེད་ཅིང༌། དེ་དག་གིས་ཀྱང་དམར་ཟས་གཏན་དུ་མི་བཞེས་པ་དང༌། གཞན་དོན་ལ་ཤིན་ཏུ་བརྩོན་པ་བཅས་བྱང་ཆུབ་སེམས་དཔའི་སྡེ་སྣོད་དང་མཐུན་པའི་ཕྱག་ལེན་གནང་བཞིན་བཞུགས་ཡོད། འོན་ཀྱང་དེ་གཉིས་ལས་གཞི་ཐམས་ཅད་ཡོད་པར་སྨྲ་བའི་སྡོམ་རྒྱུན་འཛིན་པ་པོ་རྣམས་ནི་ཁྱད་པར་དུ་ཐོན་པའི་ཁྱད་ཆོས་དང་ལྡན་པ་ཞིག་སྟེ། སྤྱིར་སྡོམ་རྒྱུན་དེ་བོད་དང་སོག་པོ་སོགས་ལ་དར་ཞིང༌། ཡོངས་གྲགས་སུ་རྡོ་རྗེ་ཐེག་པ་ཞེས་ངོས་འཛིན་བྱེད་བཞིན་ལྟར་གསང་སྔགས་རྡོ་རྗེ་ཐེག་པའི་ཉམས་ལེན་གནང་གི་ཡོད་མོད། འོན་ཀྱང་གསང་སྔགས་ཀྱི་ཉམས་ལེན་རྐྱང་པ་མ་ཡིན་པར་སྔོན་རྒྱ་གར་འཕགས་པའི་ཡུལ་དུ་འཛམ་གླིང་མཛེས་པར་བྱེད་པའི་རྒྱན་དྲུག་དང༌། མཆོག་གཉིས་སོགས་བཞུགས་པའི་སྐབས་བཞིན། དཔལ་ནཱལནྡཱ་དང༌། བི་ཀྲ་མ་ཤཱི་ལའི་གཙུག་ལག་ཁང་སོགས་ཀྱི་ཕྱག་ལེན་མ་ཉམས་པར་ཕྱི་སོ་ཐར།
ནང་བྱང་སེམས། གསང་བ་རིག་འཛིན་སྔགས་ཀྱི་སྡོམ་པ་སྟེ། སུམ་ལྡན་རྡོ་རྗེ་འཛིན་པའི་ལམ་ཆ་ཚང་བར་ཉམས་ལེན་གནང་བས། མཁས་ལ་གྲུབ་ཅིང༌། གྲུབ་ལ་བཙུན་པའི་སྐྱེས་ཆེན་བསམ་གྱིས་མི་ཁྱབ་པ་ཞིག་བྱོན་པ་ཡིན་པའི་ཕྱིར། རྗེས་སུ་འཇུག་པའི་སློབ་ཚོགས་རྣམས་ཀྱིས་ཀྱང༌། དེ་ལྟར་སྡོམ་གསུམ་ཆིག་དྲིལ་དུ་ཉམས་སུ་ལེན་པ་གལ་ཆེ་བས། ཐོག་མ་ནས་སྡོམ་གསུམ་གྱི་བསྟན་བཅོས་ལ་འཆད་ཉན་ཕུན་སུམ་ཚོགས་པ་ཞིག་གནང་དགོས་ངེས་ཤིང༌། སྡོམ་གསུམ་བསྟན་པའི་བསྟན་བཅོས་ཀྱང་སྔོན་དུས་དང༌། ཕྱིས་བྱོན་གྱི་མཁས་གྲུབ་རྣམས་ཀྱི་གསུངས་མང་དུ་བཞུགས་པ་ལས།
དེང་གི་དུས་རྒྱུ་མཚན་གཉིས་ལ་རྟེན་ནས་ཕྱིས་བྱོན་མཁས་གྲུབ་རྣམས་ཀྱི་གསུངས་གལ་ཆེ་བར་འཛིན་དགོས་ཏེ། རྒྱུ་མཚན་དང་པོ། སྤྱིར་མིང་ཚིག་ཡི་གེ་རྣམས་ལོ་རབས་དང་དུས་རབས་ཀྱི་དབང་གིས་འཕོ་འགྱུར་འབྱུང་བ་ནི་ཆོས་ཉིད་ལ། དེའི་ཕྱིར་ད་ལྟའི་དུས་རབས་འདིར་སྐྱེས་པའི་སྐྱེ་བོ་རྣམས་ཀྱིས། སྔོན་གྱི་བསྟན་བཅོས་རྙིང་པ་ཁག་ལས། དུས་རབས་བཅུ་དགུ་པའི་མཇུག་དང༌། ཉི་ཤུ་པའི་ནང་དུ་བྱོན་པའི་མཁས་པ་རྣམས་ཀྱི་གསུང་ཚིག་དང་དོན་གྱི་ཆ་གཉིས་ཀར་གོ་བདེ་ཞིང་ཤེས་སླ་བ་ཞིག་ཡོང་གི་ཡོད་པ་དང༌། དེ་བཞིན་རྒྱུ་མཚན་གཉིས་པ། སྔོན་བྱོན་མཁས་གྲུབ་རྣམས་ཀྱི་གསུངས་ཁྱབ་བརྡལ་དུ་འཕེལ་ཟིན་ཅིང་པར་སྐྲུན་སོགས་ཞུས་ཟིན་པར་བརྟེན། དཔེ་རྒྱུན་དང་བཤད་རྒྱུན་ཆད་པའི་ཉེན་ཁ་དང་བྲལ་བ་ཞིག་ལ།
ཕྱིས་བྱོན་གྱི་བསྟན་བཅོས་ཁག་ནི་ཁྱབ་བརྡལ་དུ་སྤེལ་མ་གྲུབ་པའི་གོང༌། དུས་འགྱུར་བྱུང་བས། དཔེ་རྒྱུན་སོགས་ཆད་ཉེན་ལ་བརྟེན་མྱུར་སྐྱོབ་བྱ་རྒྱུ་གལ་ཆེ་བས། ད་ལམ་ལི་ཐང་སྤང་ཕུག་གི་མཁན་པོ་ངེས་དོན་གྱིས་མཛད་པའི་སྡོམ་གསུམ་སྙིང་པོ་བསྡུས་པ་དང༌། དེའི་འགྲེལ་པ་གནས་གསར་བླ་མ་བཀྲ་ཤིས་ཆོས་འཕེལ་གྱིས་མཛད་པ་བཅས་པར་སྐྲུན་ཞུས་པ་ཡིན་ལ། དེ་ལྟར་མཛད་པ་པོ་གཉིས་ཀ་འཇམ་མགོན་ཀོང་སྤྲུལ་རིན་པོ་ཆེའི་ཞལ་སློབ་ཡིན་ཅིང༌། དེ་ལས་རྩ་བ་མཛད་པ་པོ་ནི། འཇམ་མགོན་རྣམ་ཐར་ཞལ་གསུངས། བློ་གྲོས་མཐའ་ཡས་ཀྱི་བྱུང་བ་བརྗོད་པ་ནོར་བུ་སྣ་ཚོགས་མདོག་ཅན་ཞེས་པ་ལས་ཆེས་བསྔགས་བརྗོད་གནང་བ་ནི། དེ་ཉིད་ལས།
“གཞན་ལ་བཤད་པའི་གོ་ཆོད་པ་ནི། སྤང་ཕུག་བླ་མ་ངེས་དོན་དང༌། ལྷག་བསམ་རྒྱལ་མཚན་གཉིས་ཡིན། ” ཞེས་གསུངས་པའི་ཡ་གྱལ་དེ་ཉིད་ཡིན་པ་དང༌། འགྲེལ་པ་མཛད་པ་པོ་ཡང་ཞལ་སློབ་ཀྱི་གཙོ་བོའི་གྲས། འཇམ་མགོན་རིན་པོ་ཆེ་འདས་རྗེས་ཀྱི་རྣམ་ཐར་ངོ་མཚར་ནོར་བུའི་སྣང་བ་དང༌། རྒྱ་ཆེན་བཀའ་མཛོད་ཀྱི་དཀར་ཆག་ཟབ་རྒྱས་རྒྱ་མཚོ་མཐའ་ཡས་ལ་འཇུག་པའི་གྲུ་བོ་ཞེས་པ་གཉིས་རྩོམ་པར་མཛད་པ་པོ་སྟེ་རྣམ་པ་གཉིས་ཡིན་ལ། རྩ་འགྲེལ་གཉིས་པོ་དེ་དག་སྔར་དགོན་སྡེ་ཁག་མང་པོ་ཞིག་གིས་དབྱར་གནས་སྐབས་འཆད་ཉན་གནང་བའི་སྲོལ། དྲན་ཐང་མཁན་པོ་ཀརྨ་འོད་ཟེར་ཞེས་པས་སྤེལ་གནང་འདུག་ཀྱང༌། ཕྱིས་དུས་འགྱུར་གྱི་དབང་གིས་ཕྱག་དཔེའི་རྒྱུན་ཙམ་ཡང་འཇིག་རྟེན་གྱི་ཁམས་འདི་ནས་མི་མངོན་པའི་དབྱྀངས་སུ་འབྱོན་པར་ཉེ་བ་ན།
དྭགས་ཤངས་བསྟན་པའི་སྲོལ་འབྱེད་༧སྐྱབས་རྗེ་འབོ་དཀར་རིན་པོ་ཆེ་དང༌། མཁན་པོ་བླཽ་གྲོས་དོན་ཡོད་རྣམ་པ་གཉིས་ཀྱིས་ཕྱག་དཔེ་གཅེས་ཉར་གནང་བར་མ་ཟད། ད་ལམ་པར་སྐྲུན་ཞུ་བའི་མ་ཕྱིར་སྐྱབས་འཇུག་བཀའ་དྲིན་ཆེ་ཞིང༌། དེ་སྐབས་རང་དགོན་གྱི་བཤད་གྲྭ་བ་ཀརྨ་ཕུན་ཚོགས་ཀྱིས་དང་བླང་ཁོ་ནས་དེང་དུས་ཐོན་གསར་རིག་མཛོད་དུ་བཅུག་སྟེ། ཝཱ་རཱ་ཎ་སཱི་བཛྲ་བིདྱཱའི་བཤད་གྲྭ་ནས་རབ་བྱུང་བཅུ་བདུན་པའི་ལྕགས་མོ་སྦྲུལ། ཕྱི་ལོ་༢༠༠༡ གི་ལོར་པར་སྐྲུན་ཞུ་རྒྱུའི་གོ་སྐབས་ཐོབ་པས་ཐམས་ཅད་ལ་ཐུགས་རྗེ་ཆེ་ཞུ་རྒྱུ་དང༌། སྔར་འདི་ནས་པར་སྐྲུན་ཞུས་པའི་ཕྱག་དཔེ་ཁག་གཅིག་རིན་མེད་དུ་ཕུལ་ཡང༌། ཕྱག་དཔེ་ཐུགས་མཁོ་ཆེ་བར་ཡོད་མེད་ཤན་མ་ཕྱེ་བ་དང༌། ཕྱག་དཔེ་ངེས་པར་མཁོ་གལ་གནང་བ་ཁག་ཅིག་གིས་དངོས་སུ་བཀའ་གནང་མ་བདེ་བ་ལྟ་བུ་འོང་གི་འདུག་པར་བརྟེན། ད་ལམ་སྟབས་བདེ་བའི་ཕྱིར་དཔེ་རིན་ཕྲན་བུ་ཞུས་ནས་འགྲེམ་སྤེལ་ཞུས་པ་ཡིན་པས་ཕྱག་དཔེ་ཐུགས་མཁོ་ཡོད་རིགས་ནས་ཐད་ཀར་བཀའ་གསལ་གནང་གྲུབ་ཞུ་རྒྱུ་དང༌།
ཆད་ལྷག་ནོར་འཁྲུལ་གང་བྱུང་ལ་བཟོད་གསོལ་སྙིང་ཐག་པ་ནས་ཞུ་བ་ལགས། ཁྲ་འགུ་སྤྲུལ་མིང་པས། ༄༅། །སློབ་དཔོན་སེངྒེ་བཟང་པོའི་ཤེར་ཕྱིན་འགྲེལ་པ་དོན་གསལ་པར་སྐྲུན་སྔོན་བརྗོད། འདིར་རྗེ་བཙུན་བྱམས་པ་མགོན་པོས་མཛད་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་གྱི་འགྲེལ་པ་དོན་གསལ་ཉིད་འགྲེལ་པ་ཐམས་ཅད་ཀྱི་ནང་ནས་ཆེས་ཁྱད་པར་དུ་འཕགས་པ་ཡིན་མོད། སྤྱིར་རྒྱ་འགྲེལ་རྣམས་ལ་ས་བཅད་གནང་བའི་སྲོལ་མ་བྱུང་བས། དུས་རབས་འདི་ཡི་དཔེ་ཆ་བ་རྣམས་ཀྱིས་བསྟན་བཅོས་སྤྱིའི་ཁོག་ཁྲོལ་དཀའ་བ་ལྟ་བུ་ཞིག་ཡོང་གི་ཡོད་པ་དང༌། ཡང་རྒྱལ་དབང་ཀརྨ་པ་བརྒྱད་པས་མཛད་པའི་རྗེ་བཙུན་ངལ་གསོ་ཉིད་ཚིག་དོན་གཉིས་ཀའི་སྟེང་ནས་ཁྱད་པར་དུ་འཕགས་པ་ཞིག་བཞུགས་མོད། རྩ་བའི་འགྲེལ་པ་དང༌། འགྲེལ་པ་དོན་གསལ་གྱི་ཡང་འགྲེལ་དང༌། རྒྱན་ཉི་ཁྲི་སྦྱར་བའི་མདོ་སྦྱར་བཅས་ལྷན་དུ་བཞུགས་པས་དཔེ་ཆ་གསར་བུ་བ་རྣམས་གླེགས་བམ་མཐོང་བས་འཇིགས་སྐྲག་སྐྱེ་བ་ལས་བཟློག་པའི་ཆེད།
ཀར་ཊཱིཀ་རྗེ་བཙུན་ངལ་གསོའི་ས་བཅད་འགྲེལ་ཆུང་དོན་གསལ་དང་སྦྱར་བས། རྒྱ་འགྲེལ་གྱི་དགོངས་པ་ཁྲོལ་བདེ་བ་དང་འགྲེལ་པ་དོན་གསལ་ལ་སྦྱངས་ནས། ཀར་ཊཱིཀ་གི་དགོངས་པ་ཁོང་དུ་ཆུད་སླ་བར་བརྟེན། ད་ལམ་བཛྲ་བིདྱཱ་ཡི་སློབ་གཉེར་བ་ཚེ་རིང་བཀྲ་ཤིས་ཀྱིས་བཤད་གྲྭའི་གཉེར་པ་གནང་བའི་ལས་བར་རྣམས་སུ་འགྲེལ་པ་དོན་གསལ་ཀར་ཊཱིཀ་ཤན་སྦྱར་འདི་ཉིད་བཟོས་གནང་འདུག་པས། མ་འོངས་པར་ཤེར་ཕྱིན་ཀར་ཊཱིཀ་གི་སྟེང་ནས་སློབ་སྦྱོང་གནང་མཁན་ཚོར། དགོངས་དོན་བདེ་བླག་ཏུ་མཁྱེན་པ་ལ་ཕན་ཐོགས་ཆེ་ངེས་ཤིག་འདུག་པར་མངོན། རྩོམ་པ་པོ་རོང་མཚམས་སུ་སྐྱེ་བའི་བོད་རིགས་བྱིས་པ་༡༩༩༢ ལོར་རབ་ཏུ་བྱུང་ཞིང༌། དེ་རྗེས་བཤད་གྲྭར་སློབ་སྦྱོང་གནང་ནས་ཡུན་ཐུང་ཞིག་ལ་འདི་ལྟ་བུ་ལས་དོན་སྒྲུབ་པའི་ལྷག་བསམ་དང་སྙིང་སྟོབས་ཕུན་སུམ་ཚོགས་པ་བྱུང་བ་ལ་སྙིང་ཐག་པ་ནས་ཐུགས་རྗེ་ཆེ་ཞུ་བ་ལགས། ཁྲ་འགུ་སྤྲུལ་མིང་པས་ཝཱ་རཱ་ཎ་སཱི་ནས་སྤེལ། སརྦ་མངྒལཾ།
༄༅། །རྗེ་ཞྭ་དམར་ལྔ་པའི་ཤེར་ཕྱིན་འགྲེལ་པ་ཉུང་ངུ་ རྣམ་གསལ་པར་སྐྲུན་སྔོན་བརྗོད། རང་རེ་བཀའ་བརྒྱུད་པ་རྣམས་ཀྱི་གཞུང་ཆེན་པོ་དག་ལ་ཐོས་བསམ་གནང་བའི་ཚུལ། བསྟན་བཅོས་ཆེན་པོ་ཤེས་བྱ་མཛོད་ལས། “རང་ལུགས་ཀུན་མཁྱེན་རང་བྱུང་རྒྱལ་བ་ནས།། ནང་བརྟག་རྒྱུད་བླའི་བཤད་བཀའ་གཙོ་བོར་མཛད།། གཞུང་ཆེན་བཀའ་བཞི་མི་བསྐྱོད་རྒྱལ་ལ་བབས།། སྲས་བཅས་ལེགས་བཤད་ཉི་འོད་བརྡལ་བའི་རྒྱུན།། ”ཞེས་སོགས་རྩ་བ་ལས་གསུངས་པ་དེ་ཉིད་འགྲེལ་པས་བཀྲལ་བར་མཛད་པའི་སྐབས། ཇི་སྐད་དུ། “རྗེ་བརྒྱད་པ་ཐམས་ཅད་མཁྱེན་པ་ཆེན་པོ་མི་བསྐྱོད་དགའ་བས་གཞུང་ལུགས་མཐའ་ཡས་པ་གསན་ཅིང༌།
གཞན་ལ་མ་ལྟོས་པར་ཐམས་ཅད་མཁྱེན་པའི་ཡེ་ཤེས་ཀྱིས་ཤིང་རྟའི་སྲོལ་གསར་དུ་ཕྱེས་ཏེ། འདུལ་བའི་རྣམ་འགྲེལ་ཉི་མའི་དཀྱིལ་འཁོར། མཛོད་འགྲེལ་གྲུབ་བདེའི་དཔྱིད་འཇོ་ལེགས་བཤད་ཡོངས་ཀྱི་རྒྱལ་པོ། མངོན་རྒྱན་འགྲེལ་པ་རྗེ་བཙུན་ངལ་གསོ། འཇུག་ཊཱིཀ་དྭགས་བརྒྱུད་གྲུབ་པའི་ཤིང་རྟ་བདེ་བར་འདྲེན་པའི་ཤུལ་ལམ། ཚད་མ་རིགས་གཞུང་གི་འགྲེལ་པ་སོགས་མཛད་ཅིང༌། གཞུང་ཆེན་བཀའ་བཞིའི་ལམ་གསལ་བར་མཛད་པ་ནས་མི་བསྐྱོད་རྒྱལ་བ་ཁོ་ན་ལ་བཤད་པའི་བཀའ་བབས་པ་ལྟར་གྱུར་ཏེ། དྭགས་པོ་ལེགས་བཤད་གླིང་སོགས་བཤད་གྲྭ་རྣམས་རིམ་པར་བྱུང་ཞིང༌། སྲས་ཀྱི་ཐུ་བོ་རྒྱལ་བ་དཀོན་མཆོག་ཡན་ལག ། དཔའ་བོ་གཙུག་ལག་ཕྲེང་བ།
ཀརྨ་ཕྲིན་ལས་གཉིས་པ་དང་བཅས་པ་རྣམས་ཀྱིས་ལེགས་བཤད་ཉི་མའི་འོད་སྣང་རབ་ཏུ་བརྡལ་བར་མཛད་ལ། ཁྱད་པར་རྗེ་དགུ་པས་མངོན་མཛོད་དང་འཇུག་ཊཱིཀ ། གར་དབང་ལྔ་པས་མངོན་རྒྱན། དྲུག་པ་ཆོས་ཀྱི་དབང་ཕྱུག་གིས་འདུལ་ཊཱིཀ་བཅས། ཀར་ཊཱིཀ་ཆེན་མོ་རྣམས་ལས་སྙིང་པོ་བསྡུས་པའི་ཚུལ་དུ་མཛད་ཅིང༌། ཟ་དམ་ཉིན་བྱེད་གླིང་སོགས་སུ་འཆད་རྩོད་ཀྱི་སྲོལ་རྒྱ་ཆེ་བ་བྱུང༌། ” ཞེས་གསལ་བ་ལྟར། ད་ལམ་དཔེ་ཆ་གསར་བུ་བ་རྣམས་ལ་ཕན་ཐོགས་འབྱུང་བའི་ཆེད། གར་དབང་ལྔ་པ་དཀོན་མཆོག་ཡན་ལག་གིས་མཛད་པའི་“ཤེར་ཕྱིན་གྱི་འགྲེལ་པ་ཉུང་ངུ་རྣམ་གསལ་”འདི་ཉིད། ཧོང་ཀོང་དུ་བཞུགས་པའི་རང་དགོན་གྱི་བླ་མ་བསོད་ནམས་དབང་ཕྱུག་དང༌།
ཀརྨ་ཟླ་བ་གཉིས་ནས་པར་སྐྲུན་གྱིས་སྦྱིན་བདག་གནང་སྟེ། བཛྲ་བིདྱཱའི་ཕྱག་དཔེ་མཁོ་སྤྲོད་སྡེ་ཚན་ནས་སྤར་སྐྲུན་ཞུས་པ་འདི། ཕྱག་དཔེ་གསན་སྦྱང་གནང་བ་པོ་རྣམས་ལ་ཕན་ཐོགས་ངེས་ཞིག་སྟེ། འགྲེལ་པ་འདི་ཉིད་ཀྱི་མཛད་བྱང་ལས་ཀྱང༌། “གང་ཚེ་སྐོམ་པས་ཉེན་པའི་སེམས་ཅན་ཕྲ་མོའི་མདུན་དུ་གློ་བུར་རྒྱ་མཚོ་ལུད་གྱུར་ན། ། དེ་ཚེ་རབ་ཏུ་སྐྲག་ཅིང་འཐུང་བའི་སྤྲོས་པ་ཉེ་བར་ཞི་བར་འགྱུར་གྱི་གཞན་དུ་ཅི། ། དེ་བཞིན་ཡུམ་དོན་བདེ་བླག་རྟོགས་པར་འདོད་པའི་སྐྱེ་བོ་བློ་གྲོས་དམན་པ་འགའ་ཞིག་གིས། ། བླ་མའི་ལེགས་བཤད་ཟབ་རྒྱས་མི་རྟོགས་དེ་ཕྱིར་བདག་གིས་ཆུ་ཐིགས་ལྟ་བུ་འདི་བརྩམས་སོ།། ”ཞེས་མཛད་པ་པོ་གང་གིས་བསྟན་བཅོས་འདི་ཉིད་གསུང་རྩོམ་གནང་བའི་སྐབས། མཁས་པའི་རྣམ་དཔྱོད་ངོམ་པའི་ཆེད་དུ་མ་ཡིན་པར།
ལས་དང་པོ་པ་དང་ཤེས་རབ་དམན་པ་རྣམས་ལ་ཐུགས་བརྩེ་བ་ཆེན་པོས་དགོངས་ནས། ཐོག་མར་ཀར་ཊཱིཀ་ཆེན་མོ་ལ་བསླབ་པའི་སྔོན་འགྲོ་ལྟ་བུར་གསན་སྦྱང་གནང་བའི་ཆེད་གསུང་བར་མཛད་པ་ཞིག་སྟེ། ཕྱི་ནས་རྗེ་བཙུན་ངལ་གསོ་ཉིད་ལ་འཇུག་དགོས་པའི་ཕྱིར། མ་འོངས་པར་ཤེར་ཕྱིན་འཆད་པ་པོ་དང༌། ཐོས་བསམ་གནང་བ་པོ་ཐམས་ཅད་ཀྱིས་དེ་ལྟར་ཕྱག་ལེན་གནད་དུ་སྨིན་པ་ཞིག་གནང་གྲུབ་པར་བཀའ་དྲིན་ཞུ། ཞེས་ཁྲ་འགུ་སྤྲུལ་མིང་པས་རིག་པའི་རྡོ་རྗེའི་གཙུག་ལག་སློབ་གཉེར་ཁང་དུ་རབ་གནས་ཤིང་བྱ་ཡི་ལོ་ཆོ་འཕྲུལ་ཟླ་བའི་ཚེས་ཉིན་བྲིས་པ་དགེ་ལེགས་འཕེལ། ༄༅། །རྗེ་ཀརྨ་ཕྲིན་ལས་ཀྱི་ཤེར་ཕྱིན་སྦྱོར་ཊཱིཀ་ པར་སྐྲུན་སྔོན་བརྗོད། སྤྱིར་དེང་གི་དུས་འདི་ནི་སྙིགས་མ་ལྔ་བདོ་བའི་སྐབས་ལྟ་བུ་ཞིག་ཡིན་མོད། འོན་ཀྱང་རང་རེའི་བགོ་སྐལ་དུ་སྤྱོད་པ་དམ་པའི་ཆོས་ཀྱི་དབང་དུ་བྱས་ན་དེ་ཙམ་གྱི་དུས་ངན་ཞིག་མ་ཡིན་པ་ནི། སངས་རྒྱས་དང་བྱང་ཆུབ་སེམས་དཔའ་ཆེན་པོ་རྣམས་ཀྱི་ཐུགས་བསྐྱེད་དང༌།
ཕྲིན་ལས་སྨོན་ལམ་གྱི་སྟོབས་ཁོ་ན་སྟེ། དེང་དུས་དམ་པའི་ཆོས་འཕེལ་རྒྱས་འབྱུང་བཞིན་པ་འདི་ལྟ་བུ་ནི། སྔོན་ཆོས་ཀྱི་རྒྱལ་པོ་མྱ་ངན་མེད་ཀྱིས་འཛམ་གླིང་ལ་དབང་བསྒྱུར་བའི་སྐབས་དང༌། རྒྱལ་པོ་སྲོང་བཙན་སྒམ་པོ་སོགས་ཀྱིས་བོད་གངས་ཅན་གྱི་ཡུལ་གྲུར་དམ་པའི་ཆོས་སྤེལ་བའི་སྐབས་སུ་ཡང་བྱུང་མ་མྱོང་བར་མ་ཟད། སྔོན་ཆད་དམ་པའི་ཆོས་ཀྱི་སྒྲ་ཙམ་ཡང་མ་གྲགས་པའི་གླིང་དང་གླིང་ཕྲན་རྣམས་སུ་འཁོད་པའི་སྐྱེ་བོ་ཕོ་མོ་མང་པོ་ཞིག་རྒྱལ་བའི་བསྟན་པ་རིན་པོ་ཆེར་རང་བཞིན་དད་གུས་སྐྱེས་ནས། ས་གནས་དེ་དག་ཏུ་དམ་པའི་ཆོས་འཕེལ་རྒྱས་འབྱུང་བཞིན་པར་མ་ཟད། དེ་རྣམས་ཀྱང་ཕལ་ཆེར་ཅལ་སྒྲོགས་རྗེས་འཇུག་ལྟ་བུ་མ་ཡིན་པར། དམ་པའི་ཆོས་ཀྱི་ཡོན་ཏན་ཐུན་མོང་མ་ཡིན་པ་རྣམས་ཤེས་ནས་དད་གུས་སྐྱེས་ཏེ། ཆོས་སྒོར་ཞུགས་པ་ཞིག་ཡིན་པ་དང༌། ཁ་ཤས་འཁོར་བ་འདི་ལ་སྙིང་པོ་མེད་པར་མཐོང་བས་ངེས་འབྱུང་སྐྱེས་ཏེ།
ཆོས་ཀྱི་ཉམས་ལེན་ལ་བརྩོན་པའི་སྒོ་ནས་དམ་པའི་ཆོས་དར་བས། འཛམ་གླིང་འདི་ཡི་ལྷོ་ཕྱོགས ་ (New Zealand) ནིའུ་ཛིན་ལན་ཌི་ནས། བྱང་ཕྱོགས་(Scandinavia)སི་ཀིན་ད་ནེ་ཝི་ཡ་བར་འཁོད་པའི་ཡུལ་གྲུ་ཕལ་ཆེ་བ་ཞིག་ལ་ཆོས་ཀྱི་ཚོགས་པ་ཚུགས་ཤིང༌། རབ་ཏུ་བྱུང་བ་དམར་སྣུམ་གྱི་ན་བཟའ་དང༌། སྣམ་སྦྱར་གྱི་རྒྱལ་མཚན་ཅན་ས་གནས་གང་སར་མཇལ་རྒྱུ་ཡོད་པ་དང༌། དམ་པའི་ཆོས་ཀྱི་སྒྲ་དབྱངས་སྣ་ཚོགས་ཐོས་འཛིན་གྱི་ཡུལ་དུ་ལོངས་སྤྱོད་པའི་སྐལ་བཟང་གི་དགའ་སྟོན་དང་ལྡན་པའི་དུས་སྐབས་འདིར།

ཆོས་བྱེད་སྤྱི་དང་ལྷག་པར་དགེ་འདུན་པ་གཞོན་ནུ་རྣམས་ཀྱིས་དམ་པའི་ཆོས་ཀྱི་གསན་སྦྱང་དང༌། ཉམས་ལེན་ཕུན་སུམ་ཚོགས་པ་ཞིག་གནང་ནས་ཐོས་བསམ་སྒོམ་སྒྲུབ་ཀྱི་སྤུས་ཚད་ཇེ་བཟང་དུ་གཏང་རྒྱུ་གལ་ཆེ་ལ། ལྷག་པར་གྲུབ་མཐའ་སོ་སོའི་རང་རང་གི་བརྒྱུད་པའི་མན་ངག་དང༌། ཁྱད་ཆོས་རྣམས་རྒྱུན་མ་ཆད་པར་འཛིན་སྐྱོང་སྤེལ་གནང་དགོས་པ་ནི། མ་བསྐོས་ཐོག་ཏུ་བབས་པའི་སོ་སོའི་ལས་འགན་ཞིག་ཡིན་པར་བརྟེན་ཤིན་ཏུ་གལ་ཆེ་ཞིང་རང་རེ་རྣམས་ཀྱི་དབང་དུ་བྱས་ན་ཡང་བཀའ་བརྒྱུད་གོང་མ་རིམ་བྱོན་གྱིས་གནང་བའི་གཞུང་འགྲེལ་དང༌། ཁྲིད་ཡིག་མན་ངག་སོགས་ཀྱི་ཡིག་ཆ་ཡིད་བཞིན་གྱི་ནོར་བུ་ལྟ་བུ་བསམ་གྱིས་མི་ཁྱབ་པ་ཞིག་བཞུགས་པ་དེ་རྣམས་ཀྱི་དཔེ་རྒྱུན་སྤེལ་ཏེ། ཆོས་དད་ལྡན་པ་སྤྱི་དང་ལྷག་པར་དགེ་འདུན་པ་སྐུ་གཞོན་ནུ་ཐོས་བསམ་དང༌། ཉམས་ལེན་ལ་བརྩོན་པ་རྣམས་ཀྱི་སྤྱན་ལམ་དུ་བསྟར་ནས་ཕྱག་དཔེས་མ་ཕོངས་པ་ཞིག་ཤིན་ཏུ་གལ་ཆེ་བར་བརྟེན། རིག་པའི་རྡོ་རྗེའི་གཙུག་ལག་སློབ་གཉེར་ཁང་གི་དཔེ་རྙིང་གསར་སྤེལ་སྡེ་ཚན་ནས། ཕྱག་དཔེ་གལ་ཆེ་རིགས་གང་འབྱོར་རྣམས་གང་ཐུབ་ཐུབ་སྤར་དུ་འཁོད་པ་ཞིག་ཞུ་འཆར་ལས། སྐབས་འདིར་རྗེ་ཀརྨ་ཕྲིན་ལས་པས་མཛད་པའི་ཤེར་ཕྱིན་གྱི་འགྲེལ་པ་འདི་ཉིད་སྤར་དུ་སྐྲུན་པ་ལགས་ཏེ།
དེ་ཡང་ཀརྨ་ཕྲིན་ལས་པ་ཆེན་པོ་ནི། བརྒྱད་པ་མི་བསྐྱོད་རྡོ་རྗེས་གཞུང་ཆེན་རྣམས་གསན་པའི་བཤེས་གཉེན་དུ་བསྟེན་པར་མཛད་པ་ཞིག་ཡིན་པའི་ཕྱིར༌། ཤེར་འགྲེལ་རྗེ་བཙུན་ངལ་གསོ་དང་དགོངས་པ་མཐུན་ངེས་ཡིན་པར་མ་ཟད། འགྲེལ་ཚུལ་ཡང་སྦྱོར་ངག་བཀོད་པས། ཕྱག་དཔེ་གསན་སྦྱང་གནང་བ་པོ་རྣམས་ཀྱིས་གོ་བ་ལེན་བདེ་ཞིང༌། ངེས་ཤེས་སྐྱེ་སླ་བ་བཅས་དགེ་མཚན་དང་ཕན་ཐོགས་ཤིན་ཏུ་ཆེ་བ་ཞིག་ཡིན་པའི་ཕྱིར། རང་རྐང་འཛིན་པའི་བཤད་གྲྭ་བ་རྣམས་ཀྱི་ཟུར་གཟིགས་གནང་རྒྱུའི་ཕྱག་དཔེ་ཤིན་ཏུ་གལ་ཆེ་ལ། དེའི་ཕྱིར་ཐམས་ཅད་ཀྱིས་གཅེས་སྤྲས་གང་གཟབ་གནང་རོགས་བཀའ་དྲིན་ཞུ་ཞེས་སྔོན་བརྗོད་འདི་ཉིད་དུ་གོང་གསལ་སྡེ་ཚན་ནས་བསྐུལ་མ་གནང་བ་ལྟར། ཁྲ་འགུ་སྤྲུལ་མིང་པས་བཀའ་བརྒྱུད་བསྟན་པ་དར་རྒྱས་ཡུན་དུ་གནས་པའི་སྨོན་ལམ་དང་བཅས་བྲིས་པ་དགེ་ལེགས་འཕེལ། ༄༅། །རིག་པའི་རྡོ་རྗེའི་གཙུག་ལག་སློབ་གཉེར་ཁང་གི་བློ་འཕེལ་ནོར་བུ་ཞེས་པའི་དུས་དེབ་པར་སྐྲུན་སྔོན་བརྗོད།
དེ་ཡང་ཇི་སྐད་དུ། སློབ་དཔོན་དབྱིག་གཉེན་གྱིས། སྟོན་པའི་བསྟན་པ་རྣམ་གཉིས་ཏེ།། ལུང་དང་རྟོགས་པའི་བདག་ཉིད་དོ།། དེ་འཛིན་བྱེད་པ་སྨྲ་བྱེད་དང༌།། སྒྲུབ་པར་བྱེད་པ་ཁོ་ནའོ།། ཞེས་གསུངས་ལ། སྨྲ་བར་བྱེད་པའི་ཚུལ་ཡང༌། འཆད་པ་དང༌། རྩོད་པ་དང༌།
རྩོམ་པ་གསུམ་གྱི་སྒོ་ནས་བསྟན་པ་སྤེལ་དགོས་ཤིང༌། དེ་ལས་ཀྱང་རྩོམ་པ་ནི་ཡུན་དུ་གནས་པས་ཤིན་ཏུ་གལ་ཆེ་བའི་ཕྱིར། དཔེ་ཆ་གསར་བུ་བ་རྣམས་རྩོམ་པ་ལ་སྤྲོ་བ་བསྐྱེད་པ་དང༌། རྩོམ་ལ་སྦྱང་བདར་ཡོང་བའི་ཆེད་དུ། རིག་པའི་རྡོ་རྗེའི་གཙུག་ལག་སློབ་གཉེར་ཁང་ནས་བློ་འཕེལ་ནོར་བུ་ཞེས་པའི་དུས་དེབ་འདི་གསར་སྐྲུན་ཞུས་པ་ལགས་པས། ཐོས་བསམ་པ་རྣམས་སྤྱིར་ཕྱག་དཔེ་ལ་སྦྱང་བརྩོན་དང༌། ལྷག་པར་རྩོམ་འབྲི་ལ་དོ་སྣང་བསྐྱེད་ནས་སྙན་ངག་གིས་བརྒྱན་པ་དང༌། མ་བརྒྱན་པའི་གསུང་རྩོམ། ཚིག་བཅད། ཚིགས་ལྷུག །
ལོ་རྒྱུས། ཀ་རྩོམ། གདམས་ངག ། བསླབ་བྱ། མགུར་མ་སོགས། ཟུར་ཟ་དང༌། ཚིག་ངན་མེད་ཅིང༌། བརྗོད་པ་མཛེས་ལ། གོ་བདེ་བ་ཁག་རང་རང་གིས་གསར་རྩོམ་ལ་སྦྱངས་བརྩོན་མཛད་རྒྱུ་དང༌། གཞན་གནའ་རབས་དང་དེང་དུས་ཀྱི་མཁས་དབང་ཁག་གི་གསུང་རྩོམ་ལ་དོ་སྣང་གིས་དཔྱད་གཞི་གནང་བ་སོགས་ཤིན་ཏུ་གལ་ཆེ་བས་ཐུགས་ལ་ངེས་པར་ཞུ།
ཁྲ་འགུ་སྤྲུལ་མིང་པས་རབ་གནས་མེ་ཁྱི་གསར་ཚེས་ལ་བྲིས་པ་དགེ་ལེགས་འཕེལ། ༄༅། །ཀརྨ་པ་ཆོས་གྲགས་རྒྱ་མཚོའི་ཚད་མ་རིགས་གཞུང་རྒྱ་མཚོ་པར་སྐྲུན་སྔོན་བརྗོད། བདག་ཅག་གི་སྟོན་པ་ཡང་དག་པར་རྫོགས་པའི་སངས་རྒྱས་ཐབས་མཁས་ལ་ཐུགས་རྗེ་ཆེན་པོ་དང་ལྡན་པ་ཤཱཀྱའི་དབང་པོ་མཆོག་གིས། ཆོས་ཅན་དང་ཆོས་ཉིད་ཀྱི་གནས་ལུགས་མ་ནོར་བ་ཇི་ལྟ་བ་དང༌། ཇི་སྙེད་པ་མཁྱེན་པའི་སོ་སོ་རང་རིག་གི་ཡེ་ཤེས་ཀྱིས་གཟིགས་ནས། འགྲོ་བ་ཀུན་ལ་དམིགས་པ་མེད་པའི་ཐུགས་རྗེས་རྗེས་སུ་དགོངས་ཏེ། བདེ་ནས་བདེ་བར་འགྲོ་བའི་ལམ་བཟང་ཚང་ལ་མ་ནོར་བ། བདེན་པ་བཞིའམ། བདེན་པ་གཉིས་ཀྱི་ཁོངས་སུ་བསྡུས་ནས། བདེན་པ་ཉག་གཅིག་ཏུ་གསུངས་ཏེ་ཆོས་ཀྱི་འཁོར་ལོ་བསྐོར་ནས་གདུལ་བྱར་གྱུར་པ་མ་ལུས་པ་ཐར་པ་དང༌།
ཐམས་ཅད་མཁྱེན་པའི་ལམ་དུ་བཀོད་པར་མཛད་མོད། དེང་གི་དུས་སྙིགས་མ་ལྔ་བདོ་ཞིང་བསྟན་པ་མར་འགྲིབ་ཀྱི་གནས་སྐབས་སུ་སླེབས་པར་གྱུར་ལ། འོན་ཀྱང་ཤེས་རིག་སློབ་སྦྱོང་གི་མཐུན་རྐྱེན་ཚང་ཞིང༌། གཞི་རིམ་དང་མཐོ་རིམ་གྱི་སློབ་གྲྭ་གོང་འཕེལ་དུ་འགྲོ་བ་ལ་བརྟེན་ནས། རང་རིགས་དང༌། ཕྱི་རྒྱལ་གྱི་ཡུལ་གྲུ་ཀུན་ཏུ་ཤེས་རིག་དང༌། ཚན་རིག་སོགས་དར་ཞིང་རྒྱས་ནས་དུས་དང་རྣམ་པ་ཀུན་ཏུ་རྨོངས་དད་ཀྱི་རྗེས་སུ་མི་འབྲང་བར། རིགས་པས་བརྟག་དཔྱད་གཟབ་ནན་ཐོག་འཇུག་ལྡོག་བྱེད་པའི་སྲོལ་བཟང་པོ་འཛམ་གླིང་ཡངས་པའི་ཁྱོན་ཀུན་ཏུ་དར་ཞིང་རྒྱས་པར་བརྟེན། དངོས་སྟོབས་ཀྱི་རིགས་པ་དང་ལྡན་པའི་ཆོས་ཀྱི་བདུད་རྩིའི་བགོ་སྐལ་རིག་གསར་ཤེས་ཡོན་གྱིས་ཕྱུག་པའི་མཁས་དབང་རྣམས་ལ་བསྟེན་ན། དེ་རྣམས་ལམ་བཟང་པོ་ཁྱད་པར་ཅན་ དང༌།
དབང་པོ་རྣོན་པོ་ཆོས་ཀྱི་རྗེས་འབྲང་དང་འཕྲད་པས། གནས་སྐབས་དང་མཐར་ཐུག་གི་ཕན་བདེ་ལ་སྦྱོར་བའི་དོན་ཆེན་པོ་དང་ལྡན་པ་མ་ཟད། རྒྱལ་བའི་བསྟན་པ་རིན་པོ་ཆེ་འདི་ཉིད་མི་ཉམས་པར་སླར་ཡང་གོང་ནས་གོང་དུ་སྤེལ་བའི་མཐུན་རྐྱེན་རྣམ་པར་དག་པ་ཉིད་དུ་ཡང་འགྱུར་བས། དེ་ལྟ་བུ་ལ་བརྩོན་དགོས་ཤིང་དེ་ཡང་གཡོ་སྒྱུ་དང༌། ཟོལ་ཟོག ། ཆགས་སྡང་གི་ཐབས་ལ་བརྟེན་པ་མ་ཡིན་པར་ཡང་དག་པའི་རིགས་ལམ་རྣམ་པར་དག་པ་ལ་བརྟེན་དགོས་པས་ན། རིགས་ལམ་ཕུན་སུམ་ཚོགས་པ་དང་ལྡན་པའི་བསྟན་བཅོས་ནི། དུས་རབས་འདིར་ཤིན་ཏུ་གལ་ཆེ་ཞིང་རྨད་དུ་བྱུང་བའང་ཡིན་ལ། དེ་ལྟ་བུའི་བསྟན་བཅོས་རྒྱ་གར་འཕགས་པའི་ཡུལ་དང༌། བོད་གངས་ཅན་གྱི་ལྗོངས་གཉིས་ཀར་ཉི་ཟླ་ལྟར་ཡོངས་སུ་གྲགས་པ་ནི།
དཔལ་ཆོས་ཀྱི་གྲགས་པའི་གསུང་ཚད་མ་སྡེ་བདུན། སློབ་དཔོན་ཕྱོགས་ཀྱི་གླང་པོའི་ཚད་མ་མདོ་དང་བཅས་པ་ཡིན་ལ། དེ་དག་གི་དགོངས་པ་གསལ་བར་བྱེད་པའི་འགྲེལ་པ། སྤྱི་དོན། མཐའ་དཔྱོད་སོགས་གྲུབ་མཐའ་རིས་མེད་ཀྱི་མཁས་གྲུབ་ཆེན་པོ་རྣམས་ཀྱིས་ཤིན་ཏུ་རྒྱ་ཆེ་ཞིང་གྲངས་མང་པོར་བཀྲལ་མོད། ཁྱད་པར་དུ་འཕགས་པ་ནི་རྒྱལ་བའི་དབང་པོ་དཔལ་ཀརྨ་པ་ཆོས་གྲགས་རྒྱ་མཚོ་ (AD.1454-1505) དེ་ཉིད་ཀྱིས་མཛད་པའི་ཚད་མ་རིགས་གཞུང་རྒྱ་མཚོ་ཁོ་ན་ཡིན་ཏེ། དེ་ནི་མཁས་པ་གཞན་གྱིས་བརྩམས་པའི་བསྟན་བཅོས་ལ་སོགས་པ་ལྟར། གནས་སྐབས་སྦྱོར་བྱུང་གི་ཤེས་རབ་དང་བརྩོན་འགྲུས་ལ་བརྟེན་ནས་གསུངས་པའི་བསྟན་བཅོས་མ་ཡིན་པར། རྩོམ་པ་པོ་ཉིད་དཔལ་ཆོས་ཀྱི་གྲགས་པའི་སྐུར་སྐྱེ་བ་བཞེས་པའི་སྔོན་གནས་རྗེས་དྲན་གྱི་སྒོ་ནས་གསུངས་པ་ཡིན་ལ། དེ་ཡང་བསྟན་བཅོས་འདི་ཉིད་གསར་དུ་རྩོམ་གནང་བའི་གནས་སྐབས་ཀྱི་ལོ་རྒྱུས་ཆོས་འབྱུང་མཁས་པའི་དགའ་སྟོན་ལས་གསུངས་པ་ཚུར་མཐོང་གི་བློས་བསམ་གྱིས་མི་ཁྱབ་པ་ལྟ་བུ་ནི།
ཚད་མའི་གཞུང་གི་རྩ་བ་ཙམ་ཡང་སྐུ་འཁྲིས་ན་མེད། ཕྱག་དཔེ་ལ་གཟིགས་རྟོག་ཀྱང་མི་གནང༌། དུས་རྟག་ཏུ་ཕྱག་མཉམ་བཞག ། སྤྱན་ལྟ་སྟངས། ཐུགས་ཏིང་ངེ་འཛིན་དང་མི་བྲལ་ཞིང་སྐབས་སུ་གསུང་ཆོས་དང༌། ལུགས་གཉིས་ཀྱི་བཀའ་བཀོད་གནང་བ་སོགས་ཀྱི་བར་སེང་ནམ་བྱུང་སྐབས། ཐུགས་རྩོམ་གནང་སྟེ། གསུང་རྩོམ་ཡི་གེར་འགོད་པ་པོ་དང་ཆེད་དུ་ཞུ་སྐུལ་གནང་བ་པོ་དྭགས་པོ་རབ་འབྱམས་པ་ལ། འཕྲོ་གང་ན་ཡོད་གསུངས་ཏེ་བཀའ་འདྲི་གནང་བ་ཙམ་ལས། ཐོགས་པ་མེད་པར་སྤྱན་ལྟ་སྟངས་ཀྱི་ངང་ནས་ཤ་ར་ར་ལྗགས་དཔོད་མཛད་དེ་གསུངས་པ་དང༌།
བསྟན་བཅོས་ཀྱི་དགོངས་པ་འགྲེལ་བའི་ཚུལ་ཡང༌། རྒྱལ་དབང་འདི་ཉིད་ཀྱི་བཞེད་པར་སློབ་དཔོན་ཕྱོགས་གླང་དང་ཆོས་གྲགས་ཀྱང་ཟུང་འཇུག་དབུ་མའི་དོན་ཇི་ལྟ་བ་བཞིན་རྟོགས་པའི་མཁས་གྲུབ་ཀྱི་སྐྱེས་བུ་ཆེན་པོ་ལགས་པས་དེ་དག་གི་བསྟན་བཅོས་རྣམས་སུའང་གནས་སྐབས་མདོ་སེམས་གྲུབ་མཐའ་འདྲེས་པའི་ཚུལ་ལྟ་བུར་གསུངས་ཀྱང་མཐར་ཐུག་དབུ་མའི་ལམ་ཁོ་ན་གསལ་བར་སྟོན་པར་བཞེད་དེ། རྒྱལ་དབང་དེ་ཉིད་ཀྱི་དངོས་སློབ་རྗེ་ཀརྨ་ཕྲིན་ལས་རྣམ་རྒྱལ་གྱིས། སྡེ་བདུན་རྩ་བ་མདོ་དང་བཅས་རྣམས་ཀྱང༌།། དགོངས་པའི་མཐར་ཐུག་དབུ་མ་ཆེ་ཡིན་མོད།། གནས་སྐབས་གདུལ་བྱ་གང་ལ་གང་འདུལ་དུ།། དབུ་མ་ཆེ་དང་སེམས་ཙམ་མདོ་སྡེ་པའི།། གྲུབ་མཐའ་འདྲེས་པ་ལྟ་བུར་གསུངས་པ་ལ།། རྣམ་དཔྱོད་དམན་རྣམས་བློ་གྲོས་མ་ཞུགས་པས།། ལ་ལས་མདོ་སེམས་དབུ་མ་པ་རུ་འདོད།།
འགའ་ཞིག་སེམས་ཙམ་སྨྲ་བ་ཁོ་ན་ཟེར།། དེ་དག་རང་མགོ་འཁོར་བའི་ཅོལ་ཆུང་ཡིན།། གྲུབ་ཐོབ་ཆེན་པོ་ཕྱོགས་ཀྱི་གླང་པོ་དང༌།། ཆོས་ཀྱི་གྲགས་པའི་ལྟ་བ་མཐར་ཐུག་པ།། ཟུང་འཇུག་རབ་ཏུ་མི་གནས་དབུ་མ་ཆེ།། ཇི་བཞིན་གསལ་བར་སྟོན་པའི་གཞུང་ལུགས་ནི།། སྡེ་བདུན་མདོ་དང་བཅས་པ་ཁོ་ནའོ། ། ཞེས་སོགས་དང༌། ཡང༌། རྒྱལ་དབང་ཆོས་གྲགས་རྒྱ་མཚོའི་བཞེད་པ་ལ།།
སྡེ་བདུན་མདོ་དང་བཅས་པ་མཐར་ཐུག་གི། དགོངས་པ་དབུ་མ་ཆེན་པོར་གནས་པ་ན།། ཕྱག་རྒྱ་ཆེན་པོའི་ལྟ་བ་དང་མཐུན་པ།། ཚད་མའི་གཞུང་ལུགས་རྣམས་སུ་བཞུགས་ཞེས་གསུངས།། ཞེས་གསུངས་སོ། ། དེ་ལྟ་བུ་དབུ་མའི་ལམ་འདི་ཡང་ཀླུ་སྒྲུབ་ཡབ་སྲས་ཀྱི་གཞུང་དང་མཐུན་ཞིང་རྗེ་བཙུན་བྱམས་པ་ནས་ཐོགས་མེད་སྐུ་མཆེད་ལས་བརྒྱུད་པའི་དབུ་མའི་དགོངས་དོན་དང་མི་གཉིས་པར་གསལ་ཏེ། རྗེ་དེ་ཉིད་ཀྱིས། བདག་གི་བླ་མ་རྒྱལ་བའི་དབང་པོས་ནི། རིགས་གཞུང་རྒྱ་མཚོ་ཞེས་བྱའི་ལེགས་བཤད་དེར།། སེམས་ལས་གཞན་མེད་པར་ནི་བློས་རིག་ནས།།
ཞེས་སོགས་མདོ་སྡེ་རྒྱན་གྱི་ལུང་དྲངས་ཏེ།། སྡེ་བདུན་མདོ་དང་བཅས་པའི་མཐར་ཐུག་གི། དགོངས་པ་རྗེ་བཙུན་བྱམས་པ་ནས་གཟུང་སྟེ།། འཕགས་པ་ཐོགས་མེད་སྐུ་མཆེད་ལས་བརྒྱུད་པའི།། དབུ་མར་གནས་ཤིང་ཀླུ་སྒྲུབ་ཡབ་སྲས་ཀྱི།། དབུ་མའི་གཞུང་རྣམས་དང་ཡང་མཐུན་ནོ་ཞེས།། གཟུགས་མེད་ན་ནི་སེམས་ཡོད་མ་འཛིན་ཞིག། ཅེས་སོགས་དབུ་མ་འཇུག་པའི་ལུང་ཡང་དྲངས།། མདོར་ན་གཟུང་འཛིན་གཉིས་དང་བྲལ་བ་ཡི།། ཤེས་པ་ངོ་བོ་སྟོང་ཉིད་ཆོས་ཀྱི་དབྱིངས།།
རང་བཞིན་གྱིས་ནི་རྣམ་དག་འོད་གསལ་བ།། རྣམ་པ་ཅིར་ཡང་འཆར་བའི་སེམས་ཉིད་འདི།། དོན་དམ་བདེན་པ་ཡིན་ཞེས་ཕྱག་མཛུབ་བཙུགས།། གཞུང་ལས་སེམས་ཀྱི་རང་བཞིན་འོད་གསལ་ཏེ།། དྲི་མ་རྣམས་ནི་གློ་བུར་བ་ཞེས་པའི།། ལུང་དང་ཐེག་པ་ཆེན་པོའི་རྒྱུད་བླ་མར།། སེམས་ཀྱི་རང་བཞིན་འོད་གསལ་གང་ཡིན་པ།། དེ་ནི་ནམ་མཁའ་བཞིན་དུ་འགྱུར་མེད་དེ།། ཞེས་དང་ཤེས་རབ་ཕ་རོལ་ཕྱིན་མདོ་ལས།། སེམས་ལ་སེམས་མ་མཆིས་ཏེ་སེམས་ཀྱི་ནི།།
རང་བཞིན་འོད་གསལ་བ་འོ་ཞེས་གསུངས་པ།། ཐམས་ཅད་དགོངས་པ་མཐུན་ཞིང་དོན་འདི་ནི།། རྡོ་རྗེ་ཐེག་ལ་འཇུག་པའི་སྒོ་ཡིན་ཞེས།། བྱང་ཆུབ་སེམས་འགྲེལ་སེམས་ཉིད་ངལ་གསོའི་ལུང༌།། ཟུང་འཇུག་མངོན་སུམ་མིག་ལ་སྟོན་ཕྱིར་དྲངས། ། ཞེས་གསུངས་སོ།། འདིའི་བསྟན་དོན་དབུ་མ་ཡང་མེད་དགག་ཙམ་གྱི་ངོ་བོ་རང་སྟོང་ཆད་པའི་སྟོང་པ་ཉིད་མ་ཡིན་གྱི་རྣམ་པ་ཐམས་ཅད་ཀྱི་མཆོག་དང་ལྡན་པའི་གཞན་སྟོང་དོན་དམ་བདེན་པ་ཡིན་ལ། དེ་ཡང་སེམས་ཙམ་གྱི་ལྟ་བ་ལ་གཞན་སྟོང་དུ་མིང་བཏགས་པ་མ་ཡིན་པར་ངེས་པའི་དོན་གྱི་མདོ་སྡེ་རྣམས་ཀྱིས་བསྟན་པ། ཤིང་རྟ་ཆེན་པོ་རྣམས་ཀྱིས་བཀྲལ་བ། གྲུབ་པ་བརྙེས་པའི་རྣལ་འབྱོར་པ་རྣམས་ཀྱིས་བསྒོམ་པ།
བསྟན་པའི་སྙིང་པོ་མཐའ་བྲལ་དབུ་མ་ཆེན་པོའི་ལམ་ཁོ་ན་ཡིན་པར་གསལ་ཏེ་དཔའ་བོ་གཙུག་ལག་ཕྲེང་བས། ཕར་ཚད་འདི་གཉིས་ལྟ་བ་གཞན་སྟོང་གཙོ་ཆེར་བཀྲལ་མོད་ཀྱང་སེམས་ཙམ་གྱི་ལྟ་བ་ལ་གཞན་སྟོང་དུ་མིང་བཏགས་པ་བོད་ཁ་ཅིག་གི་འདོད་པ་ལྟར་བཀྲལ་བ་ནི་མ་ཡིན་ལ། སྤྱིར་རྗེ་འདི་སེམས་ཀྱི་གཤིས་སྟོང་ཉིད་གཙོ་བོར་སྟོན་པ་ཟབ་མོ་ལྟ་བརྒྱུད། རང་བཞིན་འོད་གསལ་གཙོ་བོར་སྟོན་པ་རྒྱ་ཆེན་སྤྱོད་བརྒྱུད་སྟེ་སེམས་ཀྱི་ཟབ་པ་དང་གསལ་བ་ནི་གཉིས་སུ་མི་ཕྱེད་པས་ན་ཤིང་རྟའི་སྲོལ་གཉིས་དགོངས་པ་གཅིག་ཏུ་བཞེད་པ་ཡིན་ནོ།།  ཞེས་གསུངས་སོ།། དེ་ལྟར་ཚད་མའི་མདོ་ཀུན་ལས་བཏུས་པ་ཉིད་བཤད་གཞིར་མཛད། སྡེ་བདུན་ལས། རྩ་བ་ལུས་ལྟ་བུའི་བསྟན་བཅོས་རྒྱས་པ་རྣམ་འགྲེལ། འབྲིང་པོ་རྣམ་ངེས། བསྡུས་པ་རིགས་ཐིགས་བཅས་གསུམ་གྱིས་དགོངས་པ་འགྲེལ་བའི་ཚུལ་དུ་བསྟན།
འཕྲོས་པ་ཡན་ལག་ལྟ་བུའི་བསྟན་བཅོས། རྒྱུད་གཞན་གྲུབ་པ། གཏན་ཚིགས་ཐིགས་པ། འབྲེལ་པ་བརྟག་པ། རྩོད་པའི་རིགས་པ་སྟེ་རྣམ་པ་བཞིས་ཟུར་གྱི་དཀའ་གནད་རྣམས་ལ། སྤྱི་དོན་དང༌། མཐའ་དཔྱོད་ཀྱི་ཚུལ་དུ་བཞག ། ལྷ་ཤཱཀ་རྒྱན་སོགས་རྒྱ་གར་གྱི་མཁས་པའི་དགོངས་པ་འགྲེལ་ཚུལ་ཐ་དད་པ་རྣམས་ཀྱང་མ་འདྲེས་པར་མདོར་བསྡུས་ཏེ་བཀྲལ་བ་ཚད་མའི་ལེགས་བཤད་ཆུ་བོ་ཀུན་འདུས་སུ་བཞུགས་པས། དེང་གི་དུས་རབས་འདིར་ཆེད་དུ་མངགས་པ་ལྟ་བུའི་རྒྱལ་བའི་བསྟན་པ་འཛིན་སྐྱོང་སྤེལ་གསུམ་གང་ལ་ཡང་ཤིན་ཏུ་གལ་ཆེ་བའི་མེད་དུ་མི་རུང་བར་དགོངས་ནས། དད་གཏོང་ལྷག་བསམ་གྱི་འོ་མཚོ་གྱེན་དུ་འཁྱིལ་བ་བལ་ཡུལ་བྱང་ཕྱོགས་སྙེ་ཤང་གི་ཡུལ་གྲུར་སྐྱེས་པའི་དགེ་སློང་ཕུན་ཚོགས་ལགས་ནས་འགྲོ་གྲོན་ཆེད་གཏོང་དང༌།
ཝཱ་ཎ་མཐོ་རིམ་སློབ་གྲྭ་བ་བསྟན་འཛིན་དོན་ཡོད་དང༌། ཁུ་ནུ་བ་ངག་དབང་ཚུལ་ཁྲིམས། ཀརྨ་ཐུབ་བསྟན་ཆོས་འཕེལ་བཅས་ནས་སྐུ་ངལ་འཛེམ་མེད་གནང་སྟེ། ད་ལམ་དེབ་གྲངས་༥༠༠ སྤར་སྐྲུན་ཞུས་པ་དང༌། ལྷག་པར་རྒྱལ་བའི་བསྟན་པ་རིན་པོ་ཆེ་ཉག་གཅིག་ལ་དགོངས་ནས་ཕྱག་དཔེ་བླུ་ཡོན་འབུལ་སྐབས་ཀྱང༌། མ་གནས་ཙམ་ལས་བླུ་ཡོན་དེབ་རིན་ཡུལ་ལུགས་ལྟར་ཞུ་མ་དགོས་པ་གནང་བ་ལ་སྙིང་ཐག་པ་ནས་ཐུགས་རྗེ་ཆེ་ཞུ་རྒྱུ་མ་ཟད། གོང་གསལ་ཕྱག་གྲོན་གནང་བ་པོ་དང༌། ཕྱག་ལས་གནང་བ་པོ་གཉིས་ཀའི་ཐུགས་ཀྱི་ལྷག་བསམ་རྣམ་པར་དག་པའི་དགོངས་དོན་རྣམས་དེ་དེ་བཞིན་དུ་འགྲུབ་པའི་སྨོན་ཚིག་བཅས། དཔལ་ཀརྨ་པའི་གདན་ས་ཆེན་པོ་རུམ་བཏེག་བཤད་སྒྲུབ་ཆོས་འཁོར་གླིང་ནས། ཁྲ་འགུ་སྤྲུལ་མིང་འཆང་བས།
༡༩༨༥ ཟླ་༩ཚེས་༢༩ ལ། ༄༅། །ཚད་མ་རྣམ་འགྲེལ་གྱི་འགྲེལ་པ་ཟུར་བཀོལ་ པར་སྐྲུན་སྔོན་བརྗོད། སྤྱིར་རང་རེ་རྣམས་དམ་པའི་ཆོས་ཀྱི་སྒོ་ལ་བཞུགས་ནས། ཐོས་བསམ་མམ། ཉམས་ལེན་གང་གནང་ན་ཡང་ཁྱད་མེད་པར་ཐོག་མར་དམ་པའི་ཆོས་དང༌། དེ་སྟོན་པའི་སྟོན་པ་སངས་རྒྱས་བཅོམ་ལྡན་འདས་ལ་ངེས་ཤེས་ཕུན་སུམ་ཚོགས་པ་ཞིག་དང༌། ལྡོག་མེད་ཀྱི་ཡིད་ཆེས་བརྟན་པོ་ཞིག་མེད་ན་ལམ་མཐར་ཕྱིན་པ་ཞིག་མི་འབྱུང་བས་ངེས་པར་ངེས་ཤེས་དང་ཡིད་ཆེས་ཡོད་དགོས་ལ། དེ་དག་འབྱུང་བའི་རྒྱུ་ནི་རྣམ་པ་གཉིས་ཏེ། མངོན་སུམ་གྱིས་དྲངས་པ་དང༌། རྗེས་དཔག་གིས་དྲངས་པའོ། །
དེ་ལས་དང་པོ་ནི། སྤྱིར་སོ་སོའི་སྐྱེ་བོ་ལ་འབྱུང་མི་ཐུབ་པ་ལྟ་བུ་ཞིག་ཡིན་མོད། འོན་ཀྱང་ལས་དང་སྐལ་པར་ལྡན་པའི་སློབ་བུ་ཚད་ལྡན་རྣམས་བྱིན་རླབས་དང་ཉམས་རྟོགས་ཁྱད་པར་དུ་འཕགས་པའི་བླ་མ་དམ་པ་དང་མཇལ་ནས། ཆོས་ཉིད་དམ་སེམས་ཉིད་ཀྱི་གནས་ལུགས་ཐུག་ཕྲད་མངོན་སུམ་དུ་ངོ་འཕྲོད་ཅིང་མྱོང་བ་རྒྱུད་ལ་སྐྱེས། ཡེ་ཤེས་ཀློང་ནས་རྡོལ་ཏེ་ངེས་ཤེས་ཙམ་མ་ཡིན་པར་རྟོགས་པ་ཁྱད་པར་ཅན་རྒྱུད་ལ་སྐྱེས་ནས། རང་གཞན་གྱི་དོན་གཉིས་ལྷུན་གྲུབ་ཏུ་འབྱུང་བ་ནི་སྔོན་གྱི་བཀའ་བརྒྱུད་གྲུབ་ཐོབ་རྒྱ་མཚོ་ན་རིམ་དུ་བྱོན་པ་ལྟ་བུ་ལགས་མོད། འོན་ཀྱང་རང་རེ་ཐ་མལ་པ་རྣམས་ལ་བཀའ་བརྒྱུད་གོང་མ་དེ་རྣམས་ལྟ་བུའི་ཞེན་ལོག་དང་ངེས་འབྱུང༌། དག་སྣང་དང་མོས་གུས། བརྩོན་འགྲུས་དང་སེམས་གནས། ཤེས་རབ་དང་ཡེ་ཤེས་ལྡན་པ་ཞིག་དཀོན་སྟབས།
རྟོགས་པ་ཁྱད་པར་ཅན་འབྱུང་བར་དཀའ་བས་ད་ལྟ་རང་རེ་འབད་བརྩོན་བྱས་ན་དངོས་སུ་བསྐྱེད་ཐུབ་པ་ནི། རྗེས་དཔག་གི་རིགས་ལམ་ནས་དྲངས་པ་དེ་ཡིན་པས། དེ་ཉིད་གཞན་གྱི་དྲིང་ལ་མི་འཇོག ། གཞན་གྱིས་དྲངས་དུ་མི་བཏུབ་པའི་ངེས་ཤེས་ཁྱད་པར་ཅན་གསལ་བ་དང་བརྟན་པོ་ཡོད་པ་ཞིག་གལ་ཆེ་ལ། དེ་ལྟ་བུ་རྒྱུད་ལ་བསྐྱེད་པར་བྱེད་པའི་ཐབས་ནི། དཔལ་ཕྱོགས་ཀྱི་གླང་པོས་མཛད་པའི་ཚད་མ་མདོ་ཀུན་ལས་བཏུས་པ་དང༌། ཆོས་ཀྱི་གྲགས་པའི་གསུང་ཚད་མ་སྡེ་བདུན་ཏེ། དེ་དག་ལ་ཐོས་བསམ་ཡང་དག་པ་ཞིག་བྱས་ནས་ངེས་ཤེས་བསྐྱེད་དགོས་པ་ལས། ཐབས་གཞན་མེད་པ་ལྟ་བུ་ཡིན་སྟབས། དེ་རྣམས་ལ་སྦྱངས་པ་མཐར་ཕྱིན་པ་ཞིག་ཤིན་ཏུ་གལ་ཆེ་ལ།
སྦྱངས་པ་གནང་བའི་སྐབས་སུ་ཡང་འགྲེལ་པ་ཞིག་ལ་བརྟེན་དགོས་པ་མ་གཏོགས། རྩ་བ་རྐྱང་པ་ནི་ཚིག་སྦྲམ་པས་གོ་བ་སྐྱེ་དཀའ་ལ། འགྲེལ་པ་ལ་ཡང་རྒྱ་འགྲེལ་དང་བོད་འགྲེལ་མང་དུ་བཞུགས་པ་ལས། དཔལ་རྒྱལ་བའི་དབང་པོ་ཀརྨ་པ་སྐུ་ཕྲེང་བདུན་པ་ཆོས་གྲགས་རྒྱ་མཚོས་མཛད་པའི་ཚད་མ་རིགས་གཞུང་རྒྱ་མཚོ་འདི་ཉིད་ནི། མགོན་པོ་གང་ཉིད་སྔར་ཆོས་ཀྱི་གྲགས་པར་སྐུ་སྐྱེ་བ་བཞེས་པའི་སྔོན་གནས་རྗེས་དྲན་གྱི་སྒོ་ནས་གསུངས་པ་ཞིག་ཡིན་པར་ཆོས་འབྱུང་དང་རྣམ་ཐར་ཁག་ལས་གསལ་བ་ལྟར། ལེགས་བཤད་ཁྱད་པར་དུ་འཕགས་ཤིང་རྨད་དུ་བྱུང་བ་ཞིག་སྟེ། རྩ་བ་མདོ་ཀུན་ལས་བཏུས་པ་ཉིད་གཞིར་བཞག ། དེའི་དགོངས་པ་ཚད་མ་སྡེ་བདུན་ལས། རྒྱས་པ་ཚད་མ་རྣམ་འགྲེལ་དང༌། འབྲིང་པོ་ཚད་མ་རྣམ་ངེས།
བསྡུས་པ་རིགས་པའི་ཐིགས་པ་ལྟར་བཀྲལ་བར་མཛད་ལ། དེ་ཡང་ལྷ་ཤཱཀ་རྒྱན་སོགས་རྒྱ་འགྲེལ་རྣམས་ཀྱི་དགོངས་པ་སོ་སོར་ཕྱེས། ཐུན་མོང་མ་ཡིན་པའི་ཟབ་གནད་རྣམས་སྤྱི་དོན་གྱིས་གསལ་བར་མཛད། མི་འོས་པ་རྣམས་རིགས་པས་སུན་དབྱུང་སྟེ། འགྲན་ཟླ་དང་བྲལ་བར་བཞུགས་པ་འདི་ཉིད་ནི། བསྟན་པ་སྤྱི་དང༌། ལྷག་པར་རང་རེ་རྗེས་འཇུག་རྣམས་ཀྱི་དོན་དུ་བཞག་པར་མཛད་པ་ཞིག་སྟེ། དེ་ཡང་རྒྱལ་དབང་བདུན་པ་ཉིད་བསྟན་པ་དང་འགྲོ་བའི་དོན་གྱི་ཕྲིན་ལས་ཉིན་མཚན་བར་མེད་བཀའ་དྲིན་གནང་བཞིན་པའི་སྐབས། བར་སེང་ཅུང་ཟད་བྱུང་བ་ན། སྐུ་ངལ་གསོ་བ་ཙམ་མ་གནང་བར།
མགོན་པོ་མཆོག་གིས་འགྲེལ་ཆེན་འདི་ཉིད་ལྗགས་སྤོད་གནང་བ་དང༌། དེ་ཉིད་དུང་གི་ཚེམས་བར་ནས་བྱུང་མ་ཐག་དྭགས་པོ་རབ་འབྱམས་པས་ཕྱག་སོར་གྱི་རྩེར་དྲངས་ཏེ་སོར་མོས་ཟློས་གར་གྱིས་གླེགས་བམ་འདི་ཉིད་གསར་དུ་བསྐྲུན་པའི་འབད་རྩོལ་གནང་བ་ཞིག་སྟེ། བླ་སློབ་དེ་གཉིས་ཀྱིས་སྐུ་ངལ་ཆེད་དུ་བསད་པ་ནི་མ་འོངས་པའི་གདུལ་བྱར་གྱུར་པ་བདག་ཅག་རྣམས་ལ་ཐུགས་བརྩེ་བས་ཉེ་བར་དགོངས་ཏེ། སྤྱིར་རིགས་པས་དྲངས་པའི་ངེས་ཤེས་བསྐྱེད་དགོས་པ་དང༌། དེ་ལ་བརྟེན་ནས་རང་གཞན་གྱི་དོན་གཉིས་ལྷུན་གྱིས་གྲུབ་པ་ཞིག་འབྱུང་བའི་ཐུགས་ཀྱི་རེ་བ་དང༌། ཡིད་ཆེས་གནང་ཡོད་ངེས་པས། དེ་ལྟ་བུའི་སྐུ་དྲིན་གསབ་པའི་ཆེད་དང༌། དང་པོའི་ལས་ཅན་རྣམས་གཞུང་སོ་སོའི་དགོངས་པ་མ་འཛིངས་པར་གསལ་བར་ཕྱེས་ནས། ངེས་ཤེས་བསྐྱེད་སླ་བའི་ཆེད་དུ་རྗེ་བདུན་པའི་གསུང་སོར་བཞག་ ཐོག ། རྣམ་འགྲེལ་གྱི་འགྲེལ་པ་རྐྱང་པ་ཟུར་བཀོལ་གྱིས་ཝཱ་ར་ཎ་སཱི་རིག་པའི་རྡོ་རྗེའི་གཙུག་ལག་སློབ་གཉེར་ཁང་གི་ཕྱག་དཔེ་གསར་སྤེལ་སྡེ་ཚན་ནས།
སྤར་བསྐྲུན་ཞུས་པ་ལགས་པས། ཕྱག་དཔེ་འདི་ཉིད་ཀུན་དགའ་རྭ་བའི་ནང་སོས་དལ་དུ་བཞུགས་པ་མ་ཡིན་པར་ཕྱག་གིས་འཕུར། སྤྱན་གྱིས་གཟིགས། ངག་ཐོག་ཏུ་སྐྱོར། ཐུགས་ལ་འཛིན། རང་གིས་སྦྱང༌། གཞན་ལ་སྤེལ་ནས་དཔལ་རྒྱལ་བའི་དབང་པོ་ཆོས་གྲགས་རྒྱ་མཚོའི་ཐུགས་ཀྱི་དགོངས་པ་ཡོངས་སུ་རྫོགས་པ་ཞིག་དང༌། བསྟན་འགྲོར་སྨན་པའི་ཆ་རྐྱེན་དུ་འགྲོ་བ་ཞིག་བཀའ་དྲིན་གནང་རོགས་ཞེས་ཞུ་བ་དང༌། ཆབས་གཅིག་དེ་ལྟར་འབྱུང་བའི་སྨོན་ཚིག་བཅས་ཁྲ་འགུ་སྤྲུལ་མིང་པས། རྗེ་བཙུན་མི་ལ་རས་པས་བྱིན་གྱིས་བརླབས་པའི་སྒྲུབ་གནས་གཉི་ཤང་ཀ་ཏྱའི་ཕུག་དང་ཉེ་བའི་སྲས་མཁར་སྒྲུབ་སྡེར་བྲིས་པ་དགེ་ལེགས་འཕེལ།
༄༅། །མཁན་པོ་ཚུལ་ཁྲིམས་རྒྱ་མཚོའི་བློ་རིག་རྟགས་རིག་ པར་སྐྲུན་སྔོན་བརྗོད། དེ་ཡང་སྟོན་པ་རྫོགས་པའི་སངས་རྒྱས་བཅོམ་ལྡན་འདས་ཀྱིས་རྒྱ་ཆེ་བ་མདོ་དང་ཟབ་པ་གསང་སྔགས་ཀྱི་རྒྱུད་སྡེའི་ཆོས་འཁོར་བསྐོར་བར་མཛད་པ་རྣམས། ཇི་ལྟ་བར་ཉམས་སུ་ལེན་པའི་སྐབས། བླུན་དད་དང༌། ལུང་གི་རྗེས་སུ་འབྲང་བ་ཙམ་གྱིས་འཇུག་པར་མི་རུང་སྟེ། ཇི་སྐད་དུ་མདོ་ལས། དགེ་སློང་དག་གམ་མཁས་རྣམས་ཀྱིས།། སྲེག་བཅད་བརྡར་བའི་གསེར་བཞིན་དུ།། ལེགས་པར་བརྟགས་ནས་ང་ཡི་བཀའ།། བླང་བར་བྱ་ཡི་གུས་ཕྱིར་མིན།།
ཞེས་གསུངས་པ་ལྟར། དྲང་དོན་དང་ངེས་དོན། དགོངས་གཞི་དང་དགོས་པ་སོགས་ལེགས་པར་བརྟག་དགོས་ཤིང༌། ལྷག་པར་ཀུན་རྫོབ་ཀྱི་སྣང་ཚུལ་དང༌། དོན་དམ་གྱི་གནས་ལུགས་ཟབ་མོ་ལ་གཞན་གྱི་དྲིང་ལ་མི་འཇོག ། གཞན་གྱི་དྲངས་སུ་མི་གཏུབ་པའི་ངེས་ཤེས་ཁྱད་པར་ཅན་བསྐྱེད་དགོས། དེ་ལྟ་བུའི་ངེས་ཤེས་ནི་རྒྱལ་བ་དགྱེས་པའི་ལམ་བཟང་གི་གཞི་ཡིན་པ་དང༌། ངེས་པར་གཏན་ཚིགས་རིགས་པ་གལ་ཆེ་ཞིང༌། དེ་ཡང་འཕགས་བོད་གཉིས་སུ་ཉི་ཟླ་ལྟར་གྲགས་པ་ནི། དཔལ་ཕྱོགས་ཀྱི་གླང་པོའི་ཚད་མ་མདོ་ཀུན་ལས་བཏུས་པ་དང༌།
ཆོས་ཀྱི་གྲགས་པས་མཛད་པའི་ཚད་མ་སྡེ་བདུན་རྣམས་ལ་ཐོས་བསམ་བྱེད་པ་ལས་འབྱུང་བ་ཡིན་པས་བསྟན་བཅོས་དེ་དག་ཤིན་ཏུ་གལ་ཆེ་ལ། དེ་དག་གི་དགོངས་པ་དཔྱིས་ཕྱིན་པར་རྟོགས་པའི་ཐབས་སུ། རྒྱ་གར་གྱི་པཎྜི་ཏ་དང་བོད་ཀྱི་མཁས་མཆོག་མང་པོས་གསར་རྩོམ་གནང་བའི་ནང་ཚན། རྒྱལ་དབང་ཀརྨ་པ་སྐུ་ཕྲེང་བདུན་པ་ཆོས་གྲགས་རྒྱ་མཚོའི་རིགས་གཞུང་རྒྱ་མཚོ་ནི་ཆེས་རྨད་དུ་བྱུང་བ་སྟེ། འཕགས་ཆེན་ཡེ་ཤེས་ཀྱི་གཟིགས་པ་སོ་སོའི་སྐྱེ་བོའི་བློ་ཡི་སྤྱོད་ཡུལ་ལས་འདས་པར་གསུང་རྩོམ་གནང་བའི་ལོ་རྒྱུས་ཆོས་འབྱུང་མཁས་པའི་དགའ་སྟོན་ལས་གསུངས་པ་ལྟར་དང༌། མ་ཟད་དགོངས་འགྲེལ་གྱི་བསྟན་བཅོས་གཅིག་གི་ཁོངས་སུ་སྡེ་བདུན་མདོ་དང་བཅས་པའི་དོན་བཀྲལ་བར་མཛད་པ་དེ་ལྟ་བུ་སྔོན་ཆད་འཕགས་བོད་གཉིས་སུ་མ་བྱོན་པའི་ཁྱད་ཆོས་རྨད་དུ་བྱུང་བ་ལགས་པས། ཀུན་གྱིས་ཐོས་བསམ་འཆད་ཉན་གནང་རྒྱུ་གལ་ཆེ་ཞིང༌། དེ་ལྟ་བུའི་བསྟན་བཅོས་ཁྱད་པར་དུ་འཕགས་པ་དེ་ཉིད་ལ་ལས་དང་པོ་པའི་འཇུག་སྒོ་ལྟ་བུར། བསྡུས་དོན་དཔལ་ཀརྨའི་ནཱ་ལནྡཱ་ཡི་མཁན་ཆེན་རིན་པོ་ཆེ་ཚུལ་ཁྲིམས་རྒྱ་མཚོས་གསར་རྩོམ་གནང་བ་འདི་དག་ནི། གཞུང་གི་དོན་བསྡུས་ཤིང་གོ་བདེ་ལ་འཇུག་སླ་བས་དགོས་དོན་ཕུན་སུམ་ཚོགས་པ་ཞིག་མཆིས་ཕྱིར།
ད་ལམ་རྫོགས་ཆེན་དཔོན་སློབ་མཆོག་སྤྲུལ་རིན་པོ་ཆེས་སྤར་སྐྲུན་གནང་བ་ལ་སྙིང་ཐག་པ་ནས་ཐུགས་རྗེ་དང་བཀའ་དྲིན་ཆེ་ཞེས་ཞུ་རྒྱུ་མ་ཟད། ཕྱིན་ཆད་ཕྱག་དཔེ་གཟིགས་པ་པོ་རྣམས་ཀྱིས་ཀྱང༌། རིག་པ་གླེགས་བམ་དུ་མ་ཤོར་བར། སློབ་སྦྱོང་མཐར་ཕྱིན་ཞིང་ངེས་ཤེས་ཁྱད་པར་ཅན་ཐུགས་རྒྱུད་ལ་འཁྲུངས་པ་ཞིག་བཀའ་དྲིན་ཞུ་བ་ལགས། རྒྱུ་མཚན་མ་ཤེས་རྨོངས་དད་བྱེད་པ་དང༌།། གནས་ལུགས་མ་རྟོགས་བླུན་སྒོམ་ལ་བརྩོན་པས།། དལ་འབྱོར་སྟོང་ཟད་ངལ་བ་དོན་མེད་ཕྱིར།། ཡང་དག་རིགས་པས་ངེས་ཤེས་བསྐྱེད་པར་གཅེས།། ཞེས་འཛམ་གླིང་བྱང་ཕྱོགས་ཀེ་ན་ཌ་(Canada) ཡི་ཡུལ་གྲུར་ཕྱག་རྒྱ་ཆེན་པོའི་ཆོས་ཐུན་ཕྲན་བུ་ཞིག་བཤད་པའི་ཞོར་དུ་ཁྲ་འགུ་སྤྲུལ་མིང་པས་གོང་གསལ་བསྟན་བཅོས་ཀྱི་ཡོན་ཏན་རྗེས་སུ་དྲན་ཏེ་བྲིས་པ་ལགས། October 1995
༄༅། །འཇམ་མགོན་བློ་གྲོས་མཐའ་ཡས་ཀྱི་རྒྱུད་བླ་མའི་འགྲེལ་པ་པར་སྐྲུན་སྔོན་བརྗོད། སྤྱིར་བདག་ཅག་གི་སྟོན་པ་བཅོམ་ལྡན་འདས་ཀྱིས་སངས་རྒྱས་ཀྱི་གོ་འཕང་ཐོབ་པ་ལ་བསྐལ་པ་གྲངས་མེད་གསུམ་དང་སོ་བདུན་ལ་སོགས་པར་བསོད་ནམས་དང་ཡེ་ཤེས་ཀྱི་ཚོགས་གཉིས་བསགས་དགོས་པར་གསུང་ལ། ཡང་སྐབས་འགའ་ཞིག་ཏུ་ཚེ་གཅིག་ལུས་གཅིག་ལ་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པར་ཡང་གསུངས་པ་དེ་གཉིས་མི་མཐུན་པ་ལྟ་བུ་ཞིག་སྟེ། ཚེ་ལུས་གཅིག་གིས་འགྲུབ་པ་ལ་བསྐལ་ཆེན་གྲངས་མེད་མང་པོར་དཀའ་བ་ཅིའི་ཕྱིར་སྤྱད། བསྐལ་པ་མང་པོ་དེ་ཙམ་ལ་དཀའ་བ་སྤྱད་དགོས་པའི་འབྲས་བུ་ནི། ཚེ་ལུས་གཅིག་ལ་ཐོབ་མི་སྲིད་པ་ལྟ་བུ་ལགས་མོད། འོན་ཀྱང་གཉིས་ཀ་ཐུབ་པའི་གསུང་ཚད་མ་མི་བསླུ་བ་ཞིག་ཡིན་ཏེ། སྤྱིར་མ་དག་འཁོར་བའི་འཁྲུལ་སྣང་རྒྱུ་འབྲས་དང་བཅས་པ་སྤང་བར་བྱེད་པ་ལ་ཆོས་ཉིད་དོན་དམ་གནས་ལུགས་རྟོགས་དགོས་ཤིང༌། དེ་རྟོགས་པར་བྱེད་པའི་ཐབས་ཀྱི་ཁྱད་པར་གཉིས་ཏེ། དཔལ་མགོན་འཕགས་པ་ཀླུ་སྒྲུབ།
སློབ་དཔོན་ཟླ་བ་གྲགས་པ་ལ་སོགས་པ་དབུ་མའི་སློབ་དཔོན་ཆེན་པོ་རྣམས་ཀྱིས། ཐོག་མར་ཆོས་ཅན་ཀུན་རྫོབ་ཀྱི་བདེན་པ་ལ། དབུ་མའི་རིགས་པ་རྒྱུ་ལ་དཔྱོད་པ་རྡོ་རྗེའི་གཟེགས་མ། འབྲས་བུ་ལ་དཔྱོད་པ་ཡོད་མེད་སྐྱེ་འགོག ། ངོ་བོ་ལ་དཔྱོད་པ་གཅིག་དུ་བྲལ། རིགས་པའི་རྒྱལ་པོ་རྟེན་འབྲེལ་ཆེན་མོའི་གཏན་ཚིགས་རྣམས་ཀྱིས་དཔྱད་ནས། ཆོས་ཅན་དེ་རྣམས་རང་བཞིན་གྱིས་མ་གྲུབ་པར་དོན་དམ་སྟོང་ཉིད་དུ་གཏན་ལ་ཕབ་སྟེ་རྗེས་དཔག་ལམ་དུ་བྱེད་པ་ནི་ལྟ་བས་སྤྲོས་པ་བཅད་པའི་སྐབས་ཤིན་ཏུ་གསལ་ཞིང་ངེས་ཤེས་ཁྱད་པར་ཅན་གཞན་གྱིས་དྲང་དུ་མི་གཏུབ་པ་ཞིག་བསྐྱེད་པར་ནུས་མོད། སྒོམ་པས་ཉམས་སུ་ལེན་པའི་སྐབས་ལམ་བུལ་བ་ཡིན་ལ། གྲུབ་ཐོབ་ཆེན་པོ་ས་ར་ཧ་དང༌། ཏེ་ལོ་པ་སོགས་ཀྱིས་སྣང་བ་སེམས།
སེམས་སྟོང་པར་ངོ་སྤྲོད་པའི་མན་ངག་ཟབ་མོ། ཐབས་ལམ་ནཱ་རོ་ཆོས་དྲུག་དང༌། གྲོལ་ལམ་ཕྱག་རྒྱ་ཆེན་པོ་ལ་བརྟེན་ནས་མངོན་སུམ་ལམ་དུ་བྱེད་པའི་ཐབས་ནི། རིགས་པས་སྒྲུབ་པའི་ལྟ་བ་མ་ཡིན་ཀྱང༌། མྱོང་བ་ནང་ནས་ཤར་བའི་རྟོགས་པ་སྐྱེ་བས་ལམ་མྱུར་བ་སྟེ། ཁྱད་པར་དེ་གཉིས་ལས་བྱུང་བ་ཡིན་ལ། ཐབས་ལམ་དེ་གཉིས་ཀྱང་གཅིག་ལ་བརྟེན་ན་གཅིག་ཤོས་ལ་འཇུག་མི་རུང་བའི་འགལ་བ་ཅན་མ་ཡིན་པར་གཅིག་གྲཽགས་སུ་གཅིག་འགྲོ་བ། རྗེས་དཔག་ལམ་དུ་བྱེད་པས་རིག་པའི་ལམ་ནས་དྲངས་པའི་ངེས་ཤེས་ཁྱད་པར་ཅན་བསྐྱེད་དེ། སྒོམ་པ་དང་མངོན་སུམ་ལམ་དུ་བྱེད་པས་ཆོས་ཉིད་གནས་ལུགས་རང་ངོ་འཕྲོད་ནས་རིམ་གྱིས་འབྲས་བུ་སངས་རྒྱས་ཀྱི་གོ་འཕང་བདེ་བླག་ཏུ་ཐོབ་པ་ནི་དགོས་པའི་མཆོག་གཅིག་ཡིན་པས། དེ་ལྟ་བུའི་ཐབས་རྣམ་པ་གཉིས་ཀྱི་མཚམས་སྦྱོར་ལྟ་བུ་དང༌།
མངོན་སུམ་ལམ་དུ་བྱེད་པའི་ཚུལ་རྒྱས་པར་གཏན་ལ་ཕབ་པ་ནི་བསྟན་བཅོས་མཆོག་རྒྱུད་བླ་མ་འདི་ཉིད་ཡིན་ཏེ། རྒྱལ་བའི་དབང་པོ་དཔལ་ཀརྨ་པ་མི་བསྐྱོད་རྡོ་རྗེས། འཇུག་འགྲེལ་དྭགས་བརྒྱུད་གྲུབ་པའི་ཤིང་རྟ་ལས། “དེས་ན་ཡབ་རྗེ་རས་པ་ཆེན་པོའི་ཞལ་སྔ་ནས། བྱམས་ཆོས་སྡེ་ལྔ་པོ་འདི་ཐེག་པ་ཆེན་པོ་སྤྱི་ཡི་དགོངས་འགྲེལ་དུ་སྒྲུབ་སྟེ། བར་པ་གསུམ་ཞར་བྱུང་དབུ་མའི་ཆོས་ཚུལ་མི་སྟོན་པ་མིན་ཀྱང༌། དངོས་བསྟན་སེམས་ཙམ་ཐུན་མོང་མིན་པའི་བསྟན་བཅོས་དང༌། བྱམས་ཆོས་དང་པོ་དབུ་སེམས་ཐུན་མོང་གི་བསྟན་བཅོས་དང༌། བྱམས་ཆོས་ཐ་མ་མདོ་སྔགས་ཐུན་མོང་གི་བསྟན་བཅོས་ཡིན་པའི་ཕྱིར་ཞེས་བཀའ་སྩལ་ཏོ། ། དོན་གྱི་དབང་གིས་གཟིགས་ནས་རྗེ་སྒམ་པོ་པ་ཡབ་སྲས་ཀྱིས།
“ཁོ་བོའི་ཕྱག་རྒྱ་ཆེན་པོ་ནི་ཐེག་པ་ཆེན་པོའི་རྒྱུད་བླ་མའི་དགོངས་པ་ཡིན་ཅེས་གསུངས་པ་དང༌། འཇིག་རྟེན་དབང་ཕྱུག་རང་བྱུང་རྡོ་རྗེའི་ཞལ་སྔ་ནས། “ཟབ་མོ་རྡོ་རྗེ་ཐེག་པ་ལ་འཇུག་པར་འདོད་པ་གང་དག ། ཐེག་པ་ཆེན་པོ་རྒྱུད་བླ་མ་དང༌། ཁོ་བོས་བྱས་པའི་ཟབ་མོ་ནང་དོན་གྱི་ཚིག་དོན་ཙམ་ཁོང་དུ་མ་ཆུད་ན། ཟབ་རྒྱས་སྔགས་ཀྱི་དོན་ལ་དཔྱིས་ཕྱིན་པར་མི་འགྱུར་བས་བསྟན་བཅོས་འདི་གཉིས་ལེགས་པར་སློབས་ཤིག་ཅེས་བཀའ་བསྩལ་ཏོ། ། ཞེས་གསུངས་པ་ལྟར། བསྟན་བཅོས་ཆེན་པོ་རྒྱུད་བླ་མ་འདི་ཉིད་ལ་ཐོས་བསམ་གནང་དགོས་པ་ཤིན་ཏུ་གལ་ཆེ་བར་བརྟེན། ད་ལམ་ཝཱ་ཎ་བོད་ཀྱི་ཆེས་མཐོའི་གཙུག་ལག་སློབ་གཉེར་ཁང་གི་བཀའ་བརྒྱུད་སྡེ་ཚན་ཉམ་སྐྱོང་ཚོགས་པ་ནས་འཇམ་མགོན་ཀོང་སྤྲུལ་བློ་གྲོས་མཐའ་ཡས་ཀྱིས་མཛད་པའི་རྒྱུད་བླ་མའི་འགྲེལ་པ་ཕྱིར་མི་ལྡོག་པ་སེང་གེའི་ང་རོ། འདི་ཉིད་དཔར་སྐྲུན་གནང་བ་དང༌།
དེ་ཡང་སྔོན་གྱི་མ་ཕྱིར་རྩ་བ་སོགས་ཁོང་དུ་བཅུག་པ་ཉིད་གཟིགས་བདེའི་ཆེད་ནག་འགྲོས་སུ་བཞག་པ་དང༌། དཀར་ཆག་ཞིབ་རྒྱས་གནང་བས་དུས་ཚོད་ཆུད་མ་ཟོས་པར་འཚོལ་སླ་བ་སོགས་ཁྱད་ཆོས་དང་དགེ་མཚན་ཕུན་སུམ་ཚོགས་པ་དང་ལྡན་པས་ལས་བྱེད་པ་ཡོངས་ལ་ཐུགས་རྗེ་ཆེ་ཞུ་རྒྱུ་དང༌། མ་ཟད། མཁས་པ་དཔེ་དང་མ་བྲལ་བ་དགོས།། དཔེ་ཡིས་མཁས་པ་བསླུ་མི་སྲིད།། ཞེས་པའི་དཔེ་ལྟར་འཆད་རྩོད་རྩོམ་པའི་རྒྱབ་རྟེན་དུ་ཐོས་བསམ་དོན་གཉེར་ཅན་ཀུན་གྱིས་ཕྱག་དེབ་སྤུས་གཟིགས་གནང་སྟེ། བསླབ་སྦྱང་མཐར་ཕྱིན་པ་གནང་རྒྱུ་ཤིན་ཏུ་གལ་ཆེ་ཞེས་ཞུ་བ་དང་ཆབས་ཅིག ། རྣམ་དཀར་གྱི་མཛད་པ་འདིའི་མཐུ་ལ་བརྟེན་ནས། ༧རྒྱལ་བའི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག ཅེས་ཁྲ་འགུ་སྤྲུལ་མིང་རྒན་པོས་རྩེ་གཅིག་ཏུ་སྨོན་པ་དགེ།
རྒྱལ་བསྟན་ཀླ་ཀློས་ཉམས་པར་བྱས་པ་ན།། སྙིང་སྟོབས་ཆེན་པོས་སྐྱོང་བར་མཛད་པ་ཡི།། དམ་པའི་སྐྱེས་བུའི་ཚོགས་རྣམས་འཕེལ་བ་ཡིན།། ངོ་མཚར་མཛད་པ་བཟང་པོའི་ཕྱག་རྗེས་ལས།། ངེས་དོན་མདོ་སྡེ་ཟབ་མོའི་དགོངས་པ་དག། རྡོ་རྗེ་ལྟ་བུའི་གནས་བདུན་གྱིས་བསྡུས་ནས།། བླ་མའི་རྒྱུད་ཀྱི་ཕྲེང་བར་སྤེལ་བ་ཉིད།། དེང་འདིར་བློ་གསར་མགྲིན་པའི་རྒྱན་དུ་ཐོབ།། ༄༅། །ཤེས་བྱ་ཀུན་ཁྱབ་མཛོད་པར་སྐྲུན་སྔོན་བརྗོད། འཇམ་མགོན་ཀོང་སྤྲུལ་བློ་གྲོས་མཐའ་ཡས་དགུང་གྲངས་ལྔ་བཅུར་ཕེབས་པའི་རབ་བྱུང་བཅུ་བཞི་པའི་ཆུ་ཕོ་ཁྱི་ལོའམ་སྤྱི་ལོ་༡༨༦༢ ལོར་ལི་ཐང་མཁན་པོ་ཀརྨ་ངེས་དོན་ནས་སྡོམ་གསུམ་གྱི་བསྟན་བཅོས་ཤིག་མཛད་དགོས་པར་སྐུལ་མ་ཞུས་སྐབས།
ཉིད་ཀྱི་དགོངས་པར་བསྟན་བཅོས་ཤིག་བྲིས་ན་སྡོམ་གསུམ་ཙམ་མ་ཡིན་པར་ཤེས་བྱའི་རྣམ་བཞག་ཆ་ཚང་བ་ཞིག་ཡོད་ན་ཕན་ཐོགས་ཆེ་བར་གཟིགས་ནས་བསླབ་པ་གསུམ་གྱི་བསྟན་བཅོས་ཤེས་བྱ་ཀུན་ཁྱབ་ཅེས་པའི་རྩ་བ་མཛད། དེ་ཉིད་འཇམ་དབྱངས་མཁྱེན་བརྩེའི་དབང་པོར་གཟིགས་ཕུལ་སྐབས། འདི་ནི་ངེས་པར་བླ་མའི་བྱིན་རླབས་དང༌། མཁའ་འགྲོས་རྩ་སྒོ་ཕྱེས་པའི་སྟོབས་ལས་བྱུང་བ་ཡིན་འདུག་པས། མཛོད་ཆེན་རྣམ་པ་ལྔ་ཡི་ཐོག་མར་ཤེས་བྱ་མཛོད་དུ་བཞག་ནས་རང་འགྲེལ་ཞིག་ཀྱང་དགོས་ཞེས་ལེགས་པའི་གནང་སྐྱེས་བསྩལ་བར་བརྟེན། དགུང་གྲངས་ང་གཅིག་བཞེས་པ་ཆུ་མོ་ཕག་གི་ལོ་སྤྱི་ལོ་༡༨༦༣ ལ་ཁམས་ཀྱི་ས་གནས་མང་པོར་ཉག་རོང་གི་དམག་གིས་ཟིང་སློངས་ནས་ཐུགས་སོས་མ་བདེ་བའི་སྐབས་ཡིན་མོད། ཇི་མི་སྙམ་པར་དགོངས་ནས་མཁན་ཆེན་བཀྲ་ཤིས་འོད་ཟེར་གྱིས་ཡིག་བྲིས་ཀྱི་མཐུན་རྐྱེན་མཛད་དེ་ཟླ་བ་བདུན་པའི་ནང་འགྲེལ་པ་ཆ་ཚང་གྲུབ་པར་ཐུགས་རྩོལ་ཆེན་པོ་གནང་བ་འདི་ཉིད། ཨ་ལགས་གཟན་དཀར་རིན་པོ་ཆེ་སོགས་བོད་ཀྱི་མཁས་དབང་རྣམས་ཀྱིས་ཐུགས་ཁུར་ཆེ་བཞེས་ཀྱིས་པར་སྐྲུན་གནང་བ་ནི་རྒྱལ་བའི་བསྟན་པ་རིན་པོ་ཆེར་ཕན་པ་གནད་ལ་སྨིན་པ་ཞིག་བྱུང་འདུག ། འོན་ཀྱང་ས་མཚམས་འགྲུལ་བཞུད་དོག་པའི་དབང་གིས་ཕྱི་རྒྱལ་ཡུལ་གྲུར་བཞུགས་པའི་ཐོས་བསམ་པ་རྣམས་ཀྱིས་ཕྱག་དཔེ་ཐོབ་དཀའ་བ་དང༌། ཚོང་པ་འགའ་ཞིག་གིས་ཁྱེར་ཡོང་བ་རྣམས་རིན་གོང་ཧ་ཅང་ཆེ་དྲག་པས་ཐོས་བསམ་གནང་མཁན་དཔལ་འབྱོར་གྱི་རྒྱབ་བརྟེན་ཕྲ་བ་རྣམས་ལ་ཕན་པའི་ཆེད་དང༌།
དེ་བཞིན་མ་དཔེ་ཡིག་འབྲུ་ཞིབ་ཆེ་བའི་དབང་གིས་ཕྱག་དཔེ་ཡུན་རིང་གཟིགས་རྟོགས་གནང་མཁན་གྱི་སྤྱན་ལ་མ་བདེ་བའི་ཉམས་མྱོང་བྱུང་བར་བརྟེན། ཡིག་འབྲུ་དང་དེབ་གཟུགས་ཆེ་བར་བསྒྱུར་ནས་ཝཱ་རཱ་ཎ་སཱི་རིག་པའི་རྡོ་རྗེའི་གཙུག་ལག་སློབ་གཉེར་ཁང་གི་རྩོམ་སྒྲིག་སྡེ་ཚན་ཁྲ་འགུ་དྷརྨཱ་ཀ་ར་ཚོགས་པས་པར་དུ་སྐྲུན་སྐབས་ཐེ་ཝན་ཀའུ་ཤོང་བཛྲ་བིདྱཱའི་ཆོས་ཚོགས་ནས་སྦྱིན་བདག་ཐབས་ཤེས་གནང་བར་སྙིང་ཐག་པ་ནས་ཐུགས་རྗེ་ཆེ་ཞུ། ཞེས་ཕྱི་ལོ་༢༠༠༢ ཟླ་༡ ཚེས་༡༩ ཉིན་ཁྲ་འགུ་སྤྲུལ་མིང་པས། ༄༅། །ཤེས་བྱ་མཛོད་ལས། བཞི་པ་རྒྱལ་བསྟན་འཛམ་བུའི་གླིང་དུ་ཇི་ལྟར་དར་ཚུལ་ པར་སྐྲུན་སྔོན་བརྗོད། སྤྱིར་དཔེ་ཆ་སློབ་གཉེར་བ་རྣམས་ཀྱིས་ཆོས་འབྱུང་དང༌། ལོ་རྒྱུས་ཀྱི་སྐོར་ལ་དོ་སྣང་ཆེ་བར་གནང་ན། དཔེ་བསྐྱེད་ཆེ་ཞིང༌། འཆད་རྩོད་རྩོམ་པ་གང་ལ་ཡང་ཤིན་ཏུ་མཁོ་གལ་དང་ལྡན་ལ། ལོ་རྒྱུས་ལྟ་བུར་སོང་བས་གོ་སླ་བ་ཡིན་མོད།
འོན་ཀྱང་ཐུགས་ལ་ངེས་དཀའ་ཙམ་ཞིག་ཏུ་སོང་བས། འཇམ་མགོན་བློ་གྲོས་མཐའ་ཡས་(1812-1899) ཀྱིས་མཛད་པ་ཤེས་བྱ་ཀུན་ཁྱབ་མཛོད་ཀྱི་མཛོད་གནས་བཞི་པ་ལས་བསྟན་པའི་ཆོས་འབྱུང་གི་སྐོར་འདི་ཉིད། རྩ་བ་ཚིགས་བཅད་བློ་ལ་འཛིན་བདེ་ཞིང་འགྲེལ་པ་ཡང་ཞལ་གསལ་ལ་རྒྱས་བསྡུས་འཚམས་པ་བཅས། ཐུན་མོང་མ་ཡིན་པའི་ཁྱད་ཆོས་དང་ལྡན་པའི་ཕྱིར་ན། བསྟན་བཅོས་ཆེན་པོ་ཤེས་བྱ་ཀུན་ཁྱབ་མཛོད་ལས། ཟུར་དུ་བཀོལ་ཏེ་དཔལ་ཀརྨའི་ནཱལནྡཱའི་དཔེ་མཛོད་ཁང་ནས་སྤར་སྐྲུན་གནང་འདུག་པ་འདི་ཉིད་ཀྱི་སློབ་གཉེར་བ་རྣམས་དང༌། ཆོས་འབྱུང་ལོ་རྒྱུས་ལ་དོ་སྣང་ཅན་ཀུན་ལ་ཤིན་ཏུ་ཕན་ཐོགས་ཆེ་ཞིང་གཟིགས་བདེ་བར་བྱུང་འདུག་པས། ཐུགས་རྗེ་ཆེ་ཞུ་རྒྱུ་དང༌། ཡང་བསྐྱར་སྤར་ལོག་རྒྱབ་ཆོག་པའི་གནང་བ་ཞུས་ཏེ་ཝཱ་རཱ་ཎ་སཱི། བཛྲ་བིདྱཱ་ཡི་གཙུག་ལག་ཁང་ནས་བསྐྱར་དུ་སྤར་སྐྲུན་ཞུས་པ་ལགས་པས།
རྒྱལ་བསྟན་རིན་པོ་ཆེ་དར་ཞིང་རྒྱས་པའི་རྒྱུར་གྱུར་ཅིག། ཅེས་ཁྲ་འགུ་སྤྲུལ་མིང་པས། ཕྱི་ལོ་༡༩༩༩ ཟླ་༩ ཚེས་༩ ལ་གནས་མཆོག་སཱ་ར་ནཱ་ཐར་རྩེ་གཅིག་ཏུ་སྨོན་པ་དགེཆོས་ཀྱི་འབྱུང་གནས་ཝཱ་རཱ་ཎ་སཱི་རུ།། ཆོས་འབྱུང་འདི་ཉིད་སྤར་དུ་སྐྲུན་པ་ཡིས།། ཆོས་ཀྱི་བསྟན་པ་ཕྱོགས་བཅུར་རྒྱས་ནས་ཀྱང༌།། ཆོས་བཞིན་སྤྱོད་ནས་འགྲོ་རྣམས་བདེ་གྱུར་ཅིག། ༄༅། །བློ་སྦྱོང་དོན་བདུན་མ་ཕལ་སྐད་དུ་བཀྲལ་བ་ པར་སྐྲུན་སྔོན་བརྗོད། ད་ལམ་དྷརྨ་ཀཱ་ར་ཞེས་པའམ་ཆོས་ཀྱི་འབྱུང་གནས་ཞེས་པའི་རྩོམ་བསྒྱུར་ཁང་འདི་ཉིད་གསར་དུ་བཙུགས་པའི་དགོས་པ་དང་རྒྱུ་མཚན་ནི། སྤྱིར་སྟོན་པ་སངས་རྒྱས་ཀྱིས་གསུངས་པའི་བཀའ་རྣམས་ནི། དྲི་བ་དང་དྲིས་ལན་གྱི་ཚུལ་དུ་སྐབས་དེ་དང་དེར་སིལ་བུར་གསུངས་པར་བརྟེན།
བཀའ་རྒྱ་ཆེ་ཞིང༌། ལུང་གྲངས་མང་བས། དོན་རྟོགས་པ་དང༌། ཁོང་དུ་ཆུད་དཀའ་བས། རྒྱ་གར་དང་བོད་དུ་བྱོན་པའི་མཁས་གྲུབ་ཆེན་པོ་རྣམས་ཀྱིས། རྒྱ་ཆེན་སྡུད་པ་དང༌། ཟབ་མོ་འབྱིན་པའི་བསྟན་བཅོས་སོགས་མཛད་པ་ལ་བརྟེན་ནས། རྒྱལ་བའི་བཀའ་རྣམས་ཀྱི་དོན། བློ་ལ་ངེས་བདེ་བ་སོགས་བྱུང་ཞིང༌། དེ་ལྟ་བུའི་བསྟན་བཅོས་རྣམས་ཀྱང༌།
དར་སྤེལ་སྐབས། བཙུན་པ་དང་སྔགས་པའི་དགོན་སྡེ་ཁག་རྣམས་དང༌། བཤད་གྲྭ་ཁག་ལ་དར་བས། བསྟན་བཅོས་རྣམས་བརྩམས་གནང་བའི་སྐབས། རྩོམ་པ་པོ་རྣམས་ཀྱིས་མཁས་པའི་རྣམ་དཔྱོད་གཙོ་བོར་བཏོན་ནས། དོན་གྱི་དབང་དུ་བྱས་ན། རང་ལུགས་བཞག་པ་དང༌། གཞན་ལུགས་དགག་པ་སོགས་ཕྲ་ཞིང་ཟབ་པའི་རིགས་པ་ལ་བརྟེན་དགོས་པ་ཞིག་དང༌། ཚིག་གིས་དབང་དུ་བྱས་ན་ཡང་སྡེབ་སྦྱོར་དང༌། སྙན་ངག་གིས་བཅིངས་ཏེ།
དོན་རྣམས་གོ་དཀའ་ཙམ་སྣང་བའི་ཕྱག་སྲོལ་བྱུང་བའི་སྟབས་ཀྱིས། མི་དམངས་དཀྱུས་མ་རྣམས་ཀྱིས་ཤེས་ཤིང་རྟོགས་པར་དཀའ་བ་ལྟ་བུ་བྱུང་ལ། དེང་གི་དུས་འདིར་དགོན་སྡེ་དང་བཤད་གྲྭར་བཞུགས་པ་ཁོ་ན་མ་ཡིན་པར། དམངས་ཕལ་པ་རྣམས་ཀྱིས་ཀྱང་ཆོས་ཀྱི་གནད་རྣམས་རྟོགས་པ་ཞིག་གལ་ཆེ་བར་བརྟེན། དཔེ་དང་རྟགས་སོགས་ཀྱིས་གོ་བདེ་བར་བྱས་ནས། ཟབ་ཅིང་རྒྱ་ཆེ་བའི་དོན་རྣམས་ལ་ངེས་ཤེས་བདེ་བླག་ཏུ་སྐྱེས་ཐུབ་པ་གལ་ཆེར་བཟུང་ནས་ཆོས་བཤད་བྱས་པ་སྒྲ་འཛིན་འཁོར་ཐག་སྟེང་ཡོད་པ་རྣམས། ཡིག་ཐོག་ཏུ་ལེན་ཅིང༌། ཡིག་ཐོག་ཏུ་ཡོད་པ་རྣམས་རིག་མཛོད་འཕྲུལ་འཁོར་ནང་བཅུག་ནས། པར་སྐྲུན་བྱེད་པ་དང༌། དེ་བཞིན་བོད་སྐད་དུ་ཡོད་པ་ཁག་རྒྱ་སྐད་དང༌།
དབྱིན་སྐད་ཐོག་བསྒྱུར་བ་དང༌། དབྱིན་སྐད་ཐོག་ཡོད་པ་རྒྱ་སྐད་དང༌། རྒྱ་སྐད་ཐོག་ཡོད་པ་དབྱིན་སྐད་ཐོག་ཕབ་བསྒྱུར་གྱིས། ཐུན་མོང་མ་ཡིན་པའི་ཆོས་ཀྱི་ཉམས་ལེན་ཁག་སྐད་ཡིག་སོ་སོའི་རྭ་བ་ལས་བརྒལ་ནས། དམ་པའི་ཆོས་ལ་དད་པ་དང་མོས་གུས་ཡོད་པ་ཀུན་གྱིས། ཆོས་ཀྱི་དོན་རྟོགས་ཤིང་ཉམས་སུ་ལེན་ཐུབ་པའི་ཐབས་ཤེས་དང༌། དེ་ཡང་ཡོན་ཏན་དང་ལྡན་པ་དག་ལ་ཕན་པའི་བསྟན་བཅོས་ངོ་མཚར་ཅན་བསམ་གྱིས་མི་ཁྱབ་པ་བཞུགས་པར་བརྟེན། ཡོན་ཏན་དང་ལྡན་པ་རྣམས་ཀྱི་ཆེད་དུ་མ་ཡིན་པར། ཡོན་ཏན་དང་མི་ལྡན་པའི་ཕལ་པ་དཀྱུས་མ་རྣམས་ལ་ཕན་པ་དང༌། དགོན་སྡེ་དང་བཤད་གྲྭ་སོགས་ལ་སྦྱང་པ་ཐོན་ཟིན་པ་རྣམས་ཀྱི་ཆེད་དུ་མ་ཡིན་པར།
ཆོས་སྒོར་གསར་དུ་ཞུགས་པ་དང༌། ཆོས་ལ་མོས་པ་གསར་དུ་སྐྱེས་པ་རྣམས་ལ་ཕན་པའི་ཆེད་གཙོ་བོར་བཟུང་ནས། ཆོས་ཀྱི་གནས་ལུགས་མི་ཤེས་པ་རྣམས་ཀྱིས་ཤེས་ཐུབ་པ་དང༌། ཆོས་ཀྱི་ཉམས་ལེན་མེད་པ་རྣམས་ཉམས་ལེན་དང་ལྡན་པར་བྱེད་པའི་ཆེད་དུ་ཆོས་ཀྱི་འབྱུང་གནས་(དྷརྨ་ཀཱ་ར་)ཞེས་པའི་རྩོམ་སྒྱུར་ཚོགས་པ་འདི་ཉིད་གསར་འཛུགས་བྱས་པ་ལགས་པས། ཐམས་ཅད་ཀྱིས་ཐུགས་སྣང་གལ་ཆེན་གནང་རོགས་བཀའ་དྲིན་ཞུ། ཁྲ་འགུ་སྤྲུལ་མིང་པས་བྲིས་པ་དགེ་ལེགས་འཕེལ། སརྦ་མངྒ་ལཾ། ༄༅། །སྙིང་རྗེའི་དབང་ཕྱུག་འཕགས་མཆོག་སྤྱན་རས་གཟིགས།། གདུལ་བྱའི་སྣང་ངོར་མི་ཡི་ཤ་ཚུགས་ཅན།། ཀརྨ་པ་ཞེས་གྲགས་པའི་སྐྱེས་རབས་ཕྲེང༌།།
རིམ་པར་བྱོན་པ་རྣམས་ཀྱིས་དགེ་ལེགས་སྩོལ།། ཆོས་ལ་དད་པའི་སྐྱེ་བོ་འགའ་ཞིག་ལ།། ཆོས་ལྡན་གཏམ་གྱིས་མཐུན་འབྲེལ་བྱས་པ་དག། ཆོས་ཀྱི་འབྱུང་གནས་ཞེས་པའི་ཚོགས་པ་ཡིས།། ཆོས་སྤེལ་ཕྱིར་དུ་ཕྱོགས་གཅིག་བསྡུས་འདི་ལེགས།། དེང་གི་དུས་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་བྱིན་རླབས་དུས་ལས་མ་ཡོལ་བའི་མཐུ་ལ་བརྟེན་ནས། ས་གནས་མི་འདྲ་བ་ཁག་ལ་གནས་པའི་མི་རིགས་མི་འདྲ་བ་མང་པོ་ཞིག ། དམ་པའི་ཆོས་ལ་ལྡོག་མེད་ཀྱི་དད་པ་སྐྱེས་ཡོད་པ་དང༌། དེ་ཡང་རྒྱུ་མཚན་མེད་པའི་རྨོངས་དད་དང༌། ཅལ་སྒྲོགས་རྗེས་འཇུག་ཙམ་མ་ཡིན་པར་སྟོན་པ་རྫོགས་པའི་སངས་རྒྱས་བཅོམ་ལྡན་འདས་དང༌།
དེས་བསྟན་པའི་བཀའ་སྡེ་སྣོད་གསུམ་སོགས། ནང་པ་སངས་རྒྱས་པའི་བསྟན་པ་ལ་ཐུན་མོང་མ་ཡིན་པའི་ཁྱད་ཆོས་དང་ལྡན་ཞིང༌། འཛམ་གླིང་འདིར་གནས་པའི་མི་རིགས་རྣམས་ཀྱི་སྡུག་བསྔལ་སེལ་ཐུབ་པ་དང༌། ལམ་བཟང་པོ་འདི་ལ་བརྟེན་ནས་མཐར་ཐུག་འབྲས་བུ་བཟང་པོ་ཞིག་ངེས་པར་ཐོབ་ཐུབ་པའི་ངེས་ཤེས་ཀྱི་དད་པ་བརྟན་པོ་སྐྱེས་པ་ཞིག་ཡིན་ལ། དེ་དག་གིས་སྐྱེས་ཆེན་མང་པོ་གདན་འདྲེན་ཞུས་ནས་གསུང་ཆོས་གནང་བར་བྱོན་པ་བཞིན། ཕྲན་རང་ལ་ཡང་བོང་བ་གསེར་དུ་མཐོང་བ་ལྟ་བུའི་སྒོ་ནས། མགྲོན་འབོད་བྱས་པ་ལྟར། ས་གནས་མང་པོ་ཞིག་ལ་ཕྱིན་པའི་སྐབས་སྤྱིར་མི་ཡི་འགྲོ་བ་རྣམས་སྡུག་བསྔལ་ལས་སྐྱོབས་པའི་ཐུགས་རྗེ་དང་བྱིན་རླབས། རྫུ་འཕྲུལ་དང་མངོན་ཤེས་སོགས་གང་ཡང་མེད་མོད། རྩ་བའི་བླ་མ་དང་དགེ་བའི་བཤེས་གཉེན་རྣམས་ཀྱི་བཀའ་དྲིན་ལས།
གསུང་ཆོས་མང་པོ་ཐོབ་པའི་གོ་སྐབས་བྱུང་བར་བརྟེན། ལས་དང་པོ་པ་རྣམས་ལ་གོ་བདེ་བར་བྱས་ནས། ཆོས་བཤད་ཕྲན་བུ་བྱས་པ་ཁག ། ཚོགས་པ་སོ་སོས་སྒྲ་འཛིན་འཁོར་ཐག་ཏུ་བཅུག་པ་རྣམས། ཨ་རི་བ་མི་སི་ཀྲར་ཀ་ལག་རྗོན་སོན་(Mr. Clark Johnson) ནས་ཕྱོགས་གཅིག་ཏུ་བསྡུས་པ། སླར་ཡང་ཧཱ་ཡུས་(Hwa Yue Foundation) རོགས་རམ་ཚོགས་པ་སྤྱི་དང་ལྷག་པར་རང་ལ་ཤིན་ཏུ་སྙིང་ཉེ་བ་ཀརྨ་བློ་གྲོས་བསྟན་རྒྱས་ནས་འབད་རྩོལ་ཆེན་པོ་དང་འགྲོ་གྲོན་ཕངས་མེད་བཏང་ནས་ཆོས་ཀྱི་འབྱུང་གནས་(དྷརྨ་ཀཱ་ར་)རྩོམ་བསྒྱུར་ཚོགས་པ་བཙུགས་གནང་སྟེ། ཕྲན་རང་ས་གནས་མ་འདྲ་བ་ཁག་ལ་ཕྱིན་པའི་འདྲ་པར་རྣམས་ཕྱོགས་གཅིག་ཏུ་བསྡུས། དེ་བཞིན་ཆོས་བཤད་འཁོར་ཐག་ཏུ་ཡོད་པ་རྣམས་སྡེ་ཚན་དྲུག་ཏུ་ཕྱེས་ནས་དཀར་ཆག་གསར་བསྒྲིགས་གནང༌། དེ་ཡང༌། ༡ ¿ སྡེ་ཚན་དང་པོ།
མདོ་དང༌། གཞུང་ཆེན་ཁ་ཤས་ཤིག་གོ་བདེ་བར་བྱས་ནས་བཤད་པས་དེའི་སྐོར། ༢ ¿ སྡེ་ཚན་གཉིས་པ། ལྷག་པའི་ལྷ་རྣམས་ཀྱི་སྒོམ་བཟླས་ཉམས་སུ་ལེན་པའི་སྐབས་ཀྱི་དམིགས་རིམ་སྐོར། ༣ ¿ སྡེ་ཚན་གསུམ་པ། ཞི་གནས་དང་ལྷག་མཐོང་གི་ཉམས་ལེན་བྱེད་པའི་ཚུལ་དང༌།  ཕྱག་རྒྱ་ཆེན་པོའི་སྒོམ་རིམ་གྱི་སྐོར། ༤ ¿ སྡེ་ཚན་བཞི་པ། ཏེ་ལོ་དང་ནཱ་རོ་སོགས་ཀྱི་རྣམ་ཐར་མོས་གུས་བསྐྱེད་བྱེད་ཀྱི་སྐོར། ༥ ¿ སྡེ་ཚན་ལྔ་པ།
སོ་ཐར་དང༌། བྱང་སྡོམ་སྐོར། ༦ ¿ སྡེ་ཚན་དྲུག་པ། མི་དམངས་ལ་ཆོས་སྤྱི་འགྲོ་ཙམ་བཤད་པ་བཅས་སྡེ་ཚན་དྲུག་པོ་དེ་རྣམས་ཆོས་བཤད་པའི་ཡུལ། ནང་པ་ཡིན་པ་དང༌། མ་ཡིན་པ། དེ་བཞིན་ཆོས་ལ་དད་པ་དང་ཡིད་ཆེས་ཡོད་པ་དང་མེད་པ་སྣ་ཚོགས་ཞིག་དང༌། ཡང་སྐབས་འགར་ཆོས་ཀྱི་ཤེས་ཚད་མཐོན་པོ་ལྟ་བུ་དང༌། ཡིད་ཆེས་དང་མོས་གུས་དེ་ཙམ་མེད་པ་སོགས་མ་ངེས་པ་དུ་མ་ཞིག་ལ་ཆོས་བཤད་དགོས་པའི་གནས་ཚུལ་སོགས་བྱུང་བར་བརྟེན། ནང་ཆོས་ཀྱི་སློབ་མ་ཁོ་ན་ཡིན་པ་བོད་ཀྱི་བཤད་ཚུལ་དང་ཅུང་མ་མཐུན་པ་ཡང་ཡོད་སྲིད་ལ།
དེ་བཞིན་རྩ་བའི་ཟིན་བྲིས་སོགས་མེད་པར་ཐད་ཀར་བཤད་པས་ཟློས་སྐྱོན་དང༌། འགའ་ཞིག་དོན་གལ་ཆེ་བ་མ་ཚང་བ་སོགས་ཀྱི་སྐྱོན་ཆ་མང་པོ་ཡོད་ངེས་པས་མཁྱེན་ཡོན་དང་ལྡན་པ་རྣམས་ཀྱིས་བཅོས་བསྒྱུར་ངེས་པར་གནང་རོགས་བཀའ་དྲིན་དང༌། དེ་ལྟ་བུའི་སྐྱོན་དང་ནོར་འཁྲུལ་ལ་བཟོད་གསོལ་ཡང་ཞུ་རྒྱུ་ལགས། ཟབ་ཅིང་རྒྱ་ཆེའི་དོན་བཟང་མ་མཆིས་ཤིང༌།། བརྡ་དག་ཚིག་གི་སྦྱོར་བ་ཞན་མོད་ཀྱི།། དང་པོའི་ལས་ཅན་ཆོས་ལ་འགོད་པ་ཡི།། བསམ་པ་བཟང་པོས་ཀུན་ནས་སློང་སྟེ་བཤད།། དེ་ཕྱིར་མ་ཤེས་ནོངས་པར་གྱུར་པ་ཀུན།། མཁྱེན་སྤྱན་ཡངས་པ་དག་གི་དྲུང་དུ་བཤགས།། འདིར་འབད་དགེ་བ་ཅུང་ཟད་གང་མཆིས་པས།།
འགྲོ་རྣམས་ཐར་པའི་ལམ་དུ་འཇུག་གྱུར་ཅིག། ཅེས་ཁྲ་འགུ་སྤྲུལ་མིང་པས་ལྷོ་ཕྱོགས་མ་ལ་ཡའི་ནགས་འདབས་སུ་༢༠༠༡ ཟླ་བ་༥ ཚེས་༥ ཉིན་བྲིས་པ་དགེ། ༄༅། །ཀརྨ་ཆགས་མེད་ཀྱི་ཕྱག་རྫོགས་ཟུང་འཇུག་ པར་སྐྲུན་སྔོན་བརྗོད། སྤྱིར་གངས་ཅན་བོད་ཀྱི་ལྗོངས་སུ་མཁས་པ་དང་གྲུབ་པའི་སྐྱེས་བུ་བསམ་གྱིས་མི་ཁྱབ་པ་བྱོན་པ་དང༌། དེ་དག་གིས་ཕྱི་རབས་པ་རྣམས་ལ་དགོངས་ནས་བསྟན་བཅོས་དང༌། མན་ངག་གསུང་མགུར་སོགས་དཔག་ཏུ་མེད་པ་ཞིག་གནང་བར་མཛད་པ་ལས། སྐབས་འདིར་ནི་སྒྲུབ་བརྒྱུད་ཀརྨ་ཀམ་ཚང་ལས་གྱེས་པའི་གནས་མདོ་བཀའ་བརྒྱུད་གང་ལས་འཕེལ་བའི་མཁས་གྲུབ་ཆེན་པོ་ཀརྨ་ཆགས་མེད་ཀྱི་གསུང་སྟེ། སྤྱིར་མཁས་གྲུབ་ཆེན་པོ་དེ་ཉིད་ཀྱི་གསུང་རྣམས་ཕལ་སྐད་ཀྱི་རྣམ་པ་ལྟ་བུར་བཞུགས་པས་འགའ་ཞིག་གིས་སྙན་ངག་གི་ཉམས་དང་མི་ལྡན་པའི་ཚུལ་གླེང་ནས་སྐུར་བ་བཏབ་པ་ཡང་བྱུང་མོད། དོན་གྱི་ཆར་དེ་ལྟ་བུ་ཞིག་ག་ལ་ཡིན་ཏེ། ཟབ་ཅིང་གོ་བདེ་བས་བཀའ་བརྒྱུད་པ་སྤྱི་དང༌།
ལྷག་པར་ཐུན་མིན་གནས་མདོ་བ། དེ་བཞིན་ཀཿདཔལ་རྫོགས་གསུམ་སོགས་སྔ་འགྱུར་རྙིང་མ་ཕལ་ཆེ་བ་ཡང་ཁོང་གིས་རྗེས་སུ་མ་འཇུག་པ་མེད་པ་ལྟ་བུས་ཕྲིན་ལས་ནམ་མཁའ་དང་མཉམ་པ་བྱུང་ཞིང༌། ལྷག་པར་ཐུགས་རྗེ་ཆེན་པོའི་དམར་ཁྲིད་ཕྱག་རྫོགས་ཟུང་འཇུག་གི་མན་ངག་ཉིན་ཞག་བཅོ་བརྒྱད་ཀྱིས་གྲུབ་པ་ཞིག་གསུངས་པ་ནི། གངས་ཅན་བོད་ཀྱི་ལྷ་སྐལ་ཇོ་བོ་ཐུགས་རྗེ་ཆེན་པོའི་བསྐྱེད་རྫོགས་ཀྱི་ཐབས་ལ་བརྟེན་པའི་གདམས་ངག་ཅིག་ཡིན་པར་བརྟེན། ཉམས་སུ་ལེན་བདེ་ཞིང༌། འགྲོ་ཕན་དང་ཕྲིན་ལས་འཕེལ་བའི་ཆེད་ཁྲོམ་ཆོས་ཀྱི་ཚུལ་དུ་གསུངས་པས་སུས་ཀྱང་མཇལ་དུ་རུང་བར་མ་ཟད། ཞི་ལྷག་གི་ཉམས་ལེན། བར་དོ་དང་འཕོ་བའི་མན་ངག་རྣམས་ཀྱང་བསྟན་པས་ཕྱག་རྫོགས་ཀྱི་གནད་རྣམས་འདིར་འདུ་བ་དང༌། དེ་དག་ཀྱང་ཤིན་ཏུ་གོ་སླ་ཞིང་ཉམས་སུ་ལེན་བདེ་བས་ཕན་ཡོན་དང་དགོས་པ་ཤིན་ཏུ་ཆེ་བ་ཞིག་བཞུགས་པ་ལས། ད་ལམ་དྷརྨ་ཀཱ་ར་ནས་དེའི་བསྡུས་དོན་གདམས་ངག་ལེའུ་བརྒྱད་པ་འདི་ཉིད་པར་སྐྲུན་ཞུས་པ་ལགས་པས།
ཐམས་ཅད་ཀྱིས་ཞིབ་མཇལ་དང་ཉམས་ལེན་གང་ཟབ་གནང་རོགས་བཀའ་དྲིན་ཞུ་ཞེས། ཁྲ་འགུ་སྤྲུལ་མིང་པས་ཕུལ་བ་ལགས། ༄༅། །ཕྱག་རྫོགས་ཟུང་འཇུག་གི་པར་བྱང་སྨོན་ཚིགསྙིང་རྗེའི་དབང་ཕྱུག་འཕགས་མཆོག་སྤྱན་རས་གཟིགས།། གདུལ་བྱའི་སྣང་ངོར་མི་ཡི་ཤ་ཚུགས་ཅན།། ཀརྨ་པ་ཞེས་གྲགས་པའི་སྐྱེས་རབས་ཕྲེང༌།། རིམ་པར་བྱོན་པ་རྣམས་ཀྱིས་དགེ་ལེགས་སྩོལ།། ཆོས་ལ་དད་པའི་སྐྱེ་བོ་འགའ་ཞིག་ལ།། ཆོས་ལྡན་གཏམ་གྱིས་མཐུན་འབྲེལ་བྱས་པ་དགཆོས་ཀྱི་འབྱུང་གནས་ཞེས་པའི་ཚོགས་པ་ཡིས།། ཆོས་སྤེལ་ཕྱིར་དུ་ཕྱོགས་གཅིག་བསྡུས་འདི་ལེགས།། ཆོས་ཀྱི་འབྱུང་གནས་སྟག་མོ་ལུས་སྦྱིན་དུ།།
ཆོས་མཆོག་འདི་ཉིད་སྤར་དུ་སྐྲུན་པ་ཡིས།། ཆོས་ཀྱི་བསྟན་པ་ཕྱོགས་བཅུར་རྒྱས་ནས་ཀྱང༌།། ཆོས་བཞིན་སྤྱོད་ནས་འགྲོ་རྣམས་བདེ་གྱུར་ཅིགཅེས་ཁྲ་འགུ་སྤྲུལ་མིང་པས་སྨོན་པ་དགེའོ།། ༄༅། །སི་ཏུ་ཆོས་ཀྱི་འབྱུང་གནས་ཀྱི་བཀའ་བརྒྱུད་གསེར་ཕྲེང་རྣམ་ཐར་ཟླ་བ་ཆུ་ཤེལ་གྱི་ཕྲེང་བ་ པར་སྐྲུན་སྔོན་བརྗོད། ཨོཾ་སྭསྟི། ཚེ་ལུས་གཅིག་གིས་རྡོ་རྗེ་འཆང་གི་ས།། བགྲོད་པར་ནུས་པའི་རྨད་བྱུང་ལམ་པོ་ཆེ།། གདུལ་བྱར་རྗེས་སུ་སྟོན་མཁས་འདྲེན་པ་མཆོག། བཀའ་བརྒྱུད་གསེར་རིའི་ཕྲེང་བར་གུས་པས་བཏུད།། དེ་ལ་སྤྱིར་ངེས་དོན་གྱི་མདོ་རྒྱུད་བསྟན་བཅོས་ཟབ་མོ་རྣམས་ལ་ཐོས་བསམ་གནང་བའི་སྐབས་དང༌།
ལྷག་པར་དམ་ཆོས་ཕྱག་རྒྱ་ཆེན་པོའམ། ཟབ་མོ་ནཱ་རོ་ཆོས་དྲུག་སོགས་ཉམས་བཞེས་སྐབས། ཆོས་སྐུ་དྲུག་པ་རྡོ་རྗེ་འཆང་ནས་བཟུང་རྩ་བའི་བླ་མའི་བར་དུ་བྱོན་པའི་བཀའ་བརྒྱུད་ཀྱི་བླ་མ་གསེར་རིའི་ཕྲེང་བ་ལྟ་བུ་རྣམས་ལ། ཐུན་མོང་མ་ཡིན་པའི་དད་པ་དང་ཡིད་ཆེས་མོས་གུས་ཁྱད་པར་ཅན་ཞིག་ཡོད་དགོས་པ་དང༌། དེ་ཡང་ཅལ་སྒྲོགས་རྗེས་འཇུག་གི་རྨོངས་དད་ཙམ་མ་ཡིན་པར། སྐུ་གསུང་ཐུགས་ཀྱི་ཡོན་ཏན་དང༌། བསྟན་འགྲོར་སྨན་པའི་ཕྲིན་ལས་རྣམས་ཇི་ལྟ་བ་བཞིན་དུ་ཤེས་ནས། ཡིད་ཆེས་བཟློག་ཏུ་མེད་པའི་དད་གུས་ཁྱད་པར་དུ་འཕགས་པ་ཞིག་བསྐྱེད་དགོས་ལ། དེ་བསྐྱེད་པའི་རྒྱུ་ནི་བཀའ་བརྒྱུད་གསེར་ཕྲེང་གི་རྣམ་ཐར་ཤེས་པ་ལ་རག་ལས་པའི་ཕྱིར། གསེར་ཕྲེང་གི་རྣམ་ཐར་མཇལ་རྒྱུ་ནི་ཤིན་ཏུ་གལ་ཆེ་ཞིང༌།
དེ་ཡང་བླ་མ་གོང་མ་རྣམས་ཀྱིས་མཛད་པའི་རྣམ་ཐར་མང་དུ་བཞུགས་པ་ལས། སི་ཏུ་ཆོས་ཀྱི་འབྱུང་གནས་དང༌། བེ་ལོ་ཚེ་དབང་ཀུན་ཁྱབ་བླ་སློབ་ཀྱིས་མཛད་པའི་གསེར་ཕྲེང་གི་རྣམ་ཐར་ཟླ་བ་ཆུ་ཤེལ་གྱི་ཕྲེང་བ་འདི་ཁྱད་པར་དུ་འཕགས་པར་བཞུགས་མོད། འོན་ཀྱང་བཀའ་འབུམ་གྱི་ཁྲོད་དུ་པར་སྐྲུན་གནང་བ་ཙམ་ལས་ཟུར་དུ་མེད་པར་བརྟེན། དཔེ་ཆ་བ་རྣམས་ནི་དཔལ་འབྱོར་གྱི་རྒྱབ་རྟེན་ལ་དེ་ཙམ་དོ་སྣང་མི་གནང་བ་ཁོ་ན་ཡིན་སྟབས་དེ་རྣམས་ཀྱིས་བཀའ་འབུམ་ཆ་ཚང་བླུ་ཡོན་ཞུ་བའམ། བཀའ་འབུམ་ལས་ཟུར་དུ་བཏོན་དགོས་ན་སྟབས་མ་བདེ་ཞིང༌། གྲྭ་རྐྱང་བྱ་བྲལ་བ་དེ་དག་ནི་མཁས་པ་དང་གྲུབ་ཐོབ་འབྱུང་བའི་ཆུ་མགོ་ལྟ་བུ་ཡིན་པའི་ཕྱིར། དེ་དག་ལ་ཞབས་ཞུས་འགྲུབ་པའི་རེ་བས་བཀའ་འབུམ་ལས་ཟུར་དུ་དེབ་གཟུགས་སུ་པར་སྐྲུན་ཞུས་ལགས་པ་དང༌། ལྷག་པར་སི་ཏུ་ཆོས་ཀྱི་འབྱུང་གནས་ཀྱིས་ཕྱག་བསྟར་གནང་བའི་གསེར་ཕྲེང་གི་ཞལ་ཐང་ཀུན་གྱི་འདྲེན་བྱེད་དུ་གྱུར་པ་ཙམ་གྱིས་ཡིད་ཀྱི་བརྟན་པ་དབང་མེད་དུ་འཕྲོག་པ་ཞིག་བཞུགས་པ་ཀར་ཤོད་ལྷ་བྲིས་པ་རྣམས་ཀྱིས་ག་ཤོག་གི་ལམ་ནས་དཔེ་བཤུས་བྱས་པ་ཞིག ། སངས་རྒྱས་མཉན་པ་སྐུ་ཕྲེང་དགུ་པ་བོད་ནས་བྲོས་ཕེབས་སྐབས་སྐུ་ངལ་ལ་མ་འཛེམས་པར་གདན་འདྲེན་ཞུས་ནས་རུམ་བཏེག་བཤད་སྒྲུབ་ཆོས་འཁོར་གླིང་ལ་ཕུལ་བ་དེ་ཉིད་ཕྱིས་སུ་རྒྱལ་བའི་དབང་པོ་རང་བྱུང་རིག་པའི་རྡོ་རྗེས་རྒྱ་བལ་སོགས་སུ་བསྟན་པའི་མེ་རོ་གསོ་བའི་ཕྲིན་ལས་བསྐྱང་བའི་སྐབས།
སི་ཏུ་ཆོས་འབྱུང་ལས་ཕྱིས་སུ་བྱོན་པའི་གསེར་ཕྲེང་ན་རིམ་གྱི་ཞལ་ཐང་ཁ་བསྐང་བའི་ཚེ། ཟུར་མང་ལྷ་བྲིས་བཀྲ་རྒྱལ་ནས་བསྟན་པ་ལ་ཕན་པའི་ལྷག་བསམ་ཁོ་ནས་ཁ་བསྐང་གི་ཞལ་ཐང་ཆ་ཚང་བྲིས་ནས་ཕུལ་བ་བཅས་བཞུགས་ཡོད་ཀྱང༌། ཁ་ཤས་ཀྱིས་ལྷ་ངོ་ཇི་བཞིན་མི་མཁྱེན་པ་དང༌། ཡང་གཙོ་བོ་ཙམ་ངོས་ཟིན་ཀྱང༌། འཁོར་རྣམས་ཞལ་མི་ཚོར་བ་སོགས་ཡོད་པ་རྣམས་ལ་ཕན་པའི་ཆེད་དུ། རྣམ་ཐར་དང་ཞལ་ཐང་ལྷན་དུ་བཞུགས་པ་འདི་ཉིད་པར་སྐྲུན་ཞུ་སྐབས། རྡོར་སློབ་བསྟན་དགའ་རིན་པོ་ཆེས་གསེར་ཕྲེང་ཞལ་ཐང་གཙོ་འཁོར་ཡོངས་རྫོགས་ཀྱི་མཚན་བྱང་གཅེས་ཉར་གནང་བ་གཡར་པོ་བཀའ་དྲིན་བྱུང་བས་ཐུགས་རྗེ་ཆེ་ཞུ་རྒྱུ་དང༌། རང་སློབ་ནུབ་རིའི་གྲྭ་ལྷ་བྲིས་པ་ཀརྨ་དགྲ་འདུལ་གྱིས་ཨང་ཀི་དང་མཚན་བྱང་བྲིས་ཡུལ་རི་མོ་བྲིས་ཤིང༌། བཤད་གྲྭའི་དཔེ་ཁྲིད་པ་ཚེ་རིང་གིས་གང་སྤྱིར་གྲ་སྒྲིག་གནང་བ་དང༌། ཐེ་ཝན་དུ་བཞུགས་པའི་རང་དགོན་གྱི་བླ་མ་ཀརྨ་ཚེ་དབང་གིས་པར་སྐྲུན་གྱི་སྦྱིན་བདག་གནང་བ་བཅས་ཀྱི་མཐུན་རྐྱེན་ལ་བརྟེན་ནས་དེབ་འདི་པར་སྐྲུན་ཞུས་ཐུབ་པ་ལ་ཐུགས་རྗེ་ཆེ་ཞུ་རྒྱུ་དང༌།
ད་ལམ་རིག་མཛོད་དུ་བཅུག་སྐབས་ཉམས་མྱོང་དམན་པ་སོགས་ཀྱིས་ཞན་ཆ་བྱུང་བ་ཁག་མཁས་དབང་རྣམས་ལ་བཤགས་ཤིང༌། བཀའ་བསླབ་སོགས་ལྷུག་སྩོལ་བཀའ་དྲིན་ཞུ། ཁྲ་འགུ་སྤྲུལ་མིང་པས། ༄༅། །སེ་ར་རྗེ་བཙུན་གྱི་ཀར་ལན་ཀླུ་སྒྲུབ་དགོངས་རྒྱན་ པར་སྐྲུན་སྔོན་བརྗོད། དེ་ཡང་སྟོན་མཆོག་ཐུབ་པའི་དབང་པོ་བུ་རམ་ཤིང་པས་གདུལ་བྱ་རྣམས་ཀྱི་ངོར་ཟབ་ཅིང་རྒྱ་ཆེ་བའི་ཆོས་ཀྱི་སྒོ་འཕར་བརྒྱད་ཁྲི་དང་བཞི་སྟོང་དབྱེ་བར་མཛད་པ་ལས་ཤེར་ཕྱིན་རྒྱས་འབྲིང་བསྡུས་གསུམ་ལ་སོགས་པ་ནི་ཤིན་ཏུ་གལ་ཆེ་བ་ཡིན་ཏེ། སྲས་བཞི་བསྐྱེད་པའི་ཡུམ་ལྟ་བུར་གྱུར་པའི་ཕྱིར་དང༌། ལྷག་པར་དེ་རྣམས་ཀྱི་དགོངས་དོན་ལ་དངོས་བསྟན་དང༌། སྦས་དོན་རྣམ་གཉིས་ཡོད་པ་ལས་དངོས་བསྟན་སྟོང་ཉིད་ཀྱི་རིམ་པ་ནི། འཕགས་མཆོག་ཀླུ་ཡི་དབང་པོ་ཡབ་སྲས་རྣམས་ཀྱིས་དབུ་མ་རིགས་ཚོགས་ལ་སོགས་པས་གསལ་བར་མཛད་ཅིང༌། སྦས་དོན་ས་ལམ་གྱི་རིམ་པ་རྣམས་རྒྱལ་ཚབ་མ་ཕམ་པ་ཆེན་པོས་མཛད་པ་མངོན་པར་རྟོགས་པའི་རྒྱན་གྱིས་བཀྲལ་བ་ཡིན་ལ།
དེ་ཉིད་ཀྱི་དགོངས་འགྲེལ་ཁྱད་པར་ཅན་རྒྱལ་བའི་དབང་པོ་དཔལ་ཀརྨ་པ་སྐུ་ཕྲེང་བརྒྱད་པ་མི་བསྐྱོད་རྡོ་རྗེའི་གསུང་རྗེ་བཙུན་ངལ་གསོ་ལས་ནི་བཀའ་བརྒྱུད་རང་ལུགས་ཐུན་མིན་གྱི་ལྟ་བ། མར་མི་དྭགས་གསུམ་སོགས་ཀྱི་མན་ངག་རྣམས་རྩལ་དུ་བཏོན་ནས་ཤེར་ཕྱིན་གྱི་དགོངས་པ་དང་སྦྱར་བས། ཤིན་ཏུ་ཟབ་ཅིང་ཉམས་ལེན་གྱི་གནད་དང་ལྡན་པ་ཞིག་ཡིན་པར་མ་ཟད། ཡང་དུ་རྗེ་ཉིད་ཀྱིས་འགྲེལ་པ་དེ་ཉིད་ལ་མཁས་པ་རྣམས་ཀྱིས་བརྒལ་ལན་གནང་དགོས་པར་བསྐུལ་མ་ཡང་གནང་བར་བརྟེན། སེ་ར་རྗེ་བཙུན་པ་ཆེན་པོས་ཀར་ལན་ཀླུ་སྒྲུབ་དགོངས་རྒྱན་འདི་ཉིད་གསུང་རྩོམ་གནང༌། འོན་ཀྱང་དེ་ལ་མི་བསྐྱོད་ཞབས་ཀྱིས་ལན་གྱི་སྤྲོས་པ་མ་མཛད་ལ། དེ་ནི་སེ་ར་རྗེ་བཙུན་ཆེན་པོའི་གསུང་ལ་གལ་ཆུང་ལྟ་བུ་གནང་བ་ཡང་མ་ཡིན་ལ། ཤེར་འགྲེལ་རྗེ་བཙུན་ངལ་གསོར་སྐྱོན་དང་བཅས་པས་ལན་གནང་མ་ཐུབ་པ་ནི་དེ་བས་ཀྱང་ག་ལ་ཡིན། དེས་ན་གནས་ཚུལ་དེ་ལ་ཞིབ་ཏུ་བསམ་གཞིགས་བྱས་ཚེ་རྨད་དུ་བྱུང་བའི་ཐབས་མཁས་དང༌། རྣམ་པར་དཀར་བའི་ཐུགས་བསྐྱེད་རྒྱ་ཆེན་པོ་དང་ལྡན་པ་ནི་དངོས་སུ་མཐོང་ཐུབ་པ་ཞིག་སྟེ།
སྤྱིར་བསྟན་འཛིན་གྱི་སྐྱེས་བུ་ཆེན་པོ་རྣམས་ཀྱིས་དགག་བཞག་སྤོང་གསུམ་གནང་བ་རྣམས་སོ་སྐྱེ་ཕལ་པ་ལྟར། ང་རྒྱལ་ཁྱོད་ཕམ་གྱི་ཀུན་སློང་གིས་བརྩད་རྒྱབ་པ་ལྟ་བུ་ཞིག་མ་ཡིན་པར་ཟབ་ཅིང་གཏིང་མི་དཔོག་པའི་གཞུང་ཆེན་རྣམས་ཀྱི་དཀའ་གནད་ཁག་རྗེས་འཇུག་བློ་གསལ་རྣམས་ཀྱིས་ཕྲ་ཞིང་ཞིབ་པར་རྟོགས་ནས་ངེས་ཤེས་སྐྱེ་བའི་ཐབས་ཁྱད་པར་ཅན་ཞིག་ཡིན་ལ། དེའི་ཕྱིར་འདིར་ཡང་རྗེ་མི་བསྐྱོད་ཞབས་དང༌། སེ་ར་རྗེ་བཙུན་རྣམ་པ་གཉིས་ནས་བློ་གྲོས་གསལ་ཞིང་ཤེས་རབ་དང་བརྩོན་འགྲུས་ལྡན་པ་རྣམས་ཀྱིས། རྣམ་དཔྱོད་ཀྱི་རྩལ་སྤེལ་ཞིང་སྦྱང་བའི་དོ་ར་ཆེན་པོ་ཞིག་གསར་སྐྲུན་བཀའ་དྲིན་བསྐྱངས་ཡོད་པ་ལྟར། འདི་དག་ལ་བརྟེན་ནས་སྤྱིར་ཡུམ་ཤེས་རབ་ཀྱི་ཕ་རོལ་ཏུ་ཕྱིན་མའི་དགོངས་དོན་དཔྱིས་ཕྱིན་པར་རྟོགས་པ་དང༌། ལྷག་པར་རྗེ་བཙུན་མི་བསྐྱོད་ཞབས་ཀྱི་དགོངས་པ་ཐུན་མོང་མ་ཡིན་པའི་ཟབ་གནད་རྣམས་ལ་ངེས་ཤེས་ཁྱད་པར་ཅན་བསྐྱེད་ཐུབ་པ་ཞིག་གལ་ཆེ་བས། ཀར་ལན་འདི་ཉིད་སྤར་སྐྲུན་ཞུས་པ་ལྟར་ཐམས་ཅད་ཀྱིས་བཟང་ཕྱོགས་ནས་བེད་སྤྱོད་གནང་བ་མ་གཏོགས། ཕྱོགས་ལྷུང་དང་ཆགས་སྡང་སྤེལ་བའི་རྒྱུར་མ་འགྲོ་བ་ཞིག་དང༌། ལྷག་པར་རང་ལུགས་ཐུན་མོང་མ་ཡིན་པའི་དགོངས་དོན་ཟབ་མོ་རྣམས་ལ་ངེས་ཤེས་མཐར་ཕྱིན་པ་བསྐྱེད་ཐུབ་པ་ཞིག་བཀའ་དྲིན་ཞུ་རྒྱུ་ལགས་སོ། །
ཞེས་རིག་པའི་རྡོ་རྗེའི་གཙུག་ལག་སློབ་གཉེར་ཁང་གི་དཔེ་རྙིང་གསར་སྤེལ་གྱི་འགན་འཛིན་པ་ཚེ་རིང་གིས་བསྐུལ་མ་གནང་བ་ལྟར། འཇར་མན་གྱི་གནས་ཡོངས་གྲགས་ཀྱི་མིང་ལ་ཧལ་ཅི་ཤ་ཡི་(Halscheid) ཞེས་ནུབ་ཕྱོགས་པའི་ཆོས་དད་ཅན་རྣམས་ཀྱིས་དམ་པའི་ཆོས་ཀྱི་ཉམས་ལེན་བྱེད་པའི་སྒྲུབ་གནས། དཔལ་རྒྱལ་དབང་ཀརྨ་པ་སྐུ་ཕྲེང་བཅུ་བདུན་པས་ཀརྨ་ཐེག་ཆེན་ཡིད་འོང་གླིང་ཞེས་མཚན་གྱི་ཅོད་པཎ་བསྩལ་བའི་སྒྲུབ་སྡེར་ཁྲ་འགུ་སྤྲུལ་མིང་པས་བྲིས་པ་བཀའ་བརྒྱུད་བསྟན་པ་དར་ཞིང་རྒྱས་པའི་རྒྱུར་གྱུར་ཅིག ༄༅། །ཞལ་འདོན་བློ་འཛིན་པར་སྐྲུན་སྔོན་བརྗོད། སྤྱིར་རྫོགས་པའི་སངས་རྒྱས་བཅོམ་ལྡན་འདས་སྲས་དང་བཅས་པའི་ཕྲིན་ལས་ དང༌། གདུལ་བྱ་སེམས་ཅན་རྣམས་ཀྱི་བསོད་ནམས་ཀྱི་སྟོབས་ལས། རྒྱལ་བའི་བསྟན་པ་རིན་པོ་ཆེ་འཇིག་རྟེན་གྱི་ཁམས་འདིར་མ་ཉམས་པར་བཞུགས་ཤིང༌། ཁྱད་པར་ཧི་མཱ་ལ་ཡི་རི་བརྒྱུད་འདིར་འཁོད་པའི་མི་རིགས་མང་པོ་ཞིག་ཆོས་ལ་དད་པ་ཆེ་ཞིང་གཞོན་ནུ་མང་པོ་ཞིག་འཚང་ག་ཤིག་ཤིག་གིས་རབ་ཏུ་བྱུང་ནས་རིས་མེད་དགེ་འདུན་གྱི་སྡེར་བཞུགས་ཏེ། དགོན་སྡེ་རྣམས་གོང་འཕེལ་འབྱུང་བཞིན་པའི་སྐབས་སུ། སྔོན་མཁན་སློབ་ཆོས་གསུམ་གྱིས་བོད་གངས་ཅན་གྱི་ལྗོངས་སུ་སངས་རྒྱས་ཀྱི་བསྟན་པ་གསར་དུ་བཙུགས་པའི་སྐབས་ཀྱི་ཕྱག་སྲོལ་ལྟར།
དགེ་འདུན་པ་རྣམས་ཀྱིས་སྤྱིར་འཇིག་རྟེན་གྱི་ཁམས་ཐམས་ཅད་དུ་བདེ་བ་འབྱུང་བའི་ཆེད་དང༌། བྱེ་བྲག་ཏུ་སྤྱོད་ཡུལ་ལ་གནས་པའི་སྐྱེ་བོ་ཕོ་མོ་རྣམས་ལ། གནས་སྐབས་ན་ཚ་དང༌། ཤི་ཆད་སོགས་རྐྱེན་ངན་ཐོག་ཏུ་བབས་པའི་སྐབས་སུ་སྲུང་བཟློག ། ཞབས་རིམ། ཚེ་སྒྲུབ། གཡང་སྒྲུབ། བསང་གསོལ་ལ་སོགས་པའི་སྒོ་ནས་འཇིགས་སྐྲག་དང་སྡུག་བསྔལ་ལས་བསྐྱབས་པ་དང༌། མཐར་ཐུག་འཁོར་བ་དང་ངན་སོང་གི་སྡུག་བསྔལ་ལས་གྲོལ་ནས་ཐར་པ་དང་ཐམས་ཅད་མཁྱེན་པའི་གོ་འཕང་ལ་བཀོད་པའི་ཐབས་གནང་བ་ནི། ཐེག་པ་ཆེན་པོ་མདོ་སྔགས་སྤྱི་ཡི་ཉམས་ལེན།
བྱམས་སྙིང་རྗེ་བྱང་ཆུབ་ཀྱི་སེམས་ལ་བརྟེན་ནས་གཞན་དོན་སྒྲུབ་པའི་ཐབས་ཁྱད་པར་དུ་འཕགས་པ་ཡིན་པས་ཤིན་ཏུ་གལ་ཆེ་བས། གཟུངས་དང༌། གསོལ་འདེབས། བསྔོ་བ་དང་སྨོན་ལམ། བཀྲ་ཤིས་ཀྱི་ཚིགས་སུ་བཅད་པ་སོགས་སྟབས་བདེའི་ཞལ་འདོན་ཁག་བློ་འཛིན་བདེ་བའི་ཆེད། ཕྱོགས་གཅིག་ཏུ་བསྡུས་ནས་དེབ་གཟུགས་ཧ་ཅང་རྒྱས་པ་མ་ཡིན་པ་ཞིག་པར་སྐྲུན་ཞུས་པ་ལགས་པས། འདི་དག་ཆད་ལྷག་དང་ནོར་འཁྲུལ་མེད་པར་བློ་ཐོག་ནས་ཁེར་འདོན་ཐུབ་པ་ཞིག་གལ་ཆེ་བས་དེ་ལྟར་ཐུགས་ངེས་ཞུ། ཁྲ་འགུ་སྤྲུལ་མིང་པས་བྲིས། ༄༅། །སྟག་མོ་ལུས་སྦྱིན་བཤད་གྲྭའི་ཉེར་མཁོ་ཁ་ཏོན་ པར་སྐྲུན་སྔོན་བརྗོད། རང་རེ་རྣམས་ཆེ་བ་བདུན་དང་ལྡན་པའི་ཐེག་པ་ཆེན་པོའི་ཆོས་སྒོར་ཞུགས་པ་ནི་ཤིན་ཏུ་སྐལ་པ་དང་ལྡན་པ་ཡིན་པའི་ཕྱིར་ན།
གཞན་ཕན་གྱི་བྱ་བ་ལ་ཅི་ནུས་ཀྱིས་བརྩོན་དགོས་པ་ལས། རང་ཚེ་འདིའི་བདེ་སྐྱིད་ཙམ་ཐོབ་པའི་ཀུན་སློང་གཙོ་བོར་བྱས་ཏེ་ཐོས་བསམ་བྱེད་པ་གཞི་ཀུན་སློང་མ་དག་པ་དང༌། ཡང་རང་ཉིད་ཁོ་ན་ཐར་པ་དོན་གཉེར་གྱིས་སྒོམ་སྒྲུབ་བྱེད་པ་ཡང༌། མིང་ཐེག་ཆེན་ཞེས་བྱས་རུང༌། དོན་ཐེག་དམན་གྱི་ཀུན་སློང་དང༌། སྤྱོད་པ་ལས་མ་འདས་པས་དེ་ལྟར་མི་འོས་ལ། ལྷག་པར་འཇིག་རྟེན་ཕལ་པ་རྣམས་བདེ་བ་སྒྲུབ་འདོད་ཀྱི་བློ་ཡོད་པ་སྨོས་མེད་དང༌། སྡུག་བསྔལ་སྤང་འདོད་ཀྱི་བློ་ཡོད་པ་གཞིར་བཅས་རུང༌། བདེ་བ་ཇི་ལྟར་སྒྲུབ་དགོས་པ་དང༌། སྡུག་བསྔལ་ཇི་ལྟར་སྤང་བའི་ཚུལ་མི་ཤེས་པ་ལ་བརྟེན་ནས།
སྡུག་བསྔལ་དང་རྐྱེན་དག་མུ་མཐུད་ནས་མྱོང་བཞིན་པ་འདི་རྣམས་བློས་ཡལ་བར་དོར་བ་ག་ལ་རུང༌། ཁྲིད་ཡིག་དང་ཞལ་འདོན་ཁག་ལས་གསུངས་པའི་མར་ཤེས། དྲིན་དྲན། བྱས་པ་བཟོ་བ་སོགས་ངེས་པར་ལག་ལེན་ཅི་ཐུབ་བྱེད་དགོས། དེ་ཡང་འཇིག་རྟེན་པའི་བྱ་བཞག་ཚོང་དང༌། སོ་ནམ། དགྲ་འདུལ་གཉེན་སྐྱོང་གི་སྒོ་ནས་གཞན་ཕན་སྒྲུབ་པར་རློམས། དེ་ནི་འཇིག་རྟེན་ཕལ་པའི་སྤྱོད་པར་སོང་ནས་འཁོར་བ་དང་ངན་སོང་གི་རྒྱུ་ལས་དམ་པའི་ཆོས་དང་མཐུན་པར་ག་ལ་འགྱུར། དེས་ན་གྲོང་ཆོག་དང་ཞབས་བརྟན་པ་ཞེས་སྨོད་པར་བྱེད་རུང༌། རང་གཞན་འདི་ཕྱིའི་ལེགས་ཚོགས་ཀྱི་རྩ་བ་དམ་པའི་ཆོས་ལ་བསྟེན་དགོས་པ་དང༌།
སྐྱབས་དང་རེ་ས་དཀོན་མཆོག་རིན་པོ་ཆེ་རྣམ་པ་གསུམ་དུ་ངེས་པས་ན། བསྟན་འགྲོར་ཕན་པའི་ལྷག་བསམ་དང༌། ཀུན་སློང་རྣམ་པར་དག་པའི་སྒོ་ནས། ལྷག་པའི་ལྷ་ཡི་སྒོམ་བཟླས་དང༌། གསོལ་འདེབས། སྨོན་ལམ་གྱི་མཚམས་སྦྱོར་རྣམ་པར་དག་པ་བཅས་བྱས་ན། གནས་སྐབས་རང་གཞན་གྱི་ནད་གདོན་བར་ཆད་ཞི་བ། ཚེ་དང་བསོད་ནམས་རྒྱས་པ། ཤེས་རབ་དང་ལེགས་ཚོགས་འཕེལ་བར་མ་ཟད། མཐར་ཐུག་ཐར་པ་དང་ཐམས་ཅད་མཁྱེན་པའི་རྒྱུར་ངེས་པའི་ཕྱིར་ན།
རང་དོན་གཞན་དོན་གང་ལ་ཡང་ཞལ་འདོན་ངེས་པར་གནང་དགོས་པའི་ཕྱིར། སྟག་མོ་ལུས་སྦྱིན་བཤད་གྲྭ་བ་རྣམས་ནས་ཞལ་འདོན་གྱི་དེབ་ཆུང་འདི་ཉིད་སྤར་སྐྲུན་ཞུས་པས་རྒྱལ་བསྟན་དར་ཞིང༌། འཇིག་རྟེན་གྱི་ཁམས་ཀུན་ཏུ་ནད་མུག་འཁྲུགས་རྩོད་ཞི་བའི་རྒྱུར་གྱུར་ཅིགའཇིགས་སྐྲག་སྡུག་བསྔལ་གྱིས་མནར་འཇིག་རྟེན་འདིར།། སྐྱབས་དང་རེ་ས་མཆོག་གསུམ་ལས་གཞན་སུ།། དེ་ཕྱིར་རང་གཞན་ཕན་བདེ་ལ་སྦྱོར་ཕྱིར།། དད་དང་སྤྲོ་བས་ཞལ་འདོན་གནང་བར་གཅེས།། ཞེས་སྟག་མོ་ལུས་སྦྱིན་བཤད་གྲྭ་བ་རྣམས་ནས་བསྐུལ་ངོར་ཁྲ་འགུ་སྤྲུལ་མིང་པས་བྲིས་པ་དགེའོ།། ༄༅། །ཀརྨ་པ་དབང་ཕྱུག་རྡོ་རྗེའི་དབུ་མའི་བསྡུས་པ་དང༌། ཟུར་བཀོལ་ཁས་ལེན་སྐྱོང་ཚུལ་པར་སྐྲུན་སྔོན་བརྗོད། སྤྱིར་བདག་ཅག་གི་སྟོན་མཆོག་ཐུབ་པའི་དབང་པོའི་རྗེས་སུ་འཇུག་པ་ཀུན་གྱིས་རྒྱལ་བསྟན་ཡིན་ནོ་ཅོག་ལ་ཆགས་སྡང་གིས་རིས་སུ་མ་བཅད་པར་དག་སྣང་དང་མོས་གུས་སྦྱངས་དགོས་པ་སྨོས་མེད་ཀྱང༌།
རང་རང་གི་མེ་ཏོག་ཕོག་པའི་ལྷ་སྐལ་རྩ་བརྒྱུད་ཀྱི་བླ་མ་རྣམས་ལས་བརྒྱུད་པའི་མན་ངག་ཟབ་དགུར་བཞུགས་པ་ཀུན་ལ་སྣང་མེད་རྒྱང་སྐྱུར་དུ་སོང་ན་དེ་བས་ག་ལ་རུང༌། དེའི་ཕྱིར་དཔལ་༧རྒྱལ་བའི་དབང་པོ་ཀརྨ་པ་ཨོ་རྒྱན་ཕྲིན་ལས་དབང་གི་རྡོ་རྗེ་མཆོག་གིས་རང་རེ་བཀའ་བརྒྱུད་པའི་ཕྱག་དཔེ་གལ་ཆེན་དཔེ་རྒྱུན་དཀོན་པ་ཁག་གཟིགས་ཞིབ་དང་པར་དུ་ཕྱག་འདེབས་གནང་སྟེ། ཐོས་བསམ་སྒོམ་པའི་ཉམས་ལེན་པ་ཀུན་གྱིས་མངོན་སུམ་དུ་བསླབ་སྦྱང་བྱ་རྒྱུའི་གོ་སྐབས་རིན་ཐང་བྲལ་བ་ཞིག་གནང་བ་ནི། བསྟན་པ་སྤྱི་དང་བྱེ་བྲག་ལ་ཤིན་ཏུ་བཀའ་དྲིན་ཆེ་བ་ལས། ད་ལམ་ཕྱག་འདེབས་མཛད་པའི་རྗེ་དགུ་པ་དབང་ཕྱུག་རྡོ་རྗེའི་དབུ་མའི་བསྡུས་པ་དང༌། ཟུར་བཀོལ་ཁས་ལེན་སྐྱོང་ཚུལ་གྱི་གཞུང་འདིས། སྒྲུབ་བརྒྱུད་གོང་མ་རྣམས་ཀྱི་མཐའ་བྲལ་དབུ་མའི་ལྟ་དགོངས་དང༌། ཁྱད་པར་འཇུག་པའི་ཀར་ཊཱིཀ་ཆེན་མོའི་དཀའ་གནད་ཇི་བཞིན་རྟོགས་པ་ལ་ཕན་ཐོགས་རྒྱ་ཆེན་པོ་འབྱུང་ངེས་པས་ཀུན་གྱིས་ཐུགས་སྣང་ཟབ་མོའི་སྒོ་ནས་ཉམས་ལེན་མཐིལ་ཕྱིན་གནང་བ་ཤིན་ཏུ་གལ་ཆེ། ཞེས་ཁྲ་འགུ་སྤྲུལ་མིང་པས་ཕུལ་བ་ལགས། ༄༅། །དེབ་སྤྱིའི་པར་སྐྲུན་སྔོན་བརྗོད།
སྲིད་པའི་འཇིགས་པ་ལས་སྐྱོབས་ཤིང༌།། རྣམ་གྲོལ་བགྲོད་པའི་ལམ་གཅིག་པུ།། ལུང་རྟོགས་གཉིས་བསྡུས་ཞི་བསིལ་ཆོས།། གུས་པའི་ཕྱག་གི་ཡུལ་དུ་བསྟེན།། དེ་ཡང་གངས་ཅན་བོད་ཀྱི་ལྗོངས་སུ་སངས་རྒྱས་ཀྱི་བསྟན་པ་དར་བ་ནས་བརྩམས་ད་ལྟའི་བར་དུ། མཁས་བཙུན་བཟང་གྲུབ་ཀྱི་སྐྱེས་བུ་ཁྱད་པར་ཅན་བསམ་གྱིས་མི་ཁྱབ་པ་ཞིག་བྱོན་པ་རྣམས་ཀྱིས་རང་རང་གི་ཉམས་མྱོང་གི་སྟེང་ནས་བྱུང་བའི་མན་ངག་སྣ་ཚོགས་པ་ཞིག་མ་འོངས་པའི་མི་རབས་རིམ་བྱུང་རྣམས་ལ་ཐུགས་བརྩེ་བ་ཆེན་པོས་ཉེ་བར་དགོངས་ཏེ་བསྟན་བཅོས་དང་ཞལ་གདམས། ཟིན་བྲིས་དང༌། ཆོ་ག ལོ་རྒྱུས་ དང༌། རྣམ་ཐར་སོགས་བསམ་གྱིས་མི་ཁྱབ་པ་ཞིག་རྩོམ་འབྲི་གནང་སྟེ་བཞུགས་པ་དེ་དག་བར་ལམ་དུས་ཀྱི་འགྱུར་བ་ལ་བརྟེན་ནས་མང་པོ་ཞིག་ཆུད་ཟོས་སུ་ཕྱིན་པ་ནི་བོད་ཕྱི་ནང་ཙམ་མ་ཡིན་པར་འཛམ་གླིང་གི་སྐྱེ་འགྲོ་ཡོངས་ལ་གྱོང་གུན་ཆེན་པོ་ཞིག་བྱུང་སྟེ།
ཤིན་ཏུ་ཕངས་པའི་གནས་སུ་འགྱུར་པར་མ་ཟད། ད་ལྟ་འགྲོ་བའི་བསོད་ནམས་ཀྱི་སྐལ་པར་བཞུགས་པ་དག་ལས་ཀྱང༌། ཁ་ཤས་དཔེ་རྒྱུན་དཀོན་པས་མི་མངོན་པའི་དབྱིངས་སུ་ཕེབས་ལ་ཉེ་བ་རྣམས་མི་ཉམས་པར་དཔེ་རྒྱུན་སྤེལ་བའི་ཆེད་དང༌། ཡང་ཕྱག་དཔེ་ཤིན་ཏུ་མཁོ་གལ་ཆེ་བ་ཁག ཐོས་བསམ་དང་ཉམས་ལེན་གནང་མཁན། དཔལ་འབྱོར་གྱི་རྒྱབ་རྟེན་དེ་ཙམ་མེད་པར་སྤྲོས་མེད་དུ་བཞུགས་རྒྱུར་ཐུགས་མཉེས་པ་རྣམས་ཀྱིས་སྟབས་བདེའི་ཐོག་ནས་ཕྱག་དཔེ་ཁག་ཐོབ་པའི་ཆེད། བཛྲ་བིདྱཱ་ཡི་དཔེ་མཛོད་ཁང་གིས་སྤར་སྐྲུན་ཞུས་དང་ཞུ་འཆར་བཞིན། ད་ལམ་སྦྱིན་པའི་བདག་པོ་་་་་་་་ནས་ཞལ་འདེབས་ཧིན་སྒོར་་་་་་ཡོན་སྦྱར་གནང་སྟེ། ཕྱག་དཔེ་འདི་ཉིད་དེབ་གྲངས་་་་་་་་སྤར་སྐྲུན་གནང་བ་དང༌། དེ་སྐབས་དཔེ་ཆ་ཞུ་སྒྲིག་གི་འགན་ཁུར་བ་་་་་་་་་་དང༌།
ཐོན་གསར་རིག་མཛོད་དུ་བཅུག་མཁན་་་་་་བཅས་ཐམས་ཅད་ཀྱིས་ཕྱ་ར་གྲུ་འདེགས་གནང་བ་ལ་སྙིང་ཐག་པ་ནས་ཐུགས་རྗེ་ཆེ་ཞེས་ཞུ་རྒྱུ་དང༌། མ་འོངས་པར་ཕྱག་དཔེ་གཟིགས་མཁན་རྣམས་ཀྱིས་དཔེ་ཆ་འདིའི་སྟེང་ནས་བསླབ་ སྦྱང༌། ཞིབ་འཇུག་ཉམས་ལེན་གང་གཟབ་ཀྱིས་རང་དོན་དུ་ཐོས་བསམ་སྒོམ་གསུམ། གཞན་དོན་དུ་འཆད་རྩོད་རྩོམ་གསུམ། གཉིས་དོན་དུ་མཁས་བཙུན་བཟང་གསུམ་སྟེ་དམ་པའི་ངང་ཚུལ་དགུ་ཡིས་དོན་གཉིས་ལྷུན་གྱིས་གྲུབ་པ་ཞིག་ཡོང་བའི་སྨོན་འདུན་དང༌། དེ་ལྟ་བུ་གནང་རོགས་ཞེས་ཀྱང་ཞུ་བ་ལགས། དེ་བཞིན་མ་ཕྱི་གསལ་པོ་མ་ཐོབ་པ་དང༌། ཞུ་དག་གནད་སྨིན་མ་སོང་བ་སོགས་ཀྱི་ལྷག་ཆད་དང༌། ནོར་འཁྲུལ་བྱུང་བ་ཐམས་ཅད་མཁས་པའི་དབང་པོ་རྣམས་ཀྱི་དྲུང་དུ་བཤགས་ཤིང༌། ནོར་བཅོས་བཀའ་བསླབ་ཀྱང་ལྷུག་པོར་སྩོལ་གནང་བཀའ་དྲིན་ཞུ།
ཁྲ་འགུ་སྤྲུལ་མིང་པས། ༄༅། །བལ་བོད་སྐད་གཉིས་ལ་འཇུག་སྒོ་ པར་སྐྲུན་སྔོན་བརྗོད། སྤྱིར་བལ་བོད་མི་རིགས་གཉིས་ནི་ཁྱིམ་མཚེས་ཀྱི་ཡུལ་གྲུ་ཡིན་པར་མ་ཟད་ཕན་ཚུན་གཅིག་གི་ཁྲོད་དུ་གཅིག་འདྲེས་ནས་གནས་པ་ཞིག་ཡིན་པ་དང༌། གཉིས་ཀ་ལ་ཡང་ཁྱད་ཆོས་ཕུན་སུམ་ཚོགས་པ་དང་ལྡན་པའི་ཆོས་དང་རིག་གཞུང་ཐུན་མོང་མ་ཡིན་པ་རེ་ཡོད་ལ། དེ་ནི་མི་རབས་ནས་མི་རབས་ཀྱི་བར་དུ་གསོག་འཇོག་དང༌། དཀའ་སྤྱད་ཆེན་པོས་གཅེས་ཉར་བྱས་པ་ཞིག་ཡིན་ལ། ལྷག་པར་དེ་དག་ནི་མི་རིགས་ཀུན་ལ་ཕན་པའི་ནོར་བུ་རིན་པོ་ཆེ་ཞིག་ཀྱང་ཡིན་པས། རིག་གཞུང་དེ་དག་མི་རིགས་གིས་མི་རིགས་གཞན་གཅིག་ལ་སྤེལ་རེས་ཀྱིས་འཕེལ་རྒྱས་སུ་བཏང་ནས། གཅིག་ཕན་གཅིག་གྲོགས་སུ་འགྲོ་བ་ཞིག་དགོས་པ་མི་རིགས་གཉིས་ཀའི་ལས་འགན་ཡིན་པ་ནི་བརྗོད་མ་དགོས་པ་ཞིག་རེད་ཀྱང་ཆོས་དང་རིག་གཞུང་དེ་དག་སྐད་ཡིག་གཅིག་གི་རྭ་བར་ཚུད་ནས་གནས་ཡོད་པ་ལས། དེ་ཉིད་སྐད་ཡིག་གཞན་གྱི་རྭ་བ་བརྒལ་ནས་སྤེལ་དགོས་པས་དཀའ་ཚེགས་དང་བཅས་པ་ཞིག་ཡིན་པར་བརྟེན།
སྐད་གཉིས་ཤན་སྦྱར་གྱི་བསླབ་དེབ་ནི་ཤིན་ཏུ་གལ་ཆེ་བ་ལྟར། སྐབས་འདིར་ཁྲ་འགུ་བཀྲིས་ཆོས་གླིང་དགོན་དུ་རབ་ཏུ་བྱུང་ཞིང་བཛྲ་བིདྱཱའི་བཤད་གྲྭ་བསླབ་སྦྱང་བྱས་པ། རྟ་མང་མི་རིགས་ཅན་གྱི་གྲྭ་ཀརྨ་རྒྱལ་པོ་དང༌། དེ་བཞིན་ཤར་པ་མི་རིགས་ཅན་ཁྲ་འགུ་མངྒལ་དཱིཔ་གཞི་རིམ་བསླབ་གྲྭར་འཛིན་གྲྭ་བཅུ་པ་ཐོན་པའི་གྲྭ་ཀརྨ་མིག་དམར་གཉིས་ཀྱིས་བལ་བོད་སྐད་གཉིས་ཤན་སྦྱར་བསླབ་དེབ་འདི་ཉིད་གསར་བཟོ་གནང་འདུག་པ་བཞིན། བསླབ་ཐོན་པ་རབ་བྱུང་གཞོན་ནུ་གཉིས་ཀྱིས་མི་རིགས་ཕན་ཚུན་ལ་ཕན་པའི་ལྷག་བསམ་ཁྱད་པར་ཅན་གནང་བ་དེ་ཧ་ཅང་བསྔགས་འོས་ཤིག་ཡིན་པར་མ་ཟད་སློབ་དེབ་འདི་ལ་བརྟེན་ནས། ཕན་ཚུན་ཆོས་དང་རིག་གཞུང་གི་འབྲེལ་བ་འབྱུང་བ་དང༌། དེ་བཞིན། གནས་སྐོར། ཚོང་ལས། བསླབ་སྦྱང་སོགས་བྱ་བ་ཆེ་ཕྲ་གང་ལ་ཡང་ཕན་པའི་མཐུན་རྐྱེན་རྨད་དུ་བྱུང་བ་ཞིག་འབྱུང་ངེས་ལ་བརྟེན་རྩོམ་པ་པོ་གཉིས་ལ་སྙིང་ཐག་པ་ནས་ཐུགས་རྗེ་ཆེ་ཞུ་རྒྱུ་མ་ཟད།
རིག་གཞུང་སྤྱི་དང༌། ལྷག་པར་སངས་རྒྱས་ཀྱི་བསྟན་པ་རིན་པོ་ཆེ་ཕྱོགས་དུས་གནས་སྐབས་ཀུན་ཏུ་འཕེལ་ཞིང་རྒྱས་ནས་ཡུན་རིང་དུ་གནས་པའི་རྒྱུར་གྱུར་བར་ཤོག་སྙམ་པའི་སྨོན་ཚིག་བཅས་ཁྲ་འགུ་སྤྲུལ་མིང་པས་བྲིས་པ་དགེ་ལེགས་འཕེལ། ༄༅། །བློ་སྦྱོང་དོན་བདུན་མ་ཕལ་སྐད་དུ་བཀྲལ་བ་ བསྐྱར་སྐྲུན་སྔོན་བརྗོད། དེང་གི་དུས་སངས་རྒྱས་དང་བྱང་ཆུབ་སེམས་དཔའ་ཆེན་པོ་རྣམས་ཀྱི་ཐུགས་རྗེ་དང་བྱིན་རླབས་ལ་བརྟེན་ནས། འདི་ག་རྒྱ་བལ་འབྲས་འབྲུག་གི་ཡུལ་གྲུ་རྣམས་སུ་སྔར་ལས་ལྷག་པའི་དམ་ཆོས་འཕེལ་རྒྱས་བྱུང་དང་འབྱུང་བཞིན་པ་དང༌། བོད་དུ་ཡང་བསྟན་པའི་མེ་རོ་གསོས་དང་གསོ་བཞིན་པ་མ་ཟད། ཕྱི་ཡི་ཡུལ་གྲུ་གཞན་ནས་ཀྱང་ནང་ཆོས་ལ་དད་པའི་སྐྱེ་བོ་ཕོ་མོ་རིམ་བཞིན་ཇེ་འཕེལ་དུ་འབྱུང་བཞིན་པ་ནི་སྐྱེ་འགྲོ་སྤྱི་ཡི་བསོད་ནམས་ཀྱི་བགོ་སྐལ་དུ་གྱུར་པ་ལྟ་བུ་ལགས། དེ་ལྟ་བུ་ལ་ཡང་ཕྱི་ཡི་ཀུན་སྤྱོད་ཙམ་དང༌། གཟུགས་བརྙན་ཙམ་གཙོ་བོ་མ་ཡིན་པར་ནང་གི་ཀུན་སློང་གལ་ཆེ་བ་སྟེ། མདོ་ལས།
རང་གི་སེམས་ནི་ཡོངས་སུ་འདུལ།།   འདི་ནི་སངས་རྒྱས་བསྟན་པ་ཡིན། ། ཞེས་དང༌། རྗེ་མི་ལ་རས་པས། ཆོས་འདུལ་བ་དང་མདོ་སྡེ་ངས་མི་ཤེས།། རང་སེམས་གྱོང་པོ་འདི་བཏུལ་ན་འདུལ་བ་ཡིན།། ཞེས་གསུངས་པ་ལྟར། རྩ་བ་རང་གི་སེམས་འདི་ཉོན་མོངས་པ་ཆགས་སྡང་ཕྲག་དོག་ལ་སོགས་པའི་དབང་དུ་མ་ཤོར་བར། བྱམས་སྙིང་རྗེ་བྱང་ཆུབ་སེམས་ཀྱི་རྩིས་ཟིན་ནས་རང་གཞན་ཀུན་ལ་ཕན་པ་ཞི་འདུལ་དང་ལྡན་པ་ཞིག་གལ་ཆེ་ཞིང༌། དེ་ལྟ་བུ་ནི་བློ་སྦྱོང་གི་མན་ངག་ལ་བརྟེན་ནས་འབྱུང་དགོས་པའི་རྒྱུ་མཚན་ལ་བསམས་ནས།
བློ་སྦྱོང་དོན་བདུན་མ་ཞིག་བཤད་པ་དེ་སྒྲ་འཛིན་འཁོར་ཐག་ནས་དེབ་ཐོག་ཏུ་སྤེལ་འདུག་པ་ལ། ཟློས་སྐྱོན་དང༌། གོ་མི་བདེ་བ་ཅུང་ཟད་བྱུང་འདུག་པས་བསྐྱར་དུ་ཟློས་སྐྱོན་སོགས་ལ་ཅུང་ཟད་བཟོ་བཅོས་ཀྱིས་གོ་བདེ་བར་བྱས་པ་ཡིན། འོན་ཀྱང་འདི་ནི་མཁས་པ་ཤེས་རབ་བསྐྱེད་པའི་ཆེད་དུ་མ་ཡིན་པར་གསར་བུ་བ་ཆོས་ལ་དད་པ་བསྐྱེད་པའི་ཐབས་ཁོ་ནར་བསམ་སྟེ། གོ་བདེ་བ་གཙོ་བོར་བྱས་པའི་ཁུལ་ལགས་པས་ནོར་འཁྲུལ་བྱུང་བ་རྣམས་མཁས་དབང་རྣམས་ཀྱི་དྲུང་དུ་བཤགས་ཤིང་བཟོད་གསོལ་ཞུ་བ་ལགས། མཁས་དབང་རྣམས་ཀྱིས་ཆོས་ཀྱི་ཚིག་དོན་ཀུན།། མཁྱེན་ཟིན་ཕྱིར་ན་བཤད་པས་ཅི་ཞིག་བྱ།། ངེས་འབྱུང་མོས་གུས་ཅན་གྱི་སྒོམ་ཆེན་ལ།། ཆོས་འཆད་པ་ནི་དེ་བས་དགོས་པས་དབེན།། དེ་ཕྱིར་དེ་དག་དོན་དུ་བརྩམས་པ་མིན།།
འདི་ནི་བློ་དམན་ཆོས་ཚུལ་མི་ཤེས་པ།། གང་དག་རྣམས་ལ་ཕན་པའི་ཀུན་སློང་གིས།། བྲིས་ལ་ནོངས་པ་གང་མཆིས་བཟོད་པར་གསོལ།། ཅེས་འཆད་པ་པོས་གསོལ་འདེབས་སུ་ཕུལ་བ་དགེ་ལེགས་འཕེལ། ༄༅། །བོད་ཀྱི་མཁས་གྲུབ་རྣམས་ཀྱི་ལེགས་བཤད་གཅེས་བཏུས་ལས། མཉམ་མེད་བཀའ་བརྒྱུད་པའི་ལུགས་ཀྱི་ཕྱག་ཆེན་དང་ཆོས་དྲུག་སྐོར། པར་སྐྲུན་གླེང་བརྗོད། མངའ་བདག་མར་པ་བཀའ་བརྒྱུད་ཀྱི་རིང་ལུགས་ནི། གྲུབ་པའི་དབང་ཕྱུག་དཔལ་ཏེ་ལོ་པས་ནུབ་ཕྱོགས་སོ་མ་པུ་རིའི་གཙུག་ལག་ཁང་དུ་ལོ་བཅུ་གཉིས་སུ་སྒྲུབ་པ་མཛད་པའི་མཐར་བླ་མ་དང༌། ལྷག་པའི་ལྷས་ལུང་བསྟན་པ་ལྟར་གྲུབ་པ་ཆེན་པོའི་ས་བརྙེས་ནས་དོ་ཧ་རྡོ་རྗེའི་གླུ་དབྱངས་གསུངས་པ་ཙམ་གྱིས།
གྲོང་ཁྱེར་གྱི་སྐྱེ་བོ་འབུམ་ཕྲག་གྲོལ། སློབ་མ་གྲུབ་པ་ཐོབ་པ་བརྒྱད་ཀྱིས་ཀྱང་འགྲོ་བའི་དོན་དེ་བཞིན་མཛད་པར་གྲགས་ཤིང༌། ཏེ་ལོ་པ་དེ་ཉིད་ལ་རིང་བརྒྱུད་དང༌། ཉེ་བརྒྱུད་ཀྱི་བཀའ་བརྒྱུད་གཉིས་སུ་བབས་པ་ལས། དང་པོ་ནི། དེ་ཉིད་ཀྱི་ཞལ་ནས། ཀླུ་སྒྲུབ་ཙཱརྻ་ལཱ་བ་པ། ། སྐལ་པ་བཟང་མོ་ང་ཡི་ནི།། བཀའ་བབས་བཞི་ཡི་བླ་མ་ཡིན།། ཞེས་གསུངས་པ་ལྟར།
ཙཱརྻ་པ་ལས་གཏུམ་མོ། ཀླུ་སྒྲུབ་ལས་སྒྱུ་ལུས་དང་འོད་གསལ། ལཱ་བ་པ་ལས་རྨི་ལམ། སུ་ཁ་སིདྷི་ལས་བར་དོ་དང་འཕོ་བ་སྟེ། བཀའ་བཞི་བརྒྱུད་པའི་བླ་མ་རྣམས་ལས་བརྒྱུད་པ་ཡིན་ལ། ཉེ་བརྒྱུད་ལྟར་ན། ཏེ་ལོ་ང་ལ་མི་ཡི་བླ་མ་མེད།། ང་ཡི་བླ་མ་ཐམས་ཅད་མཁྱེན་པ་ཡིན།། ཅེས་གསུངས་པ་ལྟར། སངས་རྒྱས་རྡོ་རྗེ་འཆང་དངོས་ལས་གསང་སྔགས་རྒྱུད་སྡེ་བཞི་ཡི་གདམས་པ་རྣམས་གསན།
རྡོ་རྗེ་རྣལ་འབྱོར་མས་སྙན་བརྒྱུད་ནོར་བུ་སྐོར་གསུམ་གྱི་མཛོད་གཏད་པས་གདམས་པའི་བཅུད་ཐམས་ཅད་འདུས་པ་ཡིན། རྗེ་བཙུན་དེ་ཡི་སྤྱན་སྔར་པཎ་ཆེན་ནཱ་རོ་པས། དཀའ་ཆེན་བཅུ་གཉིས། དཀའ་ཕྲན་བཅུ་གཉིས་ཏེ། དཀའ་བ་ཉི་ཤུ་རྩ་བཞི་སྤྱད་པའི་མཐར་ཚིག་དང་བརྡ་ལ་བརྟེན་ནས་གསང་སྔགས་ཀྱི་དོན་ཐམས་ཅད་ཁོང་དུ་ཆུད་ཅིང་གྲུབ་པ་བརྙེས། དེའི་ཞལ་སློབ་ཌོམྦི་ཧེ་རུ་ཀ་ཡི་རྣམ་འཕྲུལ་མར་པ་ཆོས་ཀྱི་བློ་གྲོས་ནི། འཕགས་ཡུལ་དུ་ལན་གསུམ་བྱོན། སྔ་རྗེས་སྡོམ་པས་དཔལ་ནཱ་རོ་པ་ལོ་བཅུ་དྲུག་དང་ཟླ་བ་བདུན་དུ་བསྟེན་ནས། དགྱེས་རྡོར་དང༌། གསང་འདུས་གཙོས་རྒྱུད་སྡེ་དུ་མའི་དབང༌།
བཤད་པ་གདམས་ངག་རྣམས་གསན་པའི་ཚུལ་ཡང༌། རྗེ་ཉིད་ཀྱི་མགུར་ལས། རྒྱ་གར་གྱི་ནཱ་རོ་པཎ་ཆེན་དང༌།། བོད་ཡུལ་གྱི་མར་པ་ལོ་ཙཱ་གཉིས།། སྔོན་སྦྱངས་སྨོན་ལམ་གཅིག་པས་མཇལ།། ལོ་བཅུ་དྲུག་ཟླ་བ་བདུན་དུ་བསྟེན། ། ཞེས་དང༌། རྗེ་ནཱ་རོ་ཏཱ་པས་གཙོར་མཛད་པའི།། གྲུབ་ཐོབ་ཀྱི་བླ་མ་རྣམས་དང་མཇལ།། སྤྱིར་རྒྱུད་སྡེ་བཞི་ཡི་མན་ངག་ཞུས།།
ཞེས་འབྱུང་ཞིང་འབྱོན་ཐེངས་རྗེས་མའི་སྐབས་ནཱ་རོ་པ་མཁའ་སྤྱོད་དུ་གཤེགས་ཟིན་ཀྱང་གསོལ་བ་བཏབ་པས། བྱང་པུ་ལ་ཧ་རིའི་དགོན་པར་དངོས་སུ་བྱོན། ཟླ་བ་དྲུག་ཏུ་བཞུགས་ནས་བདེ་མཆོག་ཡབ་བཀའ་དང༌། ཡུམ་བཀའི་སྙན་བརྒྱུད་རྫོགས་པར་ གནང༌། གཞན་ཡང་གྲུབ་ཐོབ་ཆེན་པོ་ཤཱ་བ་རིས་རྗེས་སུ་བཟུང་བའི་རྒྱལ་བ་མཻ་ཏྲི་པ་ དང༌། ནུབ་ལཀྵེ་ཏྲ་ཡི་མཁས་པ་ཡེ་ཤེས་སྙིང་པོ། ལྷོ་དུག་མཚོའི་གླིང་ན་གྲུབ་ཐོབ་ཞི་བ་བཟང་པོ། ཌཱ་ཀི་མ་མི་རུས་རྒྱན་ཅན་སོགས་མཁས་གྲུབ་དུ་མ་བསྟེན་ནས་མདོ་རྒྱུད་མཐའ་ཡས་པ་གསན་ཞིང༌། ཁྱད་པར་ནཱ་རོ་དང་མཻ་ཏྲི་གཉིས་ཀྱིས་ཁ་བ་ཅན་པ་རྣམས་འདུལ་བའི་རྒྱལ་ཚབ་ཏུ་དབང་བསྐུར་མཛད། དེ་ལྟ་བུའི་མངའ་བདག་ལོ་ཙཱ་བ་ཆེན་པོ་དེ་ལ།
བཤད་བརྒྱུད་དང་སྒྲུབ་བརྒྱུད་ཀྱི་བཀའ་སྲོལ་ཆེན་པོ་གཉིས་སུ་བྱོན་པ་ལས། གཞུང་གི་རྔོག་སྟོན་ཆོས་རྡོར་དང༌། དོལ་གྱི་མཚུར་སྟོན་དབང་ངེ༌། གཙང་རོང་གི་མེས་སྟོན་ཚོན་པོ་གསུམ་ལ་གཙོ་བོར་བཤད་པའི་བཀའ་བབས་ཤིང༌། ཁྱད་པར་སྒྲུབ་བརྒྱུད་ཀྱི་བཀའ་བབས་པ་ནི། གངས་ཅན་རྣ་བའི་རྒྱན་གཅིག་རྗེ་བཙུན་མི་ལ་རས་པ་སྟེ། འཕགས་ཡུལ་གྱི་གྲུབ་ཐོབ་ཆེན་པོ་རྣམས་དང་དབྱེ་བ་མེད་པར་སྐུ་ཚེ་དེ་ཉིད་ལ་ཟུང་འཇུག་གི་གོ་འཕང་མངོན་དུ་མཛད་ནས་མི་དང་མི་མ་ཡིན་གྱི་འགྲོ་བ་ཚད་མེད་པ་གྲོལ་བར་མཛད་པ་ལས་གཙོ་བོ་སྙན་བརྒྱུད་འཛིན་པ་ཉི་ཟླ་ལྟ་བུ་གཉིས་ལས། ཟླ་བ་ལྟ་བུ་རས་ཆུང་རྡོ་རྗེ་གྲགས་པ་ནི། མ་གཅྀག་གྲུབ་པའི་རྒྱལ་མོ་དང༌། ཏེ་པུ་པ་དྲི་མེད་བཤེས་གཉེན་ཟུང་གིས་རྗེས་སུ་བཟུང་ནས།
ལུས་མེད་མཁའ་འགྲོའི་ཆོས་སྐོར་ཕྱི་མ་རྣམས་འཕགས་ཡུལ་ནས་སྤྱན་དྲངས་ཏེ། སྐལ་ལྡན་མང་པོ་རྗེས་སུ་བཟུང༌། གཙོ་བོར་རྒྱལ་བ་ཁྱུང་ཚང་པ་དང༌།

བླ་མ་ཟངས་རི་རས་པ་ལ་སྙན་བརྒྱུད་ཀྱི་མཛོད་གཏད། འཇིག་རྟེན་དབང་ཕྱུག་རྒྱལ་བ་རྒྱ་མཚོའི་ཟབ་ཆོས་སོགས་གནང༌། དེ་དག་གིས་འགྲོ་མགོན་རས་ཆེན་པ་ལ་གནང་ཞིང་ཀཾ་ཚང་བཀའ་བརྒྱུད་པ་ལ་བཀའ་བབས་པས་གྲུབ་པའི་དབང་ཕྱུག་ཀརྨ་པཀྴིའང་གཙོ་བོར་ཆོས་དེ་ཉིད་ལས་གྲུབ་པ་བརྙེས་པ་དང༌། གདམས་ངག་ཤམ་བུ་ཅན་བཅོ་བརྒྱད་ཀྱི་ནང་ཚན། ཚེ་དཔག་མེད་འགྲོ་དོན་གྱི་ཤམ་བུ་ཅན་ནི། ས་ཀར་དགེ་གསུམ་གཙོས་ཐམས་ཅད་ལ་ཁྱབ་པས་མཚོན་སྐྱེས་མཆོག་འདིའི་གདམས་ངག་ཟབ་ཆོས་རྣམས་ནི་གངས་ཅན་གྲུབ་མཐའ་ཡོངས་ཀྱི་གསོས་སུ་གྱུར་པ་ཡིན་ནོ།། རྗེ་བཙུན་མི་ལའི་ཐུགས་སྲས་ཉི་མ་ལྟ་བུ་སྟོན་པ་ཐུབ་པའི་དབང་པོས་མདོ་ཏིང་འཛིན་རྒྱལ་པོ་དང༌། སྙིང་རྗེ་པད་དཀར་སོགས་ནས་ཤིན་ཏུ་གསལ་བར་ལུང་བསྟན་པ་ནི་མཉམ་མེད་དྭགས་པོ་ལྷ་རྗེ་སྟེ། རྗེ་དེ་ཉིད་ཀྱིས་སློབ་མ་ཐུན་མོང་བ་རྣམས་ལ་བཀའ་གདམས་ལམ་རིམ་དང༌། མདོ་ལུགས་ཀྱི་ཏིང་ངེ་འཛིན་ལ་ཕྱག་ཆེན་གྱི་མིང་གིས་བརྒྱན་པ། ཐུན་མིན་རྣམས་ལ་བླ་མ་མི་ལའི་ཐབས་ལམ་དང་འབྲེལ་བའི་སྔགས་ཀྱི་ཕྱག་ཆེན་ཐུན་མོང་མ་ཡིན་པ་བསྟན་ནས་ཆོས་ཀྱི་འཁོར་ལོ་བསྐོར་བས་ལས་ཅན་དགྲ་བཅོམ་པ་ལྟ་བུ་ལྔ་བརྒྱ་སོགས་གདུལ་བྱ་མཐའ་ཡས་པ་སྨིན་གྲོལ་དུ་མཛད་པས་རྣམ་པར་ཐར་པ་བསམ་གྱིས་མི་ཁྱབ་ཅིང༌།
སློབ་མའི་གཙོ་བོ་འབའ་རོམ་པ་དར་མ་དབང་ཕྱུག་ལས་འབའ་རོམ་བཀའ་བརྒྱུད། ཕག་གྲུ་རྡོ་རྗེ་རྒྱལ་པོ་ལས་ཕག་གྲུ་བཀའ་བརྒྱུད། ཁམས་པ་དབུ་སེའམ་རྗེ་དུས་གསུམ་མཁྱེན་པ་ལས་ཀམ་ཚང་བཀའ་བརྒྱུད། དབོན་སྒོམ་ཚུལ་ཁྲིམས་སྙིང་པོའི་སློབ་མ་ཞང་ཚལ་པ་བརྩོན་འགྲུས་གྲགས་པ་ལས་ཚལ་པ་བཀའ་བརྒྱུད་དེ་ཆེ་བཞིར་གྲགས་པ་དང༌། སྒམ་པོ་རྩ་བའི་གདན་སར་དྭགས་པོ་ཁུ་དབོན་གསུམ། དྭགས་པོ་འདུལ་འཛིན། ཕྱིས་མཁས་གྲུབ་ཆེན་པོ་བཀྲ་ཤིས་རྣམ་རྒྱལ་སོགས་ཟམ་མ་ཆད་པར་བྱོན་པས་དྭགས་པོ་བཀའ་བརྒྱུད་བཅས་ལྔའོ།། དེ་ལས་ཀྱང་དཔལ་ལྡན་ཕག་མོ་གྲུ་པ་ནི། སངས་རྒྱས་འཁོར་བ་འཇིག་དགེ་བའི་བཤེས་གཉེན་གྱི་སྐུར་སྟོན་པ་ཡིན་པས་རྣམ་པར་ཐར་པ་དང་ཕྲིན་ལས་ཚད་བཟུང་དུ་མ་མཆིས་ཀྱང་ཡོངས་གྲགས་སློབ་མ་གདུགས་ཐོགས་ལྔ་བརྒྱར་གྲགས་པའི་གཙོ་བོ་རྣམས་ལས་བཀའ་བརྒྱུད་ཆུང་བརྒྱད་དུ་གྲགས་པ་རྣམས་བྱུང་སྟེ། སྐྱོབས་པ་འཇིག་རྟེན་གསུམ་མགོན་ལས་འབྲི་གུང་བཀའ་བརྒྱུད།
ཐང་པ་བཀྲ་ཤིས་དཔལ་བ་ལས་སྟག་ལུང་བཀའ་བརྒྱུད། འགྲོ་མགོན་རྒྱལ་ཚ་ཁུ་དབོན་ལས་ཁྲོ་ཕུ་བཀའ་བརྒྱུད། གླིང་རས་པདྨ་རྡོ་རྗེ་ལས་གླིང་རས་བཀའ་བརྒྱུད། ཆོས་རྗེ་སྨར་བ་གྲུབ་ཐོབ་ལས་སྨར་ཚང་བཀའ་བརྒྱུད། ཡེལ་པ་ཡེ་ཤེས་བརྩེགས་པ་ལས་ཡེལ་པ་བཀའ་བརྒྱུད། ཟ་ར་བ་ཡེ་ཤེས་སེང་གེ་ལས་གཡའ་བཟང་བཀའ་བརྒྱུད། སྙི་ཕུ་གྱེར་སྒོམ་ཆེན་པོ་ལས་ཤུག་གསེབ་བཀའ་བརྒྱུད་དེ་ཟུང་བཞི་ཡ་བརྒྱད་དུ་གྲགས་པ་རྣམས་བྱུང་ཞིང༌། རེ་རེ་ལའང་ཆོས་བརྒྱུད་གདན་ས་ཕྲིན་ལས་མཐའ་ཡས་པའི་མཁས་གྲུབ་ཀྱི་ཚང་ཆེན་པོ་བརྡོལ་ཞིང༌། ཁྱད་པར་གླིང་རས་ཀྱི་ཐུགས་སྲས་འགྲོ་མགོན་གཙང་པ་རྒྱ་རས་ཀྱི་བུ་སློབ་ཀྱིས་བྱ་རྒོད་པོའི་ཉིན་ལམ་བཅོ་བརྒྱད་ཁྱབ་པར་གྲགས་པ་ལས། གཙོ་བོ་རྒོད་ཚང་པ་མགོན་པོ་རྡོ་རྗེ་ལས་སྟོད་འབྲུག་གནམ་གྱི་སྐར་མ་ལྟ་བུ་དང༌།
ལོ་རས་དར་མ་དབང་ཕྱུག་ལས་སྨད་འབྲུག་སའི་དྲེགས་པ། གདན་ས་འཛིན་པའི་སེང་གེ་དགུ་ཚར་ལས་བར་འབྲུག་ཏུ་གྲགས་པ་སོགས་སྨོས་ཀྱིས་མི་ལངས་ཤིང་ཕྲིན་ལས་རྒྱ་ཆེར་སྐྱོང་ངོ༌།། དེ་བཞིན་ཁམས་པ་དབུ་སེའམ་དཔལ་ལྡན་དུས་གསུམ་མཁྱེན་པ་ནི། མ་བྱོན་པའི་སངས་རྒྱས་དྲུག་པ་སེང་གེའི་ང་རོ་བྱང་ཆུབ་སེམས་དཔའི་ཚུལ་བསྟན་པ་སྟེ། དེའི་སྐུ་ཕྲེང་རིམ་པར་བྱོན་པ། གྲུབ་ཆེན་ཀརྨ་པཀྴི། ཀུན་མཁྱེན་རང་བྱུང་རྡོ་རྗེ་སོགས་འཛམ་བུའི་གླིང་དུ་གྲགས་པའི་མི་ཡི་སེང་གེའི་སྐྱེས་རབས་ཕྲེང་བ་རིམ་པར་བྱོན་པ་རྣམས་ཀྱི་ཞལ་སློབ་དང་རྣམ་ཐར་ཕྲིན་ལས་བསམ་གྱིས་མི་ཁྱབ་པ་བྱུང་སྟེ། མདོར་ན་མཉམ་མེད་དྭགས་པོ་བཀའ་བརྒྱུད་ལ་ས་ཆེན་པོའི་རྡུལ་གྱི་གྲངས་དང་མཉམ་པའི་གྲུབ་ཐོབ་བྱོན་པས་བསྟན་འགྲོའི་དོན་མཛད་པའི་ཆོས་བརྒྱུད་བྱུང་བ་སྟེ། དཔལ་ནཱ་རོ་པས། ཆོས་བརྒྱུད་ཆུ་བོའི་རྒྱུན་ལས་རིང༌། །
ཞེས་རྒྱལ་བའི་བསྟན་པ་ཇི་སྲིད་གནས་ཀྱི་བར་དུ་ཉམས་དང་རྟོགས་པའི་བརྒྱུད་པ་མི་ཆད་པར་རྗེ་མར་པ་ལ་ལུང་བསྟན་པ་བཞིན་རྟོགས་པའི་བསྟན་པ་སྒྲུབ་པས་འཛིན་པ་བཀའ་བརྒྱུད་རིན་པོ་ཆེའི་ཕྲེང་བ་ཚར་དུ་དངར་ཞིང་བར་མ་ཆད་དུ་བྱོན། གཙོ་བོར་རྣལ་འབྱོར་བླ་མེད་དང་འབྲེལ་བའི་གདམས་ངག་རྒྱ་མཚོ་ལྟ་བུ་བཞུགས་པ་ལས་སྒོམ་རིམ་གྱི་མན་ངག་ཐབས་ལམ་ནཱ་རོ་ཆོས་དྲུག་དང༌། གྲོལ་ལམ་ཕྱག་རྒྱ་ཆེན་པོའི་གདམས་པ་གཉིས་ལས། དང་པོ་ཆོས་དྲུག་དེ་རྒྱུད་སྡེ་གང་ལ་བརྟེན་པའི་རྫོགས་རིམ་ཡིན་ཞེ་ན། བླ་མ་གོང་མ་རྣམས་ཀྱིས། གདམས་པ་འདི་ནི་ཕ་རྒྱུད་གསང་བ་འདུས་པ། མ་རྒྱུད་མཧཱ་མཱ་ཡཱ། སྙིང་པོ་ཀྱེ་རྡོ་རྗེ། ཡང་སྙིང་འཁོར་ལོ་བདེ་མཆོག བཀའ་སྲུང་ཅན་གྱི་གདན་བཞི་རྣམས་ལ་བརྟེན་ནོ། །
ཞེས་ཁྱད་པར་ཅན་གྱི་རྒྱུད་སྡེ་ཆེན་པོ་ལྔ་རྩ་བཤད་ཆ་མཐུན་གྱི་རྒྱུད་ཡན་ལག་དང་བཅས་པ་ལ་བརྟེན་པར་གསུངས་པ་ནི་རགས་པ་ཙམ་སྟེ། དོན་དུ་ན་རྣལ་འབྱོར་ཆེན་པོའི་རྒྱུད་མཐའ་དག་དང༌། ཁྱད་པར་གཉིས་སུ་མེད་པའི་རྒྱུད་ཀྱི་རྫོགས་རིམ་མཐར་ཐུག་པ་ཡིན་ཏེ། གསང་བ་འདུས་པ་སོགས་ཕ་རྒྱུད་སྐོར་ནས་རླུང་གི་རྣམ་གཞག་ཤིན་ཏུ་རྒྱས་པ་དང༌། སྒྱུ་ལུས་འོད་གསལ་དང་བཅས་པའི་གདམས་པ་གསལ་བར་གསུངས་པ་དང༌། མ་རྒྱུད་བདེ་དགྱེས་སྐོར་ནས། རྩ་དང་ཐིག་ལེའི་རྣམ་གཞག་ཤིན་ཏུ་རྒྱས་པ་དང༌། གཏུམ་མོ་ལས་རྒྱ་དང་བཅས་པའི་རྣལ་འབྱོར་ཤིན་ཏུ་གསལ་བར་གསུངས་ཤིང༌། རྡོ་རྗེ་མཁའ་འགྲོ་དང་སྡོམ་འབྱུང་སོགས་ནས་རྨི་ལམ་དང་བར་དོ། སཾཊི་དང་གདན་བཞི་སོགས་ནས་འཕོ་བའི་གདམས་ངག་རྣམས་གསལ་བར་གསུངས།
ཁྱད་པར་གཉིས་སུ་མེད་པའི་རྒྱུད་དུས་ཀྱི་འཁོར་ལོ་རྩ་བ་དང་བསྡུས་པའི་རྒྱུད་དག་ལས་རྩ་རླུང་ཐིག་ལེ་གསུམ་གྱི་རྣམ་གཞག་དང་གཏུམ་མོ་དང་ལས་རྒྱ་སོགས་ཀྱི་རྣལ་འབྱོར་ཤིན་ཏུ་རྒྱས་པར་གསུངས་པའི་ཕྱིར་རོ།། གཉིས་པ་གྲོལ་ལམ་ཕྱག་རྒྱ་ཆེན་པོ་ནི། མཉམ་མེད་དྭགས་པོ་བཀའ་བརྒྱུད་ཅེས་ཡོངས་སུ་གྲགས་པ་འདི་ཉིད་ཚིག་གི་བརྒྱུད་པ་ཙམ་མ་ཡིན་པར་དོན་གྱི་བརྒྱུད་པ་ཞེས་གསུངས་པའི་དོན་ནི་ཕྱག་རྒྱ་ཆེན་པོ་དྲི་མ་མེད་པ་རྟོགས་པའི་བརྒྱུད་པ་བར་མ་ཆད་པ་ཡིན་པའི་ཕྱིར་རྩ་བའི་བླ་མའང་ཕྱག་རྒྱ་ཆེན་པོའི་རྟོགས་པ་གང་ལས་བརྙེས་པ་དེ་ལ་མཛད་པའི་ཕྱག་སྲོལ་ད་ལྟའི་བར་དུ་མ་ཉམས་པས་བརྒྱུད་པ་རིན་པོ་ཆེ་འདིར་གྲགས་ཆེ་བའི་གདམས་ངག་ཕྱག་རྒྱ་ཆེན་པོ་ལ། མདོ་ལུགས་དང་མཐུན་པའི་སྤྲོས་བྲལ་འོད་གསལ་གྱི་ཡུལ་ལ། ཡུལ་ཅན་ཡིད་ལ་མི་བྱེད་པའི་གདམས་པས་མཉམ་པར་འཇོག་པ་དང༌། སྔགས་ལུགས་བདེ་སྟོང་ཟུང་འབྲེལ་གྱི་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་ལས་སྐྱེས་པའི་ཡེ་ཤེས་དང༌། རྡོ་རྗེའི་ལུས་ལ་གནད་དུ་བསྣུན་པས་ཁྱད་པར་དུ་བྱས་པ་གཉིས་སུ་གྲགས་པའི། དང་པོ་ནི། མཉམ་མེད་དྭགས་པོ་རིན་པོ་ཆེའི་གསུངས་ལས། འོ་སྐོལ་གྱི་ཕྱག་རྒྱ་ཆེན་པོ་འདི་ཡི་གཞུང་ནི་བཅོམ་ལྡན་འདས་བྱམས་པས་མཛད་པའི་ཐེག་པ་ཆེན་པོ་རྒྱུད་བླ་མའི་བསྟན་བཅོས་ཡིན་ནོ། །
ཞེས་གསུངས། དེའང་མངའ་བདག་མཻ་ཏྲི་པས་བྲམ་ཟེ་ཆེན་པོ་ཡབ་སྲས་ཀྱི་གདམས་ངག་བརྙེས་ནས་སྔགས་དང་རྗེས་སུ་མཐུན་པའི་ཕ་རོལ་ཏུ་ཕྱིན་པའི་མན་ངག་དེ་ཁོ་ན་ཉིད་བཅུ་པ་སོགས་མཛད་ལ། དེ་རྗེ་མར་པས་གསན་ཏེ། ཐེག་པའི་མཐར་ཐུག་སྙིང་པོའི་དོན།། མཐའ་བྲལ་ཡིད་ལ་མི་བྱེད་པ།། ཆོས་ཕྱག་རྒྱ་ཆེ་ལ་ངོ་སྤྲོད་གྱིས། ། ཞེས་གསུངས། དེ་ལྟ་བུའི་ལྟ་སྒོམ་གྱི་ཚུལ་ཡང༌། བསྟན་བཅོས་ཆེན་པོ་རྒྱུད་བླ་མ་ལས། འདི་ལ་བསལ་བྱ་ཅི་ཡང་མེད།།
བཞག་པར་བྱ་བ་ཅི་ཡང་མེད།། ཡང་དག་ཉིད་ལ་ཡང་དག་བལྟ།། ཡང་དག་མཐོང་ན་རྣམ་པར་གྲོལ། ། ཞེས་དང༌། རྣམ་དབྱེར་བཅས་པའི་མཚན་ཉིད་ཅན།། གློ་བུར་དག་གིས་ཁམས་སྟོང་གི། རྣམ་དབྱེར་མེད་པའི་མཚན་ཉིད་ཅན།། བླ་མེད་ཆོས་ཀྱིས་སྟོང་མ་ཡིན།། ཞེས་གསུངས་ཏེ། སེམས་ཀྱི་རང་བཞིན་འོད་གསལ་བ་འདི་ལ་བསལ་བར་བྱ་བའི་དྲི་མ་ཅི་ཡང་མེད་དེ།
གཟོད་ནས་རང་བཞིན་གྱི་དྲི་མ་མེད་པའི་ཕྱིར། ཡོན་ཏན་སྔར་མེད་གསར་དུ་བསྐྱེད་ཅིང་གཞག་པར་བྱ་བ་ཅུང་ཟད་མེད་དེ། གདོད་མ་ནས་ཡོན་ཏན་རང་ཆས་ཀྱི་ངོ་བོ་ཡིན་པའི་ཕྱིར། དེ་དག་གི་རྒྱུ་མཚན་ཡང་སྙིང་པོ་ལས་རྣམ་པར་དབྱེར་རུང་བའི་མཚན་ཉིད་ཅན་བཅོས་མ་གློ་བུར་བའི་དྲི་མ་དག་གིས་ནི་ཁམས་སྟོང་ལ། རྣམ་པར་དབྱེར་མེད་པའི་མཚན་ཉིད་ཅན་མ་བཅོས་པའི་རང་བཞིན་བླ་ན་མེད་པའི་ཆོས་སངས་རྒྱས་ཀྱི་ཡོན་ཏན་སྟོབས་བཅུ་ལ་སོགས་པས་ནི་ཁམས་སྟོང་པ་མ་ཡིན་ཏེ། དེས་ན་དྲི་མ་བསལ་འདོད་དང༌། ཡོན་ཏན་བཞག་འདོད་གཉིས་ཀ་རེ་དོགས་ཀྱི་རྣམ་རྟོག་གིས་སྒྲིབ་པ་ཡིན་པས་དེ་སྤངས་ཡང་དག་པའི་དེ་ཁོ་ན་ཉིད་ད་ལྟར་གྱི་ཐ་མལ་ཤེས་པ་སྣང་སྟོང་དབྱེར་མེད་བདེན་རྫུན་དང་བྲལ་བ་འདི་ཉིད་ལ་བླང་དོར་གྱི་བཅོས་བསླད་མི་བྱ་བར་སོ་སོ་རང་རིག་པའི་ཤེས་རབ་ཀྱིས་དེ་ཁོ་ནར་བལྟ་ཞིང་བསྒོམ་པར་བྱའོ། ། ལྟ་བ་ཞེས་བྱ་བ་ནི་ཤེས་རབ་ཀྱིས་ཤེས་ཤིང་ལྟ་བར་བྱེད་པ་ཡིན་ལ། སྒོམ་པ་ཞེས་པ་ནི་དེའི་ངང་དུ་མ་ཡེང་པར་རྩེ་གཅིག་ཏུ་བཞག་པ་ཉིད་དོ། ། ཚུལ་འདི་ནི་རང་བྱུང་ཞབས་ཀྱིས།
ཐམས་ཅད་བདེན་མིན་རྫུན་མིན་ཏེ།། ཆུ་ཟླ་བཞིན་དུ་མཁས་རྣམས་འདོད།། ཐ་མལ་ཤེས་པ་འདི་ཉིད་ལ།། ཆོས་དབྱིངས་རྒྱལ་བའི་སྙིང་པོ་ཟེར།། ཞེས་གསུངས་ཤིང་གསལ་བར་མཛད་པ་དང༌། དཔལ་མཁའ་སྤྱོད་པས། དུས་ད་ལྟའི་སྣང་རིག་གསལ་ཙམ་འདི།། ཆོས་ཀུན་རྫོབ་བདེན་པའི་རང་ངོ་ཡིན།། འདི་མ་བཅོས་ངང་གི་གནད་ཤེས་ན།། དོན་དམ་པའི་བདེན་པའང་འདི་ཁོ་ན།།
གཞུང་ཐ་སྙད་མཁན་གྱི་བདེན་གཉིས་དེ།། ལུང་རིགས་པ་མང་ཡང་གནད་མ་གོ། གཉིས་ཐ་དད་དུ་བཟུང་བས་གཉིས་མེད་ཉམས།། ཞེས་གསུངས་ཏེ། ཀུན་རྫོབ་ཀྱི་བདེན་པ་ནི་གློ་བུར་གྱི་དྲི་མ་དུང་གི་སྟེང་སེར་པོ་ལྟ་བུའོ། ། དོན་དམ་པའི་བདེན་པ་ནི་དེ་བཞིན་གཤེགས་པའི་སྙིང་པོ་དུང་གི་སྟེང་དཀར་པོ་ལྟ་བུའོ། ། དེ་ནི་ཡུལ་ཅན་འཁྲུལ་ངོར་སྣང་ཙམ་མ་གཏོགས་ཡུལ་དུང་གི་སྟེང་དུ་དཀར་སེར་བསལ་བཞག་བྱ་རྒྱུ་མེད་པས་ན་མ་བཅོས་པར་རང་བབས་སུ་བཞག་པ་ནི་མན་ངག་ཡིན་ལ། མདོར་ན་འཁོར་བ་དང་མྱང་འདས་ཞེས་བྱ་བ་ནི་ཀུན་རྫོབ་སྣང་ཙམ་གྱི་ངོ་ནས་བཞག་ཅིང་དེ་གཉིས་ཀའི་རང་བཞིན་སྤྲོས་བྲལ་འོད་གསལ་དེ་ལ་བདེ་གཤེགས་སྙིང་པོ་ཞེས་གསུངས་པས་ངེས་པའི་དོན་དུ་སྣང་ཙམ་དང་དེ་ཡི་རང་བཞིན་ཡང་སོ་སོར་དབྱེ་རྒྱུ་མེད་དེ་མེ་དང་ཚ་བ་ལྟ་བུའོ། ། རྒྱུ་མཚན་དེའི་ཕྱིར་ཡུམ་ལས་ཀྱང༌། གཟུགས་སྟོང་ པའོ། །
སྟོང་པ་ཉིད་གཟུགས་སོ། ། ཞེས་བྱ་བ་ལ་སོགས་པ་གསུངས་ཤིང༌། དྭགས་པོ་རིན་པོ་ཆེས། ལས་དང་པོ་པས་དབང་བསྐུར་མ་ཐོབ་ཀྱང་ཕྱག་རྒྱ་ཆེན་པོའི་རྟོགས་པ་བསྐྱེད་པར་མཛད་པ་ནི་ཕ་རོལ་ཏུ་ཕྱིན་པའི་ལུགས་འདི་ཡིན་ལ། འདི་ནི་གཙོ་བོ་བཀའ་གདམས་པ་ལས་བྱུང་བའི་གདམས་པ་སྟེ། ཇོ་བོས་མཛད་པའི་ཕྱག་ཆེན་རྣམས་དང་མཚུངས་ཤིང༌། འདི་ནི་སློབ་དཔོན་ལྷན་ཅིག་སྐྱེས་པའི་རྡོ་རྗེས་མཛད་པའི་དེ་ཁོ་ན་ཉིད་བཅུ་པའི་འགྲེལ་པར། ངོ་བོ་ཕ་རོལ་ཏུ་ཕྱིན་པ་སྔགས་དང་རྗེས་སུ་མཐུན་པ། མིང་ཕྱག་རྒྱ་ཆེན་པོ་ཞེས་བྱ་བའི་ཁྱད་པར་གསུམ་དང་ལྡན་པའི་དེ་བཞིན་ཉིད་རྟོགས་པའི་ཡེ་ཤེས་སུ་གསལ་བར་བཤད་པ་ལྟར་རོ།། གཉིས་པ་སྔགས་ལུགས་བདེ་སྟོང་ཟུང་འཇུག་གི་ཕྱག་རྒྱ་ཆེན་པོ་ནི།
སྤྱིར་ཕྱག་རྒྱ་ཆེན་པོ་ཞེས་བྱ་བའི་ཚིག་གི་ཐ་སྙད་ནི་སྔགས་ཁོ་ནར་གསུངས་ཤིང་དོན་ནི་ཟུང་དུ་འཇུག་པ་ལ་ཕྱག་རྒྱ་དེའི་རང་བཞིན་གྱིས་ཆོས་ཐམས་ཅད་ལ་ཁྱབ་པས་ཆེན་པོ་སྟེ་ཆོས་ཐམས་ཅད་དེ་ལས་མི་འདའ་བའོ། ། དེའི་ཚེ་ཕྱི་ཡི་སྣང་བ་མཐའ་དག་སྣང་སྟོང་ཟུང་འཇུག ། ནང་གི་རིག་པ་མཐའ་དག་རིག་སྟོང་ཟུང་འཇུག ། སྣང་རིག་འཕྲད་པའི་ཚོར་བ་མཐའ་དག་བདེ་སྟོང་ཟུང་འཇུག་ཡིན་པ་ལས། དང་པོ་གཉིས་ལ་རྣམ་ཀུན་མཆོག་ལྡན་གྱི་སྟོང་པ་ཉིད་དང༌། ཕྱི་མ་ལ་མཆོག་ཏུ་མི་འགྱུར་བའི་བདེ་བ་ཆེན་པོ་ཞེས་གསུངས་ཤིང༌། སྟོང་ཉིད་དང་བདེ་ཆེན་སོ་སོ་ལ་ཕྱག་ཆེན་གྱིས་སྒྲས་བསྟན་པའང་ཡོད་དེ། ཕྲ་རབ་རྡུལ་གྱི་ཆོས་ཉིད་འདས།། པྲ་ཕབ་པ་ཡི་རང་བཞིན་ཅན།། རྣམ་པ་ཀུན་གྱི་མཆོག་ལྡན་མ།།
ཕྱག་རྒྱ་ཆེན་མོ་དེ་ལ་འདུད།། ཅེས་གསུངས་སོ། ། དེས་ན་རྣམ་ཀུན་མཆོག་ལྡན་གྱི་སྟོང་པ་ཉིད་ཡུལ་ཤེས་བྱར་བྱས། དེ་མཐའ་དག་འགྱུར་མེད་ཀྱི་བདེ་བ་ཆེན་པོར་ཤེས་པ་དེ་ཡུལ་ཅན་ཤེས་པར་བྱས་ནས་ཡུལ་ཡུལ་ཅན་དེ་གཉིས་གཅིག་ཏུ་གྱུར་པ་ཞིག་ལ་དང་པོའི་སངས་རྒྱས་ཀྱི་རྒྱུད་ལས་ཕྱག་རྒྱ་ཆེན་པོ་ཞེས་གསུངས་ཤིང༌། དེ་ཐོག་མར་མངོན་དུ་གྱུར་པའི་དུས་ནི་དབང་བཞི་པ་ཐོབ་པའི་དུས་དང༌། མཐར་ཐུག་གི་རྟོགས་པ་ནི་ཡན་ལག་བདུན་ལྡན་གྱི་རྡོ་རྗེ་འཆང་ཐོབ་པའི་ཚེ་རྫོགས་པའོ།། སྒོམ་པའི་ཚུལ་ནི། རིགས་པས་དཔྱད་མཐར་མ་རྙེད་པའི་མེད་དགག་རྗེས་དཔག་ལམ་བྱེད་ཀྱི་རྟོག་སྒོམ་ཙམ་མ་ཡིན་པར། སྣང་རིག་མ་འགགས་པ་དེར་འཛིན་གྱི་རྟོག་པ་མེད་པར་མངོན་སུམ་རྟོག་བྲལ་ལམ་དུ་བྱེད་པ་སྟེ། དེའི་གདམས་པ་ཕྱག་ཆེན་ལྷན་ཅིག་སྐྱེས་སྦྱོར་དང༌།
ཆོས་དྲུག་གི་སྒྱུ་ལུས་རྣམས་ཏེ། དེས་ན་རྒྱུད་བླ་མ་ལས་དེ་བཞིན་གཤེགས་པའི་སྙིང་པོ་ལ་བསལ་བཞག་མི་བྱ་བ་དང༌། སྔགས་སུ་སྣང་སྟོང་དབྱེར་མེད་ཕྱག་རྒྱ་ཆེན་པོའི་སྒོམ་ཚུལ་གསུངས་པ་གཉིས་ཀ་ལྟ་བའི་གནས་ལུགས་དབུ་མ་ལ་གཅིག་ཡིན་དགོས་ལ། དབུ་མའི་ལྟ་བ་ནི། ཡོད་ཅེས་བྱ་ན་རྟག་པར་ལྟ།། མེད་ཅེས་བྱ་ན་ཆད་པར་ལྟ།། དེ་ཕྱིར་ཡོད་དང་མེད་པ་ལ།། མཁས་པས་གནས་པར་མི་བྱའོ།། ཞེས་གསུངས་པ་དེ་ཁོ་ནའོ། ། དེ་ལྟར་ཆེ་བཞི་ཆུང་བརྒྱད་ཀྱི་བཀའ་བརྒྱུད་གྲུབ་ཐོབ་རེ་རེས་ཆོས་སྒོ་རབ་འབྱམས་རྒྱ་མཚོར་ཕྱེས་པ་རྣམས་ཚད་བཟུང་བར་མི་ནུས་ཀྱང༌།
རྗེ་བཙུན་མི་ལའི་གདམས་ངག་མཐའ་དག ། རྒྱུད་དང་འབྲེལ་བའི་ཐབས་ལམ་དང༌། བྱིན་རླབས་དང་འབྲེལ་བའི་སྙན་བརྒྱུད་གཉིས་སུ་འདུ་བར་གསུངས་ཤིང༌། དེ་ཀུན་གྱི་རྩ་བ་ནི་ཕྱག་རྒྱ་ཆེན་པོ་དང་ནཱ་རོ་ཆོས་དྲུག་གཉིས་ལགས་སོ།། དེ་ལྟར་སྔོན་གླེང་མདོར་བསྡུས་འདི་བཞིན་འཛམ་གླིང་ཞི་བདེའི་དེད་དཔོན་ཆེན་པོ་༧གོང་ས་རྒྱལ་དབང་བཅུ་བཞི་པ་མཆོག་གི་དབྱིན་ཇིའི་གསུང་བསྒྱུར་ལོ་ཙཱ་བ་ཐུབ་བསྟན་སྦྱིན་པ་ལགས་ནས། བོད་ཀྱི་མཁས་གྲུབ་རྣམས་ཀྱི་ལེགས་བཤད་གཅེས་བཏུས་གནང་བའི་ཁོངས། མཉམ་མེད་བཀའ་བརྒྱུད་པའི་ལུགས་ཀྱི། ཕྱག་ཆེན་དང༌། ཆོས་དྲུག་གི་སྐོར། པར་བསྐྲུན་གནང་བའི་གླེང་བརྗོད་ཞིག་དགོས་ཞེས་ཕྱག་ལས་གནང་བ་པོས་བསྐུལ་བ་ལྟར།
ཁྲ་འགུ་སྤྲུལ་མིང་པས་ཡུལ་ཝཱརཱཎསཱི་དྲང་སྲོང་ལྷུང་བ་རི་དྭགས་ཀྱི་ནགས། བཛྲབིདྱཱའི་གཙུག་ལག་ཁང་དུ། རྗེ་བཙུན་མི་ལ་རས་པ་དགོངས་པ་ཆོས་དབྱིངས་སུ་གཤེགས་པའི་ཚུལ་བསྟན་ནས་ལོ་ངོ་༨༨༣ འཁོར་བའི་དུས་ཆེན་ཉིན་བྲིས་པ་དགེ་ལེགས་འཕེལ། ༄༅། །རབ་བྱུང་རི་ཟླའི་མེ་ཕོ་ཁྱི་ལོའི་རྒྱུད་ལུགས་ལོ་ ཐོ་འབྲིང་པོ་པར་སྐྲུན་སྔོན་བརྗོད། འདི་ག་བལ་ཡུལ་ཁྲ་འགུ་བཀྲ་ཤིས་ཆོས་གླིང་དགོན་གྱི་གྲྭ་རྡོ་རྗེ་ཕྲིན་ལས་དང༌། ཕུར་པ་རྒྱ་མཚོ་གཉིས་དཔལ་སྤུངས་ཤེས་རབ་གླིང་དུ་རྩིས་སྦྱང་བར་ཆེད་གཅར་ཞུས་ནས་སྦྱངས་འབྲས་ལེགས་ཐོན་ཐོག་རབ་བྱུང་བཅུ་བདུན་པ་ལྕགས་ཕོ་ཁྱིའི་ལོའི་ལིའུ་ཐོ་གསར་སྤེལ་གནང་བ། ཧོང་ཀོང་ཁྲ་འགུ་ཆོས་ཚོགས་ནས་སྤར་སྐྲུན་ཞུས་པ་ལགས་པས། ཀུན་རྫོབ་རྟེན་འབྲེལ་རྩིས་ལ་བརྟེན་ཏེ་གཟའ་སྐར་འཕྲོད་སྦྱོར་བཟང་ངན་ལེགས་རྟོགས་ཀྱི་སྒོ་ནས་སྐྱེ་འགྲོ་མང་པོ་ཞིག་ལ་ཕན་ཐོགས་ཆེན་པོ་འབྱུང་བའི་རེ་བ་དང་སྨོན་ལམ་ཞུ་རྒྱུ་མ་ཟད། རྩིས་དགེ་མཆོག་དང༌། གོང་གསལ་སློབ་ཕྲུག་གཉིས་བཅས་ལ་སྙིང་ཐག་པ་ནས་ཐུགས་རྗེ་ཆེ་ཞུ་བ་ལགས།
ཁྲ་འགུ་སྤྲུལ་མིང་པས་བོད་རྒྱལ་ལོ་༢༡༣༢ ཕྱི་ལོ་༢༠༠༥ ཟླ་བ་༧ ཚེས་༢༦ ཉིན། ༄༅། །ཕྱག་ཆེན་གཉུག་མའི་དེ་ཉིད་གསལ་བ་དབྱིན་སྐད་དུ་བསྒྱུར་བ་པར་སྐྲུན་སྔོན་བརྗོད། དེང་གི་དུས་དད་པས་རྗེས་འབྲང་ཙམ་མ་ཡིན་པར་དབང་རྣོན་ཆོས་ཀྱི་རྗེས་སུ་འབྲང་བའི་སྒོ་ནས་ཕྱི་ནང་གི་ཤེས་ཡོན་ཅན་མང་པོ་ཞིག་གིས་དམ་པའི་ཆོས་ཀྱི་ཉམས་ལེན་ལ་འབད་བརྩོན་གནང་བཞིན་པའི་སྐབས། ཟབ་དོན་མཐར་ཐུག་པ་ཕྱག་རྫོགས་ཀྱི་མན་ངག་དང་ལྡན་པ་ཞིག་དགོས་ལ། དེ་ལས་ཀྱང་དམ་ཆོས་ཕྱག་རྒྱ་ཆེན་པོ་ནི། གདམས་ངག་ཟབ་ལ་ཉམས་སུ་ལེན་བདེ་བ། རྒྱ་གར་འཕགས་པའི་ཡུལ་གྱི་གྲུབ་ཐོབ་ཆེན་པོ་བརྒྱད་ཅུ་རྩ་བཞི་བྱོན་པ་རྣམས་ཀྱི་དགོངས་བཅུད་མ་ཉམས་པ་ད་ལྟ་བོད་ཀྱི་མཁས་གྲུབ་ཆེན་པོ་རྣམས་ཀྱིས་འཆད་ཉན་དང་ཉམས་བཞེས་ཀྱི་རྒྱུན་མ་ཉམས་པར་ཞུགས་པ་ཁག་ཕྱི་རྒྱལ་གྱི་སྐད་ཡིག་ཐོག་ཕབ་བསྒྱུར་གནང་རྒྱུ་ཤིན་ཏུ་གལ་ཆེ་ཞིང༌། ལྷག་པར་དྭགས་པོ་བཀྲ་ཤིས་རྣམ་རྒྱལ་གྱི་གསུང་རྣམས་ནི་གཞན་དང་མི་འདྲ་བའི་མྱོང་ཐོག་ནས་བྱུང་བའི་མན་ངག་མང་པོས་བརྒྱན་པ་ཡིན་པའི་ཕྱིར་ན། ཉམས་ལེན་གནང་བ་པོ་རྣམས་ཀྱི་གེགས་སེལ་དང༌། བོག་འདོན་སོགས་གང་ལ་ཡང་ཤིན་ཏུ་ཕན་པ་ཆེ་བའི་མན་ངག་ཡིན་པར་བརྟེན།
ཕྱག་རྒྱ་ཆེན་པོའི་སྒོམ་རིམ་ཟླ་བའི་འོད་ཟེར་དང༌། གཉུག་མའི་དེ་ཉིད་གསལ་བ་གཉིས་ནི་ཁྱད་པར་དུ་འཕགས་ཤིང༌། དེ་གཉིས་ལས་ཀྱང་ཕྱི་མ་འདི་ནི་ཉམས་ལེན་ཁོ་ན་གཙོ་བོར་གནང་བས་མེད་དུ་མི་རུང་བ་ཞིག་ཡིན་པ་དང༌། མ་ཟད་བསྒྱུར་བ་པོ་ཡང་སྐད་ཡིག་རྐྱང་པ་ལ་མཁས་པ་ཙམ་མ་ཡིན་པར་སྒོམ་གྱི་ཉམས་མྱོང་ཅུང་ཟད་ཡོད་པ་གལ་ཆེ་བས། ལོ་ཙཱ་བ་ཨེར་རིག་པདྨ་ཀུན་བཟང་ནི། སྤྲུལ་སྐུ་ཨོ་རྒྱན་རིན་པོ་ཆེ་ཡུན་རིང་དུ་བསྟེན་ཅིང་གསུང་བསྒྱུར་ཞུས་པས་སྒོམ་གྱི་ཉམས་མྱོང་ཡོད་པར་བརྟེན། ཁོང་གིས་དབྱིན་སྐད་དུ་ཕབ་བསྒྱུར་གྲུབ་པ་ལ་སྙིང་ཐག་པ་ནས་ཐུགས་རྗེ་ཆེ་ཞུ། ཞེས་ཁྲ་འགུ་སྤྲུལ་མིང་པས་༢༠༠༡ ཕྱི་ཟླ་ ༢ ཚེས་༤ ལ། ༄༅། །༧སྐྱབས་རྗེ་ཁྲ་ལེགས་རིན་པོ་ཆེའི་གསང་སྔགས་རྡོ་རྗེ་ཐེག་པའི་ཉམས་ལེན་སྐོར་པར་སྐྲུན་སྔོན་བརྗོད། གསང་སྔགས་རྡོ་རྗེ་ཐེག་པའི་ཉམས་ལེན་སྐོར།
ཐུན་མོང་གི་སྔོན་འགྲོ་དང༌། ཚད་མེད་བཞི། ཞི་གནས་ལྷག་མཐོང་བཅས་ཀྱི་བཀའ་ཁྲིད་དང༌། ལྷག་པར་ལྟ་བའི་སྐོར་ཤིན་ཏུ་གལ་ཆེ་ཚུལ་གྱི་དགོས་པ་དང་རྒྱུ་མཚན་བཅས་གསལ་བའི་ཕྱག་དཔེ་འདི་ཉིད། མཛད་པ་པོ་སྐྱབས་རྗེ་ཁྲ་ལེགས་རིན་པོ་ཆེ་ནི། བཀའ་བརྒྱུད་ཡོངས་ཀྱི་སྤྱི་མེས་མཉམ་མེད་དྭགས་པོ་ལྷ་རྗེའི་ཞལ་སློབ་ཀྱི་གཙོ་བོ་གྲུབ་ཐོབ་ཁམས་པ་མི་གསུམ་གྱི་ཡ་གྱལ་གསལ་སྟོང་ཤོ་སྒམ་པ་ཆེན་པོའི་སྤྲུལ་བརྒྱུད་ཉི་མའི་མཚན་ཅན་རིམ་པར་བྱོན་པ་ལས། སྐུ་ཕྲེང་དགུ་པ་ཀརྨ་བསྟན་པའི་ཉི་མ་ཕྲིན་ལས་ཀུན་ཁྱབ་དཔལ་བཟང་པོ་སྟེ། འདི་ཉིད་རྒྱལ་བའི་དབང་པོ་སྐུ་ཕྲེང་བཅུ་དྲུག་པ་རང་བྱུང་རིག་པའི་རྡོ་རྗེས་མ་འོངས་མངོན་གཟིགས་ཀྱིས་ལྷུམས་སུ་མ་ཞུགས་པའི་ལོ་གཅིག་གི་གོང་ཆུ་མོ་སྦྲུལ་གྱི་ལོར་ངོས་འཛིན་བརྟགས་ཡིག་གནང་སྟེ། ལོ་གཅིག་གི་རིང་བཀའ་ཤོག་དམ་རྒྱ་དགོས་པ་དང༌། ཤིང་མོ་ལུག་གི་ཟླ་བ་དང་པོའི་ཚེས་བཅུ་ཉིན་བཀའ་ཤོག་ཞལ་དབྱེ་དགོས་པའི་གསུང་བྲིས་དབུས་ནས་ཁམས་ཁྲ་ལེགས་རིན་པོ་ཆེའི་གདན་ས་ཁྲ་འགུ་དགོན་དུ་བསྩལ་བ་བཞིན་དུ།
དུས་ཚོད་དེའི་ཐོག་བརྟགས་ཡིག་གསུང་ཤོག་ཞལ་དབྱེ་སྐབས་དགོན་ནས་ལྷོ་ནུབ་ཕྱོགས་རྟ་པའི་ཉིན་ལམ་གསུམ་གྱི་སར་ཕ་འགྱུར་མེད་བློ་གྲོས་མ་པདྨ་ཟུང་གི་ཁྱེའུ་ལུག་ལོ་པ་ཞེས་དེ་སྐབས་སྐུ་འཁྲུངས་མ་ཐག་ཡིན་པར་བརྟེན་ཀུན་གྱི་ངོ་མཚར་སྐྱེ་དགོས་པའི་ངོས་འཛིན་གནང་བས་རིན་པོ་ཆེ་མཆོག་ལ་ཐུན་མོང་མ་ཡིན་པའི་ཡོན་ཏན་མངའ་བ་དང་ཕྲིན་ལས་འབྱུང་བར་ཚད་མས་གྲུབ་པར་མ་ཟད། དམ་པའི་ཆོས་དང་རིག་གསར་སེམས་ཀྱི་ཚན་རིག་གཉིས་ཀར་བསླབ་སྦྱང་དང་ཉམས་མྱོང་ལྡན་པས་ནུབ་ཕྱོགས་པའི་ཞལ་སློབ་རྣམས་ཀྱིས་ཆེས་ངེས་ཤེས་སྐྱེ་སླ་ཞིང་གོ་བདེ་བ་དང་ཕན་ཐོགས་ཆེ་བས་ཁྱད་ཆོས་མང་པོ་དང་ལྡན་པ་ཐུགས་ངེས་ཞུ། ཁྲ་འགུ་སྤྲུལ་མིང་པས་ (KTD) གདན་ས་ནས་ཕུལ། ༄༅། །ཀར་རབས་རིམ་བྱོན་གྱི་རྣམ་ཐར་ པར་སྐྲུན་སྔོན་བརྗོད། དེ་ཡང་རྒྱལ་མཆོག་བཅུ་དྲུག་པ་ཆེན་པོ་ལ་སྐུ་གསུང་ཐུགས་ཀྱི་མཛད་པ་དང༌། ཕྲིན་ལས་བསམ་གྱིས་མི་ཁྱབ་པ་ཞིག་ཡོད་པར་བརྟེན། ཕྱི་ནང་གསང་བའི་རྣམ་ཐར་སྡེ་ཚན་གསུམ་དང་ལྡན་པ་ཞིག་བྲིས་ཞེས། ལུང་རྟོགས་བསྟན་པའི་མཛོད་འཆང་ཞང་འགུ་ཨ་གྲོ་རིན་པོ་ཆེ་ནས་གསུང་བསྐུལ་གནང་བ་བཞིན། རྩོམ་སྒྲིག་ཞུ་འདུན་མཆིས་རུང༌། བར་ལམ་བསྟན་དོན་ཡིན་རློམ་གྱི་ལས་བྲེལ་དང༌།
ལེ་ལོའི་དབང་དུ་ཤོར་ནས་མཐར་ཕྱིན་པ་ཞིག་མ་བྱུང་བར་བརྟེན། ཀར་རབས་རིམ་བྱོན་གྱི་རྣམ་ཐར་ཞལ་བསྐང་ཆེད་དུ། སྔ་མོ་རྒྱལ་དབང་མཆོག་ཞལ་བཞུགས་ཤིང༌། རང་ཉིད་ཞབས་ཞུར་སྐུ་བཅར་ཞུ་སྐབས་སུ་བྲིས་པ། ཐུན་མོང་གི་མཐུན་སྣང་ལ་ཡོངས་སུ་གྲགས་པ་ཙམ་ལས། ཐུན་མིན་སྐུ་ཆེ་བའི་ཡོན་ཏན་བསྒྲགས་ན་དེ་ཙམ་ཐུགས་མཉེས་པོ་མི་གནང་བར་བརྟེན། མཛད་རིམ་མདོར་བསྡུས་བཀོད་པ་ལས་མེད་མོད། སྐབས་འདིར་དེ་ཉིད་སྤར་སྐྲུན་ཞུས་པ་ལགས། ཀར་རབས་རིམ་བྱོན་གྱི་རྣམ་ཐར་འདི་བཞིན་ཁྲ་འགུ་བཀྲ་ཤིས་ཆོས་གླིང་དུ་སྤར་སྐྲུན་དང་འབྲེལ་རིན་མེད་རྟེན་འཇོག་ཏུ་འགྲེམས་སྤེལ་ཞུ་བཞིན་ལགས་ན། ཕྱག་དཔེ་ཐུགས་མཁོ་མཆིས་རིགས་ནས་བཀའ་གསལ་གནང་རོགས་ཞུ་རྒྱུ་དང༌།
ཕྱག་དཔེ་ཡང་བསྒྲིལ་ཚལ་སོགས་བདག་གཅེས་གང་ལེགས་གནང་བ་ལས། རྩིས་མེད་གལ་ཆུང་དང༌། ཟོང་གི་འདུ་ཤེས་ཀྱིས་ཚོང་བསྒྱུར་སོགས་མི་གནང་རོགས་ཞེས་འབོད་བསྐུལ་དང་བཅས་ཁྲ་འགུ་སྤྲུལ་མིང་གིས་གུས་པས་ཕུལ། ༄༅། །ལམ་ཐེག་གསུམ་སྐོར་རྒྱ་ཡིག་ཏུ་བསྒྱུར་བ་ སྤར་སྐྲུན་ཐེངས་གཉིས་པའི་སྔོན་བརྗོད། བདག་ཅག་གི་སྟོན་པ་ཡང་དག་པར་རྫོགས་པའི་སངས་རྒྱས་ཀྱི་རྗེས་སུ་བཞུགས་ནས། དམ་པའི་ཆོས་ཉམས་སུ་ལེན་པའི་སྐབས་སུ། ཕྱི་ཉན་ཐོས་ཀྱི་ཐེག་པ། ནང་བྱང་ཆུབ་སེམས་དཔའི་ཐེག་པ། གསང་བ་རིག་འཛིན་རྡོ་རྗེ་ཐེག་པ་སྟེ་གསུམ་གྱི་དགོངས་པ་འགལ་མེད་དུ་རྟོགས་ནས་གོ་རིམ་མ་འཆོལ་བར་ཉམས་སུ་ལེན་ཐུབ་པ་ཞིག་གལ་ཆེ་ལ། དེའི་སྐབས་སུ་ཡང་ཐེག་པ་གསུམ་པོ་སོ་སོའི་ལྟ་བ་དང༌།
སྒོམ་པ། སྤྱོད་པ། འབྲས་བུ་དང་བཅས་པ་ཤེས་དགོས་པའི་ཕྱིར། ཐེག་པ་གསུམ་གྱི་སྐོར་གོ་བདེ་བར་བཤད་པའི་ཕྱག་དཔེ་ཞིག་གཟིགས་རྟོགས་གནང་ཐུབ་ན་ཐོས་བསམ་དང༌། ཉམས་ལེན་གནང་མཁན་གཉིས་ཀར་ཕན་ཐོགས་ཤིན་ཏུ་ཆེ་བ་འབྱུང་ངེས་ལ་བརྟེན། ད་ལམ་ཐེག་གསུམ་གྱི་སྐོར་བཤད་པའི་དཔེ་ཆ་རྒྱ་ཡིག་ཏུ་བསྒྱུར་བ་འདི། ཆོས་ཀྱི་འབྱུང་གནས་ནས་ཐེངས་གཉིས་པ་སྤར་བསྐྲུན་གནང་བ་ལ་ཐུགས་རྗེ་ཆེ་ཞུ་རྒྱུ་དང༌། ཕྱག་དཔེ་འདིས་རྒྱ་ནག་གི་སྐད་ཡིག་ཐོག ། ཐོས་བསམ་གྱི་སྒོ་ནས་ཆོས་ལ་སློབ་སྦྱོང་གནང་མཁན་དང༌། སྒོམ་སྒྲུབ་ཀྱི་སྒོ་ནས་ཉམས་ལེན་གནང་བ་པོ་བཅས།
ཐམས་ཅད་ལ་ཕན་ཐོགས་ཡང་དག་པ་ཞིག་འབྱུང་བའི་སྨོན་ཚིག་བཅས། ཁྲ་འགུ་སྤྲུལ་མིང་པས་གནས་མཆོག་སྟག་མོ་ལུས་སྦྱིན་གྱི་དབེན་གནས་ནས་བྲིས་པ་དགེ་ལེགས་འཕེལ། ༄༅། །བློ་སྦྱོང་དོན་བདུན་མ་རྩ་འགྲེལ་ནེ་པཱལཱི་སྐད་དུ་བསྒྱུར་བའི་སྔོན་བརྗོད། སྤྱིར་ནེ་པཱལ་(Nepal) སྐད་ཡིག་འཛམ་གླིང་གི་ས་གནས་ལ་དང་པོར་དར་ཞིང༌། ཤེས་ཡོན་གྱིས་ཕྱུག་པ་ཞིག་ཡིན་པ་དང༌། བོད་དུ་དར་བའི་ཆོས་ལུགས་ཆེན་པོ་བཞི་ཡང༌། ནང་པ་སངས་རྒྱས་པའི་ཆོས་གཙང་མ་རྒྱ་གར་དང་ནེ་པཱལ་ནས་ཡོངས་སུ་དར་བ་ཞིག་ཡིན་སྟབས། སྐད་ཡིག་དང༌། ཆོས་ལུགས་དེ་དག་གི་འབྲེལ་བ་དམ་ཟབ་ཐོག་ཡུལ་ལྗོངས་དང་སྐྱེ་དགུ་ཐམས་ཅད་ལ། གནས་སྐབས་དང་མཐར་ཐུག་གི་ཕན་བདེ་རྒྱ་ཆེན་པོ་འབྱུང་བའི་ལྷག་བསམ་གྱི་ཀུན་སློང་གིས་ལོ་ཙཱ་བ་པུཎྡྲྱེཔརཱཛུལི་ནས་བློ་སྦྱོང་དོན་བདུན་མའི་རྩ་བ་དང༌།
འཇམ་མགོན་ཀོང་སྤྲུལ་རིན་པོ་ཆེས་མཛད་པའི་འགྲེལ་པ་བཅས་ནེ་པཱལ་(Nepal) སྐད་ཡིག་ཏུ་བསྒྱུར་བའི་བློ་སྦྱོང་རྩ་འགྲེལ་འདི་དག་ཡོངས་སུ་གྲགས་པའི་ཟབ་ཆོས་ཁུངས་བཙུན་ཡིན་པར་མ་ཟད། བསྒྱུར་སྐབས་ཀྱང་བླ་མ་ཀརྨ་ཕྲིན་ལས་རིན་པོ་ཆེ་དང༌། ཆོས་ཀྱི་ཉི་མ་རིན་པོ་ཆེ་སོགས་བླ་མ་སྐྱེས་ཆེན་དམ་པ་མང་པོར་བཀའ་ཆོས་དང་བཀའ་འདྲི་ཞུས་ནས་ཁུངས་དང་བརྒྱུད་པ་ཚད་ལྡན་བྱུང་འདུག་པས་ཐམས་ཅད་ཀྱིས་ཕྱག་དཔེ་འདི་ལ་ཡིད་ཆེས་བསྐྱེད་འོས་ཤིང༌། སློབ་སྦྱོང་དང་ཉམས་ལེན་གནང་གྲུབ་པར་ཞུ། བཀའ་བརྒྱུད་མཁན་པོ་ཁྲ་འགུ་སྤྲུལ་མིང་པས་བོད་ཟླ་༦ ཚེས་༤ རྒྱལ་བས་ཆོས་འཁོར་བསྐོར་བའི་དུས་ཆེན་ཉིན་བྲིས་པ་དགེ ༄༅། །དྭགས་པོའི་ཆོས་བཞི་རྒྱ་སྐད་དུ་བསྒྱུར་བ་སྤར་སྐྲུན་ཐེངས་ གཉིས་པའི་སྔོན་བརྗོད། སྟོན་པ་རྫོགས་པའི་སངས་རྒྱས་བཅོམ་ལྡན་འདས་ཀྱིས་མདོ་ཏིང་འཛིན་རྒྱལ་པོ་སོགས་ལས། སྒོམ་སྒྲུབ་ཉམས་ལེན་གྱི་གདམས་ངག་གནང་བ་པོ་མཆོག་ཏུ་ལུང་བསྟན་པ་ནི། ཆོས་ཀྱི་རྗེ་དྭགས་པོ་ཟླ་འོད་གཞོན་ནུ་ཡིན་ལ། དེ་ཉིད་ཀྱིས་རྗེ་བཙུན་ཆེན་པོ་མི་ལ་རས་པ་ནས་བརྒྱུད་པའི་ཕྱག་རྒྱ་ཆེན་པོའི་མན་ངག་དང༌།
ཇོ་བོ་རྗེ་དཔལ་མར་མེ་མཛད་ནས་བརྒྱུད་པའི་བཀའ་གདམས་པའི་མན་ངག་སྟེ། བཀའ་ཕྱག་ཆུ་བོ་གཅིག་འདྲེས་ཀྱི་གདམས་པ་བསྩལ་བས། སློབ་མ་གྲུབ་ཐོབ་གནམ་གྱི་སྐར་མ་ལྟ་བུ་བྱུང་བ་ཡིན་ལ། རང་རེ་རྣམས་ཀྱང་དེ་ལྟ་བུའི་གདམས་ངག་ལ་ཐོས་བསམ་དང༌། ཉམས་ལེན་བྱེད་པའི་གོ་སྐབས་ཐོབ་པ་ནི། ཤིན་ཏུ་བསྐལ་པ་བཟང་བ་ཞིག་བྱུང་བར་མ་ཟད། ཁོང་གི་གདམས་ངག་ལ་ཡང༌། རྒྱས་པར་དགའ་བ་རྣམས་ཀྱི་ངོར་ཐར་པ་རིན་པོ་ཆེའི་རྒྱན་དང༌། འབྲིང་པོར་དགའ་བ་རྣམས་ལ་ལམ་མཆོག་ཏུ་གྱུར་པ་རིན་པོ་ཆེའི་ཕྲེང་བ། བསྡུས་པར་དགའ་བ་རྣམས་ལ་དྭགས་པོའི་ཆོས་བཞི་སྟེ་སྡེ་ཚན་གསུམ་གསུང་བར་མཛད་པ་ལས།
ཚིག་ཉུང་དོན་ཟབ། སྔོན་འགྲོ་དང༌། དངོས་གཞི་གཉིས་ཀའི་གནད་ཚང་ལ་འཇུག་བདེ་བ་ནི་དྭགས་པོའི་ཆོས་བཞི་འདི་ཉིད་ཡིན་ལ། དེ་ཉིད་རྒྱ་སྐད་ཐོག་བསྒྱུར་བའི་ཕྱག་དཔེ། ད་ལམ་ཆོས་ཀྱི་འབྱུང་གནས་ཚོགས་པས་སྤར་བསྐྲུན་ཐེངས་གཉིས་པ་གནང་བ་ལ་ཐུགས་རྗེ་ཆེ་ཞུ་རྒྱུ་དང༌། དཔེ་ཆ་འདིས་ཆོས་བྱེད་མང་པོ་ཞིག་ལ་ཕན་ཐོགས་འབྱུང་བའི་སྨོན་ཚིག་བཅས། ཁྲ་འགུ་པས་དབྱར་གནས་པའི་སྐབས་བྲིས་པ་དགེ་ལེགས་འཕེལ། ༄༅། །བློ་ལྡོག་རྣམ་བཞི་སྤར་སྐྲུན་ཐེངས་གཉིས་པའི་ སྔོན་བརྗོད། སྤྱིར་ད་རེས་དལ་འབྱོར་གྱི་མི་ལུས་ཐོབ་པ་ནི་ཤིན་ཏུ་བསྐལ་པ་བཟང་པོ་སྟེ། ལུས་རྟེན་འདིའི་སྟེང་ནས་རང་ཉིད་ལ་ཕན་པའི་དོན་ཆེན་པོ་དག་སྒྲུབ་ཐུབ་ཅིང༌།
གཞན་ལ་ཡང་ཕན་ཐོགས་རྒྱ་ཆེན་པོ་ཞིག་སྒྲུབ་ཐུབ་པ་ཡིན། དེ་ཡང་དམ་པའི་ཆོས་ལ་བརྟེན་དགོས་པའི་ཕྱིར། རང་རེ་ཆོས་སྒོར་མ་གཞུག་པ་རྣམས་ཆོས་སྒོར་བཞུགས་དགོས་ཤིང༌། ཆོས་ཀྱི་སྒོར་བཞུགས་ཟིན་པ་རྣམས་ཀྱིས་དམ་པའི་ཆོས་མ་བརྗེད་པའི་སྒོ་ནས་ཉམས་སུ་ལེན་དགོས། དེ་ལྟ་བུ་བཤད་པ་དེ་ཡང་རྨོངས་དད་དང་གཞན་ཟེར་རྗེས་རྒྱུགས་ཙམ་མ་ཡིན་པར་མི་ཡི་ལུས་རྟེན་འདི་དང༌། མི་ཚེ་འདི་ལ་འབྲེལ་བ་ཡོད་པ་དང༌། དགོས་པ་དང་རྒྱུ་མཚན་ཆེན་པོ་ཡོད་པ་ཞིག་ཡིན། འོན་ཀྱང་བློ་ལྡོག་རྣམ་པ་བཞིའི་ཐབས་ལ་བརྟེན་ནས་མ་གཏོགས་གསལ་པོར་མི་ཤེས། གལ་ཏེ་ཡང་དག་པ་ཞིག་ཤེས་ན་དམ་པའི་ཆོས་ཉམས་སུ་བླང་སྟེ་བརྩོན་འགྲུས་རྩོམ་ཐུབ་པ་དང༌། འབྲས་བུ་བཟང་པོ་ངེས་པར་ཐོབ་ཐུབ་པར་བརྟེན།
བློ་ལྡོག་རྣམ་པ་བཞི་བསྟན་པའི་དེབ་འདི་ཤིན་ཏུ་གལ་ཆེ་བས། ད་རེས་སྤར་བསྐྲུན་ཐེངས་གཉིས་པ་གནང་བ་ལ་ཐུགས་རྗེ་ཆེ་ཞུ་རྒྱུ་དང༌། དེབ་འདིས་མི་མང་པོ་ཞིག་ཆོས་ལ་བསྐུལ་མ་བྱུང་ནས་ཕན་ཐོགས་ཆེན་པོ་འབྱུང་བའི་སྨོན་ཚིག་བཅས། ཁྲ་འགུ་སྤྲུལ་མིང་པས་སྟག་མོ་ལུས་སྦྱིན་དབེན་གནས་ནས་བྲིས་པ་དགེ་ལེགས་འཕེལ་བར་གྱུར་ཅིག ༄༅། །མངྒལ་དཱིཔ་སློབ་གྲྭའི་དུས་དེབ་ཀྱི་སྔོན་བརྗོད། ཤེས་ཡོན་ནི་རང་རང་གི་མི་ཚེ་ལ་བདེ་སྐྱིད་འཐོབ་པའི་རྩ་བ་ཡིན་པར་མ་ཟད། མི་རིགས་དང༌། ས་གནས། རྒྱལ་ཁབ། མི་དམངས་བཅས་གང་ལ་ཞབས་འདེགས་ཞུ་དགོས་རུང༌།
ཤེས་ཡོན་མེད་ན་འགྲུབ་ཐབས་མེད་པ་ཞིག་ཡིན་པར་བརྟེན། གཞོན་ནུའི་གནས་སྐབས་སུ་ཤེས་ཡོན་ལ་དོ་སྣང་དང༌། སློབ་སྦྱོང་བྱེད་དགོས་པ་ནི་ཤིན་ཏུ་གལ་ཆེ་ཤོས་ཤིག་ཡིན་ལ། དེ་ལྟ་བུའི་སློབ་སྦྱོང་ཐུབ་པ་དང༌། མཐར་ཕྱིན་པ་ཡང་མཐུན་རྐྱེན་ཆ་ཚང་བའི་སློབ་གྲྭ་ཞིག་ལ་རག་ལས་པའི་ཕྱིར། སྤྱི་ལོ་༡༩༨༧ ལོར་མངྒལ་དཱིཔ་སློབ་གྲྭ་གསར་བཙུག་ཐོག་དཀའ་ངལ་རིམ་སེལ་གྱིས་སྒོ་ནས། མཐུན་རྐྱེན་ཚང་བའི་སློབ་གྲྭར་བསྒྱུར་ཏེ། ད་ཆ་དབྱིན་ཡིག་དང་ནེ་པཱལཱི་(Nepal)སོགས་སློབ་གྲྭ་སྤྱི་འགྲོའི་ཤེས་ཡོན་ཆ་ཚང་དང༌། ལྷག་པར་ཆོས་དང་རིག་གཞུང་མ་ཉམས་ཤིང༌། དྲང་བདེན་ཡ་རབས་སྤྱོད་བཟང་གི་སློབ་ཕྲུག་ཞིག་འབྱུང་བའི་ཆེད།
བདུན་ཕྲག་རེ་རེ་བཞིན་ཆོས་དགེ་ནས་དགེ་བའི་ཕན་ཡོན་སོགས་ལས་འབྲས་ཀྱི་རྣམ་གཞག་གསུང་གི་ཡོད་པ་དང༌། དེ་བཞིན་དམ་པའི་ཆོས་ཀྱི་ཤེས་ཡོན་འཕེལ་བའི་ཆ་རྐྱེན་བོད་ཡིག་བྲིས་འདོན། དག་ཡིག་སྙན་སུམ་སོགས་སློབ་སྦྱོང་གི་མཐུན་རྐྱེན་ཡོད་པས། སྤྱི་སྒེར་ཡོངས་ལ་ཕན་ཐོགས་ཡོང་ངེས་ལྟར། གནས་ཚུལ་ལོ་རྒྱུས་ཞིབ་གསལ་དུས་དེབ་ཐོག་བཀོད་པ་ལ་ཞིབ་གཟིགས་གནང་རོགས་ཞུ། སློབ་གྲྭ་གསར་བཙུག་བྱེད་པོ་ཁྲ་འགུ་སྤྲུལ་མིང་པས་ཕྱི་ལོ་༢༠༠༡ ཟླ་བ་༤ ཚེས་༡༥ ཉིན་བྲིས་པ་དགེ་ལེགས་འཕེལ། ༄༅། །ཕྱི་ལོ་༢༠༠༢ ལོའི་བཀའ་བརྒྱུད་སངྒྷ་སྨོན་ལམ་ཆེན་མོའི་སྔོན་བརྗོད། ད་ལྟའི་གནས་སྐབས་འདིར་གནས་མཆོག་རྡོ་རྗེ་གདན་བྱང་ཆུབ་ལྗོང་ཤིང་གི་དྲུང་དུ་ལོ་ལྟར་བཀའ་བརྒྱུད་པའི་དགོན་སྡེ་ཁག་ཡོད་དོ་ཅོག་གི་བླ་སྤྲུལ་དགེ་འདུན་ཐམས་ཅད་ཚོགས་འཛོམས་ཤིང་འདུས་ཐོག་འཛམ་གླིང་གི་ཁྱོན་འདིར་ནད་མུག་འཁྲུག་རྩོད་ཀྱི་བསྐལ་ངན་ཞི་ནས་བདེ་སྐྱིད་ཕུན་སུམ་ཚོགས་པ་དང་ལྡན་ཞིང༌། ལྷག་པར་རྒྱལ་བའི་བསྟན་པ་རིན་པོ་ཆེ་མི་ཉམས་པར་གོང་ནས་གོང་དུ་འཕེལ་ཞིང་རྒྱས་པའི་ཆེད་དུ་སྨོན་ལམ་ཚོགས་ཀྱི་ཡོད་པ་ལས། ལོ་འདིའི་སྨོན་ལམ་གྱི་སྦྱིན་བདག་ཧོང་ཀོང་བྱང་ཆུབ་ཕུན་ཚོགས་གླིང་ཆོས་ཚོགས་ཀྱི་བླ་མ་སྐལ་བཟང་དང༌།
སློབ་མ་ཡོངས་ནས་སྦྱིན་བདག་གནང་བར་བཀའ་དྲིན་ཆེ་ཞུ་རྒྱུ་མ་ཟད། དད་འབྱོར་དང་ལྡན་པ་རྣམས་ཀྱིས་རྒྱབ་སྐྱོར་གང་དྲག་གནང་ཚེ་བསྟན་དོན་ལ་ཕན་ཐོགས་ཆེ་ངེས་མ་ཟད། སྦྱིན་བདག་རྣམས་བསོད་ནམས་ཆེ་ཞིང་འདི་ཕྱི་གཉིས་ཀར་འབྲས་བཟང་རྒྱ་ཆེན་པོ་སྨིན་ངེས་ལ། དེ་བཞིན་དགོངས་པར་མངའ་བར་ཞུ། ཁྲ་འགུ་སྤྲུལ་མིང་པས་བྲིས་པ་དགེ། ༄༅། །ཀར་རབས་རིམ་བྱོན་གྱི་ལོ་རྒྱུས་ པར་སྐྲུན་སྔོན་བརྗོད། སྤྱིར་བོད་དུ་སངས་རྒྱས་ཀྱི་བསྟན་པ་དར་ནས་ད་ལྟའི་བར། སྲིད་དོན་གྱི་འགྱུར་བ་དང༌། དམག་འཁྲུག་སོགས་འགལ་རྐྱེན་མང་པོ་ཞིག་བྱུང་མོད། འོན་ཀྱང་དམ་པའི་ཆོས་འཆད་ཉན་དང༌།
གདམས་ངག་ཉམས་ལེན་གྱི་རྒྱུན་མ་ཆད་པར་བཞུགས་ཐུབ་པའི་མཐུན་རྐྱེན་གཙོ་བོ་ཞིག་ནི། བསྟན་འཛིན་གྱི་སྐྱེས་བུ་རྣམས་ཀྱིས་སྐུ་ཚེ་གཅིག་ཁོ་ནར་བསྟན་དོན་གྱི་མཛད་ཕྲིན་བསྐྱང་བ་ཙམ་མ་ཡིན་པར། སྐྱེ་བ་ཡང་ནས་ཡང་དུ་བཞེས་ནས་ཕྲིན་ལས་གནང་སྟེ། སྤྲུལ་སྐུ་རིམ་བྱོན་ལ་བརྟེན་ནས་གདམས་ངག་ཉམས་ལེན་གྱི་རྒྱུན་མ་ཆད་པ་བྱུང་བ་ཡིན་ལ། དེ་ལྟར་སྤྲུལ་སྐུ་ན་རིམ་དུ་བྱོན་པ་ཡང༌། ༧རྒྱལ་དབང་ཀརྨ་པའི་ཕྲིན་ལས་ལ་བརྟེན་ནས་བྱུང་བས་རྒྱལ་དབང་ཀརྨ་པའི་སྐུ་ཕྲེང་གི་ལོ་རྒྱུས་ཤེས་པ་ནི། ཆོས་ལ་ཡིད་ཆེས་བསྐྱེད་པའི་རྒྱུར་ངེས་པས་ཤིན་ཏུ་གལ་ཆེ་ལ། འདིར་སྐུ་ཞབས་(Chen Ho Jing) གིས་ཀར་རབས་རིམ་བྱོན་གྱི་ལོ་རྒྱུས་ལ་ཞིབ་འཇུག་གིས་ཕྱག་དེབ་བྲིས་གནང་བ་འདིས་ཀློག་པ་པོ་མང་པོ་ཞིག་ལ་ཕན་ཐོགས་ཆེན་པོ་འབྱུང་ངེས་སྙམ་ནས་ཐུགས་རྗེ་ཆེ་ཞུ་བ་དང༌། དེ་བཞིན་དོན་ཆེན་འགྲུབ་པའི་སྨོན་ལམ་བཅས། ཁྲ་འགུ་སྤྲུལ་མིང་པས་སྤྱི་ལོ་༢༠༠༡ ཟླ་༥ ཚེས་༥ ལ་བྲིས་པ་དགེ།
༄༅། །སྔོན་འགྲོའི་འདོན་ཆ་ཕྱོགས་བསྡུས་ སྤར་སྐྲུན་སྔོན་བརྗོད། རང་རེ་རྣམས་མི་ལུས་ཐོབ་པའི་དོན་གོ ། རང་གཞན་བདེ་བ་ལ་འགོད་པ་ཞིག་དགོས། ཐ་ན་ཡང་རང་ཉིད་བདེ་བ་ཐོབ་ཅིང་སྡུག་བསྔལ་དང་བྲལ་བ་ཞིག་མ་བྱུང་ན་རང་གི་མི་ཚེ་དེ་ཆུད་ཟོས་ཤོར་བ་ཡིན། དེ་ཡང་འཇིག་རྟེན་གྱི་བྱ་བ་ལ་བརྟེན་ནས་སྒྲུབ་པར་བསམ་ན། དེ་ནི་གནས་སྐབས་ཙམ་ལས། མཐར་ཕྱིན་པ་ཞིག་མི་ཡོང་བས། ངེས་པར་དམ་པའི་ཆོས་ལ་བརྩོན་པ་གལ་ཆེ་ཞིང༌། དམ་པའི་ཆོས་ཀྱི་ཉམས་ལེན་ཀྱང༌། ཐོག་མར་སྔོན་འགྲོ་ནས་བརྩོན་ཚུལ་དང་མཐུན་པ་ཞིག་དགོས་པར་བརྟེན།
ད་ལམ་བླ་མ་པདྨ་ཚེ་དབང་ནས་སྦྱིན་བདག་གནང་སྟེ། མཁན་པོ་ཀརྨ་བཀྲ་ཤིས་མཆོག་གིས། སྔོན་འགྲོའི་འདོན་ཆ། ཆོས་སྤྱོད་སྐོར། ཁྲིད་ཡིག་ཁག་བཅས། ཆ་ཚང་བ་ཞིག་སྤར་བསྐྲུན་གནང་བ་འདིས་སྔོན་འགྲོ་ཉམས་ལེན་གནང་བ་པོ་རྣམས་ལ་ཕན་ཐོགས་ཡང་དག་པ་འབྱུང་ངེས་འདུག་པ་བཞིན། ཐམས་ཅད་ཀྱིས་ཕྱག་དཔེ་འདི་ལ་དོ་སྣང་གིས་ཉམས་ལེན་གང་གཟབ་གནང་རོགས་ཞུ་ཞེས་ཁྲ་འགུ་སྤྲུལ་མིང་པས་བྲིས་པ་དགེ་ལེགས་འཕེལ། ༄༅། །ཟུར་མང་དྲུང་པ་ཆོས་ཀྱི་རྒྱ་མཚོའི་རྣམ་ཐར་ པར་སྐྲུན་སྔོན་བརྗོད། སྐྱེས་ཡུལ་ཕ་རན་སི་(France) ནས་ཡིན་པ་ནང་ཆོས་ལ་ཤིན་ཏུ་དད་གུས་ཆེ་བ་ཅན་(Fabrice Midal) ཞེས་པ་འདི་ཉིད་ཀྱིས་ཟུར་མང་དྲུང་པ་ཆོས་ཀྱི་རྒྱ་མཚོ་མཆོག་དངོས་སུ་ཞལ་མཇལ་མི་འདུག་ཀྱང༌། རྣམ་ཐར་གསུང་ཆོས་སོགས་མཇལ་བ་དང་ཐོས་པ་ལ་བརྟེན་ནས།
ཐུན་མོང་མ་ཡིན་པའི་དད་གུས་སྐྱེས་ཏེ་སྐུ་སྤར་སོགས་མཇལ་ནས་རྩ་བའི་བླ་མར་འཛིན་པ་དང༌། གསོལ་བ་བཏབ་ཡོད་འདུག་པར་མ་ཟད། ཁོང་གིས་ཕ་རན་སིའི་(France)སྐད་ཐོག་ལ་རིན་པོ་ཆེའི་རྣམ་ཐར་ཕྱོགས་བསྡུས་དེབ་ཆེན་པོ་ཞིག་གསར་རྩོམ་གྱིས་འགྲེམས་སྤེལ་བྱས་པ་གང་ལེགས་བྱུང་ཡོད་འདུག་ཅིང༌། སླར་ཡང་རིན་པོ་ཆེ་ཁོང་དང་འབྲེལ་པ་ཡོད་པའི་བླ་མ་གྲྭ་པ་སློབ་མ་སོགས་འབྲེལ་ཡོད་ཁག་ལ་བཀའ་འདྲི་ཞུས་ནས་ཐུན་མོང་མ་ཡིན་པའི་ཡོན་ཏན་རྣམས་རྩད་གཅོད་ཀྱིས་རྣམ་ཐར་རྒྱས་པ་ཞིག་གསར་བསྐྲུན་ཞུ་རྒྱུའི་མོས་པ་ཡོད་པ་དེ་ཉིད་ཡང་དག་པ་ཞིག་གྲུབ་པའི་སྐབས་ནང་ཆོས་ཉམས་ལེན་བྱེད་པ་མང་པོ་ཞིག་དང༌། ལྷག་པར་ཆོས་རྒྱམ་དྲུང་པ་མཆོག་གི་ཞལ་སློབ་སློབ་མའི་བརྒྱུད་པ་དང་བཅས་པ་རྣམས་ཀྱི་ཆོས་ལ་ཕན་ཐོགས་ཆེ་བར་འབྱུང་ངེས་ལ་བརྟེན། ཁོང་གིས་རེ་བསྐུལ་ཞུས་ཚེ་བསྟན་འཛིན་གྱིས་སྐྱེས་ཆེན་རྣམས་ཀྱིས་གང་ལ་གང་འོས་ཀྱི་རོགས་རམ་སྐྱབས་འཇུག་གནང་རོགས་བཀའ་དྲིན་ཞུ། ཁྲ་འགུ་སྤྲུལ་མིང་པས་ཕྱི་རྒྱལ་ཤེས་རིག་གི་བསྟི་གནས་ཨོག་སི་ཕོར་ཌིས་ (Oxford) གྲོང་ཁྱེར་དུ་བྲིས་པ་དགེ། ༄༅། །མི་ཕམ་མཁས་འཇུག་པར་སྐྲུན་སྔོན་བརྗོད། སྤྱིར་བོད་ཀྱི་མཁས་གྲུབ་བསམ་གྱི་མི་ཁྱབ་ཞིག་གིས། དགོངས་འགྲེལ་སོགས་བསྟན་བཅོས་དཔག་ཏུ་མེད་པ་མཛད་མོད།
དེ་རྣམས་ལས་འཇམ་མགོན་ཀོང་སྤྲུལ་བློ་གྲོས་མཐའ་ཡས་ཀྱི་མཛད་པའི་བསྟན་བཅོས་ཆེན་པོ་ཤེས་བྱ་ཀུན་ཁྱབ་དང༌། མི་ཕམ་འཇམ་དཔལ་དགྱེས་པའི་མཁས་པ་ལ་འཇུག་པའི་སྒོ་གཉིས་ནི་གཞན་གྱི་རྗེས་བརྗོད་ཙམ་མ་ཡིན་པར། ཐུན་མོང་མ་ཡིན་པའི་རྣམ་དཔྱོད་དང་ལྡན་པས་བཀའ་དང་དགོངས་འགྲེལ་བསྟན་བཅོས་མང་པོ་ཞིག་གི་དགོངས་པ་ཕྱོགས་གཅིག་ཏུ་བསྡུས་ནས་བསྟན་པས། ཐོས་བསམ་པ་རྣམས་ལ་ཕན་ཐོགས་ཤིན་ཏུ་ཆེ་བར་བཞུགས་པ་ལས། ཤེས་བྱ་མཛོད་དུ་ནི་མདོ་སྔགས་ཀྱི་གཞུང་དང་མན་ངག་ཐམས་ཅད་བསྡུས་ནས་བཀྲལ་བས། དཔེ་ཆ་གསར་བུ་རྣམས་ལ་ཅུང་རྒྱ་ཆེ་དྲག་པ་ལྟ་བུ་ཞིག་ལ། མཁས་པ་ལ་འཇུག་པའི་སྒོ་འདི་ཉིད་དུ་མདོ་ཕྱོགས་ཀྱི་གཞུང་ཆེན་རྣམས་ཁོ་ན་བསྡུས་ཏེ་བསྟན་པས། མཚན་དོན་དང་མཐུན་པར་བློ་གསལ་གཞོན་ནུ་རྣམས་ཀྱིས་འཆད་ཉན་གནང་ན། མཁས་བཙུན་བཟང་གསུམ་གྱི་སྒོ་འཕར་ཡངས་པོར་ཕྱེ་ནས་བསྟན་པ་དང་འགྲོ་བའི་དོན་རླབས་པོ་ཆེ་མཛད་ནུས་པའི་ཡོན་ཏན་འབྱུང་ངེས་པ་སྟེ། ཕུང་ཁམས་སྐྱེ་མཆེད་སོགས་ཀྱི་སྐབས་མངོན་པ་གོང་འོག་གཉིས་ཀྱི་དགོངས་པ་རྣམས་ཕྱོགས་གཅིག་ཏུ་བསྡུས་ནས་བསྟན་པ་དང༌།
ཆོས་ཀྱི་སྡོམ་བཞི་བསྟན་པའི་སྐབས། དབུ་མ་རྩ་ཤེས། འཇུག་པ། རྒྱན། བདེན་གཉིས་རྣམས་ཀྱི་རིག་པའི་གནད་རྣམས་གསལ་བར་བསྟན་པ་སོགས་ཀྱིས་མངོན་པ་དང༌། དབུ་མ་སོགས་གཞུང་ཆེན་རྣམས་འཆད་ཉན་གནང་བའི་སྐབས་ཕན་པ་རྒྱ་ཆེན་པོ་ཞིག་འབྱུང་བ་དང༌། ལྷག་པར་མཛད་པ་པོ་ཉིད་ཁྲ་འགུའི་རི་ཁྲོད་དུ་ལོ་ལྔ་ཙམ་བཞུགས་ཤིང༌། བསྟན་བཅོས་འདི་ཉིད་ཀྱང་ས་གནས་དེར་གསར་རྩོམ་གནང་བ་ཡིན་ཅིང༌། ཕྱིས་སུ་ཞེ་ཆེན་ཀོང་སྤྲུལ་རིན་པོ་ཆེ་པདྨ་དྲི་མེད་ལེགས་པའི་བློ་གྲོས་དེ་གར་ཞབས་ཀྱིས་བཅགས་པའི་སྐབས་དག་པའི་གཟིགས་སྣང་མཐའ་ཡས་པ་བྱུང་བའི་ཚུལ། བཀའ་དྲིན་མཚུངས་མེད་མཁན་རིན་པོ་ཆེ་བློ་གྲོས་རབ་གསལ་གྱི་གསུང་ལས་ཐོས་པར་མ་ཟད།
འཇམ་མགོན་མི་ཕམ་ཉིད་སྐུ་མྱ་ངན་ལས་འདས་པའི་སྐབས་ཀྱི་ཞལ་ཆེམས་ལྟར། འཕགས་པ་འཇམ་དཔལ་དབྱངས་ཀྱི་སྐུ་མཁྱིད་གང་བ་སྐུ་གདུང་རིང་སྲེལ་གྱི་སྙིང་པོ་ཅན། བྱིན་རླབས་ཀྱི་རྟེན་དུ་ཉེ་གནས་འོད་གསལ་གྱིས་ཆེད་དུ་བསྩལ་བ་དང༌། མགོན་པོ་གང་གི་ཐུགས་རྗེས་རྗེས་སུ་བཟུང་བའི་མཐུ་ལས། དུས་ཟིང་གི་སྐབས་སུ་ཡང་ཉེ་ཞོ་མེད་པར་རང་རེའི་དད་པའི་རྟེན་དུ་བྱོན་ཐུབ་པ་ནི་རྟེན་འབྲེལ་བསླུ་བ་མེད་པ་སྟེ། རིག་པའི་རྡོ་རྗེའི་གཙུག་ལག་སློབ་གཉེར་ཁང་འདིར་བྱིན་རླབས་དུས་ལས་མ་ཡོལ་བ་ཡོད་ངེས་པས། མཁས་འཇུག་འདི་ཉིད་ལ་བསླབ་སྦྱང་ངེས་པར་གནང་དགོས་པ་ཞིག་ལགས་པ་དང༌། དེ་ཡང་ལས་དང་པོ་རྣམས་ལ་ཕན་ཞིང་འཆད་ཉན་བདེ་བའི་ཆེད། རྩ་བ་དང༌། ས་བཅད་གཉིས་ལྷན་གཅིག་ཏུ་སྦྱར་ནས་སྤར་བསྐྲུན་ཞུས་པ་འདིས།
དགེ་འདུན་པ་རྣམས་ཀྱི་ཤེས་རབ་གསུམ་གྱི་སྣང་བ་རྒྱས་ཤིང་འཕེལ་ནས། བསྟན་པ་སྤེལ་ཞིང་འགྲོ་ལ་ཕན་པའི་རྒྱུར་འགྱུར་བར་སྨོན་པས་དེ་དེ་བཞིན་དུ་འགྲུབ་པར་གྱུར་ཅིག་ཅེས་ཁྲ་འགུ་སྤྲུལ་མིང་པས་བྲིས་པ་དགེ་ལེགས་འཕེལ། ༄༅། །དབུ་མ་གཞན་སྟོང་ལ་འཇུག་སྒོ་ པར་སྐྲུན་སྔོན་བརྗོད། དྲུང་རྨ་སེ་བློ་གྲོས་རིན་ཆེན་གྱི་གདུང་རིགས་ལས་སྐྱེས་ཤིང༌། ཤེས་རབ་དང་བརྩོན་འགྲུས་ཕུན་སུམ་ཚོགས་པ་རང་དགོན་གྱི་བཤད་གྲྭའི་མཁན་པོ་ཤེས་རབ་ཕུན་ཚོགས་ལགས་ནས། རང་ལུགས་ཀྱི་ལྟ་བ་དང་གྲུབ་མཐའ་ཞལ་གྱིས་བཞེས་ཚུལ་གོ་བདེ་ཁ་གསལ་ཅན་རྩོམ་བྲིས་མཛད་པ་འདིས། བློ་གསལ་རྣམས་ཀྱིས་ཐོས་བསམ་གནང་བའི་སྐབས་ཕན་ཐོགས་ཆེན་པོ་ཞིག་འདུག་པར་བརྟེན། བཛྲ་བིདྱཱའི་གཙུག་ལག་སློབ་གཉེར་ཁང་ནས་པར་སྐྲུན་ཞུས་སྐབས། རང་དགོན་གྱི་བླ་མ་ཀུན་མཁྱེན་དང་བླ་མ་ཤཱཀྱ་ཟུང་གིས་སྦྱིན་བདག་གནང་བ་ལ་ཐུགས་རྗེ་ཆེ་ཞུ་རྒྱུ་མ་ཟད། དཔེ་ཆ་བ་རྣམས་ཀྱིས་གཟིགས་རྟོག་དང་དོ་སྣང་གང་གཟབ་གནང་རོགས་ཞུ་བ་དང་ཆབས་ཅིག །
ཕྲན་ནས་ཀྱང་བསྟན་འགྲོར་ཕན་ཐོགས་འབྱུང་བའི་གསོལ་འདེབས་སྨོན་ལམ་ཞུ། ཁྲ་འགུ་སྤྲུལ་མིང་པས་བྱེས་འགྲོ་སྐབས་བསྐུལ་མ་བྱུང་བ་ལྟར་ཕྱི་ལོ་༢༠༠༦ ཟླ་བ་༦ ཚེས་༦ ཉིན་བྲིས་པ་དགེ་ལེགས་འཕེལ། ༄༅། །ཐེ་ཝན་བཀའ་བརྒྱུད་སྨོན་ལམ་ཆེན་མོའི་ སྔོན་བརྗོད། ད་ལམ་ལོ་འདིར་ཐའི་ཅུང་ཁྲ་འགུ་ཏ་ར་ཨབ་བྷེས་(TARA ABBEY)ནས་ཀརྨ་བཀའ་བརྒྱུད་ཁོམ་མེ་ཀྲིས་(committee) ལས་བྱེད་པའི་ལས་རྒྱུན་རིང༌། ལོ་རེར་བཀའ་བརྒྱུད་སྨོན་ལམ་ཆེན་མོ་ཐེངས་རེ་འཚོགས་རྒྱུའི་འཆར་གཞི་འདུག་པ་ལྟར་སྨོན་ལམ་ཆེན་མོ་འཚོགས་གནང་ཐུབ་ན། སྤྱིར་འཛམ་གླིང་ན་དེང་དུས་དམག་འཁྲུག་དང༌། ནད་ཀྱི་རིགས་སྣ་ཚོགས་དང༌། ས་གཡོ། མེ་སྐྱོན། ཆུ་ལོག་སོགས་འབྱུང་བཞིན་པ་དག་ཞི་བ་དང༌།
ལྷག་པར་ཐེ་ཝན་(Taiwan)དུ་དཔལ་འབྱོར་ཉམས་པ་སོགས་ཀྱི་འགལ་རྐྱེན་བྱུང་བ་རྣམས་མྱུར་དུ་ཞི་བར་མ་ཟད། བྱེ་བྲག་སྦྱིན་བདག་སོ་སོའི་འགལ་རྐྱེན་བར་ཆད་ཐམས་ཅད་ཞི་བ་དང་ཚེ་དང་བསོད་ནམས་རྒྱས་པའི་ཐབས་ནི། དགེ་འདུན་པ་སྤྱི་ནས་སྨོན་ལམ་གནང་བ་ཁོ་ན་ཡིན་སྟབས། ཆོས་ཚོགས་དང༌། བླ་མ་གྲྭ་པ་མེན་འབར་(member) སློབ་མ་སྦྱིན་བདག་ཐམས་ཅད་ནས་མཐུན་ལམ་གང་གཟབ་ཐོག་འབད་བརྩོན་མཉམ་བསྐྱེད་གནང་རོགས་བཀའ་དྲིན་ཞུ། སྤྱི་ལོ་༢༠༠༤ ཟླ་༡ ཚེས་༡༦ ཉིན་ཁྲ་འགུ་སྤྲུལ་མིང་པས། བླ་མ་བསྟན་འཛིན་རྡོ་རྗེ་ལ་གནང་ བའི་ཕྱག་ཡིག སྒྲུབ་བླ་མ་བསྟན་འཛིན་རྡོ་རྗེ་ལ་སྐྱབས་རྗེ་རྒྱལ་ཚབ་རིན་པོ་ཆེས་ངོས་སྦྱོར་གྱི་ཡི་གེ་གནང་བ་བཞིན། སྐྱབས་རྗེ་རྒྱལ་ཚབ་རིན་པོ་ཆེ་ནི། བཀའ་བརྒྱུད་བསྟན་པའི་གཙུག་རྒྱན།
རྒྱལ་བ་ཡབ་སྲས་རྣམས་ཀྱི་གྲལ་དུ་བཞུགས་པ་ཞིག་ཡིན་པར་བརྟེན། ཐམས་ཅད་ཀྱིས་ཡིད་ཆེས་བྱ་བ་སྨོས་མེད་ལ། ཕྲན་ནས་ཀྱང་དེ་བཞིན་ཞུ་བས། ཀུན་གྱིས་རོགས་ཕན་གང་དྲག་ཡོད་པར་ཞུ། ཁྲ་འགུ་སྤྲུལ་མིང་པས་༢༠༠༧ ཟླ་༡ ཚེས་༡༤ ལ། མཁན་པོ་འཇམ་དབྱངས་རིན་པོ་ཆེ་ལ་ གནང་བའི་ཕྱག་ཡིག ཉག་རོང་མཚོ་ཁ་ཨ་ར་གླིང་གི་མཁན་པོ་འཇམ་དབྱངས་རིན་པོ་ཆེ་འདི་ཉིད། གསེར་ཐ་བླ་རུང་ལྔ་རིག་ནང་བསྟན་སློབ་གླིང་ནས་ཆོས་རྗེ་འཇིགས་མེད་ཕུན་ཚོགས་མཆོག་གིས་མཁན་པོར་མངའ་གསོལ་གནང་བ་དང༌། དེ་བཞིན་དཔལ་རྒྱལ་བའི་དབང་པོ་ཀརྨ་པ་ཨོ་རྒྱན་ཕྲིན་ལས་དབང་གི་རྡོ་རྗེ་མཆོག་གིས་ཀྱང་མཁན་པོའི་མཚན་རྟགས་གནང་ཡོད་འདུག་པ་བཞིན། ཕྲན་ནས་ཀྱང་དེ་དག་ལ་ངེས་པར་གུས་བཀུར་དང་ལེན་ཞུ་དགོས་པ་གཞིར་བཅས་པ་བཞིན་དེ་ལྟར་ངོས་ལེན་ཞུ་རྒྱུ་དང༌།
མཁན་པོ་ཉིད་ནས་བཀའ་བརྒྱུད་ཀྱི་བསྟན་པ་སྤྱི་དང་བྱེ་བྲག་ལ་ཕན་ངེས་དང༌། རང་ངོས་ནས་ཀྱང་མཁས་བཙུན་བཟང་གསུམ་ཀྱི་རྣམ་ཐར་གཙང་མ་ཞིག་སྐྱོང་གནང་བཀའ་དྲིན་ཞུ། ཁྲ་འགུ་སྤྲུལ་མིང་པས་ཕུལ། བླ་མ་གུར་དྲག་ལ་གནང་ བའི་ཕྱག་ཡིག དད་འབྱོར་ལྡན་པ་ཡོངས་ལ་འབུལ་འབྲས། བླ་མ་གུར་དྲག་འདི་ཉིད། གནས་མཆོག་སྟག་མོ་ལུས་སྦྱིན་དུ་ལོ་གསུམ་ཕྱོགས་གསུམ་གྱི་བསྙེན་སྒྲུབ་གནང་སྟེ། ཕྱག་ཆེན་དང་ཆོས་དྲུག་གི་ཉམས་ལེན་མཐར་ཕྱིན་ནས། ད་ཆ་ཁོ་རང་གི་སྐྱེས་ཡུལ་དུ་ཡོད་པའི་དགེ་རྒྱལ་རྗེ་དྲུང་དགོན་དུ། སྒྲུབ་ཁང་གཅིག་གསར་གཞེངས་གནང་འཆར་ལྟར།
སྒྲུབ་ཁང་དེ་བླ་གྲྭ་མང་པོ་ཞིག་གིས་ཉམས་ལེན་གནང་རྒྱུའི་མཐུན་རྐྱེན་བཟང་པོ་ཞིག་ཏུ་འགྲོ་རྒྱུར་བརྟེན། ཞལ་འདེབས་སོགས་གནང་ན་བསོད་ནམས་རྒྱ་ཆེན་པོར་འགྱུར་ངེས་ལ། དེ་བཞིན་ཀུན་གྱིས་ལྷག་བསམ་ཆེ་བསྐྱེད་གནང་རོགས་བཀའ་དྲིན་ཞུ། ཁྲ་འགུ་སྤྲུལ་མིང་པས་ཕུལ། བླ་མ་པདྨ་ཚེ་དབང་ལ་གནང་ བའི་ཕྱག་ཡིག གསེར་སྙན་དུ་འབུལ་འབྲས། འདི་བཞུགས་བླ་མ་པདྨ་ཚེ་དབང་གང་ཉིད། གུ་རུ་ཆོས་ཀྱི་དབང་ཕྱུག་གི་གདུང་རིགས་ལས་སྐྱེས་ཤིང༌། ཆུང་དུས་ནས་ཆོས་ལ་དད་འདུན་ཆེ་བའི་སྟབས་ཀྱིས། རབ་ཏུ་བྱུང་འདོད་ཀྱི་བློ་སྐྱེས་ནས།
བལ་ཡུལ་ཁྲ་འགུ་དགོན་གྱི་དགེ་འདུན་པའི་སྒྲིགས་ཁོངས་སུ་བཞུགས་ནས། ཆོ་ག་ཆོས་སྤྱོད་ཀྱི་ཉམས་ལེན་བསླབ་པ་དང༌། ལྷག་པར་གནས་མཆོག་སྟག་མོ་ལུས་སྦྱིན་གྱི་སྒྲུབ་ཁང་དུ་བཞུགས་ནས། སྒྲུབ་བརྒྱུད་ཀརྨ་ཀཾ་ཚང་གི་ཉམས་ལེན། བླ་མ། ཡི་དམ། ཆོས་སྐྱོང་ཡོངས་ཀྱི་བསྙེན་སྒྲུབ། གྲོལ་ལམ་ཕྱག་རྒྱ་ཆེན་པོ་དང༌། ཐབས་ལམ་ནཱ་རོ་ཆོས་དྲུག་ཉམས་ལེན་གནང་བ་བཅས་ལགས་པས་ཀུན་གྱི་ཐུགས་ངེས་ཞུ། ཁྲ་འགུ་སྤྲུལ་མིང་པས།
ཀརྨ་ཟླ་བ་ལ་གནང་བའི་ཕྱག་ཡིག ཝ་རཱ་ཎ་སཱི་བཛྲ་བིདྱཱ་གཙུག་ལག་སློབ་གཉེར་ཁང་གི་རྟེན་བཞེངས་ལས་ཀའི་དོན་དུ། རང་དགོན་གྲྭ་ཀརྨ་ཟླ་བ་ནས་ལྟ་རྟོག་བྱེད་རིང་དཀའ་ལས་ངལ་དུབ་གང་ལའང་འཛེམ་མེད་གནས་འཁུར་དང་ལེན་གནང་བར་རྗེས་སུ་ཡི་རང་ཐོག ། ངོས་དང་ཡིད་ཆེས་དགེ་རྩའི་ཚོགས་པ་བཅས་ནས་ཐུགས་རྗེ་ཆེ་ཞེས་ཞུ་གི་ཡིན། དེ་ལྟར་བགྱིས་པའི་དགེ་བའི་མཐུན་འགྱུར་གང་ཟབ་བགྱིས། རྟེན་འབྲེལ་མཇལ་དར་བཅས། ཝཱར་ཎ་བཛྲ་བིདྱཱ་གཙུག་ལག་སློབ་གཉེར་ཁང་ནས། ཁྲ་འགུ་སྤྲུལ་སྐུས་སྤྱི་ལོ་༡༩༩༩ ཟླ་༡༠ ཚེས་༣༡ ལ་བྲིས། བཙུན་མ་ཟླ་བ་གཡང་སྒྲོན་ལ་གནང་ བའི་ཕྱག་ཡིག དཔལ་གྱི་སྟོད་ལུང་མཚུར་ཕུར་བཞུགས་པའི་དགེ་འདུན་པ་རྣམས་ཀྱི་འཚོ་བའི་ཞབས་ཞུས་ཆེད།
བཙུན་མ་ཟླ་བ་གཡང་སྒྲོན་ལ། མཚུར་ཕུའི་དོ་དམ་ལྷན་ཁང་དང༌། རུམ་བཏེགས་མཚུར་སྒར་ཕྱག་ཁང་ནས་རྒྱབ་སྐྱོར་ཕྱག་བྲིས་གནང་བ་བཞིན། ཡིད་ཆེས་བསྐྱེད་པའི་ཡུལ་དུ་འདུག་པ་དེ་བཞིན་ཐམས་ཅད་ཀྱི་ཐུགས་ལ་མངའ་བར་ཞུ། ཁྲ་འགུ་སྤྲུལ་མིང་པས། ༄༅། །བདག་ཅག་རྣམས་ཀྱི་རྣམ་འདྲེན་མཚུངས་ཟླ་མ་མཆིས་པ་བཀའ་དྲིན་གསུམ་གྱི་བདག་ཉིད་མཁན་ཆེན་ཁྲ་སྤྲུལ་རིན་པོ་ཆེ་སྐུ་ཕྲེང་དགུ་པའི་མཛད་རྣམ་སྙིང་པོ་བསྡུས་པ་བཞུགས་སོ།། ཐོག་མར་ངོས་འཛིན། དེ་ཡང་རབ་བྱུང་བཅུ་དྲུག་པའི་ཆུ་མོ་བྱ་ཡི་ལོ་ ༡༩༣༣ ཟླ་ ༡༡ ཚེས་ ༢༧ ལ་བདེ་བར་སྐུ་བལྟམས། ལོ་ཤས་རྗེས་དཔལ་༧རྒྱལ་དབང་ཀརྨ་པ་སྐུ་ཕྲེང་བཅུ་དྲུག་པ་ཆེན་པོ་རང་བྱུང་རིག་པའི་རྡོ་རྗེ་མཆོག་གི་སྒྲིབ་བྲལ་ཡེ་ཤེས་གཟིགས་པའི་དགོངས་བརྟག་ལ། ཕ་འཇམ་དབྱངས་དོན་གྲུབ་དང༌།
མ་དབང་མོའི་མིང་ཅན་ཁྱིམ་སྒོ་ཤར་དུ་བསྟན་པ་སྒོ་ཁྱི་དམར་པོ་ཡོད་པ་ཞིག་ལ་ཁྱེའུ་བྱ་ལོ་པ་རྟགས་མཚན་ཅན་ཞིག་འབྱུང་ངོ་ཤར་བས་དེ་ལ་ངོས་འཛིན་གྱིས་ཞེས་པ་དང༌། རིང་དུ་འཚོ་བ་སོགས་ཀྱི་བདེན་ཚིག་ཐུགས་སྨོན་ཡང་བསྩལ་བ་ནི། བསྟན་པའི་དཔལ་གྱུར་ཀརྨ་བློ་གྲོས་ཞབས། ། ཆོས་དཔལ་བཟང་པོའི་ཡོན་ཏན་མཁའ་ཁྱབ་ཏུ། ། འཕེལ་ཞིང་༧ཞབས་པད་རྟག་བརྟན་བཤད་སྒྲུབ་ཀྱི། ། ཕྲིན་ལས་ཕྱོགས་ལས་རྣམ་རྒྱལ་དཔལ་འབར་ཤོག། ཅེས་མིང་བཀྲ་དང་བཅས་ཏེ་གནང་བ་མ་ཟད་ཏཱ་ཡི་སི་ཏུ་པདྨ་དབང་མཆོག་རྒྱལ་པོས་ཀྱང་དགོངས་བརྟག་ཕེབས་པ་གཅིག་ཏུ་མཐུན་པ་བྱུང་སྟེ། ཁྲ་འགུ་སྤྲུལ་སྐུ་སྐུ་ཕྲེང་བརྒྱད་པའི་ཡང་སྲིད་འཁྲུལ་མེད་དུ་ངེས་པ་རྙེད། མེ་གླང ༡༩༣༧ ལོར་དཔལ་ཁྲ་འགུ་བཀྲ་ཤིས་ཆོས་གླིང་དགོན་དུ་ཁྲི་འདོན་མངའ་གསོལ་གྱི་མཛད་སྒོ་ཟབ་ཅིང་རྒྱས་པ་ དང༌། སྐྱབས་རྗེ་ཁྲ་ལེགས་རིན་པོ་ཆེས་གཙུག་ཕུད་བཞེས་ནས་དགེ་བསྙེན་གྱི་སྡོམ་ པ་ནོད།
ཐོག་མའི་སློབ་གཉེར། ས་ཡོས་༡༩༣༩ ལོར་དགེ་རྒན་ཀརྨ་དབང་ཕྱུག་གི་མདུན་ནས་ཡི་གེ་དཀར་ནག་འབྲི་ཀློག་ནས་བརྩམས། རྒྱུད་སྡེ་བློ་འཛིན་དང་དཀྱིལ་ཆོག་སྐོར་ལ་སྦྱངས་པ་མཛད་ དོ། ། སྒྲུབ་མཆོད་ཁག་གི་ཚོགས་དབུར་ཕེབས་པ་དང་དད་ལྡན་སྦྱིན་བདག་གི་རེ་འདོད་ཀྱང་བསྐང༌། སྔར་སྲོལ་གྲྭ་ས་འགྲྀམས་པ་དང་སྒྲིབ་སྦྱོང༌། ཆུ་ལུག་༡༩༤༣ ལོར་ལྷ་ལྡན་སྤྲུལ་པའི་གཙུག་ལག་ཁང་དང༌། དཔལ་ཀརྨ་བཀའ་བརྒྱུད་ཀྱི་བསྟན་པའི་ཆུ་འགོ་འོག་མིན་ཐུགས་ཀྱི་གནས་མཆོག་མཚུར་མདོ་བོ་ལུང་གི་གདན་ས་ཆེན་པོར་གནས་མཇལ་དང༌། དཔལ་༧རྒྱལ་བའི་དབང་པོའི་༧ཞབས་ཀྱི་པདྨོར་ཕྱག་འཚལ། གསོལ་བ་བཏབ། གང་གིས་ཐུགས་རྗེ་བརྩེ་བ་ཆེན་པོས་རྗེས་སུ་འཛིན།
ལྷག་པའི་ལྷ་གང་དགའི་སྐོར་ལ་དགོངས་པ་ཞུས་པར་བསྟན་པ་འཛིན་པ་ལ་ཚེ་རིང་དགོས་པས། ཐོག་མར་སྒྲོལ་དཀར་ཡིད་བཞིན་འཁོར་ལོའི་བསྙེན་སྒྲུབ་ལ་བརྩོན་པར་མཛད་པས་ཉམས་རྟོགས་ཁྱད་པར་ཅན་འཁྲུངས་པ་དང༌། ༧རྒྱལ་བའི་དབང་པོའི་སྐུ་གསུང་ཐུགས་ཀྱི་བྱིན་རླབས་ཐོབ་པ་དང༌། དབུས་གཙང༌། ལྷོ་གནས་སོགས་ཀྱི་གནས་རྣམས་ཞིབ་པར་མཇལ་ཏེ་སྒྲིབ་སྦྱོང་ཡང་དག་པ་མཛད་རྗེས་རང་ཡུལ་དུ་བཞུད། བསག་སྦྱོང་གི་རིམ་པ། བཀའ་དྲིན་ཅན་གྱི་དགེ་རྒན་ཀརྨ་དབང་ཕྱུག་དྲུང་ནས་ཁྲིད་ཡིག་ངེས་དོན་སྒྲོན་མེ་དང༌། ཀུན་བཟང་བླ་མའི་ཞལ་ལུང་གི་སྟེང་ནས་བློ་ལྡོག་རྣམ་པ་བཞི་ཞིབ་ཁྲིད་ཀྱིས་ཕྱག་འབུམ་སོགས་སྔོན་འགྲོ་ཡོངས་རྫོགས་མཐར་ཆགས་དང༌། ཕུར་པ་དང་ཕྱག་རྡོར་སོགས་ཉེར་མཁོ་འགའ་ཤས་ཀྱི་བསྙེན་སྒྲུབ་ཀྱང་མཛད། ཐུན་མོང་རིག་གནས་ལ་སྦྱངས་པ།
དགེ་རྒན་མཆོག་གི་དྲུང་ནས། དག་ཡིག་ངག་སྒྲོན། རྟོགས་ལྡན་ལྷག་བསམ་གྱི་སུམ་རྟགས་སྣང་བ་དམ་པ། སི་ཏུའི་འགྲེལ་ཆེན་ཞིབ་ཁྲིད་དང༌། རྩིས་སྐོར་ལྔ་བསྡུས། གཟའ་ལྔ། ནག་རྩིས་དང༌། སྙན་ངག་མེ་ལོང་མ་བཅས་དང༌། དེ་བཞིན་སྒྲ་ཀཱ་ལ་པ་ས་བཟང་པའི་འགྲེལ་ཆེན་ཐོག་ནས་བཤད་ཁྲིད་ཀྱི་ས་རིས་ཀྱང་ཞིབ་པར་མཛད་དོ།། ནང་དོན་གཞུང་ལུགས་ལ་འབད་པ།
བཀའ་བརྒྱུད་རང་ལུགས་ཀྱི་བཤད་རྒྱུན་དང་ལྡན་ཞིང༌། ལྟ་བའི་བཞེད་པ་ཡང་ཀུན་མཁྱེན་རང་བྱུང་རྡོ་རྗེ་དང༌། སི་ཏུ་ཆོས་ཀྱི་འབྱུང་གནས་ཀྱི་དགོངས་པ་ལྟར་དབུ་མ་གཞན་སྟོང་ཆེན་པོའི་སྲོལ་ཞལ་གྱིས་བཞེས་པར་མཛད་ལ། མཁན་ཆེན་རྡོ་རྗེ་འཛིན་པ་བློ་གྲོས་རབ་གསལ་རིན་པོ་ཆེ་མཆོག་ཞེ་ཆེན་ནས་རང་དགོན་དུ་ཆེད་དུ་གདན་ཞུས་ཀྱིས་བཤད་གྲྭ་གསར་དུ་བཙུག ལོ་དྲུག་རིང་ཉིན་མཚན་ལྟོས་མེད་ཀྱིས་གཞུང་ཆེན་བཀའ་པོད་ལྔ་དང༌། ཐུན་མིན་ནང་བརྟག་རྒྱུད་གསུམ་སོགས་ལ་རྟག་གུས་སྦྱོར་བའི་བརྩོན་འགྲུས་དྲག་པོ་གནང་བས། རྒྱུགས་འབུལ་སྐབས་དབྱེ་བ་རྒྱུ་མཚན་སོགས་ཞིབ་ཕྲ་བཀའ་འདྲི་གང་གནང་བར་ནོར་འཁྲུལ་མེད་པ་ལྟ་བུའི་ལན་ཐོགས་མེད་དུ་ཕུལ་བས། བཤད་གྲྭ་བ་དགེ་འདུན་པའི་ནང་ནས་དགུང་ལོ་ཆུང་ཤོས་ཡིན་ཡང༌། ཤེས་རབ་གསལ་ཤོས་ཡིན་པར་ཀུན་གྱིས་བསྔགས། སོ་བྱང་སྔགས་གསུམ་གྱི་སྡོམ་པ་ཐོབ་པ།
ཤིང་རྟ་ ༡༩༥༤ ལོར་བོད་ཀྱི་བླ་ཆེན་རྣམས་རྒྱ་ནག་ཏུ་གཟིགས་སྐོར་གྲུབ་ནས་སླར་ཕེབས་པར་དཔལ་སྤུངས་ཐུབ་བསྟན་ཆོས་འཁོར་གླིང་དུ། ༧རྒྱལ་བའི་དབང་པོ་མཆོག་༧ཞབས་སོར་འཁོད་པ་དང་བསྟུན། ཁམས་ཁུལ་བཀའ་བརྒྱུད་བླ་གྲྭ་ཡོངས་མཇལ་བཅར་ཞུ་རྒྱུར་འཛོམས། སྐྱབས་རྗེ་ཁྲ་སྤྲུལ་རིན་པོ་ཆེ་མཆོག་ཀྱང་སངས་རྒྱས་ཀརྨ་པ་ལྟ་བུའི་དྲུང་ནས་སྡོམ་གསུམ་གྱི་བྱིན་རླབས་ཤིག་ཐོབ་ན་ཅི་མ་རུང་སྙམ་སྟེ་བཞུགས་པའི་གོ་སྐབས་སྟབས་ལེགས་ཀྱིས་འགྲིག་ནས། དཔལ་སྤུངས་སུ་ཆེད་བཅར་ཞུས། སྐྱབས་མགོན་སི་ཏུ་རིན་པོ་ཆེའི་ཡང་སྲིད་ཁྲི་གསོལ་མཛད་སྒོའི་རྟེན་འབུལ་ཡང་ཕུལ། གང་གིས་ཇི་ལྟར་གསོལ་བ་བཏབ་པ་བཞིན་ནག་པ་ཟླ་བའི་ཚེས་བཅོ་ལྔ་དཔལ་དུས་ཀྱི་འཁོར་ལོའི་དུས་ཆེན་ཉིན་ཀུན་མཁྱེན་ཆོས་ཀྱི་འབྱུང་གནས་ཀྱི་གཟིམ་དཀྱིལ་ནང་དུ་དཔལ་ཀརྨ་པ་སྐུ་ཡི་ཕྲེང་བ་བཅུ་དྲུག་པ་ཆེན་པོ་མཆོག དོན་གྱི་སླད་དུ་མཚན་ནས་སྨོས་ན་དཔལ་ལྡན་རང་བྱུང་རིག་པའི་ཡེ་ཤེས་ལུང་རྟོགས་ཆོས་ཀྱི་ཉི་མ་ཕྲིན་ལས་དོན་ཀུན་གྲུབ་པའི་སྡེ་ཆེན་པོ་མཆོག་གི་ཞལ་སྔ་ནས། ཁྲ་འགུ་སྤྲུལ་སྐུ་རིན་པོ་ཆེ་དང༌། ཟུར་མང་གར་དབང་རིན་པོ་ཆེ།
དྲུང་པ་ཆོས་ཀྱི་རྒྱ་མཚོ་བཅས་ལྷན་རྒྱས་སུ་ཚིགས་གསུམ་རིམ་ནོད་ཀྱིས་སོ་སོ་ཐར་པའི་སྡོམ་པ་དང༌། སླར་ཡང་གཙུག་ལག་ཁང་དུ་སྲོལ་གཉིས་ཀྱི་བྱང་སྡོམ། དེ་བཞིན་སྔགས་སྡོམ་ཐུགས་སྒྲུབ་བར་ཆད་ཀུན་སེལ་དང༌། རྒྱལ་བ་རྒྱ་མཚོ་ལྷ་དགུའི་བཀའ་དབང་དང༌། དཔལ་ཡེ་ཤེས་མགོན་པོའི་བཀའ་གཏད་དང་འབྲེལ་བའི་གཏོར་དབང་ཐུགས་རྗེ་བརྩེ་བ་ཆེན་པོས་བཀའ་དྲིན་ཐོབ། འདི་ཡན་ཁ་ཕྱིར་བལྟའི་རྟོག་གེ་བ་ཁོ་ན་ཡིན་ཡང༌། སྐབས་འདིར་ཁ་ནང་བལྟས་ཀྱི་མྱོང་བ་མི་དམན་པ་ཞིག་སྐྱེ་བའི་བྱིན་རླབས་ཁྱད་པར་ཅན་རྒྱུད་ལ་འཕོས་པའི་སྐལ་བཟང་བྱུང་བ་ནས་བཟུང་སངས་རྒྱས་དངོས་ཀྱི་འདུ་ཤེས་ལས་ཐ་མལ་པའི་ཞེན་པ་ལྟ་བུ་གཏན་ནས་མེད་ཅེས་ཁྲ་སྤྲུལ་རིན་པོ་ཆེའི་གསུང་རྣམས་ཟིན་ཐོ་ཞིག་ཏུ་གསལ་བ་ལྟར་དྲངས་པའོ།། དབང་ལུང་ཁྲིད་སོགས་ཞུས་པ། ལྕགས་བྱི་ ༡༩༦༠ ལོར་དཔལ་༧རྒྱལ་བའི་དབང་པོ་མཆོག་གི་ཞལ་སྔ་ནས་བཀའ་བརྒྱུད་སྔགས་མཛོད། གདམས་ངག་མཛོད།
ཕྱག་ཆེན་གྱི་ཁྲིད་རིམ་ཡོངས་རྫོགས། ཟབ་ལམ་ནཱ་རོ་ཆོས་དྲུག་སོགས་དམ་པའི་ཆོས་ཀྱི་བདུད་རྩི་ལྷག་མེད་དུ་ཞུས། གཞན་ཡང་རིན་ཆེན་གཏེར་མཛོད། ཤེས་བྱ་མཛོད། རྒྱ་ཆེན་བཀའ་མཛོད་སོགས། མདོར་ན་བཀའ་རྙིང་གི་མཁས་དང་གྲུབ་པའི་བཤེས་གཉེན་དང༌། སྐྱེས་ཆེན་དམ་པ་བཅུ་ཕྲག་གཅིག་དང༌། བདུན་ཙམ་ལ་ཉེ་བའི་ཞབས་རྡུལ་སྤྱི་བོར་བཞེས། དད་པའི་སྤྱན་གྱིས་མཇལ། ཆོས་ཀྱི་བདུད་རྩི་བླངས་ཏེ།
མདོ་སྔགས་ཆོས་ཀྱི་བང་མཛོད་གང་གི་ཐུགས་ཀྱི་བུམ་པར་གཏམས་ཤིང༌། དབང་ལུང་ཆོས་ཀྱི་འབྲེལ་བའི་བླ་མ་བཅུ་བདུན་ཙམ་བསྟེན་པའི་ནང་ནས་སྙིང་པོ་དོན་གྱི་ངོ་སྤྲོད་པའི་རྩ་བའི་བླ་མ་ནི། དཔལ་ཀརྨ་པ་རང་བྱུང་རིག་པའི་རྡོ་རྗེ་ཁོ་ན་ལ་བཞེད་དོ།། བཀའ་རམས་དམ་བཅའ་བཞེས་པ། མེ་ལུག་ ༡༩༦༧ ལོར་དཔལ་ཀརྨ་པ་ཆེན་པོ་རང་བྱུང་རིག་པའི་རྡོ་རྗེ་མཆོག་གི་བཀའ་དགོངས་བཞིན་རྒྱ་འབྲུག་ས་མཚམས་ས་གནས་སྦག་ས་ཁ་ཞེས་པར་རིས་མེད་དགེ་བའི་བཤེས་གཉེན་མཁས་དབང་རྣམས་ཀྱི་དབུས་དགེ་འདུན་ཞལ་གྲངས་གཅིག་སྟོང་ལྔ་བརྒྱ་དང༌། ༧གོང་ས་༧སྐྱབས་མགོན་ཆེན་པོའི་སྐུ་ཚབ་བཅས་ལྷན་རྒྱས་པའི་མདུན་ས་ག་ལ་བར། ཐུན་མོང་ལ་ཡོངས་སུ་གྲགས་པ་གཞུང་ཆེན་བཀའ་པོད་ལྔ་དང་ཐུན་མོང་མ་ཡིན་པ་ནང་བརྟག་རྒྱུད་གསུམ་གྱི་བཤད་རྒྱུགས་དང༌། དམ་བཅའ་བཞག་པས་དེར་ཕེབས་པའི་མཆོག་དམན་ཀུན་གྱིས་དགྱེས་པའི་ལེགས་སོ་གནང་བ་དང༌། སྐབས་དེར་ཚོགས་ཆེན་ཐོག་གཏོང་སྒོ་བསྙེན་བཀུར་ཁག་ཀྱང་ཟབ་ཅིང་རྒྱས་པ་འབུལ་ལམ་ཞུས་ཏེ། ཁྲ་འགུ་མཆོག་སྤྲུལ་རིན་པོ་ཆེ་སྐུ་ཕྲེང་དགུ་པ་འདི་ཡིས་རིས་མེད་མཁས་གྲུབ་ཡོངས་ཀྱི་མདུན་སར་སྔར་མ་གྲགས་པའི་མཛད་རྗེས་བཞག་གོ།
མཚན་གནས་ཆེ་འདོན། ༧གོང་ས་༧སྐྱབས་མགོན་ཆེན་པོ་མཆོག་གིས་བཀའ་བརྒྱུད་པའི་མཁན་པོའི་མཚན་གནས་གཟེངས་བསྟོད་གནང་བ་མ་ཟད། དཔལ་༧རྒྱལ་བའི་དབང་པོ་མཆོག་གིས་ ཀྱང༌། བཀའ་བརྒྱུད་གདན་ས་མ་དགོན་རུམ་བཏེག་ཆོས་སྒར་གྱི་མཁན་ཆེན་མཚན་གནས་ལྡན་པའི་གཟེངས་བསྟོད་གནང་བའི་ཁར། དགྱེས་མཛད་མར་པ་ལོ་ཙཱའི་དངོས་སློབ། བཤད་པའི་བཀའ་བབས་པ། རྔོག་ཆོས་སྐུ་རྡོ་རྗེ་དང་ཐུགས་རྒྱུད་གཅིག་པར་ཞལ་གྱིས་བཞེས་ཤིང༌། བསྔགས་པའི་མེ་ཏོག་འཐོར་བར་མཛད། དེ་བཞིན་ ༡༩༧༦ ལོར་༧རྒྱལ་དབང་མཆོག་གིས་ཕྱི་རྒྱལ་ཆོས་ཚོགས་ཁག་ལ། ཆོས་འཆད་སྤེལ་དུ་གཏོང་གནང་མཛད་སྐབས་ཀྱང་ཀརྨ་བཀའ་བརྒྱུད་པའི་བཤད་སྒྲུབ་ཀྱི་བསྟན་པའི་སྙིང་པོ་ཚང་ལ་མ་ནོར་བ་མངའ་བའི་བདག་ཉིད།
སུམ་ལྡན་རྡོ་རྗེ་འཛིན་པ་ཆེན་པོ་ཞེས་པར་ཕྱག་ཐམ་གྲུ་བཞི་མ་ཕབ་པའི་སྤྱི་འགྲོ་བཀའ་ཤོག ། ཕྱག་འཁྱེར་བསྩལ་བ་ནས་བཟུང༌། ཕྱི་རྒྱལ་ཆོས་ཚོགས་ཁག་ལ་ལོ་ལྟར་ཞབས་ཀྱིས་བཅགས་ཤིང་གང་ལ་གང་འདུལ་གྱིས་ཆོས་ཀྱི་རྣམས་གྲངས་དུ་མའི་སྒོ་མོ་ཕྱེ་ནས། དེང་དུས་ཀརྨ་བཀའ་བརྒྱུད་ཀྱི་རིང་ལུགས་ཕྱི་ནང་གང་དུ་འཁོད་པ་རྣམས་ལ། མདོ་སྔགས་ཀྱི་ཆོས་ཟབ་མོ་འཆད་པའི་རེས་མོས་སུ་བབས་ཏེ། གསུང་གི་འདུལ་བའི་དངོས་སློབ་འཛམ་གླིང་ཤར་ནུབ་ཀུན་ཏུ་མང༌། ནང་པའི་རིང་ལུགས་སུ་གསར་དུ་བཙུད་པའང་ཤིན་ཏུ་མང་བ་སོགས་ཡུལ་དུས་གནས་སྐབས་ཀྱི་མཛད་ཕྲིན་བླ་ནས་བླར་འཕེལ་བཞིན་མཆིས། བསྟན་རྒྱུན་སྤེལ་བའི་རིམ་པ། མེ་སྤྲེལ་ ༡༩༦༨ ལོ་འགོར། རུམ་བཏེག་གདན་ས་ཆེན་པོར་མཆོག་གི་སྤྲུལ་པའི་སྐུ་ཞྭ་དམར་རིན་པོ་ཆེ།
སི་ཏུ་རིན་པོ་ཆེ། འཇམ་མགོན་ཀོང་སྤྲུལ་རིན་པོ་ཆེ། རྒྱལ་ཚབ་རིན་པོ་ཆེ་རྣམ་པ་བཞི་དབུས། བློ་གསར་དོན་གཉེར་ཅན་གྱི་དགེ་འདུན་ལ། ཐུན་མོང་དང༌། ཐུན་མོང་མ་ཡིན་པའི་གཞུང་ཆེན་ཁག་ཞིབ་ཕྲའི་བཤད་ཁྲིད་ཀྱི་ཐུགས་འགན་མི་ལོ་བརྒྱད་རིང་གནང༌། ༡༩༧༦ ནང་བཀའ་རྙིང་བཤད་སྒྲུབ་གླིང་གི་དགོན་དུ། ཐར་རྒྱན་སོགས་ཞིབ་ཁྲིད་དང༌། ནང་བརྟག་རྒྱུད་གསུམ་ཁྲིད་ལུང་གནང་བ་དང༌། ༡༩༨༣ ནས་རུམ་བཏེག་ཆོས་སྒར་གྱི་ཆེས་མཐོའི་བཤད་གྲྭ་ཆེན་མོར་ཡང་གཞུང་ཆེན་སློབ་ཁྲིད་མཛད་པ་དང༌།
གནས་མཆོག་སྟག་མོ་ལུས་སྦྱིན་དུ་དགེ་འདུན་པ་ན་གཞོན་ལྔ་བཅུ་སྐོར་ལ། གཙོ་བོ་གཞུང་ཆེན་ཁག་དང༌། ཞར་ལ་རིག་གནས་སློབ་སྦྱོང་གནང༌། དགོན་པའི་འགན་འཛིན། ཁྲ་འགུ་བཀྲིས་ཆོས་གླིང་གཞིས་བྱེས་གཉིས་སུ་དགོན་གནས་ཉམས་པ་སོར་ཆུད། མི་ཉམས་གོང་འཕེལ། རྟེན་གཞི་གསར་འཛུགས་སོགས་རྩ་བའི་འདུ་འགོད་ཀྱི་ཐུགས་འགན་ལེགས་པར་བཞེས་ཤིང༌། ༧སྐྱབས་རྗེ་ཁྲ་ལེགས་རིན་པོ་ཆེ། ཟུར་སྤྲུལ་རིན་པོ་ཆེ། སྤྲུལ་སྐུ་བློ་གྲོས་ཉི་མ་རིན་པོ་ཆེ་བཅས་ངོས་འཛིན་དང༌།
ཁྲི་གསོལ་ཞུ་སྒོ་ཡོངས་ཀྱི་མཛད་འགན་བཞེས། སྟག་མོ་ལུས་སྦྱིན་ལ་བཤད་སྒྲུབ་ཀྱི་སྡེ། བྱ་རུང་ཁ་ཤོར་ཆོས་སྡེར་རྒྱུད་སྡེ་ཁག་གི་ཕྱག་བཞེས། དུས་མཆོད་ཁག སི་ཏ་པ་ཡི་ལ་ཞེས་པར། བཙུན་དགོན་ལ་རྒྱུད་སྡེའི་སློབ་གཉེར། རིག་གནས་སྐོར། དཔལ་བཀྲིས་གླིང་མཐོ་རིམ་སློབ་གྲྭར་དགེ་འདུན་པ་ཆུང་གྲས་བརྒྱ་སྐོར་ལ། དབྱིན་ཇི། ནེ་པ་ལི།
བོད་ཡིག་བཅས་ཀྱི་སློབ་གཉེར་བྱེད་བཞིན་པ་སོགས་ཀྱི་ཆ་རྐྱེན་གཙོ་བོ་དགེ་འདུན་འདུ་བའི་གནས་གཙུག་ལག་ཁང་རྟེན་དང་བརྟེན་པར་བཅས་ལེགས་པར་བསྐྲུན། དགེ་འདུན་ཡོངས་ལ་ལྟོ་གོས་ཆོས་གསུམ་གྱི་བདག་རྐྱེན་བླ་ན་མེད་པས་བསྐྱངས་པ་སོགས། མདོར་ན་རྒྱལ་བའི་བསྟན་པ་རིན་པོ་ཆེ་བཤད་སྒྲུབ་གཉིས་ཀྱི་སྒོ་ནས་དར་ཞིང་རྒྱས་ལ་ཡུན་རིང་དུ་གནས་པའི་མཛད་རྗེས་ཕུལ་དུ་ཕྱིན་པ་བྱུང་དང་འབྱུང་བཞིན་པར་འཚོ་ཞིང་གཞེས་པ་ལགས་སོ།། །། ཞེས་པའི་མཛད་རྣམ་བསྡུས་པ་འདི་ཉིད་དྲུང་ཡིག་བསྟན་འཛིན་རྣམ་རྒྱལ་ནས་ལོ་རྒྱུས་ཁུངས་ལྡན་ལས་བཏུས་ཏེ་སྦྱར་བ་དགེ་ལེགས་འཕེལ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
