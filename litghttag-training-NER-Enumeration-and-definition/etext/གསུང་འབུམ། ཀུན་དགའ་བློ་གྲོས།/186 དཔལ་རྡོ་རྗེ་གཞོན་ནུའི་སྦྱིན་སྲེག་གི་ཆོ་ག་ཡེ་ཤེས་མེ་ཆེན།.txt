གསུང་འབུམ། ཀུན་དགའ་བློ་གྲོས།
པོད ༡༨༦
དཔལ་རྡོ་རྗེ་གཞོན་ནུའི་སྦྱིན་སྲེག་གི་ཆོ་ག་ཡེ་ཤེས་མེ་ཆེན།
༄༅། །དཔལ་རྡོ་རྗེ་གཞོན་ནུའི་སྦྱིན་སྲེག་གི་ཆོ་ག་ཡེ་ཤེས་མེ་ཆེན་ཞེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཀཱི་ལ་ཡ་ཀརྨ་ཙ་ཏུར་ཧོ་ཏྲི་ཛྙ་ན་ཛྭ་ལ་མ་ཧཱ་ཨགྣི་ནཱ་མ་གུ་རུ་ཙ་བཛྲ་ཀུ་མཱ་ར་པཱ་དཱ་ཡ་ན་མ། བོད་སྐད་དུ། དཔལ་རྡོ་རྗེ་ཕྲིན་ལས་བཞིའི་སྦྱིན་སྲེག་ཡེ་ཤེས་འབར་བའི་མེ་ཆེན་ཞེས་བྱ་བ་བླ་མ་དང་རྡོ་རྗེ་གཞོན་ནུའི་ཞབས་ལ་ཕྱག་འཚལ་ལོ། ། ཆོས་དབྱིངས་འོད་གསལ་བདེ་སྟོང་ཟུང་འཇུག་འགྱུར་མེད་བདེ་ཆེན་ཀུན་ཏུ་བཟང་། ། དཔལ་ལྡན་འོག་མིན་ཞིང་གཙོ་ངེས་པ་ལྔ་ལྡན་ལོངས་སྐུ་རྡོ་རྗེ་སེམས། ། དྲེགས་ལྡན་ལྷ་སྲིན་འདུལ་མཛད་འཛམ་གླིང་མགོན་པོ་སྟེ། ། རྣམ་གསུམ་དབྱེར་མེད་ཁྱབ་བདག་བླ་མ་སྤྱི་བོས་མཆོད། ། དཔལ་ཆེན་ཁྲག་འཐུང་རྡོ་རྗེ་གཞོན་ནུ་ཡིས། །
མངོན་སུམ་ཞལ་བསྟན་གསུང་གི་ལུང་བསྟན་ཐོབ། ། ཐུགས་རྗེས་རྗེས་བཟུང་འཁོན་སྟོན་ཀླུ་དབང་སོགས། ། འགྲན་བྲལ་འཁོན་སྟོན་རིམ་བྱོན་རྣམས་ལ་འདུད། ། ཕྱག་ན་པདྨོའི་རྣམ་སྤྲུལ་ཀུན་དགའི་མཚན། ། པུཎྱ་གྲ་དང་ཀཱིརྟ་དྷྭ་ཛའི་ཞབས། ། འཇམ་དབྱངས་ཁུ་དབོན་བསོད་ནམས་རྒྱལ་མཚན་སོགས། ། འཛམ་གླིང་མཛེས་བྱེད་རྒྱན་མཆོག་ཚོགས་རྣམས་རྒྱལ། ། ཁྱད་པར་སྙིགས་དུས་སེམས་ཅན་ལས་དབང་གིས། ། བསྟན་པའི་ཉི་མ་བདུད་སྤྲིན་གྱིས་བསྒྲིབས་ཚེ། ། ཐུགས་རྗེའི་རླུང་གིས་ཕ་མཐར་སྐྲོད་མཛད་པའི། །
སྔགས་འཆང་བདུད་ཀྱི་སྟོབས་འཕྲོག་ལ་ཕྱག་འཚལ། ། གང་དེའི་ཐུགས་སྲས་འཇམ་དབྱངས་སྐུ་མཆེད་དང་། ། མཐུ་སྟོབས་དབང་ཕྱུག་ཀུན་དགའ་དབང་རྒྱལ་སོགས། ། བསྟན་པའི་གསལ་བྱེད་འགྲོ་བའི་མགོན་སྐྱབས་གནས། ། རིམ་བྱོན་སྐྱེས་ཆེན་དེ་དག་ཕྱག་གི་ཡུལ། ། རྡོ་རྗེ་རྣོན་པོ་གཞན་ངོར་གོས་དཀར་འཛིན། ། རིས་མེད་བསྟན་འགྲོའི་ཉི་མ་སྔགས་འཆང་རྗེ། ། གནས་ལྔ་རིག་པ་ཀུན་དགའ་བསོད་ནམས་ཞབས། ། རྣམ་འདྲེན་གང་དེར་ལན་བརྒྱར་ཕྱག་བགྱིའོ། ། དེ་སྲས་ངག་དབང་བསོད་ནམས་དབང་ཕྱུག་དང་། །
སྔགས་འཆང་བླ་མ་ཀུན་དགའ་བཀྲ་ཤིས་མཚན། ། འཁོར་ལོའི་མགོན་པོ་བསོད་ནམས་རིན་ཆེན་སོགས། ། རྡོ་རྗེ་འཆང་དང་དབྱེར་མེད་རྣམས་ལ་འདུད། ། གང་སྐུ་དབང་སྔོན་ལྷུན་པོར་ཚ་ཟེར་འཁྱུད་འདྲ་བདུད་སྙིང་དཔའ་འཕྲོག་ཧེ་རུ་ཀ ། རྣམ་ཐར་ཞལ་ལྡན་ཕྱིན་དྲུག་ཕྱག་དང་བསྡུ་དངོས་ཞབས་ལྡན་བཛྲ་ཀུ་མཱ་ར། ། འཁོར་ལོ་རྒྱས་འདེབས་ཀྱིས་འཁྱུད་དབང་ཕྱུག་ཨུ་མ་བྱི་ཆིངས་བསྣོལ་བའི་གདན་སྟེངས་སུ། ། གར་དགུ་སྒྱུར་མཛད་རྒྱལ་བའི་ཕྲིན་ལས་ཀུན་འདུས་རྡོ་རྗེ་གཞོན་ནུ་རྒྱལ་གྱུར་ཅིག ། ཆེ་མཆོག་ཡ་མཱནྟ་ཀ་པདྨ་དབང་། ། དཔལ་ཆེན་ཡང་དག་བདུད་རྩི་ཡོན་ཏན་ལྷ། ། ཕྲིན་ལས་ཕུར་བུ་མ་མོ་རྦོད་གཏོང་ཚོགས། །
དྲག་སྔགས་འཇིག་རྟེན་མཆོད་བསྟོད་ལྷ་ཚོགས་མཆོད། ། རྒྱལ་བའི་བཀའ་ཉན་དྲེགས་པའི་དེད་དཔོན་ཆེ། ། གུར་མགོན་ལྕམ་དྲལ་ཞལ་བཞི་ནོར་སྐྱོང་ཟུང་། ། གནོད་སྦྱིན་ཡབ་ཡུམ་པུ་ཏྲ་མིང་སྲིང་སོགས། ། དྲེགས་བྱེད་དམ་ཅན་རྒྱ་མཚོའི་ཤེས་པས་སྐྱོང་། ། པདྨའི་སྤྱན་སྔར་ཁས་བླངས་ཞིང་བཅུའི་གཤེད། ། དཀར་བདུད་ལྕམ་དྲལ་དམ་ཅན་བཅུ་གཉིས་དང་། ། བསྟན་མ་བཅུ་གཉིས་གྱིང་ཆེན་སྐྱེས་བུ་གསུམ། ། བསེ་ལྕགས་དུང་སོགས་དྲེགས་བྱེད་ཚོགས་རྣམས་མཆོད། ཁམས་གསུམ་དབུགས་འབྱིན་རྒྱལ་ཆེན་རྣམ་ཐོས་སྲས། །
ཛཾ་ལྷ་ལ་སོགས་གཏེར་བདག་སྲུང་མའི་ཚོགས། ། རིན་ཆེན་འདོད་དགུའི་ཆར་ཕོབ་འཛམ་གླིང་གི ། སྐྱེ་འགྲོའི་དབུལ་བ་སེལ་བའི་ཕྲིན་ལས་མཛོད། ། དེ་ལྟར་མཆོད་འོས་རྣམས་ལ་གུས་བཏུད་ནས། ། བསྟན་དང་དད་ལྡན་སློབ་མར་ཕན་པའི་ཕྱིར། ། དཔལ་ཆེན་ཁྲག་འཐུང་རྡོ་རྗེ་གཞོན་ནུ་ཡི། ། ཕྲིན་ལས་རྣམ་བཞིའི་སྦྱིན་སྲེག་ཆོ་ག་བཤད། ། བདག་ལྟ་དམ་པའི་མགོན་གྱིས་རྗེས་བཟུང་ཀྱང་། ། དུག་གསུམ་ཤུགས་ཀྱིས་བློ་གྲོས་སྣང་བ་འགྲིབ། ། དེ་ལྟ་མོད་ཀྱང་རྒྱ་བོད་ཚད་ལྡན་གྱི། །
གཞུང་དང་བསྟུན་ཏེ་འདིར་ནི་བྲི་བར་བྱ། ། འདིར་ནི་མཁས་མང་དགའ་བའི་ལེགས་བཤད་ཆ། ། མ་མཆིས་མོད་ཀྱང་ལྷག་བསམ་རབ་དཀར་བས། ། བདག་འདྲའི་བྱིས་བློའི་ཚོགས་ལ་ཕན་ཕྱིར་དུ། ། གསལ་བར་ངག་གིས་བཤད་ལ་སུ་ཞིག་བསྙོན། ། ཞེས་མཆོད་པར་བརྗོད་ཅིང་བཤད་པར་དམ་བཅས་ནས། དེ་ལ་འདིར་དཔལ་ཆེན་རྡོ་རྗེ་གཞོན་ནུ་འདི་ལ་ཐུན་མོང་དང་ཐུན་མོང་མ་ཡིན་པའི་གདམས་པ་རྒྱ་མཚོ་ལྟ་བུ་ཟབ་ཅིང་ཆེས་ཟབ་པའི་ལུགས་སྲོལ་ཤིན་ཏུ་མང་བ་ཞིག་ཡོད་ཀྱང་། མདོར་བསྡུ་ན་ཕུར་པ་ས་ལུགས། ཁྱི་ནག་གྱང་འགྱེལ་ལུགས། ཕུར་པ་ཇོ་མོ་ལུགས།
ལམ་ལགས་བྱང་ཆུབ་རྡོ་རྗེ་ནས་བརྒྱུད་པ་སྟེ་ལུགས་སྲོལ་ཆེན་པོ་བཞིར་འདུག་པ་ལས། ད་ལམ་འདིར་སྐབས་སུ་བབས་པ་སློབ་དཔོན་ཆེན་པོ་པདྨ་འབྱུང་གནས་ཀྱི་དངོས་སློབ་སད་མི་མི་བདུན་གྱི་ནང་ཚན་ནཱ་གནྜེ་རཀྵི་ཏ་སྟེ། བོད་སྐད་དུ་ཀླུ་དབང་སྲུང་བ་ཞེས་པའི་འཁོན་སྟོན་ཆེན་པོ་རྡོ་རྗེ་གཞོན་ནུ་དང་། ཞལ་མི་གཉིས་པ་དེ་ཉིད་ཀྱིས་སློབ་དཔོན་ཆེན་པོའི་དགོངས་པ་དང་མཐུན་པར་ལེགས་པར་བཀྲལ་ཞིང་ཐུགས་དམ་ཉམས་བཞེས་ཀྱི་སྙིང་པོར་མཛད་ཅིང་། དེ་ནས་འཁོན་སྟོན་རྡོ་རྗེ་རིན་ཆེན་སོགས་དྲག་སྔགས་ཀྱི་ནུས་མཐུ་དང་ལྡན་པའི་སྐྱེས་ཆེན་རྣམས་ཀྱིས་ཐུགས་ཉམས་སུ་བཞེས་ལ། དེ་རྗེས་ཕྱག་ན་པདྨོའི་རྣམ་སྤྲུལ་རྗེ་བཙུན་བརྩེ་བ་ཆེན་པོ་ཀུན་དགའ་སྙིང་པོ་ཡབ་སྲས་རྗེས་འབྲངས་ཞལ་སློབ་ཀྱི་ཚོགས་དང་བཅས་པའི་ཐུགས་དམ་གྱི་ཡང་སྙིང་ཐུན་མོང་མ་ཡིན་པའི་དཔལ་ཆེན་རྡོ་རྗེ་གཞོན་ནུ་ས་ལུགས་སུ་གྲགས་པ་འདི་ལ་ཡང་ཟབ་ཅིང་རྒྱ་ཆེ་བའི་ཆོས་སྐོར་མཐའ་ཡས་པ་ཞིག་བཞུགས་པ་རྣམས་ཀྱི་ནང་ནས་འདིར་ཕྲིན་ལས་བཞིའི་སྦྱིན་སྲེག་གི་ཆོ་ག་བྱ་ཚུལ་གྱི་ལག་ལེན་ཁྲིགས་ཆགས་བསྡེབས་ཏེ། བདག་དང་དོན་གཉེར་གྱི་སློབ་མ་རྣམས་ལ་ཕན་པའི་ཕྱིར་འབྲི་བ་ལ་དོན་བཞི་སྟེ། ཞི་བའི་སྦྱིན་སྲེག རྒྱས་པའི་སྦྱིན་སྲེག དབང་གི་སྦྱིན་སྲེག
དྲག་པོའི་སྦྱིན་སྲེག་དང་བཞིའོ། ། དང་པོ་ཞི་བའི་སྦྱིན་སྲེག་ལ་ཡང་གསུམ་སྟེ། སྔོན་འགྲོ། དངོས་གཞི། རྗེས་སོ། ། སྔོན་འགྲོ་ལའང་གསུམ་སྟེ། ཐབ་ཁུང་བཤད་པ། རྫས་དང་ཡོ་བྱད་བཤད་པ། རྒྱན་དང་འདུག་སྟངས་བསམ་པ་དང་དུས་ཁ་བལྟ་ཕྱོགས་བཤད་པའོ། ། དང་པོ་ཐབ་ཁུང་ནི་ཕུར་པ་གསང་བའི་རྒྱུད་ལས།
ཁྲུ་གང་ཟླུམ་པོ་བདུད་རྩིས་བྱུགས། ། དེ་ལ་རྡོ་རྗེའི་ཕྲེང་བས་བསྐོར། ། ཞེས་དང་ཡཀྵ་མེ་དབལ་བསྲེག་པའི་འཕྱོང་ལས། ཟླུམ་པོ་ཞི་བ་ཆེན་པོ་སྟེ། ། ཐིག་ལེ་ཆེན་པོའི་ཀློང་དུ་རྩིག ། ཅེས་གསུངས་པ་ལྟར་ཐོག་མར་གནས་ཁང་དབེན་ཞིང་ཡིད་དང་མཐུན་པའི་སར་ཆག་ཆག་དང་ཕྱི་དོར་ལེགས་པར་བྱས། གནས་གསར་པ་ཡིན་ན་ས་ཆོག་དང་། དེ་མ་ཡིན་པའི་གནས་ཁང་བྱིན་ཅན་གཞན་དུ་ནི་མི་དགོས་ལ། གང་ལྟར་ཕྱོགས་དེར་ས་ཕག་ལ་སོགས་པའི་ཐབ་སྟན་རྒྱར་ཁྲུ་གང་པ། དཔང་སུ་རྐང་གང་ཙམ་ཡོད་པའི་སར་འཇིམ་པས་ཞལ་བ་ལེགས་པར་བྱས་ལ་ས་དཀར་དང་འབྱོར་ཚེ་ཙནྡན་དཀར་པོའི་ཁུ་བས་བྱུག
དེར་སྲད་བུ་བཙན་དམར་གྱིས་བྱུགས་པའི་ཐིག་ཆེན་བརྒྱད་སྤྱི་དང་མཐུན་པར་བཏབ་ལ། དབུས་ནས་མཐོ་གང་གི་ཚད་ཟླུམ་པོར་བསྐོར་བ་ནི་ཐབ་ཀྱི་དངོས་གཞི་དང་། དེའི་ཕྱི་རོལ་དུ་སོར་བཞི་པ་བསྐོར་བ་ཁ་ཁྱེར་དང་། སླར་ཡང་སོར་བཞི་བསྐོར་བ་མུ་རན་དང་ཚད་དེ་ཉིད་ཀྱིས་ཚངས་ཐིག་དང་མུ་རན་འཛོམས་པའི་ས་ནས་ཟུར་ཐིག་བཞིའི་སྟེང་དུ་མཚན་མ་བྱས་ལ་ཐིག་བཞི་ལེགས་པར་སྦྲེལ་བའི་སྟེང་དུ་གྲུ་བཞི་དང་། དེའི་གྲྭ་བཞིར་རྡོ་རྗེའི་རྩེ་ནང་ངོས་སུ་བསྟན་པའི་ཟླ་ཕྱེད་རྡོ་རྗེ་བྱ། ཞེས་པ་ལས་མ་གསུངས་ཀྱང་ད་ལྟར་གྱི་ཕྱག་ལེན་ལ་སྟེགས་བུ་གྲུ་བཞི་པའི་ཕྱི་རོལ་དུའང་སོར་བཞིའི་ཚད་ཀྱི་ཆ་ག་གྲུ་བཞི་པ་མཛད་པ་ནི། བྲི་བྱ་ལ་མིག་སྔར་མཛེས་པ་དང་སྒོམ་དོན་ལ་སྟེགས་བུའི་དཔངས་ཀྱི་ཚད་ཡིན་གསུངས། ཐབ་ཀྱི་དབུས་ནས་སུམ་གཉིས་ཕྱིར་བཞག་པའི་ནང་གི་སུམ་ཆ་ཟླུམ་པོར་བསྐོར་བའི་དབུས་སུ་འཁོར་ལོའི་ལྟེ་བ་དང་། ཕྱིའི་སུམ་གཉིས་ལ་རྩིབས་བཅུ་པ་རྣམས་བྱ། ཁ་ཁྱེར་རམ་མུ་རན་གང་རུང་རྡོ་རྗེ་ཁ་ཟླུམ་པོའི་ཕྲེང་བས་བསྐོར་བ་ཁ་དོག་འདྲེས་པའི་སྐྱོན་སྤངས་པའི་ཕྱིར་རྡོ་རྗེའང་དམར་པོར་བྲི།
དེའང་རྡུལ་ཚོན་གྱིས་འབྲི་ཚེ་ཐབ་ཁུང་རྡུལ་ཚོན་དཀར་པོས་གཞི་ཐམས་ཅད་བྲིས་ལ་གཅད་དང་རྡོ་རྗེ་རྣམས་དམར་པོས་བྱ། འཁོར་ལོ་རྩིབས་བཅུ་སེར་པོ། མུ་ཁྱུད་གཉིས་ལ་ལྗང་ཁུ་བྱའོ། ། འཁོར་ལོའི་དབུས་སུ་ཉི་གདན་ལ་གཙོ་བོ་ཡབ་ཡུམ་གྱི་ཚོན་སྤུང་སྔོན་པོ་ཆེ་ཆུང་གཉིས་བྱ། རྩིབས་བཅུ་དང་འཁོར་ལོའི་ཕྱིའི་ཕྱོགས་བཞིར་ཉི་གདན་གྱི་ཚོན་སྤུང་དམར་པོ། ཤར་རྩིབས་གཡས་པར་ཚོན་སྤུང་སྔོན་པོ། གཡོན་པར་སྔོ་སྐྱ་མེ་མཚམས་སྔོན་པོ། ལྷོ་སྔོན་པོ། ལྷོ་ནུབ་སྔོ་རྐྱ། ནུབ་གཡས་དམར་པོ།
གཡོན་ནག་པོ། ནུབ་བྱང་དཀར་པོ། བྱང་ལྗང་ཁུ། བྱང་ཤར་སེར་པོ་རྣམས་ཆེ་ཆུང་གཉིས་རེ་བྱ། འདི་རྣམས་ལ་ཕྲ་ཕྱག་གི་ཚོན་སྤུང་མེད་ཀྱང་ཆད་པའི་སྐྱོན་མེད། འཁོར་ལོའི་ཕྱིའི་ཕྱོགས་བཞིར་ཤར་གྱི་ཉི་གདན་ལ་དཀར་པོ། ལྷོ་སེར། ནུབ་དམར། བྱང་ལྗང་ཁུ་རྣམས་རེ་རེའམ། ཡང་ན་དབུས་དང་།
རྩིབས་བཅུ་གཉིས་དང་། ཕྱིའི་ཕྱོགས་བཞི་རྣམས་སུ་ནས་ཀྱི་ཚོན་སྤུང་བྱ། འདི་རྣམས་ནི་དཀྱིལ་འཁོར་གྱི་གཙོ་བོ་དང་། ལས་བྱེད་ཀྱི་སློབ་དཔོན་གཉིས་ཞལ་སྤྲོད་དུ་ཡོང་བའི་རྒྱུ་མཚན་གྱིས་གཙོ་བོའི་ཞལ་འཇིག་རྟེན་པའི་ནུབ་དྲངས་པོར་གཟིགས་དགོས་པས་དེའི་དོན་གྱིས་ཧཱུྃ་མཛད་ཀྱི་ཚོན་སྤུངས་ཀྱང་རྟེན་པའི་ནུབ་རྩིབས་གཡས་པར་འབྱུང་། དེའི་རྗེས་སུ་དཔགས་ནས་ཁྲོ་བོ་གཞན་སྒོ་མ་དང་བཅས་པའི་ཚོན་སྤུངས་ཀྱང་འགོད་ལུགས་ཀྱི་ཁུངས་ཤེས་པར་བྱའོ། ། གཉིས་པ་རྫས་དང་ཡོ་བྱད་བཤམས་པ་ནི། གསང་རྒྱུད་ལས། བུད་ཤིང་དཀར་པོའི་རིམ་པ་ལ། ། ཞེས་གསུངས་པས། རབ་འབྱོར་ན་ཚེར་མ་ཅན་མ་ཡིན་པའི་འོ་མ་ཅན་གྱི་ཤིང་གིས་ཐབ་ཁུང་བརྩིག་ཅིང་སྲེག་རྫས་སུ་འབུལ་བ་ནི།
དེ་མ་འབྱོར་ན་སྲོག་ཆགས་མེད་པའི་ལྕི་བ་སྐམ་པོས་ཁ་ཁྱེར་གྱི་སྟེང་ནས་ཟླུམ་པོར་བརྩིགས་པ་ལ་ནང་གི་ཤར་ལྷོའི་མཚམས་སུ་ཏིང་ལོ་ཆེ་བ་ཞིག་ཀྱང་བཤམས་ལ་བཞག་གོ ། སྲེག་རྫས་གཞན་ཡང་། ཡམ་ཤིང་མར་ཏིལ་ཟས་མཆོག་དང་། ། སོ་བ་འབྲས་ནས་གྲོ་དང་ནི། ། སྲན་མ་དུར་ཝ་ཀུ་ཤ་རྣམས། ། ལག་ལེན་ཇི་བཞིན་ལེགས་པར་བཤམས། ། ཞེས་གསུངས་པ་ལྟར། ཡམ་ཤིང་གོང་དུ་བསྟན་པ་ལྟར་འོ་མ་ཅན་གྱི་ཤིང་གང་ཡོད་རུང་བ་སྟེ། དེའི་ཚད་ཀྱང་། གསང་རྒྱུད་ལས།
སྦོམས་སུ་ཆག་གང་ཚད་ཡིན་ཏེ། ། མཛུབ་གང་མཆུ་རུ་ཡོད་པའོ། ། ཞེས་གསུངས་ལ། ད་ལྟར་ཕྱག་ལེན་ལ་ནི། སློབ་དཔོན་གྱི་ཁྲུ་གང་གི་ཚད་རྩ་རྩེ་མར་དང་སྦྲང་རྩིས་བྱུགས། མར་ནི་རབ་འབྲི་མར་ལ་སོགས་པ་རྩི་བཅུད་དང་ལྡན་ཞིང་དྲི་ཞིམ་པ་འབའ་ཞིག་མངར་གསུམ་གྱི་ཁུ་བ་བཏིགས་ལ་བྱ། དེ་མིན་ན་གང་ཡང་རུང་བས་སོ། ། ཏིལ་ནི་མོན་དང་ཁམས་ནས་ཐོན་པའི་ཏིལ་དཀར་ཏིལ་ནག་གང་རུང་ངོ་། ། ཟས་མཆོག་ནི། དཀར་གསུམ་མངར་གསུམ་མར་ལས་བརྫིས་པའི་ཕྱེ་མའམ།
ཡང་ན་མར་སྐྱ་ཞིག་དང་སྦྱར་བའོ། ། སོ་བ་ནི་འབྲས་ཀྱི་སོ་བ། འབྲས་ནི་རྒྱ་གར་རྒྱ་ནག་མོན་ནས་ཐོན་པའི་འབྲས་གང་རུང་ངོ་། ། ནས་དང་གྲོ་ནི་བོད་ཉིད་ནས་འབྱུང་ལ། སྲན་མ་ནི་རབ་རྒྱ་སྲན་ནམ། དེ་མིན་ནའང་བོད་སྲན་གྱིས་རུང་ལ། དུར་ཝ་ཡང་རྒྱ་ནག་གི་དུར་ཝ་ཁོ་ན་ལ་བྱ་ཞིང་། དེ་མིན་ན་བོད་ཀྱི་རྩ་རམ་པ་ལ་བྱའོ། ། ཀུ་ཤའང་རྒྱ་གར་གྱི་ཁོ་ན་འབྱོར་ཚེ་རབ་དེ་མེད་ཚེ་བོད་ཀྱི་འཇག་མས་ཀྱང་རུང་བར་གསུངས། དེ་རྣམས་ནི་བསྲེག་རྫས་ཡིན་ལ།
གཞན་ཡང་ཐབ་ཀྱི་མི་གཙང་བ་སེལ་བའི་ཀུན་ཤའི་ཆུན་པོ། བརྒྱད་པོ་དང་ཡོ་བྱད་བསང་བའི་དྲི་བཟང་གི་ཆུ་དུང་ཆོས་འཐོར་ཡབ་དང་བཅས་པ། རང་གི་གཡོན་ཐབ་ཀྱི་གཡས་ནས་ཆུ་གཉིས་སྔོན་འགྲོའི་ཉེར་སྤྱོད་འོ་མས་ཁ་བསྒྱུར་བ། རང་གི་གཡས་ཐབ་ཀྱི་གཡོན་ན་ཤིང་སྟེགས་ལ་སོགས་པའི་ཁར་འབྱོར་ཚེ་དངུལ་ལམ་ཤེལ་དུང་དཀར་གྱི་ཏིང་གི་ནང་དུ་གོང་གི་བསྲེག་རྫས་རྣམས་གོ་རིམ་མ་ལོག་པར་ཁ་གསོ་དང་བཅས་པར་བཤམས། རང་གི་མདུན་དུ་འཇིམ་པ་ལས་བྱས་པའི་མེ་ཡོལ་དཀར་པོ་ལ་གངས་རི་ཆུ་རིས་ཝྃ་བྲིས་པ་བཞག དེའི་རྒྱབ་ལྕོག་རྩེའི་སྟེང་དུ། རྡོར་དྲིལ་ཌཱ་མ་རུ། ནང་མཆོད་འཐོར་ནས། དགང་གཟར་བླུག་གཟར་ཁ་སྦྱར་བ་རྡོར་དྲིལ་གྱི་བར་དུ་བཞག གཞན་ཡང་ཧ་ཅང་མི་འགྱང་བར་འབྱོར་ན་རྡོ་རྗེ་གཞོན་ནུ་དཀར་བདུད་ལྕམ་དྲལ་ཕུར་སྲུང་དང་བཅས་པའི་སྐུ་བྲིས་འབུར་གང་རིགས་ཐབ་དང་ཡོ་བྱད་ལ་ཞལ་ཕྱོགས་པར་དགྲམ།
དེའི་མདུན་དུ་སྟེགས་མཐོ་བར་རས་དཀར་གྱིས་བཀབ་པའི་སྟེང་དུ་འབྲུ་སྣ་ཚོགས་གཅལ་དུ་བཀྲམ། དེའི་སྟེང་དུ་མཉྫིའི་ཁར་དཔལ་ཆེན་པོའི་གཏོར་མ་སྟོད་སུམ་གཉིས་ཟུར་གསུམ་དབལ་ཅན། སྨད་སུམ་ཆ་ཟླུམ་པོ་མཐེབ་ཀྱུ་བཞིས་བསྐོར་བ་བརྒྱན་པར་འབྱོར་ན་མར་ཚོན་གྱིས་རྩེ་རྒྱན་ལ་ཕྱག་མཚན་དྲུག་ཀའམ། དེ་མིན་ནའང་རྡོ་རྗེ་རྩེ་དགུ་པ་མཐའ་མེ་རིས་ཀྱིས་བསྐོར་བ་རྩེ་མོར་ཉི་ཟླས་མཛེས་པ་དར་ནག་གི་གུར་མདུང་ཐུང་དང་བཅས་པ། གཞན་ཡང་མར་སྒོར་མེ་རིས་སོགས་ལག་ལེན་བཞིན་ནོ། ། བསྡུ་ན་མིག་གསུམ་མར་རྒྱན་ཅི་རིགས། ཆེད་དུ་བསད་ཤ་མ་ཡིན་པའི་ཤ་ཡིས་བརྒྱན་པ། དེའི་གཡས་གཡོན་དུ་མི་ཐོད་ཚད་ལྡན་དངོས་སམ་རྡོ་ཤིང་འཁར་བ་ལ་ཐོད་གཟུགས་བཅོས་པའམ་ཡང་ན་སྤྲེལ་ཐོད་ཀྱི་ནང་དུ་གཡས་སུ་ཆང་གཙང་མ་ཚ་སྐྱུར་དང་བྲལ་བ་ལ་བདུད་རྩི་རིལ་བུ་བདུད་རྩི་ཆོས་སྨན་སོགས་བྱིན་ཅན་གྱི་སྨན་ཞིབ་པར་བཏགས་ལ་མདོག་འགྱུར་བར་བཏབ། གཡོན་དུ་གཡག་རྒོད་སོགས་ཀྱི་ཁྲག་གཙང་མ་དངོས་སམ་ཁྲག་སྐམ་ཆང་ལ་སྦྱར་བ་ལ། ག་པུར།
སིཧླ། ཛ་ཏི་སོགས་བསིལ་སྨན་དང་བདུད་རྩི་རིལ་བུ་བཏབ་པ། དེའི་མདུན་དུ་འདས་གཏོར་ཟླུམ་པོ་གསུམ་མམ་ལྔའམ་བདུན་ནམ་བཅུ་གང་རུང་དར་ནག་གི་འཕྱང་འཕྲུལ་བཅས་པ་བཤམས། བསྐང་བ་བྱེད་ཚེ། བསྐང་གཏོར་ཀྱང་ཕྱག་ལེན་ལྟར་ཐུན་གཏོར་དང་བཅས་པ། ཆུ་གཉིས་སྔོན་འགྲོའི་ཉེར་སྤྱོད། ཕུད་ཆང་། གུ་གུལ། སྤོས་ཀྱི་རིངས་བུ་སོགས་དགོས་པའི་ཡོ་བྱད་རྣམས་མ་ཚང་བ་མེད་པར་འདུ་བྱའོ། ། གསུམ་པ་རྒྱན་དང་འདུག་སྟངས་བསམ་པ་དང་དུས་ཁ་བལྟ་ཕྱོགས་བཤད་པ་ནི།
རྣལ་འབྱོར་པ་སྒྲུབ་གྲོགས་དང་བཅས་པ་ཐམས་ཅད་གོས་དཀར་དང་སྟན་དཀར་འབའ་ཞིག་བྱ་བའམ། ཡང་སློབ་དཔོན་ཁོ་ནས་ཤེལ་དཀར་གྱི་ཕྲེང་བ་བཟུང་ལ་གོས་རྒྱན་དཀར་པོའི་ཆས་སུ་ཞུགས་ཤིང་སྟན་དཀར་པོ་ལ་སྐྱིལ་མོ་ཀྲུང་གིས་ལུས་དྲང་པོར་བསྲངས་ནས་འདུག་ལ་སེམས་ཀྱིས་བདག་གཞན་སེམས་ཅན་ཐམས་ཅད་ཀྱི་ནད་གདོན་སྡུག་བསྔལ་བར་གཅོད་ཐམས་ཅད་ཞི་བར་བྱའོ་སྙམ་པའི་བསམ་པ་དང་ལྡན་པ་སྟེ། དེ་ཡང་གསང་རྒྱུད་ལས། འཇིག་རྟེན་ཁམས་ནི་ཐམས་ཅད་ནས། ། རྨུགས་པའི་སེམས་ཅན་འགྲོ་གང་ལས། ། ཞི་བའི་ལས་ལ་སྦྱར་བར་བྱ། ། ཞེས་གསུངས་སོ། ། དུས་ནི་ཞི་བ་ལ་རབ་དབྱར་ཟླ་ར་བའི་ནམ་ལང་ངམ། དེ་མིན་ན་ཟླ་བ་གང་རུང་གི་ནམ་ལང་ལའོ། ། ཁ་ནི་ཤར་དུ་བལྟའོ། །
དེ་རྣམས་ཀྱིས་སྔོན་དུ་འགྲོ་བ་ཐབ་ཁུང་རྫས་དང་ཡོ་བྱད་རྒྱན་དང་འདུག་སྟངས་བཤད་པ་རྣམས་བསྟན་ཟིན་ཏོ། ། འདིར་སྨྲས་པ། དུས་གསུམ་རྒྱལ་བ་ཞི་བའི་ཕྲིན་ལས་ཀྱིས། ། བདག་དང་གཞན་གྱི་ནད་གདོན་སྡིག་སྒྲིབ་ཚོགས། ། ཞི་བྱེད་ངོ་མཚར་རྟེན་འབྲེལ་རྫས་མཆོག་རྣམས། ། ཚུལ་བཞིན་བཤམ་འདི་མ་འཁྲུལ་དགོངས་དོན་ལགས། ། བར་སྐབས་ཀྱི་ཚིགས་བཅད་དོ། ། རྩ་བའི་གཉིས་པ་དངོས་གཞི་ལ་ཡང་བཞི་སྟེ། བདག་བསྐྱེད་པ། ཐབ་ཁུང་རྫས་དང་ཡོ་བྱད་བྱིན་གྱིས་བརླབས་པ།
འཇིག་རྟེན་དང་འཇིག་རྟེན་ལས་འདས་པའི་མེ་ལྷ་བསྐྱེད་ཅིང་སྤྱན་དྲངས་ཏེ་མཆོད་བསྟོད་བསྲེག་རྫས་འབུལ། བསྙེན་པ་དང་རྒྱུན་གྱི་སྦྱིན་སྲེག་གི་དབྱེ་བ་བསྟན་པ་ཞར་བྱུང་འཕྲོས་དོན་དང་བཅས་པ་སྟེ་བཞིའོ། ། དང་པོ་བདག་བསྐྱེད་པ་ནི། རྒྱས་པར་ནི་ཆོས་རྗེ་བླ་མས་མཛད་པའི་སྒྲུབ་ཐབས་རྒྱས་པ་བཀླག་པས་དོན་གྲུབ་རིག་འཛིན་བསྐུལ་ཡན་བྱ། བསྡུ་ན་ས་ལོས་མཛད་པའི་ཕུར་ཆུང་ལ་སྔགས་འཆང་ངག་གི་དབང་པོས་ཕྱག་ལེན་རྣམས་མཆན་བུར་བཏབ་པ་ནང་བཞིན་གྱི་བཟླས་པ་བསྡུ་བའི་བར་རྫོགས་པར་བསྒོམས་པ་ནི་བདག་བསྐྱེད་དོ། ། སྐབས་འདིར་ཏིང་ངེ་འཛིན་གྱིས་མེ་སྦར་བར་བསམ། གཉིས་པ་ཐབ་དང་ཡོ་བྱད་བསངས་ཤིང་བྱིན་གྱིས་བརླབས་པ་ནི་ཐོག་མར་གོང་དུ་བཤད་པའི་དུང་ཕོར་ནང་གི་དྲི་བཟང་གི་ཆུ་ལ་དམིགས་ཏེ་རྡོ་རྗེའི་རྩེས་ནང་མཆོད་གཏོར་ལ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཚིནྡྷ་ཚིནྡྷ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷ་ཝ་ཤདྡྷོ྅ཧཾ། སྟོང་པའི་ངང་ལས་ཤཾ་ལས་བྱུང་བའི་དུང་ཕོར་མཚན་ཉིད་དང་ལྡན་པའི་ནང་དུ་ཧཱུྃ་ལས་བྱུང་བའི་བསངས་ཆུ་དྭངས་ཤིང་ཐོགས་པ་མེད་པ་ཐབ་དང་ཡོ་བྱད་ཐམས་ཅད་ཀྱི་འབགས་པ་དང་མ་དག་པ་སེལ་བའི་ནུས་པ་དང་ལྡན་པར་གྱུར།
ཨོཾ་བཛྲ་ཀྲོ་དྷ་ཨ་མྲྀ་ཏ། སོགས་འཁྱིལ་པའི་སྔགས་ཉེར་གཅིག་བརྗོད་པས་བྱིན་གྱིས་བརླབས། དེ་ནས་འཐོར་ཡབ་ཀྱིས་ཀུ་ཤའི་རྩེས་ཆུ་དེ་ཉིད་ནས་བླངས་ཏེ་མཆོད་རྫས་དང་བསྲེག་རྫས་ཐམས་ཅད་ལ་འཐོར་ཞིང་སྔར་གྱི་སྔགས་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨཱཿལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ལས་བྱུང་བའི་ལྷ་རྫས་ཀྱི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་མཆོག
ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་དཔལ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་དང་། བསྲེག་རྫས་རྣམས་ཀྱང་གཙང་ཞིང་ཡིད་དུ་འོང་བ་ཞི་བའི་ལས་སྒྲུབ་པའི་ནུས་པ་དང་ལྡན་པར་གྱུར། ཨོཾ་བཛྲ་ཨ་ཧ་ར་ལི་ཧཱུྃ། ཨོཾ་བཛྲ་ཨ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། ཨོཾ་བཛྲ་ཤཱཔྟ་ཨཱཿཧཱུྃ།
ཨོཾ་བཛྲ་ཨུཏྠ་ཕ་ལ་ཡ་ཧཱུྃ། ཨོཾ་བཛྲ་བི་པཱུ་ར་ཡ་ཧཱུྃ་ཕཊ་ཀྱིས་མཆོད་རྫས་རྣམས་སོ་སོའི་ཕྱག་རྒྱ་དང་བཅས་པས་བྱིན་གྱིས་བརླབས། དེ་ནས་མཆོད་ཡོན་གྱི་ཕྱག་རྒྱ་ཁོ་ན་བྱ་ཞིང་། ཨོཾ་ཨཱཿཧཱུྃ་སྭཱཧཱས་ཡམ་ཤིང་དང་། ཨོཾ་ཤྲཱི་སྭཱཧཱས་མར། ཨོཾ་ཛྲིཾ་སྭཱཧཱས་འབྲུ། ཨོཾ་ཨོཾ་སྭཱཧཱས་རྫས་ཐམས་ཅད་བཀྲུ ཨོཾ་ཀུ་རུ་ཀུ་རུ་སྭཱཧཱས་རྫས་ཐམས་ཅད་སྦྱོང་བ་ནི་རྫས་བྱིན་གྱིས་བརླབས་པའོ། ། ཐབ་ཁུང་བྱིན་གྱིས་བརླབ་པ་ནི། ཡང་སྔར་བཞིན་བསངས་ཆུ་གཏོར་ལ། བཛྲ་ཀྲོ་དྷས་བསངས།
སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་བྱུང་བའི་ཞི་བའི་ཐབ་ཁུང་དཀར་པོ་ཟླུམ་པོ་རྒྱར་ཁྲུ་གང་ཟབས་སུ་ཁྲུ་ཕྱེད་ཁ་ཁྱེར་དང་མུ་རན་ལ་རྡོ་རྗེས་མཚན་ཞིང་། ཕྱི་རོལ་སྟེགས་བུ་གྲུ་བཞི་པའི་གྲྭ་བཞིར་ཟླ་ཕྱེད་རྡོ་རྗེས་མཚན་པ་དྭངས་ཤིང་ཐོགས་པ་མེད་པ་བུད་ཤིང་བརྩིགས་པ་དང་བཅས་པར་གྱུར། ཞེས་བརྗོད་ཅིང་བསམ་པ་ནི་ཐབ་ཁུང་བསྐྱེད་ཅིང་བྱིན་གྱིས་བརླབས་པའོ། ། གཉིས་པ་འཇིག་རྟེན་དང་འཇིག་རྟེན་ལས་འདས་པའི་མེ་ལྷ་བསྐྱེད་ཅིང་སྤྱན་དྲངས་པ་མཆོད་བསྟོད་བསྲེག་རྫས་འབུལ་བ་ནི། དེའི་དབུས་སུ་པཾ་ལས་པདྨ་དང་རཾ་ལས་ཉི་མའི་སྟེང་དུ་རཾ་ལས་བགྲང་ཕྲེང་རཾ་གྱིས་མཚན་པ་ལས་འོད་ཟེར་འཕྲོས་འདུས་གཅིག་ཏུ་གྱུར་པ་ལས་མེ་ལྷ་སྐུ་མདོག་དམར་པོ་འོད་ཟེར་དཀར་པོ་འཕྲོ་ཞིང་འདུ་བ་ར་སྐྱེས་ལ་ཞོན་པ་ཞལ་གཅིག་ཕྱག་གཉིས་གཡས་བགྲང་ཕྲེང་དང་། གཡོན་སྤྱི་བླུགས་འཛིན་པ་གསུས་ཁྱིམ་ཆེ་བ་རལ་པའི་ཐོར་ཚུགས་དང་སྨ་ར་ཨག་ཚོམ་ཅན་དྲང་སྲོང་གི་ཚོགས་ཀྱིས་བསྐོར་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། རང་གི་སྙིང་ཁ་ནས་འོད་ཟེར་འཕྲོས་པས་ཤར་ལྷོ་ནས་མེ་ལྷ་འཁོར་བཅས་ཨོཾ་བཛྲ་ས་མ་ཛཿ
ཞེས་དང་། ལག་པ་གཉིས་ཀྱི་མཐེ་བོང་གུང་མོའི་རྩ་བར་བཞག མཛུབ་མོ་གུང་མོའི་རྒྱབ་ནས་བཀབ་ལ་དབྱུག་གུ་རྩེ་གསུམ་པའི་ཕྱག་རྒྱ་རྣ་བའི་དྲུང་དུ་གཡབ་ཅིང་། ཨོཾ་ཚུར་བྱོན་ཚུར་བྱོན་འབྱུང་པོ་ཆེ། ། མེ་ལྷའི་རྒྱལ་པོ་རང་སྲོང་མཆོག ། སྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་གཤེགས་སུ་གསོལ། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་སྒྲུབ་པ་པོ། ། ཐུགས་རྗེས་སེམས་ཅན་དོན་མཛད་པ། །
འདི་ཉིད་དུ་ནི་གཤེགས་སུ་གསོལ། ། ཨོཾ་ཨགྣི་ཡེ་མ་ཧཱ་ཏེ་ཛ་སརྦ་ཀརྨ་པྲ་ས་དྷ་ཀ་མ་ཧཱ་བྷུ་ཏ་དེ་ཝ་རྀ་ཥི་དེ་ཝི་ཛ་སཏྭཾ། མ་གྲྀ་ཧི་ཏྭ། སརྦ་སཏྭཱརྠ་ཀྲྀ་ཏོ་ཨཱཿཧཱུྃ་ཏི་ཨསྨིནྣི་ནྣི་ཧི་ཏོ་བྷ་ཝ་པདྨ་ཀ་མ་ལ་ཡ་སཏྭཾ། ཞེས་པས་སྤྱན་དྲངས་ཤིང་གདན་ཕུལ། ཨོཾ་ཨགྣི་ཡེ་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ
གནྡྷེ། ནཻ་ཝི་དྱེ། ཤཔྟ་ཨཱཿཧཱུྃ། དེ་ནས་ཐལ་མོ་སྦྱར་བ་ལས་གུང་མོའི་ཚིགས་བར་པའི་རྒྱབ་ནས་མཛུབ་མོ་གཉིས་བཙུགས་སྲིན་ལག་གཉིས་ལག་མཐིལ་དུ་བཀུག་མཐེབ་ཆེན་དང་མཐེ་ཆུང་སོ་སོར་སྦྱར་བ་རྡོ་རྗེ་རྩེ་ལྔ་པའི་ཕྱག་རྒྱ་བཅས་ལ་དམ་བཞག་པ་ནི། ཨོཾ་བཛྲ་ཨ་ན་ལ་མ་ཧཱ་བྷུ་ཏ་ཛྭ་ལ་ཡ་སརྦ་དུཥྚཾ་བྷསྨིན་ཀུ་རུ་ཧཱུྃ་ཕཊ་ཏྲི་ཤྱ་ཧོཿ ཛཿཧཱུྃ་བཾ་ཧོ། ས་མ་ཡ་སཏྭཾ། ཞེས་པས་དམ་ལ་བཞག དེ་ནས་རང་གི་སྙིང་ཁ་ནས་སྒོ་མ་བཞི་སྤྲོས་ལ་དགུག་གཞུག་བཅིང་སྡོམ་དབང་དུ་མཛད་པར་བསམ་ཞིང་། ལག་པ་གཉིས་རྡོ་རྗེ་ཁུ་ཚུར་ལག་གཡོན་པའི་མཐེའུ་ཆུང་ལ་གཡས་པའི་མཛུབ་མོ་སྦྲེལ་བ་ལྕགས་ཀྱུའི་ཕྱག་རྒྱ་བཅའ་ཞིང་།
ཨོཾ་བཛྲ་པཀྵི་ནི་ཧཱུྃ་ཛཿ ཞེས་བརྗོད་པས་རྡོ་རྗེ་གནོད་སྦྱིན་མས་མེ་ལྷ་ཡེ་ཤེས་པར་ལྕགས་ཀྱུས་རེག་པས་དམ་ཚིག་པའི་སྤྱི་བོར་སྤྱན་དྲངས། རྡོ་རྗེ་ཁུ་ཚུར་གཉིས་གཡོན་པའི་རྒྱབ་བཞག་པ་ཞགས་པའི་ཕྱག་རྒྱ་དང་། ཨོཾ་བཛྲ་བྷཻ་ར་ཝེ་ཧཱུྃ་ཧཱུྃ། ཞེས་བརྗོད་པས་རྡོ་རྗེ་འཇིགས་བྱེད་མས་མེ་ལྷའི་ཞབས་ལ་ཞགས་པ་རེག་པས་དམ་ཚིག་པའི་སྤྱི་བོ་ནས་བསྟིམ་པར་བསམ། རྡོ་རྗེ་ཁུ་ཚུར་ལས་མཐེ་ཆུང་གཉིས་སྦྲེལ་མཛུབ་མོ་གཉིས་ཀྱི་རྩེ་མཐུར་ཁ་གྱེན་དུ་བསྟན་པ་ལྕགས་སྒྲོག་གི་ཕྱག་རྒྱ་བཅས་ལ། ཨོཾ་བཛྲ་ཨ་མྲྀ་ཏ་ཧཱུྃ་བཾ། ཞེས་བརྗོད་པས་རྡོ་རྗེ་བདུད་རྩི་མས་མེ་ལྷ་དམ་ཚིག་པའི་ཞབས་ལ་ལྕགས་སྒྲོག་རེག་པས་དམ་ཡེ་གཉིས་དབྱེར་མེད་དུ་བྱས། གཡས་པའི་ཁུ་ཚུར་གཡོན་པའི་ཁུ་ཚུར་གྱི་སྟེང་དུ་བཞག་ནས་བསྐྱོད་པ་དྲིལ་བུའི་ཕྱག་རྒྱ་དང་། ཨོཾ་བཛྲ་མཱ་ར་ཎི་ཧཱུྃ་ཧོཿ
ཞེས་བརྗོད་པས་རྡོ་རྗེ་གསོད་བྱེད་མས་ཕྱི་ནང་ཀུན་ཏུ་དྲིལ་བུའི་སྒྲ་བསྒྲགས་པས་སྐད་ཅིག་ཀྱང་མི་འབྲལ་ཞིང་བརྟེན་པར་བྱས་པར་བསམ་མོ། ། དེ་ནས་དབང་ལྷ་སྤྱན་འདྲེན་པ་ནི། སླར་ཡང་རང་གི་སྙིང་ཁ་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཐལ་མོ་སྦྱར་ལ། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ་ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན།
ཞེས་པས་རིགས་ཀྱི་བདག་པོས་རྒྱས་བཏབ། དེ་ནས་གོང་དུ་བཤད་པའི་ཀུ་ཤའི་ཆུན་པོ་བརྒྱད་ལ་བསངས་ཆུ་གཏོར་ལ། བཛྲ་ཀྲོ་དྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལ་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ་འབགས་པ་དང་མ་དག་པ་སེལ་བའི་ནུས་པ་དང་ལྡན་པར་གྱུར། ཞེས་བརྗོད་ཅིང་སློབ་དཔོན་གྱི་ཐལ་མོའི་བར་དུ་བཟུང་ལ། ཨོཾ་ཀུ་ཤ་འདི་ནི་བཟང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་དེ། ། ཚངས་པ་ཡིས་ནི་དག་བྱེད་ཡིན། །
འདིས་བདག་ཅག་གི་བགེགས་དང་མི་མཐུན་པའི་ཕྱོགས་ཞི་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ། ཞེས་བརྗོད་ཅིང་ལས་ཀྱི་རྡོ་རྗེ་ལ་སྤྲད་ལ། ཨོཾ་བཛྲ་ས་ཏྭ་ཨཱཿ ཞེས་བརྗོད་ཅིང་གཡས་བསྐོར་གྱིས་ཕྱོགས་མཚམས་བརྒྱད་དུ་བཀྲམ། སྦྱིན་སྲེག་གི་གཞུང་རྣམས་སུ་འཇིག་རྟེན་པའི་མེ་ལྷ་བསྐྱེད་པ་མེ་སྦར་བར་བཤད་ཀྱང་། ཕྱག་ལེན་ལ་སྐབས་འདིར་མཛད་པས་བྲམ་ཟེ་རྒྱུན་བཞག་གི་མེའམ་མེ་ཤེལ་ལས་བྱུང་བ་དང་། ཤིང་འོ་མ་ཅན་བཙུགས་པ་ལས་བྱུང་བའི་མེས་སྤོར་ལྡེ་སྦར་ནས་སློབ་དཔོན་གྱི་ཐལ་མོའི་བར་དུ་བཟུང་ལ། ཀཱི་ལ་ཡ་བརྗོད་ཅིང་ཐབ་ལ་གཡས་སྐོར་ལན་གསུམ་བྱས་ལ། ཨོཾ་བཛྲ་ཛྭ་ལ་རཾ། ཞེས་བརྗོད་ཅིང་ཐབ་ནང་གི་ཏིང་ལོ་སྦར།
དེ་ནས་རྩྭ་སྐམ་པོ་གཞན་གྱིས་མེ་ཁ་གསོས། དགང་བླུགས་ཁ་སྦྱར་བས་མར་ལན་གསུམ་ཕུལ། གོང་གི་སྔགས་བརྗོད། དེ་ནས་བྱོན་ཟན་འབུལ་བ་ནི། མེ་ལྷའི་ལྕེ་ཧཱུྃ་ལས་རྡོ་རྗེ་རྩེ་ལྔ་པ་དང་། དགང་བླུགས་ཀྱི་ཁ་ལ་རཾ་གྱིས་མཚན་པ། ཞེས་བརྗོད་ཅིང་བསམ་ལ་གཡས་ཁུ་ཚུར་བཅང་བ་ལས་མཛུབ་མོ་དང་མཐེ་བོང་བསྒྲེངས་བས་བླུགས་གཟར་བཟུང་བ་ཁ་ཕུབ་ཏུ་བཅངས། གཡོན་ཕྱག་རྒྱ་དེ་ཉིད་ཁ་གྱེན་དུ་བསྟན་པས་དགང་གཟར་བཟུང་ལ་གཡོན་པའི་མཛུབ་མོ་གཡས་པའི་ལག་མཐིལ་གྱི་འོག་ཏུ་བཞག་པ་བྱང་ཆུབ་མཆོག་གི་ཕྱག་རྒྱ་དང་བཅས། ཨོཾ་ཨགྣེ་ཡེ་སྭཱཧཱ། ལན་བདུན་གྱིས་མར་ཕུལ་ལ།
མཐར། ཨོཾ་ཨགྣེ་དེ་བ་བི་ཤུདྡྷེ་མ་ཧཱ་ཤྲཱི་ཡེ་ཧ་བྱ་ཀ་བྱ་བ་ཧ་ན་ཡ། བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ཉམས་ཆགས་གསང་སྔགས་ལྷག་ཆད་ཀྱི་ཉེས་པ་ཐམས་ཅད་ཤིཾནྟ་ཀུ་རུ་ཡེ་སྭཱཧཱ། ཞེས་ལན་གསུམ་གྱིས་བྱོན་ཟན་ཕུལ། དགང་བླུགས་ཁ་སྦྱར་བ་ཐབ་ལ་གཡས་སུ་ལན་གསུམ་བསྐོར། དེ་ནས་སོ་སོའི་ཕྱག་རྒྱ་བཅས་ལ། ཨོཾ་ཨགྣེ་ཡེ་ས་པ་རི་ཝཱ་ར་ཨརྒྷཾ་ཨཱཿཧཱུྃ། མཚན་སྔགས་སྦྱར་བ། པཱ་དྱཾ། ནས།
ཤཔྟ། རོལ་ཆེན་གྱི་བར་གྱིས་མཆོད། མཐེབ་སྲིན་གྱིས་ནང་མཆོད་གཏོར་ལ། ཨོཾ་ཨགྣེ་ཡེ་ས་པ་རི་ཝཱ་ར་ཨོཾ་ཨཱཿཧཱུྃ། རྡོ་རྗེ་དྲིལ་བུ་འཛིན་པས། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་སྲེག ། འཇིག་བྱེད་མེ་ལྷ་ཉིད་ལ་རྣམ་པར་འདུད། ། སྐབས་འདིར་མེ་པྲ་བརྟགས་པ་ནི།
འབུམ་ནག་ནས་གསུངས་པ་ཚིགས་བཅད་ཀྱི་སྒོ་ནས་བརྗོད་ན། རྡོ་རྗེ་བཀྲ་ཤིས་རྫས་བརྒྱད་དང་། དུང་དཀར་འདྲ་བ་བཟང་བ་ཡིན། ། གསེར་རམ་ཉི་མ་འདྲ་ན་བཟང་། ། འབྲུག་སྒྲ་པི་ཝཾ་དྲི་ཞིམ་དང་། ། དུ་བ་སྔོ་ཞིང་རྩ་བ་ཕྲ། ། རྩེ་མོ་སྦོམ་ན་ཤིན་ཏུ་བཟང་། ། ཐབ་ཤིང་ཤར་བྱང་འགྱེལ་ན་བཟང་། ། ལྷོ་ནུབ་མཚམས་གཞན་འགྱེལ་ན་འབྲིང་། ། ཐལ་མདོག་ནག་ན་གྲིབ་ཀྱི་རྟགས། །
དམར་ནག་རིམ་དང་འཚེ་བའི་རྟགས། ། སྣུམ་དཀར་དྲི་ཞིམ་ནོར་ཕྱུགས་བཟང་། ། ཞི་ལ་དཀར་དང་རྒྱས་ལ་སེར། ། དབང་ལ་དམར་དང་དྲག་ལ་ནག ། འདི་ནི་རང་རང་རྟགས་སུ་བཟང་། ། འཇམ་པོ་གསུམ་པ་འཇམ་པོ་ཡི། ། རྟགས་རྣམས་ཤེས་པར་བཤད་པ་སྟེ། ། མཐའ་མའི་ལས་ལ་ངན་པ་བསྔགས། ། རང་རང་རྟགས་དང་མི་མཐུན་ན། ། བགེགས་དང་བཅས་པ་ཤེས་བྱ་སྟེ། །
བདུད་རྩི་འཁྱིལ་པ་ལ་སོགས་པའི། ། ཁྲོ་བོའི་སྔགས་རྣམས་བརྗོད་བྱ་ཞིང་། ། ཧཱུྃ་ཞེས་བརྗོད་ཅིང་བསང་ཆུ་གཏོར། ། གཞན་ཡང་དགེས་པ་རྡོ་རྗེ་སོགས། ། བླ་མེད་རྒྱུད་སྟེ་གཞན་དག་ནས། ། བཟང་རྟགས་བྱུང་ན་ཉེར་མཆོད་ལྔ། ། འབུལ་བར་བཤད་ཀྱང་བར་སྐབས་འདིར། ། མཐོང་བ་བརྒྱུད་པའི་ཕྱག་ལེན་ལ། ། མཆོད་འབུལ་དེ་ནི་མི་མཛད་དོ། ། དེ་ནས་བསྲེག་རྫས་འབུལ་བ་ནི།
ཐོག་མར་ཡམ་ཤིང་བྱང་ཆུབ་ཀྱི་ཤིང་དུ་མོས་ཏེ། ཨོཾ་བོ་དྷཱི་བྲྀཀྵ་ཡ་སྭཱཧཱ། ཞེས་པ་བདུན་གྱིས་ཕུལ་བའི་མཐར། ཨོཾ་བོ་དྷི་བྲྀཀྵ་ཡེ་བདག་གིས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་བག་ཆགས་དང་བཅས་པ་ཐམས་ཅད་གསང་སྔགས་ཀྱི་ལྷག་ཆད་ལ་སོགས་པའི་ཉེས་པ་ཐམས་ཅད་ཤཱནྟིཾ་ཀུ་རུ་ཡེ་སྭཱཧཱ། ཞེས་བརྗོད། དེ་བཞིན་དུ་འོག་མ་རྣམས་ལ་ཡང་རིགས་འགྲེ་ཤེས་པར་བྱས་ལ། ཨོཾ་ཨགྣེ་ཡེ་སྭཱཧཱས་མར་དང་། ཨོཾ་སརྦ་པཱ་པཾ་ད་ཧ་ན་བཛྲ་ཡེ་སྭཱཧཱས་ཏིལ། ཨོཾ་སརྦ་སཾ་པ་དེ་སྭཱཧཱས་ཟས་མཆོག ཨོཾ་བཛྲ་བི་ཛ་ཡེ་སྭཱཧཱས་སོ་བ།
ཨོཾ་བཛྲ་པུཥྚ་ཡེ་སྭཱཧཱས་འབྲས། ཨོཾ་མ་ཧཱ་བེ་ག་ཡ་སྭཱཧཱས་ནས། ཨོཾ་བཛྲ་གྷསྨཱ་ར་ཡ་སྭཱཧཱས་གྲོ། ཨོཾ་མ་ཧཱ་བ་ལ་ཡེ་སྭཱཧཱས་སྲན་མ། ཨོཾ་བཛྲ་ཨཱ་ཡུཿཥེ་སྭཱཧཱས་དུར་ཝ། ཨོཾ་ཨ་པྲ་ཏི་ཧ་ཏ་བཛྲ་ཡ་སྭཱཧཱས་ཀུ་ཤ་རྣམས་ཕུལ་ལ་གོང་ལྟར་སྡེ་ཚན་རེ་རེའི་མཐར་སྤེལ་ཚིག་སྦྱར་རོ། ། ཐབ་ནང་དུ་བསངས་ཆུ་ནས་ཅུང་ཟད་གཏོར་ལ། ཨོཾ་པྲོཀྵ་ནཾ་ཨཉྩ་མ་ནཾ་པྲ་ཏཱིཙྪ་སྭཱཧཱ། ཞེས་པས་བསངས་གཏོར་དང་ཞལ་བསིལ་འབུལ། མར་དགང་བླུག་གང་ཐབ་ནང་དུ་ཕུལ།
ཨོཾ་བཛྲ་ཛྭ་ལ་རཾ། ཞེས་བརྗོད་པས་སྔར་གྱི་མེ་ལྷ་དེ་ཉིད་མེ་འབར་བའི་རྣམ་པར་གྱུར་པར་བསམ་ཞིང་། མེ་ལྷ་འབར་བའི་རྣམ་པར་གྱུར། ཞེས་བརྗོད་པ་ནི་འཇིག་རྟེན་པའི་མེ་ལྷ་མཆོད་པའོ། ༈ །འདས་པའི་མེ་ལྷ་མཆོད་པ་ནི་མེ་ཁ་གསོ་ཕྱིར་བུད་ཤིང་གསར་པ་ཕྲན་བུ་བརྩིགས། མཆོད་རྫས་བསྲེག་རྫས་རྣམས་ཁ་གསོས། བསངས་ཆུ་དང་འཁྱིལ་པའི་སྔགས་ཀྱིས་བསངས། ཨོཾ་མ་ཧཱ་ཤུ་ནྱཱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅་ཧཾ། ཨོཾ་དྷརྨ་དྷ་ཏུ་བཛྲ་སྭ་བྷཱ་ཝ་ཨཏྨ་ཀོ྅ཧཾ་གིས་ཐབ་དང་ཡོ་བྱད་སྦྱངས། རྡོ་རྗེ་ཁྲོ་བོས་ཞེ་སྡང་གཅོད། །
མཚོན་ཆེན་སྔོན་པོ་ཆེར་འབར་བ། ། ནམ་མཁའི་དཀྱིལ་དུ་ཐིག་ལེ་ཤར། ། སྲོག་གི་སྒོ་རུ་ཤར་བ་དང་། ། སྙིང་གི་དཀྱིལ་དུ་བསྒོམ་པར་བྱ། ། ཧཱུྃ་རཾ་ཡཾ་ཁཾ་སྥ་ར་ཎ་ཕཊ། ཧཱུྃ་ལས་རཾ་ཆད་སྣོད་བཅུད་ཀྱི་འཇིག་རྟེན་བསྲེགས། ཡཾ་སྤྲོས་པས་རླུང་གིས་གཏོར། ཁཾ་སྤྲོས་པས་ཆུས་བཀྲུས། སྐྱོན་ཐམས་ཅད་དག་པར་བྱས། ཨེ་ཡཾ་བཾ་རཾ་ལཾ་རཾ་ཀེཾ་བྷྲཱུྃ་སྥ་ར་ཎ་ཕཊ།
ཨེ་ཨ་ཀ་ཤ་མཎྜལ། ཡཾ་ཝཱ་ཡུ་མཎྜལ། བཾ་ཨུ་ཏ་ཀ་མཎྜལ། རཾ་ཏེ་ཛྭ་མཎྜལ། ལཾ་པྲྀ་ཐི་ཝཱི་མཎྜལ། རཾ་རཀྟ་ཛྭ་ལ་མཎྜལ། ཀེཾ་མ་ཧཱ་ཀཾ་ལ་སུ་མེ་རུ་མཎྜལ། བྷྲཱུྃ་བི་ཤུདྡྷེ་ཛྭ་ལ་མཎྜལ། ཨེ་དྲི་ཀོ་ནཾ་ཛྭ་ལ་བཛྲ་པྲ་ཀ་ར་ཎ་མི་ཝརྡྷ་མཎྜལ། བྷྲཱུྃ་ད་ཤ་ཨེ་རོ་ཙཀྲ་མཎྜལ།
ཧཱུྃ་ལས་ཡི་གེ་དེ་དག་སྤྲོས་པས་རྟེན་གྱི་དཀྱིལ་འཁོར་དུ་གྱུར། ཨེ་ལས་མཁའ་དབྱིངས་དག་པ་ནམ་མཁའི་དཀྱིལ། ། ཡཾ་ལས་རླུང་ཆེན་རྒྱ་གྲམ་སྲ་ཞིང་བརྟན། ། དེ་སྟེང་བཾ་ལས་བྱུང་བའི་ཆུ་དཀྱིལ་དཀར། ། རཾ་ལས་མེ་བྱུང་བསྐྱོད་པ་དེ་ཡིས་བྱེད། ། ལཾ་ལས་ས་ཡི་དཀྱིལ་འཁོར་བརྟན་པར་གྱུར། ། དེ་སྟེང་རཀྟའི་རྒྱ་མཚོ་རྦ་ཀློང་འཁྲུགས། ། དབུས་སུ་ཀེང་རུས་རི་རབ་བརྩེགས་པའི་སྟེང་། ། བྷྲཱུྃ་ལས་རིན་ཆེན་སྣ་ལྔའི་རང་བཞིན་ལས། ། ལེགས་གྲུབ་དྭངས་ཤིང་ཐོགས་མེད་གཞལ་ཡས་ཁང་། །
ཕྱོགས་བཞི་ཤེལ་གསེར་བྱུ་རུ་མརྒད་མདོག ། ལྟེ་བ་བཻཌཱུརྻ་ཡི་རང་བཞིན་ཅན། ། སྟེང་འོག་རྩིག་པ་ཀ་བ་གདུང་ལ་སོགས། ། ཀུན་ཀྱང་རིན་ཆེན་ལྔ་ལས་ལེགས་གྲུབ་ཅིང་། ། འཁོར་ལོ་རིན་ཆེན་པད་རལ་རྡོ་རྗེས་མཚན། ། རྒྱ་ཕུབ་རྩེར་རྡོ་རྗེ་ནོར་བུའི་ཏོག ། སྒོ་བཞི་རིན་ཆེན་སྣ་བཞིའི་རང་བཞིན་ལ། ། རབ་མཛེས་རྟ་བབས་བཞི་ཡིས་རྣམ་པར་བརྒྱན། ། སྟེང་གི་ཁ་ཁྱེར་རིན་ཆེན་དུ་མས་སྤྲས། ། བྱ་འདབ་ལས་འཕྱང་གསེར་གྱི་སྐུད་པས་བརྒྱུས། །
རྔ་ཡབ་ཟླ་བ་རྡོ་རྗེ་ཕྱེད་པ་དང་། ། དར་དཔྱངས་སོགས་ཀྱིས་བརྒྱན་པའི་དོ་ཤལ་དང་། ། དོ་ཤལ་ཕྱེད་པས་ཁོར་ཡུག་ཀུན་ཏུ་སྤྲས། ། སྟེང་དུ་མདའ་ཡབ་པདྨ་ཕྱེད་པའི་དབྱིབས། ། ཐུར་དུ་རིན་ཆེན་ཤར་བུས་རྣམ་པར་མཛེས། ། འོག་གི་སྟེགས་བུར་གཟུགས་མས་མེ་ལོང་ཐོགས། ། སྒྲ་མས་གླིང་བུ་དྲི་མས་དུས་ཆོས་ཐོགས། ། རོ་མས་ཞལ་ཟས་རེག་མས་ན་བཟའ་དང་། ། དབྱིངས་མས་ཆོས་འབྱུང་སྒེག་མས་རྡོ་རྗེ་དང་། ། ཕྲེང་མས་ཕྲེང་བ་གླུ་མས་པི་ཝྃ་དང་། །
གར་མས་རྡོ་རྗེ་མེ་ཏོག་མེ་ཏོག་སྣོད། ། སྤོས་མས་སྤོས་དང་མར་མེས་སྒྲོན་མེའི་སྣོད། ། རྫ་རྔ་རྫ་རྔ་ཆེན་མོས་རྫ་རྔས་མཆོད། ། གཞལ་ཡས་དབུས་སུ་གྲུ་གསུམ་མཐིང་ནག་འབར། ། མུ་ཁྱུད་རྡོ་རྗེའི་རྭ་བས་རྣམ་པར་སྤྲས། ། དེ་ཡི་ཕྱི་རོལ་ཕྱོགས་མཚམས་སྟེང་འོག་བཅུར། ། གསེར་མདོག་འཁོར་ལོ་རྩིབས་བཅུ་རབ་ཏུ་འབར། ། ཕྱི་རོལ་དུར་ཁྲོད་ཕྱོགས་སྐྱོང་ཞིང་སྐྱོང་ཀླུ། ། ཤིང་མེ་མཆོད་རྟེན་ཆུ་བོ་གྲུབ་པ་བརྒྱད། ། དཔའ་བོ་མཁའ་འགྲོ་གནོད་སྦྱིན་སྲིན་པོ་དང་། །
ཤ་ཟ་སྨྱོ་བྱེད་བརྗེད་བྱེད་རོ་ལངས་དང་། ། མདུང་དང་གསལ་ཤིང་རྩེ་ཡིས་ཕུག་པའི་རོ། ། རོ་དུམ་ཐོད་ཚལ་ཤ་ཁྲག་རུས་པས་དཀྲིས། ། ཝ་དང་ལྕེ་སྤྱང་ཁྭ་འུག་བྱ་རྒོད་དང་། ། ཀཾ་ཀ་ལ་སོགས་ཕེཾ་སྒྲ་སྒྲོགས་པས་གང་། ། ཛཿཔ་པདྨ་མཎྜལ། མ་སུརྻ་མཎྜལ། ཨ་ཙཎྜ་མཎྜལ། མ་ཧཱ་དེ་ཝ་ཛཿ ཨུ་མ་དེ་ཝི་ཛཿ
བྲཧྨ་ཛཿ ཨནྡྲི་ཛཿ ཨགྣེ་ཛཿ ཡ་མ་ཛཿ ནི་རི་ཏི་ཛཿ ཝ་རུ་ཎ་ཛཿ བ་ཡ་བེ་ཛཿ ཀུ་བེ་ར་ཛཿ ཨི་ཤྭ་ར་ཛཿ བྷཱུ་མི་པ་ཏི་ཛཿ
མ་ཏྲཾ་ཛཿ མ་ཏྲཾ་ཛཿ གདན་དེ་རྣམས་ཀྱི་སྟེང་དུ་ཧཱུྃ་སྒྲིལ་མ་བཅུ་གཅིག་ཛཿཧཱུྃ་བཾ་ཧོཿརྣམས་ལས་འོད་འཕྲོས། དོན་གཉིས་བྱས། ཚུར་འདུས་ཡོངས་སུ་གྱུར་པ་ལ་དཀྱིལ་འཁོར་གྱི་ལྷ་ཚོགས་སུ་གྱུར་པ་ནི། ཧཱུྃ་སྥ་ར་ཎ་ཕཊ། སཾ་ཧ་ར་ཎ་ཧཱུྃ། ཨོཾ་བཛྲ་ཀཱི་ལ་ཀཱི་ལ་ཡ་སརྦ་བིགྷྣན་བནྡྷ་ཧཱུྃ་ཕཊ། ལན་གསུམ་བརྗོད། དབུས་སུ་དཔལ་ཆེན་ཁྲོ་བོའི་རྒྱལ། །
བཅོམ་ལྡན་རྡོ་རྗེ་གཞོན་ནུའི་སྐུ། ། མཐིང་ནག་ཞལ་གསུམ་ཕྱག་དྲུག་པ། ། གཡས་དཀར་གཡོན་དམར་དབུས་མཐིང་ཞལ། ། རྡོ་རྗེ་རྩེ་དགུ་རྩེ་ལྔ་དང་། ། མེ་དཔུང་འབར་བ་རྩེ་གསུམ་རྣམས། ། གཡས་གཡོན་གཉིས་གཉིས་ཕྱག་གིས་བསྣམས། ། མཐའ་གཉིས་ཕུར་བསྒྲིལ་སྐུ་ཆེ་རགས། ། མཆེ་གཙིགས་སྤྱན་གསུམ་ཟླུམ་ཞིང་དམར། ། རལ་པ་ཁམས་པ་གྱེན་དུ་བརྫེས། ། གླང་ལྤགས་ཞིང་ཆེན་གཡང་གཞི་གསོལ། །
སྟག་གི་པགས་པའི་འོག་པགས་ཅན། ། དཀར་དམར་ལྗང་ནག་སྦྲུལ་གྱིས་བརྒྱན། ། དབུ་རྒྱན་སེ་རལ་སྐེད་ཆིངས་དང་། ། ཕྱག་དང་ཞབས་རྣམས་རྣམ་པར་སྤྲས། ། ཐོད་སྐམ་ལྔ་ཡིས་དབུ་ལ་བརྒྱན། ། རློན་པ་ལྔ་བཅུའི་དོ་ཤལ་ཅན། ། རཀྟ་ཞག་དང་ཐལ་ཆེན་གྱིས། ། ཐིག་ལེ་ཟོ་རིས་ཚོམ་བུར་བྱས། ། ཞབས་བཞི་གཡས་བསྐུམ་གཡོན་བརྐྱང་ནས། ། དབང་ཕྱུག་ཁ་བུབ་མགོ་བོ་དང་། །
ཨུ་མའི་ནུ་མ་རབ་བརྫིས་ཤིང་། ། ཡེ་ཤེས་མེ་དཔུང་དབུས་ན་བཞུགས། ། ཨོཾ་དིཔྟ་ཙཀྲ་ཧ་ན་ཧ་ན་ཧཱུྃ་ཕཊ། ། ཡུམ་ཆེན་འཁོར་ལོ་རྒྱས་འདེབས་སྔོ། ། ཞལ་གཅིག་ཕྱག་གཉིས་གཡས་འཁོར་ལོ། ། གཡོན་པས་ཐོད་ཁྲག་ཡབ་ལ་སྟོབ། ། གཟིག་གི་པགས་པའི་ཤམ་ཐབས་ཅན། ། རུས་པའི་རྒྱན་ལྔས་སྐུ་ལ་སྤྲས། ། ཐོད་སྐམ་ལྔ་ཡིས་དབུ་ལ་བརྒྱན། ། སྐམ་པོ་ལྔ་བཅུའི་དོ་ཤལ་བྱས། །
སྦྲུལ་དང་རིན་ཆེན་རྒྱན་གྱིས་སྤྲས། ། རཀྵ་ཞག་དང་ཐལ་ཆེན་གྱིས། ། ཐིག་ལེ་ཟོ་རིས་ཚོམ་བུར་བྱས། ། ཞབས་གཉིས་གཡས་གཡོན་བརྐྱང་བསྐུམ་གྱིས། ། ཡབ་ཀྱི་གཡོན་ནས་འཁྱུད་པར་བཞུགས། ། ཨོཾ་བཛྲ་ཀྲོ་དྷ་ཧཱུྃ་ཀཱ་ར་ཧཱུྃ་གརྫ་གརྫ་ཧཱུྃ་ཕཊ། སྟེང་གི་ཕྱོགས་ཀྱི་གདན་སྟེང་དུ། ། ཁྲོ་བོ་ཆེན་པོ་ཧཱུྃ་ཀཱ་ར། ། དབུ་གསུམ་ཕྱག་དྲུག་ཞབས་བཞི་བསྒྲད། ། རྡོ་རྗེ་སྒྲ་འབྱིན་སྐུ་ལ་འཁྲིལ། །
སྤྲུལ་པ་ཕག་དང་རྨིག་བུའི་མགོ ། ཨོཾ་བཛྲ་ཀྲོ་དྷ་བི་ཛ་ཡ་ཧ་ན་ཧ་ན་ཧཱུྃ་ཕཊ། ། ཤར་གྱི་ཕྱོགས་ཀྱི་གདན་སྟེང་དུ། ། ཁྲོ་བོ་ཆེན་པོ་རྣམ་པར་རྒྱལ། ། དབུ་གསུམ་ཕྱག་དྲུག༞ རྡོ་རྗེ་སྒེག་མོ༞ སྤྲུལ་པ་སྟག་དང་བྱ་རྒོད༞ ཨོཾ་བཛྲ་ཀྲོ་དྷ་ནཱི་ལ་དཎྜ་ཧཱུྃ་ད་ཧ་ད་ཧ་ཧཱུྃ་ཕཊ། མེ་ཡི་མཚམས་ཀྱི༞ ཁྲོ་བོ་ཆེན་པོ་དབྱུག་སྔོན་ཅན། དབུ་གསུམ༞ རྡོ་རྗེ་སྡེར་མོ༞ སྤྲུལ་པ་གཡག་དང་བྱ་རོག༞ ཨོཾ་བཛྲ་ཀྲོ་དྷ་ཡ་མནྟ་ཀ་ཧཱུྃ་པ་ཙ་པ་ཙ་ཧཱུྃ་ཕཊ། ལྷོ་ཡི་ཕྱོགས་ཀྱི༞ ཁྲོ་བོ་ཆེན་པོ་གཤིན་རྗེའི་གཤེད། ། དབུ་གསུམ་ཕྱག༞ རྡོ་རྗེ་དུར་ཁྲོད༞ སྤྲུལ་པ་ཤ་བ་འུག་པའི༞ ཨོཾ་བཛྲ་ཀྲོ་དྷ་ཨཱརྻ་ཨ་ཙ་ལ་ཧཱུྃ་བནྡྷ་བནྡྷ་ཧཱུྃ་ཕཊ། ལྷོ་ནུབ་མཚམས་ཀྱི༞ ཁྲོ་བོ་ཆེན་པོ་མི་གཡོ་མགོན། །
དབུ་གསུམ༞ རྡོ་རྗེ་གཏུན་ཁུང༞ སྤྲུལ་པ་གཟིག་དང་ཁྭ་ཏའི༞ ཨོཾ་བཛྲ་ཀྲོ་དྷ་ཧ་ཡ་གྲཱྀ་ཝ་ཧུ་ལུ་ཧུ་ལུ་ཧཱུྃ་ཕཊ། ནུབ་ཀྱི་ཕྱོགས་ཀྱི༞ ཁྲོ་བོ་ཆེན་པོ་རྟ་མགྲིན་རྒྱལ། ། དབུ་གསུམ༞ རྡོ་རྗེ་གཡུག་ཐོ༞ སྤྲུལ་པ་བྱི་ལ་པུ་ཤུད༞ ཨོཾ་བཛྲ་ཀྲོ་དྷ་ཨ་པ་ར་ཛི་ཏ་ཧཱུྃ་ཏིཥྛ་ཏིཥྛ་ཧཱུྃ་ཕཊ། ནུབ་བྱང་མཚམས་ཀྱི༞ ཁྲོ་ཆེན་གཞན་གྱིས་མི་ཐུབ་པ། ། དབུ་གསུམ༞ རྡོ་རྗེ་མདའ་སྙེམས༞ སྤྲུལ་པ་ཅེ་སྤྱང་ཁྲ་ཡི་མགོ ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཚིནྡྷ་ཚིནྡྷ་ཧཱུྃ་ཕཊ། བྱང་གི་ཕྱོགས་ཀྱི༞ ཁྲོ་བོ་ཆེན་པོ་བདུད་རྩི་འཁྱིལ། ། དབུ་གསུམ༞ རྡོ་རྗེ་སྒྲ་མཛད༞ སྤྲུལ་པ་སེང་གེ་ཕ་ཝཾ༞ ཨོཾ་བཛྲ་ཀྲོ་དྷ་ཏྲེ་ལོ་ཀྱ་བི་ཛྲ་ཡ་ཧཱུྃ་བིནྡྷ་བིནྡྷ་ཧཱུྃ་ཕཊ། བྱང་ཤར་མཚམས་ཀྱི༞ ཁྲོ་ཆེན་ཁམས་གསུམ་རྣམ་པར་རྒྱལ། ། དབུ་གསུམ༞ རྡོ་རྗེ་གསོད་མ༞ སྤྲུལ་པ་དྲེད་དང་སྲེ་མོང༞ ཨོཾ་བཛྲ་ཀྲོ་དྷ་མ་ཧཱ་བ་ལ་ཧཱུྃ་སྥོ་ཊ་སྥོ་ཊ་ཧཱུྃ་ཕཊ།
འོག་གི་ཕྱོགས་ཀྱི༞ ཁྲོ་བོ་ཆེན་པོ་སྟོབས་པོ་ཆེ། ། དབུ་གསུམ༞ རྡོ་རྗེ་རིགས་བྱེད༞ སྤྲུལ་པ་དོམ་དང་བྱི་བའི་མགོ ། ཁྲོ་ཆེན་ཡབ་རྣམས་ཐམས་ཅད་ནི། ། རྩ་ཕྱག་རྡོ་རྗེ་ཐོད་ཁྲག་དང་། ། བར་པས་རང་རང་ཕྱག་མཚན་འཛིན། ། མཐའ་མས་ཕུར་སྒྲིལ་ཡུམ་ལ་འཁྱུད། ། ཡུམ་རྣམས་ཕྱག་གཡས་དྲིལ་བུ་འཛིན། ། གཡོན་པས་ཐོད་ཁྲག་ཡབ་ལ་སྟོབ། ། སྤྲུལ་པའི་ཕྲ་ཐབས་ཉི་ཤུ་སོགས། ། གཡས་པས་རང་རང་ཕྱག་མཚན་འཛིན། །
གཡོན་པས་ཕུར་འཛིན་རོ་སྟེང་བཞུགས། ། ཁྲོ་བོ་ཡབ་ཡུམ་ཕྲ་ཐབས་རྣམས་ཀྱི་ཕྱག་མཚན་སྒྲུབ་ཐབས་ནས་བྱུང་བ་བཞིན་གསལ་བཏབ། ཨོཾ་བཛྲ་ཡཀྵི་ནི་ཧཱུྃ་ཛཿ ཨོཾ་བཛྲ་བྷཻ་ར་ཝི་ཧཱུྃ་ཧཱུྃ། ཨོཾ་བཛྲ་ཨ་མྲྀ་ཏ་ཧཱུྃ་བཾ། ཨོཾ་བཛྲ་མཱ་ར་ནི་ཧཱུྃ་ཧོཿ ཤར་སྒོར་པུ་ཤུད་མགོ་ཅན་ནི། ། མདོག་དཀར་འཛིན་པའི་ལྕགས་ཀྱུ་བསྣམས། ། ལྷོ་སྒོར་བྱ་རོག་མགོ་ཅན་ནི། ། མདོག་སེར་འཆིང་བའི་ཞགས་པ་བསྣམས། །
ནུབ་སྒོར་སྲིན་བྱའི་མགོ་ཅན་ནི། ། མདོག་དམར་སྡོམ་བྱེད་ལྕགས་སྒྲོགས་བསྣམས། ། བྱང་སྒོར་ཁྲ་ཡི་མགོ་ཅན་ནི། ། ལྗང་ཁུ་མཉེས་བྱེད་དྲིལ་བུ་བསྣམས། ། ཁྲོ་ཆེན་འཁོར་བཅས་ཡབ་ཡུམ་རྣམས། ། རྒྱན་སོགས་ཡབ་ཡུམ་ཚུལ་བཞིན་ཏེ། ། ཀུན་ཀྱང་རྡོ་རྗེའི་གཤོག་པ་ཅན། ། མེ་དཔུང་འབར་བའི་དབུས་ན་བཞུགས། ། ཨོཾ་བཛྲ་ཡོ་གེ་ཤྭ་རི་ཨཥྚ་བིཾ་ཤ་ཏི་ཧཱུྃ་ཕཊ། ཨོཾ་བཛྲ་ཀཱི་ལི་ཀཱི་ལ་ཡ་དྷ་ཏི་མ་མ་ཤྲཱི་གྷྲཾ་ཀརྨ་ཀ་ར་མཱ་ར་སེ་ན་པྲ་མརྡྷ་ནི་ཧཱུྃ་ཕཊ།
དཀྱིལ་འཁོར་ཕྱི་རིམ་ཁོར་ཡུག་ན། ། དབང་ཕྱུག་ཉི་ཤུ་རྩ་བརྒྱད་དང་། ། དམ་ཅན་བཀའ་སྲུང་བཅུ་གཉིས་སོགས། །་་་་་ འདིའི་སོགས་ཁོངས་སུ་ནི་གནས་དང་ཡུལ་གྱི་ཕྱག་རྒྱ་སྒོ་མ་བཞི་བསྟན་མ་བཅུ་གཉིས་གྱིང་ཆེན་བཅོ་བརྒྱད་གྱིང་ཆེན་འབུམ་སྡེ་དཔག་བསམ་ཤིང་ལྷ་རེ་མ་ཏི་སྐྱེས་བུ་གསུམ་བསེ་ལྕགས་དུང་གསུམ་དམ་ཅན་རྡོར་ལེགས་སོགས་འཁོད་པར་བསམ། དམ་ཚིག་ལ་དགོངས་འཁོད་པར་གྱུར།་་་་་ ལྷ་ཐམས་ཅད་ལས་འོད་ཟེར་དཀར་པོ་འཕྲོ་བར་བསམ། ༈ །ཞེས་པས་དམ་ཚིག་པ་བསྐྱེད། ཡེ་ཤེས་པ་སྤྱན་འདྲེན་པ་ནི། རང་གི་སྙིང་ཁ་ནས་འོད་འཕྲོས་པས་ཡེ་ཤེས་ཀྱི་དཀྱིལ་འཁོར་ཡོངས་རྫོགས་ཨོཾ་བཛྲ་ས་མཱ་ཛཿ ཞེས་དང་རྡོ་རྗེ་བསྡུ་བའི་ཕྱག་རྒྱས་སྤྱན་དྲངས།
སྤྲོ་ན་སྤོས་དང་རྡོ་རྗེ་དྲིལ་བུ་འཛིན་པས་གདངས་དང་བཅས། དམིགས་མེད་མཁའ་ལྟར་དག་ཅིང་ཁྱབ་པ་ཡི། ། ཆོས་སྐུ་ནམ་མཁའ་ལྟ་བུར་དབྱེར་མེད་ཀྱང་། ། ཐབས་དང་ཤེས་རབ་གཟུགས་བརྙན་སྐུར་སྟོན་པའི། ། བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ། ཞེས་དང་། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། བདུད་སྡེ་དཔུང་བཅས་མི་བཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པའི། ། བཅོམ་ལྡན་འདས་འཁོར་བཅས་གནས་འདིར་གཤེགས་སུ་གསོལ། །
ཞེས་སྤྱན་དྲངས་པས་རྡོ་རྗེ་གཞོན་ནུ་ལྷ་ལྔ་བཅུ་རྩ་གཅིག་རྟེན་དང་བརྟེན་པར་བཅས་པའི་དཀྱིལ་འཁོར། དམ་ཅན་སྲུང་མའི་ཚོགས་དང་བཅས་པ་མདུན་གྱི་ནམ་མཁར་མངོན་སུམ་ལྟ་བུར་བྱོན་པར་བསམ། གོང་འཇིག་རྟེན་པའི་མེ་ལྷའི་སྐབས་སུ་བཤད་པ་ལྟར། ཨོཾ་བཛྲ་ཡཀྵི་ནི། སོགས་སྒོ་མ་བཞིའི་སྔགས་དང་ཕྱག་རྒྱ་ཏིང་ངེ་འཛིན་གསུམ་གྱིས་དགུག་གཞུག་བཅིང་མཉེས་དབང་དུ་བྱས་པར་བསམ། རྒྱས་འདེབས་པ་ནི། ལྷ་ཐམས་ཅད་ཀྱི་དཔྲལ་བར་ཨོཾ། མགྲིན་པར་པ་ཨཿ ཐུགས་ཁར་ཧཱུྃ། དེ་རྣམས་ལས་འོད་འཕྲོས་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་རྡོ་རྗེ་ཡིག་འབྲུ་གསུམ་གྱི་རྣམ་པར་བྱུང་བ་ལྷ་ཐམས་ཅད་གནས་གསུམ་དུ་གཉིས་སུ་མེད་པར་ཐིམ།
ཅེས་བརྗོད་ཅིང་། ང་རྒྱལ་བཟུང་བ་ནི། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀྐ་ཙིཏྟ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་དབང་བསྐུར་བ་ནི། མདུན་གྱི་ནམ་མཁར་རང་བཞིན་གྱིས་ཞུགས་པའི་ཁྲོ་བོ་རིགས་ལྔ་ལ་གསོལ་བ་བཏབ་སྟེ་ཐལ་མོ་སྦྱར་ཏེ། ཐབས་ཀྱི་སྤྱོད་པས་སེམས་ཅན་དོན། ། བྱམས་དང་སྙིང་རྗེས་གང་འདུལ་བ། ། སངས་རྒྱས་ཕྲིན་ལས་རྫོགས་པར་མཛོད། ། དབང་དང་བྱིན་རླབས་འདིར་སྩོལ་ཅིག ། ཅེས་པས་གསོལ་བ་བཏབ་པས་ཁྲོ་བོ་རིགས་ལྔས་བདུད་རྩིས་གང་བའི་བུམ་པ་ཐོགས་ནས།
གཙོ་འཁོར་ཐམས་ཅད་ཀྱི་སྤྱི་བོ་ནས་དབང་བསྐུར་བར་བསམ་ལ། ཨོཾ་བཛྲ་ཤྲཱི་ཧེ་རུ་ཀ་བཛྲ་ཀྲོ་དྷི་ཤྭ་རི་ཧཱུྃ། ཨོཾ་བུདྡྷ་ཤྲཱི་ཧེ་རུ་ཀ་བུདྡྷ་ཀྲོ་དྷི་ཤྭ་རི་ཨོཾ། ཨོཾ་རཏྣ་ཤྲཱི་ཧེ་རུ་ཀ་རཏྣ་ཀྲོ་དྷི་ཤྭ་རི་ཏྲཱྃ། ཨོཾ་པདྨ་ཤྲཱི་ཧེ་རུ་ཀ་པདྨ་ཀྲོ་དྷི་ཤྭ་རི་ཧྲཱི། ཨོཾ་ཀརྨ་ཤྲཱི་ཧེ་རུ་ཀ་ཀརྨ་ཀྲོ་དྷི་ཤྭ་རི་ཨཱཿ ཞེས་དབང་བསྐུར་བས་གཙོ་བོ་ཡབ་ཡུམ་ཁྲོ་བོ་བཅུ་ཡབ་ཡུམ། ཕྲ་ཐབས་སྒོ་མ་རྣམས་ལ་ཁྲོ་བོ་རིགས་ལྔ་ཚར་རེ་རེ། དམ་ཅན་དབང་ཕྱུག་མ་རྣམས་ལ་རྡོ་རྗེ་སྔོན་པོ་རྩེ་ལྔ་པ་ཕྱེད་པ་རེས་དབུ་བརྒྱན། དེ་ནས་བྱོན་ཟན་འབུལ་བ་ནི།
གོང་བྱོན་ཟན་སྐབས་ཀྱི་ཕྱག་རྒྱས་དགང་བླུགས་བཟུང་ལ། ཀཱི་ལ་ཡ། ལན་གསུམ་གྱིས་བསྔགས་པའི་མར་དགང་བླུག་བདུན། ཨགྣེའི་སྔགས་སྤེལ་ཚིག་དང་བཅས་པ་གསུམ་གྱིས་འབུལ། སླར་ཡང་མཆོད་རྫས་བསྲེག་རྫས་རྣམས་གོང་བཞིན་བྱིན་གྱི་བརླབས་པའི་རྗེས་སུ། ཌཱ་དྲིལ་བཟུང་ལ། སྒེག་ཕྲེང་གླུ་གར་བདུག་པ་མེ་ཏོག་མ། ། མར་མེ་དྲི་མ་ཉེར་སྤྱོད་རོལ་མོའི་སྒྲས། ། ཕྱོགས་བཅུའི་འཇིག་རྟེན་ནམ་མཁའི་ཁམས་བཀང་ནས། ། བླ་མ་དཀྱིལ་འཁོར་དམ་ཅན་སྲུང་མ་ལ། །
རྣམ་དག་བློ་ཡི་མོས་བློས་བདག་འབུལ་ན། ། བཞེས་ཤིག་ཀཱི་ལ་ཡ་ཡི་དངོས་གྲུབ་སྩོལ། ། ཌཱ་དྲིལ་རོལ་ཆེན་བྱ་ཞིང་། རང་གི་སྙིང་ཁ་ནས་སྒེག་མོ་དཀར་མོ་རྡོ་རྗེ་དྲིལ་བུ་འགྱིང་པའི་ཚུལ་གྱིས་འཛིན་པ། ཕྲེང་བ་མ་སེར་མོ་རིན་པོ་ཆེའི་ཕྲེང་བ་ཐོགས་པ། གླུ་མ་དམར་མོ་པི་ཝང་བསྒྲེང་བ། གར་མ་ལྗང་ཁུ་རྡོར་དྲིལ་ཐོགས་ནས་གར་བྱེད་པ། སྤོས་མ་དཀར་མོ་དྲི་བཟང་གི་སྤོས་ཕོར་ཐོགས་པ། མེ་ཏོག་མ་སེར་མོ་མཛེས་པའི་མེ་ཏོག་ཐོགས་པ། མར་མེ་མ་དམར་མོ་འོད་གསལ་གྱི་མར་མེ་འཛིན་པ།
དྲི་ཆབ་མ་ལྗང་ཁུ་དྲིའི་དུང་ཕོར་ཐོགས་པ་རྣམས་ཀྱི་ལྷ་མོ་བརྒྱད་ཀྱིས་མཆོད་པ་དང་། གཞན་ཡང་ཉེར་མཆོད་ནི། པུཥྤེ་མ་དཀར་མོ་མེ་ཏོག་ཐོགས་པ། སྤོས་མ་དུད་ཁས་སྤོས་སྣོད། སྒྲོན་མ་དམར་མོ་སྣང་གསལ། དྲི་མ་ལྗང་ཁུས་དྲི་ཆབ། རོ་མ་དམར་མོས་ཞལ་ཟས་ཏེ་ཉེར་མཆོད་དང་། གཞན་ཡང་རྫ་རྔ་པི་ཝཾ་གླིང་བུ་ཕེག་རྡོབས་སིལ་སྙན་རོལ་མོ་རྔ་བོ་ཆེ། གཟུགས་སྒྲ་དྲི་རོ་རེག་བྱ་ལ་སོགས་པའི་མཆོད་རྫས་དུ་མ་ཐོགས་པའི་ལྷ་མོ་དཔག་ཏུ་མེད་པས་ཕྱོགས་བཅུའི་འཇིག་རྟེན་གྱི་ཁམས་བཀང་ནས་དཀྱིལ་འཁོར་གྱི་ལྷ་ཚོགས་རྣམས་ལ་མཆོད་པར་བསམས་ལ། ཨོཾ་བཛྲ་ལཱ་སྱ་ཧཱུྃ།
ཨོཾ་བཛྲ་མཱ་ལྱ་ཏྲཾཱ། ཨོཾ་བཛྲ་གཱིརྟི་ཧྲཱིཿ ཨོཾ་བཛྲ་ནཱིརྟི་ཨཱཿ ཨོཾ་བཛྲ་དྷཱུ་པེ་ཧཱུྃ། ཨོཾ་བཛྲ་པུཥྤེ་ཏྲཱཾཿ ཨོཾ་བཛྲ་ཨཱ་ལོ་ཀེ་ཧྲཱིཿ ཨོཾ་བཛྲ་གནྡྷེ་ཨཱཿ ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཿཧཱུྃ།
ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་ཏེ་ཨཱཿཧཱུྃ། ཨོཾ་བཛྲ་ཤཔྟ་ཨཱཿཧཱུྃ་གིས་ཕྱི་མཆོད་དང་། དེ་ནས་ནང་མཆོད་འབུལ་བ་ནི། མདུན་གྱི་ནང་མཆོད་ཀྱི་ཁེབས་བསལ། ལག་པ་གཡོན་པའི་མཐེབ་སྲིན་གྱིས་དབུས་ནས་བླངས་ལ། དམིགས་པ་ནི་གཡོན་པའི་མཐེ་བོང་ཧྲཱིཿལས་རྟ་མགྲིན། སྲིན་ལག་ཨ་ལས་ཕག་མོར་བསམས་པ་ཡབ་ཡུམ་སྦྱོར་བ་མཛད་པའི་སྦྱོར་མཚམས་ནས་མཆོད་པའི་ལྷ་མོ་བདུད་རྩིས་གང་བའི་ཐོད་པ་ཐོགས་པ་དཔག་ཏུ་མེད་པར་སྤྲུལ་ཏེ། དེ་ཡང་ཐབ་ཁུང་གི་སྟེང་གི་ནམ་མཁར་ཆོས་སྐུ་ཀུན་ཏུ་བཟང་པོ་སོགས་བརྒྱུད་པ་གསུམ་ལྡན་གྱི་བླ་མ། བར་གྱི་ཆ་ལ་རྒྱལ་བ་རིགས་ལྔ་སོགས་ཞི་བ་བཅུ་གཅིག་རྩ་གཉིས།
བུདྡྷ་ཧེ་རུ་ཀ་སོགས་ཁྲག་འཐུང་ལྔ་བཅུ་རྩ་བརྒྱད་ཐབ་ཁུང་གི་ནང་ན་བཞུགས་པའི་རྡོ་རྗེ་གཞོན་ནུའི་ལྷ་ཚོགས་དང་། གཞན་ཡང་སྟེང་འོག་ཕྱོགས་མཚམས་ཐམས་ཅད་ན་བར་མཚམས་མེད་པར་སངས་རྒྱས་བྱང་སེམས་གྲུབ་པ་རིག་འཛིན་ཆོས་སྐྱོང་ནོར་ལྷ་ཕྱོགས་སྐྱོང་གཞི་བདག་འབྱུང་པོ་ལ་སོགས་པ་དཔག་ཏུ་མེད་པ་བཞུགས་པ་ཐམས་ཅད་བདུད་རྩིས་མཉེས་པར་བསམས་ལ་བདུད་རྩི་འཐོར་ཞིང་། ༈ །རང་བྱུང་གདོད་ནས་དག་པ་ཡི། ། རྩ་བརྒྱད་སྟོང་ལ་སྦྱར་བའི་སྨན། ། རིགས་ལྔའི་དམ་ཚིག་ལྔ་ཡི་དངོས། ། ཡེ་ཤེས་ལྔ་སོགས་གྲུབ་པའི་རྫས། ། རྒྱུད་ལྔའི་སེམས་ཅན་ཀུན་སྒྲོལ་ཞིང་། ། དུག་ལྔ་སེལ་བའི་བདུད་རྩི་འདི། ། ཇི་སྙེད་སངས་རྒྱས་ཐམས་ཅད་དང་། ། བྱང་ཆུབ་སེམས་དཔའི་ཚོགས་ཆེན་པོ། །
ཐུགས་དམ་དབྱིངས་ནས་བསྐུལ་བའི་ཕྱིར། ། ཕྱོགས་བཅུའི་སངས་རྒྱས་སྲས་བཅས་ལ། ། སྐུ་གསུང་ཐུགས་ཀྱི་ངང་ཉིད་དུ། ། བདག་ཅག་དད་པས་འབུལ་ལགས་ན། ། བཞེས་ཏེ་ཀུན་ཏུ་དགེས་མཛོད་ལ། ། འཕྲུལ་གྱི་དངོས་གྲུབ་སྩལ་དུ་གསོལ། ། ན་མཿ སརྦ་ཏ་ཐཱ་ག་ཏ་ཤྲཱི་ཀ་པཱ་ལ་བནྡྷ་མ་ཧཱ་པཉྩ་ཨ་མྲྀ་ཏ་ཁ་ཁ་ཁཱ་ཧི་ཁཱ་ཧི། རྒྱལ་བ་ཀུན་དངོས་རྩ་བའི་བླ་མ་དང་། ། རིག་འཛིན་རིག་པའི་བརྒྱུད་པ་ཐམས་ཅད་དང་། །
དཔལ་ཆེན་རྡོ་རྗེ་གཞོན་ནུ་ཡབ་ཡུམ་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཐུགས་རྗེ་བརྩེར་དགོངས་དབང་དང་དངོས་གྲུབ་སྩོལ། ། མཧཱ་པཉྩ་ཨ་མྲྀ་ཏ་ཁ་རཾ་ཁཱ་ཧི། འཇིགས་བྱེད་ཆེན་པོ་ཁྲོ་བོ་ཡབ་ཡུམ་བཅུ། ། སྤྲུལ་པའི་ཕྲ་ཐབས་ཡབ་ཡུམ་ཉི་ཤུ་དང་། ། སྒོ་མ་བཞི་དང་སྲས་མཆོག་ཕུར་པའི་ལྷ། ། རྣམ་དག༞ ། ཐུགས་རྗེ་ཆེར་དགོངས༞ ། མ་ཧཱ་པཉྩ༞ ཕྱི་ནང་མཁའ་འགྲོ་འཁོར་བཅས་ཐམས་ཅད་དང་། །
གེགས་ཆེན་བཅོ་བརྒྱད་གེང་ཕྲེང་འབུམ་སྡེ་དང་། དཔག་བསམ་ཤིང་ལྷ་རེ་མ་ཏི་རྣམས་ལ། རྣམ་དག༞ ། ཐུགས་རྗེ༞ ། མ་ཧཱ༞ ཤྭ་ན་མུ་ཁ་བདག་ཉིད་ཆེན་མོ་དང་། ། བསྭེ་ཡི་ལྷ་མོ་ཕྱོགས་བཅུའི་རྣལ་འབྱོར་ཚོགས། ། དམ་སྲུང་མཆེད་ལྕམ་བསྟན་མ་བཅུ་གཉིས་ལ། ། རྣམ་དག༞ ། ཐུགས་རྗེ༞ ། མ་ཧཱ༞ དྲིན་ཆེན་རྩ་བའི་བླ་མའི་ཞལ་དུ་ཁཱ་ཧི།
བརྒྱུད་པའི་བླ་མ་རྣམས་ཀྱི༞ ། ཆོས་སྐུ་ཀུན་ཏུ་བཟང་པོའི༞ ། ལོངས་སྐུ་རྡོ་རྗེ་སེམས་དཔའི༞ ། སྤྲུལ་སྐུ་པདྨ་འབྱུང་གནས༞ ། དཀྱིལ་འཁོར་ལྷ་ཚོགས་རྣམས་ཀྱི༞ ། ཁྱད་པར་ཆོས་སྐྱོང་སྲུང་མའི་ཞལ་དུ་ཁཱ་ཧི། རང་ལ་དངོས་གྲུབ་བླངས་པ་ནི། བྱང་ཆུབ་མཆོག་ཏུ་ཐུགས་བསྐྱེད་ནས། ། དུས་གསུམ་རྒྱལ་བའི་གདུབ་འཚོབ་པ། ། རིག་འཛིན་བདག་ཅག་འཁོར་བཅས་ལ། །
སྐུ་གསུང་ཐུགས་ཀྱི་དངོས་གྲུབ་སྩོལ། ། ཞེས་བརྗོད་ཅིང་ལྕེ་རྩེ། སྨིན་མཚམས། མགྲིན་པ། སྙིང་ཁ་རྣམས་སུ་ཐིག་ལེ་བྱས་ལ། ཀཱ་ཡ་སིདྡྷི་ཨོཾ། ཝཱཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ། ཞེས་པས་ནང་མཆོད་དོ། ། གསང་བའི་མཆོད་པ་ནི།
རང་གི་ཐུགས་ཁ་ནས་ཡུམ་འཁོར་ལོ་རྒྱས་འདེབས་མ་ལ་སོགས་གཙོ་འཁོར་རྣམས་ཀྱི་ཡུམ་གྱི་རང་བཞིན་གྱི་རིག་མ་དཔག་ཏུ་མེད་པ་སྤྲུལ་ནས་དེ་དག་གིས་ལྷ་ཚོགས་ཐམས་ཅད་ལ་འཁྱུད་པའི་མཆོད་པ་འབུལ་བར་བསམ་ཞིང་། འཁྲིལ་བའི་མཆོད་ཆེན་མཉམ་སྦྱོར་བས། ། ཐབས་དང་ཤེས་རབ་གཉིས་མེད་པའི། ། པདྨོ་ལ་ནི་རྡོ་རྗེ་ཞུགས། ། བདག་ཉིད་མཆོད་པས་མཉེས་པར་མཆོད། ། ས་མཱ་ཡ་ཧོཿ ས་མཱ་ཡ་སཏྭཾཿ ར་གོ་ཨ་ནུ་རཱ་ག་ཡ་མི་བོ་ཙིཏྟ། གསང་མཆོད། དེ་ཁོ་ན་ཉིད་ཀྱི་མཆོད་པ་ནི།
མཆོད་བྱ་མཆོད་བྱེད་མཆོད་ཡུལ་ཐམས་ཅད་ཀ་དག་དེ་ཁོ་ན་ཉིད་ཀྱི་ངང་དུ་མཉམ་པར་བཞག་ལ། མཉམ་པའི་གྲུབ་རྫས་ཆེན་མོ་ནི། ། བདག་དང་མཉམ་པའི་ཚོགས་ལ་འབུལ། ། བཟའ་དང་བཅའ་བ་བཏུང་བ་བགོ ། ལོངས་སྤྱོད་ལྔ་ལྡན་ཐམས་ཅད་ནི། ། དཀྱིལ་འཁོར་ལ་ཡང་དཀྱིལ་འཁོར་ཐིམ། ། ཨ་ལ་ལ་སྟེ་དཀྱིལ་འཁོར་ཐིམ། ། ཛཿཧཱུྃ་བཾ་ཧོཿ ཤྲཱི་ཧེ་རུ་ཀ་མ་ཧཱ་བཛྲ་ཨ་བེ་ཤ་ཡ། ཨ་བེ་ཤ་ཡ།
པྲ་བེ་ཤ་ཡ། པྲ་བེ་ཤ་ཡ། མ་ཧཱ་སུ་ཁ་པྲ་ཏཱིཙྪ་ཧཱོཿ པྲ་ཏི་གྲྀཧྣ་ཁཱ་ཧིཿ དེ་ཁོ་ན་ཉིད་ཀྱི་མཆོད་པའོ། ། བསྒྲལ་བའི་མཆོད་པ་ནི། རང་གི་སྙིང་ཁ་ནས་སྤྲུལ་པའི་ཁྲོ་བཅུ་ཕྲ་ཐབས། སྒོ་མ་བཞི་ལ་སོགས་པ་དཔག་ཏུ་མེད་པ་སྤྲོས་ཏེ། དེ་དག་གིས་ཕྱོགས་བཅུའི་འཇིག་རྟེན་གྱི་ཁམས་ནས་གནས་པའི་གདུག་པ་ཅན་གྱི་ཞིང་བཅུ་ཚང་ཞིང་བསྒྲལ་བར་འོས་པ་ཐམས་ཅད་ཀྱི་སྙིང་ཁ་ནས་ལྕགས་ཀྱུས་བཀུག མགྲིན་པ་ནས་ཞགས་པས་བཅིང་།
མཚོན་ཆ་དཔག་ཏུ་མེད་པས་བསྡིགས་ཤིང་བཀུག་ནས་རང་ཉིད་མདུན་བསྐྱེད་དང་བཅས་པའི་མདུན་དུ་གནམ་ལྕགས་ཀྱི་འབྲུབ་ཁུང་དུ་བཅུག་ཏེ་བསྒྲལ་བའི་ལས་བྱ་བར་བསམ་ཞིང་། དྲིལ་བུ་དྲག་ཏུ་དཀྲོལ་རྡོ་རྗེ་གསོར་ཞིང་གཞན་ཡང་རོལ་མོའི་སྒྲ་དྲག་པོ་སྣ་ཚོགས་ཚོམ་རྔམས་དང་བཅས། ཛཿ དམ་ཚིག་ཆེན་པོའི་དུས་ལ་བབས། ། སྤྲུལ་པ་ཆེན་པོའི་དུས་ལ་བབས། ། ཕོ་ཉ་ཆེན་པོའི་དུས་ལ་བབས། ། བདག་ཉིད་ཆེན་མོའི་དུས་ལ༞ ། ས་བདག་ཆེན་མོའི་དུས་ལ༞ ། ཁྱི་ཡི་གདོང་ཅན༞ ། བསྒྲལ་བར་བྱ་བའི་དུས་ལ་བབས། །
བྱང་ཆུབ་མཆོག་ཏུ་ཐུགས་བསྐྱེད་ནས། ། དུས་གསུམ་རྒྱལ་བའི་སྲས་བཞིན་དུ། ། རིག་འཛིན་བདག་ཅག་རྣམས་ལ་ནི། ། གནོད་ཅིང་གདུག་པའི་དགྲ་དང་བགེགས། ། བདུད་དང་བར་དུ་གཅོད་པ་རྣམས། ། ཁྲོ་བོ་ཆེན་པོའི་བྱིན་རླབས་ཀྱིས། ། ཡུད་ཙམ་གྱིས་ནི་དེ་བཀུག་ནས། ། མངོན་སྤྱོད་ཚུལ་གྱིས་བསྒྲལ་བ་དང་། ། ལུས་ངག་ཕྱེ་མར་མཛད་ནས་ཀྱང་། ། སྡུག་བསྔལ་ཉམས་སུ་མྱོང་བར་མཛོད། །
ཨོཾ་ལཾ་ཧཱུྃ་ལཾ། སཏྭམྦྷ་ནན། མོ་ཧཾ་གྷ་ཏ་ཡ། བྷ་ག་ཝན། ཧྲཱིཿཥྚི་ཝིཥྚི་བཛྲ་ཧཱུྃ་ཀཱ་ར་ཧཱུྃ། ཨོཾ་བཛྲ་ཀཱི་ལི་ཀཱི་ལ་ཡ། ཛཿཧཱུྃ་བཾ་ཧོཿ སརྦ་བིགྷྣཱན། བཛྲ་ཀཱི་ལི་ཀཱི་ལ་ཡ་ཕཊ། ཁ་ཏཾ་ཁ་ཏཾ་ཁ་ཏཾ།
ཧཱུྃ་ཧཱུྃ། ཕཊ་ཕཊ། བཛྲ་ཡཀྵ་ཀྲོ་དྷ་ཁ་ཁ་ཁཱ་ཧི་ཁཱ་ཧི། ཧ་ཧ། ཧཱུྃ་ཧཱུྃ། ཕཊ་ཕཊ། བསྒྲལ་བའི་མཆོད་པའོ། ། རཀྟའི་མཆོད་པ་ནི། བཤད་མ་ཐག་པའི་དགྲ་བགེགས་རྣམས་ཀྱི་སྙིང་ཁྲག་རྒྱ་མཚོ་ལྟར་འཁྱིལ་བ་ལྷ་རྣམས་ཀྱིས་ཐོད་སྐྱོགས་སུ་བཅུས་ནས་ཞལ་དུ་གསོལ་བར་བསམ་ཞིང་། ཌཱ་དྲིལ་དང་བཅས།
ཧེ་རུ་ཀ་ཡི་གནས་བཅུ་དང་། ། དུར་ཁྲོད་ཆེན་པོའི་གནས་བརྒྱད་ནས། ། དཔལ་ཆེན་འཁོར་བཅས་སྤྱན་དྲངས་ནས། ། དུར་ཁྲོད་མཆོག་གི་གནས་འདི་རུ། ། ཞིང་ཆེན་གསར་རྙིང་ཏི་རར་བཅས། ། དམར་གྱི་ཨརྒྷཾ་རྒྱ་མཚོར་བསྐྱིལ། ། མཁའ་འགྲོ་འབར་བའི་ཚོགས་རྣམས་ཀྱིས། ། མ་ལུས་གཤེགས་ནས་བསྣམས་སུ་གསོལ། ། ཛཿཧཱུྃ་བཾ་ཧོཿ ཤྲཱི་ཧེ་རུ་ཀ་མ་ཧཱ་མཾ་ས་རཀྟ་ས་མུ་དྲ་ཁ་ཁ་ཁཱ་ཧི་ཁཱ་ཧི་ཧྲི་ད་ཡ་པི་པ་ཐ་ཧཱུྃ་ཕཊ།
རཀྟའི་མཆོད་པའོ། ། ཁམས་གསུམ་ཡོངས་སྒྲོལ་གྱི་མཆོད་པ་ནི། བསྒྲལ་མ་ཐག་པའི་དགྲ་བགེགས་རྣམས་ཀྱི་ལུས་གཟུགས་ཁམས། ངག་འདོད་ཁམས། ཡིད་གཟུགས་མེད་ཁམས་ཀྱི་རང་བཞིན་ཅན་བསྒྲལ་བ་ལས་བྱུང་བའི་ཤ་ཁྲག་རུས་གསུམ་གྱིས་མཆོད་པར་བསམ་པ། ཌཱ་དྲིལ་གྱི་མུ་ནས། ང་ནི་ཟ་བྱེད་ཆེན་པོ་སྟེ། ། ཁམས་གསུམ་མ་ལུས་བསྒྲལ་བ་དང་། ། གདུལ་དཀའ་མཐའ་དག་འདུལ་བའི་ཕྱིར། ། ཤ་རུས་ལ་སོགས་བཟའ་བར་བྱ། །
ང་ནི་ཁྲག་འཐུང་ཆེན་པོ་སྟེ། ། དམར་གྱི་ཨརྒྷཾ་རྒྱ་མཚོར་འཁྱིལ། ། འཁོར་བའི་དྲྭ་བ་གཅོད་པའི་ཕྱིར། ། འཁོར་གྱི་ཕྲ་མེན་ཚོགས་རྣམས་ཀྱིས། ། མ་ལུས་གཤེགས་ནས་བསྣམས་དུ་གསོལ། ། ཛཿཧཱུྃ་བཾ་ཧོཿ ཤྲཱི་ཧེ་རུ་ཀ མ་ཧཱ་རུ་དྷི་ར་ཁཱ་ཧི། མ་ཧཱ་མཾ་ས་ཁཱ་ཧི། མ་ཧཱ་མ་ཏ་ཁཱ་ཧི།
མ་ཧཱ་ཨསྟི་ཁཱ་ཧི། ཁམས་གསུམ་ཡོངས་སྒྲོལ་གྱི་མཆོད་པའོ། ། གཏོར་མའི་མཆོད་པ་ནི། གཏོར་མའི་བྱིན་རླབས་ཀྱི་སྐབས་སུ་བྱིན་གྱིས་བརླབ་པའི་དཔལ་ཆེན་པོའི་གཏོར་མ་དེ་ཉིད་ངོ་བོ་ཡེ་ཤེས་ཀྱི་བདུད་རྩི་ཟད་མི་ཤེས་པའི་རང་བཞིན་ལ། རྣམ་པ་དགྲ་བགེགས་ཀྱི་ཤ་ཁྲག་རུས་པའི་ཕུང་པོ་ཆེན་པོར་བསམ། ཐབ་ནང་གི་ལྷ་ཐམས་ཅད་ཀྱི་ལྗགས་རྡོ་རྗེ་རྩེ་ལྔ་པ་འོད་ཀྱི་སྦུ་གུ་ཅན་གྱིས་གཏོར་མའི་བཅུད་ཐམས་ཅད་གསོལ་བར་བསམ་ལ། ཌཱ་དྲིལ་གྱི་མུ་ནས། བླ་མེད་མཆོག་གི་མཆོད་པ་དམ་པ་འདི། ། ཡེ་ཤེས་ལྔ་ཡི་འོད་ཟེར་རྣམ་པར་འཕྲོ། ། འདོད་པའི་ཡོན་ཏན་ལྔ་ཡིས་རབ་བརྒྱན་ཏེ། །
ཐུགས་དམ་བཞིན་དུ་ཅི་བདེར་བཞེས་སུ་གསོལ། ། ཛཿཧཱུྃ་བཾ་ཧོཿ ཤྲཱི་ཧེ་རུ་ཀ་ཨི་དཾ། པུཥྤཾ། དྷཱུ་པཾ། དཱི་པཾ། གནྡྷེ། ནཻ་ཝི་དྱཾ། བ་ལིཾ་ཏ། པྲ་ཏཱིཙྪ་ཧོཿགྲྀཧྣ་ཁཱ་ཧི།
བཛྲ་ཡཀྵ་ཀྲོ་དྷ་ཁ་ཁ་ཁཱ་ཧི་ཁཱ་ཧི། གཏོར་མའི་མཆོད་པའོ། ། དེ་ནས་ཌཱ་མ་རུ་བཞག་ལ་རྡོ་རྗེ་ཕྱག་འཚལ་བའི་ཚུལ་དང་དྲིལ་བུ་མཚམས་མཚམས་སུ་དཀྲོལ་ལ་བསྟོད་པའི་མཆོད་པ་ནི། སྒེག་ཅིང་དཔའ་དང་མི་སྡུག་ཚུལ་སྟོན་གྱིས། ། རྒོད་དང་གཤེད་དང་འཇིགས་སུ་རུང་བ་དང་། ། སྙིང་རྗེས་རྔམས་དང་ཞི་བ་ལ་སོགས་པའི། ། གར་དགུས་རོལ་མཛད་རྡོ་རྗེ་གཞོན་ནུའི་སྐུ། ། ཨེ་ཀ་ཛ་ཊཱི་གུ་ཧྱེ་གསང་བའི་ཡུམ། ། ཧཱུྃ་མཛད་སྒྲ་འབྱིན་ཕག་དང་སྨིག་བུའི་མགོ ། རྣམ་རྒྱལ་སྒེག་མོ་སྟག་དང་བྱ་རྒོད་མགོ །
དབྱུག་སྔོན་སྡེར་མོ་གཡག་དང་བྱ་རོག་མགོ ། གཤིན་རྗེ་དུར་ཁྲོད་ཤ་བ་འུག་པའི་མགོ ། མི་གཡོ་གཏུན་ཁུང་གཟིག་དང་ཁྭ་ཏའི་མགོ ། རྟ་མགྲིན་གཏུམ་མོ་བྱི་ལ་པུ་ཤུད་མགོ ། གཞན་གྱིས་མི་ཐུབ་མདའ་སྙེམས་སྤྱང་ཁྲའི་མགོ ། འཁྱིལ་པ་སྒྲ་མཛད་སེང་གེ་ཕ་ཝཾ་མགོ ། ཁམས་གསུམ་གསོད་མ་དྲེད་དང་སྲེ་མོང་མགོ ། སྟོབས་ཆེན་རིགས་བྱེད་དོམ་དང་བྱི་བའི་མགོ ། གནོད་སྦྱིན་འཇིག་མ་བདུད་རྩི་གསོད་བྱེད་མ། ། དངོས་གྲུབ་མཆོག་སྩོལ་ཡེ་ཤེས་ཆེན་པོའི་ལྷ། །
དཀྱིལ་འཁོར་ཆེན་པོའི་བཀའ་སྲུང་དམ་ཅན་སོགས། ། ཕྲིན་ལས་བཞི་བསྒྲུབ་དམ་ཚིག་རྗེས་གཅོད་པའི། ། དཀྱིལ་འཁོར་ལྷ་ཚོགས་རྣམས་ལ་ཕྱག་འཚལ་བསྟོད། ། གྲུ་གསུམ་མཐིང་ནག་འབར་བའི་དཀྱིལ་འཁོར་ནས། ། ཁྲོ་རྒྱལ་འདུས་པའི་སྲས་མཆོག་ཀཱི་ལ་ཡ། ། རིག་སྔགས་ཁྲོ་བཅུ་སྒོ་མ་རྣམ་པ་བཞི། ། བགེགས་འདུལ་བྱང་ཆུབ་སེམས་ཀྱི་དངོས་ལ་བསྟོད། ། བསྟོད་པའི་མཆོད་པའོ། ། དེ་ནས་བསྲེག་རྫས་འབུལ་བ་ནི། གོང་དུ་བཤད་པའི་གོ་རིམ་བཞིན་ལ་སྔགས་རྣམས་ཀཱི་ཡ་འབའ་ཞིག་གིས་འབུལ།
འབུལ་ཡུལ་ཀྱང་། ཡམ་ཤིང་གི་མེ་འོད་འབར་བ་ལ་བཞུ་བའི་རྫས་རྣམས་ལྷ་ཐམས་ཅད་ཀྱི་ཞལ་དུ། གོང་བུའི་རྫས་རྣམས་ནི་ཕྱག་ཏུ། ཀུ་ཤ་ནི་དབུའི་གཙུག་ཏོར་ལ་ཕུལ་བར་བསམ་མོ། ༈ །བཞི་པ་བསྙེན་པ་དང་རྒྱུན་གྱི་སྦྱིན་སྲེག་གི་དབྱེ་བ་བསྟན་པ་ནི། བསྙེན་པའི་སྐབས་སུ་བསྙེན་ཚད་འབུམ་གྲངས་ཀྱི་བཅུ་ཆའི་སྦྱིན་སྲེག་གི་གྲངས་འཛིན་དགོས་པས། དེ་ཡང་སྡིག་པ་ཞི་བ་དང་གསང་སྔགས་ལྷག་ཆད་ཀྱི་ཉེས་པ་གསོ་བའི་ཕྱིར་ཏིལ་ལམ་ཡུངས་དཀར་གང་རུང་ལ་བཅུ་ཆའི་གྲངས་འཛིན་ཅིང་། སྟོང་ར་ཅན་ལ་སོགས་པའི་མཐར་གྲངས་འཛིན་གྱི་ཏིལ་ཡུངས་གང་རུང་ཐབ་ནང་དུ་ཐོག་མར་ཕུལ། དེ་ནས་ཡམ་ཤིང་ནས་ཀུ་ཤའི་བར་གྱི་རྫས་རྣམས་ཀཱི་ལ་ཡ་སྤེལ་ཚིག་དང་བཅས་པས་ཚར་བཅུ་གཅིག་ཕུལ། ཡང་སྔར་བཞིན་ཏིལ་ཡུངས་ལ་གྲངས་བཟུང་དེ་འདྲ་བ་ལན་བཅུ་གཅིག་ཕུལ་བའི་མཐའ་མར་བྱོན་ཟན་གྱི་སྐབས་ལྟར་མར་དགང་བླུགས་བདུན་སྤེལ་ཚིག་དང་བཅས་པ་ལན་གསུམ་འབུལ།
དེ་ནས། སྒེག་ཕྲེང་སོགས་ཀྱིས་ཕྱི་མཆོད། རང་བྱུང་སོགས་ནང་མཆོད། སྒེག་ཅིང་སོགས་བསྟོད་པའི་མཆོད་པ་རྣམས་ཀྱི་རྗེས་སུ་ཡི་དམ་ཆོས་སྐྱོང་སོགས་ཀྱི་གཏོར་ཆོག་རྣམས་བྱ་བ་ཡིན། ཡང་བསྙེན་པ་སོགས་མ་ཡིན་ཞིང་རང་དང་གཞན་གྱི་དོན་དུ་བར་ཆད་ལ་སོགས་པ་ཞི་བའི་ཕྱིར་འཕྲལ་ལ་སྦྱིན་སྲེག་བརྩམས་པ་རྣམས་ལ་ནི་བསྙེན་པའི་བཅུ་ཆ་ལྟ་བུའི་གྲངས་འཛིན་ཐུབ་ན་རབ་དང་། དེ་མིན་ཡང་ད་ལྟ་ཕྱག་ལེན་ལ་མཛད་པ་ལྟར་ཀཱི་ལ་ཡ་ཁོ་ནས་ཐོག་མར་ཡམ་ཤིང་རྐྱང་པ་བརྒྱ་རྩ་ཕུལ་བའི་མཐར་སྤེལ་ཚིག་དང་བཅས་པས་ཕུལ། འདི་ལ་ཐོག་མར་གཅིག་གཉིས་ཤིག་དང་མཚམས་མཚམས་རེ་གཉིས་མ་གཏོགས་དངོས་སུ་མི་འབུལ་ཞིང་སྟངས་ཀ་བྱས་ལ་ཕྱོགས་གཅིག་ཏུ་གསལ་ཞིང་རིམ་གྱི་མེ་ཁ་གསོ། དེ་ནས་མར་ནས་བཟུང་སྟེ་ཀུ་ཤའི་བར་རྫས་སོ་སོ་ནས་བརྒྱ་རྩ་རེ་ཕུལ་ཞིང་མཐར་སྤེལ་ཚིག་སྦྱར། དེ་ཐམས་ཅད་ཕུལ་བའི་རྗེས་སུ་མར་དགང་བླུགས་བདུན་སྤེལ་ཚིག་དང་བཅས་པ་ལན་གསུམ་འབུལ། སྦྱིན་བདག་ལྟ་བུ་དངོས་སུ་ཉེ་སྐོར་ན་ཡོད་ན།
དེའི་མཐེ་བོང་དང་བླུགས་གཟར་ལྷན་ཅིག་ཏུ་བཟུང་ལ་གང་བའི་སྦྱིན་སྲེག་བདུན་གསུམ་ཉི་ཤུ་རྩ་གཅིག་པོ་འདི་འབུལ་ཞིང་། སྤེལ་ཚིག་ཀྱང་། སྦྱིན་པའི་བདག་པོའི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་བག་ཆགས་དང་བཅས་པ་ཐམས་ཅད་དང་། སྐྱེ་བ་འདིར་ཡང་ལན་ཆགས་ཤིང་ཤ་འཁོན་དུ་གཉེར་བའི་མི་དང་མི་མ་ཡིན་གྱི་གདུག་རྩུབ་ཀྱིས་ཚེ་དང་སྲོག་ལ་རྒོལ་བ་སོགས་མི་མཐུན་པའི་ཕྱོགས་ཐམས་ཅད་ཤཱནྟིཾ་ཀུ་རུ་ཡེ་སྭཱཧཱ། ཞེས་བརྗོད། དེ་ནས་ཕྱི་མཆོད་ནང་མཆོད་བསྟོད་པའི་མཆོད་པ་རྣམས་ཀྱང་གོང་དུ་བཤད་པ་བཞིན་བྱའོ། ། ད་ནི་ཞར་བྱུང་ཡི་དམ་ཆོས་སྐྱོང་སོགས་ལ་གཏོར་མ་འབུལ་བ་ནི། རང་རང་གི་ཕྱག་ལེན་ལྟར་གོ་རིམ་བཞིན་ཕུལ་བའི་རྗེས་སུ་བསྐང་བའང་རྒྱས་བསྡུས་སྐབས་སྦྱར་གྱི་གཏོར་འབུལ་ཡན་དང་། ཡང་སྦྱིན་སྲེག་ཐུན་བཅད་ལྟ་བུ་ཡིན་ན་ཐུན་གོང་མ་རྣམས་ལ་མཆོད་བསྟོད་ཀྱི་རྗེས་སུ་གཏོར་མ་རྣམས། བཛྲ་ཀྲོ་དྷས་བསངས།
རང་གི་ཐུགས་ཁ་ནས་རཾ་དམར་པོ་སྤྲོས་པའི་མེས་གཏོར་མའི་སྣོད་ལ་རེག་པས་མི་གཙང་བ་བསྲེག སོགས་ནས། ཨོཾ་ཨཱཿཧཱུྃ་ཧ་ཧོ་ཧྲཱིཿའི་རྗེས་སུ་ཀྱཻ་རྡོར་ལྟ་བུ་ལ་འབུལ་ན། གཏོར་མའི་སྟེང་གི་ནམ་མཁར་ཨེ་ཨེ། སོགས་གཏོར་ཆོག་བཞིན། སླར་ཡང་བྱིན་རླབས་དྲན་པར་བྱས་ལ། ཨོཾ་ཨཱཿཧཱུྃ་ཧ་ཧོ་ཧྲཱིཿ སོགས། དེ་རྗེས། མདུན་གྱི་ནམ་མཁར་དུར་ཁྲོད་ཆེན་པོ་བརྒྱད་ཀྱི་སོགས་གུར་མགོན་ལྕམ་དྲལ་གདོང་བཞི་ལས་མཁན་དང་བཅས་པའི་གཏོར་མ་ཕུལ།
དཀར་བདུད་ལྕམ་དྲལ་གྱི་གཏོར་མའང་བྱིན་གྱིས་བརླབས་ལ། མདུན་གྱི་ནམ་མཁའི་གནས་སུ་པདྨ་ཉི་ཟླའི་གདན་ལ་སོགས། གཏོར་མགྲོན་བསྐྱེད་ཡེ་ཤེས་པ་སྤྱན་དྲངས། དབང་བསྐུར་དམ་ལ་བཞག གཏོར་མ་ཕུལ། ཕྱི་ནང་གི་མཆོད་པས་མཆོད། ཕྲིན་ལས་གཞོལ། ཕུར་སྲུང་གི་གཏོར་མའང་བྱིན་གྱིས་བརླབས། སྤྱན་དྲངས་གཏོར་མ་ཕུལ། སྨན་རཀ་གི་མཆོད་ཕྲིན་གཞོལ།
མཁའ་འགྲོའི་སྤྱི་གཏོར་གཞི་བདག་རྣམས་ལའང་གཏོར་མ་འབུལ་ལོ། ། འདི་རྣམས་རང་རང་གི་ཕྱག་ལེན་ལ་ཡོད་ན་དེ་དག་ནང་བཞིན་མེད་ཚེ་ས་ལོའི་གསུང་ལ་སྔགས་འཆང་ཆེན་པོས་ཟིན་བྲིས་མཛད་པའི་གཏོར་ཆོག་ཆེན་མོ་ནང་བཞིན་བྱ། གཏོར་བསྔོ་རྣམས་ཀྱི་རྗེས་སུ་བསྟོད་པའང་རྒྱས་བསྡུས་ཇི་ལྟར་རིགས་པའམ། ཡང་ན་ས་ལོའི་གཏོར་ཆོག་ནས་འབྱུང་བ་ལྟར་མགོན་པོ་ལྷ་མོ་ཞལ་རྣམས་ཀྱི་སྔགས་ཐུང་བརྗོད། བསྟོད་པ་སངས་རྒྱས་བསྟན་སྲུང་མ། མགོན་པོ། ལྷ་མོ། ཞལ། ལས་མཁན་རྣམས་ལ་ཤླཽ་ཀ་རེ་རེ། དེ་རྗེས་ཕྲིན་བཅོལ་གྱི་ཚིག
ཁྱད་པར་དཀར་བདུད་ལྕམ་དྲལ་ཕུར་སྲུང་རྣམས། བྷྱོཿ དཔལ་ལྡན་དཀར་མོ་ཆེན་མོ་ནི། ། སྔོན་ཚེ་ཆེ་མཆོག་ཧེ་རུ་ཀའི། སྤྱན་སྔར་ཁས་བླངས་དེ་བཞིན་དུ། ། བདུད་དང་མུ་སྟེགས་འདུལ་བ་དང་། ། དགྲ་བགེགས་མ་ལུས་སྒྲོལ་བ་དང་། ། སྒྲུབ་པོ་འཁོར་བཅས་བསྲུང་བ་དང་། ། བསམ་པ་ཐམས་ཅད་སྒྲུབ་པ་དང་། ། བཅོལ་པའི་ཕྲིན་ལས་གྲུབ་པར་མཛོད། །
ཀྱིས་དཀར་མོ་བ་དང་། ཧཱུྃ། སྔོན་ཚེ་བདུད་ཀུན་གྱི་ནི་བདག་པོ་སྟེ། ། ཤིན་ཏུ་མི་བཟད་རྡོ་རྗེ་ཁྲག་འཐུང་གི ། སྤྱན་སྔར་ཁས་བླངས་བདུད་རྒྱལ་ཐོད་ཕྲེང་ཅན། ། མཐུ་རྩལ་རྨད་བྱུང་ནག་པོ་ཆེ་ལ་བསྟོད། ། ཀྱིས་བདུད་རྒྱལ་ཕྱག་ལེན་གྱི་ཁྲིགས་ལ། བདུད་རྟ་བྲ་ནག་སོགས་བྲན་བདུད་ཀྱི་བསྟོད་པའང་མཛད་མོད། མ་བྱས་ཀྱང་ཆད་པའི་སྐྱོན་མེད་དོ། ། ཕུར་སྲུང་ལ།
སློབ་དཔོན་ཆེན་པོ་པདྨ་འབྱུང་གནས་ཀྱི། ། སྤྱན་སྔར་ཕུར་པའི་སྲུང་མར་ཞལ་བཞེས་པའི། ། བདག་ཉིད་ཆེན་མོ་ཤྭ་ན་བསེ་མོའི་ཚོགས། ། དཔལ་གྱི་ཕོ་ཉ་མཐུ་རྩལ་རྫུ་འཕྲུལ་ཅན། ། དམ་ཅན་ནག་མོ་སྡེ་གསུམ་མཆེད་བཅུ་གཉིས། ། རྣམ་ལྔ་རྒྱན་གྱི་གཏོར་མ་འདི་བཞེས་ལ། ། མ་སྲིང་མཛའ་མོའི་ཚུལ་གྱིས་གྲོགས་མཛོད་ཅིག ། ཐུགས་དམ་རྒྱུད་བསྐུལ་བཅོལ་པའི་ཕྲིན་ལས་མཛོད། ། ཅེས་པས་བསྟོད། དེ་ནས་རྡོ་རྗེའི་གླུ།
བཀྲ་ཤིས་བསྔོ་བ་སྨོན་ལམ། དེ་ནས་དངོས་གྲུབ་བླང་བ། བཟོད་པ་གསོལ་བ། ཡེ་ཤེས་པ་གཤེགས་གསོལ། མེ་ལྷ་ལྷག་མའི་མཆོད་པ། བསྔོ་སྨོན་ཤིས་བརྗོད་རྣམས་འོག་ནས་འབྱུང་བ་ལྟར་བྱ་བ་ཡིན་ཅིང་། དགོང་ཐུན་ལྟ་བུ་ཞིག་ལ། གོང་དུ་བཤད་པ་ལྟར་བསྐང་བའི་གཏོར་འབུལ་ཡན་གྲུབ་པར་བྱས་ན། འབྱོར་ན་ཚོགས་ཀྱི་ཡོ་བྱད་ཅི་འབྱོར་བ་མཆོད་གཏོར་རྣམས་ཀྱི་མདུན་དུ་བཤམས། ནང་མཆོད་ཀྱིས་སྦྱོང་།
རྡོ་རྗེའི་རྩེས་ནང་མཆོད་འཐོར་ཚུལ་དང་། ཨོཾ་བཛྲ་ཀྲོ་དྷས་བསངས། རང་གི་ཐུགས་ཀ་ནས་རཾ་དམར་པོ་སྤྲོས་པ་ཚོགས་ཀྱི་སྣོད་ལ་རེག་པས། སོགས་ནས། ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར་གྱི་བར། སྨན་རཀ་གཏོར་གསུམ་བྱིན་རླབས་ལྟར་ལས། འདོན་པ་ཅུང་ཟད་བསྒྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ བྱིན་རླབས་ཌཱ་དྲིལ་གསིལ་བའམ་སྤྲོ་ན་ཕྱག་ལེན་ལ་མཛད་པ་ལྟར་རྔ་རྡུང་དང་བཅས་ཚོགས་ཞིང་སྤྱན་དྲངས་པ་ནི། དམིགས་མེད་མཁའ་ལྟར་དག་ཅིང་ཁྱབ་པའི་སྐུ། །
སྤྱན་དྲངས་གཤེགས་སུ་གསོལ་བར་མི་དམིགས་ཀྱང་། ། ཐུགས་རྗེའི་ངང་ཉིད་ཆོས་སྐུ་དག་པ་ལས། ། ཡེ་ཤེས་སྒྱུ་མར་རོལ་ཏེ་གཤེགས་སུ་གསོལ། ། རོལ་མོ་དང་བཅས། ཨོཾ་ཨེ་ཧྱ་ཧི་བྷ་ག་ཝན། མ་ཧཱ་ཀ་རུ་ཎི་ཀ་ས་པ་རི་ཝཱ་རི་ཏྲི་ཤྱེ་ཧོཿ ས་མ་ཡ་སཏྭཾ། ཨེ་ཨ་ར་ལི་ཧྲཱིཾ་ཧྲཱིཾ། ཞེས་བརྗོད་པས་བླ་མ་ཡི་དམ་མཁའ་འགྲོ་དམ་ཅན་སྲུང་མའི་ཚོགས་དང་བཅས་པ་མདུན་གྱི་ནམ་མཁའི་ཁམས་གང་བར་བསམ། ཚོགས་འབུལ་བ་ནི་ཐོད་པ་ལ་སོགས་པའི་སྣོད་དུ་ཚོགས་རྫས་རྣམས་ཀྱི་ཕུད་ནས་བསྡུས་ལ།
གཟུགས་ཀྱི་མཆོད་པ་ཁྱད་པར་ཆེ། ། སྒྲ་ཡིས་མཆོད་པས་ཡིད་འོང་ལྡན། ། དྲི་ཡིས་མཆོད་པས་ཚིག་པར་མཆོད། ། རོ་ཡི་མཆོད་པས་བདེ་མཆོག་ལྡན། ། རེག་བྱའི་མཆོད་པ་བླ་ན་མེད། ། མཆོད་པ་རྣམ་པ་ལྔ་རྣམས་ཀྱིས། ། ཕྱོགས་བཅུ་ནམ་མཁའི་ཁམས་བཀང་ནས། ། དཀྱིལ་འཁོར་ཀུན་ཏུ་རྒྱས་པར་འབུལ། ། བླ་མེད་མཆོག་གི་མཆོད་པ་དམ་པ་འདི། ། ཡེ་ཤེས་ལྔ་ཡི་འོད་ཟེར་རྣམ་པར་འཕྲོ། །
འདོད་པའི་ཡོན་ཏན་ལྔ་ཡིས་རབ་བརྒྱན་ཏེ། ། ཐུགས་དམ་བཞིན་དུ་ཅི་བདེར་བཞེས་སུ་གསོལ། ། ཞེས་བརྗོད་ལ་མཆོད་གཡོག་པས་ཚོགས་ཕུད་རྣམས་གཏོར་མའི་དྲུང་དུ་བཞག ཚོགས་ཆང་ཕུད་ཕོར་གྱི་ནང་དུ་བླུགས། ཞོ་དང་ཚོད་མ་སོགས་ཡོད་ནའང་དེས་རིགས་འགྲེ། དཔོན་གཡོག་རྣམས་ཀྱིས་རོལ་མོ་དང་བཅས། ཛཿཧཱུྃ་བཾ་ཧོཿ ཤྲཱི་ཧེ་རུ་ཀ་ཨི་དཾ། པུཥྤཾ། དྷཱུཔཾ།
དཱི་པཾ། གནྡྷཾ། བ་ལིཾ་ཏ་པྲ་ཏཱིཙྪ་ཧོཿ གྲྀཧྣ་ཁཱ་ཧིཿ བཛྲ་ཡཀྵ་ཀྲོ་དྷ་ཁ་ཁ་ཁཱ་ཧི་ཁཱ་ཧི། དང་པོ་ཚོགས་ཀྱི་མཆོད་པའོ། ། ཚོགས་བར་པ་བཤགས་པའི་མཆོད་པ་ནི། སྐྱེ་བ་དཔག་ཏུ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་གི་ཚོགས་དང་ཁྱད་པར་ཚེ་འདིར་ཡང་གསང་སྔགས་ཀྱི་རྩ་བ་དང་ཡན་ལག་གི་དམ་ཚིག་ལ་ཉམས་ཆག་འཁྲུལ་ཅི་མཆིས་པ་ཐམས་ཅད་འགྱོད་སེམས་དྲག་པོའི་སྒོ་ནས་བཤགས་པར་བྱའོ་སྙམ་པས་རྔ་བརྡུང་དང་བཅས། ལུས་ཀྱིས་སྡིག་པ་བགྱིས་པ་མངོན་སུམ་དུ། ། ངག་གིས་ཚིག་འཁྱལ་སྨྲས་པ་ངག་ཏུ་བརྗོད། །
སེམས་ཀྱིས་བློ་ནོར་ལོག་པར་སེམས་ལ་སོགས། ། འདོད་ཁྲོ་གཏི་མུག་དབང་གིས་ནོངས་བགྱིས་པ། ། བཀྲ་བའི་ལྷ་ཚོགས་ཁྱེད་ལ་བཟོད་པར་གསོལ། ། བཟོད་པར་གསོལ་ལོ་ཚངས་པར་སྩལ་དུ་གསོལ། ། ཡེ་ཤེས་ལྷ་ལ་རྟོག་པ་མི་མངའ་ཡང་། ། དེ་ཡི་འཁོར་དུ་གཏོགས་པའི་དམ་ཅན་རྣམས། ། མི་ཡི་སྐྱོན་མཐོང་ཙམ་ན་བརླག་པར་མཛད། ། ཆག་ཉམས་འགལ་འཁྲུལ་ཅི་མཆིས་མཐོལ་ལོ་བཤགས། ། མཐོལ་བཤགས་ཚངས་པའི་དངོས་གྲུབ་སྩལ་དུ་གསོལ། ། འདི་རྣམས་ལ་རྔ་བརྡུང་རོལ་མོ་དཀྲོལ་བ་སོགས་འདིར་བཤད་པ་ནི་ས་སྐྱ་རང་གི་ཕྱག་ལེན་དང་བསྟུན་པ་ཡིན་ཅིང་།
གཞན་དུ་ན་གོང་སྤྱན་འདྲེན་གྱི་སྐབས་སུ་ཌཱ་དྲིལ་སོགས་མཛད་ཚེ་འོག་མ་རྣམས་ལའང་དེ་བཞིན་ཏུ་ངེས་པར་གནང་དགོས་ཏེ། ཕུར་པ་འདི་ནི་གཞི་ཐམས་ཅད་རྙིང་མའི་ཕྱག་ལེན་ལ་ལྟོས་པས་ཌཱ་དྲིལ་སོགས་མཛད་པའང་རྙིང་མ་བ་རྣམས་སྤྲོས་པ་ཆེ་བས་སོ། ། གང་ལྟར་སྦྱིན་སྲེག་ཞག་སྒྲིལ་ནས་མཛད་ཚེ་ཉིན་དང་པོ་རྣམས་བཤགས་པ་གྲུབ་འཕྲལ་སྤྱི་བསྟབ་ཀྱི་གཏོར་མ་ཕུལ། མཇུག་ཆོག་རྣམས་འོག་ནས་འབྱུང་བ་བཞིན་བྱ། ཉིན་ཐ་མའི་ཚེ་བཤགས་པ་གྲུབ་ནས་དགྲ་བགེགས་ཀྱི་ལིངྒ་ལྕགས་སྣོད་སོགས་སུ་བཤམས་པ་སློབ་དཔོན་གྱི་དྲུང་དུ་བཞག སློབ་དཔོན་གྱིས་རྡོར་དྲིལ་ཧཱུྃ་མཛད་ཀྱི་ཕྱག་རྒྱས་བཟུང་ལ། ཨེ་རཾ། ཨེ་རཾ། ཛྭ་ལ་རཾ། ཛྭ་ལ་རཾ།
ཛཿ ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱི༞ ཆོས་ཀྱི༞ དགེ་འདུན་གྱི༞ འཇམ་དཔལ་སྐུ། པདྨ་གསུང་། ཡང་དག་ཐུགས། བདུད་རྩི་ཡོན་ཏན། ཕྲིན་ལས་ཕུར་བུ། མ་མོ་རྦོད་གཏོང་། དམོད་པ་དྲག་སྔགས། འཇིག་རྟེན་མཆོད་བསྟོད།
འདུས་པ་མདོ། སྒྱུ་འཕྲུལ་རྒྱན། འཆི་མེད་ཚེ། ལྷུན་གྲུབ་རིག་འཛིན། སྙིང་པོ་ཕྱག་རྒྱ། གསང་སྔགས། རིག་སྔགས་གཟུངས་སྔགས་ཀྱི་ལྷ་ཚོགས་རྣམས་ཀྱི༞ བཀའ་སྡོད་ཆོས་སྐྱོང་། མ་མོ་མཁའ་འགྲོ། དམ་ཅན་རྒྱ་མཚོ། རིག་འཛིན་རྣལ་འབྱོར།
ཆོས་ཀྱི་དབྱིངས་རྣམ་པར་དག་པའི་བཀའ་བདེན་པ་དང་། བདེན་པ་ཡང་དག་པ་དང་། བདེན་པ་ཆེན་པོའི་བྱིན་གྱི་རླབས་ཀྱིས། སྤྱིར་བསྟན་པའི་སྤྱི་དགྲ། བླ་མའི་སྐུ་དགྲ། དམ་ཚིག་ཅན་གྱི་སྡང་དགྲ། སེམས་ཅན་ཡོངས་ལ་གནོད་ཅིང་འཚེ་བར་བྱེད་པ་དང་། ཁྱད་པར་དུ་ཡང་རྣལ་འབྱོར་པ་བདག་ཅག་དཔོན་སློབ་ཡོན་མཆོད་གྲོགས་མཆེད་འཁོར་དང་བཅས་པ་རྣམས་ལ་གནོད་ཅིང་འཚེ་བར་བྱེད་པའི་གཟུགས་ཅན་གྱི་དགྲ། གཟུགས་མེད་ཀྱི་བགེགས། གང་ཡིན་པ་དེ་དག་ཐམས་ཅད་སྐད་ཅིག་ཐང་ཅིག་ཡུད་ཙམ་ལ་གཟུགས་དང་ལིངྒ་འདི་ལ་མཆིས་པར་གྱུར་ཅིག
ཅེས་བརྗོད་ཅིང་རོལ་མོའི་སྒྲ་དང་བཅས་ཕྱག་རྒྱ་དེ་ཉིད་ཐོག་མར་གཡས་ནས་བསྐོར་ཞིང་ལིངྒའི་སྟེང་དུ་ཕབ་ལ་དེ་བཞིན་དུ་གཡོན། དབུས་རྣམས་ནས་བསྐོར་ཞིང་ཕབ་ལ་སྔགས་ནི། ཀཱི་ལ་ཡ་དང་། སརྦ་ཤ་ཏྲུཾ་ནཱ་ཤ་ཡ་ཛམྦྷ་ཡ། སྟམྦྷ་ཡ། མོ་ཧ་ཡ། བནྡྷ་ཡ། མཱ་ར་ཡ། ཞེས་བརྗོད་ལ་སྒོ་མ་བཞིའི་ཕྱག་རྒྱ་བཅས་ལ། ཨོཾ་བཛྲ་ཨངྐུ་ཤ་ཛཿ
ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཊ་བཾ། ཨོཾ་བཛྲ་གྷནྜེ་ཧོཿ ཞེས་བརྗོད་ཅིང་འཆིང་སྡོམ་གྱི་ལས་མཛད་པར་བསམ། སླར་ཡང་ཧཱུྃ་མཛད་ཀྱི་ཕྱག་རྒྱ་ལས། མཛུབ་མོ་གཉིས་ཡང་ཡང་རང་གི་སྙིང་ཁའི་ཐད་དུ་བཀུག་པ་ལྷ་དབྱེའི་ཕྱག་རྒྱ་དང་། པཉྩ་ཀནྡྷཾ་དེ་ཝ་ཨ་ཀརྵ་ཡ་ཛཿ དྷ་ཏུ་ཨཥྚཾ་ད་ཤ་དེ་ཝ་ཨ་ཀརྵ་ཡ་ཛཿ དྭ་དེ་ཤ་ཡ་ཏ་ནན་དེ་ཝ་ཨ་ཀརྵ་ཡ་ཛཿ སརྦ་དེ་ཝ་རཀྵ་ཨ་ཀརྵ་ཡ་ཛཿ
ཞེས་བརྗོད་པ་ལྷ་དབྱེ། འདིར་དགུག་གཞུག་ཚར་གཅིག་གིས་ཆོག་གོ ། དེ་རྣམས་ཀྱི་དམིགས་པ་རྒྱས་པ་འོག་དྲག་པོའི་སྦྱིན་སྲེག་གི་སྐབས་སུ་རྒྱས་པར་འབྱུང་བ་དེར་བལྟ་བར་བྱའོ། ། དེ་ནས་ཕུར་པ་བཟུང་ལ་འཆམས་ཚུལ་དང་བཅས། དམ་ཚིག་ཆེན་པོའི་དུས་ལ་བབས། ། སྤྲུལ་པ་ཆེན་པོའི་དུས་ལ༞ ། ཕོ་ཉ་ཆེན་པོའི༞ ། བདག་ཉིད་ཆེན་མོའི༞ ། ས་བདག་རྒྱལ་མོའི༞ ། ཁྱི་ཡི་གདོང་ཅན༞ །
བསྒྲལ་བར་བྱ་བའི་དུས་ལ་བབས། །་་་་་ འདི་ནི་སྔགས་འཆང་ཀུན་དགའ་བཀྲ་ཤིས་ཀྱི་གསུང་རབ་ལས་འབྱུང་བ་ལྟར་ཡིན། དམ་ཚིག་ཆེན་པོ་ཡོངས་རྫོགས་བརྗོད་ཀྱང་ཁྱད་པར་མེད་དོ། ། ཞེས་བརྗོད་ཅིང་འཆམས་ཚུལ་རོལ་མོ་དྲག་ཏུ་བརྡུང་ཞིང་ཕུར་པ་རང་གི་གནས་གསུམ་དུ་བསྒྲིལ། ལིངྒའི་སྙིང་ཁར་བཏབ། ཀཱི་ལ་ཡ་དང་། ཨོཾ་ལཾ། སོགས་བརྗོད་ཅིང་རྣམ་ཤེས་མི་བསྐྱོད་པའི་ཞིང་དུ་བསྐྱལ། ཕུར་སྐོར་དམིགས་པ་རྒྱས་པ་འོག་དྲག་པོའི་སྐབས་སུ་འབྱུང་བ་ལྟར་བྱ། དེ་ནས་རལ་གྲི་སོགས་ཀྱིས་ལིང་རོ་དུམ་བུར་གཏུབ།
སློབ་དཔོན་གྱིས་ཐོགས་ལ་ཕྱི་ནང་གསང་བ་མ་བྱ། ལིང་རོ་གཏོར་མ་ལ་འབུལ། དེ་ནས་སྤྱི་བཏབ་ཀྱིས་གཏོར་མ་ཕུལ་བའི་རྗེས་སུ་དཔལ་ཆེན་པོའི་ཕམ་ལྷག་ཟ་བའི་དམ་ཅན་བསྟན་མ་བཅུ་གཉིས་སྐྱོང་བ་ནི། ཧོཿ བོད་ཁམས་སྐྱོང་བའི་བསྟན་མ་བཅུ་གཉིས། དཔལ་ཆེན་པོའི་ཕམ་འབགས་ལས་ནོས་ཏེ་རྣལ་འབྱོར་པའི་སྡོང་དང་གྲོགས་ལ་ནག་མོ་བཞིན་མི་སྡུག་གི་བུ་མོ་བདུད་མོ་ཆེན་མོ་བཞི་དང་དམར་མོ་ཁྲོ་གཉེར་ཅན་གྱི་བུ་མོ་གནོད་སྦྱིན་མ་ཆེན་མོ་བཞི་དང་། དཀར་ཤམ་བཞིན་བཟང་གི་བུ་མོ་སྨན་བཙུན་མ་ཆེན་མོ་བཞི་རྣམས་སྔོན་གྱི་ཐུགས་དམ་ལས་མ་འདའ་བར་འདིར་འདུས་ཤིག ཌཱ་ཀི་ནི་ཧཱུྃ་ཛཿ ཨེ་ཨ་ར་ལི་ཧྲཱིཾ་ཧྲཱིཾ། ཞེས་བརྗོད་ལ་ཁྱུང་གཤོག་ཟིལ་གནོན་གྱི་ཕྱག་རྒྱ་ནི།
ལག་པ་གཡོན་པའི་སྟེང་དུ་གཡས་པ་བསྐྱལ་བའི་ཐལ་མོ་རྒྱབ་སྦྱར་བའི་མཐེའུ་ཆུང་སྦྲེལ། མཐེ་བོང་གཉིས་ལག་མཐིལ་དུ་བཀུག་པའོ། ། དེ་ནས་རོལ་དབྱངས་དང་བཅས། བྷྱོཿ བཀའ་ཡི་ཚོགས་དང་བཅས་ཉིད་དུ། ། ཁྲག་འཐུང་དེ་བཞིན་ནམ་མཁའི་སྐུ། ། ཚུར་གཤེགས་བསྟན་མ་སྐྱོང་བ་རྣམས། ། འདིར་བྱོན་དམ་དགོངས་ཕྲིན་ལས་མཛོད། ། བདག་ཉིད་ཆེན་མོ་ལ་སོགས་པའི། ། བདུད་མོ་ཆེན་མོ་མཆེད་བཞི་དང་། །
ཁ་རག་ཁྱུང་བཙུན་ལ་སོགས་པའི། ། གནོད་སྦྱིན་ཆེན་མོ་མཆེད་བཞི་དང་། ། ཀོང་བཙུན་དེ་མོ་ལ་སོགས་པའི། ། སྨན་བཙུན་ཆེན་མོ་མཆེད་བཞི་རྣམས། ། བྲན་གཡོག་མང་པོའི་ཚོགས་དང་བཅས། ། ལྷབ་ལྷུབ་མང་པོའི་རྒྱན་དང་བཅས། ། སིལ་སྙན་མང་པོའི་སྒྲ་དང་བཅས། ། འདིར་གཤེགས་མཆོད་སྦྱིན་གཏོར་མ་བཞེས། ། བར་ཆད་རྐྱེན་ངན་བཟློག་པ་དང་། ། རྣལ་འབྱོར་བཅོལ་པའི་ཕྲིན་ལས་མཛོད། །
ཞེས་བརྗོད་ཅིང་བསྟན་མ་བསྐྱངས་ལ་གཏོར་མ་འབུལ་ལོ། ། འདི་རྣམས་ལ་ཆོས་རྗེ་བླ་མ་སོགས་སྔོན་བྱོན་གྱི་གོང་མ་དག་གི་ཕྱག་ལེན་ལ་དཔལ་ཆེན་མོའི་གཏོར་མའི་སྨད་བདུད་རྩིར་བྱིན་གྱིས་བརླབས་པ་དེ་ཉིད་ཀྱིས་བསྟན་མ་སྐྱོང་བར་མཛད་ལ། སྔགས་འཆང་རྒྱ་གར་བས་རྙིང་མའི་ཕྱག་ལེན་གྱིས་ཁ་བསྐངས་ཏེ་བསྟན་མའི་གཏོར་མ་ཁང་བཟང་གྲུ་བཞི། དཀར་གཏོར་ཟླུམ་པོ། གྲུ་གསུམ་གཉིས་དམར་རྩི་དང་གཡས་གཅུས་ནག་རྩིས་བྱུགས་པའི་གཏོར་མ་བཟང་པོ་དེའི་སྟེང་དུ་བཞག་ཅིང་རྒྱན་གྱིས་སྤྲས་ལ་དེ་ཉིད་སྒེར་དུ་འབུལ་བར་མཛད་ཀྱང་། ད་ལྟ་ཕྱག་ལེན་ལ་རྒྱས་པའི་ཕྱོགས་ལ་གཏོར་མ་སྒེར་བཤམ་དང་། བསྡུས་པ་ལ་དཔལ་ཆེན་གྱི་གཏོར་མས་འཐུས་པར་མཛད་པས་འདིར་ཡང་འབྱོར་ན་བཤམ་རུང་དང་མ་འབྱོར་ཚེ་དཔལ་གཏོར་གྱིས་འཐུས་པར་བྱས་པས་ཆད་པའི་སྐྱོན་མེད། གཞན་མཇུག་ཆོག་རྣམས་འདྲ་བ་ལས། ཉིན་སྔ་མ་རྣམས་སུ་ལྷག་མ་བསགས་པ་སྣོད་གཅིག་ཏུ་སྤུང་ལ་སྤོས་བཙུགས་ཆང་གིས་སྦྲན་ཏེ་བཀྲ་ཤིས་ཀྱི་གོང་དུ་སློབ་དཔོན་གྱི་དྲུང་དུ་བཞག རྡོ་རྗེ་དྲིལ་བུ་འཛིན་པས།
བཅོམ་ལྡན་རྡོ་རྗེ་གཞོན་ནུ་དང་། ། ཡུམ་མཆོག་འཁོར་ལོ་རྒྱས་འདེབས་ལ། ། སྤྲུལ་པའི་ཕོ་ཉ་དཔག་ཡས་ལས། ། གྲུབ་པ་གསང་བ་འབར་མའི་ཚོགས། ། ཚུར་གཤེགས་གཏོར་མ་འདི་བཞེས་ལ། ། རྡོ་རྗེ་ལྕམ་དྲལ་སྲུང་བ་དང་། ། རྐྱེན་ལས་བྱུང་བའི་དགྲ་བོ་རྣམས། ། ཡུད་ཙམ་གྱིས་ནི་མེད་པར་མཛོད། ། ཅེས་བརྗོད་པས་ལྷག་མ་ཟ་བའི་བྱེ་བྲག་ཕོ་ཉ། ཕྲ་མེན་འབར་མ།
དབང་ཕྱུག་མ། མ་བདུན་སྲིང་བཞི་ཕོ་ཉ་སུམ་བརྒྱ་དྲུག་ཅུ་རྣམས་མདུན་དུ་བྱོན་ནས་མཆོད་པ་དང་དམར་གྱི་ཨརྒྷཾ་སྦྲེངས་པ་བཞེས་པར་བསམ་ལ། དེ་ནས་རྡོ་རྗེ་འགྲོས་ཀྱིས་ཕྱིར་ནུར་བའི་མོས་པ་བྱས་ལ། དཔལ་གྱི་མཁའ་འགྲོ་མ་རྣམས་སྤྱན་དྲངས་ཤིང་མཆོད་པ་ནི། དཔལ་ཆེན་ཁྲོ་རྒྱལ་ཡབ་ཡུམ་གྱི། ། ཕོ་ཉ་འཇིག་རྟེན་འཇིག་རྟེན་འདས། ། དེ་ཡི་བཀའ་ཉན་ཕོ་ཉའི་ཚོགས། ། ཕྱོགས་སུ་དག་ནས་གཤེགས་སུ་གསོལ། །་་་་་ འདི་གསུང་རྒྱུན་འགའ་ཞིག་ལ་མི་གསུང་བར། ཕྱོགས་བཅུ་དག་ནས་གཤེགས་སུ་གསོལ་གྱི་རྗེས་སུ་གཞན་ཡང་ཕྲ་མེན་ཚོགས་དང་ཞེས་སྦྲེལ་བ་ཡིན་འདུག་ནའང་།
སྔོན་གྱི་གསུང་རྒྱུན་རྙིང་མ་ཡིན་མིན་སླར་དཔྱད་པར་བྱའོ། །

དེ་ནི་འཕྲོས་དོན་ནོ། ། ཁྱེད་ཀྱི་ཐུགས་དམ་དུས་ལ་བབས། ། སྔོན་གྱི་ཐུགས་དམ་ཇི་དགོངས་ཏེ། མཆོད་པ་དམ་པ་འདི་བཞེས་ལ། ། བཅོལ་པའི་ཕྲིན་ལས་གྲུབ་པར་མཛོད། ། གཞན་ཡང་ཕྲ་མེན་ཚོགས་དང་བཅས། འབར་མ་ཆེན་མོ་ཁྱེད་རྣམས་ཀྱང་། ། སྔོན་གྱི་ཐུགས་དམ་རྗེས་དགོངས་ལ། ། བཅོལ་པའི་ཕྲིན་ལས་གྲུབ་པར་མཛོད། ། ཨོཾ་བཛྲ་ཌཱ་ཀི་ནི་པྲ་ཏཱིཙྪ་ཨི་མཾ་བ་ལིཾ་ཧཱུྃ། ཨོཾ་བུདྡྷ་ཌཱ་ཀི་ནི་པྲ་ཏཱིཙྪ་ཨི་མཾ་བ་ལིཾ་ཨོཾ།
ཨོཾ་རཏྣ་ཌཱ་ཀི་ནི་པྲ་ཏཱིཙྪ་ཨི་མཾ་བ་ལིཾ་ཏྲཱཾ། ཨོཾ་སརྦ་ཌཱ་ཀི་ནི་པྲ་ཏཱིཙྪ་ཨི་མཾ་བ་ལིཾ་ཧྲཱིཿ ཨོཾ་ཀརྨ་ཌཱ་ཀི་ནི་པྲ་ཏཱིཙྪ་ཨི་མཾ་བ་ལིཾ་ཨཱཿ ཞེས་པ་གཙོ་བོ་བརྒྱད་ལ་གཏོར་མ་སྦྱིན་ལ། དེ་ནས་འབར་བའི་ཕྱག་རྒྱ་ལྷག་མའི་གཏོར་མ་ལ་སྟོན་པ་ནི། ལག་པ་གཉིས་ཀྱི་མཛུབ་མོ་གཉིས་ལུ་གུ་རྒྱུད་དུ་སྦྲེལ། མཐེ་བོང་དང་གུང་མོ་རྩེ་སྦྱར། སྲིན་ལག་དང་མཐེའུ་ཆུང་འབར་བ་ལྟར་བྱས་ལ་ཁ་བཀྲུ་འདེབས་ཚུལ་དང་། ཨོཾ་ཨུ་ཙྪིཥྚ་བ་ལིཾ་ཏ་བཀྵ་སི་སྭཱཧཱ། དེ་ནས་བསྔོ་བ་ནི།
ཁྲོ་རྒྱལ་དཔལ་གྱི་ཕོ་ཉ་མོ། ། མ་མོ་བདུན་དང་སྲིང་མོ་བཞི། ། དཔལ་ལྡན་ལྷ་མོ་རེ་མ་ཏི། ། བདུད་འདུལ་ནག་མོ་མཆེད་བཞི་ཡང་། ། སྔོན་གྱི་ཐུགས་དམ་རྗེས་དགོངས་ཤིང་། ། ཤ་ཁྲག་གཏོར་མ་འདི་བཞེས་ལ། ། ཁྱེད་ཀྱི་ཐུགས་དམ་དུས་ལ་བབས། ། བཅོལ་པའི་ཕྲིན་ལས་གྲུབ་པར་མཛོད། ། སརྦ་ཨ་ན་ཡ་ཧཱུྃ་ཕཊ། ཏ་ཐཱ་ཡ་ཏ་ཐཱ་ཡ་ཧཱུྃ་ཕཊ།
ཅེས་ལྷག་མའི་གཏོར་མ་ཕྱིར་དོར་རོ། ། དེ་རྣམས་ཀྱིས་དངོས་གཞི་བདག་བསྐྱེད་པ། ཐབ་ཁུང་རྫས་ཡོ་བྱད་བྱིན་གྱིས་བརླབས་པ། འཇིག་རྟེན་དང་འཇིག་རྟེན་ལས་འདས་པའི་མེ་ལྷ་བསྐྱེད་ཅིང་སྤྱན་དྲངས་ཏེ་མཆོད་བསྟོད་བསྲེག་རྫས་འབུལ་བ། བསྙེན་པ་དང་རྒྱུན་གྱི་སྦྱིན་སྲེག་གིས་དབྱེ་བ་བསྟན་པ། ཞར་བྱུང་འཕྲོས་དོན་དང་བཅས་པ་བསྟན་ཟིན་ཏོ། ། འདིར་སྨྲས་པ། རབ་དཀར་ཐབ་ཁུང་ནང་དུ་བྱིན་ཟའི་མེ། ། འབར་བའི་ཁྲོད་དུ་འཇིག་རྟེན་འཇིག་རྟེན་ལས། ། འདས་པའི་མེ་ལྷ་འཁོར་བཅས་སྤྱན་དྲངས་ཏེ། །
བསྲེག་རྫས་ཕུལ་བས་གཟུང་འཛིན་མཚན་རྟོག་ཞི། ། བར་སྐབས་ཀྱི་ཚིགས་སུ་བཅད་པའོ། ༈ །རྩ་བའི་གསུམ་པ་མཇུག་གི་ཆོ་ག་ལའང་གསུམ་སྟེ། དངོས་གྲུབ་བླངས་ཤིང་ནོངས་པ་བཟོད་གསོལ་ཏེ། ཡེ་ཤེས་པ་གཤེགས་ཤིང་དམ་ཚིག་པ་བསྡུ་བ། འཇིག་རྟེན་པའི་མེ་ལྷ་ལྷག་མས་མཆོད་ཅིང་གཏོར་འབུལ་འདོད་དོན་ཞུ་ཞིང་གཤེགས་གསོལ་ལྷག་ཆད་ཁ་བསྐང་བ་བསྔོ་བ་སྨོན་ལམ་བཀྲ་ཤིས་རྒྱས་པར་བྱའོ། ། དང་པོ་དངོས་གྲུབ་བླངས་ཤིང་ནོངས་པ་བཟོད་གསོལ་ཡི་དམ་གཤེགས་བསྡུ་བྱ་བ་ནི། ཐལ་མོ་སྦྱར་ལ། ཡེ་ཤེས་ལྔ་ལྡན་རིགས་ལྔ་བདེ་བར་གཤེགས། ། སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི། །
འཁོར་ལོ་རབ་བསྐོར་ཞི་ཁྲོའི་སྐུར་སྟོན་པས། ། ཐུགས་དམ་དབང་གིས་བདག་ལ་བརྩེར་དགོངས་ལ། ། དྲག་པོའི་སྟོབས་ཀྱིས་དགྲ་བགེགས་སྒྲོལ་བ་དང་། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། ཞེས་བརྗོད་ཧེ་རུ་ཀའི་ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐང་། མ་འབྱོར་པ་དང་སོགས་ཀྱིས་ནོངས་པ་བཟོད་པར་གསོལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འབྱོན་པར་མཛད་དུ་གསོལ། །
བཛྲ་མུཿ ཡེ་ཤེས་པ་གཤེགས། དམ་ཚིག་པ་རང་ལ་ཐིམ། ཞེས་བརྗོད་ཅིང་བསམས་ལ་ལག་པ་གཡོན་པའི་མཐེབ་སྲིན་གྱིས་ཐབ་ཀྱི་ཐལ་བ་ནས་བླངས་ལ་དཔྲལ་བར་རེག་གོ ། གཉིས་པ་མེ་ལྷ་ལྷག་མས་མཆོད་ཅིང་གཏོར་མ་བཏང་། འདོད་དོན་ཞུ་གཤེགས་གསོལ་ལྷག་ཆད་ཁ་བསྐང་བ་ནི། ཐབ་ཁུང་དུ་མར་དགང་བླུགས་ལ། ཨོཾ་བཛྲ་ཛྭ་ལ་རཾ། ཞེས་བརྗོད་ལ། མེ་ལྷ་ཞལ་ཕྱག་གི་རྣམ་པ་ཅན་དུ་གྱུར།
ཞེས་བརྗོད་ཅིང་བསམས་ལ། སྔར་བསྲེག་རྫས་ཀྱི་སྐབས་སུ་བཤད་པ་ལྟར་རྫས་རྣམས་སོ་སོའི་སྔགས་སྤེལ་ཚིག་དང་བཅས་པ་བདུན་རེ་ཕུལ་བའི་མཐར། མར་གྱི་གང་བའི་སྦྱིན་སྲེག་ལན་བདུན་ཕུལ། མཆོད་བསྟོད་གོང་བཞིན་བྱ། གཏོར་མ་བཏང་བ་ནི། ཐབ་ཀྱི་ཤར་ལྷོར་དཀར་གཏོར་ཟླུམ་པོ་ཞིག་ནང་མཆོད་ཆུ་ཆང་གིས་སྦྱངས། བཛྲ་ཀྲོ་དྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱལ་མཚོ་ཆེན་པོར་གྱུར། ཨོཾ་ཨཱཿཧཱུྃ།
ལན་གསུམ་གྱིས་བྱིན་གྱིས་བརླབས། ལག་པ་གཡོན་པ་མཉམ་བཞག གཡས་མཆོག་སྦྱིན་གྱི་ཕྱག་རྒྱ་བཅས། ཨོཾ་ཨགྣེ་ཡ་ས་པཱ་རི་ཝཱ་ར་ཨ་ཀཱ་རོ་མུ་ཁཾ་སརྦ་དྷརྨ་ཎཾ་ཨདྱཱ་ནུཏྤནྣ་ཏྭད་ཨོཾ་ཨཱཿཧཱུྃ་ཕཊ་སྭཱཧཱ། ལན་གསུམ་གྱིས་གཏོར་མ་འབུལ། མཚན་སྔགས་སྔོན་འགྲོའི་ཕྱི་མཆོད་ནང་མཆོད་གོང་བཞིན། བསྟོད་པ་ནི། འཇིག་རྟེན་དབང་ཕྱུག་ཚངས་དབང་སོགས་ཀྱི་རྗེས་སུ། ཚངས་པ་འཇིག་རྟེན་མགོན་གྱི་སྲས། ། མེ་ལྷའི་རྒྱལ་པོ་དྲང་སྲོང་མཆོག །
འབྱུང་པོ་ཡོངས་སུ་བསྐྱབ་པའི་ཕྱིར། ། ཐུགས་རྗེའི་དབང་གིས་སྐུ་སྤྲུལ་པ། ། རིག་སྔགས་གྲུབ་པའི་དྲང་སྲོང་ཚུལ། ། ཉོན་མོངས་སྲེག་པའི་ཤེས་རབ་འོད། ། བསྐལ་པའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། ། ཐབས་ཀྱི་སྤྲུལ་པའི་ཐེག་པ་ཆིབས། ། རིག་སྔགས་གསུང་གི་བགྲང་ཕྲེང་འཛིན། ། བདུད་རྩིའི་བཅུད་ལྡན་གུནྡྷི་བསྣམས། ། ཆོས་ཀྱི་བདུད་རྩི་ཡངས་ལ་སིམ། །
ཉེས་པའི་སྐྱོན་བྲལ་ཚངས་པར་སྤྱོད། ། འཇིག་རྟེན་གནས་ཀྱང་མྱ་ངན་འདས། ། ཞི་བ་བརྙེས་ཀྱང་ཐུགས་རྗེ་ཆེ། ། དེ་ལ་བསྟོད་དེ་ཕྱག་ཀྱང་འཚལ། ། ཞེས་བརྗོད་འདོད་དོན་ཞུ་བ་ནི་དྲིལ་བུ་གསུམ་བརྡུང་དུ་དཀྲོལ་ལ། དྲང་སྲོང་ཆེན་པོ་འཁོར་བཅས་རྣམས། ། མཆོད་སྦྱིན་གཏོར་མ་འདི་བཞེས་ལ། ། ཞེས་པ་ནས། ཡིད་ལ་འདོད་པ་ཀུན་འགྲུབ་ཤོག ། ཅེས་པའི་བར་གྱིས་འདོད་དོན་ཞུ།
གཤེགས་སུ་གསོལ་བ་ནི། བསང་ཆུ་ནས་ཐབ་ནང་དུ་གཏོར་ལ། གསང་གཏོར་དང་ཞལ་བསིལ་འབུལ་བར་བསམས་ལ། ཨོཾ་པྲཀྵོ་ནཾ་ཨཉྩ་མ་ནཾ་པཱ་དྱཾ་པྲ་ཏིཙྪ་སྭཱཧཱ། སྔར་གྱི་སྤྱན་འདྲེན་གྱི་ཕྱག་རྒྱ་རྣ་བ་གཉིས་ཀྱི་དྲུང་ནས་ཕྱིར་བསྐྱེད་ལ། བདག་གི་དོན་དང་གཞན་གྱི་དོན། ། བྱིན་ཟ་ཁྱོད་ཀྱིས་བསྒྲུབས་ཀྱིས་གཤེགས། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་སྒྲུབས། ། ཨོཾ་ཨགྣ་ཡེ་ཨ་ནི་གཙྪ།
མེ་ལྷ་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་ཐིམ། ཞེས་བརྗོད་ཅིང་བསམ། ལྷག་ཆད་ཁ་བསྐང་བ་ནི། ཨོཾ་བཛྲ་ས་ཏྭ་སོགས་ཡི་གེ་བརྒྱ་པ་ལན་བདུན་བརྗོད་པས་ལྷག་ཆད་ཁ་བསྐང་། གོ་ཆ་བསྒོ་བ་ནི། ཨོཾ་ཤྲཱི་བཛྲ་ཀུ་མ་ར་སོགས་བརྗོད། གསུམ་པ་བསྔོ་བ་སྨོན་ལམ་བཀྲ་ཤིས་རྒྱས་པར་བརྗོད་པ་ནི། དགེ་བ་འདི་ཡིས་མཐའ་ཡས་སེམས་ཅན་ཀུན། ། བདུད་ལས་རྣམ་རྒྱལ་བར་ཆད་ཀུན་བཅོམ་ནས། །
རྡོ་རྗེ་གཞོན་ནུ་མྱ་ངན་འདས་པ་ཡི། ། འབྲས་བུ་བྱང་ཆུབ་ངེས་པར་འགྲུབ་གྱུར་ཅིག ། ཅེས་དང་གཞན་ཡང་བླ་མེད་ཀྱི་རྒྱུད་སྡེ་གཞན་ནས་འབྱུང་བའི། དགེ་བ་འདི་ཡིས་ནམ་མཁའི་མཐའ་ཀླས་པ། ། སོགས་བསྔོ་བ་སྨོན་ལམ་ཅི་ཤེས་བྱ། སྐབས་འདིར་གོང་དུ་བཤད་པའི་ལྷག་མ་བཏང་། དེ་ནས། མཚུངས་མེད་བླ་མ་སོགས་བཀྲ་ཤིས་ཀྱང་ཅི་ཤེས་བློ་དང་བསྟུན་པར་བྱེད་དོ། ། དེ་རྣམས་ནི་སྒྲུབ་ཐབས་བསྡུས་པ་རྐྱང་པའི་དབང་དུ་བྱས་པ་ཡིན་ལ། རྒྱས་པའི་དབང་དུ་བྱས་ན།
ཚོགས་རྒྱས་པ་ལྷག་མ་རྒྱས་པ། བསྟན་སྐྱོང་རྒྱས་པ། མཇུག་ཆོག་ནི་མི་འདྲ་བ་རྣམས་སྒྲུབ་ཐབས་ཉིད་ནས་འབྱུང་བ་ལྟར་མ་འདྲེས་པར་ཉམས་སུ་བླང་ངོ་། ། འདིར་ནི་གནས་སྐབས་ཀྱི་འདོད་དོན་སྒྲུབ་པའི་ཕྱིར་ཉིན་གཅིག་གཉིས་སོགས་ཀྱིས་སྦྱིན་སྲེག་གི་དབང་དུ་བྱས་པ་ཡིན་པས། བསྙེན་པ་སོགས་ཀྱི་སྦྱིན་སྲེག་ཞིབ་པ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཞེས་འཁྲུལ་ཟད་ཀྱི་སྐྱེས་ཆེན་དམ་པ་དེ་ཉིད་ཀྱིས་མཛད་པའི་སྦྱིན་སྲེག་ཆོ་ག་ཕྲིན་ལས་ལྷུན་གྲུབ་བཞིན་ཉམས་སུ་བླང་བར་བྱའོ། ། དེ་རྣམས་ཀྱི་སྒོ་ནས་ཞི་བའི་སྦྱིན་སྲེག་གི་ཆོ་ག་མ་ཚང་བ་མེད་པར་བསྟན་ཟིན་ཏོ། ། འདིར་སྨྲས་པ། ཐབས་མཁས་ཐུགས་རྗེའི་མཁའ་དབྱིངས་མཐོན་པོ་ནས། ། མཛད་བཟང་སྦྱིན་སྲེག་ཉི་མ་འདི་ཤར་ཚེ། ། བར་ཆད་མི་མཐུན་སྟུག་པོའི་མུན་ནག་འབུམ། །
ས་འོག་རིམ་པ་བདུན་དུ་བྲོས་མིན་ནམ། ། བར་སྐབས་ཀྱི་ཚིགས་སུ་བཅད་པའོ།། ༈ །ད་ནི་རྩ་བའི་གཉིས་པ་རྒྱས་པའི་སྦྱིན་སྲེག་ལ་ཡང་དོན་གསུམ་སྟེ་སྔོན་འགྲོ་དངོས་གཞི་རྗེས་སོ། ། སྔོན་འགྲོ་ལའང་གསུམ་སྟེ། ཐབ་ཁུང་བཤད་པ། རྫས་དང་ཡོ་བྱད་བཤད་པ། རྒྱན་དང་འདུག་སྟངས་བསམ་པ་དང་ཁ་བལྟ་ཕྱོགས་དུས་བཤད་པའོ། ། དང་པོ་ཐབ་ཁུང་ནི། གསང་རྒྱུད་ལས། འཇིག་རྟེན་ཁམས་ནི་ཐམས་ཅད་ན། །
ཕོངས་པར་གྱུར་པའི་འགྲོ་གང་ལ། ། དཀྱིལ་འཁོར་རྒྱ་རུ་ཁྲུ་གང་ལ། ། སེར་པོ་རྫས་ཀྱིས་བྱུགས་པར་བྱ། ། ཞེས་པ་དང་། བསྲེག་འཕྱོངས་ལས། གྲུ་བཞི་ཕྲིན་ལས་རྒྱས་པའི་ཧཾ། ། གསང་བའི་ཡུམ་བཞི་ཁ་ལ་རྩིག ། ཅེས་གསུངས་པ་ལྟར། ས་སྟེགས་གྲུ་བཞིར་རྒྱར་ཁྲུ་དོ་མཐོ་གང་སོར་བཞི་ཡོད་པ། དཔངས་སུ་མཐོ་གང་པ་གསེར་དང་འབྱོར་ཚེ་ཁ་ཆེ་གུར་གུམ་བྱུགས་ཤིང་།
ཁོད་སྙོམས་པའི་ཁར་བཙག་དམར་གྱིས་ཐིག་ཆེན་བརྒྱད་སྤྱི་དང་མཐུན་པར་བཏབ། དེའི་དབུས་སུ་སྟེགས་བྱས་ལ་ཤར་ནས་བཟུང་ཕྱོགས་བཞིར་ཁྲུ་རེ་བཞག་པའི་ཁྲུ་བཞིར་བཏབ་པས་ཕྱོགས་གཉིས་གཉིས་བསྡོམས་པའི་ཁྲུ་དོ་རེ་འབྱུང་བ་ནི། ཐབ་ཀྱི་དངོས་གཞི་དང་། དེའི་ཕྱི་ནས་སོར་བརྒྱད་འབྱོར་བའི་ས་གྲུ་བཞིར་བཏབ་པ་ཁ་ཁྱེར་དང་། དེའི་ཕྱིར་ཡང་སོར་བརྒྱད་ཀྱིས་ས་གྲུ་བཞིར་བཏབ་པ་མུ་རན་ནོ། །་་་་་ ཚད་འདི་གནས་ཁང་ཆུང་བ་སོགས་སུ་བསྐུལ་རུང་བར་བསམ་སྟེ། རྡོ་རྗེ་མཁའ་འགྲོའི་སྦྱིན་སྲེག་གི་ཐབ་བཞིའོ། ། ཚད་དེ་ཉིད་ཀྱིས་ཚངས་ཐིག་དང་མུ་རན་འཛོམས་པའི་ས་ནས་ཟུར་ཐིག་བཞིའི་སྟེང་དུ་མཚན་མ་བྱས་ལ་ཐིག་བཞི་ལེགས་པར་སྦྲེལ་ནས་གྲུ་བཞི་དང་། དེའི་གྲྭ་བཞིར། རྡོ་རྗེ་རྩེ་ནང་ངོས་སུ་བསྟན་པའི་གཤམ་ནས་ཟླ་ཕྱེད་ཀྱིས་སྤྲས་པ།
མུ་རན་ལ་ནོར་བུ་ཟླུམ་པོ་མེ་རིས་ཀྱིས་བརྒྱན་པ་ཕྱོགས་མཚམས་རྣམས་སུ་ཆེ་བ་གསུམ་གསུམ་བྱས་པའི་བར་ཐམས་ཅད་ཆུང་བས་སྦྲེལ་བས་གྲུ་བཞིར་བསྐོར། ཐབ་ཀྱི་དབུས་ནས་སུམ་གཉིས་ཕྱིར་བཞག་པའི་གོང་གི་སུམ་ཆ་ཟླུམ་པོར་བསྐོར་བའི་དབུས་སུ་འཁོར་ལོ་རྩིབས་བཅུ་པའི་ལྟེ་བ་དང་། ཕྱིའི་སུམ་གཉིས་ལ་འཁོར་ལོའི་རྩིབས་རྣམས་བྱ། རྡུལ་ཚོན་གྱི་ཕྱོགས་ཡིན་ན་གཞི་སེར་པོ་བཅད་དམར་པོ་རིན་པོ་ཆེའི་ཕྲེང་བ་སྣ་ཚོགས་ཟླ་ཕྱེད་རྡོ་རྗེ་དཀར་པོ་རྡོ་རྗེ་དམར་པོ་འཁོར་ལོའི་མུ་ཁྱུད་སྔོན་པོ་བྱའོ། ། དེའི་ནང་དུ་ཚོན་སྤུང་བཀོད་པ་ནི་གོང་ཞི་བའི་སྐབས་སུ་རྒྱས་པར་བཤད་པ་ལྟར་བྱ་ཞིང་། འོན་ཀྱང་སློབ་དཔོན་ཞལ་བྱང་དུ་བལྟ་བའི་དབང་དུ་བྱས་ནས་འཇིག་རྟེན་པའི་ལྷོ་དྲང་པོའི་རྩིབས་གཡས་པར་ཧཱུྃ་མཛད། འཇིག་རྟེན་པའི་བྱང་དྲང་པོའི་རྩིབས་གཡས་པར་རྟ་མགྲིན་བྱ། དེ་བཞིན་དུ་ཤར་གྱི་སྒོ་མའི་ཚོམ་བུའང་འཇིག་རྟེན་པའི་ལྷོ་དྲང་པོར་བྱ། གཞན་ཐམས་ཅད་ཞི་བའི་སྐབས་སུ་བཤད་པ་ལྟར་བྱ་བའི་ཐབ་བཤད་པའོ། ། གཉིས་པ་རྫས་དང་ཡོ་བྱད་བཤད་པ་ནི།
གསང་རྒྱུད་ལས། བུད་ཤིང་སེར་པོ་གང་དང་གང་། ། སྦོམས་སུ་ཆག་གང་ཆུར་ཁྲུ་གང་། ། ཞེས་གསུངས་པ་ལྟར་བུད་ཤིང་མདོག་སེར་བ་སྣུམ་དང་བཅས་པ་སྟེ་མེ་ཐང་ཤིང་ལྟ་བུའམ། མདོག་གི་སྒོ་ནས་ངེས་པ་མེད་པས་ཤིང་མར་ཁུ་ཅན་ཁམ་སྟར་ལ་སོགས་པ་རིང་ཐུང་ཁྲུ་གང་གི་ཚད། ཞེང་དུ་སོར་གང་སོར་དོ་མཐོ་གང་གང་རིགས་སྐབས་དང་སྦྱར་བའི་རྩ་རྩེར་མར་ཁུ་ཁ་ཆེ་ཞོ་བྱུགས་པའི་ཐབ་ཁུང་བརྩིགས་པ་དང་། འབུལ་བའི་ཡམ་ཤིང་གཉིས་ཀ་བྱ་བའམ་ཡང་ན་རྩིག་ཤིང་དགོན་པའི་བ་ཡི་ལྕི་བ་སྐམ་པོ་སྲོག་ཆགས་མེད་པ་ཁ་ཁྱེར་གྱི་སྟེང་ལ་དཔངས་སུ་ཁྲུ་གང་གྲུ་བཞིར་བརྩིགས་ཤིང་ཡམ་ཤིང་ལ་གོང་གི་མར་ཁུ་ཅན་གྱི་ཤིང་གང་རུང་འབུལ་བའོ། ། གཞན་ཡང་རང་གི་གཡས་ཐབས་ཀྱི་གཡོན་ནས་ཤིང་སྟེགས་ལ་སོགས་པའི་ཁར་འབྱོར་ན་གསེར། ལྕུག་མ། ར་གན་ལ་སོགས་པའི་ཏིང་སེར་པོར་རྫས་ཀྱི་དང་པོར།
མར་བཟང་། ཞོ། མངར་གསུམ། ཁ་ཆེ་རྣམས་ཟན་གྱིས་སྦྲུས་པའི་ཟས་མཆོག དེ་ནས་ཁ་ཆེ་སོགས་རྫས་སེར་པོས་ཁ་བསྒྱུར་བའི། དུར་བ། སྲན་མ། འབྲས། ནས། གྲོ།
སོ་བ། ཏིལ། ཀུ་ཤ་རྣམས་སྒྲིག་རིམ་བཞིན་བཤམས། ལྕུག་མ་ལ་སོགས་པའི་སྣོད་སེར་པོར་མར་ཁུ་ཡུང་བ་ལ་སོགས་ཀྱིས་ཁ་བསྒྱུར་བ། རྫས་དེ་ཐམས་ཅད་ཁ་གསོ་བའི་ཆས་དང་བཅས་པ། རང་གི་གཡོན་ཐབས་ཀྱི་གཡས་ནས་གསེར་སོགས་ཀྱི་ཏིང་སེར་པོ་གང་རུང་གི་ནང་དུ་ཆུ་གཉིས་སྔོན་འགྲོའི་ཉེར་མཆོད་ཁ་ཆེས་ཁ་དོག་བསྒྱུར་བ། ཁྱད་པར་ཞལ་ཟས་མར་གྱིས་སྦྲུས་པ་ལ། ཡུང་བ་མར་ལ་སྦྱར་བས་བྱུགས་པ་རང་དང་ཐབ་ཀྱི་བར་དུ། མེ་ཡི་དུག་སེལ་བའི་མེ་ཡོལ་ས་ཕག་ལས་ས་དཀར་གྱི་བྱུགས་པ་ལ་གངས་རི་ལ་ཝྃ་ཡིག་དང་ཆུ་རིས་རྣམས་བྱ། འདི་ཞི་རྒྱས་དབང་དྲག་ལས་ཐམས་ཅད་པ་དང་བཅས་པ་ལ་ཁ་དོག་དཀར་པོ་ཁོ་ན་བྱ་བ་ཡིན་ཏེ།
གངས་རིའི་ཁ་དོག་གཞན་དུ་མི་སྣང་བའི་ཕྱིར་དང་། བསྒོམ་དོན་ལ་འཇིག་རྟེན་པའི་མེ་ལྷ་སྤྱན་འདྲེན་གྱི་སྐབས་སུ་དེའི་འཁོར་གདུག་པ་ཅན་གྱིས་སྒྲུབ་པ་པོ་ལ་བར་ཆད་ཀྱི་གདུག་རྩུབ་སྟོན་པས་དེ་ཞི་བའི་ཕྱིར་མེ་ཡོལ་དེ་ཉིད་རི་བོའི་གངས་སུ་བསྒོམ་པས་དུག་ཐམས་ཅད་སེལ་ནུས་ཤིང་། ཡང་མེ་ཡོལ་མེད་པའི་ཕྱོགས་ལ་སློབ་དཔོན་ཨ་བྷ་ཡའི་དགོངས་པ་ལྟར་མེ་ལྷ་སྤྱན་འདྲེན་གྲུབ་འཕྲལ་ཡུངས་དཀར་གྱིས་བྲབ་ཅིང་ཁྲོ་བོའི་སྔགས་བརྗོད་པས་ཕྱིར་འབྲང་གི་བགེགས་ཐམས་ཅད་བསྲུང་བར་བྱ་དགོས་ཀྱང་ད་ལྟར་ཕྱག་ལེན་ལ་སྔ་མ་ཉིད་མཛད་དོ། ། དེའི་རྒྱབ་ཏུ་ལྕོག་རྩེའི་ཁར་རྡོར་དྲིལ་བར་དུ་དགང་བླུགས་ཁ་སྦྱར་བ་བཞག་པ་དང་། གཞན་ཡང་ཌཱ་མ་རུ་ནང་མཆོད་འཐོར་ནས། སྒྲུབ་ཐབས་རྒྱས་འབྲིང་གི་ཕྱོགས་ཡིན་ན་སྲས་མཆོག་གི་ཕུར་པ་ལྔའམ་གཅིག་ཀྱང་བཤམས། ཐབ་དང་ཡོ་བྱད་བསང་བའི་ཆུ་དང་ཀུ་ཤའི་ཆུན་པོ་བརྒྱད་སྤོར་ལྡེ་ལ་སོགས་པ་དང་། དཔལ་གཏོར་སྨན་རཀ་ལ་སོགས་པ་ཐམས་ཅད་གོང་ཞི་བའི་སྐབས་ལྟར་མ་ཚང་བ་མེད་པར་འདུ་བྱའོ། ། གསུམ་པ་རྒྱན་དང་འདུག་སྟངས་བསམ་པ་ཁ་ལྟ་ཕྱོགས་དུས་བཤད་པ་ནི། དེ་ཡང་འདིར་རྒྱས་པའི་ལས་ལ་བསྔགས་པའི་རྒྱན་ནི།
སྤོས་ཤེལ་གསེར་ལ་སོགས་པའི་ཕྲེང་བ་འབྱོར་བ་ལག་ཏུ་བཟུང་། སྟན་སེར་པོར་དཔངས་མཐོ་བ་ལ་གོས་སེར་པོར་བརྒྱན་ཏེ་རྐང་པ་གཡས་ཅུང་ཟད་ཕྱིར་བརྐྱངས་པ་རྒྱལ་པོ་རོལ་པའི་འདུག་སྟངས་ཀྱིས་འདུག་ལ། བསམ་པ་ནི། བདག་དང་སེམས་ཅན་ཐམས་ཅད་ཀྱི་ཚེ་དང་བསོད་ནམས་དཔལ་འབྱོར་ལ་སོགས་པ་རྒྱས་པར་བྱས་ལ་བདག་གཞན་གྱི་དོན་གྲུབ་བོ་སྙམ་པས། ཁ་བྱང་དུ་བལྟས་ཏེ། དུས་རབ་སྟོན་ཟླ་ར་བའི་ཐོ་རངས་བཅའ་བའམ། ཡང་ན་ཟླ་བ་གང་རུང་གི་ཐོ་རངས་ནས་མགོ་བརྩམས་པར་བྱའོ། ། དེ་རྣམས་ཀྱི་ཐབ་ཁུང་རྫས་དང་ཡོ་བྱད་རྒྱབ་དང་འདུག་སྟངས་ལ་སོགས་པ་སྔོན་འགྲོ་མ་ལུས་པ་བསྟན་ཟིན་ཏོ། ། འདིར་སྨྲས་པ། རྒྱལ་བ་ཀུན་གྱི་ཕྲིན་ལས་རྒྱས་པའི་ཆ། །
ཡོངས་སུ་བསྐུལ་ཕྱིར་རྟེན་འབྲེལ་ཕུན་ཚོགས་རྫས། ། རིན་ཆེན་གསེར་གྱི་མདོག་ཅན་བཤམས་པ་ཡིས། ། ཚེ་དང་བསོད་ནམས་གོང་དུ་ཅིས་མི་འཕེལ། ། བར་སྐབས་ཀྱི་ཚིགས་སུ་བཅད་པའོ། ༈ །གཉིས་པ་དངོས་གཞི་ལའང་གསུམ་སྟེ། བདག་བསྐྱེད་པ་རྫས་དང་ཡོ་བྱད་ཐབ་ཁུང་བྱིན་གྱིས་བརླབས་པ། འཇིག་རྟེན་དང་འཇིག་རྟེན་ལས་འདས་པའི་མེ་ལྷ་བསྐྱེད་ཅིང་སྤྱན་དྲངས་ཏེ། མཆོད་བསྟོད་བསྲེག་རྫས་འབུལ་བ། ཞར་བྱུང་འཕྲོས་དོན་དང་བཅས་པ་བཤད་པའོ། ། དང་པོ་བདག་བསྐྱེད་པ་ནི།
སྒྲུབ་ཐབས་རྒྱས་འབྲིང་བསྡུས་གསུམ་གང་རུང་ངམ། ཡང་ན་སྟབས་བདེ་བའི་ཕྱིར། བསྙེན་སྒྲུབ་གསལ་བྱེད་བཞིན་ཉམས་སུ་བླངས་ཏེ་མཆོད་པ་བྱིན་རླབས་ནས་བརྩམས་ཏེ་བཟླས་པ་བསྡུ་བའི་བར་རྫོགས་པར་བསྒོམ་པ་ནི་བདག་བསྐྱེད་པའོ། ། གཉིས་པ་རྫས་དང་ཡོ་བྱད་ཐབ་ཁུང་བྱིན་གྱིས་བརླབས་པ་ནི། ཐོག་མར་བསང་ཆུ་ལ་རྡོ་རྗེའི་རྩེས་ནང་མཆོད་གཏོར་ཏེ་བསང་སྦྱངས་བྱིན་གྱིས་བརླབས་པ་རྣམས་ཞི་བའི་སྦྱིན་སྲེག་བཞིན་བྱ། དེ་ནས་ཆུ་དེ་ཉིད་ཀྱིས་ཐབ་ཁུང་དང་བསྲེག་རྫས་མཆོད་རྫས་རྣམས་ལ་གཏོར་ཏེ། བཛྲ་ཀྲོ་དྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཞེས་པ་ནས། སྤྲིན་གྱི་ཕུང་པོ་ལྟ་བུ་དང་།
ཞེས་པའི་བར་ཞི་བའི་སྦྱིན་སྲེག་བཞིན་ལས། བསྲེག་རྫས་གཙང་ཞིང་སྣུམ་བག་དང་ལྡན་པ་ཚེ་དང་བསོད་ནམས་དཔལ་ཐམས་ཅད་རྒྱས་པའི་ནུས་པ་དང་ལྡན་པར་གྱུར། དེ་ནས། ཨོཾ་བཛྲ་ཨ་ཧ་ར་ལི་ནས། ཀུ་རུ་ཀུ་རུ་བར་ཞི་བ་ལྟར་བྱིན་གྱིས་བརླབ་པས་མཐུ་ལྡན་གྱི་རྫས་སུ་གྱུར་པར་བསམ། དེ་ནས་སླར་ཡང་བསངས་ཆུས་ཐབ་ཁུང་ལ་གཏོར་ཏེ། བཛྲ་ཀྲོ་དྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་རྒྱས་པའི་ཐབ་ཁུང་གྲུ་བཞི་རྒྱར་ཁྲུ་དོ་ཟབས་སུ་ཁྲུ་གང་ཁ་ཁྱེར་རམ་མུ་རན་ལ་རིན་པོ་ཆེའི་ཕྲེང་བས་བསྐོར་བ། ཕྱི་རོལ་སྟེགས་བུ་གྲུ་བཞི་གྲྭ་བཞིར་ཟླ་ཕྱེད་རྡོ་རྗེས་མཚན་པ།
དྭངས་ཤིང་ཐོགས་པ་མེད་པ་བུད་ཤིང་བརྩིགས་པ་དང་བཅས་པར་གྱུར། ཞེས་བརྗོད་ཅིང་བསམ། དེ་ནས་འཇིག་རྟེན་པའི་མེ་ལྷ་བསྐྱེད་ཅིང་སྤྱན་དྲངས་པ་ནི། དེའི་དབུས་སུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་དབུས་སུ་རཾ་ལས་བགྲང་ཕྲེང་རཾ་གྱིས་མཚན་པ་ལས་འོད་འཕྲོས་འདུས་ཡོངས་སུ་གྱུར་པ་ལས་མེ་ལྷ་དམར་པོ་ར་སྐྱེས་ལ་ཞོན་པ་ཞལ་གྱི་དཀྱིལ་འཁོར་སེར་པོ་ལས་འོད་ཟེར་སེར་པོ་འཕྲོ་ཞིང་འདུ་བ། འགྱིང་བག་དང་བཅས་པས་རའི་སྟེང་ན་གནས་པ། ཞལ་གཅིག་ཕྱག་གཉིས་ཀྱིས་བགྲང་ཕྲེང་སེར་པོ་དང་སྤྱི་བླུགས་འཛིན་པ། གསུས་ཁྱིམ་ཆེ་ལ་རལ་པའི་ཐོར་ཚུགས་དང་སྨ་རའི་ཨག་ཚོམ་ཅན་དྲང་སྲོང་གི་ཚོགས་ཀྱིས་བསྐོར་བའི་དཔྲལ་བར་ཨོཾ་སོགས་ནས། ཆུ་ལྷག་མ་ཡར་ལུད་པ་ལས་ཀྱི་བར་ཞི་བའི་སྦྱིན་སྲེག་བཞིན་ལ། རིན་ཆེན་འབྱུང་ལྡན་གྱིས་དབུ་བརྒྱན། ཞེས་བརྗོད།
དེ་ནས་ཀུ་ཤ་འབུལ་བ་ནི། ཞི་བ་བཞིན། སྐབས་འདིར་སྦོར་བའི་མེ་ཏོག་རྗེས་སུ་རིགས་ཀྱི་མེའམ། ཤིང་སྣུམ་ཅན་གཙུབ་པ་ལས་བྱུང་བ་དང་། ཕྱུག་པོའམ་དགེ་འདུན་གྱི་གཡོས་ཁང་གི་མེས་སྤོར་ལྡེ་སྦར་ལ་སྔགས་བརྗོད་ཅིང་བསྐོར་བ་ཏིང་ལོ་སྦར་བ་མེ་ཁ་གསོ་བ་མར་དགང་བླུགས་འབུལ་བ་རྣམས་ལས། མི་འདྲ་བའི་ཁྱད་པར་དགང་བླུགས་རིན་པོ་ཆེའི་ཕྱག་རྒྱས་བཟུང་བ་སྟེ། དེ་ཡང་ལག་པ་གཉིས་ཁུ་ཚུར་བཅང་བ་ལས་མཐེ་བོང་དང་མཛུབ་མོ་རྩེ་སྦྱར་བའི་བར་ནས་དགང་བླུགས་བཟུང་བའོ། ། དེ་བས་མེ་ལྷའི་བྱོན་ཟན་འབུལ་བའི་སྤེལ་ཚིག་ཡན་ཞི་བ་དང་འདྲ་བས་ལས། སྤེལ་ཚིག་ནི། བདག་དང་སེམས་ཅན་ཐམས་ཅད་ཀྱི་ཚེ་དང་བསོད་ནམས་དཔལ་འབྱོར་འཁོར་དང་ལོངས་སྤྱོད་ལེགས་པའི་ཡོན་ཏན་ཐམས་ཅད་འཕེལ་ཞིང་རྒྱས་པར་མཛོད་ཅིག་པུཥྚིཾ་ཀུ་རུ་ཨོཾ་སྭཱཧཱ།
ཞེས་བརྟགས། དེ་ནས་ཕྱི་མཆོད་ནང་མཆོད་བསྟོད་པ་རྣམས་ཞི་བ་བཞིན། མེ་པྲ་བརྟགས་པའི་སྐབས་སུ་ཁྱད་པར་མེ་མདངས་སེར་ཞིང་རིན་པོ་ཆེ་འདྲ་ན་འབར་ན་མཆོག་ཏུ་བཟང་ངོ་། ། གཞན་བཟང་ངན་གྱི་རྟགས་ཐམས་ཅད་ཞི་བའི་སྐབས་སུ་རྒྱས་པར་བཤད་པ་བཞིན་བརྟགས་པར་བྱའོ། ། དེ་ནས་བསྲེག་རྫས་འབུལ་བ་ནི། མར་ཁུ་ཅན་གྱི་ཤིང་གང་རུང་གི་ཡམ་ཤིང་དེ་ཉིད་ལག་ཏུ་བཟུང་ལ། ཨོཾ་བོ་དྷི་བྲྀཀྵ་ཡ་སྭཱཧཱ། ཞེས་བདུན་ཕུལ་བའི་མཐར། ཨོཾ་བོ་དྷི་བྲྀཀྵ་ཡེ། བདག་དང་སེམས་ཅན་ཐམས་ཅད་ཀྱི་ཚེ་དང་བསོད་ནམས།
སོགས་གོང་གི་སྤེལ་ཚིག་སྦྱར་བ་བདུན་གྱིས་ཕུལ། དེ་བཞིན་དུ་མར་ལ། ཨགྣེ། ཟས་མཆོག་ལ། སརྦ་པཾ་པ་དེ། དུར་བ་ལ། ཨཱ་ཡུཿཥེ། སྲན་མ་ལ། མ་ཧཱ་བ་ལ། འབྲས་ལ།
བཛྲ་པུཥྚ། ནས་ལ། མཧཱ་བེ་ག གྲོ་ལ། བཛྲ་གྷསྨ་རཱི། སོ་བ་ལ། བཛྲ་བི་ཛ་ཡ། ཏིལ་ལ། སརྦ་པཱ་པཾ། ཀུ་ཤ་ལ།
ཨ་པྲ་ཏི་ཧ་ཏ། སོགས་དེ་ཐམས་ཅད་ལ་ལན་བདུན་བདུན་ཕུལ་བའི་མཐར། གོང་གི་སྤེལ་ཚིག་སྦྱར་བས་ཕུལ། དེ་ནས་བསང་གཏོར་དང་མར་གྱིས་དགང་བླུགས་ཕུལ་ཏེ། མེ་ལྷ་འབར་བའི་རྣམ་པར་གྱུར་གྱི་བར་ཞི་བའི་བྱིན་སྲེག་བཞིན་བརྗོད་པ་ནི་འཇིག་རྟེན་པའི་མེ་ལྷ་མཆོད་པའོ། ། འདས་པའི་མེ་ལྷ་མཆོད་པ་ནི། མཆོད་རྫས་བསྲེག་རྫས་བུད་ཤིང་རྣམས་ཁ་གསོས། བསང་ཆུ་གཏོར་ལ། བཛྲ་ཀྲོ་དྷས་བསངས། མ་ཧཱ་ཤུནྱཱ་ཏ་ས་སྦྱངས།
རྡོ་རྗེ་སྔོན་པོ་ཕྱེད་པ་རེས་དབུ་བརྒྱན། ཞེས་པའི་བར་ཞི་བ་སོར་བཞག འོན་ཀྱང་ལྷ་སོ་སོའི་སྐུ་མདོག་ལ་ཅུང་ཟད་སེར་བ་འགྱིང་བག་དང་བཅས་ཤིང་འོད་ཟེར་སེར་པོ་སྤྲོ་བསྡུའི་སྒོ་ནས་བདག་གཞན་ཐམས་ཅད་ཀྱི་ཕུན་སུམ་ཚོགས་པ་ཐམས་ཅད་འཕེལ་ཞིང་རྒྱས་པའི་ལས་མཛད་པར་བསམ། བྱོན་ཟན་སྤེལ་ཚིག་ཅན་འབུལ་བ། ཕྱི་མཆོད་ནང་མཆོད་གསང་མཆོད། དེ་ཁོ་ན་ཉིད་ཀྱི་མཆོད་པ། བསྒྲལ་མཆོད་རཀྟའི་མཆོད་པ། ཁམས་གསུམ་ཡོངས་སྒྲོལ་གྱི་མཆོད་པ། གཏོར་མའི་མཆོད་པ། བསྟོད་པའི་མཆོད་པ་རྣམས་ཞི་བའི་སྐབས་སུ་རྒྱས་པར་བཤད་པ་ལྟར་བྱ།
ཡམ་ཤིང་ནས་ཀུ་ཤའི་བར་གྱི་བསྲེག་རྫས་ཐམས་ཅད་སོ་སོ་ནས་བརྒྱ་རྩ་བརྒྱད་མཐར་སྤེལ་ཚིག་དང་བཅས་པ་འབུལ། ཞར་ལས་བྱུང་བའི་འཕྲོས་དོན་ནི། བསྙེན་པའི་མཇུག་ལྟ་བུ་ལ་བྱེད་ན། ཐུན་བཅད་ཀྱི་བཅུ་ཆའི་གྲངས་ཀྱི་སྦྱིན་སྲེག་ཞི་བའི་སྐབས་ལྟར་འབུལ་བའམ། ཡང་ན་གོང་བཀོད་བཞིན་ཉིན་གཅིག་ལ་གཅིག་གི་དབང་དུ་བྱས་ན་བརྒྱ་རྩ་བརྒྱད་འབུལ། དེ་ནས་གང་བའི་སྦྱིན་སྲེག་བདུན་གསུམ་གྱི་མཐར་སྤེལ་ཚིག་བཅས་ཕྱི་མཆོད་ནང་མཆོད་བསྟོད་པའི་མཆོད་པ་རྣམས་ཞི་བའི་སྐབས་ལྟར་བྱའོ། ། ཐུན་མཚམས་སུ་གཏོར་མ་འབུལ་བའང་ཞི་བའི་སྐབས་སུ་རྒྱས་པར་བཤད་པ་ལྟར་རྒྱས་བསྡུས་དབྱེ་བ་སྐབས་བསྟུན་བཞིན་བྱ་ཞིང་། ཚོགས་ཀྱང་ཚོགས་མཆོད་བཤགས་མཆོད། བསྒྲལ་མཆོད་ཀྱང་བྱ། བསྟན་མ་བསྐྱངས།
ཐུན་གཏོར་འབུལ་བ་སོགས་ཐམས་ཅད་ཀྱང་ཞི་བ་བཞིན་ནོ། ། དེ་རྣམས་ཀྱང་སྦྱིན་སྲེག་ཞག་སྦྲེལ་དང་། ཐུན་བཅད་ལྟ་བུ་ཡིན་ན་ཐབ་ཁོ་ན་ལ་བྱའོ། ། དེ་རྣམས་ཀྱིས་དངོས་གཞི་བདག་བསྐྱེད་པ་ཐབ་ཁུང་རྫས་དང་ཡོ་བྱད་བྱིན་གྱིས་བརླབས་པ་འཇིག་རྟེན་དང་འཇིག་རྟེན་ལས་འདས་པའི་མེ་ལྷ་བསྐྱེད་ཅིང་སྤྱན་དྲངས་པ་མཆོད་བསྟོད་བསྲེག་རྫས་འབུལ་བ་ཞར་བྱུང་འཕྲོས་དོན་དང་བཅས་པ་བསྟན་ཟིན་ཏོ། ། རིན་ཆེན་གསེར་གྱི་ཁ་དོག་ཐབ་ཁུང་དབུས། ། ཚེ་དང་བསོད་ནམས་སྟོབས་བསྐྱེད་འབར་བའི་མེ། ། གཟི་མདངས་གསལ་བའི་ཁྲོད་དུ་ལྷ་ཚོགས་རྣམས། ། སྤྱན་དྲངས་མཆོད་པས་ཚེ་བསོད་ཅིས་མི་རྒྱས། ། བར་སྐབས་ཀྱི་ཚིགས་སུ་བཅད་པའོ། ༈ །གསུམ་པ་ལ་མཇུག་གི་བྱ་བ་ལ་ཡང་གསུམ་སྟེ།
དངོས་གྲུབ་བླངས་ཤིང་ལྷག་ཆད་ཁ་བསྐང་ཏེ་བཟོད་པ་གསོལ་བ། དམ་ཡེ་གཤེགས་བསྡུ་མེ་ལྷ་ལྷག་མས་མཆོད་ཅིང་། གཏོར་འབུལ་མཆོད་བསྟོད། འདོད་དོན་ཞུ་ཞིང་གཤེགས་སུ་གསོལ་བ། ལྷག་ཆད་ཁ་བསྐང་ཏེ་བསྔོ་བ་སྨོན་ལམ་བཀྲ་ཤིས་མཇུག་བསྡུ་བ་དང་གསུམ་ལས། དང་པོ་དངོས་གྲུབ་བླངས་ཤིང་ལྷག་ཆད་ཁ་བསྐང་ཏེ་བཟོད་པར་གསོལ་བ་ནི། ཡེ་ཤེས་ལྔ་ལྡན་སོགས་ཀྱིས་དངོས་གྲུབ་བླངས། ཡི་གེ་བརྒྱ་པས་ལྷག་ཆད་ཁ་བསྐང་། མ་འབྱོར་བ་དང་སོགས་ཀྱིས་ནོངས་པ་བཟོད་པར་གསོལ། གཉིས་པ་དམ་ཡེ་གཤེགས་པ་བསྡུ།
མེ་ལྷ་ལྷག་མས་མཆོད་ཅིང་གཏོར་འབུལ་མཆོད་བསྟོད་གཤེགས་སུ་གསོལ་བ་ནི་མར་དགང་བླུགས་གང་ཐབ་ནང་དུ་བླུགས་ལ། ཛྭ་ལའི་སྔགས་བརྗོད་པས་མེ་ལྷ་ཞལ་ཕྱག་གི་རྣམ་པར་གྱུར་པ་ལ་བསྲེག་རྫས་ལྷག་མ་རྣམས་ལན་བདུན་རེ་ཕུལ་བའི་མཐར། གོང་གི་སྤེལ་ཚིག་དང་བཅས་པ་གང་བའི་སྦྱིན་སྲེག་ལན་བདུན་སྤེལ་ཚིག་དང་བཅས་ཕུལ། མཆོད་བསྟོད་གོང་བཞིན་བྱ། གཏོར་འབུལ་ནི། མེ་ལྷའི་གཏོར་མ་མར་གྱིས་སྦྲུས་པ་ཟླུམ་པོ་ཡུང་བས་བྱུགས་པ་ཐབ་ཀྱི་ཤར་ལྷོར་བཞག་པ་ནང་མཆོད་ཆུ་ཆང་གིས་སྦྱངས་ལ། བཛྲ་ཀྲོ་དྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སོགས་ནས་མཚན་སྔགས་ལ། ཨ་ཀཱ་རོ་བཏགས་པ་བདུན་གྱིས་གཏོར་མ་ཕུལ།
ཕྱི་མཆོད་ནང་མཆོད་བསྟོད་པ་རྒྱས་པས་བསྟོད། འདོད་དོན་ཞུ་བ་ནི། དྲང་སྲོང་ཆེན་པོ་འཁོར་བཅས་རྣམས། ། སོགས་ནས། ཡིད་ལ་འདོད་པ་ཀུན་འགྲུབ་ཤོག་གི་བར། གཤེགས་གསོལ་ནི། ཨོཾ་པྲོཀྵ་ཎཾ་སོགས་ཀྱིས་བསང་གཏོར་དང་ཞབས་བསིལ་ཕུལ། བདག་གི་དོན་དང་། སོགས་ནས། ཡ་ཧི་གཙྪ།
ཕྱག་རྒྱ་དང་བཅས་པས་མེ་ལྷ་གཤེགས། དམ་ཚིག་པ་རང་ལ་ཐིམ་པར་བསམ་མོ། ། གསུམ་པ་ལྷག་ཆད་ཁ་བསྐང་ཞིང་། གོ་བསྒོ་བ་བསྔོ་བ་སྨོན་ལམ། བཀྲ་ཤིས་བྱ་བ་ནི། ཤྲཱི་བཛྲ་ཀུ་མཱ་ར། སོགས་ཀྱིས་གོ་བསྒོ། དགེ་བ་འདི་ཡིས་མཐའ་ཡས་སེམས་ཅན་སོགས་དང་། དགེ་བ་འདི་ཡིས་ནམ་མཁའི་སོགས་བསྔོ་བ་སྨོན་ལམ་ཅི་ཤེས། ལྷག་གཏོར་བཏང་།
མཚུངས་མེད་བླ་མ་སོགས་ཀྱིས་བཀྲ་ཤིས་ཀྱི་མཐའ་བརྟེན་པར་བྱའོ། ། དེ་རྣམས་ཀྱི་སྒོ་ནས་རྒྱས་པའི་སྦྱིན་སྲེག་གི་ཆོ་གའི་ལག་ལེན་མ་ཚང་བ་མེད་པར་བསྟན་ཟིན་ཏོ། ། འདིར་སྨྲས་པ། དཔག་ཡས་སྐྱེ་དགུའི་བསོད་ནམས་ཉེར་འཚོ་ལས། ། ལེགས་འོངས་འདོད་དགུའི་དཔལ་སྟེར་མེ་ཤེལ་དབང་། ། མཁའ་ཁྱབ་འོད་ཟེར་འགོག་མེད་སྤྲོ་བཞིན་དུ། ། ཕུན་ཚོགས་ཕན་བདེའི་ཚལ་སྐྱོང་དེང་འདིར་ཤར། ། བར་སྐབས་ཀྱི་ཚིགས་སུ་བཅད་པའོ།། ༈ །རྩ་བའི་གསུམ་པ་དབང་གི་སྦྱིན་སྲེག་ལ་ཡང་གསུམ་སྟེ། སྔོན་འགྲོ་དངོས་གཞི་རྗེས་སོ། །
སྔོན་འགྲོ་ལ་ཡང་གཉིས། ཐབ་ཁུང་རྫས་དང་ཡོ་བྱད་བཤད་པ། རྒྱན་དང་འདུག་སྟངས་བསམ་པ་དང་ཁ་བལྟ་ཕྱོགས་དུས་བཤད་པའོ། ། དང་པོ་ཐབ་ཁུང་ནི་གསང་རྒྱུད་ལས། འཇིག་རྟེན་ཁམས་ནི་རབ་འབྱམས་ནས། ། ཆགས་པར་གྱུར་པའི་འགྲོ་གང་ལ། ། དབང་གི་ལས་ལ་སྦྱར་བ་བྱ། ། ཟླ་གམ་དམར་པོའི་དཀྱིལ་འཁོར་འབྲི། ། རྒྱ་ལ་སོར་ནི་ཉི་ཤུ་ལ། ། ཁ་ལ་སོར་བཅུ་འབྲི་བར་བྱ། །
ཕྱི་རོལ་ལྕགས་ཀྱུ་ཞགས་པས་བརྒྱན། ། ཞེས་དང་། བསྲེག་འཕྱོངས་ལས། ཟླ་གམ་དམར་པོ་དབང་གི་ཧཾ། ། སྟོང་གསུམ་ཡུམ་གྱི་མཁའ་ལ་རྩིག ། ཅེས་གསུངས་པ་ལྟར། ས་སྟེགས་གྲུ་བཞི་ཁོད་སྙོམས་པའི་སར་བཙག་དང་འབྱོར་ཚེ་ཙནྡན་དམར་པོས་བྱུགས། ས་དཀར་གྱིས་སྦགས་པའི་ཐིག་སྐུད་ཀྱིས་ཐིག་ཆེན་བརྒྱད་སྤྱི་དང་མཐུན་པར་བཏབ་ལ། དེའི་དབུས་ནས་གསུམ་གཉིས་ཕྱིར་བཞག་པའི་ནང་གི་སུམ་ཆ་ཟླུམ་པོར་བསྐོར་བའི་དབུས་སུ་རྩིབས་བཅུའི་ལྟེ་བ་དང་། ཕྱིའི་སུམ་གཉིས་ལ་འཁོར་ལོ་རྩིབ་བཅུ་པ་རྣམས་བྱ།
དེའི་ཕྱིར་ཐབ་ཆེ་ཆུང་གི་ཚད་དང་མཐུན་པར་མུ་ཁྱུད་གཉིས་རིམ་བསྐོར་བས་ཁྲུ་གང་འབྱུང་ཞིང་། ཐབ་ཀྱི་རྒྱབ་ཁྲུ་གང་གི་ཚད་ཡིན་པས་འཁོར་ལོའི་ལྟེ་བར་སྲད་བུ་བཟུང་ལ་མུ་ཁྱུད་ཕྱི་མ་དང་ནས་གང་ཙམ་གྱིས་མ་རེག་པ་ཤར་ལྷོའི་ཟུར་ཐིག་ནས་གཡས་བསྐོར་དུ་བསྐོར་ལ། བྱང་ཤར་གྱི་ཟུར་ཐིག་སྟེང་དུ་བཞག དེ་ནས་སོར་བཞི་འཇལ་བའི་ས་སྔར་བཞིན་བསྐོར་བས་ཁ་ཁྱེར། སླར་ཡང་སོར་བཞི་སྔར་བཞིན་བསྐོར་བས་མུ་རན་འབྱུང་ཞིང་། སོ་སོའི་རྩེ་ཐིག་ནས་ཕྲེད་ལ་དྲང་པོར་བཏབ་པས་ཟླ་གམ་གྱི་དབྱིབས་སུ་བྱ། དེ་རྣམས་ཀྱི་ཕྱིར་སོར་བཞི་འཇལ་བའི་ས་གྲུ་བཞིར་བཏབ་པ་སྟེགས་བུ། དེ་ནས་སོར་བཞི་འཇལ་བའི་ས་གྲུ་བཞིར་བཏབ་པ་ཆ་ག་གྲུ་བཞིར་བཏབ་པ་ཆ་ག་གྲུ་བཞིར་འབྱུང་བ་ནི་སྟེགས་བུའི་དཔངས་ཚད་ཡིན་ལ། འོན་ཀྱང་དབང་གི་ཐབ་འདི་ཟླ་གམ་གྱི་ཁྱད་མ་གཏོགས་ཞི་བ་ཁོ་ན་ལྟར་བྱ། ཞེས་ཡིག་ཆ་རྣམས་ལས་གསུངས་པས་ན་སྟེགས་བུའི་དཔངས་ཚད་ཀྱང་དེ་ལྟར་དུ་བྱས་པ་ཡིན་ལ།
སྟེགས་བུ་གྲུ་བཞི་འདི་གྲྭ་བཞིར་ཟླ་ཕྱེད་རྡོ་རྗེ་སྤྱི་དང་མཐུན་པར་བྱ་ཞིང་། རྡུལ་ཚོན་གྱི་ཕྱོགས་ཡིན་ན་གཞི་ཐམས་ཅད་དམར་པོ། བཅད་དཀར་པོ། འཁོར་ལོ་སེར་པོ། མུ་ཁྱུད་ལྗང་ཁུ། ཟླ་ཕྱེད་རྡོ་རྗེ་དཀར་པོ། ལྕགས་ཀྱུའི་ཡུ་བ་དམར་པོ། ལྕགས་ཀྱུ་སྔོན་པོ། ཞགས་པ་དམར་པོ་ལ་ལུང་ལྕགས་ཀྱུ་ནག་པོ་བྱའོ། ། མུ་རན་ལ་རྒྱུད་ལས།
ཕྱི་རོལ་ལྕགས་ཀྱུ་ཞགས་པས་བརྒྱན། ། ཞེས་གསུངས་པས་ཕྱོགས་རྣམས་སུ་རྡོ་རྗེས་མཚན་པའི་ལྕགས་ཀྱུའི་ཁ་ཕྱིར་བསྟན་པ། མཚམས་རྣམས་སུ་ལྕགས་ཀྱུས་བརྒྱན་པའི་ཞགས་པའི་རི་མོ་བྱ་བ་ནི་ཐབ་ཁུང་བཤད་པའོ། ། རྫས་དང་ཡོ་བྱད་བཤད་པ་ནི། བུད་ཤིང་ངམ་ཡམ་ཤིང་འབྲས་བུ་ཅན་རོ་མངར་བའམ་སྐྱུར་བ་གང་རུང་ལ་རིང་ཐུང་གི་ཚད་མཐོ་གང་སྟེ། རྒྱུད་ལས། སྦོམས་སུ་ཆགས་གང་ཆུར་སོར་གང་ཞེས་གསུངས་པ་ལྟར་ཤིང་དེ་ཉིད་ཀྱི་ཐབ་ཁུང་ཟླ་གམ་གྱི་དབྱིབས་སུ་རྩིག་པའམ། ཡང་ན་རྒྱས་པ་ལྟར། དགོན་པའི་བ་ཡི་ལྕི་བས་ཟླ་གམ་བརྩིགས་ཀྱང་རུང་བར་བཤད་དོ། ། ཡམ་ཤིང་དེ་ཉིད་ཀྱི་རྩ་རྩེ་འབྲི་མོག་བུ་རམ།
མར་ཁུ་རྣམས་སྦྱར་བས་བྱུགས། འབྱོར་ཚེ་བྱུ་རུའམ་མཆོང་ངམ་ཟངས་ཀྱི་ཏིང་ལ་སོགས་པའི་ནོད་དུ་འབྲས་འབྲི་མོག་གིས་ཁ་བསྒྱུར་བ་དང་། དེ་བཞིན་ཟས་མཆོག ཏིལ། སོ་བ། ནས། གྲོ། སྲན་མ། དུར་བ་ཀུ་ཤ་རྣམས་ཀྱང་འབྲི་མོག་གི་ཙནྡན་ལ་སོགས་པའི་རྫས་དམར་པོས་ཁ་བསྒྱུར། མར་ཁུ་དང་འབྲི་མོག་གིས་ཁ་བསྒྱུར།
བསྲེག་རྫས་རྣམས་རང་གི་གཡས་ཐབ་ཀྱི་གཡོན་དུ་ཤིང་སྟེགས་ལ་སོགས་པའི་ཁར་གོང་འོག་མ་འཛོལ་བ་ཁ་གསོ་དང་བཅས་པ་བཤམས། རང་གི་གཡོན་ཐབ་ཀྱི་གཡས་ནས། ཟངས་ཏིང་ལ་སོགས་པའི་ནང་དུ་ཆུ་གཉིས་སྔོན་འགྲོའི་ཉེར་མཆོད། ཙནྡན་ནམ་འབྲི་མོག་གིས་ཁ་བསྒྱུར་བ། གཞན་ཡང་མེ་ཡོལ་དཀར་པོ། རྡོར་དྲིལ་དགང་བླུགས། ཌཱ་མ་རུ་ནང་མཆོད་འཐོར་ནས། སྒྲུབ་ཐབས་རྒྱས་འབྲིང་བྱེད་ཚེ་ཕུར་པ་ལྔའམ་གཅིག བསང་ཆུ་འཐོར་ཡབ་སྤོར་སྟེ་ཀུ་ཤའི་ཆུན་པོ་བརྒྱད། ཐབ་ནང་གི་ཏིང་ལོ།
གཞན་ཡང་། རྔ། ཆ་ལང་། དུང་ལ་སོགས་པ་དགོས་པའི་ཡོ་བྱད་དང་། ཉེ་ལོགས་ཤིག་ཏུ་དཔལ་གཏོར་སྨན་རཀ གཏོར་བསྔོ། བསྐང་བའི་གཏོར་མ། ཆུ་གཉིས་སྔོན་འགྲོའི་ཉེར་སྤྱོད། ཕུད་ཆང་ལ་སོགས་པ་དགོས་པའི་ཡོ་བྱད་རྣམས་མ་ཚང་བ་མེད་པར་འདུ་བར་བྱའོ། ། གཉིས་པ་རྒྱན་དང་འདུག་སྟངས་བསམ་པ་དང་ཁ་བལྟ་ཕྱོགས་དུས་བཤད་པ་ནི།
དེ་ཡང་འབྱོར་ན་བྱུ་རུའམ་ཙནྡན་དམར་པོའི་ཕྲེང་བ་ལ་སོགས་པ་ལག་ཏུ་བཟུང་། གོས་དམར་པོ་གྱོན། སྟན་དམར་པོའི་སྟེང་དུ་པདྨའི་སྐྱིལ་ཀྲུང་སྟེ་རྐང་པ་གཉིས་ཀྱི་བྲང་གཅིག་ལ་གཅིག་སྦྱར་ཏེ་འདུག་ལ། བསམས་པ་ནི་བརྟན་གཡོ་སྣོད་བཅུད་ཐམས་ཅད་དང་། ཁྱད་པར་བསྟན་པ་ལ་གནོད་པའི་དགྲ་བོ་མ་རུངས་པ་དག་བདག་གིས་དབང་དུ་བསྡུས་ནས་རང་གཞན་ཐམས་ཅད་ཕན་བདེའི་ལམ་ལ་འགོད་པར་བྱའོ། ། སྙམ་པས་ཁ་འཇིག་རྟེན་པའི་ནུབ་དྲང་པོར་བལྟས་ལ། དུས་ནི་རབ་དཔྱིད་ཟླ་ར་བའི་དགོང་མྱུར་རམ། དེ་མིན་ནའང་ཟླ་བ་གང་རུང་གི་དགོང་མྱུར་ལ་འགོ་བརྩམ་པར་བྱའོ། ། དེ་རྣམས་ཀྱི་ཐབ་ཁུང་རྫས་དང་ཡོ་བྱད་རྒྱན་དང་འདུག་སྟངས་སོགས་བཤད་པར་བསྟན་ཟིན་ཏོ། ། འདིར་སྨྲས་པ།
རབ་འབྱམས་དབང་གི་ཕྲིན་ལས་ཟབ་མོ་ཡིས། ། བྱིན་ཟ་མཉེས་བྱེད་ཕུན་སུམ་ཚོགས་པའི་རྫས། ། ལེགས་བཤམས་ལྷ་ཚོགས་འཁོར་བཅས་ལ་འབུལ་ན། ། ལྷ་དབང་དབང་དུ་སྡུད་ལ་ཡ་མི་ང་། ། བར་སྐབས་ཀྱི་ཚིགས་སུ་བཅད་པའོ། ༈ །སྤྱི་དོན་གཉིས་པ་དངོས་གཞི་ལའང་གཉིས་ཏེ། བདག་བསྐྱེད་རྒྱས་བསྡུས་གང་རུང་སྔོན་དུ་འགྲོ་བས་རྫས་དང་ཡོ་བྱད་ཐབ་ཁུང་བྱིན་གྱིས་བརླབས་པ་སྔོན་དུ་འགྲོ་བའི་སྒོ་ནས། འཇིག་རྟེན་པའི་མེ་ལྷ་བསྐྱེད་ཅིང་སྤྱན་དྲངས་ཏེ་མཆོད་བསྟོད་བསྲེག་རྫས་འབུལ་བ། འདས་པའི་མེ་ལྷ་འཁོར་བཅས་བསྐྱེད་ཅིང་སྤྱན་དྲངས་ཏེ་མཆོད་བསྟོད་བསྲེག་རྫས་འབུལ་ཞིང་ཞར་བྱུང་། གཏོར་བསྔོ་བསྐང་བ་ཚོགས་མཆོད་འབུལ་བའོ། །
དང་པོ་བདག་བསྐྱེད་རྒྱས་བསྡུས་སྔོན་དུ་འགྲོ་བས། རྫས་དང་ཡོ་བྱད་ཐབ་ཁུང་བྱིན་གྱིས་བརླབས་ཏེ་འཇིག་རྟེན་པའི་མེ་ལྷ་བསྐྱེད་ཅིང་སྤྱན་དྲངས་པ། མཆོད་བསྟོད་བསྲེག་རྫས་འབུལ་བ་ནི། བདག་བསྐྱེད་རྒྱས་པ་ལྟར་ན་རིག་འཛིན་བསྐུལ་ཡན་འབྲིང་བསྡུས་ལྟར་ན་བཟླས་པ་ཡན་རྫོགས་པར་བྱས་ལ། བསང་ཆུ་བྱིན་རླབས་ཞི་བ་བཞིན་མཆོད་རྫས་བསྲེག་རྫས་བྱིན་རླབས་ནི་གཞན་ཐམས་ཅད་ཞི་བ་བཞིན་ལ་མི་འདྲ་བའི་ཁྱད་པར། མཆོད་པའི་སྤྲིན་གྱི་ཕུང་པོ་ལྟ་བུ་དང་། ཞེས་པའི་མཇུག་ཏུ། བསྲེག་རྫས་རྣམས་གཙང་ཞིང་ཡིད་དུ་འོང་བ་དམར་ཞིང་སྣུམ་པ་འོད་ཟེར་དམར་པོ་འཕྲོ་བས་སྣོད་བཅུད་ཐམས་ཅད་དབང་དུ་འདུ་བའི་ནུས་པ་དང་ལྡན་པར་གྱུར། ཞེས་བརྗོད་ཅིང་བསམ་ལ། ཨོཾ་བཛྲ་ཨ་ཧ་ར་ལི།
ནས། ཀུ་རུ་ཀུ་རུའི་བར་བརྗོད་པས་བྱིན་གྱིས་བརླབས། ཐབ་ལ་བསང་ཆུ་གཏོར་ཏེ། བཛྲ་ཀྲོ་དྷ་དང་། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་དབང་གི་ཐབ་ཁུང་དམར་པོ་ཟླ་གམ་རྒྱར་ཁྲུ་གང་ཟབས་སུ་ཁྲུ་ཕྱེད་ཁ་ཁྱེར་རམ་མུ་རན་ལ་ལྕགས་ཀྱུ་ཞགས་པའི་ཕྲེང་བས་མཚན་པ། ཕྱི་རོལ་སྟེགས་བུ་ཁྲུ་བཞི་པའི་གྲྭ་བཞིར་ཟླ་ཕྱེད་རྡོ་རྗེས་བརྒྱན་པ། དྭངས་ཤིང་ཐོགས་པ་མེད་པ་བུད་ཤིང་བརྩིགས་པ་དང་བཅས་པར་གྱུར། ཞེས་བརྗོད་ཅིང་བསམ། འཇིག་རྟེན་པའི་མེ་ལྷ་མཆོད་པ་ནི།
དེའི་དབུས་སུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་རཾ་ལས་བགྲང་ཕྲེང་རཾ་གྱིས་མཚན་པ་ལས་འོད་འཕྲོས་འདུས་ཡོངས་སུ་གྱུར་པ་ལས། མེ་ལྷ་སྐུ་མདོག་དམར་པོ་ཤིན་ཏུ་ཆགས་པའི་ཉམས་ཅན་ཞལ་དཀྱིལ་དམར་ཞིང་སྣུམ་པ་ལས་འོད་ཟེར་དམར་པོ་འཕྲོ་བ་ཆགས་པའི་འདུག་སྟངས་ཀྱིས་ར་སྐྱེས་ཀྱི་སྟེང་ན་བཞུགས་པ། ཞལ་གཅིག་ཕྱག་གཉིས་ཀྱིས་གཡས་བགྲང་ཕྲེང་དམར་པོ་དང་གཡོན་སྤྱི་བླུགས་འཛིན་པ། གསུས་ཁྱིམ་ཆེ་བ་རལ་པའི་ཐོར་ཚུགས་དང་སྨ་རའི་ཨག་ཚོམ་ཅན། ཞེས་པ་ནས། ཆུ་ལྷག་མ་ཡར་ལུད་པ་ལས་ཀྱི་བར་ཞི་བ་བཞིན་ལས། འོད་དཔག་མེད་ཀྱིས་དབུ་བརྒྱན། ཞེས་བརྗོད། ཀུ་ཤ་འབུལ་བ་ཡང་ཞི་རྒྱས་བཞིན་སྦར་བའི་མེ་ནི་སྨད་འཚོང་མའི་ཁྱིམ་གྱི་མེའམ་སྤྲང་པོས་ལམ་དུ་བུས་པའི་མེ། ཡང་ན་སེང་ལྡེང་ལ་སོགས་པ་ཤིང་དམར་པོ་གཙུབ་པ་ལས་བྱུང་བའི་མེས་ཐབ་ཀྱི་ཏིང་ལོ་སྦར་ཞིང་།
སྔགས་བརྗོད་པ། མེ་ཁ་གསོ་བའི་མར་འབུལ་བ་ཡན་འདྲ་བ་ལས། འོན་ཀྱང་མི་འདྲ་བའི་ཁྱད་པར་དགང་བླུགས་པདྨའི་ཕྱག་རྒྱས་བཟུང་བ་ནི་ལག་པ་གཉིས་ཀྱི་མཐེ་ཆུང་སྲིན་ལག་མཛུབ་མོ་རྣམས་མཐེ་བོང་དང་སྦྱར་གུང་མོ་སྦྲེང་བའི་བར་ནས་དགང་བླུགས་བཟུང་བ་སྟེ་ཕྱག་རྒྱ་འདི་འོག་མ་རྣམས་ལའང་ཤེས་པར་བྱའོ། ། མེ་ལྷའི་བྱོན་ཟན་འབུལ་བའི་དམིགས་པ་རྣམས་འདྲ་བ་ལས། སྤེལ་ཚིག་ཚེ། བ་ཧ་ན་ཡའི་རྗེས་སུ། ཁམས་གསུམ་གྱི་ལྷ་འདྲེ་མི་གསུམ་ཁྱད་པར་དུ་ཡང་སྟོང་འཁོར་ལོས་བསྒྱུར་བའི་རྒྱལ་པོ་མཁས་པ་པཎྜི་ཏ་གྲུབ་པ་རིག་འཛིན་གྱི་ཕྱོགས་ཐམས་ཅད་དང་། བྱེ་བྲག་ཏུ་བསྟན་ལ་གནོད་བྱེད་ཀྱི་དགྲ་བོ་མ་རུངས་པ་ཐམས་ཅད་ཝ་ཤཾ་ཀུ་རུ་ཧོཿསྭཱཧཱ། ཞེས་སྦྱར་བས་བྱོན་ཟན་ཕུལ་ལ། ཕྱི་མཆོད་ནང་མཆོད་བསྟོད་པ་རྣམས་བྱ།
མེ་པྲ་བརྟགས་པ་ནི་བཟང་ངན་གྱི་རྟགས་སྤྱི་འགྲོ་ཐམས་ཅད་ཞི་བའི་སྐབས་སུ་རྒྱས་པར་བཤད་པ་ལྟར་ལས། ཁྱད་པར་མེ་མདངས་དམར་ཞིང་འཚེར་བ་པདྨའམ་ལྕགས་ཀྱུ་ལྟ་བུར་འབར་ན་བཟང་ངོ་། ། བསྲེག་རྫས་འབུལ་བ་ནི་འབྲས་བུ་ཅན་གྱི་ཤིང་གང་རུང་གི་ཡམ་ཤིང་གང་དུ་བཤད་པ་དེ་ཉིད། བོ་དྷི་བྲྀཀྵའི་སྔགས་གོང་གི་སྤེལ་ཚིག་དང་བཅས་པས་ཕུལ། དེ་བཞིན་དུ་མར་ལ། ཨོཾ་ཨགྣེ། འབྲས་ལ། བཛྲ་པུཥྚ། ཟས་མཆོག་ལ། སརྦ་སཾ་པ་དེ།
ཏིལ་ལ། སརྦ་པཱ་པཾ། སོ་བ་ལ། བཛྲ་བི་ཛ་ཡ། ནས་ལ། མཧཱ་བེ་ག གྲོ་ལ། བཛྲ་གྷསྨ་ར། སྲན་མ་ལ། མཧཱ་བ་ལ།
དུར་བ་ལ། བཛྲ་ཨཱ་ཡུ་ཥེ། ཀུ་ཤ་ལ། ཨ་པྲ་ཏིའི་སྔགས་རྣམས་ཀྱི་ཚར་བདུན་བདུན་མཐར་སྤེལ་ཚིག་དང་བཅས་པས་འབུལ། བསང་གཏོར་དང་ཞབས་བསིལ་འབུལ། མར་བླུགས་གཟར་གང་ཐབས་ནང་དུ་བླུགས་ལ་སྔགས་དང་མེ་ལྷ་འབར་བའི་སོགས་བརྗོད་པ་ནི་འཇིག་རྟེན་པའི་མེ་ལྷ་མཆོད་པའོ། ༈ །གཉིས་པ་འདས་པའི་མེ་ལྷ་བསྐྱེད་ཅིང་སྤྱན་དྲངས་ཏེ། མཆོད་བསྟོད་བསྲེག་རྫས་འབུལ་བ་ཞར་བྱུང་གཏོར་བསྔོ་བསྐང་བ་ཚོགས་མཆོད་ཕུལ་བ་ནི། དེ་ནས་མཆོད་རྫས་བསྲེག་རྫས་བུད་ཤིང་རྣམས་ཁ་གསོལ། བསང་ཆུ་གཏོར།
བཛྲ་ཀྲོ་དྷས་བསངས། མ་ཧཱ་ཤུནྱ་ཏ་ནས་རྡོ་རྗེ་སྔོན་པོ་རྩེ་ལྔ་པ་ཕྱེད་པ་རེས་དབུ་བརྒྱན་གྱི་བར་ཞི་རྒྱས་བཞིན་ལས་ཁྱད་པར། ལྷ་རྣམས་རང་རང་གི་སྐུ་མདོག་ལས་ཅུང་ཟད་དམར་བ་ཆགས་པའི་ཉམས་ཅན་ཤིན་ཏུ་འཛུམ་པ་འོད་ཟེར་དམར་པོ་དཔག་ཏུ་མེད་པ་འཕྲོ་བར་བསྒོམ། ཀཱི་ལ་ཡ། སྔོན་འགྲོའི་བྱོན་ཟན་སྤེལ་ཚིག་ཅན་དུ་ཕུལ། སླར་མཆོད་རྫས་བསྲེག་རྫས་བྱིན་གྱིས་གྱིས་བརླབ། སྒེག་ཕྲེང༞ རང་བྱུང༞ འཁྲིལ་བའི༞ ཉམས་པའི༞ དམ་ཚིག་ཆེན་པོ༞ ཧེ་རུ་ཀའི་གནས་བཅུ༞ ང་ནི་ཟ་བྱེད༞ བླ་མེད་མཆོད་པ༞ སྒེག་ཅིང༞ སོགས་ཀྱིས་ཕྱི་ནང་གསང་གསུམ་དེ་ཁོ་ན་ཉིད། བསྒྲལ་བ་རཀྟ། ཁམས་གསུམ་ཡང་སྒྲོལ། གཏོར་མ།
བསྟོད་པའི་མཆོད་པ་རྣམས་ཞི་བའི་སྐབས་སུ་རྒྱས་པར་བཤད་པ་ལྟར་སྔགས་དང་ཕྱག་རྒྱ་ཏིང་འཛིན་གསུམ་ཀ་གསལ་གང་ཐེབས་བྱའོ། ། བསྲེག་རྫས་འབུལ་བ་ནི། གོང་མེ་ལྷའི་སྐབས་ལྟར་གོ་རིམ་མ་འཆུག་པར་སོ་སོ་ནས་ལྔ་བཅུ་ལྔ་བཅུའི་མཐར་སྤེལ་ཚིག་དང་བཅས་པ་འབུལ་བའམ། ཡང་བསྙེན་པའི་བཅུ་ཆ་ལྟ་བུ་ཡིན་ན་འབྲས་ལ་སོགས་པ་གྲངས་བཟུང་། འབུལ་ཚན་བཅུ་གཅིག་ཚན་པ་རྣམས་རིམ་པ་བཞིན་འབུལ། གོང་ལྟར་གཉིས་ཀའི་མཐར་གང་བའི་སྦྱིན་སྲེག་ལན་བདུན་སྤེལ་ཚིག་དང་བཅས་པ་བྱ། ཕྱི་མཆོད་ནང་མཆོད་བསྟོད་པ་རྣམས་ཀྱང་ཞི་བ་བཞིན་བྱའོ། ། ཞར་བྱུང་གཏོར་བསྔོ་བསྐང་བ་ཚོགས་མཆོད་རྣམས་བྱ་བ་ནི་ཞི་རྒྱས་ཀྱི་སྐབས་སུ་བཤད་པ་ལྟར་སྐབས་གང་བབས་ཚུལ་བཞིན་དུ་བྱའོ། ། དེ་རྣམས་ཀྱིས་དངོས་གཞི་བདག་བསྐྱེད་སྔོན་འགྲོའི་ཐབ་ཡོ་བྱིན་རླབས། མཆོད་བསྟོད་བསྲེག་རྫས་འབུལ་བ་སོགས་ཞར་བྱུང་དང་བཅས་པ་བསྟན་ཟིན་ཏོ། །
འདིར་སྨྲས་པ། ཐུགས་རྗེས་རྗེས་ཆགས་དབང་ཆེན་ཕྲིན་ལས་ལ། ། རྒྱས་ཀུན་ཡེ་ཤེས་སྙིང་པོ་བསྐུལ་བ་ན། ། ཁམས་གསུམ་ཀུན་ཀྱང་དབང་དུ་འདུད་པར་སྙམ། ། འདི་འདྲ་བླ་མའི་དྲིན་ལས་གཞན་དུ་གང་། ། བར་སྐབས་ཀྱི་ཚིགས་སུ་བཅད་པའོ། ༈ །སྤྱི་དོན་གསུམ་པ་མཇུག་ཆོག་ལའང་གཉིས་ཏེ། དངོས་གྲུབ་བླང་ཞིང་ལྷག་ཆད་ཁ་བསྐང་། བཟོད་གསོལ་གཤེགས་བསྡུ་མེ་ལྷ་ལྷག་མཆོད་གཏོར་འབུལ་འདོད་དོན་ཞུ་ཞིང་གཤེགས་གསོལ། ལྷག་ཆད་ཁ་བསྐང་བ་གོ་བསྒོ།
བསྔོ་བ་སྨོན་ལམ། བཀྲ་ཤིས་རྣམས་བྱ་བ་ལ། དང་པོ་དངོས་གྲུབ་བླངས་བ་སོགས་ནི། ཞི་རྒྱས་ནང་བཞིན་ལ། འོན་ཀྱང་མེ་ལྷའི་གཏོར་མ་འབྲི་མོག་གིས་ཁ་བསྒྱུར། གཉིས་པ་གོ་བགོ་སོགས་ཀྱང་དེ་དག་ནང་བཞིན་དུ་ཤེས་པར་བྱའོ། ། དེ་རྣམས་ཀྱིས་མཇུག་གི་ཆོ་ག་རྣམས་མ་ཚང་བར་མེད་པར་བསྟན་ཟིན་ཏོ། ། བདག་དང་གཞན་གྱིས་བླ་མེད་དོན་སྒྲུབ་ཕྱིར། ། རྒྱལ་བའི་དགོངས་པ་ཇི་བཞིན་མཁས་གྲུབ་ཚོགས། ། རིམ་བྱོན་རྣམས་ཀྱིས་ལེགས་པར་བཀྲལ་བ་ཡི། །
རྡོ་རྗེ་ཐེག་པའི་ཐབས་འདི་ངོ་མཚར་ཆེ། བར་སྐབས་ཀྱི་ཚིགས་སུ་བཅད་པའོ།། ༈ །རྩ་བའི་བཞི་པ་དྲག་པོའི་སྦྱིན་སྲེག་ལའང་གསུམ་སྟེ། སྔོན་འགྲོ་དངོས་གཞི་རྗེས་སོ། ། སྔོན་འགྲོ་ལའང་གཉིས། ཐབ་ཁུང་རྫས་དང་ཡོ་བྱད་བཤད་པ། རྒྱན་དང་འདུག་སྟངས་བསམ་པ་དང་ཁ་ལྟ་ཕྱོགས་དུས་བཤད་པའོ། ། དང་པོ་ཐབ་ཁུང་ནི་རྒྱུད་ལས། འཇིག་རྟེན་ཁམས་ནི་རབ་འབྱམས་ན། ། ལོག་པར་ལྟ་བའི་གདུག་པ་ཅན། །
མངོན་སྤྱོད་ཧཾ་ནི་སྦར་བར་བྱ། ། ནག་པོའི་དཀྱིལ་འཁོར་གྲུ་གསུམ་པ། ། ངོས་རེར་སོར་ནི་ཉི་ཤུ་བྱ། ། སྦོམ་དུ་ཆགས་འབྱེད་སོར་བཞི་མཆུར། ། མི་རུས་དུར་ཁྲོད་སོལ་བས་བྱུགས། ། བུད་ཤིང་ཚེར་མ་ཅན་གྱིས་བྱ། ། ཞེས་གསུངས་པ་ལྟར། ས་སྟེགས་ཁྲུ་གང་གྲུ་བཞི་དཔངས་སུ་མཐོ་གང་མེད་པའི་བར་རོ་སོལ་དང་སྣག་ཚ་མི་རུས་ཀྱི་ཕྱེ་མས་ནག་པོར་བྱུགས། དེའི་ཁར་སྲད་བུ་བཙག་གིས་སྦགས་པའི་ཐིག་ཆེན་བརྒྱད་སྤྱི་དང་མཐུན་པར་བཏབ་ལ། དེའི་དབུས་ནས་གསུམ་གཉིས་ཕྱིར་བཞག་ནང་གི་སུམ་ཆ་ཟླུམ་པོར་བསྐོར་བའི་དབུས་སུ་རྩིབས་བཅུའི་ལྟེ་བ་དང་ཕྱིའི་སུམ་གཉིས་ལ་རྩིབས་བཅུ་བྱ།
དེའི་ཕྱིར་མུ་ཁྱུད་གཉིས་རིམ་པ་བསྐོར་བ་སོར་མོ་ཉི་ཤུའི་ཚད་བྱ། འཁོར་ལོའི་ཕྱིའི་སློབ་དཔོན་འཇིག་རྟེན་པའི་ལྷོ་དྲང་པོར་གཟིགས་པའི་དབང་དུ་བྱས་ནས་འཇིག་རྟེན་པའི་ནུབ་བྱང་དྲང་པོ་ནས་བྱང་ཤར་དྲང་པོའི་ཟུར་སྟེང་དུ་ཐིག་སྐུད་ཕབ་ལ་བཏབ། འཇིག་རྟེན་པའི་བྱང་ཤར་ནས་འཇིག་རྟེན་པའི་ལྷོའི་ཚངས་ཐིག་གི་སྟེང་དུ་ཐིག་སྐུད་བཟུང་ལ་བཏབ། ཡང་འཇིག་རྟེན་པའི་ལྷོ་ནས་འཇིག་རྟེན་པའི་ནུབ་བྱང་མཚམས་སུ་ཐིག་སྐུད་བཟུང་ལ་བཏབ་པས་གྲུ་གསུམ་དུ་འབྱུང་། གང་ལྟར་ཀྱང་ལས་བཞི་ཆར་གྱི་ཐབ་ཁུང་གི་དཔེ་རིས་སུམ་ཆ་བཞི་ཆ་ལྔ་ཆ་སོགས་ཡི་གེ་གསལ་བར་བཀོད་པ་བཞིན་ལོགས་ན་བྲིས་ཡོད་པས་དེར་བལྟ་བར་བྱའོ། ། དེའི་ཕྱི་ནས་སོར་གསུམ་འཇལ་བའི་ས་སྔར་གྱི་འདེབས་པའི་གོ་རིམ་གྱིས་བཏབ་པས་གྲུ་གསུམ་འབྱུང་བ་ཁ་ཁྱེར། ཡང་སྔར་བཞིན་སོར་གསུམ་འཇལ་བའི་ས་གྲུ་གསུམ་དུ་བཏབ་པ་མུ་རན་ནོ། ། དེའི་ཕྱིར་སོར་གསུམ་འཇལ་བའི་ས་གྲུ་བཞིར་བཏབ་པ་སྟེགས་བུ། ཡང་སོར་གསུམ་མམ་སོར་དོ་འཇལ་བའི་ས་གྲུ་བཞིར་བཏབ་པ་སྟེགས་བུའི་དཔངས་ཚད་ཡིན་ལ། དེ་ལྟ་བུའི་ཐབ་ཀྱི་མུ་རན་ལ་ཕྱོགས་གསུམ་མཚམས་གསུམ་དུ་མདའ་གཞུ་ཕྱིར་འགེངས་པ་གསུམ།
དེ་དག་གི་མཚམས་མཚམས་སུ་རྡོ་རྗེ་རྭ་གདེངས་པ་རེ་རེ་བྲི། ཐབ་ཀྱི་ནང་གི་ཟུར་གསུམ་ལ་ཁྲོ་ཞལ་ནང་དུ་བསྟན་པ་གསུམ་བྲི། ཕྱི་རོལ་སྟེགས་བུ་གྲུ་བཞི་པའི་གྲྭ་བཞིར་རྡོ་རྗེ་རྭ་གདེངས་པའི་གཤམ་ནས་ཟླ་ཕྱེད་ཀྱིས་བསྐོར་བའང་སྔར་གཞན་དུ་བཤད་པ་ལྟར་དང་རྡུལ་ཚོན་གྱི་ལས་གཞི་ཐམས་ཅད་ནག་པོ་བཅད་དམར་པོ། ཟ་བྱེད་ཀྱི་ཞལ་དམར་པོ་ཚེམས་དཀར་པོ། གཞུ་སྔོན་པོ། མདའ་སེར་པོ། མདེའུ་སྔོན་པོ། ཟླ་ཕྱེད་དཀར་པོ། དེ་སྟེང་རྡོ་རྗེ་སྔོན་པོ། འཁོར་ལོ་སེར་པོ།
མུ་ཁྱུད་ལྗང་ཁུས་བྲི་བ་རྣམས་ནི་ཐབ་བཤད་པའོ། ། རྫས་དང་ཡོ་བྱད་བཤད་པ་ནི། དེ་ཡང་བུད་ཤིང་ངམ་ཡམ་ཤིང་ནི་རྣོ་ཞིང་རྩུབ་པ་སྟེ་ཚེར་མ་ཅན་གྱི་ཤིང་གང་ཡང་རུང་བ་སོར་བཅུ་གཉིས་ཀྱི་ཚད་རྩ་རྩེ་རོ་སོལ་དང་ཁྲག་གིས་བྱུགས་པ་དེ་ཉིད་ཀྱི་ཁ་ཁྱེར་སྟེང་ནས་གྲུ་གསུམ་དུ་རྩིགས་པའམ། ཡང་ན་རྔ་མོང་ངམ་བོང་བུ་གང་རུང་གི་སྦངས་གྲུ་གསུམ་དུ་བརྩིགས། དེ་ཡང་མ་འབྱོར་ན་གཡག་རྒོད་ཀྱི་ལྕི་བས་གྲུ་གསུམ་དུ་བརྩིགས་པའོ། ། གཞན་ཡང་རང་གི་གཡོན་ཐབ་ཀྱི་གཡས་མི་ཐོད་དམ་ལྕགས་ལ་སོགས་པའི་སྣོད་དུ་ཤ་རྣ། ཁྲག་སྣ། དུག་སྣ། སྐེ་ཚེ། ཤང་ཚེ།
ཡུངས་དཀར་ནག་ལ་སོགས་པ་དྲག་པོའི་རྫས་སྣ་གང་འཛོམས་ཕྱོགས་གཅིག་ཏུ་བསགས་པ་དང་། གོ་རིམ་བཞིན་དུ་སྤྱིར་བཏང་གི་རྫས། སོ་བ། སྲན་མ། ཏིལ། ནས། འབྲས། གྲོ། ཟས་མཆོག དུར་བ།
ཀུ་ཤ་རྣམས་དང་། ལྕགས་ལ་སོགས་པའི་སྣོད་དུ་མར་ཁུ་ཚ་བ་གསུམ་གྱིས་ཁ་བསྒྱུར་བ་སྟེ། དེ་ཡང་སྨན་གྱི་ཚ་བ་གསུམ་ནི། ལྒ་དང་ཕོ་རིལ་པི་པི་ལིང་། སྔོ་ཡི་ཚ་བ་གསུམ་ནི། ལྕེ་ཚ། དབྱི་མོང་། སྲུབ་ཀ རྫས་དེ་ཐམས་ཅད་རོ་སོལ་དང་ཁྲག་གིས་དམར་ནག་ཏུ་བསྒྱུར་བ་དང་། ཁྱད་པར་ལྕགས་སྣོད་གཅིག་ཏུ་དགྲ་དམིགས་བསལ་ཡོད་ན་དེ་དག་གི་དྲི་ཆེན་དྲི་ཆུ།
སྣབ། རྐང་རྗེས་ཀྱི་ས། སྐྲ། སེན་མོ། གོས་ཀྱི་དུམ་བུ་རྣམས། བག་ཟན་ལ་འོག་གི་རྫས་རྣམས་དང་ལྷན་ཅིག་ཏུ་བསྲེས་པའི་ལིངྒའམ། ཡང་ན་དམིགས་བསལ་མ་ཡིན་པའི་བསྟན་པའི་སྤྱི་དགྲ་ཐམས་ཅད་ལ་བྱེད་ན། གད་པ་ཕར་ཆད་ཚུར་ཆད་ཀྱི་ས། གཙང་པོ་ཆེན་པོའི་ཕར་འགྲམ་ཚུར་འགྲམ་གྱི་ས། གྲོང་སྟེ་ཕུང་བའི་ཤུལ་གྱི་ས།
ར་ཐུག་ལུག་ལུག་གི་གཅིན། རོ་སོལ། དུག་སྣ། ཁྲག་སྣ། ཚ་བ་གསུམ་རྣམས་བག་ཟན་ལ་བསྲེས་པའི་ལིངྒ། རྣམ་ཤེས་བརྒྱད་མཚོན་བྱེད་སོར་བརྒྱད་དམ། རྟེན་འབྲེལ་བཅུ་གཉིས་མཚོན་བྱེད་སོར་བཅུ་གཉིས་སུ་བྱས་པའི་སྙིང་ཁ། དམིགས་བསལ་ཡོད་ན་དེའི་མིང་རུས་བླ་དྭགས་དུར་ཁྲོད་ཀྱི་རས་ལ་དུག་ཁྲག་གིས་དབུ་ཅན་དུ་བྲིས་པ་སྙིང་ཁར་གཞུག སྤྱིར་བཏང་ལ་དུར་ཁྲོད་ཀྱི་རས་ལ་གང་གི་བྲི་རྫས་ཀྱི། གརྦྷ་ནྲི་ཏྲི་ཛ་མཱ་ར་ཡ་རྦད།
གནོད་བྱེད་དགྲ་བགེགས་ཐམས་ཅད་མཱ་ར་ཡ་རྦད། ཧ་ཧ་མཱ་ར་ཡ་རྦད། ཅེས་པའི་མིང་རུས་བླ་དྭགས་རྣམས་ཀྱིས་མཐར་མཱ་ར་ཡ་བཏགས་པ་དབུ་ཅན་དུ་བྲིས་ལ་སྙིང་ཁར་བཅུག ལྕགས་སྣོད་དུ་རེ་བས་ཁ་བཅད་དེ། ལྕགས་ཀྱི་རྡོ་རྗེས་མནན་ལ་བཞག་གོ ། དེ་ཡང་འགྲེལ་པ་འབུམ་ནག་ལས། དགྲ་ཡི་དྲི་མ་དྲུག་ལ་ལིངྒ་བྱ། ། དུར་ཁྲོད་རས་ལ་མིང་རུས་བྲི། ། སྙིགས་མར་བཅས་པའི་སྦྱིན་སྲེག་བྱ། ། ཞེས་གསུངས་སོ། །
གཞན་ཡང་རང་གི་གཡས་ཐབ་ཀྱི་གཡོན་དུ། གཡོན་འགོར་བྱས་པའི་ལྕགས་སྣོད་དམ་ཐོད་པ་ལ་སོགས་པའི་ནང་དུ་ཁྲག་གི་མཆོད་ཡོན་ནི་འབྱོར་ཚེ་མི་རྟ་ཁྱི་གསུམ་གྱི་ཁྲག་དངོས་སམ། ཁྲག་སྐམ་ཆུ་གཙང་ལ་སྦྱར་བའམ། དེ་ཡང་མ་འབྱོར་ན་གཡག་རྒོད་ཀྱི་ཁྲག་ཆུ་གཙང་ལ་སྦྱར་བ། དབང་པོ་ལྔའི་མེ་ཏོག་ནི་ཟན་ཁྲག་གིས་སྦྲུས་པ་ལ། སྙིང་མིག་གཉིས། རྣ་བ་གཉིས། སྣ་ལྕེ་རྣམས་ཀྱི་གཟུགས་དོད་པར་བཅོས་ལ། ཚིལ་ཆེན་གྱི་བདུག་སྤོས་ནི་རབ་མི་རྟ་ཁྱི་གསུམ་གྱི་ཚིལ། དེ་མ་འབྱོར་ན་མི་ཚིལ་རྐྱང་པའམ།
ཡང་ར་ཚིལ་གྱི་དུམ་བུ་མེར་བསྲེགས་ཤིང་མཆོད་པ་རྣམས་ཀྱི་གྲས་སུ་བསྒྲིགས། ཞུན་ཆེན་གྱི་མར་མེ་མི་ཚིལ་བཞུ་བའི་ཁུ་བ་ལ་དུར་ཁྲོད་ཀྱི་རས་བཙུགས་པའི་མར་མེའམ། ཡང་ན་མར་ནག་ལ་ཚིལ་ཆེན་ཅུང་ཟད་བསྲེས་པའི་མར་མེ། མཁྲིས་པའི་དྲི་ཆབ་ནི་ཆུ་གཙང་མ། མི་ལ་སོགས་པའི་སེམས་ཅན་རྣམས་ཀྱི་མཁྲིས་པ་སྦྱར་བ་ལ། ག་པུར། ཛ་ཏི། སིཧླ་རྣམས་བསྲེས་པའམ། ཡང་ན་མི་ཚིལ་གྱི་དུམ་བུ་དང་གོང་གི་རྫས་རྣམས་སྦྱར། ཤ་རུས་ཀྱི་ཞལ་ཟས་ནི།
ཤ་སྣ་ཚོགས་ཚད་ཟན་ལ་སྦྲུས་པའི་བཤོས་བུ་སྟོད་སུམ་ཆ་ཟུར་གསུམ་དབལ་ཅན། སྨད་སུམ་གཉིས་ཟླུམ་པོ་ཁྲག་གིས་བྱུགས་པ་མེ་རིས་ཀྱིས་བརྒྱན་པ་བཤམས། གཞན་ཡང་ཞི་རྒྱས་དབང་གསུམ་གྱི་སྐབས་སུ་བཤད་པ་ལྟར་མེ་ཡོལ་དཀར་པོ་གྲུ་བཞི་དགང་བླུགས་རྡོར་དྲིལ་ནང་མཆོད་ཌཱ་མ་རུ་འཐོར་ནས། སྒྲུབ་ཐབས་རྒྱས་འབྲིང་གི་ཕྱོགས་ཡིན་ན་སྲས་མཆོག་གི་ཕུར་པ། འོག་ཏུ་དགོས་པའི་གདབ་ཕུར་གསུམ་ཡུངས་དཀར་རལ་གྲི་ཐོ་བ། བསང་ཆུ་འཐོར་ཡབ་དང་བཅས་པ་ཀུ་ཤའི་ཆུན་པོ་བརྒྱད། སྤོར་ཏེ་ཐབ་ནང་གི་ཏིང་ལོ་རྣམས་དང་། དཔལ་གཏོར་སྒྲུབ་ཐབས་རྒྱས་པ་བྱ་བའི་དབང་དུ་བྱས་ནས། དཔལ་གཏོར་ལས་ཆུང་བའི་ཁྲོ་བཅུའི་གཏོར་མ་དབྱིབས་དཔལ་གཏོར་དང་མཐུན་པ་བཞི་དཔལ་གཏོར་གྱི་གཡས་གཡོན་དུ་གཉིས་གཉིས་བཞག སྨན་གཏོར་བསྔོ་བསྐང་བའི་གཏོར་མ་ཚོགས་ཆས་ཕྱག་ལེན་རྒྱས་པའི་ཕྱོགས་ཡིན་ན་བསྟན་སྐྱོང་གི་གཏོར་མའང་བཤམས།
གཞན་ཡང་རྔ་དང་རོལ་སིལ་རྐང་གླིང་ལ་སོགས་པ་འོག་ཏུ་དགོས་པའི་ཡོ་བྱད་རྣམས་མ་ཚང་བ་མེད་པར་འདུ་བྱའོ། ༈ །གཉིས་པ་རྒྱན་དང་འདུག་སྟངས་བསམ་པ་དང་ཁ་བལྟ་ཕྱོགས་དུས་བཤད་པ་ནི། དེ་ཡང་འབྱོར་ཚེ་རཀྴ་དང་མི་རུས་ཀྱི་ཕྲེང་བ། རྔ་མོང་དང་བོང་བུའི་སྤུ་ལ་སོགས་པའི་ཕྲེང་ཐག་བྱས་པ་ལག་ཏུ་བཟུང་། སྐྲ་ཡོད་ཚེ་སྤྱི་བོར་བཅིང་། ལུས་ལ་ཁྲག་གི་ཐིག་ལེ། ཞག་གི་ཟོ་རིས། ཐལ་ཆེན་གྱི་ཚོམ་བུ་རྣམས་བྱ་བའམ། ཡང་ན་རྫས་དེ་ཐམས་ཅད་དུར་ཁྲོད་ཀྱི་སོལ་བ་དང་ཚིལ་ཆེན་ལ་སྦྱར་བའི་སྣ་སྟེང་ནས་བཤུར་འཐེན་པའམ། ཡང་ན་གདོང་ཐམས་ཅད་ནག་པོར་བྱུགས།
གོས་ནག་རེ་བ་ལ་སོགས་པ་ལུས་ལ་གྱོན་པའམ། ཡང་ན་ལུས་གཅེར་བུ་ཐལ་བས་བྱུགས། སྟན་ནག་པོའམ། ཡང་ན་མི་ལྤགས། སྟག་ལྤགས་ལ་སོགས་པ་དང་། དེ་མིན་ན་ས་རྗེན་ལ་རྐང་པ་གཡོན་པ་ཅུང་ཟད་ཕྱིར་བརྐྱང་པ་ཁྲོ་བོའི་འདུག་སྟངས་སམ། ཙོག་པུས་འདུག་ལ་ཤིན་ཏུ་ཁྲོས་པའི་སེམས་ཀྱིས། གདུག་པ་ཅན་ཐབས་ཞི་བ་གསུམ་གྱི་འདུལ་བར་མི་ནུས་པ་དག་མྱུར་དུ་ཚར་བཅད་དེ་རྣམ་ཤེས་དག་ཞིང་དུ་གནས་སྤར་བའི་སྒོ་ནས་རྗེས་སུ་གཟུང་བར་བྱའོ་སྙམ་པས་ཁ་ལྷོར་ཕྱོགས་ཏེ། དུས་རབ་དགུན་ཟླ་ར་བའི་སྲོད་དམ། ཡང་ན་ཟླ་བ་གང་རུང་གི་ཉིན་ཕྱེད་ལ་འགོ་བརྩམས་པར་བྱ་སྟེ།
གསང་རྒྱུད་ལས། ལུས་ནག་ཁྲོས་པས་ལྷོ་ཕྱོགས་བལྟ། ། སྐྲ་ཡང་སྤྱི་བོར་བཅིངས་ནས་སུ། ། ལུས་ལ་ཐལ་བ་ཆེན་པོ་བྱུགས། ། ཞེས་གསུངས་པ་ལྟར་རོ། ། དེ་རྣམས་ཀྱི་ཐབ་ཁུང་རྫས་དང་ཡོ་བྱད་རྒྱན་དང་འདུག་སྟངས་སོགས་མ་ཚང་བ་མེད་པར་བསྟན་ཟིན་ཏོ། ། འདིར་སྨྲས་པ། ཤིན་ཏུ་གདུག་ཅིང་ཆེས་ཆེར་མ་རུངས་པ། ། འཇམ་པོའི་ལས་ཀྱིས་འདུལ་བར་མི་ནུས་དག ། མངོན་སྤྱོད་ལས་ཀྱིས་མྱུར་དུ་ཚར་གཅོད་ཕྱིར། །
རྫས་རྒོད་ཤམ་འདི་མཁས་གྲུབ་ཕྱག་ལེན་ལགས། ། བར་སྐབས་ཀྱི་ཚིགས་སུ་བཅད་པའོ། ༈ །སྤྱི་དོན་གཉིས་པ་དངོས་གཞི་ལའང་གཉིས་ཏེ། བདག་བསྐྱེད་སྔོན་དུ་འགྲོ་བའི་སྒོ་ནས་ཐབ་ཁུང་རྫས་དང་ཡོ་བྱད་བྱིན་གྱིས་བརླབས་ཏེ་འཇིག་རྟེན་པའི་མེ་ལྷ་བསྐྱེད་ཅིང་སྤྱན་དྲངས་ཏེ་མཆོད་བསྟོད་བསྲེག་རྫས་འབུལ་བ། འདས་ཏེ་འཇིག་རྟེན་པའི་མེ་ལྷ་བསྐྱེད་ཅིང་སྤྱན་དྲངས་ཏེ་མཆོད་བསྟོད་བསྲེག་རྫས་སྤྱི་དང་ཁྱད་པར་ལིངྒ་འབྲུ་ཁུང་བཅས་བསྐྱེད་ཅིང་དགུག་འདྲེན་བསྒྲལ་བའི་ལས་ལས་བྱས་ཏེ་དྲག་པོའི་ཐུན་རྫས་གཞན་རྣམས་དང་ལྷན་ཅིག་ཏུ་ཕུལ་ཏེ། སླར་ཡང་གང་བའི་སྦྱིན་སྲེག་ཕུལ་ཏེ་མཆོད་གཏོར་བྱ། ཞར་བྱུང་གཏོར་བསྔོ་བསྐང་བ་ཚོགས་མཆོད་འབུལ་ཞིང་བསྟན་སྐྱོང་ལ་སོགས་པ་བྱ་བའོ། ། དང་པོ་བདག་བསྐྱེད་པ་སྔོན་དུ་འགྲོ་བའི་ཐབ་ཁུང་རྫས་དང་ཡོ་བྱད་སོགས་བྱིན་གྱིས་བརླབས་ཏེ་འཇིག་རྟེན་པའི་མེ་ལྷ་བསྐྱེད་བསྟིམ་བསྲེག་རྫས་མཆོད་བསྟོད་འབུལ་བ་ནི། དེ་ཡང་བདག་བསྐྱེད་རྒྱས་འབྲིང་བསྡུས་གསུམ་གང་རུང་ལས། འདིར་བསྐུལ་སོགས་བྱ་བ་ཤིན་ཏུ་འབྲེལ་ཆགས་པས་བདག་བསྐྱེད་རྒྱས་པ་ཉིད་ཉམས་སུ་ལེན་པའི་དབང་དུ་བྱས་ན་ཐོག་མར་གནས་ཡོ་བྱིན་བརླབས་བྱ་བ་ནི།
ཕུར་བཟློག་བཞིན་ཏེ། གནས་དང་ཡོ་བྱད་རྣམས་ལ་རྡོ་རྗེའི་རྩེས་ནང་མཆོད་འཐོར་ཚུར་བྱས་ལ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི། སོགས་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་གནས་ཁང་དྲག་པོའི་གཞལ་ཡས་ཁང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ཨ་ལས་བནྡྷ་འབར་བའི་སྣོད་ཡངས་ཤིང་རྒྱ་ཆེ་བར་དགྲ་བགེགས་བསྒྲལ་བའི་ཁྲག་གིས་ཨརྒྷཾ། དབང་པོ་ལྔའི་མེ་ཏོག ཚིལ་ཆེན་གྱི་བདུག་སྤོས། ཞུན་ཆེན་གྱི་སྒྲོན་མེ། མཁྲིས་པའི་དྲི་ཆབ།
ཤ་རུས་ཀྱི་ཞལ་ཟས། རྐང་གླིང་ཐོད་རྔ་ལ་སོགས་པ་མཆོད་པའི་སྤྲིན་ཕུང་བསམ་གྱིས་མི་ཁྱབ་པ་བླ་མ་དང་དཀྱིལ་འཁོར་གྱི་འཁོར་ལོ་རྒྱལ་བ་སྲས་དང་བཅས་པའི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་བཛྲ་ཨ་ཧ་ར་ལི་ཧཱུྃ་ཕཊ། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱེ་ཨཱ་ཧཱུྃ། ཨོཾ་བཛྲ་ཤཔྟ་ཨཱ་ཧཱུྃ། ཨོཾ་བཛྲ་ཨུ་ད་ཕ་ལ་ཡ་ཧཱུྃ་ཕཊ།
ཨོཾ་བཛྲ་བིད་པཱུ་ར་ཡ་ཧཱུྃ། ཞེས་བརྗོད་ཅིང་རྔ་བྱིན་འབེབས་རྒྱས་འབྲིང་བསྡུས་གསུམ་སྐབས་བསྟུན་བྱ། དེ་ནས་སྒྲུབ་ཐབས་ཀྱི་གཞུང་ཡོངས་རྫོགས་བླ་མ་དམ་པས་མཛད་པའི་སྒྲུབ་ཐབས་བཀླག་པས་དོན་གྲུབ་བཞིན་རིག་འཛིན་བསྐུལ་ཡན་རྫོགས་པར་བྱ་བ་ནི་བདག་བསྐྱེད་དོ། ། དེ་ནས་ཐབ་ཁུང་རྫས་དང་ཡོ་བྱད་བྱིན་གྱིས་བརླབས་ཏེ་འཇིག་རྟེན་པའི་མེ་ལྷ་བསྐྱེད་བསྟིམ་མཆོད་བསྟོད་བསྲེག་རྫས་འབུལ་བ་ནི། ཐོག་མར་བསང་ཆུ་བྱིན་རླབས་བྱ་བ་ནི་ཞི་བའི་སྦྱིན་སྲེག་བཞིན། དེ་ནས་བསང་ཆུས་མཆོད་རྫས་བསྲེག་རྫས་རྣམས་ལ་གཏོར་ཏེ། བཛྲ་ཀྲོ་དྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་བནྡྷ་འབར་བའི་སྣོད་ཡངས་ཤིང་རྒྱ་ཆེ་བར་དགྲ་བགེགས་བསྒྲལ་བའི་ཁྲག་གི་ཨརྒྷཾ། དབང་པོ་ལྔའི་མེ་ཏོག
ཚིལ་ཆེན་གྱི་བདུག་སྤོས། ཞུན་ཆེན་གྱི་སྒྲོན་མེ། མཁྲིས་པའི་དྲི་ཆབ། ཤ་རུས་ཀྱི་ཞལ་ཟས། རྐང་གླིང་ཐོད་རྔ་ལ་སོགས་པ་མཆོད་པའི་སྤྲིན་ཕུང་བསམ་གྱིས་མི་ཁྱབ་པ་དང་བསྲེག་རྫས་རྣམས་མེ་འབར་བའི་རང་བཞིན་ཅན་འུར་འུར་སོག་སོག་ཐོག་ཐོག་གི་སྒྲ་སྒྲོགས་པ། གདུག་པ་ཅན་ཐམས་ཅད་སྐད་ཅིག་ལ་འཇོམས་པའི་ནུས་པ་དང་ལྡན་པར་གྱུར། ཞེས་བརྗོད་ཅིང་བསམ་ལ། ཨོཾ་བཛྲ་ཨ་ཧ་ར་ལི་ནས། ཀུ་རུ་ཀུ་རུ་སྭཱཧཱའི་བར་བརྗོད་པས་བྱིན་བྱིས་བརླབས། སླར་ཡང་བསང་ཆུ་ཐབ་ཁུང་ལ་གཏོར་ཏེ།
བཛྲ་ཀྲོ་དྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་ཚ་ཞིང་རྩུབ་པའི་སྟེང་དུ་ཧཱུྃ་ལས་བྱུང་བའི་དྲག་པོའི་ཐབ་ཁུང་ནག་པོ་གྲུ་གསུམ་པ་རྒྱར་སོར་ཉི་ཤུ་དཔངས་སུ་སོར་བཅུ་ཁ་ཁྱེར་དང་མུ་རན་ལ་མདའ་གཞུ་རྡོ་རྗེ་རྭ་གདེངས་པ་སོགས་དྲག་པོའི་མཚོན་ཆ་དུ་མས་སྤྲས་པ། ནང་གི་ཟུར་གསུམ་ནས་ཟ་བྱེད་འབར་བའི་ཞལ་གནམ་ས་ལྟ་བུ་གདངས་པ། ཕྱི་རོལ་སྟེགས་བུ་གྲུ་བཞི་པའི་གྲྭ་བཞིར་ཟླ་ཕྱེད་རྡོ་རྗེས་མཚན་པ་ཤིན་ཏུ་ཚ་ཞིང་རྩུབ་པའི་བུད་ཤིང་བརྩིགས་པ་དང་བཅས་པར་གྱུར། ཞེས་བརྗོད་ཅིང་བསམ། འཇིག་རྟེན་པའི་མེ་ལྷ་བསྐྱེད་ཅིང་སྤྱན་དྲངས་ཏེ་མཆོད་བསྟོད་བསྲེག་རྫས་འབུལ་བ་ནི། དེའི་དབུས་སུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་རཾ་ལས་བགྲང་ཕྲེང་རཾ་གྱིས་མཚན་པ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་མེ་ལྷ་རབ་ཏུ་ཁྲོས་པའི་གཟུགས་ཅན་ར་སྐྱེས་ཁམ་བུའི་སྟེང་ན་བརྐྱང་བསྐུམ་ཁྲོ་འཁྲུགས་རྔམ་པའི་རོལ་པས་བཞུགས་པ། ལུས་པོ་མེའི་རང་བཞིན་དམར་པོ་ལས་རབ་ཏུ་ཚ་བའི་མེའི་འོད་ཟེར་འཕྲོ་བ། ཞལ་གྱི་དཀྱིལ་འཁོར་དམར་ནག་ཁྲོ་གཉེར་དཔྲལ་བར་བསྡུས་ཤིང་ཨམ་གཙིགས་བསྡམས་པ།
སྤྱན་གསུམ་གློག་ལྟར་འཁྱུག་ཅིང་སྨ་ར་དང་ཨག་ཚོམ་མེ་ལྟར་འབར་བ་རལ་པའི་ཐོར་ཚུགས་ཅན། ཕྱག་གཡས་རྩེ་གསུམ་འབར་བ་ནམ་མཁའ་ལ་འཕྱར་ཞིང་། གཡོན་བགྲང་ཕྲེང་ནག་པོ་བརླ་སྟེངས་སུ་འཛིན་པ། དྲང་སྲོང་གདུག་པའི་ཚོགས་ཀྱིས་བསྐོར་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། ཐུགས་ཁའི་ཧཱུྃ་ལས་འོད་ཟེར་འཕྲོས་པས་ཤར་ལྷོ་ནས་མེ་ལྷ་དྲང་སྲོང་གི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་བརྗོད་ཅིང་སྔར་ཞི་བའི་སྐབས་སུ་བཤད་པའི་དབྱུ་གུ་རྩེ་གསུམ་པའི་ཕྱག་རྒྱ་རྣ་བའི་དྲུང་དུ་གཡབ་ཅིང་། ཧཱུྃ་འགྲོ་བའི་དོན་དུ་ཐུགས་རྗེའི་སྐུར་སྤྲུལ་པ། ། མེ་ལྷའི་རྒྱལ་པོ་ཉོན་མོངས་སྲེག་པའི་མཆོག །
འགལ་བྱེད་བསྲེག་ཕྱིར་གནས་འདིར་སྤྱན་འདྲེན་ན། ། འབར་བའི་ནང་དུ་བཞུགས་ནས་བརྟན་པར་བཞུགས། ། དམ་ཉམས་དགྲ་བགེགས་འཁོར་བཅས་བརླག་པའི་ཕྱིར། ། ཡར་གྱི་བདུན་བརྒྱུད་ཡར་ལ་སྙོགས་པ་ཆོད། ། ཕ་དང་མེས་པོ་ཡང་མེས་ཐམས་ཅད་སྲེགས། ། མར་གྱི་བདུན་བརྒྱུད་རྩད་ནས་ཆོད་ལ་ཤོག ། བུ་དང་ཚ་བོ་ཡང་ཚ་ཐམས་ཅད་སྲེགས། ། འགལ་བྱེད་ཐལ་བར་རློག་ཕྱིར་སྤྱན་འདྲེན་ན། ། གློག་ལྟར་མྱུར་བའི་ཐུགས་རྗེས་གཤེགས་སུ་གསོལ། ། ཨོཾ་བཛྲ་ཀྲོ་དྷ་ཨགྣེ་ཡེ་ཧཱུྃ།
ཏ་ཀ་ཛ་ཛ། ཞེས་པས་སྤྱན་དྲངས། པདྨ་ཀ་མ་ལ་ཡེ་སཏྭཾ། ཞེས་པས་གདན་དབུལ། ཨོཾ་ཨགྣེ་ཡེ་ས་པ་རི་ཝཱ་ར། སྔོན་དུ་འགྲོ་བས། ཨརྒྷཾ་ནས། ཤཔྟའི་བར་གྱིས་མཆོད། རྡོ་རྗེ་རྩེ་ལྔ་པའི་ཕྱག་རྒྱ་བཅས་ལ། ཏྲི་ཤྱ་ཧོཿ
ཛཿཧཱུྃ་བཾ་ཧོཿ ས་མ་ཡ་སཏྭཾ་གྱིས་དམ་ལ་བཞག བཛྲ་ཡཀྵི་ནི། སོགས་ཀྱིས་དགུག་གཞུག་བཅིངས་མཉེས་དབང་དུ་བྱས་པར་བསམ། སླར་ཡང་རང་གི་སྙིང་ཁ་ནས་འོད་འཕྲོས་པས་དབང་གི་ལྷ་ཁྲོ་བོ་རིགས་ལྔ་བཛྲ་ས་མཱ་ཛཿ ཞེས་པས་དབང་ལྷ་སྤྱན་དྲངས། ཐབས་ཀྱི་སྤྱོད་པས་སེམས་ཅན་དོན་ནས། དབང་དང་བྱིན་རླབས་འདིར་སྩོལ་ཅིག བར་གྱིས་གསོལ་བ་བཏབ། ཨོཾ་བཛྲ་ཤྲཱི་ཧེ་རུ་ཀ་སོགས་ནས།
ཀརྨ་ཀྲོ་དྷི་ཤྭ་རི་ཨཱཿ ཞེས་དབང་བསྐུར་བས། སྐུ་གང་། དྲི་མ་དག་ཆུ་ལྷག་མ་ཡར་ལུད་པ་ལས་ཀརྨ་ཧེ་རུ་ཀས་དབུ་བརྒྱན། ཞེས་རིགས་ཀྱི་བདག་པོས་རྒྱས་གདབ། དེ་ནས་ཀུ་ཤའི་ཆུན་པོ་བརྒྱད་བསངས་སྦྱངས་བྱིན་གྱིས་བརླབས་ལ་ཕྱོགས་མཚམས་ཐམས་ཅད་གཡོན་སྐོར་དུ་དགྲམ་མོ། ། དེ་ནས་སྦར་བའི་མེ་ནི་ཤན་པའམ་ཡུགས་ས་མའི་ཁྱིམ་ནས་བླངས་པའི་མེའམ། ཡང་ན་ཤིང་གདུག་ཅན། རྩུབ་པ་ལས་བྱུང་བའི་མེས་སྤོར་སྡེ་སྦར་ལ་ཐབ་ལ་གཡོན་སྐོར་དུ་བསྐོར་ལ་སྔགས་བརྗོད་ཅིང་མེ་སྦར། མར་ཁུ་དགང་བླུགས་གསུམ་ཐབ་ལ་གཡོན་སྐོར་དུ་བསྐོར་ཞིང་བླུགས་ལ།
ཛྭ་ལའི་སྔགས་བརྗོད་ཅིང་མེ་ཁ་གསོས། བྱོན་ཟན་འབུལ་བ་ནི། མེ་ལྷའི་ལྕེ་ཧཱུྃ་ལས། སོགས་དང་། དགང་བླུགས་ལག་མཐིལ་དུ་མཐེ་བོང་བཀུག་སྲིན་ལག་དང་གུང་མོ་དེའི་སྟེང་ནས་བཀབ། མཐེའུ་ཆུང་མཛུབ་མོ་གཉིས་སྦྲེང་བ་ཁྲོ་བོའི་སྡིག་མཛུབ་ཀྱིས་བཟུང་ལ། ཨོཾ་ཨགྣེ་ཡེ་སྭཱཧཱ། ལན་བདུན་གྱི་མཐར། ཨོཾ་ཨགྣེ་ཡེ་སྤྱིར་བསྟན་པ་དང་བསྟན་པ་འཛིན་པའི་གང་ཟག་རྣམས་དང་། ཁྱད་པར་དུ་རྣལ་འབྱོར་པ་བདག་ཅག་དཔོན་སློབ་རྒྱུ་འབྱོར་ཡོན་བདག་འཁོར་དང་བཅས་པ་རྣམས་ལ་གནོད་ཅིང་བསམ་སྦྱོར་ཕྱིན་ཅི་ལོག་ཏུ་བྱེད་པའི་དགྲ་བགེགས་ལོག་པར་འདྲེན་པའི་ཚོགས་ཐམས་ཅད་མྱུར་བ་ཉིད་དུ་ཚར་བཅད་པར་མཛད་དུ་གསོལ།
ད་ཧ་ད་ཧ། པ་ཙ་པ་ཙ། མཱ་ར་ཡ་མཱ་ར་ཡ། ཧཱུྃ་ཧཱུྃ་ཕཊ་ཕཊ། ཅེས་ལན་གསུམ་སྤེལ་ཚིག་དང་བཅས་པས་འབུལ། དེ་ནས་མཆོད་བསྟོད་ཞི་རྒྱས་ཀྱི་སྐབས་ལྟར་བྱ་བའམ། ཡང་ན་བསྟོད་པ་འདི་བཞིན་བྱ་སྟེ། ཧཱུྃ། བྱིན་ཟ་ཆེན་པོ་འབར་བའི་ཀློང་དཀྱིལ་དུ། ། རྒྱགས་ཤིང་དྲེགས་པ་ར་རྒོད་འགྱིང་བའི་ཁྲིར། །
ཤིན་ཏུ་མི་བཟད་འབར་བའི་སྐུ་ཅན་ནི། ། དྲང་སྲོང་ཚུལ་བཞིན་དགྲ་བགེགས་འཇོམས་ལ་བསྟོད། ། ཅེས་བརྗོད་སྐབས་འདིར་མེ་པྲ་བརྟགས་པ་ནི། བཟང་ངན་གྱི་རྟགས་ཐམས་ཅད་གོང་ཞི་བའི་སྐབས་སུ་བཤད་པ་ལྟར་ལས་ཁྱད་པར་ནི་རལ་གྲི་དང་རྩེ་གསུམ་མདུང་ཐུང་གི་རྣམ་པར་འབར་བ་དང་། ཚགས་སྒྲ་འུར་སྒྲ་དུད་པ་ཁམ་ནག་ཏུ་འཁྱིལ་བ་བཟང་ངོ་། ། དེ་ནས་བསྲེག་རྫས་འབུལ་བ་ནི། གོང་དུ་བཤད་པའི་ཚེར་མ་ཅན་གྱི་ཤིང་གང་ཡང་རུང་བ་རྩ་རྩེ་རོ་སོལ་དང་ཁྲག་གིས་བྱུགས་པ་དེ་ཉིད་དྲག་པོ་འབར་བའི་རྫས་སུ་བསམ་སྟེ། ཨོཾ་རུ་ཏྲ་བྲྀཀྵ་ཡེ་སྭཱཧཱ། ཞེས་བདུན་གྱི་མཐར། སྤྱིར་བསྟན་པ་དང་བསྟན་པ་འཛིན་པའི།
སོགས་སྤེལ་ཚིགས་དང་བཅས་པ། དེ་བཞིན་དུ་གོང་དུ་སྣོད་གཅིག་ཏུ་བསགས་པའི། ཤ་སྣ་ཁྲག་སྣ་དུག་སྣ། སྐེ་ཚེ། ཤང་ཚེ། ཡུངས་དཀར་ནག་ལ་སོགས་པའི་དྲག་པོའི་རྫས་རྣམས། མར་ཁུ། སོ་བ། སྲན་མ་ལ་སོགས་པ་རྫས་གཞན་རྣམས་ལ་ཅུང་ཟད་བསྲེས་ལ། དེ་ནས་དགང་བླུགས་གོང་གི་ཕྱག་རྒྱས་བཟུང་ནས་མར་ལ།
ཨགྣེ། སོ་བ་ལ། བི་ཛ། སྲན་མ་ལ། མ་ཧཱ་བ་ལ། ཏིལ་ལ། སརྦ་པཱ་པཾ། ནས་ལ། མ་ཧཱ་བེ་ག འབྲས་ལ།
བཛྲ་པུཥྚ། གྲོ་ལ། བཛྲ་གྷསྨ་རི། ཟས་མཆོག་ལ། བཛྲ་པཾ་པ་དེ། དུར་ཝ་ལ། ཨཱ་ཡུ་ཥེ། ཀུ་ཤ་ལ། ཨ་པྲ་ཏི། རྣམས་ཀྱིས་བདུན་བདུན་ཕུལ་བའི་མཐར་སྤེལ་ཚིག་དང་བཅས་པ་འབུལ་ལོ། །
དེ་ནས་བསང་གཏོར་ཞབས་བསིལ་འབུལ་བ། མར་དགང་བླུགས་གང་ཐབ་ནང་དུ་ཕུལ་ཏེ་སྔགས་བརྗོད་ཅིང་མེ་ལྷ་འབར་བའི་རྣམ་པར་གྱུར་པའི་བར་ཞི་རྒྱས་དབང་གསུམ་དང་འདྲ་བར་བྱ་བ་ནི་འཇིག་རྟེན་པའི་མེ་ལྷ་མཆོད་པའོ། ༈ །གཉིས་པ་འདས་པའི་མེ་ལྷ་བསྐྱེད་ཅིང་སྤྱན་དྲངས་ཏེ་མཆོད་བསྟོད་བསྲེག་རྫས་སྤྱི་དང་ཁྱད་པར་འབྲུབ་ཁུང་ལིངྒ་བཅས་བསྐྱེད་ཅིང་དགུག་འདྲེན་བསྒྲལ་བའི་ལས་བྱ་སྟེ། དྲག་པོའི་ཐུན་རྫས་གཞན་དང་ལྷན་ཅིག་ཏུ་ཕུལ་ལ། སླར་གོང་བའི་སྦྱིན་སྲེག་ཕུལ་ཏེ་མཆོད་བསྟོད་བྱ་བ། ཞར་བྱུང་གཏོར་བསྔོ་བསྐང་བ་ཚོགས་འབུལ་ཞིང་བསྟན་སྐྱོང་སོགས་བྱ་བ་ནི། དེ་ནས་མཆོད་རྫས་བསྲེག་རྫས་བུད་ཤིང་རྣམས་ཁ་གསོ། ཐབ་ཁུང་ལ་བསངས་ཆུ་གཏོར། བཛྲ་ཀྲོ་དྷས་བསངས། མ་ཧཱ་ཤཱུ་ནྱ་ཏས་སྦྱངས།
སྐྱོན་ཐམས་ཅད་དག་པར་བྱས། ཀྱི་བར་ཞི་བ་བཞིན་ལས། དེ་ནས། ཨེ་ཡཾ་བཾ་རཾ་ལཾ་རཾ་ཀཾ་ཨེ་བྷྲུྃ་སྥ་ར་ཎ་ཕཊ། ཅེས་དང་། དེ་ནས། ཨེ་ཨཱ་ཤ་ནས། ཀེཾ་མ་ཧཱ་ཀེཾ་ཀ་ལ་སུ་མེ་རུ་མཎྜ་ལའི་རྗེས་སུ། ཨེ་ཏྲི་ཀོ་ནི་སོགས་དང་། དབུས་སུ་ཀེང་རུས་རི་རབ་བརྩེགས་པའི་སྟེང་། །
ཞེས་པའི་རྗེས་སུ་གཞན་ཡང་མི་བསྐྱོད་པར། བྷྲཱུཾ་ལས་གསེར་མདོག་འཁོར་ལོ་རྩིབས་བཅུ་པ། ། ཁོག་པ་སྟོང་པ་ཡངས་ཤིང་རྒྱ་ཆེ་བ། ། རྩེ་མོ་རྣོ་དབལ་དགྲ་བགེགས་ཕྱེ་མར་རློག ། རབ་ཏུ་འབར་བ་མེ་ཡི་གློག་སྟོང་འཁྱུག ། ཤིན་ཏུ་འཁོར་བའི་ངང་ཚུལ་བརྟན་ཞིང་བརྗིད། ། འཁོར་ལོའི་དབུས་སུ་གྲུ་གསུམ་མཐིང་ནག་འབར། ། མུ་ཁྱུད་རྡོ་རྗེ་རྭ་བས་རྣམ་པར་སྤྲས། ། དེ་ཡི་ཕྱི་རོལ་ཕྱོགས་སྐྱོང་ཞིང་སྐྱོང་ཀླུ། ། སོགས་ནས།
དཀྱིལ་འཁོར་ཡོངས་སུ་རྫོགས་པར་བཛྲ་ས་མཱ་ཛཿའི་བར་གྱི་ཞི་བ་བཞིན་ལས། དེ་ནས་ས་སྐྱ་རང་གི་ཕྱག་ལེན་དང་བསྟུན་ཏེ་སྤྱན་འདྲེན་གྱི་དབྱངས་རོལ་བྱེད་ཚུལ་བརྗོད་ན་ཐོག་མར་དྲག་དུང་དམ་ཚིག་ཆེན་པོའི་འགོར་བྱེད་པ་བཞིན་དང་། དེ་རྗེས་བན་ཚང་པའི་རྒྱུན་གྱི་གུར་དྲག་ལྟར་དུར་ཁྲོད་སྨུག་ནག་མའི་རོལ་མོ་འཕར་མེད་ལ་རྐང་གླིང་བཅས། དེ་ནས་དུར་ཁྲོད་སྨུག་ནག་མའི་དབྱངས་དང་བཅས་པས། ཧཱུྃ། གྲུ་གསུམ་མཐིང་ནག་འབར་བའི་དཀྱིལ་འཁོར་ནས། ། བཅོམ་ལྡན་དཔལ་ཆེན་རྡོ་རྗེ་གཞོན་ནུ་ནི། ། རབ་འཇིགས་མཐིང་ནག་འཇིགས་པའི་རྒྱན་དང་ལྡན། ། མཐིང་ནག་རལ་པ་བསྐལ་པའི་མེ་ལྟར་འབར། ། ཞེས་པ་འདིའི་བར་ལ་དབྱངས་དང་རོལ་མོ་ཛར་བཅས་མཇུག་གསུམ་བརྡེག་ལེན་ཅན་གྱི་མཇུག་ཏུ་འཐེན་རྐང་གཅིག་བྱས་གཉིས་བྱས་གསུམ་བྱས་དེ་ནས་དགུ་བརྡུངས།
དེ་ནས་འཐེན་རྐང་གཉིས་ཆེ་བ་གཅིག་བྱས་ལ་བཞག འདི་ནས་ཤུར་ཏེ། བརྗིད་པའི་སྟོབས་ཀྱིས་དྲེགས་པ་ཟིལ་གྱིས་གནོན། ། འཁོར་ལོ་རྒྱས་འདེབས་ཡུམ་གྱི་སྐུ་ལ་རོལ། ། མེ་དཔུང་འབར་བའི་གདན་ལ་སྤྱན་འདྲེན་ན། ། ཞེས་པའི་མཇུག་ཏུ་རོལ་མོ་བླངས་ལ། འགལ་བྱེད་བསྲེགས་ཕྱིར་གནས་འདིར་གཤེགས་སུ་གསོལ། ། ཞེས་ཚིག་རོལ་དང་། དེ་ནས་དགུ་བརྡུང་བཟློག་པ་བཞིན། དེ་ནས།
འགལ་བྱེད་དགྲ་བགེགས་གཏན་ནས་བསྲེག་པའི་ཕྱིར། ། ཡར་གྱི་བདུན་བརྒྱུད་ཡར་ལ་སྙོགས་ནས་ཆོད། ། ཕ་དང་མེས་པོ་ཡང་མེས་ཐམས་ཅད་སྲེགས། ། མར་གྱི་བདུན་བརྒྱུད་རྩད་ནས་ཆོད་ལ་ཤོག ། བུ་དང་ཚ་བོ་ཡང་ཚ་ཐམས་ཅད་སྲེགས། འདིར་རོལ་མོ་གོང་བཞིན། དེ་ནས། ཧཱུྃ། སྟེང་གི་ཁྲོ་བོ་ཆེན་པོ་ཡབ་ཡུམ་ནི། ། ཧཱུྃ་ཆེན་ཀ་ར་རྡོ་རྗེ་སྒྲ་འབྱིན་བཅས། །
ཕག་དང་སྨྲིག་བུའི་འཁོར་ཚོགས་ཐམས་ཅད་ཀྱང་། ། དྲག་པོ་འབར་བའི་དབྱིངས་ནས་སྤྱན་འདྲེན་ན། ། མེ་དཔུང་འབར་བའི་གདན་ལ་གཤེགས་སུ་གསོལ། ། འགལ་བྱེད་དགྲ་བགེགས་ཡར་གྱི་བདུན་བརྒྱུད༞ ། ཕ་དང་མེས་སོ་ཡང་མེས༞ ། མར་གྱི་བདུན་བརྒྱུད༞ ། བུ་དང་ཚ་བོ༞ ། ཤར་ཕྱོགས་ཁྲོ་བོ་ཆེན་པོ་ཡབ་ཡུམ་ནི། ། རྣམ་པར་རྒྱལ་བ་རྡོ་རྗེ་སྒེག་མོར་བཅས། ། སྟག་དང་བྱ་རྒོད༞ །
དྲག་པོ་འབར་བའི༞ ། མེ་དཔུང་འབར་བའི་གདན་ལ༞ ། འགལ་བྱེད་དགྲ་བགེགས༞ ། ཡར་གྱི་བདུན་བརྒྱུད༞ ། ཕ་དང་མེས་པོ༞ ། མར་གྱི་བདུན་བརྒྱུད༞ ། བུ་དང་ཚ་བོ༞ ། མེ་མཚམས་ཁྲོ་བོ་ཆེན་པོ་ཡབ་ཡུམ་ནི། ། དབྱུག་པ་སྔོན་པོ་རྡོ་རྗེ་སྡེར་མོར་བཅས། ། གཡག་དང་བྱ་རོག་འཁོར་ཚོགས༞ །
དྲག་པོ་འབར་བའི་དབྱིངས་ནས༞ ། མེ་དཔུང་འབར་བའི་གདན་ལ༞ ། འགལ་བྱེད་དགྲ་བགེགས༞ ། ཡར་གྱི་བདུན་བརྒྱུད༞ ། ཕ་དང་མེས་པོ་ཡང་མེས༞ ། མར་གྱི་བདུན་བརྒྱུད་རྩད་ནས༞ ། བུ་དང་ཚ་བོ༞ ། ལྷོ་ཕྱོགས་ཁྲོ་བོ་ཆེན་པོ་ཡབ་ཡུམ་ནི། ། གཤིན་རྗེའི་གཤེད་པོ་རྡོ་རྗེ་དུར་ཁྲོད་བཅས། ། ཤ་བ་འུག་པའི་འཁོར་ཚོགས༞ །
དྲག་པོ་འབར་བའི༞ ། མེ་དཔུང་འབར་བའི༞ ། འགལ་བྱེད་དགྲ་བགེགས༞ ། ཡར་གྱི་བདུན་བརྒྱུད༞ ། ཕ་དང་མེས་པོ༞ ། མར་གྱི་བདུན་བརྒྱུད༞ ། བུ་དང་ཚ་བོ༞ ། ལྷོ་ནུབ་ཁྲོ་བོ་ཆེན་པོ་ཡབ་ཡུམ་ནི། ། མི་གཡོ་མགོན་པོ་རྡོ་རྗེ་གཏུན་ཁུང་བཅས། ། གཟིག་དང་ཁ་ཏའི་འཁོར་ཚོགས༞ །
དྲག་པོ་འབར་བའི་དབྱིངས་ནས༞ ། མེ་དཔུང་འབར་བའི་གདན་ལ༞ ། འགལ་བྱེད་དགྲ་བགེགས༞ ། ཡར་གྱི་བདུན་བརྒྱུད༞ ། ཕ་དང་མེས་པོ༞ ། མར་གྱི་བདུན་བརྒྱུད༞ ། བུ་དང་ཚ་བོ༞ ། ནུབ་ཕྱོགས་ཁྲོ་བོ་ཆེན་པོ་ཡབ་ཡུམ་ནི། ། དཔལ་ཆེན་རྟ་མགྲིན་རྡོ་རྗེ་གཏུམ་མོར་བཅས། ། བྱི་ལ་པུ་ཤུད་འཁོར་ཚོགས༞ །
དྲག་པོ་འབར་བའི་དབྱིངས༞ ། མེ་དཔུང་འབར་བའི་གདན༞ ། འགལ་བྱེད་དགྲ་བགེགས༞ ། ཡར་གྱི་བདུན་བརྒྱུད༞ ། ཕ་དང་མེས་པོ༞ ། མར་གྱི་བདུན་བརྒྱུད༞ ། བུ་དང་ཚ་བོ༞ ། ནུབ་བྱང་ཁྲོ་བོ་ཆེན་པོ་ཡབ་ཡུམ་ནི། ། གཞན་གྱིས་མི་ཐུབ་རྡོ་རྗེ་མདའ་སྙེམས་བཅས། ། རི་ཁྱི་ཁྲ་ཡི་འཁོར་ཚོགས༞ །
དྲག་པོ་འབར་བའི༞ ། མེ་དཔུང་འབར་བའི་གདན༞ ། འགལ་བྱེད་དགྲ་བགེགས༞ ། ཡར་གྱི་བདུན་བརྒྱུད༞ ། ཕ་དང་མེས་པོ༞ ། མར་གྱི་བདུན་བརྒྱུད༞ ། བུ་དང་ཚ་བོ༞ ། བྱང་ཕྱོགས་ཁྲོ་བོ་ཆེན་པོ་ཡབ་ཡུབ་ནི། ། བདུད་རྩི་འཁྱིལ་པ་རྡོ་རྗེ་རླུང་འབྱིན་བཅས། ། སེང་གེ་ཅེ་སྤྱང༞ །
འཁོར་ཚོགས༞ ། དྲག་པོ་འབར་བའི་དབྱིངས་ནས༞ ། མེ་དཔུང་འབར་བའི་གདན༞ ། འགལ་བྱེད་དགྲ་བགེགས༞ ། ཡར་གྱི་བདུན་བརྒྱུད༞ ། ཕ་དང་མེས་པོ༞ ། མར་གྱི་བདུན་བརྒྱུད༞ ། བུ་དང་ཚ་བོ༞ ། བྱང་ཤར་ཁྲོ་བོ་ཆེན་པོ་ཡབ་ཡུམ་ནི། ། ཁམས་གསུམ་རྣམ་རྒྱལ་རྡོ་རྗེ་གསོད་བྱེད་བཅས། །
དྲེད་དང་སྲེ་མོང་འཁོར་ཚོགས༞ ། དྲག་པོ་འབར་བའི་དབྱིངས་ནས༞ ། མེ་དཔུང་འབར་བའི་གདན༞ ། འགལ་བྱེད་དགྲ་བགེགས༞ ། ཡར་གྱི་བདུན་བརྒྱུད༞ ། ཕ་དང་མེས་པོ༞ ། མར་གྱི་བདུན་བརྒྱུད༞ ། བུ་དང་ཚ་བོ༞ ། འོག་ཕྱོགས་ཁྲོ་བོ་ཆེན་པོ་ཡབ་ཡུམ་ནི། ། འཇིགས་རུང་སྟོབས་ཆེན་རྡོ་རྗེ་རིགས་བྱེད་བཅས། །
དོམ་དང་བྱི་བའི་འཁོར་ཚོགས༞ ། དྲག་པོ་འབར་བའི་དབྱིངས་ནས༞ ། མེ་དཔུང་འབར་བའི་གདན༞ ། འགལ་བྱེད་དགྲ་བགེགས༞ ། ཡར་གྱི་བདུན་བརྒྱུད༞ ། ཕ་དང་མེས་པོ༞ ། མར་གྱི་བདུན་བརྒྱུད་རྩད་ནས་ཆོད་ལ་ཤོག ། བུ་དང་ཚ་བོ་ཡང་ཚ་ཐམས་ཅད་སྲེགས། ། འདིར་ཡང་གོང་བཞིན་ཚིག་རོལ་དགུ་བརྡུང་། ཧཱུྃ།
འགུགས་འདྲེན་འཆིང་སྡོམ་མཛད་པའི་འཕྲུལ་མོ་ཆེ། ། པུ་ཤུད་བྱ་རོག་སྲིན་བྱ་ཁྲ་མགོ་ཅན། ། དྲེགས་བྱེད་འཁོར་ཚོགས་བཅས་པ་ཐམས་ཅད་ཀྱང་། ། དྲག་པོ་འབར་བའི་དབྱིངས་ནས༞ ། མེ་དཔུང་འབར་བའི་གདན་ལ༞ ། འགལ་བྱེད་དགྲ་བགེགས༞ ། ཡར་གྱི་བདུན་བརྒྱུད༞ ། ཕ་དང་མེས་པོ༞ ། མར་གྱི་བདུན་བརྒྱུད༞ ། བུ་དང་ཚ་བོ༞ །
དུག་ལྔའི་ཉོན་མོངས་རྣམ་དག་རང་བཞིན་ཅན། ། སྲས་མཆོག་བཛྲ་ཀཱི་ལ་རྣམ་པ་ལྔ། ། དྲེགས་བྱེད་འཁོར་ཚོགས་བཅས་པ༞ ། དྲག་པོ་འབར་བའི་དབྱིངས༞ ། མེ་དཔུང་འབར་བའི་གདན༞ ། འགལ་བྱེད་དགྲ་བགེགས༞ ། ཡར་གྱི་བདུན་བརྒྱུད༞ ། ཕ་དང་མེས་པོ༞ ། མར་གྱི་བདུན་བརྒྱུད༞ ། བུ་དང་ཚ་བོ༞ །
རྡོ་རྗེ་ཕུར་པའི་སྲུང་མར་ཞལ་བཞེས་པའི། ། བདག་ཉིད་ཆེན་མོ་ཤྭ་ན་ས་བདག་མ། ། དྲེགས་བྱེད་འཁོར་ཚོགས༞ ། དྲག་པོ་འབར་བའི་དབྱིངས་ནས༞ ། མེ་དཔུུང་འབར་བའི༞ ། འགལ་བྱེད་དགྲ་བགེགས༞ ། ཡར་གྱི་བདུན་བརྒྱུད༞ ། ཕ་དང་མེས་པོ༞ ། མར་གྱི་བདུན་བརྒྱུད༞ ། བུ་དང་ཚ་བོ༞ །
ཕྱི་རབ་རྣལ་འབྱོར་སྒྲུབ་པོའི་གྲོགས་བྱེད་ཅེས། ། གཞན་གྱིས་མ་བཅོལ་ཉིད་ཀྱིས་ཞལ་འཆེས་མ། ། རིག་འཛིན་མ་སངས་གནས་བདག་སྲུང་མར་བཅས། ། དྲེགས་བྱེད་འཁོར་ཚོགས་བཅས་པ༞ ། དྲག་པོ་འབར་བའི་དབྱིངས་ནས༞ ། མེ་དཔུང་འབར་བའི་གདན་ལ༞ ། འགལ་བྱེད་དགྲ་བགེགས༞ ། ཡར་གྱི་བདུན་བརྒྱུད༞ ། ཕ་དང་མེས་པོ༞ ། མར་གྱི་བདུན་བརྒྱུད༞ །
བུ་དང་ཚ་བོ༞ ། ཁྲག་འཐུང་མ་བདུན་ཕྲ་མེན་མ་ཚོགས་རྣམས། ། ཕུར་པའི་སྲུང་མ་ཕྱོགས་བཞིའི་མ་མོ་བཞི། ། དབང་ཕྱུག་ཡིད་འཕྲོག་མཇུག་སྲེད་ནུ་མ་ཅན། ། ཕོ་ཉའི་ཚོགས་རྣམས་ཁྱུང་གི་ཁྲ་ཐོགས་མ། ། ལ་ལ་ཤིན་ཏུ་མི་སྡུག་སྲིན་མོའི་ཚུལ། ། ལ་ལ་རབ་ཏུ་མཛེས་པའི་འོད་ལྡན་མ། ། ལ་ལ་ནམ་མཁའི་མཐའ་ལྟར་ཁྱབ་པར་གནས། ། མ་ཚོགས་དཔལ་གྱིས་དམ་ལ་བཏགས་སོ་འཚལ། ། འཁོར་བཅས་འབར་བའི་དབྱིངས་ནས་སྤྱན་འདྲེན་ན། །
མེ་དཔུང་འབར་བའི་གདན་ལ་གཤེགས་སུ་གསོལ། ། འགལ་བྱེད་དགྲ་བགེགས་གཏན་ནས་བརླག་པའི་ཕྱིར། ། ཡར་གྱི་བདུན་བརྒྱུད་ཡར་ལ་སྙོགས་ལ་ཆོད། ། ཕ་དང་མེས་པོ་ཡང་མེས་ཐམས་ཅད་སྲེགས། ། མར་གྱི་བདུན་བརྒྱུད་རྩད་ནས་ཆོད་ལ་ཤོག ། བུ་དང་ཚ་བོ་ཡང་ཚ་ཐམས་ཅད་སྲེགས། ། མདོར་ན་རྡོ་རྗེ་ཕུར་པའི་ལྷ་ཚོགས་རྣམས། ། མ་ཐོགས་རེངས་པའི་ཚུལ་གྱིས་འདིར་བྱོན་ལ། ། བསྟན་ལ་གནོད་བྱེད་དམ་ཉམས་དགྲ་བགེགས་ཚོགས། ། ལོ་ཟླ་ཡུན་རིང་བཞག་པའི་ལོངས་མེད་པས། །
ཞག་དང་ཟ་མའི་དུས་ལ་རྟགས་སྟོན་ལ། ། ཐམས་ཅད་གཏན་ནས་བརླག་ཕྱིར་གཤེགས་སུ་གསོལ། ། ཞེས་བརྗོད་ཅིང་ཚིག་རོལ་དགུ་བརྡུང་མཇུག་ཏུ་ཆེམས་བརྡུང་བྱ་ཞིང་གུ་གུལ་དང་ཚིལ་ཆེན་བསྲེགས། རྐང་གླིང་འབུད་ཅིང་གཡབ་དར་གཡབ་དྲག་དུང་འབུད་ཆེམས་བརྡུང་སྦུགས་ལ་དཔོན་སློབ་ཐམས་ཅད་ཀྱིས། ཨོཾ་བཛྲ་ཀཱི་ལི་ཀཱི་ལ་ཡ་ས་པ་རི་ཝཱ་ར་བཛྲ་ས་མཱ་ཛཿ ཞེས་བརྗོད། དམིགས་པ་ནི་རྡོ་རྗེ་ཕུར་པའི་ལྷ་ཚོགས་དམ་ཅན་རྒྱ་མཚོའི་ཚོགས་འཁོར་དང་བཅས་པ་ཐམས་ཅད་ཕྱོགས་མཚམས་སྟེང་འོག་ཀུན་ནས་གླང་ཆེན་སྨྱོན་པ་དམག་ལ་ཆས་པ་ལྟར་ཁྲོ་འཁྲུགས་རྔམ་པས་ཞལ་གནམ་ས་ལྟ་བུར་གདངས་ནས་མཆོང་ཤིང་ལྡིང་ཞིང་འུར་སྒྲ་དང་བཅས་པས་མདུན་གྱི་ནམ་མཁར་བྱོན་པར་བསམ་མོ། ། དེ་ནས་རོལ་མོ་གསུམ་བརྡེག་ལེན་ཅན་བྱས་ལ། སྔར་ཞི་བའི་སྐབས་སུ་བཤད་པ་ལྟར། སྒོ་མ་བཞིའི་སྔགས་ཕྱག་རྒྱ་ཏིང་འཛིན་དང་བཅས་པས།
དགུག་གཞུག་བཅིངས་མཉེས་དབང་དུ་བྱས་པར་བསམ། སྐུ་གསུང་ཐུགས་བྱིན་བརླབས། དབང་བསྐུར་རྒྱས་གདབ་རྣམས་ཀྱང་ཞི་བ་བཞིན་བྱ། ལྷ་ཐམས་ཅད་རང་རང་གི་སྐུ་མདོག་ལས་ཅུང་ཟད་མཐིང་ནག་ཏུ་གྱུར་ཅིང་མེ་སྟག་འཕྲོ་བ་རབ་ཏུ་ཁྲོས་པའི་སྡང་མིག་ཕྱོགས་བཅུ་ཀུན་ཏུ་བགྲད་ཅིང་ཞལ་ནས་ཧ་ཧ་ཧཱུྃ་ཕཊ་ཀྱི་ང་རོ་འབྲུག་ལྟར་སྒྲོགས་པ་དང་ཞབས་ས་གཞི་ལ་བརྡབས་པས་དབང་ཆེན་གྱི་བར་དུ་གཡོ་ཞིང་། ནམ་མཁའ་ལས་ཀྱང་གློག་དང་མེ་དཔུང་འབྲུག་གི་སྒྲ་ལྟ་བུ་ཤིན་ཏུ་ཡ་ང་བར་སྒྲོགས་པར་བསམ་མོ། ། དེ་ནས་བྱོན་ཟན་འབུལ་བ་ནི། ཀཱི་ལ་ཡས་བསྔགས་པའི་མར་དགང་བླུགས་བདུན་གསུམ་ཉི་ཤུ་རྩ་གཅིག་གི་མཐར་སྤེལ་ཚིག་དང་བཅས་པ་ཁྲོ་བོའི་སྡིགས་མཛུབ་ཀྱིས་ཐབ་ནང་དུ་བླུགས་ཤིང་ཐབ་ཀྱི་ཁ་ལ་གཡོན་སྐོར་དུ་བསྐོར་རོ། ། སླར་ཡང་མཆོད་རྫས་བསྲེག་རྫས་རྣམས་ལ་བསངས་ཆུ་ལ། བཛྲ་ཀྲོ་དྷས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་ཨཱ་ལས་བནྡྷ་འབར་བའི་སྣོད་ཡངས་ཤིང་རྒྱ་ཆེ་བ་ནས། ཨོཾ་ཀུ་རུ་ཀུ་རུ་སྭཱཧཱའི་བར་གོང་བཞིན་བྱིན་གྱིས་བརླབས། དེ་ནས་རྡོར་དྲིལ་བཟུང་ལ། རྡོ་རྗེ་སྒེག་མོ་སོགས་སྒྲུབ་ཐབས་རྒྱས་པ་བཞིན་གདོང་དང་བཅས་པའམ། ཡང་ན་བཤུར་མ་ཕྱག་རྒྱ་དང་བཅས་པས་ཕྱི་མཆོད། རང་བྱུང་གདོད་ནས་སོགས་དང་། ཐབས་མཁས་ཐུགས་རྗེས་སོགས་ཀྱིས་ནང་མཆོད། འཁྲིལ་བའི་མཆོད་ཆེན་གྱིས་གསང་མཆོད། མཉམ་པའི་སྒྲུབ་རྫས་ཀྱིས་དེ་ཁོ་ན་ཉིད་ཀྱི་མཆོད་པ། དེ་ནས་དྲག་དུང་རོལ་མོ་རྔ་བརྡུང་དང་བཅས་པས།
དམ་ཚིག་ཆེན་པོ། བསྙེན་སྒྲུབ་གསལ་བྱེད་བཞིན་གྱིས་བསྒྲལ་མཆོད། ཧེ་རུ་ཀའི་སོགས་ཀྱིས་རཀྟའི་མཆོད་པ། ང་ནི་ཟ་བྱེད་སོགས་ཀྱིས་ཁམས་གསུམ་ཡོངས་སྒྲོལ་གྱི་མཆོད་པ། དེ་ནས་སྒེག་ཅིང་དཔའ་དང་། སོགས་ཕུར་འབྲིང་བཞིན་ལ། ཐུགས་རྗེ་ཆེར་དགོངས་དབང་དང་དངོས་གྲུབ་སྩོལ་གྱི་ཚབ་ཏུ། ཐུགས་དམ་རྗེས་དགོངས་དྲག་པོའི་ཕྲིན་ལས་མཛོད། ། ཅེས་སྦྱར། འདོད་ཆགས་ཁྲོས་པའི་སོགས་དང་།
བགེགས་འདུལ་བྱང་ཆུབ་སེམས་ཀྱི་དངོས་ལ་བསྟོད་ཀྱི་བར་ཕུར་འབྲིང་བཞིན་རྔ་རོལ་དང་བཅས་བརྗོད་ལ། རྔ་རོལ་རྣམས་བཞག བསྲེག་རྫས་འབུལ་བའི་གོ་རིམ་ནི། མེ་ལྷའི་སྐབས་སུ་བཤད་པ་ལྟར་ལས། འོན་ཀྱང་རྫས་སྔགས་རྣམས་མི་བརྗོད་པར། ཀཱི་ལ་ཡ། འབའ་ཞིག་གིས་རྫས་རྣམས་དྲུག་ཅུའམ་ཡང་ན་ཁ་སྐོང་གི་ཕྱིར་བཞི་བསྣན་ལ་དྲུག་ཅུ་རྩ་བཞིའི་རེ་རེའི་མཐར་སྤེལ་ཚིག་དང་བཅས་པ་འབུལ་ལོ། ། བསྙེན་པ་ལྟ་བུ་ཡིན་ན་དེའི་བཅུ་ཆའི་གྲངས་སྲན་མའམ། སོ་བ་ལ་བཟུང་ལ་འབུལ་ཚན་བཅུ་གཅིག་ཚན་པ་རེ་རེ་སྐབས་སྐབས་སུ་འབུལ། དེ་ནས་ཁྱད་པར་གྱི་རྫས་ལིངྒ་འབྲུབ་ཁུང་བཅས་བསྐྱེད་ཅིང་དགུག་འདྲེན་བསྒྲལ་བའི་ལས་བྱས་ཏེ་དྲག་པོའི་ཐུན་རྫས་གཞན་དང་ལྷན་ཅིག་ཏུ་འབུལ་བ་ནི།
གོང་དུ་བཤད་པའི་ལིངྒགའི་ཁེབས་རྡོ་རྗེ་དང་བཅས་པ་བསལ་ལ་སློབ་དཔོན་གྱི་དྲུང་དུ་བཞག དཔོན་སློབ་ཐམས་ཅད་ཀྱིས་ཞྭ་གྱོན། གུ་གུལ་ཚིལ་ཆེན་གྱི་དུད་པ་སྦྱར། སློབ་དཔོན་གྱིས་རྡོ་རྗེའི་རྩེས་ནང་མཆོད་ནས་ལིངྒ་སྣོད་དང་བཅས་པ་ལ་འཐོར་ཚུལ་བྱས་ལ།

བཛྲ་ཀྲོ་དྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བདག་མདུན་གྱི་མདུན་དུ་ཨེ་མཐིང་ནག་ལས་གནམ་ལྕགས་ལས་གྲུབ་པའི་འབྲུབ་ཁུང་ནག་པོ་གྲུ་གསུམ་པ་ཡངས་ཤིང་རྒྱ་ཆེ་བ་ཤིན་ཏུ་གཏིང་རིང་ཞིང་ཟབས་པ། དབང་ཆེན་གསེར་གྱི་ས་གཞི་ལ་ཐུག་པར་གནས་པ། འོག་ནས་མེ་དཔུང་དམར་ནག་དྲག་ཏུ་འབར་ཞིང་། བར་ནས་ཁྲག་མཚོ་དམར་ནག་ཁྲོ་ཆུ་ལྟར་འཁོལ་བ། ནང་ཐམས་ཅད་དུག ནད་ཡམས་ནད་ཀྱི་རླངས་པ་འཐུལ་ཞིང་། སྟེང་ནས་དྲག་པོའི་ཐོག་སེར་འབེབས་པ། ཕྱི་ནས་ཕུར་སྲུང་དམ་ཅན་རྒྱ་མཚོའི་ཚོགས་ཁ་གདངས་ཤིང་མཆེ་བ་གཙིགས་ནས་ལག་ཏུ་དྲག་པོའི་མཚོན་ཆ་ཐོགས་ཏེ་དམ་ཉམས་ལ་གཏུབ་ཅིང་རྐན་སྒྲ་རྡེབ་པ། བར་སྣང་ཐམས་ཅད་རླུང་ནག་རྡོ་རྗེའི་མེ་ཆར་བུ་ཡུག་འཚུབ་ཅིང་།
མེ་དཔུང་གི་ཕྲེང་བས་བསྐོར་བ། ཐར་མེད་ལས་ཀྱི་བཙོན་ཁང་ཡི་མུག་ཅིང་ནག་ལ་འཐིབས་པའི་ནང་དུ། ནྲི་ལྗང་གུ་མས་དགྲ་བོ། ཏྲི་དཀར་སེར་ལས་གདོན་བགེགས་ཀྱི་ཚོགས་ལུས་རིད་ཅིང་ཉམས་ཐག་པའི་ཁ་ནས་ཁྲག་འཛག་ཅིང་། སྣ་ནས་རྣག་དང་། རྣ་བ་ནས་ཆུ་སེར། མིག་ནས་མཆི་མའི་རྒྱུན་དང་འོག་སྒོ་གཉིས་ནས་ཁུ་ཁྲག་བཤང་གཅི་ལྷུག་པར་འཆོལ་བ། ཡན་ལག་ཐམས་ཅད་ལྕགས་སྒྲོགས་དང་ཞག་པ་ནག་པོས་དམ་དུ་བཅིངས་ཤིང་། ལྕེ་དང་མིག་འབྲས་ལུག་ལ་ཁད་པ། ཁ་ན་སི་སྒྲ་དང་ཀྱི་ཧུད་ངུད་མོའི་སྒྲ་འབྱིན་པ།
ལུས་ཐམས་ཅད་ལ་བར་མཚམས་མེད་པར་མཛེ་དང་ཕོལ་མིག་ཤུ་བས་བཏབ་ཅིང་རྣག་ཁྲག་གི་རྒྱུན་འཛག་པ། འདར་ཞིང་སྐྲག་པ་ཤིན་ཏུ་ཡ་ང་ཞིང་མགོན་སྐྱབས་དང་བྲལ་བའི་གཟུགས་བརྙན་གྱི་རྣམ་པ་ཅན་དུ་གྱུར། ཞེས་བརྗོད་ཅིང་བསམ་པ་ནི་ལིངྒ་འབྲུབ་ཁུང་དང་བཅས་པ་བསྐྱེད་པའོ། ། དེ་ནས་དགུག་འདྲེན་བྱ་བ་ནི། རང་དཔལ་ཆེན་ཡབ་ཡུམ་དུ་གསལ་བ་ཤིན་ཏུ་ཁྲོས་པས་སྤྱན་གསུམ་ནམ་མཁའ་ལ་བགྲད་པ་ཞབས་ས་ལ་བརྡབ་ཅིང་བཞད་སྒྲ་དྲག་པོ་སྒྲོགས་པའི་ངང་ཚུལ་ཅན་གྱི་ཐུགས་ཀ་ནས་འོད་ཟེར་ནག་པོ་ཚ་ཞིང་རྩུབ་པ་བསྐལ་པའི་མེ་ལྟ་བུ་དཔག་ཏུ་མེད་པ་འཕྲོས། ཐབ་ཁུང་གི་མཐའ་སྐོར་དང་དུར་ཁྲོད་འབྲུབ་ཁུང་གི་ཕྱི་ན་བཞུགས་པའི་ཕུར་སྲུང་དམ་ཅན་རྒྱ་མཚོའི་ཚོགས་ལ་ཕོག་པས་དེ་ཐམས་ཅད་འཇིགས་ཤིང་སྐྲགས་ཏེ་རང་དབང་མེད་པར་སྲོག་སྙིང་ཐམས་ཅད་བདག་ལ་ཕུལ། བདག་གིས་ཇི་ལྟར་བསྒོ་བ་བཞིན་ཉན་པར་བསམ། ཡང་འོད་ཟེར་དེས་སྲས་མཆོག་སྒོ་མ་ཕྲ་ཐབས་ཁྲོ་བཅུ་ཡབ་ཡུམ་དང་དཔལ་ཆེན་ཡབ་ཡུམ་དང་བཅས་པ་ལ་ཕོག་པས་དེ་རྣམས་ཀྱི་ཐུགས་དམ་དང་ཐུགས་རྗེ་རང་དབང་མེད་པར་བསྐུལ་ཏེ་ཁྲོས་འཁྲུགས་རྔམ་པས་རང་རང་གི་ཐུགས་ཀ་ནས་རང་འདྲའི་སྤྲུལ་པ་ལྕགས་སྒྲོགས་དྲིལ་བུ་ཐོ་བ་རལ་གྲི་ལ་སོགས་པ་མཚོན་ཆ་དཔག་ཏུ་མེད་པས་ཕོ་ཉ་རླུང་གི་ཤུགས་ཅན་གཤིན་རྗེའི་སྐྱེས་བུ་ལྟ་བུ་དཔག་ཏུ་མེད་པ་སྤྲོས། དེ་དང་དུས་མཉམ་དུ་ཕུར་སྲུང་དམ་ཅན་རྒྱ་མཚོའི་ཚོགས་ཀྱིས་ཀྱང་། རང་རང་གི་བཀའ་ཉན་དྲེགས་པ་སྡེ་བརྒྱད་ཀྱི་དམག་དཔུང་དང་བཅས་པ་ཆས་ཏེ་སྟོང་གསུམ་འཇིག་རྟེན་གྱི་ཁམས་གང་།
དེ་དག་ན་གནས་པའི་བསྒྲལ་བའི་ཞིང་བཅུར་གྱུར་པའི་དགྲ་བགེགས་ཇི་སྙེད་མཆིས་པ་དེ་ཐམས་ཅད་ཀྱི་སྙིང་ཁ་ནས་ལྕགས་ཀྱུས་བཀུག མགྲིན་པ་ནས་ཞགས་པས་བཅིངས། མཚོན་ཆ་ལྷག་མ་རྣམས་ཀྱིས་རྒྱབ་ནས་དེད་དེ་ཁོ་རང་གི་ལས་ལས་གྲུབ་པའི་རླུང་དམར་གྱིས་རྒྱབ་ནས་འཕུལ། མུན་ནག་གིས་མདུན་བསུས་ཏེ་ཁོ་རང་གི་གཟུགས་བརྙན་གྱི་དྲུང་དུ་སླེབས་པ་དང་། དེ་ཉིད་ལ་འཇུག་འདོད་ཀྱི་བསམ་པ་དྲག་པོ་དང་ལྡན་པར་བསམ་སྟེ། སློབ་དཔོན་གྱིས་རྡོར་དྲིལ་ཧཱུྃ་མཛད་ཀྱི་ཕྱག་རྒྱས་བཟུང་ལ། དམིགས་པ་རྩེ་གཅིག་དང་ལྡན་པས། སྐད་གསངས་མཐོན་པོས། ཨེ་རཾ་ཨེ་རཾ། ཛྭ་ལ་རཾ།
ཛྭ་ལ་རཾ། ཛཿ ན་མོ། ཞེས་མཇིང་དྲངས་དཔོན་སློབ་རྣམས་ཀྱིས་ལྷན་ཅིག་པས། རྒྱལ་བ་དགོངས་པའི་བརྒྱུད་པ། རིག་འཛིན་རིག་པའི་བརྒྱུད་པ། གང་ཟག་སྙན་ཁུང་བརྒྱུད་པ་ལ་སོགས་པ་བརྒྱུད་པ་གསུམ་ལྡན་གྱི་བླ་མ་དམ་པ་རྣམས་དང་། ཁྱད་པར་དྲིན་ཆེན་རྩ་བའི་བླ་མ་རྡོ་རྗེ་འཆང་ཆེན་པོའི་བཀའ་བདེན་པ་དང་། སངས་རྒྱས་ཀྱི་བཀའ་བདེན་པ་དང་། ཆོས་ཀྱི༞ དགེ་འདུན་གྱི༞ འཇམ་དཔལ་སྐུ།
པདྨ་གསུང་། ཡང་དག་ཐུགས། བདུད་རྩི་ཡོན་ཏན། ཕྲིན་ལས་ཕུར་བུ། མ་མོ་རྦོད་གཏོང་། དམོད་པ་དྲག་སྔགས། འཇིག་རྟེན་མཆོད་བསྟོད། འདུས་པ་མདོ། སྒྱུ་འཕྲུལ་རྒྱན། འཆི་མེད་ཚེ།
ལྷུན་གྲུབ་རིག་འཛིན། སྙིང་པོ་ཕྱག་རྒྱ། གསང་སྔགས་རིག་སྔགས་གཟུངས་སྔགས་ཀྱི་ལྷ་ཚོགས་རྣམས་ཀྱི༞ ཁྱད་པར་དུ་ཡང་བཅོམ་ལྡན་རྡོ་རྗེ་གཞོན་ནུ། ཡུམ་ཆེན་འཁོར་ལོ་རྒྱས་འདེབས། འཇིགས་བྱེད་ཁྲོ་བཅུ་ཡབ་ཡུམ། སྤྲུལ་པའི་མཆེ་གཤོག་ཉི་ཤུ། ཡེ་ཤེས་སྒོ་མ་བཞི། སྲས་མཆོག་ཕུར་བུའི་ལྷ་ཚོགས་རྣམས་ཀྱི༞ གཞན་ཡང་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་རྒྱུད།
རྣལ་འབྱོར་ཆེན་པོ་བླ་ན་མེད་པའི་རྒྱུད་དེ། རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི༞ རྡོ་རྗེ་ནག་པོ་ཆེན་པོ་ལྕམ་དྲལ་དཔལ་མགོན་གདོང་བཞི་པ་དང་། ནོར་སྐྱོང་དུར་ཁྲོད་བདག་པོ། དམ་ཅན་གནོད་སྦྱིན་ཡབ་ཡུམ། པུ་ཏྲ་ལྕམ་སྲིང་བཀའ་སྡོད་དམ་ཅན་རྒྱ་མཚོའི་ཚོགས་དང་བཅས་པའི༞ ཁྱད་པར་དུ་ཡང་དཔལ་ལྡན་དཀར་མོ་ཉི་ཟླ་བདུད་ཀྱི་རྒྱལ་པོ། བདག་ཉིད་མ་བཞི། ཤྭ་ན་མ་བཞི། ས་བདག་མ་བཞི། དམ་ཅན་བསྟན་མ་བཅུ་གཉིས། དབང་ཕྱུག་ཉི་ཤུ་རྩ་བརྒྱད།
གིང་ཆེན་དགེ་བསྙེན་འབུམ་སྡེ། བསེ་ཡི་སྐྱེས་བུ་མཆེད་བཞི། སྤྲུལ་པ་ཡང་སྤྲུལ་ཉིང་སྤྲུལ་དང་བཅས་པའི༞ ཆོས་དབྱིངས་གདོད་ནས་རྣམ་པར་དག་ཅིང་ཆོས་ཅན་དཀར་ནག་ལ་འབྲས་བསླུ་བ་མེད་པའི༞ རྣལ་འབྱོར་པ་བདག་གི་སྔགས་དང་ཕྱག་རྒྱ་དང་ཏིང་ངེ་འཛིན་དང་ལྷག་པའི་བསམ་པ་རྣམ་པར་དཀར་བའི་བདེན་པ་དང་། བདེན་པ་ཡང་དག་པ་དང་། བདེན་པ་ཆེན་པོའི་བྱིན་གྱིས་བརླབས་ཀྱིས། སྤྱིར་བསྟན་པའི་སྤྱི་དགྲ། བླ་མའི་སྐུ་དགྲ། དམ་ཚིག་ཅན་གྱི་སྡང་དགྲ། སེམས་ཅན་ཡོངས་ལ་གནོད་ཅིང་འཚེ་བར་བྱེད་པ་དང་། ཁྱད་པར་དུ་ཡང་རྣལ་འབྱོར་པ་བདག་ཅག་དཔོན་སློབ་རྒྱུ་འབྱོར་ཡོན་མཆོད་གྲོགས་མཆེད་འཁོར་དང་བཅས་རྣམས་ལ་གནོད་ཅིང་བསམ་སྦྱོར་ཕྱིན་ཅི་ལོག་པའི་སྒོ་ནས་ལུས་སྲོག་མི་ནོར་འཁོར་འབངས།
ཁང་ཁྱིམ། ས་གཞིས་དང་བཅས་པ་ལ་དངོས་སམ་ཤུགས་ཀྱི་སྦྱོར་བ་རྩུབ་མོའི་ཚོགས་ཀྱིས་གནོད་འཚེའི་རིགས་རྩོམ་ཞིང་སྔ་དགྲ་ལག་ལ་བཀལ་བ། ཕྱི་དགྲ་ཡིད་ལ་སེམས་པ། ད་དགྲ་སྡང་ཞིང་གནོད་པར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་ཕྱི་ནང་གསང་གསུམ་གང་ན་མཆིས་པ་དེ་དག་ཐམས་ཅད་སྐད་ཅིག་ཉིད་ལ་ཁུག་ལ་གཟུགས་དང་ལིངྒ་འདི་ཉིད་ལ་མཆིས་པར་གྱུར་ཅིག ཅེས་བརྗོད་ཅིང་ཌཱ་རོལ་དྲག་ཏུ་བརྡུང་དྲག་དུང་བུས་དཔོན་སློབ་ཐམས་ཅད་ཀྱིས་ངག་ཏུ། ཀཱི་ལ་ཡ། དང་ཞི་བའི་བསྒྲལ་མཆོད་སྐབས་སུ་བཤད་པའི། སརྦ་ཤ་ཏྲཱུཾ་ན་ཤ་ཡ། སོགས་སྔགས་བརྗོད། སློབ་དཔོན་གྱི་ཕྱག་རྒྱ་དེ་ཉིད་དཔྲལ་བའི་དབྱིངས་ནས་གཡས་ཕྱོགས་སུ་བསྐོར་ཞིང་ལིངྒའི་སྟེང་དུ་ཕབ།
དེ་བཞིན་དུ་གཡོན་དབུས་རྣམས་སུ་བསྐོར་ཞིང་ལིངྒའི་སྟེང་དུ་ཕབ་པའི་མཐར། རྡོ་རྗེ་སྙིང་ཁར་བཟུང་། ཞེས་དྲིལ་བུ་ལིངྒ་ག་ལ་གཡས་བསྐོར་བྱ་ཞིང་དཀྲོལ་མཆོད་གཡོགས་པས་གུ་གུལ་གྱི་དུད་པ་ཆེས་ཆེར་བྱ་ཞིང་ལིངྒ་ལ་བདུག་གོ ། དེ་ནས་ལྕགས་ཀྱུའི་ཕྱག་རྒྱ་བྱ་ཞིང་། ཨོཾ་བཛྲ་ཨངྐུ་ཤ་ཛཿ ཞེས་བརྗོད་པས་རྡོ་རྗེ་གནོད་སྦྱིན་མོ་ཤིན་ཏུ་ཁྲོས་པ་དགྲ་བགེགས་ཀྱི་སྙིང་ཁ་ནས་ལྕགས་ཀྱུས་བཟུང་སྟེ་ལིངྒའི་སྤྱི་བོར་ཁྲིད་པས་ཆུའི་ཁམས་ཉམས་པར་བྱས། ཞགས་པའི་ཕྱག་རྒྱ་བཅས་ལ། ཨོཾ་བཛྲ་པཱ་ཤ་ཧཱུྃ། ཞེས་བརྗོད་པས་རྡོ་རྗེ་འཇིགས་བྱེད་མ་རབ་ཏུ་ཁྲོས་པས་དགྲ་བགེགས་དེ་ལིངྒའི་སྤྱི་བོ་ནས་བསྟིམ་ཡན་ལག་ཐམས་ཅད་ཞགས་པ་ནག་པོས་དམ་དུ་བཅིངས་པས་སའི་ཁམས་ཉམས་པར་བྱས། ལྕགས་སྒྲོག་གི་ཕྱག་རྒྱ་བྱས་ལ།
ཨོཾ་བཛྲ་སྥོ་ཊ་བཾ། ཞེས་བརྗོད་པས་རྡོ་རྗེ་བདུད་རྩི་མ་རབ་ཏུ་ཁྲོས་པ་ལིངྒ་དགྲ་བགེགས་སུ་གསལ་བའི་རྐང་ལག་ལུས་པོ་ཐམས་ཅད་ལྕགས་སྒྲོག་གིས་དམ་དུ་བཅིངས་པས་བསྒྲལ་ལས་མ་བྱས་ཀྱི་བར་ལིངྒ་དང་རྣམ་ཤེས་སྐད་ཅིག་ཀྱང་འདུ་འབྲལ་མེད་པར་བྱས་ཏེ་མེའི་ཁམས་ཉམས་པར་བྱས། དྲིལ་བུའི་ཕྱག་རྒྱ་བཅའ་ཞིང་དྲིལ་བུ་དཀྲོལ་ལ། ཨོཾ་བཛྲ་གྷཎྜེ་ཧོཿ ཞེས་བརྗོད་པས་རྡོ་རྗེ་གསོད་བྱེད་མ་རབ་ཏུ་ཁྲོས་པས་ལིངྒ་དགྲ་བགེགས་སུ་གསལ་བའི་དབང་པོའི་གནས་ལྔར་དྲིལ་བུ་དྲག་ཏུ་དཀྲོལ་ཞིང་ཞབས་ཀྱིས་བརྫིས་པས་དགྲ་བགེགས་དེ་དྲན་མེད་དུ་བརྒྱལ་ཞིང་སེམས་དབང་མྱོས་པས་རླུང་གི་ཁམས་ཐམས་ཅད་ཉམས་པར་བྱས་པར་བསམ་ལ་དྲིལ་བུ་དཀྲོལ་ཞིང་། དེ་ནས་རོལ་མོ་རྣམས་བཞག་གོ ། ཡང་དེ་འདྲ་བ་ལན་གཉིས་རེ་ཡོངས་དྲིལ་ལན་གསུམ་བྱས་པའི་མཐའ་མ་ལ་ལྷ་དབྱེ་བ་ནི། དགུག་འདྲེན་འཆིང་སྡོམ་དབང་དུ་བྱས་པའི་མཐར། དགུག་གཞུག་གི་ཕྱག་རྒྱ་དེ་ཉིད་ལས་མཛུབ་མོ་གཉིས་རང་གི་སྙིང་ཁའི་ཐད་དུ་ཡང་ཡང་ནང་དུ་བཀུག་ལ། པཉྩ་གནྡྷཾ་དེ་ཝ་ཨ་ཀརྵ་ཡ་ཛཿ
དྷཱ་ཏུ་ཨཥྚ་ད་ཤ་དེ་ཝ་ཨ་ཀརྵ་ཡ་ཛཿ དྭ་དྷེ་ཤ་ཡ་ཏཱ་ནན་ཏེ་ཝ་ཨ་ཀརྵ་ཡ་ཛཿ སརྦ་དེ་ཝ་རཀྵ། ཨ་ཀརྵ་ཡ་ཛཿ ཞེས་བརྗོད་དམིགས་པ་ནི། རང་རྡོ་རྗེ་གཞོན་ནུར་གསལ་བའི་ཐུགས་ཀ་ནས་འོད་ཟེར་སྔོན་པོ་འཕྲོས་མདུན་གྱི་ལིངྒ་དགྲ་བགེགས་དངོས་སུ་གསལ་བའི་སྙིང་ཁར་ཕོག་པས་གཟུགས་ཚོར་བ་འདུ་ཤེས་འདུ་བྱེད་རྣམ་པར་ཤེས་པ་སྟེ་ཕུང་པོ་ལྔ་ལ་བསྲུངས་སྐྱོབ་བྱེད་པའི་ལྷ་དང་། (Eགཟུགས། ཚོར་བ། འདུ་ཤེས། འདུ་བྱེད།
རྣམ་ཤེས། མིག རྣ་བ། སྣ། ལྕེ། ལུས། ཡིད་)དེ་(Dསྐྱེ་མཆེད་བཅུ་གཉིས་)ལ་གནས་པའི་ལྷ་དང་། མིག་ལ་སོགས་པའི་ཁམས་བཅོ་བརྒྱད་ཀྱི་ལྷ་དང་། གཞན་ཡང་སྲུང་སྐྱོབ་བྱེད་པའི་ལྷ། ཕོ་ལྷ།
མོ་ལྷ། དགྲ་ལྷ། ཞང་ལྷ། ཡུལ་ལྷ། སྲོག་ལྷ། ཁ་རྗེ། དབང་ཐང་། ཀླུང་རྟ་ལ་སོགས་པའི་ལྷ་ཐམས་ཅད་དང་། གཞན་ཡང་དེའི་རྒྱུད་ལ་ཡོད་པའི་བླ་མ་རྣམས་ཀྱིས་དབང་བསྐུར་གྱི་བྱིན་རླབས་དང་། ཡི་དམ་གྱི་བཟླས་བསྒོམ།
བསྲུང་འཁོར། རྟེན་འབྲེལ་རྫས་ཀྱི་བྱིན་རླབས་ནུས་མཐུ་ཐམས་ཅད་དང་། ཚེ་དང་བསོད་ནམས་དཔལ་འབྱོར་འཁོར་དང་ལོངས་སྤྱོད་ལེགས་ཚོགས་ཀྱི་ཡོན་ཏན་ཐམས་ཅད་འོད་ཟེར་སྔོན་པོའི་རྣམ་པར་སྤྱན་དྲངས་ནས་རང་གི་སྙིང་ཁར་ཐིམ་པས་རང་གི་ཚེ་དང་བསོད་ནམས་དཔལ་འབྱོར་ཐམས་ཅད་རྒྱས། གཟི་བརྗིད་ནུས་པ་སྔར་བས་ཀྱང་ཆེས་ཆེར་ལྷག་པར་གྱུར་པ། དགྲ་བགེགས་དེ་ཉིད་མེ་ཏོག་སད་ཀྱིས་ཁྱེར་བའམ། སྦྲང་བུ་ཉི་མས་ཚིག་པ་ལྟར་ནག་ཚོམ་ཚོམ་གྱུར་ཅིང་མགོན་སྐྱབས་ཐམས་ཅད་བྲལ་བར་བསམ། དེ་ནས་ས་སྐྱ་རང་གི་ཕྱག་ལེན་དང་སྦྱར་ནས་དཔང་གཟུགས་ཀྱི་དབྱངས་རོལ་སོགས་བརྗོད་ན། སློབ་དཔོན་གྱིས་རྡོར་དྲིལ་བཟུང་གཞན་རྣམས་ཀྱིས་རྔ་རོལ་བརྡུངས་ལ་མགོན་པོ་དྲུག་ཅུ་པའི་དཔང་གཟུགས་མགོན་པོའི་རོལ་མོ་འཆམ་ཚུལ་དང་བཅས་པ་བྱ། དེ་ནས་སློབ་དཔོན་གྱིས་རྡོ་རྗེ་སྙིང་ཁའི་ཐད་ནས་སྡིགས་མཛུབ་ཁ་ཕྱིར་ཕྱོགས་པས་བཟུང་། དྲིལ་བུ་དཀུ་གཡོན་པར་འགྱིང་ཞིང་བཟུང་ལ་རྔ་ཕྱིར་བརྡུང་མགོན་པོའི་དཔང་གཟུགས་ཀྱི་དབྱངས་དང་བཅས་པས།
ཧཱུྃ། བྷྱོཿབརྒྱུད་གསུམ་བླ་མ་རིག་འཛིན་ཚོགས། ། ཡི་དམ་ཞི་ཁྲོ་རབ་འབྱམས་དང་། ། ཁྱད་པར་ཕུར་པའི་ལྷ་ཚོགས་རྣམས། ། བདག་ལ་དགོངས་པར་མཛད་དུ་གསོལ། ། གདུག་ཅིང་གཏུམ་པའི་དགྲ་བགེགས་འདི། ། དཔལ་ལྡན་བླ་མའི་སྐུ་དགྲ་སྟེ། ། སངས་རྒྱས་བསྟན་པའི་སྤྱི་དགྲ་ཡིན། ། དམ་ཚིག་ཅན་གྱི་སྡང་དགྲ་ལགས། ། སེམས་ཅན་ཡོངས་ལ་གནོད་འཚེ་བྱས། །
མཚམས་མེད་ལྔ་དང་ཉེ་བ་བསགས། ། ཉམས་པ་བདུན་དང་ཞིང་བཅུ་ཚང་། ། འདིས་ནི་སངས་རྒྱས་དཔའ་བོ་དང་། ། རྡོ་རྗེ་སེམས་དཔའ་བཀྲོངས་པ་སྟེ། ། འདི་སྟེ་སྡིག་པ་ཆེན་པོ་ཅན། ། མནར་མེད་འགྲོ་བའི་བདག་ཉིད་ཡིན། ། བདག་ཉིད་སྙིང་རྗེ་ཆེར་བསྐྱེད་ནས། ། འཇིག་རྟེན་རྟེན་འབྲེལ་ནོར་རྫས་དང་། ། འདུས་བྱས་ཟས་ཀྱི་ལོངས་སྤྱོད་བྱིན། ། སྣ་ཚོགས་ཐབས་ཀྱིས་ཁྲིད་བྱས་ནས། །
ལས་ངན་འདི་ལས་ལྡོག་ཅིག་ཅེས། ། ཡང་ཡང་གསོལ་ཀྱང་ལྡོག་མ་ཉན། ། དེས་ན་གདུག་པའི་དགྲ་བགེགས་འདི། ། རེ་ཞིག་ཐུགས་ཀྱིས་བཏང་བར་འཚལ། ། བདག་གིས་མ་ཉེས་མ་ཡོ་ཞིང་། ། མཐུ་དང་རྫུ་འཕྲུལ་སྟོབས་ལྡན་པས། ། དེ་ལྟར་ལེགས་པར་གཟུང་དུ་གསོལ། ། ཆོས་སྐྱོང་སྲུང་མའི་ཚོགས་རྣམས་དང་། ། དམ་ཅན་རྒྱ་མཚོ་འཁོར་དང་བཅས། ། སྣང་སྲིད་ལྷ་སྲིན་སྡེ་བརྒྱད་དང་། །
ཕྱོགས་སྐྱོང་གཞི་བདག་བདག་ལ་དགོངས། ། གདུག་ཅིང་གཏུམ་པའི་དགྲ་བགེགས་འདི། ། འདི་ནས་རྔ་བརྡུང་མྱུར་དུ་བཏང་ལ། བླ་མའི་སྐུ་ལ་འཁུ་འཁུ་བ། ། རྒྱལ་བའི་བཀའ་ལ་འགོམ་འགོམ་པ། ། རྣལ་འབྱོར་སྐུ་ལ་དོ་བསྡོ་བ། ། བདག་ཀྱང་འཕགས་པ་རབ་མཆོད་ཅིང་། ། གཞན་དོན་ཅི་ནུས་བགྱིད་བསམས་པས། ། དགྲ་བགེགས་འདི་ཡིས་མ་སྟེར་རོ། ། སྤྲོས་བྲལ་རང་བཞིན་དག་པའི་ཀློང་། །
དབྱིངས་ཀྱི་ཐིག་ལེར་སྒོམ་སྙམ་པས། ། བར་ཆད་རྐྱེན་འདིས་མ་སྟེར་རོ། ། བདག་གིས་ཅུང་ཟད་མ་ཉེས་ཤིང་། ། རྣམ་པ་ཀུན་ཏུ་མ་ཡོ་བས། ། དེ་ལྟར་མཁྱེན་པར་མཛད་ནས་ཀྱང་། ། མཐུ་སྟོབས་བསྐྱེད་པའི་ཆོ་ག་མཛོད། ། ལྷ་དང་གཉིས་སུ་མེད་པར་བསྒོམ། ། དགྲ་བགེགས་སྒྲོལ་བའི་གྲོགས་མཛོད་ཅིག ། ཅེས་བརྗོད་ཅིང་རོལ་མོ་སྦྲམ་སྦྲམ་ཐེ་བའི་དགུ་བརྡུང་བདུན་བརྡུང་རྐྱང་པ་གཉིས་ཀྱི་མཐར་ཆེ་བ་གཅིག དེ་ནས་འཐེན་རྐང་བྱས་ལ་གཅིག་བྱས་གཉིས་བྱས་གསུམ་བྱས།
དེ་ནས་གཅིག་ནས་བཅུ་བཅུ་གཅིག་གི་བར་དམ་ཚིག་ཆེན་པོའི་བཞིན་བྱས་ལ་རྡོར་དྲིལ་བཞག དེ་དག་གི་དམིགས་པ་ནི། མདུན་གྱི་ནམ་མཁར་བླ་མ་ཡི་དམ་སངས་རྒྱས་བྱང་སེམས་ཆོས་སྐྱོང་སྲུང་མའི་ཚོགས་སྤྱི་དང་། ཁྱད་པར་རྡོ་རྗེ་གཞོན་ནུའི་ལྷ་ཚོགས་འཁོར་དང་བཅས་པ་ལ་དཔང་པོར་གསོལ་བས་དེ་དག་གིས་རང་ཉིད་བདེན་པར་དགོངས་ཤིང་། དགྲ་བགེགས་དེ་ཉིད་ལ་ཐུགས་ལྷག་པར་ཁྲེལ་ཏེ་བསྒྲལ་བའི་ལས་མཛད་པ་ལ་དགོངས་པ་རྩེ་གཅིག་ཏུ་གཏད་པར་བསམ་མོ། ། དེ་ནས་སྔར་བཤད་པའི་གདབ་ཕུར་གསུམ་ལས་གཙོ་ཕུར་སློབ་དཔོན་གྱི་ལག་ཏུ་བཟུང་ལ་ཀུན་གཞི་རྩད་བཅད་དེ་བསྒྲལ་བ་ནི། རྔ་བརྡུང་ཞིང་། དམ་ཚིག་ཆེན་པོ། བཤུར་མ་ཡོངས་རྫོགས། མཇུག་རོལ་མོ་འཆམས་ཚུལ་དང་བཅས་པས་བསྐུལ་བྱ།
དེའི་དམིགས་པ་ནི། དེ་ལྟར་བསྐུལ་བས་ནམ་མཁའ་ས་གཞི་བར་སྣང་གང་བའི་ལྷ་ཚོགས་རྣམས་ཀྱིས་མཚོན་ཆ་དཔག་ཏུ་མེད་པ་ཐོགས་ཏེ། དགྲ་བགེགས་ལ་བསྣུན་ཅིང་བསད་བཅད་བསྒྲལ་བའི་ལས་མཛད་པར་བསམ་ལ་སློབ་དཔོན་གྱིས་ཕུར་པ་ཀླད་ལ་བསྐོར་ཞིང་ཀཱི་ལ་ཡ་བརྗོད་ལ་དཔྲལ་བར་བསྒྲིལ་བས་སྐུའི་ལྷ་ཚོགས་མདུན་གྱི་ནམ་མཁར་སྤྱན་དྲངས། དེ་བཞིན་རིམ་པས་མར་བབས་ལ་མགྲིན་པར་བསྒྲིལ་ཞིང་ཀཱི་ལ་ཡ་བརྗོད་པས་གསུང་གི་ལྷ་ཚོགས་སྤྱན་དྲངས། སྙིང་ཁར་བསྒྲིལ་ཞིང་ཀཱི་ལ་ཡ་བརྗོད་པས་ཐུགས་ཀྱི་ལྷ་ཚོགས་འཁོར་བཅས་མདུན་གྱི་ནམ་མཁར་བྱོན་པར་བསམས། དེ་ནས་ཀཱི་ལ་ཡ་ཁོ་ན་འདྲེན་ཞིང་རང་གི་སྙིང་ཁའི་ཐད་ནས་ཕུར་རྩེ་ཕྱིར་བསྟན་ལ་སྒྲིལ་ཞིང་ཀུན་གཞིའི་གནས་ལུགས་ཚེ་ལུང་ཁྲུས་ལུང་གནས་སྤར་བའི་ཆོ་ག་བཤད་པ་ནི། དེ་ཡང་ལིངྒ་འདི་ཉིད་དགྲ་བགེགས་དངོས་སུ་གསལ་བའི་སྙིང་ཁར་རྩ་བཞི་གནས་པ་ནི། ཆོས་ཉིད་རང་བྱུང་གི་རྩ་གཉིས་མེད་ཡེ་ཤེས་ཀྱི་རྩ། གློ་བུར་རྒྱུད་འཛིན་གྱི་རྩ། སྐྱོན་ཡོན་དབང་པོ་དངས་འབྱེད་ཀྱི་རྩ་བཞི་འདོམས་པའི་དབུས་སུ་ཤ་ཡི་དངས་མ་བྱིའུ་མེན་པའི་མགོ་ཙམ་གྱི་ནང་དུ་ཁྲག་གི་དངས་མ་མཚལ་ལྕོགས་ལ་ལྟ་བུ།
དེའི་ནང་དུ་རྩའི་དངས་མ་དར་དཀར་གྱི་སྐུད་པ་ལྟ་བུས་དྲིལ་ནས་དབུགས་ཀྱི་དངས་མ་དྲོད་ཀྱི་རྣལ་པར་གནས་ཤིང་། དེའི་ནང་དུ་འོད་ཀྱི་དངས་མ་ཉ་མིག་ཙམ་གྱི་དབུས་སུ་ཚེའི་རྟེན་སྡོམ་གྱི་རྒྱ་ལྟ་བུ་དྲིལ་ནས་རྣལ་པར་ཤེས་པའི་ངོ་བོ་ལ་དཀར་པོའི་རྣམ་པར་གནས་པ་ནི་ཀུན་གཞིའི་གནས་ལུགས་སོ། ། དེ་ནས་ཁྲུས་ལུང་ལ་གསུམ་ལས་དང་པོ་ཁམས་གསུམ་སེམས་ཅན་གྱི་ཁྲུས་ལུང་ནི་རང་གི་སྙིང་ཁར་ཨ་དཀར་པོ་བསམ་པ་ལས་འོད་ཟེར་འཕྲོས་མདུན་གྱི་ལྷ་ཚོགས་རྣམས་ལ་ཕོག་པས་དེ་དག་གི་ཐུགས་ཀ་ནས་ཨ་དཀར་པོ་བྱ་དཀར་པོ་ལྡང་ལ་བསྒྲིགས་པ་ལྟ་བུ་བསམ་གྱིས་མི་ཁྱབ་པ་བྱུང་སྟེ་ཁམས་གསུམ་གྱི་སེམས་ཅན་ཐམས་ཅད་ལ་ཕོག་པས་དེ་རྣམས་ཀྱི་སྡིག་སྒྲིབ་སྦྱངས་ཏེ་འོད་ཟེར་དཀར་པོའི་རྣམ་པར་འདུས་ནས་རང་གི་སྙིང་ཁར་ཐིམ་པར་བསམས་པ་ནི་ཁམས་གསུམ་སེམས་ཅན་གྱི་ཁྲུས་ལུང་ངོ་། ། གཉིས་པ་བདག་གི་ཁྲུས་ལུང་ནི། སླར་ཡང་མདུན་གྱི་ལྷ་ཚོགས་རྣམས་ལས་ཨ་དཀར་བྱ་དཀར་གདང་ལ་བསྒྲིགས་པ་ལྟ་བུ་བྱུང་སྟེ་རང་ལ་ཐིམ་ཞིང་ལུས་གང་བས་བདག་གི་ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་དང་བཅས་པར་བསམ་པ་ནི་བདག་གི་ཁྲུས་ལུང་ངོ་། ། གསུམ་པ་ལིངྒ་གཟས་པ་པོའི་ཁྲུས་ལུང་ནི། རང་གི་སྙིང་ཁ་ནས་འོད་ཟེར་འཕྲོས་ལག་ཏུ་བསྒྲིལ་བའི་ཕུར་པའི་དབུ་གཙུག་ནས་ཞུགས་རྩེ་མོར་ཨ་དཀར་པོ་ཞིག་ཏུ་གྱུར། དེ་ནས་ཨ་དཀར་པོ་མང་པོ་འཕྲོས་ནས་ལིངྒའི་ལུས་ལ་བྱེ་མ་ལ་ཆར་བབས་པ་ལྟར་སིབ་སིབ་ལུས་ཀྱི་ནང་ཐམས་ཅད་གང་ནས་ཁོའི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་དག་པར་བསམས་པ་ནི་གཟས་པ་པོའི་ཁྲུས་ལུང་ངོ་། ། ཚེ་ལུང་ལ་གཉིས་ལས་བདག་གི་ཚེ་ལུང་ནི། ལིངྒའི་སྙིང་ཁའི་སྟེང་དུ་ཕུར་པ་མ་རེག་ཙམ་སྒྲིལ་བའི་ཕུར་པའི་རྩེ་ལས་འོད་ཟེར་ཚེ་ཞིང་རྩུབ་པ་གནམ་ལྕགས་ཞུན་མ་ལྟ་བུ་འཕྲོས་ལིངྒའི་སྙིང་ལ་ཐིམ་པས་སྙིང་གའི་རྩ་བཞི་གུར་གྱི་ཆོན་ཐག་ཆད་པ་བཞིན་དུ་གཏུབས།
ཤ་དང་ཁྲག་གི་དྭངས་མ་རྡོ་ཚན་ལ་ཁ་བ་བབས་པ་བཞིན་རྟོག་གིས་སྐམས། རྩའི་དྭངས་མ་རྣམས་དར་ལྕེ་ལ་མེ་བཅུག་པ་བཞིན་ཐུལ་གྱིས་བསྲེགས། དབུགས་དང་འོད་ཀྱི་དྭངས་མ་བྱེ་ཚན་ལ་ཆུ་བླུགས་པ་བཞིན་དུ་བཅོམ། ཚེའི་རྟེན་ལ་ཕུར་པའི་འོད་ཟེར་ཕོག་པས་སྦྲང་བུ་མེ་ནང་དུ་སོང་བ་བཞིན་དུ་ཆོམ་གྱིས་བསྲེགས་ཏེ་རྣམ་པར་ཤེས་པའི་ངོ་བོ་ཨ་དཀར་པོའི་བཀྲག་མདངས་གཟི་བརྗིད་ཐམས་ཅད་ཕུར་པའི་རྩེའི་ཨ་ལ་འདུས་པར་བསམ། ཨོཾ་ལཾ་སོགས་ཀྱི་སྔགས་བརྗོད་ཅིང་སྙིང་ཁའི་ཐད་བཙུགས། སླར་ཕུར་པ་བཏོན་ནས་ཕུར་པའི་དབུ་རང་གི་དཔྲལ་བ་མགྲིན་པ་སྙིང་ཁ་གསུམ་དུ་རེག་ལ། བོ་དྷི་ཙིཏྟ་ཨོཾ། བོ་དྷི་ཙིཏྟ་ཨཱཿ བོ་དྷི་ཙིཏྟ་ཧཱུྃ། ཞེས་བརྗོད་ནས་ཁོའི་ཚེ་དང་བསོད་ནམས་བཀྲག་མདངས་ཐམས་ཅད་རང་ལ་ཐིམ་པས་རང་གི་ཚེ་བསོད་སྙན་གྲགས་ཐམས་ཅད་རྒྱས་པར་བསམ་པ་ནི་བདག་གི་ཚེ་ལུང་ངོ་། །
གཉིས་པ་གཟས་པ་པོའི་ཚེ་ལུང་ནི། རྣམ་ཤེས་སྤར་བའི་ཆོ་ག་ནི། དེ་ནས་སླར་ཡང་ཕུར་པ་བསྒྲིལ་ཏེ། ཀཱི་ལ་ཡ་དང་། ཨོཾ་ལཾ། སོགས་ཀྱི་སྔགས་སྤེལ་མར་བརྗོད་ལ། སྔར་གྱི་ཤུལ་དུ་བཏབ་པས་ཁོའི་རྣམ་པར་ཤེས་པ་ཨ་དཀར་པོ་དེ་ཕུར་པའི་རྩེ་ལ་བླངས་ཏེ་ཕུར་རྩེ་ནམ་མཁའ་ལ་བསྟན་ཏེ། ཞེས་བརྗོད་པས་རྣམ་ཤེས་ཀྱི་ངོ་བོ་ཨ་དཀར་དེ་བྱ་སྒྲོ་རླུང་གིས་བུས་པའམ་སྐར་མདའ་འཕངས་པ་བཞིན་འོག་མིན་ཆོས་ཀྱི་དབྱིངས་སུ་ལོངས་སྐུ་རྒྱལ་བ་རིགས་ལྔ་ཡབ་ཡུམ་སྦྱོར་བ་མཛད་པའི་སྦྱོར་མཚམས་སུ་གནས་སྤར་བར་བསམ་ལ་སྤྲོས་བྲལ་གྱི་ངང་ལ་ཅི་གནས་མཉམ་པར་གཞོག་པ་ནི་ལིངྒའི་ཚེ་ལུང་དང་གནས་སྤར་བའི་ཆོ་གའོ། ། དེ་ནས་ཕུར་པ་སྨན་རིགས་བྱུགས། ཕུར་ཤུལ་དུ་ཡུངས་དཀར་གྱིས་བྲབ་ལ་སྔར་བཞིན་བཏབ་པ་ནི་ཀུན་གཞི་རྩད་བཅད་དེ་བསྒྲལ་བའོ། །
གཉིས་པ་ཉོན་མོངས་པའི་སྐྱེ་བའི་སྒོ་ལྔ་དག་པར་བསྒྲལ་བ་ནི། ཁྲོ་བཅུ་ཀུན་འདུས་ཀྱི་ཕུར་པ་བཟུང་། རོལ་མོ་འཆམ་ཚུལ་རྔ་བརྡུང་དང་བཅས་པས། བགེགས་བྱེད་པ་ཡི་བདུད་རྣམས་དང་། ། སྡུག་བསྔལ་སེམས་ལ་མཉམ་སྦྱོར་བའི། ། བགེགས་ལ་ལོག་པར་འདྲེན་པའི་བདུད། ། ཟུངས་ཤིག་སྡོམས་ཤིག་རྣམ་པར་ཆིངས། ། སྡིགས་ཤིག་གྲོགས་དང་དབྱེ་བར་གྱིས། ། རིངས་ནས་ཁུག་ལ་སྨྲ་རུ་ཆུག ། ཕོབ་ཅིག་རྣམ་པར་གཟིར་བར་གྱིས། །
བདག་གི་དབང་དུ་བྱས་གྱུར་ནས། ། བསྒོ་བའི་བཀའ་ཉན་ནུས་པར་གྱིས། ། ཞེས་དང་རོལ་མོ་འཆམས་ཚུལ་དང་བཅས་པས། ཀཱི་ལ་ཡ། བརྗོད་ཅིང་ཕུར་པ་དུམ་ཙམ་སྒྲིལ་ལ། ཧཱུྃ་པ་ར་བིདྱཱ་ཚིནྡྷ་ཚིནྡྷ་ཧཱུྃ་ཕཊ། ཅེས་ལིངྒའི་སྤྱི་བོར་ཕུར་པ་བཏབ། དེ་བཞིན་དུ། བྷིནྡྷ་བྷིནྡྷ་ཧཱུྃ་ཕཊ། དཔུང་པ་གཡས།
གྲྀཧྞ་གྲྀཧྞ་ཧཱུྃ་ཕཊ། ཀྱིས་ལག་པ་གཡོན། བནྡྷ་བནྡྷ་ཧཱུྃ་ཕཊ། དཔུང་པ་གཡོན། ཏྲཱ་ཤ་ཡ་ཏྲཱ་ཤ་ཡ་ཧཱུྃ་ཕཊ། ཀྱིས་པུས་མོ་གཡས། ཧ་ས་ཡ་ར་ཧ་ས་ཡ་ར་ཧྲཱིཿ དཎྜ་ཧཱུྃ་ཕཊ། ཀྱིས་ཁ། ཤྲཱི་གྷྲཾ་ཨ་ན་ཡ་ཧ྄ཱུྃ་ཕཊ།
ཀྱིས་པུས་མོ་གཡོན། ཛྭ་ལ་པ་ཡ་ཛྭ་ལ་པ་ཡ་ཧཱུྃ་ཕཊ། ཀྱིས་གསང་གནས། ཨ་བེ་ཤ་ཡ་ཨ་བེ་ཤ་ཡ་ཧཱུྃ་ཕཊ། ཀྱིས་ལག་པ་གཡས། བིནྡྷ་བིནྡྷ་ཡ་བིནྡྷ་ཡ་ཧཱུྃ་ཕཊ། ཀྱིས་བོལ་གོང་བསྣོལ་མཚམས་རྣམས་སུ་བཏབ་སླར་ཡང་ཕུར་ཤུལ་དེ་ཐམས་ཅད་ཐུན་གྱིས་བྲབ། ཕུར་རྩེ་སྨན་རཀ་ཀྱིས་བྱུགས། ཡང་སྔར་བཞིན་སྤྱི་བོ་ནས་བོལ་གོང་གི་བར་གྱི་ཕུར་ཤུལ་ཐམས་ཅད་ལ་བཏབ་ཅིང་གནས་དེ་དག་ཏུ་ཁྲོ་བཅུའི་རང་བཞིན་གྱི་ཕུར་པ་རེ་བཏབ་པར་བསམས་ལ་མཐར་སྤྱི་བོར་བཏབ་པ་ནི་ཉོན་མོངས་པའི་སྐྱེ་བའི་སྒོ་ལྔ་དག་པར་བསྒྲལ་བའོ། ། གསུམ་པ་རྣམ་ཤེས་ཚོགས་བརྒྱད་དག་པར་བསྒྲལ་བ་ནི།
ཁྲ་ཕྱག་སྒོ་མ་ཀུན་འདུས་ཀྱི་ཕུར་པ་ཐོགས་ལ། རོལ་མོ་འཆམ་ཚུལ་རྔ་བརྡུངས་བཅས། ཕོ་ཉ་བྲན་དང་མངགས་པའི་ཚོགས། ། ཁྱོད་ཀྱི་ཐུགས་དམ་དུས་ལ་བབས། ། མངོན་སྤྱོད་ཇི་ལྟར་ངེས་པ་དང་། ། མངོན་སྤྱོད་བྱིན་རླབས་དེ་བཞིན་མཛོད། ། ཞེས་རོལ་མོ་འཆམ་ཚུལ་མཐར་ཆེམས་བརྡུང་བཅས། ཀཱི་ལ་ཡ་བརྗོད་ཅིང་ཕུར་པ་ཡིད་ཙམ་བསྒྲིལ་ལ་སྤྱི་བོའི་ཕུར་པའི་གཡས་སུ་བཏབ་ཅིང་། ཧ་ན་ཧ་ན་བཛྲ། གཡོན་དུ་བཏབ་ཅིང་།
ད་ཧ་ད་ཧ་བཛྲ། དཔུང་པ་གཡས་ཕུར་ཁུང་གི་གཡས་སུ་བཏབ་ཅིང་། པ་ཙ་པ་ཙ་བཛྲ། གཡོན་དུ་བཏབ་ལ། མ་ཐ་མ་ཐ་བཛྲ། ལག་པ་གཡས་ཕུར་ཁུང་གི་གཡས་སུ་བཏབ་ཅིང་། ཛྭ་ལ་ཛྭ་ལ་བཛྲ། གཡོན་དུ་བཏབ་ལ། སུ་རུ་སུ་རུ་བཛྲ། ལག་པ་གཡོན་ཕུར་ཁུང་གཡས་སུ་བཏབ་ལ།
མུ་རུ་མུ་རུ་བཛྲ། གཡོན་དུ་བཏབ་ཅིང་། ཀ་ཊཾ་ཀ་ཊ་ཡེ། དཔུང་གཡོན་ཕུར་ཁུང་གཡས་སུ་བཏབ་ལ། ཛ་ཡེ། གཡོན་དུ་བཏབ་ལ། བི་ཛ་ཡེ། པུས་གཡས་ཕུར་ཁུང་གཡས་སུ་བཏབ་ལ། ཨ་ཛི་ཏེ། གཡོན་དུ་བཏབ་ལ།
ཨ་པ་ར་ཛི་ཏེ། ཁའི་ཕུར་ཁུང་གཡས་སུ་བཏབ་ཏེ། མཱ་ར་སེ་ན་གཡོན་དུ་བཏབ་ཏེ། པྲ་མརྡྷ་ནི་ཧཱུྃ་ཕཊ། ཡང་སྔགས་མགོ་ནས་བླངས་ལ། ཧ་ན་ད་ཧས་པུས་གཡོན་ཕུར་ཁུང་གཡས་གཡོན། པ་ཙ་མ་ཐས་གསང་གནས་ཕུར་ཁུང་གཡས་གཡོན། ཛྭ་ལ་སུ་རུས་ལག་གཡས་ཕུར་ཁུང་གཡས་གཡོན། མུ་རུ་ཀ་ཊཾ། གིས་བོལ་གོང་ཕུར་ཁུང་གཡས་གཡོན།
ཛ་ཡེ། སྙིང་ཁའི། ཤཾ། བི་ཛ་ཡེས་སྙིང་ཁའི་གཡོན། ཨ་ཛི་ཏེ། ཨ་པ་ར་ཛི་ཏེ། སྙིང་ཁའི་རྩེ་ཕྱོགས། མ་ར་སེ་ན་པྲ་མརྡྷ་ནི་ཧཱུྃ་ཕཊ། ཀྱིས་སྙིང་ཁའི་གཡས་ཕྱོགས་སུ་བཏབ་བོ། ། ཡང་ཕུར་ཤུལ་ཐམས་ཅད་སྔར་ཀྱི་ཐུན་གྱིས་བྲབ་ཕུར་རྩེ་སྨན་རཀ་གིས་བྱུགས་ལ་སྔར་གྱི་བཏབ་ཤུལ་ཐམས་ཅད་དུ་སྔགས་དང་བཅས་པས་བཏབ་ཅིང་མཐར་གསང་གནས་སུ་བཏབ་པ་ནི་རྣམ་ཤེས་ཚོགས་བརྒྱད་དག་པར་བསྒྲལ་བའོ། །
བཞི་པ་མ་བདུད་ཀྱི་དམོད་མོས་བསྒྲལ་བ་ནི། རལ་གྲི་ཐོག་ལ་རོལ་མོ་འཆམ་ཚུལ། རྔ་བརྡུང་དང་བཅས་པས། རྡོ་རྗེ་གསང་བའི་བཀའ་ལུང་གིས། ། སྡིག་ཅན་གང་ཞིག་འདའ་བྱེད་པ། ། སྟོབས་ཆེན་ཁྲོ་བོ་ཆེན་པོ་ཡི། ། མགོ་བོ་ཚལ་པ་བརྒྱ་རུ་གྱིས། ། ཉོན་ཅིག་བགེགས་དང་ལོག་འདྲེན་རྣམས། ། ང་ཡི་བཀའ་ལས་འདའ་མ་བྱེད། ། རོལ་མོ་འཆམ་ཚུལ་ཆེམས་བརྡུང་བཅས།
ཀཱི་ལ་ཡ། དང་། ཧཱུྃ་མ་མ་ཝ་ཤཾ་ཀུ་རུ་ཧོཿ ཞེས་བརྗོད་ཅིང་རལ་གྲིས་ལིངྒའི་སྐེད་དཔུང་པ་གཡས་གཡོན། གྲུ་མོ་གཡས་གཡོན། ལག་མགོ་གཡས་གཡོན། བརླ་ཁུང་གཡས་གཡོན། པུས་མོ་གཡས་གཡོན། བོལ་གོང་གཉིས་རྣམས་བཅད་ལ་ལྷུ་བཅུ་གཉིས་སུ་བྱ་བ་ནི་མ་བདུད་ཀྱིས་དམོད་མོས་བསྒྲལ་བའོ། ། ལྔ་པ་དགེ་སྡིག་ཆ་མཉམ་སྟེ་བསྒྲལ་བ་ནི།
ཡུངས་དཀར། སྐེ་ཚེ། ཤང་ཚེ། རྡོ་ཕྱེ། ལྕགས་ཕྱེ། ཟངས་ཕྱེ། དུར་ཁྲོད་ཀྱི་སོལ་བ་རྣམས་བསྲེས་པའི་ཐུན་ལག་ཏུ་བཟུང་ལ། རོལ་མོ་འཆམ་ཚུལ་རྔ་བརྡུང་བཅས། གདུག་ཅིང་སྡང་སེམས་ལྡན་པ་རྣམས། ། སོང་ཞིག་ལྷ་ཡིན་ལྷ་ཡང་རུང་།
ང་ལ་བར་ཆད་བྱེད་པའི་བདུད། ། མཐུ་དང་རྫུ་འཕྲུལ་མེད་པར་མཛོད། ། རོལ་མོ་འཆམ་ཚུལ་ཆེམས་བརྡུང་དང་བཅས། ཀཱི་ལ་ཡ། དང་། སརྦ་ཨ་ན་ཡ་ཧཱུྃ་ཕཊ། ཏ་ཐཱ་ཡ་ཏ་ཐཱ་ཡ་ཧཱུྃ་ཕཊ། ཅེས་བརྗོད་ཅིང་ཐུན་ཀྱིས་བྲབ་པས་དགྲ་བགེགས་ཀྱི་ཕུང་པོ་རྡུལ་ཕྲན་བཞིན་དུ་བརླག་པར་བསམས་པ་ནི་དགེ་སྡིག་ཆ་མཉམ་རེ་བསྒྲལ་བའོ། ། དྲུག་པ་གཏུན་དུ་བརྡུངས་ཏེ་བསྒྲལ་བ་ནི། ཐོ་བ་བཟུང་ལ་རོལ་མོ་འཆམ་ཚུལ་རྔ་བརྡུང་དང་བཅས།
རྡུངས་ཤིག་རྡོ་རྗེ་འབར་བའི་གཏུན། ། བཀའ་ལས་འདའ་བྱེད་སྡིག་ཅན་རྣམས། ། རྡོ་རྗེ་མེ་ཡིས་སྙིང་བསྲེགས་ནས། ། ལུས་སེམས་རྡུལ་བཞིན་བརླག་པར་མཛོད། ། ཁྲོ་མོ་འབར་བའི་གཏུན་ཁུང་དུ། ། རྡོ་རྗེ་ཐོ་བས་བརྡུངས་བྱས་ནས། ། ལྷ་ཡང་རུང་སྟེ་བསྒྲལ་བར་བྱས། ། རོལ་མོ་འཆམ་ཚུལ་ཆེམས་བརྡུང་དང་བཅས། ཀཱི་ལ་ཡ། ཁ་ཏཾ་ཁ་ཏཾ་ཁ་ཏཾ་ཧཱུྃ་ཧཱུྃ་ཕཊ་ཕཊ།
ཅེས་བརྗོད་ཅིང་སྔར་གྱི་ལྷུ་བཅུ་གཉིས་སུ་བཀྲལ་བ་རྣམས་ཐོ་བས་བརྡུང་ལ། ཨོཾ་བཛྲ་མུངྒ་ར་ཨ་ཀོ་ཌཱ་ཡ་ཧཱུྃ་ཕཊ། ཅེས་བརྗོད། སླར་ཡང་སྙིང་ཁ་ནས་ལུས་དྲང་པོར་རལ་གྲིས་གཤགས། དེ་ནས་རོ་མ་ཐམས་ཅད་དུམ་བུ་བརྒྱ་སྟོང་ལ་སོགས་པར་གཏུབ་པ་ནི། གཏུན་དུ་བརྡུང་སྟེ་བསྒྲལ་བའོ། ། དེ་ནས་བསྟབ་པ་ལ་ཡང་སྤྱི་བསྟབ་དང་སྒོས་བསྟབ་གཉིས་ལས། དང་པོ་སྤྱི་བསྟབ་ནི ལིངྒའི་སྣོད་ཀྱི་སླ་ང་རལ་གྲི་དང་བཅས་པ་སློབ་དཔོན་གྱི་ལག་ཏུ་བཟུང་ལ། དམིགས་པ་ནི། དགྲ་བགེགས་བསྒྲལ་བའི་རོ་མ་དེ་ཉིད་ཤ་ཡི་ཕུང་པོ་རུས་པའི་རི་རབ་རཀྟའི་རྒྱ་མཚོ་ཆེན་པོ་ཟད་མི་ཤེས་པའི་རང་བཞིན་དུ་བསམ་ལ།
དཔོན་སློབ་རྣམས་ཀྱིས་ཞྭ་ཕུད། རྔ་ནང་བརྡུང་རོལ་བསྐོར་དང་བསྟུན་ལ། ལིང་རོ་ཐོག་མར་དབུས། དེ་ནས་གཡས། དེ་ནས་གཡོན། ཡང་དབུས་སུ་འབུལ་བའི་སྟངས་ཀ་བཅས་བཏེགས་ལ་རོལ་མོ་བཞག་འདུར་བྱང་དང་བཅས། བཻཌཱུར་སྔོན་པོའི་རིན་ཆེན་རི་རབ་ལ། ། ཉི་ཟླ་སྟོང་གི་འོད་ཟེར་བརྡལ་བ་ཡིས། ། སེམས་དཔའ་སྔོན་པོ་འོད་ཀྱི་དཀྱིལ་འཁོར་དུ། ། དཔལ་ལྡན་གཟི་བརྗིད་འབར་ལ་ཕྱག་འཚལ་ལོ། །
རོལ་མོ་འཆམ་ཚུལ་གོང་བཞིན། རྔ་བརྡུང་འདུར་དབྱངས་དང་བཅས། འོད་ཕུང་སྡུག་པོ་སྤྲིན་ལྟར་གཏིབས་པ་ཡི། ། འཇིགས་བྱེད་རྔམས་སྟབས་བརྐྱང་བསྐུམ་ཚུལ་དུ་བཞུགས། ། ཟ་བྱེད་བསྐལ་པའི་མེ་དཔུང་འབར་པ་ཡིས། ། གདུག་པ་ཐམས་ཅད་རྡོ་རྗེའི་ཞལ་དུ་བསྟབ། ། རོལ་མོ་འཆམ་ཚུལ་གོང་བཞིན་རྔ་བརྡུང་འདུར་དབྱངས། མི་བཟད་མཆེ་བ་གཙིགས་པའི་ཞལ་གདངས་ཤིང་། ། ཁམས་གསུམ་ཟ་བར་བྱེད་པའི་སྐན་སྒྲ་ཅན། ། ཉི་ཟླ་འབར་བའི་སྤྱན་གྱི་སྡང་མིག་གིས། །
བགེགས་དཔུང་བསྲེགས་པར་མཛད་ལ་ཕྱག་འཚལ་ལོ། ། རོལ་འཆམས་གོང་བཞིན། རྔ་བརྡུང་འདུར་དབྱངས། སྤྲུལ་པའི་ཁྲོ་བཅུ་ཡབ་ཡུམ་ཞལ་དུ་བསྟབ། ། ཡང་སྤྲུལ་མཆེ་གཤོག་ཚོགས་ཀྱི་ཞལ་དུ་བསྟབ། ། ཡེ་ཤེས་སྒོ་མ་བཞི་ཡི་ཞལ་དུ༞ ། སྲས་མཆོག་ཕུར་པའི་ལྷ་ཚོགས༞ ། ཁྱད་པར་ཆོས་སྐྱོང་སྲུང་མའི་ཞལ་དུ༞ ། དམ་ཅན་བཀའ་སྲུང་བཅུ་གཉིས་ཞལ་དུ༞ ། གིང་ཆེན་དགེ་བསྙེན་རྣམས་ཀྱི༞ །
རྡོ་རྗེ་རིག་འཛིན་ཚོགས་ཀྱི༞ ། ཕྱི་ནང་མཁའ་འགྲོའི་ཚོགས༞ ། དབང་ཕྱུག་ཉི་ཤུ་རྩ་བརྒྱད༞ ། དཔལ་ལྡན་རེ་བ་ཏི་ཡི༞ ། བདུད་འདུལ་ནག་པོ་མཆེད་བཞིའི༞ རོལ་འཆམ་གོང་བཞིན་རྔ་བརྡུང་འདུར་དབྱངས། འདོད་ཆགས་རཀྟའི་རྒྱ་མཚོ་འཁྱིལ་ལི་ལི། ། ཞེ་སྡང་རུས་པའི་ཕུང་པོ་ཁྲོ་ལོ་ལོ། ། གཏི་མུག་ཤ་ཡི་ཕུང་པོ་ཐིབས་སེ་ཐིབ། ། དུག་གསུམ་བསྒྲལ་བའི་མཆོད་པ་བླ་ན་མེད། ། བླ་མེད་མཆོད་པ་དམ་པ་འདི་བཞེས་ལ། །
ལྷ་ཚོགས་སྐུ་གསུང་ཐུགས་ཀྱི་དངོས་གྲུབ་སྩོལ། ། རོལ་འཆམ་གོང་བཞིན་དེ་ནས་དབྱངས་དང་བཅས། ཕྱི་ནང་གསང་བའི་མཆོད་པ་རྒྱ་མཚོའི་ཚོགས། ། འདིར་དབྱངས་བསྟུན་རོལ་མོ་མཛད། དྭངས་བའི་སེམས་ཀྱིས་འབུལ་ལོ་བཞེས་སུ་གསོལ། ། འདིར་ཡང་གོང་བཞིན་རོལ་མོ། ཤ་ཁྲག་རུས་སོགས་མ་ལུས་མཆོད་རྫས་རྣམས། ། འདིར་ཡང་གོང་བཞིན། ལྷ་ཚོགས་འཁོར་བཅས་དགྱེས་ཤིང་བསྣམས་སུ་གསོལ། ། འདིར་ཡང་རོལ་སྐོར་ལན་བཞི།
དབུས། གཡས། གཡོན། ཡང་དབུས་སུ་སྔར་བཞིན་ལིང་རོ་བསྟབ་ཚུལ་རོལ་མོ་ཆེམས་བརྡུང་། བཛྲ་ཡཀྵ་ཀྲོ་དྷ་ཁ་ཁ་ཁཱ་ཧི་ཁཱ་ཧི་ཧ་ཧ་ཧཱུྃ་ཧཱུྃ་ཕཊ་ཕཊ། དེ་ནས་རོལ་མོ་སུམ་བརྡེག་ལེན་ཅན་བྱས་ལ་བཞག ཅེས་བཏབ་དབྱངས་ཀྱིས་འབུལ་བ་ནི་སྤྱི་འབུལ་ལོ། ། ད་ནི་བྱེ་བྲག་ཏུ་དྲག་པོའི་བསྲེག་རྫས་གཞན་དང་སྦྱར་ཏེ་འབུལ་བ་ནི། མཆོད་གཡོག་པས། གོང་དུ་བཤད་པའི་ཤ་སྣ།
ཁྲག་སྣ། དུག་སྣ། སྐེ་ཚེ། ཤངས་ཚེ། ཡུངས་དཀར་ནག་ལ་སོགས་པ་དྲག་པོའི་བསྲེགས་རྫས་གཞན་རྣམས་དང་། ལིང་རོ་ཅུང་ཟད་བསྲེས་ལ་སློབ་དཔོན་གྱི་དྲུང་དུ་བཞག དཔོན་སློབ་ཐམས་ཅད་ཀྱིས་ལག་པ་གཡས་པ་བསྟན་ཏེ། ཨོཾ་ཞེས་བརྗོད་པས་རྫས་རྣམས་ཀྱི་འབགས་པ་དང་མ་དག་པ་ཐམས་ཅད་བསངས་ཤིང་སྟོང་པར་སྦྱངས། ལག་པ་གཡོན་པ་བསྟན་ཏེ། ཨཱཿ
ཞེས་བརྗོད་པས་རྫས་སྣོད་དགྲ་བགེགས་ཀྱི་ཐོད་པ་བཅད་མ་ཐག་པ་དཔྲལ་བ་རང་ལ་བསྟན་ཞིང་རྒྱ་ཁྱོན་སྟོང་གསུམ་གྱི་ཚད་དང་ལྡན་པར་བསམ། གཉིས་ཀ་བསྟན་ཏེ། ཧཱུྃ། ཞེས་བརྗོད་པས་ནང་རྫས་རྣམས་ངོ་བོ་ཤ་ལྔ། བདུད་རྩི་ལྔ། ཡེ་ཤེས་ལྔའི་རང་བཞིན་ཡིན་པ་ལ་རྣམ་པ་དགྲ་བགེགས་བསྒྲལ་བའི་ཤ་ཁྲག་རུས་པའི་ཕུང་པོ་དྲག་པོའི་ཐུན་རྫས་ཀྱི་རང་བཞིན་ལང་ལང་ཁོལ་བར་བསམ། ལག་པ་གཉིས་ཀྱི་མཐེ་བོང་གུང་མཛུབ་གཉིས་རྩེ་སྦྱར། སྲིན་ལག་གཉིས་དེའི་རྒྱབ་ཏུ་བསྣོལ། མཛུབ་མོ་གཉིས་ཀྱིས་སྲིན་ལག་གཉིས་བཟུང་། མཐེ་ཆུང་གཉིས་གཤིབས་ཏེ་སྦྲེང་བ་བྱ་ཁྱུང་གི་ཕྱག་རྒྱ་བསྟན་ལ།
ཧ་ཧོ་ཧྲཱིཿ ཞེས་བརྗོད་པས་རྫས་དེ་དག་ཟད་མི་ཤེས་པའི་རང་བཞིན་ཅན་དུ་གྱུར་པར་བསམ། དེ་ལྟར་ལན་གསུམ་མམ་བདུན་གྱིས་བྱིན་གྱིས་བརླབས། འབུལ་བ་ནི། རྫས་སྣོད་སློབ་དཔོན་གྱི་ལག་པ་གཡོན་པར་བཟུང་། གཡས་པས་ཁྲོ་བོའི་སྡིགས་མཛུབ་ཁ་ཕྱིར་བསྟན། གཞན་རྣམས་ཀྱིས་ཐལ་མོ་སྦྱར་ལ། མགོན་པོའི་བདུད་རྩི་ལྔ་མཆོད་ཀྱི་གདངས་དང་བཅས། དགྲ་བགེགས་རྣམས་ནི་ཐམས་ཅད་དག ། བསད་ཅིང་བསྒྲལ་བ་ལས་བྱུང་བའི། །
ཤ་དང་རུས་པའི་ཕུང་པོ་སྤུངས། ། ཁྲག་དང་ཞག་གི་རྒྱ་མཚོ་བསྐྱིལ། ། དོན་སྙིང་ནང་ཁྲོལ་ལང་ལོང་སྤུངས། ། དྲག་པོའི་ཐུན་རྫས་འབར་བའི་ཚོགས། ། བནྡྷ་འབར་བའི་སྣོད་ཡངས་པར། ། ཟད་མི་ཤེས་པར་བྱིན་བརླབས་འདི། ། བཅོམ་ལྡན་རྡོ་རྗེ་གཞོན་ནུ་དང་། ཡུམ་ཆེན་འཁོར་ལོ་རྒྱས་འདེབས་མ། ། ཁྲོ་བཅུ་ཡབ་ཡུམ་མཆེ་གཤོག་ཚོགས། ། སྒོ་མ་སྲས་མཆོག་ཕུར་པའི་ལྷ། །
དབང་ཕྱུག་ཉེར་བརྒྱད་དམ་ཅན་མ། ། བཅུ་གཉིས་སྡེ་དང་དྲེགས་བྱེད་ཚོགས། ། འཁོར་དང་བཅས་པ་ཐམས་ཅད་ལ། ། དང་བའི་སེམས་དང་ལྡན་པ་ཡིས། ། དྲག་པོ་འབར་བའི་ཧོམ་ཁུང་དུ། ། ཡེ་ཤེས་ལྔ་ཡི་མེ་སྦར་ཏེ། ། གཟུང་འཛིན་དགྲ་བགེགས་བསྒྲལ་ཕྱིར་དུ། ། དྲུག་ཅུ་རྩ་བཞིའི་གྲངས་དང་བཅས། ། རྔམས་པའི་སྟབས་ཀྱིས་འབུལ་ལགས་ན། ། བདག་ཅག་དཔོན་སློབ་འཁོར་བཅས་ལ། །
གནོད་འཚེ་བྱེད་པའི་དགྲ་བགེགས་ནི། ། སྡེ་དང་དཔུང་བཅས་ཐམས་ཅད་ཀུན། ། རྡུལ་ཕྲན་བཞིན་དུ་བརླག་པར་མཛོད། ། ཅེས་བརྗོད་ཅིང་མཆོད་གཡོག་པ་ལ་གྲངས་འཛིན་དུ་བཅུག་ལ། ཀཱི་ལ་ཡ། ཁོ་ན་དྲུག་ཅུ་རྩ་བཞིས་ཕུལ་བའི་མཐར། གོང་གི་སྤེལ་ཚིག་དང་བཅས་པས་ཕུལ། དེ་ནས་མར་ཁུ་གང་བའི་སྦྱིན་སྲེག་ལན་བདུན་གྱི་མཐར་སྤེལ་ཚིག་དང་བཅས་པས་ཕུལ་ལ་དགང་བླུགས་ཐབ་ལ་གཡོན་སྐོར་དུ་བསྐོར་བ་སོགས་མེ་ལྷའི་བསྲེག་རྫས་འབུལ་བའི་སྐབས་སུ་བཤད་པ་ལྟར་བྱའོ། ། དེ་ནས་ཕྱི་མཆོད་སྒེག་ཕྲེང་། ནང་མཆོད།
རང་བྱུང་། ཤླཽ་ཀ་གཅིག་སྔགས་བཅས་བསྟོད་པའི་མཆོད་པ། སྒེག་ཅིང་། སོགས་ཕུར་ཆུང་བཞིན་བྱའོ། ། དེ་ནས་དཔོན་སློབ་ཐམས་ཅད་ཀྱིས་ཐལ་མོ་སྦྱར་ཏེ། མགྲིན་གཅིག་ཏུ། ཧོ་བཅོམ་ལྡན་རྡོ་རྗེ་གཞོན་ནུ། ཡུམ་ཆེན་འཁོར་ལོ་རྒྱས་འདེབས། འཇིགས་བྱེད་ཁྲོ་བཅུ་ཡབ་ཡུམ། སྤྲུལ་པའི་ཕྲ་ཐབས་ཉི་ཤུ།
ཡེ་ཤེས་སྒོ་མ་བཞི། སྲས་མཆོག་ཕུར་བུ་རིགས་ལྔ། བཀའ་ཉན་དམ་ཅན་རྒྱ་མཚོའི་དམག་ཚོགས་འཁོར་དང་བཅས་པ་ཁྱེད་རྣམས་ལ་ཞུ་ཞིང་གསོལ་བ་ནི། ཁྱེད་རྣམས་ལ་མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་ཕྲིན་ལས་བསམ་གྱིས་མི་ཁྱབ་པ་མངའ་བ་ལགས་ན། བདག་ཅག་སྙིགས་མ་ལྔ་བདོ་བའི་སེམས་ཅན་རྣམས། མ་རིག་པའི་ལིང་ཐོག་གིས་ལྡོངས། ཤེས་བྱའི་སྣང་བ་བྲལ། ཆོས་བྱེད་ཀྱི་གང་ཟག་དཀོན།
བདུད་ནག་པོ་ཁ་རྒྱལ་ཏེ་སངས་རྒྱས་ཀྱི་བསྟན་པ་ཉམས་པར་བྱས་པ་འདི་ཉིད་ཁྱེད་རྣམས་ཀྱི་ཡེ་ཤེས་སྤྱན་གྱིས་མ་གཟིགས་སམ། ལྷའི་སྙན་གྱིས་མ་གསན་ནམ། ཐུགས་ཀྱིས་དགོངས་པར་མ་གྱུར་ཏམ། འོན་ཏེ་བརྩེ་བ་ཆེན་པོ་དང་ལྡན་པ་ལགས་ན། འདི་རྣམས་ཡལ་བར་འདོར་བ་ཕོད་དམ། གལ་ཏེ་གདུལ་བྱའི་ཞིང་དུ་མ་གྱུར་པ་ལགས། ཁྱེད་རྣམས་ལ་མཁྱེན་བརྩེ་ནུས་གསུམ་མཐུ་སྟོབས་རྫུ་འཕྲུལ་གྱི་ནུས་མཐུ་ཡོད་ན་ད་ལྟ་སྟོན་པའི་དུས་ལ་བབས་ལགས་པས། རྣལ་འབྱོར་པ་བདག་ཅག་དཔོན་སློབ་འཁོར་བཅས་ཀྱི་བསམ་པ་དག་ཅིང་སྦྱོར་བ་གུས་པའི་སྒོ་ནས་དགྲ་བགེགས་བསྒྲལ་བའི་ཤ་ཁྲག་རུས་གསུམ་གྱི་མཆོད་པ། སྨན་རཀ་གཏོར་གསུམ་དྲག་པོའི་ཐུན་རྫས་གཞན་དང་བཅས་པའི་མཆོད་པ་རྒྱ་ཆེན་པོ་འདི་བཞེས་ལ་སངས་རྒྱས་ཀྱི་བསྟན་པ་དེ་འཛིན་དང་བཅས་པ་དར་ཞིང་རྒྱས་ལ་ཡུན་རིང་དུ་གནས་པ་དང་། འཇིག་རྟེན་གྱི་ཁམས་སུ་ལེགས་ཚོགས་ཀྱི་ཡོན་ཏན་རྒྱ་ཆེན་པོ་འབྱུང་བའི་ཕྲིན་ལས་མཛད་དུ་གསོལ།
ཁྱད་པར་དུ་རྣལ་འབྱོར་པ་བདག་ཅག་དཔོན་སློབ་རྒྱུ་འབྱོར་ཡོན་བདག་འཁོར་དང་བཅས་པ་ཐམས་ཅད་ཀྱིས་ཚེ་འཁོར་བ་ཐོག་མ་མེད་པ་ནས་བསགས་པའི་ནད་གདོན་སྡིག་སྒྲིབ། དུས་མ་ཡིན་པའི་འཆི་བའི་འཇིགས་པ། འགལ་རྐྱེན་བར་ཆད་མི་མཐུན་པའི་ཕྱོགས་ཐམས་ཅད་ཞི་བར་མཛད་དུ་གསོལ། ཚེ་དང་བསོད་ནམས་དཔལ་དང་འབྱོར་པ་འཁོར་དང་ལོངས་སྤྱོད་སྙན་གྲགས་ལེགས་པའི་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་མཛད་དུ་གསོལ། ཁམས་གསུམ་གྱི་ལྷ་འདྲེ་མི་གསུམ་འགྲོ་བ་མ་ལུས་པའི་ཟས་ནོར་ལོངས་སྤྱོད་མངའ་ཐང་། ཁ་རྗེ། དབང་ཐང་། ལུས་ངག་ཡིད་གསུམ་ཐམས་ཅད་བདག་ཅག་རྣམས་ཀྱི་དབང་དུ་བསྡུས་ནས་བསྟན་པ་དེ་འཛིན་དང་བཅས་པ་ལ་ཕན་པ་རྒྱ་ཆེན་པོ་འབྱུང་བའི་ཕྲིན་ལས་མཛད་དུ་གསོལ། བྱེ་བྲག་ཏུ་རྡོ་རྗེ་གཞོན་ནུ་ཡབ་ཡུམ་འཁོར་དང་བཅས་པ་ལ་དྲག་པོའི་ལས་སུ་གཏད་པ་ནི། ལྷ་དང་བཅས་པའི་འཇིག་རྟེན་གྱི་ཁམས་འདི་ན་དཀོན་མཆོག་གསུམ་ལ་སྐྱབས་སུ་སོང་ནས་ཁྱད་པར་དུ་གསོད་པ།
དཔལ་ལྡན་བླ་མ་དམ་པ་རྣམས་ལ་རྣམ་པར་སྡང་ཞིང་དུས་རྣམ་པ་ཀུན་ཏུ་འཚེ་བར་བྱེད་པ། འཇིག་རྟེན་གྱི་ཁམས་སུ་ལེགས་ཚོགས་ཀྱི་ཡོན་ཏན་ཐམས་ཅད་ཉམས་པར་བྱས་ནས། ཉེས་ཀུན་སྡུད་པའི་རྩ་བ་མཚམས་མེད་ལྔ། དེ་དང་ཉེ་བ་ལྔ། མི་དགེ་བཅུ། ཉམས་པ་བདུན། ཞིང་བཅུའི་ལས་ཁོ་ན་བྱེད་པའི་དམ་ཉམས་དགྲ་བགེགས་སྤྱི་དང་། ཁྱད་པར་རྣལ་འབྱོར་པ་བདག་ཅག་དཔོན་སློབ་རྒྱུ་སྦྱོར་ཡོན་མཆོད་གྲོགས་མཆེད་འཁོར་དང་བཅས་པ་རྣམས་ལ་གནོད་ཅིང་འཚེ་བར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་ཐམས་ཅད་ཀྱི་སྐྱོབ་པའི་ལྷ་དང་ཕྲོལ། གནམ་གྱི་འཇུ་ཐག་ཆོད། ས་ཡི་རྟེན་ཕུར་ཕྱུངས།
ལྟག་པའི་བདུད་ཆོད། གདོང་གི་འོད་འཕྲོགས། མིག་འབྲས་ཐང་ལ་ཕྱུངས། སྙིང་ཁྲག་ཟུངས་ཁྲག་དྲོན་མོ་ཧུབ་ཀྱིས་དྲོངས། ལས་ཀྱི་རླུང་གིས་ཕུལ། འཇིགས་པའི་མུན་པས་སུས། དུས་ཀྱི་ཞགས་པས་ཆིངས། ཚེའི་འདུ་བྱེད་སྐུས། དཀོན་པའི་ཚེ་སྲོག་དང་ཕྲོལ། མདོར་ན་མི་ནོར་རྫས་གསུམ་ཐལ་བའི་རྡུལ་ཕྲན་ཙམ་ཡང་མེད་པའི་ཕྲིན་ལས་ལོ་ཟླ་མ་འགྱངས་པར་མྱུར་བ་ཉིད་དུ་མཛོད་ཅིག
གནོད་བྱེད་ཨ་མུ་ཀ་ཤ་ཏྲུམ་མཱ་ར་ཡ་ཕཊ་ཕཊ་ཕཊ། ཅེས་བརྗོད་ཅིང་ཐལ་མོ་ལན་གསུམ་བརྡབ་པའི་དམོད་པ་འདིའང་བྱའོ། ། ད་ནི་ཞར་བྱུང་གཏོར་བསྔོ་བསྐང་བ་ཚོགས་མཆོད་འབུལ་ཞིང་བསྟན་སྐྱོང་སོགས་བྱ་བ་ནི། དེ་ཡང་གཏོར་བསྔོ་བསྐང་བ་རྣམས་རྒྱས་བསྡུས་ཇི་རིགས་པ་བྱ་ཞིང་། ཚོགས་མཆོད་ནི། འདིར་སྒྲུབ་ཐབས་རྒྱས་པ་ནས་མཛད་པའི་དབང་དུ་བྱས་ནས་དེའི་མཇུག་ནས་འབྱུང་བ་བཞིན་གྱི་ཚོགས་མཆོད་རྒྱས་པ་བྱ་ཞིང་། བསྒྲལ་མཆོད་ནི། གོང་གི་དེས་འཐུས་པས་སླར་མི་དགོས་ཤིང་། སྤྱི་བཏབ་ཀྱི་གཏོར་མ་ཕུལ་བའི་རྗེས་སུ་བརྟན་སྐྱོང་རྒྱས་པ་སྒྲུབ་ཐབས་ནས་འབྱུང་བ་བཞིན་ལ། བཀའ་ཡི་བྲན་གཡོག་ཚོགས་དང་བཅས་ཉིད་དུ། །
ཞེས་པ་ནས་ཤླཽ་ཀ་གཅིག་ལ་དབྱངས་རོལ། དེ་རྗེས། འདིར་གཤེགས་དམ་དགོངས་མཆོད་སྦྱིན་གཏོར་མ། ། སོགས་ཚིག་རྐང་གཉིས་བཏོན་ནས་རོལ་མོ་དང་བཅས་གཏོར་མ་འབུལ་ལོ། ། དེ་རྣམས་ཀྱི་སྒོ་ནས་བདག་བསྐྱེད་སྔོན་དུ་འགྲོ་བའི་ཐབ་ཁུང་རྫས་དང་ཡོ་བྱད་བྱིན་གྱིས་བརླབས་པ་ལ་སོགས་པ་ཆོ་གའི་དངོས་གཞི་མ་ཚང་བ་མེད་པ་བསྟན་ཟིན་ཏོ། ། འདིར་སྨྲས་པ། ཤིན་ཏུ་མི་བཟད་དྲག་པོའི་ཧོམ་ཁུང་དབུས། ། དམར་ནག་དྲག་པོའི་མི་འབར་ཀློང་དཀྱིལ་དུ། ། རྡོ་རྗེ་གཞོན་ནུ་འཁོར་བཅས་སྤྱན་དྲངས་ཏེ། ། བསྲེག་རྫས་ཕུལ་བས་ཁམས་གསུམ་འདར་ཞིང་དངངས། །
བར་སྐབས་ཀྱི་ཚིགས་སུ་བཅད་པའོ།། ༈ །སྤྱི་དོན་གསུམ་པ་རྗེས་ཀྱི་བྱ་བ་ལའང་གསུམ་སྟེ། དངོས་གྲུབ་བླངས་ཤིང་ལྷག་ཆད་ཁ་བསྐངས་ཏེ་ནོངས་པ་བཟོད་གསོལ། དམ་ཡེ་གཤེགས་བསྡུ་བྱ་བ། མེ་ལྷ་ལྷག་མས་མཆོད་དེ་མཆོད་བསྟོད་གཏོར་མ་ཕུལ་ཞིང་འདོད་དོན་ཞུས་ཏེ་གཤེགས་གསོལ་བྱ་བ། སླར་ཡང་ལྷག་ཆད་ཁ་བསྐངས་ཤིང་གོ་བསྒོ། རྟག་ཆད་ཀྱི་མཐའ་བསལ་ཞིང་། ལྷག་གཏོར་བཏང་བ་བསྔོ་བ་སྨོན་ལམ་བཀྲ་ཤིས་ཀྱིས་མཐའ་བརྟན་པར་བྱ་བའོ། ། དང་པོ་དངོས་གྲུབ་བླང་བ། ལྷག་ཆད་ཁ་སྐོང་།
བཟོད་གསོལ། ཡེ་དམ་གཤེགས་བསྡུ་རྣམས་ཞི་རྒྱས་དབང་གསུམ་གྱི་སྐབས་སུ་བཤད་པ་ལྟར་བྱའོ། ། གཉིས་པ་མེ་ལྷ་ལྷག་མཆོད་མཆོད་བསྟོད་གཏོར་མ་འབུལ་བ་སོགས་ནི་གཞི་ཐམས་ཅད་འདྲ་བ་ལས། འོན་ཀྱང་མི་འདྲ་བའི་ཁྱད་པར། མེ་ལྷའི་གཏོར་མ་གྲུ་གསུམ་ཁྲག་གམ་འབྲི་མོག་གིས་བྱུགས་པར་བྱ། འདི་ལ་སྐྱོན་མེད་དེ་ལས་བཞི་སོ་སོ་དང་བསྟུན་དགོས་པའི་ཕྱིར་རོ། ། གོང་ལྟར་གཏོར་མ་དེ་ཉིད་ནང་མཆོད་ཆུ་ཆང་གིས་སྦྱངས། བཛྲ་ཀྲོ་དྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བའི་ནང་དུ་དགྲ་བགེགས་ཀྱི་ཤ་ཁྲག་ལས་གྲུབ་པའི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར་ཨོཾ་ཨཱཿཧཱུྃ།
གིས་བྱིན་གྱིས་བརླབས་པ་མན་སྔར་གྱི་རྣམས་དང་འདྲ་བ་ལས། འོན་ཀྱང་གོང་དུ་བཤད་པའི་བསྟོད་པ་ཤླཽ་ཀ་གཅིག་པའི་མཇུག་ཏུ། ཚངས་པ་འཇིག་རྟེན་མགོན་གྱི་སྲས། ། སོགས་སྦྱར། ཡིད་ལ་འདོད་པ་ཀུན་འགྲུབ་ཤོག ། གི་བར་གྱི་རྗེས་སུ། མེ་ལྷའི་རྒྱལ་པོ་འཁོར་དང་བཅས་པས། སྤྱིར་བསྟན་པ་དང་བསྟན་པ་འཛིན་པའི་གང་ཟག་རྣམས་དང་། ཁྱད་པར་དུ་རྣལ་འབྱོར་པ་བདག་ཅག་དཔོན་སློབ་འཁོར་དང་བཅས་ལ་གནོད་ཅིང་འཚེ་བར་བྱེད་པའི་དགྲ་བགེགས་ལོག་འདྲེན་ཐམས་ཅད་མྱུར་དུ་ཚར་གཅོད་པའི་ཕྲིན་ལས་མཛད་དུ་གསོལ། ཞེས་བཏགས།
དེ་ནས་བསང་གཏོར་ཕུལ་ཏེ་གཤེགས་སུ་གསོལ་བ་སྔ་མ་རྣམས་དང་འདྲའོ། ། གསུམ་པ་ལྷག་ཆད་ཁ་བསྐང་བ་སོགས་ནི་སྔ་མ་རྣམས་དང་འདྲ་བ་ལས་འོན་ཀྱང་མི་འདྲ་བའི་ཁྱད་པར། རྟག་ཆད་མཐའ་བསལ་བ་ནི། འདིར་སྒྲུབ་ཐབས་རྒྱས་པ་ཉམས་བཞེས་ཀྱི་དབང་དུ་བྱས་པས། རང་བཞིན་སེམས་ཀྱི། སོགས་སྔགས་བཅས་བརྗོད། དགེ་བ་བསྔོ་བའང་འདྲའོ། ། ལྷག་མ་ནི་བསྡུས་པ་བྱེད་ན་སྐབས་འདིར་བྱ་ཞིང་། སྒྲུབ་ཐབས་དང་འབྲེལ་བའི་རྒྱས་པར་བྱེད་ན་ཚོགས་བར་པའི་རྗེས་སུ་ཚོགས་ལ་ལོངས་སྤྱད་ནས། ཚོགས་ལྷག་མ་རྣམས་སྣོད་དུ་སྤུངས་ལ་སྒྲུབ་ཐབས་རྒྱས་པའི་མཇུག་གི
ལྷག་མའི་ཆོ་ག་དབྱངས་རོལ་བཅས་བྱའོ། ། མཇུག་བཀྲ་ཤིས་ཀྱིས་མཐའ་བརྟེན་པ་ནི། རྒྱལ་མཚན་རྩེ་མོ༞ མཚུངས་མེད་བླ་མ༞ སོགས་ཅི་ཤེས་དང་། ཁྱད་པར། སྐྱེ་མེད་མ་སྐྱེས་མི་དམིགས༞ སོགས་ཕུར་པའི་བཀྲ་ཤིས་རྒྱས་པ་དང་གཞན་ཡང་ཡི་དམ་ཆོས་སྲུང་ནོར་ལྷ་སོགས་ཀྱི་བཀྲ་ཤིས་ཀྱིས་མཐའ་བརྟེན་པར་བྱའོ། ། དེ་རྣམས་ཀྱི་དྲག་པོའི་སྦྱིན་སྲེག་གི་ཆོ་གའི་ལག་ལེན་རྣམས་མ་ཚང་བ་མེད་པར་བསྟན་ཟིན་ཏོ། ། འདིར་སྨྲས་པ། ལས་གསུམ་འདུལ་བར་མི་ནུས་འགྲོ་གང་ལ། ། མངོན་སྤྱོད་དྲག་པོས་མྱུར་དུ་ཚར་གཅོད་ཕྱིར། ། ཁྲག་འཐུང་འཇིགས་པའི་གཟུགས་སུ་རྣམ་སྤྲུལ་པ། །
རྡོ་རྗེ་གཞོན་ནུའི་ཐབས་འདི་ངོ་མཚར་ཆེ། ། བར་སྐབས་ཀྱི་ཚིགས་སུ་བཅད་པའོ། ། དེ་ལྟར་ན་རྩ་བའི་ས་བཅད་ཀྱི་དབང་དུ་བྱས་ན། ཞི་རྒྱས་དབང་དྲག་གི་སྦྱིན་སྲིག་སྟེ་བཞི། སོ་སོ་ལའང་སྤྱི་དོན་གསུམ་གསུམ། བྱེ་བྲག་སོ་སོའི་འཕྲོས་དོན་བར་སྐབས་ཀྱི་ཚིགས་བཅད་དང་བཅས་པ་སྟེ། དེ་རྣམས་ཀྱི་སྒོ་ནས་དཔལ་ཆེན་རྡོ་རྗེ་གཞོན་ནུའི་ཕྲིན་ལས་བཞིའི་སྦྱིན་སྲེག་གི་ཆོ་ག་ཡེ་ཤེས་འབར་བའི་མེ་ཆེན་ཞེས་བྱ་བ་མ་ཚང་བ་མེད་པར་བསྟན་ཟིན་ཏོ། ། འདིར་སྨྲས་པ། རྒྱལ་ཀུན་མཁྱེན་བརྩེ་མཐུ་སྟོབས་ནུས་པའི་ཆ། ། ཆ་ཙམ་མིན་པ་མ་ལུས་གཅིག་བསྡུས་པ། །
པདྨ་ལས་འཁྲུངས་རང་བྱུང་སྤྲུལ་པའི་སྐུ། ། སྐུ་གསུམ་དབྱེར་མེད་པད་འབྱུང་ལ་ཕྱག་འཚལ། ། གང་དེའི་ཞལ་ལས་དམ་ཆོས་བདུད་རྩིའི་རོ། ། རོ་མཆོག་ལེགས་པར་མྱངས་པའི་འཁོན་སྟོན་མཆོག ། མཆོག་ཐུན་དངོས་གྲུབ་སྩོལ་མཛད་ཀླུ་དབང་སོགས། ། རིམ་བྱོན་རྣམས་ལ་སླར་ཡང་ཕྱག་བགྱིའོ། ། འཛམ་གླིང་འདྲེན་པ་བརྩེ་ཆེན་ཀུན་དགའ་སྙིང་། ། སྙིང་པོའི་ཐུགས་སྲས་རྗེ་བཙུན་སྐུ་མཆེད་ཟུང་། ། ཟུང་དང་དབྱེར་མེད་ཆོས་རྗེ་ཁུ་དབོན་ཏེ། ། གོང་མ་རྣམ་ལྔར་ལན་བརྒྱར་ཕྱག་བགྱིའོ། །
སྙིགས་དུས་བསྟན་པའི་ཉི་མ་སྔགས་འཆང་རྗེ། ། རྗེ་བཙུན་བླ་མ་ཀུན་དགའ་རིན་ཆེན་མཚན། ། མཚན་ཙམ་དྲན་པས་བདུད་ཀྱི་དཔའ་འཕྲོག་པ། ། སྟོབས་ཀྱི་མགོན་དང་དབྱེར་མེད་དེ་ལ་འདུད། ། དེ་སྲས་འཇམ་དབྱངས་སྐུ་མཆེད་རྣམ་པ་གཉིས། ། གཞན་ཡང་གྲུབ་དབང་མཐུ་སྟོབས་དབང་ཕྱུག་སོགས། ། སྔགས་འཆང་ཉིད་དང་རྣམ་དབྱེར་མ་མཆིས་པའི། ། བསྟན་འཛིན་རིམ་པར་བྱོན་ལ་ཕྱག་བགྱིའོ། ། ཁྱད་པར་འཇམ་པའི་དབྱངས་ཉིད་གཞན་ངོར་གོས་དཀར་འཆང་བའི་ཚུལ་འཛིན་པ། ། འཆད་རྩོད་རྩོམ་དང་ཐོས་བསམ་བསྒོམ་ལ་འགྲན་ཟླ་ཀུན་བྲལ་སྔགས་འཆང་རྗེ། །
མཁས་གྲུབ་དབང་པོ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་ཞེས། ། རྒྱལ་བའི་རྒྱལ་ཚབ་སྐྱེས་ཆེན་དམ་པ་གང་དེའི་ཞབས་ལ་ཕྱག་འཚལ་ལོ། ། དེ་སྲས་ངག་དབང་བསོད་ནམས་དབང་ཕྱུག་ཞབས། ། པདྨ་ཀཱ་ར་ཀུན་དགའ་བཀྲ་ཤིས་མཚན། ། འཇམ་དཔལ་དབྱངས་དང་དབྱེར་མེད་རྣམ་གཉིས་ལ། ། སྒོ་གསུམ་གུས་པས་སླར་ཡང་ཕྱག་བགྱིའོ། ། ཁྱད་པར་བདག་གི་ཚེ་རབས་ཀུན་གྱི་མགོན། ། རྡོ་རྗེ་འཆང་དང་དབྱེར་མེད་གྲུབ་པའི་དབང་། ། སྙིགས་དུས་བསྟན་པའི་གསལ་བྱེད་མཆོག་གྱུར་པ། ། བསོད་ནམས་རིན་ཆེན་ཞབས་ལ་ཕྱག་འཚལ་ལོ། །
དེ་ལྟའི་སྐྱེས་ཆེན་རྣམས་ཀྱི་རྗེས་ཞུགས་པ། ། ངུར་སྨྲིག་འཛིན་པ་བློ་གྲོས་མིང་ཅན་བདག ། དམ་པ་རྣམས་ཀྱིས་ཐུགས་རྗེས་རྗེས་བཟུང་ཀྱང་། ། དུག་གསུམ་ཤུགས་ཀྱིས་ཡིད་ཀྱི་དབང་པོ་འགྲིབ། ། འོན་ཀྱང་རྗེ་བཙུན་གོང་མའི་གསུང་རབ་ལ། ། ཐོས་བསམ་བསྒོམ་དང་བཤད་སྒྲུབ་བྱེད་སྙམ་ཡང་། ། ལོ་ཟླ་དུ་མར་ལེ་ལོའི་དབང་གིས་གཡེངས། ། ཐོས་བསམ་བྱེད་པའང་ཡིད་ཀྱི་ཡུལ་དུ་ལུས། ། དེ་ལྟ་མོད་ཀྱི་མཆོག་གསུམ་བཀའ་དྲིན་གྱིས། ། གཞོན་ནུ་ཉིད་ནས་དམ་པའི་མགོན་གྱིས་བཟུང་། །
སྤྱི་དང་བྱེ་བྲག་དམ་ཆོས་སྦྲང་ཆར་གྱིས། ། བདག་བློའི་བུམ་པ་ཡོངས་སུ་གང་བར་གྱུར། ། རང་གིས་རང་ཉིད་བསླུས་པར་མ་གྱུར་ན། ། ཆོས་ཚུལ་ཐོབ་དང་ཐོས་བསམ་བསྒོམ་གསུམ་གྱི། ། འཇིག་རྟེན་འདི་དང་ཕྱི་མ་བར་དོའི་བར། ། ནམ་ཡང་འདུ་འབྲལ་མེད་པར་བྱའོ་སྙམ། ། ཁྱད་པར་དཔལ་ཆེན་རྡོ་རྗེ་གཞོན་ནུ་ལ། ། སྔོན་དུས་དབང་ལུང་མན་ངག་འཁྲིད་ལ་སོགས། ། ཟབ་རྒྱས་བཞུགས་མོད་ད་ལྟ་དུས་དབང་གིས། ། དེ་དག་ཐམས་ཅད་མིང་གི་ལྷག་མ་ཙམ། །
འོན་ཀྱང་བདག་གི་དམ་པའི་བཀའ་དྲིན་ལས། ། རྡོ་རྗེ་གཞོན་ནུའི་ཆོས་སྐོར་ཆ་ཙམ་ཞིག ། གཞན་ལ་མེད་ཀྱང་བསོད་ནམས་བགོ་སྐལ་དུ། ། ཐོས་པ་འདིའང་ཁོ་བོ་སྐལ་བ་བཟང་། ། དེ་ལྟ་བས་ན་སྦྱིན་སྲེག་འདི་ཉིད་ཀྱང་། ། མཁས་གྲུབ་ཚད་མའི་གཞུང་གི་དགོངས་དོན་བཞིན། ། རང་གི་བློ་གྲོས་སྤོབས་པ་ཅི་མཆིས་ཀྱིས། ། ཕྱོགས་གཅིག་བསྡུས་ཤིང་བསྡེབས་པ་འདི་ལགས་སོ། ། འདི་ལའང་བདག་བློ་གཏི་མུག་གིས་རྨོངས་པས། ། ཆད་ལྷག་འགལ་འཁྲུལ་ནོངས་པ་མཆིས་པ་རྣམས། །
བླ་མ་མཆོག་དང་ཆོས་ཀྱི་སྤྱན་ལྡན་གྱི། ། མཁས་གྲུབ་རྣམས་ཀྱི་སྤྱན་སྔར་མཐོལ་ཞིང་བཤགས། ། འདི་བརྩམས་པ་ལས་བྱུང་བའི་དགེ་བ་གང་། ། གང་དང་ཀུནྡའི་མདོག་ལྟར་རབ་དཀར་བ། ། དཀར་བཟང་ཉོན་མོངས་དྲི་བྲལ་དགེ་བ་དེས། ། འགྲོ་ཀུན་ཧེ་རུ་ཀ་དཔལ་ཐོབ་ཕྱིར་བསྔོ། ། ཞེས་དཔལ་རྡོ་རྗེ་གཞོན་ནུའི་སྦྱིན་སྲེག་གི་ཆོ་ག་ཡེ་ཤེས་འབར་བའི་མེ་ཆེན་ཞེས་བྱ་བ་འདི་ནི་རྒྱལ་བསྟན་རིན་པོ་ཆེའི་ཞབས་འདེགས་སྐུ་རིམ་དུ་རྡོ་རྗེ་ཕུར་པའི་སྒྲུབ་མཆོད་གཏོར་བཟློག་ལས་བཞིའི་སྦྱིན་སྲེག་བཅས་དགོས་པ་ཤར་ཚེ། སྒྲུབ་མཆོད་གཏོར་བཟློག་རྣམས་སྔོན་བྱོན་གོང་མའི་ཕྱག་ལེན་ལྟར་དང་། ལས་བཞིའི་སྦྱིན་སྲེག་འདི་ས་ལུགས་ལ་དར་སོ་ཆུང་གཤིས་ཡིག་ཆ་བསྒྲིགས་རྩོམ་གསལ་ཁ་ཅན་ཞིག་མེད་པས་རྐྱེན་བྱས། དབུ་བྱེད་རིན་ཆེན་རྒྱལ་མཚན་དང་།
ཤེས་རབ་བསྟན་འཛིན་ནས་ལག་ལེན་ཁྲིགས་ཆགས་ཤིག་དགོས་ཞེས་བསྐུལ་བའི་ངོར། ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་རྩ་བའི་ཡིག་ཆ་སློབ་དཔོན་རྣམ་གསུམ་གྱི་དགོངས་པ་ཕྱོགས་གཅིག་ཏུ་བཀོད་པའི་འགྲེལ་པ་འབུམ་ནག་དང་། སློབ་དཔོན་པདྨས་མཛད་པའི་ཡཀྵ་མེ་དབལ་བསྲེག་པའི་འཕྱོང་དང་། སྔགས་འཆང་རྒྱ་གར་བའི་སྦྱིན་སྲེག་གི་ཡི་གེ ས་ལོའི་དགོངས་པ་བཞིན་སྔགས་འཆང་ཀུན་དགའ་བསོད་ནམས་ཀྱིས་ཕྱག་ལེན་བཀོད་དེ་གསལ་བར་མཛད་པའི་སྦྱིན་སྲེག་ཕྲིན་ལས་ལྷུན་གྲུབ་དང་། དེ་དག་ཏུ་མི་གསལ་བ་རྣམས་རྗེ་བཙུན་ཆེན་པོས་མཛད་པའི་ཀྱེ་རྡོ་རྗེ་ལས་བཞིའི་སྦྱིན་སྲེག དེའི་རྣམ་བཤད་ངོར་ཆེན་དཔལ་ལྡན་དོན་འགྲུབ་ཀྱིས་མཛད་པ་སོགས་ཡིག་ཆ་སོ་སོ་ནས་ཁ་བསྐངས་ཤིང་། དེ་རྣམས་ལའང་ཅུང་ཟད་དགོས་པ་འཚལ་བ་རྣམས། འཇམ་མགོན་བླ་མ་སངས་རྒྱས་ཡེ་ཤེས་ཞབས་ལ་བཀའ་བསྒྲོས་ཞུ་བསྡུར་དང་། རང་གི་བློ་གྲོས་ཀྱིས་ཀྱང་དཔྱད་དེ།
རང་གི་སློབ་མ་དབུ་བྱེད་ཡེ་ཤེས་རྒྱལ་མཚན། རིན་ཆེན་རྒྱལ་མཚན། བཀྲ་ཤིས་འོད་ཟེར་སོགས་རང་དང་སྐལ་བ་མཉམ་པའི་སློབ་མ་དག་ལ་ཕན་པའི་བསམ་པས་རང་གི་བགྲང་གཞི་བཅུ་ཕྲག་གཉིས་སུ་སོན་པ་རྣམ་བྱུང་ས་ཕོ་འབྲུག་ལོའི་ནག་པ་ཟླ་བ་གཉིས་བརྩེགས་ཀྱི་རྟིང་མའི་མར་ངོའི་ཚེས་བཅུ་ལ་དཔལ་ས་སྐྱའི་གཞི་ཐོག་བླ་བྲང་གི་ཡང་སྟེང་གཡབ་རིང་ཉི་འོད་འཁྱིལ་པར་ལེགས་པར་སྦྱར་བའི་ཡི་གེ་པ་ནི་གསོ་འཛིན་པ་བསོད་ནམས་འོད་ཟེར་གྱིས་ལེགས་པར་བགྱིས་པ་འདིས་ཀྱང་བསྟན་པ་རིན་པོ་ཆེ་དང་། སེམས་ཅན་ཀུན་ལ་ཕན་བདེ་རྒྱ་ཆེན་པོ་འབྱུང་བའི་རྒྱུར་གྱུར་ཅིག དྷརྨ་ཨུ་ད་ཡ་མ་རུ་སརྦ་ཛ་ག་ཏཾ། བཀྲ་ཤིས་དཔལ་གྱི་གཟི་འོད་ཕྱོགས་དུས་ཀུན་ཏུ་འབར་གྱུར་ཅིག། །། PAGE * MERGEFORMAT 2 ཀུན་དགའ་བློ་གྲོས། དཔལ་རྡོ་རྗེ་གཞོན་ནུའི་སྦྱིན་སྲེག་གི་ཆོ་ག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
