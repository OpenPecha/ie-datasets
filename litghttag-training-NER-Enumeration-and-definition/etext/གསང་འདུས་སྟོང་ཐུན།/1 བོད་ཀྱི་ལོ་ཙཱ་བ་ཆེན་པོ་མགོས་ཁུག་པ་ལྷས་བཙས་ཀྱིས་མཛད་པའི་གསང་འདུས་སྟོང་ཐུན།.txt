གསང་འདུས་སྟོང་ཐུན། ༼ས་སྐྱ་རྒྱལ་ཡོངས་གསུང་རབ་སློབ་གཉེར་ཁང་གི་གློག་ཀླད་པར་མ།༽
པོད ༡
བོད་ཀྱི་ལོ་ཙཱ་བ་ཆེན་པོ་མགོས་ཁུག་པ་ལྷས་བཙས་ཀྱིས་མཛད་པའི་གསང་འདུས་སྟོང་ཐུན།
༄༅། །བོད་ཀྱི་ལོ་ཙཱ་བ་ཆེན་པོ་མགོས་ཁུག་པ་ལྷས་བཙས་ཀྱིས་མཛད་པའི་གསང་འདུས་སྟོང་ཐུན་བཞུགས་སོ།། ཨོཾ་སྭ་སྟི། རྒྱལ་བའི་ཆོས་ལ་མངའ་བརྙེས་བདག་གི་བླ་མ་བཟང་པོ་དཔལ། ། གཉིས་མེད་མཚན་དཔེའི་སྤྲས་པ་རྣམ་འབར་བརྒྱ་ཕྲག་བཞི་ཡི་ལྷ། ། དེ་ཡིས་གསུང་རབ་རྒྱུད་རྒྱལ་བཏབ་ཅིང་འགྲེལ་མཛད་པ། ། ཡབ་སྲས་རྣམ་ལྡན་དྲི་མེད་གཞུང་ལུགས་བཅས་པ་རྒྱལ་རྒྱུར་ཅིག ། རྒྱུད་རྒྱལ་གསང་བ་འདུས་པ་ཡི། ། ཀླུ་སྒྲུབ་ཡབ་སྲས་ལྔས་གསུངས་པའི། ། བརྗོད་བྱ་རྣམ་པ་དྲུག་ཏུ་བཤད། ། བླ་མས་ལེགས་གསུང་བྲི་བར་བྱ། །
དེ་ལ་རྒྱུད་ཀྱི་རྒྱལ་པོ་གསང་བ་འདུས་པ་ཉི་ཟླ་ལྟར་གྲགས་པའི་རྒྱུད་འདི་ལ་འཕགས་པ་ཡབ་སྲས་ཀྱི་དགོངས་པས་ཆོས་རྣམ་པ་གཉིས་སུ་བཞེད་དེ། དངོས་པོ་ཡང་དག་པའི་དབང་དུ་བྱས་པ་དང་། གནས་སྐབས་ཀྱི་ཁྱད་པར་ཐོབ་པའི་དབང་དུ་བྱས་པའོ། ། དང་པོ་ལ་བཤད་དུ་མེད་དེ་ཐམས་ཅད་གཉིས་མེད་ཀྱི་རང་བཞིན་ཡིན་པས་སོ། ། དེ་སྐད་དུ་ཡང་སྤྱོད་བསྡུས་ལས། འདི་ལ་བདེན་པ་གཉིས་སུ་མེད་པས་རྒྱུ་དང་འབྲས་བུ་དག་ཀྱང་གཉིས་སུ་མེད་པ་ཡིན་ལ་རྒྱུ་དང་འབྲས་བུ་གཉིས་སུ་མེད་པས་ཐོབ་པ་དང་ཐོབ་པར་བྱ་བ་དག་ཀྱང་གཉིས་སུ་མེད་པ་ཡིན་ནོ། ། ཞེས་པ་དང་། རྩ་བའི་རྒྱུད་ལས་ཀྱང་དངོས་པོ་མེད་པས་སྒོམ་པ་མེད། ། བསྒོམ་པར་བྱ་བ་བསྒོམ་པ་མེན། ། དེ་ལྟར་དངོས་པོ་དངོས་མེད་པས། །
སྒོམ་པ་དམིགས་སུ་མེད་པའོ། ། ཞེས་དང་། རྡོ་རྗེ་ཕྲེང་བ་ལས་ཀྱང་། ངག་གི་ལམ་ཀྱི་སྤྱོད་ཡུལ་འདས། ། ལྷན་ཅིག་སྐྱེས་པ་བདུད་རྩིའི་རོ། ། བཅོམ་ལྡན་འདས་ཀྱིས་དགྱེས་མཉམ་བལྟར། ། ཞེས་དང་། ། ཀྱཻ་རྡོ་རྗེ་ལས་ཀྱང་། སྤྲོས་པ་མེད་པའི་རང་བཞིན་ལ། ། ལྷ་དང་སྔགས་ནི་ཡང་དག་གནས། །
ཞེས་སོ། ། གནས་སྐབས་ཀྱི་ཁྱད་པར་ཐོབ་པ་ལ་བསྟན་དུ་ཡོད་དེ། དེ་ཡང་སྤྱོད་བསྡུས་ལས། འོན་ཀྱང་གནས་སྐབས་ཀྱི་ཁྱད་པར་ཐོག་པ་ནི། རྒྱུ་དང་འབྲས་བུ་དག་ཀྱང་འཇིག་རྟེན་དུ་སྣང་སྟེ། གཞན་དུ་ན་རྒྱུ་མེད་པའི་ཉེས་པར་ཐལ་བར་འགྲུལ་བས་སོ། ། ཞེས་སོ། ། དེ་ལ་བཤད་ན་གསུམ་སྟེ། བརྗོད་བྱ་དང་། རྗོད་བྱེད་དང་།
བརྗོད་བྱ་རྗོད་བྱེད་ཀྱི་འབྲེལ་སྦྱར་རོ། ། དེ་སྐད་དུ་ཡང་། སངས་རྒྱས་རྣམས་ཀྱིས་བསྟན་པའི་ཆོས། ། བརྗོད་བྱ་དང་ནི་བརྗོད་བྱེད་དོ། ། ཞེས་པ་དང་། ། མདོ་སྡེ་རྒྱན་ལས་ཀྱང་། ཆོས་ཀྱང་དེ་བཞིན་གཉིས་སུ་གནས། ། དོན་དང་ཡི་གེར་ཤེས་པར་བྱ། ། ཞེས་པས་སོ། ། དེ་ལ་བརྗོད་བྱའི་དོན་ལ་དྲུག་སྟེ།
རྒྱུད་ལ་འཇུག་པར་བྱེད་པའི་རྟེན་གྱི་གང་ཟག་དང་། དེ་ཤེས་ཤིང་གཞི་བསྒྱུར་བར་བྱ་བ་སྦྱང་གཞི་རང་གཞན་གྱི་ཆོས་དང་། སྤང་བྱ་མི་མཐུན་པ་ལམ་གྱི་དྲི་མ་དང་། ། དམིགས་པར་བྱ་བའི་ཡུལ་དང་། ། ཉམས་སུ་ལེན་པའི་ཐབས་དང་། ། མཐར་ཕྱིན་པའི་འབྲས་བུ་སྟེ། མདོར་ན་རྟེན་གྱི་གང་ཟག་འདིས་དགོས་པ་སྦྱང་གཞི་རང་བཞིན་གྱི་ཆོས་བསྒྱུར་ཞིང་སྤང་བྱ་རྟོག་པ་སྤོང་བའི་ཆེད་དུ་དམིགས་པ་ཡུལ་དྲུག་པ་རྡོ་རྗེ་འཆང་ལ་དམིགས་ནས་ལམ་སྨིན་ལམ་གྲོལ་ལམ་གཉིས་ཉམས་སུ་བླངས་བར་འབྲས་བུ་དངོས་གྲུབ་རབ་འབྲིང་ཐ་གསུམ་ཐོབ་པ་ནི་སྤྱིའི་བསྡུས་པའི་དོན་ནོ། ། དེ་རེ་རེ་ནས་ཀྱང་བཤད་པར་བྱའོ། ། དེ་ལ་གང་ཟག་ལ་གཉིས་ཏེ། བདག་ཏུ་ལྟ་བ་ཅན་དང་།
བདག་མེད་པར་ལྟ་བ་ཅན་ནོ། ། དང་པོ་ནི་ཕྱི་རོལ་མུ་སྟེགས་པའི་གང་ཟག་སྟེ། དེ་ནི་གསང་བ་འདུས་པའི་དངོས་ཀྱི་རྟེན་གྱི་གང་ཟག་མ་ཡིན་ཡང་སྤང་བྱ་ཕྱོགས་སྔ་མར་ཚིག་གིས་གཟུང་སྟེ། དེ་སྐད་དུ་ཡང་ལེའུ་བཅུ་བདུན་པ་ལས། ད་ནི་ཚངས་པ་དང་། ཁྱབ་འཇུག་དང་། དྲག་པོའི་དམ་ཚིག་སྟོན་ཏོ། ། ཞེས་པ་ལ་སོགས་པས་དེའི་གང་ཟག་ཤུགས་ལ་ཚིག་གིས་གཟུང་ངོ་། ། བདག་མེད་ཀྱི་རྟེན་པ་གཉིས་ཏེ། ཐེག་པ་ཆེ་ཆུང་གིའོ། །
ཆུང་ངུའི་གང་ཟག་ལ་གཉིས་ཏེ། ཉན་ཐོས་དང་། རང་རྒྱལ་བའོ། ། ཉན་ཐོས་ཀྱི་གང་ཟག་ནི་དང་པོ་ནས་རིགས་དམན་པའི་གནད་ཀས་དབང་པོ་རྟུལ་པས་གང་ཟག་གི་བདག་རྟག་པ་གཅིག་པུ་མེད་པའི་ཆོས་ཀྱི་བདག་གཟུང་འཛིན་དངོས་པོ་ལ་ཡོད་ཅིང་རང་གི་དོན་ཙམ་དོན་དུ་གཉེར་བའོ། ། ལེའུ་བཅུ་པ་ལས། དགེ་བ་བཅུའི་ལས་ཀྱི་ལམ། བྱེད་པ་ཡེ་ཤེས་སྤངས་པའོ། ། ཞེས་སོ། ། རང་རྒྱལ་བའི་རྟེན་གྱི་གང་ཟག་ནི་རེ་བས་རིགས་ཅུང་ཟད་བཟང་བས་དབང་པོ་རྣོ་བས་གཅིག་པུར་གནས་པར་དགའ་ལ། ལྟ་བ་ནི་གང་ཟག་ལ་བདག་མེད་པའི་རྟེན་དུ་ཆོས་ཀྱི་བདག་གི་ཕྱོགས་གཅིག་གཟུང་བ་རང་བཞིན་མེད་པ་ལ་མོས་པའོ། །
འབྲས་བུ་མངོན་དུ་བྱེད་ཀར་སློབ་དཔོན་ལ་མི་ལྟོས་པའོ། ། འབྲས་བུ་ཐོབ་ནས་ཀྱང་སྒྲ་མེད་པར་ལུས་ཀྱི་རྫུ་འཕྲུལ་ཡ་མ་ཟུང་གིས་ཆོས་སྟོན་པའོ། ། རྒྱུད་ལས། འདི་དག་ལུས་ཀྱིས་སྟོན་པ་སྟེ། ། རྡོ་རྗེ་སྐུ་ལ་རབ་ཏུ་གནས། ། དམ་ཚིག་འདི་ནི་རྨད་པོ་ཆེ། ། ཞེས་པས་སོ། ། ཐེག་པ་ཆེན་པོའི་གང་ཟག་ལ་གཉིས་ཏེ། འདོད་ཆགས་དང་བྲལ་བ་དང་། བཅས་པའོ། །
དང་པོ་ནི་ལམ་རིང་བ་དང་རྒྱ་ཆེ་བ་ལ་མོས་ཤིང་ཉོན་མོངས་པའི་གཉེན་པོ་འདོད་ཆགས་དང་བྲལ་བའོ། ། དེ་རྣམས་ནི་འདུས་པར་དངོས་ཀྱི་གང་ཟག་མ་ཡིན་ཡང་གསང་འདུས་སུ་ཆོས་ཀྱི་སྒོ་མོ་བརྒྱད་ཁྲི་བཞི་སྟོང་འདུས་པ་ཕྱོགས་སྔ་མར་ཚིག་གིས་བཟུང་པའོ། ། དེ་སྐད་དུ་རྒྱན་ལས། མི་ཡི་སྐྱེ་བར་འཁྲུངས་པ་ནི། ། རྒྱུད་ཅེས་བྱ་བ་ཡིན་པར་བརྗོད། བཙུན་མོའི་འཁོར་གྱི་ནང་ནས་ནི། ། ངེས་པར་བྱུང་པ་གླེང་གཞི་ཡིན། ། འདུལ་ལས་སྡོམ་པ་བསྟན་པ་ནི། ། ངེས་པའི་ཚིག་ཅེས་བརྗོད་པ་སྟེ། ། འབྲས་བུ་འདོད་པས་ཆོས་སྤྱོད་པ། །
འདི་ནི་རྒྱུ་ཞེས་བརྗོད་པ་སྟེ། ། འདི་དག་འདོད་ཆགས་བྲལ་ཆོས་ཀྱི། ། ཚུལ་ནི་རྣམ་པ་བཞིར་འདོད་དོ། ། ཞེས་པ་དང་། ། ཐུབ་པ་ཆེན་པོས་ཆོས་ཕུང་པོ། ། བརྒྱད་ཁྲི་བཞི་སྟོང་གསུངས་པ་ལས། ། དཔལ་ལྡན་འདུས་འདི་སྣོད་ཡིན་ཏེ། ། ཞེས་གསུངས་སོ། ། འདོད་ཆགས་དང་བཅས་པའི་རྟེན་གྱི་གང་ཟག་ནི། ཉོན་མོངས་པ་དང་གཉེན་པོའི་འདོད་ཆགས་དང་བཅས་པའོ། །
ཉོན་མོངས་པའི་འདོད་ཆགས་དང་བཅས་པ་ནི་བཞི་སྟེ། བལྟ་བས་ངོམས་པ་ནི་བྱ་བའི་རྒྱུད་ཀྱི་གང་ཟག་གོ ། དེ་སྐད་དུ། བསམ་གཏན་ཕྱི་མ་ལས། རིགས་ཀྱི་ཁྲོ་མོ་མང་པོ་དག ། རྒྱལ་བའི་སྐུ་ལ་མངོན་ཕྱོགས་བྱེད། ། ཅེས་གསུངས་སོ། ། རྒད་པས་ངོམས་པ་ནི་སྤྱོད་པའི་རྒྱུད་ཀྱི་གང་ཟག་སྟེ། ། དེ་སྐད་དུ་རྣམ་སྣང་མངོན་བྱང་ལས། རྒྱལ་མཆོག་གཙོ་བོ་གསེར་གྱི་མདོག་ཏུ་སྣང་། །
བཞིན་ནི་ཡུད་ཙམ་འཛུམ་པ་བྲི་བར་བྱ། ། ཞེས་སོགས། ། འཁྱུད་པས་ངོམས་པ་ནི་རྣལ་འབྱོར་གྱི་རྒྱུད་ཀྱི་གང་ཟག་སྟེ། རྡོ་རྗེ་རྩེ་མོ་ལས། བུ་མོ་སྡུག་དང་ལྷན་ཅིག་ཏུ། དཔུང་པ་དམ་དུ་བསྡམས་པས་གནས། ། ཞེས་གསུངས་སོ། ། དབང་པོ་གཉིས་སྦྱོར་གྱིས་ངོམས་པའི་གང་ཟག་ནི་རྣལ་འབྱོར་ཆེན་པོའི་གང་ཟག་སྟེ། ། དེ་ཡང་ལེའུ་བཅུ་ལས། དབང་པོ་གཉིས་ཀྱི་སྦྱོར་བ་ཡིས། །
དངོས་པོ་ཐམས་ཅད་རྟག་པར་བྱ། ། ཞེས་པ་དང་། རྡོ་རྗེ་ཕྲེང་བ་ལས། རྡོ་རྗེ་པདྨ་མཉམ་སྦྱོར་བ། ། ཡེ་ཤེས་གསུམ་གྱི་ཆ་རིག་པ། ། བློ་ལ་གོས་དང་མ་གོས་པ། ། དེར་ནི་བདེ་བར་རྟག་ཏུ་གནས། ། ཞེས་གསུངས་པས་སོ། ། གཉེན་པོའི་འདོད་ཆགས་ནི་གུས་པས་སློབ་དཔོན་ལ་ཆགས་པ་དང་། སྙིང་རྗེས་སེམས་ཅན་ལ་ཆགས་པ་དང་།
དད་པས་ལྷ་ལ་ཆགས་པ་དང་། ཡེ་ཤེས་གསུམ་གྱི་ཆག་པ་དང་ཡེ་ཤེས་ཆོས་ཉིད་ལ་ཆགས་པའོ། ། དེ་ཡང་རྒྱན་ལས། གང་གི་དོན་དུ་འདི་ཉིད་མཛད། ། སྐྱེ་བོ་འདོད་ཆགས་ཅན་དོན་དུ། ཞེས་གསུངས་པས་སོ། ། དེ་ལྟར་ན་རྒྱུད་གསུམ་གྱི་གང་ཟག་ནི་གསུམ་པོར་འདུས་ལ། དངོས་ཀྱི་གང་ཟག་མ་ཡིན་ཡང་རྒྱུད་སྡེ་བཞི་ཡང་རྒྱུད་རྒྱལ་ཉིད་དུ་འདུས་པས་ཕྱོགས་སྔ་མར་ཚིག་གིས་བཟུང་པའོ། ། དེ་སྐད་དུ་ཡང་རིམ་ལྔ་ལས། རྒྱུད་སྡེ་བཞིའི་དགོངས་པ་ཤེས་པས་ཞེས་གསུངས་སོ། །
དེ་ལ་འདིའི་དངོས་ཀྱི་གང་ཟག་ནི་དབང་པོ་གཉིས་སྦྱོར་གྱིས་ངོམས་པའོ། ། དེ་ཡང་ཤེས་རབ་ལ་དགའ་བ་དབང་པོ་བརྟུལ་པོ་དང་། ཐབས་ལ་དགའ་བ་དབང་པོ་རྣོན་པོའོ། ། དེ་ལ་ཤེས་རབ་ལ་དགའ་བ་ནི་རྣལ་འབྱོར་མ་རྒྱུད་ཀྱི་གང་ཟག་སྟེ། ད་ལྟའི་ཉམས་མྱོང་གི་སྒོ་ནས་སེམས་གནས་པ་ཙམ་དོན་དུ་གཉེར་ཏེ་ཟུང་འཇུག་མི་སློབ་པའི་ཐམས་ཅད་མཁྱེན་པ་མ་ཐོབ་པའི་བར་གྱི་ལམ་གྱི་གནས་སྐབས་ཐམས་ཅད་ཀྱི་ཡེ་ཤེས་འཆར་ལུགས་དང་སྤང་བྱ་སྤོང་བའི་རིམ་པ་རྒྱ་ཆེན་པོ་ལ་མི་མོས་པས་ན་དབང་པོ་རྟུལ་པོ་ཡིན་ལ། འདིའི་གང་ཟག་ནི་དེ་ལྟ་བུ་མ་མོས་པས་ན་ཐབས་ལ་དགའ་བ་དང་དབང་པོ་རྣོན་པོའོ། ། དེ་ལ་བཞི་སྟེ། གང་ཟག་གི་ངོ་བོ་དང་། དབྱེ་བ་དང་། མཚན་ཉིད་དང་།
ངེས་ཚིག་གོ ། ངོ་བོ་ནི་ཉེར་ལེན་གྱི་ཕུང་པོ་ལྔས་བསྡུས་པའི་རང་བཞིན་ཉི་ཤུ་རྩ་ལྔའི་རྒྱུན་ནོ། ། དེ་སྐད་དུ། རྒྱུན་ལ་གང་ཟག་ཅེས་བྱ་སྟེ་མཚན་ཉིད་འཛིན་ལ་ཆོས་ཞེས་བྱ། ། ཞེས་སོ། ། དབྱེ་བ་ལ་བསྡུས་ཏེ་དབྱེ་བ་དང་། རྒྱས་པར་དབྱེ་བའོ། ། དང་པོ་ལ་གཉིས་ཏེ། ཚོགས་བཤད་མི་མཁས་པའི་གང་ཟག་དང་། སློབ་མ་ལ་བཤད་པ་མཁས་པའོ། །
དེ་སྐད་དུ་རྒྱན་ལས། ཨུཏྤ་ལ་དང་པད་དཀར་དང་། ། པདྨ་ཙན་དན་ཉིད་དག་སྟེ། ། གང་ཟག་བཞི་པོ་འདི་དག་ཉིད། ། ཚོགས་ལ་བཤད་པའི་གང་ཟག་གོ ། རྫོགས་པའི་རིམ་པའི་སྐལ་ལྡན་ཞིང་། ། རྟག་ཏུ་སྤྱོད་པས་རྣམས་བརྒྱན་པ། འདི་ནི་རིན་ཆེན་གང་ཟག་སྟེ། ། སློབ་མ་ལ་བཤད་སྣོད་ཡིན་ནོ། ། ཞེས་སོ་རྒྱས་པ་ལ་ལྔ་སྟེ།
ཨུཏྤ་ལ་ལྟ་བུ་ལ་སོགས་པའོ། ། དེ་སྐད་དུ་ཡང་དེ་ཉིད་ལས། ། རྣམ་པ་ཀུན་ཏུ་ཉན་འདོད་པའི། ། འཇིག་རྟེན་ངེས་པར་འགྱུར་བ་ཡི། ། བློ་ཡི་རྣམ་པ་དཔག་མེད་ལས། ། གང་ཟག་རྣམ་པ་ལྔར་འདོད་དོ། ། ཨུཏྤ་ལ་དང་པད་དཀར་དང་། ། པདྨ་ཙན་དན་རིན་པོ་ཆེ། ། རང་བཞིན་ཐ་དད་མིང་གི་ཏེ། ། ཐམས་ཅད་མཁྱེན་པས་གསུངས་པ་ཡིན། །
ཞེས་པས་སོ། ། མཚན་ཉིད་ནི་སྤྱི་དང་བྱེ་བྲག་གོ ། སྤྱི་ནི་འདོད་ཆགས་ཅན་གྱི་གང་ཟག་གོ ། དེ་སྐད་དུ་ཡང་རྒྱན་ལས། གང་གི་དོན་དུ་འདི་ཉིད་མཛད། ། སྐྱེ་བོ་འདོད་ཆགས་ཅན་དོན་དུ། ། ཞེས་སོ། ། བྱེ་བྲག་ལ་སོ་སོའི་མཚན་ཉིད་དང་ཉན་བཤད་དུ་རུང་མི་རུང་གི་མཚན་ཉིད་དོ། ། སོ་སོའི་མཚན་ཉིད་བྱེ་བྲག་ཏུ་ཕྱེ་སྟེ་བཤད་ན། ། ཨུཏྤ་ལ་ལྟ་བུ་ལ་ཆོས་གསུམ་སྟེ། །
ཐོས་པ་མང་ཞིང་ཐོས་དུས་སུ་གོ་བ་དང་། ། ཅུང་ཞིག་ན་བརྗེད་པར་འགྱུར་བ་དང་། ། མ་བརྗེད་ཀྱི་བར་དུ་གཞན་ལ་སྟོན་ནུས་པའོ། ། དེ་ཡང་རྒྱན་ལས། དེ་ནི་མ་ལུས་ཐོས་འགྱུར་ལ། ། འཛིན་པ་ལ་ནི་རྣམ་པར་མཁས། ། སྐད་ཅིག་གིས་ནི་བརྗེད་འགྱུར་བ། ། ཨུཏྤལ་ཞེས་བྱའི་གང་ཟག་གོ ། ཞེས་སོ། ། པད་དཀར་ལྟ་བུའི་གང་ཟག་གི་མཚན་ཉིད་ལ་གསུམ་སྟེ།
ཐོས་པ་མང་ཞིང་ཐོས་དུས་སུ་གོ་བ་དང་། དེ་ཉིད་ཀྱི་དོན་ལ་བརྗེད་པ་མེད་པ་དང་། གཞན་ལ་ལེགས་པར་སྟོན་མི་ནུས་པའོ། ། དེ་ཡང་རྒྱན་ལས། གཟུང་བྱ་མང་དུ་ཐོས་གྱུར་ཀྱང་། སྟོན་པ་ཡི་ནི་ནུས་མེད་པ། ། བུམ་པའི་རས་བལ་ས་བོན་འདྲ། ། པད་དཀར་ཞེས་བྱའི་གང་ཟག་གོ ། ཞེས་སོ། ། པདྨ་དམར་པོ་ལྟ་བུ་ལ་བཞི་སྟེ།
དད་པ་ཆེ་ཞིང་ཀུན་གྱི་ཡིད་དུ་འོང་བ་དང་། སྙིང་རྗེ་ཆེ་བ་དང་། ཐོས་པ་ཆེ་ཞིང་ཐོས་དུས་སུ་གོ་བ་དང་། སྐད་ཅིག་གིས་བརྗེད་པར་གྱུར་པའོ། ། དེ་ཡང་། དད་དང་ལྡན་ཞིང་སྙིང་རྗེར་ཤེས། ། ཐོས་ནས་བློ་ཡི་ཁ་དབྱེ་ཞིང་། ། ཚིགས་མེད་འོད་མ་བཞིན་འཛག་པ། པདྨར་ཞེས་བྱའི་གང་ཟག་གོ ། ཞེས་སོ། །
ཙན་དན་ལྟ་བུ་ལ་ཆོས་ལྔ་སྟེ། ཐོས་པ་ཆུང་བ་དང་། ང་རྒྱལ་ཆེ་བ་དང་། དོན་གྱི་ཙ་བ་མེད་པ་དང་། ཚིག་གི་སྤྲོས་པ་མང་བ་དང་། ། སློབ་མ་ལ་ལེགས་པར་སྟོན་མི་ནུས་པས་རྗེས་སུ་གཟུང་དུ་མེད་པའོ། ། དེ་ཡང་ཐོས་པ་ཆུང་ཞིང་ང་རྒྱལ་ལྡན། ། རྩ་བ་མེད་པར་མང་དུ་སྨྲ། ། རྗེས་སུ་བཟུང་བར་མི་ནུས་པ། ། ཙན་དན་ཞེས་བྱའི་གང་ཟག་གོ །
ཞེས་སོ། ། རིན་པོ་ཆེ་ལྟ་བུ་ལ་བདུན་ཏེ། སྡོམ་པ་གསུམ་དང་ལྡན་ཞིང་རང་བཞིན་གྱི་ཚུལ་ཁྲིམས་རྣམ་པར་དག་པ་དང་། མཁས་པས་གཞན་ལ་ཕན་འདོགས་པ་དང་། སྒྲིན་པས་གཞན་ལ་གནོད་པ་མི་བྱེད་པ་དང་། ཤེས་རབ་ཆེ་བས་ཆོས་ཐམས་ཅད་ཀྱི་སྤྱི་དང་རང་གི་མཚན་ཉིད་ཤེས་པ་དང་། རྒྱུད་མི་འགྱུར་བས་དགོས་པ་དང་བྱ་བའི་དོན་ཐམས་ཅད་མཐར་ཕྱིན་པ་དང་། ཐོས་པ་ཆེ་བས་སྡེ་སྣོད་མཐའ་དག་གི་དོན་ཤེས་པ་དང་། བློ་གསལ་པས་གཞན་འདོད་པའི་ཆོས་ཐམས་ཅད་ལེགས་པར་སྟོན་ནུས་པའོ། ། དེ་ཡང་།
ཚུལ་ཁྲིམས་དག་ཅིང་མཁས་ལ་སྒྲིན། ། ཤེས་རབ་ལྡན་ཞིང་རྒྱུད་གཅིག་ལ། ། ཐོས་ནས་ལེགས་པར་སྟོན་པ་ནི། ། རིན་ཆེན་ཞེས་བྱའི་གང་ཟག་གོ ། ཞེས་སོ། ། ཉན་བཤད་དུ་རུང་མི་རུང་གི་མཚན་ཉིད་ལ་ལྔ་སྟེ། ཨུཏྤལ་ལྟ་བུ་འཆད་པ་པོར་རུང་། པད་དཀར་ལྟ་བུ་སྒྲུབ་པ་པོར་རུང་། པདྨར་ལྟ་བུ་ཉན་པ་པོར་རུང་། ཙན་དན་ལྟ་བུ་ཐམས་ཅད་དུ་མི་རུང་།
རིན་པོ་ཆེ་ལྟ་བུ་ཐམས་ཅད་དུ་རུང་བའོ། ། དེས་ཚིག་ནི་སོ་སོ་ནས་དབྱེ་སྟེ། ཅིའི་ཕྱིར་ཨུཏྤལ་ལྟ་བུ་ཞེ་ན། མེ་ཏོག་ཨུཏྤལ་དང་འདྲ་བས་སོ། ། འདྲ་ཆོས་གང་གིས་འདྲ་ན། ཨུཏྤལ་ལ་ཆོས་གསུམ་སྟེ། ཆེ་ཞིང་རྩི་མང་བ་དང་། ཉིན་ཤར་བས་ཁ་ཕྱེ་ཞིང་བུང་བ་ལ་སོགས་པས་རྩི་བླང་བར་ནུས་པ་དང་། ། རྩི་དེ་ཉིད་འཛག་རྐྱེན་པའོ། ། ཅིའི་ཕྱིར་པད་དཀར་ལྟ་བུ་ཞེ་ན།
མེ་ཏོག་པད་དཀར་དང་འདྲ་བས་སོ། ། དེ་ལ་འདྲ་ཆོས་གསུམ་སྟེ། མེ་ཏོག་ཆེ་ཞིང་རྩི་མང་བ་དང་། རྩི་དེ་ཉིད་མི་འཛག་པ་དང་། ཉི་མས་དྲོས་ནས་བུང་བ་ལ་སོགས་པས་བླང་བར་མི་ནུས་པའོ། ། ཅིའི་ཕྱིར་པདྨར་ལྟ་བུ་ཞེ་ན། མེ་ཏོག་པདྨར་དང་འདྲ་བས་སོ། ། དེ་ལ་འདྲ་ཆོས་བཞི་སྟེ། ཁ་དོག་དམར་བ་དང་། ཀུན་གྱི་ཡིད་དུ་འོང་བ་དང་།
ཉི་མ་ཤར་བས་ཁ་ཕྱེ་ཞིང་རྩི་མང་བ་དང་། ཚིགས་མེད་པའི་འོད་མ་བཞིན་དུ་སྐད་ཅིག་ལ་འཛག་པས་སོ། ། ཅིའི་ཕྱིར་ཙན་དན་ལྟ་བུ་ཞེ་ན། ཙན་དན་སྤྲུལ་གྱི་སྙིང་པོ་དང་འདྲ་བས་སོ། ། དེ་ལ་ཆོས་ལྔ་སྟེ། དངོས་པོ་ཆུང་བ་དང་། དྲི་ཆེ་བ་དང་། རྩ་བ་ངན་པ་དང་། ཡན་ལག་མང་བ་དང་། སྦྲུལ་གྱིས་དཀྲིས་ནས་གཞན་གྱིས་བླང་བར་མི་ནུས་པའོ། །
ཅིའི་ཕྱིར་རིན་པོ་ཆེ་ལྟ་བུ་ཞེ་ན། ཡིད་བཞིན་གྱི་ནོར་བུ་རིན་པོ་ཆེ་དང་འདྲ་བས་སོ། ། དེ་ལ་འདྲ་ཆོས་བདུན་ཏེ། རང་བཞིན་གྱིས་དག་པ་དང་། སེམས་ཅན་ཀུན་གྱི་དགོས་འདོད་སྐོང་བ་དང་། སྦྱོར་བ་དང་རང་བཞིན་མི་འགྱུར་བ་དང་། ཀུན་གྱི་ཡིད་དུ་འོང་བ་དང་། གཞན་ལ་ཕན་འདོག་པ་དང་། གཞན་ལ་གནོད་པ་མི་བྱེད་པ་དང་། དགོས་འདོད་དེ་སྒྱུ་མའི་རྟ་གླང་ལྟ་བུ་མ་ཡིན་པར་ཀུན་ལ་ཕན་འདོགས་ནུས་པའོ། །
རྟེན་གྱི་གང་ཟག་གི་སྡོམ་གྱི་ཚིགས་སུ་བཅད་པ། བདག་དང་བདག་མེད་ལྟ་བ་ཡིན། ། གང་ཟག་གཉིས་པོ་གཉིས་ལ་ཡང་། ། ཉན་ཐོས་རང་རྒྱལ་གཉིས་ཀྱི་ཐེག ། ཆུང་དང་ཆེན་པོ་འདི་ཡང་གཉིས། ། ཆགས་བྲལ་དང་ནི་ཆགས་བཅས་སོ། ། འདི་ལ་བལྟས་དང་རྒོད་པ་དང་། ། འཁྱུད་དང་དབང་པོ་གཉིས་སྦྱོར་གྱིས། ། ངོམས་པའི་གང་ཟག་རྣམ་བཞི་ལས། ། ཐ་མ་དེ་ཡང་ཐབས་ལ་མོས། །
དེ་ལ་བཞི་སྟེ་ངོ་བོ་དང་། ། བསྡུས་རྒྱས་གཉིས་ཀྱི་དབྱེར་བ་དང་། ། སྤྱི་དང་སོ་སོའི་མཚན་ཉིད་དང་། ། སྣོད་རུང་གསུམ་གྱི་མཚན་ཉིད་དང་། ། སྒྲ་འཇུག་པ་ཡི་རྒྱུ་མཚན་ནོ། ། ད་ནི་གཉིས་པ་ཤེས་ཤིང་གཞི་བསྒྱུར་བ་སྦྱང་གཞི་རང་བཞིན་གྱི་ཆོས་རྒྱས་པར་དབྱེ་སྟེ། དེ་ལ་གཉིས་ཏེ། བསྐྱེད་རིམ་དང་རྫོགས་རིམ་གྱི་སྦྱང་བཞིའོ། ། དེ་སྐད་དུ་ཡང་། ཡེ་ཤེས་རྡོ་རྗེ་ཀུན་ལས་བཏུས་པ་ལས།
སྐྱེ་བ་ཀུན་རྫོབ་བདེན་པ་ཞེས་བྱ་སྟེ། ། འཆི་བ་ཡང་ནི་དོན་དམ་བདེན་པ་ཡིན། ། བདེན་གཉིས་འདི་ལ་རྣམ་པར་ངེས་བྱས་ནས། ། བཤད་པ་གཉིས་ཀྱི་དབྱེ་བ་གསུངས་པ་ཡིན། ། ཞེས་སོ། ། རྒྱུད་ལས་ཀྱང་། དངོས་པོ་རྣམས་ཀྱི་ངོ་བོ་ལ། ། ཞེན་ཙམ་བཟློག་གི་སྣང་མི་སྤོང་། ། ཞེས་པས་དེ་ལ་དང་པོ་སྐྱེ་བ་ཀུན་རྫོབ་ཀྱི་བདེན་པ་ཞེས་བྱ་བ་ཆོས་གཞན་ལས་མ་བསྟན་པ་བཤད་པར་བྱའོ། ། དེ་ཡང་ཡབ་སྲས་ཀྱི་དགོངས་པས་བསྲུང་འཁོར་ལམ་བཤད།
བཙུན་མོ་ཅན་ནི་ཕྱི་ལྕགས་རི་ཡིན་ཡང་གསུང་། ཡེ་ཤེས་སའི་ཆའི་སྦྱང་གཞི་ནི་དམྱལ་བ་ལ་སོགས་པ་ཚེ་རིང་ཤོས་པ་ལས་ཟད་པ་ནི་འཇིག་རྟེན་གཞན་དུ་སྐྱེས་ཙམ་ན་མི་གཅིག་ལ་ཆོས་ཉིད་ཀྱིས་བསམ་གཏན་ཐོབ་ནས་དེས་གཞན་དག་ལ་བསྟན་པས་ཐམས་ཅད་ཀྱིས་བསྒོམས་པས་རྒྱུ་བསམ་གཏན་གྱི་བྱེ་བྲག་གིས་འབྲས་བུ་ཚངས་རིས་ལ་སོགས་པར་སྐྱེས་ནས་བཅུད་འདི་སྟོང་པར་སོང་བ་དང་། ཉི་མ་མེའི་རང་བཞིན་ཅན་བདུན་འགྱུར་གྱིས་ཚ་བ་ཤར་ནས་སྣོད་ཀྱི་འཇིག་རྟེན་ཞིག་ནས་ནམ་མཁའི་རང་བཞིན་དུ་བྱེད་པའོ། ། དེ་སྐད་དུ་སྣམ་བཞག་ལས། འདིར་འཇིག་པ་ཐོབ་པར་གྱུར་ཅིང་འདོད་ཁམས་ཀྱི་སེམས་ཅན་ལ་སོགས་པ་གཅིག་ཀྱང་མ་ལུས་པ་གྱུར་ནས་སྣོད་ཀྱི་འཇིག་རྟེན་འབའ་ཞིག་ལུས་པ་དེའི་ཚེ། རིམ་གྱིས་ཉི་མ་བདུན་གྱི་བར་དུ་ལྷགས་པས་འཇིག་རྟེན་འདི་བསྲེགས་ཅེས་སོ། ། རྡོ་རྗེའི་སའི་སྦྱང་གཞི་ནི། སྤྱི་མཐུན་ལས་ཀྱི་རླུང་གི་དཀྱིལ་འཁོར་ལ་སོགས་པ་རིམ་གྱིས་ཆགས་པའོ། ། དེ་སྐད་དུ་སྣམ་བཞག་ལས། དེ་ནས་རྟེན་ཅིང་འབྲེལ་བར་འབྱུང་བའི་སྟོབས་ཀྱིས་རླུང་རྣམས་གཡོ་ཞེས་སོ། །
གཞལ་ཡས་ཁང་བསྐྱེད་པའི་སྦྱང་གཞི་ནི་སྤྱི་མཐུན་གྱི་ལས་ཀྱིས་རིའི་རྒྱལ་པོ་རི་རབ་དང་གསེར་གྱི་རི་བདུན་དང་། གླིང་བཞི་དང་ལྷ་དང་མི་རྣམས་ཀྱི་གཞལ་ཡས་ཁང་དང་དཔག་བསམ་གྱི་ཤིང་དང་ལྗོན་ཤིང་ལ་སོགས་པ་ཆགས་པའོ། ། དེ་ཡང་རྣམ་བཞག་ལས། གསེར་ལ་སོགས་པའི་ཚོགས་ཀྱིས་བྱས་པའི་རི་རབ་ལ་སོགས་པའི་ལྷའི་གཞལ་མེད་ཁང་དང་ཞེས་པ་ལ་སོགས་པ་གསུངས་པས་སོ། ། ལེའུ་བཅུ་གཅིག་པ་ལས་ཀྱང་། གནས་ནི་བསྒོམ་པ་སྔོན་འགྲོ་བས། ། རྡོ་རྗེ་གསུམ་བསྐྱེད་བསྒོམ་པར་བྱ། ། ཞེས་སོ། ། ལྷག་མོས་རབ་རྫོགས་སུ་བསྐྱེད་པའི་སྦྱང་བཞི་ནི་སྣོད་ཆགས་པའི་རྗེས་ལ་བསམས་གཏན་བཞི་པའི་ལྷ་ཡེ་ཤེས་ཀྱི་རུས་འཇའ་ཚོན་ལྟ་བུ་འཛམ་བུའི་གླིང་དུ་འབབ་པ་སྟེ་ཚེ་ལོ་དཔག་ཏུ་མེད་པ་ཐུབ་བོ། ། ལྷག་མོས་ཀྱི་གཙོ་བོ་རྡོ་རྗེ་འཆང་གནས་པའི་སྦྱང་གཞི་ནི་ཚེ་ལོ་བརྒྱད་ཁྲི་ཕྱིན་ཙམ་ན་སྔོན་འཇིག་རྟེན་ཆགས་པའི་དུས་སུ་ཆུ་ཕར་ཡོམ་ཚུར་ཡོམ་དུ་བྱུང་བའི་ཆུའི་བཅུད་དྭངས་མ་དེ་སའི་སྟེང་ན་ཞོའི་སྤྲིས་མ་ལྟ་བུར་ས་ཞག་ཏུ་ཡོད།
དེའི་ཁ་དོག་ནི་རྒོ་མ་ཡར་མའི་ཞོ་ལྟ་དཀར་པའི་རོ་མྱངས་ཙམ་ན་སྦྲང་རྩི་མ་བསྐོལ་བ་ལྟ་བུ་སོར་དྲུག་པ་ཡོད་པ་ལ་ཐོག་མ་མེད་པ་ནས་ཁ་ཟས་ལ་གོམས་པའི་བག་ཆགས་སད་པས་ལྕེ་ཐོག་ཏུ་མྱངས། ཡང་ཡང་མྱངས་པས་ཁྱོད་ཀྱི་དེ་ཐབས་གཅིག་འདུག་ཅེས་ཀུན་གྱིས་དེ་ལྟར་བྱས་པས་འོད་ནུབ་ཅིང་ནམ་མཁའ་ལ་འཕགས་མི་ནུས། འབྱུང་བའི་ལུས་ནི་ཅུང་མ་སོང་། དེ་ནས་ཉི་ཟླ་བྱུང་ཙམ་ན་འོ་སྐོལ་ཀྱི་འོད་ཀྱི་གོང་བུ་བསྡུབ་བསྡུབ་ཕ་གི་ཡིན་ཟེར་རོ། ། དེ་ནས་ས་ཞག་སོར་བརྒྱད་པ་སྔར་བས་ཅུང་ཞན་པ་གཅིག་བྱུང་སྟེ་དེ་ཟོས་པས་ཡང་ནུབ། དེ་ནས་ལྡུམ་བུའི་ཚལ་ཁ་དོག་བྲེ་བོ་ཚད་སོར་བཞི་པ་རོ་སྔར་ལྟ་བུ་བྱུང་དེ་ཟོས་དེ་ཡང་ནུབ། དེ་ནས་འབྲས་སཱ་ལུ་ཕུབ་མ་མེད་པ་སྙིང་པོ་རེ་རེ་ལ་བྲེ་བཞི་བཞིའོ། ། ཚད་སོར་བཞི་ཡོད་པ་ཡང་བརྐམ་ཆགས་ཀྱིས་སྤྱད་པས་དེ་ཡང་ནུབ། ། དེ་ནས་ཕུབ་མས་གཡོགས་པ་བྱུང་དེ་སྤྱད་དེ་ཡང་ནུབ། དེ་ཚོ་ནུབ་རྟིང་ལ་འབྲས་ཐེ་ཙེ་བྱུང་སྟེ་ཁེབས་པར་མི་སྐྱེ་པར་འོ་སྐོལ་གྱི་ཞིང་ལྟ་བུར་སྐྱེ་བ་བྱུང་།
དེ་བྱུང་དུས་སུ་ཟས་དེ་རགས་བས་ཟས་ཀྱི་ལམ་བཤང་གཅིའི་ལམ་གཉིས་བྱུང་འབྱུང་བའི་ལུས་སུ་གྱུར་ཏོ། ། དེ་ནས་སྐྱེས་པ་བུད་མེད་ཀྱི་མཚན་མ་གཉིས་བྱུང་། མིག་ཚུགས་སུ་བལྟས་པས་ཆགས་པ་སྐྱེས་ནས་སྤྱད། ས་གཏོར་རྡོ་གཏོར་སེམས་ཅན་གྱིས་སེམས་ཅན་སུན་འབྱིན་བྱས་ཞེས་སྨད་པ་བྱུང་ངོ་ཚ་བས་སྟེང་གཡོགས་བྱས། ཟས་ཆེ་ཆུང་གིས་ཁ་དོག་སྡུག་མི་སྡུག་བྱུང་བས་ང་རྒྱལ་བྱུང་། དེ་ནས་མི་ལེ་ལོ་ཅན་ལས་ལ་ངན་བྱུང་ནས་ནང་ལེན་ནུབ་ལེན་མ་ནུས་པས་སེམས་ཅན་གྱིས་དེ་ལྟར་བྱས་པས་བརྡོད་ཤ་བྱུང་། ། དེ་ནས་ཡོངས་སུ་འཛིན་བ་ཐང་ཀལ་མུ་རྡོ་འབྲི་བ་བྱུང་། ། ཡ་གི་ཚུན་ཆད་ངའི་ཡིན་ཞེས་རི་མོ་བྲིས་པས་ད་ཙམ་ཡན་ཆད་མུ་རྡོ་བྱུང་། དེར་གཅིག་ལ་གཅིག་འཇབས་པས་མ་བྱིན་པར་ལེན་པ་བྱུང་། ། ཁྱེའུ་གཅིག་གིས་འདི་ཙུག་མི་འདོད་ཅེས་མི་བཟང་པོ་གཅིག་ལ་ཁྱོད་ཀྱིས་ཐམས་ཅད་རྐུར་མ་གཞུག
རྐུ་ན་ཆད་པས་ཆོད་ངོས་ཀྱིས་ཐོག་ཤས་དབུལ་ལོ་ཞེས་རྒྱལ་པོར་བསྐོས་པས་མང་པོས་བཀུར་པ་བྱུང་། དེའི་བུ་རྒྱལ་པོ་མཛེས་པ་བྱུང་། དེ་ལ་བུ་དགེ་བ་བྱུང་། དེ་ལ་བུ་དགེ་མཆོག་བྱུང་། དེ་ལ་བུ་གསོ་སྦྱོང་འཕགས། དེའི་སྤྱི་བོར་ཤའི་ལྦ་བའི་ནང་སྨིན་པས་རྒྱལ་པོ་སྤྱི་བོ་སྐྱེས་དང་ང་ལས་ནུ་བྱུང་། དེས་སུམ་ཅུ་རྩ་གསུམ་མན་ཆད་ལ་དབང་བྱས། དེའི་བརླ་གཡས་པ་ལ་ཤ་རྨེ་བྱུང་བ་ལ་ཁྱེའུ་མཛེས་པ་བྱུང་། གླིང་གསུམ་ལ་དབང་བྱས། དེ་ལ་བུ་ཉེ་མཛེས་གླིང་གཉིས་ལ་དབང་བྱས། །
དེའི་རྐང་པ་གཡས་པ་ནས་མཛེས་ཅན་གླིང་གཅིག་ལ་དབང་། དེའི་རྐང་པ་གཡོན་པ་ནས་མཛེས་ལྡན་འཛམ་བུའི་གླིང་ལ་དབང་བྱས། ལ་ལ་དག་སྤྱི་བོ་སྐྱེས་ཀྱི་གདུང་རྒྱུད་ལ་རྒྱལ་པོ་ལྔ་བྱུང་། དེ་མན་ཆད་ཁམས་ཀྱི་རྒྱལ་པོ་སྡེ་གྲོང་ཁྱེར་ཙམ་ལ་དབང་བྱེད་པ་བྱུང་། དེ་ནས་བཟུང་ནས་ཐ་མ་ཟས་གཙང་དོན་གྲུབ་སྒྲ་གཅན་འཛིན་གྱི་བར་དུ་བྱུང་སྟེ། དེ་ཐམས་ཅད་ལ་དགུ་འབུམ་ཉི་ཁྲི་ཆིག་སྟོང་ལྔ་བརྒྱ་སོ་གཉིས་བྱུང་ངོ་། ། དེ་ལྟར་རྒྱལ་རིགས་བྱུང་ངོ་། ། དེའི་དུས་སུ་ཡོངས་སུ་འཛིན་ནས་ནད་འབྲས་ཟུག་རྔུས་ཅི་བགྱི་ཞེས་འུ་ཅག་ཕུགས་སུ་བསྒོམ་དུ་གཤེགས་ཞེས་ཟེར་ནས་རི་ཕུགས་སུ་སོང་ནས་ཟན་དུས་སུ་གྲོང་དུ་འོང་། དེ་ནས་རྩའི་སྤྱིལ་བོར་སྒོམ་དུ་འགྲོ། གྲོང་ནི་ནང་ཡིན་པས་དེ་ལས་ཕྱི་རོལ་དགོན་པ་ཡིན་པས་ཕྱི་རོལ་ཡིན་ཏེ་སྤྲ་མན་ཞེས་པ་ཡིན།
བྲམ་ཟེ་ཞང་ཞུང་སྐད་ཡིན། དེ་ནས་དེ་ཤི་བ་དང་དེའི་བུ་ཚོས་བསམ་གཏན་བསྒོམ་པས་རིག་བྱེད་སྦྱོར་བའི་གསང་སྔགས་སྦྱར་ནས་གྲོང་དུ་འོངས་ཙམ་ན། ཨོཾ་སྭ་སྟི་ཞེས་འདོན་པས་མདུན་ན་འདོན་དུ་གྲགས། དེ་ཤི་ནས་བསམ་གཏན་དང་གསང་སྔགས་དང་རིག་བྱེད་མ་རྟོགས་པས་གྲོང་དུ་ཁང་པ་སྒོ་བཞི་པ་བྱས་པས་གྲོང་ཞེས་གྲགས་སོ། ། བྲམ་ཟེའི་རིགས་དེ་ལྟར་བྱུང་ངོ་། ། དེ་ནས་འདོད་པ་དང་བརྐམ་ཆག་ཆེ་བ་རྗེའུའི་རིགས། དེ་ནས་རིགས་ངན་པ་ཡང་བྱུང་། དེ་ནས་གཅིག་ཤི་ནས་དུད་འགྲོར་སྐྱེས། དེ་ནས་སྡིག་ཆེ་བ་གཅིག་ཤི་ནས་ཡི་དྭགས། དེ་ནས་ལས་མི་དགེ་བ་ཆེན་པོ་བྱེད་བྱེད་པ་གཅིག་ཤི་བ་དམྱལ་བ།
གླིང་བཞི་རེ་རེ་ལ་རེ་རེ་བྱུང་བ་ནི་དམྱལ་བ་ཡན་ཆད་ཆགས་སོ། ། དེ་ནས་གཟོད་ཡས་ཆགས་ནི། ལས་ཀྱི་དབང་གིས་ཚངས་པའི་ཁང་འབྱུང་ནས་དེར་ཚངས་པ་སྐྱེས། དེར་རྒྱུ་རྐྱེན་མེད་པས་གཞན་འཕྲུལ་ལ་སོགས་པའི་ཁང་བ་བྱུང་བས་འདོད་ཁམས་ལྷ་རིས་དྲུག་གི་ཁང་བར་ལྷ་རེ་བྱུང་ངོ་། ། དེ་ནས་འོད་གསལ་གྱི་ལྷ་ཚེ་ཟད་གཅིག་མིར་ཆགས་སོ། ། དེ་ནས་ངན་སོང་གསུམ་ཆགས་སོ། ། དེ་ལྟ་བཅུད་ཆགས་པས་བསྐལ་བ་བཅུ་དགུ་སྣོད་ལ་གཅིག་སྟེ་ཉི་ཤུའོ། ། དེ་སྐད་དུ་རྣམ་བཞག་ལས། བརྫུས་ཏེ་སྐྱེ་བ་གང་ཞེ་ན། སེམས་ཅན་གང་དག་དབང་པོ་མ་ཚང་བ་མེད་ཅིང་མ་རྫོགས་པ་མེད་པ་ཡན་ལག་དང་ཉིན་ལག་ཐམས་ཅད་དང་ལྡན་པ་གཅིག་ཅར་སྐྱེས་པ་སྟེ།
དེ་དག་ཀྱང་གང་ཞེ་ན། ལྷ་དང་དམྱལ་བ་དང་སྲིད་པ་བར་མ་བསྐལ་བ་དང་པོའི་མི་ཞེས་པ་ལ་སོགས་པའོ་ཞེས་པས་སོ། ། ལྷག་མོས་གཙོ་བོ་རྡོ་རྗེ་འཆང་གིས་བྱེད་པ་ལ་རྡོ་རྗེ་འཆང་ནི་དཀར་པོ་ཡིན་པ་ལས་སྔོན་པོར་བྱུང་བའི་སྦྱང་གཞི་ནི། བསྐལ་བ་དང་པོའི་ཡེ་ཤེས་ཀྱི་ལུས་ལས་འབྱུང་བའི་ལུས་སུ་འགྱུར་བས་འོད་ནུབ་པའོ། ། དེ་ཡང་རྣམ་བཞག་ལས། བསྐལ་བ་དང་པོའི་མི་རྣམས་བདུད་རྩི་ཟ་བ་ནས་ཇི་སྲིད་འབྲས་ཆེན་ཟ་བ་ཚུན་ཆད་ཀྱིས་ལུས་སྲབ་དང་ལྕེ་བ་ཉིད་ཀྱིས་ནོན་ཏེ་འོད་མི་སྣང་བར་གྱུར་ཏོ། ། ཕོ་དང་མོའི་མཚན་མ་རང་དུ་དད་ཅིང་དབྱིབས་ཀྱང་ཐ་དད་པར་གྱུར་ཅེས་པས་སོ། ། ཞལ་གསུམ་གྱི་སྦྱང་གཞི་ནི་ཕྱིའི་ཁམས་དྲུག་དང་། ནང་གི་ཁམས་དྲུག་དང་། དབང་པོའི་ཁམས་དྲུག་གོ །
དེ་ཡང་དགོངས་པ་ལུང་སྟོན་ལས། གང་ཞིག་ཕྱི་ནང་བདག་འགྱུར་དང་། ། ཞལ་གསུམ་ཡིན་ཏེ་མདོག་གསུམ་པས། ། སྦྱོར་གསུམ་དམ་ཚིགས་གསུམ་སྦྱོར་བས། ། ཞེས་སོ། ། ཕྱག་དྲུག་ནི་རྣམ་དག་སྦྱང་བ་ལས་སྦྱང་གཞི་མེད་དོ། ། ལྷག་མོས་ཀྱི་གཙོ་བོའི་ཐུགས་ཀ་ནས་ཡོད་ཟེར་ལྔ་འཕྲོས་ནས་སེམས་ཅན་གྱི་དོན་བྱེད་པའི་སྦྱང་གཞི་ནི་བསླ་བ་དང་པོ་འབྱུང་བའི་ལུས་སུ་གྲུལ་ནས་རང་དང་གཞན་གྱི་དོན་དུ་ལས་དང་བྱ་བ་བྱེད་དོ། ། དེ་ཡང་རྣམ་བཞག་ལས། ཐོག་མ་མེད་པའི་དུས་ནས་མི་ཤེས་པའི་བག་ཆགས་ཀྱི་རྒྱུན་གྱི་སྟོབས་ལས་རིམ་གྱིས་སེམས་ལས་བྱུང་བའི་ལས་དང་ཉོན་མོངས་པའི་ལས་རྣམས་ཀྱིས་མངོན་པར་ཟིལ་གྱིས་མནན་པར་གྱུར་ཏོ། ། ཞེས་པས་སོ། །
ལྷ་རྣམས་ཡབ་ཡུམ་ཁ་སྦྱོར་དང་བཅས་པའི་སྦྱང་གཞི་ནི་བསྐལ་པ་དང་པོའི་མི་འབྱུང་བའི་ལུས་སུ་གྱུར་ཏེ། ཕོ་དང་མོའི་མཚན་མ་དོད་ནས་གཅིག་ལ་གཅིག་ཆགས་ཤིང་འཁྱུད་པའོ། ། དེ་ཡང་རྣམ་བཞག་ལས། ཕོ་དང་མོའི་དབང་པོ་རབ་ཏུ་དོད་ཅིང་དབྱིབས་ཀྱང་ཐ་དད་ཅིང་དེ་དག་སྔོན་གོམས་པའི་དབང་གིས་གཅིག་ལ་གཅིག་བལྟ་ཞིང་ཕན་ཚུན་ཆགས་པའི་སེམས་སྐྱེའོ། ། ཞེས་པས་སོ། ། ད་ནི་ལྷ་རྣམས་བསྡུ་བའི་སྦྱང་གཞི་བཤད་པར་བྱ་སྟེ། བསྐལ་བ་དང་པོའི་མི་འབྱུང་བའི་ལུས་སུ་གྱུར་ནས་འཆི་བའི་དུས་སུ་གཟུགས་ཀྱི་ཕུང་པོའི་ཆོས་ཚོ་འགག་པ་ནི་ཤར་ཕྱོགས་ཀྱི་ལྷ་རྣམས་ཀྱི་སྦྱང་གཞིའོ། ། ཚོར་བའི་ཕུང་པོའི་ཆོས་ཚོ་འགག་པ་ནི་ལྷོ་ཕྱོགས་ཀྱིའོ། ། འདུ་ཤེས་ཀྱི་ཆོས་ཚོ་འགག་པ་ནི་ནུབ་ཕྱོགས་ཀྱིའོ། ། འདུ་བྱེད་ཀྱི་ཕུང་པོའི་ཆོས་ཚོ་འགག་པ་ནི་བྱང་ཕྱོགས་ཀྱིའོ། །
རྣམ་པར་ཤེས་པའི་ཕུང་པོའི་ཆོས་ཚོ་འགག་པ་ནི་དབུས་ཀྱི་ལྷ་རྣམས་སྡུད་པའོ། ། དེ་སྐད་དུ་རྡོ་རྗེ་ཕྲེང་བ་ལས་ཀྱང་། གཟུགས་སུ་གཏོགས་པ་མེ་ལོང་དང་། ། ས་ཁམས་མིག་གི་དབང་པོ་དང་། ། ཁྲོ་བོ་བྱམས་པར་ཡང་དག་ལྡན། ། གཟུགས་དང་རྣམ་ལྔར་གྱུར་པ་སྟེ། ། ཞེས་པ་ལ་སོགས་པས་སོ། ། རྡོ་རྗེ་འཆང་འོད་གསལ་དུ་འཇུག་པའི་སྦྱང་གཞི་ནི་འཆི་བ་ཤེས་རབ་ཀྱི་ཕ་རོལ་ཏུ་ཕྱིན་པའོ། ། དེ་ཡང་རྣམ་བཞག་ལས། རང་བཞིན་གྱིས་ནི་སྣང་བ་ཉིད། །
རྣམ་ཤེས་ཀྱིས་ནི་ཕུང་པོར་འགྱུར། ། རྣམ་ཤེས་ཀྱང་ནི་འོད་གསལ་བར། ། མྱང་ངན་འདས་བཅས་ཀུན་སྟོང་དང་། ། ཞེས་སོ། ། དེ་ལྟར་ན་འགལ་བར་འགྱུར་ཏེ་རྫོགས་རིམ་འོད་གསལ་གྱི་སྦྱང་གཞི་ཡིན་པས་དེ་དང་འདྲེས་སོ་ཞེ་ན་མ་ཡིན་ཏེ། ཡུལ་དང་དུས་དང་རྣམ་པས་བྱེ་བྲག་ཏུ་བྱས་ཏེ། བསྐལ་པ་དང་པོའི་མི་འཆི་བ་ཤེས་རབ་ཀྱི་ཕ་རོལ་ཏུ་ཕྱིན་པ་ནི་ལྷག་མོས་བསྡུ་བའི་སྦྱང་གཞི་ཡིན་ལ། ཕྱིས་མངལ་ཁ་བརྒྱུད་པ་འཆི་བ་ཤེས་རབ་ཀྱི་ཕ་རོལ་ཏུ་ཕྱིན་པའི་སྦྱང་གཞི་ནི་འོད་གསལ་གྱི་སྦྱང་གཞིའོ། ། སྒྲུབ་པ་པོ་དང་སྦྱར་ནས་སྐྱེ་བ་སྔ་མའི་འཆི་བ་འོད་གསལ་ནི་ལྷག་མོས་བསྡུ་བའི་སྦྱང་བཞི་ཡིན་ལ། ད་ལྟ་གྱི་འཆི་བ་འོད་གསལ་ནི་རྫོགས་རིམ་ཀྱི་འོད་གསལ་གྱི་སྦྱང་གཞི་ཡིན་ནོ། །
ད་ནི་མངོན་པར་བྱང་ཆུབ་པ་ལྔའི་སྦྱང་གཞི་ནི། མངལ་ན་གནས་པའི་གནས་སྐབས་བརྒྱད་ཡོད་པ་ལས་ལྔའོ། ། དེ་ཡང་ཉམས་བདེ་ཞིང་མངལ་དུ་བུ་འཛིན་ནུས་པའི་གནས་སྐབས་སུ་ཟླ་མཚན་དང་ལྡན་ཏེ། བུད་མེད་ཁ་ཅིག་ཞག་བདུན་ན་རྒྱུ་ལ་ཞག་གསུམ་ན་འཆད་པའི་དུས་ཚོད་དང་། དེའི་དུས་སུ་ཕ་མ་ཕྲད་པར་གྱུར་ཅིང་ཆགས་པ་དང་། དྲི་ཟ་ཉེ་བར་གནས་པའི་གནས་སྐབས་གསུམ་མངོན་དུ་གྱུར་དུས་སུ། བར་ཆོད་སྐྱེ་གནས་ཀྱི་ངེས་པ་མང་ལ་སྐྱེ་གནས་དེ་རླུང་མཁྲིས་ལ་སོགས་པས་མ་རུང་བར་བྱས། དབུས་ནས་ཤ་འབྲུམ་དང་ཏིལ་འབྲུ་དང་ཁ་ཤིང་རྟ་དང་། དུང་འདྲ་བ་དང་མཚན་མ་ཙམ་ཡོད་པ་དང་། ཡོ་བའི་སྐྱོན་དང་།
ས་བོན་གྱི་སྐྱོན་ཕ་མ་གཉིས་གཅིག་གི་བྱུང་བ་ལ་གཅིག་གི་མ་བྱུང་པའམ། དེ་རེ་རེའི་རུལ་ལམ་གཉིས་ཀའི་རུལ་པ་མེད་པ། ལས་ཀྱི་ངེས་པ་ཕ་མ་གཉིས་དང་རང་གིས་བུར་འགྱུར་བའི་ལས་བསགས་ན་མངལ་དུ་འཇུག་གོ ། བར་མདོ་དེ་སྐལ་བ་མཉམ་པའི་སེམས་ཅན་ལ་བལྟ་བ་དང་རྩེ་བ་བྱ། འདོད་པས་སྐྱེ་གནས་སུ་འགྲོ་འདོད་པ་བསྐྱེད་པར་གྱུར་པ་ལ་ཕ་མའི་ཁུ་ཁྲག་ཉི་ཚེ་དེ་ལ་ཕ་མ་གཉིས་ཉལ་པོ་བྱེད་པ་མེད་བཞིན་དུ་ཁུ་ཆུ་དང་ཁྲག་གཉིས་ལ་ཉལ་པོ་བྱེད་པར་མཐོང་སྟེ་སྒྱུ་མ་བྱས་པ་མཐོང་བ་བཞིན་ནོ། ། ཉལ་བོ་བྱེད་པ་དེ་མཐོང་ནས་ཀྱང་དེ་དེར་ཆགས་པ་སྐྱེ་བར་འགྱུར་ཏེ། གལ་ཏེ་བུད་མེད་དུ་སྐྱེ་བར་འདོད་ན་ནི་དེ་སྐྱེས་པ་ལ་ཆགས་ཏེ་ཉལ་བར་འདོད་པ་སྐྱེ་ལ། གལ་ཏེ་སྐྱེས་པར་སྐྱེ་བར་འདོད་ན་ནི་བུད་མེད་ལ་ཆགས་ནས་ཉལ་བར་འདོད་པ་སྐྱེ་བར་འགྱུར་རོ། ། དེ་ནས་དེའི་དྲུང་དུ་སོང་ནས་བུད་མེད་དུ་འགྱུར་ན་ནི་བུད་མེད་དང་བྲལ་བར་འདོད་པ་སྐྱེའོ། ། སྐྱེས་པར་འགྱུར་ན་སྐྱེས་པ་དང་བྲལ་བར་འདོད་པ་སྐྱེའོ། །
དེ་བསྐྱེད་པས་སྐྱེས་པའམ་བུད་མེད་འབའ་ཞིག་མཐོང་བར་འགྱུར་རོ། ། དེ་ཇི་ལྟ་ཇི་ལྟ་ཕྱོགས་དེར་ཉེ་བར་སྤྱོད་པ་དེ་ལྟར་དེ་ལྟར་སྐྱེས་པའམ་བུད་མེད་གང་ཡང་རུང་བ་དེའི་ཡན་ལག་མགོ་བོ་ལ་སོགས་པ་ནི་མེད་པར་འགྱུར་ལ། སྐྱེས་པ་ལ་རྟེན་པར་འདོད་ན་ནི་སྐྱེས་པ་མ་མཐོང་ཕོ་མཚན་དུ་མཐོང་ལ། ། བུད་མེད་ལ་རྟེན་པར་འདོད་ན་ནི་མོ་མཚན་དུ་མཐོང་བས་ཆོས་ཉིད་ཀྱིས་ཁྲོ་བར་འགྱུར་བས་ནི་འཆི་བའི་རྐྱེན་བྱེད་ལ། བརྟེན་པར་འདོད་པའི་ཆགས་པས་ནི་སྐྱེ་བའི་རྐྱེན་བྱེད་པས་ལུས་ལེན་ལ་བར་དོ་དེ་ཡང་བསོད་ནམས་ཆུང་ངུ་ཞིག་ཡིན་ན་ནི་བར་དོའི་དུས་ཡིན་ཀྱི་རྣམ་ཤེས་མི་གསལ་བའི་ཕྱིར་ཀུ་ཆོ་དང་འདམ་བུ་དང་ནགས་ཐིབས་པོ་མེད་བཞིན་དུ་དེར་འགྲོ་ཞིང་ཐོས་པའི་མཚན་མ་འབྱུང་ངོ་། ། ལེགས་པའི་ལས་བྱེད་བྱེད་པོ་གཅིག་ཡིན་ན་ནི་ཞི་བ་དང་སྙན་པའི་སྒྲ་འབྱུང་ཞིང་། ཁང་བཟང་དང་། གཞལ་མེད་ཁང་གི་ནང་དུ་འགྲོ་བའི་མཚན་མ་བྱུང་ངོ་། ། དེ་ལ་ཕ་མ་གཉིས་ཆགས་པར་གྱུར་ཏེ་འདོད་ཆགས་དྲག་པོའི་སྐབས་སུ་བབ་པ་ན་ཕ་མ་སོ་སོ་ནས་མཇུག་སྟེ་དེ་ཁོ་ནར་ཁུ་བ་སྐ་བར་འབྱུང་སྟེ། དེའི་རྗེས་ལ་ཁུ་བ་དང་ཁྲག་གི་ཐིགས་པ་གཉིས་ངེས་པར་འབྱུང་སྟེ།
གཉིས་ཀའི་ཁུ་བ་དང་ཁྲག་གི་ཐིགས་པ་དེ་གཉིས་མའི་སྐྱེ་གནས་སུ་འདྲེས་ནས་འོ་མ་བསྐོལ་བ་གྲངས་པའི་སྤྲིས་མ་ལྟར་ཆགས་ནས་འདུས་ཏེ། དེར་རྣམ་ཤེས་ས་བོན་དང་བཅས་པ་འཇུག་གོ ། དེ་ཇི་ལྟར་འཇུག་ཅེ་ན། རྣམ་པར་ཤེས་པ་རླུང་གི་རྟ་ལ་ཞོན་ནས་རྣམ་སྣང་གི་ཤུལ་ནས་འཇུག་གོ ། དེ་ནས་ཁུ་བ་དང་ཁྲག་འདྲེས་ནས་སྤྲིས་མ་ལྟ་བུ་དེ་དང་ལྷན་གཅིག་འདུས་ཏེ། ཕྱིན་ཅི་ལོག་ཏུ་དམིགས་པའི་བར་མདོའི་སྲིད་པ་དེ་དགག་པར་འགྱུར་ལ། དེ་འགག་པ་དང་དུས་གཅིག་ཏུ་རྣམ་པར་ཤེས་པ་ས་བོན་ཐམས་ཅད་པ་དེའི་མཐུས་དེ་ལས་གཞན་པ་དབང་པོའི་འབྱུང་བ་ཆེན་པོ་ཆ་ཕྲ་བ་དང་འདྲེས་པ་དེ་དང་མཐུན་པའི་ཁུ་བ་དང་ཁྲག་འདུས་པ་དབང་པོ་དང་བཅས་པ་གཞན་འབྱུང་སྟེ། དེའི་དུས་སྐབས་སུ་རྣམ་པར་ཤེས་པ་གནས་གྱུར་པ་ནི་ཉིང་འཚམས་སྦྱོར་པ་ནི་མེར་མེར་པོའི་དུས་སོ། ། དེ་ཙམ་ན་དབང་པོ་བཞི་ས་བོན་ཙམ་ལ་ལུས་དབང་ནི་དངོས་སུ་ཡོད་དོ། ། དབང་རྟེན་ཡང་ཡོད་དོ། །
མངལ་ན་གནས་པ་དེ་ཡང་ཞག་བདུན་ཕྲག་སུམ་བཅུ་རྩ་བརྒྱད་ཀྱིས་མངལ་དུ་ཡན་ལག་དང་ཉིང་ལག་ཐམས་ཅད་དང་ལྡན་པར་འགྱུར་ལ། དེ་ནས་ཞག་བཞི་ལོན་ནས་བཙའ་བར་འགྱུར་རོ། ། ཟླ་བ་བརྒྱད་ཀྱིས་ནི་རྫོགས་པ་ཡིན་ཡང་ཤིན་ཏུ་རྫོགས་པ་མ་ཡིན་ཏེ་བརྒྱད་དང་ཉེར་དྲུག་ན་རྫོགས་པའོ། ། ཞག་བདུན་ཕྲག་དང་པོ་ལ་མེར་མེར་པོ་སྟེ་འབྲས་ཆུ་འམ་ཞོ་ཁ་ཆུ་ལྟ་བུའོ། ། དེ་ནས་ཞག་བདུན་ཕྲག་ལྔས་ནི་ནུར་ནུར་པོ་དང་གོར་གོར་པོ་དང་འཁྲང་བརྒྱུར་དང་ཡན་ལག་འབུར་བ་འབྱུང་ངོ་། ། དེ་ནས་བདུན་ཕྲག་བཞིས་ནི་རྐང་ལག་འགྱུས་པ་དང་བུ་གུ་དང་ནང་ཁྲོལ་དང་བཀྲེས་སྐོམ་དང་ཆུ་རྒྱུས་དང་རྩ་རྣམས་སོ། ། དེ་ནས་བདུན་པ་དྲུག་གིས་ནི་མིག་ལ་སོགས་པའི་གནས་རྣམས་འབྱེད་པ་དང་དྭངས་པ་དང་གསལ་བ་དང་དབང་པོ་བཞི་རིམ་གྱིས་ཐོབ་པར་འགྱུར་རོ། ། དེ་ནས་བདུན་པ་བཞིས་ནི་རུས་པ་དང་རུས་པ་སྦོམ་པོ་དང་ཁྲག་དང་ལྤགས་པ་དང་ཁྲག་གསལ་བ་དང་ལྤགས་པ་གསལ་བ་དང་སྐྲ་གསལ་བར་འགྱུར་རོ། ། དེ་ནས་ཞག་བདུན་པ་བརྒྱད་ཀྱིས་ནི་སྐྱེད་མོས་ཚལ་ལ་སོགས་པའི་འདུ་ཤེས་བརྒྱད་དང་ལྤགས་ཤུན་དང་མདོག་རྣམས་འབྱུང་ངོ་། ། དེ་ནས་བདུན་པ་གཉིས་ཀྱིས་ནི་ཡན་ལག་རྒྱས་པར་འགྱུར་རོ། །
དེ་ནས་བདུན་པ་དྲུག་གིས་ནི་མི་གཙང་བ་དང་མུན་པ་ལ་མངོན་པར་མི་དགའ་བའི་འདུ་ཤེས་གསུམ་འབྱུང་ངོ་། ། དེ་ནས་བདུན་པ་གསུམ་གྱིས་ནི་རླུང་གི་དབང་གིས་སྐྱེ་གནས་ཀྱི་སྒོ་ལོགས་སུ་བསྒྱུར་ཏེ་འདུག་གོ ། མངལ་ན་གནས་པ་དེ་ཡང་དུས་བརྒྱད་དེ། མེར་མེར་པོའི་དུས་སུ་ནི་སྤྲིས་མ་ལྟ་བུས་གཡོགས་ལ་ནང་སླན་ཏེ་མར་འདུག་པ་སྟེ་དེའི་དུས་སུ་སྲ་བ་མེད་པའི་ཕྱིར་སྟེང་དུ་གཏོར་བ་ལྟ་བུའི་ཟས་ཀྱི་རྟས་པར་འགྱུར་རོ། ། ནུར་ནུར་པོ་ནི་ཕྱི་ནང་བཅས་པས་སྤྲིས་མ་ལྟ་བུར་གྱུར་ཏེ་ཞོ་ལྟར་འདུག་ལ་ཤར་མ་ཀྱུར་བའོ། ། ལྟར་ལྟར་པོ་ལ་ནི་ཤར་གྱུར་པ་སླ་བའོ། ། སྐ་བར་གྱུར་ལ་མནན་དུ་བཟོད་པ་ནི་འཁྲང་འགྱུར་རོ། ། དེ་ཉིད་ལས་ཤ་ལྷག་ལྟ་བུར་འགྱུར་ཏེ་ཡན་ལག་དང་ཉིང་ལག་གི་མཚན་མ་བྱུང་བ་ནི་རྐང་ལག་འགྱུས་པའོ། ། དེ་ནས་སྐྲ་དང་སྤུ་དང་སེན་མོ་བྱུང་བ་ནི་དེ་ཉིད་ཀྱི་རུས་པའོ། ། དེ་ནས་མིག་ལ་སོགས་པ་དོད་པ་ནི་དབང་པོ་དོད་པའི་དུས་སོ། །
དེ་ནས་མཚན་མ་གསལ་པ་ནི་མཚན་དོད་པའི་དུས་སོ། ། ཞེས་སོ། ། དེ་ལ། ནམ་མཁའི་དབྱིངས་ཀྱི་དབུས་གནས་པར། ། ཉི་མའི་དཀྱིལ་འཁོར་སྒོམ་པར་བྱ། ། ཞེས་པ་ནི་ཧཱུྃ་ལས་ཉི་མའི་དཀྱིལ་འཁོར་གྱི་སྦྱང་གཞི་ནི་བུ་བསྐྱེད་པར་བྱེད་བའི་ཕའོ། ། ཨོཾ་ལས་པདྨའི་དཀྱིལ་འཁོར་བསྐྱེད་པའི་སྦྱང་གཞི་ནི་བུ་སྐྱེས་པར་བྱེད་པའི་མའོ། ། དེའི་སྟེང་གི་འབྲུ་གསུམ་གྱི་སྦྱང་གཞི་ནི་སྲིད་པ་བར་མ་དོ། ། ཡས་ཞུགས་མས་ཞུགས་ཟླ་བའི་དཀྱིལ་འཁོར་གཅིག་ཏུ་སོང་བའི་སྦྱང་གཞི་ནི་ཕ་དང་མ་དང་སྲིད་པ་བར་མ་དོ་གསུམ་བདེ་བས་བརྒྱལ་བའོ། ། དེ་སྐད་དུ་རྣམ་བཞག་ལས།
དེ་ནས་དྲི་ཟ་ཉེ་བར་འཁོར་བའི་སེམས་ཅན་གནས་སྐབས་གསུམ་ཉེ་བར་གྱུར་བས་མའི་རུམ་དུ་འཇུག་པར་འགྱུར་ཏེ། མ་ཉམས་བདེ་བ་དང་། ཕ་མ་ས་བོན་དང་ལྡན་ཞིང་གཅིག་ལ་གཅིག་ཆགས་པ་དང་སྲིད་པ་བར་མ་དོ་ཉེ་བར་གནས་པའོ་ཞེས་པས་སོ། ། ཡང་འདོད་པ་ཉེ་བར་ལེན་པའི་ཕྱིར་སྲིད་པ་བར་མ་དོར་སོང་སྟེ་རྟ་ཞོན་པ་བཞིན་ཏུ་མྱུར་བར་རླུང་གི་བཞོན་པ་ལ་ཞོན་ནས་རྣམ་པར་སྣང་མཛད་ཀྱི་སྒོ་ནས་ཞུགས་ནས་ཡེ་ཤེས་ཀྱི་ས་ཐོབ་ནས་ཐབས་ཀྱི་ཡེ་ཤེས་དང་ལྷན་ཅིག་གཉིས་སུ་མེད་པར་འགྱུར་རོ་ཞེས་སོ། ། ཡང་ཟླ་བའི་སྟེང་དུ་འབྲུ་གསུམ་ཆུ་ལས་ཆུ་བུར་རྡོལ་བའི་ཚུལ་དུ་བྱུང་བ་ནི་མེར་མེར་ལྟར་ལྟར་གོར་གོར་གསུམ་མོ། ། དེ་ཡང་རང་བཞིན་གྱི་རིགས་ཡིན་པས་རང་ཆོས་སུ་མེར་མེར་པོའི་དུས་སུ་ཨོཾ་གྱི་དབྱིབས་སུ་ཡོད། ལྟར་ལྟར་པོའི་དུས་སུ་ཨའི་དབྱིབས་སུ་ཡོད་ལ། གོར་གོར་པོའི་དུས་སུ་ཧཱུྃ་གི་དབྱིབས་སུ་ཡོད་པས་སོ། དེ་ཡང་རྣམ་བཞག་ལས། མེར་མེར་པོའི་རྣམ་པ་དེ་ལས་ལྟར་ལྟར་པོ།
དེ་ལ་གོར་གོར་པོའི་རྣམ་པ་ཞེས་སོ། ། འབྲུ་གསུམ་ལས་ཕྱག་མཚན་དུ་གྱུར་པའི་སྦྱང་གཞི་ནི་འཁྲང་འགྱུར་རོ། ། དེ་ཉིད་ལས། གོར་གོར་པོ་ལས་འཁྲང་འགྱུར་དུ་འགྱུར་ཏེ། ཞེས་པས་སོ། ། ཕྱག་མཚན་ལས་རྡོ་རྗེ་འཆང་དུ་གྱུར་པའི་སྦྱང་གཞི་ནི། རྐང་ལག་འགྱུས་ཏེ་ཡན་ལག་སྨད་ལྔ་དོད་པའོ། ། དེ་ཡང་དེ་ཉིད་ལས། འཁྲང་འགྱུར་ལས་རླུང་གིས་བརྒྱུར་བས་རྐང་ལག་འགྱུས་ཏེ་ཞེས་སོ། ། དེ་ལས་སྤྲུལ་སྐུ་བཅུག་པའི་སྦྱང་གཞིའི་ཟླ་བ་བཅུ་ལོན་ཏེ་མའི་མངལ་ནས་ཐོན་ནས་ཤའི་མིག་གི་སྤྱོད་ཡུལ་དུ་གྱུར་པའོ། །
དེ་ཡང་དེ་ཉིད་ལས། ཟླ་བ་བཅུའི་མཐར་དམ་ཚིག་འབྱུང་བ་རྡོ་རྗེའི་ཏིང་ངེ་འཛིན་ཡང་དག་པར་བསྟན་པའི་རིམ་པས་མའི་མངལ་ནས་འབྱུང་བའི་རིམ་པའོ། ། ཞེས་སོ། ། ལུས་ལ་ཡི་གེ་དགོད་པའི་སྦྱང་གཞི་ནི། མངལ་གྱི་གནས་སྐབས་བརྒྱད་ཀྱི་ཐ་མ་སྐྲ་སྤུ་སེན་མོ་དོད་པ་དང་། དབང་པོ་དོད་པ་དང་། མཚན་མ་དོད་པ་དང་། སྐྱེ་གནས་ཀྱང་རྡོ་རྗེའི་རིགས་སུ་སོང་བའོ། ། སྐུ་གསུང་ཐུགས་བྱིན་གྱིས་བརླབ་པའི་སྦྱང་གཞི་ནི་ལྷ་མངལ་ན་གནས་པའི་ལུས་ངག་ཡིད་གསུམ་མོ། ། དེ་ཡང་ལྷ་མོ་བཞིས་ཞུས་ལས།
ལུས་ཀྱི་གོང་བུ་བསྟན་པ་ཡི། ། གཟུགས་དང་ཚོལ་བ་འདུ་ཤེས་ཉིད། ། འདུ་བྱེད་རྣམ་པར་ཤེས་པ་ཉིད། ། ཕུང་པོ་ལ་སོགས་སངས་རྒྱས་ལྔའི། ། རང་བཞིན་དངོས་ཞེས་བརྟན་པ་ཡིན། ། ཞེས་སོ། ། སེམས་དཔའ་སུམ་བརྩེག་གི་སྦྱང་གཞི་ནི། མངལ་ནས་འཐོན་པའི་ཐ་མལ་གྱི་ལུས་ལ་གནས་པའི་རླུང་དང་ལུས་ལ་གནས་པའི་ཨ་ཐུང་ངུའོ། ། དེ་ཡང་འདུས་པའི་ལེའུ་དང་པོ་ལས། དམ་ཚིག་འབྱུང་བ་རྡོ་རྗེའི་ཏིང་ངེ་འཛིན་ཡང་དག་པར་བསྟན་པའི་རིམ་པས་མའི་མངལ་ནས་འཐོན་པར་འགྱུར་རོ་ཞེས་པའོ། །
ཕྱག་རྒྱ་བརྟག་པའི་སྦྱང་གཞི་ནི། མངལ་ཁ་བརྒྱུད་པའི་ལས་ཀྱི་ལུས་ས་བོན་དང་མྱུ་གུ་བཞིན་དུ་བསྐྱེད་ནས་འཇིག་རྟེན་གྱི་ཁྱིམ་ཐབ་ལེན་པའི་དུས་སུ་རྒྱལ་རིགས་དང་རྗེའུ་རིགས་ལ་སོགས་པའི་བུ་མོ་རིགས་དང་གཟུགས་ཀྱི་སྒོ་ནས་རྟོག་པའོ། ། དེ་ཡང་ལེའུ་བཅོ་ལྔ་པ་ལས། རྒྱལ་རིགས་དང་ནི་རྗེའུ་རིགས་སོ། ། དེ་བཞིན་དུ་ནི་དམངས་རིགས་སོགས། ། ཞེས་པས་སོ། ། ཕྱག་རྒྱ་སྦྱང་བའི་སྦྱང་གཞི་ནི། ། རིགས་གྱི་བུ་མོ་དེ་བླངས་ནས། ། གསེར་དངུལ་གྱི་རྒྱན་འདོགས་པའོ། ། དེ་ཡང་རྣམ་བཞག་ལས།
ཡང་ན་ཕྱི་རོལ་གྱི་བུ་མོ་བླངས་ལ་སྒྲུབ་ཐབས་གསུངས་པའི་རིམ་པ་བཞིན་ཞེས་པས་སོ། ། དེ་ནས་སྙོམས་པར་འཇུག་པའི་སྦྱང་གཞི་ནི་འཇིག་རྟེན་གྱི་ཕོ་མོ་སྙོམས་པར་འཇུག་པའོ། ། དཀྱིལ་འཁོར་རྒྱལ་མཆོག་གི་སྦྱང་གཞི་ནི་འཇིག་རྟེན་གྱི་བུ་ཚ་བོ་ལ་སོགས་པ་འཕེལ་བའོ། ། དེ་ཡང་རྣམ་བཞག་ལས། ཡང་ན་ཕྱི་རོལ་གྱི་བུ་མོ་བླངས་ལ་བྱང་ཆུབ་ཀྱི་སེམས་ལས་བསྒྲུབ་ཅིང་ལྷ་ཐམས་ཅད་ཀྱི་འཁོར་ལོ་སྤྲོ་བར་བྱའོ་ཞེས་པས་སོ། ། ལས་རྒྱལ་མཆོག་གི་སྦྱང་གཞི་ནི། བུ་ཚ་རྣམས་ཕྱི་རོལ་གྱི་རྒྱལ་པོའམ་རྗེ་དཔོན་མཉེས་པར་བྱས་ནས་དེས་བྱ་དགའ་སྟེར་བའོ། ། རྣམ་བཞག་ལས། ཉོན་མོངས་པའི་ལུས་ཀྱིས་གང་བ་ལས་སངས་རྒྱས་ཀྱི་ཆོས་རྣམས་སྐྱེའོ་ཞེས་གསུངས་པས་སོ། ། དེས་ནི་སྐྱེ་བ་ཀུན་རྫོབ་ཀྱི་བདེན་པའི་སྦྱང་གཞི་བསྟན་ནས།
ད་ནི་འཆི་བ་དོན་དམ་པའི་བདེན་བ་ཞེས་བྱ་བ་རྫོགས་པའི་རིམ་པའི་སྦྱང་གཞི་བསྟན་པར་བྱ་སྟེ། དེ་ཡང་འཆི་བའི་དུས་སུ་ཕུང་པོ་ཁམས་དང་སྐྱེ་མཆེད་ཐམས་ཅད་ས་ཆུ་ལ་ཐིམ། ཆུ་མེ་ལ་ཐིམ་མེ་རླུང་ལ་ཐེམ་རླུང་རྣམ་པར་ཤེས་པ་ལ་ཐིམ། རྣམ་པར་ཤེས་པ་རྟོག་མེད་ཀྱི་ཤེས་པ་སྣང་བ་གསུམ་ལས་སྣང་བ་མཆེད་པ་ལ་ཐིམ། མཆེད་པ་ཐོབ་པ་ལ་ཐིམ། ཐོབ་པ་འོད་གསལ་ལ་ཐིམ། དེའི་སྐད་ཅིག་གཉིས་པ་ལ་རླུང་དང་རྣམ་པར་ཤེས་པ་ཙམ་ལས་སྲིད་པ་བར་མ་དོའི་ལུས་སུ་སྡང་བར་འགྱུར་རོ། ། འཆི་ཀ་ལ་རླུང་དང་དྲོད་དང་ཤེས་པ་བསྡུས་ནས་ལུས་བར་མ་དོའི་ལུས་སུ་དམྱལ་བར་འགྲོ་ན་བཤང་ལམ་དུ་འཕོ། དུད་འགྲོར་འགྲོ་ན་གཅིན་ལམ་དུ་འཕོ། ཡི་དྭགས་སུ་འགྲོ་ན་ཁ་ནས་འཕོ།
ལྟེ་བ་ནས་འཕོ་ན་འདོད་ཁམས་ཀྱི་ལྷ། སྨིན་མཚམས་ནས་འཕོ་ན་གཟུགས་ཀྱི་ལྷ། རྣ་བ་ནས་འཕོ་ན་རིག་འཛིན། སྣ་ནས་འཕོ་ན་ལྷ་མ་ཡིན། སྙིང་ག་ནས་འཕོ་ན་མི། སྤྱི་གཙུག་ནས་འཕོ་ན་ཐར་པ་ཐོབ་ཅེས་གསང་སྔགས་ལས་བཤད་ལ། མཚན་ཉིད་ཀྱི་ཐེག་པ་ཆེན་པོའི་གཞུང་ལས་ནི། མི་སྡིག་ཅན་རྣམས་དང་པོ་ནས་སྤྱི་གཙུག་ནས་ཡས་མར་ཡལ་ནས་སྙིང་གར་ཕྱིན་ནས་སྡོད། རྐང་མཐིལ་ནས་མས་ཡར་ཡལ་ནས་སྙིང་ཁར་ལུས་འབོར་ལ། དགེ་བ་ཅན་ནི་དང་པོ་མས་ཡར་ཡལ་ནས་སྙིང་གར་ལུས་འབོར་ལ།
དགེ་བ་ཅན་ནི་དང་བོ་མས་ཡར་ཡལ་ནས་སྙིང་ཁར་ཕྱིན་ནས་གདོང་ཡས་མར་ཡལ་བས་སྙིང་ཁར་བར་དོ་འགྲུབ་སྟེ། དང་པོ་སྐྱེ་བ་བླངས་ཙམ་ན་ཡང་སྙིང་ཁའི་ཕྱོགས་སུ་བར་དོའི་ལུས་བླངས་ལ་འཆི་ཙ་ན་ཡང་དེར་ཐིམ་ཟེར། ཐེག་པ་ཆུང་ངུ་པ་ནི་ལྷར་སྐྱེ་མིར་སྐྱེ་ནས་རིམ་གྱིས་འཆི་ན་པུས་མོ་དང་། སྙིང་ཁ་དང་སྤྱི་གཙུག་ནས་འཆི་འཕོ་ཞེས་པས་ངན་སོང་གསུམ་དུ་སྐྱེ་ན་པུས་མོ་ནས་འཕོ། ལྷར་སྐྱེ་བ་དང་མིར་སྐྱེན་སྙིང་ཁར་འཕོ། དགྲ་བཅོམ་པ་ཐོབ་ན་སྤྱི་གཙུག་ནས་འཕོ་ཟེར་རོ། ། དེ་གང་ལྟར་ཡང་རུང་སྟེ་ལུས་རྣམ་པར་དབེན་པའི་སྦྱང་གཞི་ནི་འཆི་བའི་དུས་ཀྱི་ཕུང་པོ་ཁམས་དང་སྐྱེ་མཆེད་རགས་པ་འགགས་པའོ། ། དེ་ཡང་རྣམ་བཞག་ལས། རྣམ་པར་བཞག་པ་ནི་འདི་ཉིད་ཀྱིས་རྫོགས་པ་ལ་གནས་པ་ཉེ་བར་བཤད་པར་བྱ་སྟེ། དེ་ལ་གཟུགས་ཀྱི་ཕུང་པོ་འོད་གསལ་དུ་ཞུགས་པའི་མཚན་མ་མཁས་པས་ཤེས་པར་བྱ་སྟེ་ཡན་ལག་ཐམས་ཅད་ཕྲ་བ་དང་ལུས་ཉམས་ཆུང་ཞིང་ནུས་པ་མེད་པར་འགྱུར་རོ་ཞེས་པའོ། །
དེ་ལྟ་ན་ནི་ལྷག་མོས་བསྡུ་བའི་སྦྱང་གཞི་དང་གཅིག་པར་ཐལ་ལོ་ཞེ་ན་མ་ཡིན་ཏེ། ཡུལ་དང་དུས་དང་རྣམ་པ་བྱེ་བྲག་ཏུ་བྱས་ཏེ། ལྷག་མོས་བསྡུ་བའི་སྦྱང་གཞི་ནི་བསྐལ་བ་དང་པོའི་མི་རྣམས་འཆི་བ་ཡིན་ནོ། ། ལུས་དབེན་གྱི་སྦྱང་གཞི་ནི། མངལ་ཁ་བརྒྱུད་པ་ཚེ་ལོ་བརྒྱད་ཁྲི་བར་ཐུག་པ་མན་ཆད་ཀྱི་ཤི་བ་ཡིན་ནོ། ། ལུས་དབེན་གྱི་ནི་བུ་དང་ཚ་བོ་འཆི་བ་ཡིན་ནོ། ། ངག་དབེན་གྱི་སྦྱང་གཞི་ནི་འཆི་བའི་ཚེ་རླུང་རྣམས་འགགས་པ་ཡིན་ནོ། ། དེ་ཡང་རྣམ་བཞག་ལས། ། རླུང་རྣམས་ཐིམ་པ་ན་སྲོག་ལ་སོགས་པ་རླུང་བཅུ་རང་རང་གི་གནས་ནས་འཕོ་ཞེས་པ་དང་། དགོངས་པ་ལུང་སྟོན་ལས།
དེ་ནས་དེ་བཞིན་གཤེགས་པ་ཀུན། ། ཕྲ་མེའི་སྦྱོར་ལ་རྣམ་པར་ཞུགས། ། ཨོཾ་ཞེས་པ་ནི་གཅིག་དང་ལྡན། ། ཤཱུ་ནྱ་ཏཱ་ནི་གཉིས་པའོ། ། ཞེས་པ་ལ་སོགས་པ་གསུང་པས་སོ། ། སེམས་དབེན་གྱི་སྦྱང་གཞི་རྣམ་པ་གསུམ་འགགས་པའོ། ། དེ་ཡང་དགོངས་པ་ལུང་སྟོན་ལས། ཨོཾ་ཤཱུ་ནྱ་ཏཱ་ཟུང་དང་པོའི། ། ཛྙ་ན་བཛྲ་གཉིས་པ་ཡིན། ། ཞེས་སོ། །
ལྷག་མོས་ཀྱི་རྡོ་རྗེ་རིགས་བསྡུས་པའི་སྦྱང་གཞི་དང་གཅིག་གམ་ཞེས་ན་མ་ཡིན་ཏེ་སྔ་མ་བཞིན་ནོ། ། སྒྱུ་མའི་སྦྱང་གཞི་ནི་རྒྱལ་བུ་སྤྲིན་གྱི་ཤུགས་ཅན་བར་དོ་ལ་འདོད་ཀྱང་ཟུང་འཇུག་དང་འདྲེས་པ་དང་བར་དོ་སྟོང་པ་བཞི་ལས་གྲུབ་ཅིང་སྒྱུ་མ་སྟོང་པ་གསུམ་ལས་གྲུབ་པ་མཚན་ཉིད་མི་འདྲ་བ། བཙུན་མོ་ཅན་རྨི་ལམ་ལ་འདོད་ཀྱང་འཆི་བ་མ་ཡིན་པས་མི་འཐད་ལ། མངོན་ཤེས་ཅན་བར་དོའི་དུས་སུ་ནང་རྟོག་བརྒྱད་ཅུ་དང་ཕྱི་རྟོག་བརྒྱད་ཅུ་ལ་ལུས་ལེན་ཀའི་སྒྲོ་འདོགས་ཤེས་པ་ཡིན་ཟེར་ཀྱང་ཤེས་པ་མེད་དོ། ། ཁ་ཅིག་ན་རེ་འཆི་བ་ཤེར་ཕྱིན་དུ་སྨྲ་སྟེ་སྣང་བ་དང་སྣང་བ་མེད་པ་འགལ་བའི་ཕྱིར་དང་། འོད་གསལ་གྱི་དང་འདྲེས་པས་མི་འཐད་དོ། ། ཁ་ཅིག་བར་དོའི་ལུས་སྒྱུ་ལུས་ཀྱི་སྦྱང་གཞི་ཡིན་ལ། སེམས་ཟུང་འཇུག་གི་སྦྱང་གཞིར་འཆད་དེ་དེ་ཡང་མི་འཐད་དེ་རིགས་པ་སྔ་མ་བཞིན་ནོ། ། ཁ་ཅིག་ནི་སེམས་སྣང་བ་གསུམ་ཡིན་པར་སྨྲ་སྟེ། དེ་ཡང་སེམས་དང་གཅིག་པར་ཐལ་བས་སོ། །
འོ་ན་སྒྱུ་མའི་སྦྱང་གཞི་ཡབ་སྲས་ཀྱི་དགོངས་པ་ཇི་ལྟ་བུ་ཞེ་ན་ནག་པོ་ཞབས་ལྟར་ཡིན་ཏེ། སྒྱུ་མ་སྦྱང་གཞི་ལ་ཁྱད་མེད་ཀྱང་སྦྱོང་བྱེད་ལ་བྱུང་སྟེ། དགོས་པ་ནི་ཟུང་འཇུག་གི་ཉེར་ལེན་གྱི་རྒྱུ་ཡིན་པས་སོ། ། དེ་ཡང་སྤྱོད་བསྡུས་ལས། ། དེ་ཉིད་བླ་མ་བརྒྱུད་པའི་མན་ངག་ལས་འོངས་པ་ས་བཅུའི་དབང་ཕྱུག་རྣམས་ཀྱི་ཡང་ཡུལ་མ་ཡིན་པ་མདོ་སྡེ་ལས་ཀྱང་རྟོགས་པར་མི་འགྱུར་བཞེས་གསུངས་པས་སོ། ། འོད་གསལ་གྱི་སྦྱང་གཞི་ནི་འཆི་བ་ཤེས་རབ་ཀྱི་ཕ་རོལ་ཏུ་ཕྱིན་པའོ། ། དེ་ཡང་རྡོ་རྗེ་གཙུག་ཏོར་ལས། མི་རྟོག་པ་ཡིས་འཆི་བ་སྟེ། ། གྲོལ་བ་ཤེས་རབ་ཕ་རོལ་ཕྱིན། ། ཐིམ་པ་ཤེས་རབ་ཕ་རོལ་ཕྱིན། །
སྐྱེ་བ་ཤེས་རབ་ཕ་རོལ་ཕྱིན། ། བྱང་ཆུབ་ཤེས་རབ་ཕ་རོལ། ། ཞེས་སོ། ། ཐུང་འཇུག་གི་སྦྱང་གཞི་ནི་བར་མ་དོ་ཡིན་ནོ། ། དེ་ཡང་རྣམ་བཞག་ལས། དེ་ཉིད་གསུམ་ནི་འདི་རུ་བརྟག ། གསུམ་པོ་འདི་ཉིད་གཅིག་ཏུ་འགྱུར། ། གསལ་དང་མི་གསལ་མིང་ཅན་ཏེ། ། ཞེས་སོ། ། དེ་རྣམས་ནི་སྦྱང་གཞི་རྒྱུའི་ཆོས་ཅན་སྤྱི་མཐུན་གྱི་ལས་ཀྱིས་གྲུབ་པ་དམ་པ་མ་ཡིན་པའི་སྲིད་པ་འདི་ལ་ཞེན་ཅིང་ཆགས་ན་འཁོར་བའི་རྒྱུར་འགྲོ།
འདི་ཞེན་པ་ནས་བཟློག་ན་མྱ་ངན་ལས་འདས་པའི་རྒྱུར་བསྒོམ། དེ་ཡང་སྐད་ཅིག་མ་དང་པོ་ལ་རང་རིགས་སེམས་ཙམ་དུ་བསྒོམ། གཟུགས་སྐུའི་གཟུགས་བརྙན་ནི་སྐད་ཅིག་མ་གཉིས་པ་ལ་རང་བཞིན་མེད་པའི་རྒྱས་གདབ། གཟུགས་སྐུའི་གཟུགས་བརྙན་དེ་སྣང་བཟུང་འཇུག་ཏུ་བསྒོམས་པས་ཚེ་འདི་ལ་མཆོག་ཐུན་མོང་གི་དངོས་གྲུབ་ཐོབ་པ་སྣང་བ་ཟུང་འཇུག་ཏུ་བསྒོམ་པའི་དགོས་པའོ། ། དེ་ཡང་རྣམ་བཞག་ནས་ཐུགས་རྡོ་རྗེ་དགེ་བའི་བཤེས་གཉེན་དང་བྲལ་བས་རང་བཞིན་ཡོངས་སུ་མ་ཤེས་པས་སེམས་ཅན་གྱི་རིགས་ནས་རིགས་སུ་འཕོ་བའོ། ། ཤེས་པས་གྲོལ་བར་འགྱུར་རོ་ཞེས་སོ། ། སྦྱང་གཞི་རྣམས་སྡོམ་གྱི་ཚིགས་བཅད་དུ་བསྡུས་ཏེ་བསྟན་པ། སྐྱེ་བ་ཀུན་རྫོབ་བདེན་པ་དང་། ། འཆི་བ་དོན་དམ་བདེན་པ་གཉིས། ། རིམ་པ་བཞིན་དུ་བསྐྱེད་རིམ་དང་། །
རྫོགས་པའི་རིམ་པའི་སྦྱང་གཞི་ཡིན། ། ཞེས་སོ། ། དེ་ལྟར་ཤེས་ཤིང་གཞི་བསྒྱུར་བར་བྱ་བ་སྦྱང་གཞི་རང་བཞིན་གྱི་ཆོས་བསྟན་ནས། ད་ནི་སྤང་བྱ་མི་མཐུན་པའི་ལམ་གྱི་དྲི་མ་བཤད་པར་བྱ་སྟེ། དེ་ཡང་དྲི་མ་རགས་པ་ནི་གཉེན་པོ་སྟོབས་ཆུང་བས་སྤོང་ལ། དྲི་མ་ཕྲ་བ་ནི་གཉེན་པོ་སྟོབས་ཆེ་བས་སྤོང་སྟེ། དེ་ལ་དྲི་མ་སྟོབས་ཆེ་བ་ནི་དངོས་པོ་ཐ་མལ་པའི་རྟོག་པར་དག་མ་ཡིན་ལ། དེའི་གཉེན་པོ་ནི་བསྐྱེད་པའི་རིམ་པ་ཡིན་ཞིང་། དེ་ཡང་རགས་པའི་གཉེན་པོ་བསྐྱེད་རིམ། ཕྲ་བའི་གཉེས་པོ་ནི་ལུས་དབེན་ཡིན་ནོ། །
དྲི་མ་ཕྲ་བ་ལ་ཡང་གཟུང་འཛིན་བྱ་བྱེད་ཀྱི་རྟོག་པ་ཤེ་བྱའི་སྒྲིབ་པ་རགས་པ་ནི་མཚན་བཅས་ཀྱི་རྫོགས་རིམ་དབེན་པ་ཕྱི་མ་གཉིས་ཡིན་ལ། ཤེས་བྱའི་སྒྲིབ་པ་ཕྲ་བ་ལ་ཡང་གཟུང་རྟོག་ཕྲ་བའི་གཉེན་པོ་ཡུལ་སྟོང་ཉིད་སྒྱུ་མ་ལྟ་བུ་ཡིན། འཛིན་རྟོག་ཕྲ་བའི་གཉིན་པོ་སེམས་ཀྱི་སྟོང་ཉིད་འོད་གསལ་ཡིན་ལ། དེ་གཉིས་ཀྱི་བག་ཆགས་ཤིན་ཏུ་ཕྲ་བའི་གཉེན་པོ་ཟུང་འཇུག་གོ ། དེ་ཡང་རྒྱས་པར་བཤད་པར་བྱ་སྟེ། དངོས་པོ་ཐ་མལ་པའི་རྟོག་པ་ལ་སྣོད་ཐ་མལ་པར་ཞེན་པ་ནི་གཞལ་ཡས་ཁང་རྡོ་རྗེ་ར་བ་མེ་རི་དང་བཅས་པས་སྣང་བ་བསྒྱུར་བའི་ཚུལ་དུ་འཇོམས། བཅུད་ཐ་མལ་པའི་ལུས་དང་ལོངས་སྤྱོད་དུ་ཞེན་པ་ནི་ལྷ་སུམ་ཅུ་རྩ་གཉིས་སུ་བསྒོམས་ཏེ་སྣང་བ་བསྒྱུར་བས་འཇོམས། འོ་ན་སྦྱང་གཞི་སྦྱོང་བ་དང་སྤང་བྱ་སྤོང་བ་ལ་ཁྱད་པར་ཅི་ཡོད་ཅེ་ན། སྦྱོང་བ་ནི་གནས་དང་ལུས་དང་ལོངས་སྤྱོད་ཐ་མལ་པའི་ཞེན་པ་མི་སྤོང་བར་གནས་བསྒྱུར་བ་ཙམ་ཡིན་ལ། སྤོང་བ་ནི་རང་གི་སེམས་མྱོང་བ་གསལ་བའི་རྒྱུན་ལ་ཞེན་པའི་ས་བོན་གཅོད་པའི་ཁ་ལོ་མངོན་འགྱུར་གྱིས་ཞེན་པ་མི་འབྱུང་བར་བྱེད་པ་ཡིན་ནོ། །
ཐ་མལ་པའི་ཞེན་པ་ཞི་ཡང་ལྷའི་གནས་དང་ལུས་དང་ལོངས་སྤྱོད་དུ་ཞེན་པ་ལུས་དབེན་གྱིས་སྤོང་སྟེ། ལྷའི་ང་རྒྱལ་ཙམ་གྱི་དམ་པ་རིགས་བརྒྱ་དེ་ཉིད་རིགས་ལྔ་གསང་བ་རིགས་གསུམ་གསང་ཆེན་རིགས་གཅིག་དུ་སྤྲོ་བ་དང་བསྡུ་བ་དང་བསྡུ་བ་སྤྲོ་བས་ལུས་དབེན་ལྷའི་ཡེ་ཤེས་རང་སྣང་གི་ཚུལ་དུ་ང་རྒྱལ་བྱས་པས་སྤོང་སྟེ། འདི་ནི་ཟུང་འཇུག་ལྷུན་གྱིས་གྲུབ་དུས་སུ་ཡེ་ཤེས་རང་སྣང་གི་སྤྲུལ་སྐུ་འབད་རྩོལ་མེད་པར་འབྱིན་ནུས་པའི་རྒྱུར་ཡང་འགྲོ་བ་ཡིན་གསུང་། གཟུང་འཛིན་བྱ་བྱེད་ཀྱི་རྟོག་པ་ནི་བསྡུ་ན་བརྒྱད་ཅུ་སྟེ། རྟོག་མེད་ཀྱི་ཤེས་པ་སྣང་བས་དྲངས་པ་སུམ་ཅུ་རྩ་གསུམ། སྣང་མཆེད་ཀྱིས་དྲངས་པ་བཞི་བཅུ། སྣང་ཐོབ་ཀྱིས་དྲངས་པ་བདུན་ནོ། ། བརྒྱད་ཅུ་པོ་དེ་ལ་ཡང་ཉོན་མོངས་པ་དང་བཅས་པའི་གཟུང་འཛིན་གྱི་རྟོག་པ་ནི་བསྐྱེད་རིམ་གྱིས་སྤོང་ལ། ཉོན་མོངས་པ་ཅན་མ་ཡིན་པའི་མི་ཤེས་པའི་རྟོག་པ་དང་། དགེ་བའི་ཕྱོགས་གྱི་རྟོག་པ་ཐམས་ཅད་རྫོགས་རིམ་གྱི་སྤང་བྱའོ། །
འོ་ན་སེམས་དབེན་གྱི་སྐབས་སུ་བརྒྱད་ཅུ་པོ་དེ་ཀུན་བསྟན་པ་ཅི་ཞེ་ན། དབུས་སྨོས་པས་མཐའ་གོ་བའི་དོན་དུ་སྟེ་སེམས་དབེན་དེ་ལ་སྨོས་པས་མ་མཐའ་བསྐྱེད་རིམ་དང་ཡ་མཐའ་བསྐྱེད་རིམ་དང་ཡ་མཐའ་རྫོགས་རིམ་གཉིས་ཀ་དུས་གཅིག་ཏུ་སྤང་བྱར་གོ་ནས་ཚེགས་ཆུང་བས་སོ། ། ཡང་ན་གཙོ་བོར་གཟུང་འཛིན་གྱི་རྟོག་པ་ཤེས་བྱའི་སྒྲིབ་པའི་ཕྱོགས་སྤོང་བ་ཡི་ནི་འགོ་གཙུག་པ་ཡིན་ལ། ཉོན་མོངས་པའི་སྒྲིབ་པའི་ཕྱོགས་ཀྱི་གཟུང་འཛིན་རྟོག་པ་རགས་བ་ཟད་པའི་རྟིང་བར་བབས་པས་སེམས་དབེན་གྱི་སྐབས་སུ་སྨོས་སོ། ། ཡང་ན་ལས་ཀྱི་ཕྱག་རྒྱ་མོ་དང་བདེ་སྟོང་བསྒོམ་པའི་དངོས་གཞིའི་དུས་སུ་གཟུང་འཛིན་གྱི་རྟོག་པ་རང་བཞིན་བརྒྱད་ཅུ་མངོན་འགྱུར་མི་འབྱུང་བ་ལ་དགོངས་པ་ཡིན་གསུང་། སྤང་བྱ་དེ་ཡང་ཡུལ་གྱིས་ཕྱེ་ན་གཟུང་འཛིན་གྱི་རྟོག་པ་གཉིས་ཏེ། དེ་ཡང་ཆགས་པ་ལྟ་བུ་ཉོན་མོངས་པའི་སྒྲིབ་པ་ལ་ཡང་ཕྱི་རོལ་གྱི་ལོངས་སྤྱོད་གཟུགས་སྡུག་པ་ཕྱི་རོལ་ཏུ་ཡོད་པར་ཤེས་ཞེན་ནས་བདག་གིས་གཟུགས་སྡུག་པ་འདི་ལྟ་ན་དགའ་ཨང་སྙམ་པ་ནི་གཟུང་རྟོག་ཡིན་ལ། རང་གི་སེམས་ལས་བྱུང་བ་འདོད་ཆགས་འཛིན་ཆ་དེ་ལ་དམིགས་ནས་བདག་ལ་ཆགས་པ་སྐྱེ་ཞིང་འདུག་པ་ཨང་སྙམ་དུ་རྟོག་པ་ནི་འཛིན་རྟོག་སྟེ། གཟུང་འཛིན་གྱི་རྟོག་པ་དེ་ཉོན་མོངས་པའི་སྙེན་པོ་ཅན་དུ་སོང་བའི་ཉོན་མོངས་པའི་ཆ་དེ་བསྐྱེད་རིམ་གྱི་སྤང་བྱ་ཡིན་ལ། གཟུང་འཛིན་གྱི་ཆ་དེ་རྫོགས་རིམ་གྱི་སྤང་བྱའོ། །
ཡང་དགེ་བ་དད་པ་སྐྱེས་པ་ལྟ་བུའི་གཟུང་བྱ་ཕྱི་རོལ་ཏུ་ཞེན་ནས་རྟོག་པ་ནི་གཟུང་རྟོག རང་གི་སེམས་བྱུང་དགེ་བ་དད་པ་སྐྱེ་བའི་འཛིན་ཆ་ལ་དམིགས་ནས་རྟོག་པ་ནི་འཛིན་རྟོག་གོ ། དེ་ལྟ་བུ་ནི་ཤེས་བྱའི་སྒྲིབ་པའི་ཕྱོགས་ཀྱི་རྟོག་པ་ཡིན་པས་རྫོགས་རིམ་གྱི་སྤང་བྱའོ། ། དེ་བཞིན་དུ་བརྒྱད་ཅུ་པོ་ཐམས་ཅད་ལ་ཉོན་མོངས་པའི་སེམས་དང་འདྲེས་མ་འདྲེས་ཀྱི་བསྐྱེད་རྫོགས་གཉིས་ཀྱི་སྦྱང་གཞི་ཕྱེ་ཞིང་ཡུལ་ཤེས་པའི་གཟུང་ཆ་དང་འཛིན་ཆ་ལ་དམིགས་པའི་བྱེ་བྲག་གིས་གཟུང་རྟོག་འཛིན་རྟོག་ཕྱེ་ལ་རྫོགས་རིམ་ནང་གསེས་ཀྱི་སྤང་བྱའོ། ། སྤང་བྱ་འབྲིང་པོའོ། ། དངོས་པོ་ངོ་བོ་ཉིད་ཀྱི་རྟོག་པ་ནི་སྒྱུ་མ་ཙམ་དང་། སྟོང་པ་ཙམ་དུ་དང་། གཉིས་མེད་ཙམ་དུ་ཞེན་པ་ཕྲ་མོ་སྟེ་དེ་ཡང་རགས་པ་སྒྱུ་མ་དང་འོད་གསལ་གྱིས་གཙོ་བོར་སྤོང་ལ། ཕྲ་བ་ཟུང་འཇུག་གིས་གཙོ་བོར་སྤོང་བའོ། ། དེ་ཡང་ཉོན་མོངས་བའི་སྒྲིབ་བ་ནི་སྒྲོན་གསལ་གྱི་ལེའུ་དང་པོ་ནས་ཉོན་མོངས་པ་དང་ལས་དང་སྐྱེ་བའི་སྒྲིབ་པ་ཞེས་པ་དང་།
དེ་ཡང་ཉོན་མོངས་པ་ནི་འདོད་ཆགས་ལ་སོགས་པ་སྟེ་ཉོན་མོངས་པའི་སྒྲིབ་པའོ། ། ལས་ནི་དགེ་མི་དགེ་སྟེ། དགེ་བ་ནི་ཤེས་བྱའི་སྒྲིབ་པ། མི་དགེ་བ་ནི་ཉོན་མོངས་བའི་སྒྲིབ་པའོ། ། སྐྱེ་བ་དེ་གཉིས་ཀྱི་འབྲས་བུ་སྟེ་ཐ་མལ་པའི་རྟོག་པའི་ཡུལ་ལོ། ། དེ་ཡང་སྤྱོད་བསྡུས་ལས། ། ཡང་འདི་ལྟར་ཕུང་པོ་ཁམས་དང་སྐྱེ་མཆེད་རྣམས་ཀྱིས་ཐོག་མ་མེད་པ་ནས་ཐ་མལ་གྱི་ང་རྒྱལ་གྱིས་གནས་པ་རྣམས་ནི་ད་ལྟར་དེ་བཞིན་གཤེགས་པ་ཐམས་ཅད་ཀྱི་རྡུལ་ཕྲ་རབ་ལས་བསྒྲུབ་པའི་ངོ་བོ་ཉིད་དུ་བསྟན་ཏོ་ཞེས་པ་དང་། རང་གི་སེམས་གཟུང་བའི་དང་འཛིན་པའི་རྣམས་པར་རྟོག་པའི་སྤྱོད་ཡུལ་ཡོངས་སུ་ཤེས་པར་འདོད་པས་འདུ་འཛིའི་ཚོགས་དང་གཉིད་ལ་སོགས་པའི་སྒྲིབ་པ་མེད་པར་བྱའོ། ། ཞེས་པ་དང་། དེ་ལ་དགེ་བ་བཅུའི་ལས་ཉིད་དང་།
དེ་ལས་བཟློག་པའི་མི་དགེ་བ་བཅུའི་ལས་ཀྱི་ལམ་འདི་རྣམས་ནི་ལུས་དང་ངག་དང་ཡིད་ལས་ཀུན་ཏུ་འབྱུང་ངོ་ཞེས་བ་དང་། ཇི་ལྟར་མར་མེ་བུམ་ནང་གནས། ། ཕྱི་རོལ་དུ་ནི་སྣང་མི་འགྱུར། ། བུམ་པ་དེ་ཉིད་བཅག་གྱུར་ན། ། དེ་འོག་མར་མེ་འོད་སྣང་འགྱུར། ། ཞེས་པ་དང་། དངོས་པོ་མེད་པའི་ངོ་བོ་ཉིད་གཟུང་བ་དང་འཛིན་པ་དང་བྲལ་བ་དོན་དམ་པའི་བདེན་པ་དེ་ཡང་ནམ་མཁའ་དང་མཉམ་པ་མ་བཅོམ་པ་དྲི་མ་མེད་པའོ། ། སྤང་བྱ་དེ་སྡོམ་དུ་བསྡུས་པ་ནི། དྲི་མ་རྣམ་དག་གསུམ་ཡིན་ཏེ། ། ཐ་མལ་གཟུང་འཛིན་ངོ་བོའི་རྟོག །
རེ་རེ་འང་ཕྲ་རགས་གཉིས་གཉིས་ཏེ། ། རིམ་བཞིན་བསྐྱེད་རིམ་ལུས་དབེན་དང་། ། ངག་དང་སེམས་དབེན་སྒྱུ་མ་དང་། ། འོད་གསལ་ཟུང་འཇུག་དག་གིས་འཇོམས། ། རྡོ་རྗེ་ཕྲེང་བ་ལས། བསྐྱེད་རིམ་རྫོགས་རིམ་རྣལ་འབྱོར་ནི། ། ཕ་ཡི་དེ་ཉིད་བླ་ན་མེད། ། ཆོ་ག་བཞིན་སྒོམ་རྣལ་འབྱོར་པས། ། རྣམ་པར་རྟོག་པ་འཇོམས་བྱེད་པའོ། ། ཞེས་པས་སོ། །
སྤང་བྱ་རྣམ་རྟོག་བཤད་ཟིན་ཏོ། ། དེ་ལྟར་སྤང་བྱ་དྲི་མ་བསྟན་ནས། དམིགས་པར་བྱ་བའི་ཡུལ་ནི། བསྐྱེད་རྫོགས་གཉིས་ཀའི་དམིགས་པའི་ཡུལ་བཅོམ་ལྡན་འདས་དྲུག་པ་རྡོ་རྗེ་འཆང་མགོན་པོ་ཟུང་འཇུག་གཉིས་སུ་མེད་པའི་ཡེ་ཤེས་མི་སློབ་པ་ཐམས་ཅད་མཁྱེན་པ་རྡོ་རྗེ་འཆང་ཆེན་པོའི། ། མགོན་པོ་སྐུ་གསུམ་གྱི་བདག་ཉིད་ཅན། དུས་གསུམ་གྱི་བདག་ཉིད་ཅན། ཐེག་པ་གསུམ་གྱི་བདག་ཉིད་ཅན། དཀྱིལ་འཁོར་གསུམ་གྱི་བདག་ཉིད་ཅན། བདེན་པ་གསུམ་གྱི་བདག་ཉིད་ཅན། ཡན་ལག་བདུན་དང་ལྡན་པའི་སྐུའོ། །
དམིགས་པའི་ཡུལ་ནི་དེ་ཉིད་དོ། ། ལམ་དུ་རྒྱས་འདེབས་པའི་ཕྱག་རྒྱ་ཡང་དེ་ཉིད་དོ། ། འབྲས་བུ་ལ་བྲོད་པ་བསྐྱེད་པའི་ཡུལ་ཡང་དེ་ཉིད་དོ། དཔེར་ན་འབྲས་བུ་སྟོན་ཐོག་ལ་དམིགས་པ་སོ་ནམ་བྱེད་པའི་རྒྱུ་མཚན་དུ་འགྲོ་ལ། ། དམིགས་ཡུལ་དེ་ལག་ཏུ་ཐོབ་པ་སོ་ནམ་བྱས་པའི་འབྲས་བུ་ཡིན་པ་ལྟར། དྲུག་པ་རྡོ་རྗེ་འཆང་ལ་དམིགས་པ་ཉམས་སུ་ལེན་པ་ལ་འཇུག་པའི་རྒྱུར་འགྲོ་ལ། དམིགས་ཡུལ་དུ་བཞག་པ་དེ་མངོན་དུ་གྱུར་པ་ནི་འབྲས་བུར་འགྲོའོ། ། རྡོ་རྗེ་འཆང་དམིགས་ཡུལ་ཡིན་པ་ཅིས་ཤེས་ན། ཡབ་སྲས་ལྔ་ཆར་གྱིས་ཕྱག་གི་ཡུལ་དུ་བཞུགས་པ་སྟེ། མདོར་བྱས་ལས།
ཁམས་གསུམ་སྤྱོད་པ་ལས་གྲོལ་ཞེས་པ་ལ་སོགས་པ་དང་། ཀླུའི་བྱང་ཆུབ་ཀྱིས། རྡོ་རྗེ་མི་ཕྱེད་གསུམ་གྱི་སྐུར། ། རྡོ་རྗེ་ཆེ་ལ་ཕྱག་འཚལ་ཏེ། ། ཞེས་པ་དང་། སྤྱོད་བསྡུས་ལས། བསྐལ་བ་བྱེ་བ་རྣམས་སུ་ཡང་། ། དེ་ཉིད་མེད་ན་འགྲུབ་མི་འགྱུར། ། ཞེས་པ་དང་། ཟླ་གྲགས་ཀྱིས།
ཁྱབ་བདག་དཔལ་ལྡན་རྡོ་རྗེ་སེམས་དཔར་བཏུད། དེ་ཟླ་བ་གྲགས་པས་བཤད། ། ཅེས་པས་སོ། ། དེ་སྡོམ་དུ་བསྡུས་པ་ནི། དམིགས་ཡུལ་རྡོ་རྗེ་འཆང་ཆེན་ཡིན། ། ཞེས་སོ། ། དེ་ལྟར་དམིགས་ཡུལ་བསྟན་ནས། ད་ནི་ཉམས་སུ་ལེན་པའི་ཐབས་ནི་གཉིས་ཏེ། རྒྱུད་མ་སྨིན་ཅིང་སྨིན་དུ་རུང་བ། སྨིན་ཅིང་དངོས་གྲུབ་རྣམ་གསུམ་པའི་སྣོད་དུ་རུང་བར་བྱེད་པ་སྨིན་ལམ་དང་།
རྒྱུད་རྟོག་པ་གསུམ་ལས་མ་གྲོལ་བ་གྲོལ་བར་བྱེད་པའི་གྲོལ་ལམ་མོ། ། དེ་ཡང་། གང་ཕྱིར་རྡོ་རྗེ་འཆང་ཆེན་གྱིས། ། གསུངས་པ་དེ་ནི་གཉིས་སུ་འདོད། ། སྨིན་ལམ་དང་ནི་གྲོལ་ལམ་མོ། ། ཞེས་པ་དང་། རྡོ་རྗེ་རྩེ་མོ་ལས། སངས་རྒྱས་བྱང་ཆུབ་བསྟན་པའི་མཆོག ། སྨིན་པ་དང་ནི་གྲོལ་བའོ། ། ཞེས་པ་དང་།
རྒྱུད་ཕྱི་མ་ལས། ། བླ་མ་སྔགས་ཀྱི་ལམ་གྱི་མི། ། སློབ་མ་ཡོངས་སུ་སྨིན་པར་བྱ། ། སློབ་མ་བཟང་པོ་བདག་ཉིད་ཆེ། ། སངས་རྒྱས་བྱང་ཆུབ་སེམས་དཔའ་དག ། སྟོན་པ་ཡོངས་སུ་གྲོལ་བ་ཡིན། ། ཞེས་པས་སོ། ། དེ་ལ་སྨིན་ལམ་བསྟན་པར་བྱེད་དེ། ཁ་ཅིག་ལས་སྨིན་ལམ་ཞེས་གསུངས་ཏེ། དེ་ཡང་འགལ་བ་མེད་དེ།
རྒྱན་ལས། རྨ་དང་ཟས་ལ་ཇི་ལྟ་བར། ། རྣལ་འབྱོར་སྨིན་པའི་ལམ་ཡང་དེ་བཞིན་ནོ། ། ཞེས་པས་རྨ་སྨིན་པ་རྡོལ་དུ་རུང་། ཟས་སྨིན་པ་ཟ་རུ་རུང་། ཤིང་ཐོག་སྨིན་པ་ལོངས་སྤྱད་དུ་རུང་བ་ལྟར་སྔགས་དང་ཕྱག་རྒྱས་རྒྱུད་སྨིན་པར་བྱས་ན་དངོས་གྲུབ་སྒྲུབ་པའི་སྣོད་དུ་རུང་བས་སོ། ། ཁ་ཅིག་ལས་རབ་ཏུ་གནས་བའི་ཆོ་ག་ཞེས་གསུངས་ཏེ། དཔེར་ན་རྫ་མ་མེས་གནས་ཤིང་བརྟན་པར་བྱས་ན་ཆུ་ལ་སོགས་པ་ལྡུགས་པའི་སྣོད་དུ་རུང་བ་ལྟར། སྔགས་དང་ཕྱག་རྒྱས་རྒྱུད་གནས་པར་བྱས་ན་ཤེ་རབ་རྣམ་གསུམ་གྱི་སྣོད་དུ་རུང་བའོ། ། ཁ་ཅིག་ལས་དབང་བསྐུར་བའི་ཆོ་ག་ཞེས་གསུངས་ཏེ།
དེ་ལ་ཡང་འགལ་བ་མེད་དེ་བསྐྱེད་རྫོགས་གཉིས་སྒོམ་པ་བཟླས་པ་དང་བཤད་པ་ལ་དབང་ངམ་གནང་བ་ཐོབ་པར་བྱ་བའི་ཕྱིར་རོ། ། དེ་ལ་སྨིན་ལམ་ལ་སྔོན་དུ་བསྙེན་པ་བྱ་བ་དང་། སློབ་དཔོན་འཇུག་པའི་ཆོག་དང་། སློབ་མ་གཞུག་པའི་ཆོ་གའོ། ། བསྙེན་པ་ལ་གསུམ་སྟེ། རབ་ལྷའི་གནང་བ་ཐོབ་པ་ནི། ཀྱེ་རྡོ་རྗེ་ལས། རབ་མཐོང་སྔགས་ཀྱི་ཕ་རོལ་སོན། ། ཞེས་སོ། ། འབྲིང་ནི་མཚན་མའི་བསྙེན་པ་སྟེ། །
ཆོ་ག་ཉི་ཤུ་པ་ལས། མཚན་མ་ངེས་པར་ཐོབ་པའམ། ། ཞེས་པའོ། ། ཐ་མ་ནི་བཟླས་བརྗོད་ཀྱི་བསྙེན་པ་འབྱོངས་བ་ནི་ངག་གི་བཟླས་པ་འབྱོངས་པ་སྟེ། དེ་ཡང་དཀྱིལ་འཁོར་གྱི་གཙོ་བོའི་བཟླས་པ་འབུམ། འཁོར་གྱི་ཁྲི་ཁྲི་བྱེད་པ་སྟེ། ཆོ་ག་ཉི་ཤུ་པ་ལས། དཀྱིལ་འཁོར་བདག་པོའི་བཟླས་པ་འབུམ། ། དེ་ལས་གཞན་པ་ཁྲི་རེ་བཟླས། ། དཀྱིལ་འཁོར་ཡོངས་སུ་བྲི་བར་བྱ། །
ཞེས་པས་སོ། ། སློབ་དཔོན་འཇུག་པའི་ཆོ་ག་ལ་དྲུག་སྟེ། ། སའི་ཆོ་ག་དང་། སྟ་གོན་གྱི་ཆོ་ག་དང་། ཐིག་གི་ཆོ་ག་དང་། དཀྱིལ་འཁོར་ཆེན་པོ་བྱིན་གྱིས་བརླབ་ཅིང་ཡོ་བྱད་སྒྲུབ་པ་དང་། མཆོད་པ་དང་། སློབ་དཔོན་བདག་ཉིད་འཇུག་པའོ། ། སའི་ཆོ་ག་ལ་དྲུག་སྟེ། ། ས་བརྟག་པ་དང་།
བསླང་བ་དང་། སྦྱང་བ་དང་། གཟུང་བ་དང་། བྱིན་གྱིས་བརླབ་པ་དང་། བསྲུང་བའོ། ། ས་ལ་རིན་སྦྱིན་པ་ནི་ས་བདག་ཕག་ཆེན་པོའི་ལྟོ་བ་དྲལ་བར་བསམས་ལ་གསེར་ལ་སོགས་པའི་གཏེར་གཞུག་པའོ། ། ཡང་ནས་བརྟག་པ་ལ་གཉིས། སྟེང་བརྟག་པ་དང་། འོག་བརྟག་པའོ། ། སྟེང་ནི་ཟླུམ་པོ་དང་པདྨ་འདབ་མ་བརྒྱད་པའོ། །
འོག་ལ་ལྔ། ཕྱོགས་བརྟག་པ་ནི། ནུབ་མཐོ་བ། བྱང་སྐྱོབ་པ། ལྷོ་བྲེས་པ། ཤར་གཞོལ་བའོ། ། མཚམས་ནི་བྱང་ཤར་ནས་འབྱུང་བོའི་རྐུན་བུའི་འཇབ་པ་མེད་པ། ལྷོ་ཤར་ནས་མ་མོ་ཁྲོས་པའི་སྦར་རྗེས་མེད་པ། ལྷོ་ནུབ་ནས་སྲིན་པོ་ཁྲོས་པའི་སྦར་ཤུལ་མེད་པ། ནུབ་བྱང་ནས་གནོད་སྦྱིན་གྱི་འདུག་སྟེགས་མེད་པའོ། །
ནུས་པ་ནི་ཆུ་འཛིན་པའི་ཁ་དོག་དཀར་བའོ། ། བརྟག་པ་ལ་གསུམ་ལས། ཕྱོགས་བརྟག་པ་ནི་གྲོང་ངམ་གྲོང་ཁྱེར་རམ་གཙུག་ལག་ཁང་ལ་སོགས་པའི་བྱང་ཤར་མཚམས་སུ་བྱའོ། ། ཁ་དོག་བརྟག་པ་ནི་ཞི་བའི་ས་ནི་དཀར་པོ་ལ་སོགས་པའོ། ། ཚད་བརྟག་པ་ནི་འབྱོར་པ་ཆེ་ཆུང་གིས་ཤེས་པར་བྱ་སྟེ། དཔག་ཚད་ལས་ནི་ཆེ་མི་བྱ། ། ཁྲུ་དྲུག་ལས་ནི་ཆུང་མི་བྱ། ། ཞེས་པ་དང་། ལེའུ་བཅུ་དྲུག་པ་ལས་ཀྱང་། དེ་ནས་སྐུ་ཡི་དཀྱིལ་འཁོར་མཆོག །
ཁྲུ་ནི་བཅུ་དྲུག་ཚད་དུ་བྱ། ། དེ་ནས་གསུང་གི་དཀྱིལ་འཁོར་མཆོག ། ཁྲུ་ནི་ཉི་ཤུའི་ཚད་དུ་བྱ། ། ཞེས་སོ། ལེའུ་བཞི་པ་ལས། ། ཐུགས་ཀྱི་དཀྱིལ་འཁོར་དམ་པ་སྟེ། ། ཁྲུ་ནི་བཅུ་གཉིས་ཚད་དུ་བྱ། ། ཞེས་པས་སྐུའི་དཀྱིལ་འཁོར་གྱི་ས་ནི་བཅུ་དྲུག་གཉིས་འགྱུར་དུ་བྱ་གཉིས་པོ་ཡང་ཉིས་འགྱུར་རོ། ། གཉིས་པ་ས་གཞི་བསླང་བ་ནི་གཉིས་ལས། སྣང་བ་མི་ལ་བསླང་བ་ནི་རྒྱལ་པོ་ལ་སོགས་པ་དེའི་བདག་པོ་ལས་གནང་བ་ཐོབ་པའོ། །
མི་སྣང་བ་ལ་བསླང་བ་ནི་གཉིས་ཏེ་ཁྱད་པར་ལྷ་ལ་བསླང་བ་ནི། ལྷ་དང་ལྷ་མིན་དང་མི་མ་ཡིན་པ་ལ་སློང་བ་སྟེ། དཀྱིལ་འཁོར་བྱེད་པའི་ས་དེར་དགུང་མོ་མཎྜལ་བྱ། མེ་ཏོག་གི་ཚོམ་བུ་བཀོད་ནས་མཆོད་པ་བཤམས་ལ་གཏོར་མ་བྱིན་གྱིས་བརླབས་ལ་གཏོར་མ་བྱིན། ནམ་མཁའ་ལ་ནི་བཞུགས་པ་ཡི། ། ལྷ་ཀླུ་གནོད་སྦྱིན་ལྷ་མ་ཡིན། ། གང་དག་རྫུ་འཕྲུལ་ཆེ་ལྡན་རྣམས། ། བདག་ལ་དགོངས་པར་མཛད་དུ་གསོལ། ། བདག་མིང་འདི་ཞེས་བགྱི་བ་ཡིས། ས་ཕྱོགས་དགེ་གནས་འདི་ཉིད་དུ། །
དམ་བའི་དཀྱིལ་འཁོར་ཆེར་འབྱུང་བ། ། འདི་ཞེས་བྱ་བའི་བྲི་ལགས་ན། ། བདག་ལ་བར་ཆད་མ་བྱེད་པར། དགེ་བའི་གྲོགས་པོ་ཉིད་དུ་མཛོད། ། ཅེས་པས་བསྒོ་ནས་ཉལ་ལ་རྨི་ལམ་བརྟག་པར་བྱའོ། ། གལ་ཏེ་གནས་དེར་བྱེད་པའི་གནང་བ་མ་བྱིན་ན་ཞག་གཅིག་ནས་བདུན་གྱི་བར་དུ་དེ་ལྟར་བྱའོ། ། དེ་ལྟར་གནང་བ་སྟེར་ན་གནས་དེར་ཇི་སྐད་བཤད་པའི་ལོངས་སྤྱོད་ཀྱིས་བགེགས་ཞི་བའི་སྦྱིན་སྲེག་བྱའོ། ། དེ་ནས་བདག་དང་སློབ་མ་དང་ས་བདག་ལ་སོགས་པའི་ཞི་བའི་སྦྱིན་སྲེག་བྱའོ། ། གསུམ་པ་ས་གཞི་སྦྱང་བ་ནི་གསུམ་སྟེ། ལས་དང་བྱ་བས་སྦྱང་བ་ནི་ཁོར་ཡུག་འདོམ་གང་ཙམ་མམ།
ཁྲུ་གང་ངམ་ལྟེ་བའམ་པུས་ནུབ་ཙམ་བརྐོས་ལ་སའི་རོ་དྲུག་སེལ་ཏེ། སྲོག་ཆགས་ཀྱི་རོ་རུས་པ་མ་བསལ་ན་གཟེར་ནད་འབྱུང་། གོས་ཀྱི་རོ་རེ་བ་མ་བསལ་ན་འབྲས་ཕོལ་འབྱུང་། འབྲུའི་རོ་ཕུབ་མ་མ་བསལ་ན་རིམས་འབྱུང་། ཤིང་གི་རོ་ཐལ་སོལ་མ་བསལ་ན་ཚ་རིམ་འབྱུང་། རྡོའི་རོ་ཕ་འོང་དང་གསེག་མ་མ་བསལ་ན་ཞ་གྲུམ་འབྱུང་། སའི་རོ་གྱོ་དུམ་མ་བསལ་ན་ལྐུགས་པ་འབྱུང་ངོ་། ། དེ་ནི་བརྐོ་སོགས་ཀྱིས་སྦྱང་བའོ། ། གཉིས་པ་རྫས་དང་ཡོ་བྱད་ཀྱིས་སྦྱང་བ་ནི། ཙན་དན་གུར་གུམ་ལ་སོགས་པའི་ཆུས་གཏོར་བའོ། །
གསུམ་པ་སྔགས་དང་ཏིང་ངེ་འཛིན་གྱིས་སྦྱང་བ་ནི། ། ས་དེའི་དབུས་སུ་མཎྜལ་གྲུ་བཞི་ཁྲུ་གང་བ་གཅིག་བྱས་ལ་མེ་ཏོག་སིལ་མ་བཀྲམ་ལ་ལྷའི་གནས་དང་གདན་ཇི་ལྟ་བ་བཞིན་དུ་བསམས་ཏེ་བླ་མ་དང་བཅས་པ་དཀྱིལ་འཁོར་གྱི་ལྷ་རྣམས་རྫོགས་བར་བསྐྱེད་ལ། ཡེ་ཤེས་སེམས་དཔའ་དགུག་གཞུག་བཅིང་བ་བྱས་ཏེ་བསྟིམ། ། བྱིན་གྱིས་བརླབ། དབང་བསྐུར་བ་བྱས་ལ། དེ་ལ་ཕྱི་ནང་གསང་བའི་མཆོད་པས་མཆོད་བསྟོད་བྱས་ལ། ། དགོངས་ཤིག་དུས་གསུམ་མགོན་པོ་རྣམས། ། སངས་རྒྱས་ཐམས་ཅད་མཆོད་པ་དང་། ། སློབ་མ་ལ་ནི་སྨིན་སླད་དུ། ། དཔལ་ལྡན་རྡོ་རྗེ་འཛིན་པ་ཡི། །
དཀྱིལ་འཁོར་དམ་པ་བྲི་བར་འཚལ། ། རྒྱ་བ་སྲས་དང་བཅས་རྣམས་ཀྱིས། ། བདག་ལ་བྱིན་གྱིས་བརླབ་ཏུ་གསོལ། ། ཞེས་ལན་གསུམ་བརྗོད། དེ་ནས་ཕྱོགས་སྐྱོང་བཅུ་རང་རང་གི་གནས་སུ་བསྐྱེད་ལ་གཏོར་མ་སྦྱིན། དེ་ནས་ཏིང་ངེ་འཛིན་གསུམ་གྱིས་ས་གཞི་དེའི་སྟེང་དུ་ལྷ་སོ་གཉིས་རྫོགས་པར་བསྒོམ་པའི་མཐར་གནོད་མཛེས་ཀྱི་སྔགས་ཀྱིས་བགེགས་བསྐྲད་པར་བྱའོ། ། བཞི་པ་ས་གཞི་གཟུང་བ་ནི། ། དང་པོའི་སྦྱོར་བས་ཞེ་སྡང་རྡོ་རྗེར་བསྒོམས་ལ། རྣམ་སྣང་ལ་སོགས་པའི་རིགས་བཞིའི་ཕྱོགས་བཞི་ན་གནས་པའི་ལས་ཀྱི་རྡོ་རྗེ་དངོས་སམ་ཡིད་ཀྱིས་བསམས་ཀྱང་རུང་སྟེ། དེ་བཞིན་གཤེགས་པ་ཀུན་ཞི་བ་ལ་སོགས་པས་ལེའུ་བཞི་པ་ལྟར་གསོལ་བ་བཏབ་ནས་བདག་ཉིད་ཞེ་སྡང་རྡོ་རྗེར་བསྒོམས་ནས་མིག་གཡས་གཡོན་དུ་མ་དང་ཊ་གཉིས་ལས་ཉི་མ་དང་ཟླ་བའི་དཀྱིལ་འཁོར་བསྒོམས་ཏེ།
དེའི་དབུས་སུ་མིག་འབྲས་ཧཱུྃ་ལས་གྱུར་པའི་རྡོ་རྗེ་ནག་པོ་དེ་ལས་ཁྲོ་བོའི་འོད་ཟེར་གྱི་སྣང་བ་ཕྱོགས་བཅུར་འཕྲོ་བ་ནམ་མཁའི་དབྱིངས་ཐམས་ཅད་དུ་ཡང་ཁྲོ་བོའི་དཀྱིལ་འཁོར་གྱིས་ཁྱབ་པ་སྤྲུལ་ལོ། ། རྐང་པ་གཉིས་ལ་ཨ་ལས་རྡོ་རྗེ་འབར་བར་བསྒོམས་ལ། ལག་པ་གཡས་གཡོན་དུ་རྡོ་རྗེ་དྲིལ་བུ་འགྱིང་བག་ཏུ་འཛིན་པས་དབང་ལྡན་ཕྱོགས་ནས་བརྩམས་ཏེ་སྟང་སྟབས་ཀྱིས་གཡས་བསྐོར་དུ་ལན་གསུམ་བསྐོར་རོ། ། སྐུ་གསུང་ཐུགས་གྱི་རྡོ་རྗེ་འཛིན། ། ལ་སོགས་པ་བརྗོད་ཅིང་སྣ་ཚོགས་རྡོ་རྗེ་འི་རང་བཞིན་དུ་བྱིན་གྱིས་བརླབ་བོ། ། དེ་ནས་སེང་ལྡེང་གི་ཕུར་བ་དྲི་ཞིམ་པོས་བྱུགས་ལ་མེ་ཏོག་དམར་པོའི་ཕྲེང་བ་བཏགས་ལ། སྟོད་ཞལ་གསུམ་ཕྱག་དྲུག་པ། སྨད་ཟུར་གསུམ་རྩེ་གཅིག་པར་བྱིན་གྱིས་བརླབས་པས་ཕུར་པ་གདབ་བོ། ། ལྔ་པ་ས་བྱིན་གྱིས་བརླབ་པ་ནི། ཧཱུྃ་ཁཾ་ཧཱུྃ་ལས་ནམ་མཁའ་ཧཱུྃ་སུཾ་ཧཱུྃ་ལ་སོགས་པ་ལས་འབྱུང་བ་བཞི་བསྐྱེད།
ཨོཾ་བཛྲ་མེ་དི་ནི་བཛྲ་བྷ་ཝ་བཛྲ་བྷན་དྷ་ཧཱུྃ། ཞེས་པས་བྱིན་གྱིས་བརླབ་བོ། ། དེ་ནས་དེར་སྦྱོར་བ་གསུམ་གྱི་ཏིང་ངེ་འཛིན་བསྒོམ་མོ། ། དྲུག་པ་ས་གཞི་བསྲུང་བ་ནི། འདོད་པའི་རྒྱལ་པོ་ཡིས་ར་བ་དང་དྲ་བ་དང་ཕྱོགས་བཞི་བཅིང་བར་བྱའོ། ། ནུབ་དང་པོ་ལ་ལག་ཏུ་ལེན་ན་འདི་གོང་དུ་ཡོང་ངོ་། ། སྟ་གོན་གྱི་ཆོ་ག་ལ་དྲུག་ལས། ། དང་པོ་སའི་ལྷ་མོ་ལྟ་གོན་ལ་གནས་པ་ནི། ། མི་བསྐྱོད་པའི་ཕྱག་རྒྱ་ས་གནོན་དུ་བྱས་པས་དཀྱིལ་འཁོར་གྱི་ས་ལ་བཞག་སྟེ། ཨོཾ་ཌཱ་ཀི་ནི་ཧཱུྃ་ཛཿ
ཞེས་བརྗོད་པས་ལྷ་མོ་སྐུ་མདོག་སེར་མོ་རྒྱན་ཐམས་ཅད་དང་ལྡན་པ་སྤྱི་བོར་རྣམ་སྣང་གིས་བརྒྱན་པ་ལག་ན་གསེར་གྱི་བུམ་པ་འཛིན་པ་དཀྱིལ་འཁོར་གྱི་དབུས་ནས་འཐོན་པར་བསམས་ཏེ། དེ་ལ་སྐྱོབ་པ་སངས་རྒྱས་ཐམས་ཅད་ཀྱི། ། ཞེས་པ་ལ་སོགས་པས་གསོལ་བ་བཏབ་ལ་མཆོད་ཡོན་དང་ཞབས་བསིལ་ཕུལ་ལ་དེ་ཉིད་དུ་བསྟིམ་མོ། ། གཉིས་པ་དཀྱིལ་འཁོར་ལྷ་ལྟ་གོན་ལ་གནས་པ་ནི། བདུད་རྩི་ལྔ་དང་དྲི་ཞིམ་པོའི་ཆུས་ལྷའི་གྲངས་དང་མཐུན་པའི་ཐིག་ལེ་བྱས་ལ་གདན་དང་གཞལ་ཡས་ཁང་ཇི་ལྟ་བ་བཞིན་བསམ་ཏེ། ཕྱག་རྒྱ་དང་གཉིས་སུ་མེད་པའི་ཁྱད་པར་ལས། དམ་ཚིག་གི་འཁོར་ལོ་རྫོགས་པར་བཀོད་ལ་ཡེ་ཤེས་སེམས་དཔའ་དགུག་པ་དང་གཞུག་པ་དང་བཅིང་བ་དང་བསྟིམ་པ་དག་བྱ་སྟེ། ཕྱི་ནང་གསང་བ་གསུམ་གྱི་མཚོན་པས་མཆོད་ཅིང་བསྟོད་དེ་གསོལ་བ་ལན་གསུམ་གདབ། ལག་པས་སྦོས་ཕོར་བཏེག་ནས་པུས་མོ་ས་ལ་བཙུགས་ཏེ། བཅོམ་ལྡན་རྡོ་རྗེ་འཛིན་པ་ཡི། །
རིག་པའི་རྒྱལ་པོ་ཕྱག་འཚལ་བསྟོད། སོགས་ཀྱིས་ལན་གསུམ་དུ་སྙན་གསན་བྱས་ལ་མཆོད་པ་བྱས་ནས་ར་བ་དང་དྲ་བས་ཕྱོགས་དང་མཚམས་བཅིང་བར་བྱ་སྟེ་ལྷ་ལྟ་གོན་ནོ། ། གསུམ་པ་བུམ་པ་སྟ་གོན་ནི། གསེར་རམ་ཁར་བའི་རྒྱུ་ལས་བྱུང་བའི་བུམ་པ་ལྷོ་བ་ཆེ་བ་མགྲིན་པ་རིང་པ་ཁ་ཁྱེར་དང་ལྡན་པ། མཆུ་འཕྱང་བ་ནག་ནོག་མེད་པ་ལྷའི་གྲངས་དང་མཐུན་པར་བྱ། ཙན་དན་ལ་སོགས་དཀར་པོས་བྱུགས་ཤིང་པདྨ་ལ་སོགས་པའི་གདན་ལ་སོ་སོར་རང་རང་གི་མཚན་མ་བྲི། རས་ཁ་ཚར་མ་ཉམས་པས་མགུལ་ཆིངས་བྱ། ཙུ་ཏའི་ཤིང་ལ་སོགས་པ་འབྲས་བུ་ཅན་བྱི་ཤིང་གི་ཁ་བརྒྱན་པ་དྲིའི་ཆུས་གང་བ་གྲོ་དང་ནས་དང་ཏིལ་དང་མོན་སྲན་བྲེའུ་སྟེ་འབྲུ་ལྔ་དང་བྱུ་རུ་དང་ས་ལེ་སྦྲམ་དང་དུང་དང་མུ་ཏིག་དང་ནོར་བུ་སྟེ་རིན་པོ་ཆེ་ལྔ་དང་། སེང་གྲི། བྱ་གྲི།
ཧ་ས་དེ་ཝ། ནད་སེལ། ཀར་ནི་ཀ་སྟེ་སྨན་ལྔ་བླུགས་ལ་མེ་ཏོག་གི་ཕྲེང་བ་བཅིངས་པའི་རྡོ་རྗེ་སྤྱི་བོར་བཞག་སྟེ། རང་གི་དཀྱིལ་འཁོར་གྱི་གཙོ་བོའི་ཏིང་ངེ་འཛིན་ལ་གནས་པས་བཟླས་པ་བྱའོ། ། ཡི་གེ་ཟུམ་ལས་གསེར་གྱི་བུམ་པར་བསྒོམས་ལ་ཧྲཱི་ལས་བྱུང་བའི་པདྨ་དང་ཨ་ལས་བྱུང་བའི་ཟླ་བ་དང་། ཉི་མའི་གདན་ལ་རང་རང་གི་ས་བོན་གྱུར་བ་ལས་སྐུ་རྫོགས་པ་ལ་ཡེ་ཤེས་ཀྱི་འཁོར་ལོ་བཀུག་ནས་བསྟིམ་སྟེ་མཆོད་ཡོན་དང་མཆོད་པ་ཕུལ་ཏེ། གཏོར་མ་ཡང་ཁ་ཟས་སྦྱང་བའི་ཏིང་ངེ་འཛིན་གྱིས་སྦྱངས་ནས་སོ་སོའི་བཟླས་པས་མཉེས་པར་བྱའོ། ། དེ་ཡང་གཡས་སུ་རྣམ་རྒྱལ་བུམ་པ་བཞག་མི་གཡོ་བར་བསྒོམ། གཡོན་དུ་ལས་ཐམས་ཅད་པའི་བུམ་པ་བཞག་བདུད་རྩི་འཁྱིལ་བར་བྱིན་གྱིས་བརླབས་ལ་མཆོད་པ་དང་བཟླས་པས་མཉེས་པར་བྱས་ནས་དཀྱིལ་འཁོར་གྱི་བགེགས་བཟློག་ཏུ་གསོལ་བྱས་ལ་ལས་བཅོལ་ལོ། ། དཀྱིལ་འཁོར་ལ་མཆོད་པ་ཡང་བྱ།
སྔ་མ་ལྟར་གསོལ་བ་ལན་གསུམ་གདབ་བོ། ། བཞི་པ་སློབ་མ་སྟ་གོན་དུ་གནས་པ་ལ། བློ་ལྡན་ཐེག་ཆེན་ལ་དགའ་བ་ལ་སོགས་པའི་མཚན་ཉིད་དང་ལྡན་པ་སྒོར་བཞག་ལ། སྟོན་པ་ཁྱོད་ལ་བདག་དགའ་འོ། ། མགོན་པོ་ཆེན་པོ་བདག་འཚལ་ལོ། ། བྱང་ཆུབ་ཆེན་པོའི་ཚུལ་བརྟན་པའི། ། བྱང་ཆུབ་སེམས་ཀྱང་བདག་ལ་སྩོལ། ། ཞེས་པ་ལ་སོགས་པས་ལན་གསུམ་གསོལ་བ་བཏབ་ནས་སློབ་དཔོན་འཁོར་ལོའི་གཙོ་བོའི་ཏིང་ངེ་འཛིན་ལ་གནས་ནས་ཚིག་འདིས་གནང་བ་སྦྱིན་ཏེ། ། བུ་ཚུར་ཤོ་གཅིག་ཐེག་ཆེན་གྱི། ། གསང་སྔགས་སྤྱོད་པའི་ཚུལ་འདི་ནི། །
ལ་སོགས་པ་བརྗོད་ལ་སྤྲོ་བ་བསྐྱེད་དེ། ། དེ་ནས་སྐྱབས་འགྲོ་དང་སྡིག་བཤགས་དང་ཡི་རང་བ་དང་བསྔོ་བ་དང་སེམས་བསྐྱེད་དང་ལུས་དབུལ་བ་དང་བསྐུལ་བ་དང་གསོལ་འདེབས་དང་སྡོམ་པ་བཟུང་བ་དང་སྨོན་ལམ་བྱའོ། ། སྡོམ་པ་གཟུང་བའི་རྗེས་ལ་སྙིང་ཁ་ལ་སོགས་པ་གསུམ་དུ་རྡོ་རྗེ་ཁུ་ཚུར་གྱིས་དྲིའི་ཐིག་ལེ་གསུམ་བྱ་སྟེ། ཉི་མ་དང་པདྨ་དང་ཟླ་བ་ལ་ཡི་གེ་གསུམ་སོ་སོར་བཀོད་ལ་སྐུ་གསུང་ཐུགས་བྱིན་གྱིས་བརླབ་ཅིང་ལས་ཐམས་ཅད་པའི་སྔགས་ཀྱིས་བསྲུང་བ་བྱའོ། ། དེ་ནས་སྤྱི་བོར་མེ་ཏོག་དང་བདུག་སྤོས་མར་མེ་དང་དྲི་སྙིང་ཁར་ལྷ་བཤོས་མདུན་དུ་དེ་རེ་རེ་ལ་ཡང་ཚིག་འདི་སྔོན་དུ་འགྲོ་བས་སྦྱིན་ཏེ། དུས་འདི་ནས་ནི་བཟུང་ནས་ནི། ། འཁོར་བའི་ཉེས་པས་མ་གོས་པར། ། མཆོད་པ་ཀུན་དང་རབ་ལྡན་པར། ། དུས་ཀུན་དུ་ནི་བདེ་བར་གནོས། ། ཞེས་པས་སོ། །
དེ་ནས་ལས་ཐམས་ཅད་པའི་སྔགས་ཀྱིས་བསྔགས་པའི་སོ་ཤིང་སོར་བཅུ་གཉིས་པ་འོ་མ་ཅན་ལས་བྱས་པ་དྲི་ཞིམ་པོས་བྱུགས་པ་རྩེ་མོ་མེ་ཏོག་གི་ཕྲེང་བས་བརྒྱན་པ་སློབ་མས་ཁ་ཤར་ཕྱོགས་སུ་བལྟས་ཏེ་མི་སྨྲ་བར་བཟའ་ལ་མདུན་དུ་དྲང་པོར་དོར་ལ་ལྟས་བརྟག་སྟེ། བདག་བལྟས་པའམ་རྩེ་མོ་གྱེན་དུ་འགྲེང་ན་དངོས་གྲུབ་མཆོག ཤར་དུ་ན་འབྲིང་། མཚམས་དང་བྱང་ན་ཐ་མ་འཇིག་རྟེན་པ། ཐུར་དུ་ན་ས་འོག་གོ ། དེ་ནས་ངག་གི་ཉེས་པ་སྦྱང་བའི་ཕྱིར། འཐོར་འཐུང་བྱ། གསང་སྔགས་འབྱུང་དཀའ་ཞིང་དེའི་སྒོར་ཞུགས་བ་དཀའ་བའི་ཆོས་བཤད། སེམས་སྤྲོ་བ་བསྐྱེད། ། དེ་ནས་ལས་ཐམས་ཅད་པ་བཟླས་བའི་བསྲུང་སྐུད་ཀྱིས་དཔུང་པ་གཡོན་པ་ལ་མདུད་པ་གསུམ་བོར་ཏེ་བཞག
དེ་ནས་སྔགས་བཏབ་པའི་ཀུ་ཤ་སྟན་དང་སྔས་སུ་བྱིན་ཏེ་ཉལ་དུ་བཅུག་ལ་རྨི་ལྟས་བརྟག ནང་བར་སྔགས་ཟློས་ཤིག་བྱས་ལ་ཉལ་དུ་གཞུག ངན་ན་ལས་ཐམས་ཅད་པའི་སྔགས་ཀྱིས་གཞོམ། དེ་ནས་མཆོད་བསྟོད་བྱ། དེ་ནས་སྟ་གོན་གྱི་ལྷ་ནམ་མཁའ་ལ་བཀོད་ལ་ར་བ་དང་དྲ་བ་ཁ་སྦྱོར་གྱི་སྦྱོར་བས་སྲུངས་ལ་བཞག་གོ ། ལྔ་པ་སྦྱིན་སྲེག་སྟ་གོན་དང་། དྲུག་པ་གཏོར་མ་སྟ་གོན་ཀྱང་གྲུབ་ན་སློབ་མ་སྟ་གོན་གྱི་གོང་དུ་བྱའོ། ། ནུབ་གཉིས་པའི་བྱ་བ་རྫོགས་སོ། ། ཐིག་གི་ཆོ་ག་ནི་རྒྱུ་རས་སྐུད་གཞན་དུ་ལོངས་མ་སྤྱད་པ། མཚན་ཉིད་ནི་ཁ་དོག་ལྔར་བཙོས་པ།
ཚད་རིང་ཐུང་ཉིས་འགྱུར། སྦོམ་ཕྲ་སྒོའི་ཉི་ཤུའི་ཆ། གནས་ནི་རྣམ་ལྔས་བྱུགས་པའི་མཎྜལ་གྱི་སྟེང་དུ་ཀ་བ་ལ་མཚན་ལྡན་བཞག་པའི་ནང་ངོ་། ། དགོས་པ་ནི་དཀྱིལ་འཁོར་གྱི་ཆ་ཕྱེད་པའོ། ། ཕྱག་རྒྱ་འབྱོངས་པས་བཀལ་བའི་སྐུད་པ་ལྔ་ལ་བྱིན་གྱིས་བརླབ་པའི་ཐབས་ནི་དཔའ་བོ་ཡི་གེ་འབྲུ་ལྔ་བཀོད་པའི་རིགས་ལྔའི་རང་བཞིན་དུ་བསམས་ལ་བདག་གི་མིག་གཡས་གཡོན་ལ་ཛ་དཀར་དམར་ལས་བསྐྱེད་པའི་ཉི་ཟླ་བསྐྱེད་ལ། དེ་གཉིས་ཀྱི་ཛ་ལས་ཡེ་ཤེས་ཀྱི་སྐུད་པ་དྲངས་ཏེ་དམ་ཚིག་གི་སྐུད་པ་གཉིས་ལ་བཅུག་ལ་སོ་སོར་མཚན་མའི་མིག་གི་རྫི་མ་སླེབ་སླེབ་པོ་འབར་བའི་ལྟ་བས་ནམ་མཁའི་དབྱིངས་ཐམས་ཅད་དུ་བལྟས་ཏེ། ཛ་ལས་འོད་འཕྲོས་པའི་ལྕགས་ཀྱུས་ཡེ་ཤེས་སེམས་དཔའ་དབབ་བོ། ། ལས་ཐམས་ཅད་པའི་སྔགས་ཀྱིས་བཏབ་པའི་དྲིའི་ཆུས་བསངས་ལ་དྲི་དང་མེ་ཏོག་ཕུལ་ནས་དཔའ་བོ་འབྲུ་ལྔ་རེ་རེ་འབྲུ་གསུམ་དང་སྤེལ་བའི་བཟླས་པ་བྱའོ། ། འདེབས་པའི་ཐབས་ནི་སློབ་དཔོན་རྡོ་རྗེ་སེམས་དཔའི་ང་རྒྱལ། ། སློབ་མ་རྣམ་སྣང་དམ་བདུད་རྩི་ཐབ་སྦྱོར་དུ་བསམ་ལ་དང་པོ་གནམ་ཐིག་འདེབས།
དེ་ནས་ཐིག་ཇི་ལྟ་བ་བཞིན་དུ་ཚངས་ཐིག་ལ་སོགས་པ་གདབ་བོ། ། ཐིག་གི་རྣམ་པར་དབྱེ་བ་ནི། དང་པོ་ཚངས་ཐིག་གཉིས་པ་གྲྭ་ཡི་ཐིག གསུམ་པ་ཕྱོགས་ཐིག བཞི་པ་སོ་སོའི་ཆ་རྣམས་པར་བགོ་བའི་ཐིག་གོ ། ཚོན་གྱི་ཆོ་ག་ནི་རྒྱུ་ནི་རབ་རིན་པོ་ཆེ། འབྲིང་ནི་འབྲས་ཕྱེ་མ། ཐ་མས་ཚོན་ཏེ། ཀྱེ་རྡོ་རྗེ་ལས། ཡང་ན་རིན་ཆེན་ཕྱེ་མའམ། །
ཡང་ན་འབྲས་ལ་འབྲས་པ་ཡི། ། ཞེས་སོ། ། མཚན་ཉིད་ནི་ཁ་དོག་ལྔའོ། ། གནས་ནི་ཐོད་པ་མཚན་ལྡན་ནམ་རིན་པོ་ཆེའི་སྣོད་དོ། ། སྒྲུབ་པ་ནི་དཔའ་བོ་འབྲུ་ལྔ་བཀོད་ལ་འབར་བའི་ལྟ་བས་འབྲས་བུའི་ཐུགས་ཀ་ནས་ཚོན་སྣ་ལྔ་བཀུག་ནས་བཏིམ་པའོ། ། ཚོན་འགྱེད་པའི་ཐབས་ནི། ། དང་པོ་ཕུར་བ་ཕྱུང་། དེ་ནས་བྱང་ཤར་དུ་ཁྱུད་གང་ཙམ་བཀྱེ་ཅི་བདེར་ཆ་བགོས་པ་ལ་མ་ནོར་པའོ། ། འགྱེད་པའི་གོ་རིམ་ནི་དང་པོ་ཁ་ཤར་དུ་བལྟས་ནས་བུག་པ་འགེངས། དེ་ནས་བྱང་ཤར།
དེ་ནས་ཅི་བདེར། དེ་ཡང་། སྔོན་པོ་རྡོ་རྗེ་རྩེ་རང་བཞིན། ། གཉིས་པ་གསེར་ལ་དམིགས་པ་སྟེ། ། གསུམ་པ་པདྨ་ར་ག་བཞིན། ། བཞི་པ་མར་གད་ལྟ་བུའོ། ། དཀར་པོ་ནང་དུ་ཤས་བྱ་སྟེ། ། འདི་ནི་ཚོན་གྱི་རིམ་པར་བཤད། ། ཅེས་པ་རྡོ་རྗེ་རྩེ་མོ་ལས་གསུངས་བས་གཙོ་བོ་གང་བྱེད་ཀྱི་ཚོན་ནར་དུའོ། ། ཕྱོགས་ཀྱི་རིམ་པ་ནི། །
ཤར་ཕྱོགས་སུ་ནི་དཀར་པོ་ཆེ། ། ལྟོ་རུ་སེར་པོ་ཡང་དག་བཤད། ། ཅེས་བ་དེ་ཉིད་བསྡུས་པའི་བཤད་རྒྱུད་རྩེ་མོ་ལས་སོ། ། དེ་ནས་ལྷད་དགོད་པ་ནི། ། ཧཱུྃ་ལ་སོགས་པའི་ཡིག་འབྲུའམ།

རྡོ་རྗེ་ལ་སོགས་པའི་ཕྱག་མཚན་ནམ། ། ཞལ་ཕྱག་ཅན་སྐུ་ཙ་ཀ་ལི་དགོད་དོ། ། ཐུགས་ཕྱག་མཚན་དགོད་ན་དབུས་སུ་པདྨ་ཉི་མའི་སྟེང་དུ་རྡོ་རྗེ་སྔོན་པོ་རྩེ་དགུ་པའོ། ། ཤར་ལ་སོགས་པའི་ཕྱོགས་བཞིར་སྣ་ཚོགས་པདྨ་ལ་གནས་པའི་ཟླ་བ་དང་རིན་པོ་ཆེ་དང་པདྨ་དང་རྒྱ་གྲམ་གྱི་གདན་སྟེང་དུ་འཁོར་ལོ་དང་རིན་པོ་ཆེ་དང་བདྨ་དང་ལས་ཀྱི་ཁ་དོག་སོ་སོར་བྲིའོ། ། མེ་ལ་སོགས་པའི་མཚམས་བཞི་རུ། ། པདྨ་ལ་གནས་པའི་ཟླ་བའི་སྟེང་དུ་ཨུཏྤལ་སྡོན་པོ་དང་སྡོན་པོ་ཅུང་ཟད་ཙམ་དམར་པ་དང་དམར་པོ་དང་ལྗང་ཁུ་སྟེ། སྤྱན་ལ་སོགས་པའི་ཐུགས་ཕྱག་མཚན་ཁ་དོག་སོ་སོར་དགོད་པར་བྱའོ། ། འདོད་པའི་ཡོན་ཏན་སྣམ་བུའི་གྲྭ་བཞིར་མེ་ལོང་དང་པི་ཝང་དང་། དྲིའི་དུང་ཕོར་རོའི་སྣོད་ཐོད་པ་སྟེ་པདྨའི་སྟེང་གི་ཟླ་བ་ལ་གནས་པའི་སྟེང་དུ་དགོད་དོ། ། ལྷ་སྣམ་ལ་པདྨ་དང་ཟླ་བ་ལ་གནས་པའི་བྱམས་པའི་ཀླུ་ཤིང་དང་སེམས་དཔའ་གདན་གྱི་པདྨ་འོད་རྣོན་པོ་དང་བཅས་པ་རང་རང་གི་གཙོ་བོའི་མཚོན་ཆའོ། ། བྱང་སྒོར་བདུད་རྩི་ཐབས་སྦྱོར་གྱི་རྡོ་རྗེ་རྒྱ་གྲམ་མོ། །
ཤར་ལྷོའི་མཚམས་སུ་མི་གཡོ་མགོན་པོའི་རལ་གྲིའོ། ། ལྷོ་ནུབ་མཚམས་སུ་འདོད་པའི་རྒྱལ་པོ་འི་ལྕགས་ཀྱུའོ། ། ནུབ་བྱང་མཚམས་སུ་དབྱུག་སྔོན་ཅན་གྱི་རྡོ་རྗེ་དབྱུག་པའོ། ། བྱང་སྒོར་བདུད་རྩི་ཐམས་སྦྱོར་གྱི་རྡོ་རྗེ་རྒྱ་གྲམ་མོ། ། ཤར་སྟོད་དུ་གཙུག་ཏོར་འཁོར་ལོས་བསྒྱུར་བའི་འཁོར་ལོ་རྩིབས་བརྒྱད་པ་གཙུག་ཏོར་གྱིས་མཚན་པའོ། ། ནུབ་སྨད་དུ་གནོད་མཛེས་ཀྱི་རྡོ་རྗེའོ། ། དེ་ཡང་རང་རང་གི་སྔགས་ཟློས་ཤིང་ཐུགས་མཚན་བྲིའོ། ། དེ་ནས་དཀྱིལ་འཁོར་བསླངས་བ་ལ། ། ཟག་མེད་ཀྱི་ཁང་བར་དཀྲོང་གིས་སློང་སྟེ་ཀ་བ་རྣམས་ནང་ནས་བསླང་། གདོང་མ་ཐད་ཀར་བསླང་།
རྩིག་པ་རྣམས་ཐད་ཀར་བསླང་། རྟ་བབས་རྣམས་ཕྱི་རོལ་ནས་བསླང་། རྡོ་རྗེ་ར་བ་མེ་རི་རྣམས་ཐད་ཀར་བསླང་བར་བྱའོ། ། དེ་ནས་དཀྱིལ་འཁོར་ཆེན་པོ་བྱིན་གྱིས་བརླབ་ཅིང་ཡོ་བྱད་སྒྲུབ་པ་ལ། དང་པོ་དཀྱིལ་འཁོར་བྱིན་གྱིས་བརླབ་པ་ནི། ཕྱག་རྒྱ་མ་འབྱོངས་པ་དེར་དང་པོར་སྦྱོར་བ་སྔོན་དུ་བཏང་ནས་སྙོམས་འཇུག་བྱས་ལ་པདྨ་ནས་བཛྲ་དྷྲཱིཀ་ལ་སོགས་པས་གཏེན་ལག་ཙོ་བོའི་གདན་བཀོད་ལ་བསམས་ཏེ། དེ་ནས་རང་གི་ཏིང་ངེ་འཛིན་སེམས་དཔའ་ལས་འོད་འཕྲོས་པས་དེའི་རྩེ་མོ་ལས་གནོད་མཛེས་ཀྱིས་རང་གཞན་གྱི་ལྷ་སོ་གཉིས་བཀོད་ནས་ཕྱི་ནང་གསང་བ་གསུམ་གྱི་མཆོད་པས་མཆོད། ལྟ་གོན་གྱི་ལྷ་ནམ་མཁའ་ལ་བཏེག་པ་དང་བསྲེས་ཏེ། མདུན་གྱི་རྡུལ་ཚོན་གྱི་དཀྱིལ་འཁོར་བསྐྱེད་པ་དང་སུམ་བསྲེས་སུ་བྱས་ལ་དེའི་གཙོ་བོ་ལ་ནི་རྣམ་སྣང་ནས་གནོད་མཛེས་ཀྱི་བར་ལྷ་སོ་གཉིས་བཀོད་ནས་གནས་གསུམ་བྱིན་གྱིས་བརླབ། སེམས་དཔའ་སུམ་བརྩེག་ཏུ་བསྒོམ།
སྐུ་གསུང་ཐུགས་བྱིན་གྱིས་བརླབ་པ་དང་ཡེ་ཤེས་སེམས་དཔའ་དང་བཞིར་བྱེད་པའོ། ། ཡོ་བྱད་སྒྲུབ་བ་ནི་འབྱོར་བ་ཆེ་ཆུང་གྱིས་ཏེ་རྣ་འབྱོར་གྱི་རྫས་དབུ་རྒྱན་དང་ཅོད་པན་གཉིས་སྟོད་གཡོགས་དང་སྨད་གཡོག་གཉིས་ཕྲེང་བ་དང་དག་བྱེད་གཉིས་རྡོ་རྗེ་དང་དྲིལ་བུ་གཉིས་ཏེ་ཐམས་ཅད་གསང་རྒྱུད་ནས་སོ། ། སྲུང་བའི་རྫས་སུ་གྱུར་པ་མདའ་ལ་ཚོན་ཐག་བྲེ་བའོ། ། དཀྱིལ་འཁོར་གྱི་རྫས་གདུགས་དང་རྒྱལ་མཚན་བ་དན་བླ་རེ་བཞིའོ། ། ཚོགས་རྫོགས་པའི་རྫས་ནི་མཆོད་པའི་རྫས་ཏེ་མཆོད་པ་ལྔ་པོ་འབུམ་ཁྲི། དེ་མེད་ན་སྟོང་། གཞན་ཡང་འདོད་འཇོའི་བ། ཅང་ཤེས་ཀྱི་རྟ། དཔག་བསམ་གྱི་ཤིང་། བཀྲ་ཤིས་ཀྱི་རྫས་བརྒྱད།
རོལ་མོའི་ཆ་བྱད་བཅུ། དྲི། ཙན་དན། གླ་ཙི། ། རོ་ཨོ་ལ་བ་ཏི། རེག་བྱ་དར་དང་བལ་ལ་སོགས་པའོ། ། དཀྱིལ་འཁོར་བསྒྲུབ་པ་དེ་ལ་མཆོད་པ་ནི། ཕྱི་ནང་གསང་བ་གསུམ་སྟེ། ། ཕྱི་ནི་ཡོན་ཆབ་ཞབས་བསིལ་ནི་ཕྱག་དང་ཞབས་ལའོ། ། མེ་ཏོག་གི་ཆར་གྱིས་ནི་ལྷ་རྣམས་ཀྱི་སྤྱན་ལའོ། །
དྲི་དང་བདུག་སྤོས་ནི་ཤངས་ལའོ། ། བྱུག་སྤོས་ཀྱིས་སྐུ་ལའོ། ། མར་མེ་ནི་ཐུགས་ལའོ། ། ལྷ་བཤོས་ནི་ཞལ་དུའོ། ། དྲིལ་བུ་ནི་སྙན་ལའོ། ། དེ་དག་ཏིང་ངེ་འཛིན་སེམས་དཔའི་འོད་ཟེར་ལས་སོ། ། དེ་ཡང་མཆོད་པ་རྣམ་པ་ལྔ་མཆོག་བརྟག ། ཅེས་སོ། ། དེ་ནས་ནང་གི་མཆོད་པ་ནི། ། ཕྱག་རྒྱ་དང་སྙོམས་པར་འཇུག་པ་བླ་ན་མེད་པའི་མཆོད་པ་བརྩམ་སྟེ།
བྱང་ཆུབ་སེམས་ཀྱི་རྡུལ་ཕྲ་རབ་ལས་ནམ་མཁའི་དབྱིངས་ཐམས་ཅད་དེ་བཞིན་གཤེགས་པས་གང་བར་བསམས་ལ་དེ་དག་ཐབས་དང་ཤེས་རབ་སྦྱོར་པའི་མཆོད་པ་ཡིས་མཉེས་པ་འདི་ནི་ནང་གི་མཆོད་པའོ། ། བདུད་རྩི་ལྔ་དང་ཤ་ལྔ་སྦྱངས་པས་དཀྱིལ་འཁོར་པ་དང་བདག་ཉིད་ཀྱང་ཚིམ་པར་བྱས་པ་ནི་གསང་བའི་མཆོད་པའོ། ། དེ་ནས་བསྟོད་པ་དང་བཟླས་པས་མཉེས་པར་བྱས་ཏེ། དེའི་རྗེས་ལ་ཕྱིར་བྱུང་ནས་གཏོར་མ་དང་མཆོད་པས་ཕྱོགས་སྐྱོང་རྣམས་མཉེས་པར་བྱ་སྟེ། དེ་ནས་སྟོད་གཡོགས་དང་སྨད་གཡོགས་ལ་སོགས་པ་རྒྱན་ཐམས་ཅད་དང་ལྡན་པའི་ཧཱུྃ་མཛད་ཀྱི་སྐུར་བསྒྱུར་ལ་དཀྱིལ་འཁོར་གྱི་གཡས་ཕྱོགས་ནས་བསྐོར་བ་ལན་གསུམ་བྱ་སྟེ། ཕྱག་འཚལ་ནས་མེ་ཏོག་གི་ཕྲེང་བ་སྔོན་པོ་དཀྱིལ་འཁོར་གྱི་གཙོ་བོ་ལ་ཕུལ་ཏེ། སླར་བླངས་ནས་བདག་ཉིད་ཀྱིས་མགོ་ལ་བཅིངས་ནས་ལྷས་གནང་བར་བསམ་པ་འདིས་ནི་རྫས་དང་ཡོ་བྱད་ལ་སོགས་པའི་དྲི་མ་ཐམས་ཅད་དག་པར་འགྱུར་རོ། ། མཆོད་པའོ། ། སློབ་དཔོན་བདག་ཉིད་འཇུག་པ་ནི། ། དེ་ལྟར་གནང་བ་ནོད་ནས་དབུས་ཀྱི་གཙོ་བོ་འཁོར་དང་བཅས་པ་དབུས་ཀྱི་ཕོ་བྲང་ན་བཞུགས་ནས་སློབ་མ་ལ་རང་གིས་ཕར་བསྐུར་ཚད་ཅིག་དཀྱིལ་འཁོར་གྱི་གཙོ་བོ་ལ་རང་དཀྱིལ་འཁོར་གྱི་གཙོ་བོ་བྱས་པས་ནོད་བར་བྱའོ། །
དེ་ནས་སློབ་མ་གཞུག་པའི་དོན་དུ། ནམ་མཁའ་ལས་བྱུང་མཚན་ལྡན་ཕྱིར། ། ཞེས་པ་ལ་སོགས་པའི་བདེན་པའི་སྟོབས་བརྗོད་དོ། ། ད་ནི་སློབ་མ་གཞུག་པ་ལ་ལྔ་སྟེ། དང་པོ་དཀྱིལ་འཁོར་གྱི་ལྷ་དང་མཉམ་པར་བྱ་བའི་ཕྱིར་དཀྱིལ་འཁོར་དུ་གཞུག་པ་ནི་གཉིས་ཏེ། དང་པོ་ཡོལ་བའི་ཕྱི་ལོག་ཏུ་བྱ་བའི་ཆོ་ག་ནི་ལྔ་སྟེ། དང་པོ་གསོལ་བ་གདབ་ཅིང་རྒྱུན་བཤགས་བདུན་བྱ། སྡོམ་པ་ཉི་ཤུ་རྩ་བརྒྱད་དབོག་པ་དང་། སྐྱབས་སུ་འགྲོ་ཞིང་སེམས་བསྐྱེད་པ་གསུམ་སློབ་མ་སྟ་གོན་གྱི་གནས་སྐབས་ལྟར་བྱ། ལྷའི་ང་རྒྱལ་དུ་བྱེད་དུ་གཞུག
བདུད་རྩི་འཁྱིལ་པའི་བུམ་པས་ཁྲུས་བྱེད་པ་དང་ལྔའོ། ། ནང་དུ་འཇུག་པའི་ཆོ་ག་བརྒྱད་ལས། དང་པོ་སྒོ་བཞི་ནས་འཇུག་པ་ནི། དེ་ལྟར་གདོང་གཡོགས་བཅིང་བ་ནི། ། རས་དམར་པོའི་གདོང་གཡོགས་ཀྱིས་བཀབ་ལ་གང་ལ་དགའ་བ་ཡིན་ལན་གསུམ་དུ་བརྗོད། དེས་སྐལ་བ་བཟང་ལ་བདག་དགའོ། ། བྱས་ནས་གཤིན་རྗེ་གཤེད་ལ་སོགས་པའི་སྔགས་ཀྱིས་ཡོལ་བའི་ནང་དུ་བཀུག་ཅིང་ཆུད་པར་བྱ་བའམ། ཡང་ན་ཨཱཿཁཾ་བཱི་ར་ཧཱུྃ་གིས་ནང་དུ་ཆུད་པར་བྱས་པའོ། ། ལྷའི་དམ་ཚིག་བསྒྲག་པ་ནི། ། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཆུད་དོ། །
དེ་བས་ན་བདག་གིས་ཁྱོད་ལ་རྡོ་རྗེ་ཡེ་ཤེས་བསྐྱེད་པར་བྱའོ། ། ཡེ་ཤེས་འདི་ཡིས་ཁྱོད་ཀྱིས་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་ན་གཞན་ལྟ་ཅི་སྨོས། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བའི་དྲུང་དུ་སྨྲ་བར་མི་བྱའོ་ཞེས་རྡོ་རྗེ་སྙིང་ཁར་བཞག་ལ། དེ་རིང་རྡོ་རྗེ་སེམས་དཔའ་ཉིད། ། ཁྱོད་ཀྱི་སྙིང་ལ་ཡང་དག་གནས། ། ཨོཾ་བཛྲ་ས་ཏྭ་ཧཱུྃ། གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་བཀས་ནས་གཤེགས། ། ཞེས་སོ། ། དམ་ཆུ་ཡང་བླུད་དོ། །
སློབ་དཔོན་ཀྱི་དམ་ཚིག་བསྒྲག དེ་ནས་ཡེ་ཤེས་དབབ། དེ་ནས་མེ་ཏོག་བོར་ལ་སྐུའི་སྟོད་སྨད་གང་དུ་བབས་པ་ལ་དངོས་གྲུབ་ཀྱི་མཚན་མ་བརྟག དེ་ནས་མགོ་ལ་བཅིང་། དེ་ནས་གདོང་གཡོགས་དགྲོལ། དེ་ནས་དཀྱིལ་འཁོར་བསྟན་པའོ། ། དེ་ཡང་ལེའུ་དྲུག་པ་ལས། དེ་ལ་འདི་ནི་དཀྱིལ་འཁོར་ཆེན་པོར་འཇུག་པའི་རྡོ་རྗེའི་དམ་ཚིག་གོ ། ཨཱཿཁཾ་བཱི་ར་ཧཱུྃ། ཞེས་པ་ལ་སོགས་པ་གསུངས་པས་སོ། །
གཉིས་པ་ལྷ་ངོ་ཤེས་པར་བྱ་བའི་ཕྱིར་དཀྱིལ་འཁོར་བསྟན་པ་ནི། དཀྱིལ་འཁོར་གནོད་མཛེས་ནས་རྡོ་རྗེ་འཆང་གི་བར་དུ་བསྟན་པའོ། ། གསུམ་པ་བསྐྱེད་རྫོགས་གཉིས་ལ་དབང་ངམ་གནང་བ་ཐོབ་པར་བྱ་བའི་ཕྱིར་དབང་བསྐུར་བ་ནི་བཅུ་གསུམ་སྟེ། དང་པོ་ངོ་བོ་ནི་ཐོབ་པའོ། ། ཐོབ་པའི་མཚན་ཉིད་ནི་ནུས་པ་ཁྱད་པར་ཅན་ནོ། ། དེ་ཡང་མ་རྒུད་པ་གསུམ་ལས་བྱུང་བའོ། ། བདག་མ་རྒུད་པ་སློབ་དཔོན་གྱི་ཆོས་ཏེ་དབང་དང་དམ་ཚིག་དང་མན་ངག་ཆུའི་བུམ་པ་གཅིག་ནས་གཅིག་ཏུ་བྱ་བ་བཞིན་དུ་མ་ཉམས་ཞིང་ལྡན་པའོ། ། འབྱོར་པ་མ་རྒུད་པ་སློབ་མའི་ཆོས་ཏེ་དཀྱིལ་འཁོར་གྱི་ཆོ་ག་ནས་བཤད་པའི་ཡོ་བྱད་འཚོགས་པའོ། ། བསམ་པ་མ་རྒུད་བ་སློབ་དཔོན་དང་སློབ་མ་གཉིས་ཐུན་མོང་གི་ཆོས་ཏེ་འཇིག་རྟེན་འདི་དོན་དུ་མི་གཉེར་སྲིད་པ་དོན་དུ་མི་གཉེར་གཞན་དོན་དང་བླ་ན་མེད་པའི་བྱང་ཆུབ་འདོད་པའོ། ། དེ་ཡང་དགོངས་པ་ལུང་སྟོན་ལས།
དབང་བསྐུར་ལ་སོགས་པ་དག དེ་ཉིད་ནུས་དང་ལྡན་པའོ། ། ཞེས་གསུངས་སོ། ། གཉིས་པ་དབྱེ་བ་ནི། བུམ་པ་དང་། གསང་བའི་དང་། ཤེས་རབ་ཡེ་ཤེས་དང་། བཞི་པའོ། ། ཐུན་མོང་རིག་པའི་དབང་གིས་ནི་རྒྱུའི་ཡེ་ཤེས་བསྐྱེད་ལ། ཁྱད་པར་རིག་པའི་དབང་གིས་ནི་འབྲས་བུའི་ཡེ་ཤེས་བསྐྱེད་དོ། །
ཞེས་པ་དང་། རྡོ་རྗེ་ཕྲེང་བ་ལས། དང་པོའི་དབང་ནི་གཙོ་བོ་སྟེ། ། གཉིས་པ་གསང་བའི་མིང་ཅན་ནོ། ། གསུམ་པ་གནས་ཀྱི་སྦྱོར་བ་སྟེ། ། བཞི་པའི་དབང་ནི་དམ་པའོ། ། ཞེས་སོ། ། ལེའུ་བཅུ་དྲུག་པ་ལས། སངས་རྒྱས་རྣམས་ནི་ཐམས་ཅད་ཀྱི། ། རྡོ་རྗེ་གསང་བ་གསུམ་ལས་བྱུང་། །
ཁམས་གསུམ་དག་གིས་ཕྱག་བྱས་པ། ། རྡོ་རྗེ་དབང་བསྐུར་ཆེན་པོ་སྦྱིན། ། ཞེས་པས་བུམ་དབང་དང་། ལེའུ་བརྒྱད་པ་ལས། ། བླ་མ་བཤང་དང་གཅི་བས་མཆོད། ། བཞིན་བཟང་ཤིན་ཏུ་མཛེས་པ་ཡི། ། ན་ཆུང་སྐལ་བ་མཆོག་ལྡན་པ། ། བྱིན་གྱིས་བརླབས་ཀྱི་གནས་བསམས་ཏེ། ། བཞིན་བཟང་བརྟན་པའི་བློ་ལྡན་པ། ཁུ་བ་བླངས་ནས་བཟའ་བར་བྱ། །
ཞེས་པས་གསང་དབང་དང་། ལེའུ་བཅུ་དྲུག་པ་ལས། སྔགས་ཀྱི་འཁོར་ལོ་བུད་མེད་གཟུགས། ། ཞེས་པས་ཤེས་རབ་ཡེ་ཤེས་ཀྱི་དབང་དང་། ལེའུ་གཉིས་པ་ལས། ། ཕུང་པོ་ཁམས་དང་སྐྱེ་མཆེད་རྣམས། ། གཟུང་དང་འཛིན་པ་རྣམ་པར་སྤངས། ། ཞེས་པས་དབང་བཞི་པ་གསུངས་སོ། ། གསུམ་པ་ངེས་ཚིག་ནི་ཨ་བྷི་ཥིཉྩ་དྲི་མ་འཁྲུད་པར་བྱེད་པས་དབང་སྟེ། བུམ་དབང་གིས་ལུས་ཀྱི་དྲི་མ་འཁྲུད།
གསང་དབང་གིས་ངག་གི་དྲི་མ་འཁྲུད། ཤེས་རབ་ཡེ་ཤེས་ཀྱི་དབང་གིས་སེམས་ཀྱི་དྲི་མ་འཁྲུད། དབང་བཞི་པས་ལུས་ངག་ཡིད་གསུམ་གྱི་བག་ལ་ཉལ་གྱི་དྲི་མ་འཁྲུད་པས་ན་དབང་ངོ་། ། དེ་ལའང་ཀྱཻ་རྡོ་རྗེ་ལས། བླུགས་པས་འཁྲུད་པ་འདི་ཡིས་ནི། ། དབང་ཞེས་བྱ་བར་བཤད་པ་ཡིན། ། ཞེས་སོ། ། ཡང་ཨ་བྷི་ཥི་ཀ་སྐལ་བ་དང་ལྡན་པར་བྱེད་པའི་དོན་གྱིས་ན་དབང་སྟེ། བུམ་པའི་དབང་གིས་སྐུ་རྡོ་རྗེ་དང་སྐལ་བ་མཉམ། གསང་བའི་དབང་གིས་གསུང་རྡོ་རྗེ་དང་སྐལ་བ་མཉམ།
ཤེས་རབ་ཡེ་ཤེས་ཀྱི་དབང་གིས་ཐུགས་རྡོ་རྗེ་དང་སྐལ་པ་མཉམ། དབང་བཞི་པས་སྐུ་གསུང་ཐུགས་དབྱེར་མེད་པའི་རྡོ་རྗེ་དང་སྐལ་པ་མཉམ་པར་བྱེད་པས་ན་དབང་སྟེ། དེ་ཡང་ལེའུ་བཅུ་དྲུག་པ་ལས། བུམ་པ་དམ་ཚིག་མཆོག་རྣམས་ཀྱིས། ། རྡོ་རྗེ་རྣམ་པར་སྣང་མཛད་བསམས། ། སློབ་མ་རྟག་ཏུ་བརྟན་ལྡན་པ། ། ལུས་དང་ངག་སེམས་རྡོ་རྗེ་ཅན། ། ཞེས་སོ། ། བཞི་པ་དབང་གི་དཀྱིལ་འཁོར་བསྟན་པ་ནི་གཉིས་ཏེ། དཀྱིལ་འཁོར་དང་དེར་དབང་བསྐུར་བའི་ཆོ་གའོ། །
དཀྱིལ་འཁོར་ལ་བཞི་སྟེ། རྡུལ་ཚོན་དང་། སྤྲུལ་པ་དང་། ཚོགས་དང་། རང་བཞིན་གྱི་དཀྱིལ་འཁོར་ལ་བརྟེན་ནས། ལས་དང་པོ་པའི་གང་ཟག་གིས་དམ་ཚིག་གི་སྒྲུབ་པ་དབང་བསྐུར་བ་བྱེད་དོ། ། དེ་ཡང་ལེའུ་བཅུ་དྲུག་པ་ལས། དེ་ནས་གསུང་གི་དཀྱིལ་འཁོར་མཆོག ། ཁྲུ་ནི་ཉི་ཤུའི་ཚད་དུ་བྱ། ཞེས་པ་དང་།
སྐུའི་དཀྱིལ་འཁོར་དེ་ལྟར་གསུངས་པ་དང་། ལེའུ་བཞི་པ་ལས། ཐུགས་ཀྱི་དཀྱིལ་འཁོར་དམ་པ་སྟེ། ། ཁྲུ་ནི་བཅུ་གཉིས་ཚད་དུ་བྱ། ། ཞེས་པའོ། ། སྤྲུལ་བའི་དཀྱིལ་འཁོར་ནི་ཏིང་ངེ་འཛིན་ལས་སུ་རུང་བའི་རྣལ་འབྱོར་པས་ལྷའི་དཀྱིལ་འཁོར་སེམས་ཀྱི་སྣང་བ་ཙམ་ལས་སྤྲུལ་བའི་དཀྱིལ་འཁོར་དུ་དབང་བསྐུར་བ་དང་དངོས་གྲུབ་བསྒྲུབ་པ་གཉིས་ཀ་བྱེད་དེ། ། དེ་ཡང་སྒྲོན་གསལ་ལེའུ་དང་པོ་ལས། རྡོ་རྗེ་འཆང་ཆེན་པོའི་སྤྲུལ་བའི་དཀྱིལ་འཁོར་དུ་ཉན་པའི་སྐལ་བ་དང་ལྡན་པ་རྣམས་ལ་རིག་པའི་དབང་བསྐུར་ནས་ཞེས་སོ། ། ཚོགས་ཀྱི་དཀྱིལ་འཁོར་ནི་རྣལ་འབྱོར་ཕོ་མོ་རྣམས་ལྷ་ཕོ་མོའི་འབག་ཏུ་ཞུགས་ནས་ལྷར་བསྒོམས་པའི་དཀྱིལ་འཁོར་དེ་བསྐྱེད་རྫོགས་གཉིས་ཀའི་རྣལ་འབྱོར་པས་དེ་ཉིད་ཡུལ་དུ་བཞག་ནས་ཁྱད་པར་རིག་པའི་དབང་བསྐུར་རོ། ། དེ་ཡང་ཐབས་ཀྱི་ལུས་ཀྱི་དཀྱིལ་འཁོར་ལ་བརྟེན་ནས་གསང་དབང་བསྐུར།
ཤེས་རབ་ཡེ་ཤེས་ཀྱི་བྷ་གའི་དཀྱིལ་འཁོར་ལ་བརྟེན་ནས་ཤེས་རབ་ཡེ་ཤེས་ཀྱི་དབང་བསྐུར། འོད་གསལ་ཆོས་ཀྱི་དབྱིངས་ཀྱི་དཀྱིལ་འཁོར་ལ་བརྟེན་ནས་དབང་བཞི་པ་བསྐུར་རོ། ། ཁ་ཅིག་ན་རེ། དེར་བསྐྱེད་རིམ་གཞི་གསུམ་མཐར་ཕྱིན་པའི་སློབ་མ་གཅིག་ལ་སློབ་དཔོན་སྒྱུ་མ་མཐར་ཕྱིན་པ་གཅིག་གིས་བྱ་ཟེར་རོ། ། དེ་ཡང་རིམ་ལྔ་ལས། ཚོགས་ཀྱི་དཀྱིལ་འཁོར་དབུས་སུ་ནི། ། རྡོ་རྗེ་སློབ་དཔོན་མཉམ་བཞག་པས། ། སྙོམས་པར་འཇུག་པའི་ཆོ་ག་ཡིས། ། སྣང་བ་དག་ནི་བསྐྱེད་པར་བྱ། ། ཞེས་གསུངས་སོ། །
རང་བཞིན་གྱི་དཀྱིལ་འཁོར་ལ་གསུམ་སྟེ། ། རྒྱུད་ཕྱི་མ་ལས། ། དཀྱིལ་འཁོར་ལུས་སུ་གསུང་པ་དང་། དཀྱིལ་འཁོར་བྷ་གར་གསུངས་པ་དང་། ། དཀྱིལ་འཁོར་བྱང་ཆུབ་སེམས་སུ་གསུངས། ། ཞེས་པས་ལུས་ཀྱི་དཀྱིལ་འཁོར་ནི་སློབ་དཔོན་གྱི་ལུས་འདོམ་གང་གྲུ་བཞི་ནི་གྲུ་བཞིའོ། ། སྟེང་སྒོ་བཞི་ནི་སྒོ་བཞིའོ། ། ཀ་བ་བརྒྱད་ནི་རྐང་བརྒྱད་ཡིན་ལ། བདུད་རྩི་ལྔ་ནི་ཚོན་སྣ་ལྔ་ཡིན། རྩ་ནི་ཐིག་ཡིན།
ཡན་ལ་ག་རྟ་བབས་ལ་སོགས་པ་ཡིན། སོ་སེན་བ་སྤུ་ནི་རབ་དང་དྲ་བ་ཡིན། སྙིང་ནི་དཀྱིལ་འཁོར་དབུས་ཀྱི་ལྟེ་བ་ཡིན། ཕུང་པོ་ལྔ་ནི་སངས་རྒྱས་ལྔ་ཡིན། འབྱུང་བ་ལྷ་མོ་ཡིན། སེམས་དང་སེམས་བྱུང་རྣམས་སེམས་དཔའ་སེམས་མ་ཡིན། དེ་ཡང་རྡོ་རྗེ་ཕྲེང་བ་ལས། ལུས་ནི་གཞལ་ཡང་ཁང་དུ་འགྱུར། ། སངས་རྒྱས་ཀུ་ན་གྱི་ཡང་དག་བརྟེན། ། ཟུར་བཞི་པ་ནི་མདུན་རྒྱབ་དང་། །
གཡས་དང་གཡོན་གྱི་དབྱེ་བས་སོ། ། སྟེང་འོག་སྒོ་ཡི་དབྱེ་བ་ཡིས། ། སྒོ་བཞི་ཞེས་ནི་བཤད་པ་ཡིན། ། སྣ་རྩེ་བཞི་ཡི་དབྱིབས་ཀྱིས་ནི། ། རྟ་བབས་བཞིར་ནི་བརྗོད་པར་བྱ། ། དྲ་བ་རྒྱུ་མར་ཡང་དག་བཤད། ། རྒྱུས་པར་གྱུར་པ་དྲ་བ་ཕྱེད། ། ཆུ་ནི་ཟླ་བ་ཕྱེད་པ་དང་། ། བུམ་པ་ལྟོ་བར་ཡང་དག་ཤེས། ། རྗེ་ངར་བརླ་དཔུང་ལག་ངར་ནི། །
ཀ་བ་བརྒྱད་དུ་ཡང་དག་བཤད། ། མིག་གི་རྣམ་ཤེས་མེ་ལོང་སོགས། ། སྒྲ་ཡི་རྣམ་ཤེས་རོལ་མོ་དང་། ། སྣ་ཡི་རྣམ་ཤེས་མེ་ཏོག་ཕྲེང་། ། རིན་ཆེན་ཕ་གུ་ལྕེའི་རྣམ་ཤེས། ། ལུས་ཀྱི་རྣམ་ཤེས་དར་འཕན་དང་། ། ཡིད་ནི་རྣམ་ཤེས་རི་དྭགས་དང་། ། མིག་ནི་འཁོར་ལོའི་མཚན་མ་དང་། ། རྣ་བ་ཀུན་ནས་རྡོ་རྗེ་རྣམས། ། སྣ་ནི་བ་དན་དུ་ནི་བཤད། །
ལྕེ་ནི་དྲིལ་བུ་རུ་ནི་གསུངས། ། རྔ་ཡབ་ལ་སོགས་རྣམ་དག་པ། ། ལུས་ཀྱི་ཚོགས་ཞེས་བྱ་བར་བཤད། ། ཡིད་ནི་དབུས་ཀྱི་པདྨར་གསུངས། ། རྣམ་རྟོག་རླུང་ནི་ཡང་དག་རྟེན། ། ཡེ་ཤེས་ལྔ་ནི་རྣམ་དག་པ། ། རེ་ཁཱ་ལྔར་ནི་ཡང་དག་བརྗོད། ། ཕུང་པོ་ལྔ་ནི་རྣམ་དག་པ། ། རྣམ་དག་ཁ་དོག་ལྔར་ནི་དབྱེ། ། ཞེས་པ་ལ་སོགས་པ་གསུངས་པ་དང་།
དེ་སྐད་དུ་ཡང་། བུད་མེད་དཀྱིལ་འཁོར་དུ་ཡང་གསུངས་ཏེ། བྷ་ག་གཞལ་ཡས་བརྩེགས་རྟོགས། ཞེས་པ་དང་བྱང་ཆུབ་སེམས་ཀྱི་དཀྱིལ་འཁོར་ཏེ། ། དཀྱིལ་ནི་སྙིང་པོ་བདེ་སྟོང་ཡིན། ། དེ་བློས་ལེན་པས་དཀྱིལ་འཁོར་རོ། ། ཞེས་སོ། ། རྡོ་རྗེ་ཕྲེང་བ་ལས། གསང་བ་བྷ་ག་ཞེས་སུ་གསུངས། ། བྷ་ག་དེ་བཞིན་ཆོས་འབྱུང་བ། །
བདེ་བ་ཆེན་པོའི་གོ་འཕང་རྟེན། ། དགའ་བ་བསྐྱེད་པར་བྱེད་པའི་རྒྱུ། ། རྡོ་རྗེ་སེམས་དཔའ་ཡི་ནི་གནས། ། ཡེ་ཤེས་ལྔ་ནི་བདག་ཉིད་གསལ། ། ཡེ་ཤེས་ཆེན་པོ་སྤྲོས་པ་མེད། ། རྣམ་པར་རྟོག་པ་ཐམས་ཅད་སྤངས། ། བྲལ་དགའི་མཐའ་སྟེ་མཆོག་ཏུ་ཕྲ། ། ལྷན་ཅིག་སྐྱེས་དགའ་ཀུན་བདག་གནས། ། ཞེས་པས་སོ། ། ཁ་ཅིག་ན་རེ། །
དེར་ཟུང་འཇུག་སློབ་བཞིན་པའི་སྒོམ་ཆེན་གྱིས་དབང་བསྐུར་ཟེར། ། ལྔ་པ་བསྐྱེད་རྫོགས་གཉིས་ལ་དབང་དམ་གནང་བ་ཐོབ་པར་བྱ་བའི་ཕྱིར་དབང་བསྐུར་བའི་ཆོ་ག་ལ་བཞི་ལས་དང་པོ་བུམ་པའི་དབང་ནི། ཕྱག་རྒྱ་མོ་དང་སྙོམས་པར་ཞུགས་པའི་བྱང་ཆུབ་ཀྱི་སེམས་ཀྱི་འོད་ཟེར་གྱིས་ནམ་མཁའི་དེ་བཞིན་གཤེགས་པ་རྣམས་ཕབ་ཅིང་བསྐུལ་ཏེ་བུམ་པ་ན་གནས་པའི་མི་བསྐྱོད་པ་ཡབ་ཡུམ་ལ་ཐིམ་ནས་ཆུའི་གཟུགས་སུ་ཡོངས་སུ་གྱུར་པ་དེས་སྤྱི་བོ་ནས། གསང་གསུམ་དམ་ཚིག་ལས་བྱུང་བའི། ། ཡེ་ཤེས་བདུད་རྩི་དྲི་མ་མེད། ། ལྷ་ཡི་ཆུ་ནི་དག་པ་ཡིས། ། མི་བསྐྱོད་པ་ཡིན་དབང་བསྐུར་རོ། ། ཨོཾ་བཛྲ་ཨ་ད་རི་ཤ་ཨ་བྷིཥི་ཉྩ། ཞེས་སོ། ། དེ་བཞིན་དུ་བྲིས་པའམ་ལུགས་མའི་དབུ་རྒྱན་ལ་དར་གྱི་ཅོད་པན་གྱིས་མཚན་པ་ལ་རིན་ཆེན་འབྱུང་ལྡན་ཡབ་ཡུམ་བསྒོམས་ལ་སྔ་མ་བཞིན་དུ་ནམ་མཁའི་དབྱིངས་ན་བཞུགས་པའི་སངས་རྒྱས་ཐམས་ཅད་ཕབ་པས།
དེ་ཡོངས་སུ་གྱུར་པའི་དབུ་རྒྱན་གྱིས་དབང་བསྐུར་ཏེ། སངས་རྒྱས་ཀུན་གྱི་རྒྱལ་སྲིད་ཆེ། ། དབུ་རྒྱན་རི་ཆེན་པདྨ་སྟེ། ། རིན་ཆེན་ཀུན་གྱི་མཆོག་འགྲོ་བས། ། རྫོགས་སངས་རྒྱས་སུ་དབང་བསྐུར་རོ། ། ཨོཾ་བཛྲ་ས་མ་ཏ་ཐཱ་ག་ཏ་ན་མ་ཧཱུྃ་ཏེ་ཨ་བྷིཥི་ཉྩ་ཞེས་པས་སོ། ། རྡོ་རྗེ་ལ་འོད་དཔག་ཏུ་མེད་པ་ཡབ་ཡུམ་གྱི་སྐུར་བསྒོམས་ལ་སྔ་མའི་ཆོ་གས་ཡེ་ཤེས་སེམས་དཔའ་ཕབ་སྟེ། ། དེ་ཡོངས་སུ་གྱུར་པའི་རྡོ་རྗེའི་དབང་བསྐུར་ཏེ། སངས་རྒྱས་ཀུན་གྱི་རྡོ་རྗེའི་དབང་། ། མི་ཕྱེད་རྡོ་རྗེ་འོད་གསལ་བ། །
དམ་ཆོས་འབྱུང་བའི་སྒོར་གྱུར་པས། ། རྡོ་རྗེ་ལས་ཀྱི་དབང་བསྐུར་རོ། ། ཨོཾ་པྲ་ཏ་ཨ་བེ་ཤི་ཛྙ་ན་བཛྲ་ཨ་བྷི་ཥིཉྩ་ཞེས་པས་སོ། ། དྲིལ་བུ་ལ་དོན་ཡོད་གྲུབ་པ་ཡབ་ཡུམ་རྫོགས་པར་བསྒོམས་ཏེ། དེ་གྱུར་པ་ལས་དྲིལ་བུ་སྟེ་རྡོ་རྗེ་དང་བསྣོར་བས་བདག་པོའི་དབང་བསྐུར་རོ། ། ཐབས་དང་ཤེས་རབ་ལྡན་པ་ཡིས། ། འགྲོ་དོན་མཉམ་མེད་བྱེད་པ་དང་། ། མཆོད་པའི་ལས་རྣམས་རྫོགས་བྱེད་པས། ། རྡོ་རྗེ་ལས་ཀྱི་དབང་བསྐུར་རོ། ། ཨོཾ་བཛྲ་ཀྲི་ཏ་ཨ་ནུ་ཏ་ན་ཛྙཱ་ན་ཞེས་པས་སོ། །
དེས་མེ་ལོང་ལ་ཤེས་རབ་ཕ་རོལ་ཏུ་ཕྱིན་བའི་སྐུ་བཅུག་ལ་དེ་ལས་མེ་ལོང་དུ་གྱུར་པར་བྱས་ལ་མེ་ལོང་གི་གཟུགས་སློབ་མ་ལ་བསྟན་ལ། བརྗོད་དང་གཟུང་འཛིན་རྣམ་སྤངས་པའི། ། དག་ཅིང་དང་ལ་དྲི་མ་མེད། ། མེ་ལོང་གི་ནི་གཟུངས་བརྙན་བཞིན། ། རང་གཟུགས་ལྟར་ནི་ཤེས་པར་གྱིས། ། ཨོཾ་པྲ་ཏི་བི་མ་པ་ཨ་དར་ཤ་བ་མ་ཨ་བྷི་ཥིཉྩ་ཞེས་སོ། ། དེ་ནས་སྤྱི་བོར་རྣམ་པར་སྣང་མཛད་ཡབ་ཡུམ་གྱི་སྐུར་བསྒོམས་ལ། ། དེ་ལ་བཙུག་ལ་དེ་གྱུར་པ་ལས་སྤྱི་བོ་ནས་རྐང་པའི་བར་དུ་ལུས་ལ་བསྟིམས་ལ་མིང་གདགས་ཏེ་མིང་གི་འགོར་དཔལ། ། མཐར་རྡོ་རྗེའོ། ། རྡོ་རྗེ་མིང་གི་དབང་བསྐུར་བས། །
བྱང་ཆུབ་སྙིང་པོའི་བར་དུ་ནི། ། ཅིང་ཀྱང་མི་ཤིགས་མི་གཡོ་བས། ། རྡོ་རྗེ་མིང་གི་དབང་དུ་གྲགས། ། ཨོཾ་ཨ་བྷི་ཤོ་དྷ་དྷ་རྨཱ་དྷཱ་ཏུ་ཛྙཱ་ན་ན་མ་ཨ་བྷིཥི་ཉྩ་མི། ཞེས་པས་སོ། ། མེ་ལོང་མ་གཏོགས་པའི་དབང་ལྔ་པོ་དེ་ནི་མ་རིག་པ་ལྔ་བཟློག་ཅིང་། ཡེ་ཤེས་ལྔའི་ས་བོན་འཇོག་པས་རིག་པའི་དབང་སྟེ། ། རྡོ་རྗེ་ཕྲེང་བ་ལས། ། ཕུང་པོ་ལྔ་ནི་རྣམ་དག་དང་། ། ཐོག་མར་ཆུ་ནས་མིང་གི་བར། །
དབང་བསྐུར་བ་ནི་མཆོག་ཏུ་ཤེས། ། སངས་རྒྱས་ལྔ་ནི་དག་པ་འདི། ། དབང་བསྐུར་ལྔ་ནི་ཐོབ་པར་འགྱུར། ། མ་རིག་པ་ནི་བསལ་ནས་ནི། ། ཡེ་ཤེས་ལྔ་ནི་ཐོབ་པར་འགྱུར། ། ཞེས་སོ། ། དེ་ནས་རྡོ་རྗེ་རིགས་ཀྱི་དམ་ཚིག་སྟེ། ཧཱུྃ་ལས་གྱུར་པའི་རྡོ་རྗེ་ལག་ཏུ་གཏད་ལ། དེ་བཞིན་ཉིད་ཀྱིས་རྡོ་རྗེ་བཟུང་། ། ཐོག་མ་ཐ་མ་མེད་སེམས་དཔའ། །
རྡོ་རྗེ་སེམས་དཔའ་དགའ་བ་ཆེ། ། ཀུན་གྱི་བདག་པོ་ཀུན་གྱི་བདག ། རྡོ་རྗེ་སྙིང་པོ་གཙོ་བོའོ། ། ཞེས་པ་ནི་རྡོ་རྗེའི་དམ་ཚིག་གོ ། དེ་བཞིན་དུ་ཨ་ཡོངས་སུ་གྱུར་པའི་དྲིལ་བུ་བྱིན་ལ། ། དྲིལ་བུ་དེ་བཞིན་ཉིད་ཀྱིས་བཟུང་། ། འདི་དེས་སངས་རྒྱས་ཐམས་ཅད་ཀྱི། ། ཤེས་རབ་དབྱངས་ཆེན་འཁྲོལ་བར་བཤད། ། རྟག་ཏུ་ཁྱོད་ཀྱིས་རྗེས་སུ་གཟུང་། ། རྒྱལ་བ་བྱང་ཆུབ་མཆོག་ཏུ་འདོད། །
འདི་ནི་ཆོས་ཀྱིས་དཀྲོལ་བར་བྱ། ། སྲིད་པ་རང་བཞིན་གྱིས་དག་ཕྱིར། ། ཞེས་པ་ལ་སོགས་པ་ནི་དྲིལ་བུའི་དམ་ཚིག་གོ ། དེ་ནས་ཨོཾ་དེའི་ལུས་ལ་བསྟིམས་ལ་སྐུ་ཕྱག་རྒྱ་ཆེན་པོར་བྱིན་གྱིས་བརླབས་ཏེ། རང་གི་རང་བཞིན་དེ་རྣམས་ཀྱིས། ། ཕྱོགས་བཅུ་དུས་གསུམ་ལས་བྱུང་བའི། ། རང་གི་རིགས་ཀྱི་ལྷར་སྦྱོར་བས། ། བདག་དང་གཞན་དག་མཆོད་པར་བྱ། ། ཞེས་པ་ནི་ཕྱག་རྒྱའི་དམ་ཚིག་གོ ། དེ་ནས། །
བྱང་ཆུབ་རྡོ་རྗེས་སངས་རྒྱས་ལ། ། ཞེས་པ་ལ་སོགས་པས་གསོལ་བ་བཏབ་ལ། ཤར་ཕྱོགས་སུ་དཀྱིལ་འཁོར་ཆེན་པོ་དང་འདོམ་གྱི་བར་དུ་ཆོད་པར་དབང་གི་དཀྱིལ་འཁོར་བྱས། གདན་པདྨ་འདབ་བརྒྱད་ལག་པས་གཡོན་ཏུ་སེང་གེ་གཉིས་ཀྱིས་མཚན་པ་ལ་བཞག་སྟེ། སྟེང་དུ་ཡང་གདུགས་དང་བླ་རེ་ཕུབ་ལ་གཡས་གཡོན་དུ་རྒྱལ་མཚན་དང་བ་དན་གྱིས་ཀླུབས་ལ་སློབ་དཔོན་སྦྱོར་བ་གསུམ་བསྒོམས་ནས་སྔར་བཞིན་དུ་ཐབས་ཤེས་རབ་གཉིས་སུ་མེད་པའི་བྱང་ཆུབ་ཀྱི་སེམས་ཀྱི་འོང་ཟེར་གྱིས་ནམ་མཁའི་སངས་རྒྱས་བསྐུལ་ནས་བུམ་པའི་ནང་དུ་ཆུད་པར་བྱས་ལ་དེ་ཞུ་བས་སྤྱན་ལ་སོགས་པས་གཟུང་ནས་གཟུགས་སྒྲ་ལ་སོགས་པ་ནམ་མཁའི་ཁམས་གང་སྟེ། དེ་དག་གིས་རིག་པའི་དབང་བསྐུར་ཏེ། འདི་སྐད་དུ། ཁམས་གསུམ་ཀུན་གྱིས་ཕྱག་བྱས་པའི། ། དབང་བསྐུར་རྡོ་རྗེ་ཆེན་པོ་ནི། ། གསང་གསུམ་གཞི་ལས་བྱུང་པ་ཡི། །
སངས་རྒྱས་ཀུན་གྱིས་བྱིན་པ་ཡིན། ། ཞེས་སོ། ། དེ་ནས་རྡོ་རྗེའི་བརྟུལ་ཞུགས་དང་། ལུང་བསྟན་པ་དང་། དབུགས་དབྱུང་བ་དང་། རྗེས་སུ་གནང་བ་བྱིན་ལ། དཀྱིལ་འཁོར་དང་ལྷའི་དོ་ཁོ་ན་ཉིད་བཤད་དོ། ། དེ་ལྟར་ན་རིག་པའི་དབང་ལྔ་མེ་ལོང་དང་དྲུག་ནི་རིགས་དྲུག་གི་རང་བཞིན་ཏེ་སློབ་མའི་དབང་ཡིན་ལ། ། རིགས་གསུམ་གྱི་དམ་ཚིག་དང་། རྡོ་རྗེའི་བརྟུལ་ཞུགས་དང་།
ལུང་བསྟན་པ་དང་། དབུགས་བྱུང་བ་དང་། རྗེས་སུ་གནང་བ་དང་ལྔ་ནི་རྡོ་རྗེ་སློབ་དཔོན་གྱི་དབང་ཡིན་ཏེ་དེ་ལྟར་ན་བཅུ་གཅིག་པོ་དེ་ནི་བུམ་པའི་དབང་སྟེ། དེ་སྐད་དུ་རྡོ་རྗེ་ཕྲེང་བ་ལས། ། གཙོ་བོའི་དབྱེ་བ་བཅུ་གཅིག་སྟེ། ། བཅུ་གཉིས་པ་ནི་གསང་བའོ། ། བཅུ་གསུམ་པ་ནི་ཡང་དག་སྦྱོར། ། བཅུ་བཞི་པ་ནི་དོན་དམ་སྟེ། ། དབང་བསྐུར་རེ་རེས་ས་རེའོ། ། ཞེས་བཤད་པའོ། །
འཇིག་རྟེན་པའི་ས་དང་བྱང་ཆུབ་སེམས་དཔའི་ས་བཅུ་དང་བཅུ་གཅིག་ནོན་ནོ། ། དེ་ལྟར་བུམ་པས་དབང་བསྐུར་ནས་གསང་བའི་དབང་བསྐུར་ནི། ། རྡོ་རྗེའི་ཕྲེང་བ་ལས། ། ཡར་ངོའི་ཚེས་ནི་བཅུ་གསུམ་དང་། དེ་བཞིན་ཚེས་བཅུ་ཚེས་བཅུ་བཞི། ། ཡོན་ཏན་བཟང་ལྡན་སློབ་མ་ལ། ། བླ་མ་ཆོ་ག་བཞིན་དབང་བསྐུར། ། ཞེས་པས་ཚེས་བཅོ་བརྒྱད་དང་ཉི་ཤུ་ལྔ་འམ་ཉི་ཤུ་དགུ་ལ། ལུས་ཕྲ་ལོ་ནི་བཅུ་དྲུག་ལོན། ། གཟུགས་དང་སྐལ་བ་དག་གིས་བརྒྱན། །
སྔོ་བསངས་མིག་ནི་གདངས་པ་དང་། ། སྙིང་རྗེའི་བསམ་པས་ཡང་དག་མོས། ། ངག་སྙན་དབང་བསྐུར་ཐོབ་པ་དང་། རྣལ་འབྱོར་རྒྱུད་ལ་ཤིན་ཏུ་ཕན། ། ཡང་ན་ལོ་ནི་ཉི་ཤུ་ལོན། ། ཉམས་ནི་བདེ་བར་བྱེད་པ་སྟེ། ། ཞེས་པ་དང་། དེ་ལྷ་བུའི་བུ་མོ་བླངས་ལ་གསེར་ལ་སོགས་པས་བརྒྱན་ལ། བླ་མ་ལ་མཆོད་དེ། རྡོ་རྗེ་སེམས་ཁྱོད་སངས་རྒྱས་རྣམས་ཀྱི་བདེ་བ་འགྲུབ་པ་སྟེ། །
རྣམ་དག་བྱང་ཆུབ་སེམས་དཔའ་རྒྱལ་སྲས་བཅས་རྣམས་ལ། ། ཡུན་རིང་སྟོང་པ་ཉིད་བསྒོམས་པས་ནི་ཤིན་ཏུ་གདུངས་པ་ལ། ། དགའ་བའི་ཡིད་འོང་བདེ་བ་ཆེན་པོ་ཉིད་ཀྱིས་མཉེས་པར་མཛོད། ། ཅེས་པ་ལ་སོགས་པའི་གསོལ་བ་བཏབ་ལ། ། རང་གི་ལུས་དང་ཕྱག་རྒྱ་མ་དེའི་དཀྱིལ་འཁོར་བསྒོམས་ལ་རྡོ་རྗེ་ཧཱུྃ་ལས་བསྐྱེད། བུག་པ་ལ་ཕཊ་བཀོད་དེ། ། རྡོ་རྗེ་ཕྲེང་བ་ལས། ཧཱུྃ་ཕཊ་སྔགས་ནི་ནོར་བུ་བསྐོར། ། བཀོད་དེ་རྡོ་རྗེ་རབ་བསྐྱོད་བྱ། ། དེ་ཡང་བཅོམ་ལྡན་ཡུམ་ཕྱག་རྒྱ། །
ཡང་དག་མཆོད་ནས་བསྟེན་པར་བྱ། ། བསྟེན་པ་ལས་ནི་གང་བྱུང་བ། ། ལྟུང་བས་སྐལ་བཟང་ཁ་ལ་ནི། ། སྦོམ་པོ་མཐའ་ལྟག་སྦྱོར་བ་ཡིས། ། ཡང་དག་པར་ནི་ལོངས་སྤྱད་བྱ། ། ཞེས་པ་དང་། རྒྱུད་ཕྱི་མ་ལས་ཀྱང་། རྡོ་རྗེ་པདྨའི་སྦྱོར་བ་ཡིས། ། རྡོ་རྗེ་ཅན་ཀུན་ཡང་དག་པ། ། སྐུ་གསུང་ཐུགས་ཀྱི་རྡོ་རྗེ་ཡིས། །
དེ་དག་ཐམས་ཅད་སྙིང་ཁར་བསྡུ། ། རྡོ་རྗེའི་ལམ་ནས་བྱུང་ན་ནི། ། སློབ་མའི་ཁར་ནི་བབ་པར་བྱ། ། དབང་སྐུར་བ་ཡིས་གོ་འཕང་མཆོག ། ཅེས་གསུངས་པས་སྲུབ་པ་དང་སྲུབ་པའི་སྦྱོར་བ་བྱས་བས་འདོད་ཆགས་ཀྱི་སྒྲས་ཕྱོགས་བཅུའི་སངས་རྒྱས་བཀུག་བདག་གི་ཞལ་དུ་ཞུགས། ལུས་ཀྱི་དཀྱིལ་འཁོར་དང་རོ་གཅིག་ཏུ་ཞུ་བའི་བྱང་ཆུབ་ཀྱི་སེམས་དེ་སློབ་མ་རྟོག་པ་ཆེ་ན་ཉ་ཕྱིས་དང་དུང་ཆོས་སུ་བླགས་ལ་ལྕེ་ལ་བཞག ཆུང་ན་རྡོ་རྗེ་བེའུ་ལྟར་འཇིབ། པདྨ་བུང་བ་ལྟར་བཞི་པའི་ཚུལ་དུ་ལེན་པས་སློབ་མ་རང་གི་ལུས་ཀྱི་དཀྱིལ་འཁོར་བདེ་སྟོང་གིས་ཚིམ་པར་བྱ་སྟེ། ། སློབ་དཔོན་དང་སློབ་མ་གསུམ་ཀས་ཨ་ཧོ་སུ་ཁ་ཞེས་བརྗོད་ལ་སློབ་མས་དམིགས་པར་བྱའོ། ། དེ་ནས་སློབ་མས།
ཁོང་སྟོང་ཁྱོད་ཀྱི་སྐུ་ལ་མེད། ། ཅེས་སོགས་བརྗོད། དེ་ནས། ཀུན་མཁྱེན་ཡེ་ཤེས་ཕུང་པོ་ཅན། ། ཞེས་པས་སྒྱུ་མ་ལྟ་བུའི་མན་ངག་གསོལ་བ་བཏབ་ལ། སྒྱུ་མའི་དཔེ་བཅུ་གཉིས་ཀྱིས་མཚོན་པའི་སྒྱུ་མའི་མན་དག་བསྟན་ཏེ། རྡོ་རྗེ་ཕྲེང་བ་ལས། ། ངག་གི་ལམ་གྱི་ཡུལ་འདི་ཉིད། ། གཙོ་བོ་ཡེ་ཤེས་སྐུ་རང་བཞིན། ། སེམས་ཅན་ཀུན་ལ་ཕན་པའི་ཕྱིར། །
འཇའ་ཚོན་བཞིན་དུ་སྣང་བ་ཡིན། ། ཞེས་གསུངས་པས་རླུང་སེམས་གཉིས་ཀྱི་རྣམ་འཕྲུལ་ཙམ་ལས་གྲུབ་པའི་སྒྱུ་མའི་དཔེ་མེ་ལོང་གི་གཟུགས་བརྙན་ལ་གཏན་ལ་ཕབ་ལ་ངེས་པར་བྱའོ། ། དེ་ལྟར་གསང་བའི་དབང་བསྐུར་ནས། ཤེས་རབ་ཡེ་ཤེས་ཀྱི་དབང་བསྐུར་བ་ནི། བླ་མས་ཕྱག་རྒྱ་མོ་གཞན་མེད་ན་གསང་དབང་གི་ཕྱག་རྒྱ་མོ་དེ་སློབ་མ་ལ་གཏད་དེ་རྡོ་རྗེ་ཕྲེང་བ་ལས། གཏད་ནས་གསལ་བར་འདི་སྐད་བགོ ། ཞེས་པ་དང་། རྒྱུད་ཕྱི་མ་ལས་ཀྱང་། ལག་པར་ལག་པ་བཞག་ནས་ནི། དེ་བཞིན་གཤེགས་རྣམས་དཔང་བྱས་ལ། །
སློབ་མའི་མགོ་བོར་ལག་བཞག་སྟེ། ། བླ་མ་རྡོ་རྗེ་ཅན་གྱིས་བསྒོ། ། ཐབས་གཞན་གྱིས་ནི་སངས་མི་རྒྱ། ། དེ་བས་རིག་པ་འདི་མཆོག་ཡིན། ། ཆོས་ཀུན་གཉིས་སུ་མེད་པ་ཡིན། ། དངོས་པོ་གཉིས་སུ་བརྟགས་པ་ཡིན། ། དེ་བས་འཁོར་བ་རྣམ་བྲལ་བར། ། ཁྱོད་ཀྱིས་རྟག་ཏུ་མི་བྱའོ། ། ཞེས་སོ། གཞན་ཡོད་ན་དེ་རང་གཏད་ལ་གཏད་པའི་སྔོན་དུ་སློབས་མ་གསོལ་བ་བཏབ་ཏེ།
ཤེས་རབ་ཡེ་ཤེས་དབང་བསྐུར་ཕྱིར། ། བླ་མ་དོན་འདོད་སློབ་མ་ལ། ། དངོས་གྲུབ་ཐམས་ཅད་བསྡུས་པ་ནི། ། རྡོ་རྗེ་སློབ་དཔོན་བདག་ཉིད་ཆེ། ། ཕྱག་རྒྱ་ཡང་དག་བྱིན་གྱིས་རློབས། ། མཆོག་གི་བདེ་བ་ཐོབ་བྱའི་ཕྱིར། ། ལྷ་མོ་ཕྱག་རྒྱ་ཆེན་པོ་ཡི། ། དཔག་མེད་བདེ་བར་རབ་བསྟེར་བ། ། བདག་ལ་ཤེས་རབ་ཡེ་ཤེས་བསྐྱེད། ། ཅེས་པས་གསོལ་བ་བཏབ་ལ།
སློབ་དཔོན་གྱི་ཀྱང་། དགའ་སྦྱིན་གནས་སྟེར་ལྟ་མོ་འདི། ། ཁྱོད་ཀྱིས་རྟེན་པར་བྱེད་འདོད་ན། ། ཇི་ལྟར་པད་མཆོག་བྱ་བ་ནི། ། བྱོས་ལ་ཨེ་ཝཾ་མཆོག་གི་གདོང་། ། གང་ཕྱིར་རྡོ་རྗེ་དབྱིངས་དབང་ཕྱུག ། རང་ཉིད་འདི་ཡི་དབྱིངས་ལ་བཞུགས། ། ཐབས་གཞན་གྱི་ནི་སངས་རྒྱས་ཉིད། ། མྱུར་དུ་ཐོབ་པར་མི་འགྱུར་རོ། ། ཤིན་ཏུ་ཕྲ་བའི་ཡེ་ཤེས་དེ། །
བདེ་ཆེན་རྣལ་འབྱོར་པ་ཡིས་རྟོགས། ། རབ་ཏུ་འབད་པས་སྟེན་པར་གྱིས། ། ལྷན་ཅིག་སྐྱེས་དགའི་མཚན་ཉིད་ནི། དབང་བསྐུར་གཙོ་བོར་གྱུར་བས་ན། ། ཐམས་ཅད་ཇི་ལྟ་བ་བཞིན་ཐོབ། ། ཅེས་བརྗོད་ལ་ཕྱག་རྒྱ་མའི་ལག་པ་གཡོན་པ་སློབ་མའི་ལག་པ་གཡས་པར་གཏད་དོ། ། ཕྱག་རྒྱ་མས་འདི་སྐད་བརྗོད་དོ། ། དཔའ་བོ་བུ་ནི་བླ་ན་མེད། ། དཔའ་བོ་ཁྱོད་ནི་སྤྲོ་འམ་ཅི། ། བྱང་ཆུབ་སེམས་ནི་ཟ་ནུས་སམ། །
ཡང་དག་དེ་ཉིད་ངེས་པ་ནི། ། ཅི་འདོད་བཞིན་དུ་སྨྲ་བར་བྱོས། ། སློབ་མས་འདི་སྐད་ཅེས་བརྗོད་དོ། ། ཇི་ལྟར་གསུངས་པའི་དམ་ཚིགས་སོགས། ། ལྷ་མོ་ཅི་ཕྱིར་བདག་མི་ནུས། ། དེ་ནས་ལྷ་མོ་དེ་དགྱེས་ནས། ། སྐྲ་གྲོལ་གོས་ནི་བོར་ནས་ཀྱང་། ། པདྨ་དག་ནི་འབྱེད་བྱེད་ཅིང་། ། བྷ་ཛ་མོཀྵ་ཞེས་བརྗོད་དེ། ། ཇི་ལྟར་གསུངས་པའི་དམ་ཚིག་སོགས། །
ལྷ་མོ་ཅི་ཕྱིར་བདག་མི་ནུས། ། དེ་ནས་ལྷ་མོ་དེ་དགྱེས་ནས། ། བྷ་ག་པདྨའི་དབུས་གནས་པ། ། བདེ་བ་ཀུན་ཏུ་རྒྱུ་བའི་རྩ། ། སེན་མོའི་བསྐུལ་ནས་དགའ་བ་བྱ། ། ལྕེ་ཡིས་ཀྱང་ནི་རིལ་བར་བྱ། ། ལྷན་ཅིག་སྐྱེས་པ་བདེ་བྱེད་པ། ། རིག་མ་བཟང་མོ་བསྟེན་བྱས་ན། ། མཆོག་ཏུ་དགའ་བ་ཉམས་མྱོང་ནས། ། ལྷུང་བའི་བདེ་བ་དེས་མྱང་བྱ། །
ཞེས་པས་བླ་མས་བཏུབ་ཚད་ཀྱི་རླུང་བཟུང་ལ་སློབ་མའི་ཡེ་ཤེས་ཐིག་ལེ་གཉིས་ཤོར་གཉིས་གནས་པའི་མཚམས་སུ་གཉིས་གནས་པས་ནི་བདེ་བའི་ངད་མ་ཡོལ། གཉིས་ཤོར་བས་ཅི་སྟོང་པའི་རྒྱ་དང་ལྡན་པ་ཉམས་སུ་མྱོང་བར་བྱའོ། ། དེ་ཡང་རྡོ་རྗེ་ཕྲེང་བ་ལས། དགའ་དང་མཆོག་ཏུ་དགའ་བ་དང་། ། ལྷན་ཅིག་སྐྱེས་པའི་དུས་བཟང་སྟེ། ། དགའ་བྲལ་དགའ་བ་དུས་ངན་པ། ། དུས་ནི་ཁམས་རྣམ་ཐམས་ཅད་དེ། ། མཉམ་པའི་རོ་ཡི་གོ་འཕང་ངམ། ། ཡེ་ཤེས་རྣམ་ཤེས་རྣམ་པར་སྤངས། ། དུས་གཅིག་ཅེས་བྱར་བརྗོད་པ་ཡིན། །
ཡེ་ཤེས་ཆེན་པོ་སྤྲོས་པ་མེད། ། རྣམ་པར་རྟོག་པ་ཐམས་ཅད་སྤངས། ། བྲལ་དགའི་མཐའ་སྟེ་མཆོག་དགའི་མདུན། ། ལྷན་ཅིག་སྐྱེས་པ་མཆོག་ཏུ་ཕྲ། ། ཇི་ལྟར་ཉི་ཟླ་གཟས་གཟུང་ན། ། རླུང་རྣམས་ཇི་ལྟར་ཉམས་འགྱུར་དུས། ། ཞེས་སོ། ། ཐམས་ཅད་གསང་རྒྱུད་ལས། ། གཉིས་ཤོར་གཉིས་ནི་མཉམ་པའི་དབུས། ། རྡོ་རྗེ་ནས་ལྷུང་པདྨར་རིག །
རྒྱུ་ལ་འབྲས་བུས་རྒྱས་གདབ་ཅིང་། ། འབྲས་བུ་ལ་ཡང་རྒྱུ་རྒྱས་གདབ། ། འདི་ནི་བདེ་ཆེན་རྒྱལ་པོའོ། ། དེ་ནས་བླ་མ་ལ། ། ཁམས་གསུམ་ལས་ནི་རྣམ་གྲོལ་ཞིང་། ། ནམ་མཁའ་དང་ནི་མཉམ་གྱུར་པ། ། འདོད་པ་ཀུན་གྱིས་མ་གོས་པ། ། དམིགས་མེད་ཁྱོད་ལ་ཕྱག་འཚལ་ལོ། ། ཞེས་པ་ལ་སོགས་པས་བསྟོད་ཅིང་འོད་གསལ་གྱི་གདམས་ངག་གསོལ་བ་བཏབ་ལ། སློབ་དཔོན་གྱིས་ཀྱང་ཕྱིའི་མངོན་པར་བྱང་ཆུབ་པ་ནམ་མཁའི་དཔེས་བསྟན།
ནང་གི་མངོན་པར་བྱང་ཆུབ་པ་སྣང་བ་གསུམ་རང་བཞིན་དང་བཅས་པ་འོད་གསལ་དུ་ཐིམ་པ་བསྟན་ཞིང་ཉམས་སུ་ལེན་པ་རིལ་འཛིན་རྗེས་གཞིག་ཀྱང་བསླབ། དེ་ནས་དབང་བཞི་པ་བསྐུར་བ་ནི། ། ཆོ་ག་ཉི་ཤུ་བ་ལྟར་ཐུན་མོང་དང་ཐུན་མོང་མ་ཡིན་པའི་དམ་ཚིག་དང་སྡོམ་པ་གཉིས་ལ་བསླབ་སྟེ། དེ་ནས་བཞི་པ་རྟེན་ཅན་དུ་བསྐུར་ན། ། ཕྱག་རྒྱ་མོ་ལ་སྔར་ལྟར་སྲིད་པ་གོ་བཟློག་པའི་ཆོ་གས་བཏུབ་ཚོད་ཀྱི་རླུང་བཟུང་ཞིང་ཡེ་ཤེས་བདེ་སྟོང་ཟུང་འཇུག་གི་དཔེ་ཉམས་སུ་མྱོང་པ་སྔར་བཞིན་ནོ། ། དེ་ཡང་རྡོ་རྗེ་ཕྲེང་བ་ལས། ། རྡོ་རྗེ་རྩེ་མོར་བྱང་སེམས་ནི། ། འཛིན་པས་ལུས་ཀྱི་བསྟན་པ་ཉིད། ། དེ་ཡི་དེ་ཉིད་བྱང་སེམས་ཉིད། ། རླུང་གི་དེ་ཉིད་རབ་སྦྱོར་བས། །
རིགས་པས་ཟུང་འཇུག་མྱོང་བར་འགྱུར། ། ཞེས་སོ། ། དེ་ནས་ཆོས་ཐམས་ཅད་ཟུང་འཇུག་གི་དཔེ་ཉམས་སུ་མྱོང་བ་སྔར་བསྟན་ཏོ། ། ཡང་རྟེན་མེད་ཀྱི་དབང་ནི་རིན་པོ་ཆེ་སྟེ། རྡོ་རྗེ་ཕྲེང་བ་ལས། ། ལྕགས་ཀྱི་གསེར་བསྒྱུར་བྱས་ནས་ནི། ། རྡོ་རྗེའི་ཕྱག་རྒྱ་དངོས་གྲུབ་ཆེ། ། ཟུང་དུ་འཇུག་པ་མྱོང་བར་འགྱུར། ། ཞེས་སོ། ། བསྐྱེད་པའི་རིམ་པའི་སྦྱོར་བ་དང་། །
དེ་བཞིན་རྫོགས་པའི་རིམ་པ་ཡོད། ། གང་དེ་གཉིས་གཅིག་གྱུར་པ་ཡི། ། དེ་ནི་ཟུང་དུ་འཇུག་པར་བཤད། ། འཁོར་བ་དང་ནི་མྱ་ངན་འདས། ། དེ་ནི་ཟུང་དུ་འཇུག་པར་འགྱུར། ། འཁོར་བ་དང་ནི་མྱ་ངན་འདས། ། རྟོག་པ་གཉིས་པ་སྤངས་ནས་ཀྱང་། ། གང་དུ་དངོས་པོ་གཅིག་གྱུར་བ། ། ཁྲུང་དུ་འཇུག་ཅེས་དེ་ལ་བཤད། ། ཀུན་རྫོབ་དང་ནི་དོན་དམ་དང་། །
རྟོག་པ་གཉིས་དང་རྣམ་པར་བྲལ། ། གང་དུ་ཡང་དག་འདྲེས་གྱུར་པ། ། དེ་ནི་ཟུང་དུ་འཇུག་པ་བཤད། ། ཅེས་པའི་གདམས་ངག་བསྟན་ཏོ། ། དྲུག་པ་དབང་བསྐུར་བའི་གནས་བསྟན་པ་ནི། བུམ་པའི་དབང་བསྐུར་བའི་གནས་ནི་སྤྱི་བོ་སྟེ། དེས་ནི་མ་ཁྱབ་སྟེ་ཆུ་དང་དབུ་རྒྱན་མགོ་ལ་འཇོག་ཀྱང་རྡོ་རྗེ་དྲིལ་བུ་ལག་ཏུ་གཏོད་པས་སོ་ཞེ་ན་དེ་ལ་མ་ཁྱབ་བ་མེད་དེ་རྡོ་རྗེ་དྲིལ་བུ་ནི་དབང་རྫས་ཡིན་ཏེ་དབང་རྟགས་མགོ་ལ་ཡོང་པའི་ཕྱིར་རོ། ། གསང་དབང་གི་གནས་ནི་མགྲིན་པ་ལོངས་སྤྱོད་ཀྱི་འཁོར་ལོའོ། ། ཤེས་རབ་ཡེ་ཤེས་ཀྱི་དབང་གི་གནས་ནི་གསང་བའི་སྣའི་རྩེ་མོའོ། ། དབང་བཞི་བའི་གནས་ནི་སེམས་ཉིད་དོ། །
དེ་སྐད་དུ་ཡང་། དེ་གནས་སྤྱི་བོར་བུམ་མནན་བྱ། ། ཞེས་པས་བུམ་དབང་གི་གནས་དང་། དེ་གནས་ངག་གི་ལམ་ཡིན་ཏེ། ། ཞེས་པས་གསང་དབང་གི་གནས་དང་། བསྐུར་བའི་གནས་ནི་སྙིང་ལ་སྟེ། ། སེམས་ཀྱིས་ལེན་པར་བྱེད་པ་སྟེ། ། བུད་མེད་སྒྱུ་མ་ལ་བརྟེན་ཏེ། ། བདེ་བ་དང་པོ་སེམས་ཀྱིས་མྱོང་། ། དེ་འོག་ལུས་ཀྱིས་མྱོང་བ་ཡིན། །
ཞེས་པས་ཤེས་རབ་ཡེ་ཤེས་ཀྱི་དབང་དང་། གནས་དང་གནས་མིན་དམིགས་བྱ་མེད། ། སྒོ་གསུམ་དབྱེར་བ་རྡུལ་ཙམ་མེད། ། གཉིས་མེད་ཡེ་ཤེས་ཆེན་པོ་ལས། ། སྒྱུ་འཕྲུལ་དྲ་བ་མི་འགོ་བ། ། ཅེས་དབང་བཞི་པའི་གནས་སོ། ། བདུན་པ་དབང་བསྐུར་བའི་དུས་ནི་གཉིས་ཏེ། བསྐུར་བའི་དུས་དང་། ཤིས་པའི་དུས་སོ། ། བསྐུར་བའི་དུས་ནི་བུམ་དབང་སྔོན་དུ་སོང་ནས་གསང་དབང་བསྐུར།
དེ་སྔོན་དུ་སོང་ནས་ཤེས་རབ་ཡེ་ཤེས་ཀྱི་དབང་བསྐུར། ། དེ་སྔོ་དུ་སོང་ནས་བཞི་པ་བསྐུར་བའོ། ། ཤིས་པའི་དུས་ནི་དགུང་མོ་ཉི་མ་དམར་ཐག་ཆད་ནས་ནང་བར་ཉི་མ་མ་ཤར་བར་བསྐུར་ཏེ། ལེའུ་བཅོ་ལྔ་པ་ལས། ། རྡོ་རྗེ་ཉི་མ་ནུབ་ནས་ནི། ། དེ་འོག་བསྒྲུབ་པ་བརྩམ་པར་བྱ། ། ཞེས་པ་དང་། རིམ་ལྔ་ལས། བརྩེ་བས་ནམ་ཕྱེད་དུས་དབང་བསྐུར། ། ཞེས་པས་སོ། །
ཡང་ན་བུམ་དབང་བསྐུར་བའི་དུས་ནི་བླ་མས་གནང་བ་དང་སློབ་མ་དད་པ་ཡོད་པ་དང་དམ་ཆོས་འབྱུང་བའི་དུས་ཏེ། དུས་ནི་བླ་མས་གནང་བ་དང་། ། སློབ་མ་དད་པ་ཡོད་པ་དང་། ། ཆོས་འབྱུང་བ་དང་སྒྲུབ་པ་དང་། ། ཞེས་པས་སོ། ། གསང་དབང་བསྐུར་བའི་དུས་ནི་བུམ་དབང་སྔོ་དུ་སོང་བ་དང་། ཕྱག་རྒྱ་མ་རཀྟ་འབབ་པའི་དུས་དང་བླ་མ་དང་ཕྱག་རྒྱ་མོས་གནང་བ་སྟེ། དེ་སྐད་དུ་ཡང་། བུམ་པའི་དབང་རྣམས་རྫོགས་པ་དང་། ། རཀྟ་འབབ་པའི་དུས་དང་ནི། །
བླ་མ་ཡུམ་གྱིས་གནང་བ་ནི། ། གཉིས་པའི་དུས་སུ་རྣམ་པར་བརྟག ། ཅེས་སོ། ། ཤེས་རབ་ཡེ་ཤེས་ཀྱི་དབང་གི་དུས་ནི་སྔ་མ་དང་འདྲ། བཞི་པའི་དུས་ནི་སེམས་ཀྱི་དཀྱིལ་འཁོར་རྣམ་པར་དག་པ་གཉིས་སུ་མེད་པའི་བདེ་བ་ཆེན་པོ་ལ་མོས་ཤིང་། དེ་རྟོགས་པའི་ཤེས་རབ་ཆེན་པོ་ཡོད་པའི་དུས་ཏེ། དེ་སྐད་དུ་ཡང་། སངས་རྒྱས་ཀུན་གྱི་ཡེ་ཤེས་ནི། ། བདེ་བར་གཤེགས་པའི་ཐུགས་ལ་གནས། ། ཆོས་ཀུན་སེམས་ལ་གནས་བཅས་ཏེ། །
སེམས་ནི་ཡེ་ནས་རྣམ་པར་དག ། དུས་གསུམ་གཅིག་སྟེ་དབྱེར་མེད་ཅིང་། ། གང་དུ་དུས་རྣམས་ཁྱད་པར་མེད། ། དེ་ནི་བླང་དོར་མེད་པའི་དུས། ། ཞེས་སོ། ། བརྒྱད་པ་ཉན་བཤད་དུ་རུང་མི་རུང་གི་མཚན་ཉིད་དང་དེ་དང་འབྲེལ་བའི་མན་ངག་ནི། བུམ་དབང་བསྐུར་ནས་བསྐྱེད་རིམ་གཞི་གསུམ་དང་བཅས་པས་མཉན་དུ་རུང་། བཤད་དུ་རུང་། བསྒོམ་དུ་རུང་ངོ་། ། དེ་ཡང་རིམ་ལྔ་ལས།
བསྐྱེད་པའི་རིམ་པའི་རྗེས་སུ་འབྲངས་པའི་དབང་བསྐུར་བ་ཐོབ་ནས་ལུས་དང་ངག་དང་སེམས་རྣམ་པར་དབེན་པའི་ཐོས་པ་འཛིན། ཞེས་གསུངས་པས་སོ། ། གསང་དབང་བསྐུར་ནས་ཀུན་རྫོབ་ཀྱི་བདེན་པ་སྒྱུ་མ་ལྟ་བུ་མཉན་དུ་རུང་བཤད་དུ་རུང་བསྒོམ་དུ་རུང་། ཤེས་རབ་ཡེ་ཤེས་བསྐུར་ནས་འོད་གསལ། དབང་བཞི་བ་བསྐུར་ནས་ཟུང་འཇུག་གོ ། ཡང་རྒྱལ་པོ་ཨིནྟྲ་བྷོ་ཏི་ལྟར་ན། ཕྱིའི་བུམ་པའི་དབང་ཐོབ་ནས་དཀྱིལ་འཁོར་བྲི་བ་དང་རབ་གནས་དང་བསྐྱེད་རིམ་གྱི་མན་ངག་དང་ཞི་སོགས་བྱ་བའི་ལས་དག་དང་མིང་གི་དངོས་གྲུབ་བསྒྲུབ་པའི་མན་ངག་སྦྱིན་ནོ། ། ནང་གི་རྡོ་རྗེ་ཆེན་པོའི་བུམ་པའི་དབང་ཐོབ་ནས་གཞི་གསུམ་བསྟན། སྦས་པའི་བུམ་པའི་དབང་ཐོབ་ནས་སྒྱུར་མ་དང་སྤྱོད་པ་གསུམ་བསྟན། མདོར་ན་སྒྲ་བཅུ་ལས་སྒྲ་ངན་ཤོས་བཅུ་བསྟན་ཏེ།
དེ་སྐད་དུ་ཡང་། ཐུན་མོང་བུམ་རྫོགས་ཕྱིར་རྒྱུད་ཀྱི། ། དཀྱིལ་འཁོར་བྲི་ལ་སོགས་པ་དང་། ། སློབ་དཔོན་ཕྱི་ཡི་ལས་དག་དང་། ། བསྐྱེད་པའི་རིན་པའི་མན་ངག་དང་། ། ཞི་སོགས་བྱ་བའི་ལས་དག་དང་། ། ཐུན་མོང་གྲུབ་སོགས་མན་ངག་སྦྱིན། ། ཁྱད་པར་རྒྱུད་ནང་གི་དེ་བཞིན། ། ནང་གི་བུམ་པའི་དབང་རྫོགས་ན། ། དབེན་པ་གསུམ་གྱི་མན་ངག་བསྟན། །
སྦས་པའི་བུམ་པའི་དབང་ཐོབ་ན། ། སྦས་པའི་ཀུན་རྫོབ་སྤྱོད་གསུམ་བསྟན། ། མདོར་ན་ཇི་བཞིན་སྒྲ་དང་ནི། ། དགོངས་པ་མ་ཡིན་ཚིག་དོན་དང་། ། ཚིག་གི་དོན་དང་སྤྱི་ཡི་དོན། ། ཚོགས་ལ་བཤད་རིམ་གནང་བར་བཤད། ། ཅེས་སོ། ། གསང་བའི་དབང་ཐོབ་ན། དགོངས་པའི་དོན་དང་ངེས་དོན་དང་། ། ཇི་བཞིན་མིན་དང་སྦས་པ་ཡི། །
དོན་རྣམས་ངེས་པར་བསྟན་པར་བྱ། ། ཞེས་གསུངས་སོ། ། ཤེས་རབ་ཡེ་ཤེས་ཀྱི་དབང་དང་འབྲེལ་བའི་མན་ངག་འོད་གསལ་བསྟན་ཏེ། དེ་ཡང་ཤེས་རབ་ཡེ་ཤེས་ཀྱི་དབང་ཐོབ་ནས། སེམས་ཀྱི་རང་བཞིན་འོད་གསལ་བ། ། སེམས་ཀྱི་རིག་པ་གནས་གྱུར་ན། ། གཟུང་འཛིན་གཉིས་ཀྱི་ལམ་འཕྲོག་པས། ། ལས་ཀྱི་མདུད་པ་འགྲོལ་བར་འགྱུར། ། ཞེས་སོ། ། དབང་བཞི་པ་ནི་ཚིག་དབང་སྟེ། །
རང་བཞིན་ཀྱིས་ནི་འོད་གསལ་ཞིང་། ། རྫོགས་པ་ཆེན་པོ་མཐར་ཐུག་པ། ། མན་ངག་ཀུན་གྱི་མཆོག་གི་མཆོག ། ཅེས་སོ། ། དགུ་པ་སྒྲིབ་པ་བྱང་ཚད་ནི། བུམ་པའི་དབང་གིས་ལུས་ཀྱི་མི་དགེ་བ་གསུམ་དང་ས་བཅུའི་སྒྲིབ་པ་བྱང་སྟེ། ལུས་ཀྱི་ཉེས་གསུམ་དག་པ་དང་། ། ས་བཅུའི་སྒྲིབ་པ་བྱང་བར་གསུངས། ། ཞེས་སོ། ། གསང་བའི་དབང་གིས་ངག་གི་དྲི་མ་དང་སངས་རྒྱས་ཀྱི་ས་ལ་སྒྲིབ་པ་དག་སྟེ།
ཇི་བཞིན་ངག་གི་དྲི་མ་འཁྲུད། ། སངས་རྒྱས་ས་སྒྲིབ་ཤིན་ཏུ་དག ། ཅེས་སོ། ། ཤེས་རབ་ཡེ་ཤེས་ཀྱི་དབང་གིས་ནི་སེམས་ཀྱི་དྲི་མ་དང་རྡོ་རྗེ་འཛིན་པའི་ས་ལ་སྒྲིབ་པ་དག་གོ ། དེ་སྐད་དུ་ཡང་། དེས་ནི་སེམས་ཀྱི་དྲི་མ་འཁྲུད། ། རྡོ་རྗེ་འཛིན་པའི་དྲི་མ་དང་། ། ཅེས་སོ། ། དབང་བཞི་པ་ནི། འདི་ལ་སྒྲིབ་དང་མི་སྒྲིབ་ཅེས། །
ཤེས་རབ་ཡེ་ཤེས་ཀྱི་དབང་གིས་ནི་སེམས་ཀྱི་དྲི་མ་དང་རྡོ་རྗེ་འཛིན་པའི་ས་ལ་སྒྲིབ་པ་དག་གོ ། དེ་སྐད་དུ་ཡང་། དེས་ནི་སེམས་ཀྱི་དྲི་མ་འཁྲུད། ། རྡོ་རྗེ་འཛིན་པའི་དྲི་མ་དག ། ཅེས་སོ། ། དབང་བཞི་པ་ནི། འདི་ལ་སྒྲིབ་དང་མི་སྒྲིབ་ཅེས། ། མཉམ་པའི་རྒྱལ་པོ་ཡོངས་མ་གསུངས། ། སྒྲིབ་པ་ཉིད་ནི་བྱང་ཆུབ་ལ། ། འཁོར་བ་ཉིད་ནི་མྱ་ངན་འདས། །
ཞེས་སོ། ། བཅུ་པ་ས་ནོན་པའི་ཚད་ནི། ། དཀྱིལ་འཁོར་མཐོང་བ་ཚོགས་ཀྱི་ལམ། ། ཕྲེང་བ་མོ་སྦྱོར་ལམ་དག་དང་། ། ཆུ་དང་དབུ་རྒྱན་ས་དང་པོ། ། མཐོང་ལམ་རྣམ་པར་དག་པར་གསུངས། ། རྡོ་རྗེ་དྲིལ་དང་བདག་པོ་ཡིས། ། ས་གཉིས་པ་ནས་བརྒྱད་པའི་བར། ། སྒོམ་ལམ་རྣམ་པར་དག་པ་བཤད། ། ལྷག་མ་རྣམས་ཀྱི་འབྲས་བུ་འམ། །
ས་བཅུ་རྣམ་པར་དག་པར་གསུངས། ། གསང་བའི་དབང་བསྐུར་བྱས་པས་ནི། ། སངས་རྒྱས་ས་ནི་དང་པོ་ནོན། ། ཤེ་རབ་ཡེ་ཤེས་གནས་འགྱུར་ན། ། འབྲས་བུ་རྡོ་རྗེ་འཛིན་པ་ནོན། ། དབང་བཞི་པ་ནི་འབྲས་བུ་སྟེ། ། བདེ་བ་ཆེན་པོའི་ས་ཆོག་གོ ། ཞེས་པ་དང་། བཤད་པའི་རྒྱུད་རྡོ་རྗེ་ཕྲེང་བ་ལས་ཀྱང་། ། བུམ་དབང་དབྱེ་བ་བཅུ་གཅིག་སྟེ། །
བཅུ་གཉིས་པ་ནི་གསང་བའོ། ། བཅུ་གསུམ་པ་ནི་ཡེ་ཤེས་ཞེས། ། བཅུ་བཞི་པ་ནི་དོན་དམ་སྟེ། ། དབང་བསྐུར་རེ་རེས་ས་རེ་ནོན། ། ཞེས་སོ། ། བཅུ་གཅིག་པ་དབང་ཐོབ་པའི་རྟགས་ནི། བུམ་དབང་ཐོབ་པའི་ཚད་ནི་ཡེ་ཤེས་ཐོབ་པའོ། ། རྟགས་ནི་དྲོ་བ་དང་རྔུལ་བ་དང་འཕར་བ་དང་འདར་བ་འབྱུང་བའོ། ། དེ་སྐད་དུ་ཡང་དགོངས་པ་ལུང་སྟོན་ལས། གསེར་འགྱུར་རྩི་ཡི་རྣམ་པ་ཡིས། །
ལྕགས་ནི་གསེར་དུ་བྱེད་པ་ལྟར། ། དེ་བཞིན་ཡེ་ཤེས་བཅུག་པ་ཡིས། ། མི་ལུས་སངས་རྒྱས་བྱེད་པ་ཡིན། ། ཞེས་པ་དང་། རྒྱུད་ལས་ཀྱང་། ཁྲུ་གང་ན་ནི་ཁྲུ་བཞི་འམ། ། ཁྲུ་བརྒྱད་པར་ནི་འཕར་བར་འགྱུར། ། ཞེས་སོ། ། གསང་དབང་ཐོབ་པའི་ཚད་ནི། ། བྱང་ཆུབ་སེམས་དབབ་བཟློག་ནུས་པའོ། །
མི་ལུས་སངས་རྒྱས་བྱེད་པ་ཡིན། ། ཞེས་པ་དང་། རྒྱུད་ལས་ཀྱང་། ཁྲུ་གང་ནས་ནི་ཁྲུ་བཞིའམ། ། ཁྲུ་བརྒྱད་པར་ནི་འཕར་བར་འགྱུར། ། ཞེས་སོ། ། གསང་དབང་ཐོབ་པའི་ཚད་ནི། བྱང་ཆུབ་སེམས་དབབ་བཟློག་ནུས་པའོ། ། རྟགས་ནི་ནམ་མཁའ་ལ་རོལ་མོའི་སྒྲ་འབྱུང་བ་དང་། ཙན་དན་དང་མེ་ཏོག་གི་ཆར་འབབ་པ་དང་།
ལྷ་མོ་རྣམས་གླུ་ལེན་པའོ། ། དེ་སྐད་དུ་ཡང་ཐོད་པ་ལས། དབང་བསྐུར་ཙམ་གྱིས་ནམ་མཁའ་ཡི། ། དཀྱིལ་ནས་རྔ་ཡི་སྒྲ་གྲག་ཅིང་། ། མེ་ཏོག་ཙན་དན་ཆར་འབབ་འགྱུར། ། ཞེས་གསུངས་སོ། ། ཤེས་རབ་ཡེ་ཤེས་ཐོབ་བའི་ཚད་ནི་དཔེའི་ཡེ་ཤེས་གྱི་དོན་ལ་ངེས་པ་བསྐྱེད་པའོ། ། དབང་བཞི་པ་ཐོབ་པའི་ཚད་ནི་གཉིས་མེད་ཟུང་འཇུག་གི་ངེས་པ་དང་མ་བྲལ་བའོ། ། བཅུ་གཉིས་པ་དབང་མ་ཐོབ་པའི་ཉེས་དམིགས་ནི། ། བསྐལ་པ་སྐར་མ་དང་མཉམ་པར་བཟླས་བསྒོམས་བྱས་ཀྱང་མི་འགྲུབ་པ་དང་།
སློབ་དཔོན་མཚན་ཉིད་དང་མི་ལྡན་པས་དབང་བསྐུར་ནས་སངས་རྒྱས་ཀྱི་བསྟན་པ་གཅིག་མ་ནུབ་ཀྱི་བར་དུ་དམྱལ་བར་སྐྱེ་བ་དང་། དེ་སྐད་དུ་ཡང་རྡོ་རྗེ་ཕྲེང་བ་ལས། ། ཡང་དག་དབང་བསྐུར་གྱིས་དབེན་ན། ། སྒྲུབ་པོས་རྒྱུད་ཀྱི་དོན་ཤེས་ཀྱང་། ། སློབ་དཔོན་སློབ་མ་མཚུངས་པར་ནི། ། མི་བཟད་དམྱལ་བ་ཆེན་པོར་འགྲོ། ། ཞེས་པ་དང་། ཕྱག་རྒྱ་ཆེན་པོ་ཐིག་ལེ་ལས། ། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེ་ལྟར། །
གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུ་མེད་ལ་གསལ་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་འགྲོ། ། ཞེས་པ་དང་། ། ཨིནྡྲ་བྷོ་ཏིའི་ཞལ་སྔ་ནས་ཀྱང་། ། རྒྱུད་ཀྱི་ཚིག་ལ་རབ་གོམས་ཤིང་། ། སྨྲ་བའི་ཚིག་ལ་མ་རྨོངས་ཀྱང་། ། དབང་དང་མན་ངག་མ་ཐོབ་པ། ། དེ་དག་ངལ་བ་དོན་མེད་ཡིན། །
ཞེས་དང་། སློབ་དཔོན་རྣམས་ནི་མ་མཉེས་ཤིང་། ། དབང་རྣམས་རིམ་གྱིས་མ་བགྲོད་པར། ། སྔགས་སྤྱོད་དངོས་གྲུབ་རྩོལ་བྱེད་པ། ། དེ་འབྲས་མེད་ཅིང་ངན་སོང་ལྷུང་། ། དབང་རྣམས་བགྲོད་པར་མ་བྱས་པར། ། ཐུགས་ཐུབ་རས་ཆོད་སེམས་ཀྱིས་ནི། ། གང་དག་མན་ངག་རིམ་བསྟན་ན། ། ཕུང་བྱེད་གཉིས་ཀ་དམྱལ་བར་ལྟུང་། ། ཞེས་སོ། །
སངས་རྒྱས་ཐོད་པ་ལས། དཔེར་ན་པི་ཝང་སྦྱོར་ཀུན་ཚོགས། ། རྒྱུད་དང་བྲལ་ན་བརྡུང་མི་རུང་། ། དེ་བཞིན་དབང་དང་བྲལ་ན་ནི། ། སྔགས་དང་ཕྱག་རྒྱ་འགྲུབ་མི་འགྱུར། ། ཞེས་པ་དང་། ཡང་། ། རྨོངས་པ་གང་ཞིག་དབང་མེད་བར། ། བདག་ནི་དབང་བསྐུར་ཞེས་སྨྲ་བ། ། ཇི་སྲིད་སངས་རྒྱས་བཞུགས་ཀྱི་བར། །
སློབ་མར་བཅས་ཏེ་དམྱལ་བར་འགྲོ། ། དཔེར་ན་བུ་ཚ་མེད་པའི་ཁྱིམ། ། ཤི་མ་ཐག་ཏུ་སྟོང་པར་འགྲོ། ། དེ་བཞིན་དབང་དང་བྲལ་ན་ནི། ། ཡེ་ཤེས་ཀུན་གྱིས་སྟོང་པར་འགྱུར། ། ཞེས་སོ། ། བཅུ་གསུམ་པ་དབང་ཐོབ་པའི་ཕན་ཡོན་ནི། ། དབང་བཞི་ཅར་ཐོབ་ནས་དམ་ཚིག་མ་ཉམས་ན་ཐུན་བཞིར་མ་བསྒོམས་ཀྱང་ལྷའི་ང་རྒྱལ་ཙམ་གྱིས་སྐྱེ་བ་བདུན་ན་སངས་རྒྱ་བའོ། ། གསང་བ་མཛོད་ཀྱི་རྒྱུད་ལས། ། དབང་བསྐུར་ཡང་དག་སྦྱིན་ལྡན་ན། །
སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡིས་སྐྱེ་བ་བདུན་པ་ལ། ། མ་བསྒོམས་པར་ནི་སངས་རྒྱས་འགྱུར། ། ཞེས་སོ། ། དེ་ལྟར་ན་དབང་བསྐུར་བ་བཤད་ནས། ། ད་ནི་བཞི་བ་ཚེ་འདི་ཉིད་ལ་མཆོག་དང་ཐུན་མོང་གི་དངོས་གྲུབ་ཐོབ་པར་བྱ་བའི་ཕྱིར་སྔགས་དང་ཕྱག་རྒྱ་གཏད་པ་ནི། ། མེ་ཏོག་ཕོག་པའི་ལྷ་གང་ཡིན་པར་བཞུགས་ལ། ། དེ་ཉིད་ཀྱི་སྔགས་དང་ཕྱག་རྒྱ་གཏད་པ་ནི་སློབ་དཔོན་ཀྱིས་སློབ་མ་ལ་ཕྲེང་བ་འཛིན་དུ་བཅུག་ལ། བཅོམ་ལྡན་འདི་ལ་སྩལ་ལགས་ཀྱིས། ། འདི་ལ་འགོ་བར་མཛད་དུ་གསོལ། །
ཞེས་བརྗོད་དོ། ། དེ་ནས་སློབ་མས་ཀྱང་། བཅོམ་ལྡན་བདག་ལ་གནང་ལགས་ཀྱིས། ། བདག་ལ་འགོ་བར་མཛད་དུ་གསོལ། ། ལྷག་པའི་བསམ་པ་བརྟན་པ་ཡིས། ། ནམ་དུ་ཡང་ནི་མི་སྤོང་ངོ་། ། ཞེས་བརྗོད་དོ། ། དེ་ནས་ལྷ་སྒོམ་ཞིང་སྔགས་བརྒྱ་རྩ་བརྒྱད་བཟླ་འོ། ། དེ་ཡང་ལེའུ་བཅུ་གཅིག་པ་ལས། སྔགས་ཀྱི་བསྐུལ་བ་སྨྲས་པ་ཡིས། །
དེ་ལ་སྔགས་ཀྱང་སྦྱིན་པར་བྱ། ། སྔགས་ཀྱི་རྒྱལ་པོའི་ཏིང་ངེ་འཛིན། ། ཞེས་གསུངས་སོ། ། དེ་ལྟར་སྔགས་དང་ཕྱག་རྒྱ་གཏད་པ་བཤད་ནས། ལྔ་པ་ཐེག་པ་ཆེན་པོའི་ཚུལ་ལས་མི་ཉམས་པའི་ཕྱིར། ། དམ་ཚིག་དང་སྡོམ་པ་དབོག་པ་ནི། སློབ་དཔོན་གྱིས་རྩ་བའི་ལྟུང་བ་བཅུ་བཞི་དང་། ཡན་ལག་གི་ལྟུང་བ་དང་། ། བླ་མ་རྣམས་ཀྱི་བྱ་བ་དང་ཁྱད་པར་གྱི་སྡོམ་པ་རྣམས་བཤད་པར་བྱ་སྟེ། དེ་ལ་དམ་ཚིག་དང་སྡོམ་པ་དབོག་པ་ལ་གཉིས་ཏེ།
གསང་བ་སྲུང་བའི་དམ་ཚིག་དང་། གསང་བ་ལོང་སྤྱོད་པའི་དམ་ཚིག་གོ ། དང་པོ་ལ་གཉིས་ཏེ། རིགས་སོ་སོའི་ཁྱད་པར་དུ་བསྲུང་བའི་དམ་ཚིག་དང་། ། རིགས་ཐམས་ཅད་ཀྱི་ཐུན་མོང་དུ་བསྲུང་བའི་དམ་ཚིག་གོ ། དང་པོ་ནི་དེ་བཞིན་གཤེགས་པའི་རིགས་ཀྱི་དམ་ཚིག་དཀོན་མཆོག་གསུམ་གཟུང་། རྡོ་རྗེའི་རིགས་ཀྱི་དམ་ཚིག་རྡོ་རྗེ་དྲིལ་བུའི་དམ་ཚིག་གསུམ་གཟུང་། ། རིན་པོ་ཆེའི་རིགས་ཀྱི་སྦྱིན་པ་རྣམ་བཞི་དུས་དྲུག་ཏུ་ཉིན་རེ་བཞིན་སྦྱིན། པདྨའི་རིགས་ཀྱི་དམ་ཚིག་ཕྱི་ནང་གསང་བའི་ཐེག་པ་གསུམ་གཟུང་། ལས་ཀྱི་རིགས་ཀྱི་དམ་ཚིག་སྡོམ་པ་ཐམས་ཅད་གཟུང་སྟེ་རིགས་ཀྱི་སྡོམ་པ་བཅུ་བཞིའོ། །
རིགས་ཐམས་ཅད་ཀྱི་ཐུན་མོང་དུ་བསྲུང་བ་ལ་གཉིས། རྩ་བའི་དམ་ཚིག་དང་། ཡན་ལག་གི་དམ་ཚིག་གོ ། རྩ་བ་ནི་བཅུ་བཞི་སྟེ། སློབ་དཔོན་ལ་སེམས་ཀྱིས་སྡང་བ་དང་། ལུས་ཀྱིས་བརྡེག་ཅིང་ངག་གིས་སྐྱོན་སྨྲ་བ་དང་། བདེ་བར་གཤེགས་པས་བསྐྱེད་རྫོགས་བྱ་བར་གསུངས་པ་ལ་མ་བྱས་པས་བཀའ་བཅག་པ་དང་། དཀྱིལ་འཁོར་གཅིག་པའི་རྡོ་རྗེ་སྤུན་ལ་ཉོན་མོངས་པས་བསླང་ནས་མཚང་འབྲུ་བ་དང་། སེམས་ཅན་མང་པོ་བདེ་བ་དང་ཕྲད་པ་ལ་ཕྲག་དོག་བྱས་པས་བྱམས་པ་ཆེན་པོ་སྤོང་བ་དང་། སེམས་ཅན་གྱི་དོན་དུ་སངས་རྒྱས་པར་འདོད་པའི་སེམས་བསྐྱེད་འདོར་བ་དང་།
ཉན་ཐོས་དང་རང་སངས་རྒྱས་དང་ཐེག་ཆེན་གསུམ་གྱི་འབྲས་བུ་མི་མྱོང་ཞེས་ཟུར་བ་དང་། དབང་མ་བསྐུར་པས་བསྐྱེད་རྫོགས་གཉིས་ཐོབ་པའི་སྐལ་བ་མེད་པ་ལ་དེ་བཤད་པ་དང་། རང་གི་ཕུང་པོ་རྒྱལ་བའི་རང་བཞིན་ལ་མི་གཙང་སྡུག་བསྔལ་ཅན་ཡིན་ཞེས་སྨོད་པ་དང་། དག་པའི་ཆོས་སྤྲོས་པ་ཐམས་ཅད་དང་བྲལ་བ་ལ་ཡིད་གཉིས་ཡིན་ནམ་མིན་སྙམ་དུ་ཐེ་ཚོམ་ཟ་བ་དང་། བསྟན་པ་འཛིན་པའི་གདུག་པ་ཅན་གྱི་ཁ་ཟིན་བྱེད་ཅིང་བྱམས་པ་བྱེད་ལ་བསྟན་པ་བསྲུང་བ་བློས་གཏོང་ཞིང་ཆགས་པ་དང་བྲལ་བ་དང་། སངས་རྒྱས་ལ་ཡང་བདེན། མུ་སྟེགས་ལ་ཡང་བདེན་ཞེས་ཆོས་ལ་གཉིས་སུ་བྱེད་པ་དང་། དད་པ་ཅན་གྱི་དད་པ་བཅག་ཅིང་སེམས་སུན་འབྱིན་པ་དང་། དམ་ཚིག་ཏུ་བསྟེན་རྒྱུའི་རྫས་ཇི་སྙེད་པ་ལ་མི་བསྟེན་པ་དང་། རང་སྣང་བའི་ལྷ་མོའི་གསང་བ་ཤེས་རབ་ཡེ་ཤེས་ཀྱི་ཕྱག་རྒྱ་མོ་ལ་སྨོད་ཅིང་མི་གུས་པའོ། །
ཕས་ཕམ་པའི་ལྟུང་བ་བཅུ་བཞི་པོ་འདི་སྔགས་པས་ཅིས་ཀྱང་མི་བྱ་བས་སྡོམ་པའོ། ། ཡན་ལག་གི་དམ་ཚིག་ནི་སྔགས་པས་དབང་མ་བསྐུར་ཞིང་ལྷར་མ་བསྐྱེད་པའི་ཕྱག་རྒྱ་མོ་སྤྱོད་ལ་དགའ་བ་དང་། ཚོགས་འཁོར་དུས་སུ་སྤུན་དང་མིང་སྲིང་རྩོད་པ་དང་། གསང་བའི་ཚོགས་ནི་སྟོན་པ་དང་། དད་པ་དང་ལྡན་པ་ལ་དམ་ཆོས་གཞན་སྟོན་པ་དང་། ཉན་ཐོས་སེན་ཏ་བའི་ནང་དུ་ཞག་བདུན་གནས་པར་ལྟ་སྤྱོད་མ་མཐུན་པས་འཐབ་པ་དང་། དབང་ལེགས་པར་མ་ཐོབ་པའི་སྦྱོར་བ་ལེགས་པར་མ་བྱས་པ་ལ་ཟབ་མོ་སྟོན་པ་དང་། བསྙེན་པ་རྫོགས་པ་དག་པར་མ་བྱས་པར་དཀྱིལ་འཁོར་གྱི་ལས་ལ་འཇུག་པ་ནི་ཁ་ན་མ་ཐོ་བ་སྦོམ་པོའོ། ། དེ་དག་ལ་སྦྱོར་བ་ལ་ངོ་ཚ་མེད། དངོས་གཞི་ལ་གཉེན་པོས་མ་སླེབ།
རྗེས་ལ་འགྱོད་པ་མེད་ན་ཕམ་པ་ཡིན་ཏེ། དབང་བསྐུར་བསྐྱར། རྗེས་ལ་འགྱོད་པ་སྐྱེས་ན་སྦོམ་པོ་སྟེ། ཚོགས་འཁོར་དང་སྦྱིན་སྲེག་གི་འདག དངོས་གཞི་ལ་གཉེན་པོའི་སླེབ་ན་ཉེས་བྱས་ཏེ། གཏོར་མ་དང་ཡིག་བརྒྱ་བས་འདག་ཅེས་རིག་པ་མཆོག་ག་གྱུར་ལས་འབྱུང་ངོ་། ། དེ་ཡང་དགྲ་ནག་པོའི་རྒྱུད་ལས། ། ཇི་བཞིན་དོན་ལྡན་བཅུ་བཞི་ནི། ། ཕས་ཕམ་པར་ནི་རབ་ཏུ་གྲགས། ། སློབ་དཔོན་ལ་ནི་བརྙས་པ་དང་།
བདེ་གཤེགས་བཀའ་ནི་གཅོག་པ་དང་། ། ཞེས་པ་ལ་སོགས་པ་གསུངས་བའོ། ། ཡན་ལག་གི་དམ་ཚིག་རྒྱས་པར་ནི་དམ་ཚིག་མངོན་པར་འབྱུང་བའི་རྒྱུད་ལས། ། མི་བྱ་བ་དང་མི་སྨྲ་ཉིད། ། རྩ་བ་དང་ནི་དེ་བཞིན་མཆོད། ། ཚིམ་དང་ཡིད་ལ་གནས་པ་སྒོམ། ། མཁས་པས་བསད་དང་རྨོངས་བྱས་ཏེ། ། བརྒྱད་པོ་འདི་དག་བརྒྱད་བྱས་པས། ། དམ་ཚིག་ཏུ་ནི་ཡོངས་སུ་བསྒྲགས། ། འཛིན་དང་རྒྱན་ལ་སོགས་པ་འདོགས། །
དེ་ལ་སོགས་པ་རྒྱན་གྱི་ཚོགས། ། བླ་མའི་བྱ་བྱེད་རྣམ་བར་སྤང་། འཇིགས་པས་ཐལ་མོ་སྦྱར་ནས་ནི། ། སྤྱི་བོར་ཕྱག་བྱས་ཅི་འབྱུང་ནོད། ། ཅེས་པས་སོ། ། བླ་མའི་བྱ་བ་དང་བྱ་བ་མ་ཡིན་པ་རྣམས་ཀྱང་བཤད་དེ། རྡོ་རྗེ་ཕྲེང་བ་ལས། བླ་མའི་བྱ་བ་བརྗོད་པ་ནི། ལྷམ་དང་གདུགས་དང་གཙུག་ཏོར་དང་། ། སོ་རྩི་ལ་སོགས་མྱང་བ་དང་། །
སྣབས་ཀྱི་གོང་བུ་མཆིལ་མ་སོགས། ། འདོར་ཞིང་རྐང་པ་རྐྱོང་བ་དང་། ། བླ་མའི་གྲིབ་མ་འགོམ་པ་དང་། ། བག་མེད་པར་ནི་སྨྲ་བ་དང་། ། ནོར་གྱིས་བསྙེམས་དང་ངར་འཛིན་དང་། ། ཅི་ཞིག་མི་བྱ་ཞེས་པ་ན། ། ཕྲ་མ་སྲོག་ཆགས་འཚེ་བ་དང་། ། གཏམ་གཞན་གཞན་རྣམས་བཅས་པ་དང་། ། རྐུ་དང་ཕྲག་དོག་ང་རྒྱལ་དང་། ། གཡོ་དང་སྒྱུར་ནི་བྱ་བ་མིན། །
ཅི་ཞིག་མི་སྨྲ་བྱ་ཞེ་ན། ། སྔགས་དང་རྒྱུད་ཀྱི་རང་བཞིན་དང་། ། དམ་ཚིག་སྤྱོད་དང་འདྲ་བ་དང་། ། རྫུན་དུ་སྨྲ་དང་རྩུབ་པའི་ངག ། འཁྱལ་ཚིག་གང་དུའང་སྨྲ་མི་བྱ། ། ཅི་ཞིག་སྨྲ་བར་བྱ་ཞེ་ན། ། རང་གི་སྔགས་ཀྱི་ནོར་བུ་དང་། ། མིང་དང་རྫས་དང་ལྟུང་བ་དང་། ། བདེན་དངོས་སྤྱོད་དང་གྲོལ་བ་དང་། ། དངོས་གྲུབ་མཚན་པ་སྦ་བར་བྱ། །
ཅི་ཞིག་མཆོད་པར་བྱ་ཞེ་ན། ། བྱིས་པ་ནད་པ་བུད་མེད་རྒན། ། དམན་དང་མགོན་མེད་སྨད་པ་དང་། ། བརྟན་གནས་དཀའ་ཐུབ་ཀྱིས་ཉོན་མོངས། ། འཕགས་པའི་དགེ་འདུན་མཆོད་པར་བྱ། ། ཅི་ཞིག་ཚིམ་པར་བྱ་ཞེ་ན། ། སློབ་དཔོན་མེ་དང་ཕ་དང་ལྷ། ། མ་དང་ཞིང་གི་བདག་པོ་དང་། ། དུར་ཁྲོད་པ་ཡི་འབྱུང་པོ་དང་། ། མཁའ་འགྲོ་མ་རྣམས་ཚིམ་པར་བྱ། །
ཅི་ཞིག་བསྒོམ་པར་བྱ་ཞེ་ན། ། དཀོན་མཆོག་གསུམ་དང་དེ་བཞིན་བདག ། ཕྱག་རྒྱའི་ཡེ་ཤེས་རང་གི་དངོས། ། ཆ་ཤས་པ་དང་ཆ་མེད་ཉིད། ། བླ་མ་སྔགས་ཀྱང་བསྒོམ་པར་བྱ། ། ཅི་ཞིག་གཞོམ་པར་བྱ་ཞེ་ན། ། ཆགས་དང་གཏི་མུག་དེ་བཞིན་དམན། ། ལེ་ལོ་དེ་མི་གསད་པ་དང་། ། དད་པ་མིན་དང་དེ་བཞིན་བརྐམ། ། དབང་པོའི་དོན་ཀྱང་གཞོམ་པར་བྱ། །
ཅི་ཞིག་རྨོངས་པར་བྱ་ཞེ་ན། ། དཀོན་མཆོག་གསུམ་ལ་གནོད་བྱེད་དང་། ། སྡང་དང་ཕྲ་མ་ཅན་དང་གདུག ། རྒྱལ་པོའི་འཁོར་དང་སྡིག་ཅན་དང་། ། མི་སྲིན་ཉིད་ཀྱང་རྨོངས་པར་བྱ། ། དམ་ཚིག་འདི་ནི་བསྲུང་བར་བྱེད། ། སྲུངས་ན་དངོས་གྲུབ་སྟེར་བར་བྱེད། ། ཡན་ལག་གི་དམ་ཚིག་གོ ། སྤྱིའི་དམ་ཚིག་ཀྱང་། སྐྱབས་གསུམ་དག་ཀྱང་སྤངས་པ་དང་། །
བྱང་ཆུབ་སེམས་ནི་རྣམ་སྤངས་དང་། ། རྒྱལ་བའི་སྲས་ལ་སྡང་བ་དང་། ། དེ་ལ་དད་པ་སྤང་པ་དང་། ། ཞེས་པ་ལ་སོགས་པ་གསུངས་སོ། ། གསང་བའི་དབང་གི་དམ་ཚིག་ནི། མ་དད་པ་སྨྲ་བའི་སེམས་ཅན་རྡོ་རྗེ་སློབ་དཔོན་སྨོད་པའི་སྲོག་ཏིང་ངེ་འཛིན་གྱི་སྒོ་ནས་བཅད། སེར་སྣ་ཅན་གྱི་ནོར་ཏིང་ངེ་འཛིན་གྱིས་བླངས་ནས་འཕགས་པ་མཆོད་དེ་སེམས་ཅན་ལ་སྦྱིན། བུད་མེད་འདོད་ཆགས་ཀྱི་ནད་ཀྱིས་གདུངས་པ་ལ་ལྷ་དང་ལྷ་མོར་བྱས་ལ་བདེ་བ་ཆེན་པོའི་སྙོམས་འཇུག་བྱ། སེམས་ཅན་སྡིག་པ་ལས་བཟློག་པའི་དོན་དུ་ཕྲ་མ་དང་ངག་རྩུབ་སྨྲའོ། ། དེ་སྐད་དུ་ཡང་རྒྱུད་ལས།
སེམས་ཅན་སྲོག་ཀྱང་བཅད་པར་བྱ། ། མ་བྱིན་པར་ཡང་བླང་བར་བྱ། རྫུན་གྱི་ཚིག་ཀྱང་སྨྲ་བར་བྱ། ། གཞན་གྱི་བུད་མེད་བསྟེན་པར་བྱ། ། ཞེས་པ་དང་། ཤེས་རབ་ཡེ་ཤེས་ཀྱི་དབང་ཡང་དེ་དང་འདྲའོ། ། དབང་བཞི་པའི་དམ་ཚིག་ནི། ཐམས་ཅད་བདེ་བ་ཆེན་པོ་ཟུང་འཇུག་གཉིས་སུ་མེད་པའི་ཡེ་ཤེས་ཀྱི་རང་སྣང་ཙམ་ལ་གནས། མཚན་མའི་སྤྱོད་པ་གཡེང་པའི་རྒྱུ་གང་ལ་ཡང་ཆེད་དུ་གཏད་པར་མི་བྱེད་པ་སྟེ། ལེའུ་བཅུ་བདུན་པ་ལས། །
དེ་ནས་བཅོམ་ལྡན་འདས་ཕྱག་ན་རྡོ་རྗེས་ལུས་ངག་ཡིད་ཀྱི་སྡོམ་པ་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་བྱུང་ངོ་། ། མཆོད་རྟེན་དག་གི་ལས་མི་བྱ། ། གླེགས་བམ་བཀླག་པར་མི་བྱ་ཞིང་། ། དཀྱིལ་འཁོར་དག་ཀྱང་ཡོང་མི་བྱ། ། རྡོ་རྗེ་གསུམ་མཆོག་ཕྱག་མི་བྱ། ། ཞེས་པ་དང་། ། ཨིནྟྲ་བྷོ་ཏིའི་ཞལ་སྔ་ནས་ཀྱང་། སློབ་དཔོན་མ་མཐོང་སྣང་བ་མཐོང་། ། སངས་རྒྱས་མ་མཐོང་སེམས་ཉིད་མཐོང་། ། ཞེས་པ་དང་།
ལྷ་མོ་བཞིས་ཞུས་པ་ལས། བདག་ལ་མཆོད་པ་རྣམས་ནི་བྱ། ། ཐམས་ཅད་དག་ནི་སངས་རྒྱས་ཐམས་ཅད་ཉིད། ། སངས་རྒྱས་ཀུན་གྱི་གནས་ཡིན་ཏེ། ། དེ་བས་ནན་ཏན་ཐམས་ཅད་ཀྱིས། ། རྣལ་འབྱོར་པ་ཡིས་རྟག་ཏུ་མཆོད། ། ཅེས་པ་དང་། དགོངས་པ་ལུང་སྟོན་ལས་ཀྱང་། འགོ་བོ་པི་ཝང་སྒྲ་ལྟ་བུར། ། རྐྱེན་དོན་ལས་གཅིག་ཡང་དག་འབྱུང་། །
དེ་བཞིན་འགྲོ་འོང་གནས་པ་རྣམས། ། ཅུང་ཟང་ཙམ་ཡང་ཡོད་མ་ཡིན། ། གནས་མེད་གནས་པའི་སྦྱོར་བ་ཡིས། ། གནས་པ་ནམ་མཁའི་མཚན་ཉིད་ཡིན། ། དེ་བས་ཁྱོད་ཀྱིས་རྡོ་རྗེ་ཡི། ། དམ་ཚིག་རྗེས་སུ་རིག་པར་བྱ། ། ཞེས་པས་སོ། ། དེ་ལྟར་བསྲུང་བའི་དམ་ཚིག་བཤད་ནས། ད་ནི་གསང་བ་ལོངས་སྤྱོད་པའི་དམ་ཚིག་ནི་གཉིས་ཏེ། རིགས་ཀྱི་དབྱེ་བས་བསྙེན་པའི་དུས་སུ་ཤ་དང་བདུད་རྩི་ལ་ལོངས་སོ་སོར་སྤྱོད་པ་དང་།
དངོས་གྲུབ་ཀྱི་དབྱེ་བས་སྒྲུབ་པའི་དུས་སུ་ཤ་དང་བདུད་རྩི་ལ་སོ་སོར་ལོངས་སྤྱོད་པའོ། ། དང་པོ་ནི་མི་བསྐྱོད་པའི་རྣལ་འབྱོར་པས་དྲི་ཆུ་དང་ཤ་ཆེན་གཙོ་བོར་གྱུར་པའི་ཤ་དང་བདུད་རྩི་ལ་ལོངས་སྤྱོད་པ་ལ་སོགས་ཏེ། ལེའུ་བཅུ་བདུན་པ་ལས། དེ་ནས་ཕྱག་ན་རྡོ་རྗེས་ཁ་ཟས་ཀྱི་དམ་ཚིག་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་བྱུང་ངོ་། ། བཟའ་བའམ་བཏུང་བ་གང་ཅུང་ཟད། ། བརྟུལ་ཞུགས་ཅན་གྱིས་གང་བཟའ་བ། ། བཤང་གཅི་ཤ་ཡི་སྦྱོར་བ་ཡིས། ། ཆོ་ག་བཞིན་དུ་ཡོངས་སུ་བརྟག ། ཅེས་སོ། ། རྡོ་རྗེ་ཕྲེང་བ་ལས།
བདུད་རྩི་ལྔ་ཡི་རོ་རྫས་འཐུང་། ། དེ་ཟ་བ་ནི་རྡོ་རྗེ་འཆང་། ། གླང་པོ་རྟ་ཁྱི་བ་གླང་མི། ། བྱང་ཆུབ་སེམས་དང་བཅས་པའི་ཁྲག ། བསྲེས་ནས་དེ་ལ་སྐད་ཅིག་ཏུ། ། བཟའ་བ་བདུད་རྩི་ལྔ་ཞེས་བརྗོད། ། ཅེས་སོ། ། གཉིས་པ་ནི་མཆོག་ཏུ་བསྒྲུབ་པ་ནི། ཤ་ཆེན་པོ་ཟོས་ནས་སྒྲུབ། རིགས་འཛིན་སྒྲུབ་པ་དམ་ཚིག་ཏུ་བཤང་གཅི་བཟའ།
མངོན་ཤེས་སྒྲུབ་ན་གླང་བོའི་ཤ་བཟའ་བ་ལ་སོགས་པ་བྱ་བ་སྟེ། ལེའུ་བཅུ་གཉིས་པ་ལས། ཤ་ཆེན་དམ་ཚིག་མཆོག་གིས་ནི། ། རྡོ་རྗེ་གསུམ་མཆོག་བསྒྲུབ་པར་བྱ། ། བཤང་གཅིའི་དམ་ཚིག་མཆོག་གིས་ནི། ། རིག་པ་འཛིན་པའི་གཙོ་བོར་འགྱུར། ། གླང་བོའི་ཤ་ཡི་དམ་ཚིག་གིས། ། མངོན་ཤེས་ལྔ་དག་ཐོབ་པར་འགྱུར། ། རྟ་ཤ་དག་གི་དམ་ཚིག་གིས། ། མི་སྣང་བ་ཡི་བདག་པོར་འགྱུར། །
ཁྱི་ཤ་དག་གི་དམ་ཚིག་གིས། ། དངོས་གྲུབ་ཐམས་ཅད་འགྲུབ་པར་འགྱུར། ། བ་གླང་ཤ་ཡི་དམ་ཚིག་གིས། ། རྡོ་རྗེ་དགུག་པའི་མཆོག་ཏུ་འགྱུར། ། ཤ་རྣམས་ཐམས་ཅད་མེད་ན་ཡང་། ། ཐམས་ཅད་བསམས་པས་རྣམ་པར་བརྟག ། རྡོ་རྗེ་སྦྱོར་བ་འདི་བྱས་ན། ། སངས་རྒྱས་ཐམས་ཅད་བྱིན་གྱིས་བརླབ། ། ཅེས་སོ། ། སྨིན་ལམ་དེ་སྡོམ་གྱི་ཚིགས་བཅད་དུ་བསྡུས་པ་ནི།
མཚན་མ་གྲངས་སོགས་བསྙེན་པ་དང་། ། ས་ཆོག་སྟ་གོན་ཐིག་ཚོན་དང་། ། བསྒྲུབ་དང་བདག་གཉིད་འཇུག་དང་ལྔས། ། སློབ་དཔོན་ལས་ཀྱི་ཆོ་གའོ། ། དཀྱིལ་འཁོར་འཇུག་དང་དེ་བསྟན་དང་། ། དབང་བསྐུར་ཕྱག་རྒྱ་སྔགས་སྦྱིན་དང་། ། དམ་ཚིག་སྡོམ་པ་བསྟན་དང་ལྔས། ། གཞུག་ཅིང་དབང་བསྐུར་དང་གསུམ་ཡིན། ། ལྔ་པ་ཉམས་ལེན་གྱི་ཐབས་ལ་གཉིས་ཏེ། རྗེས་ཀྱི་སྤྱོད་པ་དང་།
མཉམ་བཞག་གི་སྒོམ་པའོ། ། སྤྱོད་པ་ལ་གཉིས་ཏེ། ཐེག་པ་ཆེན་པོ་དང་། ཆུང་ངུའོ། ། ཐེག་པ་ཆུང་ངུ་ནི་ཉན་ཐོས་དང་རང་སངས་རྒྱས་ཏེ། དེ་ཡང་དཀའ་ཐུབ་དང་དཀའ་སྤྱད་ཀྱིས་ལུས་སེམས་གདུང་བའི་ཚུལ་དུ་སྤྱོད་པའོ། ། ལེའུ་བཅུ་བདུན་པ་ལས། དགེ་བ་བཅུ་ཡི་ལས་ཀྱི་ལམ། ། བྱེད་པ་ཡེ་ཤེས་སྤངས་པའོ། ། སྤྱོད་བསྡུས་ལས།
དེ་ལ་ཐོག་མ་ཁོ་ནར་བཅོམ་ལྡན་འདས་བྱང་ཆུབ་སེམས་དཔའི་སྤྱོད་པའི་གནས་སྐབས་སུ་གླིང་ལ་སོགས་པ་ལ་གཟིགས་ནས་དགའ་ལྡན་ནས་བབས་ཏེ། འདོད་ཆགས་དང་བྲལ་བའི་གཟུགས་སུ་སྤྲུལ་ནས། དམན་པ་ལ་མོས་པ་ལ་བདེན་པ་བཞི་རྟོགས་པར་མཛད་ཅིང་འདོད་ཆགས་དང་བྲལ་བའི་སྤྱོད་པ་བསྟན། ཞེས་སོ། ། ཐེག་པ་ཆེན་པོའི་སྤྱོད་པ་ལ་གཉིས་ཏེ། འདོད་ཆགས་དང་བྲལ་བའི་སྤྱོད་པ་དང་། འདོད་ཆགས་དང་བཅས་པའོ། ། དང་པོ་ནི་དུས་ཤིན་ཏུ་རིང་བར་རྒྱ་ཆེན་པོའི་སྤྱོད་པ་བྱེད་པ་སྟེ། བསྐལ་བ་གྲངས་མེད་པ་གསུམ་དུ་ཕ་རོལ་ཏུ་ཕྱིན་པ་དྲུག་གི་སྤྱོད་པ་རྒྱ་ཆེན་པོ་བྱེད་པ་སྟེ། སྦྱིན་པ་འདི་མ་བཏང་བྱ་བ་མེད་དེ་དབང་བོའི་མཆོག་ཏུ་གྱུར་བ་མིག་དང་།
ཡན་ལག་གི་མཆོག་མགོ་ལ་སོགས་པ་བཏང་དཀའ་བ་བཏང་བ་ལ་སོགས་པས་སྤྱོད་པ་སྟེ། ཇི་སྐད་དུ། ཁོ་བོས་མགོ་དང་ཡན་ལག་དང་ཉིང་ལག་ལ་སོགས་པ་བཏང་བའི་གྲངས་ནི་བརྗོད་ཀྱིས་མི་ལང་ངོ་། ། ཞེས་གསུངས་པ་ལྟ་བུ་སྟེ། དྷརྨ་ཀི་རྟིའི་ཞལ་སྔ་ནས་ཀྱང་། དུས་ནི་རིང་པོར་རྣམ་མང་པོར། ། རྣམ་པ་དུ་མར་ཐབས་གོམས་པ། ། ཞེས་གསུངས་པ་དང་། དེ་ཡང་སྤྱོད་པ་བསྡུས་པ་ལས། ཡང་རྒྱ་ཆེན་པོ་ལ་མངོན་པར་ཞེན་པ་རྣམས་ལ་རྣམ་པར་ཤེས་བའི་ཚོགས་བརྒྱད་ལ་སོགས་པ་ཆོས་བདག་མེད་པ་རྟོགས་པར་མཛད་ཅིང་དང་ཕ་རོལ་ཏུ་ཕྱིན་པའི་སྤྱོད་པ་བསྟན་པར་མཛད་པ་དང་།
ཞེས་པ་དང་། ཡེ་ཤེས་རྡོ་རྗེ་ཀུན་ལས་བཏུས་པ་ལས་ཀྱང་། མི་ཡི་རྒྱུད་དུ་འཁྲུངས་པ་ནི། ། རྒྱུད་ཅེས་བྱ་བ་ཡིན་པར་བརྗོད། ། ཅེས་པ་ལ་སོགས་པ་གསུངས་ཏེ། དེ་རྣམས་ཀྱང་གསང་བ་འདུས་པ་དངོས་ཀྱི་སྤྱོད་པ་མ་ཡིན་ཀྱང་ཆོས་འདི་ཐམས་ཅད་ཀྱི་རྩ་བ་ལྟ་བུ་ཡིན་པས་སྤང་བྱ་ཕྱོགས་སྔ་མའི་ཚིག་གིས་གཟུང་ངོ་། ། དེ་ཡང་། ཐུབ་པ་ཆེན་པོས་ཆོས་ཕུང་པོ། ། བརྒྱད་ཁྲི་བཞི་སྟོང་གསུངས་པ་ལས། ། དཔལ་ལྡན་འདུས་འདི་སྣོད་ཡིན་ཏེ། །
ཞེས་གསུངས་པས་སོ། ། ཆགས་པ་དང་བཅས་པའི་སྤྱོད་པ་བཞི་སྟེ། བྱ་བའི་རྒྱུད་དང་སྤྱོད་པའི་རྒྱུད་ཀྱི་སྤྱོད་པ་ནི་ཁྲུས་དང་གཙང་སྦྲ་སྟེ། བགོ་བ་གོས་ཀྱི་བྱ་བ་སྟོད་གཡོགས་སྨད་གཡོགས་ཟེ་འབྲུ་བརྗེ་བ་དང་། བཟའ་བ་ཟས་ཀྱི་བྱ་བ་དཀར་གསུམ་དང་མངར་གསུམ་ཟ་ཞིང་ཆུ་དྲི་གསུམ་གྱི་ཁྲུས་བྱེད་པ་དང་། རྣལ་འབྱོར་གྱི་རྒྱུད་ཀྱི་སྤྱོད་པ་ལག་པའི་ཕྱག་རྒྱ་དང་། རྐང་པའི་སྟངས་ཐབས། ངག་གི་གླུའོ། ། དེ་དག་ཀྱང་གསང་བ་འདུས་པའི་སྤྱོད་པ་མ་ཡིན་ཀྱང་ཕྱོགས་སྔ་མར་གཟུང་ངོ་། ། དེ་ཡང་རིམ་ལྔ་ལས།
རྒྱུད་རྣམ་བཞི་ཡི་དགོངས་པ་ཤེས། ། ཞེས་གསུངས་སོ། ། རྣ་འབྱོར་ཆེན་པོ་གསང་བ་འདུས་པའི་སྤྱོད་པ་ལ་གཉིས་ཏེ། མགོན་པོ་ཀུན་དུ་སྤྱོད་པ་དང་། ། སྔགས་ཀྱི་སྤྱོད་པའོ། ། དང་པོ་ནི་ཕྱོགས་ལས་རྣམ་པར་རྒྱལ་བའི་སྤྱོད་པའོ། ། གཉིས་པ་ནི་རྒྱལ་པོ་གཞོན་ནུ་འམ་དཔལ་ལྡན་རྒྱལ་ཚབ་ཀྱི་སྤྱོད་པའོ། ། དང་པོ་ནི་ཆོས་ཐམས་ཅད་མཉམ་པ་ཉིད་ལས་མི་འདའ་བའི་སྤྱོད་པ་སྟེ། རིམ་ལྔ་ལས། ཟུང་དུ་འཇུག་པ་བསྒོམས་གྱུར་པས། །
སྤྱོད་པ་འདི་དང་གཉིས་སུ་མེད། ། ཅེས་པ་ལ་སོགས་པས་དགྲ་དང་བུར་མཉམ་པ། གསེར་དང་བོང་པར་མཉམ། ། བདེ་བ་དང་སྡུག་བསྔལ་དུ་ངོ་མཉམ་པའི་སྤྱོད་པའོ། ། འཇིག་རྟེན་སྤྱོད་ལས་རྣམ་གྲོལ་བ། ། གང་བཤད་དམ་ཚིག་སྡོམ་པ་སྟེ། ། རྡོ་རྗེ་ཀུན་གྱིས་གསུངས་པ་སྟེ། ། སྔགས་ཀྱི་སྤྱོད་པ་ཞེས་བཤད་དོ། ། ཞེས་རྒྱུད་ཕྱི་མ་ལས་གསུངས་པས་ན། སྔགས་ཀྱི་སྤྱོད་པ་ལ་དྲུག་སྟེ། །
ངོ་བོ་དང་། ངེས་ཚིག་དང་། དབྱེ་བ་དང་། དུས་དང་། ཆོ་ག་དང་། འབྲས་བུའོ། ། ངོ་བོ་ནི་འདོད་པའི་ཡོན་ཏན་ལྔ་ལ་དབང་བོ་ལྔ་མ་བཀག་པར་སྤྱོད་པས་བདེ་ཆེན་གྱི་ཡེ་ཤེས་འཆར་བའི་གྲོགས་སུ་འགྲོ་ཞིང་། ཐ་མལ་པའི་ཞེན་པ་རང་གྲོལ་དུ་འགྲོ་བའོ། ། དེ་ཡང་རྡོ་རྗེ་ཕྲེང་བ་ལས། རྣལ་འབྱོར་དབང་པོ་གང་དག་འདོད། །
དེ་རྗེས་ཐོགས་པ་མེད་པར་བྱ། ། ཞེས་པ་དང་། རྒྱུད་ཕྱི་མ་ལས། དབང་པོ་བཅུ་པོ་རྣམས་སུ་ཡང་། ། རང་གི་འཇུག་གནས་ཐམས་ཅད་དུ། ། འདོད་པ་སོ་སོར་སྡུད་པའོ། ། ཞེས་པ་དང་། ལེའུ་བདུན་པ་ལས་ཀྱང་། འདོད་པའི་ལོངས་སྤྱོད་ཐམས་ཅད་ལ། ། ཅི་འདོད་པར་ནི་བསྟེན་པར་བྱ། །
རང་ཉིད་ལྷ་ཡི་སྦྱོར་བ་ཡིས། ། བདག་དང་གཞན་ལ་མཆོད་པར་བྱ། ། ཞེས་གསུངས་པས་སོ། ། གཉིས་པ་ངེས་ཚིག་ནི། ། སྤྱད་བྱ་འདོད་པའི་ཡོན་ཏན་ལྔ་ལ་སྤྱོད་བྱེད་ལུས་ངག་ཡིད་གསུམ་གྱིས་སྤྱོད་པས་ན་སྤྱོད་པའོ། ། དབྱེ་བ་ནི་གཉིས་ཏེ། ཐུན་མོང་གི་སྤྱོད་པ་དང་། རིག་པ་བརྟུལ་ཞུགས་ཀྱི་སྤྱོད་པའོ། ། ཐུན་མོང་གི་སྤྱོད་བ་གཉིས་ཏེ། འདོད་འཇུག་ཐུན་མོང་དང་།
རྟེན་སློབ་ཐུན་མོང་བའོ། ། དང་པོ་འདོད་འཇུག་ཐུན་མོང་སྟེ། ཐ་མལ་པ་ལྟར་ཟས་ཟ། འདོད་པ་ལ་ལོངས་སྤྱོད། གླུ་ལེན། དབྱངས་གཏོང་། གཉིད་ལོག་ཁྲུས་བྱེད་གཞན་ལ་ཕྱག་བྱེད་པའོ། ། འདོད་འཇུག་ལ་གསུམ་སྟེ། སྤྲོས་བཅས་དང་། སྤྲོས་མེད་དང་།
ཤིན་ཏུ་སྤྲོས་མེད་རྒྱུའི་རྒྱུད་ཀྱི་ངོས་ནས་ཕྱེ་སྟེ། གང་ཟག་བརྐམ་ཆགས་ཤས་ཆེ་བའི་དོན་དུ་སྤྲོས་བཅས་བསྟན། ། འབྲིང་གི་དོན་དུ་སྤྲོས་མེད་བསྟན། ། ཆུང་བའི་དོན་ཤིན་དུ་སྤྲོས་མེད་བསྟན་ཏོ། ། དེ་ཡང་མིང་གི་རྣམ་གྲངས་ཀྱིས་བཤད་ན། མཚན་ཉིད་ཐ་མལ་ཡིན་པས་ཐ་མལ་པ་ཞེས་བྱའོ། ། གྲོང་པ་དང་རྣལ་འབྱོར་པ་ཐུན་མོང་དུ་འདོད་ཡོན་ལ་སྤྱོད་པ་ཡིན་པས། ཐུན་མོང་བ་ཞེས་བྱའོ། ། རྣལ་འབྱོར་པ་ལ་ཡང་བསྙེན་སྒྲུབ་ཐུན་མོང་དུ་སྤྱོད་པ་ཡིན་པས་ཐུན་མོང་བའི་སྤྱོད་པ་ཞེས་བྱའོ། ། གང་ཟག་བརྐམ་ཆགས་ཅན་གསུམ་གྱི་སྤྱད་བྱ་ཡིན་པས་འདོད་འཇུག་ཅེས་བྱའོ། །
ཡུལ་འདོད་པའི་ཡོན་ཏན་ལྔ་ཡིན་པས་འདོད་ཡོན་ལྔ་ཞེས་བྱའོ། ། དབང་བོ་དང་དངོས་སུ་མཐུན་ཏིང་ངེ་འཛིན་དང་བརྒྱུད་ནས་མཐུན་པས་དཔེར་ན་ཐོང་མཁན་གསར་བུ་ཐོང་ལ་འཇུས་པའི་དུས་སུ་ནི་གླང་འགྲོར་མི་འདོད། གླང་བརྡེག་པའི་དུས་སུ་ནི་ཐོང་འཁོར་བ་ལྟར། འདོད་ཡོན་ལ་སྤྱོད་པའི་དུས་སུ་ཏིང་ངེ་འཛིན་མི་གསལ། ཏིང་ངེ་འཛིན་ལ་མཉམ་པར་བཞག་བའི་དུས་སུ་ནི་འདོད་ཡོན་ལ་མི་སྤྱོད་པས་རེས་འཇོག་གི་སྤྱོད་པ་ཞེས་བྱའོ། ། འོ་ན་འདོད་པའི་ཡོན་ཏན་ལྔ་ལ་སྤྱོད་ན་ཕ་རོལ་ཏུ་ཕྱིན་པའི་ཐེག་པ་དང་འགལ་ཏེ། ཤེས་རབ་གྱི་ཕ་རོལ་དུ་ཕྱིན་པ་ལས་འདོད་པ་རྣམས་ལ་བསྟེན་པ་ནི་ཚངས་པའི་འཇིག་རྟེན་དུ་སྐྱེ་བ་ལ་བར་དུ་གཅོད་ན། བླ་ན་མེད་བའི་བྱད་ཆུབ་ལ་ལྟ་ཅི་སྨོས། དེ་བཞིན་དུ། འདོད་པ་རྣམས་ཀུན་ཏུ་འབར་བའོ། །
སྨད་པའོ། ། གསོད་པའོ། ། ཕྱིར་རྒོལ་བའོ། ། རྩའི་སྒྲོན་མའོ། ། མེ་མདག་སྤུངས་པ་ལྟ་བུའོ། ། དུག་གི་ལོ་མ་ལྟ་བུའོ། ། ཀིམ་པ་ཀའི་འབྲས་བུ་ལྟར་བཤད་པ་དང་འགལ་ལོ་ཞེ་ན་མི་འགལ་ཏེ། ཕ་རོ་དུ་ཕྱིན་པའི་ཐེག་པ་ནི་གཞི་སྤོང་བའི་ལམ་ཡིན་ལ། ཐེག་ཆེན་གསང་སྔགས་ནི་གཞི་བསྒྱུར་བའི་ལམ་ཡིན་པས་ཐབས་ཁྱད་པར་ཅན་གྱིས་ཟིན་པ་ཡིན་པས་སངས་རྒྱས་ལ་ཉེ་བའི་རྒྱུར་འགྱུར་ཏེ། དཔེར་ན་དུག་ལ་སྨན་ཀྱིས་ཐབས་མི་ཤེས་པ་ཅིག་གིས་ཟོས་ན་འཆི་བར་འགྱུར་ལ།
སྔགས་དང་སྨན་གྱི་ཐབས་ཤེས་པ་གཅིག་གིས་སྔགས་དང་སྨན་གྱིས་ཟིན་པ་བྱས་ནས་ཟོས་ན་བཅུད་ལེན་དུ་འགྱུར། དེས་སྙིང་རླུང་རྩད་ནས་གཅོད། ལུས་ཀྱི་བདེ་བ་འཕེལ་བ་བཞིན་ནོ། ། སུ་ཏི་ཀར་ཡི་རྒྱུད་ལས་ཀྱང་། དོན་གཅིག་ན་ཡང་མ་རྨོངས་དང་། ། ཐབས་མང་དཀའ་བ་མེད་པ་རང་། ། དབང་བོ་རྣོན་པོས་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་པ་དང་། རྡོ་རྗེ་ཕྲེང་བ་ལས་ཀྱང་བཀག་པ་དག་ཀྱང་བྱེད་པས་ན། །
བྱ་དང་བྱ་མིན་རྣམ་སྤངས་ཏེ། པདྨ་ལ་ནི་འདམ་གྱིས་བཞིན། ངོ་བོ་ཉིད་ཤེས་གོས་མི་འགྱུར། ། ཞེས་སོ། ། དེ་ཡང་འདོད་འཇུག་སྤྲོས་བཅས་ནི། ལེའུ་བདུན་པ་ལས། འདོད་པའི་ལོངས་སྤྱོད་ཐམས་ཅད་ལ། ། ཇི་ལྟར་འདོད་པ་བསྟེན་པར་བྱ། ། ཞེས་པས་བསྟན། འདོད་འཇུག་སྤྲོས་མེད་ནི།
དཀའ་ཐུབ་སྡོམ་པ་མི་བཟད་པས། ། བསྟེན་ཀྱང་འགྲུབ་པ་མི་འགྱུར་ཏེ། ། འདོད་པའི་ལོངས་སྤྱོད་ཐམས་ཅད་ལ། ། སྟེན་ན་ངེས་པར་འགྲུབ་པར་འགྱུར། ། ཞེས་པས་བསྟན། ཤིན་ཏུ་སྤྲོས་མེད་ནི། སློངས་མོ་ཟ་ཞིང་མི་བཟུང་སྟེ། ། མ་བསླངས་པ་ལ་ཆགས་མི་བྱ། ། འདོད་པ་ཀུན་ལ་ལོངས་སྤྱོད་ཅིང་། ། སྔགས་ཀྱི་ཡན་ལག་མ་ཉམས་བཟླས། །
ཞེས་པའི་དྲང་དོན་གྱི་ཕྱོགས་ཀྱིས་བསྟན། དེ་ལྟར་འདོད་འཇུག་གི་སྤྱོད་པ་བཤད་ནས། ད་ནི་རྟེན་སློབ་ཀྱི་སྤྱོད་པ་ནི། སྤྲོས་བཅས་སྤྲོས་མེད་ཤིན་ཏུ་སྤྲོས་མེད་དོ། ། དེ་ལ་གསུམ་དུ་བྱེད་པ་ནི་ལམ་བགྲོད་པ་དང་ལམ་མ་གྲོད་པ་ལ་དགོངས་པའོ། ། སྤྲོས་བཅས་ནི་ལྷ་དང་ལྷ་མོར་ཤེས་པར་བྱེད་པ་སྟེ། ། དེ་ཡང་དྲན་པ་གཅིག་པ་ནས་བསྒྲུབ་པ་ལས་དང་པོ་པའི་བར་དུ་སློང་སྟེ། བསླབ་བྱ་གཅིག་རིམ་ཤེས་བྱ་གཅིག་རིམ་མོ། ། སྤྲོས་མེད་ནི་རང་རིག་པའི་སེམས་ཙམ་དུ་སློབ་པར་བྱེད་པ་སྟེ་གཞི་གསུམ་སྒྱུ་མའི་བར་དུའོ། ། འོ་ན་སེམས་ཙམ་དུ་སློབ་པ་མི་འཐད་དེ།
ལུས་དབེན་ནི་རིགས་བརྒྱ་ལ་སློབ། ངག་དབེན་ནི་རླུང་སྔགས་ཙམ་ལ་སློབ། སྒྱུ་མ་ནི་སྒྱུ་མ་ཙམ་ལ་སློབ་བས་སོ་ཞེ་ན་མ་ཡིན་ཏེ། དེ་ཐམས་ཅད་ཀྱི་རྩ་བ་རང་རིག་པ་སེམས་ཙམ་ཡིན་བའི་ཕྱིར་རོ། ། དེས་དང་པོ་ལྷ་ཙམ་དུ་བྱ། ལྷ་སེམས་ཙམ་དུ་བྱས་པས་བསླབ་བྱ་ཉི་རིམ་ཤེས་བྱ་ཉི་རིམ་མོ། ། རྟེན་སློབ་ཀྱི་ཤེས་པ་ཤིན་ཏུ་སྤྲོས་མེད་ནི་ཐམས་ཅད་སྟོང་པར་སློབ་པ་སྟེ། ལྷ་དང་སེམས་ཙམ་གྱི་སྟེང་དུ། ཐམས་ཅད་སྟོང་པའི་རྒྱས་བཏབ་པས་བསླབ་བྱ་སུམ་རིམ་ཤེས་བྱ་སུམ་རིམ་མོ། ། ལེའུ་བདུན་པ་ལས།
གཟུགས་ལ་རྣམ་གསུམ་ཤེས་བྱ་སྟེ། ། ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་སྣ་ཚོགས་པ། ། སངས་རྒྱས་རྣམ་པར་སྣང་མཛད་གཞི། ། ཞེས་པ་ལ་སོགས་པ་སྤྱིའི་དོན་དུ་བཤད་པས་སྤྲོས་བཅས་བསྟན། སྦས་པར་བཤད་པས་སྤྲོས་མེད་བསྟན་པ་དང་། མཐར་ཐུག་བཤད་པས་ཤིན་ཏུ་སྤྲོས་མེད་བསྟན་པ་དང་། རྒྱུད་ཕྱི་མ་ལས་ཀྱང་། བསམ་གཏན་འདི་ནི་རྣམ་ལྔར་འགྱུར། ། རྟོག་དང་སྤྱོད་དང་དགའ་བ་དང་། །
ཞེས་གསུངས་པས་སོ། ། དེ་ལྟར་ཐུན་མོང་གི་སྤྱོད་པ་བཤད་ནས། ད་ནི་རིག་པ་བརྟུལ་ཞུགས་ཀྱི་སྤྱོད་པ་བསྟན་པ་ནི་གསུམ་སྟེ། སྤྲོས་བཅས་དང་། སྤྲོས་མེད་དང་། ཤིན་ཏུ་སྤྲོས་མེད་དོ། ། དེ་ལ་གསུམ་དུ་བསྟན་པ་ནི། ན་སོ་དང་ཡོ་བྱད་དང་ཤེས་རབ་ཆེ་ཆུང་གི་དབང་གིས་འཇོག་སྟེ། ན་སོ་གཞོན་ལ་ཡོ་བྱད་ནི་ཆེ་ཤེས་རབ་ནི་ཆུང་། ཆུང་ངུ་གཉིས་ཕྱོགས་གཅིག་ན་འདུག་ཆེན་པོ་གཅིག་ཕྱོགས་ཅིག་ན་འདུག་ན་སྤྲོས་བཅས་བྱའོ། །
དེ་དག་འབྲིང་ན་སྤྲོས་མེད་བྱ། ན་སོ་དང་ཤེས་རབ་ནི་ཆེ་ཡོ་བྱད་ནི་ཆུང་ཆེན་པོ་གཉིས་ཕྱོགས་ཅིག་ན་འདུག་ན་ཤིན་ཏུ་སྤྲོས་མེད་བྱའོ། ། དེ་ལ་སྤྲོས་བཅས་ནི་བྱ་བ་དང་བསམ་པ་དང་དུས་གསུམ་ཆར་སྤྲོས་བཅས་སུ་བྱེད་པ་ཡང་སྲིད། བྱ་བ་དང་བསམ་པ་ནི་སྤྲོས་བཅས་ལ་དུས་ནི་སྤྲོས་མེད་དུ་བྱེད་པ་ཡང་སྲིད་དོ། ། དེ་ལ་བྱ་བ་སྤྲོས་བཅས་ལ་བཞི་སྟེ། ། ཕྱག་རྒྱ་མོའི་གྲངས་དང་། དབྱེ་བ་དང་། མཚན་ཉིད་དང་། ཆ་ལུགས་བསྒྱུར་བའི་ཁྱད་པར་རོ། ། དེ་ལ་གྲངས་ནི་ལྷ་མོ་ཉི་ཤུའོ། །
དེ་ཡང་འོག་ལྷ་མ་ཡིན་གྱི་བུ་མོ་ཡང་རུང་མི་ཡི་བུ་མོ་ཡང་རུང་ས་སླའི་བུ་མོ་ཡང་རུང་སྟེ་ཉི་ཤུའོ། ། དེ་ཡང་དཔལ་སྒྱུ་མ་བདེ་མཆོག་གི་དབུགས་དབྱུང་གི་དཀྱིལ་འཁོར་དྲུག་ཏུ་སྤྱོད་པ་བྱེད་པའི་སྐབས་སུ་ལྷ་མོ་ཉི་ཤུ་བཤད་ཏེ། དེ་ནས་དེ་བཞིན་གཤེགས་པ་ཐམས་ཅད་བུད་མེད་སྒྱུ་མ་ལྟ་བུར་རབ་ཏུ་བསྟན་པའི་ཕྱིར་ལ་ལ་ནི་བདེ་མཆོག་སྒྱུ་མ་ལྟ་བུས་འདོད་ཆགས་ཀྱི་རྒྱུད་ཀྱི་ངོ་བོ་ཉིད་ཀྱིས་བཅོམ་ལྡན་འདས་ཀྱི་སྤྱན་སྔར་འདུག་ལ། ལ་ལ་ནི་ཨེ་མ་ཧོ་བདེ་བ་ལྟ་བུས་རབ་ཏུ་དགའ་བའི་རྒྱུད་ཀྱི་ངོ་བོ་ཉིད་ཀྱིས་གཡས་ཕྱོགས་སུ་གནས་སོ། ། དེ་བཞིན་དུ་སྒྲོལ་མ་ལྟ་བུ་དང་ཤ་ཤི་ལྟ་བུ་དག་ནུབ་དང་བྱང་དུ་རིམ་བཞིན་གནས་ཏེ་ལྷན་ཅིག་སྤྱོད་པའི་མ་བཞིའོ། ། སངས་རྒྱས་ཀྱི་བྱང་ཆུབ་མ་དང་། ཆོས་ཀྱི་འཁོར་ལོ་མ་དང་། ཁམས་གསུམ་རྣམ་པར་རྒྱལ་མ་དང་། འདོད་པའི་བཅུག་མ་དང་། གླིང་བུ་མ་དང་།
རྒྱུད་མང་སམ་ལྟ་བུ་དང་། རྒྱུད་གཅིག་མ་ལྟ་བུ་དང་། རྒྱུད་སྟུག་པོ་མ་ལྟ་བུ་སྟེ། དང་པོ་ནི་ནང་གི་ཤར་ལྷོའི་མཚམས་ནས་བརྩམས་ནས་གནས་ཕྱི་མ་བཞི་ནི་ཕྱི་རོལ་གྱི་ཤར་ལྷོ་ནས་བརྩམས་ནས་གནས་སོ། ། རྡོ་རྗེ་མེ་ཏོག་མ་དང་། རྡོ་རྗེ་བདུག་པ་མ་དང་། རྡོ་རྗེ་མར་མེ་མ་དང་། རྡོ་རྗེ་བྱུག་པ་མ་བཞི་ནི་ཕྱི་རོལ་གྱི་ལྷ་སྣམ་གྱི་ཤར་ཕྱོགས་སུ་གནས། ། རྟག་དོང་མ་དང་། ཕག་གདོང་མ་དང་།
རྡོ་རྗེ་སྣང་བ་མ་དང་། ཐ་མ་པ་ལ་སོགས་པ་བཞི་ནི་ཤར་ལ་སོགས་པའི་སྒོ་སྲུངས་སུ་གནས་སོ་ཞེས་སོ། ། དབྱེ་བ་ནི་གཉིས་ཏེ། རིགས་ཀྱིས་དབྱེ་བ་དང་། རིགས་ཅན་གྱིས་དབྱེ་བའོ། ། (Dརིགས་)ལ་གཉིས་ཏེ། (རིགས་བཟང་རྫོགས་རིམ་གྱི་ཕྱག་རྒྱ་མོ་དང་རིགས་ངན་པ་སྐྱེད་པའི་རིམ་པའི་ཕྱག་རྒྱ་མོ)འོ། ། རྫོགས་རིམ་གྱི་ཕྱག་རྒྱ་མོ་ནི། རྒྱལ་རིགས་རིན་འབྱུང་ལ་ཤིས། རྗེའུ་རིགས་མོ་སྣང་བ་མཐའ་ཡས་ཀྱི་རྣལ་འབྱོར་པ་ལ་ཤིས།
བྲམ་ཟེ་མོ་རྣམ་སྣང་གི་རྣལ་འབྱོར་པ་ལ་ཤིས། དམངས་རིགས་མོ་དོན་ཡོད་གྲུབ་པ་དང་མི་བསྐྱོད་པའི་རྣལ་འབྱོར་པ་ལ་ཤིས། དེ་སྐད་དུ་ཡང་ཀྱེ་རྡོ་རྗེ་ལས། ། རྡོ་རྗེའི་ཕྱག་རྒྱ་གཡུང་མོ་སྟེ། ། དེ་བཞིན་པདྨ་གར་མཁན་མ། ། ལས་ཀྱིས་ཁྲུས་མཁན་མ་རུང་བཤད། ། དེ་བཞིན་གཤེགས་པ་བྲམ་ཟེའོ། ། རིན་ཆེན་གཏུམ་མོ་ཤེས་པར་བྱ། ། ཕྱག་རྒྱ་ལྔར་ནི་རྣམ་པར་ངེས། ། ཞེས་པ་དང་།
དཔལ་ཁ་སྦྱོར་ཐིག་ལེ་ལས། བྲམ་ཟེ་གཉིས་ལས་སྐྱེས་པ་ནི། ། རྣམ་པར་སྣང་མཛད་རིགས་སུ་གསུངས། ། རྒྱལ་པོ་བུ་མོ་རྒྱ་རིགས་ཉིད། ། རིན་ཆེན་རྒྱལ་པོའི་རིགས་སུ་གསུངས། རྗེའུ་རིགས་བ་ལང་སྐྱོང་ནི། དཔག་མེད་རྗེའི་རིགས་སུ་གསུངས། ། དམངས་ལས་སྐྱེས་མོ་ལས་ཀྱི་རིགས། ། ཞེས་པས་སོ། ། བསྐྱེད་རིམ་གྱི་ཕྱག་རྒྱ་མོ་ནི།
བཀྲུ་དག་མཁན་གྱི་བུ་མོ་རྣམ་སྣང་གི་རྣལ་འབྱོར་པ་ལ་ཤིས་ཏེ། མེ་ལོང་ལྟ་བུའི་ཡེ་ཤེས་དང་གཙང་བར་ཆོས་མཐུན་པས་སོ། ། ཕྲེང་རྒྱུད་མའི་བུ་མོ་རིན་འབྱུང་གི་རྣལ་འབྱོར་པ་ལ་ཤིས་ཏེ་དགོས་འདོད་སྐོང་བར་ཆོས་མཐུན་པས་སོ། ། གར་མཁན་མའི་བུ་མོ་སྣང་བ་མཐའ་ཡས་ཀྱི་ཤིས་ཏེ། གར་བྱས་བས་ལྟད་མོ་པའི་ཡིད་ཚིམ་པ་དང་གསུང་གི་སྒོ་ནས་གདུལ་བྱའི་ཡིད་ཚིམ་པར་ཆོས་མཐུན་བས་སོ། ། མདའ་མཁན་མའི་བུ་མོ་དོན་ཡོད་གྲུབ་པ་ལ་ཤིས་ཏེ་མདའ་སྲང་བ་རྩེ་གཅིག་བའི་བརྩོན་འགྲུས་ཡོད་པ་དང་། འཕགས་པ་མཆོད་སེམས་ཅན་གྱི་དོན་ལ་རྩེ་གཅིག་པའི་འཕྲིན་ལས་ཡོད་པར་ཆོས་མཐུན་པས་སོ། ། སྨེ་ཤ་ཅན་གྱི་བུ་མོ་མི་བསྐྱོད་པའི་རྣལ་འབྱོར་པ་ལ་ཤིས་ཏེ་རྟོག་པ་མེད་པར་ཆོས་མཐུན་པས་སོ། ། དེ་ཡང་། བཀྲུ་དག་མཁན་གྱི་བུ་མོ་ནི། །
དེ་བཞིན་གཤེགས་ཀྱི་རིགས་སུ་གསུངས། ། གར་མཁན་བུ་མོ་རབ་མཛེས་མ། ། བཞིན་བཟང་མིག་ནི་དཀྱུས་རིང་ཞིང་། ། བྲམ་ཟེ་རྒྱལ་རིགས་རྗེའུ་རིགས་དང་། ། དམངས་རིགས་ལས་བྱུང་བུ་མོ་ནི། ། བུ་མོ་གཟུགས་བཟང་ཕུན་སུམ་ཚོགས། ། སྨེ་ཤ་ཅན་ནི་བདག་ཉིད་ཆེ། ། ཞེས་པས་སོ། ། དེ་ཡང་དྲང་དོན་གྱི་དྲང་དོན་དུ་དེ་ལྟར་བསྟན་ནས། དྲང་དོན་གྱི་ངེས་དོན་རིགས་གང་ལ་ཕྱག་རྒྱ་མོ་གང་ཡང་ཤིས་སོ། །
རིགས་བཟང་ངན་གཉིས་ཀ་བསྐྱེད་རྫོགས་གཉིས་ཀའི་ཕྱག་རྒྱར་ཡང་རུང་ངོ་། ། ཡང་ཕྱིའི་སྤྱོད་ལམ་དང་ནང་གི་རྟགས་ཀྱིས་ཀྱང་རང་བཞིན་གྱི་རིགས་སུ། ཕྱིའི་སྤྱོད་ལམ་རྡོ་རྗེའི་མཚན་མ་བྲི་ན་རྡོ་རྗེའི་རིགས་དཀྱིལ་ཤིས། འཁོར་ལོ་འབྲི་ན་དེ་བཞིན་གཤེགས་པའི་རིགས་ཀྱི་ཕྱག་རྒྱ་མོ་ལ་ཤིས ། རིན་ཆེན་འབྲི་ན་རིན་པོ་ཆེའི། པདྨ་འབྲི་ན་པདྨའི། སྣ་ཚོགས་རྡོ་རྗེ་འབྲི་ན་ལས་ཀྱི་རིགས་ཀྱི་ཕྱག་རྒྱ་མོ་ལ་ཤིས།

ཁ་དོག་གི་སྒོ་ནས་ཀྱང་། སྔོན་རྡོ་རྗེའི་རིགས་ཤིས་པ་ལ་སོགས་པའོ། ། དེ་ཡང་ཀྱཻ་རྡོ་རྗེ་ལས། ཁ་དོག་ནག་པོར་གྱུར་པ་གང་། ། དེ་ནི་མི་བསྐྱོད་ལྷ་ཉིད་དོ། ། རྣལ་འབྱོར་གང་ཞིག་དཀར་ཆེན་པོ། ། རྣམ་པར་སྣང་མཛད་རིགས་ལྷ་ཡིན། ། རྣལ་འབྱོར་སྔོ་བསངས་ཆེན་པོ་གང་། ། དེ་ནི་དོན་ཡོད་གྲུབ་པའི་ལྷ། ། ཞེས་གསུངས་པས་སོ། ། སྤྱོད་ལམ་གྱིས་ཀྱང་སྟེ།
དེ་ཡང་འཁོར་ལོ་བདེ་མཆོག་གི་རྒྱུད་ལས། བུད་མེད་གང་གི་སེན་མོ་དམར། ། མིག་ནི་ཀུན་ཏུ་ཞེན་པ་དང་། ། ཁྱིམ་དུ་པདྨ་བྲི་བ་ནི། ། པདྨ་གར་དབང་རིགས་བྱུང་ཡིན། ། སྨིན་མའི་དབུས་ན་རྩ་གསུམ་ཡོད། ། ལུས་ནི་སྔོ་བསངས་སྐྱ་བ་དང་། ། རྟག་ཏུ་རྡོ་རྗེའི་རིགས་བསྒོམ་པ། ། རང་གི་ཁྱིམ་དུ་རྡོ་རྗེ་བྲི། ། དེ་ལྟ་བུ་ཡི་བུད་མེད་ནི། །
ཧེ་རུ་ཀ་ཡི་རིགས་བྱུང་ཡིན། ། ཞེས་པ་ལ་སོགས་པ་གསུངས་སོ། ། ནང་གི་མཚན་མའི་སྒོ་ནས་ཀྱང་ལག་པ་གཡོན་པའི་སྲིན་ལག་གི་རྩ་བ་ན་རྡོ་རྗེ་ཡོད་ན་རྡོ་རྗེའི་རིགས། འཁོར་ལོ་ཡོད་ན་དེ་བཞིན་གཤེགས་པའི་རིགས། རིན་པོ་ཆེ་ལ་སོགས་པ་ཡོད་ན་དེ་དང་དེའི་རིགས་ཏེ། ཀྱཻ་རྡོ་རྗེ་ལས། གང་གི་སྲིན་ལག་རྩ་བ་ལ། ། རྡོ་རྗེ་རྩེ་ལྔ་སྣང་གྱུར་བ། ། དེ་ནི་མི་བསྐྱོད་རྡོ་རྗེའི་རིགས། ། ཞེས་པས་སོ། །
དེ་ལྟར་རིགས་བཤད་ནས་རིགས་ཅན་ནི། ། མ་དང་འདྲ་བ་དང་། བུ་མོ་དང་སྲིང་མོ་དང་ཚ་མོ་དང་སྒྱུག་མོ་དང་མནའ་མ་དང་ཞང་བོའི་ཆུང་མ་དང་མའི་སྤུན་ནོ། ། ཀྱཻ་རྡོ་རྗེ་ལས་ཀྱང་། མ་དང་བུ་མོ་སྲིང་མོ་དང་། ཚ་མོ་སྒྱུག་མོ་མནའ་མ་དང་། ། ཞང་པོའི་ཆུང་མ་མ་ཡི་སྤུན། ། རིག་མ་བརྒྱད་དུ་རབ་ཏུ་གྲགས། ། དམ་དུ་འཁྱུད་ཅིང་འོ་ཡང་བྱ། ། ཞེས་པ་དང་།
བདེ་མཆོག་ལས་ཀྱང་། མ་དང་སྲིང་མོ་བུ་མོ་དང་། ། ཆུང་མ་ཕོ་ཉ་མོ་རྣམས་ལ། ། རྟག་ཏུ་རྣལ་འབྱོར་སྦྱོར་བར་བྱ། ། ཞེས་པ་དང་། རྩ་བའི་རྒྱུད་ལས་ཀྱང་། མ་དང་བུ་མོ་སྲིང་མོ་ལ། ། འདོད་པ་བས་ནི་མཉེས་བྱས་ན། ། ཞེས་པ་དང་། རྡོ་རྗེ་ཕྲེང་བ་ལས་ཀྱང་།
བྲམ་ཟེ་མོ་ནི་མ་ཡིན་ཏེ། ། ཁྲུས་མཁན་མོ་ནི་སྲིང་མོར་བརྗོད། ། གར་མཁན་མོ་ནི་བུ་མོར་ཤེས། ། སྨེ་ཤ་ཅན་ནི་ཆུང་མར་གྲགས། ། སྒྱུག་མོ་གདོལ་བ་མོ་ཤེས་བྱ། ། ཞེས་པ་ལ་སོགས་གསུངས་སོ། ། ཕྱག་རྒྱ་མོའི་མཚན་ཉིད་ནི། ། པདྨ་ཅན་མ་ལྟར་བྱམས་པ་དང་། ། དུང་ཅན་མ་སྲིང་མོ་ལྟར་བརྩེ་བ་དང་། གླང་པོ་ཅན་ཚ་མོ་ལྟར་ཤ་ཉེ་བ་དང་།
ལེའུ་ལྔ་པ་ལས། བུ་དང་སྲིང་མོ་བུ་མོ་ལས། ། མཉེས་པར་བྱས་ཀྱང་གོས་མི་འགྱུར། ། ཞེས་སོ། ། དེ་ཡང་པདྨ་ཅན་གྱི་ཚན་ཉིད་ནི། ། བུད་མེད་སྨིན་མ་ཆད་པ་དེའི་དཔྲལ་བ་ནས་རི་མོ་བྱུང་ནས་སྣ་རྩེ་ལ་ཡར་དོད་པ་ཅུང་ཟད་སོ་སྒོ་ཡོད་ཅིང་སོ་ཞོང་ཡོད་པ་ལ་མ་མཆུ་ལ་ཡང་རི་མོ་ཡོད་པ་ཨོག་མའི་འོག་ན་རི་མོའི་འཛུམ་ཡོད་པའོ། ། ཡང་ན་པདྨ་ཅན་ནི་གསུམ་སྟེ། ཚངས་བ་མོ་ནི་རྩ་ཤིན་ཏུ་ཕྲ་བ་འཁྲང་བ་རྡོ་རྗེའི་བུ་གར་འཇུག་ཏུ་རུང་བའོ། ། བདྨ་ཅན་ནི་ཁ་གྱེས་པ་རྡོ་རྗེ་ནོར་བུའི་འགོ་ཕར་འཇུག་ཏུ་རུང་བའོ། ། རལ་བ་ཅན་ནི་བྱང་ཆུབ་སེམས་བཟློག་པ་འོང་བའོ། །
ཡང་ན་པདྨ་ཅན་ནི་རྩུབ་པས་བྱང་ཆུབ་སེམས་འཛིན་པ། དུང་ཅན་མ་ནི་འཇམ་པས་བྱང་ཆུབ་སེམས་དཔའ་ཏུ་མི་སྟེར་བའོ། ། རི་དྭགས་ཅན་ནི་གླ་རྩིའི་དྲི་བྲོ་བའོ། ། བདེ་མཆོག་ལས། ། ལྕེ་སྤོམ་མིག་ནི་དམར་སེར་ལ། ། རྩུབ་ཅིང་སྤུ་ནི་དམར་སེར་ཡིན། ། ཞེས་སོ། ། ཕྱག་རྒྱ་མོའི་མཚན་ཉིད་འདི་གསུམ་རྡོ་རྗེ་མཁའ་འགྲོ་ནས་བཤད་དོ། ། རྩུབ་དང་འཇམ་དང་ཡན་ལག་འཁྲང་། ། མཛེས་པ་ཅན་ཞེས་བྱ་བ་ཡིན། །
སྦོམ་ཐུང་བོང་ཚོད་རན་དང་རིང་། ། སྔོ་བསམས་མཚུངས་རྩུབ་མགྲིན་པ་རིང་། ། མིག་ནི་ཟངས་ལྟར་དམར་བ་སྟེ། ། ཕྲེང་ཅན་ཐུན་མོང་ནུ་མ་མེད། ། མདོག་ཉམས་ས་ལའི་དྲི་དང་ནི། ། ཆང་དང་ཆང་མིན་མྱོས་པའི་དྲི། ། ཆ་གཉིས་དང་ནི་ཆ་གསུམ་སྟེ། ། རྐེད་པ་ཡི་ནི་བྱེ་བྲག་མིན། ། སྦྲང་རྩི་ལྟར་འཛག་སྦྲང་རྩིའི་དྲི། ། སོ་སོར་བྱ་ཞིང་གཞན་དུ་མིན། །
ཡིད་ལ་སེམས་དཔའི་འཁྲུལ་འཁོར་གྱིས། ། བུ་མོའི་བཅུད་ནི་དྲངས་ནས་བླུགས། ། ཞེས་བྱ་བ་ལེའུ་བདུན་པར་བཤད་པ་དེ་བཞིན་བཅུ་རྩ་དགུ་བར་བཤད་དེ། རྩུབ་ཅེས་བྱ་བ་ནི་བུད་མེད་ཀྱི་པདྨ་བ་ལང་གི་ལྕེ་ལྟར་རྩུབ་པ་ནི་གླང་བོ་ཅན་ནོ། ། འཇམ་པས་ཁུ་བ་ལྷུང་དུ་ཆོས་ཉིད་ཀྱིས་མི་སྟེར་བའོ། ། འཁྲེང་བ་ནི་རི་མོ་ཅན་ཏེ་ཁུ་བ་སྲ་བ་སྟེ། གང་གི་ཁུ་བ་དབབ་དཀའ་ཞིང་ཁུ་བ་འཐས་པའོ། ། འཛེར་བ་ཅན་ནི་དུད་ཅན་མ་སྟེ་པདྨ་ལ་ཤ་མཛེར་ཡོད་པས་བྱང་ཆུབ་སེམས་འཛིན་པའོ། ། སྦོམ་ཞེས་བྱ་བ་ནི་ཁ་དང་ནུ་མ་འཕེལ་ཀ་ཆེ་ལ་སྦོམ་པའོ། ། ཐུང་ཞེས་བྱ་བ་ནི་བོང་ཐུང་བ་དང་སྐྲ་ཐུང་ཞིང་ཆང་གི་དྲི་དང་ལྡན་ལ་འདོད་པས་མྱོས་པ་སྟེ།
དེ་དག་ནི་བོང་ཚོད་རན་ཞེས་བྱ་བར་བཤད་དོ། ། རིང་བ་ནི་གདོང་དང་ལག་པ་དང་རྐང་པའི་དཀྱུས་རིང་བའོ། ། གཞན་ཡང་པདྨ་ལ་ཉའི་དྲི་ལྡན་པ་ཁུ་བ་རིང་དུ་འཛག་པ་པདྨའི་དགྱུས་རིང་བ་སྟེ་དུང་ཅན་མའོ། ། དེ་ལ་ཟླ་བ་འགྲོ་ཡང་ཟེར། སྔོ་བ་སངས་མཚུངས་ཞེས་པ་ནི་དབྱངས་མི་སྙན་ཞིང་ཡན་ལག་དང་སྐྲ་ཐུང་བའོ། ། ཡན་ལག་རྩུབ་ཅེས་པ་ནི་པདྨའི་དྲི་ཞིམ་ཞིང་འགྲོས་དལ་བ་སྟེ་རི་མོ་ཅན་མའོ། ། མགྲིན་པ་རིང་བ་ནི་གང་གི་མགྲིན་པ་མཐོ་བ་དེ་མགྲིན་པ་རིང་བ་སྟེ། པདྨ་དཀར་པོ་ལྟ་བུའི་འོད་ཡོད་ཅིང་ཡིད་དུ་འོང་བ་དུས་རྟག་ཏུ་རྔུལ་གྱི་དྲི་ཞིམ་པ་དང་། རི་དྭགས་ཤ་བའི་མིག་འདྲ་ལ་རི་དྭགས་ལྟར་བལྟ་ཞིང་མགྲིན་པ་དང་ལྟོ་རི་དྭགས་འདྲ་ལ། རྐེད་བ་རི་དྭགས་ཀྱི་རྒྱལ་པོ་སེང་གེ་ལྟར་ཕྲ་བ་སྟེ་པདྨ་ཅན་དུ་ཤེས་པར་བྱའོ། །
མིག་ནི་ཟངས་ལྟར་དམར་པ་ཞེས་བྱ་བ་ནི་མིག་དང་ལག་པ་དང་རྐང་པ་ཤིན་ཏུ་དམར་ཞིང་མེ་ཏོག་གི་རིགས་མ་ལི་ཀ་དྲི་དང་པདྨ་དང་ལྡན་པ་དང་། བདེ་བར་གཤེགས་པའི་རིགས་མཆོག་སྒྲུབ་པ་ལ་དགའ་ཞིང་དེ་བཞིན་དུ་བདེ་བའི་དངོས་གྲུབ་སྟེར་བའོ། ། པི་ནོ་ཨུ་ཏ་ཧ་ཞེས། པི་ན་ནི་འོ་མ་འཛིན་པ་ནུ་མ་འཁྲང་ཞིང་སྐྲ་ལེབ་དང་བཞིན་ཀུན་ནས་འཛུམ་པ་དང་། ལྟེ་བའི་དབུས་ན་རི་མོ་གསུམ་ཡོད་པ་དེ་ནི་ཕྲེང་བ་ཅན་ནམ་རི་མོ་ཅན་དུ་ཤེས་པར་བྱའོ། ། བུ་མོ་བཞི་ཅར་གྱི་མཚན་ཉིད་ནི་རྒྱུ་བཅུད་ཞུ་བ་སྦྱིན་པར་བྱེད་པའོ། ། ནུ་མ་མེད་ཅེས་པ་ནི་རི་མོ་ཅན་གྱི་མཚན་ཉིད་ཚུལ་ངན་པ་དང་སྐྱེས་པ་ལྟར་ནུ་མ་སྤངས་ཏེ་ཡན་ལག་མ་ཚང་བ་ཞེས་པའི་དོན་ནོ། ། མདོག་ཉམས་ཞེས་པ་ནི་གླང་པོ་ཅན་གྱི་མཚན་ཉིད་དེ་མདངས་རྩུབ་པའོ། ། དུང་ཅན་མའི་མཚན་ཉིད་ནི་ས་ལའི་དྲི་ནི་སཱ་ལི་ལྟར་ཡིད་དུ་འོང་བའི་དྲི་ཡོད་པའོ། ། བུ་མོ་བཞི་པོ་དེའི་ཐུན་མོང་གི་ཆ་ནི་སྟོབས་ཏེ་དམ་ཚིག་དང་སྤྱོད་པ་ཕུན་སུམ་ཚོགས་པའི་བསམ་པ་དང་ལྡན་པའོ། །
ཆང་ནི་མ་ནི་དྲི་ཞེས་པ་ནི་ཁྱད་པར་དུ་མྱོས་པའི་རོའི་དྲིའི་རྗེས་སུ་འགྲོ་བའོ། ། མྱོས་པ་ནི་ཤིན་ཏུ་ཁྱད་པར་དུ་གྱུར་པའོ། ། ཆ་གསུམ་པ་ནི་གསུམ་དུ་འགྱུར་ཏེ་སྤུ་མེད་པ་དང་ཤ་ཆེ་བ་དང་། རུས་སྦལ་གྱི་རྒྱབ་ལྟར་མཐོ་བ་དང་། གླང་བོ་ཆེའི་ཟེ་བ་ལྟར་འཁྲང་བ་དང་། སྐྱེ་གནས་སྤངས་པ་དང་། ཁྲག་དང་ཁུ་བ་རྟག་ཏུ་འཛག་པ་དང་། དྲུག་པོ་དེ་དག་སྐལ་བཟང་སྟེ། སུ་བྷ་ག་ཡིན་ལ། དེ་དག་ནི་སྒྲུབ་པ་པོ་ལ་མཆོག་སྟེར་བ་ཡིན་ནོ། །
དེ་དག་ནི་རྐེད་བའི་བྱེ་བྲག་གོ ། དེ་ཉིད་ཀྱིས་སྦྲང་རྩི་ལྟར་འཛག་པ་སྦྲང་རྩིའི་དྲི་དེ་སྦྲང་རྩིའི་རང་བཞིན་ནོ། ། སོ་སོ་ནི་དམ་ཚིག་གི་དོན་དང་གཞན་ལ་སོ་སོ་ཐ་དད་པར་སྦྱར་གྱི་སེམས་ཅན་གྱི་དོན་དུ་རས་ཡན་ལ་སོགས་པ་ལས་གཞན་དུ་ནི་ནམ་ཡང་མ་ཡིན་ནོ། ། གཞན་དུ་ནི་ཚིག་ཙམ་ཡང་སྦྱར་བར་མི་བྱའོ། ། འདི་ནི་སོ་སོར་སྒྲུབ་པ་སྟེ། ཡིད་ལ་སེམས་དཔའི་འཁྲུལ་འཁོར་གྱིས་ཞེས་བྱ་བ་ལ་ཡིད་ལ་བྱུང་བས་ན་ཡིད་ལ་སེམས་དཔའ་སྟེ་འཁྲུལ་འཁོར་ནི་ཤིང་ལས་བྱས་པ་དང་ལྤགས་ལས་བྱས་བའི་ཕོ་མཚན་གྱི་འཁྲུལ་འཁོར་རོ། ། སྒྲུབ་པ་ནི་དཔེ་བསྒྲུབ་པར་བྱའོ། ། བུ་མོ་གཅིག་ནི་དང་པོ་སྟེ། བྱང་ཆུབ་དང་ཐར་བའི་དོན་དུའོ། ། གཉིས་པ་ནི་དམ་ཚིག་གི་དོན་དུའོ། །
མང་པོ་ནི་ནོར་གྱི་དོན་དུ་བརྟག་པར་བྱ་ཞེས་སོ། ། ཡང་དེ་ཉིད་ལས། རི་མོ་ཅན་ནི་སེམས་གཡོ་ཞིང་། ། འོ་མ་འཛིན་སྣོད་པདྨ་ཅན། ། ལྟེ་བ་དུང་ཅན་དང་འདྲ་བས། ། དེ་དག་རིམ་པ་བཞིན་དུ་བརྗོད། ། ཅེས་གསུང་པ་པོ་དང་། ལྷ་མོ་བཞིས་ཞུས་ལས། རྣམ་བཞི་ཞེས་བྱ་བ་ནི། ། པདྨ་ཅན་དང་དུང་ཅན་མ་དང་རི་མོ་ཅན་དང་གླང་པོ་ཅན་མའོ། །
དེ་ལ་པདྨ་ཅན་ནི་པདྨའི་དྲི་བྲོ་བ་དང་། ངོ་ཟླུམ་པོ་ལ་སོགས་པའོ། ། དུང་ཅན་མ་ནི་བ་ཚྭའི་དྲི་བྲོ་བ་དང་སྐྲ་དང་སྣ་རིང་བ་ལ་སོགས་པའོ། ། རི་མོ་ཅན་ནི་ཤའི་དྲི་བྲོ་བ་དང་། ལུས་ཆང་བ་དང་མཛེས་པ་ལ་སོགས་པའོ། ། གླང་བོ་ཅན་ནི་ཆང་གི་དྲི་བྲོ་བ་དང་བྱིན་པ་སྤོམ་པ་དང་སྣ་ཡོ་བ་ལ་སོགས་པའོ། ། ཞེས་གསུངས་པས་སོ། ། སྤྱིའི་མཚན་ཉིད་ནི། དཀར་ཤམ་སྔོ་བ་སངས་སྐྲ་སེར་ལི། ། ནུ་མ་སྲ་མཁྲེགས་རྐེད་པ་ཕྲ། །
བྷ་ག་འཁྲིལ་ལ་ཡངས་བའི་ཚུལ། ། བཞིན་མཛེས་བྱེད་མཁས་མེ་ཏོག་དྲི། ། དད་དང་སྙིང་རྗེ་ཆེ་སོགས་བརྩོན། ། རྒྱུད་ལྡན་བྱང་སེམས་ཀྱིས་གང་ཞིང་། ། ཧ་ཅང་རིང་མིན་ཐུང་བ་མིན། ། ཁྲོ་དང་ཉོན་མོངས་ཉེས་སྤངས་བ། ། གཞོན་ཞིང་ཏིང་ངེ་འཛིན་དང་ལྡན། ། དཔའ་བོ་དག་ལ་གུས་བྱེད་ཅིང་། ། འདོད་ལ་མ་ཆགས་ཕན་སེམས་ལྡན། ། དེ་ནི་མཆོག་གི་གྲོགས་སུ་འགྱུར། །
ཞེས་གསུངས་པ་དང་། ས་ར་ཧའི་ཞལ་སྔ་ནས། བཅུ་དྲུག་ལོ་ལོན་རབ་ཏུ་མཛེས་བའི་སྒྲ་སེར་ལི། ། བ་ལིའི་དྲིས་ཁྱབ་ནུ་མ་སྲ་འཁྲང་རྐེད་པ་ཕྲ། ། སྨད་ཀྱི་ཞིང་རྒྱས་བྷ་ག་རུབ་ཅིང་ཆགས་པའི་མདངས། ། རྐྱང་མ་དང་བཅས་གསང་ཐུབ་གུས་པས་རབ་ཏུ་གཞོལ། ། དད་པར་རབ་ཏུ་བརྟན་ཞིང་རྟོག་པ་ཆུང་གྱུར་པ། ། དེ་འདྲ་བདེ་ཆེན་བསྐྱེད་པའི་གྲོགས་ལ་བསྡགས། ། ཞེས་པས་སོ། ། ཡང་།
དམར་སེར་ལུས་ཕྲ་གཟུགས་བཟང་པ། ། གསང་བ་དོག་ཅིང་འགྲེད་པ་དང་། ཞེས་པ་དང་། ཀྱེ་རྡོ་རྗེ་ལས་ཀྱང་། ཨེ་ཡི་ཆ་བྱད་བཟང་པོ་གང་། ། ཞེས་པ་དང་། དཔྲལ་བའི་དབྱེས་ཆེ་ཤངས་ཀྱི་དབྱི་བས་མཐོ། མགུལ་ནི་བུམ་པའི་མགྲིན་པ་འདྲ། ། ནུ་མ་འབུར་ལ་རྐེད་པ་གཞུ་ཡི་ཆངས་པ་འདྲ། ། དེ་འདྲའི་གཟུགས་བཟང་ན་སོར་ལྡན་པ་ཕྱག་རྒྱ་ཡིན། །
ཞེས་གསུངས་སོ། ། དེ་ལྟར་མཚན་ཉིད་བསྟན་ནས་ཆ་ལུགས་བསྒྱུར་བའི་ཁྱད་པར་ནི། ། བུ་མོ་ཉི་ཤུ་དཀྱིལ་འཁོར་དུ་བཅུག དབང་བསྐུར་དམ་ཚིག་དང་སྡོམ་པ་ཕོག་པས་སྦྱངས་པ་ནི་སྡགས་སྐྱེས་མོའོ། ། གནས་ཉི་ཤུ་རྩ་བཞིར་སྐྱེས་པ་ནི་ཞིང་སྐྱེས་མའོ། ། རྒྱུད་དག་པ་ནི་ཡེ་ཤེས་ལ་སྐྱེས་མའོ། ། ཡང་སྔགས་སྐྱེས་མ་མཁའ་འགྲོ་སྒྲུབ་པའི་སྔགས་བྱིན་པ་ཙམ་གྱིས་མཁའ་འགྲོ་མར་གྱུར་པའོ། ། ཞིང་སྐྱེས་མ་ནི་ལས་ཀྱི་དབང་གིས་གྱུར་པའོ། ། ཡེ་ཤེས་ལས་སྐྱེས་མ་ནི་རིགས་རྒྱུད་ལས་སྐྱེས་པའོ། ། ལྷན་ཅིག་སྐྱེས་མ་ཡང་ཟེར་རོ། །
དེ་ལྟ་བུ་ཕྱག་རྒྱ་མོ་ཉི་ཤུ་འབག་ཏུ་བཅུག་པ་སྟེ། ། ལེའུ་བཅུ་དྲུག་པ་ལས། དེ་ལ་འདི་ནི་སྐུ་དང་གསུང་དང་ཐུགས་རྡོ་རྗེའི་རིག་པའི་བརྟུལ་ཞུགས་སོ། ། ཐོར་ཚུགས་དབུ་རྒྱན་ཅན་གྱི་གཟུགས། ། ཆེན་པོ་ཁ་དོག་དཀར་པོ་འདྲ། ། སྔགས་ཀྱི་སྡོམ་པས་ཀུན་ཏུ་བསྡམས། ། རང་ཚུལ་ཉིད་དུ་དེ་བྱས་ནས། ། དངོས་གྲུབ་མྱུར་དུ་འགྲུབ་པར་འགྱུར། ། ཞེས་སོ། ། རྡོ་རྗེ་ཕྲེང་བ་ས། །
ཀུན་རྫོབ་ཏུ་ནི་སྐུ་སྤྲུལ་ནས། ། ཞེས་སོ། ། འབག་གི་རྒྱུ་ནི་འབྱོར་པ་ཆེན་གསེར་དང་དངུལ་ལས་བྱ། ། འབྲིང་ན་རུས་པའམ་བ་སོ་ལས་བྱ། ཆུང་ན་ཤིང་རྩ་འམ་ཤོག་གུའི་འདག་པ་ལས་བྱའོ། ། རྒྱུད་ལས། ། ཡང་ན་སྲོག་དང་རྩ་ལས་བྱུང་། ། ཡང་ན་ཁམས་ཀྱི་རང་བཞིན་ནོ། ། ཞེས་སོ། ། དེ་ལྟར་བྱ་བ་སྤྲོས་བཅས་བསྟན་ནས།
ད་ནི་བསམ་པ་སྤྲོས་བཅས་ནི། དེ་ཡང་སྒྲུབ་པ་པོ་དང་རྣལ་འབྱོར་མ་རྣམས་འདོད་པ་རྒྱ་ཆེ་བ་ལ་དབང་པོ་ཚམ་ཚིམ་དུ་སྤྱོད་དོ། ། ཅེས་པའི་བསམ་པའོ། ། རྩ་བའི་རྒྱུད་ལས། ། ལྷ་མོ་ཀུན་དང་ལོངས་སྤྱོད་ལ། ། ཅི་བདེ་བར་ནི་བསྟེན་པར་བྱ། ། བདག་ཉིད་ཆེ་པའི་ལྷར་སྦྱར་བས། ། བདག་ལ་བདག་གིས་རབ་ཏུ་མཆོད། ། རྣལ་འབྱོར་ཐམས་ཅད་བདེ་བ་ཡི། ། རྗེས་སུ་སྦྱོར་བས་མཆོད་བྱེད་ཅིང་། །
རྟག་ཏུ་མྱང་བར་བྱེད་པ་ནི། ། ཤིན་ཏུ་སྦྱོར་བས་རབ་སྒྲུབ་འགྱུར། ། ཞེས་པ་དང་། བསམ་པ་ཆོས་ཐམས་ཅད་གཉིས་མེད་ཀྱི་རྟོགས་པས་ཟིན་པའི་ཚུལ་དུ་སྤྱོད་ན་འཆིང་བ་རང་གྲོལ་དུ་འགྲོ་སྟེ། སྤྱོད་བསྡུས་ལས། འདོད་ཆགས་ཞེ་སྡང་གཏི་མུག་གསུམ། ། འཛིན་པས་དུག་ཏུ་འགྱུར་བ་ཡིན། ། དུག་ནི་ཉེ་བར་ཞི་གྱུར་ན། ། དུག་ཉིད་དུག་མེད་བྱས་པ་ཡིན། ། བདུད་རྩེ་རིམ་གྱིས་བསྟེན་ན་ནི། །
བདུད་རྩི་ཉིད་དུ་འགྱུར་བ་ཡིན། ། ཞེས་པ་དང་། ཡང་དེ་ཉིད་ལས། འོད་སྲུངས་འདི་ལྟ་སྟེ་དཔེར་ན་གྲོང་ཁྱེར་ཆེན་པོའི་ལུད་གང་ཡིན་པ་ནི་འབྲས་ཀྱི་ཞིང་ངམ་བུ་རམ་གྱི་ཞིང་དག་ལ་ཕན་ནོ། ། དེ་བཞིན་དུབྱང་ཆུབ་སེམས་དཔའ་རྣམས་ཀྱི་ཉོན་མོངས་པའི་ལུད་གང་ཡིན་པ་དེ་ཡང་ཐམས་ཅད་མཁྱེན་པའི་ཡེ་ཤེས་ལ་ཕན་ནོ་ཞེས་པ་དང་། ཡང་དེ་ཉིད་ལས། འོད་སྲུང་འདི་ལྟ་སྟེ་སྔགས་དང་སྨན་གྱིས་ཡོངས་སུ་ཟིན་པའི་དུག་གི་ནི་འཆི་བར་བྱེད་མི་ནུས་སོ། ། དེ་བཞིན་དུ་ཡེ་ཤེས་དང་ཐབས་མཁས་པས་ཡོངས་སུ་ཟིན་པའི་ཉོན་མོངས་བའི་དུག་གིས་ཀྱང་ལོག་པར་ལྟུང་བར་བྱེད་མི་ནུས་སོ། ། ཞེས་གསུངས་པ་དང་། ས་ར་ཧ་ཆེན་པོས་ཀྱང་།
ཟ་ཞིང་འཐུང་ལ་གཉིས་ཀྱང་སྤྲོད་ཀྱིས་དགའ། ། རྟག་ཏུ་ཡང་དང་ཡང་དུ་འཁོར་ལོ་འཁེངས། ། ཞེས་པ་དང་། ཡང་དེ་ཉིད་ན་རེ། གཉིས་མེད་བརྟན་པའི་སེམས་ཀྱིས་གཞན་གྱི་དོན་བྱེད་པ། ། ཡུལ་གྱི་དུག་ཀྱང་བདུད་རྩིར་འགྱུར་བ་ཡིན། ། ཞེས་པ་དང་། བདེ་མཆོག་ལས་ཀྱང་། དེས་ན་བདེ་བས་བདེ་བ་ཉིད། ། སངས་རྒྱས་ཐམས་ཅད་ཉིད་ཐོབ་འགྱུར། །
ཞེས་པ་དང་། དཔལ་མཆོག་དང་པོ་ལས་ཀྱང་། དཀའ་ཐུབ་སྡོམ་པ་མི་བཟད་པས། ། ལུས་སྐམ་འགྱུར་ཞིང་སྡུག་བསྔལ་བ། ། སྡུག་བསྔལ་གྱིས་ནི་སེམས་གཡེངས་ཏེ། ། གཡེངས་པས་དངོས་གྲུབ་གཞན་དུ་འགྱུར། ། དངོས་གྲུབ་མེད་ན་འཁོར་བ་སྟེ། ། འཁོར་བས་དམྱལ་བ་སྒྲུབ་པར་བྱེད། ། ཅེས་དང་། ། སྒྱུ་མ་ཆེན་མོའི་རྒྱུད་ལས་ཀྱང་།
ངེས་བ་མེད་ཅིང་དཀའ་ཐུབ་མེད། ། དཀའ་སྤྱོད་བསྲུང་བ་སྡོམ་མེད་པར། ། དགའ་དང་བདེ་བས་འགྲུབ་པར་འགྱུར། ། ཞེས་པ་དང་། རྡོ་རྗེ་ལས་ཀྱང་། ། ཇི་ལྟར་མེ་ཡིས་ཚིག་པ་ལ། ། མེ་དེ་ཉིད་ཀྱིས་གདུངས་པར་བྱ། ། དེ་བཞིན་འདོད་ཆགས་མེ་ཡིས་ཚིག ། འདོད་ཆགས་མེ་ཡིས་གདུངས་པར་བྱ། ། ཞེས་པས།
འདོད་པའི་ཡོན་ཏན་བཀག་ན་སེམས་མི་བདེ། ལུས་མི་བདེ་ན་སེམས་མི་བདེ། ། སེམས་མ་བདེན་སེམས་ལ་ཤེས་རབ་ཀྱི་འོད་མི་འཆར་ལ། མ་ཤར་ན་ཡེ་ཤེས་མི་འཕེལ་བས་ཉོན་མོངས་མི་སྤོང་ལ། ཅི་བདེ་བར་བསྟེན་ན་ནི་སེམས་བདེ་སྟོང་གི་ཡེ་ཤེས་འཆར་བས་ཉོན་མོངས་པ་སྤོང་སྟེ། དེ་བས་ན་འདོད་ཡོན་ཅི་བདེར་ལོངས་སྤྱོད་པའི་བསམ་བས་སྤྲོས་བཅས་སོ། ། ད་ནི་དུས་སྤྲོས་བཅས་ནི། དང་པོ་སྤྱོད་པའི་འགོ་ཟུག་ནས་དངོས་གྲུབ་རྣམ་གསུམ་མ་ཐོབ་ཀྱི་བར་དུ་ཆུ་བོའི་གཞུང་བཞིན་དུ་འམ་མར་མེ་འབར་བའི་རྩེ་མོ་བཞིན་དུ་བར་མེད་པར་སྤྱོད་པའོ། ལེའུ་དྲུག་པ་ལས། གཟུགས་དང་སྒྲ་དང་དྲི་དང་རོ། །
ཤེས་རབ་ཅན་གྱིས་ཟླ་དྲུག་བསྒོམ། ། ཞེས་པ་དང་། སྒྱུ་མ་ཆེན་མོ་ལས་ཀྱང་། དེ་ཡིས་ཟླ་བ་དྲུག་གིས་ནི། ། ངེས་པར་འགྲུབ་པ་གདོན་མི་ཟ། ། ཞེས་སོ། ། སྤྲོས་བཅས་ཀྱིས་དངོས་གྲུབ་འགྲུབ་པའི་དཔེ་ནི། ཤིང་ཚིག་ཀྱང་ཐལ་བར་འགྱུར་བ་དང་འདྲ་སྟེ། ཤིང་ཚིག་པ་དང་འདྲ་སྟེ་ཡུན་རིང་། ཐལ་བ་དང་འདྲ་སྟེ་རྡོ་རྗེ་འཆང་གི་གོ་འཕང་ཐོབ་པ་ལ་ཁྱད་མེད་དོ། །
དེ་ཡང་སྤྱོད་བསྡུས་ནས་ཤིང་ཚིག་ཀྱང་ཐལ་བར་འགྱུར་རོ་ཞེས་གསུངས་སོ། ། དེ་ལྟར་སྤྲོས་བཅས་བཤད་ནས། ། ད་ནི་སྤྲོས་མེད་བཤད་དེ། ། དེ་ཡང་བྱ་བ་ནི་སྤྲོས་མེད་ཁོ་ན་འདོད་པའི་བསམ་པ་ཡང་སྤྲོས་བཅས་ལ་ལྟོས་ནས་སྤྲོས་མེད་ཁོ་ན་དུས་སྤྲོས་བཅས་སུ་བྱེད་པ་ཡང་སྲིད། འབྱོར་བ་ཆུང་ན་སྤྲོས་མེད་དུ་བྱེད་པ་ཡང་སྲིད། དེ་ཡང་བྱ་བ་སྤྲོས་མེད་ལ་གསུམ་སྟེ། ། སྤྲོས་མེད་ཀྱི་སྤྲོས་བཅས་ལྷ་མོ་དགུ་ལ་སློབ་པ་དང་། སྤྲོས་མེད་ཀྱི་སྤྲོས་མེད་ལྷ་མོ་ལྔ་ལ་སློབ་པ་དང་། སྤྲོས་མེད་ཀྱི་ཤིན་ཏུ་སྤྲོས་མེད་ལྷ་མོ་གཅིག་ལ་སློབ་པའོ། ། སྤྲོས་མེད་ཀྱི་སྤྲོས་བཅས་ནི་སྒྲོན་གསལ་གྱི་ལེའུ་དང་པོ་ལས།
མི་བསྐྱོད་པ་བསྡུས་པའི་དཀྱིལ་འཁོར་ནས་རྒྱུད་འདི་ལ་སེམས་གཙོ་བོ་ཡིན་པས་མི་བསྐྱོད་པ་བསྡུས་པའི་དཀྱིལ་འཁོར་བསྟན་པའི་ཕྱིར། དེ་ནས་བཅོམ་ལྡན་འདས་མི་བསྐྱོད་པས་དེ་བཞིན་གཤེགས་པ་ཐམས་ཅད་ཀྱི་བཙུན་མོའི་བྷ་ག་ལ་དམ་ཚིག་ཆེན་པོའི་དཀྱིལ་འཁོར་རྡུལ་མེད་པ་གྲུ་བཞིར་བྱིན་གྱིས་བརླབས་ཞེས་པའི་སྐྱེད་རྫོགས་གཉིས་ཀྱི་ཁང་བར་བསམས་ན་གོང་གི་ལྷ་མོ་དགུའི་འབག་ཏུ་ཕྱག་རྒྱ་མ་དགུ་བཅུག་པའོ། ། སྤྲོས་མེད་ཀྱི་སྤྲོས་མེད་ནི། ལྷ་མོ་ལྔ་ལ་སློབ་པ་སྟེ་གཟུགས་རྡོ་རྗེ་མ་ལ་སོགས་པ་ལྔའི་འབག་ཏུ་བཅུག་སྟེ། ། སྤྱོད་བསྡུས་ནས། གལ་ཏེ་འབྱོར་པ་མ་ཚང་བས་བསྡུས་པའི་དཀྱིལ་འཁོར་རྫོགས་པར་བྱ་བར་མི་ནུས་པར་གྱུར་ནས་སྒྲུབ་པ་པོས་དེ་ཁོ་ན་ཉིད་རྣམ་པ་ལྔས་ཀྱང་སྤྲོས་པ་མེད་པའི་སྤྱོད་པ་ལ་རིམ་པ་འདིས་བསླབ་བར་བྱ། ཞེས་སོ། ། ལེའུ་དང་པོ་ནས་ལ་ལ་ནི་གཟུགས་ཀྱི་ངོ་བོ་ལྟ་བུ་ཞེས་པ་ལ་སོགས་པའོ། ། སྤྲོས་མེད་ཀྱི་ཤིན་ཏུ་སྤྲོས་མེད་ནི་ལྷ་མོ་གཅིག་ལ་སློབ་པ་སྟེ། སྤྱོད་བསྡུས་ལས།
གལ་ཏེ་གཟུགས་རྡོ་རྗེ་ལ་སོགས་པ་དག་ཀྱང་མེད་ན། དེ་ཚེ་རེག་རྡོ་རྗེ་གཅིག་པུ་དང་ལྷན་ཅིག་པའི་ཀུན་ཏུ་སྦྱོར་བས་ཀྱང་བསྒྲུབ་པར་བྱ་སྟེ། ཞེས་པ་དང་། ལེའུ་དང་པོ་ལས། ལ་ལ་ནི་རེག་བྱ་རྡོ་རྗེ་ལྟ་བུའོ། ཞེས་སོ། ། ཕྱག་རྒྱ་མ་དེ་རྣམས་ཀྱང་བསྐྱེད་རྫོགས་གཉིས་ཀྱི་ཐུན་མོང་སྟེ། རིགས་དང་རིགས་ཅན་ལ་སོགས་པ་སྔར་བཞིན་ནོ། ། མཐུན་བའི་དཔེ་ནི་ཤིང་ཏ་ལའི་ལོ་མ་ཚིག་པ་བཞིན་ནོ། ། ཏ་ལའི་ལོ་མ་ཤིང་ཚིག་པས་ཅུང་ཟད་མྱུར་བ་བཞིན་ནོ། །
སྤྲོས་བཅས་ཀྱི་སྤྱོད་པ་པས་སྤྲོས་མེད་འབྲས་བུ་ལ་མྱུར་བར་འགྱུར་རོ། ། ཐལ་བ་ལ་ཁྱད་པར་མེད་པ་བཞིན་དུ་འབྲས་བུ་རྡོ་རྗེ་འཆང་ལ་ཁྱད་པར་མེད་དོ། ། དེ་ཡང་སྤྱོད་བསྡུས་ལས། ཏ་ལའི་ལོ་མ་ཚིག་ཀྱང་ཐལ་བར་འགྱུར་རོ་ཞེས་པས་སོ། ། དེ་ལྟར་སྤྲོས་མེད་བསྟན་ནས། ། ད་ནི་ཤིན་ཏུ་སྤྲོས་མེད་ལ་ལྔ་སྟེ་ཡེ་ཤེས་ཀྱི་ཕྱག་རྒྱ་མོ་དང་སྙོམས་པར་འཇུག་པ་དང་། འཆི་བ་དང་བསྲེ་བ་དང་། གཉིད་དང་བསྲེ་བ་དང་། ཤཱཀྱ་ཐུབ་པའི་འཚང་རྒྱ་ལུགས་དང་། བདག་མེད་པའི་ཆོས་དང་སྙོམས་པར་འཇུག་པའོ། །
དེ་ཡང་བརྩོན་འགྲུས་ཅན་ཚེ་འདི་ལ་འཚང་རྒྱ་བ་ལ་འདོད་ཆགས་ཀྱི་སྤྱོད་པ་གནང་། ལེ་ལོ་ཅན་བར་དོར་འཚང་རྒྱ་བ་ལ་རྒྱུའི་གཙོ་བོར་འཆི་བ་དང་བསྲེ་བའི་སྤྱོད་པ་གནང་། བར་གཅོད་ཅན་སྐྱེ་བ་བདུན་ནས་འཚང་རྒྱ་བ་ལ་རྒྱུའི་གཙོ་བོར་གཉིད་དང་བསྲེ་བའི་སྤྱོད་པ་གནང་ངོ་། ། འོ་ན་ས་དང་ཕ་རོལ་ཏུ་ཕྱིན་པའི་ཐེག་པར་འདོད་ཆགས་དང་འཆི་བ་དང་གཉིད་གསུམ་ལམ་ཀྱི་གེགས་སུ་བཤད་པ་དང་འགལ་ཞེ་ན། ཕ་རོལ་ཏུ་ཕྱིན་པའི་ཐེག་པ་ནི་གཞི་སྤོང་ཞིང་གཞི་དེ་རྣམས་སྒྲིབ་པ་ཆེན་པོར་བཤད་པ་དེ་གསང་སྔགས་རྡོ་རྗེ་ཐེག་པར་འབྲས་བུ་ལ་ངེས་པའི་རྒྱུར་འགྱུར་བས་ན་གསང་སྡགས་ཀྱི་ལམ་ཁྱད་པར་དུ་འཕགས་པ་ཡིན་ཏེ། ཇི་སྐད་དུ། ཐབས་ཆེན་ཡང་དག་ལྡན་པ་ལ། ། ཉོན་མོངས་བྱང་ཆུབ་ཡན་ལག་འགྱུར། ། འཁོར་བ་ཞི་བའི་བདག་ཉིད་དེ། ། དེ་ཕྱིར་དེ་བཞིན་གཤེགས་བསམ་ཡས། །
ཞེས་སོ། དེས་ན་དུག་སྨན་དུ་བསྒྱུར་བ་ལྟར་བཀག་པ་ཡང་འདིར་ལམ་དུ་སློང་སྟེ། རྡོ་རྗེ་ཕྲེང་བ་ལས། ། བཀག་བ་དག་ཀྱང་བྱེད་པས་ན། ། ཞེས་པ་ལ་སོགས་པ་སྔར་བསྟན་པ་བཞིན་ནོ། ། དེ་ལ་ཡེ་ཤེས་ཀྱི་ཕྱག་རྒྱ་མོ་དང་སྙོམས་པར་འཇུག་བའི་སྤྱོད་པ་ནི། རིམ་པ་གཉིས་ཉམས་སུ་ལེན་པའི་གང་ཟག་གཉིས་ཀས་ཐུན་མོང་དུ་སྤྱད་དེ་བསྐྱེད་པའི་རིམ་པའི་གང་ཟག་རྣམས་ཀྱང་འབྱོར་བ་ཆུང་ཞིང་ཤེས་རབ་ཆེ་ན་སྙིང་ཁ་ནས་འོད་ཀྱི་ཡེ་ཤེས་ཀྱི་ཕྱག་རྒྱ་མོ་བཏོན་ནས་སྤྱོད་པ་བྱེད་པ་རྫོགས་པའི་རིམ་པའི་རྣལ་འབྱོར་པ་ཡང་དེ་དང་འདྲའོ། ། དེ་ཡང་ལེའུ་ལྔ་པ་ལས། སངས་རྒྱས་གཙོ་བོའི་ཡུམ་དག་ལ། ། མཉེས་པར་བྱས་ཀྱང་གོས་མི་འགྱུར། །
ཞེས་པ་དང་། བཅུ་པ་ལས། བསམ་གཏན་ཡིག་གསུམ་རྡོ་རྗེ་ཅན། ། ཕྱག་རྒྱའི་སེམས་ཀྱི་བསམ་པར་བྱ། ། ཡང་། དབྱིངས་གྱུར་པ་ཡི་རྒྱལ་མོ་ཆེ། ། རྡོ་རྗེ་དབྱིངས་ཀྱི་དབང་མོར་བཤད། ། ཅེས་སོ། ། སྤྱོད་བསྡུས་ནས་ཀྱང་། དེ་བས་ན་ཕྱི་རོལ་གྱི་བུད་མེད་རྣམ་པར་སྤངས་ནས་སྙིང་ཁར་གནས་པའི་ཡེ་ཤེས་ཀྱི་ཕྱག་རྒྱ་དང་ལྷན་ཅིག་སྙོམས་པར་ཞུགས་པས་ཤིན་ཏུ་མྱུར་བར་རྡོ་རྗེ་འཆང་ཆེན་པོའི་གོ་འཕང་རྫོགས་པར་བྱའོ་ཞེས་གསུངས་པས་སོ། །
གཉིས་པོ་ནི་རྫོགས་པའི་རིམ་པ་ཁོ་ནའི་སྤྱོད་པ་སྟེ། འཆི་བ་དང་བསྲེ་བའི་སྤྱོད་པ་ནི་རྫོགས་པའི་རིམ་པ་ཁོ་ནའི་སྤྱོད་པ་སྟེ། འཆི་བ་དང་བསྲེ་བའི་སྤྱོད་པ་ནི་རྫོགས་པའི་རིམ་པའི་རྣལ་འབྱོར་བ་ཟུང་འཇུག་མཐོང་ལ་མ་གོམས་པའི་གང་ཟག་གཅིག་སྡོན་གྱི་ལས་ཀྱི་དབང་གིས་ཞིང་ལས་དང་ཉོ་ཚོང་དང་བསྙེན་བཀུར་ལ་ཞེ་ན་པས་སྤྱོད་པ་གསུམ་བྱེད་མ་ཁོམ་པས་ལས་ཀྱིས་ལུས་རྣམ་པར་སྨིན་པས་གྲུབ་པ་འདི་སྤང་དུ་མ་འདོད་ན་འཆི་བའི་དུས་སུ་ཕུང་པོ་ལ་སོགས་པ་རང་བཞིན་གྱིས་ཐིམ་བ་དང་ཏིང་ངེ་འཛིན་གྱིས་གོམས་པ་བསྲེས་ནས་སྲིད་པ་བར་དོར་ཞག་བདུན་གཉིས་སུ་མེད་པའི་ཡེ་ཤེས་གོམས་པས་རྡོ་རྗེ་འཆང་གི་གོ་འཕང་ཐོབ་པ་སྟེ། དེ་ཡང་སྤྱོ་བསྡུས་ལས། གལ་ཏེ་སྒྲུབ་པ་པོ་དེ་བདེན་པ་མཐོང་ཡང་སྔོན་གྱི་བག་ཆགས་ལ་གོམས་པའི་སྟོབས་ཀྱིས་ཞིང་ལས་དང་ཚོང་ལས་དང་བསྙེན་བཀུར་ལ་སོགས་པས་གཡེངས་པས་སྤྱོད་པ་སྣམ་པ་གསུམ་སྤྱོད་པར་མི་བྱེད་པ་དེ་དགའ་ཆི་བའི་དུས་བྱས་ནས་སྲིད་པ་གཞན་དུ་འགྲོ་བའམ་རྡོ་རྗེ་འཆང་ཐོབ་ཅེས་པ་ལ་ལན་དུ་འདི་ལས་བསལ་བ་ཅི་ཡང་མེད་ཅེས་པ་ལ་སོགས་མར་མེ་ལས་མར་མེའམ་རྒྱལ་ལས་རྒྱའི་འབུར་སྔ་མ་དེ་ཕྱི་མར་འཕོས་པ་མེད་པ་ལྟར་འཇིག་བརྟེན་འདི་འཇིག་རྟེན་ཕ་རོལ་ཏུ་འཕོ་བ་མེད་ལ། ། འོན་ཀྱང་རྒྱུ་འབྲས་ཀྱི་ཚུལ་དུ་འཕོ་བ་རྣམ་པར་བྱས་པ་ངེས་བར་བྱ་སྟེ། སྐྱེ་འཆིར་སྣང་བ་ནི་ལོག་པའི་ཤེས་པས་བརྟགས་པ་ཡིན་ནོ་ཞེས་སོ། ། ལེའུ་བདུན་པ་ལས་ཀྱང་། དམ་ཚིག་ཁུང་བྱུང་ཆོ་ག་བཞིན། ། འབྲས་བུ་འདོད་པས་བཏུང་བར་བྱ། །
དེ་བཞིན་གཤེགས་པའི་ཚོགས་བསད་ན། དངོས་གྲུབ་རབ་མཆོག་ཐོབ་པར་འགྱུར། ། ཞེས་པ་དང་། ལེའུ་བཅུ་གསུམ་པ་ལས། ། མ་ནིང་དག་གི་གནས་གྲུབ་པ། ། དངོས་གྲུབ་དམ་པར་རབ་ཏུ་སྟེར། ། ཞེས་པ་དང་། རྒྱུད་ཀྱེ་མ་ལས་ཀྱང་། སྲོག་རྩོལ་དེ་བཞིན་འཛིན་པ་དང་། ། ཞེས་པ་དང་།
རྩ་བའི་རྒྱུད་ཀྱི་ལེའུ་དང་པོ་ལས་ཀྱང་བར་དོར་འཚང་རྒྱ་བར་བཤད་དེ། དེ་ནས་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་རྣམ་པར་སྣང་མཛད་ཆེན་པོ་དེ་བཞིན་གཤེགས་པ་ཐམས་ཅད་ཀྱི་འདོད་ཆགས་ཆེན་པོའི་ཚུལ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་དེ་བཞིན་གཤེགས་པའི་བཀོད་པ་དེ་དག་ཉིད་ཀྱི་སྐུ་ལ་ཞུགས་པ་མཛད་དོ། ། དེ་ནས་དེ་བཞིན་གཤེགས་པ་ཐམས་ཅད་ཀྱིས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་བདག་པོ་ཡོངས་སུ་མཉེས་བར་བྱ་བའི་ཕྱིར་ཉིད་ཀྱི་སྐུ་བུད་མེད་ཀྱི་གཟུགས་སུ་མངོན་པར་སྤྲུལ་ནས་བཅོམ་ལྡན་འདས་རྣམ་པར་སྣང་མཛད་ཆེན་པོའི་སྐུ་ལས་མངོན་པར་བྱུང་བར་གྱུར་ཏོ། ། དེ་ལ་ལ་ལ་ནི་སངས་རྒྱས་སྤྱན་ལྟ་བུ། ། ལ་ལ་ནི་མཱ་མ་ཀི་ལྟ་བུ། ལ་ལ་ནི་གོས་དཀར་མོ་ལྟ་བུ། ལ་ལ་ནི་དམ་ཚིག་སྒྲོལ་མ་ལྟ་བུ། ། ལ་ལ་ནི་གཟུགས་ཀྱི་ངོ་བོ་ལྟ་བུ། ། ལ་ལ་ནི་སྒྲའི་ངོ་བོ་ལྟ་བུ། ལ་ལ་ནི་དྲིའི་ངོ་བོ་ལྟ་བུ། །
ལ་ལ་ནི་རོའི་ངོ་བོ་ལྟ་བུ། ། ལ་ལ་ནི་རེག་བྱའི་ངོ་བོ་ལྟ་བུར་ཡང་དག་པར་གནས་པར་གྱུར་ཏོ་ཞེས་པ་ལ། བཅོམ་ལྡན་འདས་ནི་འཆི་བ་དང་བསྲེ་དུས་སུ་ཕུང་སོགས་ཀྱི་སྣང་བ་བཅོམ་པ་དང་ལྡན་པའི་སྒོམ་ཆེན་ནོ། དེ་བཞིན་གཤེགས་པ་ནི་སྔར་འཆི་བ་འོད་གསལ་དུ་ཐིམ་པ་ལྟར་གཤེགས་ཤིང་དེའི་ངང་ལས་ཡང་ཕྱིར་ལྡང་བའོ། ། རྡོ་རྗེ་འཆི་བ་འོད་གསལ་ལོ། ། རྣམ་པར་སྣང་མཛད་ཆེན་པོ་ནི་རྟགས་དང་རྟགས་ཅན་གྱི་སེམས་རྒྱུད་ལ་གསལ་བར་མཛད་པའོ། ། འདོད་ཆགས་ཆེན་པོའི་ཚུལ་ནི་བསྲེ་བ་ལ་བློས་ཞེན་ཅིང་རེས་པར་ཞེན་པར་བྱེད་པའོ། ། སྙོམས་པར་ཞུགས་པ་ནི་འཆི་ཁར་སྒོམ་པའོ། ། དེ་བཞིན་གཤེགས་པ་ནི་འབྱུང་བ་བཞི་དང་ཕུང་པོ་ལྔ་སེམས་དང་སེམས་བྱུང་གི་ཚོགས་སོ། ། ཉིད་ཀྱི་སྐུ་ནི་འོད་གསལ་གྱི་གནས་ལུགས་སོ། །
ཞུགས་བ་ནི་ཐིམ་བའོ། ། དེ་བཞིན་གཤེགས་པ་ཐམས་ཅད་ནི་འཆི་བའི་རླུང་སེམས་སོ། ། བདག་པོ་བརྙེས་བ་ནི་བར་དོར་ཕྱག་རྒྱ་ཆེན་པོའི་དངོས་གྲུབ་ཐོབ་པའོ། ། ཉིད་ཀྱི་སྐུ་བུད་མེད་ཀྱི་གཟུགས་ནི་ལུགས་བཟློག་གི་ཁམས་ཕྲ་བ་རླུང་དང་བཅས་པ་སྟེ་འོད་གསལ་གྱིས་སྦྱང་པས་ཡིད་དུ་འོང་བ་དང་བར་དོའི་ལུས་བསྐྱེད་པས་བུད་མེད་ལ་ཡིད་དུ་འོང་བ་དང་བུ་ཚ་བསྐྱེད་པའི་ཆོས་ཐུན་པས་སོ། རྣམ་པར་སྣང་མཛད་ཆེན་པོའི་སྐུ་ལས་མངོན་པར་བྱུང་བ་ནི་འཆི་བ་འོད་གསལ་ལས་བར་དོའི་ལུས་འབྱུང་བ་སྔར་གྱི་དོན་ཉིད་གསལ་བར་བྱེད་པའི་མངར་དོ་གཉིས་མེད་ཕྱག་རྒྱ་ཆེན་པོའི་དོན་བསྒོམ་པས་སངས་རྒྱས་འབྱུང་བའོ། འཆི་བ་འོད་གསལ་ལས་ལུག་བཟློག་གི་རླུང་ཡངས་བ་ནི་སངས་རྒྱས་སྤྱན་ལྟ་བུ་ནི་ཆུའི་རླུང་སྟེ་སྲོག་འཛིན་པའོ། མ་མ་ཀི་ལྟ་བུ་ནི་སའི་རླུང་སྟེ་ཐུར་སེར་ལོ། ། གོས་དཀར་མོ་ལྟ་བུ་ནི་མེའི་རླུང་སྟེ་གྱེན་རྒྱུ་འོ། སྒྲོལ་མ་ལྟ་བུ་ནི་རླུང་གི་རླུང་སྟེ་མེ་དང་མཉམ་དུ་གནས་པའོ། ཡན་ལག་གི་རླུང་ལྡང་བ་ནི་གཟུགས་ཀྱི་ངོ་བོ་ལྟ་བུ་ནི་རྒྱུའི་རླུང་ངོ་།
སྒྲའི་ངོ་བོ་ལ་སོགས་པ་ནི་ཡན་ལག་གི་རླུང་གཞན་ནོ། ། རྣམ་ཤེས་གཡོ་བར་བྱེད་པ་ལ་རླུང་ཞེས་བྱའོ། ། དེ་ཡང་དག་པར་གནས་པ་ནི་གཉིས་མེད་ཕྱག་རྒྱ་ཆེན་པོ་ལ་བློ་གནས་པ་སྟེ། དེ་ཉིད་བདེ་ཆེན་གོ་འཕང་ནི། ། ཀུན་ཏུ་རྟོག་བ་ཐམས་ཅད་སྤངས། ། སྟོང་ཉིད་ཡེ་ཤེས་དྲི་མ་མེད། ། ཆོས་ཀྱི་དབྱིངས་ཀྱི་གོ་འཕང་གསལ། ། ཞེས་སོ། ། འོ་ན་ཟླ་གྲགས་ཀྱིས་བཤད་པ་ལྟར་གཟུངས་ཀྱི་དཀྱིལ་འཁོར་དུ་སྤྱོད་པ་བྱེད་པ་བཤད་པ་དང་འགལ་ཞེ་ན་མི་འགལ་ཏེ། དེར་ནི་ཚེ་འདི་ལ་འཚང་རྒྱ་བ་ལ་དགོངས།
འདིར་ནི་བར་དོར་འཚང་རྒྱ་བ་ལ་དགོངས་ཏེ། འདིར་ནི་ཨརྻ་དེ་བའི་དགོངས་པ་དགོངས་པ་ལུང་སྟོན་དང་སྦྱར་བ་ཡིན་ཏེ། དེ་ལས་རྩ་བའི་རྒྱུད་ཀྱི་ཚིག་འདི་བཤད་པའི་སྐབས་ན། འདོད་ཆགས་ཆེ་ཚུལ་དུ་ཞེས་པའི། ། ཏིང་ངེ་འཛིན་ལ་སྙོམས་པར་ཞུགས། ། དེ་བཞིན་གཤེགས་ཀུན་གཙོ་བོ་ཡི། ། རང་གི་སྐུ་ལ་ཞུགས་པར་མཛད། ། བྱང་ཆུབ་སེམས་དཔའ་སེམས་དཔའ་ཆེ། ། རྒྱུན་དེ་ལ་ནི་སྦྱོར་བར་གྱུར། ། དེ་ནས་དེ་བཞིན་གཤེགས་ཀུན་དང་། །
དེ་ནས་བྱང་ཆུབ་སེམས་དཔའ་རྣམས། ། དེ་བཞིན་གཤེགས་པ་མཉེས་བྱའི་ཕྱིར། ། དེ་རྣམས་ཞུགས་ནས་བྱུང་གྱུར་པ། ། སྲོག་དང་གྱེན་རྒྱུ་ཐུར་སེལ་དང་། ། མཉམ་གནས་ཁྱབ་བྱེད་ཅེས་བྱ་དང་། ། ཀླུ་དང་རུས་སྦལ་རྩངས་པ་དང་། ། ལྷ་སྦྱིན་དང་ནི་གཞུ་ལས་རྒྱལ། ། འདི་དག་ཏུ་ནི་ཉིད་སྐུ་མཛད། ། བུད་མེད་གཟུགས་སུ་སླར་སྤྲུལ་ཏེ། ། རང་གི་ངོ་བོ་ཇི་བཞིན་དུ། །
དེ་ཡི་སྐུ་ལས་བྱུང་བར་གྱུར། ། དེ་ཉིད་གསུང་ནི་མཉམ་སྦྱོར་བས། ། རང་གི་གསང་སྔགས་དེ་དག་བསྒམ། ། ཡན་ལག་ཀུན་ལས་ངེས་གྲོལ་ཞིང་། ། ཤིན་ཏུ་ཕྲ་བ་ཉིད་དུ་འགྱུར། ། ཞི་གནས་དང་ནི་ལྷག་མཐོང་སྟེ། ། དངོས་མེད་ངོ་བོ་ཉིད་ཡིན་པས། ། རང་གིས་ཀྱང་ནི་མི་ཤེས་སོ། ། ཞེས་པ་དང་། ཡང་རྩ་བའི་རྒྱུད་ཀྱི་ལེའུ་བདུན་པ་ལས་ཀྱང་།
དེ་ལ་ཤེས་རབ་ཀྱི་ཕ་རོལ་ཏུ་ཕྱིན་པའི་དམ་ཚིག་རྗེས་སུ་དྲན་པ་གང་ཞེ་ན། རང་བཞིན་གྱིས་ནི་འོད་གསལ་བ། ། ཐམས་ཅད་མ་སྐྱེས་ཟག་པ་མེད། ། བྱང་ཆུབ་མེད་ཅིང་མངོན་རྟོགས་མེད། ཁམས་ཀྱང་མེད་ཅིང་འབྱུང་བ་མེད། ། ཅེས་པ་དང་། དེ་ལ་མ་སྐྱེས་པ་རྗེས་སུ་དྲན་པ་ཇི་ལྟར་འམ་ཞེ་ན། ཐམས་ཅད་རང་བཞིན་འོད་གསལ་བ། ། མཚན་མེད་མི་འགྱུར་ནམ་མཁའ་བཞིན། ། གཉིས་མེད་གཉིས་སུ་མ་ཡིན་ཞིང་། །
ཤིན་ཏུ་སྤྲོས་མེད་ནམ་མཁའ་བཞིན། ། ཞེས་གསུངས་སོ། ། དེ་ལྟར་འཆི་བ་དང་བསྲེ་བའི་སྤྱོད་པ་བསྟན་ནས། ། གཉིད་དང་བསྲེ་བ་ཤིན་ཏུ་སྤྲོས་མེད་ཀྱི་སྤྱོད་པ་ནི། སྦྱང་གཞི་རང་བཞིན་གྱི་ཆོས་ཉིད་དང་། སྦྱོང་བྱེད་ཀྱི་སེམས་གསུམ་གྱི་རྟོག་མེད་བསྲེ་བ་སྟེ། རྩ་བའི་རྒྱུད་ཀྱི་ལེའུ་ལྔ་པ་ལས། ། དེ་ནས་བརྗོད་ཀྱིས་མི་ལང་བའི་བྱང་ཆུབ་སེམས་དཔའ་ཆེན་པོ་རྣམས་འཇིགས་སྔངས་སྐྲག་ནས་བརྒྱལ་བར་གྱུར་ཏོ་ཞེས་པ་ནི། ། སྦྱང་གཞི་རང་བཞིན་གྱི་ཆོས་ཀྱི་ཉིད་ཀྱི་ཤེས་པ་བསྡུས་སྟེ། དེ་ཙམ་ན་སེམས་དང་སེམས་བྱུང་གི་རྟོག་པ་རགས་པ་རྣམས་རིམ་ཀྱིས་འགགས་པ་ལ་བརྒྱལ་ཞེས་བྱ་སྟེ།
བྱང་ཆུབ་སེམས་དཔའ་ནི་བར་ཆོད་ཅན་སྐྱེ་བ་བརྒྱུད་ནས་སངས་རྒྱ་བའི་རྟེན་ནོ། ། འཇིགས་པ་ནི་གཉིད་དང་སྲབ་མོས་སྣང་བའི་རྟོག་པ་བསྡུས་པའོ། ། སྔངས་པ་ནི་སྣང་ཐོབ་ཀྱི་རྟོགས་པ་ཐིམ་པའོ། ། བརྒྱལ་བ་ནི་ཤེས་པ་རྟོག་མེད་དུ་རང་ཤུགས་ཀྱིས་སོང་བའོ། ། དེ་ནས་ཏིང་ངེ་འཛིན་དང་བསྲེ་བ་ནི། ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱིས་བྱང་ཆུབ་སེམས་དཔའ་བརྒྱལ་བ་གཟིགས་ནས་རྡོ་རྗེ་འཆང་ལ་གསོལ་ཞེས་ཞུས་པའི་དོན་ནི་ཏིང་ངེ་འཛིན་དང་བསྲེ་བར་རིགས་ཞེས་པའོ། ། དེ་ནས་བཅོམ་ལྡན་འདས་རྡོ་རྗེ་འཆང་ནམ་མཁའ་དང་མཉམ་པ་གཉིས་སུ་མེད་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་པའི་གཉིད་འཐུག་སྲབ་རབ་འབྲིང་གསུམ་དང་སྦྱོར་བྱེད་ཀྱི་ཏིང་ངེ་འཛིན་གྱི་སྣང་བ་གསུམ་གྱི་རྟོག་པ་འགགས་པ་བསྲེ་བའི་བསྒོམ་པའོ། ། སྙོམས་པར་ཞུགས་མ་ཐག་ཏུ་བཅོམ་ལྡན་འདས་སྐུ་དང་གསུང་དང་ཐུགས་རྡོ་རྗེའི་འོད་ཀྱིས་རེག་པ་ནི་འོད་གསལ་ཐོབ་ནས་ལུགས་བཟློག་གི་རླུང་སེམས་ལངས་པའོ། ། དེ་དག་རང་རང་གི་སྟན་ལ་གནས་པ་ནི་ཟུང་འཇུག་མངོན་དུ་གྱུར་པའོ། ། དགོངས་པ་ལུང་སྟོན་ལས།
གཟུགས་སོགས་ནང་གི་ཆོས་རྣམས་ནི། ། མཐོང་བ་ལྷག་མཐོང་ཞེས་བྱ་སྟེ། ། མི་བསྐྱོད་ལ་སོགས་གྲངས་བཞིན་དུ། ། བརྟགས་པ་དག་ནི་ཞི་གནས་ཡིན། ། འདི་དག་དངོས་པོ་མེད་འགྱུར་བའི། ། དེ་བཞིན་ཉིད་ནི་ཞི་བར་བཤད། ། དེ་བཞིན་ཉིད་ཀྱི་དཀྱིལ་འཁོར་དུ། ། རྣལ་འབྱོར་པས་ནི་སངས་རྒྱས་གཞུག ། ཅེས་པ་དང་། སྤྱོད་བསྡུས་ལས།
བྷུ་སུ་ཀུའི་སྤྱོད་པ་བཤད་དེ། བྷུ་ཞེས་བྱ་བ་ནི་ཟས་ལ་སྤྱོད་པ་སྟེ་དེ་ཙམ་ཞིག་རྗེས་སུ་དྲན་པ་དང་། འདུ་འཛི་སྤོང་ཞིང་བརྟུལ་ཞུགས་དང་དཀའ་ཐུབ་ཡང་མི་བསམ་མོ། ། སུ་ཞེས་བྱ་བ་ནི་གཉིད་ལོག་པ་སྟེ་རྣམ་པར་ཤེས་པ་འདི་དག་མ་རིག་པ་ཉེ་བར་མཚོན་པས་མཚོན་གསུམ་དུ་བྱེད་དོ། ། མ་རིག་ལྕགས་ཀྱུ་དེ་ཉིད་ཀྱིས་རྣམ་པར་ཤེས་པ་གང་ལ་ཡང་འདྲེ་བར་མི་བྱེད་དེ་འོད་གསལ་བ་ཉིད་མངོན་སུམ་དུ་བྱེད་ཅིང་དྲི་མ་མེད་པའི་ངོ་བོ་ཉིད་དོ། ། ཀུ་ཞེས་བྱ་བ་ནི་བཤང་སར་འགྲོ་བ་དེ་བོར་བར་བྱ་བ་ཙམ་ཞིག་རྗེས་སུ་དྲན་པར་བྱེད་ཅིང་འདུ་འཛི་སྤོང་བར་བྱེད་ལ་ལུས་དང་ཚོར་བ་དང་དབང་བོའི་ངོ་བོ་ཉིད་ལ་སེམས་པར་མི་བྱེད་དོ། ། ཅེས་པ་དང་། སྨྱོན་པའི་བརྟུལ་ཞུགས་ཀྱི་མདོ་ལས་ཀྱང་། གང་ཚེ་བརྟན་པར་མི་རྟོག་ལ། ། གནས་ཤིང་འཇིག་རྟེན་སྤངས་པ་སྟེ། །
སྤྱོད་པ་ཐམས་ཅད་བསྡུས་བྱས་ནས། ། དེ་ཚེ་དེ་ལ་སངས་རྒྱས་གཟིར། ། ཀུན་ཏུ་ཐེ་ཚོམ་ཆོད་པ་ཡིན། ། རིགས་པས་བྱིས་པ་བཞིན་དུ་སྤྱོད། ། ཅེས་པ་དང་། ལྷ་ཐམས་ཅད་འདུས་པའི་རྒྱུད་ལས། མྱ་ངན་འདས་པའི་མི་བཟད་མེས། ། ཐལ་བའང་ལུས་པར་མི་འགྱུར་ཏེ། ། ཞེས་པ་དང་། ཀྱེ་རྡོ་རྗེ་ལས་ཀྱང་།
གཉིད་ནི་སྤང་བར་མི་བྱ་ཞིང་། ། དབང་བོ་རྣམས་ནི་མི་དགག་གོ ། ཅེས་སོ། ། སྒྱུ་མ་ཆེན་མོ་ལས་ཀྱང་། རྣལ་འབྱོར་གཉིད་དང་ཡང་དག་ལྡན། ། ཞེས་པས་སོ། ། དེ་ལྟར་བར་ཆད་ཅན་སྐྱེ་བ་བརྒྱུད་ནས་འཚང་རྒྱ་བ་ལ་གཉིད་དང་བསྲེ་བའི་སྤྱོད་པ་གནང་བ་ཁ་ཅིག་བསྐྱེད་རིམ་མཐར་ཕྱི་ནས་འཆི་བ་དང་། ཁ་ཅིག་གཞི་གསུམ་མཐར་ཕྱིན་ནས་དམ་ཚིག་ཉམས་ན་འཆི་བ་དང་། ཁ་ཅིག་སྒྱུ་མ་མཐར་ཕྱིན་ནས་དམ་ཚིག་ཉམས་ན་ངན་སོང་དུ་མི་འགྲོ་སྟེ། བསྐྱེད་རིམ་ངན་སོང་ཁེགས་པའི་ལམ་ཡིན་པས་སོ། །
འོན་ཀྱང་ཉམས་པའི་ཆད་པ་སྲོག་ལ་འོང་བས་འཆིའོ། ། དེར་ཡང་ཡང་འཆི་བས་འཆི་བའི་འོད་གསལ་གོམས་གོམས་པ་དེ་ཉམས་པའི་རྟགས་རྨི་ལམ་དུ་འོང་སྟེ། ལེའུ་བཅོ་ལྔ་པ་ལས། གདོལ་པའི་སྦྱོར་བ་ལ་སོགས་པ། ། གལ་ཏེ་རྡོ་རྗེ་བློས་མཐོང་ན། ། སེམས་ཀྱི་གནས་ནི་འགྲུབ་པར་འགྱུར། ། ཞེས་པས་གདོལ་པ་དང་ཁྱི་དང་བོང་བུ་ཕོ་མོ་སྦྱོར་བ་བྱེད་པ་མཐོང་ན་འཆི་བ་ཡིན་པས་གཉིད་དང་བསྲེ་བ་བྱ་སྟེ། འཆི་ཡང་ངན་སོང་དུ་ནི་མི་འགྲོ་སྟེ་སྤྱོད་བསྡུས་ལས། བསྐྱེད་པའི་རིམ་པ་མཐར་ཕྱིན་ནས་ཡང་དང་ཡང་དུ་བདེ་འགྲོར་གོང་དུ་འགྲོ་ཞིང་ཞེས་པ་དང་། བདེན་པའི་ཁྱད་པར་གང་དུ་འགྲོ འཁོར་ལོས་བསྒྱུར་བ་དང་།
རིག་པའི་གནས་ལྔ་ལ་མཁས་པའི་པཎྜིཏ་དང་། སྒོམ་ཆེན་བསྒོམ་པ་ལ་མོས་པར་སྐྱེའོ། ། ལེའུ་བཅོ་ལྔ་པ་ལས། མངའ་བདག་དམ་པ་ཀུན་གྱི་མཆོག ། ཅེས་བྱ་བ་ནི་འཁོར་ལོས་བསྒྱུར་བའི་རྒྱལ་པོའི་ཞེས་པས་སོ། ། དེ་ལྟར་གཉིད་ཀྱི་སྤྱོད་པ་བཤད་ནས། ཤཱཀྱ་ཐུབ་པའི་འཚང་རྒྱ་ལུགས་ཀྱི་སྤྱོད་པ་ནི་ལམ་མགོ་མཚན་ཉིད་ཀྱི་ཐེག་པ་ལ་བྱས་པས་ས་བཅུ་པ་ཐོབ་ནས། ལམ་ཞབས་གསངས་སྔགས་ཀྱི་ཐེག་པའི་དབང་གོང་མ་གསུམ་འོག་མིན་དུ་བྱས་པས་འཚང་རྒྱ་བ་སྟེ། དེ་ཡང་དགོས་པ་ལུང་སྟོན་ལས། ། མི་གཡོ་བ་འདི་གསང་བ་སྟེ། །
ཞི་བ་གཅིག་པ་བདེ་བའི་མཆོག ། ཅེས་པ་དང་། དགོངས་པ་བླ་ན་མེད་པ་ལས། ཤཱཀྱ་ཐུབ་པ་དེ་བཞིན་གཤེགས། ། མངོན་པར་བྱང་ཆུབ་འདི་བཞེད་ནས། ། སྟོང་པ་ཆེན་པོའི་སངས་རྒྱས་ཉིད། ། ཐོབ་པར་བྱ་ཞེས་མངོན་པར་དགོངས། ། ཞེས་པ་ལ་སོགས་པ་གསུངས་སོ། ། དེ་ལྟར་ཤཱཀྱ་ཐུབ་པའི་འཚང་རྒྱ་ལུགས་ཀྱི་སྤྱོད་པ་བསྟན་ནས། ། བདག་མེད་མའི་ཆོས་དང་སྙོམས་འཇུག་གི་སྤྱོད་པ་གོང་མ་གསུམ་གྱི་རྒྱས་འདེབས་ཀྱང་ཡིན་ཏེ།
གཉིས་མེད་ཕྱག་རྒྱ་ཆེན་པོ་ཟུང་འཇུག་བསྒོམ་པས་སྤྱོད་པ་ཐམས་ཅད་རྒྱས་འདེབས་པའོ། ། དེ་ཡང་རྡོ་རྗེ་ཕྲེང་བ་ལས། སྔགས་ཀྱི་དེ་ཉིད་རབ་གསལ་བ། ། ཐོག་མ་མེད་ཅིང་ཞི་བ་དང་། ། དངོས་དང་དངོས་མེད་བདག་ཉིད་གཙོ། ། སྟོང་ཉིད་རྡོ་རྗེ་དབྱེར་མེད་པ། ། བྱང་ཆུབ་སེམས་ཀྱི་རང་བཞིན་ནོ། ། སྣང་བ་མེད་པའི་གོ་འཕང་ནོ། ། རང་བཞིན་མེད་ནས་ཉམས་དགའ་བ། ། རྣམ་རྟོག་མེད་པ་ཤིན་ཏུ་བརྟེན། །
ཞེས་པ་དང་། ཡང་། རྣམ་རྟོག་བྲལ་བའི་རིག་པ་གསལ། ། མ་ཡེངས་རིག་པ་རྒྱུན་མི་འཆད། ། རང་གསལ་རིག་པའི་འཁོར་ལོ་འདི། ཅིར་ཡང་གསང་དུ་མེད་པར་གནས། ཞེས་པ་དང་། ས་ར་ཧའི་ཞལ་ནས་ཀྱང་། དཔྱད་པས་མ་འོངས་དེ་བཞིན་ཉིད་ཀྱི་ཡེ་ཤེས་ནི། སེམས་ཀྱི་སྙིང་པོ་རང་དགའ་བར་ནི་ལེགས་བཏང་ཏེ།
བདེ་ཆེན་གཟའ་གཏད་བྲལ་བ་ཆུ་བོ་ལྟ་བུར་སྒོམ། ། སྨྱོན་པ་ལྟ་བུའི་སེམས་ནི་བྱ་བ་དང་བྲལ་བ། ། མཐའ་ཡིས་མ་གོས་ཡེ་ཤེས་འདི་ནི་བསྒོམ་པར་བྱ། ། ཞེས་པའོ། ། རྡོ་རྗེ་ཕྲེང་བ་ལས་ཀྱང་། བྱ་བ་ཐམས་ཅད་སྨྲ་བཅད་དེ། ལྐུགས་པའི་ཚུལ་དུ་གནས་བྱས་ནས། ། རང་གི་དེ་བཞིན་ཉིད་ལྟ་ཞིང་། ། ཆུ་བོའི་རྒྱུན་ལྟར་བསྒྱུར་པར་བྱ། ། ཞེས་པ་དང་།
ཡང་། རྡོ་རྗེ་གདན་བཞི་ལས། སྡོམ་ནི་རང་གི་ཡེ་ཤེས་ཏེ། དབང་གི་དུས་སུ་མཐོང་བྱས་ལ། ། འབད་མེད་ཤུགས་ཀྱིས་བསྒྲུབ་པར་བྱ། ། ཞེས་པས་དེ་ལྟར་བདག་མེད་པའི་ཆོས་དང་སྙོམས་འཇུག་གཉིས་མེད་ཕྱག་རྒྱ་ཆེན་པོའི་གནས་ལུགས་ཀྱི་ངེས་པ་དང་མ་བྲ་བར་བྱས་ནས་འཁོར་བའི་སྒྲིབ་པའི་ཞེན་པ་རང་གྲོལ་དུ་འགྲོ་བ་ཞེས་དགོངས་པ་ཡིན་ནོ། ། དེ་རྣམས་ཀྱི་མཐུན་པའི་དཔེ་ནི་རས་བལ་གྱི་ལོ་མ་ཚིག་ཀྱང་ཐལ་བར་འགྱུར་རོ་ཞེས་གསུངས་སོ། ། དེ་ལྟར་སྤྱོད་པའི་དབྱེ་བ་བསྟན་ནས། ད་ནི་སྤྱོད་པའི་དུས་ནི། ། དང་པོ་འདོད་འཇུག་གི་སྤྱོད་པའི་དུས་ནི་དྲན་པ་གཅིག་པའི་ཏིང་ངེ་འཛིན་གྱི་ཐུན་བཞིའི་མཚམས་སུ་སྤྱད་དེ་དེར་བཟའ་དང་བཏུང་བ་ལ་ལོངས་སྤྱོད་དགོས་པས་སོ། །
རྟོག་པའི་རྣལ་འབྱོར་གྱིས་ནང་ནུབ་ཀྱི་ཁ་ཟས་ཀྱི་དུས་སུ་སྤྱད། ཐུན་མེད་པས་ཏེ། རྣལ་འབྱོར་རིག་པས་རྟག་ཏུ་སྒོམ་ཞེས་གསུངས་བས་སོ། ། སྒྲུབ་པ་ལས་དང་པོས་ཏིང་ངེ་འཛིན་གྱི་ཐུན་བཞིའམ་དྲུག་གི་མཚམས་སུ་སྤྱད། གཞི་གསུམ་སྒྱུ་མ་དང་བཅས་པས་ནང་ནུབ་ཀྱི་ཁ་ཟས་ཀྱི་དུས་སུ་སྤྱད། འོད་གསལ་ཟུང་འཇུག་གི་དུས་སུ་ཡང་དེ་དང་འདྲའོ། ། དེ་ལྟར་འདོད་འཇུག་གི་སྤྱོད་པའི་དུས་བཤད་ནས། རྟེན་སློབ་ཀྱི་སྤྱོད་པའི་དུས་ནི། སྤྲོས་བཅས་ནི་དྲན་པ་གཅིག་ནས་སྒྲུབ་པ་ལས་དང་པོ་པའི་བར་དུ་སྤྱོད་དོ། ། སྤྲོས་མེད་ནི་གཞི་གསུམ་སྒྱུ་མ་དང་བཅས་བའི་བར་དུ་སྤྱོད།
ཤིན་ཏུ་སྤྲོས་མེད་ནི་འོད་གསལ་ཟུང་འཇུག་གི་བར་དུ་སྤྱོད་དོ། དེ་ལྟར་རྟེན་སློབ་ཀྱི་སྤྱོད་པའི་དུས་བཤད་ནས། རིག་པ་བརྟུལ་ཞུགས་ཀྱི་སྤྱོད་པའི་དུས་ནི། ནག་པོ་ཞབས་ནི་བསྙེན་བ་དྲན་པ་གཅིག་པ་མཐར་ཕྱིན་རྟོག་པའི་རྣལ་འབྱོར་མཐར་ཕྱིན་ནས་ཐུན་མོང་གི་དངོས་གྲུབ་ལ་འབྲས་བུ་མངོན་སུམ་དུ་འབྱིན་པའི་ཆེད་དུ་བྱེད་ལ། བསྙེན་པ་འོད་གསལ་མན་ཆད་མཐར་ཕྱིན་ནས་ཟུང་འཇུག་སློབ་བཞིན་པའི་གནས་སྐབས་སུ་བྱེད་པས་གནས་སྐབས་གཉིས་སུ་བྱེད་གསུང་སྟེ་ལེགས། བཙུན་མོ་ཅན་ནི་ཀུན་རྫོབ་སྒྱུ་མའི་གནས་སྐབས་དང་གསུམ་དུ་བྱེད་གསུང་། བཙུན་མོ་ཅན་ན་རེ། འོ་ན་རྡོ་རྗེ་ཕྲེང་བ་ལས་ཀྱང་། རང་བཞིན་སྣང་བའི་དབྱེ་ཤེས་ནས། ། དེ་ནས་སྤྱོད་པ་རབ་ཏུ་བྱ། །
ལས་ཀྱི་ལུས་ནི་ཡོངས་སྤངས་ནས། ། རྡོ་རྗེ་སྐུ་ཉིད་ཐོབ་པར་འགྱུར། ། ཞེས་པ་དང་འགལ་ཏེ། རང་བཞིན་སྣང་བའི་དབྱེ་བ་སེམས་དབེན་གྱི་གནས་སྐབས་སུ་ཤེས་ནས་སྒྱུ་མར་སྤྱོད་པ་བྱས་པས་ཟུང་འཇུག་ཏུ་རྡོ་རྗེའི་སྐུ་ཐོབ་པ་ཡིན་པས་སོ་ཞེ་ན། ནག་པོ་ཞབས་ན་རེ། དེ་ནི་མ་ཡིན་ཏེ། དེར་རགས་པའི་དབྱེ་བ་ཙམ་ནི་སེམས་དབེན་དུ་ཤེས་སུ་ཟིན་ཀྱང་འོད་གསལ་དུ་ཤེས་པ་མིན་ལ། ཟུང་འཇུག་ཏུ་སློབ་བཞིན་པར་སྤྱོད་པ་བྱས་པས་མི་སློབ་པའི་རྡོ་རྗེའི་སྐུ་ཐོབ་པ་ཡིན་ནོ། ། གཞན་ཡང་སྤྱིར་འབྲས་བུ་མངོན་སུམ་དུ་འབྱིན་པ་ནི་རིག་པ་བརྟུལ་ཞུགས་ཀྱི་སྤྱོད་པ་ཡིན་པ་ལ། བསྐྱེད་རིམ་ཀྱི་རྣལ་འབྱོར་གྱི་རྟོགས་པ་མཐར་ཕྱིན་ནས་ཐུན་མོང་གི་དངོས་གྲུབ་ལ་འབྲས་བུ་འབྱིན་པ་ཡིན་ལ། །
ཟུང་འཇུག་སློབ་བཞིན་པར་ནི་མཆོག་ལ་འབྱིན་པ་ཡིན་ནོ། ། ཀུན་རྫོབ་ཏུ་ཡང་ཁོང་རང་གི་གནས་སྐབས་ཙམ་གྱི་འབྲས་བུ་འབྱིན་པའི་ཆེད་དུ་བྱེད་པ་ནི་སེམས་དབེན་ལ་སོགས་པ་མངའ་ཐལ་པས་ན་མི་འཐད་དེ། དེ་ཡང་རྡོ་རྗེ་ཕྲེང་བ་ལས། ། རང་བཞིན་སྣང་བའི་དབྱེ་ཤེས་ནས། ། དེ་ནས་སྤྱོད་པར་རབ་ཏུ་བྱ། ། ཞེས་པ་དང་། ཀྱེ་རྡོ་རྗེ་ལས་ཀྱང་། ཅུང་ཟད་དྲོད་ནི་ཐོབ་པ་ན། ། དེ་ཚེ་སྔགས་ཀྱི་སྤྱོད་པ་སྤྱོད། ། ཅེས་པས་དྲོད་ཐོབ་པ་ནི་བསྙེན་པ་མཐར་ཕྱིན་པ་ལ་བྱའོ། །
དེ་ལྟར་སྤྱོད་པའི་དུས་བཤད་ནས་སྤྱོད་པའི་ཆོ་ག་ལ། འདོད་འཇུག་གི་སྤྱོད་པའི་ཆོ་ག་ནི། ཇི་ལྟར་མོས་པ་བཞིན་དུ་སྟེ་འདོད་ཡོན་ལ་དབང་པོ་ཚིམ་ཚིམ་དུ་སྤྱོད་པའོ། ། ལེའུ་བདུན་པ་ལས། འདོད་པའི་ལོངས་སྤྱོད་ཐམས་ཅད་ནི། ། ཅི་འདོད་པར་ནི་བསྟེན་པར་བྱ། ། ཞེས་པས་སོ། ། རྟེན་སློབ་ཀྱི་སྤྱོད་པའི་ཆོ་ག་ནི་མཆོད་གནས་དབང་པོ་རྣམས་ཀྱང་ལྷར་སྒོམ། མཆོད་མཁན་རྣམ་པར་ཤེས་པ་རྣམས་ཀྱང་ལྷར་སྒོམ་པ་སྟེ། དེ་ཡང་ཡུལ་གཟུགས་ལ་སོགས་པ་རབ་འབྲིང་གསུམ་ཐབས་གཙོ་བོར་གྱུར་ན་རིགས་ལྔར་སྒོམ།
དབང་པོ་དྲུག་ལྷ་མོ་དྲུག་ཏུ་སྒོམ། རྣམ་ཤེས་དྲུག་མི་བསྐྱེད་པའམ་རྡོ་རྗེ་འཆང་དུ་བྱས་ལ་བལྟས་པ་ལ་སོགས་པའི་དུས་སུ་ཡབ་ཡུམ་རོལ་པ་བྱས་པས་ཚིམ་པར་སྒོམ་མོ། ། ཤེས་རབ་གཙོ་བོར་གྱུར་ན་ཡུལ་དྲུག་ལྷ་མོ་དྲུག་ཏུ་བསྒོམ། ། དབང་པོ་དྲུག་རིགས་དྲུག་ཏུ་བསྒོམས་ལ་ཤེས་པ་དྲུག་རྡོ་རྗེ་འཆང་དུ་བསམས་ལ་ལོངས་སྤྱོད་པའི་དུས་སུ་བདེ་སྟོང་སྙོམས་འཇུག་བྱས་པས་ཆར་བར་བསྒོམ། ལོངས་སྤྱོད་གཙོ་བོར་གྱུར་ན་ཡུལ་དྲུག་སེམས་མ་དྲུག་དབང་པོ་དྲུག་སེམས་དཔའ་དྲུག་ཏུ་བསམ་ལ་ཡུལ་དྲུག་སྤྱད་དུས་སུ་སེམས་དཔའ་དང་སེམས་མ་རྣམས་སྙོམས་འཇུག་བྱས་པས་བདེ་སྟོང་གི་རོ་སྟེར་བར་བསམ་མོ། ། རྡོ་རྗེ་ཕྲེང་བ་ལས། ཨེ་མའོ་ཡབ་ཡུམ་སྦྱོར་བ་ཡིས། ། ལྷན་ཅིག་སྐྱེས་པ་བདུད་རྩིའི་རོ། ། བཅོམ་ལྡན་འདས་ཀྱིས་དགྱེས་མཉམ་བསྟར། ། ངག་གི་ལམ་གྱི་སྤྱོད་ཡུལ་འདས། །
རོ་བསྟན་ཐུགས་རྗེ་ཆེན་པོ་ཀྱེ། ། ཞེས་པ་དང་། ཐབས་གཙོ་བོར་གྱུར་པ་ཡང་། གཟུགས་ལ་རྣམ་གསུམ་ཤེས་བྱ་སྟེ། ། ལྷག་མ་རྣམས་ནི་དབུལ་བར་བྱ། ། དེ་ཉིད་བཅོམ་ལྡན་སྣ་ཚོགས་པ། ། སངས་རྒྱས་རྣམ་པར་སྣང་མཛད་གཞི། ། ཞེས་པ་ལ་སོགས་པ་སྤྱིའི་དོན་དུ་བཤད་དོ། ། ཞེས་པས་བསྟན། ཤེས་རབ་གཙོ་བོར་གྱུར་པ་ལྷ་མོར་བྱེད་པ་མང་།
ཡང་ན་དེ་ལྟར་སྒོམ་པ་ནི། ། རིགས་ཀྱི་ཚུལ་དུ་རྣམ་པར་བརྟག ། ཅེས་པས་བསྟན། ལོངས་སྤྱོད་གཙོ་བོར་གྱུར་པ་ནི། ། གཟུགས་སྒྲ་ལ་སོགས་སྔགས་པ་ཡིས། ། ལྷ་ཉིད་དུ་ནི་རྟག་ཏུ་བསྒོམ། ། ཞེས་པས་སོ། ། དེ་ལྟར་མཆོད་གནས་ལྷ། མཆོད་རྫས་ལྷ། མཆོད་མཁན་ལྷས་མཆོད་པ་ནི་ལྷས་ལྷ་ལ་རོལ་པའི་ཚུལ་དུ་བསྡུས་ལ་ལོངས་སྤྱོད་པའོ། །
རྟེན་སློབ་ཀྱི་སྤྱོད་པ་སྤྲོས་མེད་ཀྱི་སྤྱོད་པ་ནི་རྟེན་གཞི་སྒྱུ་མའི་བར་དུ་བྱེད་པ་སྟེ། དེ་ལ་ཆོ་གའི་དངོས་གཞི་ནི་གཟུགས་ལ་རབ་འབྲིང་ལ་སོགས་པ་དང་པོ་ལྟར་བྱ། ལྷ་སེམས་གསུམ་ཀྱི་རང་བཞིན་ཙམ་དུ་བསྒོམས་ལ་ཡེ་ཤེས་ཀྱིས་ཡེ་ཤེས་ལ་རོལ་པའི་ཚུལ་དུ་བསྡུས་ལ་ལོངས་སྤྱོད་སྤྱད་པ་སྟེ། དེ་ཡང་མཆོད་གནས་དབང་པོ་རྣམས་ཀྱང་སེམས་ཙམ་མཆོད་རྫས་ཡུལ་རྣམས་ཀྱང་སེམས་ཙམ་མཆོད་མཁན་རྣམ་པར་ཤེས་པ་རྣམས་ཀྱང་སེམས་ཙམ་དུ་བསྒོམས་ལ། སེམས་དེ་ཉིད་ཀྱང་བདེ་སྟོང་གཉིས་མེད་ཀྱི་ངོ་བོར་བྱའོ། ། ལེའུ་བདུན་པ་ལས། གཟུགས་ལ་རྣམ་གསུམ་ཤེས་བྱ་སྟེ། ཞེས་པའི་སྤྲོས་མེད་ཀྱི་དོན་སྦས་པས་བཤད་པས་སོ། ། རྟེན་སློབ་ཀྱི་སྤྱོད་པ་ཤིན་ཏུ་སྤྲོས་མེད་ཀྱི་ཆོ་ག་ནི་འོད་གསལ་དང་ཟུང་འཇུག་གི་རྣལ་འབྱོར་པས་བྱེད་དེ། དེ་ལ་གཟུགས་ལ་སོགས་པ་རབ་འབྲིང་གསུམ་དང་པོ་ལྷ་ཙམ་ལྷ་དེ་སེམས་ཀྱི་སྣང་བ་ཙམ་སེམས་སྟོང་པ་གསུམ་དུ་བསྒོམ་ཞིང་དེ་ཡང་སྟོང་པར་བསྡུའོ། །
དེ་ཡང་མཆོད་གནས་མིག་གི་དབང་པོ་ཡང་སྟོང་པ། མཆོད་མཁན་མིག་གི་རྣམ་ཤེས་ཀྱང་སྟོང་པ། མཆོད་རྫས་ཡུ་དྲུག་ཀྱང་སྟོང་པར་སྒོམ། དེ་ནས་མཆོད་གནས་སྟོང་ཉིད་ལ་མཆོད་རྫས་སྟོང་ཉིད་ཀྱིས་མཆོད། མཆོད་མཁན་སྟོང་པ་ཉིད་དུ་བྱས་ལ་མཆོད་དོ། ། ཆོས་ཉིད་ལ་ཆོས་ཉིད་རོལ་མཆོད་པའོ། ། ལེའུ་བདུན་པ་ལས། གཟུགས་ལ་རྣམ་གསུམ་ཤེས་བྱ་སྟེ། ། ཞེས་པ་ལ་སོགས་པ་མཐར་ཐུག་ཏུ་བཤད་པ་དང་། དགོངས་པ་ལུང་སྟོན་ལས།
ནང་དང་དེ་བཞིན་ཕྱི་རོལ་དག ། གཉིས་ཀ་རྗེས་སུ་མི་དམིགས་སོ། ། གཟུགས་སོགས་རྣམ་གསུམ་དེ་ཡིན་ཏེ། ཞེས་པ་དང་། རྡོ་རྗེ་ཕྲེང་བ་ལས། དེ་བཞིན་ཕྱི་དང་ནང་དག་གི ། གཉིས་ཀ་ཡང་ནི་མི་དམིགས་པ། ། གཟུགས་ལ་གསུམ་དུ་ཤེས་ན་ནི། ། ལྷ་རྣམས་ལ་ནི་དབུལ་བར་བྱ། ། ཞེས་པས་བསྟན་ཏོ། །
དེ་ལྟར་རྟེན་སློབ་ཀྱི་སྤྱོད་པའི་ཆོག་བསྟན་ནས། ། རིག་པ་བརྟུལ་ཞུགས་ཀྱི་སྤྱོད་པའི་ཆོ་ག་ནི་གསུམ་སྟེ། སྤྲོས་བཅས་ཀྱི་ཆོ་ག་དང་། སྤྲོས་མེད་ཀྱི་ཆོ་ག་དང་། ཤིན་ཏུ་སྤྲོས་མེད་ཀྱི་སྤྱོད་པའི་ཆོ་གའོ། ། དེ་ལ་དང་པོ་ནི་གནས་སྐབས་གསུམ་དུ་དབྱེ་བ་ལས། དང་པོ་བསྐྱེད་པའི་རིམ་པའི་གནས་སྐབས་སུ་བྱེད་ན། རྟེན་གྱི་གང་ཟག་རྟོག་པའི་རྣལ་འབྱོར་མཐར་ཕྱིན་ལོངས་སྤྱོད་ཆེ་ཞིང་ཤེས་རབ་ཆུང་ལ་ན་ཚོད་གཞོན་པས་ཚོགས་ཀྱི་དཀྱིལ་འཁོར་མངོན་པར་འདུ་བྱ་བའི་རིམ་པ་ལ་བཞི་སྟེ། དང་པོ་གནས་ཀྱི་མཚན་ཉིད་བརྟག་པ་ནི་སྐྱེད་མོས་ཚལ་ལ་སོགས་པ་ཡིད་དང་མི་མཐུན་པ་མེད་ཅིང་ཡིད་དང་རྗེས་སུ་མཐུན་པའི་གནས་ཞིག་ཏུ་སྐྱེ་བོ་འདུ་བས་དབེན་པར་བྱ་སྟེ། མཉམ་སྦྱོར་ལས།
རྡོ་རྗེ་སེམས་དཔའ་བདེ་འབྱུང་བ། ། སྐྱེད་མོས་ཚལ་ལ་སོགས་པར་བསྒྲུབ། ། ཅེས་སོ། ། གཉིས་པ་དེར་ཁང་པ་མངོན་པར་འདུ་བྱ་བ་ནི། སོ་ཕག་ལས་བྱས་པའི་ཁང་པ་སུམ་རྩེག་རྒྱན་རྣམ་པ་སྣ་ཚོགས་པའི་ཁྱད་པར་དང་ལྡན་པ་བྱེད་དུ་གཞུག་གོ ། མཉམ་སྦྱོར་ལས། ཡང་ན་སྲིད་པ་གསུམ་པོའམ། ། ཞེས་སོ། ། དེ་ཙམ་མ་འབྱོར་ན་སའི་ཁང་པ་རབ་ཏུ་བརྟན་པ་རྒྱན་ཐམས་ཅད་དང་ལྡན་པ་མངོན་པར་འདུས་བྱས་པ་སྟེ། ཡང་ན།
ས་ཡི་ཁང་པ་བརྟན་བྱས་ལ། ། ཞེས་པས་སོ། ། གསུམ་པ་དེར་མཆོད་པའི་ཡོ་བྱད་བསག་པའི་རིམ་པ་ནི། ཁང་པ་སོ་ཕག་ལས་གྱེན་དུ་རིམ་གསུམ་བརྩིགས་བའམ་ས་ཕུག་སུམ་རིམ་བྲུས་པ་གང་ཡིན་ཡང་རིམ་པ་ཐ་མ་ལ་ཚང་མང་སྟེ་གཡོས་མ་བཞག རིམ་པ་བར་མར་དུང་དང་པི་ཝང་དང་གླིང་བུ་དང་རྫ་རྔ་དང་རྔ་རིངས་དང་རྔ་ཟླུམ་དང་རྔ་རྐེད་ཉག་ཐོགས་པ་དང་། གླུ་དང་རོལ་མོ་ལ་སོགས་པ་མཆོད་པའི་ཡོ་བྱད་བཞག ཁང་བ་སྟེང་མའམ་ནང་རོལ་དུ་ནི་དཀྱིལ་འཁོར་ཆུ་རིས་སུ་བྲིས་ལ་དེར་འཇམ་པའི་སྟན་སྣ་ཚོགས་པདྨ་རས་ཀྱིས་གཡོགས་པ་ཉི་ཤུ་རྩ་གཅིག་ཕྱོགས་དང་ཕྱོགས་མཚམས་སུ་དགོད་པ་དང་། གཞན་ཡང་བླ་རེ་དང་རྒྱབ་གཡོ་དང་དྲ་བ་དང་དྲ་བ་ཕྱེད་པ་དང་དྲིལ་བུ་དང་རྔ་ཡབ་ལ་སོགས་པའི་རྒྱན་ཐམས་ཅད་ཀྱིས་ནང་ནས་ཡང་དག་པར་བརྒྱན་པར་བྱའོ། ། དེ་ཡང་མཉམ་སྦྱོར་ལས། དེར་ནི་དང་པོར་གདན་བཤམ་སྟེ། །
སྣ་ཚོགས་མདྨ་རས་ཀྱིས་གཡོགས། ། འཇམ་ཞིང་རེག་ན་བདེ་འགྱུར་བ། ། དེར་ནི་ཐམས་ཅད་དག་པའི་གདན། ། དེ་བཞིན་གཤེགས་པའི་ལྷ་རྫས་མཆོག ། རིན་ཆེན་རྒྱན་ལ་སོགས་པས་སྤྲས། ། དྲིལ་བུ་རྒྱལ་མཚན་མཆོག་ལྡན་པའི། ། བླ་རེ་དམ་པ་བྲེས་པས་ན། ། རྡོ་རྗེ་གླུ་དང་མཆོད་པ་སོགས། ། གླུ་དང་སིལ་སྙན་རྣམ་པར་འཕྲུལ། ། མེ་ཏོག་བདུག་པའི་སྦྱོར་བ་དང་། །
མར་མེ་དྲི་དང་སོགས་ལྡན་པས། ། སངས་རྒྱས་ཐམས་ཅད་མཉམ་སྦྱོར་བ། ། མཁའ་འགྲོ་སྒྱུར་མ་བདེ་མཆོག་སྒྲུབ། ། ཅེས་སོ། ། བཞི་པ་དེར་རྣལ་འབྱོར་པ་ཕོ་མོ་ཆ་ལུགས་བསྒྱུར་ཞིང་མངོན་པར་འདུ་བྱ་བ་ནི། སྣ་ཚོགས་པདྨ་རས་ཀྱིས་གཡོགས་པ་ཉི་ཤུ་རྩ་གཅིག་གི་སྟེང་དུ་རྣལ་འབྱོར་མ་ཉི་ཤུ་ཐམ་པ་རྣལ་འབྱོར་རང་ཉིད་རྡོ་རྗེ་འཆང་གི་ས་ལ་དབུགས་དབྱུང་བ་ཡིན་ན་རྡོ་རྗེ་འཆང་གི་འབག་ཏུ་བསྒྱུར། དེ་བཞིན་གཤེགས་པའི་ས་ལ་དབུགས་དབྱུང་བ་ཡིན་ན་རིགས་ལྔ་གང་འདོད་ཀྱི་འབག་ཏུ་ཞུགས་པ་དང་། ཉི་ཤུ་རྩ་གཅིག་ཆ་ལུགས་བསྒྱུར་བར་བྱའོ། ། དེ་ལྟར་ན་རྣལ་འབྱོར་ཕོ་མོ་རྩ་བའི་དཀྱིལ་འཁོར་གྱི་ཕོ་མོ་སུམ་ཅུ་རྩ་གཉིས་དེའི་ཐོག་ཏུ་ཚོགས་ཀྱི་ལྷ་མོ་ཉི་ཤུ་རྩ་གཅིག་ཁམས་ཀྱི་རང་བཞིན་གསེར་དངུལ་ལམ་སྲོག་དང་རྩ་བ་ལས་བྱས་པའི་ལུགས་མའམ་བུ་དུ་བརྐོས་པའམ། རས་སམ་ཤོག་གུའམ་འཇིམ་པ་ལས་བྱས་པ་ཆེ་ཆུང་གི་བྱེ་བྲག་གིས་གང་རུང་ལས་བྱས་པའི་ལྷ་ཚོགས་ལྷ་མོ་ཉི་ཤུ་ཐམ་པ་རང་དང་ཉི་ཤུ་རྩ་གཅིག་གི་འབག་ཏུ་ཆ་ལུགས་བསྒྱུར་ནས་མཐར་རང་རང་གི་སྟན་ལ་གནས་པར་བྱ་སྟེ།
མཉམ་སྦྱོར་ལས། མཚན་མའི་ཕྱག་རྒྱ་རབ་ཏུ་བརྟག ། སྟན་དེ་དག་ནི་ཐམས་ཅད་ལ། ། ཇི་ལྟར་གནས་པ་བཞིན་དུ་དགོད། ། ཅེས་གསུངས་པ་ཡིན་ནོ། ། དེ་ཡང་རང་ཉིད་དབུས་སུ་རིགས་དྲུག་གང་རུང་གི་འབག་ཏུ་བཅུག་ལ་པང་བར་རེག་བྱ་རྡོ་རྗེ་བཞག མདུན་དུ་བདེ་མཆོག་སྒྱུ་མ་ལྟ་བུ། གཡས་སུ་ཨེ་མ་ཧོ་བདེ་བ་ལྟ་བུ། ནུབ་དུ་སྒྲོལ་མ་ལྟ་བུ། བྱང་དུ་ཤ་ཤིལ་ལྟ་བུ།
དེ་དག་ནི་ལྷན་ཅིག་སྤྱོད་པའི། ། རྡོ་རྗེ་ཕྲེང་བའི་ནང་གི་གྲུ་ཆད་ཤར་ལྷོར་སངས་རྒྱས་བྱང་ཆུབ་མ་ལྟ་བུ། ལྷོ་ནུབ་ཏུ་ཆོས་ཀྱི་འཁོར་ལོ་མ་ལྟ་བུ། ནུབ་བྱང་དུ་ཁམས་གསུམ་རྣམ་རྒྱལ་མ་ལྟ་བུ། ། བྱང་ཤར་དུ་འདོད་པའི་ལྕགས་ཀྱུ་མ་ལྟ་བུ། ར་བའི་ཕྱི་རོལ་གྱི་ཤར་ལྷོར་གླིང་བུ་མ་ལྟ་བུ། ། ལྷོ་ནུབ་ཏུ་རྒྱུད་མངས་མ་ལྟ་བུ། ནུབ་བྱང་དུ་རྒྱུད་གཅིག་མ་ལྟ་བུ། བྱང་ཤར་དུ་རྒྱུད་སྟུག་པོ་མ་ལྟ་བུ། ལྷ་རྣམས་ཀྱི་མཚམས་ཀྱི་ཤར་ལྷོར་རྡོ་རྗེ་མེ་ཏོག་མ་ལྟ་བུ།
ནུབ་བྱང་དུ་རྡོ་རྗེ་མར་མེ་མ་ལྟ་བུ། བྱང་ཤར་དུ་རྡོ་རྗེ་དབྱུག་པ་མ་ལྟ་བུ། ཤར་སྒོར་རྟ་གདོང་མ་ལྟ་བུ། ལྷོ་སྒོར་ཕག་གདོང་མ་ལྟ་བུ། ནུབ་སྒོར་རྡོ་རྗེ་སྣང་བ་མ་ལྟ་བུ། བྱང་སྒོར་ཐལ་བ་མ་ལྟ་བུ། དེ་དང་དེ་ཡི་འབག་ཏུ་བསྒྱུར་ལ་དགོད་དོ། ། དེ་ཡན་ཆད་དུ་ནི་སྤྲོས་བཅས་ཀྱི་བསྐྱེད་རྫོགས་ཐུན་མོང་ངོ་། ། རྣལ་འབྱོར་གྱི་རིམ་པ་མངོན་པར་ཞེས་པ་སྟེ། ཡང་ན་སུར་ཏ་སྠྭཾ།
ཞེས་བྱ་བས་བསམ་པ་སྐད་ཅིག་ལ་མཎྜལ་དང་འདོད་ཡོན་ཤོམས་ཞེས་བསྒོའོ། ། དེས་སྒྲུབ་པ་བོ་རྣལ་འབྱོར་པ་རྣམས་ཀྱི་མདུན་དུ་མཎྜལ་དང་འདོད་ཡོན་ལྔ་བཤམས། དེ་ནས་རྣལ་འབྱོར་པ་རྣམས་ལ་བཀའ་བསྒོ་བ་སུ་ར་ཏ་སྠྭཾ་ཞེས་པས་དེ་རྣམས་ལྷ་དང་ལྷ་མོར་བསྒོམ་པར་བྱ། ། ལྷ་མོ་རྣམས་ལན་དེ་ལས་མེད་ཀྱང་རིགས་ལྔས་ལན་རེ་རེ་བརྗོད་པ་ནི་ཨ་ནུ་པའོ་ད་ཡ་མ་ལ་སོགས་པ་ཇི་ལྟར་མོས་པ་བཞིན་དུ་སྤྱོད་ནས་བརྡ་སྒོ་ལ་སོགས་པས་བདེ་ལྟེང་བསྐྱེད་ཟེར་བ་ཡང་ཡོད། དེ་ཡང་དང་པོ་ཁོ་ནར་གཙོ་བོས་སུ་ར་ཏ་སྠྭཾ་ཞེས་བརྗོད་དེ་དེ་ནས་རང་གི་ལྷ་རྗེས་སུ་དྲན་པར་བྱས་པའི་རྗེས་ལ་ལྷན་ཅིག་སྤྱོད་པ་དང་། རྗེས་སུ་སྤྱོད་པ་རྣམས་ལ་རིམ་པ་བཞིན་དུ་མཆོད་པས་ན། སུ་ར་ཏ་སྠྭཾ་གནྡྷ་པྲ་ཏི་ཙྪ་ཞེས་བྱ་བ་ལ་སོགས་པ་བརྗོད་ཅིང་དྲི་སྔོན་དུ་འགྲོ་བའི་མེ་ཏོག་ལ་སོགས་པས་མཆོད་བར་བྱའོ། ། དེའི་རྗེས་ལ་ལྷ་མོ་རྣམས་ཀྱིས་ཀྱང་། ས་མ་ཡ་ཧོ། ཞེས་བྱ་བས་རང་གི་ལྷ་རྗེས་སུ་དྲན་པར་བྱས་ལ།
དཔལ་རྡོ་རྗེ་སེམས་དཔའི་དཀྱིལ་འཁོར་ལ་སོགས་པ་དབུགས་དབྱུང་གི་དཀྱིལ་འཁོར་དྲུག་གང་ཡིན་པར་ཨ་ནུ་ར་ག་ཡ་མི་གནྡྷ་པྲ་ཏི་ཙྪ་ཞེས་བྱ་བ་ལ་སོགས་པ་བརྗོད་ཅིང་། མཆོད་པའི་ལན་དུ་སྔར་དྲི་སྔོན་དུ་འགྲོ་བའམ་མེ་ཏོག་ལ་སོགས་པ་ལྔས་མཆོད་པར་བྱའོ། ། ནང་གི་མཆོད་པ་ནི། འདོད་པའི་ཡོན་ཏན་ལྔ་ལ་རྟེན་སློབ་ཀྱི་སྤྱོད་པ་སྤྲོས་བཅས་མཆོད་རྫས་མཆོད་གནས་མཆོད་མཁན་གསུམ་གར་ལྷར་བསམ་ཞིང་དབང་པོ་ཚིམ་ཚིམ་དུ་སྤྱོད་སྙོམས་པ་སྟེ། ལེའུ་བདུན་པ་ལས། ། འདོད་པའི་ལོངས་སྤྱོད་ཐམས་ཅད་ལ། ། ཇི་ལྟར་འདོད་པར་བསྟེན་ན་ནི། ། འདི་ལྟ་བུ་ཡི་སྦྱོར་བ་ཡིས། ། སངས་རྒྱས་མྱུར་དུ་འགྲུབ་པར་འགྱུར། ། ཞེས་པས་འདོད་ཡོན་ལྔ་ལ་ཐབས་དང་ཤེས་རབ་དང་ལོངས་སྤྱོད་གཙོ་བོར་གྱུར་པས་སྔར་ལྟར་རིགས་དང་ལྷ་མོ་དང་སེམས་དཔའ་རྣམས་སུ་བསྒོམས་ལ།
དང་པོར་དར་དང་བལ་ལ་སོགས་པའི་གཟུགས་ལ་ལོངས་སྤྱད་པས་མཆོད་པར་བྱའོ། ། དེའི་འོག་ཏུ་པི་ཝང་དང་རྔ་དང་གླུ་ལ་སོགས་པའི་སྒྲས་མཆོད་པར་བྱའོ། ། དེ་ནས་རོ་ཡི་མཆོད་པ་རྒྱས་པ་ཡང་བྱ་སྟེ། དེ་ཡང་ཁ་ཟས་ཀྱི་བྱེ་བྲག་འབྲས་ཆེན་དང་ཟན་དྲོན་དང་སྣུམ་ཁུར་དང་ཤ་ལ་སོགས་པའི་བཟའ་བ་དང་། བུ་རམ་དང་རྒུན་འབྲུམ་དང་ཁ་ར་ལ་སོགས་པའི་བཟའ་བ་དང་། འོ་མ་དང་སྦྲང་རྩི་དང་ཆང་ལ་སོགས་པའི་བཏུང་བའི་ཚོགས་ཀྱི་ཁ་ཟས་ཐམས་ཅད་ཡི་གེ་གསུམ་གྱི་ཆུས་བསངས་ལ་ཁ་ཟས་སྦྱང་བ་དང་། རྟོགས་པ་དང་སྦར་བ་ལ་སོགས་པའི་རིམ་གྱིས་བདུད་རྩིར་བྱ་བ་ནི་སྲེག་རྫས་སྦྱང་བའོ། ། སྙིང་ཁར་ལྷ་ཐམས་ཅད་ཀྱི་རང་བཞིན་ཏིང་ངེ་འཛིན་སེམས་དཔའི་ཧཱུྃ་བསམ་པ་ནི་ཐབ་ཁུང་སྦྱང་བའོ། ། ལྐོག་མ་སྦྱང་བ་ནི་དགང་གཟར་བླུགས་གཟར་སྦྱང་བ་སྟེ། དེ་ལྟར་ན་ཐ་མལ་པའི་ང་རྒྱལ་སྤངས་པའི་རྣལ་འབྱོར་པ་རྣམས་ཀྱིས་བདག་ཉིད་ཀྱི་ཕུང་པོ་དང་ཁམས་དང་སྐྱེ་མཆེད་ཀྱང་ལྷའི་འཁོར་ལོར་ཤེས་པར་བྱས་ལ་དེ་རྣམས་ཚིམ་བར་བྱ་བའི་བསམ་པས་ལྐོག་མའི་རྩེ་གསུམ་པའི་མེ་དང་ལྷན་ཅིག་ཏུ་ལྷ་ཐམས་ཅད་ཀྱི་རང་བཞིན་ཧཱུྃ་ཏིང་ངེ་འཛིན་སེམས་དཔའ་ལ་སྦྱིན་སྲེག་ཏུ་དབུལ་བར་བྱའོ། །
དེ་ནས་ཕྱི་རོལ་གྱི་རེག་བྱའི་ཁྱད་པར་རྣམས་ཀྱིས་ཀྱང་སྒྲུབ་པ་པོ་ཡང་དག་པར་ཚིམ་པར་བྱས་ལ་དེའི་འོག་ཏུ་མཐར་ཕྱིན་པ་འདིས་ནང་གི་རེག་བྱའི་ཡུལ་གསང་བའི་མཆོད་པ་ལ་ལོངས་སྤྱོད་པར་བྱ་སྟེ། དེ་ཡང་ལེའུ་བརྒྱད་པ་ལས། འདོད་ཆགས་བློ་ཅན་སངས་རྒྱས་པ། ། རེག་པའི་སྦྱོར་བ་དབུལ་བར་བྱ། ། ཞེས་པ་དང་། རིན་ཆེན་འབྱུང་གནས་ཆུ་མཆོག་གི ། རིན་ཆེན་སྣ་ཚོགས་མ་ཆགས་བརྒྱན། ། ཞེས་པས་ལྷན་ཅིག་སྤྱོད་པ་མ་མཚན་ཉིད་དང་ལྡན་པ་ལོ་བཅུ་དྲུག་མ་སྐྱེ་གནས་མ་ཉམས་པ་ནུ་མ་འཁྲང་ལ་རྒྱས་པའི་ནང་ནུབ་ལྷ་མོར་ཤེས་པ་དེ་ཡང་བར་བར་བཞག་སྟེ་ཕྱག་རྒྱ་ཆེན་པོ་བདེ་སྟོང་གི་དངོས་གྲུབ་རྫོགས་པར་བྱའོ་སྙམ་དུ་ལྷག་པར་མོས་པ་བརྟན་པར་བསྐྱེད་ལ། ཕན་ཚུན་ངོ་ཚ་བ་དང་ཡིད་འཕྲེག་པ་མེད་པར་སེམས་སེང་གེ་དང་འདྲ་བར་དེ་དང་འདོད་ཆགས་ཀྱི་གཙུག་ལག་ཨ་ལམ་ཀ་ན་དང་། ཙུམྦྷན་དང་།
ན་ག་སྲ་ཧ་རན་དང་། སེད་ཏ་ཀ་དང་། ཀོ་དཀྱིལ་དང་། བུམ་པའི་སྒྲ་དང་། ན་ལི་ཡང་དག་པར་བསྐུལ་བ་ལ་སོགས་པ་བྱ་སྟེ། རང་གི་རིགས་ཀྱིས་དཀྱིལ་མོ་དཀྲུང་གིས་ལས་ལ་གནས་པར་བྱས་པ་ལས། ཕུང་པོ་དང་ཁམས་དང་སྐྱེ་མཆེད་ཀྱི་རྣམ་པར་རྟོག་པ་དང་གཡས་དང་གཡོན་གྱི་ལ་ལན་དང་ར་ས་ནའི་རྩ་བསྒྲུབ་ན། ཨ་ལི་དང་ཀ་ལི་ཁ་གྱེན་དུ་བལྟས་པ་དང་ཐུར་དུ་བལྟས་པ་རྣམས་འདོད་ཆགས་ཆེན་པོའི་མེས་བཞུ་ནས་དྲི་མ་མེད་པའི་ཆུ་རྒྱུན་ལྟ་བུར་སྤྱི་བོ་ནས་བརྩམས་ཏེ་རྩ་སྟོང་ཕྲག་བདུན་བཅུ་རྩ་གཉིས་དང་སྙིང་ཁའི་ལམ་དང་རྡོ་རྗེ་ནོར་བུའི་མཐར་ཐུག་པའི་བར་དུ་རིམ་གྱིས་འདུས་ཤིང་བབས་པས་འདོད་ཆགས་དང་འདོད་ཆགས་དང་བྲལ་བ་དང་འདོད་ཆགས་བར་མའི་རིམ་གྱིས་རྣམ་པར་དག་པའི་གནས་ལྷན་ཅིག་སྐྱེས་པའི་ཡེ་ཤེས་རབ་ཀྱི་ཕ་རོལ་ཏུ་ཕྱིན་པ་སོ་སོ་རང་གིས་ཉམས་སུ་མྱོང་བ་ཡིན་ནོ། ། དེ་དག་ནི་ཡེ་ཤེས་ཀྱི་དེ་ཁོ་ན་ཉིད་མངོན་སུམ་དུ་བྱེད་པའི་ཕྱིར་དང་། སྐྱེ་བོ་ལ་སོགས་པའི་སར་དབྱུང་བར་བྱ་བ་མ་ཡིན་པའི་ཕྱིར་ནི་གསང་བའི་མཆོད་པ་ཞེས་བྱའོ། །
དེ་ཡང་རྩ་བའི་རྒྱུད་ལས། དེ་ནས་བཅོ་མ་ལྡན་འདས་དེ་བཞིན་གཤེགས་པ་བྱང་ཆུབ་ཀྱི་སེམས་རྡོ་རྗེ་དེ་བཞིན་གཤེགས་པ་ཐམས་ཅད་ཟིལ་གྱིས་གནོན་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་བཞུགས་སོ། ། ཞུགས་མ་ཐག་ཏུ་དེ་ནས་ནམ་མཁའི་དབྱིངས་འདི་ཐམས་ཅད་དེ་བཞིན་ཉིད་རྡོ་རྗེའི་ངོ་བོར་གནས་པར་གྱུར་ཏོ། ། དེ་ནས་ནམ་མཁའི་དབྱིངས་ཐམས་ཅད་ན་གནས་པའི་སེམས་ཅན་ཇི་སྙེད་པ་དེ་དག་ཐམས་ཅད་རྡོ་རྗེ་སེམས་དཔའི་བྱིན་གྱིས་བརླབས་ཀྱིས་དེ་བཞིན་གཤེགས་པ་ཐམས་ཅད་ཀྱི་བདེ་བ་དང་ཡིད་བདེ་བ་ཐོབ་པར་གྱུར་ཏོ། ། ཞེས་པ་སྦས་པར་བཤད་པས་བསྟན་ཏེ། སྙོམས་འཇུག་གི་རྩ་སྦུབས་ཐམས་ཅད་བྱང་སེམས་ཀྱིས་གང་བས་ཕུང་པོ་ཁམས་དང་སྐྱེ་མཆེད་བདེ་བས་རྒྱས་པས་རྟོག་པ་ཟིལ་གྱིས་མནན་ཞེས་པའི་དོན་ནོ། ། དེ་ལ་འདོད་ཆགས་ཀྱི་གཙུག་ལུག་ཅུང་ཟད་རྒྱས་པར་བཤད་པར་བྱའོ། ། དེ་ཡང་རྩ་བའི་རྒྱུད་ལས། ཆགས་ཅན་ཡེ་ཤེས་འདོད་པ་ཡིས། ། རྟག་ཏུ་འདོད་པའི་ཡོན་ཏན་བསྟེན།
ཞེས་པས་འབྲས་བུ་བདེ་སྟོང་ཟུང་འཇུག་གཉིས་སུ་མེད་པ་མྱུར་དུ་ཐོབ་པའི་རྩ་བ་གཉིས་མེད་ཀྱི་རྟོགས་པས་ཟིན་པའི་ཐབས་ཁྱད་བར་ཅན་ལ་འབྱུང་བར་གསུངས་ཏེ། ། དཔལ་རྡོ་རྗེ་ཕྲེང་བ་ལས། ། རྣལ་འབྱོར་བདེ་ཆེན་རྟོགས་འདོད་པས། ། རྩ་དབྱེ་བ་ཡི་རང་བཞིན་ཕྱིར། ། རྟག་ཏུ་ལུས་ཀྱི་རྩ་འཇོ་བྱ། ། རྟག་ཏུ་བདེ་བ་ཀུན་གྱིས་དགའ། ། བདེ་བ་ཆེན་པོ་ཀུན་ལ་ཁྱབ། ། ཅེས་པས་སོ། ། བདེ་བ་ཆེན་པོ་དེ་ཡང་སྦྱོར་ཐབས་ཀྱི་བྱེ་བྲག་ཤེས་ན་རྙེད་དེ། རྡོ་རྗེ་གསང་བའི་རྒྱུད་ལས།
གཞན་ཡང་འདོད་པའི་བསྟན་བཅོས་སུ། ། གསུངས་པའི་སྦྱོར་ཐབས་ཀུན་བྱས་ནས། ། ལྔ་བཅུ་ནས་ནི་དྲུག་ཅུའི་བར། ། རྣལ་འབྱོར་མ་རྣམས་བདེ་མེད་ཀྱང་། ། སྦྱོར་ཐབས་མཁས་པའི་རྣལ་འབྱོར་པས། ། བཅུ་གཉིས་མ་དང་བདེ་བ་མཉམ། ། སྦྱོར་ཐབས་མི་ཤེས་བདེ་བ་ཉམས། ། རླུང་མཁྲིས་བད་ཀན་ཀུན་ནས་སྐྱེ། ། ཤེས་རབ་ཀྱིས་ཀྱང་ཐབས་ལ་སྟེ། ། སྦྱོར་ཐབས་མཁས་པའི་ཤེས་རབ་མ། །
ཐམས་ཀྱིས་རྟག་ཏུ་བསྟེན་པར་བྱ། ། སྦྱོར་ཐབས་མཁས་པའི་རྣལ་འབྱོར་པ། ། རྣལ་འབྱོར་མ་ཡིན་གསང་ལ་བསྟེན། ། མིང་སྲིང་ཚུལ་ལམ་རྗེ་འབང་ཚུལ། ། ཕ་སྦད་ཚུལ་ལ་མཁན་སློབ་ཚུལ། ། གཞན་གྱིས་མི་རིག་ངོ་ཚ་བསྲུང་། ། དབེན་པའི་གནས་སུ་སྦྱོར་བ་བྱ། ། གལ་ཏེ་མ་བསྟེན་དམ་ཚིག་ཉམས། ། ཚེ་འདི་ཉིད་དུ་དམྱལ་བར་ལྟུང་། ། སྦྱོར་ཐབས་མི་ཤེས་རྣལ་འབྱོར་དང་། །
སྟན་གཅིག་ལ་ཡང་མི་འདུག་གོ ། འདོད་ཆགས་བསམ་པ་ཡང་མི་བྱ། ། གལ་ཏེ་དེ་འདྲ་བསྟེན་གྱུར་ན། ། འཇིག་རྟེན་ཕལ་པའི་འདོད་ཆགས་ཏེ། ། ཤི་ནས་མནར་མེད་དམྱལ་བར་འགྲོ། ། འདོད་ཆགས་སྤྱོད་པ་ཤལ་མ་རི། ། ལྕགས་ཀྱི་སོར་ནི་བཅུ་དྲུག་པ། ། ཡང་ལ་འཛེག་ཅིང་མར་ལ་འབབས། ། ཐབས་མེད་རྣལ་འབྱོར་ངུ་འབོད་འགྲོ། ། དེ་ཕྱིན་སྦྱོར་ཐབས་མཁས་པས་བསྟེན། །
སྦྱོར་ཐབས་ལས་ནི་བདེ་བ་སྐྱེད། ། དེ་བཞིན་བདེ་ཆེན་ཁྱད་པར་འཕགས། ། ཞེས་གསུངས་པས་སྦྱོར་ཐབས་ལ་མཁས་པར་བྱའོ། ། དེ་ནས་ཀུན་རྫོབ་བྱང་ཆུབ་ཀྱི་སེམས་གཟུང་བ་ནི། ར་ས་ཞལ་ནས་རང་བཞིན་གནས། ། རྡོ་རྗེ་རྩེ་མོར་གླུ་བླང་བྱ། ། ཞེས་པས་བདེ་ཆེན་རྟེན་དང་བཅས་པ་མ་ཤོར་བར་རང་གནས་སུ་བསྐྱལ་དགོས་ཏེ། དེ་ལ་རླུང་གིས་གཟུང་བ་ནི། ། བཤད་པའི་རྒྱུད་རྡོ་རྗེ་ཕྲེང་བ་ལས། ། དེ་ཉིད་བྱང་ཆུབ་སེམས་ཀྱང་ནི། །
འཛིན་པ་སྲོག་ནི་བསྡུ་བའོ། ། རྡོ་རྗེ་པདྨ་འདྲེས་པའི་གདོང་། ། ཞེས་པ་དང་། རིམ་པ་གསུམ་པ་ལས་ཀྱང་། ཞབས་ཚགས་སེར་མོར་མནན་བྱས་པ། ། བུ་ག་ཡོད་ཀྱང་འཇིག་མི་འགྱུར། ། བླ་མ་དམ་བའི་མན་ངག་གིས། ། ཉི་མ་ཟླ་བ་གཟས་ཟིན་ཚེ། ། རྟེན་དང་བརྟེན་པའི་བདེ་བ་གནས། ། ཞེས་པས་སོ། །
ཡང་རྫས་དང་སྔགས་ཀྱིས་དགག་པ་ནི། ། རྡོ་རྗེ་ཕྲེང་བ་ལས། སྔགས་དང་རྫས་ཀྱི་བདག་ཉིད་ཅན། ། རྣལ་འབྱོར་པ་ཡིས་རབ་ཏུ་ཤེས། ། ཞེས་པ་དང་གསང་བ་རྡོ་རྗེ་ཕག་མོའི་རྒྱུད་ལས། ལྷ་མོས་གསོལ་བ། རྡོ་རྗེ་པདྨ་དགའ་བའི་གནས། ། དེ་རུ་གཟུང་བ་ཇི་ལྟར་ལགས། ། བཀའ་སྩལ་བ། དེ་རུ་གཟུང་བ་རྣམ་པ་གཉིས། །
རབ་ཀྱིས་དབུགས་དང་ཤེས་པས་གཟུང་། ། དང་པོར་བཙན་ཐབས་སྦྱོར་བས་གཟུང་། ། སྦྱོར་བ་རྣམས་པ་བཅུ་རུ་གསུངས། ། གཅིག་ནི་སྨོམ་པོ་ཁྲོ་མོས་གཟུང་། ། ཞེས་པས་མི་འཆོར་བར་བྱེད་དེ། ཀུན་སྤྱོད་ཀྱི་རྒྱུད་ལས། ། ཚངས་པར་སྤྱོད་པ་རྟག་འགྱུར་ན། ། ཞེས་སོ། ། ཕྱག་རྒྱ་ཆེན་པོ་ཐིག་ལེའི་རྒྱུད་ལས་ཀྱང་། བྱང་ཆུབ་སེམས་ནི་ཤོར་གྱུར་ན།
རྣམ་ཤེས་ཕུང་པོ་བརྒྱལ་གྱུར་པས། ། མ་སྨད་དངོས་གྲུབ་ག་ལ་ཡོད། ། ཅེས་སོ། ། དེ་ནས་བྱང་ཆུབ་སེམས་བཟློག་རྩ་མིག་ཏུ་གདབ་པར་བྱ་སྟེ། ། རྩ་བའི་རྒྱུད་ལས། དེ་ནས་ནམ་མཁའི་དབྱིངས་འདི་ཐམས་ཅད་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་ངོ་བོར་གནས་པར་གྱུར་ཏོ། ། གྱུར་མ་ཐག་ཏུ་རྡོ་རྗེ་སེམས་དཔའི་བྱིན་གྱི་བརླབ་ཀྱིས་ནམ་མཁའི་དབྱིངས་ན་གནས་པའི་སེམས་ཅན་ཐམས་ཅད་དགའ་བ་དང་ཡིད་བདེ་བ་ཐོབ་པར་གྱུར་ཏོ། ། ཞེས་པས་ལུས་དབང་པོ་རྟེན་དང་བཅས་པའི་བདེ་བའི་བརྟེན་ཐིག་ལེ་ཁྱབ་ཙམ་ན། ། བརྟེན་པ་ཤེས་པ་སེམས་དང་སེམས་བྱུང་མ་ལུས་པ་ཐམས་ཅད་ཟག་པ་མེད་པའི་བདེ་བའི་རོར་ཕྲིལ་ཕྲིལ་ཤར་བསྙམ་པར་བྱའོ། ། ཞེས་པའོ། །
དེ་ལྟར་གསང་བའི་མཆོད་པ་བཤད་ནས། རོལ་མོ་རྒྱལ་བའི་མཆོད་པ་ནི། ཚོགས་ཀྱི་དཀྱིལ་འཁོར་དང་རྣལ་འབྱོར་ཕོ་མོ་རྣམས་ཐུགས་གཞན་དུ་མི་འགྱུར་བར་བྱ་བའི་ཕྱིར་རྣལ་འབྱོར་པ་ཕོ་མོ་ཕན་ཚུན་གཅིག་ལ་གཅིག་རབ་ཏུ་དགའ་བར་བྱ་བའི་སངས་རྒྱས་ཀྱི་རོལ་མོ་མཛད་པ་སྟེ། ཕྱག་དང་ཕྱག་གི་ལན་དང་། ཕྱག་རྒྱ་དང་། ཕྱག་རྒྱའི་ལན་དང་། གླུ་དང་གླུའི་ལན་དང་། གར་དང་གར་གྱི་ལན་དང་། མཆོད་པ་དང་མཆོད་པའི་ལན་རྣམས་སྐྱེ་བོ་གཞན་རྣམས་ཀྱིས་མི་འཕྲིགས་པར་བྱ་བའི་ཕྱིར་ལུས་དང་ངག་གི་བརྡ་དང་ཐ་སྙད་རྣམས་བྱེད་པ་ཡིན་ནོ། ། དེ་ཡང་གསང་བ་རྡོ་རྗེའི་རྒྱུད་ལས།
རྣལ་འབྱོར་མིང་སྲིང་བརྡ་ཡི་ཚོགས། ། གང་ཞིག་འཛུབ་མོ་སྟོན་པ་ན། ། འོངས་སམ་ཞེས་ནི་འདྲི་བ་ཡིན། ། སོར་མོ་གཉིས་ནི་སྟོན་པ་དང་། ། མཐེ་བོང་དྲང་བོར་སྟོན་པ་དང་། ། གང་ཞིག་སྲིན་ལག་དྲང་པོར་སྟོན། ། ཞེས་པས། ལུས་ཀྱི་བརྡ་དང་ངག་གི་བརྡ་ཡང་དེ་ཉིད་ལས། རྡོ་རྗེ་བོ་ལ་ཞེས་བྱ་སྟེ། ། དེ་བཞིན་པདྨ་ཀ་ཀོ་ལ། །
དེ་ལྟར་མ་བྱས་དམ་ཚིག་ཉམས། ། ཞེས་སོ། ། དེ་ལ་ཕྱག་དང་ཕྱག་གི་ལན་ནི། སྒྱུ་མ་བདེ་མཆོག་ལས། ཨོཾ་ཨ་ཏི་ཧོ་ཞེས་པ་ནི་གཙོ་བོ་ཕྱག་འཚལ་ལོ། ། ཨོཾ་པྲ་ཏི་ཀ་ཞེས་བྱ་བ་ནི་རྣལ་འབྱོར་གྱི་ཕྱག་གི་ལན་ནོ། ། ཙ་ཚ་ཞེས་བྱ་བ་ནི་སློབ་དཔོན་ལ་ཕྱག་འཚལ་བའོ། ། བྷ་ཀྲ་ནི་ཚོགས་ཁང་དུ་ཞུགས་ཞིག་པའོ། ། ཚ་མ་ལེགས་པར་འོངས་བསམ་པའོ། ། ཙྪ་མ་འདུག་ཅིག་པའོ།
ཁཾ་ནི་ཟོ་ཅིག་པའོ། ། ཞེས་པ་ལ་སོགས་པའོ། ། ལུས་བརྡ་ཡང་། གཙོ་བོས་སྤྱི་བོར་ཉུག་པ་ནི་ཕྱག་འཚལ་བའོ། ། འཁོར་གྱིས་དབྲལ་བར་རེག་པ་ནི་ཕྱག་ལན་ནོ། ། ཞེས་པ་ལ་སོགས་རྒྱས་པར་སྤྱོད་བསྡུས་སུ་བལྟ་བར་བྱའོ། ། བཤད་པའི་རྒྱུད་རྡོ་རྗེ་ཕྲེང་བ་ལས་ཀྱང་། ། ཕྱག་རྒྱ་དང་ཕྱག་རྒྱའི་ལན་བཤད་པ་ནི། ། ཤིན་ཏུ་དགའ་བ་ཡང་དག་སྐྱེས། ། བཀའ་བསྒོ་གང་གི་སྤྱོད་པ་བྱ། །
མ་དང་སྲིང་མོ་བུ་མོའམ། ། གལ་ཏེ་མཉེས་པར་འདོད་པ་ན། ། ཤེས་རབ་ཐབས་ཀྱི་ཆོ་ག་ཡིན། ། རྟོག་པ་མེད་པར་བརྟེན་པར་བྱ། ། དེ་ལྟར་དེ་ནི་ཡོངས་ཤེས་ནས། ། རྣལ་འབྱོར་མ་ཡི་མཚན་ཉིད་མཆོག ། གང་གི་གདོང་གི་འབར་བའི་འོད། ། ཟླུམ་ཞིང་འཇམ་པ་མཛེས་པ་དང་། ། སྨིན་མ་མཉན་པར་དེ་ཤེས་བྱ། ། འོད་དཔག་མེད་ཀྱི་རིགས་ལས་བྱུང་། །
དེ་ལ་པདྨའི་ཕྱག་རྒྱ་བསྟན། ། རུས་སྦལ་ཕྱག་རྒྱ་ལན་ཡིན་ནོ། ། མཆུ་རློན་མིག་དཀྱུས་རིང་བ་དང་། ། ཁ་དོག་སེར་པོ་ཡིད་འཕྲོག་པ། ། འདི་ཡིད་དཔྲལ་བར་རི་མོ་གསུམ། ། ཇི་སྲིད་སྐྲ་མཚམས་བར་དུ་གནས། ། གཡུལ་དུ་ཤི་བ་རྣམས་ཀྱིས་ནི། ། གདམས་ངག་ལ་ནི་རབ་ཏུ་ཉན། ། འདི་འདྲའི་ཕྱག་རྒྱ་མ་མཐོང་མ། ། མདུང་གི་ཕྱག་རྒྱ་བསྟན་པར་བྱ། །
རྐང་པ་གཡོན་པ་སྐུམ་བ་དང་། ། དེ་ཡི་གར་བྱེད་རབ་ཏུ་སྟོན། ། གཡོན་པ་ཡོངས་སུ་བསྐོར་ནས་ནི། ། ཕྱག་རྒྱའི་ལན་ནི་བསྟན་པར་བྱ། ། སྣ་ཚོགས་པ་ཡི་གོས་ལ་དགའ། ། རིན་ཆེན་འབྱུང་ལྡན་རིགས་ལས་བྱུང་། ། ཁ་དོག་ནག་ཅིང་གོས་ཀྱང་ནག ། སྐྲ་ནི་འཁྱིལ་ཞིང་དར་གྱིས་བཅིངས། ། དཔྲལ་བར་གཞུ་ཡི་རྣམ་པ་ཡི། ། དེ་འདྲའི་མཚན་མ་མཐོང་ནས་ནི། །
རྟག་ཏུ་དེ་ནི་སེམས་གཡོ་བ། ། མ་མོ་ཞེས་ནི་རབ་ཏུ་གྲགས། ། དྲིལ་བུའི་ཕྱག་རྒྱ་བསྟན་པར་བྱ། ། དེ་ནི་གཡོན་པས་ཕྱག་རྒྱ་སྟོན། ། མི་བསྐྱོད་རིགས་ལས་བྱུང་བར་ཤེས། ། མཚན་མོ་འོངས་ནས་འགྲོ་བར་མཆོག ། ཐུང་དུ་ལྟོ་སྦོམ་ཁ་དོག་དཀར། ། བྱིན་པ་སྤོམ་ཞིང་ཤིན་ཏུ་མཛེས། ། ས་སྤྱོད་མར་ནི་རབ་ཏུ་གྲགས། ། དུང་གི་ཕྱག་རྒྱ་ལན་ཡིན་ནོ། །
རྣམ་པར་སྣང་མཛད་རིགས་ལས་བྱུང་། ། མིག་ཡངས་རྫི་མ་རྩུབ་པ་དང་། ། ཡན་ལག་ཀུན་ལ་བ་སྤུས་ཁྱབ། ། སྔོ་སངས་མིག་ནི་དམར་པོ་དང་། ། ཡན་ལག་ཕྲ་ཞིང་དཔུང་པ་རིང་། ། དེ་ནི་མཁའ་འགྲོ་མ་རུ་གྲགས། ། དོན་ཡོད་གྲུབ་པའི་རིགས་ལས་བྱུང་། ། དེ་འདྲ་བ་ནི་རབ་མཐོང་ནས། ། བ་དན་གྱི་ནི་ཕྱག་རྒྱ་དང་། ། གཡོན་པའི་ཕྱག་རྒྱ་ལན་ཡིན་ནོ། །
ཞེས་ཚོགས་ཀྱི་མཆོད་པ་དང་རྣལ་འབྱོར་མ་འདྲེས་པའི་ལེའུ་ནས་བཤད་དོ། ། ངག་གི་བརྡ་ཡང་། རྡོ་རྗེ་ཕྲེང་བ་ལས། སམ་པོ་ད་ཀཾ་ཆང་འཐུང་བ། ། བི་རང་ཤ་རུ་མངོན་པར་བརྗོད། ། ན་ལོ་ནི་པ་ཏོཾ་ཐོད་པ། ། ཀུན་ལམ་མི་ཡི་རུས་པའི་རྒྱན། ། ཀུན་ད་རང་འདོང་ཡང་དག་སྦྱར། ། རྩ་ཧཱུྃ་རོ་དྲུག་བཟའ་བའོ། ། སཾ་བུ་ཏཾ་དབང་གཉིས་སྦྱོར་བ། །
ཨ་ལོ་ཀཾ་ཡོད་པ་ཡི་མི། ། ཤ་རི་ཁ་གཾ་སྐལ་ཡོད་ཤེས། ། ཙ་ཀྲ་ཀཾ་ནི་སྐལ་མེད་བརྗོད། ། ཏུ་གྲཾ་རཾ་ཁུ་ཚུར་དུ་ཤེས། ། མེ་ག་མ་ཏྲཾ་གཅིག་ཏུ་བརྗོད། ། ཙན་དྲ་མ་ནི་ཁྲག་ཏུ་བཤད། ། ག་ནཾ་བཤང་བར་ཡོངས་སུ་གྲགས། ། གྲ་ན་ཤ་ཆེན་དུ་ནི་བཤད། ། ནི་ཙཾ་ད་རུ་ད་རུ་བརྗོད། ། བྷ་ཧ་ན་ནི་ཆུ་རུ་བཤད། །
བཀྵཾ་ཡན་ལག་རབ་ཏུ་བཤད། ། ཤུ་བཾ་བཟང་པོ་ཞེས་སུ་བཤད། ། ཧོ་ནི་ཚིམ་བ་ཞེས་སུ་གྲགས། ། མ་ག་རྟོགས་བ་རུ་ནི་བཤད། ། གྲ་ཏིམ་ལམ་དུ་བཤད་པ་དང་། ། བྷྱོ་མ་ག་ཏ་ཕ་རོལ་དཔུང་། ། ཀ་ཡ་ནི་ནི་གྱིས་ཤིག་བརྗོད། ། ན་ག་རི་ནི་བདག་ལུས་བརྗོད། ། བ་དམ་ཀམ་ནི་ཉོན་ཅིག་བརྗོད། ། ཅེས་པ་ལ་སོགས་པ་རྒྱས་པར་གསང་བའི་ཚིག་བཤད་པའི་ལེའུར་བལྟའོ། །
དཔལ་བདེ་མཆོག་ལས་ཀྱང་ལུས་ཀྱི་བརྡ་ཡན་ལག་རེ་རེ་བ་དང་འདུས་པའི་བརྡ་བཤད་དེ། གང་ཞིག་ལག་གཡོན་སྟོན་པ་ནི། ། གསོང་པོར་སྨྲ་བ་སྟོན་པ་ཡིན། ། གང་ཞིག་སྲིན་ལག་སྟོན་པ་ནི། ། གསོང་པོར་སྨྲ་བ་ལན་གྱུར་ཡིན། ། གང་ཞིག་ལྟོ་བ་སྡེབས་པ་ནི། ། བདག་ནི་བཀྲེས་པར་སྟོན་པ་ཡིན། ། གང་ཞིག་འཕྲེལ་བ་སྟོན་པ་ནི། ། ནམ་མཁའ་ལས་ནི་འོངས་ཞེས་པའོ། ། གང་ཞིག་ཁར་ནི་སོར་མོ་འཇུག །
ཟོས་ཟིན་ཞེས་ནི་སྨྲ་བ་ཡིན། ། གང་ཞིག་ལྕེ་ནི་བསྐྱོད་པ་དག ། ཟའོ་ཞེས་ནི་སྨྲ་བ་ཡིན། ། གང་ཞིག་པུས་མོ་ལ་རེག་པ། ། ངལ་སོ་ཞས་ནི་སྟོན་པ་ཡིན། ། གང་ཞིག་སོར་མོས་ལྕེ་ལ་རེག ། ངལ་སོས་ཞེས་ནི་བརྗོད་པ་ཡིན། ། ཞེས་པ་ལ་སོགས་རྒྱས་པར་གསུངས་པ་དང་། ཡང་དེ་ཉིད་ལས། ངག་གི་བརྡའི་ཡི་གེ་རེ་རེ་བ་དང་འདུས་པ་སྟོན་ཏེ།
རེ་རེ་བ་ནི་ཞེས་བྱ་སྐྱེས་བུར་བཤད། ། ཌི་ཞེས་བྱ་བ་བུད་མེད་ཡིན། ། ཞེས་པ་ལ་སོགས་པ་དང་། འདུས་བའི་བརྡ་ནི། བོ་ཏང་གི་ཞེས་བྱ་བ་ནི་གསོང་བོར་སྨྲ་བའོ། ། བྲ་ཏི་བོ་ཏམ་གི་ཞེས་བྱ་བ་ནི་དེའི་ལན་ནོ་ཞེས་པ་ལ་སོགས་པ་བཤད་དོ། ། དེ་ཉིད་ལས། ཕྱག་རྒྱ་དང་ཕྱག་རྒྱའི་ལན་བཤད་དེ། ཐུང་ཞིང་བྱིན་པ་སྦོམ་བ་དང་། ། རྟག་ཏུ་གོས་སེར་ལ་དགའ་ཞིང་། །
ཕྲག་པ་དག་ནས་གོས་ཀྱང་འཕྱང་། ། དེ་འདྲའི་བུད་མེད་མཐོང་ན་ནི། ། རྡོ་རྗེའི་ཕྱག་རྒྱ་བསྟེན་བྱ་ཞིང་། ། འབད་པ་ཡིས་ནི་གཉིས་པ་ཡར། ། དུང་གི་ཕྱག་རྒྱ་བསྟན་བར་བྱ། ། གཡོན་པ་ཡོངས་སུ་བཟློག་པ་ནི། ། ཕྱག་རྒྱའི་ལན་ནི་ཡིན་པར་བཤད། ། ཅེས་པ་ལ་སོགས་པ་གསུངས་པ་དང་། ཀྱེ་རྡོ་རྗེ་ལས་ཀྱང་ལུས་བརྡ་སྟོན་ཏེ། ། གང་ཞིག་སོར་མོ་གཅིག་སྟོན་པ། །
ལེགས་པར་འོངས་སམ་ཞེས་བརྗོད་པ། ། གཉིས་ཀྱིས་བདེ་བར་འོངས་པ་ཡིན། ། གཡོན་པའི་མཐེ་བོང་བཙིར་བ་ནི། ། བདེ་བའི་ཕ་རྒྱར་ཤེས་པར་བྱ། ། གང་གིས་སྲིན་ལག་སྟོན་པ་ནི། ། དེ་ལ་མཐེའུ་ཆུང་བསྟན་པར་བྱ། ། གང་ཞིག་གུང་མོ་སྟོན་པ་ནི། ། དེ་ལ་འཛུབ་མོ་བསྟན་པར་བྱ། ། ཞེས་པ་ལ་སོགས་པ་བྱ་བ་དང་། དཔལ་མཁའ་འགྲོ་ཆེན་པོ་ལས་ཀྱང་ལུས་བརྡའི་ཕྱག་རྒྱ་དང་ཕྱག་རྒྱའི་ལན་བཤད་དེ།
གང་ཞིག་སྤྱི་གཙུག་ཕྲེང་རེག་པ། ། དེ་ལ་མགོ་བོ་བསྟན་པར་བྱ། ། གང་ཞིག་དཔྲལ་བ་སྟན་བྱེད་པ། ། དེ་ལ་ཁུར་ཚོས་བསྟན་པར་བྱ། ། གང་ཞིག་སོ་ནི་སྟོན་བྱེད་པ། ། དེ་ལ་ལྕེ་ནི་བསྟན་བར་བྱ། ། གང་ཞིག་ལྕེ་ལ་རིག་བྱེད་པ། ། དེ་ལ་ཨོས་ཀོ་བསྟན་པར་བྱ། ། གང་ཞིག་ལྟོ་བ་སྟོན་བྱེད་པ། ། དེ་ལ་ལྟེ་བ་བསྟན་པར་བྱ། །
གང་ཞིག་རྐུབ་ཚོས་སྟོན་བྱེད་པ། ། དེ་ལ་ས་ནི་བསྟན་པར་བྱ། ། གང་ཞིག་སྐྱེ་གནས་སྟོན་བྱེད་པ། ། དེ་ལ་ལིང་ག་བསྟན་པར་བྱ། ། ཞེས་པ་ལ་སོགས་པ་རྒྱས་པར་གསུངས་པ་དང་། ངག་བརྡ་ཡང་དེ་ཉིད་ལས། ། པྲོ་ཏང་གི་ཕྱག་བཙལ་བའོ། ། བྲ་ཏི་པོ་ཏང་གི་ནི་ཕྱག་གི་ལན་ནོ། ། ག་མུ་ན་འགྲོ་བའོ། ། ལུཾ་པ་ནི་འོང་ཞེས་པའོ། །
ནི་ག་རཾ་ནི་བྱིན་ཅིག་པའོ། ། ཙ་ཏུ་ཀྱི་མ་ནི་ལོང་ཤིག་པའོ། ། ཞེས་པ་ལ་སོགས་པའོ། ། གླུ་དང་གླུའི་ལན་ནི། དཔལ་རྡོ་རྗེ་གདན་བཞི་ནས་འཁོར་ཉན་ཐོས་དང་རྟ་ཐལ་དང་བློ་གསལ་གཡས་སྙན་དང་དྲུག་ལྡན་བཤད་པ་ནི། ། ཏེ་ན་ཧཱུྃ་ཞེས་པའོ། ། ལན་ནི། ཏེན་སྟེ་ཏེ་ཧཱུྃ་ཞེས་པའོ། ། རྒྱས་པར་ནི་དཔལ་ཕྱག་རྒྱ་ཆེན་པོ་ཐིག་ལེ་དང་སམ་བུ་ཊིར་ཡང་བལྟ་བར་བྱའོ། ། དེ་ལྟར་བྱས་པས་གཉིས་མེད་བདེ་ཆེན་ལྷན་ཅིག་སྐྱེས་པའི་ཡེ་ཤེས་རང་ཤུགས་སུ་རྟེན་ཅིང་འབྲེལ་བར་འབྱུང་བའི་ཆོས་ཉིད་ཀྱིས་འཆར་ཏེ། །
དཔལ་རྡོ་རྗེ་མཁའ་འགྲོ་ལས། དེ་ཉིད་མེད་སེམས་རྣལ་འབྱོར་པ། ། ལྷ་ལ་དམིགས་པར་བྱེད་པ་དག ། ཀུན་ཏུ་གཟུགས་བརྙེན་ཉིད་ཀྱི་ནི། ། ལུས་སོགས་རྣལ་འབྱོར་སྐྱེས་བ་ཡིན། ། ཞེས་པ་དང་། སྒྱུ་མ་བདེ་མཆོག་ལས་ཀྱང་། གཟུགས་བརྙན་ལ་སོགས་པ་ལ་ནི། ། རྣལ་འབྱོར་འབྱུང་བར་མི་འགྱུར་ཞིང་། ། བྱང་ཆུབ་སེམས་ལ་རབ་བརྩོན་ན། །
དེ་ནས་རྣལ་འབྱོར་ལྟར་འགྱུར་རོ། ། ཞེས་པས་སོ། ། ཞར་ལ་ཚོགས་ཀྱི་དཀྱིལ་འཁོར་དེར་སེམས་ཅན་སྨིན་ཅིང་གྲོལ་བར་བྱེད་པའི་ལས་བསྒྲུབ་པ་ནི། ། འདུལ་བའི་དུས་ལ་བབ་པ་དང་ཚོགས་ཀྱི་དཀྱིལ་འཁོར་དེ་ཉིད་རྣམ་པ་གཞན་དང་གཞན་དུ་བསྒྱུར་ནས་འགྲོ་བའི་དོན་བྱེད་སྟེ། དཔེར་ན་ཆད་པར་སྨྲ་བའི་སེམས་ཅན་རྣམས་ལ་རྣམ་པར་སྣང་མཛད་ཀྱི་གཟུགས་ཀྱིས། སྟོང་པ་མ་ཡིན་མི་སྟོང་མིན་ཞེས་པའི་མཐའ་ཐམས་ཅད་དང་བྲལ་བའི་ཆོས་བསྟན་པས་ཆད་པའི་མཐར་ལྟུང་པ་ལས་ཟློག་པར་བྱེད་པ་དང་། གདུག་ཅིང་གདུལ་དཀའ་བ་རྣམས་ལ་དཔལ་ཧེ་རུ་ཀར་སྤྲུལ་ནས་འདུལ་བ་ལ་སོགས་པ་ཡིན་ནོ། ། དེ་ཡང་སྤྱོད་བསྡུས་ལས། མཆོག་སྒྲུབ་པའི་རྣལ་འབྱོར་པས་གཞན་དོན་བྱ་བའི་ཕྱིར་ཚོགས་ཀྱི་དཀྱིལ་འཁོར་དེ་ཉིད་རྗེས་སུ་གཟུང་བ་དང་ཚར་གཅོད་པས་སེམས་ཅན་རྣམས་སྨིན་པར་བྱེད་དོ། ། གདུལ་བྱ་སྟོང་པ་ཉིད་ཀྱི་ལྟ་བ་ཅན་དག་ལ་བཅོམ་ལྡན་འདས་དཔལ་བདེ་བ་ཆེན་པོ་དེ་ཉིད་རྣམ་པར་སྣང་མཛད་ཀྱི་གཟུགས་ཀྱིས་ཞི་བ་ཆེན་པོའི་ཏིང་ངེ་འཛིན་དང་།
སྟོང་པ་མ་ཡིན་མི་སྟོང་མིན་ཞེས་བྱ་བ་མི་གནས་པའི་མྱ་ངན་ལས་འདས་པའི་མཚན་ཉིད་ཅན་རབ་ཏུ་བསྟན་ནས་སྟོང་པ་ཉིད་ཀྱི་ལྟ་བ་ཚར་གཅོད་པར་མཛད་དོ། ། ཞེས་པ་ལ་སོགས་པ་གསུངས་སོ། ། ཅིའི་ཕྱིར་སྤྲོས་པ་དང་བཅས་ཞེ་ན། འདི་ལྟར་བྱ་བའི་སྤྲོས་པ་དང་། དུས་ཀྱི་སྤྲོས་པ་དང་། བསམ་པའི་སྤྲོས་པ་དང་ལྡན་པའི་ཕྱིར་ན་སྤྲོས་པ་དང་བཅས་པའི་སྤྱོད་པ་ཞེས་བྱའོ། ། དེ་ལ་བྱ་བ་སྤྲོས་པ་དང་བཅས་པ་ནི་བྱ་བ་ཡིན་པ་སྟེ། ལྷ་མོ་ཉི་ཤུ་དང་ལྷན་ཅིག་ཏུ་ཕྱག་དང་ཕྱག་གི་ལན་དང་། མཆོད་པ་དང་མཆོད་པའི་ལན་དང་། གར་དང་གར་གྱི་ལན་དང་།
གླུ་དང་གླུའི་ལན་ལ་སོགས་པའི་བྱ་བ་སྤྲོས་ནས་བྱེད་པའི་ཕྱིར་རོ། ། དུས་ཀྱི་སྤྲོས་པ་དང་བཅས་པ་ནི། ཟླ་བ་དྲུག་ཏུ་རྒྱུན་མ་ཆད་པར་བྱེད་པའི་ཕྱིར་ཏེ། དེ་ཡང་ལེའུ་བདུན་པ་ལས། ། ཆགས་ཅན་ཡེ་ཤེས་འདོད་པ་ཡིས། ། རྟག་ཏུ་འདོད་པའི་ཡོན་ཏན་བསྟེན། ། ཞེས་པས་སོ། ། བསམ་པའི་སྤྲོས་པ་ནི། དབང་པོ་ཚིམ་ཚིམ་དུ་བྱེད་པ་དང་ལྷ་མང་པོའི་རང་བཞིན་དུ་སྒོམ་པའོ། ། དེ་ལྟར་བསྐྱེད་བའི་རིམ་པའི་སྐབས་སུ་སྤྲོས་བཅས་ཀྱི་སྤྱོད་པ་ཉམས་སུ་ལེན་པའི་སྤྱོད་པ་བསྟན་ནས།
རྫོགས་པའི་རིམ་པའི་སྐབས་གཉིས་ཏེ། ཀུན་རྫོབ་སྒྱུ་མའི་སྐབས་སུ་བྱེད་པ་དང་། ཟུང་འཇུག་སློབ་བཞིན་པར་བྱེད་པའོ། ། དང་པོ་ནི་སྔ་མ་བཞིན་དུ་ལྔ་སྟེ། རྟེན་གྱི་གང་ཟག་ནི། རྒྱུ་མ་མཐར་ཕྱིན་པ་གཅིག་གིས་བྱའོ། ། དེ་ཡང་ལོངས་སྤྱོད་ཆེ་ཤེས་རབ་ཆུང་། ། ན་ཚོད་གཞོན་པ་གཅིག་གིས་བྱའོ། ། གཉིས་པ་ཚོགས་ཀྱི་དཀྱིལ་འཁོར་མངོན་པར་འདུ་བྱ་བའི་རིམ་པ་ལ་བཞི་སྟེ། སྔར་བསྐྱེད་རིམ་གྱི་སྐབས་སུ་བསྟན་པ་བཞིན།
འདིར་ཡང་སྟེ། ཚོགས་ཀྱི་ཁང་པ་སུམ་རིམ་གྱི་སྟེང་ཁང་ངམ། ཡང་ཁང་དུ་དཀྱིལ་འཁོར་ཆུ་རིས་སུ་ལྷ་བཟོ་མཁས་པས་བྲིས་པའི་སྟེང་དུ་སྣ་ཚོགས་པདྨ་རས་ཀྱིས་གཡོགས་པའི་སྟན་ལ་རྣལ་འབྱོར་ཕོ་མོ་ཉི་ཤུ་རྩ་གཅིག་ཆ་ལུགས་བསྒྱུར་བའི་རྣམ་པས་འདུག་གོ ། གསུམ་པ་རྣལ་འབྱོར་གྱི་རིམ་པ་མངོན་སུམ་དུ་བྱ་བ་ནི་བཙུན་མོ་ཅན་དང་རྒྱལ་བུ་སྤྲིན་གྱི་ཤུགས་ཅན་གཉིས་ཀྱིས་ལྷ་བསྐྱེད་པའི་ཆོ་ག་སྔ་མ་བླངས་ལ་བསྐྱེད་པའི་རིམ་པ་དང་མཐུན་པ་རྗེས་སུ་བསྟན་ཏེ་བསྐྱེད་པ་འམ། ཡང་ན་འདིར་རྫོགས་རིམ་ཡིན་པས་ཟུང་འཇུག་དང་མཐུན་པར་ཅི་རིགས་པར་བསྐྱེད་ཀྱང་འགལ་བ་མེད་དོ་གསུང་། འོ་ན་ཀུན་རྫོབ་པ་དང་ཟུང་འཇུག་ཁྱད་མེད་དོ་ཞེ་ན། ཆོ་གའི་རིམ་པ་འདྲ་མོད་ཀྱིས་ཀྱང་ཀུན་རྫོབ་ཀྱི་བདེན་པ་པས་ནི་དཀྱིལ་འཁོར་གྱི་ལྷ་ལ་སོགས་པའི་དངོས་པའི་མཚན་མར་འཛིན་པ་ཡོད་ལ། ཟུང་དུ་མཇུག་པས་ནི་དཀྱིལ་འཁོར་གྱི་ལྷ་ལ་སྣང་བ་རང་བཞིན་མེད་པར་རྟོགས་པས་ཁྱད་པར་དེ་ཡིན་ནོ། ། དེས་ན་དེ་གཉིས་ཀའི་རྣལ་འབྱོར་མངོན་དུ་བྱེད་པའི་རིམ་པ་འདྲ་གསུང་།

མངོན་ཤེས་ཅན་ནི་མི་འདྲ་སྟེ་མཉམ་བཞག་ཏུ་རྡོ་རྗེ་འཆང་གི་རྣམ་པ་རླུང་སེམས་ཀྱིས་བསྐྱེད་ལ་ལྷ་མོ་རྣམས་ཀྱང་རླུང་སེམས་གཉིས་ཀྱི་རྒྱུ་རྐྱེན་ཙམ་གྱིས་ལྷ་མོར་བསྐྱེད་ལ་སྒྱུ་མའི་དཔེ་བཅུ་གཉིས་མཚོན་པའི་རྡོ་རྗེ་སེམས་དཔའི་རྣམ་པར་སྒོམ་མཉམ་བཞེངས་ཀྱི་ཐུན་མཚམས་སུ་ལྷ་མོ་བཞིའི་གླུས་བསྐུལ་ནས། སྟོང་པའི་ངང་དུ་རྡོ་རྗེ་འཆང་དུ་བཞེངས་ལ་འདོད་ཡོན་ལྔ་ལྷར་བྱ། ལྷ་སེམས་ཀྱི་སྣང་བ་ཙམ་དུ་བྱས་ལ་ཡེ་ཤེས་ཀྱིས་ཡེ་ཤེས་ལ་རོལ་པའི་ཚུལ་དུ་ལོངས་སྤྱད། དེ་ནས་འདོད་ཆགས་གཙུག་ལག་བརྒྱད་ཀྱི་བདེ་བ་བསྐྱེད་ནས་གླུ་དང་གླུའི་ལན་ལ་སོགས་པའི་ལུས་གདམས་ངག་སྔ་མ་ལྟར་བྱ་གསུང་། བཙུན་མོ་ཅན་དང་རྒྱལ་བུ་སྤྲིན་གྱི་ཤུགས་ཅན་གཉིས་ནི་ཚོགས་ཀྱི་ཁང་པ་འདུས་བྱས་པའི་རྗེས་ལ་སྐད་ཅིག་ཙམ་གྱིས་རྡོ་རྗེའི་སའི་ཆ་བསྐྱེད་ལ། དེར་རིན་པོ་ཆེ་སྣ་བཞི་ལས་གྲུབ་པའི་རི་རབ་བསྐྱེད་པའི་སྟེང་དུ་སྔར་འདུས་བྱས་པའི་ཁང་པ་དེ་ཉིད་གཞལ་ཡས་ཁང་གྲུ་བཞི་པར་སྐད་ཅིག་ཙམ་གྱིས་བསྐྱེད་ལ། སྒྱུ་མ་ལྟ་བུའི་སྐུ་ཕྱག་རྒྱ་ཆེན་པོས་གནས་པར་བྱས་ལ། དེ་བསམ་གཏན་གཉིས་གང་ཡང་རུང་བས་བཤིག་སྟེ་འོད་གསལ་བ་ཆོས་ཀྱི་སྐུ་མངོན་དུ་བྱས་པ་ལས། རླུང་དང་རྣམ་པར་ཤེས་པ་ཙམ་གྱིས་ལོངས་སྤྱོད་རྫོགས་པའི་སྐུར་བསྐྱེད་ལ། དེ་རང་རང་གི་སྤྲུལ་བའི་སྐུར་བསྒྱུར་བ་དང་པོ་སྦྱོར་བའི་ཏིང་ངེ་འཛིན་ཏོ། ། ལེའུ་བདུན་པ་ལས།
བྷ་ག་ལ་ནི་ལིང་ག་བཞག ། སངས་རྒྱས་གཟུགས་ནི་བསྒོམ་པར་བྱ། ། བ་སྤུ་རྣམས་ཀྱི་བུ་ག་ནས། ། མཁས་པས་སངས་རྒྱས་སྤྲིན་རྣམས་སྤྲོ། ། ཞེས་གསུངས་པས་སོ། ། དེ་ནས་རང་རང་གི་ཕྱག་རྒྱ་སྙོམས་པར་ཞུགས་པའི་བྱང་ཆུབ་ཀྱི་སེམས་ཀྱི་བདེ་བ་ཙམ་ལས་ལྷ་མོ་ཉི་ཤུ་ཐམ་པ་སྐད་ཅིག་ཙམ་གྱིས་བསྐྱེད་ནས་སྤྲོས་པ་དང་བསྡུ་བའི་རིམ་གྱིས་ཚོགས་རྣམས་ལ་བསྟིམ་ལ། ལྷ་དེ་དག་ཐམས་ཅད་ཀྱང་བདག་གི་ཕུང་པོ་དང་ཁམས་དང་སྐྱེ་མཆེད་ལ་སོགས་པའི་རང་བཞིན་དུ་ཤེས་བར་བྱ་བ་ནི་དཀྱིལ་འཁོར་རྒྱལ་མཆོག་སྟེ། དེ་ཡང་ལེའུ་བདུན་པ་ལས། དབང་བོ་གཉིས་ནི་མཉམ་སྦྱར་ཏེ། ། མཁས་པས་རང་གི་ཁུ་བ་དག །
རྣལ་འབྱོར་པས་ནི་རྟག་ཏུ་དབྱུང་། ། དཀྱིལ་འཁོར་དཀྱིལ་འཁོར་ཚུལ་དུ་བྱ། ། ཞེས་པ་དང་། ལེའུ་བརྒྱད་པ་ལས། ན་ཆུང་གཞོན་ནུ་མིག་ཡངས་མ། ། གཟུགས་བཟང་གཞོན་པས་བརྒྱན་པ་ནི། ། ལོ་གྲངས་ཉི་ཤུ་ལྔ་ལོན་རྙེད། ། བྱོལ་སོང་ལས་ཀྱང་རབ་ཏུ་བརྟག ། ཅེས་པས་སོ། ། དེ་ཉིད་གཙོ་བོ་བདག་ཉིད་དོན། །
དམ་པའི་བདེན་བར་འཇུག་པ་དང་། ། ལྷ་མོའི་དབྱངས་ཀྱིས་བསྐུལ་བ་དང་། ། དེའི་ངོར་མཛད་ནས་བཞེངས་པ་དང་། ། དེ་ལ་མི་བསྐྱོད་པ་ནི་ཡེ་ཤེས་ཆེ། ། ཞེས་བྱ་བ་ལ་སོགས་པ་རིགས་ལྔ་ཡེ་ཤེས་ལྔའི་སྒོ་ནས་བསྟོད་པ་བྱས་པའི་བར་དུ་ནི་ལས་རྒྱལ་མཆོག་གོ ། མཉམ་བཞག་ལ་དེ་ལྟར་ཡེ་ཤེས་རང་སྣང་གི་ཏིང་ངེ་འཛིན་གསུམ་བསྒོམས་ནས། རྗེས་ཐོབ་མཉམ་པ་ལས་བཞེངས་པའི་དུས་སུ་ཚོགས་ཀྱི་དཀྱིལ་འཁོར་མཆོད་པའི་རིམ་པ་ནི། འདོད་པའི་ཡོན་ཏན་ལྔ་དང་པོ་ལྷ་ཙམ། ལྷ་སེམས་སྣང་ཙམ། སེམས་རང་བཞིན་མེད་པར་སྒོམ་པ་ལོངས་སྤྱོད་པ་ཙམ་སྟེ་གཞན་ཐམས་ཅད་སྔར་སྤྲོས་བཅས་བསྟན་པའི་སྐབས་སུབ་ཤད་པ་བཞིན་དུ་ཤེས་པར་བྱའོ། །
ལེའུ་བདུན་པ་ལས། གཟུགས་ལ་རྣམ་གསུམ་ཤེས་བྱ་སྟེ། ། ལ་སོགས་པའི་མཐར་ཐུག་ཏུ་བཤད་པ་བཞིན་ནོ། ། ལྔ་པ་ངེས་ཚིག་ནི་སྔར་དང་འདྲ་འོ། ། དེ་ལྟར་སྒྱུ་མའི་སྐབས་སུ་སྤྲོས་བཅས་ཀྱི་ཆོས་བསྟན་ནས། ད་ནི་ཟུང་འཇུག་སློབ་བཞིན་པའི་སྐབས་བྱེད་བའི་ཆོ་ག་ལ། ། དང་པོ་རྟེན་གྱི་གང་ཟག་ནི་འོད་གསལ་མཐར་ཕྱིན་ནས་ཟུང་འཇུག་མཐོང་བའོ། ། དེ་ཡང་ན་སོ་གཞོན་ལོངས་སྤྱོད་ཆེ་བའོ། ། གཉིས་པ་དེས་ཚོགས་ཀྱི་དཀྱིལ་འཁོར་དུ་བྱ་བའི་རིམ་པ་ནི། ལྔར་བསྐྱེད་རིམ་གྱི་སྐབས་སུ་བྱ་བ་དང་མཐུན་ནོ། །
གསུམ་པ་རྣལ་འབྱོར་གྱི་རིམ་པ་ནི། བཙུན་མོ་ཅན་དང་རྒྱལ་བུ་སྤྲིན་གྱི་ཤུགས་ཅན་ནི་ཀུན་རྫོབ་ཀྱི་སྐབས་སུ་བསྟན་མ་ཐག་པ་དང་མཐུན་གསུང་། ནག་པོ་ཞབས་ནི་སྒྱུ་མའི་སྐབས་སུ་བྱེད་པ་མེད་གསུང་། མངོན་ཤེས་ཅན་ནི་ཡོད་ཀྱང་ཆོ་གའི་རིམ་པ་མི་འདྲ་སྟེ། ཇི་ལྟར་མི་འདྲ་ན། སྒྱུ་མའི་སྐབས་སུ་ནི་མཉམ་བཞག་ཏུ་སྒྱུ་མའི་སྐུ་བསྒོམས་ལ། མཉམ་བཞེངས་སུ་ཞེན་པ་དང་བཅས་པའི་རླུང་སེམས་གཉིས་ཀྱི་སྣང་བ་ལས་རྣལ་འབྱོར་པ་ཕོ་མོ་ལྷར་སྐད་ཅིག་གིས་བསྒྱུར་ནས་སྤྱོད་པ་བྱེད་ལ། ཟུང་འཇུག་ཏུ་ནི་མཉམ་བཞག་ཏུ་གཉིས་མེད་ཡེ་ཤེས་སྒོམ། ལྷུན་གྲུབ་ཀྱི་རྡོ་རྗེ་བཟླས་པ་བྱས་ནས་རྗེས་ཐོབ་ཏུ་ཞེན་པ་མེད་པའི་རང་སྣང་ཙམ་ལས་རླུང་སེམས་དག་པའི་རྣམ་འཕྲུལ་ཙམ་ལས་ཟུང་འཇུག་ཡེ་ཤེས་རང་སྣང་གི་དཀྱིལ་འཁོར་སྤྲུལ་ནས་ལྷ་མོ་རྣམས་དང་སྤྱོད་པ་བྱེད་གསུངས། དེ་གང་ལྟར་བྱེད་ཀྱང་ནག་པོ་ཞབས་དང་།
མངོན་ཤེས་ཅན་ཟུང་འཇུག་སློབ་བཞིན་པར་སྤྲོས་བཅས་བྱེད་པའི་ཆོ་ག་ནི་འདྲ་སྟེ། ཚོགས་ཀྱི་ཁང་པ་སུམ་རིམ་དང་སྟེང་ཁང་དུ་དཀྱིལ་འཁོར་ཆུ་རིས་སུ་བྲིས་བ་ལ་སོགས་པ་སྔར་བསྟན་པ་དང་འདྲ་བའི་དབུས་སུ་ཟུང་འཇུག་གི་སྒྲུབ་པ་པོས་རྡོ་རྗེ་འཆང་གི་འབག་ཏུ་ཞུགས་ལ་ཕྱག་རྒྱ་མོ་ཉི་ཤུ་ཡང་སྔར་བཞིན་དུ་ལྷ་མོ་ཉི་ཤུའི་འབག་ཏུ་ཞུགས་ལ་སྟན་བཤམས་པ་ལ་དགོད་དོ། ། དེ་ནས་ཡེ་ཤེས་ཀྱི་རང་སྣང་ཙམ་ལས་དང་པོ་སྦྱོར་བ་སྤྲུལ་སྐུར་བསྒྱུར་ལ་རིག་མ་དང་སྙོམས་པར་ཞུགས། དབང་པོ་གཉིས་སྦྱོར་གྱི་བ་སྤུའི་བུ་ག་ནས་བདེ་སྟོང་གི་རྣམ་འཕྲུལ་ཡེ་ཤེས་ཀྱི་རླུང་གི་བཞོན་པ་དང་བཅས་པ་ཙམ་ལས་ཡེ་ཤེས་ཀྱི་འོད་ཟེར་གྱི་སྣང་བས་དཀྱིལ་འཁོར་རྒྱལ་མཆོག་སྤྲུལ་ལོ། ། ལྷ་མོ་རྣམས་ཀྱང་དེ་ལྟར་སྤྲུལ་ལ་བསྐྱེད་པར་བྱའོ། ། དེ་ལྟར་ཡེ་ཤེས་རང་སྣང་གི་དཀྱིལ་འཁོར་བསྒོམས་ནས། མཉམ་བཞག་གི་དུས་སུ་སྒོམ་པ་གཉིས་མེད་ཡེ་ཤེས་སུ་སྒོམ་སྟེ། ས་ར་ཧཱི་ཞལ་ནས་ཀྱང་། ས་དང་ཆུ་དང་མེ་དང་ནམ་མཁའ་རྣམས། ། ལྷན་ཅིག་སྐྱེས་བའི་རོ་ཉིད་ལས་ནི་གཞན་ཡོད་མིན། །
སྲིད་དང་མྱ་ངན་འདས་པ་གཉིས་སུ་མི་རྟོག་པ། ། འདི་ནི་ཆོས་ཀྱི་དབྱིངས་ཀྱི་གནས་ལུགས་ཡིན་པར་བཤད། ། གཉུག་མའི་ཤེས་པ་དེ་ཉིད་ཡིད་ལ་ཡིད་ཀྱིས་དྲིས། ། ཞེས་པ་དང་། རྩ་བའི་རྒྱུད་ལས་ཀྱང་། སྣ་ཡི་རྩེ་མོར་ཡུང་དཀར་བསམ། ། ཞེས་པའོ། ། མཉམ་བཞེངས་ཀྱི་ཐུན་མཚམས་སུ་ཡེ་ཤེས་ཀྱི་རྣམ་འཕྲུལ་ཙམ་གྱི་ལྷ་མོའི་གླུས་བསྐུལ་ལ། ཆུ་དང་བ་ལས་ཉ་ལྡང་བ་ལྟར་རྡོ་རྗེ་འཆང་གི་སྐུར་བཞེངས་ནས་འདོད་ཡོན་ལྔ་པོ་ལྷ་ཙམ། དེ་ནས་དེ་རང་རིག་ཙམ་སྟེ།
དེ་སྟོང་པ་ཉིད་དུ་བྱས་ལ་མཆོད་གནས་སྟོང་པ་མཆོད་རྫས་སྟོང་བ་མཆོད་མཁན་སྟོང་པས་དབུལ་ཏེ། ཆོས་ཉིད་ལ་ཆོས་ཉིད་རོལ་པར་བྱ་བ་སྒོམ་མོ། ། དེ་ལྟར་བྱས་ན་ཡེ་ཤེས་ཀྱི་རྣམ་འཕྲུལ་ཙམ་ལ་གླུ་དང་གླུའི་ལན་ལ་སོགས་པ་སྔ་མ་ལྟར་བྱའོ། ། དེ་ལྟར་ན་བསྐྱེད་རིམ་གྱི་སྐབས་སུ་བྱ་བ་ནི་སྤྲོས་བཅས་ཁོ་ན། བསམ་པ་དང་རྟེན་སློབ་ཡང་སྤྲོས་བཅས་ཁོ་ན། སྒྱུ་མའི་སྐབས་སུ་བྱེད་ན་བྱ་བ་སྤྲོས་བཅས་ཁོ་ན། འདོད་འཇུག་དང་རྟེན་སློབ་ཀྱང་སྤྲོས་བཅས་ཁོ་ན། དུས་ཀྱི་ཡོ་བྱད་དང་སྦྱར་ནས་སྤྲོས་མེད་དུ་བྱེད་ཀྱང་སྲིད་དེ། སྤྱོད་བསྡུས་ལས། ཡང་ན་རྣལ་འབྱོར་པ་ཡོ་བྱད་ཆུང་བ་རྣམས་གྱིས་བཤད་མ་ཐག་པའི་རིམ་པས་རོལ་བའི་སྤྲོས་པ་རྒྱ་ཆེ་བ་རྟག་ཏུ་ཕུན་སུམ་ཚོགས་པ་མི་ནུས་པ་དེས་ནི་སྤྲོས་པ་མེད་པ་འདི་ཉིད་དུ་བདེ་མཆོག་གི་སྤྱོད་བ་བཤད་པར་བྱ་སྟེ།
ཉིན་རེའམ་ཡང་ན་ཟླ་རེ་འམ། ། ཡང་ན་དེ་བཞིན་ལོ་རེ་ནི། ། ཇི་ལྟར་བྱིན་གྱིས་བརླབས་ནས་ནི། ། སངས་རྒྱས་བདེ་མཆོག་གར་བྱའོ། ། ཞེས་པས་སོ། ། ཟུང་འཇུག་ཏུ་བྱེད་ཀྱང་དེ་བཞིན་ནོ། ། ཟུང་འཇུག་ཏུ་རྟེན་སློབ་ཀྱི་བསླབ་བྱའི་སྒོ་ནས་ཤིན་ཏུ་སྤྲོས་མེད་དོ། ། དེ་ལྟར་རིག་པ་བརྟུལ་ཞུགས་ཀྱི་སྤྱོད་པ་སྤྲོས་བཅས་ཀྱི་ཆོ་ག་བཤད་ནས། དེ་ནས་སྤྲོས་མེད་ཀྱི་ཆོ་ག་ནི་སྔ་མ་ལྟར་གནས་སྐབས་གསུམ་དུ་བྱེད་པ་ལས་བསྐྱེད་རིམ་གྱི་གནས་སྐབས་སུ་བྱེད་པ་ནི། སྤྲོས་མེད་ཀྱི་སྤྲོས་བཅས་དང་།
སྤྲོས་མེད་དང་། ཤིན་ཏུ་སྤྲོས་མེད་དོ། ། དང་པོའི་ཆོ་ག་ནི་རྟེན་གྱི་གང་ཟག་ནི་ལོངས་སྤྱོད་དང་ཤེས་རབ་དང་ན་ཚོད་འབྲིང་དུ་གྱུར་པའི་རྣལ་འབྱོར་པའོ། ། གཉིས་པ་ཚོགས་ཀྱི་དཀྱིལ་འཁོར་མངོན་པར་འདུ་བྱ་བའི་རིམ་པ་ནི་བཞི་ལས། གནས་དང་ཁང་པ་མངོན་པར་འདུ་བྱ་བ་དང་། མཆོད་པའི་ཡོ་བྱད་དང་། བསག་པའི་རིམ་པ་གསུམ་ནི་གོང་གི་སྤྲོས་བཅས་ཀྱི་སྐབས་དང་འདྲའོ། ། རྣལ་འབྱོར་ཕོ་མོ་ཆ་ལུགས་བསྒྱུར་ཞིང་མངོན་པར་འདུ་བྱ་བའི་རིམ་པ་ནི་རྟེན་གྱི་གང་ཟག་འབྲིང་པོ་དེ་ལ་ཡང་ཆེ་འབྲིང་གསུམ་དུ་ཕྱེ་ལ། ཆེ་འབྲིང་གི་ཆེན་པོས་བྱེད་པ་ཡིན་ལ། ལེའུ་དང་པོ་མི་བསྐྱེད་པས་བསྡུས་པའི་དཀྱིལ་འཁོར་ལྟར་རྣལ་འབྱོར་ཕོ་མོ་སུམ་ཅུ་རྩ་གཉིས་ཆ་ལུགས་བསྒྱུར་རོ། །
དེ་ལ་བསྡུས་པའི་དཀྱིལ་འཁོར་གྱི་རྣལ་འབྱོར་ཕོ་མོ་འདུ་བྱ་བའི་རིམ་པ་ནི། ཁང་པ་གསུམ་རིམ་ལྟར་བྱས་པའི་སྟེང་ཁང་དུ་དཀྱིལ་འཁོར་ཆུ་རིས་སུ་བྲིས་ཤིང་མཆོད་པའི་ཡོ་བྱད་བཀོད་ནས་བརྒྱན་པའི་རྗེས་ལ་གདན་སྣ་ཚོགས་པདྨ་རས་ཀྱིས་གཡོགས་པ་སུམ་ཅུ་རྩ་གཉིས་བཀོད་པའི་སྟེང་དུ་རྣལ་འབྱོར་ཕོ་མོ་སྡོམ་པ་སུམ་ཅུ་རྩ་གཉིས་ལྷ་མོ་ནི་དགུའི་རྣམ་པར་ཆ་ལུགས་བསྒྱུར་ཏེ། ལེའུ་དྲུག་པ་ལས། ། སྐུ་གསུང་ཐུགས་ཀྱི་རྡོ་རྗེ་རྣམས། ། ལུས་དང་ངག་སེམས་བསྒོམ་པ་ནི། རང་ཚུལ་ཉིད་ཀྱིས་དེ་བྱས་ན། ། མྱུར་དུ་དངོས་གྲུབ་ཐོབ་པར་འགྱུར། ། ཞེས་པ་དང་། ཐོར་ཚུགས་དབུ་རྒྱན་ཅན་གྱི་གཟུགས། ། ཆེན་པོ་ཁ་དོག་དཀར་པོ་འདྲ། །
ཞེས་པ་ལ་སོགས་པ་གསུངས་སོ། ། གསུམ་པ་རྣལ་འབྱོར་རིམ་པ་ནི། བསྲུང་བའི་འཁོར་ལོ་སྔོན་དུ་སོང་བས་དང་པོ་སྦྱོར་བ་རྫོགས་པའི་རྗེས་ལ་ཕྱག་རྒྱ་དང་སྙོམས་པར་ཞུགས་པའི་ཀུན་རྫོབ་བྱང་ཆུབ་སེམས་ལས་ཆོ་ག་རྣམ་པ་གསུམ་གྱིས་དཀྱིལ་འཁོར་བའི་ལྷ་སུམ་ཅུ་རྩ་གཉིས་བསྐྱེད་ནས་སྤྲོ་བ་དང་བསྡུ་བའི་རིམ་གྱིས་ཚོགས་ཀྱི་རྣལ་འབྱོར་ཕོ་མོ་རྣམས་ལ་བསྟིམ་པ་དང་། རང་རང་གི་གནས་སུ་དགོད་དོ། ། དེ་ནས་གཙོ་བོ་བདག་ཉིད་དོན་དམ་པར་འཇུག་པ་ནས་བརྩམས་ཏེ་རིགས་ལྔ་ཡེ་ཤེས་ལྔའི་བསྟོད་པའི་བར་གྱིས་ལས་རྒྱལ་མཆོག་སྔར་དང་འདྲ་སྟེ། ཏིང་ངེ་འཛིན་གསུམ་མཉམ་བཞག་གི་དུས་འདིར་ཡང་བསྒོམ་པར་བྱའོ། ། བཞི་པ་མཉམ་བཞེངས་གླུ་བསླང་བས་ལངས་ནས་ཚོགས་ཀྱི་དཀྱིལ་འཁོར་མཆོད་པའི་རིམ་པ་ནི་རྣམ་པ་གསུམ་སྟེ། ཕྱིའི་མཆོད་པ་དང་། ནང་གི་མཆོད་པ་དང་། གསང་བའི་མཆོད་པའོ། །
ཕྱིའི་དྲི་སྔོན་དུ་འགྲོ་བའི་མེ་ཏོག་ལ་སོགས་པས་མཆོད་པ་སྟེ་སྤྱོད་བསྡུས་ལས་བཤད་དོ། ། ནང་གི་མཆོད་པ་ནི་བསྐྱེད་རིམ་བདག་གཉིད་ཀྱི་དབང་པོ་ཚིམ་པར་བྱ་བའི་ཆེད་དུ་འདོད་པའི་ཡོན་ཏན་ལྔ་པོ་སྔར་ལྟར་བསྒོམས་ནས་ཅི་བདེར་སྤྱོད་པ་སྟེ། སྤྱོད་བསྡུས་ལས། ། ཡང་དག་པའི་མཐའ་ལས་བཞེངས་ནས་དེ་བཞིན་གཤེགས་པ་ལྔའི་ངོ་བོ་ཉིད་དུ་འདོད་པའི་ཡོན་ཏན་ལྔ་རྣམས་མྱོང་བར་མཛད་དོ། ། དེ་ལྟར་ཡིད་ཞུམ་པར་མི་འགྱུར་བར་དེ་ལྟར་དེ་བཞིན་གཤེགས་པ་ཐམས་ཅད་ཀྱི་ཨ་ར་ལི་རྫོགས་པར་བྱེད་དེ། དེ་ལ་རང་གཞན་གཟུགས་སྣ་ཚོགས་པ་ལོངས་སྤྱོད་པ་དང་གླུ་དང་པི་ཝང་ལ་སོགས་པ་སྒྲ་རབ་འབྲིང་གསུམ་ལ་ལོངས་སྤྱོད་པ་དང་། སྤོས་དང་མེ་ཏོག་ལ་སོགས་དྲི་རྣམ་པ་གསུམ་ལ་ལོངས་སྤྱོད་པ་དང་། ཁ་བ་དང་། ཚྭ་བ་དང་། སྐ་བ་དང་།
ཀྱུར་བ་ལ་སོགས་པ་ལན་ཚྭ་དང་རོ་རྣམ་པ་གསུམ་ལ་ལོངས་སྤྱོད་པ་དང་། རོ་ཁ་ཟས་ལྐོག་མ་སྙིང་ཁ་སྦྱངས་ནས་སྦྱིན་ཞེས་པ་དང་། གསང་བའི་མཆོད་པ་ནི་ལས་མཐར་རེག་བྱའི་ཡུལ་ལ་ལོངས་སྤྱོད་པས་ལྷན་ཅིག་སྐྱེས་པའི་བདེ་བ་མྱོང་བ་སྟེ། དེ་ཡང་དེ་ཉིད་ལས། ལོ་བཅུ་དྲུག་མ་སྐྱེ་གནས་མ་ཉམས་ཤིང་ནུ་མ་འཁྲང་ཞིང་རྒྱས་པའི་ན་ཆུང་ཇི་ལྟ་བའི་སྨེ་ཤ་ཅན་དེ་བཙོ་བླག་མཁན་དང་གར་མཁན་མ་དང་ཕྲེང་རྒྱུད་མ་དང་མདའ་མཁན་མའམ་བཟོ་བྱེད་པ་གཞན་ཡང་རུང་སྟེ། ཡན་ལག་མི་དམན་པ་འམ་རྩ་ལག་ཏུ་གྱུར་པའི་བུད་མེད་གཞན་ལ་ཡང་བགྲོད་དེ། དེ་ཡང་ཀ་ར་ན་བྷན་དྷིའི་སྦྱོར་བ་སྔོན་དུ་འགྲོ་བས་ལས་ལ་གནས་པར་བྱས་པས་འདོད་ཆགས་དང་འདོད་ཆགས་དང་བྲལ་བ་དང་འདོད་ཆགས་པར་མའི་རིམ་གྱིས་རྣམ་པར་དག་པའི་གནས་ལྷན་ཅིག་སྐྱེས་པ་མངོན་དུ་བྱའོ། ། ཡབ་ཡུམ་གྱི་བྱང་སེམས་ལྕེའི་ཐུར་མས་བླངས་ལ་དམ་ཚིག་ཏུ་ལོངས་སྤྱད་དོ། ། དེ་བཞིན་དུ་ཕྱག་རྒྱ་མི་བཅིང་དཀྱིལ་འཁོར་མི་བྲི་ཐབ་ཁུང་མི་བྱ་མཆོད་རྟེན་མི་བྱ། གླེགས་བམ་མི་ཀློག་རས་བྲིས་ལ་སོགས་པ་ལ་ཕྱག་མི་བྱ།
ཉན་ཐོས་དང་རང་སངས་རྒྱས་ལ་སྐྱབས་སུ་མི་འགྲོ། ཚེས་དང་གཟའ་སྐར་ལ་མི་ལྟོས་ཏེ། འདི་ཐམས་ཅད་ནང་གི་ཏིང་ངེ་འཛིན་གྱིས་རྫོགས་པར་བྱའོ། ། ཞེས་སོ། ། ལྔ་པ་ངེས་ཚིག་ནི། བྱ་བའི་སྤྲོས་པ་གླུ་དང་གླུའི་ལན་ལ་སོགས་པའི་བྱ་བ་མང་བའི་སྤྲོས་པ་མེད་དུས་རེས་འགའ་སྤྱོད་པས་རིང་བའི་སྤྲོས་པ་མེད་པས་སོ། ། དེ་ཡང་དེ་ལ་སྤྲོས་པ་མེད་པ་གང་ཞེན། རྟག་ཏུ་ཁྱབ་པ་ལས་དགོས་པའི་དབང་གིས་འགའ་ཞིག་ཏུ་རོལ་པ་དེ་ནི་སྤྲོས་པ་མེད་པའོ། ། ཞེས་སོ། ། དེ་ནས་དབྱེ་བ་ནི། །
སྤྲོས་མེད་འདོད་འཇུག་དེ་དང་འདྲ། རྟེན་སློབ་ནི་སྤྲོས་བཅས་ཁོ་ན། དུས་ནི་ཡོ་བྱད་དང་སྦྱར་ནས་སྤྲོས་བཅས་སུ་བྱེད་ཀྱང་སྲིད་སྤྲོས་མེད་དུ་བྱེད་ཀྱང་སྲིད་གསུང་། དེ་ལྟར་བསྐྱེད་རིམ་གྱི་སྐབས་སུ་སྤྲོས་མེད་ཀྱི་སྤྲོས་བཅས་བཤད་ནས། སྒྱུར་མའི་སྐབས་སུ་བྱེད་པ་ནི། རྟེན་གྱི་གང་ཟག་ཀུན་རྫོབ་མཐར་ཕྱིན་པའོ། ། ཚོགས་ཀྱི་དཀྱིལ་འཁོར་འདུ་བྱ་བའི་རིམ་པ་དང་། ཚོགས་ཀྱི་མཆོད་པ་རྒྱས་པ་དང་། ངེས་ཚིག་དང་བཞི་སྔར་དང་འདྲ། རྣལ་འབྱོར་གྱི་རིམ་པ་ཅུང་ཟད་མི་འདྲ་སྟེ་ཚོགས་ཁང་གི་ནང་དུ་ཏིང་ངེ་འཛིན་ནི་གོང་གི་སྤྲོས་བཅས་ཀྱི་སྐབས་སུ་བསྟན་པ་བཞིན་ཏེ།
བཙུན་མོ་ཅན་དང་རྒྱལ་བུ་སྤྲིན་གྱི་ཤུགས་ཅན་ནི་བསྐྱེད་རིམ་དང་མཐུན་པར་ཏིང་ངེ་འཛིན་གསུམ་ཆོ་གའི་རིམ་པར་བསྒོམ་པའམ། ཡང་ན་ཟུང་འཇུག་ལྟར་རླུང་སེམས་ཀྱི་རྣམ་འཕྲུལ་ཙམ་གྱིས་ཆོ་གའི་རིམ་པ་ལ་མི་ལྟོས་པར་རྣལ་འབྱོར་པ་ཕོ་མོ་སོ་གཉིས་བསྐྱེད་གསུང་། མངོན་ཤེས་ཅན་ནི་མཉམ་བཞག་ཏུ་ལྷ་སོ་གཉིས་པོ་རླུང་སེམས་ཙམ་གྱིས་བསྐྱེད་ལ་རང་ཉིད་སྒྱུ་མའི་སྐུར་བསྒོམ། ། མཉམ་བཞེངས་གླུས་བསྐུལ་ནས་སྟོང་པའི་དང་དུ་བཞེངས་ལ་འདོད་ཡོན་ལྔ་པོ་སེམས་ཙམ་དུ་བྱས་ལ་སྤྱད་ལ་ཐ་མར་ལྷ་མོ་རྣམས་ཀྱི་རེག་བྱ་ལ་ལོངས་སྤྱོད་ལ་བདེ་སྟོང་དུ་རོ་མཉམ་པར་བྱའོ། ། དེ་ལྟར་སྒྱུ་མའི་དུས་སུ་སྤྲོས་མེད་ཀྱི་སྤྲོས་བཅས་བཤད་ནས། ཟུང་འཇུག་སློབ་བཞིན་པའི་གནས་སུ་བྱེད་པ་ནི། རྟེན་འོད་གསལ་མཐར་ཕྱིན་པ་གཅིག་གིས་ཚོགས་འདུ་བྱ་བ་དང་མཆོད་པ་རྒྱས་པ་དང་ངེས་ཚིག་སྔར་དང་འདྲ་བའི་ཁྱད་པར་ནི་ཚོགས་ཁང་གི་སྟེང་དུ་སྟན་ལ་ཟུང་འཇུག་གི་སྒྲུབ་པ་པོས་རྣལ་འབྱོར་ཕོ་མོ་སུམ་ཅུ་རྩ་གཉིས་ལྷ་སོ་གཉིས་ཀྱི་འབག་ཏུ་བཅུག་པ་དེ་ཡེ་ཤེས་ཀྱི་རང་སྣང་ཙམ་ལས་དང་པོ་སྦྱོར་བའི་ལོངས་སྐུ་སྤྲུལ་སྐུར་བསྒྱུར་ལ་ཕྱག་རྒྱ་དང་སྙོམས་འཇུག་བྱས་པའི་བ་སྤུའི་བུ་ག་ནས་བདེ་སྟོང་གི་རྣམ་འཕྲུལ་ཙམ་གྱིས་བཏོན་ལ་དཀྱིལ་འཁོར་རྒྱལ་མཆོག་སྤྲུལ་ལ་བསྐྱེད་དོ། ། དེས་མཉམ་བཞག་ཏུ་གཉིས་མེད་ཡེ་ཤེས་བསྒོམས་ལ་ལྷུན་གྲུབ་ཀྱི་བཟླས་པ་བྱ། མཉམ་བཞེངས་སུ་དག་པའི་རླུང་སེམས་གཉིས་ཡེ་ཤེས་ཀྱི་རླུང་གི་བཞོན་པ་དང་བཅས་པ་ལས་ལྷ་མོའི་གླུའི་སྣང་བ་བྱུང་བ་དེས་བསྐུལ་ནས་འདོད་ཡོན་ལྔ་པོ་ཐམས་ཅད་སྟོང་པར་བྱས་ལ་ལོངས་སྤྱད། མཐར་ལྷ་མོ་རྣམས་རེག་བྱ་ལ་སྔར་ལྟར་སྤྱད་པས་བདེ་བ་ཆེན་པོ་བསྐྱེད་པར་བྱའོ་ཞེས་མཆོག་གི་བླ་མ་མངོན་ཤེས་ཅན་དང་ནག་པོ་ཞབས་གསུང་ངོ་། །
དེ་ལྟར་སྤྲོས་མེད་ཀྱི་སྤྲོས་བཅས་ལྷ་མོ་དགུ་དང་སྤྱོད་པ་བྱེད་པ་གནས་སྐབས་གསུམ་དུ་བྱེད་པས་བསྟན་ཟིན། ད་ནི་སྤྲོས་མེད་ཀྱི་སྤྲོས་མེད་ལྷ་མོ་ལྔ་དང་། སྤྲོས་མེད་ཀྱི་ཤིན་ཏུ་སྤྲོས་མེད་ལྷ་མོ་གཅིག་ལ་སློབ་པ་གཉིས་ཀྱང་གནས་སྐབས་གསུམ་དུ་བྱེད་པ་ལ་ཆོས་ལྔ་ལྔར་ཕྱེ་ནས་བཤད་པ་སྔར་དང་འདྲའོ། ། གོང་དང་ཁྱད་པར་ཅུང་ཞིག་ཡོད་པ་ནི་ལྷ་མོ་མང་ཉུང་གིས་བྱེད་དོ། ། སྤྲོས་མེད་ཀྱི་སྤྲོས་མེད་ནི་གསང་སྔགས་ཀྱི་དེ་ཁོ་ན་ཉིད་ནི་ཕྱག་རྒྱ་བཞི་པའི་དཀྱིལ་འཁོར་ནི། སྟན་རྣམ་པ་ལྔའི་སྟེང་དུ་རྣལ་འབྱོར་པ་ཕོ་མོ་དྲུག་ཆ་ལུགས་བསྒྱུར་བའི་ཁྱད་པར་གྱིས་གནས་པ་སྟེ། ལེའུ་བཅོ་ལྔ་པ་ལས། ཡེ་ཤེས་སེམས་དཔའི་སྦྱོར་བ་ཡིས། ། གཟུགས་ནི་དབུས་སུ་བསྒོམ་པར་བྱ། ། སྔགས་ཤེས་པ་ཡིས་གནས་བཞི་རུ། །
བུད་མེད་རྟག་ཏུ་བཞག་པར་བྱ། ། ཞེས་པས་སོ། ། སྤྲོས་མེད་ཀྱི་ཤིན་ཏུ་སྤྲོས་མེད་ནི། ཕྱག་རྒྱ་གཅིག་དང་ལྷན་ཅིག་སྤྱོད་པ་བྱེད་པ་སྟེ། དེའི་རྣལ་འབྱོར་ཕོ་མོ་འདུ་བྱ་བ་ནི་ཚོགས་ཁང་སྟེང་མའི་དབུས་སུ་རྣལ་འབྱོར་ཕོ་མོ་གཉིས་ཞེ་སྡང་རྡོ་རྗེ་དང་། རེག་བྱ་རྡོ་རྗེའི་ཆ་ལུགས་སུ་བསྒྱུར་བ་སྟེ། ལེའུ་བཅོ་ལྔ་པ་ལས། བུ་མོ་ལོ་གྲངས་བཅུ་གཉིས་པ། སྨེ་ཤ་ཅན་ནི་བདག་ཉིད་ཆེ། ། དབེན་པའི་གནས་སུ་ཁྱད་པར་དུ། །
སྒྲུབ་པ་པོས་ནི་རྟག་ཏུ་བསྒྲུབ། ། ཅེས་པ་ནི་ཚོགས་འཁོར་འདུས་བྱ་བའི་ཁྱད་པར་རོ། ། གཞན་སྐབས་གསུམ་དུ་བྱེད་པའི་ཏིང་ངེ་འཛིན་ཁྱད་པར་དུ་མ་ཡོད་པ་ལ་སོགས་པ་ཐམས་ཅད་གོང་མ་དང་འདྲ་བར་རིག་པར་བྱའོ། ། དེ་ལྟར་སྤྲོས་མེད་ཀྱི་སྦྱོང་བ་རབ་འབྲིང་གསུམ་ལས་རྒྱས་པ་བསྡུས་པ་ཤིན་ཏུ་བསྡུས་པ་གསུམ་གྱི་ཆོ་ག་བཤད་ནས། ད་ནི་ཤིན་ཏུ་སྤྲོས་མེད་ལ་སློབ་པའི་ཆོ་ག་བཤད་དེ། དེ་ལ་ལྔ་ལས་དང་པོ་ཡེ་ཤེས་ཀྱི་ཕྱག་རྒྱ་མ་དང་སྙོམས་པར་འཇུག་པའི་ཕྱག་རྒྱ་བཤད་དེ། དེ་གནས་སྐབས་གསུམ་དུ་བྱེད་པ་ལས་དང་པོ་བསྐྱེད་རིམ་གྱི་སྐབས་སུ་བྱེད་པ་ནི་ལྔ་ལས། དང་པོ་ནི་རྟེན་གྱི་གང་ཟག་རྟོག་པའི་རྣལ་འབྱོར་མཐར་ཕྱིན་པའོ། ། དེ་ཡང་ལོངས་སྤྱོད་ཆུང་ན་སོ་རྒན་ཤེས་རབ་ཆེ་བའོ། ། གཉིས་པ་གནས་ཀྱི་མཚན་ཉིད་བརྟག་པ་ནི།
རི་བོ་དང་ཆུ་བོ་དང་དུར་ཁྲོད་ལ་སོགས་པ་སྐྱེ་བོ་འདུས་པས་དབེན་པ་སྟེ། ལེའུ་བཅུ་དྲུག་པ་ལས། རི་བོ་ཤིན་ཏུ་དབེན་པའམ། ། ཆུ་ངོགས་འབབ་ཆུའི་གནས་རྣམས་དང་། ། དུར་ཁྲོད་ལ་སོགས་གནས་རྣམས་སུ། ། བསམ་གཏན་བསྡུས་པ་འདི་བྱའོ། ། ཞེས་སོ། ། གསུམ་པ་དེར་ཁ་ཟས་ཀྱི་སྦྱོར་བ་སྒྲུབ་པའི་ཐབས་ནི་བཞི་སྟེ། ཚོགས་ཆེན་པོ་སྦྱོར་དུ་གཞུག་པའམ། སྒྲུབ་པའི་གྲོགས་མཆོག་གིས་སྦྱོར་དུ་གཞུག་པའམ།
གནོད་སྦྱིན་མོའམ་མངག་བཞུགས་མ་བསྒྲུབས་པས་དེས་འདྲེན་དུ་གཞུག་པ་སྟེ། ལེའུ་བཅུ་དྲུག་པ་ལས། ། སྒྲུབ་པ་པོ་ནི་བློ་བརྟན་པ། ། ནགས་ཚལ་དག་ཏུ་བསོད་སྙོམས་བླང་། ། ཁ་ཟས་བཟང་པོ་བསྟར་བ་དག ། སྐྲག་ནས་དེ་ཡི་མོད་ལ་སྟེར། ། ཞེས་གསུངས་པ་ཡིན་ནོ། ། ཡང་ནགས་ཚལ་ཆེན་པོར་ཤིང་གི་སྡོང་བུ་དང་རྩ་བ་དང་འབྲས་བུ་ལ་སོགས་པ་བཟའ་བར་བྱ་སྟེ། ལེའུ་བཅུ་དྲུག་པ་ལས། ། སྡོང་བུ་འབྲས་བུའི་རྩ་བ་ཡིས། །
བཟའ་བ་བཅའ་བ་སྤྱད་པར་བྱ། ། འོན་ཀྱང་སངས་རྒྱས་མྱུར་དུ་འགྲུབ། ཅེས་གསུངས་པ་ལས་ཁ་ཟས་ཀྱི་ཆེད་དུ་ལུས་ངལ་ཞིང་གདུང་བའི་སྦྱོར་བ་སྤང་བར་བྱའོ། ། བཞི་པ་ཤིན་ཏུ་སྤྲོས་པ་མེད་པ་ལ་ཡེ་ཤེས་ཀྱི་ཕྱག་རྒྱ་མོ་དང་སྙོམས་པར་འཇུག་པ་ལ་བསླབ་པའི་རིམ་པ་རྒྱས་པར་བསྟན་པ་ལ་ལྔ་སྟེ། དང་པོ་བསམ་པའི་ཁྱད་པར་ནི་བཞི་སྟེ། དང་པོ་འཁོར་བའི་སྡུག་བསྔལ་སྤང་ཞིང་མྱ་ངན་འདས་པའི་བདེ་བ་འདོད་པས་འདུ་འཛི་ཐམས་ཅད་སྤོང་ཞིང་། ཐ་ན་རྒྱལ་སྲིད་ཀྱི་དབང་ཕྱུག་ལ་ཡང་སྡུག་བསྔལ་གྱི་འདུ་ཤེས་བསྒོམ་པར་བྱ་སྟེ། བྲམ་ཟེ་ས་ར་ཧའི་ཞལ་ནས། སྐབས་སུ་རོ་སྙོམས་གཉུག་མའི་ཕྱག་རྒྱར་གཟུང་། ། དོན་གྱིས་དོན་ལ་བལྟས་ལ་དོན་ཉིད་གར་དགར་བཏང་། །
དམན་པའི་ལས་ལ་བཏགས་ན་རྣམ་སྨིན་རྒྱུན་མི་འཆད། ཅེས་སོ། ། གཉིས་པར་ན་ཏིལ་འབྲུ་ཙམ་ལ་ཡང་དངོས་པོར་འཛིན་པའི་བློ་སྤང་བར་བྱའི། ། ཡང་དེ་ཉིད་ཀྱི་ཞལ་ནས། གལ་ཏེ་ཡིད་དུ་འོང་བ་སྟེ་སྙིང་པོའི་སེམས། ། སྙིང་ལ་གཅེས་སྤྲས་བྱས་པའི་ཏིལ་གྱི་ཤུན་པ་ཙམ་གྱི་ཟུག་རྔུས་ཀྱང་། ། ནམས་ཀྱང་སྡུག་བསྔལ་འབའ་ཞིག་བྱེད་པར་ཟད། ། ཅེས་སོ། ། གསུམ་པ་ནི་དོན་དམ་པའི་བདེན་པ་རྟོགས་པར་བྱ་བའི་ཆེད་དུ་ལུས་དང་སྲོག་ལ་ཡང་ལྟོས་པ་མེད་པར་བྱ་སྟེ། ཟླ་བ་སྒྲོན་མ་ལས།
ཏིང་ངེ་འཛིན་འདི་ཐོབ་པར་འདོད་པས་ལུས་དང་སྲོག་ལ་མི་བལྟ་བར་བྱའོ། ། ཞེས་སོ། ། བཞི་པར་ན་དངོས་གྲུབ་ཕྲ་མོ་ཐམས་ཅད་ལ་འདོད་པ་བསྐྱེད་པར་མི་བྱའི་མཆོག་གི་དངོས་གྲུབ་ཁོ་ན་དོན་དུ་གཉེར་བར་བྱའོ་སྙམ་སྟེ། སྤྱོད་བསྡུས་ལས། ཐམས་ཅད་མཁྱེན་པ་དོན་དུ་གཉེར་གྱི་གང་ཅི་ཡང་རུང་སྟེ་འཇི་ག་རྟེན་རྒྱང་ཕན་པའི་གསང་ཚིག་གི་དངོས་གྲུབ་དང་མངག་གཞུག་པ་དང་བུམ་པ་བཟང་པོ་དང་ས་འོག་ལ་སོགས་པ་དོན་དུ་མི་གཉེར་ཞེས་པས་སོ། ། གཉིས་པ་ཕྱག་རྒྱའི་ཁྱད་པར་ནི་སྙིང་ཁར་གནས་པའི་ཡེ་ཤེས་ཀྱི་ཕྱག་རྒྱ་མོ་སྟེ། རྡོ་རྗེ་དབྱིངས་ཀྱི་དབང་ཕྱུག་མའི་གནས་སུ་འབྱིན་ལ། དེ་དང་སྤྱོད་པ་བྱེད་ཅིང་བདེ་བ་ཆེན་པོ་བསྒོམས་ལ་རོ་མཉམ་པའོ། ། བཙུན་མོ་ཅན་ནི་ཤིན་ཏུ་སྤྲོས་པ་མེད་ལ་ཡེ་ཤེས་ཀྱི་ཕྱག་རྒྱ་མོ་ནི་བསྐྱེད་རིམ་པས་དབྱིངས་སུ་ཕྱུང་། རྫོགས་རིམ་པ་ཉིད་དུ་སྒོམ་པ་རང་ལ་ཡེ་ཤེས་ཀྱི་ཕྱག་རྒྱ་མོ་དང་སྙོམས་པར་འཇུག་ཟེར་བ་ཡིན་ཟེར།
གསུམ་པ་རྣལ་འབྱོར་གྱི་ཁྱད་པར་ནི་བཙུན་མོ་ཅན་གཉིད་དང་འོད་གསལ་གཅིག་ཏུ་བྱེད་པའི་ཏིང་ངེ་འཛིན་བསྒོམ་པ་ཡིན་ལ། ཤིན་ཏུ་སྤྲོས་མེད་འདི་རྫོགས་པའི་རིམ་པ་ཁོ་ནས་བྱེད་པ་ཡིན་གསུང་། ནག་པོ་ཞབས་ནི་སྔ་མ་ལྟར་བསྐྱེད་པའི་རིམ་པས་ཏིང་ངེ་འཛིན་མཉམ་བཞག་ཏུ་བསྒོམས་ནས་རྗེས་ཐོབ་ཏུ་སྙིང་ཁ་ནས་བཏོན་ནས་སྤྱོད་པ་བྱེད་པ་ཡིན་གསུང་། འདི་ལེགས། བཞི་པ་བྱ་བའི་ཁྱད་པར་ནི། བྷུ་སུ་ཀུ་སྟེ། བྷུ་འབུན་ཛ་སྟེ་ཟས་ཟ་བ་དང་། སུ་སུ་ན་སྟེ་གཉིད་ལོག་པ། ཀུ་ཀུ་ཏིས་ར་བཤང་སར་འགྲོ་བ་རྩམ་ཞིག་མི་བྱར་མི་འདོད་པས་དེ་རྩམ་ཡིད་ལ་བྱེད་གཞན་བྱ་བའི་སྤྲོས་པ་ཐམས་ཅད་བཀག་ནས་བསྒོམ་པའོ། བཞི་པ་ཡུལ་ལ་ལོངས་སྤྱོད་པའི་ཁྱད་པར་ནི།
ཡུལ་ཐམས་ཅད་པར་བསྒོམས་ནས་ལུས་གནས་པ་ཙམ་གྱི་ཆེད་དུ་ངེས་པ་མེད་པར་རན་པར་སྤྱོད་པའོ། ། ལྔ་པ་ངེས་ཚིག་ནི། བྱ་བའི་སྤྲོས་པ་དང་། བསམ་པའི་དུས་ཀྱི་སྤྲོས་པའམ་གཡེང་བ་མེད་པའི་ཕྱིར་ཤིན་ཏུ་སྤྲོས་མེད་དོ། ། བྱ་བ་ནི་ཡེ་ཤེས་ཀྱི་ཕྱག་རྒྱ་དང་ལྷན་ཅིག་ཏུ་སྤྱོད། འདོད་འཇུག་ནི་ལུས་གནས་པ་ཙམ་དུ་སྤྱོད། ། རྟེན་སློབ་སྟོང་པ་ལ་སྟོང་པར་རོལ་པའི་ཚུལ་དུ་སྤྱོད་པའོ། ། དེ་ལྟར་བསྐྱེད་རིམ་གྱི་སྐབས་སུ་ཡེ་ཤེས་ཀྱི་ལྷ་མོ་དང་སྙོམས་པར་འཇུག་པ་བཤད་ནས། ད་ནི་རྫོགས་རིམ་དུ་བྱེད་པའི་ཆོ་ག་ནི་གནས་བརྟག་པ་དང་ཁ་ཟས་ཀྱི་སྦྱོར་བ་དང་ངེས་ཚིག་གསུམ་སྔར་དང་འདྲ། བསླབ་པའི་རིམ་པ་ལ་བསམ་པའི་ཁྱད་པར་ཡང་སྔར་དང་འདྲ།
ཅུང་ཟད་མི་འདྲ་བའི་ཁྱད་པར་ནི་རྣལ་འབྱོར་གྱི་རིམ་པའི་ཁྱད་པར་མི་འདྲ་སྟེ། ཀུན་རྫོབ་སྒྱུ་མ་བས་ནི་མཉམ་བཞག་ཏུ་སྐུ་སྒོམ། མཉམ་བཞེངས་སུ་སྙིང་ཁ་ནས་བྱུང་ནས་ལོངས་སྤྱོད་པ་ཡིན་ལ། ཟུང་འཇུག་སློབ་བཞིན་པའི་རྣལ་འབྱོར་པས་ནི་མཉམ་བཞག་ལ་སྙིང་ཁ་ནས་རྡོ་རྗེ་དབྱིངས་ཀྱི་དབང་ཕྱུག་མ་ཕྱུང་ལ་དེ་དང་སྙོམས་འཇུག་གི་ཡེ་ཤེས་ཀྱི་འོད་ཟེར་གྱིས་དཀྱིལ་འཁོར་སྤྲུལ་ལ་བསྒོམ་པ་ཁྱད་པར་ཅན་གཉིས་མེད་སྒོམ། བཟླས་བ་ཁྱད་པར་ཅན་ལྷུན་གྱིས་གྲུབ་པའི་བཟླས་པ་བྱེད། མཉམ་བཞེངས་ལ་སྙིང་ཁ་ན་ལྷ་མོ་ཕྱུང་ལ་དེ་ལ་སྤྱོད་པ་སྔ་མ་ལྟར་བྱེད་པའོ། ། བྱ་བའི་ཁྱད་པར་དང་ཡུལ་ལ་ལོངས་སྤྱོད་པའི་ཁྱད་པར་ཡང་སྔར་དང་འདྲའོ། ། དེ་ཡང་སྤྱོད་བསྡུས་ལས། ཕྱི་རོལ་གྱི་བུད་མེད་སྤངས་ནས་སྙིང་ཁ་ན་གནས་པའི་ཡེ་ཤེས་ཀྱི་ཕྱག་རྒྱ་དང་ལྷན་ཅིག་སྙོམས་པར་ཞུགས་པས་བདེ་ཆེན་ཐོབ་པའི་གོ་འཕང་རྫོགས་པར་བྱའོ། ། ཞེས་སོ། །
དེ་ལྟར་ཡེ་ཤེས་ཀྱི་ཕྱག་རྒྱ་མ་དང་སྙོམས་པར་འཇུག་པ་བཤད་ནས། ད་ནི་འཆི་བ་དང་བསྲེ་བའི་སྤྱོད་པའི་ཆོ་ག་བཤད་པར་བྱ་སྟེ། དེ་ཡང་སྤྱིར་དེ་ཡན་ཆད་དུ་ནི་བརྩོན་འགྲུས་ཅན་ཚེ་འདི་ལ་འཚང་རྒྱ་བའི་འདོད་ཆགས་ཅན་གྱི་སྦྱོར་བ་བཤད་པ་ཡིན་ལ། ད་ནི་ལེ་ལོ་ཅན་བར་མ་དོར་འཚང་རྒྱ་བའི་འཆི་བ་དང་བསྲེ་བ་ནི། སྒྲུབ་པ་པོ་ཟུང་འཇུག་མཐོང་ལ་མ་གོམས་པ་སྔོན་གྱི་ལས་ཀྱི་དབང་གིས་ཞིང་ལས་དང་ཉོ་བཙོང་དང་བསྙེན་བཀུར་ལ་ཞེན་ནས་སྤྱོད་པ་གསུམ་བྱེད་མ་ཁོམ་པས་ལས་ཀྱི་ལུས་སྤང་དུ་མ་འདོད་ན་དེ་སྤང་བའི་དོན་དུ་ཆོས་ཉིད་ཀྱིས་འཆི་བ་དང་དེ་རིལ་འཛིན་ཏིང་འཛིན་གྱིས་སྦྱོར་བའི་རིམ་པ་དང་བསྲེ་བར་བྱའོ། ། དེའི་རིམ་པ་ནི་འདི་ཡིན་ཏེ། འཆི་བའི་དུས་སུ་ཚོགས་ཀྱི་མཆོད་པ་ཆེན་པོ་བྱས་རྡོ་རྗེ་དྲིལ་བུ་ལག་ཏུ་ཐོགས་ལ་བདག་འཆི་བའི་དུས་སུ་ཕུང་པོ་ཁམས་དང་སྐྱེ་མཆེད་ཐིམ་པ་དང་། ལམ་གྱི་ཏིང་ངེ་འཛིན་བསྲེས་ལ་བར་དོར་ཐལ་བྱུང་དུ་འཚང་རྒྱ་བར་བྱའོ་བསམ་པའི་སེམས་ཀྱིས་འཕེན་པ་སྔོན་དུ་བཏང་ལ། ཆོས་ཉིད་ཀྱིས་ས་ཆུ་ལ་འགག་པ་དང་སྒོམ་པའི་ཏིང་ངེ་འཛིན་གྱི་སྦྱོར་བ་བསྲེའོ། ། ཆོས་ཉིད་ཀྱིས་མེ་རླུང་ལ་བགག་པ་དང་རིལ་འཛིན་ཀྱིས་མེ་རླུང་ལ་སྦྱོར་བ་དང་བསྲེ་བར་བྱའོ། །
ཆོས་ཉིད་ཀྱིས་རླུང་རྣམ་པར་ཤེས་པ་ལ་འགག་པ་དང་། རིལ་འཛིན་གྱིས་རླུང་རྣམ་པར་ཤེས་པ་ལ་སྦྱོར་བ་དང་བསྲེ་བར་བྱའོ། ། ཆོས་ཉིད་ཀྱིས་རྣམ་ཤེས་འཆི་བ་ཤེས་རབ་ཀྱི་ཕ་རོལ་དུ་ཕྱིན་པ་འོད་གསལ་ལ་ཐིམ་པ་དང་། རིལ་འཛིན་གྱིས་རྣམ་ཤེས་འོད་གསལ་དུ་སྦྱོར་བ་དང་བསྲེ་བར་བྱའོ། ། ཆོས་ཉིད་ཀྱིས་འཆི་བ་འོད་གསལ་དུ་བརྒྱུད་མྱོང་བ་དང་སྒོམ་པའི་འོད་གསལ་བར་བྱའོ། ། ཆོས་ཉིད་ཀྱིས་ལུགས་བཟློག་གི་ཁམས་ཕྲ་བ་རླུང་དང་བཅས་པ་ལ་བར་དོར་འབྱུང་བ་དང་སྒོམ་པའི་ལུགས་ལས་བཟློག་པའི་རླུང་སེམས་གཉིས་ཀྱིས་ཟུང་འཇུག་ཏུ་ལྡང་བ་དང་བསྲེ་བར་བྱའོ། ། དེ་ལྟར་རང་བཞིན་གྱིས་འབྱུང་བ་བཞི་ཐིམ་ཞིང་དབུགས་ཏུམས་ཀྱི་ཆད་ཤེས་པ་མྱོས་པ་གསལ་བའི་རྫོགས་རིམ་ནས་ཇེ་ཕྲ་ཐིམ་ནས་ངོ་བོ་ཉིད་ཀྱིས་འོད་གསལ་བ་དང་འདྲེས་ནས་བར་དོར་ཐལ་བྱུང་དུ་འཚང་རྒྱ་སྟེ། དེ་ཡང་བར་དོར་ཞག་བདུན་ལ་སོགས་པར་བདག་མེད་པའི་ཆོས་དང་སྙོམས་འཇུག་ཕྱག་རྒྱ་ཆེན་པོའི་དངོས་པོའི་གནས་ཐབས་གཉིས་མེད་ཡེ་ཤེས་བསྒོམ་སྟེ། ས་ར་ཧའི་ཞལ་ནས་ཀྱང་། མཐའ་ཡིས་མ་གོས་འདི་ནི་བསྒོམ་པར་བྱ། །
ཞེས་སོ། ། བསླས་པ་ལྷུན་གྲུབ་ཀྱི་བཟླས་པ་བྱས་པས་སྲིད་པ་བར་མ་དོའི་ལུས་དབང་པོའི་གཞུ་ལྟར་སྣང་བ་དེ་གནས་གྱུར་པ་ལོངས་སྐུ། ། ངག་གནས་གྱུར་པ་སྤྲུལ་སྐུ། སེམས་གནས་གྱུར་པ་ཆོས་སྐུར་གྱུར་ཏེ། ཞེས་པ་དང་། ས་ར་ཧས་ཀྱང་། མེ་དང་རླུང་དང་དབང་ཆེན་འགག་པ་ན། ། བདུད་རྩི་རྒྱུ་བའི་དུས་སུ་རླུང་གི་སེམས་ལ་འཇུག ། ནམ་ཞིག་སྦྱོར་བཞི་གནས་གཅིག་ལ་ནི་ཞུགས་པ་ན། ། བདེ་ཆེན་མཆོག་ནི་ནམ་མཁའི་ཁམས་སུ་མི་ཤོང་ངོ་། །
ཞེས་སོ། ། རྡོ་རྗེ་ཕྲེང་བ་ལས། རླུང་ལ་སོགས་པ་འགགས་དུས་སུ། ། སྐྱེས་པ་དེ་ཉིད་རྟོགས་པར་བྱ། ། ཞེས་པ་དང་། ཨཱརྻ་དེ་བའི་ཞལ་ནས་ཀྱང་། ཚེ་འདི་ཉིད་ལ་མཐོང་སྟེ་བདེན་པ་མཐོང་ཡང་བག་ཆགས་ཀྱི་སྟོབས་ཀྱིས་གཡེང་བ་སྣ་ཚོགས་དང་། ཡོ་བྱད་ཆུང་བ་ལ་སོགས་པས་སྤྱོད་པ་གསུམ་མ་སྤྱད་པས་ཚེ་འདི་ཉིད་ལ་མི་མཐོང་བ་སྲིད་པ་བར་མར་སྒྲུབ་པའི་ཐབས་འདའ་ཀའི་མན་ངན་གདམས་པ་ནི། དང་པོ་ཐིག་ལེ་སྤྲོས་ནས་ཀྱང་ཡུལ་ལ་སོགས་པ་ཉེ་བར་འདུས་དབང་པོ་ཁོག་པ་དང་བཅས་པ་འབྱུང་བ་བཞི་འདུས་པ་སྟེ། དེ་ཡང་རིམ་བཞིན་རླུང་འདུས་རླུང་ཡང་ཤེས་པ་གསུམ་དུ་འདུས་ཏེ་དེ་ཡང་རིམ་པ་བཞིན་ཐིམ་པ་ལ་སོགས་འོད་གསལ་ཆོས་ཉིད་མྱོང་བ་བྱས་ནས་ལྡང་བར་བྱའོ། །
ཞེས་སྔར་བསྒོམས་ཀྱིས་ཐོབ་པར་འགྱུར་ཞེས་སོ། ། ས་ར་ཧའི་ཞལ་ནས་ཀྱང་། བདུད་རྩིའི་རྒྱུའི་དུས་སུ་རླུང་ནི་སེམས་ལ་འཇུག ། ཅེས་པ་ལ་སོགས་པའོ། ། དེ་ལྟར་འཆི་བ་དང་བསྲེ་བའི་སྤྱོད་པ་བཤད་ནས། ད་ནི་བར་ཆོད་ཅན་སྐྱེ་བ་བརྒྱུད་ནས་འཚང་རྒྱ་བའི་གཉིད་དང་བསྲེ་བའི་ཆོ་ག་ནི། སྤྱོད་བསྡུས་ལས། ། ཕུང་པོ་ཁམས་དང་སྐྱེ་མཆེད་དབང་སོགས་རྣམས། ། ཤེས་པ་གཉིས་པོ་དེ་འདིར་རབ་འདུས་པས། ། སྟོང་ཆེན་གྱུར་པ་གང་ཞིག་གཉིད་ལོག་པ། །
འགྲོ་བ་ཉིན་མཚན་ཉི་བར་གཉིད་ལོག་ཅིང་། ། ཞེས་པས་གཉིད་ཀྱིས་འཇུག་པའི་ཚོགས་དྲུག་རང་དབང་མེད་པར་ཡུལ་ལས་ནང་དུ་བསྡུས་པའི་གནད་དང་ཏིང་ངེ་འཛིན་གྱི་གནད་བསྲེ་བར་བྱ་སྟེ། དང་པོ་གཉིད་བསྲུངས་ལ་དེ་ནས་རང་དབང་མེད་པར་གཉིད་བྲོ་བའི་དུས་སུ་ཚོགས་དྲུག་མ་འགག་པའི་གཉིད་སྲབ་མོའི་དུས་སུ་སྣང་བའི་ཆོས་ཉིད་དང་བསྲེ། ཆོས་ཉིད་ཀྱི་སྣང་བ་དེ་མཆེད་པ་ལ་ཐིམ་དུས་སུ་དེ་བས་གཉིད་འཐུག་པ་བྱུང་བ་དང་སྣང་བ་མཆེད་པའི་ཆོས་ཉིད་དང་བསྲེ། མཆེད་པ་ཐོབ་པ་ལ་ཐིམ་པའི་དུས་སུ་གཉིད་འཐུག་པོ་བྱུང་བ་དང་སྣང་ཐོབ་ཀྱི་ཆོས་ཉིད་བསྲེ། དེར་སྣང་ཐོབ་ཀྱི་དུས་སུ་མ་རིག་པ་ལྕགས་ཀྱུ་དང་འདྲ་བས་གཉིད་བཟུང་ལ། བདེ་སྟོང་གི་ངང་དུ་ཉལ་བས་རྣམ་པར་ཤེས་པ་གང་ལ་ཡང་འདྲེ་བར་མི་བྱེད་པའི་འོད་གསལ་ཉམས་སུ་མྱོང་བར་འགྱུར་རོ། ། དེ་ལྟར་གཉིད་ལོག་པས་མ་རིག་པས་མ་རིག་པ་རང་གི་ངང་གིས་འགགས་ཤིང་རྣམ་རྟོག་གི་དྲན་པ་བརྗོད་པའོ། ། དེའི་འབྲས་བུ་ནི་བརྗེད་པ་མེད་པའི་ཡེ་ཤེས་ཀྱི་རང་བཞིན་འོད་གསལ་བའོ། ། འོད་གསལ་དེ་ལས་ལུགས་བཟློག་གི་རླུང་དང་སེམས་ཟུང་དུ་འཇུག་པ་ལ་བསླབ།
དེ་ནས་གཉིས་མེད་བསྒོམ་ཞིང་རྡོ་རྗེའི་བཟླས་པ་བྱ་ཞིང་མི་སློབ་བའི་ཟུང་འཇུག་འཐོབ་པོ། ། དེ་སྐད་དུ་སྤྱོད་བསྡུས་ལས། སྐྱེ་བ་གཅིག་ནས་གཅིག་ཏུ་གོམས་པར་བདག་མེད་པའི་ཆོས་ལ་བསླབས་པས་རྣམ་པར་བསྲེ་བའི་སྦྱོར་བ་ཁོང་དུ་ཆུད་ནས་རང་བཞིན་གྱི་སྣང་བ་དང་གཅིག་ཏུ་འདྲེ་བར་བྱ་སྟེ། རིམ་པ་འདིས་དོན་དམ་པའི་བདེན་པ་ལ་དམིགས་པར་བྱའོ། ། དེའི་རིམ་པ་ནི་འདི་ཡིན་ཏེ། ཕུང་པོ་ལ་སོགས་པ་ཁམས་ཕྲ་བ་ནི་སེམས་ལ་བཞུགས་གོ ། སེམས་ནི་ཡང་སེམས་པ་ལ་གཞུག་གོ ། སེམས་པ་ནི་མ་རིག་པ་ལ་གཞུག་སྤྱི་དེ་ལྟར་སྦྱར་ནས་གཉིད་ལོག་པར་བྱེད་དོ། ། དེ་ལ་དུས་འདིར་སེམས་དང་སེམས་པ་དང་མ་རིག་པ་ལ་ཞུགས་པའི་སྐད་ཅིག་ལ་དྲན་པ་བརྗེད་པའོ། ། ཡང་གྲོལ་བ་ནི་རླུང་བཞིན་རྙེད་དེ་རྨི་ལམ་གཞན་དག་བྱུང་བ་ནི་ཇི་སྲིད་དུ་རྣམ་པར་ཤེས་པ་མི་གཡོ་བ་དེ་སྲིད་དུ་གཉིད་ལོག་ནས་འོད་གསལ་བ་ལ་བལྟས་ཏེ།
ཕྱིས་ནི་བརྗེད་པ་ཡང་མེད་པའི་ཡེ་ཤེས་ཀྱི་ངོ་བོ་ཉིད་ནི་འོད་གསལ་བའོ། ། དེ་ནི་སོ་སོ་རང་གིས་རིག་པ་ལུས་དང་ངག་དང་སེམས་དང་བྲལ་བ་དོན་དམ་པའི་བདེན་པ་ནང་གི་མངོན་པར་བྱང་ཆུབ་པ་ཞེས་བྱའོ། ། རིམ་པ་འདི་ལུས་ཀྱི་དཀྱིལ་འཁོར་ལ་གནས་པའི་དེ་བཞིན་གཤེགས་པའི་ཚོགས་རྣམས་བསང་བར་བྱ་ཞིང་དེ་བཞིན་ཉིད་ལ་གཞུག་པར་བྱས་ན་སྐལ་པ་བཟང་པོའི་དངོས་གྲུབ་ཐོབ་པར་གྱུར་པའི་སྤྲོས་བཅས་དང་སྤྲོས་མེད་ཀྱི་སྤྱོད་པ་ལ་ལྟོས་པ་མེད་པར་ཤིན་ཏུ་མྱུར་བ་རང་གི་གཟུགས་བརྗེ་བར་འགྱུར་རོ། ། ཞེས་བྱ་བའི་དོན་ནོ། ། ཞེས་གསུངས་པས་ཐེ་ཚོམ་མི་བྱའོ། ། དེ་ལྟར་གཉིད་དང་བསྲེ་བའི་སྤྱོད་པའི་ཆོ་ག་བཤད་ནས། ད་ནི་ཤཱཀྱ་ཐུབ་པའི་འཚང་རྒྱ་ལུགས་ལམ་མགོ་མཚན་ཉིད་ཀྱི་ཐེག་པ་ལ་བྱས་ལམ་འཇུག་གསང་སྔགས་ཀྱི་ཐེག་པ་ལ་བྱེད་པའི་སྤྱོད་པ་ནི་ཤཱཀྱ་ཐུབ་པ་ལྟ་བུ་སྟེ། བསྐལ་པ་གྲངས་མེད་དང་པོ་ལ་སངས་རྒྱས་དཔག་ཏུ་མེད་པ་བསྙེན་བཀུར་དེའི་ཞབས་གཙུག་ཏོར་ཅན་གྱིས་རྫོགས། གྲངས་མེད་གཉིས་པ་ལ་སངས་རྒྱས་དཔག་ཏུ་མེད་པ་བསྙེན་བཀུར། དེའི་ཞབས་མར་མེ་མཛད་ཀྱིས་རྫོགས།
གྲངས་མེད་གསུམ་པ་ལ་དཔག་ཏུ་མེད་པའི་སངས་རྒྱས་བསྙེན་བཀུར། རྣམ་པར་གཟིགས་ཀྱིས་ཞབས་རྫོགས་ནས་གཟུགས་ཀྱི་ཁམས་ཀྱི་བསམ་གཏན་བཞི་པའི་གནས་གཙང་མའི་རིགས་ལྔའི་འོག་མིན་གྱི་གོང་རོལ་དབང་ཕྱུག་ཆེན་པོའི་གནས་སུ་སངས་རྒྱས་པར་འདོད་པ་ནི་ཐེག་པ་ཆེན་པོའི་སྤྱི་རོལ་ཡིན་ལ། གསང་སྔགས་པ་བྱེ་བྲག་ཏུ་བྱང་ཆུབ་སེམས་དཔའ་ཏོག་དཀར་པོ་ཞེས་བྱ་བ་དགའ་ལྡན་དུ་བྱོན་ནས་འཛམ་བུའི་གླིང་དུ་བརྫུས་སྐྱེས་སུ་བྱ་བར་བཞེད་པ་ལས། མུ་སྟེགས་ཀྱི་སྟོན་པ་ནེ་ཙོ་ཕུར་བུས་བདག་ལྟ་འཇིག་གིས་དོགས་ནས་ཕྲ་མ་སྔ་བཙན་བྱས་པས་འཛམ་བུའི་གླིང་པ་མི་འདུལ་བར་གཟིགས་ནས་དགའ་ལྡན་དུ་བྱང་ཆུབ་སེམས་དཔའ་བྱེ་བ་ཕྲག་དྲུག་ཅུ་དང་གྲོས་བསྟུན་པ་ལས་མངལ་སྐྱེས་བྱ་བར་འཆམ་ནས་འཛམ་བུའི་གླིང་དུ་འཁོར་མེད་པ་ལས། ། འཇམ་དཔལ་དང་སྤྱན་རས་གཟིགས་དང་པོར་སྤྲུལ་བ་བཏན་ནས་ཕ་མ་ལ་སོགས་པ་སྤྲུལ་ནས་དེའི་མངལ་དུ་འཇུག་པའི་ཚུལ་བསྟན། གཞོན་ནུ་རོལ་རྩེད་ལ་སོགས་པའི་འཇིག་རྟེན་པའི་བྱ་བ་བཏོན། རབ་ཏུ་བྱུང་ནས་ནེ་ར་ཛ་ནའི་འགྲམ་དུ་མི་གཡོ་བའི་ཏིང་ངེ་འཛིན་ལ་ཤེས་པ་བརྒྱལ་ཏེ། མཛོད་ལས་ཀྱང་། སྐྱོན་དྲུག་ལས་ཀྱང་གྲོལ་བ་ཡི། ། ཆེན་པོ་ཡིས་ནི་ཆེན་པོར་གནས། །
ཞེས་པ་དང་། དགོངས་པ་ལུང་སྟོན་ལས་ཀྱང་མི་གཡོ་བ་གསངས་བ་ཆེ། འདི་ནི་འཇིགས་ཚོགས་ལུས་རྟོག་པ། ། བྱང་ཆུབ་སེམས་དཔའ་རྒྱལ་བར་འགྱུར། ། ཞེས་པ་དང་། སྤྱོད་བསྡུས་ལས། རིམ་པ་འདི་ཉིད་ཀྱིས་ཤཱཀྱ་ཐུབ་པ་ལ་དེ་བཞིན་གཤེགས་པ་ཐམས་ཅད་ཀྱི་སེ་གོལ་གྱི་སྒྲས་བསྐུལ་བར་འགྱུར་བ་མི་གཡོ་བའི་ཏིང་ངེ་འཛིན་ལ་བཞེངས་ན་བྱང་ཆུབ་ཀྱི་ཤིང་དྲུང་དུ་བཞུགས་ནས་མཚན་ཕྱེད་ཀྱིས་ཡིད་འོད་གསལ་བ་མངོན་སུམ་དུ་མཛད་ཅེས་པ་དེ་ནས་ཕྱོགས་བཅུའི་སངས་རྒྱས་འདུས་ནས་རིགས་ཀྱི་བུ་བསམ་གཏན་འདི་ནི་རྣམ་པར་དག་པ་མ་ཡིན་ནོ་ཞེས་བསྐུལ་ཏེ། པཉྩ་ཀྲ་མ་ལས། དེ་ཚེ་རྒྱལ་བ་མཁའ་རྡོ་རྗེ། ། ཏིལ་གྱིས་གང་བུ་གང་བཞིན་བཞུགས། །
རྒྱལ་བའི་སྲས་ལ་སེ་གོལ་དང་། ། དེ་ལ་དབྱངས་གཅིག་གིས་གསུངས་པ། ། བསམ་གཏན་འདི་ནི་རྣམ་དག་མིན། ། འདིས་ནི་མཐར་ཐུག་མི་ཐོབ་སྟེ། ། ནམ་མཁའི་ངོས་ལྟར་མཆོག་གྱུར་པའི། ། འོད་གསལ་བ་ནི་དེ་དམིགས་ཤིང་། ། ཞེས་བསྐུལ་ལོ། ། དགོངས་པ་ལུང་སྟོན་ལས། ། དེ་འདྲའི་བདེ་འཆི་མ་ཤེས་པས། ། བརྒྱ་ལ་མ་འདུད་མཛད་པ་དང་། །
ཞེས་པས་བསྐུལ་བ་དང་། ཏིང་ངེ་འཛིན་དེ་བཏང་སྟེ་ཕྱོགས་བཅུའི་སངས་རྒྱས་ལ་ཕྱག་བྱས་ནས་ཇི་ལྟར་བགྱི་ཞུས་པ་དང་། རིགས་ཀྱིས་ཡང་དག་པར་རྫོགས་པའི་སངས་རྒྱས་འདོད་ན་སྔགས་ཀྱི་ལམ་དུ་ཞུགས། ། དེ་ཡང་འོག་མིན་གྱི་གནས་སུ་བཞུད་ལ་སྲོད་ལ་གསང་བའི་དབང་བསྐུར་སྒྱུ་མའི་གདམས་ངག་མནོས་ལ་སྒྱུ་མ་མངོན་དུ་གྱིས། ནམ་ཕྱེད་ཤེས་རབ་ཡེ་ཤེས་ཀྱི་དབང་བསྐུར་གྱིས་ལ་འོད་གསལ་གྱི་གདམས་ངག་མནོས། ཐོ་རངས་དབང་བཞི་པ་གྱིས་ལ་ཟུང་འཇུག་གི་གདམས་ངག་མནོས་ལ་བསྒོམས་ལ་ཐོབ་པར་གྱིས་ཞེས་གདམས་པ་ཕོག་སྟེ། པཉྩ་ཀྲ་མ་ལས། ། དེ་ནས་ཏིང་འཛིན་མི་གཡོ་བཏང་། ། འདི་ལྟར་ནམ་ཕྱེད་དུས་སུ་ནི། ། རྒྱལ་པའི་སྲས་ཀྱིས་དེ་ཉིད་དམིགས། །
སྐྱ་རིངས་ཤར་བའི་དུས་སུ་ནི། ། ཟླ་མའི་དྲིན་གྱིས་གསལ་མཐོང་འགྱུར། ། ཞེས་པ་དང་། དགོངས་པ་ལུང་སྟོན་ལས་ཀྱང་། ཞི་བ་གཅིག་པུ་བདེ་བའི་མཆོག ། ཅེས་པས་རང་བཞིན་གྱི་ལུས་ནེ་ར་ཛ་ནའི་ཆུ་འགྲམ་དུ་བཞག་ཡིད་ཀྱི་ལུས་ཀྱིས་བསམ་གཏན་བཞི་བགྲོད་ནས་འོག་མིན་གྱི་གནས་ཙན་དན་སྦྲུལ་གྱི་སྙིང་པོའི་ཞིང་ཁང་བཟང་གི་ཆོས་ཀྱི་མེ་ལོང་ཆེན་པོའི་མཛོད་དུ་ཕྱིན་ནས་དེར་ལོངས་སྐུ་རྣམས་འདུས་ནས་སྲོད་ལ་གསང་བའི་དབང་བསྐུར་བྱས། ཡུལ་གྱི་སྟོང་ཉིད་སྒྱུ་མ་བསྒོམས་ཏེ་མངོན་དུ་གྱུར། ནམ་ཕྱེད་ཤེས་རབ་ཡེ་ཤེས་ཀྱི་དབང་བསྐུར་བྱས། སེམས་ཀྱི་སྟོང་ཉིད་འོད་གསལ་བསྒོམས་ཏེ་མངོན་དུ་གྱུར། ཐོ་རངས་དབང་བཞི་པ་བྱས་ལུས་སེམས་གཉིས་མེད་ཀྱི་སྟོང་ཉིད་ཟུང་འཇུག་གི་གདམས་ངག་བསྟན་པས་ཐོ་རངས་ཁ་དེར་སངས་རྒྱས་སོ། །
པཉྩ་ཀྲ་མ་ལས། བྱང་ཆུབ་སྙིང་པོར་གཤེགས་ནས་ནི། ། ཞེས་པ་དང་དགོངས་པ་ལུང་སྟོན་ལས། ། རྫོགས་པའི་བྱང་ཆུབ་ཐོབ་བྱེད་པ། འདི་ནི་དགོངས་པ་ལུང་སྟོན་ཡིན། ། ཞེས་པ་དང་། དེ་ཉིད་བསྡུས་པ་ལས། ཡང་དག་སངས་རྒྱས་དེར་སངས་རྒྱས། ། ཞེས་པས་སོ། ། དེ་ནས་མར་སྤྲུལ་པའི་སྐུར་བབས་ནས་ནེ་ར་ཛ་ནའི་འགྲམ་ཀྱི་རྣམ་སྨིན་ཀྱི་ལུས་ལ་ཞུགས།
ལངས་པའི་ཚུལ་བསྟན་ནས། ལུས་ཀྱི་སྟོབས་གསོ་བ་ལ་སོགས་པ་བྱས་ནས་སྤྲུལ་སྐུ་རྡོ་རྗེ་གདན་དུ་བྱུང་ནས་གསེར་གྱི་ཁྲི་སྟོང་བྱུང་བ་ལས། ། ཁྲི་དང་པོ་གསུམ་ནི་འཁོར་བ་འཇིག་གསེར་ཐུབ་འོད་སྲུངས་གསུམ་གྱི་ཡིན་ནོ་དགོངས་ནས་བཞི་པ་ལ་བཞུགས་པ་དང་ལྷག་མ་རྣམས་བྱེ་མ་ལ་ཐིམ་མོ། ། གཅིག་ལ་སྟན་གཏིང་ནས་ནུབ་གཅིག་ལ་གསུམ་དུ་བཅད། སྲོད་ལ་ལྷ་བའི་བུའི་བདུད་བཏུལ་ཏེ། པཉྩ་ཀྲམ་ལས། ། བྱང་ཆུབ་སྙིང་བོར་བཞུགས་ནས་ནི། ། དེ་ནི་བདུད་རྣམས་འཇོམས་པར་མཛད། ། ཅེས་སོ། ། ནམ་ཕྱེད་ཉམ་ང་བའི་སེམས་ཅན་རྣམས་ལ་གཟིགས་ནས་འཚང་རྒྱའོ་སྙམ་ནས་སངས་རྒྱས་སོ། །
དེ་ནས་ཞག་བདུན་དུ་སྤྱན་ཡང་མ་ཕྱེ། སྐུ་གཡོ་བ་མེད་པར་བདག་མེད་གཉིས་མཐར་ཐུག་པ་ཡེ་ཤེས་དྲི་མ་མེད་པས་སྐུ་ཉམས་སུ་བཏར། བར་དེར་སྤྱོད་ལམ་ཞི་བས་ལྷའི་བུ་མང་པོས་འབྲས་བུ་ཐོབ་པའི་དོན་བྱས། བདུན་ཕྲག་གཉིས་པ་ལ་སྤྱན་ཕྱེ་ནས་རྡོ་རྗེ་དཀྱིལ་དཀྲུང་མ་ཞིག་བར་རྡོ་རྗེ་གདན་ལ་གཟིགས་སོ། ། དེའི་དུས་སུ་ཡང་དོན་སྔ་མ་ལྟར་བྱས། བདུན་ཕྲག་གསུམ་པ་ལ་སྟོང་གསུམ་དུ་བཅགས། བཞི་པ་ལ་རྒྱ་མཚོ་ཆེན་པོ་ཚུན་ཆད་དུ་བཅགས། ལྔ་པ་ལ་བཏང་བཟུང་གི་གནས་སུ་བཞུགས། ། དྲུག་པ་ལ་ཤིང་ནྱ་གྲོ་ཏའི་དྲུང་དུ་བཞུགས། ། བདུན་པ་ལ་ཤིང་སྒྲོལ་རྒྱུའི་ཚལ་དུ་བཞུགས།
དེར་ཚོང་དཔོན་ག་གོན་དང་བཟང་པོ་དང་འཇལ་ནས་མཆོད་པ་བྱས་ནས་སེམས་བསྐྱེད་དེ་བཀྲ་ཤིས་བརྗོད་ནས་སོང་ངོ་། ། དེའི་དུས་སུ་སངས་རྒྱས་ཀྱིས་ངའི་ཆོས་རང་བཞིན་གྱིས་ཞི་བ་ཕྲ་བ་འདི་ལྟ་བུ་སུས་ཀྱང་མི་རྟོགས་པས་སྒྲོལ་རྒྱུའི་དགོན་པ་འདིར་རིང་དུ་བསྒོམས་ལ་མཇུག་ཏུ་རང་གི་ལུས་རང་སྲེལ་དུ་བྱིན་ཀྱིས་བརླབས་ལ་མཆོད་གནས་བྱ་སྙམ་ནས་གསུང་གི་ཕྲིན་ལས་ལ་ཐུགས་ལོག་པ་དང་། ཚངས་པ་གཙུག་ཕུད་ཅན་གྱིས་མཐོང་ནས་གསེར་གྱི་འཁོར་ལོ་ཕུལ་ནས་ཞུས། མ་གནང་པ་ལ་ཡང་ཞུས་ཏེ། ། མ་ག་དྷ་འདི་གཅེར་བུ་བ་གཉེན་གྱི་བུ་ལ་སོགས་པ་དྲུག་གིས་གཟུང་འཛིན་གྱི་དྲི་མ་ཅན་གྱི་ཆོས་མང་པོ་བྱུང་བས་དེ་བསལ་བའི་དོན་དུ་ཆོས་ཤོད་ཞུས་པ་ལ། ཡང་ཉེར་ལེན་གྱི་ཕུང་པོ་ལྔ་ལ་ཆགས་པ་ལ་མི་ཕན་ཞེས་མ་གནང་ཡང་ཞུས་པས་གནང་། དགའ་ནས་བསྐོར་བ་བྱས་རང་གི་གནས་སུ་སོང་། སོང་མ་ཐག་ཏུ་ཡང་ཐུགས་འགྱུར་བ་ལ་ཤར་ནས་བྱང་ཆུབ་སེམས་དཔའ་སེམས་བསྐྱེད་མ་ཐག་ཏུ་འཁོར་ལོ་བསྐོར་བ་བྱུང་ནས་སྔ་མ་ལྟར་བྱས་པས་གནང་། ངའི་དགེ་བའི་རྩ་དེས་ཆོག་སྙམ་ནས་སོང་། དེའི་གཏིང་ལ་ཆོས་ཟབ་མོའི་གདུལ་བྱ་གང་ཡིན་སྙམ་ནས་ལྷག་སྤྱོད་དང་རིང་འཕུར་གཉིས་སྣོད་ཡིན་པ་འོས་པ་ལ་དེ་གཉིས་ཤི་ནས་ཞག་གསུམ་དང་བདུན་ལོན་ཟེར།
དེ་ནས་ལྔ་སྡེ་བཟང་པོ་ལ་བཤད་དགོངས་པ་ལ། ། དེ་མ་མོས་ཝ་ར་ཎཱ་སིར་བྲོས་ཁྲིམས་བཅས། དེའི་ཕྱོགས་སུ་བྱོན་པ་ལ་མུ་སྟེགས་འཚོ་བ་པ་དགེ་སྦྱོང་གཟུགས་ཅན་འཁོར་ལྔ་བརྒྱ་དང་བྱང་དུ་འགྲོ་བ་དང་ལྷོར་བཞུད་པ་མཇལ་བས། ། འཚོ་བ་པ་ན་རེ། གའུ་ཏ་མ་འདི་ལ་བསླབ་པ་ཐམས་ཅད་ཡོངས་སུ་ཤེས་པ་མི་སྲིད་དམ་མཁས་སྙམ་ནས་སུ་ལ་བསླབས་དྲིས་པ་དང་། ང་ལ་སློབ་དཔོན་གང་ཡང་མེད། ། ང་དང་འདྲ་བ་ཡོད་མ་ཡིན། ། བསིལ་འགྱུར་ཟག་པ་མེད་པ་ཡིན། ། གསུངས་པ་ལ་གོ་ནས་དགྲ་བཅོམ་པ་ཡིན་སྙམ་ནས་དྲིས་པ། ། ལན་དུ།
ང་ནི་དགྲ་བཅོམ་པ་ཡིན་ཏེ་སྟེན་པ་བླ་ན་མེད་པ་ཡིན་གསུང་། འོ་ན་རྒྱལ་བ་ཡིན་སྙམ་ནས་ཡིན་ནམ་དྲིས། དེ་ཕྱིར་ཉེ་འགྲོང་རྒྱལ་ཞེས། འདོད་ཆགས་ཟད་པས་དགྲ་ལས་རྒྱལ་ལ། ། ངན་འགྲོར་འགྲོ་བ་མེད་པར་ཞལ་གྱིས་བཞེས་པས་མི་འཇིགས་པ་བཞི་ཐོབ་པར་ཞལ་གྱིས་བཞེས་པས། ཁོ་ཡིད་ཆེས་ནས་ཁྱོད་གར་བཞུད་ཟེར་བ་ལ་ལན་དུ། ང་ནི་ཝ་ར་ནཱ་སིར་འགྲོ་ཞེས་པ་ལ་སོགས་པའི་ལན་བཏབ་པ་དང་སོ་སོར་འགྲོའོ། ། ཝ་ར་ནཱ་སིར་འགྲོ་བ་དང་ཆོས་བཤད་པའི་གྲོས་མ་འཆམ། ཁ་ཅིག་ན་རེ་ཝ་ར་ནཱ་སིར་ཚད་པ་ཆེ་བ་དང་མི་ཉུང་བས། གྲོང་ཁྱེར་བཟང་པོ་སེར་སྐྱ་ལ་སོགས་པར་བྱ་དགོས་ཞུས་པ་ལ།
སངས་རྒྱས་ན་རེ། དུས་གསུམ་གྱི་སངས་རྒྱས་ཀྱིས་དང་པོར་ཆོས་གསུངས་པ་འདི་ཡིན་པས་འདིར་བཤད་ཅེས་མ་གནང་། ལྔ་སྡེ་བཟང་པོ་དང་ཇེ་ཉེར་སོང་ནས་ནང་ཁྲིམས་ཞིག་ནས་བསྙེན་བཀུར་བྱས། དེར་ལྔ་སྡེ་བཟང་པོ་དབང་པོ་རྟུལ་བ་ལ་དགོངས་ནས་བདེན་བཞིའི་ཆོས་ཀྱི་འཁོར་ལོ་བསྐོར། འཁོར་ལོ་དང་པོའི། ། དེ་ནས་བྱ་རྒོད་ཕུང་པོའི་རི་ལ་བྱང་ཆུབ་སེམས་དཔའ་བཟང་སྐྱོང་ལ་སོགས་པ་ལ་མཚན་ཉིད་མེད་པའི་འཁོར་ལོ་གཉིས་པ་བསྐོར། དེ་ནས་ཡངས་པ་ཅན་ལ་སོགས་པ་རྣམས་སུ་འཁོར་སྤྱན་རས་གཟིགས་ལ་སོགས་པ་ལ་དོན་དམ་རྣམ་པར་ངེས་པའི་ཐེག་པ་སྣ་ཚོགས་ཀྱི་འཁོར་ལོ་བསྐོར་རོ། ། ཐ་མར་གྲོང་ཁྱེར་རྩ་མཆོག་ཏུ་མྱ་ངན་ལས་འདས་ཙམ་ན་སྤྲུལ་པ་ཆ་གཅིག་འོག་མིན་དུ་འདུས་སུ་ཟད་ཀྱི་སངས་རྒྱས་ལ་མྱ་ངན་ལས་འདའ་བ་མེད་དོ། ། གསེར་འོད་དམ་པ་ལས་ཀྱང་། སངས་རྒྱས་མྱ་ངན་མི་འདའ་ལ། །
ཆོས་ཀྱང་ནུབ་པར་མི་འགྱུར་ཏེ། སེམས་ཅན་རྣམས་ནི་གདུལ་བའི་ཕྱིར། ། མྱ་ངན་འདས་པ་བསྟན་པར་མཛད། ། ཅེས་སོ། ། དེ་ནས་དུས་ཕྱིས་ལོངས་སྐུ་འོག་མིན་ནས་དབུ་རྒྱན་དུ་བབས་ནས་ཟག་པ་མེད་པའི་ཁང་པ་བྱིན་གྱིས་བརླབས་ནས་འཁོར་འདོད་ཆགས་ཅན་ཉོན་མོངས་པ་ཆེ་བའི་དོན་དུ་གསང་བ་འདུས་པ་ལ་སོགས་པ་བཤད་པ་ཡིན་ནོ། ། དེ་ལྟར་སྤྱོད་པའི་ཆོ་ག་བཤད་ནས། དེ་ནི་སྤྱོད་པའི་འབྲས་བུ་ནི། འདོད་འཇུག་གི་སྤྱོད་པའི་འབྲས་བུ་ནི་ལུས་སྲ་ཞིང་འཁྲེགས་པ་འབྱུང་ངོ་། ། རྡོ་རྗེ་གསང་བའི་རྒྱུད་ལས། བདེ་བ་སྐྱེད་པའི་ཟས་ཟོས་ན། །
ལུས་ནི་སྲ་ཞིང་འཁྲེགས་པ་དང་། ། བདེ་བའི་རྟེན་ནི་ཉམས་མི་འགྱུར། ། ཞེས་པ་དང་། ལེའུ་བདུན་པ་ལས། ཆགས་ཅན་ཡེ་ཤེས་འདོད་པ་ཡིས། ། རྟག་ཏུ་འདོད་པའི་ཡོན་ཏན་བསྟེན། ། ཞེས་པས་སོ། ། ལེའུ་བཅུ་གཉིས་པ་ལས་ཀྱང་། ཉི་མ་ཤར་བའི་འོད་འདྲ་ཞིང་། ། འཛམ་བུའི་ཆུ་བོའི་གསེར་གྱི་མདོག །
ཅེས་པས་སོ། ། རྟེན་སློབ་ཀྱི་སྤྱོད་པའི་འབྲས་བུ་ནི་སྤྲོས་བཅས་ཀྱི་འབྲས་བུ་སྤྲོས་མེད་དོ། ། དེ་ཡང་ལམ་འོག་མ་ལ་སྤྱོད་པ་དེ་གོམས་པས་གོང་མ་ལ་སྤྱོད་དུ་རུང་བའོ། ། དེ་ཡང་ལེའུ་བདུན་པ་ལས། གཟུགས་ལ་རྣམ་གསུམ་ཤེས་བྱ་སྟེ། ། ཞེས་བྱ་བ་ལ་སོགས་ཚུལ་བཞིན་བཤད་པས་བསྟན་ཏོ། ། རིག་པ་བརྟུལ་ཞུགས་ཀྱིས་འབྲས་བུ་ནི་བསྐྱེད་རིམ་གྱི་སྐབས་སུ་བྱས་པས་འཇིག་རྟེན་ཐུན་མོང་གི་དངོས་གྲུབ་འབྱུང་ངོ་། ། དེ་ཡང་ཡེ་ཤེས་རྡོ་རྗེ་ཀུན་ལས་བཏུས་པ་ལས། ཞི་སོགས་བྱ་བའི་ཆོ་ག་དང་། ། དེ་བཞིན་གྲུབ་པ་བརྒྱད་དང་ནི། །
ཞེས་གསུངས་སོ། ། སྒྱུ་མའི་སྐབས་སུ་བྱས་པས་གནས་དང་གོས་ལ་སོགས་པ་ནམ་མཁའ་ལས་རྙེད་པར་འགྱུར་རོ། ། རིམ་པ་ལྔ་པ་ལས། གནས་དང་ཟས་དང་གོས་ལ་སོགས། ། མཁའ་ལ་སྐད་ཅིག་དག་གིས་རྙེད། ། ཅེས་སོ། ། ཟུང་འཇུག་སློབ་བཞིན་པའི་སྐབས་སུ་སྤྱོད་བ་བྱས་པའི་འབྲས་བུ་ནི་རྣམ་སྨིན་གྱི་ལུས་སྤངས་ནས་རྡོ་རྗེའི་སྐུ་ཐོབ་པར་འགྱུར་རོ། ། ཆོས་སྐུ་སྟོབས་དང་མི་འཇིགས་པ་ལ་སོགས་པ་སངས་རྒྱས་ཀྱི་ཆོས་མ་འདྲེས་པ་བརྒྱ་བཞི་བཅུ་ཐོབ་པར་འགྱུར་རོ། ། དེ་སྐད་དུ་རྡོ་རྗེ་ཕྲེང་བ་ལས། རང་བཞིན་སྣང་བའི་དབྱེ་ཤེས་ནས། །
དེ་ནས་སྤྱོད་པ་རབ་ཏུ་བྱ། ། ལས་ཀྱི་ལུས་ནི་ཡོངས་སྤངས་ནས། ། རྡོ་རྗེ་སྐུ་ཉིད་ཐོབ་པར་འགྱུར། ། ཞེས་པ་དང་། ཡང་། ཡིད་བཞིན་ནོར་བུ་མཆོག་བཞིན་དུ། ། འདོད་པ་ཐམས་ཅད་སྟེར་བར་འགྱུར། ། སངས་རྒྱས་རྣམས་ཀྱི་ཕུན་ཚོགས་ཀྱང་། ། སྟོབས་ཀྱིས་བླངས་ནས་སྤྱོད་པར་འགྱུར། ། ཞེས་པས་སོ། །
གཉིད་ཀྱི་སྤྱོད་པ་བྱས་པའི་འབྲས་བུ་ཡང་ཚེ་གཅིག་གིས་སངས་རྒྱས་པ་བཞིན་དུ་ལས་ཀྱི་ལུས་ལྷག་མ་མ་ཞིག་པར་ཐལ་བྱུང་དུ་སངས་རྒྱས་པར་འགྱུར་རོ། ། དེ་ཡང་ལྷ་ཐམས་ཅད་ཡང་དག་པར་འདུས་པའི་རྒྱུད་ལས། མྱ་ངན་འདས་པའི་མི་བཟང་མིན། ། ཕུང་པོ་ལྷག་མ་མ་ལུས་འགྱུར། ། ཞེས་གསུངས་སོ། ། འཆི་བ་དང་བསྲེ་བའི་དུས་སུ་ཡང་བར་མ་དོར་ཟུང་འཇུག་ཐོབ་པའོ། ། དེ་ཡང་སྤྱོདབསྡུས་ལས། འདི་ལ་བསལ་བྱ་ཅི་ཡང་མེད། ། བཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། །
ཡང་དག་མཐོང་ནས་རྣམ་པར་གྲོལ། ། དེ་སྐད་དུ་ཡང་བདེ་མཆོག་ལས། ། བསམ་པ་གང་དང་གང་གིས་ནི། ། མི་རྣམས་ཡིད་ནི་ཡང་དག་སྦྱོར། ། དེས་ན་དེ་ཡི་རང་བཞིན་ནི། ། སྣ་ཚོགས་ནོར་བུ་ཇི་བཞིན་ནོ། ། ཞེས་སོ། ། དེ་ལྟར་སྔགས་ཀྱི་སྤྱོད་པ་བསྟན་ནས། མགོན་པོ་ཀུན་ལ་སྤྱོད་པའི་ཆོ་ག་ནི་ཏིང་ངེ་འཛིན་གྱི་རིམ་པས་སོ་སོ་ཀུན་ལ་ཡང་ཡོད་ཀྱི་འོན་ཀྱང་འཕགས་པས་ཟུང་འཇུག་གི་སྐབས་སུ་བསྟན་པའི་ཟུང་དུ་འཇུག་པའི་ཏིང་ངེ་འཛིན་ཏེ་ལམ་ཐམས་ཅད་ཀྱི་མཐར་ཐུག་པ་ཡིན་པའི་ཕྱིར་དང་། དེས་དྲངས་བའི་བླང་དོར་མེད་པའི་སྤྱོད་པ་ཀུན་ཏུ་སྦྱོར་བ་ཡང་སྤྱོད་པ་ཐམས་ཅད་ཀྱི་ནང་ན་ཕུལ་དུ་བྱུང་བའི་སྤྱོད་པ་ཡིན་པའི་ཕྱིར་རོ། །
དེ་ལྟ་བུའི་སྤྱོད་པ་དེ་ཉམས་སུ་ལེན་པའི་ཚུལ་ཟུང་དུ་འཇུག་པའི་ཏིང་ངེ་འཛིན་གྱིས་ཆོས་ཐམས་ཅད་གཉིས་སུ་མེད་པའི་དེ་ཁོ་ན་ཉིད་ཇི་ལྟ་བ་བཞིན་དུ་རྟོགས་པའི་ཕྱིར་དེས་དྲངས་པའི་ལུས་ངག་ཡིད་གསུམ་གྱི་སྤྱོད་པ་ཐམས་ཅད་ཀྱང་གཉིས་སུ་མེད་པ་རང་གིས་ངང་གིས་འབྱུང་མོད་ཀྱི་རྩོལ་བས་ཀྱང་གཉིས་སུ་མེད་ཅིང་བླང་དོར་མེད་པར་སློབ་པ་སྟེ། དཔེར་ན་བྱ་ནམ་མཁའ་ལ་འཕུར་བས་གཤོག་པ་ཐང་ཆད་ནས་མ་གཡབ་པས་ཀྱང་ལྡིང་བར་ནུས་མོད་ཀྱི་འོན་ཀྱང་རྩོལ་བས་ཀྱང་གཡོབ་པ་དང་འདྲའོ། ། དེ་ཡང་ཟུང་དུ་འཇུག་པའི་རྣལ་འབྱོར་པ་དེས་ཇི་ལྟར་བདག་ཉིད་ལ་ཕན་པར་དགའ་བ་དེ་བཞིན་དུ་གཞན་དགྲ་བོ་ལ་ཡང་ཕན་པར་དགའ། གཅིག་ལ་མི་ཕན་པར་དགའ་བའི་རྣམ་རྟོག་གཉིས་མེད་པ་དང་། དེ་བཞིན་དུ་ཆུང་མ་ལ་ངོ་ཚ་མི་བྱེད་པ་བཞིན་མནའ་མ་ལ་ཡང་ངོ་ཚ་མི་བྱེད་པ་དང་། སྨད་འཚོང་མ་ལ་འདོད་པ་སྤྱོད་པ་དེ་བཞིན་དུ་མ་ལ་ཡང་འདོད་པ་སྤྱོད་པ་དང་། དགེ་བ་བཅུ་ཉམས་སུ་ལེན་པ་བཞིན་དུ་རྟོག་པ་མེད་པར་མི་དགེ་བ་བཅུ་ལ་ཡང་ཉམས་སུ་ལེན་པ་ལ་སོགས་པའི་བླང་དོར་མེད་པའི་སྤྱོད་པ་སྟེ། ཟུང་འཇུག་གི་རིམ་པ་ལས། ཟུང་དུ་འཇུག་པ་བསྒོམས་གྱུར་པས། ། སྤྱོད་པའང་དེ་དང་གཉིས་སུ་མེད། །
ཇི་ལྟར་བདག་ཉིད་དེ་བཞིན་དགྲ། ། ཇི་ལྟར་ཆུང་མ་དེ་བཞིན་མནའ། ། ཞེས་པ་ལ་སོགས་པ་དང་། ཀུན་རྫོབ་ཀྱི་རྒྱུད་ལས་ཀྱང་། འདི་ལ་མི་སྨྲ་གང་ཡང་མེད། ། མི་བསམ་པ་ནི་ཅི་ཡང་མེད། ། འདི་ལ་མི་བཟའ་ཡོད་མ་ཡིན། ། དོགས་པ་མེད་པའི་སེམས་ཀྱིས་སྤྱད། ། ཅེས་བཤད་པ་དང་། རྒྱུད་ཕྱི་མ་ལས།
ཀུན་ཏུ་སྤྱད་པ་གང་ཞིག་ལགས། ། ཞེས་པ་ལ་ལན་དུ། ཐམས་ཅད་དག་པར་མོས་པ་ཡིས། ། འཇིགས་པ་ཐམས་ཅད་སྤངས་ནས་སུ། ། དོགས་པ་མེད་པའི་སེམས་ཀྱིས་ནི། ། སྔགས་པས་སེང་གེ་བཞིན་དུ་སྤྱོད། ། འདི་ལ་མི་བྱ་ཅི་ཡང་མེད། ། དེ་བཞིན་མི་བཟའ་ཡོད་མ་ཡིན། ། རྟག་ཏུ་མི་བསམ་ཅི་ཡང་མེད། ། མཉམ་པར་མ་བཞག་སྦྱོར་བ་ཡིས། །
རྟག་པ་ཉིད་དུ་མཉམ་པར་འཇོག ། གང་གིས་སེམས་ཀུན་ལ་སྤྱོད་པ། ། ཀུན་དུ་སྤྱོད་བ་ཞེས་བྱའོ། ། ཞེས་པ་དང་། ས་ར་ཧའི་ཞལ་ནས་ཀྱང་། བྱ་མེད་མི་བྱ་མེད་པའི་སྤྱོད་པ་རང་ཤུགས་ཀྱིས། ། འདི་བྱ་མེད་པའི་སྤྱོད་པ་ཚད་དུ་གཟུང་མི་བྱ། ། ཞེས་པ་དང་། ཀྱེ་རྡོ་རྗེ་ལས་ཀྱང་། གང་ཕྱིར་རིགས་རྣམས་དུ་མར་ནི། །
དབྱེ་བ་བརྟག་པར་མི་བྱའོ། ། ཆགས་དང་གཏི་མུག་འཇིགས་པ་དང་། ། ངོ་ཚའི་སྤྱོད་པ་རྣམ་པར་སྤངས། ། ཞེས་པས་གཉིས་མེད་ཀྱི་སྤྱོད་པ་རང་ཤུགས་སུ་ཡང་འབྱུང་མོད་རྩོལ་བས་ཀྱང་བླང་དོར་མེད་པར་བསླབ་སྟེ། བློ་གཉིས་མེད་དུ་གོམས་པའི་འབྲས་བུ་ཡིན་པ་དེ་རྡོ་རྗེ་མཁའ་འགྲོ་ལས། རྣམ་པར་མི་རྟོག་སེམས་ཀྱིས་ནི། ། དོགས་པ་མེད་པར་ཀུན་ཏུ་སྤྱོད། ། སྒོམ་པ་ཁྱད་ཅན་གང་ཞིག་གིས། ། གོམས་པའི་སྟོབས་ནི་རྫོགས་པ་ན། ། ཡིད་འོང་བདེ་བའི་འབྲས་བུ་ནི། །
བླ་མེད་གསལ་བ་བློ་ཡི་མཐུ། ། ཞེས་པས་སོ། ། སྤྱོད་པ་དེ་རྣམས་ཀྱི་གཞུང་སྡོམ་དུ་བྱས་ཏེ་བསྡུ་བ་ནི། སྤྱོད་པ་གཉིས་ལས་བདག་མེད་ལྟའི། ། སྤྱོད་པ་དེ་ལ་རྣམ་གསུམ་སྟེ། ། དམན་དང་རྒྱ་ཆེ་ཟབ་པའོ། ། ཟབ་ལ་རྒྱུ་བཞིའི་སྤྱོད་པ་ལས། ། རྣལ་འབྱོར་ཆེན་པོའི་སྤྱོད་པར་བཞེད། ། དེ་ལ་ཀུན་ཏུ་སྤྱོད་པ་དང་། སྔགས་ཀྱི་སྤྱོད་པ་རྣམ་པ་གཉིས། །
དེ་ལ་ངོ་བོ་ངེས་ཚིག་དབྱེ། ། དུས་དང་ཆོ་ག་འབྲས་བུ་དྲུག ། སྔགས་ཀྱི་སྤྱོད་པ་གཡོ་བ་གཉིས། ། འདོད་འཇུག་རྟེན་སློབ་ཐུན་མོང་པ། ། གཉིས་ཀྱིས་ཐུན་མོང་སྤྱོད་པ་དང་། ། རིག་པ་བརྟུལ་ཞུགས་རེ་རེ་ལའང་། ། གསུམ་གསུམ་ཡིན་ཏེ་སྤྲོས་བཅས་དང་། སྤྲོས་མེད་ཤིན་ཏུ་སྤྲོ་མེད་དོ། ། རིག་པ་བརྟུལ་ཞུགས་གསུམ་པ་ནི། ། ཡེ་ཤེས་རྒྱ་དང་སྙོམས་འཇུག་དང་། །
གཉིས་དང་འཆི་བ་བསྲེ་བ་དང་། ། ཤཱཀྱ་ཐུབ་པའི་འཚང་རྒྱ་ལུགས། ། བདག་མེད་སྙོམས་པར་འཇུག་པ་ལྔ། དེ་ཡི་ཆོ་ག་རྣམ་གསུམ་ལས། ། སྤྲོས་བཅས་སྤྲོས་མེད་ཆོ་ག་ནི། ། གནས་དང་ཡོ་བྱད་སྒྲུབ་པ་དང་། དྲུག་ཡིན་ཕྱག་རྒྱ་མོ་ལ་ལྔ། ། གྲངས་དང་དབྱེ་བ་མཚན་ཉིད་དང་། ། ལོ་ཚིགས་ཆ་ལུགས་སྒྲུབ་པའོ། ། དབྱེ་ན་རིགས་ཀྱི་རིགས་ཅན་གཉིས། །
ཞེས་སོ། ། དེ་ཡན་ཆད་དུ་སྤྱོད་པ་བསྟན་ནས། ད་ནི་སྒྲུབ་པ་བསྟན་པར་བྱ་སྟེ། དེ་ལ་སྒྲུབ་པའི་སྔོན་དུ་འགྲོ་བ་དང་། གྲུབ་པ་དངོས་ལས། དང་པོ་སྒྲུབ་པའི་སྡོན་དུ་འགྲོ་བ་ནི། སངས་རྒྱས་ཀྱི་ཐེག་པའི་བསམ་པ་སྟེ། དེ་ནི་གཙོ་བོ་ཁམས་གསུམ་འཁོར་བའི་སྡུག་བསྔལ་ལ་དམིགས་ནས་སྙིང་རྗེ་ཆེན་པོ་རང་ཤུགས་སུ་སྐྱེལ། ཞར་ལ་འཁོར་བ་ལ་སྐྱོ་བ་སྐྱེས་པའི་ནུས་པས་ནི་མྱ་ངན་ལས་འདས་པ་ལ་སྤྲོ་བ་དྲག་པོ་སྐྱེ་ལ། སྙིང་རྗེ་ཆེན་པོས་ནི་སེམས་ཅན་གྱི་དོན་མི་གཏོང་བའི་བློ་སྐྱེ་བས་ན་གཞན་དོན་སངས་རྒྱས་འདོད་པའི་བློ་བརྟན་པོ་གཅིག་སྐྱེ་བ་ནི་སངས་རྒྱས་ཀྱི་ཐེག་པའི་བསམ་པ་སྟེ།
སྙིང་རྗེ་ཆེན་པོའི་རྩ་བ་ཅན་གྱི་བྱང་ཆུབ་སེམས་བསྐྱེད་ཅེས་བྱ་བའི་དོན་ནོ། ། སྤྱོད་བསྡུས་ལས། འཁོར་བ་ལ་སྐྱོ་བར་བྱས་ནས་མྱ་ངན་ལས་འདས་པའི་བདེ་བ་ལ་འདོད་པར་བྱའོ། ། ཞེས་པ་དང་། དཔལ་རྡོ་རྗེ་མཁའ་འགྲོ་ལས་ཀྱང་། བླ་ན་མེད་པའི་བྱང་ཆུབ་སེམས། ། དམ་པ་དེ་ནི་བསྐྱེད་བགྱི་ཞིང་། ། སེམས་ཅན་ཀུན་གྱི་དོན་གྱི་ཕྱིར། ། སྡོམ་པ་མ་ལུས་གཟུང་བར་བགྱི། ། མ་སྒྲལ་བ་རྣམས་བསྒྲལ་བ་དང་། །
མ་གྲོལ་བ་རྣམས་བདག་གིས་དགྲོལ། ། དབུགས་མ་ཕྱུང་བ་དབུགས་དབྱུང་ཞིང་། ། འགྲོ་ཀུན་མྱ་ངན་འདས་ལ་དགོད། ། ཅེས་སོ། ། དེ་ལྟར་ན་སངས་རྒྱས་ཀྱི་ཐེག་པའི་བསམ་པ་ནི་ཐབས་ཤེས་རབ་ཟུང་འབྲེལ་དུ་ཁོང་དུ་ཆུད་པ་ཡིན་ནོ། ། དེ་ཡང་ལྟ་བ་ནི་དོན་དམ་པར་སྐྱེ་བའི་སྒྲོ་འདོགས་བཅད་པ་ཙམ་དུ་ཀུན་རྫོབ་མ་བརྟགས་པའི་ངོ་བོ་ཙམ་དུ་རྒྱུ་འབྲས་རྟེན་འབྲེལ་ཙམ་དུ་ཤེས་པ་སྔར་ལྟ་བའི་སྐབས་སུ་བསྟན་པ་ལྟར་གཏན་ལ་འབེབས་པ་སྟེ། འབེབས་ལུགས་ཀྱང་གཟུགས་ཀྱི་ལུས་དབེན་གྱི་སྐབས་སུ་བཤད་པའི་ཤེས་བྱ་དེ་སྐབས་འདིར་གཏན་ལ་འབེབས་པ་སྟེ། མཁས་པ་རྣམས་ནི་ཁྱབ་བྱེད་གཅིག་དང་དུ་མ་ཁེགས་པས་ཁྱབ་བྱ་རང་བཞིན་ནམ་སྤུ་རིགས་ཁེགས་པ་ཙམ་དུ་གཏན་འབེབས་ལ། མི་མཁས་བས་ཀྱང་རང་གི་ལུས་མི་གཙང་བའི་རྫས་སུམ་ཅུ་རྩ་དྲུག་ཏུ་གཞིགས་པས་རིལ་བོའི་མཚན་མ་ཁེགས་པར་བྱ་བས་ལྟ་བ་མ་ནོར་བར་བྱས་ནས། ། སྤྱོད་པ་ནི་ཅི་དང་ཅི་བྱེད་པ་ཆེད་དུ་བྱ་བ་གཞན་ལ་གཏན་ནས་བྱེད་པའི་ཐབས་ཤེས་རབ་ཟུང་འབྲེལ་གྱི་རྟོགས་པ་ནི་སངས་རྒྱས་ཀྱི་ཐེག་པའི་བསམ་པ་སྟེ།
རྒྱུད་ཕྱི་མ་ལས། ཐོག་མ་ཐ་མ་མེད་ཞི་བ། ། དངོས་དང་དངོས་མེད་ཟད་པའི་གཙོ། ། སྟོང་ཉིད་སྙིང་རྗེ་དབྱེར་མེད་པ། ། བྱང་ཆུབ་སེམས་ཞེས་བཤད་པ་ཡིན། ། ཞེས་པས་སོ། ། དེ་རྒྱུད་ལ་བསྐྱེད་ཐབས་ཀྱང་རང་རྒྱུད་ཀྱི་མེས་ཚིག་པ་ལ་སོགས་པ་རགས་པའི་ཉམས་མྱོང་གིས་ཚ་བའི་དམྱལ་བའི་མེས་བསྲེགས་པ་ལ་སོགས་པའི་སྡུག་བསྔལ་རགས་པ་ལ་དཔགས་ནས། དེ་དང་བྲལ་བར་འདོད་པའི་སྙིང་རྗེ་བསྐྱེད་པ་གོམས་ཙམ་ན་རིགས་དྲུག་གི་མྱོང་བ་ཅི་ཡོད་པ་ཐམས་ཅད་སྡུག་བསྔལ་དུ་རིག་སྟེ། ཚོར་བ་བདེ་བ་ཅི་ཡོད་པ་ཐམས་ཅད་ནི་འགྱུར་བའི་སྡུག་བསྔལ་ཡིན། ། ཚོར་བ་སྡུག་བསྔལ་ཅི་ཡོད་པ་ཐམས་ཅད་ནི་སྡུག་བསྔལ་ཀྱི་སྡུག་བསྔལ་ཡིན།
ཚོར་བ་བཏང་སྙོམས་ཅི་ཡོད་པ་ཐམས་ཅད་ནི་འདུ་བྱེད་ཀྱི་སྡུག་བསྔལ་ཡིན་པར་རྟོགས་པ་སྟེ། ལེའུ་བདུན་པ་ལས། བཅོམ་ལྡན་འདས་ཅིའི་སླད་དུ་སྡུག་བསྔལ་གསུམ་མི་བསྒོམ་པར་བགྱི་ཞེས་པས་སོ། ། དེ་ནས་འཁོར་བ་ལ་ཐོག་མ་མེད་པར་སྒོམ་སྟེ། བདག་དང་སེམས་ཅན་ཐམས་ཅད་འདི་ཚུན་ཆད་བྱུང་བྱ་བའི་ཐོག་མ་མེད་དེ་ཡོད་ན་ཆོས་ཐམས་ཅད་རྒྱུ་མེད་དུ་ཐལ་ལོ། ། འཕགས་པ་ཀླུ་སྒྲུབ་ཀྱི་ཞལ་ནས་ཀྱང་། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་ན་ཡང་ལས་ཏེ། ། དེ་ལས་ཡང་ནི་སྐྱེ་བ་ཡིན། །
ལམ་གསུམ་ཐོག་མ་དབུས་མེད་པས། ། ཞེས་གསུངས་པས་ཐོག་མ་མེད་པ་བསྒོམ་མོ། ། དེ་གོམས་པ་དང་སེམས་ཅན་ཐམས་ཅད་གཅིག་གིས་གཅིག་གི་མགོ་གཅོད་པ་ལ་སོགས་པའི་གནོད་པ་མ་བྱས་པ་ཡང་མེད། ཕ་མ་བྱས་པས་ཕན་འདོགས་མ་བྱས་པ་ཡང་མེད་པས་གང་ལ་ནི་ཆགས། གང་ལ་ནི་སྡང་། ཆགས་སྡང་བྱ་བ་ག་ན་ཡོད་སྙམ་དུ་ཀུན་ནས་ཉོན་མོངས་པ་མེད་པའི་བཏང་སྙོམས་ཀྱི་སེམས་བསྒོམ་མོ། ། འཕགས་པ་ཀླུ་སྒྲུབ་ཀྱི་ཞལ་ནས། ། ཕ་ནི་བུ་ཉིད་མ་ནི་ཆུང་མ་ཉིད། ། སྐྱེ་བོ་དགྲར་གྱུར་པ་དག་བཤེས་ཉིད་དང་། ། བཟློག་པ་ཉིད་དུ་མཆི་བས་དེ་སླད་དུ། །
འཁོར་བ་དག་ན་ངེས་པ་འགའ་མ་མཆིས། ། ཞེས་པས་ངེས་པ་མེད་པའི་ཉེས་པ་དང་། གཞན་ཡང་། ཡང་ཡང་ལུས་འདོར་བའི་ཉེས་པ་དང་། མཐོ་དམན་དུ་འགྱུར་བའི་ཉེས་པ་མང་པོ་བཤད་ཅེས་པ་དང་། དཔུང་བཟང་གིས་ཞུས་པ་ལས་ཀྱང་། རེ་ཤིག་གཅིག་ན་དགྲ་ཡང་མཛའ་བོར་འགྱུར། ། མཛའ་བ་ཡང་ནི་དགྲར་ཡང་འགྱུར་བ་ཉིད། ། དེ་བཞིན་གཞན་དག་ཀྱང་ནི་བར་མར་འགྱུར། ། བར་མ་དེ་ཉིད་ཀྱང་ནི་དགྲ་བོར་འགྱུར། །
དེ་ཕྱིར་མི་ལ་དགའ་བ་སྤངས་ནས་སུ། ། བཟློག་ནས་དགེ་ལ་ཅི་བདར་བློ་བཞག་བྱ། ། ཞེས་པས་བཏང་སྙོམས་བསྒོམ་མོ། ། དེ་གོམས་པས་བློ་ཆགས་སྡང་མེད་པ་དང་གཟོད་བདག་དང་སེམས་ཅན་ཐམས་ཅད་གཅིག་ལ་གཅིག་གནོད་པའི་སེམས་དོར་ལ། གཅིག་ལ་གཅིག་ཕ་མ་བྱས་ནས་ཕན་མ་བཏགས་པ་མེད་ཨང་སྙམ་དུ་བསྒོམ་སྟེ། དེ་སྐད་དུ། ཕ་དང་མར་ནི་མ་གྱུར་པའི། ། སེམས་ཅད་གང་དེ་ཡོད་མ་ཡིན། ། ཞེས་སོ། དེ་གོམས་པ་དང་ཕ་མ་དྲིན་ཅན་རྣམས་སྡུག་བསྔལ་འདི་དང་བྲལ་ལོའི་སྙིང་རྗེ་ཆེན་པོ་རང་ཤུགས་སུ་འཆར་རོ། །
ཤར་བ་དང་འདི་རྣམས་ལ་བདག་གིས་ཕན་གདགས་དགོས། ངེ་ཡང་བདག་ཉིད་སངས་རྒྱས་པར་བྱས་ལ་ལམ་ཕྱིན་ཅི་མ་ལོག་པ་བསྟན་ལ་མྱ་ངན་ལས་འདས་པའི་བདེ་བ་ལ་དགོད་དགོས་སྙམ་དུ་བྱམས་པ་ཆེན་པོ་དང་། ། དེ་ལྟར་བྱེད་པ་ལ་དགའ་བའི་དགའ་བ་ཆེན་པོ་དང་། བྱང་ཆུབ་ཏུ་སེམས་བསྐྱེད་པ་རང་ཤུགས་སུ་འཆར་རོ། ། སངས་རྒྱས་པར་བྱ་བ་དེ་ཡང་ལམ་བདེ་ལ་མྱུར་བའི་གསང་བ་འདུས་པའི་ལམ་དུ་ཞུགས་ལ་ཟུང་འཇུག་མི་སློབ་པའི་ཐམས་ཅད་མཁྱེན་པ་ཐོབ་པར་བྱ་ལ་དེའི་ལམ་ལ་གཞན་དག་ཀྱང་དགོད་པར་བྱའོ་སྙམ་དུ་རྒྱུད་ལ་འཆར་རོ། ། དེ་སྐད་དུ་ཡང་། དང་པོ་བརྟགས་བསྒོམ་བདག་ཉིད་བསྒྲལ། ། རང་ཉིད་རྒལ་བར་གྱུར་ནས་ནི། ། བློ་ངན་སེམས་ཅན་ཐབས་ཀྱིས་བསྒྲལ། ། ཞེས་པ་དང་།
འཕགས་པ་ཀླུ་སྒྲུབ་ཀྱི་ཞལ་སྔ་ལས་ཀྱང་། རྣམ་རྟོག་བག་ཆགས་ཉེས་པ་ཡིས། ། འགྲོ་བ་གསུམ་པོ་རྣམས་རྨོངས་ལ། ། བློ་དང་ལྡན་པས་ལེགས་བརྟགས་ཏེ། ། རྣལ་འབྱོར་རྒྱུད་ཀྱིས་སྦྱང་བར་བྱ། ། ཞེས་པའི་དོན་ཏེ། སྤྱོད་བསྡུས་ལས་ཀྱང་། དང་པོ་ནི་སངས་རྒྱས་ཀྱི་ཐེག་པའི་བསམ་པ་ལ་སློབ་པོ། ཞེས་པས་སོ། ། དེ་ལྟར་སྒྲུབ་པ་པོ་སྔོན་འགྲོ་བསྟན་ནས།
སྒྲུབ་པ་དངོས་ལ་གཉིས་ཏེ། ཡེ་ཤེས་བརྒྱུད་ནས་སྐྱེ་བར་བྱེད་པ་བསྐྱེད་པའི་རིམ་པ་དང་། ཡེ་ཤེས་དངོས་སུ་བསྐྱེད་པར་བྱེད་པ་རྫོགས་པའི་རིམ་པའོ། ། དེ་ཡང་རྒྱུད་ཕྱི་མ་ལས། སངས་རྒྱས་རྣམས་ཀྱིས་ཆོས་བསྟན་པ། ། རིམ་པ་གཉིས་ལ་ཡང་དག་གནས། ། བསྐྱེད་པ་ཡི་ནི་རིམ་པ་དང་། ། དེ་བཞིན་རྫོགས་པའི་རིམ་པའོ། ། ཞེས་པ་དང་། ཀྱེ་རྡོ་རྗེ་ལས་ཀྱང་།
བསྐྱེད་པ་ཡི་ནི་རིམ་པ་དང་། ། དེ་བཞིན་རྫོགས་པའི་རིམ་པ་ཉིད། ། རིམ་གཉིས་མཉམ་པར་གནས་ནས་ནི། ། རྡོ་རྗེ་ཅན་གྱིས་ཆོས་བཤད་དོ། ། ཞེས་གསུངས་པས་ན་སྒྲུབ་པ་ནི་གཉིས་སུ་ངེས་སོ། ། དེ་ལ་བསྐྱེད་པའི་རིམ་པ་ལ་གཉིས་ཏེ། སྦྱང་གཞི་བསྐྱེད་པའི་རིམ་པ་མཚན་ཉིད་པ་དང་། སྦྱོང་བྱེད་བསྐྱེད་པའི་རིམ་པ་བཏགས་པའོ། ། དང་པོ་ལ་གསུམ་སྟེ། ངོ་བོ་དང་།
དབྱེ་བ་དང་། སྒྲ་འཇུག་པའི་རྒྱུ་མཚན་ནོ། ། ངོ་བོ་ནི་འཁོར་བ་གནས་དང་། ལོངས་སྤྱོད་དུ་གནས་པའོ། ། ཕྱི་བ་ནི་ཕྱི་སྣོད་གྱི་དང་། ནང་བཅུད་དོ། ། སྒྲ་འཇུག་པའི་རྒྱུ་མཚན་གཉིས་ཏེ། ཕྱི་སྣོད་དང་། ནང་བཅུད་ཀྱིའོ། ། ཆེན་པོ་བཞིས་བསྐྱེད་བས་ན་བསྐྱེད་པའི་རིམ་པ་སྟེ།
མཛོད་ལས། ། དེ་ལ་རླུང་གི་དཀྱིལ་འཁོར་ནི། ། ས་ཡང་དྲུག་འབུམ་གྲངས་མེད་དོ། ། ཞེས་པ་ལ་སོགས་པས་སོ། ། རྡུལ་ཕྲ་མོ་རིམ་གྱིས་བསྐྱེད་པས་ན་བསྐྱེད་པས་ཏེ། རྡུལ་ཕྲན་དང་ནི་དེ་བཞིན་དུ། ། ལྕགས་ཆུ་རི་བོང་ལུག་དང་གླང་། ། ཉི་ཟེར་རྡུལ་དང་སྲོ་མ་དང་། ཞེས་པས་སོ། ། ནང་བཅུད་ཀྱི་སེམས་ཅན་གྱི་སྒྲ་འཇུག་པའི་རྒྱུ་མཚན་ནི། །
ཕ་མ་དང་སྲིད་པ་བར་མ་དོ་གསུམ་འཛོམ་པས་བསྐྱེད་པས་ན་བསྐྱེད་རིམ་སྟེ། རྣམ་བཞག་ལས། མ་ནད་མེད་ཅིང་ཉམས་བདེ་ལ་ཁྲག་དང་ལྡན་པ་དང་། ཕ་ས་བོན་དང་ལྡན་པ་དང་། སྲིད་པ་བར་མ་དོར་ཉེ་བར་གནས་པ་གསུམ་འཛོམ་པས་ན་བསྐྱེད། ཅེས་སོ། ། ཆེན་པོ་བཞིས་བསྐྱེད་པས་ན་སྟེ། སྤྱོད་བསྡུས་ལས། རླུང་ལས་མེའོ། ། མེ་ལས་ཆུའོ།
ཆུ་ལས་སའོ། ། དེ་རྣམས་ལས་ཕུང་པོ་ལྔ་དང་སྐྱེ་མཆེད་དྲུག་གོ ། ཞེས་པས་སོ། ། གནས་སྐབས་བརྒྱད་ཀྱིས་བསྐྱེད་པས་ན་སྟེ། དེ་སྐད་དུ་ཡང་། ནུར་ནུར་པོ་དང་ནར་ནར་པོ། ། ལྟར་ལྟར་པོ་དང་གོར་གོར་པོ། ། འཁྲང་འགྱུར་དང་ནི་རྐང་ལག་འགྱུས་པ་དང་། ། སྐྲ་དང་བ་སྤུ་སེན་མོ་འབྱུང་བ་དང་། དབང་པོ་དོང་དང་མཚན་མ་དོད་པའོ། །
ཞེས་པས་སོ། ། མངོན་པར་བྱང་ཆུབ་པ་ལྔ་ལས་བསྐྱེད་པས་ན་སྟེ། ཕ་དང་མ་བར་དོ་གསུམ་བདེ་བས་བརྒྱལ་བ་ནི་སྟོང་བ་ཉིད་ལས་བྱང་ཆུབ་པའོ། ། ས་བོན་དཀར་དམར་གདན་ཉི་ཟླ་ལས་མངོན་བར་བྱང་ཆུབ་པ། ། མེར་མེར་ལྟར་ལྟར་གོར་གོར་གསུམ་གྱི་གནས་སྐབས་སུ་འབྲུ་གསུམ་གྱི་དབུས་སུ་འདུག་པ་གསུང་ཡིག་འབྲུ་ལས་བྱང་ཆུབ་པ། འཁྲང་འགྱུར་དུས་སུ་ཆོས་ཉིད་གང་ཡིན་པའི་ཕྱག་མཚན་ལས་བྱང་ཆུབ་པ། རྐང་ལག་འགྱུས་ཙམ་ན་ཡན་ལག་སྨད་ལྔ་དོད་པ་སྐུ་རྫོགས་པ་ལས་བྱང་ཆུབ་བསྟེ། ། རྗེ་ཕྲེང་བ་ལས། འགྲོ་བ་འབྱུང་བའི་ཕུང་པོ་རྣམས། ། མངོན་པར་བྱང་ཆུབ་རྣམ་ལྔ་ཞེས། །
མིང་གིས་རབ་ཏུ་བསྐུལ་བ་ཡིན། ། ཞེས་སོ། ། ཡན་ལག་དང་སྙིང་ལག་རིམ་གྱིས་བསྐྱེད་པ་སྟེ། དང་པོ་རགས་པ་ཆགས་ཕྱི་ནས་ཕྲ་བ་ཆགས་པས་སོ། ། རྟེན་ཅིང་འབྲེལ་བར་འབྱུང་བ་བཅུ་གཉིས་ཀྱིས་བསྐྱེད་པས་ན་བསྐྱེད་པའི་རིམ་བ་སྟེ། དེ་ཡང་རྟེན་འབྲེལ་བཅུ་གཉིས་རྒྱུ་བཅུ་འབྲས་བུ་གཉིས་ཚེ་འདི་ལ་བྱས་པས་རྒྱུ་གཉིས་ཕྱི་མ་ལ་གྲུབ་པས་འབྲས་བུ་སྟེ། དེས་ན་ཚེ་འདི་ཉིད་ལ་རྫོགས་པ་སྟེ། དཔེར་ན་བདག་ལྟ་བུ་གཅིག་འཇིག་རྟེན་འདི་ནས་ཕ་རོལ་ཏུ་འགྲོ་ཙམ་ན་དང་པོ་རྒྱུ་བཅུ་ནི་མ་རིག་པ་ལ་སོགས་པ་བཅུ་སྟེ། ཚེ་འདི་ལ་ཚུལ་ཁྲིམས་བསྲུངས་ནས་ཕྱི་མ་མིར་སྐྱེ་ན་རྒྱུ་འབྲས་ཚང་བ་གཅིག་སྟེ། རྒྱུ་བཅུ་ཚེ་འདི་ལ་རྫོགས།
འབྲས་བུ་གཉིས་ཚེ་ཕྱི་མ་ལ་རྫོགས་པ་སྟེ། དེ་ཡང་མ་རིག་པ་ནི་རང་གི་ཟག་བཅས་ཀྱི་ཉེར་ལེན་གྱི་ཕུང་པོའི་རྟག་པ་དང་སྡུག་བསྔལ་བ་ལ་སོགས་པར་མ་ཤེས་པའི་དེ་ཁོ་ན་ཉིད་ལ་རྨོངས་པའི་མ་རིག་པས་བདག་པོའི་རྐྱེན་བྱས་ནས་ཚེ་ཕྱི་མ་ལ་མི་དང་ལྷ་ལ་བདེ་བདེ་དགའ་དགའ་པོར་འདུ་ཤེས་ནས་བདག་གིས་ཚེ་ཕྱི་མ་ལ་མི་དང་ལྷའི་ལུས་ཐོབ་པར་བྱ་ན་སྙམ་དུ་ཡང་སྲིད་པ་ལས་སྲེད་པ་འབྱུང་བ་དེའི། ། འདུ་བྱེད་ནི་དེ་ནས་མ་རིག་པ་དེས་བདག་པོའི་རྐྱེན་བྱས་ནས་མཁན་སློབ་ཀྱི་དྲུང་དུ་སྡོམ་པ་བླངས་ཙམ་ན། འདུ་བྱེད་སེམས་པས་ངས་མ་ཤི་བར་དུ་མི་དགེ་བ་མི་བྱའོ་སྙམ་པ་འདུ་བྱེད་སེམས་པ་དེའོ། ། ལུས་ངག་གི་ལས་ཐམས་ཅད་སེམས་པའི་ནང་དུ་འདུས། རྣམ་པར་ཤེས་པ་ནི་སེམས་པ་དེ་དང་ཀུ་གཞི་རྣམ་ཤེས་སྐྱེ་འགག་ལྷན་ཅིག་ཏུ་བྱས་པས་རྣམ་པར་ཤེས་པ་ལ་ས་བོན་བཞག་སྟེ། ལས་མངོན་འགྱུར་གྱི་འདུ་བྱེད་དེས་ས་བོན་གང་བསྒོས་ན་སྐྱེ་བ་ཕྱི་མའི་མིའི་མིང་དང་གཟུགས་སྐྱེ་མཆེད་དྲུག་རེག་པ་ཚོར་བ་བཞིའི་ས་བོན་སེམས་མྱོང་བ་གསལ་བ་འདི་ལ་བསྒོས་པ་དེ་ལ་མིང་དང་གཟུགས་དང་སྐྱེ་མཆེད་དང་རེག་པ་དང་ཚོར་བ་ཞེས་བྱའོ། ། ཕྱིས་འབྱུང་བར་འགྱུར་བའི་མིང་གིས་བྱས་ཏེ་འབྲས་བུའི་མིང་རྒྱུ་ལ་བཏག་པའོ། ། ས་བོན་བཞི་པོ་དེ་དེ་ལྟ་བུའི་གཟུགས་སྡུག་པ་ལ་སོགས་པ་འདོད་པའི་ཡོན་ཏན་ལ་ཆགས་པའི་སྲེད་པས་བཅིངས་ཏེ། ས་བོན་ཆུས་བཅིངས་བ་ལྟར་བྱས་པ་ནི་ཚོར་བའི་རྐྱེན་གྱིས་སྲེད་པ་དེ་ཚོར་བ་དེ་ཚེ་འདིའི་ཡན་ལག་མ་ཡིན་སྔ་མའི་ཡིན།
སྔ་མའི་ཡིན་ཀྱང་ཚོར་བའི་ས་བོན་དང་ལྷན་ཅིག་བསྲེས་པས་སོ། ། ཡན་ལག་སྔ་མར་གཏོགས་པའི་ཚོར་བ་དེ་ལ་སྲེད་བ་གསོས་ལེན་པ་འོང་སྟེ། ཤི་བའི་དུས་སུ་སེམས་གསལ་ཙམ་ན་ལུས་བྱེ་བྲག་ཅན་དུ་སྲེད་བ། ཤེས་པ་འགྲིབ་ཙམ་ན་ལུས་བྱེ་བྲག་མེད་པ་ལ་སྲེད་པ་སེམས་ལ་ཡོད་པའི་ས་བོན་བཞི་པོ་དེ་དག་གསོས་ནས་ཤི་བའི་དུས་སུ་ཉེར་ལེན་རྒྱུ་སྡོམ་པ་དེ་བཏང་ནས་མིང་དང་གཟུགས་ལ་སོགས་པའི་ས་བོན་བཞི་པོ་དེ་ཡང་བར་དོའི་སྐྱེ་གནས་དང་ལུས་ལ་ཆགས་པས་གསོས་བཏབ་ནས་འཆི་ཁར་ཤེས་པ་འགྲིབ་དུས་སུ་སྲིད་བ་ནུས་པ་ཐོགས་མེད་ཀྱི་ས་བོན་གྱིས་ཤི་ནས་འབྲས་བུ་མི་སྐྱེ་བ་འགྲུབ་ཅེས་གཞོན་ནུ་ནས་རིམ་གྱིས་འགྱུར་བའི་རྒས་པ་དང་། ཡང་ཤི་དུས་སུ་དབང་བོ་རྒྱུན་ཆད་པའི་ཤི་བ་བསྒྲུབ་པའོ། སྐྱེ་བ་གཉིས་ལ་རྒྱུ་འབྲས་ཚར་གཅིག་ཏུ་བཞག་བའོ། ། སྐྱེ་བ་ཕྱི་མ་ལ་མཚན་གཞི་བྱུང་ཟིན་པས་ཐར་ཐབས་མེད་པས་སྦས་པས་མཚན་ཉིད་སྐྱེ་བ་རྒ་ཤིའི་མགོ་ནས་བསྟན་པས་འཁོར་བ་ལ་སྐྱོ་རུ་རེ་བ་ཡིན། སྐྱེ་བ་སྔ་མ་ནི་མཚན་གཞིའི་སྒོ་ནས་བསྟན་པ་ཡིན། དེ་བཞིན་དུ་ཤན་པ་གཅིག་བ་ལང་བསད་ན་རྒྱུ་འབྲས་མ་ཤེས་པས་བ་ལང་བསད་པའི་ཕྱིར་དུ་བྱས་པའི་ལས་དེ་བྱས་ནས། ལས་དེ་ལ་སྐྱེ་བ་ཕྱི་མའི་དུད་འགྲོའི་མིང་དང་གཟུགས་དང་སྐྱེ་མཆེད་དྲུག་རེག་པ་ཚོར་བ་ས་བོན་བཞག་པའི་མིང་རྣམ་ཤེས་ས་བོན་དེ་ལ་ཤ་ལྦགས་ལ་ཆགས་པའི་སྲེད་པས་གསོས་བཏབ་པས་འཆི་ཁར་ལུས་བྱེ་བྲག་ཅན་དང་དེ་མེད་པ་ལ་སྲེད་བའི་ལེན་པས་ནུས་པ་མཐུ་ཅན་དུ་བྱས་པའི་སྲིད་པ་དེས་སྲང་མདའི་མཐོ་དམན་ལྟར་དུད་འགྲོར་སྐྱེ་བ་རྒ་ཤི་འབྱུང་སྟེ།
སྔར་ས་བོན་བཏབ་པས་མྱུ་གུ་སྔོན་པོ་བྱུང་བ་ལྟར་དུད་འགྲོའི་མིང་དང་གཟུགས་མངལ་གྱི་མིང་གཞི་དང་ནུར་ནུར་བྱུང་། དེའི་སྐྱེ་མཆེད་དྲུག་དོད་དེ་གསུམ་འདུས་པའི་མིང་རེག་པ་བྱུང་། དེའི་སྡུག་བསྔལ་གྱི་ཚོར་བ་དང་བརྟན་གྲུབ་པོ། ། དེས་ན་རྟེན་འབྲེལ་བཅུ་གཉིས་ཀྱིས་བསྐྱེད་དེ་དེ་ཡང་གཉིས་ཏེ། འཕེན་པར་བྱེད་པ་དང་། མངོན་པར་འགྲུབ་པར་བྱེད་པ་གཉིས་ཁོ་ནས་བསྐྱེད་དོ། ། འཕེན་པར་བྱེད་པ་ལ་ཡང་རྒྱུ་གང་གིས་འཕེན། འབྲས་བུ་གང་འཕངས་ན། རྒྱུ་ནི་མ་རིག་པ་དང་འདུ་བྱེད་རྣམ་པར་ཤེས་པ་གསུམ་གྱིས་འཕེན་ལ། འབྲས་བུ་ནི་མིང་དང་གཟུགས་སྐྱེ་མཆེད་དྲུག
རེག་པ་ཚོར་བ་བཞི་འཕངས་ཏེ་ལག་པས་མདའ་འཕངས་པ་བཞིན་ནོ། ། མངོན་པར་འགྲུབ་པར་བྱེད་པ་ལ་རྒྱུ་གང་གིས་འགྲུབ་ན། སྲེད་པ་ལེན་པ་སྲིད་པ་གསུམ་གྱིས་འགྲུབ་ལ། འབྲས་བུ་གང་འགྲུབ་ན་སྐྱེ་བ་རྒ་ཤི་གཉིས་འགྲུབ་བོ། ། དེ་ཙམ་གྱིས་བསྐྱེད་པ་ཡིན་ནོ། ། འཕེན་བྱེད་ཀྱི་རྒྱུ་ལ་གསུམ་དུ་བཞག་པ་ནི་མི་ལྟ་བུ་གཅིག་ཏུ་འཕེན་ཙམ་ན་གསུམ་དགོས་ཏེ། གང་ལ་བརྟེན་ནས་འཕེན་ན། མ་རིག་པ་ལ་བརྟེན་ནས་འཕེན་ཏེ་བདེན་པ་མཐོང་ལ་འཕེན་པ་མེད་དོ། ། གང་གིས་འཕེན་ན་བསོད་ནམས་ཀྱིས་ལས་འདུ་བྱེད་སེམས་པ་ལྟ་བུས་འཕེན། ། འཕེན་ལུགས་ཇི་ལྟར་འཕེན་ན་ས་བོན་བསྒོས་པའི་ཚུལ་གྱིས་ཏེ།
མིར་སྐྱེ་ན་འདུ་བྱེད་སེམས་པ་སྡོམ་པ་འདི་བླང་ངོ་སྙམ་དུ་འདུ་བྱས་པས་རྣམ་ཤེས་དེ་ལ་མིའི་མིང་དང་གཟུགས་སྐྱེ་མཆེད་དྲུག་རེག་པ་ཚོར་བ་བཞིས་ས་བོན་བཞག་པ་དེ་ཀུན་གཞི་རྣམ་ཤེས་མྱོང་བ་གསལ་བ་རས་ལྟ་བུ་ལ་ས་བོན་སྣ་ཚོགས་རི་མོ་ལྟ་བུར་བསྒོས་སོ། ། མ་བསྒོས་ན་རིང་པོར་འཕེན་མི་ནུས་སོ། ། གང་འཕངས་ན་མིའི་མིང་དང་གཟུགས་ལ་སོགས་པ་སྟེ། དེ་བཞིའང་གཉིས་ཏེ། ལུས་དང་ལོངས་སྤྱོད་དོ། ། ལུས་ལ་མ་ཐོབ་པ་ཐོབ་པར་བྱེད་པ་ནི་མིང་དང་གཟུགས་ཏེ་སྐྱེ་གནས་ཀྱི་ཐོག་མ་དང་པོར་གྲུབ་པོ། ། རྫོགས་པར་བྱེད་པ་ནི་སྐྱེ་མཆེད་དྲུག་དོད་པའོ། ། དེ་ལྟར་ལུས་ཐོབ་པ་དེ་ལ་ལོངས་སྤྱོད་ནི་དགོས་ན་རེག་པ་དང་ཚོར་བ་གཉིས་ཏེ། དེ་ལ་གཉིས་སུ་བཞག་པ་ནི་ལོངས་སྤྱོད་གཉིས་ཏེ། ཡུལ་གཟུགས་སྒྲ་ཞིང་ཁང་འབྲུ་བང་མཛོད་ལ་སོགས་པ་ལོངས་སྤྱོད་ཙམ་ན་རིག་པས་རེག་པས་ཡུལ་རབ་འབྲིང་གསུམ་བཅད་ལ་ཚོར་བས་བདེ་སྡུག་བཀྲེས་སྐོམ་ལ་སོགས་པ་བྱུང་དེ་ཡང་ཚོར་བར་བསྟན་ཏོ། །
བསྐལ་བ་སྟོང་གི་བར་དུ་ཡང་ཆུད་མི་ཟའོ། ། མངོན་པར་འགྲུབ་པའི་རྒྱུ་ལ་གསུམ་དུ་ངེས་པ་ནི་གང་ལ་བརྟེན་ནས་འགྲུབ་ན། སྲེད་པ་ལ་བརྟེན་ནས་ཏེ་ཁམས་གསུམ་པའི་ལུས་ལ་དགའ་བའི་སྲེད་པས་འགྲུབ། སྲེད་དང་བྲལ་ལ་ཡང་སྲིད་མེད། ། ཅེས་པས་སོ། ། གང་གིས་འགྲུབ་ན་འདོད་པ་དང་བལྟ་བ་དང་ཚུལ་ཁྲིམས་བརྟུལ་ཞུགས་ལེན་པས་འགྲུབ་པོ། ། ཇི་ལྟར་འགྲུབ་ན་སྲིད་པ་སྟེ་མ་རིག་པས་རྟེན་བྱས་ནས་སེམས་ལ་ས་བོན་བཞག་པ་དེ་ཁམས་གསུམ་ལ་དགའ་བའི་སྲེད་པའི་ཆུས་གསོས་ནས་བར་དོ་ཡན་ཆད་དུ་ལུས་བྱེ་བྲག་ཅན་དང་བྱེ་བྲག་མེད་པ་ལ་སྲེད་པས་ས་བོན་ནུས་པ་མཐུ་ཅན་དུ་བྱས་པའི་ཚུལ་དུ་འགྲུབ་པར་བྱེད་དོ། ། གང་འགྲུབ་ན་མི་དང་ལྷར་འགྲུབ་པོ། ། གྲུབ་པ་ཉེས་པ་ཅི་ཡོད་ན་རྒ་ཤི་དང་མྱ་ངན་ལ་སོགས་པ་འབྱུང་ངོ་། ། སྐྱེ་གནས་གསུམ་པོ་དམྱལ་བ་ལ་སོགས་པ་ལ་ནི་མིང་དང་གཟུགས་གཞན་མེད་དོ། །
གཞན་འདྲ། དེས་ན་རྟེན་འབྲེལ་བཅུ་གཉིས་ཀྱིས་བསྐྱེད་པས་བསྐྱེད་པའི་རིམ་པ་སྟེ། ། དགོངས་པ་ལུང་སྟོན་ལས། མ་རིག་པ་དང་འདུ་བྱེད་དང་། ། རྣམ་པར་ཤེས་དང་མིང་དང་གཟུགས། ། སྐྱེ་མཆེད་དྲུག་དང་རེག་པ་དང་། ། ཚོར་བ་དང་ནི་སྲེད་པ་དང་། ། ཉེར་ལེན་སྲིད་པ་སྐྱེ་བ་དང་། ། རྒ་ཤི་ཞེས་བྱ་མ་རིག་བཞིན། ། ཞེས་པ་དང་། །
རྟེན་ཅིང་འབྲེལ་འབྱུང་ཆོས་སུ་གྲགས། ། ཞེས་པས་རྟེན་ཅིང་འབྲེལ་བར་འབྱུང་བ་ཆོས་ཙམ་གྱིས་བསྐྱེད་པས་ན་བསྐྱེད་པའི་རིམ་པའོ། ། དེ་ལྟར་སྦྱང་གཞི་བསྐྱེད་པའི་རིམ་པའི་མཚན་ཉིད་བཤད་ནས་ད་ནི་སྦྱོང་བྱེད་བསྐྱེད་པའི་རིམ་པ་བཏགས་པ་པའི་ངོ་བོ་ནི་བཅོས་མའི་རྣམ་པ་བློས་རྣམ་པར་བཞག་པའི་ཏིང་ངེ་འཛིན། ། དབྱེ་བས་ནི་བསྙེན་བ་དང་སྒྲུབ་པའོ། ། དང་པོ་ལ་དྲན་པ་གཅིག་པ་དང་། རྟོག་པའི་རྣལ་འབྱོར་རོ། ། དང་པོ་ལ་དཔའ་བོ་གཅིག་པ་དང་དཀྱིལ་འཁོར་གྱི་འཁོར་ལོའོ། ། དང་པོ་ལ་དབང་པོ་རབ་རྣལ་འབྱོར་བཞིས་བསྐྱེད་པ་སོ་གཉིས། འབྲིང་པོ་ནི་མངོན་པར་བྱང་ཆུབ་པ་ལྔས་བསྐྱེད་པ་སུམ་ཅུ་རྩ་གཉིས་སོ། ། གཉིས་པ་ནང་ལ་གཞོལ་བ་དང་།
སྔགས་ལ་གཞོལ་བའོ། ། སྒྲུབ་པ་ལས་དང་པོ་པའི་ཏིང་ངེ་འཛིན་ལ་སྤྱོད་པ་དང་། དངོས་སོ། ། དངོས་ལ་འཇིག་རྟེན་གྱི་དངོས་གྲུབ་དང་། ཐུན་མོང་གི་དངོས་གྲུབ་པོ། ། ངེས་པའི་ཚིག་ནི་རྣལ་འབྱོར་ལ་སོགས་པའི་ཚུལ་དུ་བློས་བཏགས་ཤིང་བསྐྱེད་པས་ན་བསྐྱེད་རིམ་མོ། ། རྫོགས་པའི་རིམ་པ་ལ་ཡང་སྦྱང་གཞི་རྫོགས་པའི་རིམ་པ་མཚན་ཉིད་པ་དང་། སྦྱོང་བྱེད་རྫོགས་པའི་རིམ་པ་བཏགས་པ་བ་གཉིས་ལས། དང་པོ་ལ་ངོ་བོ་ནི། བར་མ་དོའི་སེམས་ཅན་ནོ། །
དབྱེ་བ་ནི་འཆི་བས་བསྡུས་པ་དང་བར་དོས་བསྡུས་པའོ། ། དང་པོ་ནི་རླུང་ནས་སྣང་ཐོབ་ཐིམ་པ་ཡན་ཆད་དོ། ། གཉིས་པ་ནི་སྣང་ཐོབ་འོད་གསལ་ལ་ཐིམ་པའོ། ། གསུམ་པ་ལུགས་ཟློག་གི་རླུང་སེམས་ལངས་པས་བར་དོ་གྲུབ་པའོ། ། ངེས་ཚིག་ནི་འཆི་བའི་རླུང་སྟོང་པ་ཉིད་དང་སེམས་ཙམ་དུ་བརྫུས་ཏེ་སྐྱེས་བའི་དབང་བོ་ཐམས་ཅད་རྫོགས་པས་ནའོ། ། སྦྱོང་བྱེད་རྫོགས་བའི་རིམ་པ་བཏགས་པ་བ་ལ་ཡང་ངོ་བོ་ནི་དངོས་པོའི་གནས་ལུགས་དང་མཐུན་པའི་ཏིང་ངེ་འཛིན་བློ་མ་བཞག་པའོ། ། དབྱེ་བ་ནི་བསྙེན་སྒྲུབ་གཉིས་ཏེ། བསྙེན་པ་ནི་འོད་གསལ་ཡན་ཆད། ། སྒྲུབ་པ་ནི་ཟུང་འཇུག་གོ ། ངེས་པའི་ཚིག་མ་བཅོས་པ་རང་སྣང་གི་ཡེ་ཤེས་ཀྱི་རིམ་པ་ལས་ཡེ་ཤེས་རང་སྣང་གི་སྐུ་རྫོགས་པས་ན་རྫོགས་པའི་རིམ་པ་སྟེ།
དེ་སྐད་དུ་ཡང་། བློ་ཡིས་བསྐྱེད་པས་བསྐྱེད་པ་སྟེ། ། ཡེ་ཤེས་ལ་ལྟོས་རིམ་པ་ཡིན། ། མ་བཅོས་ཡེ་ཤེས་རྫོགས་པ་ཡིན། ། དེ་ཡང་ཉེ་བའི་རིམ་བའོ། ། ཞེས་པ་ལྟ་བུའོ། ། དེ་ལ་དང་པོ་ནི་ཐ་མལ་པའི་བསྙེན་སྒྲུབ་ལས་བསྙེན་པས་མཉེས་པར་བྱས་པ་སྟེ། དེ་ལ་གཉིས་ལས་དང་པོ་དྲན་པ་གཅིག་པ་ལ་བརྒྱད་དེ། ངོ་བོ་ནི་ལྷ་རགས་པས་ཁྱད་པར་དུ་བྱས་པའི་ཏིང་ངེ་འཛིན་ཏོ། ། ངེས་ཚིག་ནི་ཅིའི་ཕྱིར་ན་དྲན་པ་གཅིག་པ་ཞེ་ན་ཁྱད་པར་དུ་འཕགས་པའི་ལྷ་རྣམས་ལ་འདྲེས་པའི་དངོས་པོས་རྩེ་གཅིག་ཏུ་བསླབ་པའི་ཕྱིར་རོ། །
དབྱེ་བ་ནི། དཀྱིལ་འཁོར་གྱི་འཁོར་ལོ་དང་དཔའ་བོ་གཅིག་པའོ། ། དེ་རེ་རེ་ལ་ཡང་རྟེན་གཞལ་ཡས་ཁང་དང་བརྟེན་པ་ལྷ་གཉིས་གཉིས་སོ། ། དཀྱིལ་འཁོར་གྱི་འཁོར་ལོ་ནི་ལྷ་སུམ་ཅུ་རྩ་གཉིས་མེ་ཏོག་གང་ལ་ཕོག་པ་རིགས་ཀྱི་ལྷ་སྟེ། ལྷ་ལ་ཆེ་ཆུང་བཟང་ངན་མེད་པས་ན་ལྷ་སུམ་ཅུ་རྩ་གཉིས་གང་གིས་ཀྱང་གཙོ་བོའི་སྒོ་ནས་དཀྱིལ་འཁོར་ཡང་སུམ་ཅུ་རྩ་གཉིས་སོ། ། དེ་རེ་རེ་ལ་ཡང་དམ་ཚིག་སེམས་དཔའ་སུམ་ཅུ་རྩ་གཉིས། ཡེ་ཤེས་སེམས་དཔའ་སུམ་ཅུ་རྩ་གཉིས། ཏིང་ངེ་འཛིན་སེམས་དཔའ་སུམ་ཅུ་རྩ་གཉིས་ཏེ་སྦྱོར་བ་དགུ་བཅུ་རྩ་དྲུག་གོ ། དཔའ་བོ་གཅིག་པ་ལ་ཡང་གང་ཟག་དབང་པོ་རབ་རྣལ་འབྱོར་བཞིས་བསྐྱེད་པ་སུམ་ཅུ་རྩ་གཉིས་འབྲིང་མངོན་བྱང་ལྔས་བསྐྱེད་པ་སུམ་ཅུ་རྩ་གཉིས། ཐ་མ་རྡོ་རྗེ་བཞིས་བསྐྱེད་པ་སུམ་ཅུ་རྩ་གཉིས་སོ། །
དེ་རེ་རེ་ལ་ཡང་དམ་ཚིག་སེམས་དཔའ་སུམ་ཅུ་རྩ་གཉིས། ཡེ་ཤེས་སེམས་དཔའ་སུམ་ཅུ་རྩ་གཉིས། ཏིང་ངེ་འཛིན་སེམས་དཔའ་སུམ་ཅུ་རྩ་གཉིས་ཏེ་སྦྱོར་བ་དགུ་བཅུ་རྩ་དྲུག་གོ ། རྡོ་རྗེ་ཕྲེང་བ་ལས། རྣལ་འབྱོར་རྗེས་སུ་རྣལ་འབྱོར་དང་། ། ཤིན་ཏུ་རྣལ་འབྱོར་རྣལ་འབྱོར་ཆེ། ། དེ་ཉིད་དབྱེ་བ་གཙོ་བརྒྱད་ཀྱིས། ། དང་པོའི་སྦྱོར་བ་བསྒོམ་པར་བྱ། ། དེ་ལས་དཀྱིལ་འཁོར་རྒྱལ་མཆོག་གི ། རྣལ་འབྱོར་མཆོག་ལ་དབྱེ་བ་བརྒྱད། །
དེ་ལས་ཡང་ནི་ལས་རྒྱ་མཆོག ། རྣལ་འབྱོར་དབྱེ་བ་བཅུ་གཉིས་སོ། ། དེ་ཉིད་དབྱེ་བ་སུམ་ཅུ་བརྒྱད། ། བསྐྱེད་པའི་རིམ་པ་བསྡུས་པའོ། ། ཞེས་སོ། ། ལེའུ་བཅུ་དྲུག་པ་ལས། རྡོ་རྗེ་འཛིན་མཆོག་གང་ཡིན་པ། དཀྱིལ་འཁོར་དབུས་སུ་བྲི་བར་བྱ། ། དེ་ཡི་མིང་སྨོས་རྣལ་འབྱོར་པ། ། དཀྱིལ་འཁོར་ཡིན་ཞེས་སངས་རྒྱས་གསུངས།
ཞེས་པ་དང་། གཞན་ནས་ཀྱང་། གང་ཞིག་དབུས་སུ་གནས་པར་གྱུར་པ་ནི། ། འཁོར་ལོ་དེ་ཡང་དེ་ཡིན་འགྱུར། ། ཞེས་པས་གཙོ་བོ་འཕོ་བས་དཀྱིལ་འཁོར་གྱི་འཁོར་ལོ་སུམ་ཅུ་རྩ་གཉིས་སུ་གྱུར་ཏོ། ། དེ་ཡི་འཕོ་ལུགས་ཇི་ལྟར་ཡིན་ཞེ་ན། སྤྱིར་ལྷ་འཕོ་བ་ཐམས་ཅད་མི་བསྐྱོད་པ་ལ་འཕོ། རླུང་འཕོ་བ་ཐམས་ཅད་ནམ་མཁའི་རླུང་འཕོ་སྟེ། རྣམ་སྣང་གིས་གཙོ་བོ་བྱེད་ན་མི་བསྐྱོད་པ་ཤར་དུ་བཏང་། རྡོ་རྗེ་འཆང་ཡབ་ཡུམ་དབུ་ལ་བཞག
སངས་རྒྱས་སྤྱན་གྱིས་གཙོ་བོ་བྱེད་ན་སྦྱོར་བ་དང་པོ་སྤྱན་མའི་ཏིང་ངེ་འཛིན་ལ་གནས། ཡུམ་ཡང་སྤྱན་མར་བསྐྱེད་ལ་རང་སྤྱན་མའི་ལ་རྣམ་སྣང་གི་ང་རྒྱལ་བྱའོ། དེས་ལྷ་རྣམས་གདོན་ནོ། ། རྣམ་སྣང་གི་གོ་སར་མི་བསྐྱོད་པ་བཞག་གོ ། རྡོ་རྗེ་འཆང་རྣམ་སྣང་གི་དབུ་ལ་བཞག སྤྱན་གྱི་གོ་སར་སྤྱན་མ་གཉིས་པ་བཞག ། ལྷ་མོ་གཞན་གསུམ་ཡང་དེ་བཞིན་ནོ། །

གཟུགས་རྡོ་རྗེ་གཙོ་བོ་བྱེད་ན་སྦྱོར་བ་དང་པོ་གཟུགས་རྡོ་རྗེའི་ཏིང་ངེ་འཛིན་ལ་གནས་པ། ཡུམ་སྤྱན་མདུན་དུ་བཞག་ལ་རང་ཉིད་མཚན་སྔ་མ་ལྟར་བསྒྱུར་ལ་སྙོམས་པར་ཞུགས་པ་ལས་རྣམ་སྣང་བསྐྱེད་ནས་རང་ལ་བཅུག་པས་རྣམ་སྣང་གི་ང་རྒྱལ་ལ་གཟུགས་རྡོ་རྗེའི་རྣམ་པས་ལྷ་རྣམས་གདོན་ནོ། ། མི་བསྐྱོད་པ་རྣམ་སྣང་གི་གོ་སར་བཞག རྡོ་རྗེ་འཆང་རྣམ་སྣང་གི་དབུ་ལ་བཞག་གོ ། གཟུགས་རྡོ་རྗེའི་གོ་སར་གཟུགས་རྡོ་རྗེ་གཉིས་པ་བཞག ། སེམས་མ་གསུམ་ཡང་དེ་བཞིན་ནོ། ། བྱམས་པས་གཙོ་བྱེད་ན་སྦྱོར་བ་དང་པོ་བྱམས་པའི་ཏིང་ངེ་འཛིན་ལ་གནས་ལ་ཡུམ་སྤྱན་མ་མདུན་དུ་བཞག་ལ་སྙོམས་པར་ཞུགས་ནས་རྣམ་སྣང་བསྐྱེད་ནས་བྱམས་པ་ལ་བཅུག་བས་རྣམ་སྣང་གི་ང་རྒྱལ་ལ་བྱམས་པའི་རྣམ་པར་བྱའོ། ། དེས་ལྷ་རྣམས་གདོན། མི་བསྐྱོད་པ་དང་རྡོ་རྗེ་འཆང་སྔ་མ་བཞིན་ནོ། ། བྱམས་པའི་གོ་སར་བྱམས་པའོ། ། སེམས་དཔའ་གཞན་ཡང་དེ་བཞིན་ནོ། །
གཤིན་རྗེ་གཤེད་ཀྱིས་གཙོ་བོ་བྱེད་ན་སྦྱོར་བ་དང་པོ་གཤིན་རྗེ་གཤེད་ཀྱི་ཏིང་ངེ་འཛིན་ལ་གནས་པ་ལ་ཡུམ་སངས་རྒྱས་སྤྱན་གཅིག་མདུན་དུ་བཞག་པ་སྔ་མ་བཞིན་དུ་རྣམ་སྣང་རང་ལ་བཅུག་ཏེ། རྣམ་སྣང་གི་ང་རྒྱལ་ལ་གཤིན་རྗེ་གཤེད་ཀྱི་རྣམ་པས་ལྷ་རྣམས་གདོན་པར་བྱའོ། ། མི་བསྐྱོད་པ་དང་རྣམ་སྣང་སྔ་མ་བཞིན་ནོ། ། ཁྲོ་བོ་གཞན་རྣམས་ཀྱིས་གཙོ་བོ་བྱེད་ན་ཡང་དེ་བཞིན་ཏུ་ཤེས་པར་བྱའོ། ། རིན་ཆེན་འབྱུང་ལྡན་གྱིས་གཙོ་བོ་བྱེད་ན་དེའི་གོ་སར་མི་བསྐྱོད་པ་བཏང་། གཞན་སྔ་མ་བཞིན་ནོ། ། སྣང་བ་མཐའ་ཡས་དང་དོན་ཡོད་གྲུབ་པ་གཉིས་ཀྱིས་གཙོ་བོ་བྱེད་ན་ཡང་དེའི་གོ་སར་མི་བསྐྱོད་པ་བཏང་། གཞན་སྔ་མ་བཞིན་ནོ། ། དེ་སྐད་དུ་ཡང་རྒྱུད་ཕྱི་མ་ལས། རང་གནས་ལུགས་སུའང་གཞན་དེ་ཉིད། །
དེ་ཡི་རིགས་བདག་བསྟིམ་པར་བྱ། ། ཞེས་སོ། ། འཁོར་རྣམས་ཀྱི་གོ་སར་རིགས་བདག་ལྔ་མི་བཏང་པ་ནི། རྒྱལ་པོ་འབངས་ཀྱི་སྤྱོད་པ་མི་བྱེད་པས་སོ། ། མི་བསྐྱོད་པ་དང་རྡོ་རྗེ་འཆང་གཉིས་གང་གཙོ་བོ་མི་བྱེད་པ་དེའི་སྤྱི་གཙུག་ཏུ་བཞག་གོ ། དེ་ཡང་རྒྱུ་ལ་འབྲས་བུས་རྒྱས་གདབ་ཅིང་། དེ་ལྟར་གཙོའོ་འཕོ་བའི་གནད་ཀས་དཀྱིལ་འཁོར་གྱི་འཁོར་ལོ་སུམ་བཅུ་རྩ་གཉིས་ཡིན་ཏེ། སྒྲོན་གསལ་ལེའུ་བཅུ་གཅིག་པ་ལས། དེ་ལྟར་རྡོ་རྗེ་འཆང་གི་དྲན་པ་གཅིག་པ་བསྟན་ནས། ད་ནི་རྣམ་པར་སྣང་མཛད་ལ་སོགས་པའི་དྲན་པ་གཅིག་པ་བསྟན་པའི་ཕྱིར།
ཞེས་པ་དང་། རྒྱུད་ཀྱི་ལེའུ་བཅུ་གཅིག་པ་ལས། གསལ་བའི་དཀྱིལ་འཁོར་དམ་པ་ནི། ། ནམ་མཁའ་རྡོ་རྗེ་དབུས་བསམས་ཏེ། ། རང་གི་སྔགས་ཀྱི་དམ་ཚིག་བསྐྱེད། ། ཡི་གེ་ཨོཾ་ནི་སྙིང་ཁར་བཞག ། འོད་ཟེར་ལྔ་ཡི་སྤྲིན་ཆེན་པོ། ། རྣམ་པར་སྣང་མཛད་མཆོག་ཏུ་བསྒོམས། ། འདི་ཡིས་སངས་རྒྱས་རྣམས་ཀྱི་སྐུ། ། རྡོ་རྗེ་རྣམ་སྣང་རྡོ་རྗེ་འགྱུར། །
ཡེ་ཤེས་ལྔ་ལྡན་བརྟེན་ནས་ནི། ། སངས་རྒྱས་སྐུ་ནི་འདུ་བའི་མཆོག ། རྡོ་རྗེ་བསྐལ་བ་གསུམ་དུ་གནས། ། ཟླ་བ་ཕྱེད་ཀྱིས་འགྲུབ་པར་འགྱུར། ། བཅོམ་ལྡན་འདས་སྐུ་རྡོ་རྗེ་གསང་བས་དེ་སྐད་ཅེས་བཀའ་སྩལ་ཏོ། ། དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེའི་འོད་ཟེར་བཀོད་བ་ཞེས་བྱ་བའི་ཏིང་ངེ་འཛིན་ཏོ། ། ཆོས་ཀྱི་འཁོར་ལོ་དམ་པ་ནི། ། ནམ་མཁའ་རྡོ་རྗེའི་དབུས་སུ་བསམ། ། རང་གི་སྔགས་ཀྱིས་སྐྱེས་བུ་བསྐྱེད། ། ཨ་ནི་ངག་གི་ལམ་བཞག་སྟེ། །
ཁ་དོག་ལྔ་པའི་པདྨ་ཆེ། ། འཇིག་རྟེན་དབང་མཆོག་བསྒོམས་པ་ཡིས། ། དམ་ཚིག་ཡེ་ཤེས་བསྒོས་བྱས་ཏེ། ། ཚིག་གི་དམ་ཚིག་ལྔ་ཡི་མཆོག ། ཆོས་ཀྱི་ཚིག་གི་ལམ་གནས་པ། ། རྡོ་རྗེ་ཆོས་དང་མཚུངས་པར་འགྱུར། ། ཞེས་གསུངས་པ་དང་། དཔའ་བོ་གཅིག་པ་ལ་རྣལ་འབྱོར་བཞིས་བསྐྱེད་པ་ཡང་། རྡོ་རྗེ་ཕྲེང་བ་ལས། རྣལ་འབྱོར་རྗེས་ཀྱི་རྣལ་འབྱོར་དང་། །
ཤིན་ཏུ་རྣལ་འབྱོར་རྣལ་འབྱོར་ཆེ། ། ཞེས་གསུངས་པ་དང་། འབྲིང་པོ་མངོན། གསུམ་པ་ལ་ནི་གཟུགས་རྫོགས་པ། ། བཞི་པ་ཡི་གེ་དགོད་པའོ། ། ཞེས་གསུངས་སོ། ། གསུམ་པ་ཐུན་མཚམས་ཀྱི་ངེས་པ་དང་བཅས་པ་ནི། སངས་རྒྱས་ཀྱི་ཐེག་པའི་བསམ་པ་ལ་ལོབས་ནས་སྨིན་ལམ་དབང་བསྐུར་གྱིས་རྒྱུད་སྨིན་པར་བྱས་པ་ལ་མྱ་ངན་ལས་འདས་པ་འདོད་པའི་བསམ་པ་དང་ལྡན་པས་ཐུན་བཞིར་བསླབ་པར་བྱའོ། ། དེ་ཡང་། ཐུན་མཚམས་བཞི་རུ་རབ་སྦྱོར་བ། །
ཞེས་པ་དང་། ། སྒྱུ་མ་ཆེན་མོ་ལས་ཀྱང་། དུས་བཞིར་རབ་ཏུ་སྦྱོར་བ་ཡིས། ། ཞེས་པས་སོ། ། བཞི་པ་དྲན་པ་གཅིག་པའི་ཤེས་བྱ་ནི་གཉིས་ཏེ། ཐུན་མོང་བ་མི་མཁས་པའི་ཤེས་བྱ་དང་། ཐུན་མོང་མ་ཡིན་པ་མཁས་པའི་ཤེས་བྱའོ། དང་པོ་ནི་འདི་ལ་སློབ་པའི་ཚེ་ཆོས་ཐམས་ཅད་རང་གི་ལྷའི་སྐུའི་ངོ་བོ་ཉིད་དམ། ཡང་ན་དཀྱིལ་འཁོར་གྱི་འཁོར་ལོ་བསྒོམས་ནས་ཕུང་པོ་ལ་སོགས་པའི་ཆོས་ཐམས་ཅད་ལྷའི་འཁོར་ལོར་ཤེས་པར་བྱེད་པའོ། ། དེ་སྐད་དུ་ཡང་ལེའུ་བཅུ་བདུན་པ་ལས། །
མདོར་ན་ཕུང་པོ་ལྔ་རྣམས་ནི། ། སངས་རྒྱས་ལྔར་ནི་རབ་ཏུ་གྲགས། ། རྡོ་རྗེ་སྐྱེ་མཆེད་ཉིད་དག་ཀྱང་། ། བྱང་ཆུབ་སེམས་དཔའི་དཀྱིལ་འཁོར་མཆོག ། ཅེས་སོ། ། མཁས་པའི་ཤེས་བྱ་ནི་སྔ་མ་བཞིན་དུ་ཆོས་ཐམས་ཅད་ལྷའི་ངོ་བོར་ཤེས་པར་བྱས་པ་དེ་ཉིད་བདག་གི་ཕུང་པོ་ལ་སོགས་པའི་ཆ་ཤས་སུ་འགྱུར་བ་ཡིན་ཞིང་དོན་དམ་པར་རང་བཞིན་མེད་པ་ལ་མོས་པ་ལས་འབྱུང་བ་མི་དམིགས་པའི་ཤེས་པ་སྟེ། དེ་ཡང་ཇི་སྐད་དུ་ལེའུ་བརྒྱད་པ་ལས། ། སྐུ་དང་གསུང་ཐུགས་བདག་མེད་པར། ། ཡེ་ཤེས་སེམས་དཔའ་ཡིས་ཀྱང་སྤྲོ། ། འདི་ནི་ཡེ་ཤེས་སྤྱན་དབྱེ་བ། །
སངས་རྒྱས་རྣམས་ནི་ཀུན་གྱི་ཡིན། ། ཞེས་སོ། ། ལྔ་པ་དྲན་པ་གཅིག་པའི་ཏིང་ངེ་འཛིན་ཉམས་སུ་ལེན་པའི་ཐབས་ནི། དེའི་སྔོན་དུ་འགྲོ་བའི་ཆོས་ལྔ་ལ་བསླབ་པར་བྱ་སྟེ། ཟུང་འཇུག་མི་སློབ་པའི་ཐམས་ཅད་མཁྱེན་པ་གཞན་དུ་འདོད་པའི་བློས་རྡོ་རྗེ་འཆང་གི་ང་རྒྱལ་དུ་བྱས་ལ་དང་པོ་ཕྱིའི་སྣ་རྩེར་ཡིག་འབྲུ་ཧཱུྃ་ལ་བསླབ། དེ་ནས་རྩ་བའི་ཞལ་ལ་བསླབ། དེ་ནས་སྐུ་རྒྱན་མེད་ལ་བསླབ། དེ་ནས་རྒྱན་དང་བཞུགས་ཚུལ་རྫོགས་པ་ལ་བསླབ་སྟེ། མཐར་ཕྱིན་ཙ་ན་ལུས་ཚོང་འདུས་ན་འདུག་ཀྱང་སེམས་དགོན་པ་ན་གནས་ནས་སྒྲ་ལ་སོགས་པའི་གཡེང་བ་གང་གིས་ཀྱང་ཏིང་ངེ་འཛིན་ལ་མི་གནོད་ན་ཞི་གནས་དང་རྗེས་སུ་མཐུན་པ་མཐར་ཕྱིན་པ་ཡིན་ནོ། ། ཇི་ལྟར་སྔོན་འགྲོ་གོམས་ནས་དྲན་པ་གཅིག་པ་དངོས་ནི་རང་ཟློས་པ་པོ་གང་ཡིན་པའི་གཙོ་བོ་བྱེད་པའི་བསྲུང་བའི་འཁོར་ལོ་བྱས།
ཡེ་ཤེས་ཀྱི་སའི་ཆའི་ས་སྟོང་པ་ཉིད་དུ་བསྒོམ། དེའི་ངང་ལས་རྡོ་རྗེའི་སའི་ཆ་འབྱུང་བ་རིམ་བརྩེགས་བསྐྱེད། དེའི་སྟེང་དུ་བྷྲུྃ་ལས་གཞལ་ཡས་ཁང་བསྒོམ། དེའི་ནང་དུ་གདན་སུམ་ཅུ་རྩ་གཉིས་བསྒོམས་པའི་ཁར་ལྷ་སུམ་ཅུ་རྩ་གཉིས་རབ་རྫོགས་སུ་བསྐྱེད་འགྲོ་བའི་དོན་བྱས་ལྷ་རྣམས་བསྡུས། སྟོང་པའི་ངང་ལས་མངོན་བྱང་ལྔས་རྡོ་རྗེ་འཆང་དུ་བསྐྱེད། སྤྲུལ་སྐུར་བསྒྱུར། ལུས་ལ་ཡི་གེ་དགོད། སྐུ་གསུང་ཐུགས་བྱིན་གྱིས་བརླབ། སེམས་དཔའ་སུམ་བརྩེག་ཏུ་བྱས། ཕྱག་རྒྱ་བརྟག་སྦྱང་བྱས།
བདེ་བ་ཆེན་པོ་སྙོམས་འཇུག་གི་མཆོད་པ་བྱས་པ་ཡན་ཆད་སྦྱོར་བ་དང་པོའོ། ། དཀྱིལ་འཁོར་རྒྱལ་མཆོག་བསྐྱེད་ནས་ལས་རྒྱལ་མཆོག་བསྐྱེད་པ་ལ། ཐུན་མོང་གི་ལས་རྒྱལ་མཆོག་དང་། ཁྱད་པར་གྱི་ལས་རྒྱལ་མཆོག་གཉིས་ལས། ཁྱད་པར་གྱི་སྐབས་སུ་ལྷ་གཅིག་ལ་སེམས་འཛིན་གསལ་ནས་བཞི་ལ་འཛིན་དེ་གསལ་ནས་བརྒྱད་དེ་གསལ་ནས་བཅུ་དྲུག་ལ་དེ་གསལ་ནས་སུམ་ཅུ་རྩ་གཉིས་ལ་བསླབ་བོ། ། དེ་ཡང་མན་ངག་ཟློས་པ་པོ་སུམ་ཅུ་རྩ་གཉིས་ཀྱི་སྒོམ་པ་བྱས་པས་བྱང་གིན་དབང་གིས་སློབ་པ་དང་གནས་པ་དང་གཉིས་ཏེ། སློབ་པ་ནི་རྣམ་པ་ལ་བསླབ། གོ་རིམ་ལ་བསླབ། ཐུན་མཚམས་ལ་བསླབ། ཡུན་བསྲིང་།
རྒྱ་བསྐྱེད་པའོ། རྣམ་པ་ལ་སློབ་ལུགས་ནི། བྱ་བ་སྐྱུང་བ་དང་ཁམས་གསོ་ཤེས་པ་ཡིད་དལ་བར་བྱས་ལ་རང་གི་ཡིད་དང་མཐུན་པར་ལྷ་ལེགས་པར་ནུབ་ཏུ་བཀྲམ་ལ་བཞག ། མེ་ལོང་དང་རལ་གྲིའི་འོད་ཕོག་པར་བྱས་ལ་བལྟ་ཞིང་བསྒོམས་པ་ལས་དབང་པོ་རབ་ལ་སྤྱི་འབབ། ། གསལ་ལ་ཡུན་ཐུང་། དེའི་དུས་སུ་མི་བརྟག་པར་ཡུན་བསྟུང་། ཉིན་རེ་ལ་ཐུན་བཅུ་ཙམ་དུ་བསྒོམ། རྟགས་སྐུ་བས་རང་གསལ་སྙམ་པའོ། ། འབྲིང་ལ་ཆ་ཤས་གསལ་བའོ། ། དེའི་དུས་སུ་སྤྱི་ཡིད་ལ་བྱ་ཞིང་གྲངས་མང་དུ་སྒོམ།
རྟགས་ལྷག་པ་སྙམ་བྱེད་པ་འོང་། དབང་བོ་ཐ་ལྟག་ལ་སྤྱི་མི་གསལ་བ་ན་ཆ་ཤས་ལ་གཏད་ཅིང་བསྒོམ། ཆ་ཤས་ལ་བརྟན་པ་དང་སྤྱི་ཡིན་ལ་བྱ་ཞིང་བསྒོམ། རྟགས་མཉམ་སྙམ་པའོ། ། དབང་བོ་ཐ་མལ་མི་འབབ་ན་ཡུན་རིང་བོར་བལྟ་ཞིང་བསྒོམ། དེས་ཀྱང་མི་གསལ་ན་ཞལ་གྱི་ཐད་ཀར་འོད་བསྒོམ། སྤྱན་མི་གསལ་ན་སྤྱན་གྱི་ཐད་ཀར་ཁྲག་གི་ཞལ་བུ་འཛག་པར་བསྒོམ། ཕྱག་མི་གསལ་ན་ཕྱག་གི་ཐད་ཀར་ཕྱག་མཚན་བསྒོམ། ཕྱག་མཚན་མི་གསལ་ན་ཕྱག་མཚན་གྱི་ཐད་ཀར་འོད་བསྒོམ་མོ། ། དེ་ལ་བརྟེན་ནས་གོ་རིམ་ལ་བསླབ་པ་ནི།
གོང་མ་མི་གསལ་བར་འོག་མ་མི་སྒོམ། ཡང་ན་གོ་རིམ་ནི། ཡི་དམ་གང་བྱེད་ཀྱི་ས་བོན་ཡིག་འབྲུ་ལ་བསླབ། དེ་ནས་ཕྱག་མཚན་ལ་བསླབ། རང་ཤིན་ཏུ་བརྟན་པ་ལས་སྣོད་བཅུད་ཀུན་ཀྱང་སེམས་ཀྱིས་ལྕོགས་ཚད་དུ་ལྷའི་རྣམ་པར་བསྒོམ། ཐུན་མཚམས་ལ་བསླབ་པ་ནི། ཐུན་བཞི་བསྐྱང་ཡང་གསལ་བོར་ལྷན་གྱིས་འོང་ན་ཇེ་རིང་ཇེ་རིང་ཇེ་ཆེ་ཇེ་ཆེ་བསྒོམ། རྒྱ་བསྐྱེད་པ་ནི་ལྷ་དཔའ་བོ་གཅིག་པ་ལ་སློབ་ན་གང་གསལ་བ་ལ་གཏད་ཅིང་བསྒོམ། མི་གསལ་བའི་ཕྱོགས་རས་སེར་པོས་བཀབ་ལ་གང་གསལ་ཙམ་ན་རྒྱ་ཇེ་ཆེ་ཇེ་ཆེ་བསྐྱེད་ལ་མཇུག་ཏུ་རངས་གསལ་བར་འོང་ངོ་། ། དཀྱིལ་འཁོར་གྱི་འཁོར་ལོ་ཡིན་ན་དང་པོ་གཙོ་བོ་ལ་བསླབ།
དེ་ལ་བརྟན་ནས་འཁོར་ལ་ཡང་རིམ་གྱིས་བསླབ་པོ། ། དེ་ལྟར་ལྷའི་དམིགས་པ་ལ་སེམས་ཤིན་ཏུ་བརྟན་ནས་སེམས་གནས་པའི་རྟགས་ནི་གང་ཞིག་བསྒོམ་པར་བྱ་བ་དེ་ཁོ་ན་ཉིད་ཡུན་རིང་བོར་གསལ་བར་ལྷུན་གྱིས་གྲུབ་པ་དང་། ལྷ་དང་བླ་མའི་ཡུལ་ལ་ཡིད་ཆེས་པ་དང་། དབང་པོ་གཉིས་ཀྱི་སྤྱོད་ཡུལ་དུ་གྱུར་པའོ། ། གང་ཞིག་ནི་རྟེན་གྱི་གང་ཟག་གོ ། གང་སྒོམ་པར་བྱ་བ་ནི་ལྷའི་འཁོར་ལོ་གང་ན་གང་ངོ་། ། ཡུན་རིང་པོ་ནི་ཡུན་རིང་བར་བསྒོམས་ཀྱང་བྱིང་རྒོད་དུ་མི་འགྲོ་བའོ། ། གསལ་བ་ནི་ལྷ་ཐམས་ཅད་དང་མཚན་མ་ཐམས་ཅད་གསལ་བའོ། ། ལྷ་ནི་རང་གང་བསྒོམས་པའི་ལྷའམ་དཀྱིལ་འཁོར་བསྒོམས་པ་གསལ་བའོ། ། མཚན་མ་ནི་ཕྱག་མཚན་དང་རྒྱན་ཆའོ། །
ལྷུན་གྲུབ་ནི་འབད་རྩོལ་མེད་པར་བཀྲ་སིག་སིག་སྒོམ་པའོ། ། ལྷ་དང་བླ་མའི་ལུང་གི་དོན་དང་བླ་མའི་གདམས་ངག་ལ་ཡིད་ཆེས་པའོ། ། ཡང་ན་འགྲོ་བ་གཞན་གྱིས་ལྷར་མཐོང་བའོ། ། དབང་པོ་གཉིས་ཀྱི་སྤྱོད་ཡུལ་དུ་གྱུར་པ་ནི་ལུས་ཀྱིས་རེག་ན་ཡང་སྐུ་སྲ་ཐང་ངེ་འདུག་པ་མིག་གིས་མཐོང་ན་ཡང་ལྷའི་སྐུ་བཀྲ་སིག་གེ་གསལ་བའོ། ། དེ་ནི་ཐུན་མོང་གི་བསྙེན་པ་དྲན་པ་གཅིག་པ་ལ་འབྱོངས་བ་སྟེ། བྷ་རྨཱ་ཀི་རྟིའི་ཞལ་ནས་ཀྱང་། དེ་ཕྱིར་ཡང་དག་ཡང་དག་མིན། ། གང་དང་གང་དེ་བསྒོམས་པ་ལས། ། བསྒོམས་པའི་སྟོབས་ནི་རྫོགས་པ་ན། ། དེ་གསལ་མི་རྟོག་བློ་འབྲས་བུ། །
ཞེས་སོ། ། དྲུག་པ་དྲན་པ་གཅིག་པ་བསྒོམས་པའི་ཕན་ཡོན་ནི། ཐ་མལ་པའི་ལུས་ལ་སོགས་པའི་ཞེན་པ་བཟློག་པ་སྟེ། ཀླུ་སྒྲུབ་ན་རེ། རྣལ་འབྱོར་རྒྱུད་ཀྱིས་སྦྱང་བར་བྱ། ། ཞེས་པ་དང་བསོད་ནམས་ཀྱི་ཚོགས་ཁྱད་པར་ཅན་བསགས་པ་དང་། བདག་ཉིད་རྣམ་པར་གྲོལ་བའི་སངས་རྒྱས་ཀྱི་གོ་འཕང་དང་རྗེས་སུ་མཐུན་པར་བྱིན་གྱིས་བརླབ་པ་དང་། གཙོ་བོར་ལུས་ཀྱི་དྲི་མ་སྦྱང་པར་བྱ་བ་དང་། རྟོག་པའི་རྣལ་འབྱོར་གྱི་བསྒོམ་པ་ལ་ཕྱོགས་པར་བྱ་བའི་ཕྱིར་ཏེ། ཐ་མལ་པའི་རྟོག་པ་སྤོང་བ་ཡང་།
ཐ་མལ་རྣམ་རྟོག་གཉེན་པའི་ཚུལ། ། སངས་རྒྱས་སྐུ་ནི་ཡོངས་བརྟགས་པ། ། ལྷ་ཡི་སྐུ་ནི་གསོས་བྱས་ནས། ། དེས་ནི་སྣ་ཚོགས་རྒྱ་ཆེན་གྲུབ། ། ཅེས་པ་དང་། རྣམ་བཞག་ལས། ཤིན་ཏུ་མི་གཙང་གཟུགས་བརྙན་གཟུང་བྱས་ལ། ། རྒྱལ་བའི་རིན་ཆེན་གཟུགས་བྱས་རིན་ཐང་མེད། ། ཅེས་སོ། ། བསོད་ནམས་ཀྱི་ཚོགས་ཁྱད་པར་ཅན་བསགས་པ་ཡང་ཕྱུང་བའི་དཀྱིལ་འཁོར་རྣམ་པར་བཞག་པ་ལས་གསུངས་ཏེ།
ལྷ་སུམ་ཅུ་རྩ་གཉིས་པོ་དེ་དག་ནི་སྤྲུལ་པའི་སྐུ་ཞལ་གསུམ་ཕྱག་དྲུག་མཚན་མའི་ཕྱག་རྒྱ་ཕྱག་ན་བསྣམས་པ་རྣམས་བྱང་ཆུབ་ཀྱི་སེམས་ལས་སྔགས་ཀྱི་གཟུགས་ཀྱིས་སྤྲུལ་བ་ཡང་འབད་པ་མེད་པ་ཉིད་ཀྱིས་སྒྲུབ་པ་པོའི་སྐུའི་དཀྱིལ་འཁོར་ལས་ཕྱུང་སྟེ། བསོད་ནམས་ཀྱི་ཚོགས་འཕེལ་བར་བྱ་བའི་དོན་དུ་འདོད་ཆགས་དང་ཞེ་ལྡང་དང་གཏི་མུག་ལ་སྤྱོད་པའི་སེམས་ཅན་རྣམས་ཀྱི་ཉོན་མོངས་པའི་སྒྲིབ་པ་རྣམ་པ་ཏིང་ངེ་འཛིན་དེ་དང་དེས་སྦྱངས་ནས་སླར་བྱོན་ཏེ་རང་རང་གི་སྟན་ལ་བཞུགས་པར་གྱུར་སྟོ། ། ཞེས་སོ། ། བདག་ཉིད་རྣམ་པར་གྲོལ་བ་དང་མཐུན་པར་བྱིན་གྱིས་བརླབ་པ་ནི། གསང་སྔགས་འབྲས་བུ་ལམ་དུ་བྱེད་པའི་ཚུལ་གྱིས་འབྲས་བུ་སངས་རྒྱས་ཀྱི་གོ་འཕང་ཇི་ལྟར་ཡོད་པ་བཞིན་དུ། འདིར་སྒྲུབ་པ་པོས་ཀྱང་ལུས་དང་གནས་དང་ལོངས་སྤྱོད་དང་མཛད་པ་ཡོངས་སུ་དག་པའི་ཚུལ་གྱིས་བསྒྲུབ་པས་གཅིག་འབྲས་བུ་མངོན་དུ་གྱུར་པའི་དུས་སུ་ཡང་དེ་དང་འདྲ་བའི་གཟུགས་ཀྱི་སྐུ་ལ་སོགས་པ་འབྱུང་བ་སྟེ། བཤད་པའི་རྒྱུད་དཔལ་ཡེ་ཤེས་རྡོ་རྗེ་ཀུན་ལས་བཏུས་པ་ལས། རིགས་ལྔའི་སངས་རྒྱས་བསྐྱེད་པ་ནི། ། རྒྱུད་ཅེས་བྱ་བ་ཡིན་པར་བརྗོད། ། ཅེས་སོ། །
བརྒྱད་པ་དྲན་པ་གཅིག་པ་མཐར་ཕྱིན་པའི་རྟགས་ཚད་ནི་ལྷ་འདྲེ་དབང་དུ་འདུ་བའོ། ། དེ་ཡང་སྒྱུ་མ་ཆེན་མོ་ནས། ། ལྷ་དང་ནོར་བདག་དྲི་ཟ་དང་། ། གནོད་སྦྱིན་ལྷ་མིན་མི་དང་བཅས། ། རིག་པ་འཛིན་དང་གང་ཡང་རུང་། ། སྒྲུབ་པ་པོ་རྣམས་དབང་དུ་འདུ། ། ཞེས་སོ། ། ཚད་ནི། རང་དང་གཞན་གཉིས་ལྷའི་དཀྱིལ་འཁོར་དུ་བཀྲ་ཡེར་ཡེར་གསལ་ཏེ་གཞལ་ཡས་ཁང་གིས་ཆར་སྐྱོབ་ནུས་པའོ། ། དྲན་པ་གཅིག་པའི་འབྲས་བུ་ནི་རྟོག་པའི་རྣལ་འབྱོར་བསྒོམ་དུ་རུང་བའོ། །
སྤྱོད་བསྡུས་ལས། དེ་ལ་ལོབས་ནས་རྟོག་པའི་རྣལ་འབྱོར་ལ་སློབ་པོ། ། ཞེས་སོ། ། དེ་ལྟར་དྲན་པ་གཅིག་བའི་ཏིང་ངེ་འཛིན་བསྟན་ནས། ། ད་ནི་རྟོག་པའི་རྣལ་འབྱོར་ལ་དྲུག་སྟེ། ། དང་པོའི་ངོ་བོ་ནི་ལྷ་དང་ཕྱག་མཚན་ཕྲ་མོས་ཁྱད་པར་དུ་བྱམས་པའི་སེམས་སྦྱོང་བའི་ཏིང་ངེ་འཛིན་ཏོ། ། མདོར་བསྡུས་ལས། དེ་ནས་ཕྲོ་མའི་རྣལ་འབྱོར་བརྩམ། ། ཞེས་སོ། ། གཉིས་པ་སྒྲ་འཇུག་བའི་རྒྱུ་མཚན་ནི།
ཅིའི་ཕྱིར་ན་རྟོག་པའི་རྣལ་འབྱོར་ཞེན། དེ་ལ་མི་རྟོག་རྟོག་པའི་རྣལ་འབྱོར་བདག་སྟེ་ཁྱད་པར་དུ་ནི་ཤིན་ཏུ་ཕྲ་བའི་སྐུ་དང་ཕྱག་མཚན་ལ་ཞེན་ཅིང་རྟོག་པའི་ཕྱིར་རོ། ། གསུམ་པ་དབྱེ་བ་ནི་ནང་ལ་གཞོལ་བ་དང་། སྔགས་ལ་གཞོལ་བའོ། ། དེ་གཉིས་སུ་གཞོལ་བའི་རྒྱུ་མཚན་ནི། ། དབང་པོ་རྣོ་རྟུལ་གྱིས་འཇོག་སྟེ། དབང་བོ་རྣོན་པོ་སྒོམ་པ་ལ་དགའ་བའི་དོན་དུ་ནང་ལ་གཞོལ་བ་བསྟན། ། དབང་བོ་རྟུལ་བོ་བཟླས་པ་ལ་དགའ་བའི་དོན་དུ་སྔགས་ལ་གཞོལ་བ་བསྟན་ཏོ། ། སྔགས་ལ་གཞོལ་བ་ལ་ཡང་གཉིས་ཏེ། ཕྲེང་སྔགས་དང་།
འབྲུ་གསུམ་མོ། ། ཡང་ན་རྡོ་རྗེ་བཟླས་པ་དང་། ཕྲེང་སྔགས་དང་། མཚན་སྔགས་བཛྲ་དྷྲི་ཀ་ཏུ་དབྱེ། དེ་ལ་ཡང་གཉིས་སུ་དབྱེ་བ་ནི། བསྡུས་པ་ལ་དགའ་བའི་དོན་དུ་འབྲུ་གསུམ་བསྟན་ཏེ། རྒྱས་པ་ལ་དགའ་བའི་དོན་དུ་ཕྲེང་སྔགས་བསྟན་ཏོ། ། འབྲུ་གསུམ་ལ་གཞོལ་བ་ནི། ལེའུ་བཅུ་གསུམ་པ་ལས། མ་ནིང་དག་གིས་གནས་བསྒྲུབ་པ། །
མ་ནིང་དག་གི་བྱ་བ་ཡིན། ། ཞེས་པས་སོ། ། ལེའུ་བཅུ་གཅིག་པ་ལས་ཀྱང་། རྡོ་རྗེ་གསུམ་ཡིག་སྔགས་ཀྱི་མཆོག ། ཅེས་པས་སོ། ། ཕྲེང་སྔགས་ནི་རིག་སྔགས་དངོས་གཞི་བཞག་ནས་སྔགས་ཡོད་པ་བཅུ་གསུམ་མེད་པ་བཅུ་གསུམ་ལ་མེད་པའི་དོད་འབྲུ་གསུམ་གྱིས་བྱ་བ་ལེའུ་བཅུ་གསུམ་པ་ནས་བཤད། ཡོད་པ་བཅུ་གསུམ་ལེའུ་བཅུ་བཞི་པ་ནས་ཁྲོ་བོ་དགུ་ལྷ་མོ་བཞིའི་ཕྲེང་སྔགས་བཤད། དེ་རྣམས་ཀྱང་ཅི་རིགས་པར་སྤྲུལ་ལ་སོགས་པ་ལྟ་བུའོ། ། ནང་ལ་གཞོལ་བ་ལ་ཡང་གཉིས་ཏེ། སྟེང་སྒོ་དང་།
འོག་སྒོའོ། ། དེ་གཉིས་སུ་འབྱེད་པ་ནི་འབྱུང་བ་དང་ཉོན་མོངས་པ་དང་ནང་ཁམས་ཀྱི་དབྱེ་བས་བྱས་པ་སྟེ། འབྱུང་བ་ནི་མེ་རླུང་ཤས་ཆེ། ཉོན་མོངས་པ་ནི་ཞེ་སྡང་དང་ང་རྒྱལ་དང་ཕྲག་དོག་ཤས་ཆེ། ནང་ཁམས་ནི་རླུང་དང་འདུས་པ་ཤས་ཆེ་བས་སྟེང་སྒོ་སྒོམ། འབྱུང་བ་ནི་ས་ཆུ་ཤས་ཆེ། ཉོན་མོངས་པ་ནི་འདོད་ཆགས་དང་གཏི་མུག་ཤས་ཆེ། ནང་ཁམས་ནི་བད་མཁྲིས་ཤས་ཆེ་བས་འོག་སྒོ་སྒོམ་པར་བྱའོ། ། སྟེང་གི་སྒོ་ནི་ལེའུ་གསུམ་པ་ལས་རིན་ཆེན་ཁ་དོག་རྣམ་ལྔ་པ། ། ཡུངས་དཀར་གྱི་ནི་འབྲུ་ཚད་ཙམ། །
སྣ་ཡི་རྩེ་མོར་ནན་ཏན་དུ། ། རྣལ་འབྱོར་པ་ཡིས་རྟག་པར་སྒོམ། ། ཞེས་པའོ། ། རྡོ་རྗེ་ཕྲ་མོ་སྟེང་སྒོའི་སྤྱི་བཤད་དོ། ། འོག་སྒོ་ནི་ལེའུ་དྲུག་པ་ལས། ། སྣ་ཡི་རྩེ་མོར་ཡུངས་དཀར་བསམ། ། འགྲོ་དང་མི་འགྲོ་ཡུངས་དཀར་ལ། ། གསང་བའི་སྔགས་ཀྱིས་བརྟག་པ་ཡི། ། ཡེ་ཤེས་མཆོག་གི་གནས་སྒོམ་མོ། ། ཞེས་པའི་དྲང་དོན་གྱིས་བཤད་དོ། །
དེ་ལྟར་ན་འབྲུ་གསུམ་སུམ་ཅུ་རྩ་གཉིས་ཕྲེང་སྔགས་སམ་མཚན་སྔགས་སུམ་ཅུ་རྩ་གཉིས་སྟེང་སྒོ་སུམ་ཅུ་རྩ་གཉིས། འོག་སྒོ་སུམ་ཅུ་རྩ་གཉིས་ཏེ་སྦྱོར་བ་བརྒྱ་ཉི་ཤུ་རྩ་བརྒྱད་དོ། ། དེ་ལྟར་དབྱེ་བ་བསྟན་ནས། བཞི་པ་དུས་བཤད་པ་ནི། དྲན་པ་གཅིག་པ་མཐར་ཕྱིན་ནས་སྒྲུབ་པ་ལས་དང་པོ་པའི་བར་དུ་བསླབ་པོ། ། ཐུན་མཚམས་ཀྱི་ངེས་པ་ནི། ཉིན་མཚན་མེད་པར་རྟག་ཏུ་སྒོམ་སྟེ། རྣལ་འབྱོར་རིག་པས་རྟག་ཏུ་སྒོམ། ། ཞེས་སོ། ། ལྔ་པ་ཉམས་སུ་ལེན་པའི་ཐབས་ནི་གཉིས་ཏེ།
སྔགས་ལ་གཞོལ་བས་ཉམས་སུ་ལེན་པ་དང་། ནང་ལ་གཞོལ་བས་ཉམས་སུ་ལེན་པའོ། ། སྔགས་ལ་གཞོལ་བས་ཉམས་སུ་ལེན་པ་ལ་འབྲུ་གསུམ་བཟླས་པས་ལྷ་མཉེས་པར་བྱེད་པ་སྟེ། རང་གི་སྙིང་ཁར་ཡེ་ཤེས་སེམས་དཔའ་དེའི་སྙིང་ཁར་ཏིང་ངེ་འཛིན་སེམས་དཔའ། དེ་ལ་སྔགས་ཀྱི་ཕྲེང་བ་འཁོར་བ་ལ་སེམས་གཏད་དེ། སྔགས་ལས་འོད་ཟེར་བྱུང་བས་དེ་བཞིན་གཤེགས་པ་ཐམས་ཅད་ལ་མཆོད་པར་བྱེད། ཐུགས་དམ་གྱི་རྒྱུད་བསྐུལ་ནས་རང་གི་སྙིང་ཁར་ཐིམ་པར་བྱས་པར་བསམས། དེ་ལྟ་བུ་བཟླས་པ་འབུམ་བྱས་ཏེ། བརྗོད་ནས་རྡོ་རྗེ་སྤྲོ་བ་ནི། རྫོགས་ནས་རབ་ཏུ་བསྡུ་བར་བྱ།
འདི་ནི་སངས་རྒྱས་ཐམས་ཅད་ཀྱི། ། དོན་དམ་པ་ཡི་བཟླས་པར་གསུངས། ། ཞེས་ལེའུ་བཅུ་གསུམ་པ་ལས་བཤད་པ་དང་། ལེའུ་བདུན་པ་ལས། འདོད་པ་ཀུན་ལ་ལོངས་སྤྱོད་ཅིང་། ། སྔགས་ཀྱི་ཡན་ལག་མ་ཉམས་བཟླས། ། ཞེས་པས་སོ། ། ཕན་ཡོན་ནི་ལྷ་མཉེས་པའོ། ། དེའི་འོག་ཏུ་སྔགས་དང་འབྲེལ་བའི་སྦྱིན་སྲེག་ཁྲི་ཕྲག་གཅིག་གིས་ལྷ་ཚིམ་པར་བྱ་སྟེ། ལེའུ་བཅུ་དྲུག་པ་ལས།
དངོས་གྲུབ་ཀུན་གྱི་འབྲས་འདོད་པས། ། སྔགས་ཤེས་པས་ནི་སྦྱིན་སྲེག་བྱ། ། ཞེས་གསུངས་པས་ན་ལྷ་མཉེས་པས་བསོད་ནམས་རྒྱས་ཤིང་ཉོན་མོངས་པ་ཞི་བ་ཡིན་པས་ཞི་བའམ་རྒྱས་པའི་ཐབ་ཁུང་ཟླུམ་པོའམ་གྲུ་བཞི་པ་བྱས་ལ་ཁ་བྱང་ཕྱོགས་སམ་ལྷོ་ཕྱོགས་བལྟས་ལ་དེ་གཉིས་ཀྱི་སྲེག་རྫས་གཡས་སུ་བཞག མཆོད་རྫས་གཡོན་དུ་བཞག ། དེ་བཞིན་གཤེགས་པའམ་རིན་འབྱུང་གིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ནས་ཐབ་ཁུང་གཞལ་ཡས་ཁང་དུ་བསྐྱེད། ནང་དུ་ལྷ་སོ་གཉིས་ཀྱི་དཀྱིལ་འཁོར་དུ་བསྒོམས་ནས་ནམ་མཁའ་ལ་བཏེག ། དེ་ནས་མེ་བླང་མེ་སྦར་མེ་སྲོག་མར་གྱིས་གཟུང་། ། དེའི་ནང་དུ་བཏེག་པ་དེར་ཕབ་ནས་མཆོད་པ་བྱ། དེ་ནས་འབྲུ་གསུམ་གྱི་མཐར་ཞི་རྒྱས་ཀྱི་ཤམ་བུ་བཅུག་ལ་སྲེག་རྫས་དབུལ་ལོ། ། སྦྱིན་སྲེག་གི་ཚད་ནི་ཁྲིའོ། །
སྔགས་ནི་འབུམ་མོ། ། ལེའུ་བཅུ་བཞི་པ་ལས། ཡང་ན་ཁྲོ་བོ་ཐམས་ཅད་ནི། ། བདེན་པའི་གནས་ནི་ཐམས་ཅད་དུ། ། སྔགས་པས་འབུམ་དུ་བཟླས་བྱས་ནས། ། ལས་རྣམས་ཐམས་ཅད་བྱེད་པར་བཤད། ཡང་། སྔགས་པས་འབུམ་དུ་བཟླས་ནས་ནི། ། ལས་རྣམས་ཐམས་ཅད་བརྩམ་པར་བྱ། ། ཞེས་པ་དང་།
རྒྱུད་ཕྱི་མ་ལས་ཀྱང་། རིག་པའི་ཆོ་ག་འདི་ཡིས་ནི། ། ཐུན་མཚམས་བཞི་རུ་རབ་སྦྱོར་ལ། ། གྲངས་འབུམ་གྱི་ནི་མཚན་ཉིད་ཅན། ། སྔགས་ཀྱི་ཡན་ལག་མ་ཉམས་བཟླས། ། ཞེས་པས་སོ། ། ཡང་ན་སྦྱིན་སྲེག་དང་བཟླས་པ་དུས་མཉམ་དུ་ཚར་བ་སྟེ་སྔགས་བཅུ་བཅུ་བཟླས་ཤིང་སྦྱིན་སྲེག་རེ་རེ་བྱས་པས་སྦྱིན་སྲེག་ཁྲི་ཐོན་ཙ་ན་སྔགས་འབུམ་ཙམ་ཐོན་པར་བྱ་གསུང་། མཐར་ཕྱིན་པའི་ཚད་ནི། ལུས་ངག་བྱང་ནས་སྔགས་འབུམ་ཐོན་སྦྱིན་སྲེག་ཁྲི་ཐོན་པ་ཉིད་ཡིན་ནོ། ། རྟགས་ནི་ཤིང་རྐམ་ལ་བཏབ་ན་རློན་པར་འགྱུར་རོ། །
རློན་པ་ལ་བཏབ་ན་མེ་ཏོག་སྐྱེ་བ་ལ་སོགས་པའོ། ། དེ་ཡང་ཀྱེ་རྡོ་རྗེ་ལས། ཤིང་རླན་བཅས་ལ་ལྟུང་བྱེད་དང་། ། དབང་ནི་མེ་ཏོག་རབ་ཏུ་གྲགས། ། རྡོ་རྗེའི་ཤིང་ནི་འགུགས་པ་སྟེ། ། གཡོ་བྱས་རྩ་ལ་རེངས་བྱེད་ཉིད། ། ཟླ་དྲུག་གོམས་པའི་སྦྱོར་བ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། ཅེས་སོ། ། དེ་ལྟར་སྔགས་ལ་གཞོལ་བའི་ཉམས་སུ་ལེན་པའི་ཐབས་བསྟན་ནས།
ནང་ལ་གཞོལ་བའི་ཉམས་སུ་ལེན་པའི་ཐབས་ལ་གཉིས་ལས། སྟེང་སྒོ་ནི་མེ་ཏོག་གང་ལ་ཕོག་པ་རིགས་ཀྱི་ལྷ་ཡིན། ། ལྷ་ལ་ཆེ་ཆུང་དང་བཟང་ངན་མེད་པས། རྡོ་རྗེ་རིགས་ཀྱི་ཟློས་པ་པོས་ནི་རིགས་དང་རིགས་ཅན་དེ་ཉིད་ཀྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་པའི་ཁྱད་པར་གྱི་ལས་རྒྱལ་མཆོག་གི་སྐབས་སུ་ངེས་པ་ལྔ་ལ་བསླབ་སྟེ། གནས་ཀྱི་ངེས་པ་ནི་ཕྱིའི་སྣ་རྩེའོ། ། སྣ་ཡི་རྩེ་མོར་ཞེས་པས་སོ། ། རྒྱུའི་ངེས་པ་རྒྱུ་ཐུན་མོང་པ་རླུང་ངོ་། ། རྒྱུ་བྱེ་བྲག་པ་ཧཱུྃ་གིས་བསྐྱེད་དོ། ། གསང་བའི་སྔགས་ཀྱིས་བཏགས། ཞེས་པས་སོ། །
ཁ་དོག་གི་ངེས་པ་རྡོ་རྗེ་སྔོན་པོའི། ། དབྱིབས་ཀྱི་ངེས་པ་རྩེ་ལྔ་པ་ཇི་ལྟ་བར་གྲགས་པའོ། ། རྡོ་རྗེ་ཆེན་པོ་རྩེ་ལྔ་པ། ། ཞེས་པས་སོ། ། ཚད་ཀྱི་ངེས་པ་ཉུང་དཀར་ཙམ་མོ། ། ཉུང་དཀར་གྱི་ནི་འབྲུ་ཚད་ཙམ། ། ཞེས་པས་སོ། ། དེ་ལ་ཀུན་རྫོབ་ཀྱི་སྣ་རྩེར་སེམས་མ་ཟིན་པ་ཟིན་པར་བྱ། ། བརྟན་པ་ལ་བོགས་དབྱུང་བའི་ཕྱིར་སྤྲོ་བསྡུ་བྱས་ཏེ། དང་པོ་རང་གི་གདོང་བ་ཙམ་དུ་སྤྲོ།
དེ་ནས་ལུས་ཙམ་ཁྱབ་པར་སྤྲོ། ། དེ་ནས་གཞལ་ཡས་ཁང་གི་ནང་ཙམ་དུ་སྤྲོ། དེ་ནས་འཛམ་བུའི་གླིང་ཙམ་བུ་སྤྲོ། ། དེ་ནས་ཚུར་བསྡུ། ། སྤྲོས་པ་ཆུང་དུ་མི་འགྲོ། བསྡུས་པས་ཆེར་ི་འགྲོ། བཞི་པོ་དེ་མི་འགྱུར་བར་འདུག་ན་བརྟན་པ་མཐར་ཕྱིན་པ་ཡིན་ནོ། ། དེ་ཡང་། སངས་རྒྱས་འབར་བའི་འོད་མཉམ་པའི། ། རབ་མཆོག་སྤྲིན་ནི་སྤྲོ་བར་བྱ། །
ཞེས་སོ། ། དེ་ནས་རྡོ་རྗེ་དེ་གྱུར་པ་ལས། རྡོ་རྗེ་འཆང་གི་སྐུ་ཉུང་དཀར་ཙམ་ལ་སྣར་རྩེར་སེམས་བཟུང་བར་བྱའོ། ། ཟིན་པ་དང་བརྟན་པར་བྱའོ། ། བརྟན་པ་དེ་བོགས་འདོན་པའི་དུས་སུ་སྔ་མ་ལྟར་སྤྲོ་བསྡུ་བྱའོ། ། མཐར་ཕྱིན་པའི་ཚད་ནི་མཐོང་བ་དང་རེག་པའི་མཚན་མ་འབྱུང་ངོ་། ། རྟགས་ནི། རྡོ་རྗེ་དྲིལ་བུ་ནམ་མཁའ་ལ་འཇོག་པ་དང་། ལུགས་སྐུ་དང་ཐང་སྐུ་བཞད་པ་འབྱུང་ངོ་། ། དེ་བཞིན་གཤེགས་པའི་རིགས་ཀྱི་ཟློས་པ་པོ་ཡིན་ན།
དེ་བཞིན་གཤེགས་པའི་རིགས་དང་རིགས་ཅན་གང་རུང་གིས་གཙོ་བྱས་པའི་ཏིང་ངེ་འཛིན་གསུམ་བསྒོམས་ལ། བྱེ་བྲག་གི་ལས་རྒྱལ་མཆོག་གི་ངེས་པ་ལྔ་ལ་བསླབ་སྟེ། རྒྱུའི་ངེས་པ་རྒྱུ་ཐུན་མོང་བ་ཐམས་ཅད་རླུང་། བྱེ་བྲག་བ་ཨོཾ་དུ་ཤེས་པར་བྱའོ། ། གནས་ཀྱི་ངེས་པ་ནི་སྣ་རྩེའོ། ། ཚད་ཀྱི་ངེས་པ་ཐམས་ཅད་ཉུང་དཀར་ཙམ་མོ། ། དབྱིབས་ཀྱི་ངེས་པ་འཁོར་ལོ་རྩིབས་བརྒྱད་པ། ཁ་དོག་གི་ངེས་པ་དཀར་པོའོ། ། དེ་ལ་མ་ཟིན་པ་ཟིན་པ་དང་། ཟིན་པ་བརྟན་པ་དང་། །
བརྟན་པ་བོགས་དབྱུང་བ་ཐམས་ཅད་སྔ་མ་བཞིན་ནོ། ། རིན་པོ་ཆེའི་རིགས་ཀྱི་ཟློས་པ་པོ་ཡིན་ན། ། དེ་ཉིད་ཀྱི་རིགས་དང་རིགས་ཅན་གྱིས་གཙོ་བོ་བྱས་པའི་ཏིང་ངེ་འཛིན་བསྒོམས་ལ། རྒྱུའི་ངེས་པ་ས་ལས་དབྱིབས་ཀྱི་ངེས་པ་རིན་པོ་ཆེ་ཟུར་གསུམ་པ་ཁ་དོག་གི་ངེས་པ་སེར་པོ་གཞན་ཐམས་ཅད་གོང་བཞིན་ནོ། ། པདྨའི་རིགས་ཀྱི་ཟློས་པ་པོ་ཡིན་ན་དེ་ཉིད་ཀྱི་རིགས་དང་རིགས་ཅན་གྱིས་གཙོ་བོ་བྱས་པའི་ཏིང་ངེ་འཛིན་གསུམ་སྔ་མ་ལྟར་བསྒོམས་ལ། རྒྱུའི་ངེས་པ་ཨ་ལས་དབྱིབས་ཀྱི་ངེས་པ་དམར་པོ་བསྒོམ་མོ། ། གཞན་སྔ་མ་བཞིན་ནོ། ། ལས་ཀྱི་རིགས་ཀྱི་ཟློས་པ་པོ་ཡིན་ན་དེ་ཉིད་ལས་རིགས་ཅན་གྱི་སྔ་མ་བཞིན་བསྒོམས། ། རྒྱུའི་ངེས་པ་ཧ་ལས་དབྱིབས་ཀྱི་ངེས་པ་སྣ་ཚོགས་རྡོ་རྗེ་ཇི་ལྟར་གྲགས་པ་ལྟར། ཁ་དོག་གི་ངེས་པ་ལྗང་ཁུ།
གཞན་སྔ་མ་ལྟར་རོ། ། དེ་ལྟར་སྟེང་སྒོ་སུམ་ཅུ་རྩ་གཉིས་ཀྱི་ཉམས་སུ་ལེན་པ་བསྟན་ནས། དེ་ནི་འོག་སྒོ་སུམ་ཅུ་རྩ་གཉིས་ཀྱི་ཏིང་ངེ་འཛིན་རྡོ་རྗེ་རིགས་ཀྱི་ཟློས་པ་པོ་ཡིན་ན་དེ་ཉིད་ལས་རིགས་དང་རིགས་ཅན་གྱི་ཏིང་ངེ་འཛིན་གསུམ་བསྒོམས་ལ། བྱེ་བྲག་གི་ལས་རྒྱལ་མཆོག་གི་ཕྱག་རྒྱ་མོ་སྨེ་ཤ་ཅན་གྱི་བུ་མོ་མཱ་མ་ཀིར་བསྒོམ། རྡོ་རྗེ་པདྨ་བྱིན་གྱིས་བརླབས་ལ་པང་དུ་བཞག་པར་བྱའོ། ། དེ་ནས་སྙོམས་པར་ཞུགས་པས་རྒྱུའི་ངེས་པ་ཐུན་མོང་བ་བྱང་ཆུབ་སེམས་ཀྱི་ཐིག་ལེའོ། ། ཁྱད་པར་གྱི་རྒྱུ་ཧཱུྃ་ངོ་། ། གནས་ཀྱི་ངེས་པ་སྣ་རྩེའོ། ། དེ་ཡང་རྣལ་འབྱོར་པ་ཡིན་ན་རྡོ་རྗེའི་རྩེ་མོར་རོ། ། མོ་ཞིག་ཡིན་ན་པདྨའི་སྣ་རྩེར་རོ། །
དབྱིབས་དང་ཁ་དོག་དང་ཚད་ཀྱི་ངེས་པ་ནི་སྔ་མ་བཞིན་ནོ། ། དེ་ལ་མ་ཟིན་པ་ཟིན་པར་བྱ། ཟིན་པ་བརྟན་པར་བྱ། ། བརྟན་པ་བོགས་དབྱུང་བའི་སྤྲོ་བསྡུ་ནི་དང་པོ་ཕྱག་རྒྱའི་ཆོས་འབྱུང་དུ་སྤྲོ། དེ་ནས་ཕྱིར་བཏོན་ནས་སྔ་མ་བཞིན་དུ་བྱའོ། ། དེ་བཞིན་གཤེགས་པའི་རིགས་དང་རིགས་ཅན་གྱི་ཟློས་པ་པོ་ཡིན་ན་དེ་ཉིད་ཀྱིས་གཙོ་བྱས་པའི་ཏིང་ངེ་འཛིན་རྣམ་གསུམ་བསྒོམས་ལ། ཁྱད་པར་གྱི་ལས་རྒྱལ་མཆོག་གི་ཕྱག་རྒྱ་མོ་བཙོ་བླག་མཁན་གྱི་བུ་མོ་སྤྱན་མར་བྱིན་གྱིས་བརླབས་པ་པང་བར་བཞག་པར་བྱའོ། ། དེ་ནས་རྡོ་རྗེ་པདྨ་བྱིན་གྱིས་བརླབས་ནས་སྙོམས་པར་ཞུགས་པས་རྒྱུ་ཐུན་མོང་བ་བྱང་ཆུབ་ཀྱི་སེམས། རྒྱུ་བྱེ་བྲག་པ་ཨོཾ་དཀར་པོ་དབྱིབས་ཟླུམ་པོར་བསྒོམ་མོ། ། གཞན་སྔ་མ་བཞིན་ནོ། །
རིན་པོ་ཆེའི་རིགས་རང་རིགས་ཅན་གྱི་ཟློས་པ་ཡིན་ན་དེ་ཉིད་ཀྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ། ཁྱད་པར་གྱི་ལས་རྒྱལ་མཆོག་གི་སྐབས་སུ་ལས་ཀྱི་ཕྱག་རྒྱ་མོ་ཕྲེང་རྒྱུད་མའི་བུ་མོ་གཅིག་མཱ་མ་ཀིར་བསྒོམས་ལ་རྡོ་རྗེ་པདྨ་བྱིན་གྱིས་བརླབས་ནས་སྙོམས་པར་འཇུག་པའི་བྱང་ཆུབ་ཀྱི་སེམས་ནི་ཐུན་མོང་གི་རྒྱུ། ཁྱད་པར་གྱི་རྒྱུ་ནི་སྭཱ་སེར་པོ་ལས་བྱུང་བའི་རིན་པོ་ཆེ་སེར་པོ་དབྱིབས་ཟུར་གསུམ་པ་བསྒོམ་མོ། ། གཞན་སྔ་མ་བཞིན་ནོ། ། པདྨའི་རིགས་དང་རིགས་ཅན་གྱི་ཟླས་པ་པོ་ཡིན་ན་དེ་ཉིད་ཀྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ་ཁྱད་པར་གྱི་ལས་རྒྱལ་མཆོག་གི་སྐབས་ལས། ། ཕྱག་རྒྱ་གར་མཁན་གྱི་བུ་མོ་གོས་དཀར་མོར་བསྒོམ། རྡོ་རྗེ་དང་པདྨ་བྱིན་གྱིས་བརླབས་ལ་པང་བར་བཞག་ལ་སྙོམས་འཇུག་བྱའོ། ། ཐུན་མོང་གི་རྒྱུ་བྱང་ཆུབ་ཀྱི་སེམས་སོ། ། ཁྱད་པར་གྱི་རྒྱུ་ཨའོ། ། དེ་ལས་བྱུང་བའི་པདྨ་དམར་པོ་ཟླུམ་པོར་བསྒོམ་མོ། །
མ་ཟིན་པ་ཟིན་པ་དང་ཟིན་པ་བརྟན་པ་དང་བརྟན་པ་བོགས་དབྱུང་བ་སྔ་མ་བཞིན་ནོ། ། ལས་ཀྱི་རིགས་དང་རིགས་ཅན་གྱི་ཟློས་པ་ཡིན་ན་དེ་ཉི་ཀྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ། ཁྱད་པར་གྱི་ལས་རྒྱལ་མཆོག་གི་སྐབས་སུ་ཕྱག་རྒྱ་མོ་མདའ་མཁན་མའི་བུ་མོ་སྒྲོལ་མར་བསྐྱེད་རྡོ་རྗེ་པདྨ་བྱིན་གྱིས་བརླབས་ལ་པང་དུ་བཞག་ལ་སྙོམས་འཇུག་བྱའོ། ། རྒྱུ་ཐུན་མོང་བ་བྱང་ཆུབ་ཀྱི་སེམས། རྒྱུ་བྱེ་བྲག་པ་ཧ་ལས་བྱུང་པའི་སྣ་ཚོགས་རྡོ་རྗེ་གྲུ་བཞི་པ་ཇི་ལྟར་གྲགས་པ་ལྗང་ཁུར་བསྒོམ་མོ། ། མ་ཟིན་པ་ཟིན་པར་བྱ་བ་དང་ཟིན་པ་བརྟན་པར་བྱ་བ་དང་བརྟན་པ་བོགས་དབྱུང་བའི་སྤྲོ་བསྡུ་སྔ་མ་བཞིན་ནོ། ། དྲུག་པ་འབྲས་བུ་ནི། སྒྲུབ་པ་ལས་དང་པོ་པ་སྒོམ་དུ་རུང་ངོ་། ། དེ་ཡང་སྤྱོད་བསྡུས་ལས། ། དེ་ལ་ལོབས་ནས་སྒྲུབ་པ་ལས་དང་པོ་པའི་ཏིང་ངེ་འཛིན་ལ་གནས་པར་གྱུར་ཏོ། །
ཞེས་སོ། ། དེ་ལྟར་རྟོག་པའི་རྣལ་འབྱོར་གྱི་རྟེན་པ་བཤད་ནས། ད་ནི་སྒྲུབ་པ་ལས་དང་པོ་པའི་ཏིང་ངེ་འཛིན་ནི་གཉིས་ཏེ། ། སྔོན་དུ་འགྲོ་བ་དང་། དངོས་སོ། དང་པོ་ནི། སྤྱོད་པ་སྟེ་སྔར་ལྟར་རིག་པ་བརྟུལ་ཞུགས་ཀྱི་སྤྱོད་པ་ཟླ་བ་དྲུག་བྱའོ། ། དེ་ཡང་ལེའུ་དྲུག་པ་ལས། གཟུགས་དང་སྒྲ་དང་རོར་ལྡན་པ། ། ཤེས་རབ་ཅན་གྱིས་ཟླ་དྲུག་བསྒོམ། །
ཞེས་གསུངས་སོ། ། དངོས་ལ་དྲུག་སྟེ། ། དང་པོ་ནི། ཏིང་ངེ་འཛིན་དེ་ཡང་དངོས་གྲུབ་སྒྲུབ་པ་ལ་གཏོང་པའི་ཏིང་ངེ་འཛིན་ཏོ། ། གཉིས་བ་ངེས་ཚིག་ནི་ཅིའི་ཕྱིར་སྒྲུབ་པ་ལས་དང་པོ་བ་ཞེ་ན། དངོས་གྲུབ་ཀྱི་ལས་དང་པོ་ཡིན་པས་སོ། ། གསུམ་པ་དབྱེ་བ་ནི་གཉིས་ཏེ། འཇིག་རྟེན་པའི་དངོས་གྲུབ་དང་། ཐུན་མོང་གི་དངོས་གྲུབ་པོ། ། དང་པོ་ལ་བཞིན་སྟེ།
བསམ་གཏན་དང་བཟླས་བརྗོད་དང་། འཁྲུལ་འཁོར་དང་། སྦྱིན་སྲེག་གོ ། དེ་རེ་རེ་ལ་ཟློས་པ་པོས་ཕྱེ་ན་སུམ་ཅུ་རྩ་གཉིས་སོ། ། དེ་ལྟར་སྦྱོར་བ་ཉི་ཤུ་རྩ་བརྒྱད་དོ། ། བསམ་གཏན་ལ་རྫོགས་པའི་རིམ་པ་དང་། བསྐྱེད་པའི་རིམ་པའི་བསམ་གཏན་ནོ། ། དེ་ཡང་ལེའུ་བཅུ་གསུམ་པ་ལས། ཡེ་ཤེས་འཁོར་ལོ་ཅན་དག་སྟེ། ། འཁོར་ལོ་སྙིང་ཁའི་དབུས་སུ་བསྒོམ། །
གསལ་བའི་དཀྱིལ་འཁོར་དབུས་གནས་པར། ། དབུས་སུ་འཁོར་ལོའི་དོན་བསྒོམ་མོ། ། ཞེས་བྱ་བ་དང་། ལེའུ་བཞི་པ་ལས། ད་ནི་སྔགས་སྨྲ་བ་རྣམས་བཞི། ཞེས་པ་དང་། ཨོཾ་རུ་རུ་སྥུ་རུ། ཞེས་བྱ་བ་དང་། ཐོད་པ་མ་ཆག་མ་གས་པ། ། གཟུགས་མཛེས་ཡིད་འོང་རྙེད་པ་ལ། །
ཞེས་པ་ལ་སོགས་པས་སོ། ། ཐུན་མོང་དངོས་གྲུབ་ལ་གྲུབ་པ་བརྒྱད་དོ། ། རྡོ་རྗེ་ཕྲེང་བ་ལས། གང་གིས་རྣལ་འབྱོར་དངོས་གྲུབ་བརྒྱད། ། ཐོབ་འགྱུར་འདི་ལ་ཐེ་ཚོམ་མེད། ། ཅེས་པས་སོ། ། བཞི་པ་ཐུན་མཚམས་ཀྱི་ངེས་བ་ནི་དུས་ནི་རྟོག་པའི་རྣལ་འབྱོར་མཐར་ཕྱིན་ནས་རིག་པ་བརྟུལ་ཞུགས་ཀྱི་སྤྱོད་བ་ཟླ་དྲུག་ཏུ་བྱས་ནས་སོ། ། དེ་ཡང་སྤྱོད་བསྡུས་ལས། རྟོག་པའི་རྣལ་འབྱོར་གྱི་ཏིང་ངེ་འཛིན་ལ་ལོབས་ནས་སྒྲུབ་པ་ལས་དང་པོ་པའི་ཏིང་ངེ་འཛིན་ལ་སློབ། ཅེས་སོ། །
ཐུན་མོང་གི་ངེས་པ་ནི་གསུམ་མམ་བཞི་ལ་བསླབ་པར་བྱའོ། ། དེ་ཡང་ལེའུ་བཅོ་ལྔ་པ་ལས། ། དུས་གསུམ་དུ་ནི་སྦྱོར་བ་ཡིས། ། ཞེས་སོ། ། ལྔ་པ་ཉམས་སུ་ལེན་པའི་ཐབས་གཉིས་ཏེ། འཇིག་རྟེན་གྱི་དངོས་གྲུབ་ཉམས་སུ་ལེན་པའི་ཐབས་དང་། ཐུན་མོང་གི་དངོས་གྲུབ་ཉམས་སུ་ལེན་པའི་ཐབས་སོ། ། དང་པོ་ལ་བསམ་གཏན་དང་། བཟླས་བརྗོད་དང་། འཁྲུལ་འཁོར་དང་།
སྦྱིན་སྲེག་གི་སྒོ་ནས་བྱེད་པ་ལས། དང་པོ་བསམ་གཏན་གྱི་སྒོ་ནས་བྱེད་པ་ལ་བསྐྱེད་རྫོགས་གཉིས་ཏེ། དང་པོ་ལ་ཞི་བ་དང་། རྒྱས་པ་དང་། དབང་དང་། ། མངོན་སྤྱོད་ལས་ཆེན་པོ་བཞི་བྱེད་པ་དང་། ལས་གཞན་དུ་མིང་བཏགས་དེ་བཞིན་དུ་ནང་དུ་འདུ་བའི་ལས་ཚོགས་སོ། ། དང་པོ་ལ་གྲོང་ཁྱེར་ཆེན་པོའི་ནད་ཞི་བར་བྱེད་པ་དང་། གང་ཟག་རེ་རེའི་ནད་དང་རིམས་དང་ཉོན་མོངས་པ་ཞི་བར་བྱེད་དོ། ། གྲོང་ཁྱེར་ཆེན་པོའི་ནད་ཞི་བར་བྱེད་པ་ནི་དྲན་པ་གཅིག་དང་རྟོག་པའི་རྣལ་འབྱོར་མཐར་ཕྱིན།
སྤྱོད་བ་ཟླ་བ་དྲུག་ཏུ་བྱས་ནས་གྲོང་ཁྱེར་ལ་སོགས་པར་ནད་དང་རིམས་ཞི་ཞིང་བསྲུང་བར་འདོད་ན་བསྲུང་བའི་འཁོར་ལོ་སྡོན་དུ་འགྲོ་བས་རྣལ་འབྱོར་རྣམ་པ་བཞིས་རང་གིས་ལྷག་པའི་ལྷ་གང་ཡིན་བའི་དང་པོ་སྦྱོར་བ་དང་ལས་རྒྱལ་མཆོག་གི་བར་དུ་བྱས་ལ། རྟེན་དེ་ལ་གནས་ཁྱད་པར་གྱི་ལས་རྒྱལ་མཆོག་གི་སྐབས་སུ་འདི་ལྟར་སྒོམ་སྟེ། གྲོང་ཁྱེར་ལ་སོགས་པ་གང་ཞིག་བསྲུང་བར་འདོད་པ་དེའི་སྟེང་གི་བར་སྣང་ལ་ཨཾ་ལས་ཟླ་བའི་དཀྱིལ་འཁོར་ཆེན་པོ་གྲོང་ཁྱེར་ལ་སོགས་པ་ཁེབས་པ་གཅིག་བསྒོམས་ལ། དེའི་སྟེང་དུ་ཧཱུྃ་ལས་རྡོ་རྗེ་ཆེན་པོ་རྩེ་ལྔ་པ་ཤིང་ཏ་ལའི་ཚར་ཙམ་འོད་ཟེར་ལྔ་དང་ལྡན་པ་བསྒོམས་ལ། ། དེའི་ལྟེ་བའི་ཧཱུྃ་ལས་བྱུང་བའི་འོད་ཟེར་གྱི་ཚོགས་དུས་མཐའི་མེ་འདྲ་བ་བཟོད་པར་དཀའ་བ་གྲོང་ཁྱེར་ལ་སོགས་པའི་ཕྱོགས་བཅུར་འཕྲོས་པས། ། དེས་ནད་དང་རིམས་དང་དེའི་རྒྱུ་མཁའ་འགྲོ་མ་དང་འབྱུང་བོ་ལ་སོགས་བ་ཐམས་ཅད་བཅོམ་ཞིང་། བསྲེགས་ཏེ་ཐལ་བར་བྱས་ཏེ་བསམས་ལ་གང་ཞིག་བསྲུང་བར་བྱ་བ་དེ་རྣམ་པར་དག་པར་བསྒོམ་པར་བྱ་སྟེ། ། དེ་ནས་རྡོ་རྗེའི་འོད་ཟེར་གྱིས་གང་ཞིག་བསྲུང་བར་བྱ་བ་དེ་བསྡུས་ཏེ་རྡོ་རྗེ་ཆེན་པོ་དེའི་ནང་དུ་ཆུད་པས་ཤིན་ཏུ་རྣམ་པར་དག་པར་བསམས་ལ། ཡང་ཕྱི་རོལ་ཏུ་བཏོན་ལ་རང་རང་གི་གྲོང་ཁྱེར་ལ་སོགས་པའི་གནས་སུ་བཀོད་ལ་བདག་གཉིས་ཕྱག་རྒྱ་དང་སྙོམས་པར་འཇུག་བའི་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་དབང་བསྐུར་ནས། ། བྱང་ཆུབ་ཀྱི་སེམས་ཀྱི་རྡུལ་ཕྲ་རབ་ལས་བྱུང་བའི་སྣ་ཚོགས་རྡོ་རྗེ་ཡ་ལད་ཀྱིས་གོ་བཀོན་ལ་གནས་གསུམ་དུ་ཡི་གེ་གསུམ་བཀོད་དེ་བྱིན་གྱིས་བརླབས་པ་ཞག་བདུན་ལ་སོགས་པའི་བར་དུ་ནད་དང་རིམས་ཀྱིས་ཟིན་པ་སོས་ཤིང་ཞི་པར་འགྱུར་ལ།
བྱུང་དུ་དོགས་པ་ཐམས་ཅད་ལས་བསྲུང་བའི་མཆོག་ཏུ་འགྱུར་རོ། ། དེ་ཡང་ལེའུ་བཅུ་གསུམ་པ་ལས། གྲོང་ངམ་ཡང་ན་གྲོང་ཁྱེར་རམ། ། ལྗོངས་དག་ཏུ་ནི་རབ་སྦྱོར་བ། ། ནད་ཀུན་སྤོང་ཞིང་ཞི་བ་ཡང་། ། འདིས་ནི་རྟག་ཏུ་སྦྱར་བར་བྱ། ། རྡོ་རྗེ་རྩེ་མོ་ལྔ་པ་ནི། བར་སྣང་དག་ལ་རབ་ཏུ་སྒོམ། བསྐལ་བ་སྲེག་པ་ལྟར་བསམ་ནས། ། སླར་ཡང་རབ་ཏུ་བསྡུ་བར་བྱ། །
སྤྲོ་བ་དག་ཀྱང་དེ་ནས་བྱ། ། རིན་ཆེན་ཡིད་བཞིན་ནོར་བུའི་འོད། ། ཆོས་ཀྱི་སྤྲིན་ནི་བསྒོམས་ནས་ཀྱང་། དབང་བསྐུར་བ་ནི་ཡང་དག་བྱ། ། དགང་དཀའ་བ་ཡང་རབ་ཏུ་འགེངས། ། ཞེས་བྱ་བ་ལ་སོགས་པ་གསུངས་སོ། ། ནད་ཐམས་ཅད་རབ་ཏུ་ཞི་བར་བྱེད་པའི་རྡོ་རྗེ་འབྱུང་བ་ཞེས་བྱ་བའི་ཏིང་ངེ་འཛིན་ཏོ། ། གང་ཟག་རེ་རེའི་ནད་ལ་སོགས་པར་ཞི་བར་བྱེད་པ་ནི། ། ལུས་ཤི་ནས་ཞག་བདུན་ལོན་པའམ་ཤི་འདོད་པའམ། ། ཡང་ན་ནད་ཚབས་ཆེ་བ།
ཡང་ན་ཉོན་མོངས་པ་ཆེ་བ་མཐོང་ན་རྣམ་པར་སྣང་མཛད་ཀྱིས་གཙོ་བོ་བྱས་པའི་ཏིང་ངེ་འཛིན་གསུམ་བྱ་སྟེ། ། ཁྱད་པར་ནི་གཞལ་ཡས་ཁང་གི་ནང་དུ་ཆུའི་དཀྱིལ་འཁོར་བསྒོམས་ལ། ། བྱེ་བྲག་གི་ལས་རྒྱལ་མཆོག་གི་སྐབས་སུ་ཡེ་ཤེས་སེམས་དཔའ་སུམ་བརྩེགས་ཡོད་པའི་ཏིང་ངེ་འཛིན་སེམས་དཔའ་ཨོཾ་གྱི་འོད་ཟེར་གྱིས་སྤུད་དེ་སྣ་སྒོ་གཡོན་ལ་བཅུག་ལ་ཡེ་ཤེས་སེམས་དཔའི་ཐུགས་ཀར་བཞག་དེ་ནི་དཀྱིལ་འཁོར་དུ་ཞུགས་པའི་དོད་དོ། ། དེ་ནས་ཏིང་ངེ་འཛིན་སེམས་དཔའི་འོད་ཟེར་གྱིས་རྣམ་པར་སྣང་མཛད་ཡབ་ཡུམ་གྱིས་གཙོ་བོ་བྱས་པའི་དཀྱིལ་འཁོར་དཔག་ཏུ་མེད་པ་སྤྱན་དྲངས་ལ་དེའི་སྤྱི་གཙུག་ཏུ་སྙོམས་པར་ཞུགས་བས་བྱང་ཆུབ་སེམས་ཀྱི་ཆུ་རྒྱུན་སྤྱི་གཙུག་ནས་ཕབ་སྙིང་ཁ་ན་ནད་ཡོད་པའི་སྡིག་པའི་དྲི་མ་བཀྲུས་ནས་འོག་སྒོ་ནས་མར་ནག་ནུར་གྱིས་བཏོན་པ་ནི་ཡེ་ཤེས་ཕབ་པའི་དོད་དོ། ། དེ་ནས་བསྒྲུབ་བྱའི་ལུས་ཤེལ་དྭངས་པ་བཞིན་དུ་བྱས་ལ་སྣ་སྒོ་གཡས་ནས་བཏོན་མདུན་དུ་ཟླ་བའི་དཀྱིལ་འཁོར་དཀར་པོ་ལ་བཞག་པར་བྱའོ། ། དེ་ནས་སྤྱན་དྲངས་པའི་ལྷ་སྤྱི་གཙུག་ནས་ཞུགས་ནས་བདག་གི་གསང་བའི་སྣ་རྩེ་ནས་བཏོན་ལ་དེ་རྣམས་ཞག་བདུན་དུ་ནད་བའི་སྤྱི་བོར་སྙོམས་པར་འཇུག་པ་བྱས་བའི་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་དབང་བསྐུར་བས་ནད་པ་ཡིན་ན་ནད་ཞི། ཉོན་མོངས་པ་ཅན་ཡིན་ན་མགོ་ནོན། རིམས་ཡིན་ན་རིམས་ཞིའོ། ། དེ་ནས་དབང་བསྐུར་བའི་ལྷ་རྣམས་རང་བཞིན་གྱི་གནས་སུ་གཤེགས། བསྐྱེད་པའི་ལྷ་རྣམས་ཏིང་ངེ་འཛིན་སེམས་དཔའ་ལ་བསྡུའོ། །
བསྒྲུབ་བྱ་རང་གི་རང་གནས་སུ་གཏད་པར་བྱའོ། ། ལེའུ་བཅུ་གསུམ་པ་ལས། ཞི་བའི་དཀྱིལ་འཁོར་དམ་པ་ནི། ། ནམ་མཁའ་དབྱིངས་ཀྱི་དབུས་སུ་བསམ། ། རྣམ་པར་སྣང་མཛད་གཟུགས་བསམས་ནས། ། རང་གི་ཐུགས་ཀར་འདོད་པ་བཞག ། སྤྱན་ལ་སོགས་པའི་མཆོག་རྣམས་ཀྱིས། ། མཁའ་དབྱིངས་ཡོངས་སུ་གང་བ་བསྒོམ། བསྡུས་ནས་འོད་ཀྱི་གོང་བུ་ཡིས། ། ནད་པ་ལ་ནི་དབབ་པར་བྱ། །
བ་སྤུའི་བུ་ག་ནས་སངས་རྒྱས། ། སྤྲིན་རྣམས་བརྟུལ་ཞུགས་ཅན་གྱིས་སྤྲོ། ། སངས་རྒྱས་སྤྲིན་རྣམས་དེ་ཡི་ཚེ། ། དེ་ལ་དབང་བསྐུར་རབ་ཏུ་གསོལ། ། ནད་པ་རྡོ་རྗེ་འི་དམ་ཚིག་འདིས། ། སྐད་ཅིག་གིས་ནི་དཔལ་ལྡན་འགྱུར། ། སངས་རྒྱས་དམ་ཚིག་བཀོད་པའི་སྤྲིན་ཞེས་བྱ་བའི་ཏེང་ངེ་འཛིན་ཏོ། ། ཞེས་སོ། ། ཞི་བའི་བསམ་གཏན་བཤད་ནས། ། ད་ནི་བསམ་གཏན་གྱི་སྒོ་ནས་རྒྱས་པ་བྱེད་པའི་ཆོ་ག་ནི།
ནོར་རྒྱས་ཏེ་ཕྱུག་པོ་འདོད་པ་འམ། ། ཆོས་འདོད་དེ་པཎྜིཏར་གྱུར་པའི་ཡུལ་དང་ཕྲད་ན་རང་ཉིད་རིན་ཆེན་འབྱུང་ལྡན་གྱིས་གཙོ་བོ་བྱས་པའི་ཏིང་ངེ་འཛིན་གསུམ་སྒོམ། ཁྱད་པར་ནི་གཞལ་ཡས་ཁང་གི་ནང་དུ་སའི་དཀྱིལ་འཁོར་སྒོམ། བྱང་ཆུབ་པ་གསུམ་པ་སོགས་ཙམ་དུ་བྱ། ཁྱད་པར་གྱི་ལས་རྒྱལ་མཆོག་གི་སྐབས་སུ་ཏིང་ངེ་འཛིན་སེམས་པའི་འོད་ཟེར་གྱིས་བསྒྲུབ་བྱ་དེ་སྣ་སྒོ་གཡོན་ནས་བཅུག་ལ་ཡེ་ཤེས་སེམས་དཔའི་ཐུགས་ཀར་བཞག་པ་ནི་དཀྱིལ་འཁོར་དུ་གཞུག་པའི་དོད་དོ། ། དེ་ནས་ཡང་ཏིང་ངེ་འཛིན་སེམས་དཔའ་ལས་འོད་འཕྲོས་པས་འོག་མིན་གྱི་གནས་ནས་རིན་ཆེན་འབྱུང་ལྡན་གྱིས་གཙོ་བོ་བྱས་པའི་དཀྱིལ་འཁོར་སྤྱན་དྲངས་ལ་བདག་གི་སྤྱི་གཙུག་ཏུ་སྙོམས་འཇུག་བྱས་པས་བྱང་ཆུབ་སེམས་རང་གི་སྤྱི་གཙུག་ནས་ཞུགས་ནས། རང་གི་སྙིང་ཁའི་བསྒྲུབ་བྱ་དེ་ལ་ཁྲུས་བྱས་པས་དབུལ་བ་དང་ཆོས་མི་གོ་བའི་སྡིག་པ་ཐམས་ཅད་དག་པར་བསམས་པ་ནི་ཡེ་ཤེས་ཕབ་པའི་དོད་དོ། དེ་ནས་བསྒྲུབ་བྱ་སྣ་སྒོ་གཡས་ནས་བཏོན་མདུན་དུ་ཟླ་བའི་དཀྱིལ་འཁོར་སེར་པོ་ལ་བཞག སྤྱི་གཙུག་གི་དཀྱིལ་འཁོར་རང་གི་སྤྱི་གཙུག་ན་མར་ལ་ཞུགས་གསང་བར་ཐིམ་སྣ་རྩེ་ནས་བཏོན་པའམ། ཡང་ན་རང་ཕྱག་རྒྱ་མ་དང་སྙོམས་འཇུག་བྱས་པས་དཀྱིལ་འཁོར་དེ་ཚོ་ཞལ་དུ་ཞུགས་འོད་དུ་ཞུ་ནས་པདྨ་བསྐྱེད་པའི་དཀྱིལ་འཁོར་དེ་བཏོན་ལ་བསྒྲུབ་བྱ་དེའི་སྤྱི་གཙུག་ཏུ་སྙོམས་འཇུག་བྱས་པས་ཞག་བདུན་ཙམ་ནས་སྒྲུབ་བྱ་དེ།
གཉིས་ནོར་ཕྱུག་ཅིང་ཆོས་མཁས་པར་འགྱུར་རོ། ། དེ་ལྟར་རྒྱས་པའི་བསམ་གཏན་བཤད་ནས། ད་ནི་བསམ་གཏན་གྱི་སྒོ་ནས་དབང་དུ་བྱེད་པ་ནི། ཡུལ་རྒྱལ་པོའི་བློན་པོ་ལ་སོགས་པ་དབང་དུ་བྱ་རྒྱུ་ཅིག་ཡོད་ན་མདུན་དུ་བསམ་ལ་རང་ཉིད་སྣང་བ་མཐའ་ཡས་ཀྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམ་མོ། ། ཁྱད་པར་ནི་གཞལ་ཡས་ཁང་བའི་ནང་དུ་མེའི་དཀྱིལ་འཁོར་བསམ་ཞིང་བྱང་ཆུབ་པ་གསུམ་པ་ཨ་ཙམ་དུ་བསྒོམས་ནས་ཁྱད་པར་གྱི་ལས་རྒྱལ་མཆོག་གི་སྐབས་སུ་སྙིང་ཁའི་ཨའི་འོད་ཟེར་གྱིས་སྣ་སྒོ་གཡོན་དུ་བཅུག་སྙིང་ཁར་བཞག ཨ་ལས་འོད་འཕྲོས་སྣང་བ་མཐའ་ཡས་ཀྱིས་གཙོ་བོ་བྱས་པའི་ལྷ་སུམ་ཅུ་རྩ་གཉིས་སྤྱན་དྲངས། སྤྱི་གཙུག་ཏུ་སྙོམས་པར་ཞུགས་པའི་བྱང་ཆུབ་སེམས་ཀྱི་སྙིང་ཁའི་རྒྱལ་པོ་ལ་སོགས་པ་བསྒྲུབ་བྱ་དེ་དབང་དུ་མི་འགྱུར་བའི་སྒྲིབ་པ་དག་ནས་སྣ་སྒོ་གཡས་ནས་བཏོན། ཟླ་བ་དམར་པོ་ལ་བཞག ལྷ་སོ་གཉིས་རང་གི་སྤྱི་གཙུག་ནས་ཞུགས་གསང་བའི་སྣ་རྩེ་ནས་བཏོན་ནས་བསྒྲུབ་བྱའི་སྤྱི་གཙུག་ཏུ་སྙོམས་པར་ཞུགས་པའི་ཁུ་བས་དབང་བསྐུར་བས་ཞག་བདུན་ནས་བསྒྲུབ་བྱ་དེ་བདག་གི་དབང་དུ་འགྱུར་རོ། ། བསམ་གཏན་དེ་གཉིས་རྩ་བའི་རྒྱུད་དུ་ངག་གིས་བསྟན་ཏོ། །
ལེའུ་བཅུ་གསུམ་པ་ལས། ། ཟླ་བའི་དཀྱིལ་འཁོར་དབུས་སུ་ནི། ། དབང་ཆེན་དཀྱིལ་འཁོར་དམ་པ་བསམ། ། ཆོས་འཛིན་པ་ཡི་གཟུགས་བསམས་ནས། ། སྙིང་ཁར་འདོད་པ་བཞག་པར་བྱ། ། མཁའ་དབྱིངས་གནས་ནི་ཉམས་དགའ་བར། ། དཀར་མོ་ཞེས་བྱས་རབ་ཏུ་དགའ། ། འོད་ཀྱི་གོང་བུ་བསྡུས་ནས་ནི། ། ཡིད་བཞིན་ནོར་བུ་རིན་ཆེན་འོད། ། ལུས་དང་ངག་སེམས་ལ་གནས་པ། །
འདོད་པ་དེ་ལ་དབབ་པར་བྱ། ། བ་སྤུའི་བུ་ག་ནས་རིན་ཆེན། ། སྤྲིན་རྣམས་བརྟུལ་ཞུགས་ཅན་གྱིས་སྤྲོ། ། ཆོས་ཀྱི་སྤྲིན་རྣམས་བསྒོམས་ནས་སུ། ། དབང་བསྐུར་བ་ནི་ཡང་དག་བྱ། ། རྡོ་རྗེ་བསམ་གཏན་འདི་ཡིས་ནི། ། དགང་དཀའ་བ་ཡང་རབ་ཏུ་འགེངས། ། སྦྱིན་པའི་རྡོ་རྗེ་སྒྲུབ་པ་དེ། ། ཡིད་བཞིན་ནོར་བུ་དཔལ་ལྡན་འགྱུར། ། ཆོས་ཀྱི་སྤྲིན་གྱི་དམ་ཚིག་བཀོད་བཞེས་བྱ་བའི་ཏིང་ངེ་འཛིན་ཏོ། །
ཞེས་སོ། ། དེ་ལྟར་དབང་གི་བསམ་གཏན་བཤད་ནས། ད་ནི་བསམ་གཏན་གྱི་སྒོ་ནས་མངོན་སྤྱོད་བྱེད་པ་བསྟན་པ་ནི། ཡུལ་མ་དད་པ་སྨྲ་བའི་སེམས་ཅན་དང་། རྡོ་རྗེ་སློབ་དཔོན་སྨོད་པ་དང་། དཀོན་མཆོག་གསུམ་ལ་སྡང་བ་དང་། ཟབ་མོའི་དོན་ལ་འཕྱ་བྱེད་ལ་བྱ་སྟེ། ལེའུ་བཅུ་བཞི་པ་ལས། མ་དད་སྨྲ་བའི་སེམས་ཅན་དང་། རྡོ་རྗེ་སློབ་དཔོན་སྨོད་པ་དག །
ནན་ཏན་དུ་ནི་བསད་པར་བྱ། ། ཡང་ན་གནས་ནས་སྤོ་བར་བྱ། ། འདི་ཡིས་བྱང་ཆུབ་མཆོག་དང་ནི། ། སྔགས་ཀྱི་དངོས་གྲུབ་ཐོབ་པར་འགྱུར། ། ཞེས་སོ། ། བསད་པར་བྱ་བ་ནི་མི་བསྐྱོད་པས་བྱས་པ་ཡིན་ཏེ། ། དེ་ཡང་བསྲུང་འཁོར་ནས་ལྷག་མོས་སྟོང་པར་བཅུག་པ་ཡན་ཆད་མདོར་བྱས་བཞིན་ནོ། ། དེ་ནས་ཧཱུྃ་རིང་པོ་གསུམ་ལས་ཉི་མ་སུམ་བརྩེག་ཏུ་སྒོམ། དེའི་སྟེང་དུ་ཧཱུྃ་རིང་པོ་བསམ་མོ། ། དེ་རྣམས་ཡས་ཞུགས་མས་ཞུགས་ཉི་མའི་དཀྱིལ་འཁོར་གཅིག་ཏུ་བསྒོམ་མོ། །
དེའི་སྟེང་དུ་བྱད་མཚན་ལས་བྱང་ཆུབ་པ་ནི། ཧཱུྃ་རིང་པོ་ལས་ཁྲོ་བོའི་རྡོ་རྗེ་ལྔ་པ་ཁ་བཞི་པ་ཁ་གྱེས་པ་མདོག་ནག་པོ་བསྒོམ་མོ། ། དེ་ལས་མི་བསྐྱོད་པ་ཞལ་གསུམ་ཕྱག་དྲུག་པ་བསྒོམ་མོ། ། དེའི་ལུས་ལ་ཡི་གེ་དགོད། སྐུ་གསུང་ཐུགས་བྱིན་གྱིས་བརླབ། སེམས་དཔའ་སུམ་བརྩེག་བསྒོམ། ཕྱག་རྒྱ་བརྟག་སྦྱང་བྱས་པའི་སྦྱོར་བ་དང་པོ་ཡན་ཆད་མདོར་བྱས་བཞིན་ནོ། ། ལེའུ་བཅུ་གསུམ་པ་ལས། ནམ་མཁའི་དབྱིངས་ཀྱི་དབུས་གནས་པར། ། རྡོ་རྗེ་རྩེ་ལྔ་ཁ་བཞི་པ། །
རྣམ་པའི་མཆོག་རྣམས་ཀུན་དང་ལྡན། ། རྡོ་རྗེ་སེམས་དཔའ་རྣམ་པར་བསྒོམ། ། ཞེས་སོ། ། དཀྱིལ་འཁོར་རྒྱལ་མཆོག་གི་སྐབས་སུ་སྙོམས་འཇུག་བྱས་པ་ལས་ལྷ་ཕོ་ཐམས་ཅད་གཡས་བསྐོར་དུ་གདོན་ནོ། ། མོ་ཐམས་ཅད་གཡོན་བསྐོར་དུ་གདོན་ཏེ་ལྷ་ཐམས་ཅད་ཕོར་བྱེད་མོར་བྱེད་མ་བྱས་སོ། ། ཡང་། དུས་གསུམ་དམ་ཚིག་ལས་བྱུང་བ། ། སངས་རྒྱས་འཁོར་ལོ་རྣམས་བསྒོམས་ལ། ། སངས་རྒྱས་ཁོར་ལོ་སྟོབས་པོ་ཆེ། ། ལག་པ་གཡས་པ་འདི་བྱའོ། །
ཞེས་སོ། ། ལག་པ་གཡས་པ་ནི་ཕོ་རྣམ་པ་གཡས་ལ་སོགས་བགོད་པ་སྟེ། ཟླ་གྲགས་ན་རེ། དོན་གྱི་ཤུགས་ཀྱིས་རིགས་ལྔའི་བདག་ཉིད་ཅན་གྱི་ལྔའི་བདག་ཉིད་ཅན་གྱི་ལྷ་མོའི་འཁོར་ལོ་ནི་གཡོན་དུ་བྱའོ་ཞེས་མན་ངག་ལས་བཤད་པའོ། ། དེ་ནས་ཁྱད་པར་གྱི་ལས་རྒྱལ་མཆོག་གི་སྐབས་སུ་གནོད་མཛེས་ལ་བསྒྲུབ་བྱ་འུག་ཅིག་པའི་ལུང་བསྒོས་ལ་དེས་བསྒྲུབ་བྱའི་ལུས་རླུང་གི་དཀྱིལ་འཁོར་ལ་བསྐྱོན། མགྲིན་པ་ཞགས་པས་བཅིངས། སྙིང་ཁ་ལྕགས་ཀྱུས་ཕུག་ནས་མདུན་དུ་རླུང་དང་མེའི་དཀྱིལ་འཁོར་གྱི་དབུས་སུ་བཞག་གོ ། དེ་ནས་བདག་གི་ཕྱག་མཚན་རྡོ་རྗེ་རྩེ་དགུ་པ་ལས་འོད་ཟེར་སྣོད་ལ་ཡོད་པའི་བཙན་དུ་ག་ལ་སོགས་པ་དང་། བཅུད་ལ་ཡོད་པའི་དུག་སྤྲུལ་དང་། སྟག་གཟིག་གི་མཆེ་བའི་དུག་ཐམས་ཅད་འོད་ཟེར་ནག་པོའི་ཚུལ་དུ་བཀུག་ནས་ཕྱེད་བསྒྲུབ་བྱ་ལ་གཞུག
ཕྱེད་དཀྱིལ་འཁོར་གྱི་ལྷ་ལ་གཞུག་ཙམ་ན་མཚན་ཉིད་ངན་པ་ཆང་འཐུངས་པ་བཞིན་དུ་བསྒྲུབ་བྱ་ཡང་འཁྲུག་པ་ཞེ་སྡང་འབར་བའི་གནོད་སྦྱིན་མོ་སྲིན་པོར་གྱུར། དཀྱིལ་འཁོར་ཡང་ཁྲོ་བོར་གྱུར་ཏོ། ། ལེའུ་བཅུ་གསུམ་པ་ལས། རྡོ་རྗེ་མེ་སྟག་འཕྲོ་བ་ཅན། ། དེ་ཡི་ཕྱག་ན་བསྣམས་པར་བསྒོམ། ། ཕྱོགས་བཅུ་ནས་བྱུང་སེམས་ཅན་རྣམས། ། རྡོ་རྗེ་སྐུ་ཡི་ཁྱད་པར་གྱིས། ། འོད་ཟེར་ཚུལ་གྱིས་བསྡུས་ནས་ནི། ། དེ་དག་བདག་གི་ལུས་ལ་གཟུང་། ། ཅེས་སོ། །
བཙུན་མོ་ཅན་ནི་དུག་གི་འོད་ཟེར་རྣམས་ལས་འབྱུང་པོ་ནག་པོར་འགྱུར་ཏེ་བསྒྲུབ་བྱ་ལ་བཅུག་པས་བྱ་ཟེར། ། ནག་པོ་ཞབས་ནི་འོད་ཟེར་ཞུགས་པས་དགྲ་བོ་འབྱུང་པོ་ནག་པོར་གྱུར་པ་དེ་ཉིད་རྡོ་རྗེ་གནོད་སྦྱིན་སྲིན་པོ་ཡིན་གསུང་། དེ་ནས་བསྒྲུབ་བྱ་རྡོ་རྗེ་གནོད་སྦྱིན་སྲིན་པོར་གྱུར་པ་དེས་མདུན་གྱི་ནམ་མཁའ་ན་ཁོ་རང་གི་སློབ་དཔོན་དང་སྡོམ་པ་གསུམ་ལྡན་དང་ཉན་ཐོས་དང་རང་སངས་རྒྱས་དཔག་ཏུ་མེད་པས་གང་བ་རྣམས་བསད་པར་བསམ་པ་ནི་སྡིག་པ་བསྒོམ་པའོ། ། ཉེས་པ་བསྒྲག་པ་ནི། དཀྱིལ་འཁོར་བའི་ལྷ་ཚོགས་རྣམས་དང་རྒྱུ་འབྲས་ལ་སྐུར་བ་བཏབ། བླ་མ་བསད། སངས་རྒྱས་བྱང་ཆུབ་སེམས་དཔའ་རྣམས་བསད། ཐེག་པ་ཆེན་པོ་སྤངས་པ་འདི་བསད་པའི་ཡུལ་ཡིན་ནོ། ། ཞེས་བསྒྲག་པའོ། ། ལེའུ་བཅོ་ལྔ་པ་ལས།
རྡོ་རྗེ་སེམས་དཔའ་འཁྲོ་བོ་ཆེ། ། རྣམ་པར་བགྲད་པས་འཇིགས་པ་ལྟར། ། སྟ་རེ་ཐོ་བ་ཕྱག་ན་བསྣམས། ། བསམས་ནས་བསམ་གཏན་རབ་ཏུ་བྱ། ། དེ་ལ་འདི་ནི་དྲག་པོ་ཆེན་པོའི་ཁྲོ་བོའི་དམ་ཚིག་གོ ། མཁའ་དབྱིངས་སངས་རྒྱས་ཐམས་ཅད་ཀྱིས། ། ཡོངས་སུ་གང་བ་རྣམ་པར་བསྒོམ། ། གདུག་པ་དེ་ཡིས་བསད་པར་ནི། ། བསམས་ན་དེ་མ་ཐག་ཏུ་འཆི། ། སངས་རྒྱས་བྱང་ཆུབ་སེམས་དཔའ་ཡིས། །
ཡོངས་སུ་གང་བར་བསྒོམས་ནས་ཀྱང་། ། གདུག་པའི་སེམས་པ་བསད་ན་ནི། ། རྡོ་རྗེ་འཛིན་པ་ཉིད་ཀྱང་འཆི། ། ཞེས་སོ། ། དེ་ནས་བསྒྲུབ་བྱ་དེ་སླར་ལོག་ནས་མེ་དང་རླུང་གི་དཀྱིལ་འཁོར་ལ་གནས་པ་འགྱོད་པ་སྐྱེས་པས་སྐྲ་གྲོལ་བ་ལུས་ཏིལ་མར་གྱིས་བྱུགས་སྲོད་བྱེ་བ་སྐྱབས་མེད་པ་འདར་བུས་ཐེབས་པར་བསམ་མོ། ། དེ་ནས་དཀྱིལ་འཁོར་གྱི་ལྷ་རྣམས་བདག་ཞེ་སྡང་རྡོ་རྗེའི་ཐུགས་ཀར་བསྡུས་ལ་ཕྱིར་བཏོན་ཙམ་ན་ཐམས་ཅད་ཁྲོ་བོར་གྱུར་པར་བསམ་སྟེ། དཔེར་ན་ཚོས་མཁན་གྱིས་སྣམ་བུ་དཀར་པོ་རམས་སུ་བཅུག་པས་ནག་གྱུར་གྱིས་སོང་བ་བཞིན་ནོ། ། ཡང་ལེའུ་བཅུ་གསུམ་པ་ལས། སངས་རྒྱས་སྐུ་ཡི་བྱེ་བྲག་གིས། ། བསྡུས་ཏེ་གོང་བུའི་ཚུལ་གྱིས་སུ། །
རང་གི་ལུས་ལ་དེ་དག་གཟུང་། ། སངས་རྒྱས་ཡེ་ཤེས་འཁོར་ལོ་ཅན། ། སླར་ཡང་རབ་ཏུ་སྤྲོ་བར་བྱ། ། ཁྲོ་བས་འཁྲུགས་པའི་ཁྲོ་བོ་རྣམས། ། མི་སྡུག་འཇིགས་སུ་རུང་བའི་གཟུགས། ། མཚོན་ཆ་སྣ་ཚོགས་མཆོག་འཛིན་པ། ། གསོད་པའི་དོན་གྱིས་དོན་སེམས་པ། ། རྡོ་རྗེ་སེམས་དཔའ་རང་ཉིད་དམ། ། གདུག་པ་ཆེན་པོ་གསོད་པར་བྱེད། ། ཅེས་སོ། །
དེ་ནས་ཁྲོ་བོར་བསྒྱུར་བ་དེ་དག་མདུན་དུ་བཏོན་ལ་དམག་འཕུང་པ་ལྟར་གྱུར་པ་དང་། ཁ་སྦྱར་དབྱེ་བ་ལྔ་བྱ་སྟེ། ལྷན་ཅིག་སྐྱེས་པའི་ལྷ་དང་ཁ་སྦྱར་དབྱེ་བ་ནི། གནོད་མཛེས་སྤྲོས་པས་སྡིག་པ་ཅན་དང་མ་འགྲོགས་ཞེས་བསྒོའོ། ། གཞན་གྱིས་བསྲུང་བའི་ཁ་སྦྱོར་དབྱེ་བ་ནི་གནོད་མཛེས་ཀྱིས་སྔགས་ལ་སོགས་པའི་སྲུང་སྐུད་བཅད་པའོ། ། ཡེ་ཤེས་པའི་ཁ་སྦྱར་དབྱེ་བ་ནི་ཁོ་དབང་བསྐུར་བྱས་པའི་སློབ་དཔོན་གྱིས་ཡེ་ཤེས་སེམས་དཔའ་བཅུག་ལ་སྙིང་ཁ་ནས་འཛུམ་མུ་ལེ་ཡོད་པ་ལ་གནོད་མཛེས་གྱིས་གསང་བའི་སྣ་ནས་ཞུགས་ནས་ཡོན་ཆབ་དང་མཆོད་པ་འབུལ་བསད་པའི་ཡུལ་ཉེས་པ་ཆེན་པོ་བྱེད་པ་མ་དད་པ་སྨྲ་བ་འདིའི་ལུས་ལམ་བཞུགས་བྱས་པས་མ་གནང་ཡང་དང་ཡང་ཞུས་པས་གནང་ནས་ཨོཾ་བཛྲ་མུཿ ས་སྣ་སྒོ་གཡས་ནས་གཤེགས་སུ་གསོལ། ལྷ་གང་ཡང་རྡོ་རྗེ་སེམས་དཔར་བྱས་ལ་རང་གི་སྙིང་ཁའི་ཡེ་ཤེས་སེམས་དཔའ་ལ་བསྟིམ། དེ་ནས་ལུས་ཀྱི་ཁ་སྦྱར་དབྱེ་བ་ནི་གནོད་མཛེས་ཀྱིས་ཁོའི་རྣམ་པར་ཤེས་པ་ཨ་ཐུང་ཡི་གེའི་གཟུགས་སུ་བྱས་ལ། རིན་པོ་ཆེ་ཟ་མ་ཏོག་གི་ནང་དུ་བཅུག་ལ་སངས་རྒྱས་མི་བསྐྱོད་པའི་ཞིང་དུ་ཁྱེར་ནས་མི་བསྐྱོད་པ་ལ་ཞུ་བ་ཕུལ་ཏེ་བཅོམ་ལྡན་འདས་མ་རུང་སྨྲ་བའི་སེམས་ཅན་འདི་ལྟ་བུ་ཡིན་པས་འདི་ལུང་བསྟན་དུ་གསོལ་བྱས་པས་བྱིན་གྱིས་བརླབས་པ་ཙམ་གྱིས་ཨ་ཐུང་དུ་དེ་ལས་བྱང་ཆུབ་སེམས་དཔའ་ཐལ་བའི་དབང་པོ་སངས་རྒྱས་པར་གྱུར་ནས།
དེས་མ་འོངས་པའི་དུས་སུ་སངས་རྒྱས་ཐལ་བའི་དབང་པོ་སངས་རྒྱས་སུ་འགྱུར་རོ་ཞེས་ལུང་བསྟན། དེ་ནས་ཤ་དང་རུས་པ་ཁ་སྦྱར་དབྱེ་བ་ནི་རང་ཉིད་རྡོ་རྗེ་རྩེ་དགུ་པ་གསོར་ཞིང་། ལེའུ་བཅུ་གསུམ་པའི། སྐུ་གསུང་ཐུགས་ཀྱི་སྦྱོར་བ་ཅན། ། སངས་རྒྱས་ཐམས་ཅན་བདག་ལ་གསོན། ། བདག་ཉིད་དཔལ་ལྡན་རྡོ་རྗེ་འཛིན། ། བཀའ་ཡི་འཁོར་ལོ་རབ་སྦྱོར་བས། ། གལ་ཏེ་དམ་ཚིག་ལས་འདས་ན། ། རྡོ་རྗེ་རབ་ཏུ་འབར་བ་ཡིས། ། སྐུ་གསུམ་ལས་བྱུང་དགས་པར་གྱིས། །
ཞིག་པར་གྱུར་ནའང་གདོན་མི་འཚལ། ། ཞེས་བརྗོད་ལ་དཀྱིལ་འཁོར་གྱི་ལྷ་རྣམས་ལས་སྤྲུལ་བའི་ཕོ་ཉ་དུག་ཅན་འཐོན། ། ཕྱི་རོལ་དུར་ཁྲོད་ན་གནས་པའི་སྟག་དང་སེང་གེ་སྡེར་མོ་ཅན་དང་སྤྱང་ཀི་དང་འཕར་བ་དང་དོམ་དང་དྲེད་སོགས་མཆེ་བ་ཅན་དང་བྱ་རྒོད་དང་འུག་པ་ལ་སོགས་པ་རྣམས་ཀྱིས་བསད་པས་ལུས་དུམ་བུ་རྡུལ་བཞིན་དུ་བྱས་ནས་མཆུ་ཅན་རྣམས་ཀྱིས་ནམ་མཁའ་ལ་ཁྱེར། སྡེར་མོ་ཅན་ཆུ་སྲིན་ལ་སོགས་པ་རྣམས་ཀྱིས་ས་འོག་ཏུ་ཁྱེར། མཆེ་བ་ཅན་རྣམས་ཀྱིས་སའི་འོག་ཏུ་ཁྱེར་བར་བསམ་མོ། ། ལེའུ་བཅོ་ལྔ་པ་ལས། སྲིན་པོ་ཁྲོ་བ་སྣ་ཚོགས་པ། ། གཏུམ་ཞིང་ཁྲོ་བ་མི་འཐད་པས། ། དེར་ནི་སྨྲ་བར་བྱས་བསམས་ན། ། རྡོ་རྗེ་འཛིན་པ་ཉིད་ཀྱང་འཆི། །
འུག་པ་ཁྲ་དང་བྱ་རྒོད་དང་། ། མཆུ་རིངས་པ་དང་ཝ་རྣམས་ཏེ། ། དེ་ཡིས་ཟོས་པར་བསམས་ན་ནི། ། སངས་རྒྱས་དག་ཀྱང་ངེས་པར་འཇིག ། ཅེས་པས་སོ། ། དེ་ལྟར་མི་བསྐྱོད་པས་བསད་པའི་བྱེད་པ་བཤད་ནས། རྣམ་སྣང་གིས་བྱེད་ན་བསྲུང་བའི་འཁོར་ལོ་སྔོན་དུ་འགྲོ་བས་སྒྲུབ་ཐབས་ཀྱི་རིམ་གྱིས་མངོན་པར་བྱང་ཆུབ་པ་ལྔ་ལས་རྣམ་སྣང་གི་སྐུ་བསྐྱེད་དེ། ཏིང་ངེ་འཛིན་སེམས་དཔའ་ལས་འོད་འཕྲོས་པས་མི་བསྐྱོད་པ་སྤྱན་དྲངས་ཏེ་བདག་ལ་བཅུག་པས་ཞེ་སྡང་རྡོ་རྗེར་བསྒྱུར་ནས། ཕྱག་གཡས་ཀྱི་དང་པོ་འཁོར་ལོ་རྩེ་དགུ་བར་བསྒྱུར་ཏེ་སེམས་དཔའ་སུམ་བརྩེག་གི་མཐར་ཐུག་པར་བྱས་ཏེ། དཀྱིལ་འཁོར་རྒྱལ་མཆོག་གི་ལྷ་སྤྲོས་ཏེ།
དཀྱིལ་འཁོར་དེ་ལ་གནས་ཏེ་བསད་པའི་ལས་བྱ་བ་ནི་མི་བསྐྱོད་པའི་རྣལ་འབྱོར་དང་འདྲའོ། ། རིགས་ལྷག་མ་གསུམ་དང་ལྷ་མོ་རྣམས་དང་བྱང་ཆུབ་སེམས་དཔའ་རྣམས་ཀྱི་བསད་པའི་ལས་ནི་རྣམ་པར་སྣང་མཛད་ཀྱི་དང་འདྲའོ། ། ལེའུ་བཅུ་གསུམ་པ་ལས་ཀྱང་། ནམ་མཁའི་དབྱིངས་ཀྱི་དབུས་སུ་ནི། ། འཁོར་ལོ་རྡོ་རྗེ་འབར་བས་བརྒྱན། ། རྣམ་པའི་མཆོག་ནི་ཀུན་དང་ལྡན། ། རྣམ་པར་སྣང་མཛད་རབ་ཏུ་བསྒོམ། ། དུས་གསུམ་དམ་ཚིག་ལས་བྱུང་བ། ། རྡོ་རྗེ་སེམས་དཔའ་གྲགས་ཆེན་ནི། ། རྡོ་རྗེ་མེ་སྟག་འཕྲོ་བ་ཅན། །
དེ་ཡིས་ཕྱག་ན་བསྣམས་པར་བསྒོམ། ། ཕྱོགས་བཅུ་ནས་བྱུང་སེམས་དཔའ་རྣམས། ། རྡོ་རྗེ་སྐུ་ཡི་ཁྱད་པར་གྱིས། ། འོད་ཟེར་ཚུལ་གྱིས་བསྡུས་ནས་ནི། ། དེ་དག་བདག་གི་ལུས་ལ་གཟུང་། ། སྤྲོ་བ་རྡོ་རྗེ་ཐམས་ཅད་ཀྱིས། ། ཡེ་ཤེས་མཆོག་གི་གཉེན་གྱིས་བྱ། ། ཞེས་པ་དང་། ཁྲོ་བོ་རྣམས་ཀྱིས་ཀྱང་། སངས་རྒྱས་དཀྱིལ་འཁོར་རྡོ་རྗེ་ཅན། །
ནམ་མཁའ་རྡོ་རྗེའི་དབུས་སུ་བསམ། ། གཤིན་རྗེ་གཤེད་པོ་འཁོར་ལོ་ཆེ། ། ཞེས་བྱ་བ་ལ་སོགས་པ་གསུངས་པས་སོ། ། བསད་པ་སུམ་ཅུ་རྩ་གཉིས་སོ། ། དེ་ལྟར་ལས་ཆེན་པོ་བཞི་བསྟན་ནས། ད་ནི་ཕྲིན་ལས་བཞིར་མིང་མ་བཏགས་ཀྱང་དེའི་ཁོངས་སུ་འདུས་པའི་ལས་རྣམས་ཀྱི་ཆོ་ག་ནི། དང་པོ་ཞི་བའི་ཁོངས་སུ་འདུ་ལ། དུག་ཞི་བ་ནི་རྣམ་སྣང་གི་ཏིང་ངེ་འཛིན་གསུམ་ལ་གནས་ལ་ལྷ་ནི་རྣམ་སྣང་དང་སྦྱར། སྔགས་ཨོཾ་དང་སྦྱར། ཕྱག་མཚན་འཁོར་ལོ་དང་སྦྱར།
མན་ལག་མགོ་དང་སྦྱར། འོད་ཟེར་དཀར་པོ་དང་སྦྱར་ཏེ། དེ་ཡང་ཆོ་ག་ནི་བསྒྲུབ་བྱ་དུག་གིས་ཟིན་པའི་མགོ་བོ་དང་རྐང་པ་གཉིས་ལ་འཁོར་ལོ་ལ་ཨོཾ་བཀོད། ། སྙིང་ཁར་ཁཾ་བསམ། དེའི་སྟེང་དུ་ཧྲི་བསམས་ལ་ཨོཾ་གྱི་འོད་ཟེར་གྱིས་དུག་ཡན་མན་གཉིས་ཀ་ཡུལ་ཧྲིའི་འོད་ཟེར་གྱིས་གྲངས་ལ་སྙིང་ཁར་བསྡུས་ལ་སྣ་བུག་ནས་ཕར་ཕྱུང་ལ་ལྷ་སྦྱིན་ལ་ཡོད་པ་ཀླུ་སྦྱིན་ལ་སྤོ་བའོ། ། ལེའུ་བཅོ་ལྔ་པ་ལས། དེ་ལ་འདི་ནི་དུག་ཐམས་ཅད་འཕོ་བའི་སྙིང་པོའོ། ། ཨོཾ། ལྟ་བ་རྡོ་རྗེའི་དུག་ལའོ། ། གཞན་ཡང་དེ་མི་ཟད་པའི་དུག །
ནམ་མཁའ་རྡོ་རྗེའི་དཀྱིལ་འཁོར་དུ། ། བསམས་ནས་ཡེ་ཤེས་རྡོ་རྗེ་དྲན། ། ཞེས་སོ། ། ཡང་མི་བསྐྱོད་པའི་སྦྱོར་བས་འདི་ལྟར་བྱ་སྟེ། དེ་ལ་ལྷ་མི་བསྐྱོད་པ་དང་སྦྱར། ཕྱག་མཚན་རྡོ་རྗེ་དང་སྦྱར། སྔགས་ཧཱུྃ་དང་སྦྱར། འོད་ཟེར་ནག་པོ་དང་སྦྱར་ཏེ། ཆོ་ག་ནི་མི་བསྐྱོད་པའི་ཏིང་ངེ་འཛིན་གསུམ་ལ་གནས་ལ་བསྒྲུབ་བྱའི་རྐང་པའི་འོག་ཏུ་ཟླ་བའི་སྟེང་དུ་ཧཱུྃ་དེའི་འོད་ཟེར་གྱིས་དུག་རྐང་པ་ནས་འདོམས་སུ་ཕུལ། འདོམས་ནས་ལྟེ་བར་ཕུལ་དེ་ནས་སྙིང་ཁར་ཕུལ་དེ་ནས་མགྲིན་པར་ཕུལ་ལ་མགྲིན་པ་ནས་ལྷ་སྦྱིན་ལ་ཡོད་པ་ཀླུ་སྦྱིན་ལ་སྤོའོ། །
ལན་གསུམ་གྱི་བར་དུ་བྱའོ། ། དེས་སོས་པར་འགྱུར་རོ། ། དེ་ལ་འདི་ནི་དུག་ཐམས་ཅད་གསོ་བའི་དམ་ཚིག་རྡོ་རྗེའི་སྙིང་པོའོ། ། ཧཱུྃ། ། རྡོ་རྗེ་ཆེན་པོའི་སྙིང་པོ་འདི། ། ཁ་དོག་དཀར་པོའི་རྣམ་པར་བསམ། ། འོད་ཀྱི་སྤྲིན་ནི་ཤིན་ཏུ་འབར། ། ཟླ་བའི་འོད་ཟེར་བཞིན་དུ་བསིལ། ། གནས་བཞི་དག་ཏུ་སྦྱོར་བ་ཡིས། ། དེ་མ་ཐག་ཏུ་འགྲུབ་པར་འགྱུར། །
ལན་གསུམ་ངག་ཏུ་བྱས་ནས་ནི། ། སྐྱུགས་པ་དག་ཏུ་རྣམ་བསམ་ན། ། ནམ་མཁའི་མས་ཀུན་གང་བ་ཡང་། ། དེ་མ་ཐག་ཏུ་དུག་མེད་བྱེད། ། ཅེས་སོ། ། ཡང་སྣང་བ་མཐའ་ཡས་ཀྱི་ཏིང་ངེ་འཛིན་གྱིས་དུག་གསོ་བ་ནི་ལྷ་སྣང་བ་མཐའ་ཡས་དང་སྦྱར། ། ཕྱག་མཚན་པདྨ་དང་སྦྱར། སྔགས་ཨ་དང་སྦྱར། ཡན་ལག་ལག་པ་དང་སྦྱར། ཁ་དོག་ནི་དམར་པོ་དང་སྦྱར།
དེ་ཡང་ཆོ་ག་ནི་རང་ཉིད་སྣང་བ་མཐའ་ཡས་ཀྱི་ལས་རྒྱལ་མཆོག་ལ་གནས་ལ། སྒྲུབ་པ་པོའི་ལག་པར་ཨ་ལས་པདྨ་ཁ་དོག་དཀར་པོ་འདབ་བརྒྱད་བསམ་ལ། པདྨའི་དབུས་སུ་ཨ་འོད་ཟེར་ལྔ་དང་ལྡན་པ་བསམ་མོ། ། འདབ་མ་ལ་ཧྲི་བརྒྱད་བསམ་ལ་ཧྲིའི་འོད་ཟེར་གྱིས་དུག་བྱབས་ཏེ་ཧྲི་འདོན་ཞིང་བྱབ་བོ། ། དེ་ཡང་དུག་གི་འོད་ཟེར་སློང་བའི་དུས་སུ་འོད་ཟེར་ཁ་དོག་སེར་པོ་བསམ། ལག་པ་ལ་དུག་ཕར་འཕོ་བའི་དུས་སུ་དཀར་པོར་བསམ། དེ་ལྟར་ཡི་གེ་མ་ལ་བཙུད་ཅིང་བྱབས་པས་ས་ལ་འཕོས་པས་ས་ལ་འཕོས་པར་འོང་ངོ་། ། དེ་ཡང་རྒྱུད་ལས། དེ་ལ་འདི་ནི་ཉེ་བའི་དུག་ཐམས་ཅད་དྲངས་པའི་སྙིང་པོའོ། ། མ།
འབྲས་དང་ཕོལ་མིག་འབྲུམ་བུ་དང་། ། གང་གཞན་ནད་དུ་བཤད་པ་རྣམས། ། ཕྱག་ན་རྡོ་རྗེའི་བཀའ་བཞིན་དུ། ། བསམ་པ་ཙམ་གྱིས་མེད་པར་འགྱུར། ། པདྨ་ཆེན་པོ་འདབ་བརྒྱད་པ། ། ཟླ་བ་བཞིན་དུ་དྲི་མ་མེད། ། དེ་ཡི་དབུས་སུ་འདུག་བསམས་པ། ། འོད་ཟེར་ལྔ་ནི་རྫོགས་པའོ། ། སྡུད་པ་པོ་ནི་དམ་ཚིག་གནག ། བསྐུལ་བ་ན་ནི་དཀར་པོ་དང་།
བསམ་གཏན་གནས་ནི་གསང་བ་འདིས། ། ཡེ་ཤེས་དྲི་མེད་གསང་ཆེན་ཡིན། ། ཞེས་སོ། ། ཡང་ཞི་བའི་ཁོངས་སུ་གཏོགས་པའི་བསམ་གཏན་ལ་གཙོ་བོར་བརྟེན་པའི་ལས་སྐུ་གསུང་ཐུགས་ཀྱི་འབྱིན་སྔགས་ཀྱིས་ནད་གསོ་བ་ནི། རྣམ་སྣང་གི་ཏིང་ངེ་འཛིན་གསུམ་ལ་གནས་ལ་ནད་པའི་སྙིང་ཁར་ཛི་ན་ཛིཀ་བཀོད་ལ་དེས་ནད་བསྡུས་ལ་ནད་སྤྲེའུ་དང་འདྲ་བ་སྙིང་ཁར་བསྡུས་ལ་དེར་སྔགས་ཀྱི་འོད་ཟེར་གྱིས་སྣ་བུག་ནས་ཕར་མདུན་དུ་བཏོན་ལ་དེ་ལ་ཕྱག་མཚན་གྱི་འཁོར་ལོས་རྒྱབས་པས་ནད་སྤྲེའུ་དང་འདྲ་བ་དེ་འཆི་བ་བསམ་མོ། ། དེ་ནས་སྔར་ལྟར་དབང་བསྐུར་རོ། ། སྣང་བ་མཐའ་ཡས་དང་མི་བསྐྱོད་པའི་སྒོ་ནས་བྱེད་པ་ཡང་དེ་དང་འདྲའོ། ། དེ་ཡང་ལེའུ་བཅོ་ལྔ་པ་ལས། དེ་ལ་འདི་ནི་ཕྱི་དང་ནང་གི་ནད་རྣམས་གསོ་བའི་དམ་ཚིག་གི་རྡོ་རྗེ་སྙིང་པོའི་ཡི་གེའི་ཚིག་རྣམས་སོ། ། ཛི་ན་ཛིཀ།
ཨ་རོ་ལིག བཛྲ་དྷྲིཀ། ནད་གྱི་རྡོ་རྗེ་བསྐུལ་བ་ཡིས། ། ཡི་གེ་ཚིག་ནི་གང་འདོད་པ། ། དད་པས་ཡོན་ཏན་ཐོབ་འགྱུར་བ། ། དེ་འདྲའི་གཟུགས་ནི་སྒོམ་པར་བྱ། ། དམ་ཚིག་སྤྲེའུ་དང་འདྲ་བའམ། ། ཡང་ན་ཁྱི་ལས་བྱུང་བའང་རུང་། ། རང་གི་ལུས་ངག་སེམས་གནས་པས། ། བྱུང་བ་དག་ཏུ་རྣམ་པར་བསམ། །
འཁོར་ལོའམ་ཡང་ན་རྡོ་རྗེའང་རུང་། ། བསྒོམས་ནས་རྡོ་རྗེའི་གོ་འཕང་གནས། ། ལུས་དང་ངག་སེམས་དམ་ཚིག་རྣམས། ། དེས་ནི་ཕྱེ་མར་བརླག་པར་བསྒོམ། ། དེ་ནས་བརྩམས་ཏེ་རྫོགས་སངས་རྒྱས། བྱང་ཆུབ་སེམས་དཔའ་གྲགས་ཆེན་རྣམས། ། བྱིན་བརླབས་གོ་འཕང་དམ་པ་དག ། དགྱེས་པའི་སྤྱན་གྱིས་རབ་ཏུ་སྩོལ། ། རང་ལུས་ངག་སེམས་རྡོ་རྗེ་ལ། ། སངས་རྒྱས་སྤྲིན་དག་རྣམ་པར་བསམ། །
རྡོ་རྗེ་རྒྱལ་པོ་སྤྲིན་ཆེན་པོས། ། ནད་ལས་ཐར་བ་བསྒོམ་པར་བྱ། ། ཞེས་གསུངས་སོ། ། དེ་ལྟར་ཞི་བའི་ཁོངས་སུ་ཆུད་པ་བཤད་ནས། ། རྒྱས་པའི་ཁོངས་སུ་འདུ་བའི་བསོད་ནམས་སམ་གཟི་བརྗིད་རྒྱས་པར་བྱེད་པ་དབུལ་པོ་རྒྱལ་སར་བཞག་པ་ནི། ཡུལ་བསྒྲུབ་བྱ་དམའ་ཞིང་བསོད་ནམས་ཆུང་བ་མདུན་དུ་བཞག་ལ། རང་ཉིད་དོན་ཡོད་གྲུབ་པས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ། ཁྱད་པར་གྱི་ལས་རྒྱལ་མཆོག་གི་སྐབས་སུ་རང་ཉིད་ཀྱི་སྙིང་ཁའི་འོད་ཟེར་གྱིས་དབུལ་པོ་དེ་སྣ་སྒོ་གཡོན་ནས་ཚུར་བཅུག་སྙིང་ཁར་བཞག ཏིང་ངེ་འཛིན་སེམས་དཔའི་ཧ་ལས་འོད་འཕྲོས་འོག་མིན་ནས་དོན་ཡོད་གྲུབ་པས་གཙོ་བོ་བྱས་པའི་ལྷ་སུམ་ཅུ་རྩ་གཉིས་སྤྱན་དྲངས། བདག་གི་སྤྱི་གཙུག་ཏུ་སྙོམས་འཇུག་བྱས་པས་བྱང་ཆུབ་ཀྱི་སེམས་བདག་གི་སྙིང་ཁའི་བསྒྲུབ་བྱའི་སྤྱི་གཙུག་ནས་ཞུགས་པར་བསོད་ནམས་དམན་པའི་སྒྲིབ་པ་ཐམས་ཅད་དག་ནས།
བདག་གི་སྣ་སྒོ་གཡས་ནས་ཕྱིར་བཏོན། མདུན་དུ་ཟླ་བའི་དཀྱིལ་འཁོར་ལྗང་ཁུལ་བཞག སྤྱི་གཙུག་གི་དཀྱིལ་འཁོར་བདག་གི་སྤྱི་བོ་ནས་མར་ཐིམ་གསང་བའི་སྣ་རྩེ་ནས་བཏོན་ནས་མདུན་གྱི་བསྒྲུབ་བྱའི་སྤྱི་གཙུག་ཏུ་ཞག་བདུན་དུ་སྙོམས་འཇུག་གི་ཁུ་བས་དབང་བསྐུར་བས་ཞག་བདུན་ཙམ་ན་རྒྱལ་པོར་འགྲོའོ། ། ལས་དེ་དག་ཀུན་ཀྱང་ཞག་བདུན་ན་འགྲུབ་པོ། ། ལེའུ་བཅུ་གསུམ་པ་ལས། ནམ་མཁའི་དབྱིངས་ཀྱི་དབུས་སུ་ནི། ། རྡོ་རྗེ་ཟླ་གམ་དཀྱིལ་འཁོར་བསམ། ། རྡོ་རྗེ་ནམ་མཁའི་ཆོས་མཆོག་གཟུགས། ། འདོད་པ་སྙིང་གར་བཞག་པར་བྱ། ། སངས་རྒྱས་བྱང་ཆུབ་སེམས་དཔའ་ཡིས། །
ནམ་མཁའི་དཀྱིལ་འཁོར་ཡོངས་སུ་གང་། ། འོད་ཟེར་ལྔ་ཡི་སྦྱོར་བ་ཡིས། ། དེར་ནི་གཟི་བརྗིད་དབབ་པར་བྱ། ། དེ་ནི་དེ་མ་ཐག་ཏུ་ཡང་། ། སངས་རྒྱས་ཀྱི་ནི་ཐུགས་སུ་བྱོན། ། འཇམ་དཔལ་གྱི་ནི་མདོག་དང་འདྲ། ། ལས་རྣམས་བྱེད་པ་དེ་འགྱུར་རོ། ། དབང་བསྐུར་པས་ནི་དགའ་སྟོན་ཆེ། ། ཞེས་སོ། ། གཉིས་པ་པྲ་སེན་དབབ་པ་ནི།
དབང་བསྐུར་བའི་དུས་སུ་སློབ་མ་ལ་ཡེ་ཤེས་ཕབ་པས་ཡེ་ཤེས་ཀྱི་ཚོགས་རྒྱས་པར་བྱེད་པ་ཡིན་པ་ལ་ཡང་འདོད་པ་དང་མི་འདོད་པའི་དོན་སྒྲུབ་པར་བྱེད་པའི་དགེ་བ་དང་མི་དགེ་བ་དང་ཤིས་མི་ཤིས་དང་དོན་འགྲུབ་མི་འགྲུབ་ཀྱི་ལྟས་བརྟགས་པས་ཀྱང་དགེ་བ་དང་ཤིས་པ་དང་འགྲུབ་པའི་དུས་དང་ཡུལ་དང་སྦྱར་ནས་བྱས་པས་ཚེ་དང་བསོད་ནམས་དང་ཆོས་རྒྱས་པར་འོང་བས་ན་རྒྱས་པའི་ཁོངས་སུ་འདུ་སྟེ། དེ་ཡང་སྒྲུབ་པ་པོ་བསྙེན་པ་ལས་སུ་རུང་བས་གནས་དབེན་པར་ཧཱུྃ་ཧ་ཨ་ཛྷེ། ཞེས་པའི་སྔགས་འབུམ་བཟླས་པས་མི་བསྐྱོད་པའི་ཏིང་ངེ་འཛིན་དང་ལྡན། སྣོད་བུ་མོ་ལོ་བཅུ་གཉིས་གཞོན་ནུ་མ་མ་ཉམས་ཤིང་སྐྱེས་པ་དང་མ་ཕྲད་པའམ། ཁྱེའུ་ལོ་བཅུ་གཉིས་པ་བུད་མེད་དང་མ་ཕྲད་པ་གཅིག་སྔ་དེ་ནུབ་མོ་ལུས་དྲི་ཞིམ་པོས་བྱུགས། ཟས་དཀར་གསུམ་བྱིན་གོས་གཙང་མ་བགོས། སྐྱབས་འགྲོ་ལ་སོགས་པས་ལྷག་གནས་སུ་བྱས་ལ་དེ་མངོན་བྱང་ལྔའམ་སྐད་ཅིག་མས་གསུང་རྡོ་རྗེ་རབ་བསྐྱེད་པ་དེའི་གནས་གསུམ་དུ་སྐུ་གསུང་ཐུགས་ཀྱི་ལྷ་གསུམ་ཡི་གེ་འབྲུ་གསུམ་ལས་བསྐྱེད། དེ་ལ་ཡེ་ཤེས་ཀྱི་ལྷ་གསུམ་བསྟིམས་ལ་དེ་གནས་གསུམ་དུ་བསྟིམས་ལ། རྐང་པའི་འོག་ཏུ་ཡཾ་ལས་རླུང་གི་དཀྱིལ་འཁོར་དེའི་སྟེང་དུ་རཾ་ལས་མེའི་དཀྱིལ་འཁོར་དེའི་སྟེང་དུ་ཛྷཻ་གཉིས་རྐང་མཐིལ་གཉིས་སུ་བསམས་ལ་ཛྷཻའི་འོད་ཟེར་གྱིས་རྐང་མཐིལ་ནས་ཡར་ལ་ཞུགས་པས་མེ་ས་བོན་དམར་པོ་རེག་བྱ་ཚ་བ་དང་བཅས་པས་མི་གཙང་བ་རྣམས་སྦྱངས་ནས་ལུས་འོད་ཀྱིས་ཁེངས་པར་བསམ་དུ་བཅུག་ལ་དེས་འགྲུབ་པར་འགྱུར་རོ། ། དེས་ཤིང་ལྟར་མི་གཡོ་ཞིང་རེངས་པར་འགྱུར་རོ། །
དེས་ལྷ་ཆེན་པོའི་གནས་སྐབས་ཐོབ་སྟེ་སྣོད་ཀྱི་སྟེང་ཁའི་པདྨའི་སྟེང་དུ་ཡི་གེ་ཧཱུྃ་ལས་བྱུང་བའི་རྡོ་རྗེ་སེམས་དཔའ་སྒོམ། ། མགོ་ལ་ཨོཾ་ལས་སྐུ་རྡོ་རྗེ། ཨོག་མར་ཨཱཿལས་གསུང་རྡོ་རྗེ་སྒོམ། དེ་ཡང་ཛྷཻའི་འོད་གྱིས་ཡང་དག་པར་བསྐུལ་ཏེ་དེ་དག་བསྐུལ་བས་དེ་དག་རང་རང་གི་ཕྱག་རྒྱ་དང་སྙོམས་པར་ཞུགས་པའི་བྱང་ཆུབ་ཀྱི་སེམས་དམར་པོས་ལུས་གང་བར་བྱའོ། ། དེ་ལྟར་བྱས་པས་སྣོད་ལ་འཕར་འདར་གྱིས་བབས་པར་རྟོགས་པ་དང་དྲིལ་བུ་དྲག་ཏུ་དཀྲོལ་ཞིང་། ཧཱུྃ་ཧ་བཛྲེ་ཛྲེའུ་ཞེས་བརྗོད་ཅིང་རྩ་ལ་བོ་བབས་པ་དང་ལྕེ་ལ་བྲུ་ཧི་བཛྲ་བཀོད་ལ་དྲིས་ན་དོན་གང་འདོད་པ་སྟོན་པར་འགྱུར་རོ། ། དེ་ནས་མུ་ཞེས་པས་གཤེགས་སུ་གསོལ་ལ། སྣོད་དེ་ལ་བགེགས་མི་འཇུག་པར་བྱ་བའི་ཕྱིར་ཡི་གེ་གསུམ་གྱི་གོ་ཆ་དང་རཀྵ་རཀྵ་ཧཱུྃ་ཞེས་པས་བསྲུང་ངོ་། ལེའུ་བཅོ་ལྔ་པ་ལས། བུ་མོ་ལོ་གྲངས་བཅུ་གཉིས་སམ།
ཁྱེའུ་ལོ་གྲངས་བཅུ་གཉིས་པ། ། དབབ་པའི་ཆོ་ག་ཐམས་ཅད་ནི། ། བྱས་ན་གདོན་མི་ཟ་བར་འགྲུབ། ། བསྐུལ་དང་རིངས་པ་གདོན་ཆེན་པོ། ། འཕགས་པ་བཞི་པ་དེ་དག་ཀྱང་། ། ཧཱུྃ་ནི་རྡོ་རྗེ་སེམས་དཔའི་བདག ། ཧཱཿནི་སྐུ་ཡི་རྡོ་རྗེ་ཅན། ། ཨཱཿནི་ཆོས་འཛིན་རྒྱལ་པོ་སྟེ། ། འདི་ནི་གསང་ཆེན་ཚིག་བརྟན་པའོ། ། ཛྷཻཿནི་བསྐུལ་བར་བྱེད་པར་བཤད། །
འགུལ་པ་དང་ནི་གཡོ་བ་ཡིན། ། འདི་ནི་བསྐུལ་བ་ཐམས་ཅད་ཀྱིས། ། གསང་བ་ཡིན་པར་འདི་རབ་བཤད། ཧཱུྃ་ཧཱཿཨཱཿཛྷཻཿ། ནམ་མཁའི་ཁམས་ལྟར་སེམས་མེད་ཅིང་། ། རྟོག་པ་ཐམས་ཅད་སངས་པར་འགྱུར། ། ཞེས་སོ། ། གནོད་སྦྱིན་མོ་བསྒྲུབས་པས་ནི་ལོངས་སྤྱོད་འགྲུབ་པར་བྱེད་པ་སྟེ། འཇམ་དཔལ་གྱི་ཏིང་ངེ་འཛིན་ལ་གནས་ལ་སེམས་དཔའ་སུམ་བརྩེག་ཡན་ཆད་བྱས་ལ་ཕྱག་རྒྱ་བརྟག་སྦྱང་གི་གུས་སུ་མདུན་དུ་ཧྲི་ལས་གཞན་ཡས་ཁང་དང་གནོད་སྦྱིན་མོ་བཅུ་གཅིག་པ་སྐྱེད་ལ་ཕྱོགས་བཅུའི་གནོད་སྦྱིན་མོ་རྣམས་དབུས་ཀྱི་གནོད་སྦྱིན་མོ་ལ་བཅུག་ལ་གནོད་སྦྱིན་མོ་གཅིག་ཏུ་གྱུར་ནས་དེ་ལ་གཤིན་རྗེ་གཤེད་ཀྱིས་དབུ་བརྒྱན་པའི་ཏིང་ངེ་འཛིན་སེམས་དཔའི་ཀྵིཾ་དང་བཅས་པ་གཅིག་ལ་ཕ་རྒྱ་བརྟག་སྦྱང་བྱས་པས་དེ་ལ་སྙོམས་འཇུག་བྱས་ལ་དཀྱིལ་འཁོར་རྒྱལ་མཆོག་བཏོན་པས་ལོངས་སྤྱོད་དཔག་ཏུ་མེད་པའོ། ལེའུ་བཅུ་དྲུག་པ་ལས།
དེ་ནས་བཅོམ་ལྡན་འདས་ཕྱག་ན་རྡོ་རྗེ་གནོད་སྦྱིན་མོའི་དམ་ཚིག་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། ། ཀྵིཾ། ནམ་མཁའ་རྡོ་རྗེ་དབུས་གནས་པར། ། གྲུ་བཞི་ལྷམ་པར་རབ་ཏུ་མཛེས། ། ཞེས་བྱ་བ་ལ་སོགས་པར་གསུངས་སོ། ། ཛམྦྷ་ལ་སྒྲུབ་པ་ལ། དེ་ལ་ལྷག་མོས་ཀྱི་དོད་པོ་ཛམྦྷ་ལ་ཕ་མ་སྒྲུབ་པའོ། ། བུའི་ཏིང་ངེ་འཛིན་གྱི་དོད་པོ་ནོ་གནོད་གནས་ཀྱི་བུའོ། ། དེའི་ཆོ་ག་ནི་སྟོང་པའི་ངང་ལས་ཡི་གེ་ཛཾ་ལས་རིན་ཆེན་འབྱུང་ལྡན་སྤྲོ་བསྡུ་བྱས་ལ་དེ་འོད་དུ་ཞུ་བས་བི་ཛ་པཱུ་རའི་ཤིང་བུར་གྱུར་དེ་ལས་རྨུགས་འཛིན་ཞལ་གསུམ་ཕྱག་དྲུག་པ་སྐུ་མདོག་སེར་པོ་རིན་ཆེན་འབྱུང་ལྡན་གྱིས་དབུ་བརྒྱན་པ་གཅིག་བསྐྱེད་ལ། དེ་ཡབ་ཡུམ་གཉིས་ཀྱི་བུ་རྨུགས་འཛིན་བཏོན་ལ་དེའི་མགོ་ཐོག་ཏུ་དེའི་ཆོ་ག་ནི།
སྟོང་པའི་ངང་ལས་རྨུགས་འཛིན་གཅིག་བཏོན་ལ་བུའི་མགོ་ཐོག་ཏུ་ཕ་མ་གཉིས་བསྒོམས་ལ་ཕ་མ་གཉིས་སྙོམས་འཇུག་བྱས་ནས་བྱང་ཆུབ་སེམས་ཀྱིས་དབང་བསྐུར་ཞིང་། ཨོཾ་ཛམྦྷལ་ཛ་ལེནྟྲ་ཡེ་སྭཱ་ཧཱ། ཞེས་སྔགས་ཟློས་ཤིང་དབང་བསྐུར་བས་ནོར་ཐོགས་པ་མེད་པར་འབྱུང་ངོ་། ། ལེའུ་བཅུ་དྲུག་པ་ལས། ཛཾཿ སངས་རྒྱས་དཀྱིལ་འཁོར་དམ་པ་དག ། ནམ་མཁའི་དབྱིངས་ཀྱི་དབུས་སུ་བསམ། སངས་རྒྱས་ཀུན་གྱི་ཆོ་ག་ཡིས། ། རྡོ་རྗེ་བསྒོམས་པས་དབབ་པར་བྱ། ། ཛམྦྷ་ལ་ནི་ནོར་སྒྲུབ་པ། །
གནོད་སྦྱིན་ཆེན་པོ་བསྐྱེད་པར་བྱ། ། ཞེས་པ་ལ་སོགས་པ་གསུངས་པའོ། ། དེ་ལྟར་རྒྱས་པ་བསྟན་ནས། དབང་གི་བསམ་གཏན་གྱི་ཁོངས་སུ་འདུ་བ་ནི་དགུག་པ་ཡིན་ཏེ། དེ་ལ་དང་པོ་ས་གསུམ་གྱི་བདག་པོ་པཎྜི་ཏ་དགུག་པར་འདོད་ན། ཡིད་དང་མཐུན་པའི་གནས་སུ་རང་གི་ཕྱག་རྒྱ་དང་ལྷན་ཅིག་གནས་ཏེ་འདི་ལྟར་སྒོམ། དང་པོ་བསྲུང་བའི་འཁོར་ལོ་ནས་བརྩམས་ཏེ་རྣལ་འབྱོར་བཞིའི་རིམ་པ་རྣམ་པར་སྣང་མཛད་ཀྱི་དང་པོ་སྦྱོར་བ་བསྒོམས་ལ། དེའི་རྗེས་ལ་ཕྱག་རྒྱ་བྱིན་གྱིས་བརླབ་པ་ནས་བརྩམ་སྟེ་དཀྱིལ་འཁོར་རྒྱལ་མཆོག་གི་མཐར་ཐུག་པ་བསྐྱེད་དེ། དེ་ལ་གནས་ནས་ལས་རྒྱལ་མཆོག་འདི་ལྟར་བསྒོམ་པར་བྱ་སྟེ། བདག་ཉིད་སེམས་དཔའ་སུམ་བརྩེག་དང་ལྡན་པའི་སྐུ་གསུང་ཐུགས་བྱིན་གྱིས་བརླབ་པ་དང་ལྡན་པར་གསལ་བར་དམིགས་ལ།
སྐུ་གསུང་ཐུགས་ཀྱི་གནས་གསུམ་ནས་འོད་ཟེར་དཀར་དམར་ལྕགས་ཀྱུ་ལྟ་བུའི་རྣམ་པ་དཔག་ཏུ་མེད་པ་སྤྲོས་ཏེ། དགུག་པར་བྱ་བའི་པཎྜིཏ་ལ་སོགས་པའི་ལུས་ལ་ཕོག་པས་བསྐུལ་བར་བསམས་ཏེ། དེའི་དྲུང་དུ་ཡཾ་ལས་རླུང་བསྐྱེད་ལ་འོད་ཟེར་གྱི་ལྕགས་ཀྱུས་དེའི་སྟེང་དུ་བཀུག་སྟེ། ། སྙིང་ལྕགས་ཀྱུས་ཕུག ། མགྲིན་པ་ཞགས་པས་བཅིངས་ཏེ་འོད་ཟེར་གྱི་ལྕགས་ཀྱུས་ཡང་དག་པར་དྲངས་ཏེ། རིམ་གྱིས་བདག་གི་གམ་དུ་དྲངས་ཏེ་རླུང་གི་དཀྱིལ་འཁོར་གྱི་སྟེང་ནས་བབས་ཏེ། ལཾ་ལས་སྐྱེས་པའི་དབང་ཆེན་གྱི་དཀྱིལ་འཁོར་ལ་གནས་ནས་བདག་གིས་ཁྱོད་ཀྱི་ཅི་ཞིག་བགྱི་ཞེས་བཀའ་ནོད་པར་བསམས་ལ། དེ་ལ་བདག་གི་བྱ་བ་མ་རྫོགས་ཀྱི་བར་དུ་གཞན་དུ་མི་འགྲོ་བར་བྱ་བའི་ཕྱིར་བདག་ཉིད་ཆོས་ཀྱི་རྒྱལ་པོ་རྡོ་རྗེ་འཆང་དུ་སྐད་ཅིག་མས་བསྐྱེད་ལ་དེའི་ལག་པ་ནས་གཟུང་ལ། ཨོཾ་ཨཱཿཧཱུྃ་ཆེ་གེ་མོ་པ་ཤང་ཀུ་རུ་ཨ་ཞེས་བྱ་བ་ལ་སོགས་པས་རྒྱས་གདབ། དེ་ནས་གདམ་ངག་ལ་སོགས་པ་ཐམས་ཅད་དྲི་ཞིང་མངོན་པར་འདོད་པའི་དོན་ཐམས་ཅད་བསྒྲུབ་པར་བྱས་ལ་མཐར་གཤེགས་སུ་གསོལ།
ལེའུ་བཅུ་གཉིས་པ་ལས། སྦྱོར་གསུམ་རྡོ་རྗེ་ཅན་རྣམས་ཀྱིས། ། སྦྱོར་གསུམ་སྔགས་ཀྱི་སྐྱེས་བུར་བསམས། ། སངས་རྒྱས་ཡེ་ཤེས་བློ་ལྡན་གྱི། ། སྐུ་གསུང་ཐུགས་ཀྱི་ཀྱོ་བ་བཏང་། ། རླུང་གི་དཀྱིལ་འཁོར་མཆོག་གནས་པ། ། སངས་རྒྱས་འགུགས་པ་དམ་པ་ཡིས། ། ཞེས་པ་དང་། རྒྱས་གདབ་པ་ཡང་། སངས་རྒྱས་སྐུ་ནི་རྣམ་སྒོམ་ལ། །
ལག་ཏུ་སྐུ་དང་གསུང་ཐུགས་ཀྱི། ཀྱོ་བ་ལ་སོགས་རབ་ཏུ་བསྒོམ། ། འདི་དག་ལྟ་བུའི་སྐོར་བ་ཡིས། ། དེ་ཡིག་གནས་ལས་བྱེད་པར་འགྱུར། ། ཞེས་པས་སོ། ། རིམ་པ་འདིས་ལྷ་དང་མིའི་བུ་མོ་དང་གནོད་སྦྱིན་ལ་སོགས་པ་ཀླུའི་བུ་མོ་ལ་སོགས་པ་དགུག་པར་འདོད་ན་ཡང་། ཅི་རིགས་པར་རྗེས་སུ་སྦྱར་བར་བྱའོ། ། དེ་ཡང་། ། དམ་ཚིག་ལས་བྱུང་ཕྱོགས་བཅུ་པ། ། རྡོ་རྗེས་དགུག་ཅིང་སྤྱད་པར་བྱ། །
རྣམ་པར་སྣང་མཛད་འཁོར་ལོ་མཆོག ། རྡོ་རྗེ་པདྨ་ལ་སོགས་པས། ། རྒྱལ་གནས་ལྕགས་ཀྱུས་བསམས་ནས་ནི། ། དམ་ཚིག་དགུག་སོགས་ཀྱོ་བས་བྱ། ། ཁམས་གསུམ་དམ་ཚིག་དགུག་པའོ། ། ཞེས་གསུངས་པས་སོ། ། ཡང་དངོས་གྲུབ་ཐོབ་པའི་སློབ་དཔོན་དགུག་པ་ནི། སྤྱོད་པ་སྔོན་དུ་སོང་བ་གཅིག་གིས་སྐུ་གསུང་ཐུགས་ཀྱི་ལྷ་གང་རུང་གཅིག་གི་ཏིང་ངེ་འཛིན་ལ་གནས་ལ་སྦྱོར་བ་འདི་བྱ་སྟེ་རླུང་གི་དཀྱིལ་འཁོར་ལ་ལུས་བསྐྱོན་ནོ། ། མགྲིན་པ་ཞགས་པས་བསྡམས་ལ་སྙིང་ཁ་ལྕགས་ཀྱུས་ཕུག་ལ་དྲངས་པས་དངོས་གྲུབ་ཐོབ་པ་འཁོར་དང་བཅས་པ་འགུགས་སོ། ། ལེའུ་བཅུ་བཞི་པ་ལས།
སངས་རྒྱས་རྡོ་རྗེ་སྐུ་གསུམ་ལས། ། ཞགས་པ་རྡོ་རྗེ་ཀྱོ་བ་འཛིན། ། སངས་རྒྱས་དགུག་པའི་དམ་པའོ། ། སངས་རྒྱས་སྐུ་གསུམ་སྦྱོར་བ་ཡིས། ། འཁོར་ལོ་ཆེན་པོའི་སྦྱོར་བ་ཡིས། ། རྡོ་རྗེ་སེམས་དཔའ་རྒྱལ་ཆེན་པོ། ། རྟག་ཏུ་ངེས་པར་འགུགས་པར་འགྱུར། ། འཁོར་ལོ་རྡོ་རྗེ་པདྨ་དང་། ། རྡོ་རྗེ་ཀྱོ་བ་ཁྱད་པར་གྱིས། ། སྔགས་རྣམས་ཐམས་ཅད་འགུགས་པའི་མཆོག །
ཅེས་སོ། ། གནས་ཀྱི་ཁྱད་པར་བཀུག་པ་ལ། ། རང་གི་ཕྱག་མཚན་ལ་བརྟེན་ནས་དགུག་པའོ། ། དེ་ཡང་མིའི་བུ་མོ་འགུགས་པ་འདི་ལྟར་བྱ་སྟེ། རྡོ་རྗེ་འཆང་གི་ཏིང་ངེ་འཛིན་ལ་གནས་ལ་འོད་ཟེར་གྱི་རྩེ་མོ་ལ་སྣ་ཚོགས་རྡོ་རྗེ་སྤྲོས་ལ་དེ་ལ་མིའི་བུ་མོ་བསྐྱོན་ལ་སྙིང་ཁའི་རྡོ་རྗེ་ལྕགས་ཀྱུས་ཕུག་ལ་ལུས་རླུང་གི་དཀྱིལ་འཁོར་ལ་བསྐྱོན་ལ་དྲངས་པས་ཁུགས་པ་འགྱུར་རོ། ། དེ་ཡང་། ཐམས་ཅད་རྡོ་རྗེའི་དངོས་གཞི་བ། ། རང་སྔགས་སྐྱེས་བུ་བསྒོམས་ནས་ནི། ། མི་ཡི་བུ་མོ་མཆོག་རྣམས་ཀྱིས། ། སྙིང་ཁར་རྡོ་རྗེ་ཀྱོ་བ་སྦྱར། །
རླུང་གི་དཀྱིལ་འཁོར་སྦྱོར་བ་ཡིས། ། ངེས་པར་རྟག་ཏུ་འགུགས་པར་འགྱུར། ། ཞེས་སོ། ། བརྒྱ་བྱིན་གྱི་ཆུང་མ་འགུགས་པའི་སྦྱོར་བ་འདི་ལྟར་བྱ་སྟེ། རྣམ་སྣང་གི་ཏིང་ངེ་འཛིན་ལ་གནས་པ་རྣམ་པར་སྣང་མཛད་གཅིག་འོད་དུ་ཞུ་བ་ལས་ཟླ་བའི་དཀྱིལ་འཁོར་དུ་གྱུར་བར་བསམས་ལ་དེའི་སྟེང་དུ་བརྒྱ་བྱིན་གྱི་ཆུང་མ་བཞག་ལ་བདུད་རྩི་འཁྱིལ་བའི་སྔགས་སྔ་བཅུ་བརྗོད་ཅིང་འོང་བར་བསམས་ན་ཁུགས་པར་འགྱུར་རོ། ། དེ་ཡང་། ། ཟླ་བའི་དཀྱིལ་འཁོར་དག་ལ་ནི། ། རྣམ་པར་སྣང་མཛད་གཟུགས་ཆེན་བསྒོམ། ། དེ་ན་ཤ་ཙི་གནས་པར་བསམ། ། རྡོ་རྗེ་མི་འཆི་སྦྱོར་བ་ཡིས། །
ལན་གྲངས་ལྔ་བཅུར་བརྗོད་ན་ནི། ། ངེས་པར་རྟག་ཏུ་ཁུགས་པར་འགྱུར། ། ལྷའི་བུ་མོ་འགུགས་པར་འདོད་ན་སྦྱོར་བ་འདི་ལྟར་བྱ་སྟེ། རང་འདོད་པའི་རྒྱལ་པོར་བསྐྱེད་ལ་འོང་ཟེར་ལྕགས་ཀྱུ་འདྲ་བ་བཏང་ལ་དེ་ལ་ལྷའི་བུ་མོ་བསྐྱོན་ལ་སྙིང་ཁ་ལྕགས་ཀྱུས་ཕུག ། མགྲིན་པ་ཞགས་པས་བསྡམས། ལུས་རླུང་གི་དཀྱིལ་འཁོར་གྱིས་གཡོ་བར་བསམས་ན་ཁུགས་སོ། ། དེ་ཡང་། ། རྡོ་རྗེ་དཀྱིལ་འཁོར་བསྒོམས་ནས་ནི། ། རྡོ་རྗེ་ཀྱོ་བ་གཟུགས་ཆེན་པོ། ། རྡོ་རྗེ་འདྲ་བ་འབར་བའི་འོད། །
ནམ་མཁའི་བུ་མོ་འགུགས་པའི་མཆོག ། ཅེས་སོ། ། ལྷ་མ་ཡིན་གྱི་བུ་མོ་འགུགས་པས་འདོད་ན་སྦྱོར་བ་འདི་ལྟར་བྱ་སྟེ། མི་བསྐྱོད་པའི་ཏིང་ངེ་འཛིན་ལ་གནས་ལ་གནད་མཛེས་བཏང་ལ་གནོད་མཛེས་ཀྱིས་ལྷ་མ་ཡིན་གྱི་བུ་མོ་རླུང་གི་དཀྱིལ་འཁོར་ལ་སྐྱོན་ལ་མདུང་གིས་སྙིང་ལ་ཕུག་ལ་ཞགས་པས་མགྲིན་པ་བཅིངས་ལ་ལྕགས་ཀྱུས་དྲངས་པར་བསམས་ན་ཁུགས་པར་འགྱུར་རོ། ། དེ་ཡང་། ། རང་གི་ཁྲོ་བོ་རྡོ་རྗེ་དམ། ། རྡོ་རྗེ་ས་འོག་གནས་པ་དག ། ཤཱུ་ལ་རྡོ་རྗེ་ཀྱོ་བ་གནས། ། ལྷ་མིན་བུ་མོ་འགུགས་པའི་མཆོག ། ཅེས་སོ། །
བསམ་གཏན་གྱི་ཞལ་ཟས་ཀྱིས་འགུགས་པ་གཅིག་བསྟན་པ་ནི་སྦྱོར་བ་འདི་ལྟར་བྱ་སྟེ། ། མི་བསྐྱོད་པའི་ཏིང་ངེ་འཛིན་ལ་གནས་ལ་བཙག་ལ་ལྕགས་ཀྱུ་དང་འདྲ་བ་གཅིག་བྱས་ལ་ཡུམ་གྱི་པདྨ་བཅུག་ལ་ཟླ་བ་གཟས་ཟིན་པའི་ཡུན་གྱི་བར་དུ་སྙོམས་འཇུག་བྱས་ལ། དེ་ནས་ཚངས་པའི་མིང་བྲིས་ལ་ཨཀརྵ་ཡ་དང་སྤེལ་ནས་བཟླས་པས་ཚངས་པ་ལ་སོགས་པ་ཁུགས་པར་འགྱུར་རོ། ། དེ་ཡང་། བཙག་གམ་རྡོ་རྒྱུས་དག་ཀྱང་རུང་། ། རྡོ་རྗེ་ཀྱོ་བའི་སྦྱོར་བ་ཡིས། ། ཟླ་བ་གཟས་ནི་ཟིན་བའི་ཚེ། ། ཁར་བཅུག་ནས་ནི་བསྒྲུབ་པར་བྱ། ། ཚངས་པ་དྲག་པོ་ལ་སོགས་ལྷ། ། གང་གི་མིང་ནི་བྲིས་ནས་ནི། །
རྡོ་རྗེ་གསུང་གི་བཀའ་བཞིན་དུ། ། འཇིགས་ཤིང་སྐྲག་ནས་འོང་བར་འགྱུར། ། ཞེས་སོ། ། ཡང་བསམ་གཏན་གྱིས་གནོད་སྦྱིན་མོ་འགུགས་ན་འདི་ལྟར་བྱ་སྟེ། རང་འཇམ་དཔལ་དུ་སྐྱེད་ལ་དེའི་མདུན་དུག་ཤིན་རྗེ་གཤེད་འོད་དུ་ཞུ་བས་ལྕགས་ཀྱུར་གྱུར་པར་བསམས་ལ། ལྕགས་ཀྱུ་དེས་གནོད་སྦྱིན་མོ་དྲངས་ལ་རླུང་གི་སྟེང་དུ་མེ་དཔུང་གིས་མཐའ་མ་བསྐོར་བར་བསམས་ལ་ལྕགས་ཀྱུས་དྲངས་པར་བསམས་ན་ཁུགས་པར་འགྱུར་རོ། ། རྣམ་པའི་མཆོག་རྣམས་ཀུན་ལྡན་པའི། ། རྡོ་རྗེ་འཇམ་པར་རབ་ཏུ་གྲགས། ། ཁྲོ་བོ་ཆེན་པོ་གཤིན་རྗེ་གཤེད། ། རྡོ་རྗེ་ཀྱོ་བ་རྣམ་པར་བསམ། །
བསྐལ་པར་བསྲེགས་པ་འཁོར་ལོ་ཆེ། ། བསྒོམས་ནས་གནོད་སྦྱིན་མོ་དག་སྤྱད། ། ཅེས་སོ། ། བསྟན་པ་ལ་བསྒྲུབ་བྱ་གཟུང་པའི་མིག་སྦུབས་སྟོང་པར་བསམས་ཏེ་ཨོཾ་བཀོད་པས། ནམ་མཁའི་དབྱིངས་ཀྱི་ལྷ་ཚོགས་མཐོང་བར་ཤོག་བྱས་པས་མཐོང་ནས་བསྟན་པ་ལ་འཛུད་པ་ཡང་ཁོངས་སུ་བསྡུ། ཡང་རྒྱལ་པོ་ལ་སོགས་པ་དབང་དུ་བྱེད་པ་སྟེ་པཎྜི་ཏ་ལྟ་བུ་དེ་འཇམ་དཔལ་དུ་བསྒོམས་པའམ། ལྷ་གཞན་གྱི་ཟློས་པ་ནི་ཕྱིས་འཇམ་དཔལ་དུ་བཅུག་པ་ལ་རྒྱལ་བ་རབ་ཏུ་མདའ་ལྔ་ནི་དེའི་སྙིང་ཁར་ཧཱུྃ་སྤྱི་བོར་ཨོཾ་ལྟེ་བར་སྭ་གསང་བར་རཾ་རྐང་པར་ཧཱ་བཀོད་ལ་དེ་ལས་འོད་ཟེར་ལུས་ཀྱི་ནང་དུ་འཕྲོས་ནས་ལུས་ཐམས་ཅད་དམར་ལྷང་ལྷང་ཁེངས་པས་བརྒྱལ་བར་བསམས་ན་དབང་དུ་འགྱུར། ལེའུ་བཅུ་དྲུག་པ་ལས། ། སངས་རྒྱས་རྡོ་རྗེ་འཛིན་པའང་རུང་། ། གལ་ཏེ་དབང་དུ་བྱ་འདོད་ན། །
རྡོ་རྗེ་འཇམ་པ་སྟོབས་པོ་ཆེ། ། མདའ་ལྔའི་སྦྱོར་བ་དག་གིས་ནི། ། ཞེས་སོ། ། དེ་ལྟར་བསམ་གཏན་གྱི་སྒོ་ནས་བྱེད་པའི་དགུག་པ་དབང་གི་ཁོངས་སུ་འདུ་བ་བཞད་ནས།

ད་ནི་མངོན་སྤྱོད་གྱི་ནང་དུ་གཏོགས་པའི་བསམ་གཏན་གྱི་སྒོ་ནས་བྱེད་པ་ནི་མནན་པ་ཡིན་ཏེ། ། དེ་ལ་གཉིས་སྟེ། ། སྣོད་མནན་པ་དང་། བཅུད་མནན་པའོ། ། སྣོད་མནན་པ་ནི་དབང་ལྡན་དུ་བལྟས་ལ། ཏིང་ངེ་འཛིན་ནི་རང་གི་རྣལ་འབྱོར་གང་ཡིན་པའི་ཏིང་ངེ་འཛིན་བྱས་ཏེ། ཆུ་ལ་ཐོག་མ་ནམ་མཁའ་བསྒོམ། དེའི་སྟེང་དུ་རླུང་། དེའི་སྟེང་དུ་མེ། དེའི་སྟེང་དུ་ཆུ། དེའི་སྟེང་དུ་ས། །
དེ་རྣམས་མི་བསྐྱོད་པ་ལ་སོགས་པར་བསྒོམས་ཏེ། ཆུའི་སྟེང་དུ་བཅག་པར་བྱས་ན་དེའི་ཚེ་མི་འབྱིང་བར་འགྲོ་བར་འགྱུར་རོ། ། ལེའུ་བཅུ་གསུམ་པ་ལས། རྣམ་པའི་མཆོག་རྣམས་ཀུན་ལྡན་པའི། ། རྡོ་རྗེ་སེམས་དཔའ་རབ་ཏུ་བསྒོམ། ། སངས་རྒྱས་རིམ་པར་བཀོད་ནས་ནི། ། ཆུ་ཡི་སྟེང་ནས་བཅག་པར་བྱས། ། ཞེས་སོ། ། བཅུད་མནན་པ་ལ་གཉིས་ཏེ། ལུས་ངག་ཡིད་གསུམ་མནན་པ་དང་།
དཔུང་གི་ཚོགས་ཡན་ལག་དང་བཅས་པ་མནན་པའོ། ། དང་པོ་ནི་རང་གི་ལྷའི་རྣལ་འབྱོར་དུ་བསྐྱེད་དེ་བསྒྲུབ་བྱའི་ཁའི་ནང་དུ་ཡི་གེ་མཾ་ལས་དབང་ཆེན་གྱི་དཀྱིལ་འཁོར་མདོག་སེར་པོ་རྡོ་རྗེ་གཉིས་ཀྱིས་མཚན་པ་བསམས་ལ། ། དེའི་སྟེང་དུ་ཧཱུྃ་དེ་ལས་རྡོ་རྗེ་རྩེ་ལྔ་པར་བསམས་ཏེ་དེས་ཁ་བསྐོར་བར་བསམས་པ་ནི་ངག་མནན་པའོ། ། སྤྱི་བོའི་སྟེང་དུ་སྣ་ཚོགས་རྡོ་རྗེ་བསམས་ཏེ་སྟེང་དུ་བདུད་རྩི་ཐབ་སྦྱོར་གྱིས་མནན་པར་བསམ་པ་ནི་ལུས་མནན་པའོ། ། ཧཱུྃ་ཡོངས་སུ་གྱུར་པ་ལས་བདུད་རྩི་ཐབ་སྦྱོར་ཕུར་བུའི་རང་བཞིན་སྟོད་ཁྲོ་བོའི་དབྱིབས་ལ་སྨད་མདུང་རྩེ་གཅིག་པའི་དབྱིབས་སུ་འདུག་པར་བསམས་ཏེ། དེ་བསྒྲུབ་པར་བྱ་བའི་སྙིང་ཁར་སྟེགས་པ་ནི་སེམས་མནན་པའོ། ། དབང་ཆེན་དཀྱིལ་འཁོར་བསྒོམས་ནས་ནི། ། དབུས་སུ་རྣམ་པར་བཞག་བྱས་ལ། ། ལས་ཀྱི་རྡོ་རྗེ་རྐང་པ་ཡིས། ། དེ་ཡི་སྤྱི་བོར་གནོན་པར་བསྒོམ། །
མུ་སྟེགས་ཅན་དང་ཕས་ཀྱི་རྒོལ་བ་ཐམས་ཅད་ཀྱི་འཁྲུལ་འཁོར་གནོན་པ་ཞེས་བྱ་བའི་ཏིང་ངེ་འཛིན་ཏོ། ། དཔུང་གི་ཚོགས་མནན་པ་ནི། ། དང་པོར་བདག་ཉིད་ཁྲོ་བོ་གང་ཡང་རུང་བའི་ཏིང་ངེ་འཛིན་དུ་བསྐྱེད་ལ་ལྷ་སུམ་ཅུ་རྩ་གཉིས་ཀུན་ཀྱང་ཁ་དོག་སེར་པོ་རི་རབ་ཙམ་བབས་ཏེ། ཡན་ལག་བཞིའི་དཔུང་གི་སྟེང་དུ་བསམས་ནས་དཔུང་ས་འོག་ཏུ་སོང་བར་བསམ་མོ། ། རྡོ་རྗེ་གསུམ་མཆོག་ཁྲོ་བོའི་ཚུལ། ། གེ་སར་སེར་པོའི་མཆོག་འདྲ་བ། ། ཐམས་ཅད་རི་ཡི་རྒྱལ་པོ་ལྟར། ། བསམས་ནས་སྤྱི་བོར་རབ་ཏུ་བསྒོམ། ། སངས་རྒྱས་དཔུང་ཡང་གནོན་བྱེད་པས། ། མི་དབང་ལ་ནི་དོགས་པ་མེད། །
ཅེས་སོ། ། དེ་ལྟར་རེངས་བ་བསྟན་ནས། ། རྡོ་རྗེ་མཁའ་འགྲོའི་སྒོ་ནས་ཁྲག་དྲངས་པ་ནི། ། དང་པོ་ལྷག་མོས་ཀྱི་དོད་པོ་སྒྲུབ་པ་པོའི་ལུས་ཐ་མལ་གྱི་སྟོང་པ་ཉིད་དུ་བཅུག་ལ། བྱང་ཆུབ་པའི་སྐབས་སུ་ཧཱུྃ་ཧྲི་ཁཾ་ལས་རྡོ་རྗེ་མཁའ་འགྲོ་སྐུ་མདོག་སྔོན་པོ་ཕྱག་བཞི་པ་གཅིག་བསྐྱེད་ལ། ། དེའི་ལྕེ་ལ་ཡ་ར་ལ་ཝ་ཧ་ལྔ་བཀོད་ལ། དེ་ལས་འོད་ཟེར་ནག་པོ་ལ་སོགས་པ་ལྔ་འཕྲོས་པས་འོད་ཟེར་དེས་དགྲའི་ཁར་ཞུགས་ནས་དགྲའི་ཁྲག་དྲངས་པར་བསམས་ལ། དེས་ཁྲག་ཟད་ནས་འཆི་བར་འགྱུར་རོ། ། ཡང་ཕྱག་མཚན་ལ་གོང་གི་ཡི་གེ་ལྔ་བཀོད་ལ་དེ་ལས་འོད་ཟེར་འཕྲོས་པས་ཁྲག་དྲངས་པར་བསམས་ན་ཡང་འཆིའོ། ། དེ་ཡང་ལེའུ་བཅུ་བདུན་པ་ལས།
ཧཱུྃ་ཧྲི་ཁཾ་ལས་དཀྱིལ་འཁོར་ནི། ། ནམ་མཁའི་དབྱིངས་ཀྱི་དབུས་སུ་བསམ། སྐུ་གསུང་ཐུགས་གསུམ་སྙིང་པོ་ནི། ། རྡོ་རྗེ་སེམས་དཔའ་བསྒོམ་པར་བྱ། ། དྲག་པོ་མི་སྡུག་ཁྲོས་པ་ནི། ། ཨུཏྤལ་སྔོན་པོའི་ཁ་དོག་འདྲ། ། ཕྱག་བཞི་པ་ཡི་སྦྱོར་བ་ཡིས། ། ཕྱག་ན་ཐོད་པ་བསྣམས་བ་བསྒོམ། ། འོད་ཟེར་རྣམ་ལྔ་ཡང་དག་བྱུང་། ། རང་ལྕེ་བརྟུལ་ཞུགས་ཅན་གྱིས་བསྒོམ། །
བསམ་གཏན་རྡོ་རྗེ་སྦྱོར་བ་ཡིས། ། ཁྲག་དྲངས་པ་ནི་མཆོག་ཡིན་ནོ། ། ད་ནི་སྔགས་དང་བསམ་གཏན་རྫས་གསུམ་ཅར་ཀྱི་ལས་ནི་ཕུར་བུའི་སྒོ་ནས་བསད་པ་སྟེ། ། རྒྱུ་སེང་ལྡིང་ངམ་མི་རྐང་ངམ་ལྕགས་ལས་བྱས་པའི་ཕུར་བུ་དེ་ཁྲོ་བོ་བདུད་རྩི་འཁྱིལ་བ་སྟོད་ཞལ་གསུམ་ཕྱག་དྲུག་པ་སྨད་ཕུར་བུའི་དབྱིབས་སུ་འདུག་པ་གཅིག་བསམས་ལ་ཁྲོ་བོ་ཞེ་སྡང་རྡོ་རྗེ་བདུད་རྩི་འཁྱིལ་བར་བྱིན་གྱིས་བརླབས་ཏེ་བགེགས་ལ་བྱེད་ན་གནོད་མཛེས་ལ་བཀའ་བསྒོ་སྟེ། ཕྱོགས་སྐྱོང་ལ་སོགས་པ་གནོད་མཛེས་ཀྱིས་བགེགས་ཀུན་བཀུག་ནས་གནོད་མཛེས་ཀྱི་ཕུར་བུ་དེ་བགེགས་རྣམས་ཀྱི་ལུས་ངག་ཡིད་གསུམ་ལ་སྤྱི་བོ་ནས་རྐང་པའི་བར་དུ་གྷ་གྷའི་སྔགས་བཟླས་ཤིང་རྡོ་རྗེ་ཐོ་བས་བརྡུངས་ཏེ་ཐམས་ཐམས་སོང་བར་བསམ་ཞིང་གདབ་པོ། ། དེས་ལུས་སེམས་གཞོམ་པའོ། ། དེས་ནི་བགེགས་རྣམས་ཞི་ཞིང་དགྲ་རྣམས་བརླག་པར་འགྱུར་རོ། ། ལེའུ་བཅུ་བཞི་པ་ལས། མི་ཡི་རུས་པའི་ཕུར་བུའམ། ། ཡང་ན་སེང་ལྡེང་རྩེ་ལས་སྐྱེས། །
ལྕགས་ལས་བྱས་པའི་ཕུར་བུ་དག ། རྡོ་རྗེ་སྐུ་གསུམ་འཇིགས་བྱེད་པ། ། ཞེས་བྱ་བ་ལ་སོགས་པ་གསུངས་སོ། ། སྦྲུལ་རྦད་པ་ནི་མི་བསྐྱོད་པའི་དཀྱིལ་འཁོར་རྒྱལ་མཆོག་ལ་གནས་ལ་གྲོ་ག་ལ་སྔོ་རྒྱུས་སམ་སོལ་བས་སྦྲུལ་ཁྲོ་བོ་མགོ་གཅིག་གམ་གསུམ་པ་བྲིས་པ་མི་སྡུག་པ་འཇིགས་པ་གཟུགས་ངན་པ་ཁ་གཉིས་ཡོད་པ་གཅིག ཁ་དཔྲལ་བ་ན་ཡོད་པའི་ནང་དུ་ཁཾ་ནག་པོ་བསམ། ལྐོག་མའི་ཁའི་ནང་དུ་ཧྲི་བསམ་ལ་ཧྲི་དེའི་འོད་ཀྱིས་སྣོད་ལ་ཡོད་པ་དང་བཅུད་ལ་ཡོད་པའི་དུག་དྲངས་ལ་དཔྲལ་བའི་ཁཾ་ལ་གཟུད་དོ། ། དེ་ལྟར་བྱས་པས་སྦྲུལ་འགྲོ་བར་འོང་། དེའི་རྗེས་ལ་ཆེ་གེ་མོ་ཟོ་ཞིག་བྱས་པས་དགྲ་སྦྲུལ་གྱིས་ཟའོ། ། ལེའུ་བཅོ་ལྔ་པ་ལས། སྦྲུལ་ནག་རབ་ཏུ་ཁྲོ་བ་ནི། །
འཇིགས་པ་དག་ཀྱང་འཇིགས་བྱེད་པ། ། ལྕེ་གཅིག་མཆེ་བའི་ཕྲེང་བ་ཅན། ། དཔྲལ་བར་བསམས་ན་ཁྱད་འཕགས་པའི། ། སྦྲུལ་དེས་ཟོས་པར་བསམས་ན་འཆི། ། ཞེའོ། ། དེ་ལྟར་བསྐྱེད་པའི་རིམ་པའི་ལས་ཚོགས་བསམ་གཏན་གྱི་སྒོ་ནས་བཤད་ནས། ད་ནི་རྫོགས་པའི་རིམ་པའི་ལས་ཚོགས་བསམ་གཏན་གྱི་སྒོ་ནས་བྱེད་པ་ནི། དང་པོ་ཞི་བར་བྱེད་ན་ཟུང་འཇུག་སློབ་བཞིན་པའི་སྒོམ་ཆེན་གྱིས་བྱེད་པ་ཡིན་ཏེ། དེ་ཡང་ནད་ཞི་བར་བྱེད་པ་སྦྱོར་བ་གསུམ་ལས་དང་པོ་འོད་གསལ་དུ་བཅུག་པའི་སྒོ་ནས་བྱེད་པ་ནི། བདག་ཉིད་ཀུན་རྫོབ་ཀྱི་བདེན་པ་མངོན་དུ་བྱས་ཏེ་བསམ་གཏན་གཉིས་གང་ཡང་རུང་བས་བཤིག་སྟེ། །
འོད་གསལ་མངོན་དུ་བྱས་པ་ལ་ལུགས་བཟློག་རླུང་དང་རྣམ་པར་ཤེས་པ་ཙམ་ལས་ཟུང་དུ་འཇུག་པ་རྡོ་རྗེ་འཆང་ཆེན་པོར་བསྐྱེད་དེ། དེ་རང་གི་ཕྱག་རྒྱ་དང་སྙོམས་པར་ཞུགས་པ་ལས། རང་གི་སྤྲུལ་སྐུ་སྐད་ཅིག་ཙམ་གྱིས་བྱང་ཆུབ་སེམས་ཀྱི་བདེ་བ་ཙམ་ལས་བསྐྱེད་པ་ལ་དེ་སྤྲོ་བ་དང་བསྡུ་བའི་རིམ་གྱིས་སྐད་ཅིག་ཙམ་གྱིས་རང་གི་གནས་སུ་བཀོད་པའི་དཀྱིལ་འཁོར་རྒྱལ་མཆོག་ལ་གནས་ཏེ། ལས་ཀྱི་རྒྱལ་པོ་མཆོག་ནི་ནད་པ་དེའི་ནད་ཞི་བར་བྱ་བར་འདོད་པའི་བསམ་པས་ནད་པ་དེ་འོད་གསལ་བར་བཅུག་ན་ལས་ལས་བྱུང་བའམ་རྐྱེན་གྱིས་བྱུང་བའི་ནད་ཐམས་ཅད་ཉིན་ཞག་བདུན་གྱིས་རྣམ་པར་དག་པར་འགྱུར་ཏེ་སྦྱོར་བ་གཅིག་ཡིན་ནོ། ། ལེའུ་བཅུ་གསུམ་པ་ལས། ། ཡང་དག་སྔགས་རྣམས་ཐམས་ཅད་ནི། ། སྤྲོ་བ་རྣམ་པ་གཉིས་སུ་བསྒྲགས། ། ཞེས་པ་དང་། ལེའུ་བཅོ་ལྔ་པ་ལས། ཕྱོགས་བཅུའི་སངས་རྒྱས་ཐམས་ཅད་དང་། །
བློ་ལྡན་བྱང་ཆུབ་སེམས་དཔའ་དག ། དེ་ལ་ཁྲོས་པར་བསམས་ནས་ནི། ། འཆི་བར་བྱེད་པ་དམ་པ་ཡིན། ། བསམ་གཏན་སྦྱོར་བ་འདི་དག་གིས། ། ལས་སྐྱེས་སུ་ཡང་གང་གྲགས་པ། ། ཞེས་པ་ནི་འོད་གསལ་བསྒོམས་པའི་སྒོ་ནས་ནད་ཞི་བར་བྱེད་པའོ། ། རྡོ་རྗེ་བཟླས་པའི་སྒོ་ནས་བྱེད་པ་ཡང་སྔ་མ་བཞིན་དུ་ཟུང་འཇུག་རྣམ་པར་སྣང་མཛད་ཀྱི་སྤྲུལ་སྐུའི་དཀྱིལ་འཁོར་རྒྱལ་མཆོག་ལ་གནས་ཏེ། སྙིང་ཁའི་ཆུའི་དཀྱིལ་འཁོར་ནས་ཆུའི་རླུང་གིས་གཙོ་བོ་བྱེད་པའི་དགུ་བརྒྱ་ཕྲག་གཅིག་རྒྱུ་བའི་དུས་སུ་ནད་དང་རིམས་ཞི་བར་འདོད་པའི་བསམ་པས་ནད་པ་ལ་གཏད་ནས་རྡོ་རྗེའི་བཟླས་པ་བྱས་ན་ནད་ཐམས་ཅད་ཞི་བར་འགྱུར་ཏེ་སྦྱོར་བ་གཉིས་པ་ཡིན་ནོ། ། ལེའུ་བཅུ་གསུམ་པ་ལས། ཞི་བ་ལ་ནི་སྤྱན་གྱི་ཚུལ། །
ཞེས་སོ། ། ཡང་སྔ་མ་བཞིན་དུ་ཟུང་འཇུག་གི་དཀྱིལ་འཁོར་རྒྱལ་མཆོག་ལ་གནས་པ་དེས་ནད་ཞི་བར་འདོད་པའི་བསམ་པས་ནད་པ་དེ་རླུང་དང་རྣམ་པར་ཤེས་པ་ཙམ་དུ་བསམས་ལ་དེ་ལས་ནད་ཐམས་ཅད་རྣམ་པར་དག་པའི་རྡོ་རྗེ་སེམས་དཔའ་སྒྱུ་མ་ལྟ་བུའི་སྐུར་བསྐྱེད་ན་ཡང་ཕྱི་ནང་གི་ནད་ཐམས་ཅད་རྣམ་པར་དག་པར་འགྱུར་ཏེ་སྦྱོར་བ་གསུམ་པ་ཡིན་ནོ། ། དེ་ལྟར་ཞི་བ་བཤད་ནས་རྒྱས་པ་ནི་སྔ་མ་ལྟར་ཟུང་འཇུག་སྤྲུལ་སྐུར་བསྒྱུར་ནས་ཡེ་ཤེས་རང་སྣང་ཙམ་གྱི་དཀྱིལ་འཁོར་རྒྱལ་མཆོག་སྐྱེད་ནས་རང་གི་སར་གནས་པའི་དཀྱིལ་འཁོར་ནས་སའི་རླུང་གིས་གཙོ་བོ་བྱེད་པའི་དགུ་བརྒྱ་ཕྲག་གཅིག་རྒྱ་བའི་དུས་སུ་ནོར་རྒྱས་དང་ཆོས་རྒྱས་འདོད་པའི་བསྒྲུབ་བྱ་ལ་དམིགས་ནས་རྡོ་རྗེའི་བཟླས་པ་བྱས་ན་རྒྱས་པར་འགྱུར་རོ། ། རྒྱས་པ་རྡོ་རྗེ་པདྨ་ཅན་ཞེས་བྱའོ། ། ཚུལ་དེ་བཞིན་དུ་དབང་དང་དགུག་པ་ཡང་ཤེས་པར་བྱ་སྟེ། དབང་ལ་རྣམ་པར་སྣང་མཛད་གནས། ། ཞེས་སོ། ། བསད་པ་དང་བསྐྲད་པ་ཡང་ཚུལ་དེ་ཉིད་ཀྱིས་ཤེས་པར་བྱ་སྟེ། རྡོ་རྗེ་ཁྲོ་བོ་མངོན་སྤྱོད་པ། ། ཞེས་སོ། །
དཀྱིལ་འཁོར་རྣམ་པ་བཞི་དག་ཏུ། ། ཁ་དོག་རྣམ་བཞི་ཀུན་བརྟགས་ལ། ། སྙིང་ཁར་སྔགས་ཀྱི་དོན་བསྒོམས་ན། ། རྡོ་རྗེ་རྣམ་པ་བཞི་ཡི་ལས། ། བསམ་གཏན་རྡོ་རྗེ་ཅན་དག་བྱེད། ། འདི་ནི་སྔགས་རྣམས་ཐམས་ཅད་ཀྱི། ། གསང་བ་རབ་ཏུ་བཟང་པོ་ཡིན། ། ཞེས་པ་དང་། སྒྲོན་མ་གསལ་བར་བྱེད་པ་ལས། རྫོགས་པའི་རིམ་པ་ལ་གནས་པས་ནི་ནང་གི་བདག་ཉིད་ཅན་གྱི་དུས་ལ་རྟེན་ཏེ་ཞི་བ་ལ་སོགས་པའི་ལས་རྣམས་བྱའོ། །
དེ་ཡང་ཆུའི་དཀྱིལ་འཁོར་སྙིང་ཁའི་པདྨ་ལ་གནས་ལ་དེ་འབྱུང་བའི་དུས་སུ་འོད་ཟེར་ཁ་དོག་དཀར་པོ་བྱུང་ནས་ཐུན་ཕྱེད་དུ་གནས་ཏེ་དེའི་ཚེ་ཞི་བ་ཆེན་པོ་བྱའོ། ། དབང་གི་དཀྱིལ་འཁོར་བཤད་སྒོའི་པདྨར་གནས། དེ་འབྱུང་བ་ན་འོད་ཟེར་སེར་པོ་བྱུང་ནས་ཐུན་ཕྱེད་དུ་གནས་ཏེ་དེའི་ཚེ་རྒྱས་པར་བྱའོ། ། མེའི་དཀྱིལ་འཁོར་ལྐོག་མའི་པདྨ་ལ་གནས་པ་དེ་འབྱུང་བ་ན་འོད་ཟེར་དམར་པོ་བྱུང་ནས་ཐུན་ཕྱེད་དུ་གནས་ཏེ། དེའི་ཚེ་དབང་དང་དགུག་པར་བྱའོ། ། རླུང་གི་དཀྱིལ་འཁོར་ལྟེ་བའི་པདྨ་ན་གནས་པ་དེ་འབྱུང་བ་ན་འོད་ཟེར་ནག་ཅིང་སྔོ་བ་བྱུང་ནས་ཐུན་ཕྱེད་དུ་གནས་ཏེ་དེའི་ཚེ་དྲག་པོའི་ལས་བྱའོ་ཞེས་པ་དང་། བཤད་པའི་རྒྱུད་དགོངས་པ་ལུང་སྟོན་ལས། བཅོམ་ལྡན་འདས་ནང་གི་བདག་ཉིད་ཅན་གྱི་དུས་གང་ལ་བགྱི། བཀའ་སྩལ་པ། ཕྱག་ན་རྡོ་རྗེ་ནང་གི་བདག་ཉིད་ཅན་གྱི་དུས་ནི་གསང་བ་ཆེན་པོ་ཤིན་ཏུ་གསུང་བ་ཆེན་པོ་ཤིན་ཏུ་ཕྲ་བ་བྱང་ཆུབ་ཀྱི་སེམས་ཀྱིས་བྱིན་གྱིས་བརླབས་པ་ཡིན་ཏེ།
སེམས་ཅན་སྒྲོལ་ཕྱིར་ཡེ་ཤེས་ཡིན། ། སྔགས་རྣམས་སྒྲུབ་པ་དངོས་གྲུབ་ཡིན། ། ཞི་དང་རྒྱས་པའི་ལས་དག་བྱ། ། དེ་བཞིན་དབང་དང་མངོན་སྤྱོད་ལ། ། བཅོམ་ལྡན་གཟུང་མིན་ཞི་བ་སྟེ། ། སེམས་དབྱིངས་དེ་བཞིན་གཤེགས་པ་ཡིན། ། མེ་ཏོག་དྲི་ལ་ཇི་ལྟ་བར། ། དེ་བཞིན་འགྲོ་བའི་སྙིང་ལ་གནས། ། རིམ་ནི་གོ་རིམ་ཇི་བཞིན་དུ། ། ཐུན་ཕྱེད་ཀྱི་ནི་དུས་སུ་གནས། །
མེ་དང་རླུང་དང་དབང་ཆེན་དང་། ། ཆུ་སྟེང་རླུང་གི་དཀྱིལ་འཁོར་སྟེ། ། དམར་དང་གནག་དང་དེ་བཞིན་སེར། ། དཀར་པོ་ཉིད་དེ་མདོར་བསྡུས་པའོ། ། ཞེས་པ་དང་། ། ཡང་ཡའི་དོན་གྱིས་ཅི་ཡང་རུང་། ། དངོས་གྲུབ་འདོད་པས་བྱ་བ་ནི། ། ར་ལ་སོགས་པ་གསུམ་ཉིད་ཀྱིས། ། འགྲོ་བའི་དོན་ལ་རབ་ཏུ་འཇུག ། མེ་དང་རླུང་དང་དབང་ཆེན་དང་། །
ཆུ་སྟེ་སོ་སོའི་དཀྱིལ་འཁོར་དུ། ། ཐུན་ནི་ཕྱེད་ཕྱེད་དུས་སུ་ནི། ། ལས་ནི་གཉིས་གཉིས་གནས་པར་འགྱུར། ། ཞེས་གསུངས་པས་སོ། ། རྫོགས་པའི་རིམ་པས་གསད་པའི་ལས་འོད་གསལ་དུ་བཅུག་པས་བྱེད་པ་ལ་གཉིས་ཏེ། རང་གི་ལུས་དང་བསྒྲུབ་བྱའི་ལུས་གཉིས་དུས་གཅིག་ཏུ་བཅུག་པ་དང་། བསྒྲུབ་བྱའི་ལུས་ལ་བཅུག་པའོ། ། དང་པོ་ནི་ཟུང་འཇུག་སློབ་བཞིན་པའི་སྒོམ་ཆེན་གྱིས་རང་གི་ཟུང་འཇུག་སྤྲུལ་བའི་སྐུར་བསྒྱུར་ནས་དཀྱིལ་འཁོར་རྒྱལ་མཆོག་ལ་གནས་པ་དེས་བསད་པའི་བསམ་པས་བསྒྲུབ་པར་བྱ་བའི་ལུས་ངག་ཡིད་གསུམ་དང་བདག་ཉིད་ཀྱི་སྐུ་ཕྱག་རྒྱ་ཆེན་པོ་གཉིས་ཀ་སྐད་ཅིག་ཙམ་གྱིས་སྟོང་པ་ཉིད་དུ་གཞུག་པར་བྱའོ། ། དེ་ལས་རླུང་དང་རྣམ་པར་ཤེས་པ་ཙམ་གྱིས་བདག་ཉིད་ཀྱི་ཕྱག་རྒྱ་ཆེན་པོ་སྒྱུར་མ་ལྟ་བུར་བཞེངས་ཏེ། དེའི་རྗེས་ལ་བསྒྲུབ་པར་བྱ་བའི་ལུས་ངག་ཡིད་གསུམ་ཡང་སྟོང་པ་ཉིད་ཀྱི་ངང་ལས་འོད་ཟེར་ལྔའི་གོང་བུའི་གཟུགས་སུ་ཕྱུང་བར་བསམས་ཏེ། །
དེའི་འོག་ཏུ་གོང་བུ་དེ་ཉིད་ཀྱང་རང་གི་སེམས་ཙམ་དུ་ཤེས་པར་བྱས་ལ་བསྒྲུབ་པར་བྱ་བ་མ་དད་སྨྲ་བ་ལ་སོགས་པ་དེ་དག་བསད་པའི་བསམ་པས་སྙིང་ཁའི་འོད་ཟེར་གྱིས་རང་གི་སྐུ་གསུང་ཐུགས་རྡོ་རྗེ་ཕྱག་རྒྱ་ཆེན་པོ་ལ་བསྡུས་ན་བསད་པའི་སྟོབས་ཀྱིས་འཆི་བར་འགྱུར་ལ་བདག་ཉིད་སྐུ་གསུང་ཐུགས་ལ་བསྡུས་པས་འོད་ཟེར་གྱི་གོང་བུའི་གཟུགས་ཏེ། རྣམ་པར་རྟོག་པ་ཐམས་ཅད་ཞི་ནས་བདེ་བ་ཅན་དུ་སྐྱེ་བར་འགྱུར་བས་ན་གནས་སྤར་བ་ཡང་ཡིན་ནོ། ། ཡང་ན་གཉིས་པ་བསྒྲུབ་པར་བྱ་བ་དེ་བསད་པར་བྱ་བའི་བསམ་པས་དེའི་ལུས་ངག་ཡིད་གསུམ་གསལ་བར་སྟོང་པ་ཉིད་དུ་བཅུག་སྟེ་བསྒོམས་ལ། ། དེའི་འོག་ཏུ་དེའི་རྣམ་པར་ཤེས་པ་འོད་གསལ་བ་ལས་སྐད་ཅིག་ཙམ་གྱིས་འོད་ཟེར་ལྔའི་གོང་བུའི་གཟུགས་འབྱུང་བར་བསམས་ལ། གོང་བུ་དེ་ཉིད་ཀྱང་སེམས་ཙམ་གྱིས་ངོ་བོར་ཤེས་པར་བྱས་ལ་བསྒྲུབ་པར་བྱ་བ་དེ་སྡུག་བསྔལ་གྱི་འཆིང་བ་ལས་གྲོལ་བར་བྱ་བའི་བསམ་པས་འོད་ཀྱི་གོང་བུ་དེ་ས་བོན་གྱི་འོད་ཟེར་གྱིས་རང་གི་ལྷའི་སྐུ་གསུང་ཐུགས་ཕྱག་རྒྱ་ཆེན་པོར་བསྡུ་བར་བྱའོ། ། དེ་ལྟར་བསྒྲུབ་པར་བྱ་བ་དེ་བསད་པའི་བསམ་པས་སྟོང་པ་ཉིད་དུ་བཅུག་པས་འཆི་བ་སྤང་ལ། ། དུཿཁ་གྲོལ་བའི་བསམ་པས་བདག་ལ་བསྡུས་པའི་ཕྱིར་རྣམ་པར་དག་པར་འགྱུར་བས་དེ་མི་བསྐྱོད་པའི་ཞིང་དུ་སྐྱེ་བར་འགྱུར་རོ། ། དེ་ཡང་ལེའུ་བཅུ་གསུམ་པ་ལས། ནམ་མཁའ་རྡོ་རྗེའི་དབུས་གནས་པར། ། ཆོས་ཀྱི་རྣམ་སྣང་སྐུ་མཆོག་ལས། །
བྱུང་བའི་སྐུ་གསུམ་དམ་ཚིག་དག ། བསམས་ནས་མདུན་དུ་དེ་རབ་བརྟག ། མཁའ་དབྱིངས་སངས་རྒྱས་ཐམས་ཅད་ཀྱིས། ། ཡོངས་སུ་གང་བར་རྣམ་པར་བསྒོམ། ། རང་སྔགས་ཡི་གེའི་གནས་ཡེ་ཤེས། ། ཐུགས་ཀྱི་རྣམ་པ་བསྒོམ་པར་བྱ། ། སངས་རྒྱས་རྣམས་ནི་སེམས་ཙམ་དུ། ། བསྒོམས་ནས་སླར་ཡང་རབ་ཏུ་བསྡུ། ། ཐུགས་ཀྱི་རྡོ་རྗེ་བྱས་པའི་ཕྱིར། ། སྐུ་གསུམ་ལ་ནི་དེ་དག་གཟུང་། །
རྡོ་རྗེ་སྔགས་རིན་པོ་ཆེ་རབ་ཏུ་སྣང་བར་བྱེད་པ་ཞེས་བྱ་བའི་ཏིང་ངེ་འཛིན་ཏོ། ། ཞེས་སོ། ། ཡང་ཟུང་འཇུག་སློབ་བཞིན་པའི་སྒོམ་ཆེན་གྱིས་ཐམས་ཅད་ལྷན་ཅིག་སྐྱེས་པའི་དགའ་བ་བདེ་བ་གསལ་ལ་རྟོག་པ་མེད་པ་དེ་ནི་རིས་སུ་མ་ཆད་པའི་འོད་གསལ་ཆེན་པོ་ཡིན་པར་ཤེས་ནས་བསྒྲུབ་བྱ་ཡུལ་སྒྱུ་མ་ལྟ་བུར་བསྐྱེད་ལ་ཡུམ་རེག་བྱ་རྡོ་རྗེ་མའམ་མཱ་མ་ཀིའི་ཆོས་འབྱུང་དུ་ཡིད་ཀྱིས་བཅུག་ལ་ཕུར་བུ་ཡབ་ཀྱི་རྡོ་རྗེར་བསམས་པས་སྙོམས་འཇུག་བྱས་པ་ལས་ཡབ་ཀྱི་རྡོ་རྗེའི་ཕུར་བུས་བསྒྲུབ་བྱ་དགྲའི་མགོ་ལ་བསྣུན་ཞིང་གདབ་པོ། ། དེས་བསྒྲུབ་བྱ་སྐྲོད་པར་འགྱུར་རོ། ། སེམས་ལ་དམིགས་པའི་ལས་སོ། ། ལེའུ་བཅུ་བཞི་པ་ལས། ཕན་ཚུན་དགྲའི་བའི་ཚུལ་དུ་བྱ། ། མཐེ་བོང་བཞི་ནི་རབ་ཏུ་བསྡམ། ། རྣམ་པར་སྣང་མཛད་ཚུལ་གནས་ཏེ། ། རྡོ་རྗེ་ཕུར་བུས་ངེས་པར་བཏག །
ཅེས་སོ། ། ཡང་རྣམ་སྣང་གི་སྤྲུལ་སྐུར་བསྒྱུར་ལ་སྤྱན་མ་དང་སྙོམས་པར་ཞུགས་པས་བསྒྲུབ་བྱ་དགྲ་སྒྱུ་མ་ལྟ་བུར་བསྐྱེད་ལ་ཡུམ་གྱི་པདྨར་ཡིད་ཀྱིས་བཅུག་སྟེ། ཚིག་གི་རྒྱུན་ལྕེ་ལ་ཨོཾ་ཧྲི་ཕུར་བུ་ལ་བཟླས་ཤིང་རྡོ་རྗེས་བསྣུན་ཅིང་གདབ་བོ། ། དེ་ལས་རེངས་པའམ་འཆི་སྟེ་ཀུན་རྫོབ་སྒྱུ་མའི་ལས་སོ། ། ཡང་། རྡོ་རྗེ་པདྨོ་ཁ་ཕྱེ་བ། ། རྡོ་རྗེ་སོར་མོ་ངེས་པར་བཞག ། འདོད་ཆགས་རྡོ་རྗེའི་ཚུལ་གནས་ཏེ། ། ཞེས་པས་རང་སྣང་བ་མཐའ་ཡས་ཀྱི་སྤྲུལ་སྐུར་བསྒྱུར་ལ། ཡུམ་གོས་དཀར་མོ་དང་སྙོམས་པར་འཇུག་པར་བྱས་པས་སྒྱུ་མ་ལྟ་བུར་བསྐྱེད་ལ་ཡུམ་གྱི་ཆོས་འབྱུང་དུ་ཡིད་ཀྱིས་བཅུག་སྟེ་སྙིང་ཁ་རུ།
ཨོཾ་བཛྲ་ར་ཧཱུྃ་ཞེས་བཟླས་ཤིང་ཡབ་ཀྱི་རྡོ་རྗེས་བསྣུན་གདབ་པོ། ། དེ་དག་ནི་སྔགས་དང་འབྲེལ་ཡང་ཏིང་ངེ་འཛིན་གཙོར་གྱུར་པ་སྟེ་དེ་ནི་འོད་གསལ་གྱི་ལས་སོ། ། དེ་ཡང་ཨོཾ་བཛྲ་རཱ་ཛ་ཧཱུྃ། རྩེ་མོ་ལྔ་པར་བཅིངས་ནས་ནི། ། འོད་འཕྲོ་མང་བོས་འཁྲིགས་པར་བསྒོམ། ། རྡོ་རྗེ་ཐུགས་ཀྱི་ཚུལ་གནས་ཏེ། ། རྡོ་རྗེ་ཕུར་བུས་ངེས་པར་གདབ། ། ཅེས་པ་དང་། རྒྱུད་གཞན་ནས་ཀྱང་། རྡུངས་ཤིང་རྡོ་རྗེ་འབར་བ་ཡིས། །
ཁྲོ་མོ་འབར་བའི་གཏུན་ཁུང་དུ། ། བརྡུངས་ནས་ངེས་པར་འཆི་བར་འགྱུར། ། ཞེས་པས་སོ། ། ཡང་སློབ་བཞིན་པའི་སྒོམ་ཆེན་གྱིས་དགྲ་བོ་སྒྱུ་མར་བསྐྱེད་དེ། དེ་རིལ་འཛིན་རྗེས་གཞིག་གིས་འོད་གསལ་དུ་བཅུག་ཅིང་། བསད་པར་བསམས་ན་ཡང་འཆི་སྟེ། ལེའུ་བཅུ་བཞི་པ་ལས། རྡོ་རྗེ་ཕུང་ཕོས་ཇི་ཙམ་དུ། ། སེམས་ཅན་དཀྱིལ་འཁོར་གནས་པ་ལ། ། བསད་བདག་ཉིད་རྟོགས་བསམས་ན་ནི། །
མཉེས་པར་གྱུར་ཏེ་གཞན་དུ་མིན། ། ཞེས་པ་དང་། ལེའུ་བཅོ་ལྔ་པ་ལས། བརྒྱ་རྩ་བརྒྱད་བཟླས་སྦྱོར་བ་ཡིས། ། ཉི་མ་བདུན་གྱིས་འཇིག་པར་འགྱུར། ། ཡང་ན་བདག་གི་སྔགས་རྒྱལ་གྱིས། ། རྡོ་རྗེ་བསམ་གཏན་ཆོ་ག་བསམ། ། འདི་ནི་ནད་རྣམས་ཐབས་ཅད་ཀྱི། ། དམ་ཚིག་ཤིན་ཏུ་འདའ་དཀའ་འོ། ། ཞེས་པའོ། །
དེ་ལྟར་རྫོགས་རིམ་གྱི་མངོན་སྤྱོད་བསྟན་ཟིན་ཏོ། ། བསམ་གཏན་སུམ་ཅུ་རྩ་གཉིས་བསྟན་ནས། ད་ནི་བཟླས་བརྗོད་སུམ་ཅུ་རྩ་གཉིས་བསྟན་པ་ལ་དང་པོ་ཞི་བའི་བཟླས་པ་བསྟན་པ་ནི། ཁྱད་པར་བརྒྱད་དེ་བསམ་བའི་ཁྱད་པར་ནི། བྱམས་པ་སྟེ་ཕན་པར་འདོད་པའི་བསམ་པའོ། ། ཁ་བལྟ་བའི་གོ་རིམ་བྱང་དུ་བལྟ་སྟེ་མིང་དང་མིང་ཅན་གྱི་འབྲེལ་བ་ཡོད་དེ་རྣམ་པར་རྟོག་པའི་སྒྲིབ་པ་བྱང་བ་དང་བྱང་བྱ་བ་གཉིས་ཆོས་མཐུན་ནོ། ། ཁ་དོག་དཀར་པོར་བྱས་ཏེ་གོས་སོ། ། དུས་ཚོད་སྲོད་ལ་བྱ། ཚེས་གྲངས་གཅིག་ལ་བྱ། ། ཆ་ལུགས་སྟོད་གཡོགས་སྨད་གཡོགས་ཟེའུ་ཁ་དབུ་རྒྱན་དཀར་པོ་དང་དར་དཀར་པོ་ལ་སོགས་པས་བྱ།
དབྱིབས་ནི་མཎྜལ་ཟླུམ་པོ་བཏེག་བའམ་བྲི། རྗེས་ནི་མེ་ཏོག་ལ་སོགས་མཆོད་རྫས་དཀར་པོ་དང་གཏོར་མ་དཀར་པོ་བཤམས་ཏེ། རྡོ་རྗེ་ཕྲེང་བ་ལས། ཞི་བ་དང་ནི་རྒྱས་བ་དག ། ཟླ་བ་ཡར་གྱི་ངོ་ལ་བྱ། ། དབང་དང་མངོན་སྤྱོད་ལ་སོགས་པ། ། ཟླ་བ་མར་གྱི་ངོ་ལ་བསམ། ། བྱང་དུ་ཁ་བལྟས་ཞི་བ་ལ། ། དེ་བཞིན་རྒྱས་པ་ཤར་དུ་བལྟ། ། དྲག་པོའི་ལས་ལ་ལྷོ་ཕྱོགས་སུ། །
དབང་གི་ལས་ལ་ནུབ་ཏུ་བལྟ། ། གསོད་པ་ཉིད་ལ་མེ་ཡི་ཕྱོགས། ། སྡང་བར་བྱ་ལ་བདེན་བྲལ་དུ། ། གནས་ནས་བསྐྲད་ལ་རླུང་གི་ཕྱོགས། ། གནོད་པ་ལ་ནི་དབང་ལྡན་ཕྱོགས། ། ཞི་ལ་ཁ་དོག་དཀར་པོ་སྟེ། ། རྒྱས་པ་ལ་ནི་སེར་པོ་སྟེ། ། དབང་དང་དགུག་པ་དག་ལ་དམར། ། ཁ་དོག་ནག་པོ་གསོད་པ་ལའོ། ། བྱམས་པའི་སེམས་ཀྱིས་ཞི་བ་ལ། །
དགའ་བའི་སེམས་གྱིས་རྒྱས་པ་ལ། ། ཆགས་པའི་སེམས་ཀྱིས་དབང་དག་ལ། ། ཁྲོ་བའི་སེམས་ཀྱིས་གསོད་པ་ལའོ། ། ཞི་བ་ཕལ་ཆེར་སྲོད་ལ་བྱ། ། དབང་དང་མངོན་སྤྱོད་དག་གི་ལས། ། ཉི་མ་གུང་དང་མཚན་ཕྱེད་ནའོ། ། ཞེས་པས་སོ། ། དེ་ལྟ་ཁྱད་པར་བརྒྱད་དང་ལྡན་པས་བཟླས་བརྗོད་ཀྱི་སྒོོ་ནས་ནད་རིམས་ཞི་བར་བྱེད་ན་རང་ཉིད་རྣམ་པར་སྣང་མཛད་ཀྱིས་གཙོ་བྱས་པའི་ཏིང་ངེ་འཛིན་གསུམ་སྒོམ་པའི་ཁྱད་པར་གྱི་ལས་རྒྱལ་མཆོག་གི་སྐབས་སུ་བསྒྲུབ་བྱ་ནད་པ་མདུན་དུ་བཞག་ལ། ། རང་གི་སྙི་ཁར་རུ་རུ་སྥུ་རུའི་སྔགས་ཀྱིས་ཕྲེང་བ་དཀར་པོ་ཟླ་བའི་དཀྱིལ་འཁོར་གྱི་སྟེང་ན་འཁོར་ལོའི་སྟེང་གི་ཨོཾ་ལ་གཡོན་བསྐོར་དུ་བཀོད། བསྒྲུབ་བྱའི་སྙིང་ཁར་ཡང་དེ་བཞིན་དུ་བཀོད་ལ་བཟླས་ཙམ་ན་སྙིང་ཁའི་ཕྲེང་བ་གཡོན་བསྐོར་དུ་འཁོར་ཞིང་འོད་ཟེར་དཀར་པོ་སྣ་སྒོ་གཡས་ནས་སྦྲུལ་འཁྱིལ་བའི་ཚུལ་དུ་ཐོན་ནས་བསྒྲུབ་བྱའི་སྣ་སྒོ་གཡོན་དུ་ཞུགས་པས་སྙིང་ཁར་འཁོར་ཡང་སྣ་སྒོ་གཡས་ནས་ཚུར་བྱུང་བ་དག་གི་གཡས་སུ་ཞུགས་ནས་སྙིང་ཁར་འཁོར་བས་སྔགས་ཀྱི་འོད་ཟེར་ལུས་ལ་ཁྱབ་པས་འཆི་བདག་གི་སྒྲིབ་པ་ལ་སྒོས་པ་བྱང་ནས་ལུས་ཤེལ་དངས་བ་བཞིན་དུ་སོང་བར་བསམ་མོ། །
ལེའུ་བཅུ་བཞི་པ་ལས། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་བདག་པོ་རྡོ་རྗེ་འཛིན་པ་ཆེན་པོ་ཞི་བ་དང་དམ་ཚིག་མཆོག་ཅེས་བྱ་བའི་ཏིང་ངེ་འཛིན་ལ་སྙོམས་བར་ཞུགས་ནས་དེ་བཞིན་གཤེགས་པ་ཐམས་ཅད་ཀྱི་བཙུན་མོ་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཕྱུང་ངོ་། ། ཨོཾ་རུ་རུ་སྥུ་རུ་ཛྭ་ལ་ཏིཥྛ་སིདྡྷ་ལོ་ཙ་ནི་སརྦ་ཨརྠ་སཱ་དྷ་ནི་སྭཱ་ཧཱ། དེ་ནས་འདི་ནི་གསུངས་ཙམ་གྱིས། འབྱོར་བ་ཀུན་ལ་དགྱེས་པ་རྣམས། ། མཉེས་ཤིང་རབ་ཏུ་དགྱེས་གྱུར་ནས། ། སངས་རྒྱས་རྡོ་རྗེ་རྗེས་སུ་དྲན། ། སངས་རྒྱས་རྣམས་ཀྱི་ཞི་འབྱུང་བ། ། ལས་རྣམས་ཐམས་ཅད་རབ་སྒྲུབ་ཅིང་། ། རྡོ་རྗེའི་དམ་ཚིག་སྐུ་མཛད་མ། །
ཤི་བ་སོས་པར་བྱེད་པར་གསུངས། ། ཞེས་སོ། ། གོས་དཀར་མོ་འི་རིག་པས་རྒྱས་པར་བྱེད་པ་ནི་ཁྱད་པར་བརྒྱད་པོ་སྔ་མ་བཞིན་ནོ། ། བྱ་བའི་ཁྱད་པར་ནི་མཎྜལ་སེར་པོ་གྲུ་བཞི་པ་ལ་མཆོད་པ་དང་གཏོར་རྫས་སེར་པོ་བཞག དེ་ནས་རང་སྣང་བ་མཐའ་ཡས་ཀྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམ་མོ། ། དེ་ནས་མདུན་དུ་བསྒྲུབ་བྱ་བཞག་ལ་གཉིས་ཀའི་སྙིང་ཁར་གོས་དཀར་མོའི་རིག་པ་སེར་པོས་སྔར་བཞིན་བསྐོར་བས་སྔ་མ་བཞིན་དུ་བཟླས་པས་ནོར་དང་ཆོས་མི་རྒྱས་པའི་བག་ཆགས་སྦྱངས་ནས་བསྒྲུབ་བྱའི་ལུས་ཤེལ་དང་བ་ལྟར་བསམ་མོ། ། ཨོཾ་ཀ་ཊེ་བི་ཀ་ཊེ་ནི་ཀ་ཊེ་ཀ་ཊཾ་ཀ་ཊེ་སྭཱ་ཧཱ། སྒྲོལ་མའི་རིག་པས་རྒྱལ་པོ་འམ་བུ་མོ་དབང་དུ་བྱེད་པ་ནི་ཁྱད་པར་བརྒྱད་སྔ་མ་བཞིན་ནོ། ། བྱ་བའི་ཁྱད་པར་ནི་མཎྜལ་དམར་པོ་ཟླ་གམ་ལ་མེ་ཏོག་ལ་སོགས་པའི་རྫས་གཏོར་མ་དམར་པོ་བསག་གོ ། སྔ་མ་ལྟར་སྔགས་སྙིང་ཁར་བཀོད་ལ་བཟླས་པ་བྱས་པས་བསྒྲུབ་བྱ་རྒྱལ་པོ་ལ་སོགས་པ་ང་རྒྱལ་ཆག་ནས་དབང་དུ་གྱུར་པར་བསམ་མོ།
ཨོཾ་ཏཱ་རེ་ཏུད་ཏཱ་རེ་སྭཱ་ཧཱ། ཞེས་སོ། ། ཁྲོ་བོ་དགུའི་རིག་པས་མངོན་སྤྱོད་བྱེད་ན་ཁྱད་པར་བརྒྱད་པོ་སྔ་མ་བཞིན་ནོ། ། རང་ཉིད་ཞེ་སྡང་རྡོ་རྗེས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་པ་ལས་རྒྱལ་མཆོག་གི་སྐབས་སུ་རང་གི་སྙིང་ཁའི་ཉི་མ་ལ་ཁྲོ་བོ་དགུའི་ཕྲེང་སྔགས་གང་རུང་ནག་པོར་བཀོད་ལ་ཁྲོ་བོའི་ངར་སྐད་ཀྱིས་བཟླས་པས་འོད་ཟེར་གཉིས་འཕྲོས་ནས་གཅིག་གི་རྩེ་མོར་ནི་ཞགས་པ། གཉིས་པའི་རྩེ་མོར་ནི་ལྕགས་ཀྱུ་བསམས་ནས་བསྒྲུབ་བྱ་ལུས་རླུང་གི་དཀྱིལ་འཁོར་ལ་བསྐྱོན། མགྲིན་པ་ཞགས་པས་བཅིངས། སྙིང་ཁ་ལྕགས་ཀྱུས་ཕུག་ནས་དྲངས་ནས་མདུན་དུ་འདུག་པར་བསམ་མོ། ། ཡང་སྔགས་བཟླས་པས་འོད་ཟེར་གྱི་རྩེ་མོ་ལས་ཁྲོ་བོ་དང་ཕོ་ཉའི་ཚོགས་དང་མཚོན་ཆའི་ཚོགས་དང་མེའི་འོད་ཟེར་འཕྲོས་པས་བསྒྲུབ་བྱ་བསད་པར་བསམ་མོ། ། དགུག་པར་འདོད་ན་ཁྱད་པར་སྔ་མ་བཞིན་ནོ། ། དེ་ཡང་ཨོཾ་སུམྦྷ་ནི་སུམྦྷ་ཧཱུྃ།
གྲི་ཧྣ་གྲི་ཧྣ་ཧཱུྃ། གྲིཧྣ་པ་ཡ་གྲིཧྣཱ་པ་ཡ་ཧཱུྃ། ཨཱ་ན་ཡ་ཧོ་བྷ་ག་ཝཱན་བིཏྱཱ་རཱ་ཛ་ཧཱུྃ་ཕཊ། ཅེས་སོ། ། ཞི་བའི་བཟླས་བརྗོད་ཀྱི་ཁོངས་སུ་འདུ་བ་ནི་བགེགས་བསྲུང་བ་སྟེ། དེའི་སྦྱོར་བ་ནི་ཁྱད་པར་བརྒྱད་པོ་སྔ་མ་བཞིན་ནོ། ། ཏིང་ངེ་འཛིན་ནི་རིན་ཆེན་འབྱུང་ལྡན་གྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ་སྲུང་འདོད་པའི་བསྒྲུབ་བྱ་མདུན་དུ་བཞག་ལ་རང་དང་བསྒྲུབ་བྱ་གཉིས་ཀའི་སྙིང་ཁར་མཱ་མ་ཀིའི་སྔགས་ཀྱིས་བསྐོར་ལ་སྔ་མ་བཞིན་དུ་བཟླས་པ་སྙིང་ཁར་འཁོར་བས་བསྒྲུབ་བྱའི་བདུད་ལ་སོགས་པ་བསྲུངས་ནས་ལུས་ཤེལ་དང་བ་བཞིན་དུ་བསམ་མོ། ། དེ་ནས་རྡོ་རྗེ་ལ་སོགས་བའི་གོ་ཆ་དང་། ཡ་ལད་བསྐོན་པར་བསམ་མོ། ། ཨོཾ་ཤཾ་ཀ་རེ་ཤཱན་ཏིང་ཀ་རི་གྷུཊྚ་གྷུཊྚ་གྷུཊྚི་ནི་གྷ་ཊཱ་ཡ་གྷཊཱ་ཡ་གྷུཊྚི་ནི་སྭཱ་ཧཱ།
ཞེས་སོ། ། གཞན་གྱིས་མི་ཐུབ་པའི་རིག་པས་སྲིན་པོས་ཟིན་པ་བསལ་བ་དང་། ། རྟ་མགྲིན་གྱི་རིག་པས་དུག་བསལ་བའོ། ། རྒྱས་པའི་ཁོངས་སུ་གཏོགས་པའི་བཟླས་པ་ནི་སྟོབས་པོ་ཆེས་ཆར་དབབ་པའོ། ། དབང་གི་ཁོངས་སུ་གཏོགས་པའི་གནོད་མཛེས་ཀྱིས་བུ་མོ་དགུག་པ་དང་། མི་གཡོ་བའི་རིག་པས་ཚངས་པ་ལ་སོགས་པའི་ལྷ་དགུག་པ་དང་། འདོད་པའི་རྒྱལ་བོའི་དགུག་པ་དང་། གཤིན་རྗེ་གཤེད་ཀྱི་རིག་པས་བུད་མེད་དང་སྐྱེས་པ་དགུག་པའོ། ། མངོན་སྤྱོད་ཀྱི་ཁོངས་སུ་གཏོགས་པའི་བདུད་རྩི་འཁྱིལ་བའི་རིག་པས་གནས་ལས་བསྐྲད་པ་དང་། དབྱུག་སྔོན་ཅན་གྱི་རིག་པས་བསད་པའོ། །
དེ་ལྟར་བཟླས་བརྗོད་སུམ་ཅུ་རྩ་གཉིས་བསྟན་ནས། ། ད་ནི་སྦྱིན་སྲེག་སུམ་ཅུ་རྩ་གཉིས་བསྟན་པ་ནི། ཁྱད་པར་བརྒྱད་པོ་སྔར་བསྟན་པ་ལྟར་དབྱིབས་ནི་ཐབ་ཁུང་ཟླུམ་པོ་རྒྱར་ཁྲུ་གང་། ཟབ་ཏུ་ཁྲུ་ཕྱེད་བ་དཀར་པོ་བྱ་ལ། འཁོར་ལོའི་ཕྲེང་བས་བསྐོར། རྫས་ནི་ཨུ་དུམ་ཝ་ར་ལ་སོགས་པའོ་མ་ཅན་གྱི་ཤིང་ལས་བྱས་པའི་བུད་ཤིང་མཐོ་གང་བ། རྩེ་མོ་མཉམ་པོར་བཅད་པ་རྩེ་མོ་གཉིས་ལ་ལོ་མ་དང་ལྡན་པ་དང་། བསྲེག་རྫས་ཏིལ་དང་སྦྲང་རྩི་ལ་སོགས་ཧོམ་གཟར་ཡང་འཁོར་ལོས་མཚན་པ་དཀར་པོ་མཆོད་ཡོན་དཀར་པོ་གཏོར་མ་དཀར་པོ་སྟོད་གཡོགས་དང་སྨད་གཡོགས་ལ་སོགས་པ་དཀར་པོར་བྱའོ། ། པདྨ་གྱེས་པ་དང་ལྡན་པས་ཚེས་གྲངས་གཅིག་ལ་དུས་སྲོད་ཀྱི་དུས་སུ་ཁའི་བལྟ་ཕྱོགས་ནི་བྱང་དུ་བལྟས་ཏེ་བྱ། སྟན་འཇམ་ཞིང་འབོལ་བ་བཏིང་སྒྲུབ་པ་པོ་རྣམ་པར་སྣང་མཛད་ཀྱིས་གཙོ་བོ་བྱས་པའི་ཏིང་ངེ་འཛིན་རྣམ་གསུམ་བསྒོམས་ནས་མེ་སྦར་མེ་བསླབ། །
མེ་སྲོག་མར་གྱིས་གཟུང་ལ་དེ་ནས་ཐབ་གཞལ་ཡས་ཁང་དུ་བསྐྱེད། མེ་ལྷ་བྷ་སྐང་ཞེས་བྱ་བ་དཀར་པོ་འོད་དཀར་པོ་འཕྲོ་བ་ཕྱག་བཞི་པ་གཡས་ཀྱི་དང་པོ་ན་དབྱུག་ཏོ། ། འོག་མ་ན་སྐྱབས་སྦྱིན། ། གཡོན་གྱི་དང་པོ་ན་གྷཎྜེ། འོག་མ་ན་བགྲང་ཕྲེང་བསྣམས་པ་བསྐྱེད། ཡེ་ཤེས་ཀྱི་མེ་ལྷ་དེ་འདྲ་བ་གཅིག་སྤྱན་དྲངས་ཏེ་སྔགས་ནི། ཨོཾ་ཏ་ཀི་སི་བྷ་བྷ་ཨགྣེ་ཡ་ཌ་ཀི་ནི་ཧཱུྃ། ཞེས་པས་སྤྱན་དྲངས། དེ་ལ་མཆོད་པ་ཕུལ་ལ་བསྟིམ་དབང་བསྐུར་མཆོད་བསྟོད་བྱ། དེ་ལ་བསྲེག་རྫས་ཅི་རིགས་པ་གཅིག་དབུལ།
ཡང་མཆོད་བསྟོད་བྱ། འཕྲིན་ལས་བཅོལ་ནས་མེ་འབར་བའི་ངོ་བོར་བསམ་མོ། ། མེ་དེའི་ནང་དུ་རྣམ་པར་སྣང་མཛད་ཀྱིས་གཙོ་བོ་བྱས་པའི་ལྷ་སུམ་ཅུ་རྩ་གཉིས་བསྐྱེད་ལ་ཡེ་ཤེས་པ་དགུག་དབང་བསྐུར་བ་མཆོད་བསྟོད་བྱས་བསྲེག་རྫས་དབུལ་ཏེ། ཨོཾ་ན་མ་ས་མན་ཏ་བུདྷ་ནན་ཨགྣེ་ཡ་སྭཱཧཱ། དགང་བླུགས་ཀྱི་སྔགས་སོ། ཨོཾ་ཨགྣེ་ཡ་སྭཱཧཱ། མར་གྱིས་སོ། ཨོཾ་སརྦ་པཱ་པཾ་ད་ཧ་ན་བཛྲ་ཡེ་སྭཱཧཱ། ཏིལ་གྱིས་སོ། ཨོཾ་བཛྲ་བི་ཛ་ཡེ་སྭཱཧཱ།
དུར་བའི་བོ། ཨོཾ་བཛྲ་མ་ཧཱ་བེ་ག་ཡ་སྭཱཧཱ། ཞོའི་འོ། ། ཨོཾ་མ་ཧཱ་བ་ལ་ཡེ་སྭཱཧཱ། འབྲས་ཀྱིའོ། ། ཨོཾ་བཛྲ་གྷསྨ་རེ་སྭཱཧཱ། ཀུ་ཤའི་འོ། ། ཨོཾ་བཛྲ་གཛྙཱ་ཡ་སྭཱཧཱ། ཨུ་དུམ་ཝ་རའི་འོ། ། ཨོཾ་བོ་དྷི་བྲྀཀྵ་ཡེ་སྭཱཧཱ།
ཨ་ཤྭད་ཐའི་འོ། ། ཨོཾ་བཛྲ་མ་ཏི་ཡེ་སྭཱཧཱ། བ་ལ་ཤ་བའི་འོ། ། ཨོཾ་བཛྲ་ཀུ་བེ་ར་ཡེ་སྭཱཧཱ། ནྱ་གྲོ་ཏའི་འོ། ། ཨོཾ་བཛྲ་ཧ་ས་ཀ་ར་ཡ་སྭཱཧཱ། ཨ་མྲའི་འོ། ། ཡམ་ཤིང་དེ་དག་ན་ཨརྫུན་ལ་སོགས་པའི་ཤིང་ལ་སོགས་པ་གང་རྙེད་པ་ལ་བཟླས་པ་བྱས་ལ་མངོན་པར་བསྔགས་ཏེ་སྦྱིན་སྲེག་བྱའོ། ། དེ་ཡང་ཞི་བ་ལ་ནི་སྭཱཧཱའི་མཐའ་དང་བཅས་པའོ། ། བསྲེགས་རྫས་ཀྱི་དབུལ་བའི་རིམ་པ་ཡང་མར་ལ་སོགས་པ་ཞུ་བའི་རྫས་ནི་ཞལ་དུའོ། །
ཡམ་ཤིང་མི་རུས་ཀྱི་ཕྱེ་མ་དང་བདུག་སྤོས་ནི་འོད་ཀྱི་དཀྱིལ་འཁོར་དུ་དབུལ་ལོ། ། ཞོ་དང་འབྲས་ལ་སོགས་པའི་ཁ་ཟས་དང་ཏིལ་དང་འཐོར་འཐུང་ནི་ཕྱག་ཏུ་འབུལ་ལོ། དྲི་ནི་ཐུགས་ཀར་རོ། ། མེ་ཏོག་ནི་སྤྱི་བོར་རོ། ། ཞབས་བསིལ་ནི་ཞབས་ལའོ། ། མཆོད་ཡོན་དང་མར་མེ་ནི་མདུན་དུའོ། ། མཐར་བསྲེག་རྫས་རྫོགས་པ་དང་ཡེ་ཤེས་ཀྱི་ལྷ་གཤེགས་དམ་ཚིག་སེམས་དཔའི་མེ་ལྷ་ལ་ཚོགས་ཀྱི་ལྷག་མ་དང་སྦྱིན་སྲེག་ལྷག་མ་ཅི་ནུས་ཀྱིས་ཚིམ་པར་བྱས་ལ་རང་ལ་བསྡུའོ། ། དེ་ལྟར་ཞི་བའི་སུམ་ཅུ་རྩ་གཉིས་བཤད་ནས། རྒྱས་པ་ནི་བསམ་པ་དག་པ་འབད་པ་དང་ལྡན་པས་དུས་ཚོད་སྔ་དྲོ་བྱ་ཞིང་ཚེས་གྲངས་ཉ་ལ་དབྱིབས་ཀྱི་ཁྱད་པར་ཐབ་ཕུང་གྲྭ་བཞི་པ་བྱས་ལ་རིན་པོ་ཆེ་ཕྲེང་བའི་བསྐོར། ཡམ་ཤིང་འོ་མ་ཅན་གྱི་ཤིང་ལ་སྦོམས་སུ་ཆག་གང་།
སྲིད་དུ་ཁྲུ་གང་བྱ། བསྲེག་རྫས་ཞོ་དང་འབྲས་སོ། ། ཧོམ་གཟར་སེར་པོ་རིན་པོ་ཆེས་མཚན་པ་རྒྱན་ཆ་ལ་སོགས་པ་ཐམས་ཅད་སེར་པོ་ལ་བྱ་བ་ཁ་ཤར་དུ་བལྟས་ལ་ཀུ་ཤའི་སྟན་བཏིང་ལ། རྒྱས་པའི་མཆོད་རྫས་གཡོན་དུ་བཞག་ཅིང་འབྲས་ལ་སོགས་པ་གཡས་སུ་བཞག་ལ། རང་ཉིད་རིན་ཆེན་འབྱུང་ལྡན་གྱིས་གཙོ་བོ་བྱས་པའི་ཏིང་ངེ་འཛིན་བསྒོམས་ནས་མེ་བླངས་མེ་སྦར་མེ་སྲོག་མར་གྱིས་གཟུང་ལ། ཐབ་བསྐྱེད་ལ་ནང་དུ་བྱས་པའི་མེ་ལྷ་དབང་ཆེན་སེར་པོ་ཕྱག་དང་ཕྱག་མཚན་སྔ་མ་ལྟ་བུ་སྒོམ། ཡེ་ཤེས་བཅུག་མཆོད་བསྟོད་བྱ་དབང་བསྐུར་རོ། ། དེ་ནས་བསྲེག་རྫས་དབུལ་ལོ། ། འཕྲིན་ལས་བཅོལ་མེ་ལྷ་མེ་འབར་པའི་རྣམ་པར་གྱུར། དེའི་ནང་དུ་རིན་ཆེན་འབྱུང་ལྡན་བསྐྱེད་དེ་ཡེ་ཤེས་བཅུག་དང་དབང་བསྐུར་མཆོད་བསྟོད་བྱ།
དེ་ལ་པུཥྚིཾ་ཀུ་རུ་ཨོཾ་གྱི་མཐའ་ཅན་གྱིས་བསྲེག་རྫས་དབུལ་མཆོད་བསྟོད་བྱ་ཡེ་ཤེས་པ་གཤེགས་དམ་ཚིག་པ་རང་ལ་བསྡུའོ། ། དབང་གི་སྦྱིན་སྲེག་ནི་ཆགས་པའི་བསམ་པས་ཁ་ནུབ་དུ་བལྟས་ཏེ་ཁ་དོག་དམར་པོ་བྱ་ཞིང་དུས་ཚོད་ཉི་མ་གུང་དང་ནམ་གུང་ལ་བྱའོ། ། ཚེས་གྲངས་མར་ངོ་ལ་བྱ་ཞིང་ཐབ་ཁུང་ཟླ་གམ་དུ་བྱའོ། ། དབང་གི་མཆོད་རྫས་གཡོན་དུ་བཞག ། བསྲེག་རྫས་གཡས་སུ་བཞག་གོ ། སྔགས་ནི་པ་ཤང་ཀུ་རུ་ཧོ་དང་སྤེལ་ལོ། ། ཁྱད་པར་བརྒྱད་པོ་འདི་ནི་ཇི་ལྟར་རིགས་པར་གོང་མ་ཀུན་ལ་སྦྱར་རོ། ། དེ་ཡང་དབང་གི་བསྲེག་རྫས་ནི་མེ་ཏོག་ལ་བྱ། ཧོམ་གཟར་ནི་པདྨས་མཚན་པ། མཆོད་ཡོན་དང་སྔགས་པའི་རྒྱན་ཆ་ཁ་དོག་དམར་པོར་བསྒྱུར་ནས་ཁ་ནུབ་ཏུ་བལྟས་ནས་པདྨའི་སྟན་ལ་འདུག་ལ་ཐབ་བསྐྱེད།
རང་ཉིད་སྣང་བ་མཐའ་ཡས་གཙོ་བོར་གྱུར་པའི་ཏིང་ངེ་འཛིན་གསུམ་བསྒོམ། མེ་བླངས་མེ་སྦར་མེ་སྲོག་མར་གྱིས་བཟུང་ལ་ནང་དུ་མེ་ལྷ་དམར་པོ་ཞེས་བྱ་འོད་དང་ཁ་དོག་དམར་པོ་གཡས་གཉིས་ན་དབྱུག་པ་དང་ལྕགས་ཀྱུ། གཡོན་གཉིས་ན་བགྲང་ཕྲེང་དང་ཞགས་པ་འཛིན་པ་བསྐྱེད། ཡེ་ཤེས་སེམས་དཔའ་ལྷ་དེ་འདྲ་བ་གཅིག་སྤྱན་དྲངས་ལ་མཆོད་བསྟོད་བྱས་ལ་བཅུག ། དེ་ལ་བསྲེག་རྫས་བདུན་ནམ་ཉི་ཤུ་རྩ་གཅིག་ཏུ་སྔགས་ནི་པ་ཤང་ཀུ་རུ་ཧོ་དང་སྤེལ་ལ་དབུལ། དེ་ནས་མེ་འབར་བའི་རྣམ་པར་འགྱུར་བ་དང་མེ་ནང་དུ་འོད་དཔག་མེད་ཀྱིས་གཙོ་བོར་བྱས་པའི་དཀྱིལ་འཁོར་བསྐྱེད་ལ་སྤྱན་དྲངས་པ་དང་མཆོད་བསྟོད་བསྲེག་རྫས་ཕུལ་ལ། ཡེ་ཤེས་སེམས་དཔའ་གཤེགས་དམ་ཚིག་སེམས་དཔའ་རང་ལ་བསྡུ་ཐབ་མི་དམིགས་པར་བྱའོ། ། བསད་པའི་མངོན་སྤྱོད་ཀྱིས་ཁྲོས་པའི་བསམ་པ་དང་ལྡན་པས། ཁ་ཤར་ལྷོར་བལྟས་པས་ནམ་གུང་ཉིན་གུང་ལ་བྱ། ཁ་དོག་ནག་པོར་བྱ་ཞིང་ཚེས་གྲངས་མར་ངོ་ལ་བྱ་ཞིང་ཆ་ལུགས་གཅེར་བུར་བྱུང་སྐྲ་བཤིག་ལུས་ཐལ་ཆེན་གྱིས་བྱུགས།
ཐབ་ཁུང་གྲུ་གསུམ་དུ་བྱ་ཞིང་དྲག་པོའི་མཆོད་རྫས་ཁྲག་དང་དུག་གི་ཡོན་ཆབ་གཡས་སུ་བཞག ། བསྲེག་རྫས་དུག་ལ་སོགས་པ་གཡོན་དུ་བཞག ། སྔགས་ནི་མཱ་ར་ཡ་ཕཊ་དང་སྤེལ། ལྷ་ཁྲོ་བོ་བཅུ་དང་ཞེ་སྡང་རྡོ་རྗེས་བྱའོ། ། དེ་ཡང་འདི་ལྟར་བྱ་སྟེ་བསྲེག་རྫས་ཤ་ཆེན་བསྲེགས་ལ་ཧོམ་གཟར་རྡོ་རྗེས་མཚན་ཧོམ་གཟར་དང་བསྲེག་རྫས་དང་མཆོད་ཡོན་དང་སྔགས་པའི་རྒྱན་ཆ་ཐམས་ཅད་ནག་པོར་ཁ་བསྒྱུར། ཁ་ལྷོར་བལྟས་ཏེ། སྟན་མེད་པའམ་དུར་ཁྲོད་ཀྱི་རས་ལ་འདུག་ལ་རང་མི་བསྐྱོད་པའི་ཏིང་ངེ་འཛིན་སྒོམ། དཀྱིལ་འཁོར་གྱི་འཁོར་ལོ་བསྒོམས་ལ་ཐབ་བསྐྱེད་མེ་བླངས་མེ་སྦར་མེ་སྲོག་མར་གྱིས་བཟུང་ལ་མེ་ལྷ་རླུང་ཞེས་བྱ་བ་འོད་དང་ཁ་དོག་ནག་པོ། ། གཡས་དང་པོ་ན་རལ་གྲི། གཉིས་པ་ན་དབྱུག་པ།
གཡོན་དང་པོ་ན་ཞགས་པ་གཉིས་པ་ན་ཕྲེང་བ་ཐོགས་པ་གཅིག་རཾ་ལས་བསྐྱེད་ལ་ཡེ་ཤེས་པ་དེ་དང་འདྲ་བ་གཅིག་བཀུག་ལ་མཆོད་བསྟོད་བཅུག དེ་ནས་བསྲེག་རྫས་ཅི་རིགས་པ་དབུལ། དེ་ནས་མེ་འབར་བའི་རྣམ་པར་གྱུར་ནས་ནང་དུ་མི་བསྐྱོད་པས་གཙོ་བོ་བྱས་པའི་ལྷ་བསྐྱེད། ཡེ་ཤེས་དགུག་མཆོད་བསྟོད་བྱས་ལ་གཞུག ། དེ་ནས་བསྲེག་རྫས་འབུལ། དེ་ནས་ཡེ་ཤེས་པ་གཤེགས་དམ་ཚིག་པ་རང་ལ་བསྡུ། ཐབ་མི་དམིགས་པར་བྱའོ། ། ལེའུ་བཅོ་ལྔ་པ་ལས། གཤིན་རྗེ་གཤེད་ཀྱི་རྣལ་འབྱོར་པས་བསད་པའི་སྦྱིན་སྲེག་ནི། ལིང་གའི་རྒྱུ་དུག་ཁྲག་དང་ལན་ཚྭ་དང་ཉུང་དཀར་དང་སྐེ་ཚེ་ལ་གཟུགས་བརྙན་བྱས་ཏེ་ཏིལ་མར་གྱིས་ལུས་ལ་བྱུགས་ཏེ།
གཞི་ཕྲུ་གསུམ་དུ་ཐབ་ཁུང་བྱས་ལ་ཁ་དོག་ནག་པོར་བྱ་རོ་བསྲེགས་པའི་མགལ་དུ་མ་དང་ཤིང་ཚེར་མ་ཅན་གྱི་མེ་སྦྲ་ལ་བདག་ཉིད་གཤིན་རྗེ་གཤེད་ཀྱི་སྦྱོར་བ་ལ་གནས་པས་གྲུ་གསུམ་དུ་མེ་ལྷ་བསྐྱེད་ལ་ཡེ་ཤེས་ཀྱི་མེ་ལྷ་དང་བསྲེས་ལ་མཆོད་བསྟོད་བྱ་སྟེ། ཡེ་ཤེས་ཀྱི་མེ་ལྷ་གཤེགས་སུ་གསོལ། ། དམ་ཚིག་གི་མེ་ལྷ་སྙིང་ཁར་འཁོར་ལོར་བསྐྱེད་ལ་དེ་ལ་མཆོད་བསྟོད་ལ་སོགས་པ་བྱའོ། ། དཀྱིལ་འཁོར་དང་འབྲེལ་ན་དཀྱིལ་འཁོར་གྱི་ལྷ་ཚོགས་མེ་ལྷའི་སྙིང་ཁར་སྤྱན་དྲངས་ལ་མཆོད་བསྟོད་བྱའོ། ། དེ་ནས་མེ་ལྷ་ཞལ་གདངས་པ་ལ་སྟེང་གི་ཆོས་སྐྱོང་གང་ཉེ་བའི་ཞལ་དུ་ལིང་ག་མཚོན་གྱིས་གཏུབ་ཅིང་སྟོང་ངམ་ཁྲིའི་བར་དུ་བསྒྲུབ་བྱའི་མིང་དང་སྔགས་སུ་སྤེལ་མཐའ་རྟེན་མཱ་ར་ཡ་བརྗོད་ཅིང་བསྲེག་པར་བྱའོ། ། དེ་ལྟར་བྱས་པས་དགྲ་འཆིའོ། ། དེ་ནས་སྐུ་གསུང་ཐུགས་རྡོ་རྗེ་ལས་ཕྱུང་ངོ་། ། ཨོཾ་ཧྲཱིཿཥྚཱིཿཝི་ཀྲི་ཏཱ་ན་ན་ཤ་དྲུཾ་ནཱ་ཤ་ཡ་སྟམྦྷ་ཡ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། དུག་དི་ཁྲག་དང་ཀུན་ཏུ་སྦྱར། ། ལན་ཚྭ་སྐེ་ཚེ་དེ་བཞིན་ཏེ། །
ཁྲོ་ཞིང་ཚེར་མའི་མེ་ལ་བསྲེག ། ཅེས་པས་དགུག་པ་དང་། དེ་ཡི་བུ་མོ་དགུག་པ་དང་། ། དཀྱིལ་འཁོར་གྲུ་གསུམ་བྱས་ནས་ནི། ། བ་ལང་ཤ་འམ་རྟ་ཡི་ཤ ། ཁྱི་ཡི་ཤ་འམ་སྣ་ཚོགས་ཀྱི། ། རྡོ་རྗེའང་གདོན་མི་ཟ་བར་འཇིག ། ཅེས་སོ། ། དེ་ལྟ་རང་ཕྲིན་ལས་བཞིའི་སྦྱིན་སྲེག་བསྟན་ནས། ད་ནི་དེའི་ཁོངས་སུ་འདུ་བའི་སྦྱིན་སྲེག་ལ་དགུག་པ་ནི།
དབང་གི་ཁོངས་སུ་འདུ་བ་ཡིན་ཏེ་ཆགས་པའི་བསམ་པ་དང་ལྡན་པས་ཁ་ནུབ་ཏུ་བལྟས་ཁ་དོག་ནག་པོར་བྱ་དུས་ཚོད་ནམ་གུང་དང་ཉི་མ་གུང་ལ་བྱའོ། ། ཚེ་གྲངས་མར་ངོ་ལ་བྱ་ཞིང་ཐབ་ཁུང་ཟླ་གམ་དུ་བྱ། དབང་གི་མཆོད་རྫས་གཡོན་དུ་བཞག བསྲེས་རྫས་བ་ལང་གི་ཤ་ལ་སོགས་པ་གཡས་སུ་བཞག ། ཕོ་འགུགས་པ་ཨ་ཀར་ཥ་ཡ་ཧྲི་དང་སྤེལ། མེ་ལྷ་ནི་དམར་པོ་ཞེས་བྱ་བ་སྔར་དང་འདྲ། ཕྱག་ལེན་ནི་སྔར་གྱི་དབང་གི་སྦྱིན་སྲེག་དང་འདྲའོ། ། མངོན་སྤྱོད་ཀྱི་ཁོངས་སུ་འདུ་བའི་བསྐྲད་པ་དང་། རེངས་པ་དང་དབྱེ་བ་ལ་སོགས་པ་ཡང་ཅི་རིགས་པར་སྦྱར་བར་བྱའོ། ། དེ་ལྟར་སྦྱིན་སྲེག་གི་སྒོ་ནས་སྒྲུབ་པ་བཤད་ནས། །
ད་ནི་འཁྲུལ་འཁོར་སུམ་ཅུ་རྩ་གཅིག་གི་སྒོ་ནས་སྒྲུབ་པ་བཤད་དེ། དེ་ལ་ཞི་བའི་འཁྲུལ་འཁོར་ནི། ཁྱད་པར་བརྒྱད་གོང་དུ་བསྟན་པ་དང་འདྲ་བར་ཤེས་པར་བྱའོ། ། དེ་ཡང་ཡན་འདྲ་རྫས་ཀྱི་ཁྱད་པ་དང་། མན་འདྲ་རྩ་སྔགས་ཀྱི་ཁྱད་པར་དང་། ཏན་འདྲ་ཏིང་ངེ་འཛིན་གྱི་ཁྱད་པར་དང་ལྡན་པར་བྱ་སྟེ། དེ་ཡང་རང་ཉིད་རྣམ་པར་སྣང་མཛད་ཀྱི་ཏིང་ངེ་འཛིན་བསྒོམས་ལ། འཁོར་ལོའི་གཞི་རས་སམ་ཏ་ལའི་ལོ་མའི་ཤིང་ཤུན་ལ་སྣག་ཚ་ཐ་མལ་པས་ཆུའི་དཀྱིལ་འཁོར་ཟླུམ་པོ་བྲིས་ལ་སངས་རྒྱས་སྤྱན་མའི་སྔགས་རུ་རུ་སྥུ་རུའི་བསྒྲུབ་བྱ་མིང་དང་བཅས་པ་བྲི་བར་བྱའོ། ། དེ་ནས་ཟ་མ་ཏོག་གི་ནང་དུ་བཞག་ལ་མདུན་དུ་མཎྜལ་དཀར་པོའི་སྟེང་དུ་བཞག་གོ ། དེ་ནས་བཟླས་བརྗོད་བྱས་པས་སྔགས་ཀྱི་འོད་ཟེར་འཁྲུལ་འཁོར་གྱི་ནང་གི་བསྒྲུབ་བྱ་ལ་ཕོག་པས་ནད་རིམས་ཞི་བར་བསམས་ཞི་བར་འགྱུར་རོ། །
རྒྱས་པའི་འཁྲུལ་འཁོར་བྱེད་ན་རང་ཉིད་སྣང་བ་མཐའ་ཡས་ཀྱི་ཏིང་ངེ་འཛིན་གསུམ་བསྒོམས་ནས་འཁོར་ལོའི་གཞི་དགྱེ་བ་རས་ལ་སྙུ་གུའམ་བཟང་པོའི་ཤིང་གིས་བྱའོ། ། སྣག་ཚ་གུར་གུམ་མམ་གྷི་ཧཾ་གིས་སའི་དཀྱིལ་འཁོར་གྲུབ་བཞི་པ་སེར་པོ་བྲིས་ལ་དེའི་སྟེང་དུ་གོས་དཀར་མོའི་སྔགས་ཆེ་གེ་མོ་པུཥྚིཾ་ཀུ་རུ་ཨོཾ་དང་སྤེལ་ནས་བྲི་བར་བྱའོ། ། དེ་ནས་ཟ་མ་ཏོག་སེར་པོའི་ནང་དུ་བཅུག་ལ་མཎྜལ་སེར་པོ་གྲུབ་བཞིའི་སྟེང་དུ་བཞག་གོ ། དེ་ནས་པུཥྚིཾ་ཀུ་རུ་ཨོཾ་དང་སྤེལ་བའི་མཱ་མ་ཀིའི་སྔགས་བརྗོད་པས་སྔགས་ཀྱི་འོད་འཁྲུལ་འཁོར་ནང་དུ་བསྒྲུབ་བྱ་བསྐྱེད་པ་ལ་ཕོག་པས་ནོར་དང་ཆོས་རྒྱས་པར་བསམ་མོ། ། དབང་དུ་བྱེད་པ་ནི། རང་ཉིད་དོན་ཡོད་གྲུབ་པའི་ཏིང་ངེ་འཛིན་དུ་གནས་ལ་གཞི་སྨད་འཚོང་མའི་སྨད་ཤམ་ལ་སྨྱུ་གུ་ཙན་དན་དམར་པོའི་ཤིང་ལ་བྱ། སྣག་ཚ་སྨད་འཚོང་མའི་རང་བྱུང་གིས་དབྱིབས་ཟླ་གམ་དམར་པོ་བྲིས་ལ་དེའི་སྟེང་དུ་ཆེ་གེ་མོ་སྒྲོ་མའི་སྔགས། ཨོཾ་ཏཱ་རེ་ཏུད་ཏཱ་རེ་པ་ཤང་ཀུ་རུ་ཧོ་དང་སྤེལ་ལ་བྲིས་ལ་ཁམ་ཕོར་རམ་ཐོད་པ་ཁ་སྦྱར་དམར་པོའི་ནང་དུ་བཅུག་ལ་མཎྜལ་ཟླ་གམ་དམར་པོ་ལ་བཞག་གོ ། དེ་ནས་སྒྲོལ་མའི་སྔགས་བཟླས་བརྗོད་བྱས་པས་བསྒྲུབ་བྱ་དབང་དུ་བྱས་པར་བསམ་ཞིང་། སྔགས་ཀྱི་འོད་ཀྱིས་བསྒྲུབ་བྱའི་ལུས་དམར་ལྷང་སོང་བར་བསམས་པས་དབང་དུ་འགྱུར་སྤྱིར་བསད་པར་བྱེད་ན། །
རང་ཉིད་ཁྲོ་བོ་བཅུ་ཞེ་སྡང་རྡོ་རྗེ་གང་རུང་གི་ཏིང་ངེ་འཛིན་གསུམ་ལ་གནས་ལ་གཞི་དུར་ཁྲོད་ཀྱི་རས་ལ་དུག་དང་ཁྲག་ལ་སོགས་པས་བྱུགས་ལ། མི་རུས་ཀྱི་སྙུ་གུ་ལ་བྱ་རོག་གོ་སྒྲོ་བཅུག་ལ་དུག་དང་ཁྲག་ལ་སོགས་པའི་སྣག་ཚས་རླུང་གི་དཀྱིལ་འཁོར་ལྟ་བུའམ་མེའི་དཀྱིལ་འཁོར་ལྟ་བུ་བྲི་བར་བྱའོ། ། རྡོ་རྗེ་ཕྲེང་བ་ལས། སྐེ་ཚེ་ལན་ཚྭ་ཉུང་མར་དང་། ། དུག་དང་དྷ་ཏུ་ར་དང་། སྡིག་འཛུབ་ཁྲག་དང་བསྲེས་ནས་སུ། ། དུར་ཁྲོད་རས་ལ་བྲི་བ་ནི། ། ཟླ་བ་ཕྱེད་པ་ལྟ་བུ་མཆོག ། རླུང་གི་དཀྱིལ་འཁོར་བྲི་བར་བྱ། ། ལོགས་གཉིས་རྡོ་རྗེས་མཚན་པར་བྱ། །
དེ་ལ་བསྒྲུབ་བྱའི་མིང་བྲིས་ལ། ། ཞེས་པས་ཁྲོ་བོ་དགུའི་ཕྲེང་སྔགས་ཆེ་གེ་མོ་མཱ་ར་ཡ་ཕཊ་དང་སྤེལ་བ་དང་བཅས་པས་བསད་པའི་བསམ་པས་བཟླས་བརྗོད་བྱ་ཞིང་འཁྲུལ་འཁོར་ནང་དུ་བསྒྲུབ་བྱ་དམིགས་པ་དེ་ལ་སྔགས་པས་ཁྲོ་ཆུང་མཚོན་ཆ་ཐོགས་པ་མང་པོས་བསད་བར་བསམས་ཤིང་བྱའོ། ། དེས་འཆི་བར་འགྱུར་རོ། ། དེ་ལྟར་འཕྲིན་ལས་བཞིའི་འཁྲུལ་འཁོར་བསྟན་ནས། དེའི་ཁོངས་སུ་འདུ་བ་ལ་དང་པོ་ཞི་བའི་འཁྲུལ་འཁོར་དུ་གཏོགས་པ་ནི། རིན་ཆེན་འབྱུང་ལྡན་ནམ་གཞན་གྱིས་མི་ཐུབ་པའི་འཁོར་ལོ་ལ་གནས་པས་ལག་པའི་འཁྲུལ་འཁོར་གྱིས་སྲིན་པོས་ཟིན་པ་བསལ་བ་ནི། རིན་ཆེན་འབྱུང་ལྡན་གྱི་ཏིང་ངེ་འཛིན་གསུམ་གྱི་དཀྱིལ་འཁོར་ལ་གནས་པ་ལ་ལས་རྒྱལ་གྱི་དུས་སུ་ལག་མཐིལ་གཉིས་སུ་ཡི་གེ་ཧཱུྃ་རིང་པོ་ཡོངས་སུ་གྱུར་པ་ལས་ཉི་མའི་དཀྱིལ་འཁོར་བསམས་ལ་གཞན་གྱིས་མི་ཐུབ་པ་ལ་བཀའ་བསྒོ་སྟེ། སྲིན་པོ་ལ་སོགས་པ་གཟུང་བར་བསྒྲུབ་པར་བྱ་བའི་ལུས་ལས་སྲིན་པོ་ལ་སོགས་པ་དྲངས་ནས་སྲིན་པོའི་གནོད་སྦྱིན་མི་སྡུག་པའི་གཟུགས་སུ་བཏོན་ལ། ཉི་མའི་དཀྱིལ་འཁོར་གཉིས་ཀྱི་དབུས་སུ་ཆུད་པར་བྱས་ལ་ཉི་མའི་འོད་ཟེར་གྱིས་བསྲེག་ཏེ་ཐལ་བར་བྱས་ལ་སྔགས་བརྗོད་ན་བདེ་བར་གནས་པར་འགྱུར་རོ། ། ལེའུ་བཅུ་བཞི་པ་ལས།
དེ་ནས་བཅོམ་ལྡན་འདས་དེ་བཞིན་གཤེགས་པ་རིན་ཆེན་ཏོག་སངས་རྒྱས་ཀྱི་འོད་ཟེར་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་རྡོ་རྗེ་ཁྲོ་བོ་གཞན་གྱིས་མི་ཐུབ་པ་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་བྱུང་ངོ་། ། ན་མ་ས་མན་ཏ་ཀ་ཡ་ཝ་ཀ་ཙིཏྟ་བཛྲ་ནན། ཨོཾ་ཧཱུྃ་ཧཱུྃ་ཛི་ནར་ཏི་ཊ་ཧཱུྃ་ཧཱུྃ་ཕཊ་སྭཱ་ཧཱ། སྲིན་པོ་མ་རུངས་གསུམ་པོ་དང་། ། འཇིགས་པ་ཆེན་པོ་འཁྲུགས་པ་ལས། ། རྡོ་རྗེ་སེམས་ཀྱིས་རབ་སྦྱར་ནས། ། ལས་རྣམས་ཆོ་ག་བཞིན་དུ་བྱེད། ། ཅེས་པ་དང་། རྡོ་རྗེ་ཕྲེང་བ་ལས་ཀྱང་། གཞན་གྱིས་མི་ཐུབ་བཟླས་པ་ནི། །
བརྩེ་མེད་སྲིན་པོ་ཞི་བར་བྱེད། ། ལག་པ་གཉིས་ལ་ཉི་མ་གཉིས། ། དེ་ལ་ཧཱུྃ་གཉིས་བསྒོམ་པར་བྱ། ། བསྒྲུབ་བྱའི་མགོ་ལ་ལག་གཉིས་ཀྱིས། ། འབྱུང་པོ་བསྲེག་པ་བསམ་པར་བྱ། ། ཞེས་སོ། ། སྣང་བ་མཐའ་ཡས་རྟ་མགྲིན་གྱིས་དུག་བསལ་བའི་ལག་པའི་འཁྲུལ་འཁོར་ནི། རྡོ་རྗེ་ཕྲེང་བ་ལས། ཁྲོ་བོ་རྟ་མགྲིན་བཟླས་པ་ནི། ། ཡང་དག་མི་ཚུགས་པ་ཡི་མཆོག །
བསྒྲུབ་བྱའམ་སེམས་དཔའ་གསུམ་ལྡན་དུ། ། སྙིང་ཁའི་ཟླ་གནས་ཡེ་ཤེས་སེམས། ། དེ་ཡི་འོད་ཟེར་གྱིས་རབ་གང་། ། བསྒྲུབ་བྱའོ་ལུས་ལ་མཆོག་ཏུ་བསམ། ། རབ་ཏུ་འབར་བ་དེ་ཡི་དུག ། དེ་ནས་ཡན་ལག་གཡས་བསམས་ནི། ། ཟླ་བ་ཧཾ་གིས་རྣམ་པར་བརྒྱན། ། ཁ་དོག་དཀར་པོ་སོར་མོ་དགོད། ། དེ་ལ་སྒྲུབ་པ་པོ་ལ་བྱ། ། ཨོཾ་ཧྲིཾ་ཛྲི་ཾཀྵིཾ།
ས་དགའ་བ་རྣམས་འགྲུབ་པར་འགྱུར། ། ཞེས་སོ། ཆོ་ག་འདི་ལྟར་བྱ་སྟེ་བསྒྲུབ་པར་བྱ་བ་སེམས་དཔའ་གསུམ་གྱི་བདག་ཉིད་དུ་ངེས་པར་བསམས་ལ། དེའི་སྙིང་ཁ་ན་གནས་པའི་ཏིང་ངེ་འཛིན་སེམས་དཔའི་འོད་ཟེར་རྣམས་ཀྱིས་ལུས་ཡོངས་སུ་བཀང་ནས་དེ་ནས་ལག་པ་གཡས་པའི་མཐིལ་དུ་ཟླ་པའི་སྟེང་དུ་ཡི་གེ་ཧཾ་ཁ་དོག་དཀར་པོ་བསམས་ནས་ལག་པའི་སོར་ཚིགས་རྣམས་ལ་ཨོཾ་བཛྲ་ཧིཾ་ཧཾ་ཁཾ་པ་ཞེས་བྱ་བ་རྣམ་པར་བཀོད་ལ་སྤྱི་བོ་ནས་བརྩམས་ཏེ་སྔགས་བརྗོད་པ་སྔོན་དུ་འགྲོ་བས་ལག་པ་ལ་བཀོད་པའི་ཚོགས་ཀྱིས་བྱམས་པས་འོད་ཟེར་དཀར་པོ་འགྱེད་ཅིང་དྲི་མ་མེད་པའི་ཆུ་རྒྱུན་ལྟ་བུས་དུག་སྡོན་པོ་ལྟ་བུ་འོག་ཏུ་བཏབ་ནས་སྟོང་པར་བསམ་ན་རྒྱུ་བ་དང་མི་རྒྱུ་བའི་ནད་ཐམས་ཅད་སེལ་བར་འགྱུར་རོ། ། ན་མ་ས་མན་ཏ་ཀ་ཡ་བཱ་ཀ་ཙིཏྟ་བཛྲ་ནན། ཨོཾ་ཧཱུྃ་ཧཱུྃ་ཧཱུྃ། ཏ་རུ་ལ་བྷི་རུ་ལ་བ་སརྦ་བྷི་ཤ་གྷཏ་ཡ། ཞེས་པ་ལ་སོགས་པ་གསུངས་པས་སོ། ། རྣལ་འབྱོར་པ་གཞན་དང་འགྲན་བཅུག་ནས་དཀྱིལ་འཁོར་བྲི་བ་འདི་དག་གཞན་གྱིས་རླུང་ལ་སོགས་པའི་འཚེ་བ་བཏང་པ་བཟློག་པ་དང་བར་ཆད་ཕམ་པའམ་སེར་བ་བཟློག་པ་ནི་བདུད་རྩི་ཐབས་སྦྱོར་གྱི་ཏིང་ངེ་འཛིན་ལ་གནས་ནས་ཆར་བ་འབྱུང་བའི་ཚོགས་བསྡུ། རྡོ་རྗེ་རྒྱ་གྲམ་སེར་པོ་བསམས་ཏེ་དེའི་ལྟེ་བ་ལ་ཏྭ་གྱེས་པ་རྩེ་མོ་གྱེན་དུ་བལྟས་པ་དེ་ལ་འོད་འཕྲོས་པས་སྤྲིན་ཐམས་ཅད་རལ་ནས་ཆར་གྱི་རྒྱུན་མི་འབབ་བོ། །
དཀྱིལ་འཁོར་བྲི་བ་ལ་རླུང་ལ་སོགས་པའི་འཚེ་བ་བཟློག་པ་ནི་ཐོག་དང་རྡོ་རྗེ་དང་ཆོས་འབྱུང་བ་བཟློག་སྟེ། ཕྱག་རྒྱ་ནི་མཛུབ་མོ་དང་མཐེའུ་ཆུང་མཆེ་བ་ལྟར་བྱས་ནས་སྟོན་པ་དང་རྒྱུད་དུ་གསུངས་ཀྱང་རྟ་མགྲིན་གྱི་ཕུར་པས་ཕས་ཀྱི་རྦོད་གཏོང་དང་གནོད་པ་རྣམས་ཆོད་པར་འགྱུར་རོ། ། དེ་ཡང་ལེའུ་བཅོ་ལྔ་པ་ལས། ལས་ཀྱི་རྡོ་རྗེ་ཆེར་འབར་བ། ། མེ་སྟག་མང་བོ་འཁྲིགས་པ་ཅན། ། དབུས་སུ་རྡོ་རྗེ་བསམ་ནས་ནི། ། ཆུ་རྣམས་དམན་པའི་མཆོག་ཡིན་ནོ། ། ཞེས་པས་ཚར་བཅད་པ་ཡང་། དཀྱིལ་འཁོར་དག་ནི་དྲི་ཙམ་ན། ། རླུང་ལ་སོགས་པ་བྱུང་ན་ནི། །
མཆེ་བའི་ཕྱག་རྒྱ་བཅིངས་ནས་སུ། ། གདུག་པའི་རྟ་མགྲིན་དྲན་པར་བྱ། ། ཞེས་པས། བསམས་པས་འཆི་བ་ཀླུ་ཡིན་ལ་འདུལ་བར་བྱེད་པ་རྟ་མགྲིན་ཡིན་པས་རྟ་མགྲིན་གྱི་ཕྱག་རྒྱས་བཟློག་པར་བྱའོ། ། ཞེས་བླ་མ་བཙུན་མོ་ཅན་དང་ནག་པོ་ཞབས་འཆད་དོ། ། དེ་ལྟར་ཞི་བའི་ཁོངས་སུ་བསྡུ་བ་བསྟན་ནས། ད་ནི་རྒྱས་པའི་ཁོངས་སུ་བསྡུ་བ་ནི། སྟོབས་པོ་ཆེའི་འཁྲུལ་འཁོར་གྱི་སྒོ་ནས་ཆར་དབབ་པ་ནི། ལོ་ཏོག་རྒྱས་པར་བྱེད་པ་ཡིན་ཏེ་དེའི་ཆོ་ག་ནི་འདི་ཡིན་ཏེ། མི་བསྐྱོད་པའམ་སྟོབས་པོ་ཆེའི་ཏིང་ངེ་འཛིན་གསུམ་བསྒོམས་ལ་ལས་རྒྱལ་མཆོག་གི་སྐབས་སུ་མངོན་སྤྱོད་ཀྱི་རྫས་རྣམས་ཀྱིས་དུར་ཁྲོད་ཀྱི་རས་ལ་པདྨ་འདབ་མ་བརྒྱད་པ་ལ་ཀླུ་འདབ་བརྒྱད་བྲིས་ལ་དེ་རྣམས་ཀྱི་སྙིང་ཁ་དང་སྤྱི་བོར་ཧཱུྃ་ནཾ་ཧཱུྃ་ཧཱུྃ་ཞེས་བྱ་བ་སྔགས་སྤེལ་ལོ། །
ལྟེ་བའི་དབུས་སུ་ཨོཾ་ཨཱཿཧཱུྃ་བཛྲ་ར་ཨཛྙ་པ་ཡ་ཏི་སརྦ་ནཱ་ག་བར་ཤ་དྷ་ར་མུད་ཙིར་ཛན་ཏི་ཧྲ་སྭཱ་ཧཱ། ཞེས་བྱ་བ་བཀོད་ནས་ཡང་འཁོར་ལོ་གཉིས་པ་དེ་བཞིན་དུ་བྲིས་ལ་ཁ་སྦྱར་ཏེ་དགུག་པ་སྔོན་དུ་འགྲོ་བས་གཟུགས་བརྙན་གྱི་སྙིང་ཁར་བཞག་གོ ། གཟུགས་བརྙན་གྱི་ཆོ་ག་འདིས་བྱ་སྟེ་ཆུ་བོའི་ངོགས་གཉིས་ཀྱི་བདུད་རྩི་ལྔ་དང་ལྡན་པ་ལས་བྱས་ལ། མངོན་སྤྱོད་ཀྱི་རྫས་ཀྱིས་ཉེ་བར་བྱུགས་ཏེ་དུར་ཁྲོད་ཀྱི་མེ་ལ་སྔགས་བརྗོད་ཅིང་གདུང་བར་བྱས་ན་ཀླུ་རྣམས་ཆར་གྱི་རྒྱུན་རྣམས་འབེབས་པར་འགྱུར་རོ། འཁྲུལ་འཁོར་དང་སྔགས་དང་དམ་ཚིག་གསུམ་དང་འབྲེལ་བའི་ལས་སོ། ། དེ་ལྟར་རྒྱས་པའི་ཁོངས་སུ་འདུ་བ་བཤད་ནས། དབང་གི་ཁོངས་སུ་འདུ་བ་དགུག་པ་ཡིན་ཏེ། དེ་ལ་འདོད་པའི་རྒྱལ་པོའི་འཁྲུལ་འཁོར་གྱིས་རྒྱལ་པོ་ལ་སོགས་པ་དགུག་པ་ནི། རང་འདོད་པའི་རྒྱལ་པོས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ནས་ལས་རྒྱལ་མཆོག་གི་སྐབས་སུ་བསྒྲུབ་བྱའི་གཟུགས་བརྙན་བཙག་གིས་ས་ལ་བྲིས་ལ། སྙིང་ཁའི་ཕྱོགས་སུ་མིང་དང་སྤེལ་ལ་སྔགས་བྲིས་ནས་རྣམ་ཤེས་དགུག་པ་སྔོན་དུ་འགྲོ་བས་མནན་ནས།
རྡོ་རྗེ་གསུམ་གྱི་སྔགས་ནི་འདོད་པའི་སྔགས་ལན་བརྒྱ་རྩ་བརྒྱད་བཟླས་པས་རྒྱལ་པོ་ལ་སོགས་པ་དེ་རྣམས་དགུག་པའི་བྱ་བ་བྱེད་པར་འགྱུར་རོ། ། ཨོཾ་ཏ་ཀི་ཧཱུྃ། ཞེས་གསུངས་སོ། ། མི་གཡོ་བའི་འཁྲུལ་འཁོར་གྱིས་གང་འདོད་པ་འགུགས་པ་ནི་ཆོ་ག་འདི་ལྟར་བྱ་སྟེ། རང་ཉིད་མི་གཡོ་བས་གཙོ་བོ་བྱས་པའི་ཏིང་ངེ་འཛིན་གསུམ་གྱི་དཀྱིལ་འཁོར་ལ་གནས་པ་ལས་རྒྱལ་མཆོག་གི་སྐབས་སུ་འགྲོ་བ་ལ་སོགས་པའི་གཞི་གྲོག་ལ་གི་ཝཾ་དང་གུར་གུམ་ལ་སོགས་པས་བསྒྲུབ་པར་བྱ་བའི་གཟུགསས་བརྙན་མིང་གིས་མཚན་པར་བྲིས་ལ་ཡང་འཁྲུལ་འཁོར་གཉིས་པས་བཀབ་ལ་རྡོ་རྗེ་ལྕགས་ཀྱུས་མཚན་པའི་གཡོན་བརྐྱང་བའི་གནས་པས་མནན་ལ་དུས་གསུམ་དུ་བཟླས་པས་གང་འདོད་པའི་འགུགས་པར་འགྱུར་རོ། ། གནོད་མཛེས་ཀྱི་འཁྲུལ་འཁོར་གྱིས་བུད་མེད་དང་སྐྱེས་པ་དགུག་པ་ཡང་ཆོ་ག་གོང་མས་འགྲེ་བར་བྱའོ། གཤིན་རྗེ་གཤེད་ཀྱི་འཁྲུལ་འཁོར་གྱི་སྒོ་ནས་བུ་མོ་དགུག་པ་ནི། རྣམ་པར་སྣང་མཛད་དམ་གཤིན་རྗེ་གཤེད་ཀྱི་ཏིང་ངེ་འཛིན་གསུམ་ལ་གནས་ལ། ལས་རྒྱལ་མཆོག་གི་སྐབས་སུ་བུད་མེད་ཀྱི་ཐོད་པ་མ་ཆག་པ་གཟུགས་མཛེས་པ་ཡིད་དུ་འོང་ཞིང་ཡིད་ཚིམ་པར་བྱེད་པ་རྙེད་པ་བླངས་པ་དེའི་དབུས་སུ་རྒྱ་སྐྱེགས་ཀྱི་ཁུ་བས་བུད་མེད་ཀྱི་གཟུགས་བྲིས་ལ་སྙིང་ཁའི་ཕྱོགས་སུ་མིང་གི་ཡི་གེ་རྣམ་པར་བཀོད་ནས་རྐད་པས་མནན་པའི་ཚུལ་དུ་བྱས་ཏེ་དེ་ཡང་ཉི་མའི་དཀྱིལ་འཁོར་གྱི་སྟེང་དུ་ཡི་གེ་ཧཱུྃ་ལས་བྱུང་བའི་རྡོ་རྗེ་ལྕགས་ཀྱུས་བྱིན་གྱིས་བརླབས་བའི་ཁྲོ་བོ་གཤིན་རྗེ་གཤེད་ཀྱི་རྐང་པ་གཡས་བརྐྱང་པས་མནན་ནས། དེའི་སྙིང་ཁར་མནན་ཏེ་ལྕགས་ཀྱུས་དེའི་སྙིང་ཁ་ཕུག་ནས་མངོན་པར་འདོད་པའི་བུད་མེད་འགུག་པར་འགྱུར་བར་བསམས་ལ།
རྒྱལ་པོའི་བུ་མོ་འམ་བློན་པོའི་བུ་མོ་ཁུགས་ནས་སྤྱོད་པ་བྱ་བའམ་མངག་གཞུག་མ་བྱེད་དུ་གཞུག་གོ ། ཕྱག་རྒྱ་དང་འབྲེལ་བའི་ལས་སོ། ། སྐྱེས་པ་དགུག་ན་སྐྱེས་པའི་ཐོད་པ་ལ་བཤད་མ་ཐག་པའི་ཆོ་གས་གཟུགས་བརྙན་བྲིས་ནས་རྣལ་འབྱོར་པ་གཡོན་བརྐྱངས་པས་གནས་པ་ཡིས་ཐོད་པ་མནན་ལ་སྔགས་རྫས་དགུག་པར་བྱ་སྟེ་ཁྱད་པར་ནི་དེའོ། ། རྒྱལ་པོའམ་བློན་པོ་བྲམ་ཟེ་ཁྱད་པར་ཅན་ནམ་བསོད་ནམས་ཅན་བཀུག་པས་དབང་དུ་འགྱུར་རོ། ། དེ་ལ་བཀའ་བསྒོ་བས་བདག་གི་བཟའ་བ་དང་བགོ་བ་དང་མངག་གཞུག་དང་སོ་ཚིས་བྱེད་པར་འགྱུར་རོ། ། དགོས་པ་ནི་རྣལ་འབྱོར་པ་དགེ་བའི་བར་ཆད་དུ་མི་འགྲོ་བའོ། དེ་ལྟར་དབང་གི་ཁོངས་སུ་འདུ་བའི་དགུག་པ་བཤད་ནས། ད་ནི་མངོན་སྤྱོད་ཀྱི་ཁོངས་སུ་འདུ་བ་ནི། བདུད་རྩི་འཁྱིལ་བའི་འཁྲུལ་འཁོར་གྱིས་བསྐྲོད་པ་ནི་ཆོ་ག་འདི་ལྟར་བྱ་སྟེ། དོན་ཡོད་གྲུབ་པའམ་བདུད་རྩི་འཁྱིལ་བའི་ཏིང་ངེ་འཛིན་གསུམ་བསྒོམས་ལ་ལས་རྒྱལ་མཆོག་གི་སྐབས་སུ་སྐེ་ཚེ་དང་ལན་ཚྭ་དང་ཏིལ་དང་དུག་དང་ད་ཏུ་རའི་ཁུ་བ་དང་མཛུབ་མོའི་ཁྲག་གཅིག་ཏུ་བྱས་ལ་དེས་དུར་ཁྲོད་ཀྱི་རས་ལ་རླུང་གི་དཀྱིལ་འཁོར་ཟླ་གམ་ངོས་གཉིས་སུ་རྡོ་རྗེས་མཚན་པ་བྲིས་ལ་དེའི་དབུས་སུ་བསྒྲུབ་པར་བྱ་བའི་མིང་གི་ཡི་གེ་དང་སྤེལ་ནས་བྲིས་ནས་དགུག་པ་སྔོན་དུ་འགྲོ་བས་མནན་ལ་སྔ་མ་བཞིན་དུ་བཟླས་ནས་དུར་ཁྲོད་དུ་སྦས་ན་རྣལ་འབྱོར་པ་ལ་གནོད་པ་བྱེད་པ་རྣམས་ངེས་པར་སྐྲོད་པར་འགྱུར་རོ། །
རྫས་ཅི་ཡང་རུང་བ་དང་འབྲེལ་བའི་ལས་སོ། ། ད་ནི་བེ་ཅོན་སྔོན་པོའི་འཁྲུལ་འཁོར་གྱིས་གསོད་པར་བྱེད་པ་ནི་དེའི་ཆོ་ག་ནི་འདི་ཡིན་ཏེ། རང་ཉིད་བེ་ཅོན་སྔོན་པོ་འམ་དོན་ཡོད་གྲུབ་པའི་ཏིང་ངེ་འཛིན་གསུམ་ལ་གནས་པ་ལས་རྒྱལ་མཆོག་གི་སྐབས་སུ་དུར་ཁྲོད་ཀྱི་རས་ལ་འཁོར་ལོ་རྩིབས་བཅུ་དྲུག་པ་བྲིས་ཏེ། དེའི་སྟེང་དུ་སྣ་ཚོགས་རྡོ་རྗེ་བྲི་དེའི་ལྟེ་བ་ལ་མེའི་དཀྱིལ་འཁོར་སྐེ་ཚེ་དང་ལན་ཚྭ་དང་ཉུངས་དཀར་དང་དུག་དང་ད་ཏུ་རའི་ཁུ་བ་སྟེ། རྫས་འདི་རྣམས་ཀྱིས་བསྒྲུབ་པར་བྱ་བའི་མིང་དང་སྤེལ་ཏེ་བྲིས་ལ་ཆུའི་ངོགས་གཉིས་དང་གྲོག་མཁར་གྱི་ས་དང་བསྒྲུབ་བྱའི་རྐང་རྗེས་ཀྱི་ས་དང་། བདུད་རྩི་ལྔ་དང་ལྡན་པས་དེའི་གཟུགས་བྱས་ལ། དེ་དགུག་པ་སྔོན་དུ་འགྲོ་བས་བསྒྲུབ་བྱའི་གཟུགས་བརྙན་སྙིང་ཁར་བཀུག་ནས་ཐོད་པ་ཁ་སྦྱར་གྱི་ནང་དུ་གཞུག་གོ ། དེ་ནས་ཉི་མ་ཕྱེད་དམ་ནམ་ཕྱེད་ན་རྐང་པ་གཡོན་པས་མནན་ཏེ་སྔགས་བརྒྱ་རྩ་བརྒྱད་བཟླས་ན་འཇིག་པར་འགྱུར་རོ། ། གལ་ཏེ་འཇིག་པར་མི་འགྱུར་ན་དེའི་ཚེ་ཐོང་པ་གསུམ་སྒྱེད་པོར་བྱས་ལ་དེའི་སྟེང་དུ་གཟུགས་བཞག་ལ་དུར་ཁྲོད་ཀྱི་མེས་གདུང་བ་བྱས་ན་ཚ་བའི་རིམས་ཀྱིས་འཛིན་པར་འགྱུར་རོ། ། རྫས་ཅི་ཡང་རུང་བ་དང་འབྲེལ་བའི་ལས་སོ། །
གཤིན་རྗེ་གཤེད་ཀྱི་སྒོ་ནས་བསད་པ་ནི། ཉི་ཤུའམ་ཉི་ཤུ་དགུའི་ནམ་ཕྱེད་ན་མཚོན་གྱིས་བསད་པའི་སྐྱེས་བུའི་རོ་བསྲེགས་པའི་ཐལ་བ་བླངས་ལ་ཐོད་པ་ཁ་སྦྱར་གྱི་ནང་དུ་བཅུག་སྟེ་ཁ་སྦྱར། དུར་ཁྲོད་ཀྱི་རས་ལ་གཤིན་རྗེ་གཤེད་རི་མོ་མཁན་ལ་བྲིས་ལ་དེར་བསྐྱེད་ལ་ཡེ་ཤེས་ཀྱི་གཤིན་རྗེ་གཤེད་སྤྱན་དྲངས་ལ་བསྟིམ་སྟེ་བཟླས་པ་བྱས་ཏེ། ཨོཾ་ཧྲཱིཿཥྚཱིཿབི་ཀྲི་ཏཱ་ན་ན་སརྦ་ཤ་དྲུན་ན་ཤ་ཡ་སྟམ་བྷ་ཡ་ཧཱུྃ་ཧཱུྃ་ཕཊ་སྭཱ་ཧཱ། སྤེལ་བ་ནི་མཱ་ར་ཡ་བཏགས་ན་བསད་པར་འགྱུར་རོ། ། ཨི་དམ་བྷ་ཡ་ནི་ཏི་ཧ་ཞེས་སྟོང་རྩ་བརྒྱད་བཟླས་ན་དངོས་གྲུབ་ཅི་འདོད་པ་སྟེར་རོ། ། ཡང་སྦྱོར་བ་གཞན་ནི་སྔ་མ་བཞིན་དུ་བཟླས་པས་སོལ་བས་དུར་ཁྲོད་ཀྱི་རས་ལ་དགྲའི་གཟུགས་བྲིས་ལ་སྙིང་ཁར་སྔགས་དང་སྤེལ་བའི་མིང་བྲིས་ལ་ཟླ་བ་མར་ངོའི་ཉི་མ་ལ་མངོན་སྤྱོད་ཀྱི་དུས་སུ་གཤིན་རྗེ་གཤེད་ཀྱི་ཛོ་ཀིས་གོང་གི་སྔགས་ཀྱི་འོག་ཏུ་ཆེ་གེ་མོ་ཧྲི་ད་ཡམ་ཞེས་བརྗོད་པས་སོལ་བ་དེ་མཚོན་ཆ་ལྟ་བུར་བསམས་ལ་སྤྱི་བོ་ནས་བསམས་ནས། དགྲའི་གཟུགས་གཉིས་སུ་བྱས་པའི་བསམ་པས། དབུས་སུ་རི་མོ་བྱས་ན་ཅི་བསམས་པ་ཙམ་གྱིས་མོད་ལ་སྙིང་གས་ནས་འཆི་བའོ། ། ལེའུ་བཅོ་ལྔ་པ་ལས། །
བཅུ་བཞི་པའམ་ཡང་ན་ཚེས་བརྒྱད་ལ། ཞེས་པས་སོ། ། ཡང་དངོས་པོའི་གནས་ཐབས་བསྒྲུབ་པ་ནི། གཤིན་རྗེ་གཤེད་ཀྱི་སྦྱོར་བས་ཆུ་ངོགས་གཉིས་ཀྱི་ས་དང་བསྒྲུབ་བྱའི་རྐང་རྗེས་ཀྱི་ས་ལ་དགྲའི་ལིང་ག་བྱས་ནས་ཤེས་པ་བཀུག་ལ་གཟུགས་ལ་བསྟིམས་ལ་ཁྲོས་པའི་ཚུལ་གྱིས་གོང་གི་སྔགས་སམ་འོག་གི་ཕཊ་ཅིས་པ་བརྗོད་ཅིང་རྡོ་རྗེ་ཐོ་བས་སྤྱི་བོ་ནས་བསྣུན་ནོ། ། དེའི་ཐོག་གམ་དེའི་འོག་ཏུ་འཆིའོ། ། དེ་ཉིད་ལས། ཐོབ་ནས་བསམ་གཏན་སྦྱོར་བ་ཡིས། ། ཕབ་ན་ངེས་པར་ལྟུང་བར་འགྱུར། ། ཞེས་སོ། ། གཉིས་པ་རྡོ་རྗེ་སྒྲུབ་པ་ནི།
གནོད་མཛེས་ཀྱི་སྦྱོར་བ་དང་ལྡན་པས་བཤད་མ་ཐག་པའི་སྦྱོར་བས་བསྒྲུབ་བྱའི་གཟུགས་བརྙན་བྱས་ལ་རང་གི་ལག་ན་གནས་པའི་ཧཱུྃ་ལས་བྱུང་བའི་རྡོ་རྗེ་ཁ་རྣམ་པར་གྱེས་ཤིང་མིང་བྱང་དང་བཅས་པའི་ལྟ་བ་ལ་ཡི་གེ་ལ་ལས་ཧཱུྃ་ལས་བྱུང་བའི་འོད་ཟེར་འབར་བའི་ནག་པོས་རྡོ་རྗེ་འབར་བ་ཀུན་ལ་ཁྱབ་ཅིང་བསམས་ལ་རྡོ་རྗེས་དབང་བསྐུར་བར་བྱ་བའི་ངོ་བོས་སྒོམ་པ་སྟེ་བསྣུན་ན་ལྟུང་བར་འགྱུར་བར་བསྒོམ་མོ། ། དེ་ཉིད་ལས། ཧཱུྃ་ནི་རབ་ཏུ་འབར་དང་བཅས། ། རྡོ་རྗེ་འབར་བ་རབ་ཏུ་བསྒོམ། ། ཕྱག་ན་རྡོ་རྗེའི་རིགས་ལས་ནི། ། གདུག་པ་ཐམས་ཅད་འཇིགས་པར་བཤད། ། ཅེས་སོ། ། གསུམ་པ་སྟ་རེ་བསྒྲུབ་པ་ནི། རྡོ་རྒྱུས་ལ་སོགས་པའི་ཚོན་རྩི་གང་ཡང་རུང་བས་སྐྱེས་པའམ་བུད་མེད་བསད་པར་འདོད་པའི་གཟུགས་དུར་ཁྲོད་ཀྱི་རས་ལ་བྲིས་ཏེ་གཤིན་རྗེ་གཤེད་ཀྱི་ཏིང་ངེ་འཛིན་དུ་གནས་པས་རང་གི་ལག་པ་ཡི་གེ་ཧཱུྃ་གི་རིག་པར་གྱུར་པའི་སྟ་རེ་བསམས་ནས་ཕཊ་ཅེས་བརྗོད་པས་མིད་པ་བཅད་པར་བསྒོམས་ན་བསྒྲུབ་བྱ་ཁྱད་པར་ཅན་འཆིའོ། ། དེ་ཉིད་ལས།
རྡོ་རྒྱུས་སོལ་བ་ལ་སོགས་པས། ། སྐྱེས་པའམ་བུད་མེད་གཟུགས་བྲིས་ལ། ། ལག་པར་ལྟ་རེ་བསམ་ནས་སུ། ། མིད་པ་བཅད་པ་རྣམ་པར་བསྒོམ། ། འདི་ཡིས་སྣད་པར་གྱུར་པའམ། ། ཤི་བར་གྱུར་པར་གདོན་མི་ཟ། ། ཡང་མི་བསྐྱོད་པའི་ཏིང་ངེ་འཛིན་གསུམ་བསྒོམས་ནས་སོལ་ཁུས་བསྐུས་པའི་གོས་གྱོན་ནས་སེམས་ཁྲོས་པའི་རྐང་པས་སྐེ་ཚེ་ལིང་ག་མནན་པ་ལ་སོགས་པ་བྱའོ། ། མནན་ནས་ཨ་མུ་ཀ་རཀྵ་སེ་ན་བཟླས་པས་གནོད་མཛེས་ཀྱི་སྔགས་དང་སྤེལ་ན་སྲིན་པོས་འཁྱེར་རོ། ། ལེའུ་བཅོ་ལྔ་པ་ལས། སོལ་བས་བསྐུས་པའི་གོས་དག་ནི། །
གྱོན་ཏེ་སེམས་ནི་ཁྲོས་ནས་སུ། ། རྐང་པས་ལིང་ག་མནན་ན་ནི། ། སྲིན་པོས་འཁྱེར་བ་གདོན་མི་ཟ། ། ཞེས་སོ། ། ཡང་མི་རུ་ཀྱི་ཕྱེ་མ་དང་ཁྲག་དང་དུག་རྣམས་ལ་དགྲའི་གཟུགས་བྱས་ལ་མི་བསྐྱོད་པའི་སྦྱོར་པས་རྐང་པས་མནན་ལ་གནོད་མཛེས་ཀྱི་སྔགས་དང་ཆེ་གེ་མོ་སྲིན་པོས་འཁྱེར་དུ་ཆུག་ཅིག ཅེས་པ་དང་སྤེལ་ནས་བཟླས་ན་ཡང་སྲིན་པོས་འཁྱེར་རོ། ། ཡང་སྐེ་ཚེ་དང་བཤང་གཅི་ལ་སོགས་པ་ལ་དགྲ་བོའི་གཟུགས་བྱས་ནས་དེ་བཞིན་དུ་རྐང་པས་མནན་ལ་ཆེ་གེ་མོ་རབ་ཏུ་ཚ་བས་འཁྱེར་དུ་ཆུག་ཅིག་ཅེས་པ་དང་། བདུད་རྩི་ཐབ་སྦྱོར་གྱི་སྔགས་བསྐྱེད་ལ་བསྒྲུབ་པར་བྱ་བའི་ལུས་སུ་གོ་རིམས་སུ་བསྐྱེད་པར་བྱའོ། ། དེས་ནི་འཁྲུལ་འཁོར་སུམ་ཅུ་རྩ་གཉིས་བསྟན་ཟིན་ཏོ། ། དེ་རྣམས་ནི་དབང་བོ་རབ་ཀྱིས་ཞག་བདུན་ན་འགྲུབ།
འབྲིང་གིས་ཟླ་བ་ཕྱེད་ན་འགྲུབ། ཐ་མས་ཟླ་བ་ཕྱེད་དང་གཉིས་ན་འགྲུབ་པོ། ། ལེའུ་བཅུ་གཉིས་པ་ལས། ཞག་བདུན་དང་ནི་ཟླ་ཕྱེད་དང་། ། ཟླ་གཅིག་ཟླ་བ་ཕྱེད་དང་གཉིས། ། ཞེས་སོ། ། དེ་ལྟར་འཇིག་རྟེན་གྱི་དངོས་གྲུབ་ཉམས་སུ་ལེན་པའི་ཐབས་བསྟན་ནས། ད་ནི་ཐུན་མོང་གི་དངོས་གྲུབ་ཉམས་སུ་ལེན་པའི་ཐབས་བསྟན་པ་ནི། གྲུབ་པ་ཆེན་པོ་བརྒྱད་དེ། རྩ་བའི་རྒྱུད་ན་དྲུག་ལས་མེད་ཀྱང་།
བཤད་པའི་རྒྱུད་ན་བརྒྱད་དུ་བཤད་དེ། རྡོ་རྗེ་ཕྲེང་བ་ལས། དངོས་གྲུབ་བརྒྱད་ཀྱི་འབྲས་བུས་གསོལ། ཞེས་སོ། ། བརྒྱད་ལས་དང་པོ་རལ་གྲིའི་དངོས་གྲུབ་ནི། ལམ་དུ་ལྷའི་རིགས་ཀྱི་སྟན་ལ་བརྟེན་པ་སྟེ་རལ་གྲིའི་དངོས་གྲུབ་ལྔ་ཡོད་པ་ལས། དང་པོ་རྡོ་རྗེ་རིགས་ཀྱི་སྒྲུབ་པའི་ཆོ་ག་ནི་རྡོ་རྗེ་འཆང་གིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ། ། ལས་རྒྱལ་མཆོག་གི་སྐབས་སུ་མདུན་དུ་མཎྜལ་སྔོན་པོའི་སྟེང་དུ་ཤིང་ཨ་ཤྭད་ཐ་དང་རྩ་ཀུ་ཤའི་སྟེང་དུ་མགར་བ་མཁས་པས་བྱས་པའི་ལྕགས་ཀྱི་རྡོ་རྗེ་རྩེ་ལྔ་པ་ཁྲུ་གང་བ་གཅིག་བཞག་གོ ། དེ་འབྲུ་གསུམ་གྱིས་སྦྱངས་ལ་དེའི་སྟེང་དུ་ལྷ་སུམ་ཅུ་རྩ་གཉིས་ཀྱི་འཁོར་ལོ་རབ་རྫོགས་སུ་སྒོམ་མོ། ། དེ་ལ་དང་པོ་དྲོ་བ་འབྱུང་།
དེའི་དུས་སུ་ལག་ཏུ་བླངས་ན་མི་སྣང་བའི་དངོས་གྲུབ་འབྱུང་། དེ་ནས་དུ་བ་འཐུལ་བའི་རྟགས་འབྱུང་། དེའི་དུས་སུ་ལག་ཏུ་བླངས་ན་ནམ་མཁའ་ལ་འཕུར་བ་འགྲུབ། དེའི་རྟིང་ལ་མེ་འབར་བ་འབྱུང་། ། དེའི་དུས་སུ་ལག་ཏུ་བླངས་ན་ཚེ་ཉི་ཟླ་དང་མཉམ་པར་འགྱུར་རོ། ། དེ་ནི་རྡོ་རྗེའི་རིགས་ཀྱི་དངོས་གྲུབ་པོ། ། ལེའུ་བཅུ་གཉིས་པ་ལས། རྡོ་རྗེ་ཆེན་པོ་རང་སྔགས་ཀྱིས། ། དཀྱིལ་འཁོར་དབུས་སུ་རབ་བསྒོམས་ལ། རྡོ་རྗེ་ཀུན་གྱི་གནས་ཡིན་པར།
བསམས་ན་རྡོ་རྗེ་འདྲ་བར་འགྱུར། ། ཞེས་སོ། ། གཉིས་པ་དེ་བཞིན་གཤེགས་པའི་རིགས་ཀྱི་རལ་གྲིའི་དངོས་གྲུབ་ནི། རྣམ་པར་སྣང་མཛད་ཀྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ། ལས་རྒྱལ་མཆོག་གི་སྐབས་སུ་མཎྜལ་དཀར་པོའི་སྟེང་དུ་སྔ་མའི་རྫས་ཀྱི་སྟེང་དུ་དངུལ་ལ་མགར་བ་མཁས་པས་བྱས་པའི་འཁོར་ལོ་ཁྲུ་གང་བ་བཞག་གོ ། ཨོཾ་ལས་འཁོར་ལོ་བསྐྱེད། འབྲུ་གསུམ་གྱིས་སྦྱངས་ལྷ་སུམ་ཅུ་རྩ་གཉིས་ཀྱི་འཁོར་ལོར་བསམ་པས་རྟགས་གསུམ་འབྱུང་། དེའི་དུས་སུ་ལག་ཏུ་བླངས་པས་འབྲས་བུ་གསུམ་འཐོབ་པ་སྔ་མ་བཞིན་ནོ། ། དེ་ཉིད་ལས། འཁོར་ལོ་འོད་འཕྲོ་དངོས་མཆོག་ཕན། །
རང་གི་སྔགས་ཀྱིས་རབ་བསྒོམས་ན། ། སངས་རྒྱས་ཐམས་ཅད་བཞུགས་པའི་གནས། ། བསྒོམས་ན་སངས་རྒྱས་འདྲ་བར་འགྱུར། ། རི་རབ་སུམ་ཅུ་རྩ་དྲུག་གི ། རྡུལ་ཕྲན་ཇི་སྙེད་ཡོད་པ་ཡི། ། རྡོ་རྗེ་འཛིན་དང་འདྲ་བ་ཀུན། ། དེ་ཡི་རྗེས་སུ་འབྲང་བར་འགྱུར། ། འཁོར་ལོའི་དམ་ཚིག་ཅེས་བྱ་བའི་ཏིང་ངེ་འཛིན་ཏོ། ། ཞེས་སོ། ། གསུམ་པ་རིན་པོ་ཆེའི་རིགས་ཀྱི་རལ་གྲིའི་དངོས་གྲུབ་སྒྲུབ་པ་ནི་རིན་ཆེན་འབྱུང་ལྡན་གྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ།
རྒྱུ་གསེར་ལས་བྱས་པའི་རིན་པོ་ཆེ་ཁྲུ་གང་སྔ་མ་བཞིན་དུ་བཞག ། གཞན་ཐམས་ཅད་སྔ་མ་བཞིན་ནོ། ། སྐབས་འདིར་རིན་ཆེན་འབྱུང་ལྡན་གྱི་ཕྱག་མཚན་རད་ན་སྒྲུབ་པ་རྒྱུད་དུ་མ་ནས་བཤད་པ་ན། རིན་པོ་ཆེ་དངོས་སུ་ཡོད་ན་སྒྲུབ་མི་དགོས་པར་མཐུ་ཅན་ཡིན་པས་མི་དགོས་ཞེས་བཙུན་མོ་ཅན་གསུང་། ནག་པོ་ཞབས་དང་མངོན་ཤེས་ཅན་གཉིས་ནི་མགར་བ་མཁས་པས་རྒྱུ་གསེར་ལས་བྱས་པའི་རིན་པོ་ཆེ་ཟུར་གསུམ་པ་ཁྲུ་གང་བ་བྱས་ལ་བཞག ། བསྒྲུབ་པ་སྔ་མ་ལྟར་བྱེད་པ་ཡང་དོན་གྱིས་ཤེས་པར་བྱ་གསུང་། འདི་མད། བཞི་པ་པདྨའི་རིགས་ཀྱི་རལ་གྲིའི་དངོས་གྲུབ་ནི་སྣང་བ་མཐའ་ཡས་ཀྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ། ལས་རྒྱལ་མཆོག་གི་སྐབས་སུ་ཟངས་ལས་བྱས་པའི་པདྨ་ཟླུམ་པོ་མདུན་དུ་བཞག་པ་དང་། སྒོམ་པ་དང་འབྲས་བུ་སྔ་མ་བཞིན་ནོ། །
དེ་ཉིད་ལས། ། པདྨ་ཆེན་པོ་འདབ་བརྒྱད་པ། ། རང་སྔགས་རྡོ་རྗེ་བསམས་ན་ནི། ། ཆོས་རྣམས་ཀུན་གྱི་གནས་ཡིན་པར། ། བསམས་ན་ཆོས་དང་འདྲ་བར་འགྱུར། པདྨོ་མཉམ་པ་ཞེས་བྱ་བའི་ཏིང་ངེ་འཛིན་ཏོ། ། ཞེས་སོ། ། ལྔ་པ་ལས་ཀྱི་རིགས་རལ་གྲིའི་དངོས་གྲུབ་ནི་དོན་ཡོད་གྲུབ་པས་གཙོ་བོ་བྱས་པའི་ལྷ་སུམ་ཅུ་རྩ་གཉིས་བསྒོམས་ལ་ལས་རྒྱལ་མཆོག་གི་སྐབས་སུ་ལྕགས་ལས་བྱས་པའི་རལ་གྲི་ཁྲུ་གང་བ་བྱས་ལ། བསྒོམ་པ་དང་བཟླས་པ་དང་འབྲས་བུ་ཐམས་ཅད་སྔ་མ་བཞིན་ནོ། ། དེ་ཉིད་ལས།
འོད་ཟེར་ལྔ་ཡི་མདོག་འདྲ་པའི། ། རང་གི་སྔགས་ཀྱིས་རལ་གྲི་བསྒོམ། ། མིག་ཡངས་ལག་ན་ཐོགས་ནས་ནི། ། རྡོ་རྗེ་གསུམ་རིགས་འཛིན་པར་འགྱུར། ། རལ་གྲི་ཐམས་ཅད་ཀྱི་དམ་ཚིག་ཅེས་བྱ་བའི་ཏིང་ངེ་འཛིན་ཏོ། ། དེ་ལྟར་རལ་གྲིའི་དངོས་གྲུབ་བསྟན་ནས། ད་ནི་ལམ་དུ་རིགས་ཀྱི་ཕྱག་མཚན་ལ་བརྟེན་པའི་རིག་འཛིན་གྱི་དངོས་གྲུབ་བཤད་དོ། ། དེ་ལ་ལྔ་ལས། དང་པོ་རྡོ་རྗེའི་རིགས་ཀྱི་རིག་འཛིན་གྱི་དངོས་གྲུབ་ནི། རྡོ་རྗེ་འཆང་གིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ནས་ལས་རྒྱལ་མཆོག་གི་སྐབས་སུ་ཕྱག་གཡས་ཀྱི་དང་པོས་ལྕགས་ལས་བྱས་པའི་རྡོ་རྗེ་ཁྲུ་གང་པ་གཟུང་པའམ།
མེད་ན་སྒྲོམ་པ་ཡང་རུང་སྟེ། རྟགས་གསུམ་བྱུང་དུས་སུ་དངོས་གྲུབ་གསུམ་ལ་ཡིད་དམིགས་ན་དངོས་གྲུབ་གསུམ་འཐོབ་པོ། ། དེ་ཉིད་ལས། མཁའ་དབྱིངས་རྡོ་རྗེའི་དབུས་གནས་པར། ། ཡེ་ཤེས་མི་བསྐྱོད་རབ་བསྒོམས་ཏེ། ། ལག་ཏུ་རྡོ་རྗེ་རབ་བསྒོམས་ན། ། རྡོ་རྗེ་རིགས་པ་འཛིན་པར་འགྱུར། ། ཞེས་སོ། ། གཉིས་པ་དེ་བཞིན་གཤེགས་བའི་རིག་འཛིན་ནི་རྣམ་པར་སྣང་མཛད་ཀྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ། ལས་རྒྱལ་མཆོག་གི་སྐབས་སུ་ཕྱག་གཡས་ཀྱི་དང་པོ་ན་དངུལ་ལས་བྱས་པའི་འཁོར་ལོ་གཟུང་བའམ།
བསྒོམས་ནས་ནང་དུ་ལྷ་སུམ་ཅུ་རྩ་གཉིས་བསྒོམས། ན་རྟགས་གསུམ་འབྱུང་ཞིང་དངོས་གྲུབ་གསུམ་འཐོབ་པ་སྔ་མ་བཞི་ནོ། ། དེ་ཉིད་ལས། མཁའ་དབྱིངས་གསལ་བའི་དབུས་གནས་པར། ། རྣམ་པར་སྣང་མཛད་རབ་ཏུ་བསྒོམ། ། ལག་ཏུ་འཁོར་ལོ་རབ་བསྒོམས་ན། ། འཁོར་ལོ་རིག་པ་འཛིན་པར་འགྱུར། ། ཞེས་པས་སོ། ། གསུམ་པ་རིན་པོ་ཆེའི་རིགས་ཀྱི་རིག་འཛིན་སྒྲུབ་པར་འདོད་ན་རིན་ཆེན་འབྱུང་ལྡན་གྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ནས། ། ལས་རྒྱལ་མཆོག་གི་སྐབས་སུ་ཕྱག་གཡས་པ་གསེར་ལས་བྱས་པའི་རིན་པོ་ཆེ་གཟུང་བའམ་བསྒོམ་པར་བྱའོ། །
དེའི་ནང་དུ་ལྷ་སུམ་ཅུ་རྩ་གཉིས་བསྒོམས་པས་རྟགས་དང་འབྲས་བུ་སྔ་མ་བཞིན་ནོ། ། དེ་ཉིད་ལས། མཁའ་དབྱིངས་རིན་ཆེན་དབུས་གནས་པར། ། རིན་ཆེན་རྡོ་རྗེ་རབ་ཏུ་བསྒོམ། ། ལག་ཏུ་རིན་ཆེན་རབ་བསྒོམས་ན། ། རིན་ཆེན་རིག་པ་འཛིན་པར་འགྱུར། ། ཞེས་སོ། ། བཞི་པ་པདྨའི་རིགས་དང་རིགས་ཅན་གྱི་དངོས་གྲུབ་བསྒྲུབ་ན། སྣང་བ་མཐའ་ཡས་ཀྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ནས། ལས་རྒྱལ་མཆོག་གི་སྐབས་སུ་ཕྱག་གཡས་ཀྱི་དང་པོ་ཟངས་ལས་བྱས་པའི་པདྨ་གཟུང་བའམ་བསྒོམས་ན་རྟགས་གསུམ་འབྱུང་བ་དང་དངོས་གྲུབ་གསུམ་ཡིན་ལ་དམིགས་ན་དེ་འཐོབ་པོ། །
དེ་ཉིད་ལས། མཁའ་དབྱིངས་པདྨའི་དབུས་གནས་པར། ། ཚེ་དཔག་མེད་པ་རབ་ཏུ་བསྒོམ། ། ལག་ཏུ་པདྨ་རབ་བསྒོམས་ན། ། པདྨོའི་རིག་པ་འཛིན་པར་འགྱུར། ། ཞེས་སོ། ། ལྔ་པ་ལས་ཀྱི་རིགས་དང་རིགས་ཅན་གྱི་རིག་འཛིན་གྱི་དངོས་གྲུབ་ནི། དོན་ཡོད་གྲུབ་པས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ནས་ལས་རྒྱལ་མཆོག་གི་སྐབས་སུ་ཕྱག་གཡས་ཀྱི་དང་པོར་ལྕགས་ལས་བྱས་པའི་རལ་གྲི་ཁྲུ་གང་བ་གཅིག་གཟུང་བའམ་བསྒོམས་ལ། དེའི་ནང་དུ་དོན་ཡོད་གྲུབ་པས་གཙོ་བོ་བྱས་པའི་ལྷ་སུམ་ཅུ་རྩ་གཉིས་བསྒོམས་པས་རྟགས་དྲོ་བ་ཙམ་བྱུང་ནས་དངོས་གྲུབ་ཡིད་ལ་དམིགས་ན་མི་སྣང་བ་འགྲུབ། དུ་བར་འཐུལ་དུས་སུ་དངོས་གྲུབ་ལ་ཡིད་དམིགས་ན་མཁའ་ལ་འཕུར་བ་འགྲུབ།
མེ་འབར་བའི་དུས་སུ་དངོས་གྲུབ་ཡིད་ལ་དམིགས་ན་ཚེ་ཉི་ཟླ་དང་མཉམ་པའི་དངོས་གྲུབ་ཐོབ་པོ། ། དེ་ཉིད་ལས། མཁའ་དབྱིངས་དམ་ཚིག་དབུས་གནས་བར། ། གདོན་མི་ཟ་བར་ཡེ་ཤེས་བསྒོམ། ། ལག་ཏུ་རལ་གྲི་རབ་བསྒོམས་ན། ། རལ་གྲིའི་རིག་པ་འཛིན་པར་འགྱུར། ། ཞེས་སོ། ། གཞན་ཡང་ཁྲོ་བོ་ལ་སོགས་འཁོར་རྣམས་ཀྱི་མཚན་མས་ཀྱང་གོང་ལྟར་སྒྲུབ་སྟེ། དེ་ཡང་མི་བསྐྱོད་བའི་རྣལ་འབྱོར་པས་ཏྲི་ཤུལ་རྩེ་གསུམ་སྒྲུབ་པ་ཡང་སྔ་མ་བཞིན་ནོ། དེ་ཉིད་ལས།
རྩེ་གསུམ་རྡོ་རྗེ་ལྕགས་ཀྱུ་སོགས། ། རྡོ་རྗེའི་ཁྱད་པར་གྱིས་བསྒོམས་ན། ། སྐུ་གསུང་ཐུགས་ཀྱི་བསྒྲུབ་པ་ཡིས། ། བསམ་གཏན་དེས་ནི་འགྲུབ་པར་འགྱུར། ། ཞེས་སོ། ། དེ་ལྟར་རིག་པ་འཛིན་པའི་དངོས་གྲུབ་བསྟན་ནས། ད་ནི་ལམ་དུ་སྐུ་གསུང་ཐུགས་ཀྱི་བསླབ་པའི་ཡིག་འབྲུ་ལ་བརྟེན་པའི་དངོས་གྲུབ་བསྟན་པར་བྱ་སྟེ། དེ་ལ་གཉིས་ཏེ། ། སྔགས་ཀྱི་རི་ལུ་དང་། རྫས་ཀྱི་རི་ལུའོ། །
དང་པོ་ལ་སྐུའི་རི་ལུ་དང་། གསུང་གི་རི་ལུ་དང་། ཐུགས་ཀྱི་རི་ལུ་སྟེ་གསུམ་ལས། ། དང་པོ་སྒྲུབ་ན། རྣམ་པར་སྣང་མཛད་ཀྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ། ། ལས་རྒྱལ་མཆོག་གི་སྐབས་སུ་རང་གི་སྤྱི་བོ་ཀླད་པ་དུང་ཁང་གི་གཞལ་ཡས་ཁང་གི་ནང་དུ་ཟླ་བའི་དཀྱིལ་འཁོར་གྱི་དབུས་སུ། ། ཨོཾ་ཙ་ན་ཀ་སྟེ་སྲན་ཆུང་གི་འབྲུ་ཙམ་དུ་བསམ། དེའི་ནང་དུ་རྣམ་པར་སྣང་མཛད་སྒོམ། ཡང་ན་ཨོཾ་ལས་བྱུང་བའི་རྣམ་པར་སྣང་མཛད་སྒོམ་ཡང་གསུང་། དེ་ལྟར་བསྒོམས་པས་རྟགས་གསུམ་བྱུང་དུས་སུ་འབྲས་བུ་གསུམ་ཡིད་ལ་དམིགས་ཏེ་བསྒོམས་ན་དངོས་གྲུབ་གསུམ་འབྱུང་ངོ་། །
དེ་ཉིད་ལས། ཨོཾ་ནི་རི་ལུ་ཙ་ན་ཀའི། ། འབྲུ་ཚད་ཙམ་དུ་བསམས་ནས་ནི། ། དབུས་སུ་རང་གི་ལྷ་ཡི་གཟུགས། ། བསམས་ཏེ་ཁར་བཅུག་རྣམ་བསྒོམ་ན། ། དེ་ནི་དེ་མ་ཐག་ཏུ་ཡང་། ། རྡོ་རྗེའི་སྐུ་དང་འདྲ་བར་འགྱུར། ། ཉི་མ་ཤར་བའི་འོད་འདྲ་ཞིང་། ། འཛམ་བུའི་ནཱ་ད་གསེར་གྱི་མདོག ། ཅེས་སོ། །
གཉིས་པ་སྒྲུབ་པ་པོ་རང་ཉིད་སྣང་བ་མཐའ་ཡས་ཀྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ་ལས་རྒྱལ་མཆོག་གི་སྐབས་སུ་བདག་གི་མགྲིན་པ་ལོངས་སྤྱོད་ཀྱི་འཁོར་ལོ་པདྨ་དམར་པོའི་འགོ་གྲུ་གསུམ་དུ་བྱས་པའི་ནང་ངམ། ཨ་དེ་ལས་བྱུང་བའི་སྣང་བ་མཐའ་ཡས་ཀྱི་སྐུ་གསུང་ཐུགས་གསུམ་བསྒོམས་ན་རྟགས་གསུམ་འབྱུང་ཞི་འབྲས་བུ་གསུམ་ལ་ཡིད་གཏད་ན་དངོས་གྲུབ་གསུམ་ཐོབ་པོ། ། དེ་ཉིད་ལས། ཨ་ནི་རི་ལུ་ཙ་ན་ཀའི། ། འབྲུ་ཚད་ཙམ་དུ་བསམས་ནས་ནི། ། དབུས་སུ་རང་གི་ལྷ་ཡི་གཟུགས། ། བསམས་ཏེ་ཁར་བཅུག་རྣམ་བསྒོམས་ན། ། དེ་ནི་དེ་མ་ཐག་ཏུ་ཡང་། ། བྱང་ཆུབ་ཡེ་ཤེས་འོད་འདྲར་འགྱུར། ། ཉི་མ་ཤར་བའི་འོད་འདྲ་ཞིང་། །
འཛམ་བུའི་ཆུ་བོའི་གསེར་གྱི་མདོག ། ཅེས་སོ། ། གསུམ་པ་བསྒྲུབ་ན་རང་ཉིད་རྡོ་རྗེ་འཆང་གིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ། ལས་རྒྱལ་མཆོག་གི་སྐབས་སུ་སྙིང་ཁོང་སྟོང་གི་ནང་དུ་བདྨ་དཀར་པོའི་སྟེང་དུ་ཧཱུྃ་ཙ་ན་ཀའི་འབྲུ་རྩམ་གྱི་ནང་དུ་མི་བསྐྱོད་པ་བསྒོམས་པའམ། ཡང་ན་དེ་ལས་བྱུང་བའི་མི་བསྐྱོད་པ་སྒོམ་མོ། ། དེ་ལ་རྟགས་གསུམ་འབྱུང་དུས་སུ་དངོས་གྲུབ་ལ་ཡིད་གཏད་ན་དངོས་གྲུབ་གསུམ་འགྲུབ་པོ། ། པཎྜི་ཏ་ཁ་ཅིག་ན་རེ། རླུང་དང་བསྲེས་ཏེ་ཡི་གེ་གསུམ་རྡོ་རྗེའི་བཟླས་པ་བྱ་ཟེར་རོ། ། དེ་ཉིད་ལས། ། ཧཱུྃ་ནི་རི་ལུ་ཙ་ན་ཀའི། །
འབྲུ་ཚད་ཙམ་དུ་བྱས་ནས་ནི། ། དབུས་སུ་རང་གི་ལྷ་ཡི་གཟུགས། ། བསམས་ཏེ་ཁར་བཅུག་རྣམ་བསྒོམས་ན། ། དེ་ནི་དེ་མ་ཐག་ཏུ་ཡང་། ། བྱང་ཆུབ་ཡེ་ཤེས་ཐོབ་པར་འགྱུར། ། ཞེས་སོ། ། ཐུན་མོང་གི་ཕན་ཡོན་ནི་ལུས་དང་ཞིང་དག་སྟེ་འཛམ་བུའི་ཆུ་བོའི་གསེར་གྱི་མདོག་དང་འདྲ་བར་འགྱུར་རོ། ། མཐར་ཕྱིན་པ་དེའི་རྟགས་ཚད་ནི་སེམས་ལ་ཏིང་ངེ་འཛིན་གྱི་ཉམས་དགུ་ཐོགས་མེད་དུ་འབྱུང་ངོ་། ། དེ་ལྟར་སྔགས་ཀྱི་རི་ལུ་བཤད་ནས་ད་ནི་རྫས་ཀྱི་རི་ལུ་བཤད་པར་བྱ་སྟེ། ། དེ་ལ་སྤྱིར་བཤད་པ་དང་།
བྱེ་བྲག་ཏུ་བཤད་པའོ། ། དང་པོ་ནི་ཤ་ལྔ་དང་བདུད་རྩི་ལྔ་ཕྱེ་མར་བཏགས་པའི་རི་ལུ་བྱ། དེ་ན་ཟངས་ཀྱིས་དཀྲི། དེ་ནས་དངུལ་གྱིས་དཀྲི། དེ་ནས་གསེར་གྱིས་དཀྲི། དཀྲི་བའི་ཚད་ནི་ར་ཏི་བརྒྱ་ཉི་ཤུ་རྩ་ལྔའོ། ། དེ་ཡང་མདངས་བཟང་རི་བོང་ཅན་དང་འོད་རྣམས། ། གསུམ་བཞི་རིག་བྱེད་གྲངས་ཀྱིས་དམན་པ་དང་། ། ཐུབ་པ་ཡོན་ཏན་མདའ་ཡི་གྲངས་བཞིན་དུ། ། ར་ཏིར་བྱས་པས་རི་ལུ་དཀྲི་བར་བྱ། །
ཡང་ན་གཞན་ལས་གསུངས་པ། གསེར་དང་དངུལ་དང་དེ་བཞིན་ཟངས་མ་རྣམས། ། མེ་དང་མངའ་དང་ཟུང་གི་དམན་པ་དང་། ། བཅུ་དྲུག་གསུམ་དང་དྲུག་སྟེ་རིམ་བཞིན་དུ། ། འོལ་སེ་བཅས་བས་རིང་ཐུང་འཐུག་པོ་དཀྲི། ། ཞེས་གསུངས་པ་བཞིན་དུའོ། ། དེ་ལྟར་རི་ལུ་དེ་ཐོད་པ་ཁ་སྦྱར་དུ་བཞག་ལ། རྡོ་རྗེ་འཆང་གིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམ། དེ་ནས་རི་ལུའི་འོག་ཏུ་རླུང་གི་དཀྱིལ་འཁོར་དེའི་སྟེང་དུ་རཾ་ལས་མེའི་དཀྱིལ་འཁོར་བསྐྱེད། སྣོད་ཨ་ལས་ཀ་པཱ་ལར་བསྐྱེད། །
ནང་དུ་ཤ་ལྔ་བདུད་རྩི་ལྔ་བསམ། དེ་ནས་ཧཱུྃ་གིས་སྦྱངས་པས་ཨཱཿཡིས་འབར་བར་བྱ། ། ཨོཾ་གྱིས་རྟོགས་པར་བྱ། དེ་ནས་འབྲུ་གསུམ་བརྒྱ་རྩ་བརྒྱད་དུ་བཟླས་པས་བྱིན་གྱིས་བརླབས་ལ་རི་ལུ་དེའི་ནང་དུ་ལྷ་སོ་གཉིས་བསྒོམས་ལ། ། སྔ་མ་བཞིན་དུ་རྟགས་གསུམ་འབྱུང་བའི་དུས་སུ་དངོས་གྲུབ་གསུམ་ཡིད་ལ་དམིགས་ནས་ཁར་བཅུག་ན་དངོས་གྲུབ་གསུམ་འཐོབ་པོ། ། ལེའུ་བཅོ་ལྔ་པ་ནས། བཤད་པའམ་ཡང་ན་བཟའ་བའམ། ། ཤ་དག་ཀྱང་ནི་གཞུག་པར་བྱ། ། ཆོ་ག་བཞིན་དུ་བསྔགས་ནས་ནི། ། ཟོས་ན་སངས་རྒྱས་ཀྱིས་མི་མཐོང་། །
ཞེས་གསུངས་སོ། ། ད་བྱེ་བྲག་ཏུ་བསྒྲུབ་པ་ལ་རྫས་ཀྱི་རི་ལུ་བཅུ་གཅིག་སྟེ་དང་པོ་ནི། མར་ངོའི་ཉིན་ཞག་དེ་ལ་སྐྱེས་པའི་བུ་ཆུང་སྐྱེས་མ་ཐག་པའི་བཤང་བ་སྟེ། རོ་ཚན་ས་ལ་མ་རེག་པར་བླངས་ལ་ཐོད་པ་ཁ་སྦྱར་དུ་བཞག་ལ་འབྲུ་གསུམ་བརྒྱ་རྩ་བརྒྱད་བཟླས་ཤིང་དེ་ལ་རི་ལུ་མཐེ་བོང་ཙམ་བྱས་ལ་ལྕགས་གསུམ་གྱིས་དཀྲི་སྟེ། ཟླ་བ་གཟས་ཟིན་དུས་སུ་གཟས་ཟིན་པ་མ་བཏང་གི་བར་དུ་ཕྱག་རྒྱ་མོའི་ཆོས་འབྱུང་དུ་བཅུག་ལ་སྙོམས་འཇུག་བྱ། དེ་ནས་བཏོན་ལ་མཚན་མ་བལྟས་ཏེ་དྲོ་བ་དང་དུ་འཐུལ་བ་དང་འབར་བ་འབྱུང་དུས་སུ་ཁར་བཅུག་ན་དངོས་གྲུབ་གསུམ་སྔ་མ་ལྟར་འགྲུབ་པོ། ། ལེའུ་བཅོ་ལྔ་པ་ལས། བཤད་པ་ཆོ་ག་བཞིན་བྱས་ནས། ། ཁམ་ཕོར་སྦྱར་མར་བཞག་པར་བྱ། ། བརྒྱ་རྩ་བརྒྱུད་དུ་བསྐུལ་བྱས་ན། །
སངས་རྒྱས་ཉི་མས་མི་མཐོང་ངོ་། ། གཉིས་པ་ཁྱིའི་ཤ་དང་མིའི་ཤ་ཆེན་བླངས་ནས་ཐོད་པ་ཁ་སྦྱར་གྱི་ནང་དུ་བཞག་སྟེ། ། འབྲུ་གསུམ་བརྒྱ་རྩ་བརྒྱད་བཟླས་བརྗོད་བྱས་ནས་རི་ལུ་བྱས་ཁར་བཅུག་ན་ཡང་དངོས་གྲུབ་གསུམ་འབྱུང་ངོ་། སྦྱོར་བ་གསུམ་པ་ནི། ། རྟ་ཤ་དང་ཤ་ཆེ་ནས་ལ་མ་རེག་པ་བླངས་ནས་ཐོང་བ་ཁ་སྦྱར་དུ་བཅུག་སྟེ། འབྲུ་གསུམ་བཟླས་བརྗོད་བྱས་ནས་རི་ལུ་བྱས་ལ་དེའི་ནང་དུ་ལྷ་སུམ་ཅུ་རྩ་གཉིས་བསྒོམས་ནས་རྟགས་གསུམ་བྱུང་བ་དང་ཁར་བཅུག་ན་དངོས་གྲུབ་སྔ་མ་བཞིན་ནོ། ། ཁྱི་ཡི་ཤ་དང་རྟ་ཡི་ཤ། ། ཤ་ཆེན་དག་ནི་ཆོ་ག་བཞིན། ། བླངས་ནས་སྦྱོར་བའི་ཐབས་ཀྱིས་ནི། ། ཟོས་ན་དེ་ཡིས་མི་མཐོང་ངོ་། །
སྦྱོར་བ་བཞི་པ་ནི། བཤང་བ་དང་བདུད་རྩི་བཞི་པོ་ལ་ཕྱེད་ཕྱེད་དུ་བྱས་བའི་རི་ལུ་བྱས་ཏེ། གསེར་ལ་སོགས་པའི་ལྕགས་གསུམ་གྱིས་དཀྲི་བར་བྱའོ། ། དེ་ནས་ཕྱག་རྒྱ་མོའི་པདྨར་བཅུ་ལ་ཟླ་བ་གཟས་གཟུང་ནས་མ་བཏང་གི་བར་དུ་སྙོམས་འཇུག་བྱའོ། ། དེ་ནས་བཏོན་ལ་ནང་དུ་ལྷ་སུམ་ཅུ་རྩ་གཉིས་བསྒོམས་ལ་དྲོ་བའི་དུས་སུ་ཁར་བཅུག་ན་མི་སྣང་བ་འགྲུབ། དུ་བ་འཐུལ་དུས་སུ་ཁར་བཅུག་ན་ནམ་མཁའ་ལ་འཕུར་བ་འགྲུབ། མེ་འབར་བའི་དུས་སུ་ཁར་བཅུག་ན་ཚེ་ཉི་ཟླ་དང་མཉམ་པ་འགྲུབ་པོ། ། བཤང་བ་ལྷན་ཅིག་སྦྱར་བ་ཡི། ། རི་ལུ་ལྕགས་གསུམ་གྱིས་དཀྲིས་པ། ། དབང་བོ་གཉིས་ཀྱི་སྦྱོར་བ་ཡིས། །
སངས་རྒྱས་ཀུན་གྱིས་མི་མཐོང་ངོ་། ། ཞེས་སོ། ། སྦྱོར་བ་ལྔ་པ་ནི། ཁྱི་ཤ་ཕྱེད་བདུད་རྩི་ཕྱེད་མར་བྱས་པ་ལ་རི་ལུ་བྱས་ལ་སྔ་མ་ལྟར་བསྒྲུབས་ན་འབྲས་བུ་གསུམ་འཐོབ་པོ། ། ཁྱི་ཡི་ཤ་དང་སྦྱར་བ་ཡི། ། རི་ལུ་ལྕགས་གསུམ་གྱིས་དཀྲིས་པ། ། དབང་བོ་གཉིས་ཀྱི་སྦྱོར་བ་ཡིས། ། སངས་རྒྱས་ཀུན་གྱིས་མི་མཐོང་ངོ་། ། ཞེས་སོ། ། སྦྱོར་བ་དྲུག་པ་ནི།
མི་ལས་བྱུང་བའི་ཤ་ཆེན་པོ་ཕྱེད་བདུད་རྩི་ལྔ་ཕྱེ་མར་བྱས་པ་ལ་ཡང་སྔ་མ་བཞིན་ནོ། ། ཤ་ཆེན་དག་ནི་སྦྱར་བྱས་པའི། ། རི་ལུ་ལྕགས་གསུམ་གྱིས་དཀྲིས་པ། ། དབང་པོ་གཉིས་ཀྱི་སྦྱོར་བ་ཡིས། ། སངས་རྒྱས་ཀུན་གྱིས་མི་མཐོང་ངོ་། ། ཞེས་སོ ། སྦྱོར་བ་བདུན་པ་ནི། བ་ལང་གི་ཤ་ཕྱེད་བདུད་རྩི་ལྔ་པོ་ཕྱེད་དུ་བྱས་པའི་རི་ལུ་ལ་སྒྲུབ་པ་སྔ་མ་ལྟར་བྱས་ན་འབྲས་བུ་སྔ་མ་བཞིན་ནོ། ། བ་ལང་ཤ་དང་སྦྱར་བ་ཡི། ། རི་ལུ་ལྕགས་གསུམ་གྱིས་དཀྲིས་པ། །
དབང་བོ་གཉིས་ཀྱི་སྦྱོར་བ་ཡིས། ། སངས་རྒྱས་ཀུན་གྱིས་མི་མཐོང་ངོ་། ། ཞེས་སོ། ། སྦྱོར་བ་བརྒྱད་པ་ནི། བཤང་བ་དང་ལྷན་ཅིག་ཏུ་བྱུང་བའི་སེམས་ཅན་ཕྱེད་བདུད་རྩི་ལྔ་པོ་ཕྱེད་དུ་བྱས་ལ་སྔ་མ་ལྟར་བསྒྲུབས་ན་འབྲས་བུ་སྔ་མ་བཞིན་ནོ། ། བཤང་བ་ལས་བྱུང་སྲོག་ཆགས་ལས། ། བརྟུལ་ཞུགས་ཅན་གྱིས་རི་ལུ་བྱ། ། དབང་བོ་གཉིས་ཀྱི་སྦྱོར་བ་ཡིས། ། སངས་རྒྱས་ཀུན་གྱིས་མི་མཐོང་ངོ་ཞེས་སོ། ། སྦྱོར་བ་དགུ་པ་ནི།
ག་བུར་དང་ཙན་དན་དམར་པོ་ཕྱེད་བདུད་རྩི་ལྔ་པོ་ཕྱེད་དུ་བྱས་པའི་རེ་ལུ་བྱས་ནས་སྔ་མ་ལྟར་བསྒྲུབས་ན་སྔ་མ་བཞིན་ནོ། ། ག་བུར་ཙན་དན་སྦྱར་བ་ཡི། ། རི་ལུ་ལྕགས་གསུམ་གྱིས་དཀྲིས་པ། ། དབང་བོ་གཉིས་ཀྱི་སྦྱོར་བ་ཡིས། ། སངས་རྒྱས་ཀུན་གྱིས་མི་མཐོང་ངོ་། ཞེས་སོ། ། སྦྱོར་བ་བཅུ་པ་ནི། གི་ཝང་དང་ཨ་ཀ་རུ་ནག་པོ་ཕྱེད་བདུད་རྩི་ལྔ་པོ་ཕྱེད་དུ་བྱས་ནས་ལྔ་མ་ལྟར་བསྒྲུབས་ན་སྔ་མ་བཞིན་ནོ། །

ག་ཝང་ཨ་ཀ་རུ་སྦྱར་བའི། ། རི་ལུ་ལྕགས་གསུམ་གྱིས་དཀྲིས་བ། ། དབང་པོ་གཉིས་ཀྱི་སྦྱོར་བ་ཡིས། ། སངས་རྒྱས་ཀུན་གྱིས་མི་མཐོང་ངོ་། ། ཞེས་སོ། ། སྦྱོར་བ་བཅུ་གཅིག་པ་ནི། ག་བུར་དང་གུར་གུམ་ཕྱེད་བདུད་རྩི་ལྔ་པོ་ཕྱེད་དུ་བྱས་ནས་སྒྲུབ་པ་སྔ་མ་བཞིན་བྱས་ན། གི་ཝང་ཨ་ཀ་རུ་སྦྱར་བའི། ། རི་ལུ་ལྕགས་གསུམ་གྱིས་དཀྲིས་པ། ། དབང་པོ་གཉིས་ཀྱི་སྦྱོར་བ་ཡིས། ། རྡོ་རྗེ་སྟོབས་བོ་ཆེར་འགྱུར་རོ། །
དེ་ལྟར་རི་ལུའི་དངོས་གྲུབ་བཤད་ནས། ད་ནི་མངོན་ཤེས་ཀྱི་སྒྲུབ་པ་བཤད་པར་བྱ་སྟེ། དེ་ལ་གཉིས་ཏེ། བྱང་ཆུབ་སེམས་དཔའི་བཀོད་པ་བསྒྲུབ་པ་དང་། དེ་བཞིན་གཤེགས་པའི་བཀོད་པ་བསྒྲུབ་པའོ། ། དེ་ལ་ས་དང་ཕ་རོལ་ཏུ་ཕྱིན་པའི་ལུགས་ཀྱི་མངོན་ཤེས་ནི། རྟེན་བསམ་གཏན་གྱི་དངོས་གཞི་དེ་ཡང་སྲེད་པ་ལྟ་བ་མ་རིག་པ་ཤས་ཆེ་བའི་བསམ་གཏན་མ་ཡིན་ནོ། ། དེ་ལ་དང་པོ་བྱང་ཆུབ་སེམས་དཔའི་བཀོད་པ་བསྒྲུབ་པ་ནི། སའི་དག་པ་དེ་ཡང་ལས་རུང་ཁྱད་པར་ཅན་གྱི་ཆ་མཐུན་ལ་བརྟེན་ནས་རྣམ་གནས་ཡིད་ལ་བྱེད་པར་བསྒོམས་པས་ཐོབ་པ་ཡིན་ལ། གསང་སྔགས་ཀྱི་ཐིག་པར་དེའི་དོན་དུ་བསྐྱེད་རིམ་ཀྱི་བསྙེན་པ་ལས་སུ་རུང་བ་རྐྱེན་སྤྱོད་པས་རོ་བསྙམས་པས་ཡིག་འབྲུ་དང་།
ལྷའི་རང་བཞིན་དུ་ཤེས་པ་ལ་བརྟེན་ནས་བསྒོམས་པས་ཐོབ་པ་སྟེ། དེ་ཡང་རྟེན་དབང་བོ་དང་ཡུལ་ཕྲད་ནས་འཛིན་པ་ལ་ཡང་མངོན་ཤེས་ལས་ཁྱད་པར་དུ་གྱུར་བ་ཡང་ཡིན་ནོ། ། དེ་ལྟར་དང་པོ་བྱང་ཆུབ་སེམས་དཔའི་བཀོད་པ་བསྒྲུབ་པ་ནི་དང་པོ་སའི་སྙིང་བོའི་ས་བོན་གྱི་སྒོ་ནས་མིག་གི་མངོན་ཤེས་བསྒྲུབ་པ་ནི། རང་ཉིད་རྡོ་རྗེ་འཆང་གིས་བཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ། ཁྱད་པར་གྱིས་ལས་རྒྱལ་མཆོག་གི་སྐབས་སུ་བདག་གི་མི་བསྒྲུབས་སྟོང་པར་བྱས་ལ་ཟླ་བའི་དཀྱིལ་འཁོར་རེ་རེ་བསམ། གཡས་པའི་ཟླ་བའི་སྟེང་དུ་ཐིག་ལེ་དམར་པོ་འོད་འཕྲོ་བ་བསྒོམ། གཡོན་པའི་ཟླ་བའི་སྟེང་དུ་ཐིག་ལེ་དཀར་པོ་འོད་འཕྲོ་བ་བསམས་ཏེ་མིག་སྦུབས་སུ་བཅུག་ལ། ། དེ་ཡང་རྣམ་པ་ནི་ཐིག་ལེ། ང་རྒྱལ་ནི་སའི་སྙིང་པོའི་ང་རྒྱལ་དུ་བྱས་ནས་གོམས་པ་དང་། ནམ་གང་བལྟ་བར་འདོད་པའི་དངོས་པོ་དེ་མཐོང་སྟེ།
དཔེར་ན་བི་ཀྲ་མ་ལ་ཤཱི་ལའི་གནས་ལྟ་བུ་བལྟ་བར་འདོད་པ་སྐྱེས་མ་ཐག་ཏུ་བི་ཀྲ་མལ་ཤཱི་ལ་དེ་ཡིད་ལ་བྱས་ནས་བདག་གི་རླུང་སེམས་ཉིད་དུ་བསམ་ཞིང་ཡི་གེ་དེ་ཉིད་ལ་མཉམ་པར་བཞག་པས་མཐོང་ངོ་། ། དེ་ལྟར་བསྒོམས་པས་དངོས་ཀྱི་འབྲས་བུ་ནི་མིག་གི་མངོན་ཤེས་ཐོབ་ཏེ་ལྐོག་གྱུར་གྱི་གཟུགས་ཐམས་ཅད་མཐོང་ངོ་། ། ཐུན་མོང་གི་ཕན་ཡོན་ནི་རིག་པ་འཛིན་པའི་རིགས་སུ་འགྱུར་རོ། ། དངོས་ཀྱི་ཕན་ཡོན་ནི་ཆོས་ཐམས་ཅད་རང་གི་སེམས་ཙམ་དུ་ཤེས་སོ། ། བརྒྱུད་པའི་འབྲས་བུ་ནི་ཟུང་འཇུག་གི་ཇི་སྙེད་པ་མཁྱེན་པའི་ཡེ་ཤེས་ཐོབ་པོ། ། ལེའུ་བཅུ་གཅིག་པ་ལས། ། འོད་ཟེར་འབར་བའི་ཡི་གེ་ཤླིཾ། ། ནམ་མཁའི་དབྱིངས་ཀྱི་དབུས་སུ་བསམ། ། མཚོན་མཆོག་རྡོ་རྗེའི་ལུས་དག་གིས། ། རྡོ་རྗེའི་སྐུ་དང་འདྲ་བར་འགྱུར། །
ཤླིཾ། ནམ་མཁའ་རྡོ་རྗེ་བཀོད་པ་ཞེས་བྱ་བའི་ཏིང་ངེ་འཛིན་ཏོ། ། ཞེས་སོ། ། གཉིས་པ་ཕྱག་ན་རྡོ་རྗེའི་ས་བོན་གྱི་སྒོ་ནས་རྣ་བའི་མངོན་ཤེས་བསྒྲུབ་པ་ནི། རང་ཉིད་རྡོ་རྗེ་འཆང་གི་ཏིང་ངེ་འཛིན་གསུམ་བསྒོམས་ལ། དེའི་རྣ་བའི་སྦུབས་སྟོང་པར་བྱས་པའི་ཁོག་པར་ཟླ་བའི་དཀྱིལ་འཁོར་རེ་རེ་བསམ། རྣམ་པ་ནི་ཨོཾ། ང་རྒྱལ་ནི་ཕྱག་ན་རྡོ་རྗེར་བྱས་པས་གོམས་ཙམ་ན་ལྐོག་གྱུར་གྱི་སྒྲ་གང་ཉན་པར་འདོད་པ་དེ་ལ་ཤེས་པ་གཏད་ནས་རྣ་བར་ཡི་གེ་ཨོཾ་ལ་མཉམ་པར་བཞག་ན་སྒྲ་དེ་དང་དེ་ཐམས་ཅད་རང་གི་རྣ་བའི་དྲུང་ན་གྲག་པ་བཞིན་དུ་ཐོས་སོ། དཔེར་ན་བི་ཀྲ་མ་ལ་ཤཱི་ལ་ལྟ་བུ་གཅིག་ན་པཎྜི་ཏ་ཨཱརྻ་ཨ་ཀ་ར་ཆོས་བཤད་པ་ལ་ཡིད་གཏད་ནས་རྣ་བར་ཨོཾ་བསྒོམས་ན་ཐོས་སོ། ། དེ་ཉིད་ལས།
སངས་རྒྱས་དཀྱིལ་འཁོར་དམ་པ་བསམ། ། རྡོ་རྗེ་སེམས་དཔའ་རབ་བསྒོམས་ལ། ། ནམ་མཁའི་དབྱིངས་ཀྱི་དབུས་སུ་ནི། ། ཡེ་ཤེས་ཨོཾ་ནི་བསྒོམ་པར་བྱ། ཨོཾ། ཞེས་སོ། ། དེའི་དངོས་ཀྱི་འབྲས་བུ་ནི་ལྐོག་གྱུར་གྱི་སྒྲ་ཐམས་ཅད་ཐོས་སོ། ། ཁྱད་པར་གྱི་ཕན་ཡོན་ནི་སྒྲ་རབ་འབྲིང་གསུམ་སེམས་ཙམ་དུ་ཤེས་སོ། ། ཐུན་མོང་གི་ཕན་ཡོན་དང་བརྒྱུད་བའི་འབྲས་བུ་ནི་སྔ་མ་བཞིན་ནོ། ། གསུམ་པ་ནམ་མཁའི་སྙིང་པོའི་ས་བོན་གྱི་སྒོ་ནས་སྣའི་མངོན་ཤེས་བསྒྲུབ་པ་ནི།
རྡོ་རྗེ་འཆང་གི་ཏིང་ངེ་འཛིན་ལ་གནས་ལ་སྣའི་དབང་པོའི་ཁོག་པ་སྟོང་པར་བྱས་པར་ཟླ་བའི་དཀྱིལ་འཁོར་གྱི་སྟེང་དུ་ཨོཾ་གྱི་རྣམ་པ་ལ་ནམ་མཁའི་སྙིང་བོའི་རང་བཞིན་དུ་བསྒོམས་པས། གོམས་ཙ་ན་ལྐོག་གྱུར་གྱི་དྲི་སུམ་ཅུ་རྩ་གསུམ་གྱི་དཔག་བསམ་གྱི་ཤིང་གི་དྲི་ལ་ཡིད་གཏད་ནས་སྣའི་དབང་པོའི་ཁོག་པར་ཨོཾ་ལ་མཉམ་པར་བཞག་ན་དེའི་སྣའི་དབང་བོ་དང་ཕྲད་པ་དང་འདྲ་བར་ཚོར་བར་འགྱུར་རོ། ། དེ་ཉིད་ལས། ནམ་མཁའི་དབྱིངས་ཀྱི་དབུས་སུ་ནི། ། སངས་རྒྱས་དཀྱིལ་འཁོར་འོད་བཟང་བསམ། ། ནམ་མཁའི་རྡོ་རྗེ་རབ་བསྒོམས་ལ། ། རིན་ཆེན་ཨོཾ་ནི་བསྒོམ་པར་བྱ། ། ཨོཾ་ཞེས་སོ། ། དངོས་ཀྱི་འབྲས་བུ་ནི་ལྐོག་གྱུར་གྱི་དྲི་ཐམས་ཅད་མྱོང་བར་འགྱུར་རོ། ། ཁྱད་པར་ཀྱི་ཕན་ཡོན་ནི་ནོར་བུ་རིན་པོ་ཆེ་དང་འདྲ་བར་དགོས་འདོད་ཐམས་ཅད་དང་ལྡན་པར་འགྱུར་རོ། །
གཉིས་པོ་སྔ་མ་བཞིན་ནོ། ། བཞི་པ་སྤྱན་རས་གཟིགས་ཀྱི་ས་བོན་གྱི་སྒོ་ནས་ལྕེའི་མངོན་ཤེས་སྒྲུབ་ན་རང་ཉིད་རྡོ་རྗེ་འཆང་གི་ཏིང་ངེ་འཛིན་ལ་གནས་ལ་ཐིག་ལེའི་དབང་པོ་ཟླ་ཁམས་ལྟ་བུ་སྟེ་ལྕེའི་དབང་པོ་རང་བབས་སུ་བཞག་གོ ། སོ་ནི་ནང་དུ་ཟླ་བ་ཚེས་བརྒྱད་པ་ལྟར་ཡོད་པ་གོས་སྟོང་པར་བྱས་པར་ཟླ་བའི་དཀྱིལ་འཁོར་དེའི་སྟེང་དུ་རྣམ་པ་ཨོཾ་ལ་ང་རྒྱལ་འཇིག་རྟེན་དབང་ཕྱུག་གི་ང་རྒྱལ་དུ་བསྒོམ། གོམས་ཙ་ན་ལྐོག་གྱུར་གྱི་རོ་སུམ་ཅུ་རྩ་གསུམ་ན་ལྷའི་བདུད་རྩི་ཡོད་པ་ལྟ་བུ་ལ་ཤེས་པ་གཏད་དེ་ཡིག་འབྲུ་ལ་མཉམ་པར་བཞག་ན་ལྕེའི་དབང་པོས་རོ་ཉམས་སུ་མྱོང་བར་འགྱུར་རོ། ། དེ་ཉིད་ལས། ནམ་མཁའི་དབྱིངས་ཀྱི་དབུས་སུ་ནི། སངས་རྒྱས་དཀྱིལ་འཁོར་དམ་པ་བསམ། ། འཇིག་རྟེན་དབང་ཕྱུག་རབ་བསྒོམས་ལ། ། ཆོས་ཀྱི་ཨོཾ་ནི་བསྒོམ་པར་བྱ། ཨོཾ་ཞེས་སོ། །
ཁྱད་པར་གྱི་ཕན་ཡོན་ནི་གཞན་ལ་ཆོས་འཆད་པ་ལ་མཁས་པར་འགྱུར་རོ། ། གཞན་གཉིས་པོ་འདྲའོ། ། ལྔ་པ་སྒྲིབ་སེལ་གྱི་ས་བོན་གྱི་སྒོ་ནས་ལུས་ཀྱི་མངོན་ཤེས་སྒྲུབ་པ་ནི། རྡོ་རྗེ་འཆང་གི་ཏིང་ངེ་འཛིན་ལ་གནས་ལ་ལས་རྒྱལ་མཆོག་གི་སྐབས་སུ་གསང་བའི་རྡོ་རྗེའི་བུམ་པའི་ནང་དུ་བེའུའི་མཆུ་འདྲ་བའི་གནད་དུ་ཟླ་བའི་དཀྱིལ་འཁོར་ལ་ཨོཾ་གྱི་རྣམ་པ་ལ་སྒྲིབ་སེལ་གྱི་ང་རྒྱལ་དུ་བསྒོམས་པས་གོམས་ཙམ་ན་ལྐོག་གྱུར་གྱི་རེག་བྱ་རི་རབ་གྱི་འོག་གི་ཁོང་སེང་ན་ལྷ་མ་ཡིན་གྱི་བུ་མོའི་པདྨའི་རེག་བྱ་ཐམས་ཅད་བདག་གི་གསང་བའི་རྡོ་རྗེ་དང་སྙོམས་འཇུག་བྱེད་པ་དང་འདྲ་བར་ཉམས་སུ་མྱོང་བར་འགྱུར་རོ། ། དེ་ཉིད་ལས། ནམ་མཁའི་རྡོ་རྗེའི་དབུས་སུ་ནི། ། སངས་རྒྱས་དཀྱིལ་འཁོར་དམ་པ་བསམ། ། རྡོ་རྗེ་ཨུད་པ་ལ་བསྒོམས་ལ། ། དམ་ཚིག་ཨོཾ་ནི་རབ་ཏུ་བསྒོམ། ། ཨོཾ་ཞེས་སོ། །
ཁྱད་པར་གྱི་ཕན་ཡོན་བྱང་ཆུབ་སེམས་དཔའ་ཁྱིམ་པ་ཡིན་ན་བུ་མང་བར་འགྱུར་རོ། ། གཞན་འདྲ། དེ་ལྟར་བྱང་ཆུབ་སེམས་དཔའི་བཀོད་པ་སྒྲུབ་པ་བཤད་ནས། དེ་བཞིན་གཤེགས་པའི་བཀོད་པ་སྒྲུབ་པ་བཤད་དེ། དེ་ལ་ལྔ་ལས་དང་པོ་རྣམ་པར་སྣང་མཛད་ཀྱི་ས་བོན་གྱི་སྒོ་ནས་མིག་གི་མངོན་ཤེས་བསྒྲུབ་པ་ནི། རྡོ་རྗེ་འཆང་གིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ་རང་གི་མིག་ཏུ་ཨོཾ་ལས་རྣམ་པར་སྣང་མཛད་ཀྱི་ང་རྒྱལ་བསྒོམ་མོ། དེས་འབྲས་བུ་དང་ཡོན་ཏན་སྔ་མ་བཞིན་ནོ། ། དེ་ཉིད་ལས། ནམ་མཁའི་དབྱིངས་ཀྱི་དབུས་སུ་ནི། ། སངས་རྒྱས་དཀྱིལ་འཁོར་དམ་པ་བསམ། །
རྡོ་རྗེ་རྣམ་སྣང་རབ་བསྒོམས་ལ། ། སྐུ་གསུམ་ཨོཾ་ནི་བསྒོམ་པར་བྱ། ། ཨོཾ་ཞེས་སོ། ། གཉིས་པ་རིན་ཆེན་འབྱུང་ལྡན་གྱི་ས་བོན་གྱི་སྒོ་ནས་རྣ་བའི་མངོན་ཤེས་བསྒྲུབ་པ་ནི། རང་ཉིད་རྡོ་རྗེ་འཆང་གི་ཏིང་ངེ་འཛིན་གྱིས་གནས་ལ་རྣ་བའི་སྦུབས་སྟོང་པར་བྱས་པར་ཟླ་བའི་འོག་ཏུ་སྭ་བསྒོམས་ན་ཡང་འབྲས་བུ་དང་ཕན་ཡོན་སྔ་མ་བཞིན་ནོ། ། གསུམ་པ་སྣང་བ་མཐའ་ཡས་ཀྱི་ས་བོན་གྱི་སྒོ་ནས་ལྕེའི་མངོན་ཤེས་སྒྲུབ་པ་ནི། རྡོ་རྗེ་འཆང་གི་ཏིང་ངེ་འཛིན་གསུམ་བསྒོམས་ལ་ལྕེ་སྦུབས་སྟོང་པར་བྱས་ལ་དེར་ཡི་གེ་ཨ་བསྒོམས་ན་འབྲས་བུ་དང་ཕན་ཡོན་སྔ་མ་བཞིན་ནོ། ། བཞི་པ་དོན་ཡོད་གྲུབ་པའི་ས་བོན་གྱི་སྒོ་ནས་ལུས་ཀྱི་མངོན་ཤེས་སྒྲུབ་པ་ནི། གསང་བ་རྡོ་རྗེའི་སྦུབས་སྟོང་པར་བྱས་པའི་ཟླ་བའི་སྟེང་དུ་ཡི་གེ་ཧ་བསྒོམས་ན་ཡང་སྔ་མ་བཞིན་ནོ། ། ལྔ་པ་རྡོ་རྗེ་འཆང་དང་མི་བསྐྱོད་པའི་ས་བོན་གྱིས་སྣ་དང་ཡིད་ཀྱི་མངོན་ཤེས་སྒྲུབ་ན་དེ་གཉིས་ཀྱི་ཏིང་ངེ་འཛིན་བསྒོམས་ལ། །
སྣ་དང་ཡིད་སྙིང་ཁར་ཧཱུྃ་བསྒོམས་ནས་རྣམ་པ་ཧཱུྃ། མི་བསྐྱོད་པ་དང་རྡོ་རྗེ་འཆང་དུ་བྱས་ན་ཡང་སྣའི་མངོན་ཤེས་དང་ཡིད་ཀྱི་མངོན་ཤེས་འབྱུང་ངོ་། དེ་རྣམས་གཞུང་དུ་སོ་སོར་ཕྱེ་ནས་མ་གསུངས་ཀྱང་མིག་ལ་གསལ་པོར་གསུངས་པའི་གསུང་དེས་ཕྱི་མ་ལ་བསྒྲེའོ་ཞེས་སློབ་དཔོན་ཆེན་པོ་ཟླ་གྲགས་ཀྱིས་རྒྱུད་ཀྱི་ཚིག་འོག་མ། ། མི་བསྐྱོད་ཡེ་ཤེས་དག་ལས་སོ། ། རྡོ་རྗེ་ནམ་མཁའི་དཀྱིལ་དབུས་སུ། ། མངོན་ཤེས་ལྔ་ཡི་སྦྱོར་བ་ཡིས། ། སངས་རྒྱས་མཆོག་གི་གནས་སུ་བསྒོམ། ། ཞེས་པ་ལ་རིགས་ལྔ་ཆར་ཨོཾ་ལས་ང་རྒྱལ་བྱས་ཏེ་མངོན་བྱང་ལྔས་བསྐྱེད་པ་ལ་ནི་རང་རང་གི་ས་བོན་ཐ་དད་དེ་མངོན་ཤེས་སྒྲུབ་པའི་སྐབས་འདིར་འདྲ་བ་ལ་འགལ་བ་མེད་དོ་སྐད། དེ་ལྟར་མངོན་ཤེས་ཀྱི་ཐུན་མོང་གི་དངོས་གྲུབ་བསྟན་ནས། ད་ནི་རྐང་མགྱོགས་ཀྱི་དངོས་གྲུབ་བསྟན་ཏེ།
དེ་ལ་གཉིས་ཏེ། འཇིག་རྟེན་པའི་རྐང་མགྱོགས་དང་། འཇིག་རྟེན་ལས་འདས་པའི་རྐང་མགྱོགས་ཀྱི་དངོས་གྲུབ་པོ། ། དང་པོ་ནི། རྣམ་པར་སྣང་མཛད་ཀྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ། དེའི་མདུན་དུ་ཉི་མའི་སྟེང་དུ་ལྷ་སུམ་ཅུ་རྩ་གཉིས་ཀྱི་འཁོར་ལོ་དང་ཨ་ཁཾ་དྷི་ས་བོན་ཧྲི་གསུམ་བསྒོམས་ལ་དེ་ནས་ལྷའི་འཁོར་ལོ་ཨ་ཁཾ་དྷི་ལ་གཞུག དེ་ཧྲི་ལ་གཞུག ། དེ་ཡོངས་སུ་གྱུར་པ་ལས་གཤིན་རྗེ་གཤེད་དེ་ལ་དམ་ཚིག་བོད་པ་ནི་ཡ་མཱན་ཏ་ཀྲིད་ཅེས་བརྗོད། སྐུལ་བ་ནི་འབྲུ་གསུམ། དམ་ཚིག་བཏང་བ་ནི་ཡ་མཱན་ཏ་ཀྲིད་བདག་མངོན་པར་འདོད་པའི་གནས་སུ་ཁྲིད་ཅིག་ཅེས་བརྗོད།
དམ་ཚིག་བཅིང་བ་ཨ་དྲག་པོ་བརྗོད། དེ་ནས་གཤིན་རྗེ་གཤེད་ཀྱི་རྒྱབ་ཏུ་ཞོན་ན་ཕྱོགས་བཅུའི་སངས་རྒྱས་ཐམས་ཅད་ཀྱི་ཞིང་དུ་ཕྱིན་ནས། སངས་རྒྱས་ཐམས་ཅད་ལ་མཆོད་པ་བྱས། ། ཚོགས་སོགས། སེམས་ཅན་མང་པོ་མངོན་བར་འདོད་པའི་དོན་ཕྱིན་ཅི་མ་ལོག་པ་ལ་འགོད་པར་འགྱུར་རོ། ། དེ་ལྟར་འཇིག་རྟེན་པའི་སྐུའི་རྐང་མགྱོགས་བསྟན་ནས། འཇིག་རྟེན་པའི་གསུང་གི་རྐང་མགྱོགས་ནི་སྒྲུབ་བ་པོ་སྣང་བ་མཐའ་ཡས་ཀྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ། ། དེའི་སྟེང་དུ་ཉི་མའི་དཀྱིལ་འཁོར་གྱི་སྟེང་དུ་ལྷ་སུམ་ཅུ་རྩ་གཉིས་ཀྱི་འཁོར་ལོ་དང་ཡི་གེ་ཨ་ཁཾ་དྷི་སྒོམ། ལྷ་ཨ་ཁཾ་དྷི་ལ་གཞུག དེ་ཨ་ལ་གཞུག
དེ་གྱུར་པ་ལས་རྟ་མགྲིན་བསྐྱེད་ལ། ། དམ་ཚིག་བོད་པ་ནི་ཧ་ཡ་གྲི་ཝ་བརྗོད། ། སྐུལ་བ་འབྲུ་གསུམ་བརྗོད། བཏང་བ་ནི་ཧ་ཡ་གྲི་ཝ་བདག་མངོན་པར་འདོད་པའི་གནས་སུ་ཁྲིད་ཅིག བཅིང་བ་ནི་ཨ་དྲག་པོ་བརྗོད། དེ་ནས་རྟ་མགྲིན་གྱི་རྒྱབ་ཏུ་ཞོན་ནས་སྔ་མ་བཞིན་ནོ། ། དེ་ལྟར་འཇིག་རྟེན་པའི་གསུང་གི་རྐང་མགྱོགས་བསྟན་ནས། འཇིག་རྟེན་པའི་ཐུགས་ཀྱི་རྐང་མགྱོགས་ནི་མི་བསྐྱོད་བས་གཙོ་བོ་བྱས་བའི་ལྷ་སུམ་ཅུ་རྩ་གཉིས་ཀྱི་ཏིང་ངེ་འཛིན་གསུམ་བསྒོམས་ནས་མདུན་དུ་ཉི་མའི་སྟེང་དུ་ལྷ་སོ་གཉིས་བསྒོམས་ལ་ཨ་ཁཾ་དྷི་ལ་བཅུག དེ་དྷི་ལ་བཅུག དེ་ཁཾ་ལ་བཅུག་པ་ལས་གནོད་མཛེས་བསྐྱེད།
དེ་ནས་དམ་ཚིག་བོད་པ་ནི་སུམྦྷ་རཱ་ཛའོ། ། དམ་ཚིག་བསྐུལ་བ་ནི་འབྲུ་གསུམ་བརྗོད། དམ་ཚིག་བཏང་བ་ནི་སུམྦྷ་རཱ་ཛ་བདག་འདོད་པའི་གནས་སུ་ཁྲིད་ཅིག་ཅེས་བརྗོད། དམ་ཚིག་པ་ཅིང་པ་ནི་ཨ་དྲག་པོ་བརྗོད་དོ། ། དེ་ནས་གནོད་མཛེས་ཀྱི་རྒྱབ་ཏུ་ཞོན་པ་སྔ་མ་བཞིན་བྱེད་པའོ། ། དེ་ལྟར་ཁྲོ་བོ་གསུམ་འཇིག་རྟེན་ལས་འདས་པ་ཡིན་ཡང་འཁོར་འཇིག་རྟེན་པ་ཡོད་པས་འདུལ་བྱའི་མིང་འདུལ་བྱེད་ལ་བཏགས་པའོ། ། དེ་ལྟར་འཇིག་རྟེན་པའི་རྐང་མགྱོགས་བསྟན་ནས། ད་ནི་འཇིག་རྟེན་ལས་འདས་པའི་རྐང་མགྱོགས་བཤད་པ་ནི། དང་པོ་སྐུའི་རྐང་མགྱོགས་ནི་སྒྲུབ་བ་པོས་རྣམ་པར་སྣང་མཛད་ཀྱིས་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ནས། དེའི་མདུན་དུ་ཟླ་བ་ལ་ལྷའི་འཁོར་ལོ་དང་།
ཨ་ཁཾ་དྷི་དང་ས་བོན་ཡི་གེ་ཨ་བསམ། དེ་ནས་ལྷའི་འཁོར་ལོ་ཨ་ཁཾ་དྷི་ལ་གཞུག དེ་ཡོངས་སུ་གྱུར་པ་ལས་རྣམ་པར་སྣང་མཛད་དུ་བསྐྱེད་དོ། ། དེ་ནས་དམ་ཚིག་བོད་པ་ནི། ཨོཾ་ཛི་ན་ཛིཀ་བརྗོད། དམ་ཚིག་བཏང་བ་ནི་ཛི་ན་ཛིཀ་སྒྲུབ་པ་པོ་བདག་མངོན་པར་འདོད་བའི་གནས་སུ་ཁྲིད་ཅིག་ཅེས་བརྗོད་དོ། ། དམ་ཚིག་བཅིང་བ་ནི་ཨ་དྲག་པོ་བརྗོད་དོ། ། དེ་ནས་རྣམ་པར་སྣང་མཛད་ཀྱི་རྒྱབ་ཏུ་ཞོན་ནས་སྔ་མ་བཞིན་ནོ། ། དེ་ལྟར་སྐུའི་རྐང་མགྱོགས་བསྟན་ནས། གསུང་གི་རྐང་མགྱོགས་ནི་རྡོ་རྗེ་འཆང་གི་གཙོ་བོ་བྱས་པའི་ཏིང་ངེ་འཛིན་གསུམ་བསྒོམས་ལ།
དེའི་མདུན་དུ་པདྨ་དང་ཟླ་བ་ལ་ལྷ་དང་སྔགས་སྔ་མ་ལྟར་བསྒོམས་ལ། ལྷའི་འཁོར་ལོ་ལ་སོགས་པ་ཨ་ལ་གཞུག་གོ ། དེ་ཡོངས་སུ་གྱུར་པ་ལས་སྣང་བ་མཐའ་ཡས་སུ་བསྐྱེད་ལ་དམ་ཚིག་བོད་བ་ཨོཾ་ཨ་རོ་ལི་ཀ་བརྗོད། གཞན་སྔ་མ་བཞིན་ནོ། ། དམ་ཚིག་བསྐུལ་བ་འདྲ། དམ་ཚིག་བཏང་བ་ཨ་རོ་ལི་ཀ་བདག་མངོན་པར་འདོད་པའི་གནས་སུ་ཁྲིད་ཅིག་ཅེས་བརྗོད་དོ། ། དེ་ལྟར་གསུང་གི་རྐང་མགྱོགས་བསྟན་ནས། ཐུགས་ཀྱི་རྐང་མགྱོགས་བསྟན་པ་ནི། རྡོ་རྗེ་འཆང་གི་ཏིང་ངེ་འཛིན་ལ་གནས་ལ་མདུན་དུ་སྔ་མ་བཞིན་དུ་བསྒོམས་ལ་དེ་ཉིད་ས་བོན་ཧཱུྃ་ལ་གཞུག་གོ ། དེ་ནས་མི་བསྐྱོད་པར་བསྐྱེད་ལ་དམ་ཚིག་བོད་བ་ནི་བཛྲ་དྷིཀ་གོ །
སྒྲུབ་པ་བོ་བདག་གང་འདོད་དུ་ཁྲིད་ཅིག་ཅེས་བརྗོད་དོ། ། དེ་ལྟར་འཇིག་རྟེན་ལས་འདས་པའི་སྐུ་གསུང་ཐུགས་ཀྱི་རྐང་མགྱོགས་བསྒྲུབས་པས་གང་འདོད་པའི་གནས་སུ་སྐུ་གསུང་ཐུགས་ཀྱི་ལྷས་འཁྲིད་པར་འགྱུར་རོ། ། དེ་ཡང་ལེའུ་བཅུ་དྲུག་པ་ལས། ། དེ་ཡང་འདི་ནི་གསང་བ་ཐམས་ཅད་ཀྱི་རྡོ་རྗེའི་མངག་གཞུག་པ་རབ་ཏུ་སྒྲུབ་པའི་དམ་ཚིག་གོ ། ཧྲི་ནི་འབར་བའི་འོད་བཟང་པོ། ། ནམ་མཁའི་རྡོ་རྗེ་དབུས་སུ་བསམ། ། སངས་རྒྱས་ཀུན་གྱི་ནམ་མཁའི་ཁམས། ། ཡོངས་སུ་གང་བར་རྣམ་པར་སྒོམ། ། དེ་ཡི་སྐུ་གསུང་ཐུགས་ཀྱི་གནས། ། དེར་ནི་སྔགས་ཀྱིས་དབབ་པར་བྱ། །
ཞེས་པ་ལ་སོགས་པས་འཇིག་བརྟེན་པའི་མངག་གཞུག་པ་དང་། དེ་ལ་འདི་ནི་མངག་གཞུག་པ་ཐམས་ཅད་ཀྱི་གསང་བའི་རྡོ་རྗེའོ། ། རྡོ་རྗེ་སེམས་དཔའི་ཡེ་ཤེས་ཆེ། ། དེ་བཞིན་གསུང་ནི་རྡོ་རྗེ་འཛིན། ། སྐུ་ཡི་རྡོ་རྗེ་བཀོད་པ་ཆེ། ། ཞེས་པ་ལ་སོགས་པས་འཇིག་རྟེན་ལས་འདས་པའི་རྐང་མགྱོགས་གསུངས་སོ། ། དེ་ནི་ནག་པོའི་ལུགས་སོ། ། མངོན་ཤེས་ཅན་ནི་འཇིག་རྟེན་དང་འཇིག་རྟེན་ལས་འདས་པའོ། ། དེ་ལ་དང་པོ་ནི་གནོད་མཛེས་ཉི་མའི་དཀྱིལ་འཁོར་གྱི་སྟེང་དུ་ཧྲི་བསྒོམས་ལ་དེའི་འོད་ཟེར་གྱིས་སངས་རྒྱས་སྤྱན་དྲངས་ལ་མདུན་གྱི་ནམ་མཁའ་ལ་ཨ་ཁཾ་དྷིའི་ཡི་གེར་གྱུར། ། དེ་ལས་ཉི་མའི་སྟེང་དུ་ཧཱུྃ་རིང་པོ་དེ་ལས་གནོད་མཛེས་བསྐྱེད་པ་ནི་འཇིག་བརྟེན་ལས་འདས་པའི་མངག་གཞུག་གོ །
དེ་ཡང་གདན་ནི་ལེའུ་བཅུ་དྲུག་པ་ལས། ཉི་མའི་དཀྱིལ་འཁོར་དབུས་གནས་པར། ། མི་བསྐྱོད་པ་ནི་རབ་ཏུ་བརྟག ། ཅེས་པས་མི་བསྐྱོད་པའི་རྣལ་འབྱོར་པས་གནོད་མཛེས་བརྟག་པའི་ས་བོན་གང་ལས་སྐྱེ་ཞེ་ན། དེའི་གོང་ན། ཧྲི་ནི་འབར་བའི་འོད་བཟང་པོ། ། ནམ་མཁའ་རྡོ་རྗེའི་དབུས་སུ་བསམ། ། ཞེས་སོ། ། དེའི་འོད་ཀྱིས་སངས་རྒྱས་སྤྱན་དྲངས་པ་ནི། ། སངས་རྒྱས་ཀུན་གྱི་ནམ་མཁའི་ཁམས། །
ཡོངས་སུ་གང་བ་རྣམ་པར་བསྒོམ། ། ཞེས་སོ། ཧྲི་ལ་བབ་པ་ནི། ། དེ་ཡི་སྐུ་གསུང་ཐུགས་ཀྱི་གནས། ། དེར་ནི་སྔགས་ཀྱིས་དབབ་པར་བྱ། ། ཞེས་སོ། ། དེར་ཨ་ཁཾ་དྷི་ར་སོང་བ་ནི་ཨ་ཁཾ་ཧྲི་ཞེས་སོ། ། དེ་ལས་གནོད་མཛེས་བསྐྱེད་པ་ནི། ཕྱག་ན་རྡོ་རྗེ་གཟུགས་ཆེན་དང་། ། ཞེས་སོ། །
དེ་བཞིན་དུ་ཚེ་དཔག་ཏུ་མེད་པའི་རྣལ་འབྱོར་པས་ནི་རྟ་མགྲིན་གྱིས་བྱའོ། ། རྣམ་སྣང་གི་རྣལ་འབྱོར་པས་ནི་བདུད་རྩི་འཁྱིལ་བས་བྱ་སྟེ་ཆོ་ག་སྔ་མ་བཞིན་ཏེ། ། ཚེ་དཔག་མེད་པའི་འཁོར་ལོ་ཆེ། ། རྡོ་རྗེ་སྣང་མཛད་དེ་བཞིན་ཏེ། ། ཞེས་པས་གདན་ནི་ཉི་མ་ལ་ཧྲི་ནི་འབར་བའི་འོད་བཟང་པོ་ལ་སོགས་པ་སྔ་མ་ས་བོན་གྱིས་སངས་རྒྱས་སྤྱན་དྲངས་ནས་ཨ་ཁཾ་དྷིར་གྱུར། ། དེ་ལས་ཕྱག་ན་པདྨ་འོད་ཆེན་དང་། ། གཞན་གྱིས་མི་ཐུབ་དྲག་ཤུལ་ཅན། ། ཞེས་པས་རྟ་མགྲིན་དང་། གཤིན་རྗེ་གཤེད་ཀྱི་སྐུར་བསྐྱེད་པའི་འཇིག་རྟེན་ལས་འདས་པའོ། ། འཇིག་རྟེན་པའི་མདུང་རྩེ་ཆེ་དང་རྡོ་རྗེ་ཆེ་དང་ལྕགས་ཀྱུ་ཆེ་དང་།
ཕྱག་མཚན་འཛིན་པའི་གནོད་སྦྱིན་དཔག་ཏུ་མེད་པ་བཀུག་ལ་དེ་རྣམས་གཅིག་ཏུ་གྱུར་པ་ནི་འཇིག་རྟེན་པའོ། ། དེ་ལ་ཨོཾ་ཨཱཿཧཱུྃ་གསུམ་གྱིས་རྒྱས་གདབ་པོ། ། དེ་ལ་དམ་ཚིག་ལྔས་བསྒྲུབས་ཏེ་དམ་ཚིག་ནི་མི་བསྐྱོད་པའི་དཀྱིལ་འཁོར་རོ། ། བོད་པ་ནི་ཨ་ཁཾ་དྷིའོ། རྦད་པ་ནི་ཡཀྵ་སེ་ན་པ་ཏ་ཡེ་དང་། གནོད་སྦྱིན་གྱི་མིང་ནས་བརྗོད་ཅིང་བསྐུལ་བའོ། ། སྤེལ་བ་ནི་བདག་སངས་རྒྱས་ཀྱི་ཞིང་དུ་ཁྲིད་ཅིག་པར་སྟོན་པའོ། ། བཅིང་བ་ནི་ཨ་དྲག་པོས་བདག་གི་བཀའ་བཞིན་བྱེད་པའོ། ། དེས་ཁྲིད་ནས་སངས་རྒྱས་ལ་ཆོས་ཉན་པའོ། ། གུ་རུ་བཙུན་མོ་ཅན་ནི་གཞལ་ཡས་ཁང་དུ་ཉི་མ་ལ་ཧྲི་དམར་པོའི་འོད་ཟེར་ལྔ་འཕྲོས་པར་བསམས་ལ་རང་རྡོ་རྗེ་འཛིན་གྱི་ཏིང་ངེ་འཛིན་སེམས་དཔའ་ལས་འོད་འཕྲོས་པས་འོད་ཟེར་གྱི་ལྕགས་ཀྱུས་སྐུ་གསུང་ཐུགས་ཀྱི་དཀྱིལ་འཁོར་གསུམ་ལས་ཐུགས་ཀྱི་དཀྱིལ་འཁོར་བཀུག་ལ།
དེ་རྣམས་ཧྲི་ལ་བསྟིམས་པས་དེ་ལས་ཐུགས་ཀྱི་ས་བོན་ཧྲིར་གྱུར་པས་གདན་ཡང་བརྩེག་མར་གྱུར་ཏོ། ། ཧྲི་དེ་ལས་གནོད་མཛེས་སུ་གྱུར་ནས་གདན་ཉི་མའི་ཆ་ལ་བཞག་ནས་དམ་ཚིག་བཞིས་བཀའ་བསྒོ་ཨ་ཞེས་པས་ཀྱང་བསྐུལ་དེའི་འཁོར་མདུང་རྩེ་འཛིན་པ་ལ་སོགས་པ་ལ་ཡང་བཀའ་བསྒོའོ། ། དམ་ཚིག་བཞི་ནི། དམ་ཚིག་བསྐུལ་བ་ནི་འབྲུ་གསུམ་བཟླས་པའོ། ། དམ་ཚིག་གཏོང་བ་ནི། ཨོཾ་ཨཱཿཧཱུྃ་ཤན་ཏིང་ཀུ་རུ་སྭཱ་ཧཱ། ཞེས་པའོ། དམ་ཚིག་བོད་པ་ནི། ཨོཾ་ཨཱཿཧཱུྃ་ཡ་མཱན་ཏ་ཀྲྀད་མ་ཧཱ་ཡཀྵ་སེ་ན་པ་ཏ་ཡེ་ཞེས་པའོ། དམ་ཚིག་བཅིང་བ་ནི་མདོར་ན་མི་བསྐྱོད་པའི་རྣལ་འབྱོར་པས་གནོད་མཛེས་མདུན་ན་བཀའ་ནོད་ཅིང་འདུག་བདེ་ལ་ཨོཾ་ཨཱཿཧཱུྃ་སུམྦྷ་ར་ཛ་མ་ཧཱ་ཡཀྵ་སེ་ན་པ་ཏ་ཡེ་བྷུ་ཏ་ཁྲོ་ཏ་ན་ཡ་སྟི་ཨ་ཞེས་བསྐུལ་ལོ། །
དེ་བཞིན་དུ་འོད་དཔག་ཏུ་མེད་པའི་རྣལ་འབྱོར་པས་ཧྲི་ལས་འོད་དཔག་ཏུ་མེད་པའི་འཁོར་ལོ་བཅུག་ནས་ཨར་བསམ། ། དེ་ལས་རྟ་མགྲིན་བསྐྱེད་ལ་དམ་ཚིག་བཞི་བྱ། རྣམ་པར་སྣང་མཛད་ཀྱི་རྣལ་འབྱོར་པས་ནི་ཧྲི་ལས་རྣམ་པར་སྣང་མཛད་ཀྱི་འཁོར་ལོ་བཅུག་ནས་ཁཾ་དུ་བསམ་ནས་གཤིན་རྗེ་གཤེད་དུ་བསྐྱེད་པ་དང་། དེའི་འཁོར་ལོ་ལ་སྔ་མ་ལྟར་དམ་ཚིག་བཞིས་བསྐུལ་ལོ་གསུང་། འདི་ཡང་རྒྱུད་དང་མི་འབྱར་དུ་མི་སྤྱོད་དོ། ། དེ་ལྟར་རྐང་མགྱོགས་བསྟན་ནས། ད་ནི་ལས་ཀྱི་མཐའི་རྡོ་རྗེ་ཨཉྫ་ནའི་དངོས་གྲུབ་བསྟན་ཏེ། སྒྲུབ་པ་པོ་ལྷ་གང་ཡིན་པའི་ཏིང་ངེ་འཛིན་དུ་གནས་པ་ལ་ཐོད་པའི་སྒྱེད་བུ་གསུམ་གྱི་སྟེང་དུ་མོ་ཐོད་ཀྱི་གོང་བུར་མིའི་རུས་པ་དང་མིའི་རྩ་རྒྱུས་ཀྱི་སྣལ་མས་སྡོང་བུ་བྱས་ཏེ་མའི་ཞག་གིས་མར་མེ་བཏང་སྟེ་ཕོ་ཐོད་ཀྱིས་སྟེང་ནས་དགབ་པར་བྱའོ། ། དེའི་མཚན་མོ་བདུད་རྩི་འཁྱིལ་བའི་སྔགས་ཀྱིས་བསྲུང་བར་བྱའོ། ། ནང་བར་ཕོ་ཐོད་ལ་ཆགས་པའི་དུ་བ་བླངས་ཏེ་ཉི་མོ་ཐོད་དུ་གཞུག
དེ་ལ་ཕོ་ཐོད་ཀྱིས་དག་པ་སྟེ་ལག་པ་གཡོན་པས་བཀོད་ལ་ཏིང་ངེ་འཛིན་ནི་རཾ་ལས་མེའི་དཀྱིལ་འཁོར་ཨ་ལས་ཟླ་བའི་ནང་དུ་ཤ་ལྔར་བསམ། ཧཱུྃ་གིས་ཆུ་ལྟར་དང་བར་བྱས་ཨཱཿཡིས་ཁྲག་ལྟར་དམར་པོར་བྱས། ཨོཾ་གིས་འོ་མ་ལྟར་བྱས། དེ་ལ་ཡེ་ཤེས་ཀྱི་བདུད་རྩི་བཀུག འབྲུ་གསུམ་དང་བདུད་རྩི་འཁྱིལ་བའི་སྔགས་བཟླས་པས་རྟགས་རབ་འབྲིང་གསུམ་བྱུང་ཙམ་ན་མིག་ལ་བསྐུས་ན་མིག་གི་མངོན་ཤེ་འབྱུང་ངོ་། ། རྐང་པ་ལ་བསྐུས་ན་ནམ་མཁའ་ལ་འགྲོ་བར་འགྱུར་རོ། ། ལུས་ལ་བྱུགས་ན་མི་སྣང་བར་འགྱུར་རོ། ། ལྕེའི་འོག་ཏུ་བཅུག་པས་ཕ་རོལ་གྱི་གཡུལ་ཕམ་པར་འགྱུར་རོ། ། དེས་ན་དེ་ལ་ཨཉྫ་ན་སྟེ་མི་བསླུ་བ་ཞེས་བྱའོ། ། དེ་ཡང་བཅུ་བདུན་པ་ལས།
ལམ་གྱི་བཞི་མདོའམ་ཤིང་གཅིག་དྲུང་། ། མ་མོའི་གནས་སམ་ཞི་གནས་སུ། ། དེ་རུ་རྡོ་རྗེ་ཨཉྫ་ན། ། ཐོད་པ་རྟག་ཏུ་དབབ་པར་བྱ། ། ཚིལ་ཆེན་པོ་དང་ཁྲག་ཆེན་དང་། ། བཤང་དང་པདྨའི་སྐུད་པ་དང་། ། ཨར་ཀའི་སྐུད་པས་མི་མར་སྙིང་། ། བྱས་ལ་ཚེས་ནི་ཉི་ཤུ་ཡི། ། ནམ་ཕྱེད་རྡོ་རྗེ་ཨཉྫ་དབབ། ། ཞེས་བྱ་བ་གསུངས་སོ། །
དེ་ལྟར་རྡོ་རྗེ་ཨཉྫ་ན་བསྟན་ནས། ། ད་ནི་བུམ་པ་བཟང་པོའི་དངོས་གྲུབ་ནི། བུམ་པ་གཅིག་གི་ནང་དུ་ལྷ་སུམ་ཅུ་རྩ་གཉིས་ཀྱི་འཁོར་ལོ་བསམས་ལ་དྲོ་བ་དང་དུ་བ་འཐུལ་བ་དང་མེ་འབར་བའི་རྟགས་གསུམ་བྱུང་ནས་ལག་ཏུ་བླངས་ན་ཡང་དངོས་གྲུབ་སྔ་མ་བཞིན་ནོ། ། དེ་ལྟར་བུམ་པ་བཟང་པོའི་དངོས་གྲུབ་བསྟན་ནས། ད་ནི་མཆིལ་ལྷམ་གྱི་དངོས་གྲུབ་ནི། མཆིལ་ལྷམ་བརྟེན་དུ་བཞག་ནས་སྔ་མ་ལྟར་བསྒྲུབས་ན་ཡང་འབྲས་བུ་སྔ་མ་བཞིན་ནོ། ། བརྒྱད་པོ་དེ་ལ་སྔ་མ་དྲུག་ནི་གསང་བ་འདུས་པ་འདི་ཉིད་དུ་བཤད། ཐ་མ་གཉིས་ནི་རྒྱུད་གཞན་གྱི་རྗེས་སུ་འབྲངས་པ་ཡིན་ནོ། ། གྲུབ་པ་ཆེན་པོ་བརྒྱད་བསྟན་ཟིན་ཏོ། ། གྲུབ་པ་ཆེན་པོ་བརྒྱད་ཀྱི་བཤད་པ་ནི། །
རྒྱུད་ལྷ་མོ་བཞིས་ཞུས་པ་ལ་བསྟན་པ་བཞིན་དུ་བྱ་སྟེ། རྫས་བརྒྱད་ཡང་དག་སྒྲུབ་པ་བཤད། ། རི་ལུ་མིག་སྨན་དངོས་གྲུབ་དང་། ས་འོག་རལ་གྲིའི་དངོས་གྲུབ་དང་། ། ནམ་མཁར་འཕུར་དང་མི་སྣང་དང་། ། ཤི་བ་མེད་དང་ནད་འཇོམས་སོ། ། ཞེས་པས། དང་པོ་རི་ལུ་ནི། སྒྱུ་མི་དང་གླང་པོ་དང་རྟ་དང་བ་ལས་དང་ཁྱི་དང་བོང་བུའི་ཤ་ཆ་མཉམ་པ་བྱས་ལ། དེ་རྣམས་མཐེ་བོང་གི་ཚིགས་ཙམ་དུ་བདུད་རྩི་ལྔ་ཡང་ནས་འབྲུ་ཙམ་ལས་མི་ཆེ་བར་བསྡུས་ཏེ།
ཨོཾ་ཨཱཿཧཱུྃ་གིས་སྦྱངས་ཏེ། དེ་ཡང་ཡཾ་ལས་རླུང་། དེའི་སྟེང་དུ་རཾ་ལས་མེ། ། ཨ་ལས་བསྐྱེད་པའི་པདྨའི་བྷན་དྷཱི་ནང་དུ་ཤ་དགུ་དང་བདུད་རྩི་ལྔ་བཞག་སྟེ། དེ་ལ་ཧྲི་བཀོད་དེའི་སྟེང་དུ་ཧཱུྃ་ལས་རྡོ་རྗེར་བསྒོམས་ནས་རླུང་གིས་མེ་བུས་ཏེ། ཐོད་པའི་ནང་གི་བདུད་རྩི་བཙོས་པ་དང་སྟེང་གི་རྡོ་རྗེའི་ཁ་བཀབ་པ་ལས་འོད་ཕུང་དུ་འབར་བས་ཤ་དང་བདུད་རྩི་སྦྱངས་པར་བསྒོམ་མོ། ། ཡང་ཧྲི་ལས་འོད་འཕྲོས་པས་ཕྱིན་ཅི་ལོག་གི་མཐུ་བཅོམ་སྟེ་དག་པར་བསྒོམ་མོ། ། དེ་ནས་རི་ལུ་བྱ་ཐབས་ནི། ཁ་ནུབ་ཏུ་བལྟས་ལ་ལན་ཉི་ཤུ་རྩ་གཅིག་ཏུ་བཏགས་པའོ། ། དེ་ནས་ཡུངས་དཀར་ལྔའི་ཚད་གཅིག་བྱས།
དུས་མར་གྱི་ཚེས་བརྒྱད་དང་བཅུ་བཞི་ལ་རེ་ལུ་བསྒྲིལ་ལ་ཐོད་པའི་ནང་དུ་རི་ལུ་བཞག་ནས། འབྲུ་གསུམ་སྟོང་རྩ་བརྒྱད་བཟླས་ལ་སྔ་དྲོ་ཕྱི་ཕྲེད་དམ་ནམ་ཕྱེད་ལ་སྔར་ལྟར་སྦྱར་རོ། ། དེ་ལྟར་རྒྱུན་དུ་ཟོས་ན་སྲེད་མེད་ཀྱི་བུའི་སྟོབས་ཐོབ་ཅིང་མངོན་ཤེས་ལྔ་ཡང་འཐོབ་པོ། ། དེ་སྐད་དུ་ཡང་རྒྱུད་དེ་ཉིད་ལས། མི་དང་གླང་པོ་ཆེ་དང་རྟ། ། གླང་དང་ཁྱི་དང་བོང་བུ་དང་། ། རྔ་མོང་མ་ཧེ་སྤྱང་ཁུ་དང་། ། ཆ་ནི་མཉམ་པོར་བྱས་པ་ཡི། ། མཐེ་བོང་ཚིགས་ཙམ་དག་ཏུ་ནི། ། ཤིན་ཏུ་མཉམ་པར་བཞག་ནས་སྦྱར། །
དྲི་ཆེན་དྲི་ཆུ་རཀྟ་དང་། ། བྱང་ཆུབ་སེམས་དཔའ་ནས་ཙམ་ནི། ། སྔགས་བཟླས་ནས་ནི་སྦྱང་བྱ་སྟེ། ། བྱིན་གྱིས་བརླབས་ཀྱང་བྱ་བའོ། ། ཕྱག་མཚན་དང་ནི་ཡི་གེ་ཨ། ། དབུས་སུ་དེ་བཞིན་ཧཱུྃ་བྱས་ཏེ། ། རབ་ཏུ་འབར་བྱེད་ཡི་གེ་ཧྲི། ། ཡི་གེ་འབར་བར་བྱེད་པའོ། ། དགུ་པ་དེ་ནི་རབ་ཏུ་བསྒྲུབ། ། ལན་ནི་ཉི་ཤུ་རྩ་གཅིག་ཏུ། །
སྔགས་ཁྲི་བཟླས་ནས་ཕྱི་མར་བཏགས། ། ཡུངས་དཀར་ལྔ་ཡི་ཚད་ཙམ་ཞིག ། ལྔ་དང་ལྔ་ནི་སྦྱོར་བར་བྱེད། ། ཚེས་བརྒྱད་དང་ནི་བཅུ་བཞི་ལ། ། རི་ལུ་རྣམས་ནི་བྱས་ནས་སུ། ། པདྨའི་སྣོད་ལ་བཞག་བྱས་ཏེ། ། སྟོང་ཕྲག་བརྒྱ་ནི་བཟླ་བར་བྱ། ། མཚམས་བཞི་པར་ནི་བསྒོམས་བྱས་ན། ། ཉིན་དང་མཚན་དུ་བཟའ་བར་བྱ། ། དེ་ནི་བསྐལ་བ་ཐ་མར་ཡང་། །
དངོས་གྲུབ་རྒྱས་པར་འགྲོ་བ་སྟེ། ། གཟི་བརྗིད་མདངས་དང་སྟོབས་བརྩོན་འགྲུས། ། ལྔ་པ་ལ་ནི་སྨོན་ལམ་དང་། ། མངོན་པར་ཤེས་པ་ལྔ་ཐོབ་པ། ། རི་ལུ་ཆེན་པོ་ཟོས་ཕྱིར་རོ། ། ཞེས་སོ། ། དེ་ལྟར་རི་ལུ་བཤད་ནས། གཉིས་པ་མིག་སྨན་ནི། ཟླ་བ་མར་གྱི་ངོ་ཚེས་ཉི་ཤུ་དགུའི་ནམ་ཕྱེད་ནས་ལམ་གྱི་གཞི་མདོར་ཐོད་པའི་སྟེང་དུ་འདུག་སྟེ་མདུན་དུ་སྒྱེད་བུ་བཙུགས་ནས་ཐོད་པ་གཉིས་བཞག་སྟེ། དེ་གཉིས་ཀྱི་བར་དུ་བདུད་རྩི་ལྔ་དང་ཚིལ་ཆེན་བསྲེས་པས་བཀང་བའི་བྷན་དྷ་བཞག
དེའི་ནང་དུ་ཁྲག་དང་ཚིལ་ཆེན་ལ་སོགས་པ་ཤིང་ཨ་མྲའི་བལ་ལ་པདྨའི་སྐུད་པ་དཀྲིས་བའི་སྙིང་པོ་བཙུགས་ནས་མར་མེ་བལྟམ་པར་བྱའོ། ། ཤིང་ཨ་མྲ་དང་པདྨའི་སྐུད་པ་མེད་ན་ཡང་གཞན་ཅི་འཚམ་པས་བྱའོ། ། མེ་མར་གྱི་ལྕེའི་དུ་བ་ལ་བྷན་དྷ་གཅིག་བཀབ་ནས་སྒྱེད་བུ་གཉིས་ལ་བཞག་གོ ། དེ་ལ་རྡོ་རྗེ་རེག་ནས་ཕུང་པོ་ལྔ་ལ་རིགས་ལྔར་བསྒོམས་པའི་རྣལ་འབྱོར་པས་ཨོཾ་ཨཱཿཧཱུྃ་སྭཱ་ཧཱ། ནམ་ལངས་པར་དུ་བཟླ་བར་བྱའོ། ། དེ་ནས་དུད་པ་བླངས་ལ་རང་གི་མིག་ལ་བསྐུས་ན་སྐུ་གསུང་ཐུགས་ཀྱི་དངོས་གྲུབ་ཐོབ་པོ། ། གསུམ་པ་ས་འོག་གི་དངོས་གྲུབ་ནི། ལྷ་མ་ཡིན་དང་ཀླུའི་བུ་མོས་བསྒྲུབ་པའོ། དེའི་ཆོ་ག་ནི་འཕགས་པ་རྡོ་རྗེས་འོག་ཞལ་གསུམ་ཕྱག་དྲུག་གཡས་པར་ཞགས་པ་འོག་མ་དགྲ་སྟ། གཡོན་ན་མདུད་རྩེ་གསུམ་པ།
འོག་མ་ལྕགས་ཀྱུ། དང་པོ་གཉིས་ལྷ་མོ་ལ་འཁྱུད་པ། ནག་པོ་བསྒོམས་ལ་བཙག་གམ་རྡོ་རྒྱུས་ལ་སོགས་པས་ལོ་མ་ལ་རྡོ་རྗེ་ལྕགས་ཀྱུ་གཅིག་བྲིས་ཏེ་ཁར་བཅུག་སྟེ། ཟླ་བ་གཟས་ཟིན་པའི་དུས་སུ་ལྕགས་ཀྱུ་འཕྲོས་པས་ལྷ་མ་ཡིན་གྱི་བུ་མོ་བཀུག་པར་བསྒོམས་ནས་སྔགས་ཨོཾ་ཨཱཿཧཱུྃ་ཨ་ཀརྵཡ་བཟླས་པར་བྱའོ། ། ལྷ་མ་ཡིན་གྱི་བུ་མོ་ལ་སོགས་པ་གང་མིང་ནས་སྨོས་པ་དེ་འགུགས་སོ། ། དེ་ཡང་བཙག་གམ་ཞེས་བྱ་བ་ལ་སོགས་པ་གསུངས་སོ། ། བཞི་པ་རལ་གྲིའི་དངོས་གྲུབ་ནི། གྱོ་མོའམ་གསེར་ལ་སོགས་པ་ལ་རལ་གྲི་མཚན་དང་ལྡན་པ་བྱས་ལ་རལ་གྲི་མདུན་དུ་བཞག་སྟེ། ། བདུད་རྩི་རྣམ་པ་ལྔས་བྱུགས་ཏེ་དོན་ཡོད་གྲུབ་པ་བསྒོམ་པ་དང་། ཨོཾ་ཨཱཿཧཱུྃ་ཞེས་བརྗོད་ནས་རལ་གྲི་ལ་སྐུ་གསུང་ཐུགས་ཐིམ་བར་བྱས་ཏེ་འོད་ཟེར་འབར་བར་བསྒོམ་པར་བྱའོ། །
རལ་གྲི་འཕྲོ་མ་ཐག་ཏུ་གོང་མའི་སྔགས་དེ་ལག་པར་བླངས་མ་ཐག་ཏུ་རིགས་འཛིན་དུ་གྲུབ་པོ། ། ལྔ་པ་ནམ་མཁའ་ལ་འཕུར་བ་ནི། གྲུབ་པ་དེ་ཁོ་ན་ཉིད་ཀྱི་མཐུ་སྟེ། གང་གའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་སུ་རྒྱུ་བའོ། ། དེ་ཡང་རྣམ་པར་སྣང་མཛད་སྒྱུ་འཕྲུལ་དྲ་བའི་རྒྱུད་ལས། རལ་གྲི་མདུན་དུ་བཞག་བྱས་ཏེ། ། ཞེས་བྱ་བ་རྒྱས་པར་གསུངས་སོ། ། དྲུག་པ་མིག་རྣོན་གྱི་དངོས་གྲུབ་ནི། ལམ་གྱི་བཞི་མདོ་ལ་སོགས་པར་ཐོད་པ་ལ་འདུག་པ་ལ་སོགས་པ་གོང་བཞིན་བྱས་ལ། ། འདིར་ཁྱད་པར་ནི་ཞ་ཉེའི་སྐོང་བུའི་ལམ་ཚིལ་ཆེན་གྱིས་བཀང་ནས་ས་ལ་མ་ལྷུང་བའི་རོ་དཀྲིས་པའི་རས་ཀྱིས་སྙིང་པོ་བྱས་ཏེ་མར་མེ་བལྟམ་པར་བྱའོ། །
ཕུང་པོ་ལྔ་བསྒོམས་པའི་རྣལ་འབྱོར་པས་ཨོཾ་ཨཱཿཧཱུྃ་ཞེས་བཟླས་པར་བྱའོ། ། དུད་པ་དེ་བླངས་ནས་མིག་ལ་བསྐུས་ན་མི་སྣང་བ་སྐུ་གསུམ་ཐུགས་རྡོ་རྗེ་ཀུན་མཐོང་བར་འགྱུར་རོ། ། དེ་ཡང་རྡོ་རྗེ་གདན་བཞི་ལས། མ་ལྷུང་བའི་རོ་དཀྲིས་པའི་རས་ཞེས་བྱ་བ་ལ་སོགས་པ་རྒྱས་པར་དེར་བལྟའོ། ། བདུན་པ་འཆི་བ་མེད་པའི་དངོས་གྲུབ་ནི་དྲི་ཆེན་གྱི་སྒོ་ནས་ཚེ་སྒྲུབ་སྟེ། འདི་ལྟ་སྟེ་དྲི་ཆེན་གྱི་ཕྱེ་མ་དང་མར་དང་སྦྲང་རྩི་བསྲེས་ལ་རྟོག་པ་སྤངས་ལ་རིགས་ལྔར་བསྒོམས་པའི་རྣལ་འབྱོར་པས་ཨོཾ་ཨཱཿཧཱུྃ་བཟླས་ཏེ་ལོ་གསུམ་གྱི་བར་དུ་ཟོས་ན་ཉི་མ་དང་འདྲ་བའི་ཚེ་འགྲུབ་པར་བྱེད་དོ། ། རྣམ་པར་སྣང་མཛད་ཀྱིས་གསལ་བོར་གསུངས་པ། དྲི་ཆེན་ཕྱེ་མར་བཏགས་ནས་སུ། ། མར་དང་སྦྲང་རྩི་བསྲེས་ནས་བཟའ། ། ལོ་གསུམ་ནས་ནི་ལྷ་ཡི་ལུས། །
ཉི་ཟླ་སྐར་བཞིན་འཚེར་བར་འགྱུར། ། ཞེས་གསུངས་སོ། ། བརྒྱད་པ་ནད་འཇོམས་པའི་དངོས་གྲུབ་ནི། རིམས་ནད་ལ་སོགས་པ་མེད་པའི་དངོས་གྲུབ་བོ། ཐུན་མོང་གི་དངོས་གྲུབ་རྒྱས་པར་བཤད་ཟིན་ཏོ། ། བསྐྱེད་པའི་རིམ་པ་བསྒྲུབ་པའི་གཞུང་དེ་ཉིད་བློ་ལ་གཟུང་བདེ་བའི་དོན་དུ་སྡོམ་དུ་བསྡུས་ནས་བསྟན་པ་ནི། སྒྲུབ་པ་གཉིས་ཏེ་སྔོན་འགྲོ་དང་། ། དངོས་པོ་འདི་ལ་བསྐྱེད་རྫོགས་གཉིས། ། དང་པོ་དྲན་པ་གཅིག་པ་དང་། ། རྟོག་པའི་རྣལ་འབྱོར་ལས་དང་གསུམ། །
དང་པོ་གཉིས་ནི་རྒྱུ་དྲུག་གོ ། དང་པོའི་དབྱེ་བ་འཁོར་ལོ་དང་། ། དཔའ་བོ་གཅིག་པ་རྣམ་པ་གཉིས། ། དང་པོ་སུམ་ཅུ་རྩ་གཉིས་ཏེ། ། གཉིས་པའང་དབང་པོ་རབ་འབྲིང་ལས། རྣལ་འབྱོར་གསུམ་དང་མངོན་བྱང་ལྔ། ། རྡོ་རྗེ་བཞིས་བསྐྱེད་སུམ་ཅུ་རྩ། ། གཉིས་གཉིས་དག་ཏུ་བཞེད་པ་སྟེ། ། སེམས་དཔའ་གསུམ་གྱི་དབྱེ་བ་ཡིས། ། རེ་རེའང་སྦྱོར་བ་དགུ་བཅུ་དྲུག །
ཐབས་ལ་གཉིས་ཏེ་སྔོན་འགྲོ་དངོས། ། དེས་ནི་བསྐྱེད་པའི་རིམ་པའི་སྒྲུབ་ཐམས་བཤད་ནས། ། ད་ནི་རྫོགས་པའི་རིམ་པ་མཆོག་གི་བསྙེན་སྒྲུབ་བཤད་པར་བྱའོ། ། དེ་ལ་བསྙེན་པ་ནི་དབེན་པ་གསུམ་དང་སྒྱུར་མ་འོད་གསལ་དང་ལྔ་སྟེ། དེ་ལ་པཎྜིཏ་ནག་པོ་ཞབས་ལུས་དབེན་བསྐྱེད་རྫོགས་ཐད་འཚམས་པར་འདོད། བཙུན་མོ་ཅན་དང་མངོན་ཤེས་ཅན་ནི་རྫོགས་རིམ་དུ་འདོད་དོ། ། དེ་ལ་རེ་ཤིག་རྫོགས་རིམ་གྱི་རིམ་པ་ལྔའི་འཇོག་ལུགས་ཡབ་སྲས་མི་མཐུན་པའི་དགོངས་པ་བསྟན་པར་བྱ་སྟེ། དེ་ལ་དང་པོ་རིམ་པ་དྲུག་གི་གོ་རིམས་ངེས་པ་ནི་དང་པོར་ལུས་དབེན་བཞག་ལ་དེ་ནས་ངག་དབེན་བཞག་པ་ཅི་སྟེ་ཞེ་ན། འདི་ལྟར་སྐུའི་ཏིང་ངེ་འཛིན་གྱིས་ལུས་མི་དབེན་གྱི་བར་དུག་གསུང་རྡོ་རྗེ་ཏིང་ངེ་འཛིན་གྱིས་ངག་མི་དབེན་ཏེ། དཔེར་ན་པི་ཝང་གི་ཁོག་པ་ལེགས་པར་སྦྱང་བ་མ་བྱས་ཀྱི་བར་དུ་སྒྲ་སྙན་པ་མི་འབྱུང་བ་བཞིན་ཏེ།
ལུས་ཐ་མལ་པའི་ལུས་ཀྱིས་དབེན་པ་ལ་རླུང་དབང་དུ་འདུས་པས་ངག་དབེན་འབྱུང་བ་ཡིན་ནོ། ། དེ་ནས་ངག་དབེན་བཞག སེམས་དབེན་ཕྱི་ནས་བཞག་པ་ཇི་སྟེ་ཞེ་ན། ། ངག་དབེན་པ་རླུང་རྟ་ལྟ་བུའི་སེམས་ཀྱི་བཞོན་པ་དེ་དབང་དུ་མ་འདུས་ཀྱི་བར་དུ་ནི། གཞོན་པའི་སེམས་དེ་དབང་དུ་མི་འདུ་ལ། ངག་རྣམ་པར་དབེན་པ་སེམས་ཀྱི་བཞོན་པ་དབང་དུ་འདུས་པ་ལ་བརྟེན་ནས་སེམས་རྣམ་པར་དབེན་པ་འབྱུང་ངོ་། ། སེམས་དབེན་དང་པོར་བཞག་ལ་སྒྱུ་མ་ཕྱི་ནས་བཞག་པ་ཅི་སྟེ་ཞེ་ན། སེམས་དབེན་དུ་རག་ཤོས་ཆོས་ཐམས་ཅད་རང་རིག་སེམས་ཙམ་དུ་ཤེས་པ་མེད་ན་ཕྲ་ཤོས་ཀུན་རྫོབ་སྒྱུ་མ་ཙམ་དུ་མི་ཤེས་པའམ། ། ཡང་ན་སེམས་དབེན་དུ་རང་རིག་པ་བདེ་བའི་ཏིང་ངེ་འཛིན་མེད་ན་སྒྱུ་མ་ལྟ་བུའི་སྐུ་འབྱུང་བར་མི་འགྱུར་ཏེ། སྒྱུ་མའི་སྐུ་ནི་རང་རིགས་པ་བདེ་བ་ཙམ་ལས་གྲུབ་པ་ཡིན་པའི་ཕྱིར་རོ། །
དེ་ནས་སྒྱུ་མ་སྔོན་ལ་བཞག་ལ་འོད་གསལ་ཕྱི་ནས་བཞག་པ་ཅི་སྟེ་ཞེ་ན། ཆོས་ཅན་སྒྱུ་མ་སྔོན་དུ་མ་སོང་བར་ཆོས་ཉིད་འོད་གསལ་མི་རྟོགས་ཏེ། དཔེར་ན་བུམ་པ་བློས་མ་དཔྱད་ཀྱི་བར་དུ་དེའི་མི་རྟག་པ་བློས་དཔྱོད་པར་མི་ནུས་པ་བཞིན་དུ་ཆོས་ཅན་སྒྱུ་མ་མཐར་མ་ཕྱིན་ན་དེ་བསམ་གཏན་གཉིས་ཀྱིས་བཤད་པའི་འོད་གསལ་ལ་མངོན་དུ་མི་འགྱུར་བའི་ཕྱིར་རོ། ། དེ་མ་མཐོང་བར་དེ་མི་མཐོང་། ཞེས་བལྟ་བུའོ། ། དེ་ནས་འོད་གསལ་སྔོན་དུ་བཞག་ལ་ཟུང་འཇུག་ཕྱི་ནས་འཇོག་པ་ཅི་ཞེ་ན། འོད་གསལ་སྣང་བ་མེད་པ་སྔོན་དུ་མ་སོང་གི་བར་དུ་ཟུང་འཇུག་གི་སྐུ་སྣང་སྟོང་དབྱེར་མེད་རྟོགས་པར་མི་འགྱུར་ཏེ། དཔེར་ན་མེ་ལོང་ནང་གི་གཟུགས་བརྙན་སྣང་སྟོང་གཉིས་མེད་དུ་བློས་བཅད་པ་དང་པོ་ཡུལ་དུས་གཞན་དུ་མེ་ལོང་བྱད་ཀྱི་རྟེན་པའི་དངོས་པོ་མེད་པར་བློས་བཅད་པ་སྔོན་དུ་འགྲོ་བ་བཞིན་ནོ། ། དེ་སྐད་དུ་ཡང་འཕགས་པའི་ཞལ་ནས། ། བསྐྱེད་པའི་རིམ་ལ་ལེགས་གནས་ཤིང་། །
རྫོགས་པའི་རིམ་པ་འདོད་རྣམས་ལ། ། ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་རིམ་པ་ལྟ་བུར་གསུངས། ། ཞེས་པ་དང་། སྤྱོད་བསྡུས་ལས་ཀྱང་། ། བདག་ཅག་ལྟ་བུའི་སོ་སོ་སྐྱེ་བོ་ཐོག་མ་མེད་པ་ནས་ཕྱི་རོལ་གྱི་དངོས་པོ་སྣ་ཚོགས་པ་ལ་མངོན་པར་ཞེན་པས་ཡོད་པ་དང་མེད་པ་དང་གཅིག་དང་དུ་མ་དང་གཉིས་དང་གཉིས་མ་ཡིན་པ་དང་རྟག་པ་དང་ཆད་པ་ལ་སོགས་པའི་རང་བཞིན་གྱི་བག་ཆགས་ཀྱི་རྒྱུ་རྣམ་པར་རྟོག་པ་ལ་ཞེན་པ་ལ་ཞུགས་པ་རྣམས་ཀྱིས་རྫོགས་པའི་རིམ་པའི་གོ་རིམ་གྱི་ཏིང་ངེ་འཛིན་ལ་སློབ་ན་གོ་རིམ་ཇི་ལྟ་བ་བཞིན་དུ་བསླབ་པར་བགྱིའམ་ཡང་ན་བླ་མའི་མན་ངག་ཙམ་གྱིས་སྐད་ཅིག་ཙམ་གྱིས་སོ་སོར་སྣང་བར་བགྱི། ། སྨྲས་པ་རིམ་གྱིས་འཇུག་པས་བསླབ་པར་བྱའི་གཅིག་ཆར་ནི་མ་ཡིན་ནོ་ཞེས་པ་དང་། ཡང་རང་གི་སྣང་བའི་རྒྱུད་འདི་གཅིག་ཆར་རམ་རིམ་གྱིས་འཇུག་པས་སམ་ཇི་ལྟར་རྣམ་པར་དག་པར་འགྱུར་ཞུས་པ་ལ། ལན་དུ། རིམ་གྱིས་འཇུག་པས་རྣམ་པར་དག་པ་སྟེ།
གཅིག་ཆར་ནི་མ་ཡིན་ནོ་ཞེས་ཨ་མྲའི་འབྲས་བུའི་དཔེ་དང་རྫ་མཁན་ལ་སོགས་པའི་དཔེ་དང་། འཕོང་གི་དཔེའི་རྒྱུས་དཔའ་བར་འགྲོ་བའི་ཏིང་ངེ་འཛིན་ལ་བསླབ་པར་བྱ་བའི་རིམ་པས་ཐར་ཆགས་སུ་བསླབ་པར་གསུང་བ་ཡིན་ནོ། ། རིམ་པས་སློབས་པ་དེ་ཡང་རིམ་པ་དྲུག་ཏུ་རྩ་བའི་རྒྱུད་ལེའུ་དྲུག་པ་ལས་གསུངས་ཏེ། སྔགས་ལ་དམིགས་པའི་ལུས་དང་ནི། ། ངག་དང་ཡིད་ཀྱང་བསྐུལ་བྱ་ཞིང་། ། ཡིད་ནི་དགའ་ཞིང་མགུ་བ་ཡིས། ། དངོས་གྲུབ་རབ་མཆོག་བསྒྲུབ་པར་བྱ། ། ཞེས་སོ། ། ཡང་རིམ་པ་དྲུག་ཏུ་གྲངས་ངེས་པ་ནི། སྒྲིབ་པའི་ས་བོན་དང་མངོན་དུ་རྒྱུ་བ་སྤོང་ཞིང་གནོན་པ་ལ་རིམ་པ་དྲུག་དགོས་ཏེ།
གཞི་གསུམ་ནི་ཞི་གནས་ཀྱི་ལམ་ཡིན་པས་ཉོན་མོངས་པ་དང་རྟོག་པ་མངོན་དུ་རྒྱུ་བའི་མགོ་གནོན་པ་ཡིན་ལ། ། ལྷག་མ་གསུམ་ནི་ལྷག་མཐོང་གཙོ་བོར་བྱེད་པས་ས་བོན་རྩ་བ་ནས་འཇོམས་པ་ཡིན་ནོ། ། དང་པོ་ལ་གསུམ་དུ་འཇོག་པ་ཞི་གནས་བདེ་སྟོང་གི་རྟེན་དང་རྐྱེན་དང་དངོས་གསུམ་སྟེ། ། ལུས་དབེན་ནི་རྟེན་ཡིན་ཏེ་དེ་ལ་བརྟེན་པས་སོ། ངག་དབེན་ནི་རྐྱེན་ཡིན་ཏེ་རླུང་དབང་དུ་འདུས་བས་རྟོག་པ་སློང་བར་བྱེད་པ་མེད་པས་སོ། ། སེམས་དབེན་ནི་དངོས་ཏེ་བདེ་སྟོང་དེ་ཕྱག་རྒྱ་མོ་ལ་བརྟེན་ནས་རྒྱུད་ལ་འཆར་བས་སོ། ། གསུམ་པོ་དེས་ཉོན་མོངས་པ་དང་རྟོག་པའི་འགོ་གནོན་དུ་ཟིན་ཀྱང་ས་བོན་རྩད་ནས་འདོན་དགོས་པས་གསུམ་བཞག་སྟེ། སྒྱུ་མས་ཡུལ་སྟོང་ཉིད་དུ་རྟོགས་པས་གཟུང་བ་རང་རྒྱུད་པ་ལ་ཞེན་པའི་གཟུང་རྟོག་གི་ས་བོན་གཅོད་ལ། འོད་གསལ་གྱིས་སེམས་ཀྱི་སྟོང་ཉིད་རྟོགས་པས་འཛིན་པའི་སེམས་སུ་ཞེན་པའི་འཛིན་རྟོག་གི་ས་བོན་སྤོང་ཞིང་ཟུང་འཇུག་གིས་བདེན་པ་གཉིས་ཐ་དད་དུ་ཞེན་པའི་ས་བོན་སྤོང་བས་ན་སྤང་བྱ་དེ་ལས་གཉེན་པོ་དེ་དྲུག་ལས་མ་བཞག་གོ ། དེ་ཡང་ལེའུ་བདུན་པ་ལས།
སངས་རྒྱས་དང་ཆོས་དང་རྡོ་རྗེ་དང་རིགས་དང་ཁྲོ་བོ་དང་ལྷ་རྗེས་སུ་དྲན་པ་དྲུག་བཤད་པས། དེ་དྲུག་ནི་ལམ་རིམ་པ་དྲུག་ཡིན་པས་ན་ལུང་གིས་ཀྱང་དྲུག་ཏུ་གྲུབ་པ་ཡིན་ནོ། ། སངས་རྒྱས་རྗེས་སུ་དྲན་པ་སྦྱོར། ། ཆོས་ནི་རྗེས་སུ་དྲན་པ་སྒོམ། ། རྡོ་རྗེ་རྗེས་སུ་དྲན་སྒོམ་པ། ། སྐུ་དང་གསུང་དང་ཐུགས་རྣམས་སྒོམ། ། རིགས་ནི་རྗེས་སུ་དྲན་པར་སྦྱོར། ། ཁྲོ་བོ་རྗེས་སུ་དྲན་པ་སྒོམ། ། ལྷ་ནི་རྗེས་སུ་དྲན་སྦྱོར་བ། ། བསྒོམས་ན་བྱང་ཆུབ་ཐོབ་པར་འགྱུར་ཞེས་སོ། །
འོ་ན་རིམ་པ་དྲུག་ཏུ་རྫོགས་རིམ་ངེས་ན་ཡབ་སྲས་ལྔ་འཇོག་ལུགས་མི་མཐུན་པ་ཅི་སྟེ་ཞེ་ན། ཟླ་གྲགས་བསྐྱེད་རྫོགས་གཉིས་ཀ་ལ་ལྔར་བྱེད་པ་ནི་རྒྱུད་ཀྱི་བརྗོད་བྱ་མ་ལུས་པ་འཆད་དགོས་པས་ལུས་རྣམ་བཞག་ཏུ་གཉིས་ཆར་ལ་རིམ་པ་ལྔར་བྱས་པའོ། ། ལྔ་ཁོ་ནར་བྱས་པ་ནི་འཕགས་པ་དང་གྲངས་བསྟུན་པའོ། ། འཕགས་པས་དྲུག་ཡན་ཆད་དུ་མི་མཛད་པ་ནི་ཕ་རོལ་ཏུ་ཕྱིན་པའི་ཐེག་པའི་ལམ་ལྔ་དང་སྒོ་བསྟུན་པས་སོ། ། ངག་དབེན་ཕྱུང་བ་ནི་སེམས་དབེན་འབྲས་བུར་བཤད་པས་རྒྱུར་ཤུགས་ལ་གོ་བས་སོ། ། དེས་ན་ལུས་དབེན་ངག་དབེན་དུ་འདུ་ལ། ངག་དབེན་སེམས་དབེན་དུ་བསྡུས་པ་སྟེ། ལེའུ་བདུན་པ་ལས། སེམས་ལ་དམིགས་པ་བདག་མེད་པ། ། ལུས་དང་ངག་ཀྱང་རྣམ་པར་སྒོམ། །
ཞེས་པས་སོ། ། ཨརྻ་དེ་བས་བདུན་དུ་བཤད་པ་ནི་སེམས་ལས་སྤྲོས་ཏེ་བཤད་པའོ། ། ཀླུའི་བྱང་ཆུབ་བཞིར་འཆད་པ་ནི་སྦྱང་གཞི་སྟེ། ལྷག་མོས་གཞལ་ཡས་ཁང་ཡན་ཆད་ཀྱི་སྦྱང་གཞི་དང་སྦྱོར་བ་དང་པོ་དང་། དཀྱིལ་འཁོར་རྒྱལ་མཆོག་དང་། རྫོགས་རིམ་བཞིའི་སྦྱང་གཞིར་འཆད་བའོ། ། ཤཱཀྱ་བཤེས་གཉེན་གཅིག་ཏུ་འཆད་པ་ནི་འཕགས་པའི་འཕྲོར་རྩོམ་པས་གཅིག་ཏུ་བཤད་ལ་དེ་དགོངས་པ་ཡོད་ཚད་ནི་ཚིག་གིས་འཛིན་པའོ། ། ཡབ་སྲས་ཐམས་ཅད་ཀྱིས་འཕགས་བའི་བསྐྱེད་རྫོགས་གཉིས་ལས་མ་འདས་བས་ཡབ་སྲས་རྣམས་ནང་འགལ་ཡང་མེད་དོ། ། རྣམ་བཞག་གི་ཚུལ་སོ་སོར་བྱས་བ་ཙམ་མོ། ། དེ་ཡང་དང་པོ་ལ་དགུ་ལས། །
དང་པོ་རྟེན་གྱི་གང་ཟག་ནི་སྔར་རྒྱུད་ལ་འཇུག་པར་བྱེད་པའི་རྟེན་གྱི་གང་ཟག་གི་སྐབས་སུ་གཏན་ལ་ཕབ་ཟིན་བས། ཁྱད་པར་དུ་དྲན་པ་གཅིག་པ་མཐར་ཕྱིན། རྟོག་པའི་རྣལ་འབྱོར་གྱིས་སེམས་སྦྱངས་ལ་མཇུག་ཐུན་མོང་གི་དངོས་གྲུབ་ཐོབ་ནས་མཆོག་ལ་འདོད་པ་ཡོད་པའོ། ། གཉིས་པ་ལུས་རྣམ་པར་དབེན་པའི་ངོ་བོ་ནི། ལྷའི་ང་རྒྱལ་ཙམ་གྱིས་ཁྱད་པར་དུ་བྱས་བའི་ཏིང་ངེ་འཛིན་ཏོ། ། སྒྲོན་མ་གསལ་བ་ལས་སྤྲུལ་བའི་ལུས་ཞེས་སོ། ། གསུམ་པ་ལུས་རྣམ་པར་དབེན་པའི་ཤེས་བྱ་ནི། ལུས་དབང་པོ་གཟུགས་ཅན་རྟེན་དང་བཅས་པ་དབང་རྟེན་ཤ་ཁྲག་དང་རུས་པ་དང་བཅས་པ་སེམས་དང་སེམས་བྱུང་དང་བཅས་པ་སྟོང་པ་ཉིད་ལས་བྱུང་ཞིང་སྟོང་པ་ཉིད་དུ་ཐིམ་པས་ནམ་མཁའ་དང་མཉམ་པ་ཡིན་ཞིང་དེ་དག་ཀྱང་ཀུན་རྫོབ་ཙམ་དུ་དངོས་པོ་བརྒྱས་བསྡུས་པའི་ལུས་དེ་བཞིན་གཤེགས་པ་ཐམས་ཅད་ཀྱི་རྡུལ་ཕྲ་རབ་ལས་གྲུབ་པར་ཤེས་པར་བྱ་སྟེ། ལེའུ་བཅུ་གསུམ་པ་ལས། སྐུ་ཡི་རྡོ་རྗེ་རྫོགས་བྱང་ཆུབ། །
དངོས་དང་དངོས་མེད་རྣམ་དཔྱད་པ། ། སངས་རྒྱས་སྐུ་ཞེས་བྱ་བར་བཤད། ། ཅེས་སོ། ། བཞི་པ་ལུས་རྣམ་པར་དབེན་པའི་སྤང་བྱ་ཐ་མལ་པའི་རྟོག་པ་ཆ་ཕྲ་བ་དེ་ཡང་ཉོན་མོངས་བའི་སྒྲིབ་པ་སྟེ་སྔར་སྤང་བྱའི་སྐབས་སུ་བསྟན་ཟིན་ཏོ། ། ལྔ་པ་དབྱེ་བ་རྒྱས་པར་བསྟན་པ་ནི་གཟུགས་ཀྱི་ལུས་དབེན་དང་། རང་བཞིན་གྱི་ལུས་དབེན་དང་། རྣམ་པར་ཤེས་པའི་ལུས་དབེན་དང་། ཏིང་ངེ་འཛིན་གྱི་ལུས་དབེན་ནོ། ། དང་པོ་ལ་གསུམ་སྟེ། དབེན་གཞི་དང་།
དབེན་པ་དང་། ཤེས་བྱའོ། ། དབེན་གཞི་གཟུགས་ཀྱི་ཕུང་པོའོ། ། དེ་ཡང་སྤྱོད་བསྡུས་ལས། ཁམས་བཞི་པོས་ལུས་མངོན་པར་གྲུབ་པ་ལས་གཟུགས་སུ་གྲུབ་པ་ན་སྤུངས་པ་བཞིན་དུ་གནས་ཏེ། ཤའི་ཁམ་ཚད་དང་ཞེས་པས་སོ། ། དབེན་པ་ནི་གཉིས་ཏེ། མཁས་པ་ལ་དབེན་པ་གཅིག་དང་དུ་བྲལ་གྱི་གཏན་ཚིགས་ཀྱིས་གཞིགས་ནས་དབེན་པ་དང་། མི་མཁས་པ་ལ་དབེན་པ་མི་གཙང་བའི་རྫས་སུམ་ཅུ་རྩ་གཉིས་སུ་གཞིགས་པས་དབེན་པའོ། ། དེ་ལ་སྤྱོད་བསྡུས་ལས།
ཤའི་ཁམ་ཚད་དང་རྩ་དང་རྒྱུས་པ་དང་མགོ་བོ་དང་ཀླད་པ་དང་ཀླད་རྒྱས་དང་རུས་པ་དང་རྐང་དང་རྒྱུ་མ་དང་གཉེ་མ་དང་མཁལ་མ་དང་སྙིང་དང་ཞེས་པ་ལ་སོགས་པའོ། ། ཤེས་བྱ་ནི་སངས་རྒྱས་ཀྱི་ཐེག་པའི་བསམ་པ་ཁམས་གསུམ་འཁོར་བ་ལས་སྐྱོ་བ་བསྐྱེད། མྱ་ངན་ལས་འདས་པ་ལ་སྤྲོ་བ་བསྐྱེད་དེ་སྒོམ་པ་སྙིང་རྗེ་ཆེན་པོ་དང་སེམས་བསྐྱེད་གོམས་པར་བྱེད་པའི་སྐབས་སུ་ཤེས་པར་བྱའོ། ། རང་བཞིན་གྱི་ལུས་དབེན་དང་ཏིང་ངེ་འཛིན་གྱི་ལུས་དབེན་གཉིས་ནི། དང་པོ་ནི་དབེན་གཞི། ། གཉིས་པ་ནི་དབེན་པ་སྟེ། དང་པོ་ནི། དབེན་གཞི་ཕུང་པོ་ལྔ་ལས་བསྡུས་པའི་རང་བཞིན་ཉི་ཤུ་རྩ་ལྔ། དབེན་པ་གང་ཟག་གི་བདག་དང་ཆོས་ཀྱི་བདག་གིས་དབེན་པའོ། ། གཉིས་པ་ནི།
དབེན་གཞི་བསྐྱེད་བའི་རིམ་པས་རང་བཞིན་ཉི་ཤུ་རྩ་ལྔ་རིགས་ལྔར་ཤེས་བར་བྱས་ཏེ་བསྒོམ་པ། ། དབེན་པ་བསྡུ་བས་དབེན་པ་རིགས་བརྒྱའི་ཏིང་ངེ་འཛིན་དང་། བསྡུ་བ་སྤྲོ་པས་དབེན་པ་གསང་བ་རིགས་ལྔའི་ཏིང་ངེ་འཛིན་དང་། གསང་བའི་རིགས་གསུམ་དང་། གསང་ཆེན་རིགས་གཅིག་གོ ། དེ་ཡང་རྒྱུད་ཕྱི་མ་ལས། ། རིགས་ནི་ལྔ་དང་གསུམ་དག་དང་། ངོ་བོ་ཉིད་ཀྱིས་རིགས་བརྒྱའོ། ། དེ་ཉིད་རྣམ་པ་ལྔ་རུ་བཤད། ། གསང་བ་རྣམ་པ་གསུམ་དུ་བཤད། །
ལྷག་པའི་ལྷ་ནི་གསང་ཆེན་ནོ། ། དམ་པའི་རིགས་ནི་རྣམ་པ་བརྒྱ། ། ཞེས་པ་དང་། ཀྱེ་རྡོ་རྗེ་ལས་ཀྱང་། སེམས་ནི་ཆེན་པོ་གཅིག་ཉིད་ལ། ། རང་བཞིན་ལྔ་རུ་མཚོན་པ་ཡིན། ། རིགས་ལྔ་དག་ལས་བྱུང་པ་ཡི། ། དེ་ལ་སྟོང་ཕྲག་དུ་མའོ། ། དེ་ཕྱིར་གཅིག་གི་རང་བཞིན་ཏེ། ། བདེ་ཆེན་མཆོག་ཏུ་བརྟག་པའོ། །
ཆགས་སོགས་སེམས་ནི་ལྔ་པའོ། ། དབྱེ་བ་ཡིས་ནི་ལྔ་རུ་འགྱུར། ། རིགས་གཅིག་རྣམས་ལ་དེ་བཞིན་གཤེགས་པའི་ཚོགས། ། གང་གའི་ཆུ་བོ་བཅུ་ཡི་བྱེ་སྙེད་འགྱུར། ། ཞེས་སོ། ། ཤེས་བྱ་ནི་བསྐྱེད་རྫོགས་ཐད་འཚམས་པར་ཤེས་པར་བྱའོ། ། དེ་ཡང་རིགས་བརྒྱ་དང་། ལྔ་དང་གསུམ་ནི་བསྐྱེད་རིམ་མོ། ། གསང་ཆེན་རིགས་གཅིག་རྡོ་རྗེ་འཆང་ནི་རྫོགས་རིམ་མོ། ། དེ་ཡང་སྤྱོད་བསྡུས་ལས། །
ཕུང་པོ་ལ་སོགས་པ་བཤད་མ་ཐག་པ་ནི་ལུས་དབེན། ། འདི་ལ་ལྷ་བཀོད་པ་ནི་ཐམས་ཅད་ཀྱི་ཐུན་མོང་བ་སྟེ། རགས་པའི་རྣལ་འབྱོར་པ་ཡིན་པའི་ཕྱིར་རོ་ཞེས་བཤད་པས་སོ། ། ཞེས་བླ་མ་ནག་པོ་གསུངས་སོ། ། རྣམ་པར་ཤེས་པའི་ལུས་དབེན་ནི་གསུམ་སྟེ། ཆོས་ཅན་གྱི་དབེན་པ་དང་། རིགས་པས་དབེན་པ་དང་། ། གཉིས་སུ་མེད་པའི་དབེན་པའོ། ། དང་པོ་དབེན་གཞི་ནི། རྟོག་མེད་ཀྱི་ཤེས་པ་སྣང་བ་གསུམ་དང་རྟོག་བཅས་རང་བཞིན་བརྒྱད་ཅུའོ། །
དབེན་པ་ནི་ལས་ཀྱི་ཕྱག་རྒྱ་ལ་རྟེན་ནས་གཟུང་འཛིན་མངོན་དུ་རྒྱུས་དབེན་པའི་བདེ་སྟོང་ངོ་། ། རྡོ་རྗེ་ཕྲེང་བ་ལས། དེ་བས་གཉིས་མེད་མཐོང་པ་ཡི། ། རྣལ་འབྱོར་པས་ནི་ཡེ་ཤེས་གསུམ། མཐོང་ཕྱིར་དམན་པ་བར་མ་དང་། ། དམ་པའི་ཡུལ་ནི་བཞག་བར་བྱ། ། ཞེས་པས་སོ། ། ཤེས་བྱ་ནི་སེམས་རྣམ་པར་དབེན་པའི་སྐབས་སུ་ཤེས་པར་བྱའོ། ། དེ་ཡང་སྤྱོད་བསྡུས་ལས། ཡང་དེ་ལ་ཕུང་པོ་ལྔ་དང་ཁམས་བཞི་དང་སྐྱེ་མཆེད་དྲུག་དང་ཡུ་ལྔ་དང་ཡེ་ཤེས་ལྔ་ནི་སྤུངས་པ་ཞེས་བྱའོ། །
དཔེར་ན་ནས་དང་ཏིལ་དང་གྲོ་དང་མོན་སྲན་དྲེའུ་མང་པོ་སྤུངས་པ་ཞེས་བྱའོ། ། དེ་བཞིན་དུ་ལུས་ཀྱི་ཡན་ལག་དང་ཉིང་ལག་ཏུ་གཏོགས་པ་ལ་སྤུངས་པ་ཞེས་བྱའོ། ། ཁམས་རྣམས་ཚོགས་པའི་ཕྱིར་ཤེས་རབ་དང་། ལྟ་བ་དང་། ཡིད་དམ། ། མ་རིག་པ་དང་བག་ཆགས་དང་སྲེད་པ་དང་ཉོན་མོངས་པའི་རྒྱུན་ལ་ནི་བསགས་པ་ཞེས་བྱའོ། ། རྣམ་པར་ཤེས་པའི་ཚོགས་སྤུངས་པ་ནི་ཉེ་བར་དམིགས་པར་མི་འགྱུར་ཏེ་གནས་མེད་པའི་ཕྱིར་རོ། ། ཇི་སྐད་དུ་བཟང་སྐྱོང་གིས་ཞུས་པ་ལས། ལུས་འདི་ལ་རྣམ་པར་ཤེས་པ་གང་ན་ཡང་མི་གནས་ཏེ་རྣམ་པར་ཤེས་པ་མེད་ན་ཡང་སྐྱེ་བར་མི་འགྱུར་ཏེ། ། བཟང་སྐྱོང་དེའི་ཕྱིར་ཉོན་ཅིག །
བདེན་པ་མ་མཐོང་བས་ནི་རྣམ་པར་ཤེས་པ་མི་མཐོང་། ། དེ་ནི་ལག་མཐིལ་དུ་སྐྱུ་རུ་ར་བཞག་པ་བཞིན་དུ་མཐོང་བར་མི་འགྱུར་རོ་ཞེས་གསུངས་སོ། ། གཉིས་པ་ནི་དབེན་གཞི་རྣམ་པར་ཤེས་པ་ལས་བྱུང་བའི་སྣང་བརྟགས་ཐམས་ཅད་དོ། ། དབེན་པ་ནི་གཉིས་སུ་ཞེས་པ་ཐམས་ཅད་གཉིས་མེད་དུ་མཐོང་བའོ། ། ཤེས་བྱ་ནི་འོད་གསལ་གྱི་སྐབས་སུ་ཤེས་པར་བྱའོ། ། གསུམ་པ་དབེན་གཞི་ནི་རྣམ་པར་ཤེས་པ་ལས་བྱུང་བའི་གཉིས་པ་ཐམས་ཅད་དོ། ། དབེན་པ་ནི་བསམ་གཏན་གཉིས་ཀྱིས་སྦྱངས་ནས་སྣང་བརྟགས་གཉིས་མེད་དུ་སོང་བའོ། ། ཤེས་བྱ་ནི་ཟུང་འཇུག་གི་སྐབས་སུ་ཤེས་པར་བྱའོ། ། དབྱེ་བ་སོ་སོའི་མཚན་ཉིད་ནི་གཟུགས་ཀྱི་ལུས་དབེན་ནི་ལུས་འདི་མི་གཙང་བའི་རྫས་སུམ་ཅུ་རྩ་གཉིས་འདུས་པའི་བདག་གཉིས་ཅན་ཡིན་པའི་ཕྱིར། མུ་སྟེགས་པས་གཙང་བ་དང་བདེ་བར་སྒྲོ་བཏགས་པས་དབེན་པས་ན་ལུས་དབེན་ཏེ་ཉན་ཐོས་དང་ཤེས་བྱ་ཐུན་མོང་བ་ཡིན་ནོ། །
རང་བཞིན་གྱི་ལུས་དབེན་ནི་ཕུང་པོ་དང་ཁམས་དང་སྐྱེ་མཆེད་ལ་སོགས་པ་དུ་མ་འདུས་པ་ཡིན་པའི་ཕྱིར། ། བདག་གཅིག་ཏུ་བཏགས་པས་དབེན་པ་སྟེ་ཕ་རོལ་ཏུ་ཕྱིན་པ་དང་ཤེས་བྱ་ཐུན་མོང་བའོ། ། རྣམ་པར་ཤེས་པའི་ལུས་རྣམ་པར་དབེན་པ་ནི་རྣམ་པར་ཤེས་པ་ནི་ཉེ་བར་དམིགས་པར་མི་འགྱུར་བའི་ཕྱིར་གཟུང་བ་དང་འཛིན་པས་དབེན་པ་སྟེ་སེམས་ཙམ་པ་དང་ཤེས་བྱ་ཐུན་མོང་བའོ། ། ཏིང་ངེ་འཛིན་ལུས་རྣམ་པར་དབེན་པ་ནི་དེ་ལྟ་བུའི་གང་ཟག་དང་ཆོས་ཀྱི་བདག་ཉིད་ཀྱིས་སྟོང་པའི་ལུས་ཏེ་རིགས་བརྒྱ་ལ་སོགས་པའི་དབྱེ་བས་དེ་བཞིན་གཤེགས་པ་ཐམས་ཅད་ཀྱི་རྡུལ་ཕྲ་རབ་ལས་བསྒྲུབས་པར་ང་རྒྱལ་བྱེད་པ་སྟེ། གསང་སྔགས་ཀྱི་ཤེ་བྱ་ཐུན་མོང་བའོ། ། དེ་ཡང་རིགས་བརྒྱ་དང་གསུམ་དང་གསང་ཆེན་རིགས་གཅིག་གོ ། ཟླ་གསང་ཐིག་ལེ་ལས། རིགས་ནི་རྣམ་པ་བརྒྱར་བཤད་པའང་། ། མདོ་རུ་བསྡུས་ན་རྣམ་པ་ལྔ། ལུས་དང་ངག་ཡིད་སྦྱོར་བ་ཡིས། །
གསུམ་དུ་ཡང་ནི་འགྱུར་བ་ཡིན། ། ཞེས་སོ། ། དྲུག་པ་ཉམས་སུ་ལེན་པའི་ཐབས་ནི་གཟུགས་ཀྱི་ལུས་དང་རང་བཞིན་གྱི་ལུས་དང་རྣམ་པར་ཤེ་པའི་ལུས་གསུམ་བདག་མེད་པར་བྱས་ནས། ཕུང་པོ་ལ་སོགས་པ་དངོས་པོ་བརྒྱ་པོ་ཅི་དང་ཅི་མཐོང་བ་ཐམས་ཅད་དེ་བཞིན་གཤེགས་པ་དེ་དང་དེ་ང་རྒྱལ་བྱེད་པའི་ཚུལ་གྱིས་རིགས་བརྒྱར་བསྒོམས་པས་ཆ་ཕྲ་བའི་རྟོག་པ་བཟློག་པར་བྱའོ། ། དེ་ནས་ནི་རིགས་ལྔའོ། ། དེ་ཡང་ནི་གསུམ་དུའོ། ། དེ་ཡང་ནི་བྱང་ཆུབ་ཀྱི་སེམས་ཀུན་ཏུ་བཟང་པོའི་ངོ་བོ་གསང་ཆེན་རིགས་གཅིག་ཏུ་ང་རྒྱལ་དུ་བྱ་བ་ནི་བསླབ་པའི་རིམ་པའོ། ། བདུན་པ་ངེས་ཚིག་ནི། ལུས་གང་ཟག་དང་ཆོས་ཀྱི་བདག་གིས་དབེན་བའམ་ཐ་མལ་པའི་ལུས་སུ་རྟོག་པས་དབེན་པའི་ཕྱིར་ན་ལུས་དབེན་ནོ། ། བརྒྱད་པ་ལུས་རྣམ་པར་དབེན་པའི་འབྲས་བུ་ཕན་ཡོན་ནི་ཐ་མལ་པའི་རྟོག་པ་སྤོང་བར་འགྱུར་བ་དང་།
ངག་རྣམ་བར་དབེན་བའི་སྒོ་ལ་ཆགས་པར་འགྱུར་བ་དང་། ལྷུན་གྱིས་གྲུབ་པའི་དུས་སུ་གཟུགས་སྐུ་འགྲུབ་པར་འགྱུར་རོ། ། དགུ་པ་མཐར་ཕྱིན་པའི་རྟགས་ཚད་ནི་ཁམས་གསུམ་ཐམས་ཅད་རྡོ་རྗེ་འཆང་ཆེན་པོ་གསང་ཆེན་རིགས་གཅིག་གི་ང་རྒྱལ་བརྟན་པར་གྱུར་བའོ། ། མཐར་ཐུག་པ་ནི་ཤེས་བྱ་མོས་པ་ལས་བྱུང་བའི་མི་དམིགས་པའི་རྒྱས་ཐེབས་པའོ། ། ལྷའི་དཀྱིལ་འཁོར་ནི་མེད་ང་རྒྱལ་ཙམ་གྱི་ཏིང་ངེ་འཛིན་ཏོ། ། ལེའུ་བཅུ་བདུན་པ་ལས། ། མདོར་ན་ཕུང་པོ་ལྔ་རྣམས་ནི། ། སངས་རྒྱས་ལྔར་ནི་རབ་ཏུ་གྲགས། ། རྡོ་རྗེ་སྐྱེ་མཆེད་ཉིད་དག་ཀྱང་། ། བྱང་ཆུབ་སེམས་དཔའི་དཀྱིལ་འཁོར་མཆོག །
ཅེས་སོ། ། དེ་ཉིད་སྡོམ་གྱིས་བསྡུས་ཏེ་བསྟན་པ་ནི་ལུས་དབེན་དགུ་སྣེ། རྟེན་དང་ངོ་བོ་ཤེས་བྱ་དང་། དབྱེ་བ་སོ་སོའི་མཚན་ཉིད་བཅས། ། ཉམས་ལེན་ཚད་དང་ཤེས་བྱ་དང་། སྤང་བྱ་འབྲས་བུར་ཤེས་པར་བྱ། ། ཞེས་སོ། ། དེ་ལྟར་ལུས་རྣམ་པར་དབེན་པ་བསྟན་ནས། ད་ནི་ངག་རྣམ་པར་དབེན་པ་བཤད་པར་བྱ་སྟེ། དེ་ལ་དང་པོ་རྟེན་གྱི་གང་ཟག་གི་ཁྱད་པར་ནི་ལུས་རྣམ་པར་དབེན་པ་སྐུ་རྡོ་རྗེའི་ཏིང་ངེ་འཛིན་མཐར་ཐུག་པ་གསང་ཆེན་རིགས་གཅིག་གི་ང་རྒྱལ་བརྟན་པའོ། །
གཉིས་པ་ངོ་བོ་ནི་རླུང་སྔགས་ཀྱིས་ཁྱད་པར་དུ་བྱས་པའི་ཏིང་ངེ་འཛིན་ཏོ། ། གསུམ་པ་ངེས་ཚིག་ནི་ཐ་མལ་པའི་ངག་གིས་དབེན་པས་སོ། ། བཞི་པ་ཤེས་བྱ་ནི། ངག་ཐམས་ཅད་སྟོང་པ་ཉིད་ལས་བྱུང་ཞིང་སྟོང་པ་ཉིད་དུ་ཐིམ་པས་ནམ་མཁའ་དང་མཉམ་པར་ཤེས་པར་བྱ་སྟེ། ལེའུ་བཅུ་གསུམ་པ་ལས། གསུང་གི་རྡོ་རྗེ་རྫོགས་བྱང་ཆུབ། ། སྒྲ་དང་སྒྲ་མིན་རྣམ་སྤྱད་པ། ། གསུང་གི་རྡོ་རྗེ་ཞེས་བཤད་དོ། ཞེས་པ་དང་། སེམས་ཅན་ཐམས་ཅད་ཀྱི་སྒྲ་གང་ལས་བྱུང་ནམ་མཁའ་ལས་བྱུང་ཞེས་པས་སོ། །
ལྔ་པ་སྤང་བྱ་མི་མཐུན་པ་ནི། ནག་པོ་ཞབས་ལྟར་ནི་སྔར་བཤད་ཟིན་ཏོ། ། བཙུན་མོ་ཅན་ནི་ཕྱི་རོལ་གྱི་བཟླས་པ་དང་ཐ་མལ་པའི་དུས་ཀྱི་ངག་དང་རླུང་གི་རྒྱུ་བ་སྟེ་དེ་གསུམ་དབང་དུ་མ་འདུས་པས་སྡུག་བསྔལ་གྱི་རྒྱུར་འགྱུར་བའི་ཕྱིར་རོ་ཞེས་སོ། ། མངོན་ཤེས་ཅན་ནི་ལྷར་ཞེན་པ་ཡིན་གསུང་། དྲུག་པ་དབྱེ་བ་ནི། རྟེན་རླུང་གི་དེ་ཁོ་ན་ཉིད་དང་། བརྟེན་པ་སྔགས་ཀྱི་དེ་ཁོ་ན་ཉིད་དང་དེ་གཉིས་ཀྱི་རྩ་བ་བསྒྲུབ་བྱའི་དེ་ཁོ་ན་ཉིད་དོ། ། བདུན་པ་ཉམས་སུ་ལེན་པའི་ཐབས་ནི་སྒྲའི་དེ་ཁོ་ན་ཉིད་ནམ་མཁའ་དང་འདྲ་བར་ཤེས་པར་བྱས་ནས་རླུང་གིས་དེ་ཁོ་ན་ཉིད་དང་སྔགས་ཀྱི་དེ་ཁོ་ན་ཉིད་དུ་སྦྱར་ནས་རྒྱུ་བ་བགྲང་བའི་ཚུལ་གྱིས་སྙིང་པོ་བཟླས་པ་ལ་སློབ་པ་ཡིན་ནོ། ། བདུན་པ་བསླབ་པ་མཐར་ཕྱིན་པའི་རྟོགས་ཚད་ནི་རླུང་རྒྱུ་བ་གསལ་བ་ལ་སོགས་པའོ། ། བརྒྱད་པ་ཡོན་ཏན་ནམ་འབྲས་བུ་ནི། །
ལམ་གྱི་གནས་སྐབས་སུ་འཇིག་རྟེན་ཆོས་བརྒྱད་འགོ་གནོན་ཏེ། སྤྱོད་བསྡུས་ལས། ངག་རྡོ་རྗེའི་ཏིང་ངེ་འཛིན་ལ་གནས་ནས་འཇིག་རྟེན་གྱི་ཆོས་བརྒྱད་འགོ་གནོན་པར་འགྱུར། ཞེས་སོ། ། སེམས་ཀྱི་བཞོན་པ་རླུང་དབང་དུ་འདུས་པའི་སེམས་རྣམ་པར་དབེན་པ་རྟོགས་པས། རྡོ་རྗེ་བཟླས་གནས་རྣལ་འབྱོར་པ། ། སེམས་ལ་དམིགས་པ་ཐོབ་པར་འགྱུར། ། ཞེས་སོ། ། མཐར་ཐུག་ཏུ་ཡེ་ཤེས་ཀྱི་སྐུ་ལ་གནས་ནས་རྡོ་རྗེ་བཟླས་པ་བྱས་པས་ཞི་བ་ལ་སོགས་པའི་ལས་འགྲུབ་པ་དང་། ལྷུན་གྱིས་གྲུབ་པའི་དུས་སུ་དེ་བཞིན་གཤེགས་པའི་གསུང་རྣམ་པར་དག་པ་ཐོབ་པ་དང་སྤྲུལ་སྐུ་འགྱེད་པ་ལ་ཐོགས་པ་མེད་པར་འགྱུར་རོ། །
ད་ནི་དབྱེ་བ་རྒྱས་པར་བསྟན་པ་ནི། དེ་ལ་དང་པོ་རྟེན་རླུང་གི་དེ་ཁོ་ན་ཉིད་ལ་བཅུ་གཉིས་ལས། དང་པོ་རླུང་གི་ངོ་བོ་ནི་ཡང་ཞིང་གཡོ་བའོ། ། ཉམས་སུ་ལེན་པའི་ཚེ་འབྱུང་འཇུག་གནས་གསུམ་དང་ཡིག་འབྲུ་གསུམ་ཐ་མི་དད་དུ་ཟློས་པའོ། ། རྡོ་རྗེ་བཟླས་པའི་རིམ་པ་ལས། ། འཇུག་པ་ཉིད་དང་གནས་པ་དང་། ། ལྡང་བ་ཡི་ནི་རིམ་གྱིས་ཀྱང་། ། ཞེས་པས་སོ། ། གཉིས་པ་ངེས་ཚིག་ནི། ། ཕྱི་ནང་གི་རླུང་ཐམས་ཅད་འབྱུང་འཇུག་གནས་གསུམ་དུ་འདུས་པས་ན་དེ་ཁོ་ན་ཉིད་དོ། །
གསུམ་པ་དབྱེ་བ་ནི་ནང་གི་རླུང་དང་ཕྱིའི་རླུང་ངོ་། ། ནང་ལ་རྩ་བ་དང་ཡན་ལག་གིའོ། ། དེ་གཉིས་ལ་ལྔ་སྟེ་རྩ་བ་ལ་རྡོ་རྗེ་ཕྲེང་བ་ལས། སྲོག་དང་ཐུར་སེལ་གྱེན་རྒྱུ་དང་། ། ཁྱབ་དང་མཉམ་གནས་ཞེས་བྱ་བ། ། ཞེས་པས་སོ། ། ཡན་ལག་གི་རླུང་ནི། རྒྱུ་དང་རབ་ཏུ་རྒྱུ་བ་དང་། ། རྣམ་པར་རྒྱུ་དང་ངེས་རྒྱུ་དང་། ཤིན་ཏུ་རྒྱུ་བ་ཞེས་བྱའོ། །
ཞེས་སོ། ། ཕྱིའི་རླུང་ལ་ཡང་ཤར་དང་ལྷོ་དང་ནུབ་དང་བྱང་དང་སྟེང་རླུང་ངོ་། ། བཞི་པ་རླུང་གི་གནས་ལ་ཡང་། རྩ་བའི་རླུང་གི་གནས་དང་། ཡན་ལག་གི་རླུང་གི་གནས་སོ། ། དང་པོ་ལ་ཡང་། སྲོག་འཛིན་གྱི་རླུང་གི་གནས་ནི་སྙིང་ཁ་ཆུའི་དཀྱིལ་འཁོར་ན་གནས། གྱེན་རྒྱུའི་རླུང་གི་གནས་ནི་མགྲིན་པ་མེའི་དཀྱིལ་འཁོར་གནས། ། ཐུར་སེལ་གྱི་རླུང་གི་གནས་ནི་གསང་བ་པདྨའི་དཀྱིལ་འཁོར་ན་གནས། མེ་དང་མཉམ་གནས་སུ་གནས་པའི་རླུང་ནི་ལྟེ་བའི་དཀྱིལ་འཁོར་ལ་གནས། །
ཁྱབ་བྱེད་ཀྱི་རླུང་གི་གནས་ནི་ཁམ་བཞི་ཆར་རམ་ལུས་ཀྱི་ཚིགས་ཐམས་ཅད་ལ་གནས་སོ། ། རྡོ་རྗེ་ཕྲེང་བ་ལས། སྐོག་མ་སྙིང་ཁ་ལྟེ་བ་དང་། ། གསང་བའི་པདྨར་འགྲོ་འོང་སྟོན། ། ཞེས་སོ། ། ཡན་ལག་གི་རླུང་གི་གནས་ནི་རྒྱུ་བ་ཞེས་བྱ་བ་མིག་གི་རླུང་ནི་གཉེ་མ་སྦྲུལ་རྐྱང་བ་འདྲ་བ་ལ་གནས། རྣམ་པར་རྒྱུ་བ་ཞེས་བྱ་བ་རྣ་བ་ནས་རྒྱུ་བའི་རླུང་ནི་མཆིན་པ་རུས་སྦལ་འདྲ་བ་ལ་གནས། ཡང་དག་པར་རྒྱུ་བ་ཞེས་བྱ་བ་སྣ་ནས་རྒྱུ་བའི་རླུང་ནི་གློ་བཙངས་པ་དང་འདྲ་བའི་ནང་གི་ཁོང་སྟོང་ལ་གནས། རབ་ཏུ་རྒྱུ་བ་ཞེས་བྱ་བའི་རླུང་ལྕེ་ལ་རྒྱུ་བ་མཁལ་མ་གཞུ་འདྲ་བ་ལ་གནས། ངེས་པར་རྒྱུ་བ་ཞེས་བྱ་བ་ལུས་ཀྱི་བ་སྤུའི་བུ་ག་ནས་རྒྱུ་བ་ནི་སྙིང་ལྷ་སྦྱིན་གྱི་བུ་མོ་གུ་ཟུ་དཀར་མོ་གོན་བ་དང་འདྲ་བ་ལ་གནས། །
དེ་ཡང་རྡོ་རྗེ་ཕྲེང་བ་ལས། ཟླ་བའི་ཆ་དང་སྣང་དང་ནི། ། བསྙེན་བཀུར་དགོངས་བཤལ་མཆིན་པ་སྟེ། ། རྩ་ནི་ལྔ་ཡི་མིང་ཡིན་ནོ། ། རྩ་ནི་ལྔ་ལས་རྒྱུ་བའི་རླུང་། ། ཀླུ་དང་རུས་སྦལ་རྩང་པ་དང་། ལྷ་སྦྱིན་དང་ནི་གཞུ་ལས་རྒྱལ། ། ཞེས་པས་ནང་ཁྲོལ་སྨད་ལྔའི་རྩའི་ནང་གི་ནམ་མཁའ་སྟོང་པའི་ནང་ན་བྱུང་བའོ། ། ལྔ་པ་རླུང་རྒྱུ་བའི་སྒོ་ནི། ། མེའི་རླུང་སྣ་སྒོ་གཡས་ནས་བྱུང་ནས་གྱེན་ལ་རྒྱུ་ཞིང་འགྲོའོ། །
རླུང་གི་རླུང་སྣ་སྒོ་གཡོན་ནས་བྱུང་ནས་ཐད་ཀར་འགྲོའོ། ། ཆུའི་རླུང་ཡང་གཉིས་ཀ་ནས་དལ་བར་རྒྱུ་སྟེ། དལ་བར་རྒྱུ་ཡང་རྒྱུ་བ་མེད་སྐད་དུ་རྒྱུ་བ་ནི་རྒྱུ་བ་ཞན་པ་ལ་དགོངས་ཏེ་བུ་མོ་ལྟོ་ཆུང་པ་ལ་ལྟོ་མེད་ཟེར་བ་དང་། བུ་ངན་པ་ལ་བུ་མེད་ཅེས་པ་བཞིན་ནོ། ། དེས་དེ་མ་འདོམ་པར་སྒྲ་མ་འདོམས་པར་བྱས་པ་ཡང་ཡིན་ནོ། ། ནམ་མཁའི་རླུང་ནི་དེ་རྣམས་ཀྱི་ཞར་ལས་རྒྱུའོ། ། རྡོ་རྗེ་ཕྲེང་བ་ལས། ། གཡས་པ་ན་ནི་འབྱུང་བའི་ཁམས། ། མེ་ཡི་དཀྱིལ་འཁོར་ཉིད་ཡིན་ཏེ། ། པདྨ་མགོན་པོའི་རྒྱུ་བའོ། །
གཡོན་པ་ལས་ནི་འབྱུང་བའི་ཁམས། ། ལས་ཀྱི་མགོན་པོའི་རྒྱུ་བའོ། ། གཉིས་ཀ་ལས་ནི་འབྱུང་བའི་ཁམས། ། རིན་ཆེན་མགོན་པོའི་རྒྱུ་བའོ། ། དལ་ཞིང་རྒྱུ་བ་མེད་པའི་ཁམས། ། རྡོ་རྗེ་མགོན་པོའི་རྒྱུ་བའོ། ། ཞེས་པ་དང་། ཡང་། ། རླུང་ལྔ་སྟེང་སྒོར་རྒྱུ་བར་བྱེད། ། ཅེས་པས་སོ། །
ཡན་ལག་གི་རླུང་རྒྱུ་བའི་སྒོ་ནི། རྒྱུ་བ་མིག་གི་སྒོ་ནས་རྒྱུ། ། རྣམ་པར་རྒྱ་བ་རྣ་བ་ནས་རྒྱུ། ཡང་དག་པར་རྒྱུ་བ་སྣའི་ལམ་ནས་རྒྱ། རབ་ཏུ་རྒྱུ་བ་ལྕེའི་ལམ་ནས་རྒྱུ། ། ངེས་པར་རྒྱུ་བ་ལུས་ཀྱི་བ་སྤུའི་བུ་ག་ནས་རྒྱུའོ། ། སྤྱོད་བསྡུས་ལས། ། རྒྱུ་བ་ནི་གཟུགས་སོ། ། རྣམ་པར་རྒྱུ་བ་ནི་སྒྲའོ། ། ཡང་དག་པ་རྒྱུ་བ་ནི་དྲིའོ། །
རབ་ཏུ་རྒྱུ་བ་ནི་རོའོ། ། ངེས་པར་རྒྱུ་བ་ནི་རེག་བྱ། ཞེས་པས་སོ། ། དྲུག་པ་རླུང་གི་མིང་ནི་གཉིས་ཏེ། ། རྩ་བའི་རླུང་གི་མིང་དང་། ཡན་ལག་གི་རླུང་གི་མིང་ངོ་། ། དང་པོ་ནི། སྒྲ་ཇི་བཞིན་པའི་མིང་ལྔ། ཇི་བཞིན་མ་ཡིན་པའི་མིང་ལྔ་སྟེ། ། བཅུ་ཐམ་པའོ། །
རྡོ་རྗེ་ཕྲེང་བ་ལས། སྲོག་དང་ཐུར་སེལ་གྱེན་རྒྱུ་དང་། ། ཁྱབ་དང་མཉམ་གནས་ཞེས་བཤད། ཅེས་པ་དང་། མཉམ་སྦྱོར་དང་། ཡེ་ཤེས་རྡོ་རྗེ་ཀུན་ལས་བཏུས་པ་དང་། ངན་སོང་སྦྱོང་བ་ལས། ཀོཊཱ་ཁྱ། ། ཀོཊཱ་ཝ། ཀོཊཱ་ཀོ་ནཱ་བྷ་ཤྭ།
ཀོཊཱ་ཀ། ཅེས་པས་སོ། ། ཡན་ལག་གི་རླུང་ལ་ཡང་། སྒྲ་ཇི་བཞིན་པའི་མིང་ལྔ་སྟེ། རྒྱུ་བ་དང་། རྣམ་པར་རྒྱུ་བ་དང་། ཡང་དག་པར་རྒྱུ་བ་དང་། རབ་ཏུ་རྒྱུ་བ་དང་། ངེས་པར་རྒྱུ་བའོ། ། སྒྲ་ཇི་བཞིན་པ་མ་ཡིན་པའི་མིང་ལྔ་སྟེ།
ཀོ་ལ་ཁྱ། ། ཀོ་ལ་ཝ། ཀོ་ལ། ཀོ་ལ་ཝཥ་ཙ། ཀོ་ལ་སྟ་ཐ། ཞེས་སོ། ། དེ་བཞིན་དུ་རྩ་བའི་རླུང་ལ་རིགས་ཅན་གྱི་མིང་ལྔ་སྟེ། པདྨ་མགོན་པོའི་རྒྱུ་བའོ། ། ལས་ཀྱི་མངོན་པོའི་རྒྱུ་བའོ། ། རིན་ཆེན་མགོན་པོའི་རྒྱུ་བའོ། །
རྡོ་རྗེ་མགོན་པའི་རྒྱུ་བའོ། ། འདི་ནི་རྣམ་སྣང་ངོ་བོ་སྟེ། ། རྡོ་རྗེ་ཕྲེང་བ་ལས་བཤད་པའོ། ། རྣམ་པར་དག་པའི་སྒོ་ནས་བཏགས་བའི་མིང་ལྔ་སྟེ། ། རྒྱུད་ཕྱི་མ་ལས། ཡེ་ཤེས་ལྔ་ཡི་རང་བཞིན་དབུགས། ། ཞེས་པས་སོ། ། ཡན་ལག་གི་རླུང་ལྔ་ཡང་། ། རིགས་ཀྱི་སྒོ་ནས་བཏགས་པའི་མིང་ལྔ་སྟེ། ། མིག་ནི་ས་ཡི་སྙིང་པོ་སྟེ། །
རྣ་བ་ཕྱག་ན་རྡོ་རྗེ་ཡིན། ། སྣ་ནི་ནམ་མཁའི་སྙིང་པོའོ། ། ལྕེ་ནི་འཇིག་རྟེན་དབང་ཕྱུག་སྟེ། ། ལུས་ནི་སྒྲིབ་པ་རྣམ་སེལ་ཡིན། ། ཞེས་སོ། ། ཡན་ལག་གི་རླུང་ལ་ཡང་ཡུལ་གྱི་སྒོ་ནས་བཏགས་པའི་མིང་ལྔ་སྟེ། རྒྱུ་བའི་རླུང་ནི་གཟུགས་སོ། ། རྣམ་པར་རྒྱུ་བ་ནི་སྒྲའོ། ། ཞེས་པས་གོང་མ་ལྟར་བཤད་པའོ། ། ཡང་རླུང་བཅུ་པོ་འདི་ལས།
སོ་སོའི་མིང་རྣམ་གྲངས་བཅུ་སྟེ་བརྒྱ། ཐུན་མོང་གི་བརྒྱད་དང་རྩ་བརྒྱད་རྡོ་རྗེ་ཕྲེང་བ་ལས་བཤད་དེ། ། རྡོ་རྗེ་ཕྲེང་བའི་མིང་ནི་ཅི་ཞེས་ཞུས་པ་ལས། ། དེའི་མིང་དོན་གསུམ་མ་བཤད་པའི་རྣམ་རྟོག་གི་རླུང་ཀུན་གྱི་རྒྱུན་ལ། རྡོ་རྗེ་ཕྲེང་བར་བཤད་པའི་སྐབས་སུ་བརྒྱ་དང་བརྒྱད་ལྷག་གསལ་བར་ཡང་། ། རླུང་རྣམས་ཀྱི་ནི་མིང་ཉོན་ཅིག ། བཏང་གཟུང་དང་ནི་དུང་ཕྱུར་དང་། ། མྱོས་པ་དང་ནི་བློ་ངན་དང་། ། གསིལ་བྱེད་དང་ནི་གཡབ་པ་དང་། ། ངར་སྣབས་དང་ནི་སྟ་རེ་དང་། །
གཟེགས་པ་ཆུ་སྲིན་ཛི་ཤ་དང་། ། རྣམ་པར་གཅིག་དང་མྱོས་པའི་དུས། ། འདོད་མྱོ་ཆུ་བ་ཆུ་སྲིན་དང་། ། སྣ་ཚོགས་བསྐྱེད་དང་སྡུག་པ་དང་། ། སྙེམས་དང་རྔ་དང་སྒྲ་སྒྲོགས་དང་། ། རླུང་དང་ལྷ་ནི་གནད་འབིགས་དང་། ། དེ་དང་དུས་དང་ཅི་བགྱི་དང་། རྡོ་རྗེ་མཆོག་མཚན་ཙུ་ཏ་དང་། སྦྲང་མ་དང་ནི་ཟ་བའི་སྣོད། ། སྐམ་པོ་རྫ་དང་རལ་བ་ཅན། །
ཡུམ་ནག་རབ་འགྲན་དུས་འགུགས་དང་། ། སྡིག་པ་དང་ནི་གཡོ་ཅན་བརྟེན། ། གྲིབ་མོ་དང་ནི་མགྲིན་པ་དང་། ། ཀུན་སྟེང་མཆོག་སྟེར་བསྙེ་བྱེད་དང་། ། ང་རྒྱལ་མཚོ་དང་ཚེགས་བདག་དང་། ། རྩང་པ་དང་ནི་ས་ཡི་བློ། ། ཐག་པ་བཟང་དང་མཆོག་ཏུ་སྐྱེས། ། དྲི་ཆེན་ཕྲུ་དུ་ཉི་མ་དང་། ། གསལ་བྱེད་དང་ནི་ཉི་མ་གནོན། ། སྦྱིན་སྟོབས་ང་རོ་དང་ནི་དུས། །
དུས་སྡོམ་བ་དང་ཚོགས་ནས་འགྲོ། ། སྦྲང་མ་ཁྱིམ་དང་འཕྱན་མ་དང་། ། ཐོད་པ་སྒུར་བོ་དྲང་པོ་དང་། ས་དང་ས་ལ་འགྲོ་བ་དང་། ། བྲམ་ཟེ་དང་ནི་རྣ་འགྱུར་གནས། ། མ་མོ་རིགས་དང་སྐྱེ་བསྐྱོད་པ། ། མི་སྨྲ་བ་དང་རྔ་སྒྲའི་སྤྲིན། ། དག་པ་བྱེད་དང་མིག་ཡངས་དང་། ། དྲི་མེད་འོད་སྲུངས་ནེ་ཚོ་དང་། ། སྣ་ཚོགས་མཆུ་དང་མི་ཉམས་དང་། །
མཉེས་དང་ཆོས་ཀྱི་དབྱིག་པ་དང་། ཀུན་འགྲོ་སྙིང་སྟོབས་བསྟན་པ་དང་། ། ཟ་ཕོད་བོད་བུ་སྙོམ་ལས་དང་། ། ཁ་གདངས་སྒྲ་ཆེན་སྟོབས་ཀྱི་རྩེ། ། རྩ་བྲན་དབང་བྱེད་གཡོ་སྒྱུ་ཅན། ། རྩ་བོ་ཆེ་དང་རྟག་ཏུ་དགའ། ། གློག་ཕྲེང་དང་ནི་དགའ་བྱེད་དང་། དབུགས་འབྱུང་རང་དགའ་ལྕེ་དང་ནི། ། བདེ་མཆོག་ཨུ་དུམ་འབར་བ་རྨོངས། ། པདྨ་འདྲ་བ་པདྨས་བསྐོར། །
དགྲ་སྟ་རྨ་བྱ་རླུང་དང་ནི། ། རྡོ་རྗེ་དབང་ཕྱུག་རླུང་གི་མིང་། ། དེ་ལྟ་རང་ཡིས་བསྟན་པ་ཡིན། ། ཞེས་སོ། ། བདུན་པ་རླུང་གི་ཁ་དོག་ནི། རྩ་བའི་རླུང་། ། ཡན་ལག་གི་རླུང་གཉིས་ལས། དང་པོ་ཁ་དོག་གི་ནི་གྱེན་དུ་རྒྱུ་བའི་རླུང་དམར་པོ། ། མེ་དང་མཉམ་དུ་གནས་པའི་རླུང་ལྗང་ཁུ། ཐུར་སེལ་གྱི་རླུང་སེར་པོ།
སྲོག་འཛིན་པའི་རླུང་དཀར་པོ། ། ཁྱབ་བྱེད་ཀྱི་སྔོ་བསངས་ཏེ། རྡོ་རྗེ་ཕྲེང་བ་ལས། ། མེ་ཡི་དཀྱིལ་འཁོར་ཉིད་ཡིན་ཏེ། ། ཁ་དོག་གསལ་ཞིང་དམར་པོ་ཡིན། ། རླུང་གི་དཀྱིལ་འཁོར་ཞེས་བྱ་བ། ། ལྗང་སེར་དག་ཏུ་སྣང་བའོ། ། དབང་ཆེན་གྱི་ནི་དཀྱིལ་འཁོར་ཉིད། ། གསེར་གྱི་མདོག་ཏུ་སྣང་བའོ། ། ཆུ་ཡི་དཀྱིལ་འཁོར་ཞེས་བྱ་བ། །
དག་ཅིང་ཤེལ་ལྟར་སྣང་བའོ། ། ཞེས་པ་དང་། རྡོ་རྗེ་ཕྲེང་བ་ལས། སྣ་རྩེ་ཡུངས་དཀར་ཞེས་བྱ་བ། ། སྲོག་དང་རྩོལ་བ་ལ་གནས་པ། ། འོད་ལྔ་སངས་རྒྱས་རྣམས་སུ་སྒོམ། ། ཞེས་སོ། ། དེ་ཡང་གཙོ་བོ་རེ་རེ་རྒྱུ་བ་ན་འཁོར་གྱི་འོད་ཟེར་ལྔ་ལྔ་འབྱུང་སྟེ། གཙོ་བོའི་རླུང་གང་ཡིན་པ་དབུས་སུ་གནས་ནས་བཞི་བཞི་འཁོར་གྱི་ཚུལ་དུ་ཕྱོགས་བཞི་བཞི་ནས་རྒྱུ་བ་ནག་པོ་བཞེད་དེ། ཅི་སྟེ་ཞེ་ན་སྤྱོད་བསྡུས་ལས།
འོད་ཟེར་རེ་རེ་བྱུང་བ་ན་འོད་ཟེར་ལྔ་ལྔ་ངེས་པར་འབྱུང་སྟེ། ཁམས་ཀྱི་དཀྱིལ་འཁོར་གཅིག་གིས་ཀྱང་། ། ཁམས་བཞི་པོ་ལ་ཁྱབ་པ་ཡིན། ། ཞེས་པས་སོ། ། བཙུན་མོ་ཅན་ནི། རླུང་གཅིག་པོ་རྐྱང་བར་རྒྱུ་བ་གཡས་གཡོན་དང་སྟེང་འོག་བཞི་ཆར་ནས་རྒྱུ་ཙམ་ན་རླུང་གཅིག་པུ་དེ་རང་ཁོ་ན་འཇའ་ཚོན་ལྟ་བུ་རྒྱུ་སྟེ། འབྱུང་ཆུང་རེ་རེ་འཁོར་ན་གནས་པས་སོ་གསུང་ངོ་། ། ཡན་ལག་གི་རླུང་གི་ཁ་དོག་ནི་རྒྱུ་བའི་རླུང་དམར། རྣམ་པར་རྒྱུ་བ་སྔོ། ། ཡང་དག་པར་རྒྱུ་བ་སེར།
རབ་ཏུ་རྒྱུ་བ་དཀར། ངེས་པར་རྒྱུ་བ་ལྗང་ངོ་། ། ལེའུ་བཅུ་གཅིག་པ་ལས། རྡོ་རྗེ་ཆེན་པོ་རྩེ་ལྔ་པ། ། འབར་བ་ལྔ་ཡིས་རབ་ཏུ་བརྒྱན། ། གནས་ལྔ་དག་ཏུ་སྦྱོར་བ་ཡིས། ། ཞེས་སོ། ། བརྒྱད་པ་རླུང་གི་ལས་ནི་གཉིས་ཏེ། ། ཐུན་མོང་གི་ལས་དང་། ཁྱད་པར་གྱི་ལས་སོ། །
ཐུན་མོང་གི་ལས་ལ་གཉིས་ཏེ། ཁམས་གསུམ་འཁོར་བ་བསྐྱེད་པའི་ལས་དང་། རྣམ་པར་བྱང་བ་མྱ་ངན་ལས་འདས་པ་བསྐྱེད་པའི་ལས་སོ། ། འཁོར་བ་ལ་སྣོད་ཀྱི་འཇིག་རྟེན་དང་། ། བཅུད་ཀྱི་སེམས་ཅན་བསྐྱེད་བའི་ལས་སོ། ། དེ་ལ་སྣོད་ཀྱང་རླུང་གིས་བྱས་ཏེ། དེ་ལ་དང་པོ་འཇིག་པ་རླུང་གིས་བྱས་ཏེ། ཆོས་མངོན་པ་མཛོད་ལས། ། མཇུག་ཏུ་རླུང་གིས་འཇིག་པ་ཡིན། ། ཞེས་པས་སོ། །
འོ་ན་འཇིག་པ་དེ་ཆུས་ཀྱང་བྱས་སོ་ཞེ་ན། དེ་ཉིད་ལ་གཡོ་ཞིང་བསྐྱོད་བྱེད་མེད་ན་འཇིག་པར་མི་ནུས་པས་ན་རླུང་ལ་ལྟོས་པ་ན་རྩ་བ་རླུང་གིས་བྱས་པས་སོ། ། མེས་འཇིག་པ་ལ་སྟོང་པ་མེད་པས་ན་སྟོངས་པའི་རྩ་བ་ཡང་རླུང་གིས་བྱས་སོ། ། ཆགས་པ་ཡང་རླུང་གིས་བྱས་ཏེ། ། གནས་པར་འདོད་པའི་འོག་དག་གི། ། རླུང་གི་དཀྱིལ་འཁོར་རྔམས་སུ་ནི། ། ས་ཡ་དྲུག་འབུམ་གྲངས་མེད་དོ། ། ཅེས་པས་རླུང་ཆགས་པ་དང་རླུང་གིས་བསྲུབས་པས་ཐམས་ཅད་འཆགས་སོ། ། གནས་པའི་འོག་ཏུ་རྟེན་པར་བྱེད་པ་ཡང་རླུང་ཡིན་པས་དེས་བྱས་པར་འགྲུབ་པོ། ། དེ་ལྟར་སྣོད་འཁོར་བ་རླུང་གིས་བྱས་པ་བཤད་ནས། །
ད་ནི་བཅུད་འཁོར་བ་རླུང་གིས་བྱས་པར་བཤད་པ་ནི། འཆི་བ་དང་སྲིད་པ་བར་མདོ་དང་སྐྱེ་བ་དང་གནས་པ་བཞི་ཆར་རླུང་གིས་བྱེད་པ་ལས། དང་པོ་འཆི་བ་རླུང་གིས་བྱེད་པ་ནི་འཆི་བའི་དུས་སུ་རླུང་ཐམས་ཅད་ཀྱི་གཙོ་བོ་ཁྱབ་བྱེད་ཀྱི་རླུང་གིས་བྱས་པ་ན་རྩ་བའི་སྒྲའི་དེ་ཁོ་ན་ཉིད་མི་ཤིགས་པ་ཧ་ལ་ཐིམ་ཙ་ན་འཆི་བ་འོད་གསལ་དུ་ཐིམ། རླུང་རྣམས་མ་ཐིམ་གྱི་བར་དུ་འཆིར་མི་བཏུབ་པས་སོ། ། དེ་ནས་སྲིད་པ་བར་དོ་ཡང་རླུང་གིས་བྱས་ཏེ། འཆི་བ་འོད་གསལ་གྱི་ཁམས་ལས་སྲིད་པ་བར་མ་དོ་དེ་ལུགས་བཟློག་གི་ཁམས་ཕྲ་བ་རླུང་དང་བཅས་པ་ལས་ལངས་པ་ལ་བར་དོའི་དུས་སུ་ཡང་རླུང་གི་རྟ་ལ་ཞོན་ནས་གནས་པས་སྲིད་པ་བར་མ་དོ་ཡང་རླུང་གིས་གནས་པར་བྱས་སོ། ། སྤྱོད་བསྡུས་ལས། རྣམ་པར་ཤེས་པ་འདིའི་རང་བཞིན་གང་ཞེ་ན་རླུང་ཞེས་བྱ་སྟེ། སེམས་རྡོ་རྗེ་འཆང་ཡིན་པ་རྟ་ལྟ་བུ་ཞོན་ནས་གང་དུ་འདོད་པ་དེར་འཕོ་བར་འགྱུར་རོ། ། ཞེས་སོ། །
དེ་ནས་བར་མ་དོ་དེ་ཡང་འཆི་རྩ་ན་རླུང་གི་ཁམས་ཐིམ་པས་ཡང་ཤི་ནས་འཇིག་རྟེན་ཕ་རོལ་ཏུ་སྐྱེ་པས་ན་དང་པོ་མའི་མངལ་དུ་རླུང་ཞུགས་ནས་ས་ལ་སོགས་པ་འཕེལ་ལ། ། འཕེལ་བའི་གནས་སྐབས་ལྔ་པོ་ཡང་རླུང་ལྔས་གོང་ནས་གོང་དུ་བརྟས་ཤིང་འཕེལ་བར་བྱས་ནས་སྐྲ་སྤུ་སེན་མོ་བྱུང་། དབང་པོ་དོད་མཚན་མ་དོད་ནས་མཐར་རླུང་གིས་མགོ་མཇུག་བཟློག་ནས་མའི་ཐུར་སེལ་གྱི་རླུང་དང་རང་གི་ལུས་ཀྱི་རླུང་གིས་ཕྱིར་སྐྱེ་ཞིང་རླུང་སྔགས་འཐབ་པའི་སྒྲ་དུ་བ་ལྟར་སྣང་ཞིང་སྐྱེ་བས་ན་སྐྱེ་བ་ཡང་རླུང་གིས་བྱས་ཏེ། དེ་ཉིད་ཕ་མ་གཉིས་རླུང་དབང་བོ་གཉིས་སྦྱོར་དུས་སུ་ཞུ་བ་ལས་སྐྱེས་གས་ན་ཡང་སྐྱེ་བ་རླུང་གིས་བྱས་སོ། ། དེ་ཡང་སྤྱོད་བསྡུས་ལས། དེ་གཉིས་ཨཱ་ལི་ཀཱ་ལི་རྣམས་དང་ལྷན་ཅིག་དབང་པོ་གཉིས་མཉམ་པར་སྦྱོར་དུས་སུ་ཁ་ཐུར་དུ་བལྟས་པར་འགྱུར་བས་གསང་བའི་སྣ་སྒོའི་བུ་ག་ནས་ས་བོན་གྱི་གཟུགས་ཀྱིས་བྱུང་ནས་སེམས་ཅན་གྱི་ཁམས་རྣམས་བསྐྱེད་པར་བྱེད་དོ། ། ཞེས་སོ། ། ཡང་སྐྱེས་ནས་གནས་པ་ཡང་རླུང་གི་བྱས་ཏེ། ། རླུང་གིས་མེལ་རྩེ་བྱས་ནས་ཕུང་པོ་རིགས་མཐུན་གྱི་རྒྱུན་གནས་པར་བྱེད་དོ། ། སྤྱོད་བསྡུས་ལས།
སུ་ཞིག་གིས་ནི་མེལ་རྩེ་བྱེད་ཅེས་དྲིས་པ་ལ། རླུང་གིས་བྱེད་ཅེས་པ་དང་། ཡང་རྡོ་རྗེ་ཕྲེང་བ་ལས། དེ་ཚེ་རང་གི་གནས་སུ་ཐིམ། ། རྣམ་ཤེས་ལས་ནི་སྐྱེ་བའི་རླུང་། དེ་ལས་མེ་ནི་སྐྱེ་བར་འགྱུར། ། མེ་ལས་ཆུ་ནི་འབྱུང་བར་བྱེད། ། དེ་ལ་ས་ནི་ཡང་དག་སྐྱེ། ། དེ་ཉིད་ལས་ནི་ཕུང་པོ་བྱུང་། ། དེ་ལས་འཇིག་རྟེན་གནས་པར་འགྱུར། །
ཞེས་སོ། ། ཡང་རྣམ་པར་ཤེས་པ་རླུང་ལས་ནི་སྐྱེ་བའི་རླུང་། རླུང་ལས་ནི་མེའོ། ། མེ་ལས་ནི་ཆུའོ། ། ཆུ་ལས་ནི་སའོ། ། དེ་རྣམས་ལས་ཕུང་པོ་ལྔ་དང་སྐྱེ་མཆེད་དྲུག་དང་དབང་པོ་ལྔ་རྣམས་ཏེ། དེ་དག་ཐམས་ཅད་ནི་རླུང་དང་རྣམ་པར་ཤེས་པ་ཡང་དག་པར་འདྲེས་པས་སྐྱེ་ཞིང་གནས་བར་བྱེད་དོ། ། ཞེས་སོ། ། སྤྱོད་བསྡུས་ལས། ། འདིའི་བཞོན་པ་གང་ཡིན་ཞེ་ན་རླུང་ཞེས་བྱ་སྟེ།
སེམས་ཀྱི་རྡོ་རྗེ་གང་ཡིན་པ་དེ་རྟ་ལྟ་བུ་ལ་ཞོན་ནས་གང་དུ་འདོད་པ་དེར་འཕོ་བར་འགྱུར་རོ། ། ཞེས་པ་དང་ཡང་རླུང་གི་བཞོན་པའི་དབང་གིས་ཡུལ་རྣམས་སྐད་ཅིག་ལ་མྱོང་ཞིང་མྱོང་ནས་མཐར་འཆི་བ་འོད་གསལ་དུ་འགྲོ་བའོ་ཞེས་པ་དང་། བཤད་པའི་རྒྱུད་རྡོ་རྗེ་ཕྲེང་བ་ལས་ཀྱང་། སྐྱེ་དང་གནས་དང་འཇིག་པ་དང་། ། སྲིད་པ་བར་མར་གནས་པ་སྟེ། ། ཇི་སྲིད་འཇིག་རྟེན་གྱིས་བཏགས་པའི། ། རླུང་དང་སེམས་ཀྱི་རྣམ་འཕྲུལ་ལོ། ། ཞེས་པ་དང་། རྡོ་རྗེ་ཕྲེང་བ་ལས་གང་རུང་གི་མཚན་ཉིད་བཤད་པ་ནི། དེ་ནས་དེ་ཡི་འཇིག་པ་མཆོག །
སྔ་མ་བཞིན་དུ་བཏང་བཟུང་སོགས། ། ཕན་ཚུན་དུ་ནི་གནོད་པར་བྱེད། ། གཞན་ནི་གཞན་ལ་མཆེ་བ་ཡིན། ། སྟོབས་ནི་ཐོབ་པའི་རང་བཞིན་གྱིས། ། གཅིག་ནི་གཅིག་ལ་ཐིམ་པར་འགྲོ། ། ཇི་ལྟར་ཟླ་བ་གཟས་གཟུང་བ། ། རླུང་རྣམས་རིམ་གྱིས་ཉམས་པར་འགྱུར། ། སྔ་མ་བཞིན་དུ་གོང་ནས་གོང་། ། རང་གི་བདག་ཉིད་ཐིམ་པར་འགྱུར། ། བཏང་བཟུང་སླར་ཡང་འགྲོ་བྱར་བྱེད། །
ཇི་ལྟར་མེས་བསྲེགས་དངོས་མེད་དང་། ། རྒྱུ་མེད་པར་ནི་ཐིམ་ནས་འགྲོ། ། སླར་ཡང་སྲོག་གི་རླུང་ཤར་ནས། ། དེ་ནི་ལྷན་ཅིག་རྣམ་ཤེས་དང་། ། སླར་ཡང་འཇིག་རྟེན་གསུམ་དུ་གནས། ། དེ་ལས་དང་ནི་དེ་ལས་སྐྱེ། ། དེ་ལས་ཆགས་སོགས་བག་ཆགས་དང་། ། དེ་ལས་སླར་ཡང་འཆི་དང་སྐྱེ། དེ་ལྟར་འཁོར་ལོ་བསྐོར་བ་འདྲ། ། སྔོན་བཞིན་རྡོ་རྗེ་བཟླས་ལ་སོགས། །
རིམ་གྱིས་དེ་ལ་དབྱེ་བར་འགྱུར། ། ཞེས་བཤད་པས་འཆི་བ་དང་སྲིད་པ་བར་དོ་དང་སྐྱེ་བ་དང་གནས་པ་རླུང་གིས་བྱས་སོ། ། དགོངས་པ་ལུང་སྟོན་ལས། ། ཇི་སྲིད་འཇིག་རྟེན་བཏགས་པ་དང་། དེ་བཞིན་བཏགས་པ་སྣ་ཚོགས་རྣམས། ། རྣམ་རྟོག་བྱང་ཆུབ་ཤེས་པའོ། ། རླུང་ལས་རྟག་ཏུ་བྱུང་བ་ཡིན། ། བདེ་སྡུག་ལ་སོགས་ཆོས་རྣམས་ཀྱི། ། ས་བོན་ལྟ་བུར་བཤད་པ་ཡིན། ། ཞེས་པ་དང་།
རྡོ་རྗེ་ཕྲེང་བ་ལས་ཀྱང་། མ་རིག་འདུད་པའི་འཁོར་ལོ་ནི། ། རྣམ་པར་ཤིང་རྟའི་རླུང་། ། རྣམ་ཤེས་དབང་པོ་ལྷན་ཅིག་ཏུ། ། དེ་ནི་ཉམས་སུ་མྱོང་བར་བྱེད། ། རྣམ་ཤེས་རྟོན་པའི་སྐད་ཅིག་ལ། ། དེ་ནི་བག་ཆགས་ཀྱིས་བསླད་འཕེལ། ། འཕྲུལ་བྱས་འཁོར་ལོའི་འཁོར་ལོའོ། ། དེ་ལྟར་བག་ཆགས་ཀྱིས་བསླད་པའི། ། རྣམ་ཤེས་ལས་ཀྱི་ངོ་བོར་འགྲོ། །
དེ་དག་ཀྱང་ནི་སྦྱོར་སྦྱོར་བས། ། ཁམས་གསུམ་པ་ནི་འཁྲུལ་པ་ཡི། ། བྱེད་པ་ལས་ཀྱི་འབྲས་བུ་མྱོང་། ། ཞེས་པ་དང་། ཡང་དེ་ཉིད་ལས། ལྷ་འབྱུང་བ་རླུང་གི་ཁམས་འདི་ཉིད་ལས། ཆགས་དང་ཆགས་མེད་ལ་སོགས་པ། དེ་ལས་དགེ་དང་མི་དགེའི་ལས། ། དེ་ལས་སྐྱེ་བ་འབྱུང་བ་ཡིན། ། ཡང་དེ་ཉིད་ལས། །
ཁམས་གསུམ་རླུང་གི་སྤྲུལ་པ་སྟེ། ། རྨི་ལམ་རྨི་བ་བཞིན་དུ་བལྟ། ། ཞེས་པས་མཐོ་རིས་དང་ངན་སོང་དུ་སྐྱེ་བ་རླུང་གིས་བྱས་ཏེ། དེ་ཡང་འདི་ལྟར་ཤེས་པ་རང་བཞིན་གྱིས་འོད་གསལ་བ་ཀུན་ཏུ་བཟང་པོ་མྱོང་བ་གསལ་བའི་རྒྱུན་འདི་ལ་རླུང་གིས་བསྐྱོད་ཙམ་ན་རྟོག་མེད་ཀྱི་ཤེས་པ་སྣང་བ་གསུམ་འབྱུང་བ་ལ་རླུང་གིས་བསྐྱེད་ཙམ་ན་རྟོག་བཅས་ཤེས་པ་རང་བཞིན་བརྒྱད་ཅུ་བྱུང་། རང་བཞིན་ཚན་གཅིག་དགེ་བའི་ལས་སུ་སོང་སྟེ་འཕེན་བྱེད་དང་རྫོགས་བྱེད་དགེ་བའི་ལས་སུ་སོང་བས་འཕངས་པའི་འབྲས་བུ་མཐོ་རིས་སུ་གྲུབ། རྫོགས་བྱེད་དགེ་བར་སོང་བས་མཐོ་རིས་དེ་ཡང་ཚེ་རིང་བ་དང་འབྱོར་པ་གྲུབ་ལ། རང་བཞིན་འདོད་ཆགས་ལ་སོགས་པ་ཚན་གཅིག་གིས་མི་དགེ་བའི་རང་བཞིན་བླངས་ནས་མི་དགེ་བ་སྤོང་བས་འཕེན་བྱེད་མི་དགེ་བར་སོང་བས་འཕེན་བྱེད་མི་དགེ་བར་བྱས་པས་འཕངས་པའི་འབྲས་བུ་ངན་སོང་གྲུབ་ཅིང་། རྫོགས་བྱེད་ཀྱང་མི་དགེ་བར་སོང་བས་ངན་སོང་གི་ལུས་དེ་ཡང་སྡུག་བསྔལ་དང་རྟེན་ཁྱད་པར་མྱོང་བའི་ལུས་དེ་ཚེ་ཐུང་ཞིང་འབྱོར་པ་ཆུང་བར་འགྲུབ་པོ། ། དེས་ན་མཐོ་རིས་ངན་སོང་གཉིས་ཀྱི་རྩ་བ་ཡང་རླུང་གིས་བྱས་སོ། ། དེ་ལྟར་ན་བཅུད་འཁོར་བ་མཐོ་རིས་ངན་སོང་དུ་བསྐྱེད་པའི་ལས་ཀྱི་རླུང་ཡིན་ཏེ།
རིམ་པ་གཉིས་པ་ལས། མཚམས་མེད་ལ་སོགས་བྱས་ནས་ནི། དམྱལ་ལ་སོགས་པར་འཚེད་པར་འགྱུར། ། སྦྱིན་སོགས་དགེ་བ་བྱས་ནས་ནི། ། མཐོ་རིས་ལ་སོགས་དག་ཏུ་མཆོད། ། ཅེས་སོ། ། དེ་ལྟར་ཁམས་གསུམ་འཁོར་བ་བསྐྱེད་པའི་ལས་བསྟན་ནས། ། ད་ནི་རྣམ་པར་བྱང་བ་མྱ་ངན་ལས་འདས་པ་བསྐྱེད་པའི་ལས་རླུང་ཡིན་པ་བསྟན་པར་བྱ་སྟེ། དེ་ལ་བཞི་ལས། དང་པོ་བརྩོན་འགྲུས་ཅན་ཚེ་འདི་ལ་སངས་རྒྱ་བ་ཡང་རླུང་གིས་བྱས་པ་ནི།
རྒྱུའི་རྒྱུད་རླུང་གིས་བྱས་པ་མཐོ་རིས་སུ་བསྐྱེད་བའི་ལས་དང་འདྲའོ། ། རྟེན་དེས་སྨིན་ལམ་རླུང་གིས་བྱས་སྟེ་བསྙེན་པ་ཡང་སློབ་དཔོན་སློབ་མ་གཉིས་དབང་བསྐུར་བྱ་སྙམ་པའི་འདུ་བྱེད་སེམས་གཡོ་བར་བྱེད་པ་དེ་རླུང་ཡིན། བསྙེན་པ། ས་ཆོག སྟ་གོན་ཐམ་ཅད་ཀྱང་རླུང་གིས་ཤེས་པ་བསྐྱོད་པའི་རྣམ་འཕྲུལ་གྱིས་བྱས་བུམ་དབང་ཡང་དེ་དང་འདྲ་ལ། ། གསང་དབང་ཡང་རླུང་གིས་བྱས་ཏེ་སློབ་དཔོན་ཡབ་ཡུམ་སྙོམས་འཇུག་བྱས་པའི་ཁུ་བ་དེ་རླུང་ཞུ་བ་ཡིན་པས་དེ་སློབ་མའི་ལྕེ་ལ་བཞག་པས་ངག་གི་དྲི་མ་དག་ཅིང་ཤེས་རབ་ཡེ་ཤེས་ཀྱི་ཐིག་ལེ་གཉིས་ཤོར་གཉིས་གནས་པའི་དུས་སུ་མཚོན་བའི་ཡེ་ཤེས་ཐོབ་པར་བྱེད་བའང་རླུང་ཡིན་ཏེ། ཐིག་ལེ་བཞི་པོ་དེ་ཡང་རླུང་ཞུ་བ་ཡིན་པ་དང་། བདེ་དྲོད་ཀྱང་རླུང་གིས་གཡོ་བ་ལ་རག་ལས་པ་དང་། གཟུང་བ་ཡང་སློབ་དཔོན་གྱི་དུས་ཚོད་ཀྱི་རླུང་བཟུང་བ་ལ་རག་ལས་སོ། ། དབང་བཞི་པ་ཡང་རྟེན་ཅན་དེ་དང་མཚུངས།
རྟེན་མེད་ཚིག་དབང་ཕོག་ཙ་ན་བླ་མའི་གདམས་ངག་བརྗོད་པའི་སྒྲ་དང་རླུང་ཡིན་པ་དང་། དེ་ལས་སློབ་མ་ལ་གོ་བ་ཤར་ཙམ་ན་བློ་དེ་རླུང་གིས་བསྐྱོད་པའི་རྟོགས་པ་བསྐྱེད་པས་སོ། ། དེ་ལྟར་ན་སྨིན་ལམ་རླུང་གིས་བྱས་པ་བཤད་ནས། གྲོལ་ལམ་ཡང་རླུང་གིས་བྱས་ཏེ། སངས་རྒྱས་ཀྱི་ཐེག་པའི་བསམ་པའི་དུས་སུ་འཁོར་བ་ལ་སྐྱོ་བ་བསྐྱེད་ཅིང་སྙིང་རྗེ་ཆེན་པོས་གཞན་དོན་དུ་སངས་རྒྱས་ཐོབ་པར་འདོད་པའི་བློ་དེ་རླུང་གིས་གཡོ་བར་བྱེད་པ་དང་། དྲན་པ་གཅིག་པའི་དུས་སུ་སྦྱོར་བ་དང་པོའི་བསྲུང་བའི་འཁོར་ལོའི་ཁྲོ་བོའི་སྤྲོ་བསྡུ་ཐམས་ཅད་རྡོ་རྗེ་འཆང་རེག་བྱ་རྡོ་རྗེ་དང་སྙོམས་འཇུག་བྱས་པའི་རླུང་ཞུ་བས་བྱས་པ་དང་། དེ་ཡང་བསྒོམ་པ་ཡང་ཤེས་པ་རླུང་གིས་གཡོ་བར་བྱས་པ་དང་། ཡེ་ཤེས་ཀྱི་ས་ནས་སྦྱོར་བ་དང་པོ་ཡན་ཆད་ཀྱང་ཤེས་པ་རླུང་གིས་གཡོ་བར་བྱས་པས་ཤེས་པ་རྟོད་པ་དང་། བདེ་བ་ཆེན་པོའི་སྙོམས་འཇུག་གི་མཆོད་པ་དང་། དཀྱིལ་འཁོར་རྒྱལ་མཆོག་གི་ལྷ་སྤྲུལ་པ་ཐམས་ཅད་རླུང་ཞུ་བའི་ཁུ་བས་བྱས་ཤིང་།
དེ་ཉིད་ཕབ་པའི་གཡོ་བ་ཐམས་ཅད་ཀྱང་རླུང་གིས་བྱས་པ་དང་། ལས་རྒྱལ་མཆོག་གི་སྟེང་སྒོ་འོག་སྒོའི་ཕྲ་ཐིག་ཐམས་ཅད་ཀྱང་རླུང་ཞུ་བའམ་རྒྱུ་རླུང་ཡིན་པ་དང་། བཟླས་པ་ཐམས་ཅད་རླུང་གི་སྒྲ་ཡིན་པ་དང་། དངོས་གྲུབ་ཐམས་ཅད་རླུང་གིས་ཤེས་པ་གཡོ་བར་བྱས་པས་ཐོབ་པ་དང་། ལུས་དབེན་གྱི་ལྷའི་ང་རྒྱལ་ཐམས་ཅད་རླུང་གིས་ཤེས་པ་བསྐྱེད་པ་ཡིན་པ་དང་། ངག་དབེན་རླུང་རྟ་ལྟ་བུ་དབང་དུ་འདུས་པའི་རྒྱུ་མཚན་གྱིས་སེམས་དབེན་དུ་སེམས་མི་ལྟ་བུ་དབང་དུ་འདུ་ལ། དེ་ཉིད་ཀྱི་དུས་སུ་བྱང་ཆུབ་ཀྱི་སེམས་ཀྱི་རླུང་ཞུ་བ་ཡིན་ལ། དེ་ཉིད་དབབ་པ་དང་གཟུང་བ་དང་བཟློག་པ་ཐམས་ཅད་ཀྱང་རླུང་གིས་བྱེད་པ་དང་། ། དེ་ལྟར་རླུང་སེམས་དབང་དུ་འདུས་ནས་རླུང་སེམས་གཉིས་ཀྱིས་སྒྱུ་མ་བསྐྱེད་པ་དང་། སྒྱུ་མ་རླུང་གི་དྲ་བ་དེ་ཉིད་བསམ་གཏན་གཉིས་ཀྱིས་བཤིག་པས་འོད་གསལ་ཐོབ་པ་དང་།

དེ་ལས་ལུགས་བཟློག་གི་རླུང་ཁམས་ཕྲ་བ་ལངས་པས་ཟུང་འཇུག་གི་བསྐྱེད་པ་དང་། དེ་ཉིད་ཀྱིས་རླུང་གིས་རྡོ་རྗེ་བཟླས་པ་བྱས་པས་ན་ཐབས་ཀྱི་རྒྱུད་ཀྱང་རླུང་གིས་བྱས་ལ། ། དེ་མཐར་ཐུག་པས་སངས་རྒྱས་ཐོབ་ཙ་ན་དཔེ་བྱད་དང་མཚན་དུ་འབར་བ་དང་སྤྲུལ་སྐུ་སྣ་ཚོགས་འགྱེད་པ་རླུང་དག་པ་ཡིན་ལ་ཤེས་བྱ་ལ་ཡེ་ཤེས་ཤེས་བྱ་ཇི་སྙེད་པ་མཁྱེན་ཅིང་གཟིགས་པའོ། ། དེ་ལྟར་བརྩོན་འགྲུས་ཅན་ཚེ་འདི་ལ་སངས་རྒྱས་པ་རླུང་གིས་བྱས་པ་བསྟན་ནས། གཉིས་པ་ལེ་ལོ་ཅན་བར་མ་དོར་སངས་རྒྱ་བ་རླུང་གིས་བྱེད་པ་ནི། ཟུང་འཇུག་མཐོང་ལ་མ་གོམས་པ་གཅིག་འཆི་བའི་དུས་སུ་ཁྱབ་བྱེད་ཀྱི་རླུང་གིས་བཙོ་བོ་བྱས་པ་ནི་རང་བྱུང་གི་བཟླས་པ་བྱེད་དུས་སུ་རྡོ་རྗེའི་བཟླས་པ་དང་བསྲེས་པས་རླུང་གི་བཞོན་པ་ཐིམ་པ་དང་སེམས་ཀྱི་མྱོང་པ་ཡང་ཐིམ་པས་སྟོང་ཉིད་འོད་གསལ་དུ་སོང་། དེ་ལས་ཡང་སྐྱེ་བ་མེད་པར་སོང་བ་ལས་སྐྱེ་བའི་ཆོ་འཕྲུལ་གྱི་ཚུལ་དུ་འོད་གསལ་གྱིས་དག་པའི་རླུང་ལངས་ནས་ལུགས་བཟློག་གི་རླུང་དེས་ལུགས་བཟློག་གི་ཤེས་པ་བསྐྱེད་པ་དང་། སྟོང་པ་འོད་གསལ་དེ་ལས་ཟུང་འཇུག་ཏུ་ལྡང་བ་བསྲེས་ནས་བར་མ་དོའི་ལུས་དག་པའི་རླུང་གི་དྲ་བའི་རྟེན་དེ་ལ་རླུང་གི་རྡོ་རྗེ་བཟླས་པ་བྱས་པས་བར་དོ་དེ་ཉིད་དུ་སངས་རྒྱའོ། ། རྡོ་རྗེ་ཕྲེང་བ་ལས། རླུང་གི་དེ་ཉིད་ཡེ་ཤེས་ཆེ། རྡོ་རྗེ་སེམས་དཔའ་ཡི་ནི་རྒྱུ། །
ཞེས་པས་བྱེད་པ་པོ་གཅིག་གིས་བློ་སྔོན་དུ་བཏང་ནས་བྱེད་པ་བརྩམས་པས་བྱ་བ་གྲུབ་པ་ནི་མ་ཡིན་ཏེ། ། ཆོས་ཐམས་ཅད་བྱ་བ་པོ་དང་བྱེད་པ་པོ་དང་བྲལ་བས་སོ། ། འོན་ཀྱང་ཆོས་ཙམ། རྒྱུ་འབྲས་ཙམ་ཡིན་ནོ། ། དེ་ལྟར་ཡང་རྒྱུད་ཕྱི་མ་ལས། ། སྲོག་རྩོལ་དེ་བཞིན་འཛིན་པ་དང་། ། རྗེས་སུ་དྲན་དང་ཏིང་ངེ་འཛིན། ། ཞེས་པ་དང་། དགོངས་པ་ལུང་སྟོན་ལས་ཀྱང་། བྱང་ཆུབ་སེམས་ཀྱི་རླུང་གཅིག་པུ། །
དགེ་དང་མི་དགེའི་འབྲས་སྤངས་ནས། ། ནམ་མཁའ་འདྲ་བར་འགྱུར་བ་ཡིན། ། ཞེས་པ་དང་། ཡང་དེ་ཉིད་ལས། དེ་ནས་དེ་བཞིན་གཤེགས་ཀུན་དང་། ། དེ་བཞིན་བྱང་ཆུབ་སེམས་དཔའ་རྣམས། ། དེ་བཞིན་གཤེགས་པའི་བདག་པོ་སྟེ། ། མཉེས་པའི་ཕྱིར་ནི་ཞུགས་པར་འགྱུར། ། སྲོག་དང་གྱེན་རྒྱུ་ཐུར་སེལ་དང་། ། ཁྱབ་དང་མཉམ་གནས་ཞེས་བྱ་དང་། །
ཀླུ་དང་རུས་སྦལ་རྩང་པ་དང་། ། ལྷ་སྦྱིན་དང་ནི་གཞུ་ལས་རྒྱལ། ། དེ་དག་བདག་གཟུགས་བུད་མེད་དུ། ། སླར་ཡང་སྤྲུལ་བར་མཛད་པ་ཡིན། ། ཞེས་པས་སོ། ། དེ་ལྟར་ལེ་ལོ་ཅན་བར་དོར་སངས་རྒྱས་པ་རླུང་གིས་བྱས་པ་བསྟན་ནས། ། གསུམ་པ་བར་དོ་ཅན་སྐྱེ་བ་བརྒྱུད་ནས་སངས་རྒྱ་བ་རླུང་གིས་བྱེད་པ་ནི་བསྐྱེད་པའི་རིམ་པ་མཐར་ཕྱིན་པའམ་གཞི་གསུམ་སྒྱུ་མ་དང་བཅས་པ་མཐར་ཕྱིན་ཡང་དམ་ཚིག་ཉམས་པའི་ཆད་པས་འཆི་བ་ཙམ་ཉམས་སུ་མྱོང་བའི་གང་ཟག་གཅིག་ཉིད་བསྒོམས་ཙམ་ན་རླུང་ཅུང་ཟད་ནུས་པ་ཉམས་པའི་ཚོགས་དྲུག་མ་འགགས་པའི་གཉིད་སྲབ་མོ་དང་སྣང་བ་བསྲེས་ལ། རླུང་གིས་ནུས་པ་དེ་ཉམས་པའི་གཉིད་འཐུག་པོ་དང་སྣང་མཆེད་བསྲེ་ཚོགས་དྲུག་འགགས་པའི་གཉིད་འཐུག་པོ་དང་སྣང་ཐོབ་བསྲེ། དེ་ལྟར་སྣང་ཐོབ་སྟོང་བ་ཆེན་པོ་ལ་གཏད་པས་རླུང་སེམས་ཐམས་ཅད་ཐིམ་པ་འོད་གསལ་དུ་གྱུར། ། དེ་ལས་ལུགས་བཟློག་གིས་ཟུང་འཇུག་གི་སྐུར་ལངས།
སློབ་བཞིན་པར་རྡོ་རྗེ་བཟླས་པ་བྱས་པས་མི་སློབ་པ་ཐོབ་པོ། ། དེ་ཡང་སྤྱོད་བསྡུས་ལས། ། ཕུང་པོ་ཁམས་དང་སྐྱེ་མཆེད་དབང་སོགས་ལ། ། ཤེས་པ་གཉིས་པོ་དེ་འདིར་རབ་འདུས་ནས། ། སྟོང་ཆེན་གྱུར་བས་གང་ཞིག་གཉིད་ལོག་པ། རླུང་གི་ཤུགས་ཀྱིས་རྨི་ལམ་མཐོང་བར་འགྱུར། ། རྨི་ལམ་སད་ལ་བྱེ་བྲག་གཞན་མེད་པར། ། ཀུན་ཏུ་རྟོག་པས་རྨི་ལམ་འབྲས་འདོད་པ། ། འགྲོ་བ་ཉིན་མཚན་མེད་པར་གཉིད་ལོག་ཅིང་། ། ས་མཐུག་གྱུར་པས་རབ་ཏུ་རིང་གཉིད་ལོག །
འབྲས་བུ་མ་སྨིན་བྱས་པའི་ལས་རྣམས་ཀྱིས། ། སྐྱེ་འདིར་རླུང་ནི་རྟག་ཏུ་འཇུག་པར་འགྱུར། ། འབྲས་བུ་སྨིན་པར་གྱུར་ན་རླུང་འདི་ཉིད། ། འཇིག་རྟེན་འཆི་བ་གཞན་དུ་འགྲོ་བར་འགྱུར། ། ཇི་ལྟར་ཕྱོགས་བཅུར་བཞུགས་པའི་རྒྱལ་དབང་པོ། ། དེ་ཡི་ལུས་ལ་རྐང་རུས་ཤ་མེད་ཀྱང་། ། སེམས་ཅན་ཕན་ཕྱིར་ཁམས་ལ་འཇུག་མཛད་ཅིང་། ། སྤྲུལ་པ་སྐུ་ཡི་བྱེ་བ་མཛད་པ་ཡིན། ། རིམ་པ་དེ་བཞིན་གཉིད་ལོགས་སད་པའི་སེམས། ། འབྲས་བུ་འདོད་པའི་རྣམ་རྟོག་དྲ་བ་ཅན། །
དེ་བས་ཆོས་ཀུན་རྨི་ལམ་ལྟ་བུ་སྟེ། ། བདེན་དང་བརྫུན་པ་དག་ཀྱང་ཡོད་པ་མིན། ། ཞེས་སོ། ། དེ་ལྟར་བར་ཆད་ཅན་སྐྱེ་བ་བརྒྱུད་ནས་འཚང་རྒྱ་བ་རླུང་གིས་བྱས་པར་བསྟན་ནས། ད་ནི་བཞི་པ་ཐེག་པ་ཐུན་མོང་དུ་བསླབས་ནས་མན་ངག་པ་གཅིག་ཅར་དུ་ཞུགས་ནས་འཚང་རྒྱ་བ་ཡང་རླུང་གིས་བྱས་ཏེ། སངས་རྒྱས་ཤཱཀྱ་ཐུབ་པ་ལྟ་བུ་དང་པོ་སེམས་བསྐྱེད་པའི་དུས་སུ། ཀྱེ་མ་བདག་གིས་ཁམས་གསུམ་སྡུག་བསྔལ་རྒྱུ་དང་བཅས་པ་ལས་བསྒྲལ་བའི་ཆེད་དུ་འཚང་རྒྱ་བར་བྱའོ་སྙམ་པའི་འདུ་བྱེད་སེམས་པ་འདུན་པ་དང་མཚུངས་ལྡན་གྱི་སེམས་དེ་རླུང་གི་སེམས་དེ་རླུང་གིས་བསྐྱེད་པས་བྱས་པ་ཡིན་ནོ། ། དེ་ནས་བསྐལ་བ་གྲངས་མེད་སུམ་ཅུ་རྩ་གསུམ་དུ་ཕ་རོལ་ཏུ་ཕྱིན་པ་དྲུག་གི་སྤྱོད་པ་སྤྱད་པའི་ལུས་ངག་གི་ལས་ཐམས་ཅད་སེམས་ཀྱིས་བླངས་ལ་སེམས་རླུང་གིས་བསྐྱོད་པས་བྱས་པ་ཡིན་ནོ། ། དེ་ནས་ས་བཅུ་པ་དེ་འཛམ་བུའི་གླིང་དུ་སྐྱེ་བ་བཞེས་ནས། ནེ་ར་ཛཱནའི་འགྲམ་དུ་མི་གཡོ་བའི་ཏིང་ངེ་འཛིན་ལ་བཞག་ནས་རླུང་བཙན་ཐབས་སུ་འཛིན་པ་ཡིན་ལ།
དེ་ཕྱོགས་བཅུའི་སངས་རྒྱས་ཀྱིས་བསྐུལ་ནས་འོག་མིན་དུ་སོང་ཙམ་ན་རླུང་གི་བཞོན་པ་ལ་ཞོན་ནས་ཕྱིན་ལ་དབང་གསུམ་བྱས་ཙམ་ན་རླུང་རྣམ་པར་དག་པར་བྱས་ནས་སངས་རྒྱས་ཙམ་ན་རླུང་སེམས་དག་པའི་སྣང་བ་ལས་སྐུ་གསུམ་དུ་འཆར་ལ་དེ་ནས་སྤྲུལ་སྐུ་འཛམ་བུའི་གླིང་དུ་བཏང་པ་ཡང་རླུང་གི་རྣམ་འཕྲུལ་ཡིན་པ་སོ། ། དེ་སྐད་དུ་རྒྱ་ཆེར་རོལ་པ་ལས། ། ཤཱཀྱ་ཐུབ་པ་དེ་བཞིན་གཤེགས། ། ཞེས་པ་ལ་སོགས་པ་དང་། སྤྱོད་བསྡུས་ལས། དེ་ལྟར་རང་བཞིན་སྣང་བ་རླུང་གི་བཞོན་པ་དང་བཅས་པ་རྟོགས་པར་གྱུར་པའི་རྣལ་འབྱོར་པས། ། འདས་པ་དང་མ་འོངས་པ་དང་ད་ལྟར་བྱུང་བའི་སེམས་ཀྱི་སྤྱོད་པ་རྣམ་པར་གཡོ་བར་འགྱུར་རོ་ཞེས་སོ། ། མྱ་ངན་ལས་འདས་པ་རླུང་གིས་བསྒྲུབས་པ་བསྟན་ཟིན་ཏོ། ། དེ་སྐད་དུ་ཡང་བདེ་མཆོག་འབྱུང་བའི་རྒྱུད་ལས། ། སེམས་ཅན་རྣམས་ཀྱི་སྲོག་གྱུར་པ། །
རླུང་ཞེས་བྱ་བས་ལས་ཀུན་བྱེད། ། འདི་ནི་རྣམ་ཤེས་བཞོན་པ་ཡིན། ། ཞེས་པའི་རྒྱུད་ཚིག་དེ་འཕགས་པས་རྡོ་རྗེ་བཟླས་པའི་རིམ་པའི་སླད་དུ་བཀོད་པ་དེའི་དོན་ཡིན་ནོ། ། དེ་ལྟར་རླུང་གི་ཐུན་མོང་གི་ལས་བསྟན་ནས། ། རླུང་གི་ཁྱད་པར་གྱི་ལས་བཤད་པ་ལ་གཉིས་ཏེ། སྤྱིའི་ལས་དང་། བྱེ་བྲག་གི་ལས་སོ། ། སྤྱིའི་ལས་ནི་ཡེ་ཤེས་ལྔའི་རང་བཞིན་དུ་གྱུར་པ་དང་འབྱུང་བ་ལྔའི་བདག་ཉིད་དུ་འགྱུར་བ་དང་། ལྷ་མོ་བཞིའི་བདག་ཉིད་དུ་འགྱུར་བ་དང་། སྔགས་ཡིག་འབྲུ་གསུམ་གྱི་གཞིར་གྱུར་ནས་ལས་ཐམས་ཅད་བྱེད་པ་དང་།
ཡང་དེ་རྣམས་ཨའི་གཞིར་གྱུར་ནས་ཚིག་མ་ལུས་པ་སྨྲ་བར་བྱེད་པའི་ལས་སོ། ། དེ་ཡང་རྒྱུད་ཕྱི་མ་ལས། ། ཡེ་ཤེས་ལྔ་ཡི་རང་བཞིན་དབུགས། ། འབྱུང་བ་ལྔ་ཡི་ངོ་བོ་ཉིད། ། ཅེས་པ་དང་། གོས་དཀར་ལ་སོགས་བཟླས་བཤད་པ། ། ཞེས་སོ། ། བྱེ་བྲག་གི་ལས་ནི་རྩ་བའི་རླུང་ལྔའི་ལས་སྲོག་འཛིན་པས་མི་འཆི་བར་བྱེད། གྱེན་དུ་རྒྱུ་བའི་ལས་ནི་དབུགས་གྱེན་དུ་འགྲེང་པ་དང་ནང་དུ་འཇུག་པའི་ལས་བྱེད། ། ཐུར་སེ་གྱིས་ནི་བཤང་གཅི་ལ་སོགས་པ་ཐུར་དུ་འདྲེན་པའི་ལས་བྱེད།
མེ་དང་མཉམ་དུ་གནས་པས་ཟས་ཞུ་ནས་དང་སྙིགས་ཕྱེ་ནས་དྭངས་མ་ལུས་ལ་ཕན་པར་བྱེད། ། ཁྱབ་བྱེད་ཀྱིས་སྒུལ་སྐྱོད་བྱེད་དོ། ། དེ་ཡང་སྤྱོད་བསྡུས་ལས། ། རླུང་ལྔ་ནི་ལུས་ཀྱི་ཆ་ལ་གནས་ནས་ལུས་ཀྱི་བྱ་བ་རྣམས་བྱེད་དོ། ། ཞེས་སོ། ། བཤད་པའི་རྒྱུད་རྡོ་རྗེ་ཕྲེང་བ་ལས། ། དབང་བོ་ལྔ་ཡི་རྒྱུན་ལ་ནི། ། སྲོག་དང་རྩོལ་བའི་རྒྱུད་དག་པ། ། རྟག་པའི་དུས་སུ་རྒྱུ་བ་ནི། ། སྲོག་ཅེས་བྱ་བ་ཡིན་པར་བཤད། །
མྱང་དང་ཟ་དང་ལྡག་པ་དང་། ། ཀུན་ཏུ་འཐུང་དང་འཇིབ་པ་ནི། ། གང་ཞིག་རྟག་ཏུ་ཁྱབ་གནས་པ། ། མཉམ་དུ་གནས་ཤེས་བྱ་བ་ཡིན། ། གྱེན་དུ་འགྲོ་ཞིང་སྡུད་པ་དང་། ། བཟང་དང་མྱང་སོགས་ཟ་བ་དང་། ། ཤེས་དང་ལྷན་ཅིག་སྦྱོར་བ་དང་། ། གྱེན་རྒྱུའི་ལས་སུ་ཤེས་པར་བྱ། ། རླུང་དང་ཕྱི་ས་གཅིན་དང་ནི། ། དེ་བཞིན་དུ་ནི་ཁུ་བ་རྣམས། །
འོག་འདྲེན་དུ་ནི་ཐུར་སེལ་བར། ། རྟག་ཏུ་རྣལ་འབྱོར་པས་ཤེས་བྱ། ། ཁྱབ་དང་འཛིན་པ་ཉིད་དང་ནི། ། འགྲོ་དང་དེ་བཞིན་ལྡོག་པ་དང་། ། ཚིག་རྣམས་ཀུན་ལ་ཁྱབ་པས་ན། ། ཁྱབ་བྱེད་ཅེས་ནི་བྱ་བར་བཤད། ། ཅེས་སོ། ། ཡན་ལག་གི་རླུང་གི་ཁྱད་པར་གྱི་ལས་ནི་མིག་ནས་རྒྱུ་བའི་རླུང་གིས་གཟུགས་མཐོང་བའི་བྱ་བ་བྱེད། ། རྣམ་ནས་རྒྱུ་བའི་རླུང་གིས་སྒྲ་ཐོས་པར་བྱེད། སྣ་ལ་རྒྱུ་བའི་རླུང་གིས་དྲེ་ཚོར་བར་བྱེད།
ལྕེ་ལ་རྒྱུ་བའི་རླུང་གིས་རོ་མྱོང་བར་བྱེད། ། ལུས་ལ་རྒྱུ་བའི་རླུང་གིས་རེག་བྱ་རེག་པར་བྱེད་དོ། ། དེ་ཡང་སྤྱོད་བསྡུས་ལས། རླུང་ལྔ་ནི་མིག་ལ་སོགས་པའི་དབང་བོ་ལྔ་ལ་གནས། གཟུགས་ལ་སོགས་པའི་ཡུལ་ལྔའི་བྱ་བ་ཡོངས་སུ་རྫོགས་པར་བྱེད་པ་སྟེ། དེ་ཡང་རྒྱུ་བའི་རླུང་ནི་གཟུགས་སོ། ། རྣམ་པར་རྒྱུ་བ་ནི་སྒྲའོ། ། ཡང་དག་པར་རྒྱུ་བ་ནི་དྲིའོ། ། རབ་ཏུ་རྒྱུ་བ་ནི་རོའོ། ། ངེས་པར་རྒྱུ་བ་ནི་རེག་བྱའོ། །
ཞེས་པས་ཡུལ་ལྔ་གཅོད་པའི་ལས་བྱེད་དོ། ། དེ་ལྟར་ཐུན་མོང་གི་ལས་དང་ཁྱད་པར་གྱི་ལས་གཉིས་ཀྱིས་རླུང་གི་ལས་བཤད་པ་སྟེ་ནག་པོ་ཞབས་ཀྱི་ལུགས་སོ། ། གུ་རུ་མངོན་ཤེས་ཅན་དང་བཙུན་མོ་ཅན་ནི་གང་གི་དོན་དེ་ཉིད་ལ་འདི་ལྟ་བུ་ཡང་རྣམ་བཞག་བྱེད་དེ། སྤྱིར་རླུང་གིས་བྱེད་པའི་ལས་ནི་གཉིས་ཏེ། ཐ་མལ་པའི་རྒྱུད་ཀྱི་རླུང་གི་ལས་དང་། རྣལ་འབྱོར་ཀྱི་རྒྱུད་ཀྱི་རླུང་གི་ལས་སོ། ། དང་པོ་ལ་གཉིས་ཏེ། ཐུན་མོང་གི་ལས་དང་། ཁྱད་པར་གྱི་ལས་སོ། ། ཐུན་མོང་གི་ལས་ནི་ཀུན་ཏུ་སྣང་བ་གསུམ་དང་འདྲེས་ནས་ཀུན་ནས་ཉོན་མོངས་པའི་འཁོར་བའི་ཆོས་ཐམས་ཅད་བསྐྱེད་པ་སྟེ། །
རྡོ་རྗེ་ཕྲེང་བ་ལས། ། མ་རིག་མདུད་པའི་འཁོར་ལོ་ནི། ། རྣམ་པར་ཤེས་པའི་ཤིང་རྟའི་རླུང་། ། དེ་ནི་བག་ཆགས་དང་འདྲེས་ནས། ། རྣམ་ཤེས་ལས་ཀྱི་ངོ་བོར་འགྲོ ། དེ་ཉིད་ཀྱང་ནི་སྲོག་སྦྱོར་བས། ། ཁམས་གསུམ་པར་ནི་འཁྲུལ་བའོ། ། འཁྲུལ་བྱས་འཁོར་བའི་འཁོར་ལོ་ལ། ། བྱེད་པ་ལས་ཀྱི་འབྲས་བུ་མྱོང་། ། དེ་ཡང་དབང་པོ་གཉིས་སྙོམས་པར་ཞུགས་པའི་དུས་སུ་འདོད་ཆགས་ཆེན་པོའི་མེས་བཞུ་ནས་གསང་བའི་རྡོ་རྗེའི་སྣ་རྩེ་ནས་ཁུ་བའི་ཐིགས་པའི་ཚུལ་དུ་ཞུ་ནས་པདྨའི་ནང་དུ་བབས་ཏེ་སེམས་ཅན་གྱི་ཁམས་བསྐྱེད་པར་བྱེད་དོ། །
དེ་ཉིད་སྲོག་དང་རྩོལ་བའི་ཚུལ་དུ་སྟེང་དུ་སོང་སྟེ་དབང་བོའི་སྒོ་སད་པར་བྱེད་དོ། ། ཡང་རླུང་དེས་ལུས་དང་ངག་དང་སེམས་གསུམ་གྱི་ལས་རྣམ་པ་གསུམ་བྱེད་དེ། ལུས་ཀྱི་བྱ་བ་ནི་རླུང་དེ་ཉིད་འཇུག་པ་དང་གནས་པ་དང་ལྡང་བ་གསུམ་གྱི་རིམ་གྱིས་སྣ་སྒོ་གཡས་དང་གཡོན་ནས་རྒྱུས་པས་ལུས་ཉིན་མཚན་དུ་འཛིན་མི་འདུལ་བར་བྱེད་དོ། ། ངག་གི་ལས་ནི་རླུང་དེ་ཉིད་ཨའི་གཞིར་གྱུར་ནས་ངག་ཐམས་ཅད་ཀྱི་རྩ་བ་བྱེད་དོ། ། ཐུང་དུ་མ་ལས་ངག་ཏུ་འགྱུར། ། ཞེས་པས་སོ། ། སེམས་ཀྱི་ལུས་ཀྱི་རྩ་བ་བྱེད་པ་ནི་རང་བཞིན་བརྒྱད་ཅུའི་བཞོན་པར་གྱུར་པས་རྣམ་པར་རྟོག་པའི་རྒྱུ་བ་སྣ་ཚོགས་ཀྱི་ས་བོན་ཤེས་པའི་རྒྱུད་ལ་བསྒོམས་པས་འཁོར་བའི་ཆོས་ཐམས་ཅད་བསྐྱེད་པར་བྱེད་དོ། ། ཞེས་པས་སོ། ། སེམས་ཀྱི་ལུས་ཀྱི་རྩ་བ་བྱེད་པ་ནི་རང་བཞིན་བརྒྱད་ཅུའི་བཞོན་པར་གྱུར་པས་རྣམ་པར་རྟོག་པའི་རྒྱུ་བ་སྣ་ཚོགས་ཀྱི་ས་བོན་ཤེས་པའི་རྒྱུད་ལ་བསྒོམས་པས་འཁོར་བའི་ཆོས་ཐམས་ཅད་བསྐྱེད་པར་བྱེད་དོ། ། དེ་ལྟར་ལུས་ལ་གནས་པའི་སྐབས་སུ་བྱ་བ་ཐམས་ཅད་བྱས་ནས་ཡང་མཐར་འཆི་བའི་ཚེ་སྔ་མ་བཞིན་དུ་ལུས་ངག་ཡིད་གསུམ་གྱི་བྱ་བ་བྱེད་དེ། །
དེ་ལྟར་ཐ་མལ་པའི་ཐུན་མོང་གི་ལས་བཤད་ནས་ཁྱད་པར་གྱི་ལས་ནི་གཉིས་ཏེ། ། རྩ་བའི་རླུང་དང་། ཡན་ལག་གི་རླུང་གི་ཁྱད་པར་གྱི་ལས་སོ། ། རྩ་བའི་རླུང་གི་ནི་སྲོག་འཛིན་གྱི་རླུང་གིས་ནི་རླུང་ཐམས་ཅད་ཕྱིར་སྤོ་བ་དང་ནང་དུ་སྡུད་བའི་བྱ་བ་བྱེད། མེ་དང་མཉམ་དུ་གནས་པས་ནི་ཁ་ཟས་བཞུ་བའི་བྱ་བ་བྱེད། གྱེན་དུ་རྒྱུ་བས་ནི་བཟའ་བ་དང་མྱང་བ་ཐམས་ཅད་ལྕེའི་རྣམ་ཤེས་ལ་གཏོད་ཅིང་རོ་འཛིན་པའི་བྱ་བ་བྱེད། ། ཐུར་དུ་སེལ་བ་ནི་རླུང་དང་ཕྱི་ས་གཅིན་ལ་སོགས་པ་ཐམས་ཅད་ཕྱིར་འཕུལ་ཞིང་འདྲེན་པར་བྱེད། ཁྱབ་བྱེད་ཀྱིས་ནི་འགྲོ་བ་དང་འོང་བ་དང་རྐྱོང་བ་དང་བསྐུམ་པ་ལ་སོགས་པའི་ལས་ཀྱི་བྱ་བ་ཐམས་ཅད་བྱེད་དེ། རྡོ་རྗེ་ཕྲེང་བ་ལས། ། དབང་པོ་ལྔའི་རྒྱུན་ལས་ནི་ཞེས་པ་ལ་སོགས་པ་སྔར་ལྟར་རོ། །
ཡན་ལག་གི་རླུང་གི་ཁྱད་པར་གྱི་ལས་སྔར་དང་འདྲའོ། ། དེ་ལྟར་ཐ་མལ་པའི་རྒྱུད་ལ་ཡོད་བའི་རླུང་གི་ལས་བཤད་ནས། རྣལ་འབྱོར་པ་ལ་བསྒོམ་པའི་རྒྱུད་ལ་བྱེད་པའི་ལས་བཤད་པ་ནི། ། དེ་ལ་ཡང་གཉིས་ཏེ། ཐུན་མོང་དང་། ཁྱད་པར་གྱི་ལས་སོ། ། དེ་ལ་ཐུན་མོང་གི་ལས་ལ་བསྐྱེད་རིམ་གྱི་རྣལ་འབྱོར་པས་ཕྱག་རྒྱ་དང་དབང་པོ་གཉིས་སྙོམས་པར་འཇུག་པ་བྱས་པ་ལས་རྩ་སྦུབས་སོ་སོའི་རླུང་འདོད་ཆགས་ཆེན་པོའི་མེས་བཞུ་ནས་ཀུན་རྫོབ་བྱང་ཆུབ་སེམས་ཀྱི་རྣམ་པར་ཡུམ་གྱི་པདྨར་ཕབ་པ་ལས་ཡི་གེ་གསུམ་ལ་སོགས་པའི་རིམ་པས་དཀྱིལ་འཁོར་རྒྱལ་མཆོག་གི་ལྷ་ཐམས་ཅད་བསྐྱེད་པར་བྱེད་དོ། ། རྫོགས་པའི་རིམ་པས་རླུང་གི་དེ་ཉིད་སློབ་བཞིན་པའི་དུས་སུ་ཡི་གེ་གསུམ་གྱི་གཞིར་གྱུར་ནས་ལྷུན་གྱིས་གྲུབ་པའི་བཟླས་པ་བྱས་པས་སྔོན་གྱི་ལས་ཀྱི་སྒྲིབ་པ་ཟད་བར་བྱེད་དོ། ། ཡང་མན་ངག་ཇི་ལྟ་བ་བཞིན་དུ་རྡོ་རྗེ་བཟླས་པ་ལ་བསླབས་པས་མཐར་སེམས་ཀྱི་བཞོན་བ་རླུང་དབང་དུ་འདུས་པ་ལ་བརྟེན་ནས་སེམས་ལ་དམིགས་པའི་ཏིང་ངེ་འཛིན་མངོན་དུ་བྱེད་དོ། ། སེམས་ལ་དམིགས་པའི་སྐབས་སུ་བདེ་བའི་སྣང་བ་དང་རླུང་དུ་འདྲེས་ནས་མཐར་སྒྱུ་མ་ལྟ་བུའི་སྐུ་བསྐྱེད་པར་བྱེད་དོ། །
དེ་ཡང་རླུང་དེ་ཉིད་འོད་གསལ་བ་སྔོན་དུ་བྱས་པའི་རྗེས་ལ་བདེ་བའི་སྣང་པ་དང་འོད་ཀྱི་སྣང་བ་འདྲེས་ནས་རྗེས་སུ་དྲན་པའི་ཡན་ལག་ལུགས་བཟློག་གི་ཁམས་ཕྲ་བ་རླུང་དང་བཅས་པའི་ཚུལ་གྱིས་ཟུང་འཇུག་གི་སྐུ་བསྐྱེད་པར་བྱེད་དོ། ། ཡང་རླུང་གི་དེ་ཉིད་ཟུང་དུ་འཇུག་པ་ལས་ཕྱག་རྒྱ་དང་སྙོམས་པར་ཞུགས་པ་ལས་འདོད་ཆགས་ཆེན་པོའི་མེ་བཞུ་སྟེ། དོན་དམ་པ་བྱང་ཆུབ་ཀྱི་སེམས་ཟུང་འཇུག་ཡེ་ཤེས་རང་སྣང་གི་དཀྱིལ་འཁོར་རྒྱལ་མཆོག་བསྐྱེད་པར་བྱེད་དོ། ། དེ་ལྟར་རྣལ་འབྱོར་པའི་རྒྱུད་ལ་འབྱུང་བའི་ཐུན་མོང་གི་ལས་བཤད་ནས། དེའི་རྒྱུད་ལ་འབྱུང་བའི་ཁྱད་པར་གྱི་ལས་ལྔ་སྟེ། དེ་ལ་སྲོག་འཛིན་པའི་ལས་ནི་སྙིང་ཁའི་ཆུའི་དཀྱིལ་འཁོར་ལས་ཆུའི་རླུང་ཁ་དོག་དཀར་པོ་དཀྱིལ་འཁོར་བའི་ཚུལ་དུ་དགུ་བརྒྱ་ཕྲག་གཅིག་བྱུང་བའི་ཚེ་ཟུང་དུ་འཇུག་པའི་སྔགས་པས་སྔགས་ཡི་གེ་གསུམ་དང་སྦྱར་ནས་གདུལ་བྱ་ནད་དང་རིམས་ཞི་བར་འདོད་པའི་དེ་ཞི་བའི་ལས་བྱའོ། ། དེ་བཞིན་དུ་སའི་རླུང་སེར་པོ་རིན་ཆེན་མགོན་པོ་རྒྱུ་བ་གཉིས་ཀ་ནས་དགུ་བརྒྱ་ཕྲག་གཅིག་པའི་དཀྱིལ་འཁོར་ནས་རྒྱུ་དུས་སུ་གདུལ་བྱའི་ནོར་དང་ཆོས་དང་བསོད་ནམས་རྒྱས་པའི་ལས་བྱའོ། ། པདྨ་མགོན་པོ་རྒྱུ་བ་མེའི་རླུང་དགུ་བརྒྱ་ཕྲག་གཅིག་མགྲིན་པ་མེའི་དཀྱིལ་འཁོར་ནས་དམར་པོ་གཡས་རྒྱུ་དུས་སུ་རྒྱལ་པོ་ལ་སོགས་པ་བདག་གི་དབང་དུ་བྱའོ། ། ལས་ཀྱི་མགོན་པོ་རྒྱུ་བའི་དུས་རླུང་དགུ་བརྒྱ་བ་ཕྲག་གཅིག་ལྟེ་བ་རླུང་གི་དཀྱིལ་འཁོར་ནས་སྣ་སྒོ་གཡོན་དུ་ལྗང་ནག་ཏུ་རྒྱུ་དུས་སུ་མངོན་སྤྱོད་བསད་པ་དང་བསྐྲད་པ་ལ་སོགས་པ་བྱའོ། ། དེ་ཡང་དགོངས་པ་ལུང་སྟོན་ལས།
ཕའི་དོན་གྱི་གང་ཅིའང་རུང་། ། དངོས་གྲུབ་འདོད་པས་བྱ་བ་ནི། ། རང་ལ་སོགས་པ་གསུམ་ཉིད་ཀྱིས། ། འགྲོ་བའི་དོན་ལ་རབ་ཏུ་འཇུག ། མེ་དང་རླུང་དང་དབང་ཆེན་དང་། ཆུ་སྟེ་སོ་སོའི་དཀྱིལ་འཁོར་དུ། ། ཐུན་ནི་ཕྱེད་ཕྱེད་དུས་སུ་ནི། ། ལས་ནི་གཉིས་གཉིས་གནས་པར་འགྱུར། ། ཞེས་སོ། ། ཁྱབ་བྱེད་རླུང་གི་ལས་ནི་རྣལ་འབྱོར་པ་བར་དོར་མྱ་ངན་ལས་འདའ་བར་འདོད་པ་གཅིག་ཏུ་བྱེད་པའི་བསམ་གཏན་གཅིག་གིས་འཆི་བ་དོན་དམ་པའི་བདེན་པ་མངོན་དུ་བྱེད་པའི་ཚེ།
རྩ་བའི་རྒྱུད་ལེའུ་གསུམ་པའི་ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷ་ཝ་ཨཱཏྨ་ཀོ྅་ཧཾ་ཞེས་པའི་སྔགས་ཀྱིས་ངེས་པའི་དོན་གནས་སྐབས་གསུམ་དུ་མངོན་དུ་བྱས་ནས་འཆི་བ་དོན་དམ་པའི་བདེན་པའི་མངོན་དུ་བྱེད་པ་སྟེ། དེ་ཡང་གནས་སྐབས་དང་པོ་ནི་ཕུང་པོ་དང་ཁམས་དང་སྐྱེ་མཆེད་དང་ཡུལ་དུ་ཡེ་ཤེས་ལ་སོགས་པ་ཆོས་ཐམས་ཅད་ཆེན་པོ་ལྔར་འདུས་སོ། ། ཆེན་པོ་ལྔ་ཡང་ས་ཆུ་ལ་ཐིམ། ཆུ་མེ། མེ་རླུང་ལ་ཐིམ་ནས་ཆོས་ཐམས་ཅད་རླུང་ཙམ་དུ་གནས་ཏེ། ཁྱབ་བྱེད་ཀྱི་རླུང་གཙོ་བོར་རྒྱུ་བ་དེའི་ཚེ་སྔགས་ཀྱི་དེ་ཁོ་ན་ཉིད་དང་སྦྱར་ནས་རང་འབྱུང་གི་རྡོ་རྗེ་བཟླས་པ་བྱེད་པ་ནི་ཤཱུ་ནྱ་ཏའི་སྔགས་ཀྱི་དོན་དང་པོ་ཡིན་ཏེ། དགོངས་པ་ལུས་སྟོན་ལས། ཨོཾ་ཤཱུ་ནྱ་ཟུང་དང་པོ་ཡིན། ། ཛྙཱ་ན་བཛྲ་གཉིས་པ་ཡིན། ། སྭ་བྷ་ཝ་ཨཱཏྨ་ཀོཉྲ་ཧཾ་གསུམ་པ།
ཞེས་པས་ཟུང་དང་པོའི་དོན་རླུང་འཇུག་པ་དང་ཨོཾ་དུ་སྦྱར་བ་ལ་གཉིས་ཏེ། ཡིན་ན་རླུང་གནས་པ་དང་། ཨ་རུ་སྦྱར་བ་དང་། གསུམ་པ་ནི་རླུང་ལྡང་བ་དང་ཧཱུྃ་དུ་སྦྱར་བར་བྱ་བ་ཡིན་ནོ། ། དེ་ནས་སྔགས་ཀྱི་ཡི་གེ་འབྲུ་གསུམ་དང་རླུང་གི་དེ་ཁོ་ན་ཉིད་འབྱུང་འཇུག་གནས་གསུམ་པོ་ཐམས་ཅད་མི་ཤིགས་པ་ཧ་ལ་ཐིམ་སྟེ། ། འཆི་ཁར་ཧ་ཞེས་བྱ་བས་རླུང་ཐམ་ཅད་དབུགས་ཆད་ཀར་ཧ་ལ་ཐིམ་པར་འགྱུར་བ་ནི། ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷ་ཝ་ཨཱདྨ་ཀོཉྲ་ཧཾ། ། ཞེས་པའི་སྔགས་ཀྱིས་དོན་གསུམ་པ་ཡིན་ཏེ། དགོངས་པ་ལུང་སྟོན་ལས། དེ་ཉིད་གསུམ་ནི་གཅིག་ཏུ་འགྱུར།
ཞེས་པས་རླུང་འབྱུང་འཇུག་གནས་གསུམ་སྔགས་ཡི་གེ་འབྲུ་གསུམ་མི་ཤིགས་པ་ཧའམ་ཤེས་བྱ་སྒྲའི་དེ་ཁོ་ན་ཉིད་ཨ་ཐུང་དུ་ལ་ཐིམ་པ་ཡིན་ནོ། ། དེ་ནས་རྣམ་པར་ཤེས་པ་སེམས་ལས་བྱུང་བ་ལ་ཐིམ། སེམས་ལས་བྱུང་བ་མ་རིག་པ་ལ་ཐིམ། མ་རིག་ཐམས་ཅད་སྟོང་པ་འོད་གསལ་བར་ཐིམ་ནས་སྟོང་པ་ཉིད་ཀྱི་ཡེ་ཤེས་ཀྱི་རྡོ་རྗེའི་རང་བཞིན་དུ་བདག་ཉིད་བྱས་པ་ནི། ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱཝ་ཨཱདྨ་ཀོ྅་ཧཾ་ཞེས་པའི་སྔགས་ཀྱི་དོན་གསུམ་ཡིན་ཏེ། ཨོཾ་ཞེས་པ་ནི་ངེས་དོན་དུ་ཤཱུནྱ་ཏ་ནི་སྣང་བ་གསུམ་དང་སྟོང་པ་བཞི་དང་བཅས་པ་ཐིམ་པ་འོད་གསལ་ཡིན། ཛྙཱ་ན་བཛྲ་ནི་ཛྙཱ་ན་ནི་དེ་ཡང་ཤེས་པ་རང་རིག་མྱོང་བའི་སྟོང་པ་དེ་ཡང་བཛྲ་སྟེ་དེ་གཉིས་རྡོ་རྗེ་ལྟར་དབྱེར་མི་ཕྱེད་པའི་རང་བཞིན་ཏེ། སྭ་བྷཱ་ཝ་སྟེ་དངོས་པོའི་གནས་ལུགས་ཏེ། ཨཱཏྨཀོ྅ཧཾ་ཞེས་དེ་རང་བདག་ཡིན་ནོ་ཞེས་ངེས་པར་འདྲེན་ཏེ། ས་ར་ཧ་ཆེན་པོའི་ཞལ་སྔ་ནས།
ཀྱེ་མ་རང་གིས་རང་ལ་དེ་ཉིད་ཚོར་ཏེ་ལྟོས། ། མ་ཡེངས་པ་ཡི་ཡིད་ཀྱིས་ལྷ་དང་བྲལ་གྱུར་ན། ། གཡེང་བའི་སེམས་ཀྱིས་དེ་ཉིད་རྟོགས་པར་མི་འགྱུར་ཏེ། དངོས་པོའི་ཚང་ཚིང་གསེབ་ཏུ་དེ་ཉིད་ནོར་བུ་འཚོར། ། ཞེས་སོ། ། ཡང་། མེ་དང་རླུང་དང་དབང་ཆེན་འགགས་པ་ན། ། བདུད་རྩི་རྒྱུ་བའི་དུས་སུ་རླུང་ནི་སེམས་ལ་འཇུག ། ནམ་ཞིག་སྦྱོར་བ་ཞི་གནས་གཅིག་ལ་ཞུགས་པ་ནི། ། བདེ་ཆེན་མཆོག་ནི་ནམ་མཁའི་ཁམས་སུ་མི་ཤོང་ངོ་། །
ཞེས་པ་སེམས་ཀྱི་དཀྱིལ་འཁོར་རང་བཞིན་གྱིས་འོད་གསལ་བ་ལ་ངེས་པ་འདྲེན་པར་བྱའོ། ། ཚུལ་དེ་ལྟར་ན་ཁྱབ་བྱེད་ཀྱི་རླུང་གིས་ནི་བར་མ་དོར་མྱང་ན་ལས་འདས་པའི་འཆི་བ་འོད་གསལ་དོན་དམ་པའི་བདེན་པ་ཉམས་སུ་མྱོང་བར་བྱེད་པ་ཡིན་ནོ། ། ཐ་མལ་པའི་ཡུལ་སྲོག་འཛིན་པ་ལ་སོགས་པ་ལྔ་པོ་དེས་ཇི་ལྟར་ཐུན་མོང་མ་ཡིན་པའི་ལས་ཇི་ལྟར་བྱེད་པ་དེ་ལྟར་འདིར་རྣལ་འབྱོར་པའི་རྒྱུད་ལ་ཡང་ཤེས་པར་བྱའོ། ། རྣལ་འབྱོར་པའི་རྒྱུད་ཀྱི་ཡན་ལག་དྲུག་གི་བྱེད་པ་ནི། རྒྱུ་བ་ལ་སོགས་པའི་རླུང་སྔས་རྣལ་འབྱོར་པའི་རྒྱུད་ལ་མིག་ལ་སོགས་པའི་མངོན་པར་ཤེས་པ་ལྔ་ཚིམ་པར་བྱེད་པ་སྟེ། དེ་ཡང་རྒྱུ་བའི་རླུང་གིས་ནི་མིག་གི་མངོན་པར་ཤེས་པ་གསལ་ལ། རྣམ་པར་རྒྱུ་བས་ནི་རྣ་བའི་མངོན་པར་ཤེས་པ་ལ་སོགས་པའོ། ། ཐ་མར་པའི་རྒྱུད་ལ་ཡན་ལག་གི་རླུང་ལྔ་ལྔས་ཡུལ་ལྔའི་དབྱེ་བ་རྫོགས་པར་བྱེད་པ་དེ་བཞིན་དུ་འདིར་རྣལ་འབྱོར་པའི་རྒྱུད་ལ་ཡང་བྱེད་པ་ཉིད་དུ་བལྟ་བར་བྱའོ། ། དེ་བས་ན་རླུང་གིས་བྱེད་པའི་ལས་ནི་འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་རྒྱུ་བྱེད་པ་སྟེ། དེ་ཡང་།
སེམས་ཅན་རྣམས་ཀྱི་སྲོག་གྱུར་པ། ། རླུང་ཞེས་བྱ་བས་ལས་ཀུན་བྱེད། ། ཅེས་པ་དང་། རྡོ་རྗེ་ཕྲེང་བ་ལས་ཀྱང་། སྙིང་པོར་གྱུར་པས་རང་སྲོག་ལས། ། རྒྱུ་ཁམས་གསུམ་ལས་གཞན་མེད་དེ། ། ཁམས་གསུམ་རླུང་གིས་སྤྲུལ་པ་ཙམ། ། རྨི་ལམ་རྨི་བ་ཇི་བཞིན་དུ། ། ཞེས་སོ། ། དགུ་པ་རྒྱུ་བའི་གྲངས་ནི།
ཐབས་སམ་མགོན་པོའི་བཟླས་པའི་གྲངས་དང་། ལྷ་མོ་འམ་ཤེས་རབ་ཀྱི་བཟླས་པའི་གྲངས་དང་། དུས་སམ་ཉིན་མཚན་གྱི་བཟླས་པའི་རྒྱུ་བའི་གྲངས་སོ། ། དང་པོ་ནི་དགུ་བརྒྱ་སྟེ། གཙོ་བོའི་ཚུལ་དུ་རྒྱུ། དག་པའི་ཚུལ་དུ་རྒྱུ། ཐབས་ཀྱི་ཚུལ་དུ་རྒྱུ། མགོན་པོའི་ཚུལ་དུ་རྒྱུ་བའོ། ། གཉིས་པ་ནི་ཉིས་བརྒྱ་ཉི་ཤུ་རྩ་ལྔ་སྟེ། འཁོར་གྱི་ཚུལ་དུ་རྒྱུ།
ཕྲ་མོའི་ཚུལ་དུ་རྒྱུ། ཤེས་རབ་ཀྱི་ཚུལ་དུ་རྒྱུ། ལྷ་མོའི་ཚུལ་དུ་རྒྱུ་བའོ། ། གསུམ་པ་ནི་ཉི་ཁྲི་ཆིག་སྟོང་དྲུག་བརྒྱའོ། ། དེ་ཡང་ལྷ་མོའམ་ཤེས་རབ་ཀྱི་བཟླས་པ་བཞི་ལ་ཐབས་སམ་མགོན་པོའི་བཟླས་པ་གཅིག་སྟེ་དགུ་བརྒྱའོ། ། དེ་སྐོར་དྲུག་ཐུན་བཅུ་གཉིས་ཐུན་ཕྱེད་པ་ཉི་ཤུ་རྩ་བཞི་གཅིག་ཏུ་སྡོམ་པ་སྟེ་ཉི་ཁྲི་ཆིག་སྟོང་དྲུག་བརྒྱའོ། ། རྡོ་རྗེ་ཕྲེང་བ་ལས། གོས་དཀར་ལ་སོགས་བཟླས་བཤད་པ། ། བརྒྱ་ཕྲག་གཉིས་དང་ཉི་ཤུ་ལྔ། ། བཞི་པོ་ལེགས་པར་བསྒྲེས་ནས་ནི། །
སྦྱོར་བཞི་བསྡུས་པ་བརྒྱ་ཕྲག་དགུ། ། དགུ་བརྒྱ་དག་ཏུ་གང་བསྟན་པ། ། ཉི་ཤུ་རྩ་བཞིའི་རིམ་གྱིས་ནི། ། དེ་ནི་སོ་སོར་འབྱུང་བ་ལས། ། ཉི་ཁྲི་ཆིག་སྟོང་དྲུག་བརྒྱའོ། ། ཞེས་སོ། ། བཅུ་པ་རླུང་གི་ཕན་ཡོན་ནི་སྔགས་ཀྱི་དེ་ཁོ་ན་ཉིད་རྟོགས་པ་སྟེ། དེ་བཟླས་པ་ཡི་རིམ་པ་ལས། ། རླུང་གི་དེ་ཉིད་རིམ་གྱིས་ནི། ། སྔགས་ཀྱི་དེ་ཉིད་ཡང་དག་འཇུག །
ཅེས་སོ། ། བཅུ་གཅིག་པ་ཉམས་སུ་ལེན་པའི་ཐབས་ནི། མངོན་ཤེས་ཅན་གྱི་ལུགས་ཀྱིས་རླུང་གཙོ་འཁོར་ལྔ་ལྔ་ཁྱིམ་འཁོར་ལོ་རེ་རེ་ནས་རྒྱུ་བའི་ཚུལ་དུ་སློབ་པ་ནི། དང་པོ་སྔོན་འགྲོ་རླུང་བུམ་པ་ཅན་ལ་བསླབས་ནས་རླུང་རྡོ་རྗེ་བཟླས་པའི་ཚུལ་དུ་སློབ་ན། རྡོ་རྗེ་ཕྲེང་བ་ལས། ། སྒྲུབ་པོ་བདེ་བའི་སྟན་འདུག་ནས། ། རྡོ་རྗེ་དཀྱིལ་ཀྲུང་བཅས་ནས་ནི། ། མིག་གཉིས་སྣ་རྩེར་གཏད་བྱས་ལ། ། སྣ་ནི་ལྟེ་བའི་ཚང་དུ་བཞག ། ཕྲག་གོང་བསྙེམས་ལ་ལྕེ་རྐན་སྦྱར། །
སོ་དང་མཆུ་ནི་བདེ་བར་བཞག ། དབུགས་ཀྱི་འབྱུང་རྔུབ་ལྷོད་ནས་ནི། ། ཅུང་ཟད་ཅུང་ཟད་རྩོལ་བྲལ་བས། ། རྡོ་རྗེ་དཀྱིལ་ཀྲུང་དང་ལྡན་པས། ། ཇི་ལྟ་བ་བཞིན་འབྱུང་རྔུབ་བྱ། ། ཁ་ནས་གསལ་བར་དག་པར་བྱ། ། རྡོ་རྗེ་བཟླས་པའི་རིམ་པ་མཆོག ། ཅེས་པས་རྡོ་རྗེའི་བཟླས་པ་སློབ་པའི་ཚུལ་བཤད་དེ། ། དེ་ལ་རྩ་བའི་རླུང་དམ་བེམ་པོའི་རླུང་ལ་བསླབ་པ་དང་། ཡན་ལག་གི་རླུང་གསལ་བྱེད་ཀྱི་རླུང་ལ་བསླབ་པའོ། །
དེ་ལ་བེམ་པོའི་རླུང་ལ་གཉིས། རགས་པ་ལ་བསླབ་པ་དང་། ཕྲ་བ་ལ་བསླབ་པའོ། ། རགས་པའི་ཏིང་ངེ་འཛིན་ནི་རང་ཉིད་རྡོ་རྗེ་འཆང་གི་ང་རྒྱལ་དུ་གནས་ལ་ལྟེ་བ་རླུང་གི་དཀྱིལ་འཁོར་ནས་རླུང་གི་དཀྱིལ་འཁོར་གཙོ་བོ་བྱས་པའི་རྡོ་རྗེའི་བཟླས་པ་ལ་བསླབ་པར་བྱ་སྟེ། དེ་ཡང་དང་པོ་ནི་རླུང་གི་རླུང་གིས་གཙོ་བོ་བྱས་ནས་ལྡང་བའི་དུས་སུ་རླུང་གི་རླུང་དེ་རླུང་གཞན་བཞིའི་དབུས་ན་གནས་པ་དང་། འཁོར་བཞི་པས་ཆ་ཅུང་ཟད་རགས་པ་དང་ཆ་ཅུང་ཟད་རིང་བ་དང་གཙོ་བོའི་ཁ་དོག་གིས་འཁོར་བཞི་ལ་ཁྱབ་པ་དང་། ཧཱུྃ་གི་སྒྲ་དང་བཅས་ནས་སྣ་སྒོ་གཡོན་པ་ནས་བྱུང་སྟེ་བསེགས་ལ་འགྲོ་བར་བསམ་མོ། ། སླར་ལོག་པའི་དུས་སུ་ཨོཾ་གྱི་སྒྲ་དང་བཅས་ཅན་ལྟེ་བའི་གནས་སུ་སོང་བར་བསམ་མོ། ། དེ་ཉིད་དུ་ཨའི་སྒྲ་དང་བཅས་ནས་ཐིམ་པར་བསམ་མོ། ། འབྱུང་འཇུག་གནས་གསུམ་པོ་ཡང་རིང་ཐུང་གི་ཚད་མཉམ་པའོ། །
དེ་ཡང་ཕྱིར་འབྱུང་བའི་དུས་སུ་ལས་ཀྱི་རྒྱལ་བ་དབུགས་བཏང་པ་གཞན་དུ་གནས་བར་བསམ་མོ། ། ནང་དུ་འཇུག་བའི་དུས་སུ་རྒྱལ་བ་རླུང་གིས་བཀང་བ་བཞིན་དུ་གནས་པར་བསམ་མོ། ། དེ་ལྟར་འབྱུང་འཇུག་གནས་དང་གསུམ་པོ་བསྡོམས་ནས་གཅིག་ཏུ་བགྲངས་པའི་གྲངས་ཉིས་བརྒྱ་ཉི་ཤུ་རྩ་ལྔའི་བར་དུ་བཟླས་པར་བྱའོ། ། དེ་ནས་རླུང་གི་རླུང་གིས་གཙོ་བོ་བྱས་ནས་མགྲིན་པ་མེའི་དཀྱིལ་འཁོར་ནས་སྣ་སྒོ་གཡས་ནས་གྱེན་དུ་འབྱུང་ཞིང་འཇུག་པ་དང་གནས་པ་སྔ་མ་བཞིན་དུ་བཟླས་པ་བྱའོ། ། དེ་ནས་ཡང་རླུང་གི་རླུང་གིས་གཙོ་བོ་བྱས་ནས་གསང་གནས་སའི་དཀྱིལ་འཁོར་ནས་སྣ་སྒོ་གཉིས་ཀ་ནས་ཐད་ཀར་འགྲོ་ཞིང་འཇུག་པ་དང་གནས་པ་སྔ་མ་བཞིན་དུ་ཉིས་བརྒྱ་ཉི་ཤུ་རྩ་ལྔ་བྱའོ། ། དེ་ནས་རླུང་གི་རླུང་གིས་གཙོ་བོ་བྱས་ནས་སྙིང་ལ་ཆུའི་དཀྱིལ་འཁོར་ནས་སྣ་གོང་གཉིས་ཀ་ནས་དཀྱིལ་འཁོར་བར་ཐུར་དུ་འགྲོ་ཞིང་འཇུག་པ་དང་གནས་པའི་བཟླས་པ་སྔ་མ་བཞིན་དུ་ཉིས་བརྒྱ་ཉི་ཤུ་རྩ་ལྔ་བྱའོ། ། དེ་ལྟར་རླུང་གི་རླུང་གིས་གཙོ་བོ་བྱས་པ་དགུ་བརྒྱ་ཕྲག་གཅིག་གོ ། དེ་ནི་ནས་མེ་རླུང་ལ་གཙོ་བོ་འཕོ་སྟེ་མེས་གཙོ་བོ་བྱས་པ་ཐོག་མར་འབྱུང་སྟེ། མགྲིན་པ་མེའི་དཀྱིལ་འཁོར་ནས་མེ་ཁ་དོག་དམར་པོ་གཙོ་བོ་བྱེད་པས་དབུས་ན་གནས་པའོ། ། རླུང་གཞན་འཁོར་ཡིན་པས་ཕྱོགས་བཞིན་ན་གནས་ཏེ།
ཆུའི་རླུང་དཀར་པོ་མདུན་ཕྱོགས་ནས། ། སའི་རླུང་སེར་པོ་གཡས་སུ། ནམ་མཁའི་རླུང་སྔོ་བསངས་རྒྱབ་ཕྱོགས་སུ། རླུང་གི་རླུང་ལྗང་ཁུ་གཡོན་ཕྱོགས་སུ་གནས་སོ། ། མེའི་རླུང་གཙོ་བོ་ཡིན་པས་རགས་པ་དང་གཙོ་བོའི་ཁ་དོག་གིས་འཁོར་བཞི་ལ་ཁྱབ་པས་དཀར་དམར་དང་དམར་སེར་དང་དམར་སྔོན་དང་དམར་ལྗང་ངོ་། ། ཡང་གཙོ་བོ་ཅུང་ཟད་རིང་བའོ། ། དེ་ལྟར་གཙོ་བོའི་རྒྱུ་མཚན་དང་འཕོ་བའི་མཚན་ཉིད་གཙོ་བོ་གང་གིས་བྱེད་པ་ཐམས་ཅད་ལ་དེ་ལྟར་ཤེས་པར་བྱའོ། ། དེ་ལྟར་མགྲིན་པ་ནས་མེས་གཙོ་བོ་བྱས་པ་ཉིས་བརྒྱ་ཉི་ཤུ་རྩ་ལྔ་དང་། དེ་ནས་ལྟེ་བ་རླུང་གི་གནས་སུ་འཕོས་ནས་མེའི་རླུང་གིས་གཙོ་བོ་བྱས་པ་ཉིས་བརྒྱ་ཉི་ཤུ་རྩ་ལྔ་དང་། དེ་ནས་སའི་གནས་སུ་འཕོས་ནས་མེས་གཙོ་བོ་བྱས་པ་ཉིས་བརྒྱ་ཉི་ཤུ་རྩ་ལྔ།
དེ་ནས་ཆུའི་གནས་སུ་འཕོས་ནས་ཡང་མེས་གཙོ་བོ་བྱས་པ་ཉིས་བརྒྱ་ཉི་ཤུ་རྩ་ལྔ་སྟེ་དེ་ལྟར་མེས་གཙོ་བོ་བྱས་པ་དགུ་བརྒྱ་ཕྲག་གཅིག་གོ ། དེ་ནས་སའི་རླུང་ལ་གཙོ་བོ་འཕོས་ཏེ། གསང་གནས་ཀྱི་དཀྱིལ་འཁོར་ནས་སའི་རླུང་གི་རླུང་གིས་གཙོ་བོ་བྱས་པ་ཉིས་བརྒྱ་ཉི་ཤུ་རྩ་ལྔ་སྔ་མ་བཞིན་དུ་བཟླས་སོ། ། དེ་ནས་རླུང་གི་གནས་སུ་འཕོས་ནས་ཡང་སས་གཙོ་བོ་བྱས་པ་ཉིས་བརྒྱ་ཉི་ཤུ་རྩ་ལྔ་དང་། དེ་ནས་ཡང་མེའི་གནས་སུ་འཕོས་ནས་སའི་རླུང་གིས་གཙོ་བོ་བྱས་པ་ཉིས་བརྒྱ་ཉི་ཤུ་རྩ་ལྔ་དང་། དེ་ནས་ཆུའི་གནས་སུ་འཕོས་ནས་སའི་རླུང་གིས་གཙོ་བོ་བྱས་པ་ཉིས་བརྒྱ་ཉི་ཤུ་རྩ་ལྔ་སྔ་མ་བཞིན་གནས་སོ། ། དེ་ལྟར་སའི་རླུང་གིས་གཙོ་བོ་བྱས་པའི་དགུ་བརྒྱ་ཕྲག་གཅིག་གོ ། དེ་ནས་ཆུའི་རླུང་ལ་གཙོ་བོ་འཕོ་སྟེ་སྙིང་ཁ་ཆུའི་དཀྱིལ་འཁོར་ནས་ཆུའི་རླུང་གིས་གཙོ་བོ་བྱས་པ་ཐོག་མར་འབྱུང་ཞིང་སྔ་མ་བཞིན་དུ་ཉིས་བརྒྱ་ཉི་ཤུ་རྩ་ལྔ་བཟླས་པ་བྱའོ། ། དེ་ནས་ལྟེ་བ་རླུང་གི་གནས་སུ་འཕོས་ནས་ཡང་ཆུའི་རླུང་གིས་གཙོ་བོ་བྱས་པ་ཉིས་བརྒྱ་ཉི་ཤུ་རྩ་ལྔ་དང་། དེ་ནས་མགྲིན་པ་མེའི་གནས་སུ་འཕོས་ནས་ཡང་ཆུའི་རླུང་གིས་གཙོ་བོ་བྱས་ནས་ཉིས་བརྒྱ་ཉི་ཤུ་རྩ་ལྔ་དང་།
དེ་ནས་གསང་བའི་གནས་སུ་འཕོས་ནས་སའི་རླུང་གིས་གཙོ་བོ་བྱས་པ་ཉིས་བརྒྱ་ཉི་ཤུ་རྩ་ལྔ་དང་། དེ་ལྟར་ཆུའི་རླུང་གིས་གཙོ་བོ་བྱས་པ་དགུ་བརྒྱ་པ་ཕྲག་གཅིག་གོ ། དེ་ལྟར་གཙོ་བོ་འཕོ་བའི་དབང་གིས་ཉིན་མཚན་གཉིས་ལ་རེ་རེ་ལྟེ་དགུ་བརྒྱ་ཕྲག་བཅུ་གཉིས་ཏེ་དགུ་བརྒྱ་ཕྲག་ཉི་ཤུ་རྩ་བཞིའི་སྒོ་ནས་ཉིན་ཞག་གཅིག་ལ་ཉི་ཁྲི་ཆིག་སྟོང་དགུ་བརྒྱའི་བཟླས་པ་ཡང་དང་ཡང་དུ་བྱའོ། ། དེ་ལྟར་རླུང་རགས་པ་མཐར་ཕྱིན་པའི་ཚད་ནི་རྒྱུ་བ་གསལ་བ་སྟེ་ཁ་དོག་གི་རྣམ་པ་དབང་པོའི་མངོན་སུམ་དུ་གསལ་བ་དང་། གྲངས་ཀྱི་རྣམ་པ་ལོག་པ་དང་། འཁྲུལ་བ་མེད་པར་གསལ་བ་དང་། རྟེན་པ་ཡིག་འབྲུ་གསུམ་གྱི་རྣམ་པའི་སྒྲའི་རང་བཞིན་དུ་གསལ་བ་དང་། གནས་དང་། ཕྲ་རགས་ཀྱི་རང་བཞིན་དང་། མྱུར་བུལ་གྱི་རྣམ་པ་དང་།
ལྕི་ཡང་གི་རྣམ་པ་ཤིན་ཏུ་ཡང་གནལ་བར་ཤེས་པར་བྱའོ། ། མཐར་ཕྱིན་པའི་རྟགས་ནི་ཁམས་སྙོམས་པ་སྟེ་རླུང་མཁྲིས་བད་ཀན་འདུས་པ་དང་འབྱུང་བ་བཞི་ལ་སོགས་པའི་ནད་གློ་བུར་པ་མི་འབྱུང་ངོ་། ། དེ་ལྟར་རགས་པའི་རླུང་ལ་བསླབ་པ་བསྟན་ནས། ད་ནི་ཕྲ་བའི་རླུང་ལ་བསླབ་པ་བསྟན་ཏེ། སྔ་མ་བཞིན་དུ་རྡོ་རྗེ་འཆང་གི་ང་རྒྱལ་ལ་གནས་ལ་རས་བལ་ཕུང་པོ་གཅིག་ཏུ་བསྡུས་ནས་སྐུད་པ་བསྒྲིལ་བ་བཞིན་དུ་ཕྱོགས་གཅིག་ལ་བསྡེབས་ལ་གསང་བའི་སྣ་རྩེ་ནས་སྤྱི་གཙུག་གི་བར་དུ་བཙུགས་པ་བཞིན་དུ་བསམ་མོ། ། དེ་ཡང་གསང་གནས་ནས་སྤྱི་གཙུག་གི་བར་དུ་གྱེན་དུ་ཧཱུྃ་གི་སྒྲ་གྲགས། ཐུར་དུ་ཨོཾ་གྱི་སྒྲ་དང་བཅས་གནས་པ་ཨཱཿའི་སྒྲ་དང་བཅས་པའོ། ། དེ་ཡང་རླུང་ཁུག་པར་ལྡོག་པ་དང་། རླུང་རིང་ཐུང་དུ་འགྲོ་ལྡོག་བྱེད་པ་དང་རླུང་གི་ནང་ནས་སྔགས་འགྲོ་ལྡོག་བྱེད་པའི་ཏིང་ངེ་འཛིན་གྱི་ཉམས་ལ་གར་བདེར་བྱའོ། ། གསལ་མི་གསལ་དང་སྦྱར་རོ། །
དེ་ལྟར་ནང་དུ་གནས་པའི་བཟླས་པ་ནི་ནག་པོ་ཞབས་དང་མངོན་ཤེས་ཅན་གྱི་བཟླས་པའོ། ། ནཱ་རོ་པ་ནི་སྔ་མ་ལྟ་བུའི་རླུང་གསང་བའི་སྣ་རྩེ་ནས་སྣ་སྒོར་བྱུང་ནས་ཁམས་གསུམ་རླུང་ཙམ་དུ་བྱ་ཞིང་ཕྱི་དང་ནང་དུ་འབྱུང་འཇུག་གི་སྒོ་ནས་སྔ་མ་བཞིན་དུ་བཟླས་པ་བྱའོ། ། དེ་ལྟར་ཡང་དང་ཡང་དུ་བཟླས་པས་མཐར་ཕྱིན་པའི་ཚད་ནི་ཕྱི་ནང་བསྲེ་ནུས་པ་སྟེ་ཕྱི་རོལ་སྟོང་གསུམ་གྱི་རླུང་བ་སྤུའི་བུ་གར་བཅུག་ནས་ལུས་ཀྱི་ནང་དུ་ཤོང་བར་བྱེད་དོ། ། ནང་གི་རླུང་ཐམས་ཅད་ཀྱང་བ་སྤུའི་བུ་ག་ནས་ཕྱིར་བཏོན་ལ་སྟོང་གསུམ་གང་བར་བྱེད། མཐར་ཕྱིན་པའི་ཚད་ནི་རིག་པ་བདེ་བ་སྟེ། ཕྱི་རོལ་གྱི་རླུང་ལ་རེག་པ་ཙམ་གྱིས་ཚད་པ་ཆེན་པོའི་ནང་དུ་སྤེ་བུ་རེག་པ་ཙམ་གྱི་བདེ་བ་དང་རེག་པ་ཡེང་བ་གཉིས་འབྱུང་ངོ་། ། དེ་ལྟར་ཕྲ་བ་ལ་བསླབས་པ་སྟན་ནས། ད་ནི་གསལ་བའམ་ཡན་ལག་གི་རླུང་ལ་བསླབ་པ་བསྟན་པར་བྱ་སྟེ། རང་ཉིད་རྡོ་རྗེ་འཆང་གི་ང་རྒྱལ་ལ་གནས་པ་མིག་གི་ཡན་ལག་རླུང་ལ་ཞག་བདུན་དུ་སྐབས་པ་བྱ་སྟེ། གཉེ་མའི་གནས་མིག་གི་རླུང་དམར་པོ་བརྐྱང་པ་ཧཱུྃ་གི་སྒྲ་དང་བཅས་པ་མིག་གཉིས་ནས་བྱུང་ནས་ཁམས་གསུམ་གསལ་བར་རིག་པའི་ངོ་བོར་བྱའོ། །
སླར་ལོག་པའི་དུས་སུ་ཨོཾ་དང་བཅས་ནས་གཉེ་མའི་བར་དུ་བྱའོ། ། གཉེ་མ་ལ་ཐིམ་པ་ཨཱཿདང་བཅས་པའོ། ། དེ་ལྟར་འབྱུང་འཇུག་གནས་དང་གསུམ་ཡང་དུས་རིང་ཐུང་མཉམ་པའོ། ། དེ་ནས་རྣ་བའི་རླུང་ལ་སྔ་མ་བཞིན་དུ་བསླབ་པར་བྱ་སྟེ། དེ་ཡང་མཆིན་པའི་གནས་ན་རླུང་གི་ཡན་ལག་ལྗང་གུ་བརྐྱང་པ་ཡི་གེ་འབྲུ་གསུམ་དང་བཅས་པ་ལ་སྔ་མ་བཞིན་དུ་བཟླས་པའོ། ། དེ་ནས་སྣའི་རླུང་ལ་བསླབ་པར་བྱ་སྟེ། དེ་ཡང་གློ་བའི་གནས་ནས་སའི་ཡན་ལག་སེར་པོ་བརྐྱང་པ་ཡི་གེ་འབྲུ་གསུམ་དང་བཅས་པ་སྔ་མ་བཞིན་དུ་བཅས་པའོ། ། དེ་ནས་ལྕེའི་རླུང་གི་བཟླས་པ་ལ་བསླབ་པར་བྱ་སྟེ། མཁལ་མའི་གནས་ནས་ཆུའི་རླུང་ཁ་དོག་དཀར་པོ་བརྒྱད་པ་དང་ཡི་གེ་འབྲུ་གསུམ་དང་བཅས་པ་སྔ་མ་བཞིན་དུ་བཟླས་སོ། ། དེ་ནས་ལུས་ཀྱི་རླུང་ལ་བསླབ་པར་བྱ་སྟེ།
སྙིང་དཀར་ནག་གི་མཚམས་ནས་ནམ་མཁའི་རླུང་གི་ཡན་ལག་སྔོ་བསངས་རྒྱས་པ་རླུང་གི་སྒྲ་དང་བཅས་ནས་བ་སྤུའི་བུ་ག་ཐམས་ཅད་ནས་འབྱུང་། ཁམས་ཐམས་ཅད་གསལ་བའི་རིག་པ་ཙམ་དུ་སྒོམ་མོ། ། སླར་ལོག་པའི་དུས་སུ་ཨོཾ་གྱི་སྒྲ་དང་བཅས་ནས་སྙིང་དཀར་ནག་གི་བར་དུ་བྱའོ། ། ཨཱཿའི་སྒྲ་དང་བཅས་ནས་སྙིང་ཉིད་ལ་ཐིམ་པའོ། ། དེ་སྟར་རླུང་འབྱུང་འཇུག་གནས་པ་གསུམ་གྱི་དུས་མཉམ་པར་བྱས་ལ་ཞག་བདུན་གྱི་བར་དུ་ཡིད་ཀྱིས་བཟླས་སོ། ། ཡན་ལག་གི་རླུང་ལ་དེ་ལྟར་མཐར་ཕྱིན་པའི་ཚད་ནི་དབང་བོ་ལྔའི་རྣམ་པར་ཤེས་པ་རྣམས་གཅིག་ལ་གཅིག་སྤོད་ནུས་པའོ། ། དབང་བོ་ལ་བརྟེན་པའི་མིག་གི་རྣམ་པར་ཤེས་པ་བསྐྱོན་ནས་རྣ་བའི་ལམ་དུ་སོང་བས་རྣ་བའི་རྣམ་པར་ཤེས་པས་རླུང་མཐོང་བ་དང་། རྣ་བའི་རླུང་ལ་རྣམ་པར་ཤེས་པ་བསྐྱོན་ནས་མིག་གི་སྒོ་ནང་ཕྱུང་བས་མིག་གི་རྣམ་ཤེས་ཀྱི་སྒྲ་ཐོས་པར་འགྱུར་རོ། དབང་བོ་གཞན་གྱི་རླུང་རྣམ་པར་ཤེས་པ་དང་བཅས་པ་གཅིག་ལ་གཅིག་ཏུ་སྤྲོ་བས་ཡུལ་རྣམས་ལེན་པ་སྔ་མ་བཞིན་ནོ། ། མཐར་ཕྱིན་པའི་ཚད་ནི་གནོད་པ་མེད་པར་བསྡམ་ནུས་པ་སྟེ།
རླུང་གི་རླུང་རྒྱུ་བའི་དུས་སུ་ཕྱི་རོལ་ཏུ་མ་བཏགས་པར་ནང་དུ་བསྡམས་ནས་གནོད་པར་མེད་པར་ནམ་མཁའ་ལ་འཕུར་བ་དང་། མེའི་རླུང་རྒྱུ་བའི་དུས་སུ་ཕྱིར་འགྲོ་བ་བཀག་ནས་ནང་དུ་བསྡམས་ན་ཕྱི་རོལ་གྱི་རླུང་ལ་སོགས་པ་གྲང་བའི་གནོད་པ་མི་འབྱུང་ངོ་། ། སའི་རླུང་རྒྱུ་བའི་དུས་སུ་ཕྱིར་འགྲོ་བ་བཀག་ནས་ནང་དུ་བསྡམས་ནས་གནོད་པ་མེད་པར་ཕྱི་རོལ་གྱི་གྱད་ལ་སོགས་པས་བསྒུལ་མི་ནུས་པར་འགྱུར་རོ། ། ཆུའི་རླུང་རྒྱུ་བའི་དུས་སུ་ཕྱིར་འགྲོ་བ་བཀག་ནས་ནང་དུ་བསྡམས་ན་གནོད་པ་མེད་པར་ཕྱི་རོལ་ནས་མེ་ལ་སོགས་པ་ལ་གནོད་པ་མེད་པར་འགྱུར་རོ་མངོན་ཤེས་ཅན་གྱི་ལུགས་སོ། ། ནག་པོ་ཞབས་དང་གུ་རུ་བཙུན་མོ་ཅན་ནི་འདི་ལྟར་བཞེད་དེ། ཕྱིར་རྒྱུ་བའི་དུས་ཇི་ལྟ་བ་བཞིན་ཉམས་སུ་ལེན་པ་སྟེ། དེ་ལྟར་རྒྱུ་བའི་ཚུལ་ལ་གཉིས་ཏེ། ཐབས་ཀྱི་རྒྱུ་བ་དང་། ཤེས་རབ་ཀྱི་རྒྱུ་བའོ། ། དེ་ལ་ཐབས་ཀྱི་རྒྱུ་བ་ནི་དེ་ལྟར་གྱི་དུས་བཞི་སྟེ།
གྱེན་དུ་རྒྱུ་བ་ནི་མེའི་དཀྱིལ་འཁོར་ཁ་དོག་དམར་པོ་པདྨ་མགོན་པོའི་རང་བཞིན་དུ་སྣ་སྒོག་གཡས་ནས་དགུ་བརྒྱ་ཕྲག་གཅིག་ཏུ་རྒྱུ་བའོ། ཐུར་དུ་སེལ་བའི་ནི་རླུང་གི་དཀྱིལ་འཁོར་ཁ་དོག་ནག་པོ་ལས་ཀྱི་མགོན་པོའི་རང་བཞིན་དུ་སྣ་སྒོ་གཡོན་པ་ནས་དགུ་བརྒྱ་ཕྲག་གཅིག་རྒྱུ་བའོ། ། མེ་དང་མཉམ་དུ་གནས་པ་ནི་དབང་ཆེན་གྱི་དཀྱིལ་འཁོར་ཁ་དོག་སེར་པོ་རིན་ཆེན་མགོན་པོའི་རང་བཞིན་དུ་སྣ་སྒོ་གཉིས་ཀ་ནས་དགུ་བརྒྱ་ཕྲག་གཅིག་ཏུ་རྒྱུ་བའོ། ། སྲོག་འཛིན་པ་ནི་ཆུའི་དཀྱིལ་འཁོར་ཁ་དོག་དཀར་པོ་རྡོ་རྗེ་མགོན་པོའི་རང་བཞིན་ཅན་དལ་ཞིང་མི་གསལ་བ་དགུ་བརྒྱ་ཕྲག་གཅིག་རྒྱུ་བའོ། དེ་ཡང་རྡོ་རྗེ་ཕྲེང་བ་ལས། གཡས་པ་ནས་ནི་འབྱུང་བའི་ཁམས། ། མེ་དེ་ཡི་དཀྱིལ་འཁོར་ཉིད་ཡིན་ཏེ། ། ཁ་དོག་དམར་ཞིང་གསལ་བ་འདི། ། པདྨ་མགོན་པོའི་རྒྱུ་བའོ། ། གཡོན་པ་ན་ནི་འབྱུང་བའི་ཁམས། །
རླུང་གི་དཀྱིལ་འཁོར་ཞེས་བྱ་བ། ། ཁ་དོག་ནག་པོར་སྣང་བ་སྟེ། ། ལས་ཀྱི་མགོན་པོའི་རྒྱུ་བའོ། ། གཉིས་པ་ལས་ནི་འབྱུང་བའི་ཁམས། ། གསེར་གྱི་མདོག་ཏུ་སྣང་བ་སྟེ། དབང་ཆེན་གྱི་ནི་དཀྱིལ་འཁོར་ལ། ། རིན་ཆེན་མགོན་པོའི་རྒྱུ་བའོ། ། དལ་ཞིང་རྒྱུ་བ་མེད་པའི་ཁམས། ། དག་ཅིང་ཤེལ་ལྟར་སྣང་བ་ནི། ། ཆུ་ཡི་དཀྱིལ་འཁོར་ཉིད་ཡིན་ཏེ། །
རྡོ་རྗེ་མགོན་པོའི་རྒྱུ་བའོ། ། ཞེས་པ་དང་། རྩ་བའི་རྒྱུད་ཀྱི་ལེའུ་དྲུག་པ་ལས། ནམ་མཁའི་དབྱིངས་ཀྱི་དབུས་གནས་བར། ། ཉི་མའི་དཀྱིལ་འཁོར་བསྒོམ་པར་བྱ། སངས་རྒྱས་སྐུ་ཡི་གནས་བསྒོམས་ཏེ། ། དེ་ཡི་སྟེང་དུ་གནས་བཞག་གོ ། ཧཱུྃ་ནམ་མཁའི་དབྱིངས་ཀྱི་དབུས་གནས་པར། ། གསལ་བའི་དཀྱིལ་འཁོར་བསྒོམ་པར་བྱ། ། སྤྱན་གྱི་ཚུལ་དུ་སྦྱོར་བ་ལས། །
རྡོ་རྗེ་པདྨོ་རྣམ་པར་བསྒོམ། ། ནམ་མཁའི་དབྱིངས་ཀྱི་དབུས་གནས་པར། ། རིན་ཆེན་དཀྱིལ་འཁོར་བསྒོམ་པར་བྱ། ། དང་པོའི་སྦྱོར་བའི་ཡོན་ཏན་གྱིས། ། དེ་ཡི་སྟེང་དུ་ཡོངས་སུ་སྒོམ། ། ནམ་མཁའི་དབྱིངས་ཀྱི་དབུས་གནས་པར། ། འོད་ཀྱི་དཀྱིལ་འཁོར་བསྒོམ་པར་བྱ། ། སངས་རྒྱས་ཚུལ་གྱི་ཞི་བར་སྤྲོ། ། ཞེས་པས་སོ། ། ཤེས་རབ་ཀྱི་རྒྱུ་བ་ནི་མགོན་པོ་རེ་རེ་རྒྱུ་བ་ན་ལྷ་མོ་བཞི་བཞི་རྒྱུ་བ་སྟེ་དེ་ཡང་གཡས་པ་ནས་མེའི་དཀྱིལ་འཁོར་པདྨ་མགོན་པོའི་ཁ་དོག་དམར་པོ་དགུ་བརྒྱ་ཕྲག་གཅིག་ཏུ་རྒྱུ་བའི་སྤྱི་དེ་བྱེ་བྲག་ཏུ་ཕྱེ་ན་བཞིར་འགྱུར་ཏེ།
དང་པོའི་གོས་དཀར་མོའི་ཁ་དོག་དམར་མོ་མེ་ཡི་ཁ་དོག་དམར་པོ་ཉིས་བརྒྱ་ཉི་ཤུ་རྩ་ལྔ་སྟེང་དུ་རྒྱུ་བའོ། ། དེའི་འོག་ཏུ་དམ་ཚིག་སྒྲོལ་མ་མེའི་རླུང་ཁ་དོག་དམར་པོའི་ནག་པོ་ཉི་ཤུ་རྩ་ལྔ་གསེག་ལ་རྒྱུ་བའོ། ། དེའི་འོག་ཏུ་སངས་རྒྱས་སྤྱན་མའི་ས་དམར་པོ་ཉིས་བརྒྱ་ཉི་ཤུ་རྩ་ལྔ་ཐད་ཀར་རྒྱུའོ། ། དེའི་འོག་ཏུ་མཱ་མ་ཀི་མེའི་ཆུ་དམར་པོ་ཉིས་བརྒྱ་ཉི་ཤུ་རྩ་ལྔ་འོག་ཏུ་རྒྱུ་བའོ། ། དེ་བཞིན་དུ་དཀྱིལ་འཁོར་གསུམ་པོ་ཡང་ཅི་རིགས་པར་ཤེས་རབ་ཀྱི་རྒྱུ་བ་ཉིས་བརྒྱ་ཉི་ཤུ་རྩ་ལྔ་ཤེས་པར་བྱའོ། ། ཕྱོགས་བཞིར་བཅད་པའི་ཉིས་བརྒྱ་ཉི་ཤུ་རྩ་ལྔ་ལྔ་ཅན་ཚན་བཞི་བོ་ཙམ་ན་སྡོམས་པའི་དགུ་བརྒྱར་འགྲོའོ། ། སྔར་གྱི་གཙོ་བོ་འཕོ་ཞིང་རྒྱུ་བའི་གནས་དང་རྒྱུ་བའི་སྒོ་འཕོ་ཞིང་བྱས་པས་རྩི་བ་ཡིན་ལ། འདིར་ནི་མི་འཕོ་བར་རླུང་གཅིག་གཅིག་འཇའ་ཚོན་ལྟར་སྣང་ནས་རྒྱུ་བའི་སྒོ་དང་གནས་དང་གཙོ་བོ་མི་འཕོ་བའི་དབང་དུ་བྱས་པའོ། ། ལེའུ་དྲུག་པ་ལས། འཁོར་དང་ཁྱད་པར་དག་ཏུ་སྤྲོ། །
ཞེས་པ་དང་། དགོངས་པ་ལུང་སྟོན་ལས། དམར་དང་ནག་དང་དེ་བཞིན་སེར། ། དཀར་པོ་ཉིད་ནི་མདོར་བསྡུས་པའོ། ། བཞི་བཞི་ཡི་ནི་སྦྱོར་བ་ཡིས། ། གོས་དཀར་ལ་སོགས་ལེགས་པར་བྲི། ། དེ་ཡི་དབུས་སུ་རང་ཉིད་ལྷ། ། སྦྱོར་བ་བཞི་ཡི་གོ་འཕང་མཆོག ། གོས་དཀར་ལ་སོགས་ཇི་བཞིན་དུ། ། སྟེང་དང་ལོགས་དང་ཐད་ཀ་འོག །
མེ་དང་རླུང་དང་དབང་ཆེན་དང་། ། ཆུ་སྟེ་སོ་སོའི་དཀྱིལ་འཁོར་རོ། ། ཞེས་པས་སོ། ། རླུང་ཉམས་སུ་མྱོང་བའི་ཐབས་བཤད་ཟིན་ཏོ། ། བཅུ་གཉིས་པ་འབྲས་བུ་ནི་སེམས་རྣམ་པར་དབེན་པ་སྒོམ་དུ་རུང་བའོ། ། དེ་ལྟར་རླུང་གི་དེ་ཁོ་ན་ཉིད་བསྟན་ནས། ། ད་ནི་སྔགས་ཀྱི་དེ་ཁོ་ན་ཉིད་བཤད་པར་བྱ་སྟེ། དེ་ལ་བཅུ་གསུམ་ལས་དང་པོ་དབྱེ་བ་ནི། རྒྱུའི་རྒྱུད་ཀྱི་སྔགས་དང་། ཐབས་ཀྱི་རྒྱུད་ཀྱི་སྔགས་དང་།
འབྲས་བུའི་རྒྱུད་ཀྱི་སྔགས་སོ། ། དང་པོ་ལ་ངོ་བོ་ནི། སེམས་རང་བྱུང་གི་ཀུན་ཏུ་བཟང་པོ་དྲི་མ་དང་བཅས་ཙམ་རང་ན་ཡང་དྲི་མའི་ངོ་བོ་མ་སོང་ཞིང་མ་གོས་པའི་རང་བཞིན་གྱིས་འོད་གསལ་བའི་ཤེས་པ་མྱོང་བར་རིག་པ་གསལ་བ་ས་བོན་ཐམས་ཅད་པའོ། ། དེ་ཡང་བླ་ན་མེད་པའི་རྒྱུད་གསང་བ་ཡིད་བདེ་བ་ལས། ཆོས་རྣམས་རང་བཞིན་འོད་གསལ་བས། ། གདོད་ནས་དག་པ་རྙོག་པ་མེད། ། རྣམ་ཤེས་ས་བོན་ཐམས་ཅད་པ། ། ཞེས་པ་དང་། སྡེ་སྣོད་གསུམ་གྱི་ཚུལ་ལས་ཀྱང་། གཅིག་ཏུ་འགྲོ་ཞིང་རིང་དུ་རྒྱུ། །
ལུས་མེད་དབང་པོའི་ཕུག་ན་གནས། ། གདུལ་བར་དཀའ་བའོ་སེམས་འདུལ་བྱེད། ། བདུད་ཀྱི་མཆིང་ལས་གྲོལ་བར་འགྱུར། ། ཞེས་པ་དང་། ས་ར་ཧ་ཆེན་པོའི་ཞལ་སྔ་ནས་ཀྱང་། སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལ་སྲིད་དང་མྱ་ངན་འདས་འགྲོ་བ། ། འདོད་པའི་འབྲས་བུ་སྟེར་བར་བྱེད་པ་པོ། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། ། ཞེས་པ་དང་།
དགོངས་པ་ལུང་སྟོན་ལས་ཀྱང་། བྱང་ཆུབ་སེམས་ཀྱི་ངོ་བོ་ཉིད། ། ཕུང་སོགས་གཉིས་མེད་མཁའ་དང་མཉམ། ། ཤེས་རབ་ཐབས་གཅིག་སྦྱོར་བ་ཡིས། ། བྱང་ཆུབ་སེམས་ནི་འགྲོ་བར་འགྱུར། ། ཞེས་པས་སོ། ། དབྱེ་བ་ནི། རྟོག་བཅས་དང་རྟོག་མེད་གཉིས་སོ། ། རྟོག་བཅས་ནི་རང་བཞིན་བརྒྱད་ཅུའོ། ། རྟོག་མེད་སྣང་བ་གསུམ་མོ།
རྡོ་རྗེ་ཕྲེང་བ་ལས། མེ་ནི་ཤེས་རབ་དམ་པ་སྟེ། ། འདོད་ཆགས་བྲལ་སོགས་སྐད་ཅིག་བདག ། དེ་ནི་རྩ་བ་རྣམ་པར་བསྟན། ། ཞེས་པ་དང་། འོད་མ་ཕྲེང་བ་ལྟར་མཛེས་ཤིང་། ། ཆགས་ལ་སོགས་པ་རབ་བསྐྱེད་ལྡན། ། སྣང་བ་གསལ་བ་རྣམ་པར་ཤེས། ། མིང་གི་ཐབས་ཤེས་བྱ་བ་ཡིན། ། ཞེས་པ་དང་།
ཡེ་ཤེས་རྡོ་རྗེ་ཀུན་ལས་བཏུས་པ་ལས་ཀྱང་། ། སྣང་བའི་རྒྱུས་རང་བཞིན་རྣམས་ཡང་དག་པར་འབྱུང་ངོ་། ། ཞེས་པས་སོ། ། རྟོག་བཅས་དང་རྟོག་མེད་ཕྱེ་ན་གཉིས། གནས་དང་རྟེན་གྱིས་ཕྱེ་ན་སྒོ་ལྔའི་རྣམ་པར་ཤེས་པ་དང་རྣམ་ཤེས་ཚོགས་བརྒྱད་དོ། ། རྡོ་རྗེ་ཕྲེང་བ་ལས། ། སྙིང་ནི་ལྔ་ལ་ངེས་གནས་ཏེ། ། ཅེས་པ་དང་། རྣམ་ཤེས་བརྒྱད་ནི་ཀུན་རྫོབ་པོ། ། ཞེས་པས་སོ། །
ངེས་ཚིག་ནི་ཅིའི་ཕྱིར་སྔགས་ཞེས་བྱ་ཞེ་ན། གསལ་བས་ན་སྔགས་ཏེ་རང་བཞིན་གྱིས་འོད་གསལ་ཞིང་དྲི་མས་མ་གོས་པ་སྔགས་ཏེ། རྒྱུད་ཕྱི་མ་ལས། མགོན་པོ་སྔགས་ཀྱི་སྤྱོད་པ་ཅི་ལགས། ལན་དུ། རྐྱེན་ལས་བྱུང་བ་གང་དང་གང་། ། དབང་པོ་དང་ནི་ཡུལ་གྱི་ཡིད། ། ཡིད་དེ་མ་ན་ཞེས་བྱ་སྟེ། ། ཏྲ་ནི་སྐྱོབ་པར་བྱེད་བའོ། ། ཞེས་པས་སོ། །
དེ་ལྟར་རྒྱུ་བའི་རྒྱུད་སྔགས་སུ་ཇི་ལྟར་འགྲོ་ཞེ་ན། ། རྡོ་རྗེ་ཕྲེང་བ་ལས། ། གང་ཡང་ཁམས་གསུམ་སེམས་ཅན་རྣམས། ། སྲོག་དང་རྩོལ་བ་ལ་གནས་ནས། ། གསང་སྔགས་རྒྱལ་པོ་ཟློས་བཞིན་དུ། ། མི་ཤེས་བསམ་གཏན་ཀློག་པ་སྤངས། ། ཞེས་སོ། ། དེ་ལྟར་རྒྱུའི་རྒྱུད་ཀྱི་སྔགས་བསྟན་ནས། ཐབས་ཀྱི་རྒྱུད་ཀྱི་སྔགས་བསྟན་པར་བྱ་སྟེ། དེ་ལ་གསུམ་པས་ངོ་བོ་ནི་ཡི་གེ་འབྲུ་གསུམ་སྟེ།
རྡོ་རྗེ་ཕྲེང་བ་ལས། དེ་ནས་བཅོམ་ལྡན་འདས་རང་གོ་རིམ་ཡང་དག་པར་བསྐུལ་ཕྱག་རྒྱ་ཆེན་པོའི་རྣལ་འབྱོར་དོར་ནས་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་རྡོ་རྗེ་བཙུན་མོ་རྡོ་རྗེ་རིགས་ཀྱི་སྙིང་པོ་འདི་གསུངས་སོ། ། ཨོཾ་ཨཱཿཧཱུྃ་ཞེས་གསུངས་པ་དང་། ཡང་དེ་ཉིད་ལས་ཡི་གེ་འབྲུ་གསུམ་པོ་དེ་ཉིད་ཡང་འབྲུ་གསུམ་གྱིས་སྐུ་གསུང་ཐུགས་ཀྱི་སྙིང་པོར་གསུངས་ཏེ། ཡི་གེ་གསུམ་ནི་སྐུ་གསུང་ཐུགས། ། ཨོཾ་ནི་སྐུ་ཡི་རྡོ་རྗེ་ཡི། ། སྙིང་པོ་རུ་ནི་ཡང་དག་བཤད། ། ཡི་གེ་ཨ་དང་ཡི་གེ་ཨོ། ། ཡི་གེ་མ་ཞེས་བྱ་བ་གསུམ། ། ཡི་གེ་ཨ་ནི་ཡེ་ཤེས་མཆོག །
གསུང་གི་རྡོ་རྗེའི་སྙིང་པོ་མཆོག ། ཨ་གཉིས་དང་ནི་ཡི་གེ་ཧ། ། རིང་པོར་བྱས་ཏེ་དབྱེ་བ་གསུམ། ། ཆོས་ཀྱི་དབྱིངས་དོན་བསྡུས་པའོ། ། ཞེས་པས་སོ། ། འོ་ན་འབྲུ་གསུམ་སྔགས་ཀྱི་ངོ་བོ་ཡིན་པས་སོ། དེ་ཡང་བསྐྱེད་རྫོགས་གཉིས་སྔགས་དང་ཕྱག་རྒྱ་ཟུང་རེ་ཡོད་པས་བསྐྱེད་རིམ་གྱི་སྔགས་ལ་ཕྲེང་སྔགས་དང་འབྲུ་གསུམ་ཡོད་པ་ཐམས་ཅད་ཡི་གེ་འབྲུ་གསུམ་གྱིས་ཁྱབ་སྟེ། སྤྱོད་བསྡུས་ལས། སྔགས་ཀྱི་ཡིག་འབྲུ་གསུམ་པོ་འདིས་ངག་གི་བཟླས་བརྗོད་ཐམས་ཅད་ཀྱང་གསལ་བར་བྱེད་དོ་ཞེས་སོ། ། ཕྱག་རྒྱ་ལ་དཔའ་པོ་གཅིག་པ་དང་དཀྱིལ་འཁོར་གྱི་འཁོར་ལོ་གཉིས་ལས། །
དཀྱིལ་འཁོར་གྱི་འཁོར་ལོ་ལ་གཙོ་བོ་མངོན་པར་བྱང་ཆུབ་པ། སྔགས་བསྐྱེད་པ་ཡང་འབྲུ་གསུམ་གྱིས་བྱ་སྟེ། མདོར་བྱས་ལས། དེ་ནས་ཡི་གེ་གསུམ་བྱུང་བ། ། ཀུན་ཏུ་ཟླ་བ་དཀར་དང་མཚུངས། ། ཞེས་པས་སོ། ། འཁོར་ཆོ་ག་གསུམ་གསུམ་གྱིས་བསྐྱེད་པ་ཡང་ཡི་གེ་འབྲུ་གསུམ་གྱིས་ཏེ། དེ་ཉིད་ལས། རྡོ་རྗེ་གསུམ་གྱི་བྱིན་རླབས་བདག ། པདྨའི་དབུས་སུ་བསྐྱེད་ནས་ནི། །
ཞེས་གསུངས་སོ། ། རྫོགས་རིམ་ཀྱི་སྔགས་ཀྱང་ཡི་གེ་འབྲུ་གསུམ་གྱིས་བྱས་ཏེ། ངག་དབེན་དང་ལྷུན་གྲུབ་ཀྱི་བཟླས་པ་ཐམས་ཅད་ཀྱིས་འབྲུ་གསུམ་གྱིས་བྱེད་པ་སྟེ། དགོངས་པ་ལུང་སྟོན་ལས། ། མྱུར་བ་དང་ནི་རྣམ་སྡུ་དང་། ། དལ་བ་ཅན་དང་སྔགས་སྦྱོར་བ། ། ཞེས་པས་སོ། ། སྤྱོད་བསྡུས་ལས། ཡི་གེ་འབྲུ་གསུམ་པོ་འདི་ནི་སྔགས་ཐམས་ཅད་ཀྱི་བདག་པོའི། ། ཞེས་པ་དང་།
ལེའུ་བཅུ་གཅིག་པ་ལས། རྡོ་རྗེ་རིགས་ཡི་གེ་སྔགས་ཐམས་ཅད་ཀྱི་མཆོག ། ཅེས་སོ། ། དེ་ཡང་འབྲུ་གསུམ་གཅིག་ཏུ་གྱུར་པ་ཨ་ཐུང་དུ། དོན་གྱི་ཨ་ཐུང་དུ་འོད་གསལ། དེ་ལས་ཟུང་འཇུག་ལུགས་བཟློག་གི་རླུང་གིས་བསྐྱེད་ཙམ་དེའི་སྒྲ་དེ་སྔགས་ཡིག་འབྲུ་གསུམ་པས་ན་ཟུང་འཇུག་ཡེ་ཤེས་ཀྱི་སྐུ་ཕྱག་རྒྱ་ཆེན་པོ་སྔགས་ཀྱིས་བྱས། དེ་ཡང་དགོངས་པ་ལུང་སྟོན་ལས། གསུམ་པོ་དེ་གཉིས་གཅིག་གྱུར་པ། ། འགྲོ་བ་མེད་ཅིང་འོང་བ་མེད། ། རྟོག་པ་ནམ་མཁའི་དཔེ་མེད་མཚན། །
ཕྱག་རྒྱ་རྣམས་བསྐྱེད་པ། ཞེས་སོ། ། དེས་ན་ཡི་གེ་འབྲུ་གསུམ་གྱིས་བསྐྱེད་རྫོགས་གཉིས་གའི་བྱ་བ་བྱས་པས་ན་འབྲུ་གསུམ་སྔགས་ཀྱི་ངོ་བོ་འོ། ། དེ་ནས་པཉྩ་ཀྲ་མའི་རིམ་པ་དང་པོའི་སྔགས་ཀྱི་དེ་ཁོ་ན་ཉིད་ཀྱི་སྐབས་སུ་དང་པོ་ལེའུ་བཅུ་པའི་ཁུངས་ཀྱིས་འབྲུ་གསུམ་ཨོཾ་ཨཱཿཧཱུྃ་ཞེས་སྔགས་ཀྱི་ངོ་བོར་བཞག་པ་ལ་རྒོལ་པ་པོ་ཅིག་ན་རེ། རྒྱུད་ཕྱི་མ་ནས་བསྐྱེད་རྫོགས་གཉིས་སྔགས་ཀྱི་ངོ་བོར་བཞག་པ་དང་འགལ་ཞེ་ན། ལན་དུ་དགོངས་པ་ལུང་སྟོན་ལས། དེ་ནས་དཔལ་ལྡན་སྣང་མཛད་ཆེ། ། ཁྱབ་བདག་ལ་ནི་སླར་གསོལ་བ། ། སྣ་ཚོགས་གཟུགས་ཅན་སེམས་འདི་ནི། ། དེ་བས་དངོས་པོ་མེད་གྱུར་ཀྱང་། །
ཞེས་པ་ལ་སོགས་པ་སྔོན་དུ་འགྲོ་བས། བརྗོད་ན་དམིགས་པར་བཅས་པ་དང་། ། བརྡར་གྱུར་པ་དང་དོན་དམ་མོ། ། ཞེས་པ་བརྗོད་པ་ནི་ངག་ཏུ་བསྐྱེད་རིམ་གྱི་བཟླས་སྔགས་ཟློ་བ་ལ་དམིགས་པ་ནི་ལྷ་སྒོམ་པ་བརྡར་གྱུར་གྱི་འབྲུ་གསུམ་མྱུར་བ་དང་དལ་ཅན་དང་རྣམ་སྡུད་ཀྱི་བརྡར་གྱུར་པ་སྟེ། རྫོགས་རིམ་གྱི་སྔགས་དོན་དམ་པ་ནི་འོད་གསལ་དོན་དམ་པའི་བདེན་པ་གཉིས་མེད་པའི་སྐུ་སྟེ་ཟུང་འཇུག་ཡིན་པས་དེ་རྣམས་ཀྱི་རྩ་བ་ཡི་གེ་འབྲུ་གསུམ་ཡིན་ཞེས་བཤད་པ་ཡིན་ནོ། ། དབྱེ་ན་ནི་བསྐྱེད་རྫོགས་གཉིས་སོ། ། བསྐྱེད་རིམ་ལ་ཡང་སྔགས་དང་ཕྱག་རྒྱ། ། རྫོགས་རིམ་ལ་ཡང་སྔགས་དང་ཕྱག་རྒྱའོ། ། ཡང་ན་བསྙེན་སྒྲུབ་གཉིས་གཉིས་སུ་ཕྱེ་ནས་དེ་ཡང་ནང་ཚགས་སུ་ཕྱེ་བའོ། ། ངེས་ཚིག་ནི་སྐྲག་པར་བྱེད་པས་ན་སྔགས་སོ། །
དེ་ཁོ་ན་ཉིད་བསྐུལ་བས་ན་སྔགས་སོ། ། སྙན་གསན་འདེབས་པས་ན་སྔགས་ཏེ། རྒྱུད་ཕྱི་མ་ལས། ཡིད་དེ་མན་ཞེས་བྱ་བ་ཡིན། ། ཏྲ་ནི་སྐྱོབ་པར་བྱེད་པའི་དོན། ། ཞེས་པ་དངོས་པོ་ཐ་མལ་པའི་རྟོག་པ་དང་གཟུང་འཛིན་བྱ་བྱེད་ཀྱི་རྟོག་པ་དང་། དངོས་པོ་ངོ་ཉིད་ཀྱི་རྟོགས་པ་སྐྲག་པར་བྱེད་པས་སྔགས་སོ། ། ཡང་དེ་ཉིད་ལས། སྔགས་ནི་འབོད་པ་ཞེས་བཤད་དེ། ། སྔགས་ནི་དེ་ཉིད་བསྐུལ་བའོ། །
ཞེས་པ་དང་། རྡོ་རྗེ་གུར་ལས་ཀྱང་། སྔགས་ནི་སྙན་གསན་འབེབས་པར་བཤད། ། ཅེས་པས། ། དཔེར་ན་སྐྱེས་ཆེན་ལ་ལ་ཞིག ། སྐད་ཀྱི་ང་རོས་བོས་གྱུར་ན། ། ཐོས་པ་ཙམ་གྱིས་འོང་འགྱུར་པ། ། དེ་ལྟར་སྐད་ཅིག་སངས་རྒྱས་གཤེགས། ། ཞེས་པས་ན་སྐུ་དང་གསུང་དང་ཐུགས་ལ་འབོད་པ་དང་། དེ་གསུམ་གྱི་དེ་ཁོ་ན་ཉིད་འཇའ་ཚོན་ལྟ་བུ་དང་བྲག་ཆ་ལྟ་བུ་དང་ཐུགས་རིག་སྟོང་ནམ་མཁའ་ལྟ་བུ་བསྐུལ་བས་ན་སྔགས་སོ། །
དེ་ལྟར་ཐབས་ཀྱི་རྒྱུད་ཀྱི་སྔགས་བཤད་ནས་འབྲས་བུའི་རྒྱུད་ཀྱི་སྔགས་ཀྱི་ངོ་བོ་ནི། སྐུ་གསུམ་ཡེ་ཤེས་ལྔ་དབྱེར་མེད་པའོ། ། རྡོ་རྗེ་ཕྲེང་བ་ལས། ། སྐུ་གསུང་དག་ནི་ཐ་དད་བར། ། སྐྱོབ་པ་ཡི་ནི་ཡང་དག་བཤད། ། རྫོགས་པའི་རིམ་པའི་སྦྱོར་བ་ཡིས། ། གཅིག་ཏུ་ཡང་ནི་འབྱུང་བ་ཡིན། ། ཞེས་པས་སོ། ། དབྱེ་བ་སྐུ་གསུམ་དེ་ཉིད་ཡེ་ཤེས་ཀྱིས་ཕྱེ་ན་ལྔའོ། ། དེ་ཡང་དགོངས་པ་ལུང་སྟོན་ལས།
ཤེས་རབ་ཕ་རོལ་ཕྱིན་ཡུམ་མ། ། ཆོས་སྐུར་མཚན་ཉིད་གཅིག་པ་ཡིན། ། མ་ཞེས་སུ་ནི་བཤད་པ་ཡིན། ། ལོངས་སྤྱོད་རྫོགས་དང་མཉམ་གང་ཡིན། ། སྲིང་མོ་ཞེས་སུ་བཤད་པ་ཡིན། ། སྤྲུལ་བའི་གཟུགས་ཅན་བུ་མོ་དེ། ། ཞེས་སོ། ། ངེས་ཚིག་ནི་ཡིད་སྐྱོབ་པར་བྱེད་པས་སྔགས་ཏེ། ། རྒྱུད་ཕྱི་མ་ལས། ། ཡིད་དེ་མན་ཞེས་བྱ་བར་བཤད། །
ཏྲ་ནི་སྐྱོབ་པར་བྱེད་པའི་དོན། ། ཞེས་སོ། ། དེ་ལྟར་རྒྱུད་གསུམ་གྱི་སྔགས་ཀྱི་ངོ་བོ་ངེས་ཚིག་དབྱེ་བ་གསུམ་བཤད་ཟིན་ཏོ། ། གུ་རུ་བཙུན་མོ་ཅན་ནི་འདི་ལྟར་དུ། ། རླུང་གི་ཐ་སྙད་རྣམ་པར་བཞག་སྟེ་སྔགས་ཀྱི་ངོ་བོ་ནི་ཡིག་འབྲུ་གསུམ་མོ། ། ལེའུ་བཅུ་པ་ལས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་བ་ཐམས་ཅད་ཀྱི་སྙིང་པོ་ཀུན་ཏུ་བསྐུལ་བར་བྱེད་པ་ཞེས་བྱ་བ་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་དམ་ཚིག་ལས་ངེས་པར་བརྗོད་པས་སྔགས་བཟླས་པ་འདི་ལྟ་བུ་གསུངས་སོ། ། ཨོཾ་ཨཱཿཧཱུྃ་ཞེས་པས་སོ། ། ངེས་ཚིག་གི་ཡི་གེ་གསུམ་པོ་དེས་སྔགས་ཐམས་ཅད་བསྡུས་པའི་ཕྱིར་དང་། མངོན་པར་འདོད་པའི་དོན་སྒྲུབ་པ་ལ་མི་བསླུ་བའི་ལམ་ཡིན་པའི་ཕྱིར་སྔགས་ཀྱི་དེ་ཁོ་ན་ཉིད་ཅེས་བྱའོ། ། དབྱེ་བ་ནི་རྣམ་པ་གསུམ་སྟེ་ཚིག་ཏུ་བརྗོད་པའི་ཡི་གེ་གསུམ་དང་།
དབྱིབས་སུ་འབྱུང་བའི་ཡི་གེ་གསུམ་དང་། བརྡར་གྱུར་པའི་ཡི་གེ་གསུམ་དང་། དོན་དམ་པའི་ཡི་གེ་གསུམ་མོ། ། དེ་ཡང་དགོངས་པ་ལུང་སྟོན་ལས། མི་རྟོག་དོན་གྱི་དེ་ཉིད་ནི། ། རབ་ཏུ་ཕྱེ་ནས་བཤད་པར་བྱ། ། བརྗོད་དང་དམིགས་པར་བཅས་པ་དང་། ། བརྡར་གྱུར་དང་ནི་དོན་དམ་མོ། ། ཞེས་པ་བརྗོད་པའི་ཡི་གེ་གསུམ་ནི་ངག་ཏུའོ། ། དམིགས་པའི་ཡི་གེ་གསུམ་ནི་སྒོམ་པའོ། །
བརྡར་གྱུར་པ་ནི་བྲིས་པ་འམ་བླུགས་པའམ་བསྐོས་པའོ། ། དོན་དམ་པའི་ཡི་གེ་གསུམ་ནི་དེ་གསུམ་སྒྲའི་ཨ་ཐུང་དུ་ཐིམ་པའོ་ཞེས་བཤད་དོ། ། བཞི་པ་ལས་ནི་འཁོར་བ་སྒྲུབ་པར་བྱེད་པ་དང་། མྱ་ངན་ལས་འདས་པ་སྒྲུབ་པར་བྱེད་པའི་ལས་གཉིས་སོ། ། དང་པོ་ནི། སྐྱེ་བ་དང་འཆི་བ་དང་བར་མ་དོར་གནས་པ་བཞི་ཆར་སྔགས་ཀྱིས་བསྒྲུབས་ཏེ། དེ་ལ་རེ་ཤིག་འཆི་བ་ཡང་འབྲུ་གསུམ་གྱིས་བྱས་ཏེ་འཆི་བའི་དུས་སུ་འབྲུ་གསུམ་སྒྲའི་དེ་ཁོ་ན་ཉིད་ཨ་ཐུང་ངུ་ལ་ཐིམ་པས་འཆི་བ་ཤེས་རབ་ཀྱི་ཕ་རོལ་ཏུ་ཕྱིན་པ་རྒྱུད་ལ་སྐྱེས་པ་སྟེ། དེ་ཡང་རླུང་གི་ཁམས་ཐིམ་པ་ན་སྲོག་ལ་སོགས་པ་རླུང་བཅུ་རང་གི་གནས་ནས་འོད་གསལ་དུ་འཕོ་ཙམ་ན་དེའི་སྒྲ་དེ་སྔགས་འབྲུ་ཡིན་པས་ཐིམ་པ་སྟེ། དགོངས་པ་ལུང་སྟོན་ལས། གསུམ་པོ་དེ་ཉིད་གཅིག་གྱུར་པ། །
འགྲོ་བ་མེད་ཅིང་འོང་བ་མེད། ཅེས་པ་དང་། དེ་ཉིད་གསུམ་ནི་གཅིག་ཏུ་འགྱུར། ། གསལ་དང་མི་གསལ་མིང་ཅན་ཏེ། ། ཞེས་པས་སོ། ། བར་དོ་ཡང་འབྲུ་གསུམ་གྱིས་བྱས་ཏེ། ལུགས་བཟློག་གི་རླུང་གིས་བར་དོར་ལང་ཙམ་ན་རླུང་དེ་སྒྲ་སྔགས་དང་བཅས་པ་འབྱུང་བས་སོ། ། སྐྱེ་བ་ཡང་འབྲུ་གསུམ་གྱིས་བྱས་ཏེ། མའི་མངལ་དུ་རླུང་སྔགས་དང་བཅས་པའི་སེམས་ལུགས་སུ་འཇུག་དུས་སུ་ཕ་མའི་ཁུ་བ་འབྲུ་གསུམ་དང་འདྲེས་ནས་མེར་མེར་པོའི་དུས་སུ་ཨོཾ་གྱི་དབྱིབས་སུ་ཡོད། ལྟར་ལྟར་པོའི་དུས་སུ་ཨའི་དབྱི་བས་སུ་ཡོད། །
གོར་གོར་པོའི་དུས་སུ་ཧཱུྃ་གི་དབྱིབས་སུ་ཡོད་དེ། འཕེལ་ནས་ཐ་མར་སྐྱེ་བའི་དུས་སུ་ཡང་འབྲུ་གསུམ་ཟློས་ཤིང་སྐྱེས་པས་སོ། ། གནས་པ་ཡང་འབྲུ་གསུམ་གྱིས་བྱས་ཏེ། འབྱུང་འཇུག་གནས་པ་དང་གསུམ་གྱིས་ལུས་ཀྱི་མེལ་ཙེ་བྱས་སོ། ། སྔགས་ཀྱི་དེ་ཁོ་ན་ཉིད་ཀྱི་ལས་དེ་ལྟར་རྟོགས་ན་འཁོར་བ་རང་གྲོལ་དུ་ཡང་འགྲོ་སྟེ། རྡོ་རྗེ་ཕྲེང་བ་ལས། སྲོག་ཆེན་འཆར་བའི་སྣོད་དུ་ནི། ། རྣམ་རྟོག་དྲ་བའི་ས་བོན་ཚོགས། ། ཕུང་པོའི་བདུད་རྩི་སྣོད་བཟང་པོས། ། ཡེ་ཤེས་ཆེན་པོ་མེ་ཡིས་སྨིན། །
སྔགས་ཀྱི་དེ་ཉིད་རྟོགས་པས་བཟླ། ། ཞེས་སོ། ། དེ་ལྟར་འཁོར་བ་ཡིག་འབྲུ་གསུམ་གྱིས་བྱས་པ་བསྟན་ནས། མྱ་ངན་ལས་འདས་པ་ཡང་འབྲུ་གསུམ་གྱིས་བྱས་ཏེ། དེ་ལ་དང་པོ་བརྩོན་འགྲུས་ཅན་ཚེ་འདི་ལ་སངས་རྒྱ་བ་འབྲུ་གསུམ་གྱིས་བྱས་ཏེ། དེ་ཡང་སྨིན་པར་བྱེད་པའི་ལམ་གྱིས་ལྷའི་སྐུ་བསྐྱེད་པ་དང་། བཟླས་པ་དང་གཏོར་མ་ཐམས་ཅད་ལ་ཡང་འབྲུ་གསུམ་གྱིས་བསྐྱེད་ཅིང་། འབྲུ་གསུམ་གྱི་བཟླས་པ་བྱས་ལ། འབྲུ་གསུམ་གྱིས་བྱིན་གྱིས་བརླབས་པ་དང་། སྒྲུབ་པས་ཆོ་ག་དང་སྟ་གོན་དང་ཐིག་དང་ཚོན་དང་དཀྱིལ་འཁོར་ཆེན་པོའི་ཐམས་ཅད་དུ་ཡང་འབྲུ་གསུམ་གྱིས་འབྲུ་གསུམ་གྱིས་འབྲུ་ཁྱབ་པ་དང་།
དབང་རྣམ་པ་གསུམ་གྱི་དུས་སུ་ཡང་འབྲུ་གསུམ་མ་ཁྱབ་པ་མེད་པས་སོ། ། གྲོལ་ལམ་གྱི་དུས་སུ་ཐེག་པ་གསར་བ་དྲན་པ་གཅིག་པའི་ལྷ་དང་རྟོག་པའི་རྣལ་འབྱོར་གྱི་ལྷ་དང་སྒྲུབ་པ་ལས་དང་པོ་པའི་གནས་སྐབས་དེ་དང་དེ་དག་ཏུ་ལྷ་བསྐྱེད་པ་ཐམས་ཅད་དང་སྔགས་ཟློས་པ་ཐམས་ཅད་ལ་ཡི་གེ་འབྲུ་གསུམ་གྱིས་ཁྱབ་པོ། ། དེ་བཞིན་དུ་ངག་དབེན་གྱི་དུས་སུ་འབྲུ་གསུམ་གྱི་རྡོ་རྗེ་བཟླས་པ་བྱེད་ཅིང་སེམས་དབེན་གྱི་སྐབས་སུ་བདེ་སྟོང་གི་ལས་མི་མཚོར་བའི་ལས་ཐམས་ཅད་འབྲུ་གསུམ་གྱིས་བྱེད་ལ། སྒྱུ་མའི་བསྐྱེད་པ་ཡང་འབྲུ་གསུམ་གྱིས་རང་བཞིན་གྱི་རླུང་གིས་བསྐྱེད་ལ། སྦྱོང་དུས་སུ་ཡང་སྙིང་ཁར་ཡི་གེ་གསུམ་ལ་སྦྱོར་བ་དང་འོད་གསལ་འབྲུ་གསུམ་གྱི་སྒྲའི་དེ་ཁོ་ན་ཉིད་དུ་ཐིམ་པ་ཡིན་ལ་ཟུང་འཇུག་གི་སྐུ་ཡང་འབྲུ་གསུམ་གྱིས་བསྐྱེད་ཅིང་ལྷུན་གྲུབ་ཀྱི་བཟླས་པ་ཡང་འབྲུ་གསུམ་གྱིས་བྱེད་པ་དང་། སངས་རྒྱས་ཀྱིས་ཀྱང་འབྲུ་གསུམ་གྱིས་ཁྱབ་པའི་ཆོས་སྟོན་པས་ན་བརྩོན་འགྲུས་ཅན་ཚེ་འདི་ལ་སངས་རྒྱ་བ་ཡང་སྔགས་ཀྱིས་བྱས་སོ། དེ་ཡང་ལེའུ་བཅུ་གཅིག་པ་ལས། རྡོ་རྗེ་གསུམ་ཡིག་སྔགས་ཀྱི་མཆོག ། ཕྱག་རྒྱ་ཐམས་ཅད་བསྐྱེད་བྱེད་པ། ། ཞེས་པས་སོ། །
ཡང་ལེ་ལོ་ཅན་བར་དོར་སངས་རྒྱས་སྔགས་ཀྱིས་བྱས་ཏེ། ། ཟུང་འཇུག་མཐོང་ལམ་གོམས་པ་དང་། གཅིག་འཆི་བ་དང་བསྲེ་བའི་སྤྱོད་པ་བྱེད་དུས་སུ་སྔགས་ཡི་གེ་འབྲུ་གསུམ་ཨ་ཐུང་ངུར་ཐིམ་དུས་སུ་བཟླས་པ་བྱས་པས་སེམས་གསུམ་ཐིམ་ལ་དེ་འོད་གསལ་དུ་ཐིམ་ནས་ཡང་སྐྱེ་བ་མེད་པ་ལ་སྐྱེ་བའི་ཆོ་འཕྲུལ་དུ་འཆར་ཏེ་སྔགས་འབྲུ་གསུམ་གྱི་སྒྲ་སྣང་སྟོང་དུ་ཤར་བས་ཟུང་འཇུག་གི་སྐུ་བསྐྱེད་ལ་དེའི་རྟེན་ལ་ཡིག་འབྲུ་གསུམ་གྱི་ལྷུན་གྲུབ་ཀྱི་རྡོ་རྗེ་བཟླས་པ་བྱས་པས་སངས་རྒྱས་ནས་ཡང་འབྲུ་གསུམ་འཆད་པས་སོ། ། རྡོ་རྗེ་ཕྲེང་བ་ལས། དོན་དམ་རང་གི་ངོ་བོ་ནི། ། སྔགས་ཀྱི་དེ་ཉིད་རབ་ཏུ་གསལ། ། ཨོཾ་ནི་དེ་ཉིད་མཐའ་ཐིག་ལེར། ། ཡང་དག་ཐེག་པར་རྣམ་པར་སྒོམ། ། ཐིག་ལེའི་ཡི་གེ་ཨ་ལ་ཐིམ། ། ཨ་ནི་མཐའ་ཡི་ཧ་ཙམ་ལའོ། །
ཧ་ཡས་ཡི་གེ་ཧཱུྃ་ལའོ། ། ཡི་གེ་ཨུ་ནི་ཧ་ལའོ། ། ཡི་གེ་ཧ་ཡང་ཨོཾ་ལའོ། ། ཡི་གེ་ཨ་ནི་ཐིག་ལེ་ཙམ། ། ཐིག་ལེ་ཡང་ནི་སྒྲ་ལ་ཐིམ། ། སྒྲ་ཡང་སྒྲ་ཙམ་ལ་ནིའོ། ། སྒྲ་ཙམ་མཆོག་ནི་ནམ་མཁའ་ལའོ། ། དེ་ཡང་འོད་གསལ་བ་ལ་ཐིམ། ། འོད་གསལ་གོ་འཕང་གསལ་པོ་ནི། ། ཤིན་ཏུ་རྣམ་དག་ཆོས་དབྱིངས་ཏེ། །
གཉིས་སུ་མེད་པའི་ཡེ་ཤེས་མཆོག ། རབ་ཏུ་གསལ་ཞིང་རབ་ཏུ་འཆང་། ། ཞེས་གསུངས། ། ཡང་རྡོ་རྗེ་ཕྲེང་བ་ལས། ཨ་ནི་ཆོས་འཁོར་པདྨ་ལ། ། རླུང་གི་འཁོར་ལོ་ལ་ནི་ཁྱབ། ། གྲིབ་མ་མེད་པའི་རླུང་ཆེན་པོ། ། སྲོག་ཏུ་བསྡུ་བ་ཐམས་ཅད་བསྡུས། ། ཆ་མེད་ཆ་དང་བྲལ་བ་དང་། དངོས་པོ་དངོས་མེད་དབུས་ན་གནས། །
ཐིག་ལེ་འཁོར་ལོ་ཆ་ལ་ཁྱབ། ། སྔགས་རྣམས་ཀུན་གྱི་དོན་གྱི་གནས། ། སྔགས་རྣམས་ཐམས་ཅད་རབ་སད་བྱེད། ། སྔགས་རྣམས་ཀུན་གྱིས་ཕན་བྱེད་ཅིང་། ངག་གི་འཁོར་ལོ་རབ་བསད་བྱེད། ། དངོས་གྲུབ་ལམ་གསུམ་གྱི་ནི་གཞི། ། འབྱུང་བ་ཐམས་ཅད་དབང་དུ་བྱེད། ། ཟ་མེད་འཕོ་བ་མེད་པའི་གནས། ། བྱང་ཆུབ་ས་བོན་བདེ་བ་ཆེ། ། ཞེས་པས་སོ། །
ཡང་བར་ཆོད་ཅན་སྐྱེ་བ་བརྒྱུད་ནས་སངས་རྒྱ་བ་སྔགས་ཀྱི་ཡི་གེ་འབྲུ་གསུམ་གྱིས་བྱས་ཏེ། དམ་ཚིག་ཉམས་པས་བར་ཆོད་དུ་སོང་བ་སྒྱུ་མ་མན་ཆོད་ཅི་རིགས་པར་མཐར་ཕྱིན་པ་གཅིག་གཉིད་དང་བསམ་གཏན་བསྲེ་བ་ནི། ། རང་གི་སྙིང་ཁ་ན་ཡི་གེ་འབྲུ་གསུམ་ལ་ཤེས་པ་གཏད་ནས་སྣང་བ་གསུམ་དང་ཤེས་པ་བསྲེས་པས་འབྲུ་གསུམ་ཨ་ཐུང་དུ་ཐིམ་པའི་སྟོབས་ཀྱིས་སྣང་བ་གསུམ་ཡང་འོད་གསལ་དུ་ཐིམ་ལ་སྔར་ལྟར་ལུགས་ཟློག་གི་རླུང་ལ་ངེས་པའི་སྒྲ་ཡི་གེ་འབྲུ་གསུམ་དང་བཅས་པས་ཟུང་འཇུག་བསྐྱེད་ལ་དེའི་ལ་ལྷུན་གྱིས་གྲུབ་པ་བཟླས་པ་བྱས་པ་སངས་རྒྱའོ། ། ཐེག་པ་ཐུན་མོང་དུ་བསླ་བས་མན་ངག་ཅིག་ཆར་དུ་ཞུགས་ནས་སངས་རྒྱ་བ་ཡང་རླུང་གིས་སྔ་མ་ལྟར་བྱས་ཙམ་ན་རླུང་དེའི་སྒྲ་དེ་སྔགས་འབྲུ་གསུམ་ཡིན་པས་སྔགས་ཀྱིས་བྱས་པར་སོང་བའོ། ། དེ་ལྟར་ན་འཁོར་འདས་རླུང་སྔགས་རྣམ་འཕྲུལ་ཡིན། ། ཞེས་པས་སོ། ། དེ་ལྟར་སྔགས་ཀྱི་ལས་བསྟན་ནས། ། ད་ནི་ལྔ་བ་སྔགས་མིང་བཤད་པ་ལ། བསྐྱེད་རིམ་གྱི་སྔགས་ཀྱི་མིང་ནི་སྦྲུལ་ལྟ་བུ་དང་། འོག་ཅན་དང་།
མཐའ་ཅན་དང་། བཏུས་པའོ། ། འགོ་བོ་ན་ཨོཾ་ཡོད་ལ་མཐའ་མ་ན་སྭཱ་ཧཱ་ཡོད་པ་ནི་སྦྲུལ་ལྟ་བུའོ། ། འགོ་ན་ཨོཾ་ཡོད་ལ་ཐ་མ་ན་སྭཱཧཱ་མེད་པ་ནི་འགོ་ཅན་ནོ། ། འགོ་ན་ཨོཾ་མེད་ལ་ཐ་མ་ན་སྭཱཧཱ་ཡོད་པ་ནི་མཐའ་ཅན་ནོ། ། ཨོཾ་དང་སྭཱཧཱ་གཉིས་ཀ་མེད་པ་ནི་བཏུས་པའོ། ། དེ་ཡང་རྡོ་རྗེ་གཙུག་ཏོར་གྱི་རྒྱུད་ལས། ཐོག་མར་ཨོཾ་ལ་ཐ་མར་ནི། ། སྭཱ་ཧཱ་ཡང་དག་ལྡན་གྱུར་པ། ། སྦྲུལ་ཞེས་བྱ་བར་བཤད་པ་ཡིན། །
ཞེས་པ་ལ་སོགས་པ་གསུངས་པ་དང་། ཡང་རྡོ་རྗེ་འཕྲེང་བ་ལས། ། སྦྲུལ་དང་བཏུས་པ་མཐའ་མེད་དང་། ། འགོ་མེད་ཡོངས་སུ་དབྱེ་བ་ཡིས། ། ཨོཾ་དང་ཧཱུྃ་ཕཊ་སྭཱ་ཧཱའི་མཐར། ། སྦྲུལ་ཞེས་བྱ་བར་མངོན་པར་བརྗོད། ། རང་མིང་ཡོན་ཏན་དང་ནི་གཟུགས། ། བཏུས་པའི་མཚན་ཉིད་མིང་ཅན་ནོ། ། ཨོཾ་ལ་སོགས་པ་ཞབས་མེད་དོ། ། མཐའ་མེད་ཞེས་བྱའི་མིང་ཅན་ནོ། །
ཐམས་ཅད་འགོ་ལ་ཨོཾ་མེད་པ། ། འགོ་མེད་ཅེས་ནི་བཤད་པ་ཡིན། ཞེས་པས་སོ། ། རྫོགས་རིམ་གྱི་མིང་ནི་ཨོཾ་ལ་རྣམ་སྡུད་ཀྱི་མིང་། ཧཱུྃ་ལ་མྱུར་བའི་མིང་། ཨ་ལ་དལ་བ་ཅན་གྱི་མིང་ནི། དང་པོ་ལས། མྱུར་བ་ཅན་དང་རྣམ་སྡུད་དང་། ཞེས་པའོ། ། དྲུག་པ་སྔགས་སྤེལ་བ་ནི།
བསྐྱེད་རིམ་ལ་ཞི་བ་ཤཱིནྟི་ཀ་རུ་དང་སྤེལ། རྒྱས་པ་ལ་པུཥྚིཾ་ཀུ་རུ་དང་སྤེལ། དབང་ལ་པ་ཤཾ་ཀུ་རུ་དང་སྤེལ། བསད་པ་ལ་མཱ་ར་ཡ་ཕཊ་དང་སྤེལ། ། བསྐྲད་པ་ནི་ཨུ་ཙ་ཡ་དང་སྤེལ། ཕོ་དགུག་པ་ལ་ཨ་ཀརྵ་ཡ་ཛ་དང་སྤེལ། མོ་དགུག་པ་ལ་ཨ་ཀརྵ་ཡ་ཧྲི་དང་སྤེལ། མནན་པ་ལ་སྟམྦྷ་ཡ་དང་སྤེལ། ། དབྱེ་བ་ལ་བི་དེ་ཤ་ཡ་ཕཊ་དང་སྤེལ་ལོ། ། དེ་སྐད་དུ་ཡང་།
ཞི་བ་ཤཱནྟིཾ་ཀུ་རུ་སྟེ། ། རྒྱས་པ་པུཥྚིཾ་ཀུ་རུ་ཨོཾ། ། དབང་ལ་ཝ་ཤང་ཀུ་རུ་ཧོ། ། ཞེས་སོགས་སོ། ། རྫོགས་རིམ་གྱི་སྔགས་སྤེལ་བ་ནི་ཕྱིར་འགྲོ་བ་དང་ཧཱུྃ་སྤེལ། ནང་དུ་འཇུག་པ་དང་ཨོཾ་སྤེལ། གནས་པ་དང་ཨཱཿསྤེལ། དེ་ཡང་གསང་བ་ཡིད་བདེ་བའི་རྒྱུད་ལས། དང་པོའི་ཡི་གེའི་སྦྱོར་བ་ཡིས། ། རབ་ཏུ་དབུགས་ནི་གཏོང་བར་བྱེད། །
བརྒྱད་ཀྱི་མཐའ་དང་ལྡན་པ་ཡི། ། ཡི་གེ་ཨུ་ནི་ཐིག་ལེར་བཅས། ། རྣལ་འབྱོར་དབང་པོ་དབུགས་རྔུབ་བྱེད། ། ཅེས་པ་དང་། རིམ་པ་གཉིས་པ་ནས་དེ་གོ་བཟློག་ནས་གསུངས་སོ། ། བདུན་པ་སྔགས་ཀྱི་དོན་ནི། གཙོ་བོ་ལ་བོད་པ་དང་། འཁོར་ལ་བོད་པའོ། ། བོད་པ་ལ་བསྟོད་པ་དང་བསྐུལ་བའི་ཕྱིར་བོད་པའོ། ། བསྟོད་པ་ནི་ཨོཾ་ཧ་ཧི་མ་ཧཱ་ཀུ་རུ་ན་བྷ་ག་ཝན་ཞེས་པ་ལ་སོགས་པའོ། །
བསྐུལ་བ་ནི་ཨེ་ཧྱ་ཧི་བྷ་ག་ཝན་བཛྲ་ས་མ་ན་ས་རི་ཞེས་པ་ལ་སོགས་པའོ། ། འཁོར་ལ་བོད་པ་ནི་ཞི་བ་ལ་སོགས་པའི་རྦད་པའོ། ། རྫོགས་རིམ་གྱི་ནི་ཨོཾ་གྱིས་དུས་གསུམ་གྱི་སངས་རྒྱས་ཐམས་ཅད་སྤྱན་དྲངས། ཨཱས་བཞུགས་སུ་གསོལ། ཧཱུྃ་གིས་གཤིགས་སུ་གསོལ་བ་ནི། དེ་ཡང་རིམ་པ་དང་པོ་ལས། གཞུག་པ་ཡིས་ནི་སྤྱན་དྲངས་ཏེ། ། གནས་པ་ཡིས་ནི་བཞུགས་སུ་གསོལ། ། ཞེས་པས་སོ། ། བརྒྱད་པ་སྔགས་ཀྱི་བརྡ་ནི། །
བསྐྱེད་རིམ་གྱི་བརྡ་ནི། ། དྲག་སྔགས་ཐམས་ཅད་སྐྱེས་པའི་བརྡ། ། ཞན་ཞན་ཐམས་ཅད་བུད་མེད་ཀྱི་བརྡ། བར་པ་ཐམས་ཅད་མ་ནིང་གི་བརྡའོ། ། རྫོགས་རིམ་གྱི་བརྡ་ནི། ། ཨོཾ་ལ་མ་ནིང་གི་བརྡ་སྟེ་མ་ནིང་ཕོ་མོ་འདྲེས་པ་ཡིན་པ་ལྟར་ཨཱ་ལི་ཀ་ལི་འདྲེས་པས་སོ། ། ཧཱུྃ་གིས་སྐྱེས་པའི་བརྡ་སྟེ་ཀཱ་ལི་འབའ་ཞིག་ཡིན་བས་སོ། ། ཨཱཿནི་བུད་མེད་ཀྱི་བརྡ་སྟེ་ཨཱ་ལི་ཡིན་པས་སོ། ། རིམ་པ་དང་པོ་ལས། བུད་མེད་སྐྱེས་པ་མ་ནིང་སྟེ། །
ཁམས་ལ་སོགས་པར་རབ་ཏུ་བརྟག ། ཅེས་པས་སོ། ། དགུ་པ་སྔགས་བཏུ་བ་ནི། བསྐྱེད་རིམ་གྱིས་བཏུ་བ་ནི། རྡོ་རྗེ་འཕྲེང་བ་ལས། སྐུ་གསུང་ཐུགས་ནི་སྒྲུབ་བྱེད་པའི། ། མཚུངས་པ་མེད་པའི་སྔགས་ཏུ་བྱ། ། དང་པོའི་ཡི་གེ་ཐོག་མར་བྲི། ། དབྱངས་ཡིག་ལྔ་པར་ཡང་དག་ལྡན། ། སྡེ་ཚན་ཐ་མའི་ཐ་མ་ཅན། །
སྐུ་ཡི་ས་བོན་དུ་ནི་བརྗོད། ། ཐོག་མའི་ཡི་གེ་ཉིས་འགྱུར་ལ། ། དབུས་མ་ལ་ཡི་ཆ་དང་ལྡན། ། མཚུངས་པ་མེད་པའི་སྔགས་བཏུ་བྱ། གསུང་གི་རྡོ་རྗེ་སྙིང་པོ་མཆོག ། ཨུ་ཤྨ་ན་ཡི་ཆ་དང་མཐུན། ། དབྱངས་ཡིག་དྲུག་པར་ཡང་དག་ལྡན། ། སྡེ་ཚན་ཐ་མའི་ཐ་མར་བཅས། ། ཐུགས་ཀྱི་རྡོ་རྗེའི་གོ་འཕང་གསལ། ། སྐུ་གསུང་ཐུགས་ཀྱི་དམ་ཚིག་གསུམ། །
འཇིག་རྟེན་གསུམ་ལས་འགྲུབ་པར་བྱེད། ། ཅེས་པས་ཨོཾ་ཨཱཿཧཱུྃ་གསུམ་སྒྲས་བཏུས་པ་དང་། རྫོགས་རིམ་གྱི་སྔགས་བཏུ་བ་ལ་གཉིས་ཏེ། ། ནུས་པའི་སྒོ་ནས་བཏུ་བ་དང་། སྒྲའི་སྒོ་ནས་བཏུ་བའོ། ། དང་པོ་ནི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་དབྱངས་དང་གསལ་བྱེད་ལ་ཐིམ། ། དེ་མ་བཅིངས་བའི་ཡི་གེ་འབྲུ་གསུམ་ལ་ཐིམ་པ་སྟེ། དེ་ཡང་དགོས་པ་ལུང་སྟོན་ལས། དང་པོ་གཉིས་ནི་དགུ་དབུས་ན། ། གང་ཞིག་བཅུ་ཡིས་མ་བཅིངས་པ། །
དེ་ནི་བཅིངས་མེད་ཞེས་བྱ་སྟེ། ། དེ་ཤེས་པ་ནི་མཆོག་གི་གནས། ཞེས་བྱ་བ་ལ་སོགས་པ་གསུངས་སོ། ། སྒྲའི་སྒོ་ནས་བཏུ་བ་ནི། ཡབ་ཡུམ་སྙོམས་འཇུག་བྱེད་པའི་དུས་སུ་རྩ་གཡས་ན་ཀཱ་ལིའི་སྒྲ་གྲགས། རྩ་གཡོན་ནས་ཨཱ་ལིའི་སྒྲ་གྲགས། རྡོ་རྗེའི་རྩ་བར་འབྲུ་དྲུག་གི་སྒྲ་གྲགས། ། པདྨར་འབྲུ་གསུམ་གྱི་སྒྲ་གྲགས་པ་འམ། ཡང་ན་ནག་པོ་ལྟར་ན་ལྟེ་བ་ཡན་ཆད་ཀཱལིའི་སྒྲ་གྲགས། ལྟེ་བ་མན་ཆད་ཨཱ་ལིའི་སྒྲ་གྲགས།
རྡོ་རྗེའི་རྩ་བར་འབྲུ་གསུམ་གྱི་སྒྲ་གྲགས། པདྨར་འབྲུ་གསུམ་གྱི་སྒྲ་གྲགས་པའི་སྒྲ་ལ་བཏུ་བ་སྟེ། ལྷ་མོ་བཞིས་ཞུས་པ་ལས། ཆ་གཉིས་པ་ནི་དགུ་པ་ཉིད་ཀྱིས་བཤད། ། སུམ་ཅུ་བཅུ་པ་ལྔ་པའི་ས་བོན་ཉིད། ། ཆ་གཉིས་ལྔ་པ་དྲུག་པ་ཕྱེ་བ་ལས། ། བྱུང་བ་འདི་ནི་ཐིག་ལེ་ཡིན་ཞེས་བཤད། ། ཅེས་སོ། ། བཅུ་པ་བརྗོད་པར་བྱ་བའི་ཐབས་ནི། བསྐྱེད་པའི་རིམ་པའི་བརྗོད་པར་བྱ་བའི་ཐབས་ནི།
ཟློས་པ་པོའི་ཐུགས་ཀར་ཏིང་ངེ་འཛིན་སེམས་དཔའི་ཐ་མར་འབྲུ་གསུམ་མམ་ཕྲེང་སྔགས་ཀྱིས་བསྐོར་ལ་ལྕེ་དང་མཆུ་གཉིས་སྦྱར་ལ་བཟླས་པ་མགལ་མེའི་འཁོར་ལོ་བཞིན་དུ་བསམ་ཞིང་དེ་ལས་འོད་ཟེར་འཕྲོས་ནས་དེ་བཞིན་གཤེགས་པ་མཆོད་སེམས་ཅན་གྱི་དོན་བྱས་སླར་འདུས་པས་ལུས་ཤེལ་དྭངས་པ་བཞིན་དུ་སྐྱངས་པར་བསམ་མོ། ། དེ་ཡང་ལེའུ་བཅུ་གཉིས་པ་ལས། བརྗོད་ནས་རྡོ་རྗེ་སྤྲོ་བ་ནི། ། རྫོགས་ནས་རབ་ཏུ་བསྡུ་བར་བྱ། ། ཞེས་སོ། ། རྫོགས་པའི་རིམ་གྱི་བརྗོད་པར་བྱ་བའི་ཐབས་ནི། ཕྱིར་འབྱུང་བ་ཧཱུྃ་གི་སྒྲ་གྲགས། ནང་དུ་འཇུག་པ་ཨོཾ་གྱི་སྒྲ་གྲགས། གནས་པ་ཨཱཿལའི་སྒྲ་གྲགས་པ་ལ་སོགས་པ་གོང་མ་གོང་མ་ལྟར་རོ། ། བཅུ་གཅིག་པ་གྲངས་ནི།
བསྐྱེད་པའི་རིམ་པ་ལ་རྟོག་པའི་རྣལ་འབྱོར་གྱི་སྐབས་སུ་འབུམ་བཟླས་པ་བྱའོ། ། སྒྲུབ་པ་ལས་དང་པོ་པའི་སྐབས་སུ་ཞག་བདུན་གྱི་བར་དུ་ཞག་རེ་ལ་བརྒྱད་དམ་སྟོང་རྩ་བརྒྱད་དུ་བྱའོ། ། དེ་ཡང་ལེའུ་བཅོ་ལྔ་པ་ལས། ། དབེན་པ་ཆེན་པོའི་གནས་དག་ཏུ། ། སྔགས་བས་འབུམ་དུ་བཟླས་ནས་ནི། ། དེ་ནས་ལས་རྣམས་བརྩམ་པར་བྱ། ། ཞེས་གསུམ་པ་དང་། ལེའུ་བཅུ་བཞི་པ་ལས། བརྒྱ་རྩ་བརྒྱད་དུ་བཟླས་སོ། ། ཞེས་སོ། །
རྫོགས་རིམ་གྱི་གྲངས་ནི་ལྷ་མོའམ་ཤེས་རབ་ཀྱི་བཟླས་པ་ཉིས་བརྒྱ་ཉི་ཤུ་རྩ་ལྔ། ཐབས་སམ་མགོན་པོའི་བཟླས་པ་དགུ་བརྒྱ་ཕྲག་གཅིག ། དུས་སམ་ཉིན་མཚན་གྱི་བཟླས་པ་ཉི་ཁྲི་ཆིག་སྟོང་དྲུག་བརྒྱའོ། ། དེ་ཡང་། གོས་དཀར་ལ་སོགས་བཟླས་བཤད་པ། ། ཞེས་བྱ་བ་ལ་སོགས་པ་གོང་དུ་གསུངས་པའོ། ། བཅུ་གཉིས་པ་མཐར་ཕྱིན་པའི་རྟགས་ཚད་ནི། ཤིང་རློན་པ་ལ་བཏབ་ན་སྐམ་པའམ། ཤིང་འོ་མ་ཅན་པིར་པིར་བཏང་པའམ། ཁུག་རིལ་རིལ་འོང་བའོ། །
ཀྱེ་རྡོ་རྗེ་ལས། རྡོ་རྗེ་ཤིང་ལ་དགུག་པ་ཉིད། ། ཅེས་སོ། ། རྫོགས་པའི་རིམ་པའི་རྟགས་ཚད་ནི་རླུང་དང་མཚུངས་སོ། ། བཅུ་གསུམ་པ་འབྲས་བུ་ནི། བསྐྱེད་རིམ་གྱི་འབྲས་བུ་ནི། འཇིག་རྟེན་དང་ཐུན་མོང་གི་དངོས་གྲུབ་བོ། ། རྫོགས་རིམ་གྱི་འབྲས་བུ་ནི་རླུང་དང་མཚུངས་སོ། ། གུ་རུ་བཙུན་མོ་ཅན་ནི་སྔགས་ཀྱི་ལས་ལ་འདི་ལྟར་གསུངས་ཏེ། ཡི་གེ་གསུམ་གྱི་བྱེད་པའི་ལས་རྣམ་པ་བཞི་སྟེ།
བརྗོད་པ་དང་། དམིགས་པ་དང་བཅས་པ་དང་། བརྡར་གྱུར་པ་དང་། དོན་དམ་པའི་ཡི་གེ་གསུམ་གྱི་ལས་སོ། ། དེ་ཡང་བརྗོད་པའི་ཡི་གེ་གསུམ་གྱིས་ནི་བསྐྱེད་པའི་རིམ་པ་རྡོ་རྗེ་བཟླས་པའི་སྒོ་ནས་ལས་སྒྲུབ་པར་འདོད་པ་རྣམས་ཀྱིས་ཕྱི་རོལ་གྱི་ཁ་དོག་དང་དུས་ལ་སོགས་པ་ལ་བརྟེན་ནས་ཞི་བ་ལ་སོགས་པའི་ལས་སྒྲུབ་པར་བྱེད་དོ། ། དབྱིབས་སུ་གྱུར་པའི་ཡི་གེ་གསུམ་གྱིས་ནི་བསྐྱེད་པའི་རིམ་པས་ལྷའི་སྐུ་བསྐྱེད་པར་བྱེད་དོ། ། ཡང་སྦྱར་བ་ལ་སོགས་པའི་རིམ་གྱིས་ཁ་ཟས་སྐྱོན་མེད་པར་བྱེད་པ་དང་། ཡང་དེ་ཉིད་མེར་མེར་པོ་དང་ལྟར་ལྟར་པོ་ལ་སོགས་པའི་གནས་སྐབས་སུ་ཡི་གེ་གསུམ་གྱི་དབྱིབས་སུ་གནས་པ་ལ་སོགས་པའི་རིམ་གྱིས་རྣམ་པར་སྨིན་པའི་ལུས་སྐྱེ་བར་བྱེད་དོ། ། བརྡར་གྱུར་པའི་ཡི་གེ་གསུམ་གྱིས་ནི་འཇུག་གནས་ལྡང་བ་གསུམ་གྱི་རིམ་གྱིས་ལུས་ཉིན་མཚན་དུ་འཛིན་པར་བྱེད་པ་དང་། དེ་ཉིད་སྲོག་དང་རྩོལ་བ་དང་ལྷན་ཅིག་སྟེང་དུ་སོང་སྟེ་དབང་པོའི་སྒོ་འདའ་བར་བྱེད་དོ། །
དེ་ཉིད་རླུང་འཇུག་བ་གནས་པ་ལྡང་བ་གསུམ་དང་སྦྱར་ཏེ་རྡོ་རྗེའི་བཟླས་པ་བྱས་པས་སྔོན་གྱི་ལས་ཀྱི་སྒྲིབ་པ་ཟད་པར་བྱེད་དོ། ། དེ་ཉིད་ཡེ་ཤེས་ཀྱི་སྐུ་རྟེན་ལ་གནས་ཏེ་ཆུ་ལ་སོགས་པའི་དཀྱིལ་འཁོར་དུ་བྱུང་ནས་དཀར་པོ་ལ་སོགས་པའི་ཁ་དོག་ལ་གནས་ཏེ་རྡོ་རྗེ་ཟླས་པས་ཞི་བ་ལ་སོགས་པ་སྒྲུབ་པར་བྱེད་དོ། ། དོན་དམ་པའི་ཡི་གེ་གསུམ་འགག་པས་ན་ཡི་གེ་གསུམ་སྟེ་འོད་གསལ་བ་ལ་བྱའོ། ། ཡང་ན་ཡི་གེ་གསུམ་གྱི་ཨ་ཁྲིར་ཏྲི་སྟེ། ཁྲིར་ནི་འགྱུར་བ་ཡིན་ལ། ཨ་ནི་དགག་པའོ། ། ཏྲི་ནི་གསུམ་སྟེ་སྐུ་གསུམ་ཐུགས་སོ། ། དེ་ལྟར་ན་དོན་དམ་པའི་སྐུ་གསུང་ཐུགས་མི་འགྱུར་བ་གསུམ་སྟེ་འོད་གསལ་བ་ལ་བྱའོ། ། དེའི་བྱེད་པའི་ལས་ནི་ཡེ་ཤེས་ཀྱི་སྐུ་བསྐྱེད་པ་ལ་སོགས་པའི་བྱ་བ་ཐམས་ཅད་བྱེད་དོ། ། སྔགས་བཏུ་བ་ཡང་འདི་ལྟར་གསུངས་ཏེ།
ཨཱ་ལི་ཀཱ་ལིའི་ཡི་གེ་ཐམས་ཅད་ནི་ཡི་གེའི་ཡན་ལག་གམ་བདུན་དུ་འདུས་པ་ཡིན་ལ་དེ་ཡང་བ་མེད་དང་སྐྱེས་པ་དང་མ་ནིང་གི་གདམས་ངག་ཇི་ལྟར་ཐོབ་པས་ཡི་གེ་གསུམ་དུ་འདུས་པའོ། ། ཨོཾ་དང་ཨཾ་ལས་ཨོ་བྱུང་སྟེ། ཧ་དང་ཨུ་དང་ཨོཾ་ལས་ཧཱུྃ་བྱུང་སྟེ། ཨ་དང་ཨ་ལས་ཨཱ་འབྱུང་། ཨ་ཐུང་དུ་ནི་ཡི་གེ་ཐམས་ཅད་ཀྱི་ཁོང་ན་གནས་སོ། ། དེ་བས་ན་ངག་ཐམས་ཅད་ཀྱི་རྩ་བ་ནི་ཨཱ་ལི་ཀཱ་ལི་ཡིན་ལ་དེ་ཐམས་ཅད་ཡི་གེ་གསུམ་དུ་བསྡུས་ཏེ། གསུམ་པོ་ཉིད་ཀྱི་སྒྲ་དེ་ཁོ་ན་ཉིད་ཨ་ཐུང་གི་རང་བཞིན་ཤེས་པར་བྱས་ནས་རྡོ་རྗེ་བཟླས་པ་བྱས་ནས་ཐ་མལ་བའི་ངག་གིས་རྣམ་པར་འགྱུར་བའོ་གསུང་། དེ་ཡན་ཆད་ཀྱིས་རྟེན་སྔགས་ཀྱི་དེ་ཁོ་ན་ཉིད་བཤད་ཟིན་ཏོ། ། ད་ནི་ཤེས་བྱ་སྒྲའི་དེ་ཁོ་ན་ཉིད་འཆད་དོ། ། དེ་ལ་བཞི་སྟེ།
སྒྲའི་ངོ་བོ་ཉིད་བསྟན་པ་དང་། སྒྲས་དོན་བརྗོད་པའི་ཚུལ་བསྟན་པ་དང་། སྒྲའི་དེ་ཁོ་ན་ཉིད་ནམ་མཁའ་དང་མཉམ་པར་བསྟན་པ་དང་། སྒྲའི་དེ་ཁོ་ན་ཉིད་རྟོགས་པའི་ཕན་ཡོན་བསྟན་པའོ། ། དེ་ལ་སྒྲའི་དེ་ཁོ་ན་ཉིད་ནི། ། ཨཱ་ལི་ཀཱ་ལི་ལས་བྱུང་བའི་མིང་དང་ཚིག་དག་གི་ཚོགས་ཐམས་ཅད་དོ། ། སྒྲས་དོན་བརྗོད་པའི་ཚུ་ནི་གང་དུ་འཇུག ། གང་གི་ཕྱིར་འཇུག ཇི་ལྟར་འཇུག རབ་ཏུ་འཇུག་པའི་ཚུལ་གྱིས་ཏེ།
དཔེར་ན་མར་མེའི་སྒོ་ནས་བུམ་པ་ལ་སོགས་པའི་དོན་ཚོལ་བ་བཞིན་ནོ། ། ལང་ཀར་གཤེགས་པའི་མདོ་ལས་ཀྱང་། བློ་གྲོས་ཆེན་པོ་འདི་ལྟ་སྟེ། སྐྱེས་བུ་ལ་ལ་ཞིག་མར་མེ་ཐོགས་ནས་ཕྱོགས་འདི་ན་ངའི་ནོར་འདི་ལྟ་བུ་ཡོད་དོ་ཞེས་པའི་ནོར་ལ་བལྟ་བ་དེ་བཞིན་དུ། བློ་གྲོས་ཆེན་པོ་དེ་བཞིན་དུ་རྣམ་པར་རྟོག་པའི་སྒྲས་མར་མེས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཚིག་རྣམ་བར་རྟོག་པ་བྲལ་བ་སོ་སོ་རང་གིས་རིག་པའི་དོན་གྱི་ཡུལ་འཇུག་གོ་ཞེས་གསུངས་སོ་ཞེས་སོ། ། གང་གི་ཕྱིར་འཇུག་པ་ན་ཨ་རྒྱུར་གྱུར་པའི་ཕྱིར་འཇུག་པ་སྟེ། གང་གི་ཕྱིར་ཨ་དང་ཡང་དག་པར་ལྡན་པར་མ་གྱུར་པའི་ཀ་ལ་སོགས་པའི་ཡི་གེའི་ཚིག་ཏུ་ཡོད་པ་མ་ཡིན་ཏེ་མཐའ་ཅན་ཡིན་པའི་ཕྱིར་རོ། ། དེ་ཡང་བསམ་གཏན་མ་ལུས་ཀྱི་སྒོ་ས་བོན་གྱི་ཚིག་ཨ་ནི་སྐྱེ་བ་མེད་པའི་ཕྱིར་ཆོས་ཐམས་ཅད་ཀྱི་སྒོ་ཞེས་པ་དང་། མ་བསྐྲུན་པའི་ལྷན་ཅིག་སྐྱེས་པའི་ཡི་གེ་ནི་རྡོ་རྗེ་དཀྱིལ་འཁོར་རྒྱན་ཞེས་བྱ་བའི་རྒྱུད་ལས། ཨ་གསལ་བར་བསྟན་པའི་ཕྱིར། །
སྙིང་གི་དབུས་ན་མི་ཤིགས་པ། ། འབར་ཞིང་མར་མེ་དག་དང་མཚུངས། ། མི་འགྱུར་མཆོག་ཏུ་ཕྲ་བ་སྟེ། ། ཨ་ནི་གཙོ་བོ་དམ་པའོ། ། ཞེས་གསུངས་སོ། ། མཚན་བརྗོད་ལས། ཨ་ནི་ཡིག་འབྲུ་ཀུན་གྱི་མཆོག ། དོན་ཆེན་ཡི་གེ་དམ་པ་ཡིན། ། ཁོང་ནས་འབྱུང་ང་སྐྱེ་བ་མེད། ། ཚིག་ཏུ་བརྗོད་པ་སྤངས་པ་སྟེ། །
བརྗོད་པ་ཀུན་གྱི་རྒྱུ་ཡི་མཆོག ། ཚིག་ཀུན་རབ་ཏུ་གསལ་བར་བྱེད། ། ཅེས་སོ། ། ཇི་ལྟར་རབ་ཏུ་འཇུག་པ་ལ་ཡི་གེ་ཕན་ཚུན་འདུས་པ་ལས་ཡོན་ཏན་ཅན་དུ་གྱུར་ནས་འཇུག་པ་སྟེ། དེ་ཡང་ཨཱ་ལི་ཀཱ་ལིའི་ཡི་གེ་ཕན་ཚན་འདུས་པ་ལས་དངོས་པོ་རྣམས་ཀྱི་ངོ་བོ་བརྗོད་པའི་མིང་དུ་འགྱུར་ལ། མིང་འདུས་པ་ལས་དངོས་པོ་རྣམས་ཀྱི་ཁྱད་བར་བརྗོད་པའི་ཚིག་ཏུ་འགྱུར་ལ། དེ་འདུས་བ་ལས་ངག་ཏུ་བསླང་སྟེ། འཇིག་རྟེན་འཇིག་རྟེན་ལས་འདས་པའི་བསྟན་བཅོས་སུ་གྲུབ་ནས་དོན་བརྗོད་པར་བྱེད་པའོ། ། དེ་ཡང་། ཡི་གེ་ཨེ་ནི་མར་གྱུར་ལ། །
བ་ནི་ཕ་ཞེས་བྱ་བར་གྱུར། ། ཐིག་ལེ་དེར་ནི་སྦྱོར་བ་སྟེ། ། སྦྱོར་དེ་ཤིན་ཏུ་རྨད་བྱུང་བའོ། ། ཞེས་པའོ། ། གསུམ་པ་སྒྲའི་དེ་ཁོ་ན་ཉིད་ནམ་མཁའ་དང་མཉམ་པ་སྟེ། གང་གི་ཕྱིར་སྒྲ་ཐམས་ཅད་ནི་ཨཱ་ལི་ཀཱ་ལི་ལས་བྱུང་བ་ཡིན་ལ། ཨཱ་ལི་ཀཱ་ལི་ཐམས་ཅད་ཀྱང་ཨ་ཐུང་ངུ་ལས་བྱུང་བ་ཡིན་ཞིང་ཨ་ཐུང་དུ་ནི་ལུས་ཀྱི་ཁོག་སྟོང་འོད་གསལ་བ་ལས་བྱུང་བའི་ཕྱིར་ཐམས་ཅད་ནམ་མཁའ་དང་མཉམ་ཞིང་སྟོང་པ་ཉིད་ཀྱི་རྩ་བ་ཅན་ཡིན་ནོ། ། དེ་ལྟར་ན་སྒྲ་དེས་བརྗོད་པས་དོན་ཕུང་པོ་ལ་སོགས་པ་ཐམས་ཅད་ཀྱང་ནམ་མཁའ་དང་མཉམ་ཞིང་རང་བཞིན་མེད་པ་ནི་ཤེས་པ་བྱ་བ་ནི་སྒྲའི་དེ་ཁོ་ན་ཉིད་ཡིན་ནོ། ། སྒྲའི་དེ་ཁོ་ན་ཉིད་རྟོགས་པའི་ཕན་ཡོན་ནི་གཉིས་ཏེ། མི་སྐྱེ་བའི་ཆོས་ལ་བཟོད་པ་ཐོབ་པ་དང་།
འཇིག་རྟེན་ཆོས་བརྒྱད་ཟིལ་ཀྱིས་གནོན་པའོ། ། དེ་ལ་མི་སྐྱེ་བའི་ཆོས་ལ་བཟོད་པ་ཐོབ་པ་ནི། ཆོས་ཐམས་ཅད་ནམ་མཁའ་དང་མཉམ་པར་རྟོགས་པའི་རྣམ་པ་དེས་འགལ་བ་ཐམས་ཅད་བཟོད་པའི་ཕྱིར་རོ། ། འཇིག་རྟེན་གྱི་ཆོས་བརྒྱད་ཟིལ་གྱིས་གནོན་པའི་རྣལ་འབྱོར་པ་དེ་ལ་གཞན་དག་གིས་བསྟོད་པ་ལ་སོགས་པས་དགའ་བར་མི་འགྱུར་ལ་སྨད་པ་ལ་སོགས་པས་མི་དགའ་ཞིང་སྐྲག་པར་མི་འགྱུར་ཏེ། དེ་ཅིའི་ཕྱིར་ཞེ་ན། ། སྨྲ་བ་པོ་སེམས་ཅན་ཐམས་ཅད་ཀྱི་འགྲོ་བ་རང་བཞིན་མེད་པར་རྟོགས་པའི་ཕྱིར་དང་། བསྟོད་པ་ལ་སོགས་པ་སྒྲ་དེ་རྣམས་ཀྱི་དེ་ཁོ་ན་ཉིད་ཀྱང་ནམ་མཁའ་དང་མཉམ་པར་རྟོགས་པའི་ཕྱིར་རོ། ། དེ་ལྟར་རླུང་དང་སྔགས་དང་སྒྲའི་དེ་ཁོ་ན་ཉིད་ཐོས་བསམ་གྱི་རྟོགས་པ་ཡོངས་སུ་གཅོད་པའི་རྣལ་འབྱོར་པས་སྒྲའི་དེ་ཁོ་ན་ཉིད་ནམ་མཁའ་དང་མཉམ་པར་ཤེས་པར་བྱས་ནས་རླུང་དང་སྔགས་སུ་བྱར་ཏེ་རྒྱུ་བ་བགྲང་བའི་ཚུལ་གྱིས་རྡོ་རྗེ་བཟླས་པ་ལ་བསླབ་པར་བྱའོ། ། དེ་ལྟར་ངག་རྣམ་པར་དབེན་པ་རྒྱས་པར་བསྟན་ནས་དེ་ཉིད་སྡོམ་གྱི་ཚིག་གིས་བསྡུས་ཏེ་བསྟན་པ་ནི། ངག་དབེན་བསྡུས་ནས་རྣམ་དྲུག་གོ །
ཡན་ལག་རྒྱས་པ་གསུམ་ཡིན་ཏེ། ། རླུང་སྔགས་སྒྲ་ཡི་དེ་ཉིད་དོ། ། རླུང་གི་དེ་ཉིད་བཅུ་གསུམ་སྟེ། ངོ་བོ་ངེས་ཚིག་དབྱེ་བ་ལས། ། འབྱུང་པའི་གནས་དང་རྒྱུ་ཡི་སྒོ། ། མིང་དང་ཁ་དོག་གོ་རིམ་གྲངས། ། ཐབས་དང་རྟགས་ཚད་འབྲས་བུ་ཉིད། ། སྔགས་ལ་བཅུ་གསུམ་བཞི་སྟེང་དུ། ། མིང་སྦལ་དོན་བརྡའ་བཏུ་དང་ཐབས། ། དབྱེ་བ་རྟགས་ཚད་འབྲས་བུ་ཡིན། །
ཞེས་སོ། ། ངག་རྣམ་པར་དབེན་པ་བཤད་ཟིན་ཏོ། །

ད་ནི་སེམས་རྣམ་པར་དབེན་པ་བསྟེན་པར་བྱ་སྟེ། དེ་ལ་བཅུ་བཞི་ལས། དང་པོ་སེམས་རྣམ་པར་དབེན་པའི་རྟེན་ནི། ངག་དབེན་དུ་རླུང་དབང་དུ་འདུ་བ་སྟེ། རིམ་པ་ལྔ་ལས། རྡོ་རྗེ་བཟླས་གནས་རྣལ་འབྱོར་པ། ། སེམས་ལ་དམིགས་པ་ཐོབ་པར་འགྱུར། ། ཞེས་པ་དང་། རྡོ་རྗེ་ཕྲེང་བ་ལས་ཀྱང་། རྡོ་རྗེ་བཟླས་ཀྱང་སྦྱོར་བ་དང་། ། རླུང་གི་མཚན་ཉིད་ཤེས་ནས་ནི། །
རྣམ་རྟོག་རླུང་ནི་རྣམ་པར་གཅོད། ། སེམས་ལ་དམིགས་པ་ཐོབ་པར་འགྱུར། ། ཞེས་སོ། ། གཉིས་པ་ངོ་བོ་ནི། བདེ་བས་ཁྱད་པར་དུ་བྱས་པའི་ཏིང་ངེ་འཛིན་ཏོ། ། དེ་ཡང་གཙོ་བོ་ཕྱག་རྒྱ་མོ་ལ་བརྟེན་པའི་བདེ་བའམ། ཡང་ན་རང་གི་ལུས་ཀྱི་སྟེ་བའི་རྩ་མདུད་ཀྱི་རང་བྱུང་གི་མེའི་ནང་གི་རེག་བྱ་ལ་བརྟེན་པའི་བདེ་བའོ། ། རྡོ་རྗེ་ཕྲེང་བ་ལས། གསང་བ་བྷ་ག་ཞེས་སུ་གསུངས། ། བྷ་ག་དེ་བཞིན་ཆོས་འབྱུང་བ། །
བདེ་བ་ཆེན་པོའི་གོ་འཕང་རྟེན། ། དགའ་བ་བསྐྱེད་པར་བྱེད་པའི་རྒྱུ། ། རྡོ་རྗེ་སེམས་དཔའ་ཡི་ནི་གནས། ། ཞེས་པས་སོ། ། གསུམ་པ་ངེས་ཚིག་ནི། ། ཅིའི་ཕྱིར་སེམས་རྣམ་པར་དབེན་པ་ཞེས་བྱ་ཞེ་ན། གཙོ་བོ་འདོད་པ་ཁམས་ཀྱི་སེམས་རང་བཞིན་བརྒྱད་ཅུ་དབྱེ་བ་སྟེ། དེ་ཡང་སྔོན་དུ་རགས་པས་དབེན་པའོ། ། དེ་ཡང་རྡོ་རྗེ་ཕྲེང་བ་ལས། རྡོ་རྗེ་པདྨ་མཉམ་སྦྱོར་བས། །
བདེ་བ་ཐམས་ཅད་སྟེར་བར་བྱེད། ། རླུང་གི་དེ་ཉིད་རིག་པ་ཡིས། ། རྩ་ཡི་དབུས་སུ་འཛིན་བྱས་པས། ། གང་དེར་སྐྱེས་པའི་ཉམས་མྱོང་བ། ། རྣམ་པར་རྟོག་པ་ཐམས་ཅད་སྤངས། ། བྲལ་དགའི་མཐའ་སྟེ་མཆོག་ཏུ་ཕྲ། ། ལྷན་ཅིག་སྐྱེས་དགའ་ཀུན་བདག་གནས། ། དགའ་བྲལ་ལ་སོགས་སྐད་ཅིག་འདས། ། དུས་བྲལ་རྣམ་རྟོག་མེད་པ་ཡི། ། ཞེས་པ་ནས་བདེ་བ་ཉམས་སུ་མྱོང་བའི་ཤུགས་ཀྱིས་རྟོག་པ་རགས་པ་བརྒྱད་ཅུས་དབེན་པའི་བདེ་སྟོང་གི་ཉམས་མྱོང་གསལ་བར་བསྒོམས་པས་སོ། །
གཉིས་པ་དབྱེ་བ་ཡུལ་སེམས་ཀྱི་སྣང་བ་དང་། ཡུལ་ཅན་སེམས་ལ་དམིགས་པའི་ཡེ་ཤེས་ཀྱི་སྣང་བའོ། ། དང་པོ་ནི་ཐ་མལ་པ་དང་རྣལ་འབྱོར་པ་ཐུན་མོང་གི་ཤེས་པའི་གནས་ལུགས་སོ། ། གཉིས་པ་ནི་རྣལ་འབྱོར་པའི་རྒྱུད་ལ་ཤེས་པ་སྐྱེ་ལུགས་སོ། ། ཡུལ་སེམས་ཀྱི་སྣང་བ་རྟོག་མེད་ཀུན་ཏུ་སྣང་བ་དང་། རྟོག་བཅས་རང་བཞིན་གྱིས་སྣང་བ་སྟེ། དང་པོ་ནི་གསུམ་སྟེ་རྟོག་མེད་ཀྱི་ཤེས་པ་སྣང་བ་ལ་ཕྱོགས་པ་སྣང་བའོ། ། དེ་བོད་ལ་ཕྱོགས་པ་སྣང་བ་མཆེད་པའོ། ། འགག་པ་ལ་ཕྱོགས་པ་སྣང་བ་ཐོབ་པའོ། ། དེ་ཡང་ནག་པོ་ན་རེ། །
ཡིད་ཀྱི་དབང་པོ་སྣང་བ་གསུམ་ཡིན་ཏེ། འཕགས་པ་ཡབ་སྲས་ཕ་རོལ་ཏུ་ཕྱིན་པའི་ཐེག་པ་དང་སྒོ་བསྟུན་ནས་ཚོགས་བརྒྱད་ཁས་བླངས་པ་དང་རང་རང་གི་གྲུབ་མཐའ་ལ་བཞག་པ་གཉིས་ལས། རང་གི་གྲུབ་མཐའ་ལ་བཞག་ན་ཤེས་པ་བདེན་གཅིག་པ་སྟེ། སྤྱོད་བསྡུས་ལས། གཅིག་པུ་འགྲོ་ཞིང་རིང་དུ་རྒྱུ། ། ལུས་མེད་དབང་བོའི་ཕུགས་ན་གནས། ། ཞེས་པ་དང་། དེ་ཉིད་ལས། ཡིད་ཀྱི་དབང་བོ་རྣམ་པ་གསུམ། ཞེས་པ་ནས། །
དེ་ཉིད་ལས། སེམས་ཞེས་ཀྱང་བྱ་སྟེ་དོན་སྣ་ཚོགས་ལ་དམིགས་པས་སོ། ཡིད་ཅེས་ཀྱང་བྱ་སྟེ་རྟེན་བྱེད་པས་སོ། རྣམ་པར་ཤེས་པ་ཞེས་ཀྱང་བྱ་སྟེ་སོ་སོའི་བྱེ་བྲག་ཁོང་དུ་ཆུད་པས་སོ། ། འོ་ན་ཚོགས་དྲུག་བམ་བརྒྱད་དུ་འཇོག་པ་ཅི་ཞེ་ན། གནས་དང་རྟེན་གྱིས་ཕྱེ་ན་སྒོ་ལྔའི་རྣམ་པར་ཤེས་པར་འབྱུང་སྟེ། དཔེར་ན་ཁང་པ་སྐར་ཁུང་ལྔ་པ་གཅིག་ཏུ་མི་གཅིག་བཏང་ནས་སྐར་ཁུང་ལྔའི་རྟེན་ལས་སྣང་བ་ལྔ་འབྱུང་བ་བཞིན་དུ་རང་བྱུང་གི་ཤེས་པ་ཀུན་ཏུ་བཟང་པོ་བྱང་ཆུབ་ཀྱི་སེམས་རིག་པ་མྱོང་བ་གསལ་བ་དེ་ཉིད་མིག་གི་དབང་པོའི་རྟེན་ལ་བརྟེན་ནས། ཡུལ་གཟུགས་ཁ་དོག་དང་དབྱིབས་སུ་མྱོང་བ་གཅིག་འཆར་ལ། དེ་ཉིད་རྣ་བའི་རྟེན་ལ་བརྟེན་ནས་ཡུལ་སྒྲ་སྣང་གཅིག་ཏུ་ཤེས་པ་དེ་ཉིད་འཆར་ཏེ། སྒྲ་ཟིན་པ་དང་མ་ཟིན་པ་དང་སྙན་པ་དང་མི་སྙན་པའི་སྣང་བ་འཆར།
དེ་ཉིད་སྣའི་རྟེན་ལ་བརྟེན་ནས་དྲིའི་རྣམ་པ་ཞིམ་པ་དང་མི་ཞིམ་པར་འཆར། ། དེ་ཉིད་ལྕེའི་དབང་པོ་ལ་བརྟེན་ནས་རོ་མངར་སྐྱུར་ལ་སོགས་པ་མྱོང་བ་འཆར། ། དེ་ཉིད་ལུས་ཀྱི་དབང་བོའི་ལམ་ནས་ཡུལ་རེག་བྱ་ལ་བརྟེན་ནས་འཇམ་རྩུབ་ཏུ་སྣང་བ་གཅིག་འཆར་བ་ཡིན་ནོ། ། དྲུག་པ་འགགས་མ་ཐག་པའི་སྐད་ཅིག་ལ་བརྟེན་ནས་འདུས་བྱས་ཀྱི་ཆོས་མིག་ལ་སོགས་པ་དང་། འདུས་མ་བྱས་ཀྱི་ཆོས་ནམ་མཁའ་ལ་སོགས་དེར་སྣང་དུ་འཆར་ལ། དེ་ཉིད་རྟོག་པའི་བག་ཆགས་ཀྱིས་ང་དང་བདག་ཏུ་འཛིན་པའི་ངོས་ནས་ཉོན་མོངས་པ་ཅན་གྱི་ཡིད་མིག་ལ་སོགས་པ་འབྱུང་བའི་མཚན་ཉིད་འཛིན་པའི་ངོས་ནས། ། ཀུན་གཞི་ཉོན་མོངས་པ་དང་རྟོག་པའི་གློ་བུར་དྲི་མས་རང་བཞིན་གྱིས་སྟོང་པའི་ངོས་ནས་ཡེ་ནས་སངས་རྒྱས་ཞེས་བྱའོ། ། དེ་ནས་ཡིད་ཀྱི་དབང་བོ་སྐད་ཅིག་མ་གཅིག་གིས་སྐྱེ་བ་ལ་ཕྱོགས་པའི་ཆ་ནི་སྣང་བ་ཡིན་ལ། དེ་བོད་པ་ལ་ཕྱོགས་པའི་ཆ་ནི་སྣང་མཆེད། འགག་པ་ལ་ཐོབ་པའི་ཆ་ནི་སྣང་བ་ཐོབ་པ་ཡིན་ལ།
དེ་གསུམ་གཞིགས་ཤིང་དེ་ལ་ཡང་གཞིགས་པས་མ་གྲུབ་པ་ནི་སེམས་ཀྱི་དཀྱིལ་འཁོར་རང་བཞིན་གྱིས་འོད་གསལ་བ་ཡིན་ནོ། ། དེ་ཡང་རྡོ་རྗེ་ཕྲེང་བ་ལས། དུས་ནི་ཕྲ་བའི་སྐད་ཅིག་བདག ། འདས་པ་དང་ནི་ད་ལྟར་དང་། ། མ་འོངས་པ་ནི་མཚན་ཉིད་དོ། ། འདས་པའི་སྐད་ཅིག་གསུམ་དུ་གསུངས། ། ད་ལྟར་ཡང་ནི་སྐད་ཅིག་གསུམ། ། མ་འོངས་སྐད་ཅིག་གསུམ་དུ་བཤད། ། དེ་ལས། སླར་ཡང་སྐད་ཅིག་གསུམ་གྱི་ཆ། །
དེ་ལྟར་སྐད་ཅིག་གསུམ་གྱི་ཆ། ། དེ་ལས་ཆ་དེ་དེ་ལ་གསུམ། ། དེ་སྲིད་གྲངས་ནི་ཇི་སྲིད་དུ། ། རྟོགས་པས་རྟོགས་པ་གཉིས་སུ་མེད། ། ཅེས་སོ། ། རྟོག་བཅས་རང་བཞིན་གྱི་སྣང་བ་དེ་གསུམ་གྱིས་དྲངས་པའི་འཁོར་བ་བསྐྱེད་པའི་རང་བཞིན་དུ་གྱུར་པའི་གློ་བུར་གྱི་དྲི་མ་རྟོགས་པ་རང་བཞིན་བརྒྱད་ཅུ་སྟེ། དེ་ཡང་སྤྱིར་ཚོགས་དྲུག་ལ་རྟོག་མེད་དུ་ཡོད་ན་སྒོ་ལྔའི་རྣམ་པར་ཤེས་པས་སོ། ། ཡིད་ཀྱི་རྣམ་པར་ཤེས་པ་ནི་རྟོག་བཅས་ཏེ། གང་གིས་རྟོག་པ་དང་བཅས་ན་གསུམ། རང་བཞིན་གྱི་རྟོག་པ་དང་།
རྗེས་སུ་དྲན་པའི་རྟོག་པ་དང་། མངོན་པར་སྤྱོད་པའི་རྣམ་རྟོག་གོ ། རང་བཞིན་གྱི་རྟོག་པ་གང་ལྟར་བྱུང་བའི་དུས་སུ་རང་གི་མཚན་ཉིད་ཀྱི་རྟོག་པ་སྟེ་ངེས་ཤེས་སོ། ། དཔེར་ན་མིག་ཤེས་ཀྱིས་སྔོན་པོའི་ཡུལ་གསལ་བར་མྱོང་དུས་སུ་ཡིད་ཤེས་ཀྱིས་རང་གི་མཚན་ཉིད་དུ་རྟོག་པ་སྐྱེ་སྟེ། ངས་སྔོན་པོ་མཐོང་ངོ་ཞེས་འདུ་བྱེད་དོར་བའི་གསལ་བ་ཐུན་མོང་མ་ཡིན་པ་མངོན་དུ་རབ་ཏུ་ཞེན་ལ་ཁོ་རང་གི་བསྲེས་ཏེ་ཞེན་པ་ཡིན་པས། མི་གསལ་བས་ན་རང་བཞིན་གྱི་རྟོག་བཅས་སོ། ། སྒོ་ལྔ་ནི་མྱོང་བའི་འདུ་བྱེད་ལ་ཞེན་པ་མེད་དོ། ། རྗེས་སུ་དྲན་པའི་རྟོག་པ་ནི་ཁར་སང་ནས་གཟུགས་མཐོང་སྒྲ་ཐོས་པ་དྲན་པ་ལ་བརྟེན་ནས་སྔོན་ཉམས་སུ་མྱོང་བའི་འདུ་བྱེད་ཀྱི་རྣམ་བ་ཅན་དུ་འབྱུང་སྟེ། མྱོང་བའི་རྗེས་སུ་འབྲང་བ་གསལ་བའི་རྣམ་པ་ཅན་ཡིན། ། ལྐོག་ཏུ་གྱུར་པའི་རྣམ་པ་ཅན་ཡིན་པས་མི་གསལ་བ་ཡིན་ནོ། །
གཟུགས་མཐོང་བ་ཐམས་ཅད་ལ་འགྲེའོ། ། སྒོ་ལྔ་ནི་དྲན་པའི་ཚུལ་གྱིས་རྟོག་མི་ནུས་སོ། ། མངོན་པར་སྤྱོད་པའི་རྣམ་རྟོག་ནི་འདས་པ་དང་མ་འོངས་པ་སྐོག་ཏུ་གྱུར་ལ། རང་གི་ཡིད་ཀྱིས་སྤྱད་ནས་རྟོག་པ་སྟེ། རྒྱལ་པོ་མང་པོས་བཀུར་བ་མཐོང་རྒྱུ་མེད་ཀྱང་སྔོན་དེ་ལྟ་བུ་བྱུང་བར་རྟོག་ལ། ད་ལྟའི་དུས་ན་བྱང་གི་སྒྲ་མི་སྙན་འདི་ཙུག་ཏུ་འདུག་གོ་བར་རྟོག་ལ། མ་འོངས་པའི་རྒྱལ་པོ་དུང་འདི་ཙུག་འབྱུང་ངོ་བར་རྟོག་སྟེ། དོན་མ་མཐོང་བ་དོན་དུ་དཔྱད་པ་ཙམ་མོ། ། ཐེག་པ་དམན་པ་ནི་སྒོ་ལྔ་ལ་རང་བཞིན་གྱི་རྟོག་པ་ཡོད་ཀྱང་ཕྱི་མ་གཉིས་མེད་པས་རྟོག་མེད་ཐ་སྙད་བྱ་སྟེ། ཁྲིའུ་རྐང་པ་ཡ་གཅིག་ཆགས་ལ་རྐང་མེད་ཅེས་ཟེར་པ་ལྟ་བུ་འོ།
ཞེས་འདོད་དོ་ཡང་ན་དམིགས་པ་དང་བཅས་པའི་མཚན་བཅས་ཀྱི་རྟོག་པ་ནི་སྔོན་པོ་དང་སེར་པོ་ལྟ་བུ་ལ་ཕྱི་རོལ་གྱི་མཚན་མར་ཞེན་ནས་ངས་དེ་མཐོང་ངོ་ཞེས་རྟོག་པའོ། ། དམིགས་པ་མེད་པ་ནི་མཚན་མ་མེད་པའི་རྟོག་པ་ནི་ཡིད་ཀྱིས་རྒྱལ་སྲིད་ལྟ་བུ་སྟེ། སང་ཕོད་དེ་ལོ་ལེགས་པོ་ཞེས་རྟོག་པ་སྟེ་མིང་དང་མིང་ཅན་བཀྲ་བར་འཛིན་པའོ། ། དེ་གཉིས་ནི་རྣམ་པའི་སྒོ་ནས་རྟོག་པའོ། ། ཉེ་བར་གནས་པའི་རྟོག་པ་ནི་དམིགས་པ་གང་རུང་གཅིག་ལ་ཡོད་པར་རེ་བ་ཙམ་ལ་རྟོག་པའོ། ། ཚོལ་བའི་རྟོག་པ་ནི་འདི་ཅི་ཡིན་ཞེས་རྟོག་པའོ། ། ངེས་པའི་རྟོག་པ་ནི་འདི་ནི་འདིའོ་བར་ངེས་པ་སྟེ། དེ་ནི་ཡིད་འཁོར་ལོ་གསུམ་སྟེ་ངོ་བོ་ཉིད་ཀྱི་རྟོག་པའོ། ། དེ་ནས་ཀུན་ནས་ཉོན་མོངས་པ་དང་རྣམ་པར་བྱང་བའི་རྟོག་པ་སྟེ། ངེས་ཙམ་ན་ཉོན་མོངས་པ་སྐྱེ་བའི་ཡུལ་དགྲ་ལྟ་བུར་དེས་ན་ཞེ་སྡང་སྐྱེ།
རྣམ་བྱང་གི་སེམས་དད་པ་ལ་སོགས་པ་སྐྱེ་བའི་ཡུལ་དང་ཕྲད་ན་དད་པ་སྐྱེ་བ་སྟེ། དེ་གཉིས་ནི་གྲོགས་ཀྱི་སྒོ་ནས་རྟོག་པའོ། ། རང་བཞིན་བརྒྱད་ཅུ་པོ་ནི་རྟོག་པ་ཐ་མ་གཉིས་པོ་དེ་ཡིན་ཏེ། བཟང་རྟོག་ངན་རྟོག་གློ་བུར་གྱི་དྲི་མ་ཡིན་ཏེ། དགོངས་པ་བླ་ན་མེད་པ་ལས། ། ཇི་ལྟར་སྤྲིན་ནི་སྣ་ཚོགས་ཤིང་། མདོག་དང་དབྱིབས་ནི་ཐ་དད་པ། ། ཞེས་པའི་དཔེ་སྣང་བ་གསུམ་གྱི་དབང་པོ་ཤེས་པ་མྱོང་བ་གསལ་བ་ལ་རྟག་པ་གློ་བུར་བ་སྤྲིན་ལྟ་བུ་བཤད་པས་སོ། ། དྷརྨ་ཀིརྟིའི་ཞལ་ནས་ཀྱང་། སེམས་ནི་རང་བཞིན་འོད་གསལ་བ། །
དྲི་མ་རྣམས་ནི་གློ་བུར་པ། ། ཞེས་པས་སོ། ། འཕགས་པའི་ཞལ་ནས་ཀྱང་། འཁོར་བ་རྣམ་རྟོག་མཚན་ཉིད་དེ། ། རྣམ་རྟོག་མེད་པ་ཐར་བ་ཡིན། ། ཞེས་སོ། ། དེས་ན་རྟོག་མེད་ཀུན་ཏུ་སྣང་བ་ནི་སྣང་བ་གསུམ་སྟེ། ། སྤྱོད་བསྡུས་ལས། དོན་དམ་ལ་བྱང་ཆུབ་ཀྱི་སེམས་ཤེས་རབ་ཀྱི་སྣང་བ་དང་པོ་དང་། བྱང་ཆུབ་ཀྱི་སེམས་ཀུན་ཏུ་བཟང་པོ་གཉིས་པ་དང་།
སྣང་བ་ཐོབ་པ་མཚན་མ་ཅན་སྟོང་པ་ཆེན་པོ་གསུམ་པའོ་ཞེས་པས་སོ། ། རྟོག་བཅས་རང་བཞིན་གྱི་སྣང་བ་ནི་བརྒྱད་ཅུ་སྟེ། གཟུང་འཛིན་གྱི་རྟོག་པ་འཁོར་བ་བསྐྱེད་པའི་རྒྱུར་གྱུར་པ་སྟེ། རྡོ་རྗེ་ཕྲེང་བ་ལས། ། རླུང་རྣམས་གསལ་བར་གྱུར་པས་ན། ། དེ་ཉིད་ཀྱི་ནི་དབྱེ་བ་ཡིས། ། སྣ་ཚོགས་པ་ཡི་རྟོག་པར་འགྲོ ། རྣམ་པར་རྟོག་པ་རྣམ་བྱེད་ནས། ། དེ་དག་མི་རྣམས་བཤད་པར་བྱ། ། འདོད་ཆགས་ཞེ་སྡང་གཏི་མུག་དང་། །
རྒྱལ་དང་ང་རྒྱལ་མངོན་པར་ཞེན། ། ཕྲག་དོག་ཁྲོ་དང་སེར་སྣ་དང་། ། གཡོ་དང་སྒྱུ་མས་ཆ་ལུགས་ངན། ། བློ་རྒོད་བརྐམ་ཆགས་གཉིད་དང་ནི། ། ཐེ་ཚོམ་དང་ནི་ངར་འཛིན་དང་། ། དགའ་དང་ཆགས་བྲལ་ཁོངས་པ་དང་། ། རྒྱུ་དང་རྨོངས་དང་འདོད་ཅན་དང་། རྩོད་དང་རྩེ་འཇོ་ཕྱིར་རྒོལ་དང་། ། ཚུལ་འཆོས་རིག་དང་ཀུན་ནས་གདུབ། ། རྣམ་འགྱུར་མང་ཞིང་ཤེས་བཞིན་མེད། །
བེམ་པོ་ལོག་པའི་ང་རྒྱལ་དང་། ། འགྱོད་དང་ཁྲེལ་ཡོད་པ་དང་ནི། གུས་པ་མེད་ན་ཆེས་པ་མེད། ། བློ་དམན་ངོ་ཚ་མེད་པར་འཆིང་། ། ངོ་ཚ་ཤེས་དང་ངོ་ཚ་དང་། ། མི་སྟེར་བ་དང་མྱ་ངན་འདས། ། ཡིད་ཀྱིས་ཀྱང་ནི་རློམ་སེམས་མེད། ། བསྒྲིམས་དང་ཐེ་ཚོམ་ངལ་བ་དང་། ། དབང་དང་འཁྲུལ་བའི་སྙིང་སྟོབས་དང་། ། སྙམ་སེམས་པ་དང་བརྒྱལ་བ་དང་། །
ཐིམ་པ་དང་ནི་མི་སྲུན་དང་། ། གྱ་གྱུ་སྙོམ་དང་མོས་པ་དང་། ། རིག་བྱེད་མིན་དང་བག་ཡོད་དང་། ། གནས་ངན་ལེན་དང་ཉམས་ཆུང་ཉིད། ། ཡིད་མི་བདེ་དང་ལྷག་པར་རྟོག ། སྐྲག་དང་རྨུགས་དང་གཉིད་དང་ནི། ། རྐམ་ཆགས་རོལ་པ་ཁྲུང་ཁྲུང་དང་། ། མཆེ་བ་ལེ་ལོ་མེད་པ་ཉིད། ། བསམ་དང་དཔྱོད་དང་ཞུམ་པ་ཉིད། ། ཀུན་རྫོབ་དེ་ཉིད་དོན་ཡོད་དང་། །
གཏེར་དང་དགའ་བའི་འདོད་པ་དང་། ། འཇིགས་དང་འདར་དང་ཕྲ་བདག་ཉིད། ། གསལ་དང་རྣམ་གསལ་ལྡན་འཇུས་དང་། ། འབྲེལ་དང་རྟག་པའི་དེ་ཉིད་དང་། ། རུས་སྦལ་ངོམས་མེད་གནོད་པ་དང་། ། མི་གསལ་བ་དང་ཡིད་དུ་འོང་། ། གནས་མེད་མང་དུ་སྨྲ་བ་དང་། ། བདག་མེད་སྐྱེས་བུ་ཉིད་དང་ནི། ། ཡ་མཚན་དགའ་དང་སྐྱེ་བོར་ན། ། དམན་པ་དེ་ཉིད་སྡུག་བསྔལ་གསུམ། །
འཁོར་བ་ལ་ནི་ཆགས་པ་དང་། ། རྟག་ཏུ་བརྒྱ་དང་བརྒྱད་དུ་འོང་། ། ཉིན་དང་མཚན་མོ་རྟག་ཏུ་ནི། ། རླུང་གི་རང་བཞིན་རྒྱུ་བ་ཡིན། ། ཞེས་པ་དང་། དགོངས་བ་བླ་ན་མེད་པ་ལས་ཀྱང་། དེ་ཡི་རང་བཞིན་འཕྲོ་གསལ་བ། ། ད་ནི་རབ་ཏུ་བཤད་པར་བྱ། ། ཆགས་བྲལ་དང་ནི་བར་མ་ཉིད། ། དེ་བཞིན་དུ་ནི་ཆེན་པོ་དང་། །
མྱ་ངན་ལ་སོགས་གསུམ་དེ་བཞིན། ། ཞི་དང་རྣམ་རྟོག་འཇིགས་པ་དང་། ། འཇིགས་པ་བར་དང་ཤིན་ཏུ་འཇིགས། ། ཞེས་པ་ལ་སོགས་པ་རྒྱས་པར་གསུངས་པས་རྟོག་བཅས་རང་བཞིན་གྱིས་སྣང་བ་ཤེས་པ་རང་བཞིན་འོད་གསལ་གྱི་དྲི་མར་གྱུར་བ་གློ་བུར་བ་འཁྲུལ་བ་ནི་བརྒྱ་རྩ་བརྒྱད་དུ་རྡོ་རྗེ་ཕྲེང་བ་ནས་བཤད་ལ། དེའི་དགོངས་པ་བརྒྱད་ཅུར་བསྡུས་ནས་བཤད་པ་ནི་འཕགས་པ་ཡབ་སྲས་ཀྱིས་བརྒྱད་ཅུ་བཀོད་དོ། ། ཡེ་ཤེས་རྡོ་རྗེ་ཀུན་ལས་བཏུས་པ་ལས་ཀྱང་། སྣང་བའི་རྒྱུ་ལས་རང་བཞིན་བརྒྱད་ཅུར་བྱུང་ངོ་ཞེས་པས་སོ། ། ནག་པོ་པའི་དབྱེ་བའི་ལུགས་སོ། ། གུ་རུ་བཙུན་མོ་ཅན་ནི་སེམས་ཀྱི་སྣང་བ་དང་སེམས་ལ་དམིགས་པའི་སྣང་བ་གཉིས་སོ། ། དང་པོ་སྤང་བྱ་ད་ལྟ་ཐམས་ཅད་ཀྱི་རྒྱུད་ལ་ཡོད་པ་སྟེ།
དེ་ལ་ཡང་དབྱེ་ན་རྟོག་མེད་ཀུན་ཏུ་སྣང་བ་དང་། རྟོག་བཅས་རང་བཞིན་གྱི་སྣང་བ་གཉིས་སོ། ། དང་པོ་ནི་སྒོ་ལྔའི་རྣམ་ཤེས་སོ། ། གཉིས་པ་ནི་ཡིད་ཀྱི་རྣམ་ཤེས་སྒྲོ་བཏགས་སྟེ་སྔ་ཕྱི་གཅིག་ཏུ་བསྲེ་བ་དང་མིང་དོན་དང་འདྲ་བ་གཅིག་ཏུ་བསྲེ་ཞིང་སྦྱོར་བའོ། ། དེ་ཡང་སྣང་བ་ནི་མིག་གི་རྣམ་ཤེས་ཀྱིས་གཟུགས་ཅེར་གྱིས་མཐོང་བའོ། ། མཆེད་པ་ནི་དེ་ཉིད་ཆེས་གསལ་བའོ། ཐོབ་པ་ནི་དེ་བས་ཀྱང་བལྟས་པའི་ཤུགས་ཀྱིས་ཕྱིར་མི་གསལ་བ་མོག་པོར་མཐོང་བའོ། ། དགོངས་པ་བླ་ན་མེད་པ་ལས། འོན་ཀྱང་དེ་ལ་དབྱེ་ཡོད་དེ། ། སྣང་དང་སྣང་བ་མཆེད་པ་དང་།
དེ་བཞིན་སྣང་བ་ཉེར་ཐོབ་པ། ། སེམས་ནི་རྣམ་པ་གསུམ་བཤད་ནས། ། ཞེས་སོ། ། འོ་ན་སྒོ་ལྔའི་རྣམ་ཤེས་ནི་སྣང་བ་གསུམ། ། ཡིད་ཀྱི་རྣམ་ཤེས་ནི་བརྒྱད་ཅུ་ཡིན་ན་ཀུན་ཏུ་སྣང་བ་ལས་རང་བཞིན་སྣང་བ་ཇི་ལྟར་སྐྱེ་ཞེ་ན། ། དང་པོ་སྣང་བ་དཔེར་ན་མིག་གི་རྣམ་ཤེས་ཀྱིས་གཟུགས་ཅེར་གྱིས་མཐོང་བའི་རྗེས་ལ་དེའི་རང་བཞིན་སྣང་བ་སུམ་ཅུ་རྩ་གསུམ་གང་རུང་སྐྱེ། ། དེ་ནས་སྣང་བ་མཆེད་པ་སྐྱེས་ཙམ་ན་སྣང་བའི་མིག་གི་རྣམ་ཤེས་ཀྱིས་ཆོས་གསལ་བར་མཐོང་བའི་རྗེས་ལ་དེའི་རང་བཞིན་བཞི་བཅུ་ལས་གང་རུང་སྐྱེ། དེ་ནས་སྣང་བ་ཉེར་ཐོབ་སྐྱེ་སྟེ་མཆེད་པ་ལས་ཀྱང་བལྟས་པའི་ཤུགས་ཀྱིས་ཕྱིར་མི་གསལ་བ་མོག་མོག་པོར་མཐོང་བའི་རྗེས་ལ་དེའི་རང་བཞིན་བདུན་ལས་གང་རུང་སྐྱེ་བ་ཡིན་ནམ་ཞེ་ན་ཡིན་ཏེ། འོ་ན་ཇི་ལྟར་སྐྱེ་ཞེ་ན། དང་པོ་སྣང་བས་མིག་གིས་གཟུགས་ཅེར་གྱིས་མཐོང་བའི་རྗེས་ལ་སྣང་བའི་རང་བཞིན་སོ་གསུམ་ལས་གང་རུང་སྲིད་ཚད་གཅིག་དང་མཆེད་པ་གཉིས་དུས་གཅིག་བསྐྱེད་དེ།
སྐྱེས་ཙམ་ན་སྲང་མདའི་མཐོ་དམན་ལྟར་སྣང་བ་རང་འགགས་དེ་ནས་མཆེད་པས་ཡང་ཁོང་རང་གི་རང་བཞིན་བཞི་བཅུ་ལས་སྲིད་ཙམ་གཅིག་དང་ཉེར་ཐོབ་གཉིས་དུས་གཅིག་སྐྱེ་སྟེ། དེ་སྐྱེས་ཙམ་ན་ཡང་ཁོང་རང་འགག་གོ ། དེ་ནས་ཉེར་ཐོབ་ཀྱིས་ཀྱང་ཁོང་རང་གི་རང་བཞིན་བདུན་ལས་སྲིད་ཚད་གཅིག་དང་ཡང་སྣང་བ་དང་པོ་དང་དུས་གཅིག་སྐྱེ་སྟེ། དེ་སྐྱེས་ཙམ་ན་ཉེར་ཐོབ་རང་འགག་སྟེ་དེ་ལྟར་འཁོར་ཞིང་སྐྱེ་བ་ཡིན་ནོ། ། དེ་དག་སྐྱེ་བའི་རྒྱུ་ནི་རླུང་དང་ཤེས་པ་སྔ་མའི་བག་ཆགས་ལས་སྐྱེས་སོ། ། གྲངས་དང་གོ་རིམ་ངེས་པ་ཡང་མེད་དེ་ཆེ་ལོང་གི་དབང་དུ་བྱས་ནས་བརྒྱུད་ཅུར་བཞག་གོ ། གོ་རིམ་ནི་སྣང་བ་གསུམ་ལ་གོ་རིམ་ཡོད་དེ། དང་པོ་ནི་སྣང་བའི། དེ་ནས་མཆེད་པའི། དེ་ནས་ཉེ་བར་ཐོབ་པའོ། །
དེ་ནས་སྣང་བའི་རང་བཞིན་སོ་གསུམ་པོ་རྣམས་སྣ་ལ་དང་པོ་སྐྱེ་བའི་གོ་རིམ་ངེས་པ་མེད་དོ། ། དཀྱུས་སུ་བསྟན་པ་ནི་དུས་གཅིག་ཏུ་སྨོས་སུ་མ་བཏུབ་པས་དེ་ལྟར་བཀོད་པ་ཡིན་ནོ། ། མཆེད་པ་དང་ཉེར་ཐོབ་ཀྱི་ཡང་དེ་བཞིན་ནོ། ། འོ་ན་རང་བཞིན་ཟེར་བ་ཅི་སྟེ་ཞེ་ན་འཁོར་བའི་རང་བཞིན་ཡིན་པས་སོ། ། ཡང་རང་བཞིན་དང་འགྲོས་ཡུན་རིང་བས་ན་རང་བཞིན་ཏེ། སེམས་ཀྱི་གཤིས་ཀྱི་ཐ་སྙད་བཏགས་པའོ་གསུང་། ནག་པོ་ཞབས་ནི་སྣང་བ་དང་རང་བཞིན་གྱི་སྐྱེ་ལུགས་འདི་ལྟར་བཞེད་དེ། སྣང་བ་གསུམ་ནི་རྟོག་མེད་དམ་རྒྱུའོ། ། རང་བཞིན་བརྒྱད་ཅུ་ནི་རྟོག་བཅས་དེ་འབྲས་བུའོ། ། དེ་ཡང་སྣང་བ་གསུམ་ནི་རྗེས་སུ་དཔག་པའོ། །
རང་བཞིན་བརྒྱད་ཅུ་ནི་མངོན་སུམ་པའོ། ། འོ་ན་སྣང་བ་དང་རང་བཞིན་གཉིས་སྐྱེ་བ་ཡང་སྐད་ཅིག་ཐང་ཅིག་ལས་སྐྱེ་བ་འདྲ། འགག་པ་ཡང་སྐད་ཅིག་ཐང་ཅིག་ལ་འགག་པ་འདྲ་བ་ལ། རང་བཞིན་པ་བརྒྱད་ཅུ་ནི་དབང་བོའི་མངོན་སུམ་དུ་འོང་ལ། སྣང་བ་གསུམ་ནི་རྗེས་སུ་དཔག་པར་འདུག་པ་ཅི་ཞེ་ན། རང་བཞིན་བརྒྱད་ཅུ་ནི་འདྲིས་པའི་དབང་གིས་མངོན་སུམ་དུ་གསལ་བའོ། ། སྣང་བ་གསུམ་ནི་མི་འདྲིས་པས་མི་གསལ་བའོ། ། འོ་ན་རྟོག་མེད་སྣང་བ་སྐྱེ་བ་ལ་ཕྱོགས་པ་དང་། རྟོག་མེད་མཆེད་པ་བོད་པ་ལ་ཕྱོགས་པ་དང་། རྟོག་མེ་ཐོབ་པ་འགག་པ་ལ་ཕྱོགས་པ་དང་གསུམ་ཡོད་མེད་ཅི་ཆ་ཞེ་ན།
དཔེར་ན་ལ་རྒྱབ་ཕ་གི་ན་དུ་བ་གཅིག་བྱུང་ན་དུ་བའི་རྩ་བ་ན་མེ་གཅིག་ཡོད་པར་ངེས་སོ། ། དེ་དང་འདྲ་བར་སྣང་བ་གསུམ་འབྲས་བུ་རང་བཞིན་ཞན་པ་སུམ་ཅུ་རྩ་གསུམ་བྱུང་བས་དེའི་རྩ་བ་ནས་རྒྱུ་སྣང་བ་རྟོག་མེད་ཞན་པ་གཅིག་ཡོད་པར་ངེས་སོ། ། མཆེད་པ་འབྲས་བུ་རགས་པ་བཞི་བཅུ་བྱུང་བས་དེའི་རྩ་བ་ན་རྒྱུ་རྟོག་མེད་སྣང་བ་མཆེད་པ་བོད་པ་ལ་ཕྱོགས་པ་གཅིག་ཡོད་པར་ངེས་སོ། ། རྟོག་མེད་སྣང་བ་ཐོབ་པའི་འབྲས་བུ་རང་བཞིན་ཞན་པ་བདུན་ལས་བྱུང་བས་དེའི་རྩ་བ་ན་རྒྱུ་སྣང་བ་རྟོག་མེད་འགག་པ་ལ་ཕྱོགས་པ་གཅིག་ཡོད་པར་ངེས་སོ། ། དེས་ན་སེམས་རྗེས་སུ་དཔག་པའོ། ། འོ་ན་རྟོག་བཅས་རྟོག་མེད་གཉིས་ཀ་ལ་ཡུན་རིང་པོར་སྡོད་དམ་མི་སྡོད་དམ་མི་སྡོད་བྱས་པ་ལ་ཡུལ་འདྲིས་ནས་ཡུན་རིང་བོར་སྡོད་དོ། ། སྣང་བ་གསུམ་ལ་གནས་ནས་རང་བཞིན་ཡོ་འབྱུང་བ་ཡོད་དམ་ཞེ་ན་གཉིད་འཐུག་པ་དང་བརྒྱལ་བ་དང་འགོག་པ་ལ་སྙོམས་པར་ཞུགས་པ་དང་གསུམ་ལ་རང་བཞིན་མི་འབྱུང་། ། ལྷག་མ་ནི་རང་བཞིན་དང་སྣང་བ་སྤེལ་པར་འབྱུང་ངོ་། ། སྣང་བ་མ་བྱུང་གི་བར་དུ་མཆེད་པ་མི་འབྱུང་། མཆེད་པ་མ་བྱུང་བར་ཐོབ་པ་མི་འབྱང་ངོ་། །
འོ་ན་ཡང་རྟེན་འབྲེལ་དུ་གནས་སོ། ། ཡང་སྣང་བ་སྔོན་དུ་མ་སོང་གི་བར་དུ་རང་བཞིན་སུམ་ཅུ་རྩ་གསུམ་མི་འབྱུང་ངོ་། ། མཆེད་པ་སྔོན་དུ་མ་སོང་གི་བར་དུ་རང་བཞིན་བཞི་བཅུ་མི་འབྱུང་ངོ་། ། ཐོབ་པ་སྔོན་དུ་མ་སོང་བར་དུ་རང་བཞིན་བདུན་མི་འབྱུང་ངོ་། ། ཞེས་འཆད་དོ། ། དེ་ལྟར་དབྱེ་པའི་ཞར་ལ་སྣང་བ་དང་རང་བཞིན་གྱི་ལུགས་བཤད་ནས། ད་ནི་ལྔ་པ་ལས་བཤད་པར་བྱ་སྟེ། དེ་ལ་གཉིས་འཁོར་བ་སྒྲུབ་པའི་ལས་དང་། མྱ་ངན་ལས་འདས་པ་སྒྲུབ་པའི་ལས་སོ། ། འཁོར་བ་སྒྲུབ་པ་ལ་མཐོ་རིས་སྒྲུབ་པའི་ལས་དང་།
ངན་སོང་སྒྲུབ་པའི་ལས་སོ། ། དེ་ཡང་ཤེས་པ་རང་བཞིན་འོད་གསལ་ལ་རླུང་གིས་བསྐྱོད་པས་སྣང་བ་གསུམ་འབྱུང་སྟེ། དེ་ལ་རང་བཞིན་བརྒྱད་ཅུར་བྱུང་བས་ཚན་གཅིག་གིས་དགེ་བའི་ལས་བྱས། ཚན་གཅིག་གིས་མི་དགེ་བའི་ལས་བྱས་པས་བྱེད་པ་པོ་དང་ཟ་བ་པོར་གྲུབ་པ་མེད་ཀྱང་རྒྱུ་འབྲས་ཀྱི་བྱེ་བྲག་ཆོས་ཙམ་ལ་མཐོ་རིས་ངན་སོང་གི་མྱོང་བ་བདེ་སྡུག་ཏུ་མྱོང་བ་ལྷ་དང་མི་དང་ངན་སོང་གསུམ་བྱུང་ངོ་། ། དགོངས་པ་བླ་ན་མེ་པ་ལས། དེ་འདྲའི་རང་བཞིན་མ་ཤེས་པས། ། མི་ཤེས་མུན་པས་ཁེབས་པ་རྣམས། ། དགེ་དང་མི་དགེའི་ལས་བྱས་ནས། ། འགྲོ་བ་ལྔར་ནི་འཁོར་བར་འགྱུར། ། མཚམས་མེད་ལ་སོགས་བྱས་ནས་ནི། །
དམྱལ་ལ་སོགས་པར་འཚེད་པར་འགྱུར། ། སྤྱིན་སོགས་དགེ་བ་བྱས་ནས་ནི། ། མཐོ་རིས་ལ་སོགས་དག་ཏུ་མཆོད། ཅེས་པ་དང་། རྡོ་རྗེ་ཕྲེང་བ་ལས། མ་རིག་མདུད་པའི་འཁོར་ལོ་ནི། ། རྣམ་པར་ཤེས་པ་ཤིང་རྟའི་རླུང་། ། དེ་ནི་བག་ཆགས་དང་འདྲེས་ནས། ། རྣམ་ཤེས་ལས་ཀྱང་ངོ་བོར་འགྲོ། ། ཁམས་གསུམ་པར་ནི་འཁྲུལ་བའོ། །
བྱེད་པ་ལས་ཀྱི་འབྲས་བུ་མྱོང་། ། ཞེས་པ་དང་། ། ཡང་དེ་ཉིད་ལས། ལྷ་འབྱུང་བས་འདི་ལས་རང་བཞིན་ཡང་། ཆགས་དང་ཆགས་མེད་ལ་སོགས་པ། ། དེ་ལས་དགེ་དང་མི་དགེའི་ལས། ། དེ་ལས་སྐྱེས་པ་འབྱུང་བ་ཡིན། ། ཞེས་པ་དང་། སློབ་དཔོན་དབྱིག་གཉེན་གྱིས་ཀྱང་། འཇིག་རྟེན་སྣ་ཚོགས་ལས་ལས་སྐྱེས། །
ལས་ནི་སེམས་པ་དང་དེས་བྱས། ། སེམས་པ་ཡིད་ཀྱི་ལས་ཡིན་ཏེ། ། དེས་བསྐྱེད་ལུས་དང་ངག་གི་ལས། ། ཞེས་པས་ལས་ཀྱི་རབ་ཏུ་བཤད་པ་ལ་འཇུག་པར་བྱ་སྟེ། ། དེ་ལ་ལས་སྤྱིའི་རྣམ་པར་བཞག་པ་དང་། ལས་ལྕི་ཡང་གི་རྣམ་པར་བཞག་པ་དང་། ལས་ཀྱི་ཁམས་གསུམ་འཁོར་བ་སྒྲུབ་པའི་ཚུལ་དང་། ལས་ལས་གྲོལ་ཞིང་རྣམ་པར་དག་པར་བྱེད་པའི་ཚུལ་བསྟན་པ་སྟེ། དེའང་དང་པོ་ནི་རྡོ་རྗེ་གཙུག་ཏོར་གྱི་རྒྱུད་ལས། གསང་བའི་བདག་པོ་ཉོན་ཅིག
ལུས་ཀྱི་ཉེས་པར་སྤྱོད་པ་ནི་གསུམ་མོ། ། ངག་གི་ཉེས་པར་སྤྱོད་པ་ནི་བཞིའོ། ། ཡིད་ཀྱི་ཉེས་པར་སྤྱོད་པ་ནི་གསུམ་སྟེ་དེ་དག་གིས་སེམས་ཅན་དམྱལ་བ་ལ་སོགས་པར་ལྟུང་བར་འགྱུར་རོ། ། དེ་ལས་བཟློག་པ་ནི་དགེ་བའི་ལས་སོ་ཞེས་པས་སྤྱིར་སེམས་པའི་ལས་ནི་རྒྱུ། ། བསམ་པའི་ལས་ནི་འབྲས་བུ་ཡིན་པས་རྒྱུ་འབྲས་གཉིས་སུ་ངེས་ཏེ། འདིར་ལུས་ངག་སློང་སྟེ་ལུས་ཀྱིས་བྱས་མ་ཐག་ཏུ་ལས་སུ་སོང་། ངག་གིས་ཅི་སྨྲས་མ་ཐག་ཏུ་ལས་སུ་སོང་། ཡིད་ཀྱིས་བསམས་མ་ཐག་ཏུ་ལས་སུ་སོང་བས་སོ། ། དེ་གསུམ་ཆར་ལ་དགེ་མི་དགེ་ཟུང་རེའོ། ། དེ་ཉིད་རྒྱས་པར་བཤད་དེ།
དེ་ལ་དང་པོ་མི་དགེ་བ་བཅུའི་ལས་ཀྱི་ལམ་ཞེས་བྱ་སྟེ། ། མི་དགེ་བས་སྨད་པའི་སྒོ་ནས་སོ། ། བཅུ་ནི་གྲངས་ཀྱི་སྒོ་ནས། ལས་ཀྱི་ལམ་ནི་འབྲས་བུ་ཐོབ་པའི་སྒོ་ནས་བཞག་པའོ། ། འོ་ན་གཞན་མེད་དམ་ཞེ་ན། ལས་ཀྱི་ལམ་ཡིན་པ་ལུས་ཀྱིས་ཁུ་ཚུར་བརྡེག་པ་དང་། ངག་གིས་ཀུ་རེ་ལ་སོགས་པ་ཡོད་ཀྱང་གཙོ་བོར་བཅུ་བཞག་གོ ། དེ་ལ་སྲོག་གཅོད་པའི་སྦྱོར་བ་ནི་ཐག་པ་འདོགས་ཁྲིད་ནས་འགྲོ། ། ཕྱར་བའི་འདིངས། གྲི་ཤོམ་པའོ། །
དངོས་གཞི་ནི་ལྷན་གྱིས་ཤི་བའོ་མཇུག་གི་ནི་ཤ་བཙོས་པ་དང་ཟ་བ་དང་འཐུང་བ་དང་ལྤགས་པ་བཤུ་བའོ། ། ལོག་ལྟའི་བར་དུ་ཡང་དེ་བཞིན་ནོ། ། ལུས་ངག་ཡིད་གསུམ་གྱི་ལས་ཀྱི་གོ་རིམ་རགས་རིམ་སྟེ། ལུས་ཀྱི་ལས་རགས་པས་དང་པོར་བཞག དེ་ནས་ངག་རགས་ཡིད་ཀྱི་ལས་ཕྲ་བས་ཕྱི་ནས་བཞག་སྟེ་རྟོགས་པར་དཀའ་བའི་རིམ་པས་སོ། ། ལྕི་ཡང་གི་བྱེ་བྲག་ནི་ལུས་ཀྱི་ལས་ཡང་སྟེ། ། རིགས་ཀྱི་སྒོ་ནས་ཡང་བ་ཡིན། བྱེ་བྲག་ཏུ་བཀར་ན་ལས་ངན་ལུས་ལ་ཡང་ལྕི་བ་དགེ་འདུན་དབྱེ་ན་ལྕི་བས་སོ། ། དེ་ནས་ངག་ལྕི། དེ་ནས་སེམས་ལྕི་བའོ། །
སེམས་ལ་གསུམ་གྱི། ནང་གི་ལོག་ལྟ་སྐུར་འདེབས་ལྕི། ། དེ་ནས་གནོད་སེམས་དགྲ་ལ་སོགས་པ་ཕུང་བར་འདོད་པ་ལྕི། རྣབ་སེམས་ནང་གི་ནོར་འདོད་པ་ཡང་ངོ་། ། ངག་གི་ལས་ཀྱང་ཚིག་འཁྱལ་བ་ཡང་ལ། ཚིག་རྩུབ་མི་སྙན་པར་སྨྲ་བ་ནི་དེ་བས་ཀྱང་ལྕི། ཕྲ་མ་ལྕི། དེ་བས་རྫུན་ལྕི་སྟེ། ། གོང་མ་གོང་མ་ལྕིའོ། ། ལུས་ཀྱི་གསུམ་ལ་འདོད་པས་ལོག་པར་གཡེམ་པ་ཡང་།
དེ་བས་མ་བྱིན་པར་ལེན་པ་ལྕི། ། དེ་བས་སྲོག་གཅོད་པ་ལྕི། གོང་མ་གོང་མ་ལྕིའོ། ། བཅུའི་ནང་ནས་བྱེ་བྲག་བཤད་ནས། ད་ནི་མི་དགེ་བཅུའི་མཚན་ཉིད་ནི། ། (Aསྲོག་བཅད་པ)འི་མཚན་ཉིད་ནི་(Bའདི་བསད་དོ་བར་བསམས་ནས་མ་ནོར་བར་བསད་པ)འོ། ། (Aམ་བྱིན་པར་ལེན་པ)འི་མཚན་ཉིད་ནི་(Bགཞན་གྱི་ནོར་མཐུ་དང་འཇབ་བུས་བདག་གིར་བྱེད་པ་སྟེ། མཐུ་གསང་སྔགས་ཀྱིས་བརྐུ་བའམ་འཇབ་བུ་ལག་པས་བརྐུ་བ)འོ། ། (Aའདོད་ལོག་)གི་མཚན་ཉིད་ནི། (Bབགྲོད་མིན་བགྲོད་པར་འདོད་པ་ཡིས་གཉིས་ཀྱིས་གཉིས་སྤྲོད་བྱེད་པ)འོ། །
(Aརྫུན་དུ་སྨྲ་བ)འི་མཚན་ཉིད་ནི། (Bགཞན་དུ་འདུ་ཤེས་ལ་གཞན་དུ་སྨྲ་ཞིང་གཞན་གྱིས་དོན་གོ་བ)འོ། ། (Aཕྲ་མ)འི་མཚན་ཉིད་ནི་(Bགཞན་གྱི་འཁོར་བདག་གིར་བྱ་བར་འདོད་པས་གཅིག་གིས་གཅིག་ལ་སྐྱོན་བརྗོད་པ་ཟེར་བར་བྱེད་པ)འོ། ། (Aཚིག་རྩུབ་)ཀྱི་མཚན་ཉིད་ནི་(Bཁྱོད་ཀྱི་ཕ་མ་ངན། ཁྱོད་རང་ཡང་ལས་ངན་པ་འདི་ལྟ་བུ་བྱེད་བྱེད་པ་ཡིན་ནོ་ཞེས་གཞན་གྱི་སེམས་མི་དགའ་བ་བསྐྱེད་ནུས་པ)འོ། ། (Aཚིག་འཁྱལ་བ་)ནི་(Bཉོན་མོངས་པས་བསླང་ནས་ཁ་ན་མར་ཅི་བྱུང་བྱུང་དུ་སྨྲ་བ་སྟེ་གླུ་ལེན་པ་)ལྟ་བུའོ། ། མཚན་ཉིད་གསུམ་གྱིས་བསླང་བའི་ཚིག་ཐམས་ཅད་ངག་འཁྱལ་དུ་ཐལ་ཞེན། འདོད་ཐོག ཉོན་མོངས་པས་རྫུན་དུ་སྨྲ་བ་དང་། ཕྲ་མ་ལ་སོགས་པའི་ཚིག་རྩུབ་ཐམས་ཅད་ཀྱང་ངག་འཁྱལ་ཡིན་ཀྱང་བཞིར་དབྱེ་བ་ནི་གསུམ་པོ་ལ་ཚིག་ཁྱད་མི་འདྲ་བ་གསུམ་ཡོད་ལ།
དེ་གསུམ་གྱིས་བསྡུས་པའི་ངག་འཁྱལ་ལོགས་གཅིག་ཏུ་བཞུགས་པ་ཡིན་ནོ། ། (Aངག་འཁྱལ་)གྱི་མཚན་ཉིད་ནི་(Bཉོན་མོངས་པ་ཅན་ཀྱིས་ཀུན་ནས་བསླང་བ་འཁྱལ་བ་སྟེ་ཁ་ཟས་དང་གཞོགས་སློངས་ཐམས་ཅད་ཡིན་ཏེ། ཁ་བསག་དང་རྙེད་པ་བཀུར་སྟི་ལ་ཆགས་པས་དགོངས་པའི་དུས་བྱུང་ནའི་ཞབས་བྱ། ཁྱེད་ཙུག་མི་བདོག་ཞེས་པ་དང་། གླུ་ལེན་པ་དང་ཟློས་གར་ཞར་ལ་བྲོ་བརྡུང་ཞིང་ཁ་ན་མར་ཚིག་སྙན་སྨྲ་བ་དང་། བསྟན་བཅོས་ངན་པ་ཐམས་ཅད་སྨྲ་བ་ཡིན་)ནོ། ། (Aབརྣབ་སེམས་)ཀྱི་མཚན་ཉིད་ནི་ (Bགཞན་གྱི་ནོར་ལ་ཆགས་ཤིང་ཁོའི་ནོར་དེ་ཐོབ་པར་བྱ་སྙམ་པ)འོ། ། (Aགནོད་སེམས་)ཀྱི་མཚན་ཉིད་ནི། (Bསེམས་ཀྱི་ལུས་སྲོག་དང་ལོངས་སྤྱོད་ཕུང་བ་འདོད་པ)འོ། ། (Aལོག་ལྟ)འི་མཚན་ཉིད་(Bརྒྱུ་འབྲས་མེད་པར་འདོད་པ)འོ། །
དང་པོ་བདུན་ནི་ལས་ཀྱང་ཡིན་ཏེ། ལུས་ངག་གི་ལས་ཡིན། ལམ་ཡང་ཡིན་ཏེ་འདུ་བྱེད་སེམས་པ་འཇུག་པའི་སྒོ་ཡིན། སེམས་ཀྱི་གསུམ་ནི་རིམ་པ་བཞིན་དུ་འདོད་ཆགས་དང་ཁོང་ཁྲོ་དང་ཤེས་འཆལ་གཏི་མུག་ཟེར་འདུག་པས་ལམ་མ་ཡིན། འདུ་བྱེད་སེམས་པ་ཡང་འདི་ལྟར་ཡིན་ནོ། ། མི་དགེ་བ་བཤད་ཟིན་ཏོ། ། དགེ་བ་ལ་ཡང་གོང་མས་བསྲེ་སྟེ། སློབ་དཔོན་གཅིག་གི་མདུན་དུ་དེ་བཅུ་སྤོང་བར་འདོད་པའི་འདུན་པ་དང་འདུ་བྱེད་སེམས་པ་དང་། དེས་ལུས་ངག་ཡིད་གསུམ་གྱི་སྒོ་ནས་བཅུ་པོ་དེ་མ་བྱས་པའོ། ། ཡང་ལས་བྱས་ལ་མ་བསགས་པ་དང་།
མ་བསགས་ལ་བྱས་པ་གཉིས་ལས་དང་པོ་ནི་གཞན་གྱི་བསྒོ་བ་སེམས་ལས་གྱུར་པ་སྟེ། དཔེར་ན་ངན་བུ་ལྟ་བུ་མི་དགེ་བ་བཅུའི་ལས་དེ་བྱེད་པར་མི་འདོད་ལ་མི་དགའ་མི་འགྲང་བཞིན་དུ་གཞན་གྱིས་བསྒོ་སྟེ། རྒྱལ་པོའམ་བློན་པོའམ་ཕ་མ་ལྟ་བུ་དབང་པོ་ཆེས་འདི་སོད་ཅིག་ཅེས་ནན་གྱིས་བྱེད་དུ་བཅུག་པ་ནི་དབང་མེད་བྱ་སྙམ་དུ་མི་དགའ་མ་འདྲ་བཞིན་བྱེད་པའོ། ། གཞན་གསོལ་བ་འདེབས་པ་སེམས་པ་ལས་གྱུར་པ་ནི་བྱེད་པར་མི་འདོད་བཞིན་དུ་གཞན་ལ་ཕན་པར་འདོད་པས་བཤད་དེ་བྱས་ནས་བྱེད་པ་སྟེ། འདྲེའི་དོན་དུ་སྲོག་ཆགས་བསད་པ་ལྟ་བུའོ། ། མི་ཤེས་པའི་སེམས་པ་ལས་གྱུར་པ་ནི་བྱིས་པ་ལྟ་བུས་སྲོག་བཅད་པ་ལ་སྐྱོན་དུ་མི་ཤེས་ཏེ། རྡོ་བ་བརྩིགས་པའི་ཚོད་ཙམ་དུ་མཐོང་སྟེ་འདོད་དགའ་ཙམ་མ་ཡིན་པ་ཉོན་མོངས་པ་དྲན་པས་བྱས་ནས་སླང་བའོ། ། འདོད་ཆགས་ཞེ་སྡང་གཏི་མུག་གསུམ་ཀྱིས་བསླང་ནས་བྱས་བའི་སྟོབས་ཆེན་པོ། ཤ་ལྤགས་ལ་ཆགས་ནས་སྲོག་བཅད་པའམ། བ་ལང་བསད་ནས་མེ་ལ་མཆོད་པ་བྱེད་པ་སྟེ།
དེ་གཉིས་ལས་བསགས་ལ་བྱས་པའོ། ། བདག་གིས་དགེ་མི་དགེ་མ་བྱས་ཤིང་གཞན་ལ་ཡི་རང་བ་བྱས་པ་མ་བྱས་ཤིང་བསགས་པའོ། ། གཞན་ལ་ཡི་རང་དྲག་པོ་བྱས་ནས་རང་གིས་མ་བྱས་ལ་བསགས་པའོ། ། དགེ་བ་བྱས་ནས་མ་བསྔོས་ན་བྱས་ལ་མ་བསགས་པའོ། ། བྱས་པ་ནི་ལུས་ངག་གི་བྱས་པ་ཡིན་ལ། བསགས་པ་ནི་ས་བོན་འཕེལ་བ་ཡིན་ནོ། ། ཡང་ལས་དགེ་མི་དགེ་དེ་ཉིད་ལ་བྱེད་བ་ངེས་པ་ནི། མ་སྐྱེས་དགྲས་ཕ་བསད་པ་སངས་རྒྱས་ཀྱིས་ཀྱང་མ་བཟློག་པ་ལྟ་བུ་ཡིན་ལ། ། མྱོང་བར་ངེས་པ་ལ་གསུམ་སྟེ། མཐོང་བའི་ཆོས་ལ་མྱོང་བ་ནི་འགོག་པའི་སྙོམས་པར་འཇུག་པ་ལས་ལངས་པ་གཅིག་ལ་ཕན་བཏགས་ན་ཚེ་སྨད་ལ་བདེ་བ་འཐོབ་ལ།
དེ་ལ་གནོད་པ་བྱས་ན་ཚེ་སྨད་ལ་འཛེ་འབྱུང་བ་ཡིན་ནོ། ། སྐྱེས་ནས་མྱོང་བ་ནི་མཚམས་མེད་པ་ལྔའི་ལས་བྱས་ན་ཤི་མ་ཐག་ཏུ་དམྱལ་བར་ལྟུང་ངོ་། ། ལན་གྲངས་གཞན་ལ་མྱོང་བ་ནི་ལས་ཁ་ཅིག་བྱས་པས་སྐྱེ་བ་མང་པོ་ཅིག་བརྒྱུད་ནས་ལས་དེ་མྱོང་བའི་དུས་ངེས་པར་བཞག་པའི་ལས་སོ། ། ཡང་རྣམ་སྨིན་ངེས་ལ་དུས་མ་ངེས་པ་ཡོད་དེ། ཚེ་འདི་ལ་ར་ལུག་མང་པོ་བསད་ནས་ངན་སོང་མི་འོང་མི་སྲིད་ལ་དུས་ནི་མ་ངེས་ཏེ། ཡང་ཕྱི་ཞེ་ཕྱིན་ཕར་ལ་མྱོང་བའོ། ། ལས་ཁ་ཅིག་གནས་སྐབས་ངེས་ལ་རྣམ་སྨིན་མ་ངེས་པ་ཡོད་དེ་དཔེར་ན་ཚེ་འདི་ལ་འགོག་པ་ལ་སྙོམས་པར་ཞུགས་ན་གནས་སྐབས་ངེས་ཏེ། སྐྱེས་ནས་མྱོང་བར་གྱུར་ཏེ་སྲིད་རྩེར་རོ། ། རྣམ་སྨིན་ནི་མ་ངེས་ཏེ། ། དགྲ་བཅོམ་པ་གཅིག་ཡིན་ན་རྣམ་སྨིན་མི་མྱོང་ལ་ཕྱིར་མི་འོང་བ་ཅིག་ཡིན་ན་མྱོང་བ་ཡང་སྲིད་དོ། །
ལས་ཁ་ཅིག་ནི་རྣམ་སྨིན་ཀྱང་མྱོང་བ་ཡིན་ལ། དུས་ཀྱང་ངེས་ཏེ་སྐྱེས་ནས་མྱོང་བའི་མཚམས་མེད་པ་ལྔའི་ལས་སོ། ། ལས་ཁ་ཅིག་ནི་དེ་གཉིས་ཀ་མ་ངེས་པ་སྟེ་བསྒོ་བ་ལས་གྱུར་པའོ། ། ཡང་རྣམ་སྨིན་མྱོང་བར་ངེས་པ་ནི། འདོད་ཆགས་དང་ཞེ་སྡང་དང་གཏི་མུག་གསུམ་གྱིས་མི་དགེ་བ་བྱས་ན་རྣམ་སྨིན་ངེས་པར་ངེས། མ་ཆགས་པ་ལ་སོགས་པའི་དགེ་བའི་རྩ་བ་དྲག་པོས་སྦྱིན་པ་ལ་སོགས་པ་བྱས་ན་མཐོ་རིས་སུ་ངེས། ། དགེ་མི་དགེ་གང་ལ་ཡང་རྒྱུན་ཆགས་སུ་བྱས་པས་གཅིག་གི་གྲོགས་བྱས་པས་ངེས་པའོ། ། ཡང་འབྲས་བུའི་སྒོ་ནས་ལས་ཀྱི་ནུས་པ་ནི་མི་དགེ་བ་བཅུ་ཅར་གྱི་འབྲས་བུ་ནི་ངན་སོང་སྟེ་ཆེར་སྤྱད་ན་དམྱལ་བ། ། འབྲིང་དུ་སྤྱད་ན་ཡི་དྭགས། ཆུང་དུ་སྤྱད་ན་དུད་འགྲོའོ། །
རྣམ་སྨིན་གྱི་འབྲས་བུ་བཅུ། རྒྱུ་མཐུན་པའི་འབྲས་བུ་ནི་རིམ་པ་བཞིན་དུ་ཚེ་ཐུང་ནད་མང་བ་དང་། དབུལ་བ་ཀྲེན་པ་དང་ཁྱིམ་ཐབ་གཞན་གྱིས་རྩེ་ཞིང་དགྲ་དང་བཅས་པ་དང་། སྐུར་བ་མང་བ་དང་འཁོར་དབྱེ་བ་དང་རྣ་བར་ཆེ་གེ་ཐེ་སེ་ཟེར་ཞེས་མི་སྙན་པ་ཐོས་པ་དང་། བདེན་པ་སྨྲས་ཀྱང་ཁྱད་དུ་གསོད་པས་ཚིག་མི་བཙུན་པ་དང་། འདོད་ཆགས་ཤས་ཆེ། ཞེས་སྡང་ཤས་ཆེ། གཏི་མུག་ཤས་ཆེ་བ་སྟེ་མི་དགེ་བ་བཅུ་ལ་སྦྱོར་རོ། ། ཡིད་ཀྱི་གསུམ་དང་རྒྱུ་མཐུན་མཚན་ཉིད་པའོ། ། བདག་པོའི་འབྲས་བུ་བཅུ་ནི་རིམ་པ་བཞིན་དུ་མི་དགེ་བ་བཅུ་ལ་སྦྱར་ཏེ།
སེམས་ཅན་ལ་ནང་ན་མི་དགེ་བ་བཅུ་ཡོད་པས་སྣོད་ཀྱི་ཡོངས་གཟུང་བ་མི་འབྱོར་ཏེ། རི་ཐམས་ཅད་ཐལ་བྱུང་གཟི་བརྗིད་ཆུང་བ་དང་། སད་དང་སེར་བ་མང་བ་དང་། ཡུལ་ས་རུལ་བ་དང་མི་ཞིམ་པ་དང་གཡང་ས་ལ་སོགས་མཐོ་དམན་དང་། ཡུལ་དགོན་དོང་ཆུ་མེད་པ་ཚྭ་སྒོ་ཅན་དང་། དུས་ལྡོག་སྟེ་དབྱངས་ཐན་པ་དགུན་ཆར་བ་འབྲུ་ཕྲ་ཞིང་ངན་པ་དང་། འབྲུ་རོ་མི་ཞིམ་ཞིང་ཁོང་དུ་ནད་བསྐྱེད་བ་དང་འབྲུ་སྲབ་མོར་སྐྱེ་བའོ། ། དབང་གི་འབྲས་བུའོ། ། མི་དགེ་བ་བཅུ་ལ་རྣམ་སྨིན་འབྲས་བུ་སུམ་ཅུ་དབང་གི་འབྲས་བུ་དང་རྒྱུ་མཐུན་པའི་འབྲས་བུ་བཅུ་སྟེ། ལྔ་བཅུ་ཐམ་པ།
དགེ་བ་བཅུ་ལ་ཡང་དེ་ལས་བཟློག་པ་ལྔ་བཅུ་དང་འབྲས་བུ་བརྒྱའོ། ། དགེ་བ་བཅུ་ཆུང་ངུ་བསྟེན་ཅིང་གོམས་པར་བྱས་པས་མི། འབྲིང་དུ་བྱས་པས་འདོད་ཁམས་ལྷ། ཆེར་བསྟེན་པ་ཚངས་རིས་ནས་སྲིད་རྩེའི་བར་རོ། ། འབྲས་བུ་གཉིས་པོ་བཟློག་ལ་སྦྱོར་རོ། ། དགེ་མི་དགེ་དེ་ཉིད་ལ་འཕེན་བྱེད་དང་རྫོགས་བྱེད་ཀྱིས་ལས་ཀྱི་བཞག་པ་ནི་དགེ་བ་བཅུས་ནི་བདེ་འགྲོ་མི་དང་ལྷར་འཕེན་ཞིང་དེར་འཕེན་བའི་ནུས་པ་ཡོད་ལ་མི་དགེ་བ་བཅུས་ནི་ངན་འགྲོར་རོ། ། དགེ་བ་བཅུས་ངན་འགྲོར་འགྲོ་མི་སྲིད་ལ་མི་དགེ་བ་བཅུས་ཡོད་པར་འདྲ་བ་ལ་འབྲས་བུ་གོ་རིམས་ཅན་འོང་བ་ཅི་སྟེ་ན། རྒྱུ་ལ་ཁྱད་ཡོད་དེ་ནུས་པ་ཆེ་བ་དེའི་འབྲས་བུ་དང་པོར་མྱོང་སྟེ། དམྱལ་བར་མྱོང་བའི་ལས་ཀྱི་ནུས་པ་དེ་སྟོབས་ཆེ་བས་དང་པོར་སད་དོ། ། ལས་སྟོབས་མཉམ་ན་རྐྱེན་ལ་ལྟོས་ཏེ་ས་བོན་དང་པོར་འདྲ་བ་ལ་ཆུ་ལུད་ལ་སོགས་པའི་རྐྱེན་དང་པོར་གང་འཕྲད་པ་དེ་བྱུང་འགྲོ་བ་བཞིན་དུ་བདག་འཆི་བའི་སེམས་གསལ་དུས་སུ་སྐྱབས་འགྲོ་སེམས་བསྐྱེད་ལ་སོགས་པས་གསོལ་བཏབ་ནས་ཀུ་གཞིའི་རྣམ་ཤེས་ལ་དམྱལ་བའི་ས་བོན་ཡོད་ཀྱང་ལན་གཅིག་བཏང་སྙོམས་ལ་ལུས་ནས་མི་དང་ལྷར་སྐྱེ་བ་ཡིན་ཡང་དགེ་བཤེས་ཀྱི་གདམས་ངག་ལ་སོགས་པས་ནུས་པ་གསོས་བདེ་འགྲོར་སྐྱེ་བ་འགྲུབ་བོ། །
སྡིག་པའི་གྲོགས་པོས་གསོས་བཏབ་ན་འཆི་ཁར་ལོག་ལྟ་སྐུར་འདེབས་སམ་ཐེ་ཚོམ་ལ་སོགས་པ་ཀུན་བྱུང་ན་ཀུན་གཞིའི་རྣམ་ཤེས་ལ་དགེ་བའི་ལས་ཀུན་བཏང་སྙོམས་སུ་ལས་དམྱལ་བའི་ས་བོན་སད་དོ། ། འོ་ན་ལས་ཀྱི་ས་བོན་ཡང་མ་ཉམས་འཆི་དུས་སུ་ཡང་འདྲེས་མར་གསོས་བཏབ་ན་རིམ་ལྔའི་འབྲས་བུ་འགལ་ཞེ་ན། ཡང་གོམས་པ་ཤས་ཆེ་བ་དང་པོར་དེར་འཆི་ཁར་ཉན་པར་བྱ་བ་རྣ་བ་ལ་སོགས་པ་གོམས་ན་གོམས་པ་ནུས་པ་བརྟས་ནས་སྨིན་པས་དགེ་བའི་བསམ་པ་ཉིང་མཚམས་སྦྱོར་རོ། ། སྐྱབས་འགྲོ་ལ་སོགས་པས་བསླང་བའི་དགེ་བ་བཅུའོ། ། ལས་དཀར་ནག་རྣམ་པར་སྨིན་པ་དཀར་པོ་ནི་རྒྱུད་དགེ་སྡིག་འདྲེས་པ་འབྲས་བུའི་དགེ་སྡིག་འདྲེས་མའོ། ། སྐད་ཅིག་མ་གཅིག་ལ་འདྲེས་པ་མི་སྲིད་ཀྱང་འདུ་བྱེད་སེམས་པ་སྐད་ཅིག་མ་གཅིག་དང་ལས་ཀྱི་སྐད་ཅིག་འཇུག་པ་ངེས་པ་སྟེ་བསམ་པ་དང་སྦྱོར་བ་ལྷན་ཅིག་པ་ལས་འདྲེས་ཤེས་བྱ་སྟེ། ། བསམ་པ་ནག་པའི་སྒོ་ནས་མི་དགེ་བ་དཀར་པའི་སྒོ་ནས་དགེ་བ་དེ་གཉིས་ལས་གཅིག་ཏུ་འཇུག་པ་ཡིན། སྦྱོར་བ་ལ་བསམ་པ་དཀར་པའི་ལས་ཀྱང་དེ་དང་འདྲའོ། ། ཡང་ངན་ལན་དང་རྣམ་སྨིན་གནག་པ་ནི་སེམས་ཅན་དམྱལ་བ་བསྐྱེད་པའི་ལས་ལ་བྱ། གཉིས་ཀ་དཀར་བ་ནི་གཟུགས་ཁམས་སུ་སྐྱེ་བའི་ལས་ལ་བྱ།
གཉིས་ཀ་དཀར་ནག་གི་འདོད་པའི་ཁམས་དུ་འགྲོ་དང་ཡི་དྭགས་དང་མི་དང་ལྷ་མྱོང་བར་འགྱུར་པའི་ལས་སོ། ། ཅི་སྟེ་དམྱལ་བར་འཕེན་པ་དང་རྫོགས་བྱེད་གཉིས་ཀ་མི་དགེ་པ་ཁོ་ནས་འཕང་ལ་མི་དགེ་བ་ཁོ་ནས་རྫོགས་པའོ། ། གཟུགས་ཁམས་ནི་གཉིས་ཀ་དགེ་བས་རྫོགས་ཤིང་འཕེན་ལ་འདོད་ཁམས་ཀྱི་མི་དང་ལྷ་དང་ཡི་དྭགས་དང་དུད་འགྲོ་ནི་གཉིས་ཀ་འཕེན་ཅིང་རྫོགས་པས་སོ། ། མི་གནག་ཅིང་དཀར་པའི་ལས་ནི་ཟག་པ་མེད་པའི་ལས་ཏེ་ཉོན་མོངས་པ་དང་མ་འདྲེས་དཀར་པ་དེ་ལས་ཟད་པར་བྱེད་དོ། ། དེ་ལྟར་ལས་སྤྱིའི་རྣམ་བཞག་བཤད་ནས། ། དེ་ཡང་ལྕི་ཡང་དུ་དབྱེ་བ་ནི། རྡོ་རྗེ་གཙུག་ཏོར་ལས། ། གསང་བའི་བདག་པོའི་ཉེས་པར་སྤྱོད་པ་ཡང་བའོ་ཞེས་པ་ལ་སོགས་པའོ། ། ཡུལ་གྱི་སྒོ་ལྕི་བ་ནི་ཕ་མའི་སྲོག་གཅད་ན་ལྕི་ཕ་མ་ལ་མ་བྱིན་པར་བླང་ན་ལྕི། ། རྫུན་ལ་སོགས་པ་ཡང་དེ་དང་མཚུངས་ཏེ་བླ་མ་དང་ཡོན་ཏན་ཅན་ལ་སོགས་པ་ཡང་ཡུལ་བཟང་ངན་གྱི་སྡིག་པ་ལྕི་ཡང་དུ་འགྲོའོ། །
ཡོན་ཏན་མ་ཡིན་པ་ལ་མི་དགེ་བཅུ་བྱས་ན་ཡང་བའོ། ། དགེ་བ་ལ་ཡང་དེ་བཞིན་ནོ། ། བསམ་པའི་སྒོ་ནས་ལྕི་ཡང་དུ་འགྲོ་སྟེ་ཉོན་མོངས་པ་དང་དད་པ་དྲག་པོས་མི་དགེ་བ་དང་དགེ་བ་བྱས་པ་ཡང་ཆེ་ཆུང་དུ་འགྲོའོ། ། སྦྱོར་བའི་སྒོ་ནས་ཆེ་ཆུང་དུ་འགྲོ་སྟེ། ། སྦྱོར་བ་ཡུན་རིང་བ་དང་བར་མ་ཆད་པར་བྱས་ན་ཆེ། དེ་ལས་གཞན་པ་ནི་ཆུང་བའོ། ། དངོས་པོའི་སྒོ་ནས་འགྲོ་སྟེ། ། དངོས་པོ་བཟང་པོ་བརྐུས་ན་ཆེ་ལ། བཟང་པོ་སྦྱིན་བར་བཏང་ན་ཆེ་སྟེ་དེ་ལས་གཞན་པ་ཆུང་བའོ། ། བསྐྱེད་བྱེད་ཀྱི་རྒྱུའི་སྒོ་ནས་ལྕི་ཡང་དུ་འགྲོ་སྟེ།
རྒྱུ་སེམས་སྣང་བས་བསྐྱེད་པའི་མི་དགེ་བ་དང་སྣང་བ་མཆེད་བ་རང་བཞིན་གྱིས་བྱས་བ་ལྕི། སྣང་ཐོབ་ཀྱི་རང་བཞིན་གྱིས་བྱས་པ་ཡང་ངོ་། ། འདི་ལྟར་ཡང་ཡུལ་གྱི་སྒོ་ནས་ལྕི་ཡང་ནི་ཕ་མ་དང་བླ་མ་དང་གང་ཟག་ཡོན་ཏན་ཅན་ལ་གསོད་བ་དང་རྡེག་པ་ལྕི། ཐ་མལ་བ་ལ་གསོད་པ་དང་རྡེག་ན་ལས་ཡང་། འདི་སངས་རྒྱས་ཀྱི་ཆོས་མ་ཡིན་ཞེས་དམ་པའི་ཆོས་སྤང་པ་དང་སངས་རྒྱས་དང་བྱང་ཆུབ་སེམས་དཔའ་ལ་ཚིག་ངན་སྨྲས་པ་དང་ཕ་མ་དང་བླ་མ་ལ་ཚིག་ངན་སྨྲས་པ་ལྕེ་ལ། དེ་ལས་གཞན་པ་ངག་ནི་ཡང་ངོ་། ། གང་ཟག་དགེ་བ་རྩོམ་པ་གཅིག་ལ་ཚེ་ཕྱི་མ་མེད་དོ་ཞེས་སྨྲས་ན་ལས་དེ་ལྕི་ལ། ། དེ་ལས་གཞན་པ་ནི་ཡང་ངོ་། ། གཞན་དགེ་བ་བྱེད་དུས་སུ་ངག་འཁྱལ་གླུ་ལེན་པ་ལ་སོགས་པ་གཏམ་གཞན་གྱིས་བར་ཆད་དུ་འགྱུར་བས་དེ་ལྕི་ལ། ། དེ་ལས་གཞན་པ་ནི་ཡང་ངོ་། །
དགེ་བ་བྱེད་པ་ལ་ལྐོག་ཏུ་འཕྱས་བྱེད་པའི་ཚིག་ནི་ངག་གི་ལས་ལྕི་ལ། དེ་ལས་གཞན་པ་ནི་ཡང་ངོ་། ། དགེ་བ་བྱེད་པའི་དུས་སུ་མི་དགེ་བའི་ལས་ཀྱི་གཏམ་རྣམས་ནི་ལྕི་ལ། དེ་ལས་གཞན་པ་ནི་ཡང་ངོ་། ། དེ་ལྟར་ལས་ལྕི་ཡང་གི་བྱེ་བྲག་བཤད་ནས། དེས་ཁམས་གསུམ་དུ་སྡུག་བསྔལ་མྱོང་བར་འགྱུར་བའི་ཚུལ་ནི། སྤྱོད་བསྡུས་ལས། ། རང་གི་རྣམ་པར་རྟོག་པ་ལས་བྱུང་བའི་ལས་དགེ་བ་དང་མི་དགེ་བ་དང་མི་དགེ་བས་བསྐུལ་བར་གྱུར་པའི་རྒྱུ་དང་རྐྱེན་ཐོབ་ནས་འགྲོ་བ་ལྔ་རྣམས་སུ་ཟོ་ཆུན་གྱི་འཁྲུལ་འཁོར་གྱི་ཚུལ་གྱིས་ཡང་དང་ཡང་དུ་ཉིང་མཚམས་སྦྱོར་བ་ལེན་པར་བྱེད་ཅིང་འཁོར་བའི་སྡུག་བསྔལ་རྗེས་སུ་མྱོང་བར་འགྱུར་རོ་ཞེས་པས་རྒྱུ་ལས་དང་རྐྱེན་ཉོན་མོངས་པས་འབྲས་བུ་སྡུག་བསྔལ་གྱི་ཕུང་པོ་འགྲུབ་ཅེས་པའི་དོན་ནོ། ། དེ་ལ་རྒྱུ་ལས་ནི་གོང་དུ་བསྟན་ནས། རྐྱེན་ཉོན་མོངས་པ་ནི་སྤྱིར་ཉོན་མོངས་པ་ཕྲ་རྒྱས་དགུ་བཅུ་བརྒྱད་དེའི་ནང་གི་ལྟ་བའི་བྱེ་བྲག་དྲུག་ཅུ་རྩ་གཉིས་སོ། །
དེ་ཡང་རང་བཞིན་གྱིས་རྒྱུ་ཚན་གཅིག་ཉོན་མོངས་པར་སོང་ངོ་། ། ཚན་གཅིག་ལས་སུ་སོང་། ཚན་གཅིག་གཟུང་འཛིན་གྱི་རྟོག་བར་སོང་སྟེ། སྤྱོད་བསྡུས་ལས། རང་བཞིན་བརྒྱད་ཅུ་ལས་ཉོན་མོངས་པ་དགུ་བཅུ་རྩ་བརྒྱད་དང་ལྟ་བ་དྲུག་ཅུ་རྩ་གཉིས་འབྱུང་བས་ཉོན་མོངས་པ་དགུ་བཅུ་རྩ་བརྒྱད་འབྱུང་ཞེས་པ་ནི། འདོད་པའི་ཁམས་ན་མཐོང་སྤངས་ལ་ཉོན་མོངས་པ་འདོད་ཆགས་ཁོང་ཁྲོ་ང་རྒྱལ་མ་རིག་པ་ལྟ་བ་ཐེ་ཚོམ་སྟེ་ལྟ་བ་ལྔར་ཕྱེ་བས་བཅུ་སྟེ། འཇིག་ཚོགས་ལ་ལྟ་བ། ། མཐར་འཛིན་པར་ལྟ་བ། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པར་ལྟབ། ། ལྟ་བ་མཆོག་ཏུ་འཛིན་པ།
ལོག་པར་ལྟ་བའོ། ། བཅུ་པོ་དེ་ལ་འདོད་པའི་ཁམས་ན་སྡུག་བསྔལ་ལ་བཅུ་ཚང་བས་ཀུན་འབྱུང་བ་དང་། འགོག་པ་དང་ལམ་ལ་བཅུ་བཅུ་ཚང་བ་སྟེ་བཞི་བཅུ། ། ཁམས་གོང་མ་གཉིས་ན་ཀུ་འབྱུང་དང་འགོག་པ་དང་ལམ་གསུམ་ལ་ཁོང་ཁྲོ་མ་གཏོགས་པའི་དགུ་དགུ་སྟེ། སུམ་ཅུ་རྩ་གཉིས་ཕྲག་གཉིས་ཏེ་བརྒྱད་ཅུ་རྩ་བརྒྱད། འདོད་ཁམས་ན་སྒོམ་སྤངས་ལ་ཁོང་ཁྲོ་ང་རྒྱལ་མ་རིག་པ་བཞི་ཁམས་གོང་མ་གཉིས་ན་ཁོང་ཁྲོ་དོར་བའི་གསུམ་གསུམ་སྟེ་བཅུའོ། ། ལྟ་བ་དང་ཐེ་ཚོམ་གཉིས་མཐོང་སྤང་འབའ་ཞིག་ཏུ་འདོད་པས་ན་ཁ་ཆེ་བྱེ་བྲག་སྨྲ་བའི་ལུགས་སྤྱོད་བསྡུས་སུ་བཀོད་པ་ཡིན་ཏེ། བརྒྱད་ཅུ་རྩ་བརྒྱད་དོ། ། དེ་ལྟར་ན་ཉོན་མོངས་པ་དགུ་བཅུ་རྩ་བརྒྱད་དོ། ། ལྟ་བ་དྲུག་ཅུ་རྩ་གཉིས་ནི་སྔོན་གྱི་མཐའ་ལ་བརྟེན་པའི་ལྟ་བ་བཅོ་བརྒྱད།
ཕྱི་མའི་མཐའ་ལ་བསྟན་པའི་ལྟ་བ་བཞི་བཅུ་རྩ་བཞི། རྟག་པར་ལྟ་བ་རྣམས་ཀྱི་བཞི། ཁ་ཅིག་རྟག་པར་ལྟ་བ་རྣམས་ཀྱི་བཞི། མཐའ་ལྡན་རྣམ་ཀྱི་བཞི། མཐའ་མི་སྤོང་བ་བཞི། རྒྱུ་མེད་པར་ལྟ་བ་རྣམས་ཀྱི་གཉིས་ཏེ་བཅོ་བརྒྱད་དེ། རྟག་པར་ལྟ་བ་རྣམས་ཀྱི་བཞི་ནི། མུ་སྟེགས་པས་བསམ་གཏན་གྱི་དངོས་གཞི་ཅི་རིགས་པ་ཐོབ་ནས་རྨི་ལམ་གསལ་བོ་ཙམ་དུ་སྔོན་གྱི་གནས་དྲན་ནས་རྟག་ལྟ་སྐྱེས་ནས་ཉམས་ཟིན་པ་ཡིན་ཏེ། དེ་ཡང་བསམ་གཏན་གྱི་སྦྱོར་བ་ཆུང་དུས་བར་གྱི་བསྐལ་བ་ཉི་ཤུ་དྲན་པ་དང་། འབྲིང་བོ་བསྒོམས་པས་བཞི་བཅུ་དྲན་པ་དང་།
ཆེར་བསྒོམས་པས་བརྒྱ་ཁྲི་དྲན། དེ་ཡན་ཆད་མ་དྲན་པས་རྟག་པར་ལྟ་བ་བཞི་སྐྱེས་པའོ། ། ཁ་ཅིག་རྟག་པར་ལྟ་བ་རྣམས་ཀྱི་བཞི་ནི་ཚངས་པའི་འཁོར་ཤི་ན་གཞན་དུ་སྐྱེ་བ་མཐོང་བས་དེ་མི་རྟག་ལ་གཞན་ནི་རྟག་གོ་ཞེས་ལྟ། འདོད་པའི་ལྷ་རྩེ་མོ་ལ་ཆགས་པས་ལྟོགས་ནས་ཤི་བ་མཐོང་ནས་དེ་མི་རྟག་ལ་གཞན་རྟག་ཅེས་ལྟའོ། འདོད་པའི་ལྷ་གཞན་གཟུགས་བཟང་བ་ལ་ཕྲག་དོག་གིས་ཡིད་འཁྲུགས་ནས་ཤི་ན་དེ་མི་རྟག་གཞན་རྟག་ཅེས་ལྟ། ། འབྱུང་བ་བཞི་གཅིག་ནས་གཅིག་ཏུ་སྐྱེ་བས་མི་རྟག་སེམས་བརྒྱུད་མར་འཇུག་པས་རྟག་ཅེས་ལྟ་བའོ། ། མཐའ་ལྡན་རྣམས་ཀྱི་བཞི་ནི། མངོན་ཤེས་ཀྱིས་ཡར་ལ་བསམ་གཏན་བཞི་པ་མཐོང་མར་ལ་རླུང་རྡོ་རྗེ་རྒྱ་གྲམ་མཐོང་བས་བདག་དང་འཇིག་རྟེན་མཐའ་དང་ལྡན་ཞེས་ཟེར་བས་ཕན་ཚུན་དུ་བལྟས་ནས་མཐོང་བས་མི་ལྡན་ཞེས་བྱ་བ་དེ་ལྟར་ན་ཡན་མན་དུ་བལྟས་ན་ལྡན། ཕན་ཚུན་དུ་བལྟས་ན་མི་ལྡན་ཞེས་ལྟ་དེ་གཉིས་ལོག་པས་བཞིའོ། ། ལྷ་མི་སྤོང་བ་བཞི་སྟེ།
རང་བཞིན་གྱིས་རྨོང་རྟུལ་བ་ལ་རྟག་ལྟ་བས་དོན་མི་མཐོང་ངེས་པས་ལེགས་པ་ཅི་ཐོབ་བྱས་གཞན་མི་ཤེས་པས་མི་སྤོང་ཞེས་སྨྲའོ། ། ཁོ་ན་རེ་རྨོང་མི་རྟུལ་ཟེར་ཡང་བློ་མ་བྱང་བས་ལས་རྒྱུ་འབྲས་འདྲིས་པས་གཞན་མི་ཤེས་པས་སྔ་མ་ལྔར་ལྷ་མི་སྤོང་ཞེས་སྨྲ། ། བྱང་ཡང་མ་ངེས་པ་དང་། རྟོག་པའི་ང་རྒྱལ་ཅན་ཡང་སྔ་མ་ལྟར་རོ། ། རྒྱུ་མེད་པར་སྨྲ་བ་རྣམས་ཀྱིས་ནི་རྟོག་གེ་ལ་བརྟེན་པའི་རླུང་གློ་བུར་དུ་ལྡང་བ་དང་། སྤྲིན་གློ་བུར་དུ་འདུས་ནས་ཆར་འབེབས་པ་དང་སྲན་མ་ཟླུམ། ཚེར་མ་རྣོ་བ་མཐོང་ནས་རྒྱུ་མེད་དུ་ལྟ། བསམ་གཏན་ལ་བརྟེན་པ་ནི་འདུ་ཤེས་ཅན་ཞི་གནས་འདུ་ཤེས་མེད་པར་སྐྱེ་བ་ལ་སོགས་པ་མཐོང་ནས་རྒྱུ་མེད་དུ་སྨྲ་བའོ། ཕྱི་མའི་མཐའ་ལ་བརྟེན་པ་ནི་བཞི་བཅུ་རྩ་བཞི་པ་སྟེ། བདག་ཏུ་ལྟ་བ་དྲུག་ཅུ་སྟེ།
བདག་ཏུ་འདུ་ཤེས་ཅན་གཟུགས་མེད་པར་འདུ་ཤེས་ཅན་གཉིས་ཀ་མ་ཡིན་པ་འདུ་ཤེས་ཅན་བཞི། བདག་གཟུགས་ཅན་མཐའ་དང་ལྡན་གཉིས་ཡིན་མ་ཡིན་འདུ་ཤེས་ཅན་བཞི་སྟེ་བརྒྱད། ། གཅིག་པུ་བདེ་བ་སྡུག་བསྔལ་གཉིས་ག་མ་ཡིན་པའི་འདུ་ཤེས་ཅན་བཞི་སྟེ་བཅུ་གཉིས། བདག་གཅིག་པུ་ཐ་དད་པ་བདག་ཆུང་དུ་བདག་ཚད་མེད་པ་འདུ་ཤེས་ཅན་བཞི་སྟེ་བཅུ་དྲུག་གོ ། འདུ་ཤེས་མེད་པར་སྨྲ་བ་བརྒྱད་ནི་གོང་གི་གཟུགས་ཅན་ལ་སོགས་པ་བཞི་མཐའ་ལྡན་བཞི་སྟེ་དེ་ལྟར་དེ་རྣམས་འདུ་ཤེས་མེད་པའོ། ། དེ་བརྒྱད་ལ་འདུ་ཤེས་ཡོད་པ་ཡང་མ་ཡིན་མེད་པ་ཡང་མ་ཡིན་པ་བརྒྱད་དེ་སུམ་ཅུ་སོ་གཉིས་སོ། ། ཆད་པར་ལྟ་བ་བདུན་ནི་མི་འབྱུང་བ་བཞི་ཡིན་ཤི་ནས་མེད་འདོད་པའི་ལྷ་དང་གཟུགས་ཀྱི་ལྷ་དང་ནམ་མཁའ་དང་རྣམ་ཤིས་དང་ཅི་ཡང་མེད་པ་དང་སྲིད་རྩེ་མ་ཤེས་བར་ཙམ་ཤི་ནས་མེད་པར་སོང་བའི་ཆད་ལྟ་བདུན་དང་པོ་དགུའོ། ། ཚེ་འདི་ལ་མྱ་ངན་འདའ་བར་སྨྲ་བ་ལྔ་ནི་འདོད་ཁམས་ཀྱིའོ། ། སེམས་ཅན་དང་བསམ་གཏན་བཞི་དང་ལྔ་ཐོབ་པ་ལ་ཚེ་འདི་ལ་མྱ་ངན་ལས་འདས་པར་སྨྲ་བ་ལྔ་སྟེ་བཞི་བཅུ་རྩ་བཞིའོ། ། དྲུག་ཅུ་རྩ་གཉིས་པོ་དེ་ཐམས་ཅད་མཐར་ལྟ་དང་ལོག་ལྟས་བསྡུས་པའོ། །
སྔོན་གྱི་མཐའ་ལ་བརྟེན་པའི་བཅོ་བརྒྱད་ཀྱི་ནང་ནས་མཐའ་ལྡན་གྱི་བཞི། ལྷ་མི་སྤོང་བ་བཞི། རྒྱུ་མེད་པ་གཉིས་ཏེ་བཅུ་ཐམ་པ། ཕྱི་མའི་མཐའ་ལ་བརྟེན་པའི་བཞིའི་ནང་ནས་ཚེ་འདི་ལ་མྱ་ངན་ལས་འདའ་བར་འདོད་པ་ལྔ་སྟེ། བཅོ་ལྔ་ནི་ལོག་ལྟ། གཞན་ཐམས་ཅད་མཐར་འཛིན་པར་ལྟ་བའོ། ། དེ་ལ་ཡང་ཆད་ལྟ་བདུན་ཆད་ལྟས་བསྡུས། ལྷག་མ་ཐམས་ཅད་རྟག་ལྟའོ། ། དེ་རྣམས་ཀྱི་རྒྱུ་འཇིག་ཚོགས་ལ་ལྟ་བ་སྟེ་ཕུང་པོ་ལྔ་ལ་བདག་གིར་གཟུང་བ་ལས་བྱུང་ངོ་། ། དེ་ཡང་རྡོ་རྗེ་ཕྲེང་བ་ལས། །
མ་རིག་སྒོང་ངའི་སྦུབས་འབྱེད་པའི། ། འཇིགས་ཚོགས་ལྟ་བའི་རི་བོ་འཇོམས། ། ཞེས་པས་འཇོམས་པས་འོག་ཏུ་ལས་རྣམ་པར་དག་པའི་སྐབས་སུ་བཤད་པར་བྱ་སྟེ། ཕུང་པོ་ལྔ་ལ་བདག་དང་བདག་གིར་འཛིན་པའི་ལྟ་བ་དེ་སྟོང་པ་ཉིད་སྐྱེ་བ་མེད་པར་ཤེས་པའི་རྡོ་རྗེས་བཅོམ་ན་འབྲས་བུ་ལྟ་བ་ངན་པ་ཐམས་ཅད་ཀྱིས་བསྡུས་པའི་ཉོན་མོངས་པ་ཐམས་ཅད་རང་གྲོལ་དུ་འགྲོ་བས་དེ་ལྟར་ལས་སློང་བར་བྱེད་པའི་རྒྱུ་ཉོན་མོངས་པ་བསྟན་ནས། ལས་དང་ཉོན་མོངས་པ་དེ་གཉིས་ཀྱིས་འཁོར་བའི་ཕུང་པོ་སྡུག་བསྔལ་གྱི་རང་བཞིན་གྲུབ་ལུགས་བསྟན་པར་བྱ་སྟེ། ། དེ་ཡང་སྤྱོད་པ་བསྡུས་པ་ལས། ། རྣམ་པར་ཤེས་པ་གསུམ་ནི་དངོས་པོ་ཐམས་ཅད་ཀྱི་རྒྱུར་གྱུར་པ་ཡིན་ཏེ། ། འདི་ལྟ་སྟེ་མཐོ་རིས་དང་ངན་སོང་ཞེས་ལས་ཀྱི་ས་བོན་དང་བཟང་ངན་དང་བཅས་པའི་ཚེ་རབ་བདེ་སྡུག་གི་ཕུང་པོ་གྲུབ་ཅེས་སོ། ། དེ་ཉིད་ལས། ལུས་ཀྱི་འཁྲུལ་འཁོར་འདི་ཡང་རྣམ་པར་ཤེས་པ་ས་བོན་ཐམས་ཅད་དབང་གིས་འབྱུང་སྟེ།
རྣམ་པར་ཤེས་པའི་ཁམས་འདི་ནི་ལུས་སྣ་ཚོགས་ལ་འཇུག་པ་ཡིན་ནོ། ། རྣམ་པར་ཤེས་པའི་ཁམས་འདི་ནི་ལུས་བསྐྱེད་བར་བྱེད་པའི་ཕྱིར་བྱེད་པ་པོ་ཡང་ཡིན་ནོ། ། རྣམ་པར་ཤེས་པའི་ཁམས་འདི་ནི་ཆོས་ཀྱི་དབྱིངས་ལ་བརྟེན་པའི་ཕྱིར་མི་ཟད་པ་ཡང་ཡིན་ནོ་ཞེས་པ་དང་། ཡང་དེ་ཉིད་ལས། གཞན་ཡང་རྣམ་པར་ཤེས་པ་ཞེས་བྱ་བའི་དོན་ཅི་ཞེ་ན། དགེ་བ་དང་མི་དགེ་བའི་ས་བོན་གྱིས་ལུས་ཀྱི་མྱུ་གུ་མངོན་པར་གྲུབ་པར་བྱེད་པ་སེམས་པས་ཤེས་པ་ཚོར་བའི་དྲན་པ་འཐོབ་པར་འགྱུར་ཏེ། དེ་བས་ན་ས་བོན་དང་ཤེས་པ་ལ་རྣམ་པ་ཞེས་བྱའོ། ། དཔེར་ན་རྒྱ་ཤུག་དང་འབྲུ་གྲོ་དང་ཨ་མྲ་དང་ཉོ་ཏི་དང་། སེའུ་དང་། བིལ་བ་དང་།
ཀ་པིད་ཐ་ལ་སོགས་པའི་ས་བོན་གང་དུ་འཕོ་བ་དེར་རོ་མངར་བ་དང་སྐྱུར་བ་དང་ཁ་བ་ལ་སོགས་པ་མི་འདྲ་བ་སྣ་ཚོགས་སུ་འཕོ་བར་འགྱུར་རོ། ། དེ་བཞིན་དུ་རྣམ་པར་ཤེས་པའི་ཁམས་ལས་ཀྱི་ས་བོན་དང་བཅས་པ་མྱོང་ལ་གསལ་བ་འདི་སྐྱེ་གནས་གང་དང་གང་དུ་རྒྱུ་སོ་སོའི་ནུས་པས་འཕོས་པས་དེར་ཚོར་བ་བདེ་སྡུག་ཀྱང་འཕོ་བར་འགྱུར་རོ་ཞེས་སོ། ། དེ་ལྟར་ལས་དང་ཉོན་མོངས་པ་དང་སྡུག་བསྔལ་གསུམ་གྱི་རང་བཞིན་འཁོར་བ་ཡིན་པར་བསྟན་ནས། ། ད་ནི་དེ་ཡིས་ཇི་ལྟར་འཁོར་བའི་ཚུལ་བསྟན་པར་བྱ་སྟེ། དེ་ཡང་དགོངས་པ་ལུང་སྟོན་ལས། རྟེན་འབྲེལ་བཅུ་གཉིས་ཞེས་གྲགས་པ། ། ངོ་བོ་ཉིད་རྣམ་གསུམ་དུ་འགྱུར། ། ཞེས་པ་དང་། ཡང་། རྟེན་ཅིང་འབྲེལ་འབྱུང་ལས་བྱུང་བ། །
འདི་དག་འཚལ་བར་མ་གྱུར་ལས། ། འཁོར་བར་ཉོན་མོངས་མི་བཟད་པས། ། སེམས་ཅན་ཁ་ཅིག་གཟིར་བར་འགྱུར། ། ཞེས་པ་དང་། སྤྱོད་བསྡུས་ལས། རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་ཀྱི་འཁོར་ལོ་ཞེས་པ་དང་། འཕགས་པ་ཀླུ་སྒྲུབ་ཀྱི་ཞལ་སྔ་ནས། ། དང་པོ་བརྒྱད་པ་དགུ་ཉོན་མོངས། ། གཉིས་དང་བཅུ་པ་ལས་ཡིན་ཏེ། ། ལྷག་མ་བདུན་ནི་སྡུག་བསྔལ་ཡིན། །
ཞེས་པས་དུམ་བུ་གསུམ་པོ་དེ་མྱུར་ཆེས་ན་ཚེ་གསུམ་ལ་རྫོགས་ཏེ། བདག་ལ་འཇིག་རྟེན་སྔ་མས་བསྡུས་པའི་མ་རིག་པ་དང་འདུ་བྱེད་ཀྱིས་ཚེ་འདི་ལ་རྣམ་པར་ཤེས་པ་དང་། མིང་དང་གཟུགས་དང་སྐྱེ་མཆེད་དྲུག་དང་རིག་པ་དང་ཚོར་བ་འབྱུང་། ཚེ་ཕྱི་མ་ལ་བརྟེན་ན་སྲེད་པ་དང་ལེན་པ་འབྱུང་བས་དེ་བརྒྱད་ནི་ཚེ་འདི་ཡིས་བསྡུས་ཏེ་སྐྱེ་བ་དང་རྒ་ཤི་གཉིས་ཚེ་ཕྱི་མར་འགྲུབ་པོ་ཞེས་པས་དེ་རྒྱུ་འབྲས་ཀྱང་ཚར་གཉིས་ཏེ། སྔོན་གྱི་མཐའ་ལ་ལྟོས་པའི་རྒྱུ་འབྲས་ནི་མ་རིག་པ་དང་འདུ་བྱེད་རྒྱུ། ། རྣམ་པར་ཤེས་པ་ལ་སོགས་པ་ལྔ་འབྲས་བུ་ཡིན། ཚེ་ཕྱི་མའི་མཐའ་ལ་ལྟོས་པའི་རྒྱུ་ནི་སྲེད་པ་ལེན་པ་སྲིད་པ་གསུམ། འབྲས་བུ་ནི་སྐྱེ་བ་དང་རྒ་ཤི་གཉིས་ཡིན་པས་དང་པོ་རྒྱུ་བསྡུས་འབྲས་བུ་ཕྱེ་བ་ཡིན་ལ། འོག་མ་ནི་རྒྱུ་ཕྱེ་ཞིང་འབྲས་བུ་བསྡུས་པས་ན་ཚེ་གསུམ་ལ་འཇོག་པ་ཡང་རྨོངས་པ་བཟློག་སྟེ་བདག་སྔོན་མ་རིག་པ་དང་འདུ་བྱེད་ཅི་མ་བྱུང་བ་ལ་ད་ལྟར་དང་མ་འོངས་པར་ཡང་འདི་ཙམ་ཞིག་འབྱུང་བ་དང་། འབྱུང་བར་འགྱུར་བ་ཤེས་པར་བྱ་བའི་ཕྱིར་ཀླུ་སྒྲུབ་འདོད་གསུང་པ་ཡོད་ཀྱང་།
དེ་ལྟར་བཞེད་ངེས་པ་མེད་དེ། འོ་ན་ཅི་ཙུག་བཞེད་ཅེ་ན། སྔར་སྦྱང་གཞིའི་ངེས་ཚིག་གི་སྐབས་སུ་བཤད་པ་བཞིན་ཏེ། དེ་ཡང་མཐོ་རིས་སུ་འཁོར་ལུགས་ནི་ཉོན་མོངས་པ་གསུམ་འདི་ལྟར་འཁོར་ཏེ། དེ་ལ་མཐོ་རིས་ཀྱི་ཕུང་པོ་དང་ལུས་དང་ལོངས་སྤྱོད་མི་རྟག་པ་དང་སྡུག་བསྔལ་བ་དང་བདག་མེད་དུ་མ་ཤེས་ནས་རིག་པ་དེས་ཚེ་ཕྱི་མ་ལ་ལྷ་དང་མིའི་ལུས་བཟང་བ་ཐོབ་ལ། ། བདེ་བདེ་བོའམ་དཀའ་དཀའ་བོ་གཅིག་ཏུ་འདུ་ཤེས་ནས་འདི་ཐོབ་པ་བྱ་ན་སྙམ་དུ་འདུན་པའི་འདོད་ཆགས་སྲེད་པ་འབྱུང་ངོ་། ། སྲེད་པ་དེས་བདག་པོའི་རྒྱན་བྱས་ནས་མཁན་སློབ་ཀྱི་དྲུང་དུ་སྡོམ་བ་བླངས་པའི་འདུ་བྱེད་སེམས་པ་ངས་མི་དགེ་བ་མི་བྱའོ་སྙམ་པ་དེས་ལུས་ངག་གི་ལས་ཐམས་ཅད་སེམས་པ་ས་བོན་དང་ནད་དུ་བསྡུས་པའི་འདུ་བྱེད་སེམས་པ་དེས་ཀུན་གཞི་རྣམ་ཤེས་མྱོང་བ་གསལ་བ་དེ་སྐྱེ་འགག་ལྷན་ཅིག་ཏུ་བྱས་ནས་སེམས་བ་དེས་རྣམ་པར་ཤེས་པ་ལ་ས་བོན་བཞག་སྟེ། ལས་མངོན་གྱུར་དེས་ས་བོན་གང་བསྒོས་ན་སྐྱེ་བ་ཕྱི་མ་ལ་མིའི་མིང་དང་གཟུགས་དང་སྐྱེ་མཆིད་དྲུག་དང་རེག་པ་དང་ཚོར་བའི་ས་བོན་བཞག ས་བོན་དེ་ཚེ་ལ་ཡན་ལག་དེ་དང་དེར་ཐ་སྙད་བྱས་ཏེ་དེར་མིའི་ནང་དུ་མའི་མངལ་གྱི་ནང་དུ་མེར་པོའི་གཟུགས་དང་ཚོར་བ་དང་འདུ་ཤེས་དང་འདུ་བྱེད་རྣམ་ཤེས་མིང་བཞི་དང་པོ་གྲུབ་བ་དང་མིའི་ནང་དུ་ཡུལ་གཟུགས་དང་དབང་བོ་དང་རྣམ་ཤེས་གསུམ་ཕྲད་པའི་རེག་པ་དང་བདེ་སྡུག་མྱོང་བའི་ཚོར་བ་རྣམས་བསྐྱེད་པར་བྱེད་པའི་ས་བོན་ཀུན་གཞི་ལ་བགོས་ནས་མ་འོངས་པའི་དུས་སུ་འབྱུང་འགྱུར་གྱི་ལས་ཀྱི་ས་བོན་ལ་བྱས་པས་ཚེ་འདིའོ། ། འདོད་པའི་ས་བོན་བགོས་པས་དེའི་ཚེ་དགེ་སློང་ལ་དེས་འདོད་ཡོན་ལ་ཆགས་པའི་སྲེད་པས་བཅིངས་ཏེ་ས་བོན་ཆུས་བཅིངས་པ་ལྟར་བྱས་ཏེ་སྲེད་པས་གསོས་པས་ལེན་པ་མ་འོངས་པའི་སྡུག་བསྔལ་གྱི་ཚོར་བའི་རྒྱུ་ལ་ཆགས་ནས་ལས་ཀྱི་ས་བོན་ནུས་པ་མཐུ་ཅན་འོང་སྟེ།
འཆི་ཁར་སེམས་གསལ་ཙམ་ན་ལུས་ཀྱི་བྱེ་བྲག་ལ་སྲེད་དེ། ཀྱེ་མ་བདག་མི་ལུས་བཟང་པོ་གཅིག་ཐོབ་ན་ཅི་མ་རུང་སྙམ། ཤེས་པ་བསྒྲིམས་ནས་ལུས་བྱེ་བྲག་མེད་པ་ལ་སྲེད་དེ། ཅི་ན་ཡང་ཅི་ལུས་གཅིག་ལེན་ན་ཅི་མ་རུང་སྙམ་པས་གསོན་ནི། ཤི་ནས་ཡང་དེ་ལྟར་གསོས་པས་བར་མ་དོའི་སེམས་ཐ་མའི་དུས་སུ་ནུས་པ་ཐོགས་མེད་ཀྱི་ས་བོན་དེ་དང་འཇིག་རྟེན་ཕ་རོལ་གྱི་སྐྱེ་གནས་ཀྱི་ཐོག་མའི་མིང་དང་གཟུགས་ཀྱི་ཕུང་པོ་སྲང་མདའ་ལྟར་གཅིག་འགག་པ་ལ་ཕྱོགས་ཙ་ན་གཅིག་སྐྱེ་བ་ལ་ཕྱོགས་གཅིག་ལྷན་གྱིས་འགགས་ཤུལ་དུ་གཅིག་ཐལ་གཅིག་གི་སྐྱེ་བ་ནི་མིར་སྐྱེ་བའོ། ། དེར་སྡར་ས་བོན་བཏབ་བཏབ་པ་མངོན་གྱུར་ཏུ་མྱུ་གུའི་ཚུལ་དུ་བྱུང་སྟེ། ས་བོན་བཏབ་པ་མྱུ་གུ་སྔོན་པོ་འབྱུང་བ་བཞིན་ནོ། ། དེས་ན་གཞོན་ནུ་མ་རིམ་གྱིས་རྒྱས་པའོ། ། དེ་ཉིད་དབང་པོ་རྒྱུན་ཆད་པ་འཆི་བའོ། ། ཡང་ངན་སོང་དུ་འཁོར་ལུགས་ནི་ཤན་པ་གཅིག་ལས་རྒྱུ་འབྲས་ལ་རྨོངས་པའི་མ་རིགས་སྟེ།
རྒྱུ་མི་དགེ་བ་སྤྱད་པས་འབྲས་བུ་ངན་སོང་གསུམ་དུ་འགྲོ་བ་མ་ཤེས་བའི་མ་རིག་པས་ཤ་དང་ལྤགས་པ་ལ་ཆགས་པའི་སྲེད་པ་བྱུང་ནས་རྭ་ལུག་བསད་པའི་འདུ་ཤེས་བྱེད་སེམས་པ་བསད་པའི་ལས་བྱས་པ་ཀུན་གཞིའི་རིག་པ་གསལ་བ་ས་བོན་བགོས་ཙ་ན་སྐྱེ་བ་ཕྱི་མར་ཁྱིར་སྐྱེ་བའི་མིང་དང་གཟུགས་མེར་མེར་པོའི་ནང་གི་མིང་བཞིའི་ཕུང་པོ་བཞི་དང་བཅས་པ་དང་ཕྱིའི་མིག་ལ་སོགས་པའི་སྐྱེ་མཆེད་དྲུག་དང་ཁྱིའི་ཡུལ་དང་དབང་པོ་དང་ཤེས་པ་གསུམ་འདུས་པའི་ཕལ་ཆེར་མི་སྡུག་པའི་ལུས་སུ་རེག་པ་དང་། ཁྱིའི་སྡུག་བསྔལ་གྱི་ཚོར་བ་དང་བརྟན་གྱི་ས་བོན་ཀུན་གཞི་མྱོང་བ་གསལ་བ་ཐམས་ཅད་པ་རས་ལྟ་བུ་ལ་ས་བོན་རི་མོ་ལྟ་བུ་བསྒོས་ནས། ཤན་པ་དེ་འདོད་ཡོན་ལ་ཆགས་པའི་སྲེད་པས་གསོས་ནས་འཆི་ཁར་ཤེས་པ་གསལ་བ་རང་འགྲིབ་དུས་སུ་མ་འོངས་པའི་དུས་ཀྱི་ལུས་བྱེ་བྲག་ཅན་དང་། བྱེ་བྲག་མེད་པ་ལས་ནུས་པ་ལ་སྲེད་པས་ལས་ནུས་མཐུ་ཅན་གྱི་སྲེད་པ་གྲུབ་པ་མ་འདིར་ཡང་དེ་ལྟར་བྱས་པས་བར་དོར་དེ་ཆགས་བ་དང་སྲང་མདའི་མཐོ་དམན་ལྟར་ཁྱིའི་སྐྱེ་གནས་སུ་སྔར་གྱི་བཏབ་པ་དེ་མྱུ་གུ་ལྟར་མངོན་གྱུར་ཏུ་ཁྱིའི་མིང་དང་གཟུགས་མེར་མེར་པོ་ཤེས་པ་དང་བཅས་པ་དང་མིག་དང་རྣ་བ་ལ་སོགས་པ་དང་མི་སྡུག་པའི་གསུམ་འདུས་པའི་རེག་པ་དང་སྡུག་བསྔལ་གྱི་ཚོར་བ་དང་བརྟན་གྲུབ་པ་ནི་སྐྱེ་བའོ། ། དེའི་རྒྱུན་འགྱུར་བ་ནི་རྒ་བའོ། ། དེའོ་དབང་བོ་རྒྱུན་ཆད་པ་ནི་ཤི་བའོ། ། དེ་ལྟར་ན་མངལ་སྐྱེས་ལ་ཡན་ལག་བཅུ་གཉིས་ཡོད་ལ། བརྫུས་སྐྱེས་ལ་སོགས་བ་ནི་མིང་དང་གཟུགས་མ་གཏོགས་པའི་བཅུ་གཅིག་ཡོད་བར་ཤེས་པར་བྱའོ། ། དེ་བཞིན་དུ་མིག་ཡོ་བའི་ལས་ལ་ཡང་ཅི་རིགས་པར་བསྒྲོའོ། ། སྐྱེ་མཆེད་མུ་བཞིར་སྐྱེ་ན་ནི་བར་མ་དོ་མེད་དེ་དེ་ཤེས་པ་དེས་འགྲོ་མི་དགོས་པས་སོ། །
མིང་དག་གཟུགས་སྐྱེ་མཆེད་དྲུག་དང་། རེག་པ་མེད་དོ། ། ཚོར་བ་བཏང་སྙོམས་ཙམ་མོ། དེ་ལྟར་ན་ཉོན་མོངས་པ་དང་། ལས་དང་། སྡུག་བསྔལ་ཙམ་འཁོར་ཏེ། ཉོན་མོངས་པ་ལས་བསགས་པ་དེས་སྡུག་བསྔལ་གྱི་ཕུང་པོ་གྲུབ་ཀྱང་། དེ་ལས་ཉོན་མོངས་བ་སྐྱེ། དེས་ལས་བྱས་ཏེ་ཕུང་པ་གྲུབ་པར་བྱ་དང་སྒོ་ངའི་ཚུལ་དུ་ཐོག་མཐའ་མེད་དེ། སློབ་དཔོན་ཀླུ་སྒྲུབ་ཀྱི་ཞལ་སྔ་ནས། །
བཅུ་གཉིས་ཆོས་ནི་གསུམ་དུ་འདུས། ། གསུམ་པོ་དག་ལས་གཉིས་འབྱུང་སྟེ། གཉིས་ལས་བདུན་འབྱུང་བདུན་ལས་ཀྱང་། ། གསུམ་འབྱུང་སྲིད་པའི་འཁོར་ལོ་དེ། ། ཉིད་ནི་ཡང་དང་ཡང་དུ་འཁོར། ། ཞེས་པ་དང་། ཡང་དེ་ཉིད་ཀྱི་ཞལ་སྔ་ནས། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་ན་ཡང་ལས་ཏེ། །
དེ་ལས་ཀྱང་ནི་སྐྱེ་བ་ཡིན། ། ལམ་གསུམ་ཐོག་མཐའ་མེད་པའོ། ། ཞེས་པ་དང་། སློབ་དཔོན་དབྱིག་གཉེན་གྱི་ཞལ་སྔ་ནས་ཀྱང་། སྲིད་པའི་འཁོར་ལོ་ཐོག་མཐའ་མེད་པ་ཡི། ། ཞེས་པའོ། ། དེ་ནི་སྤྱོད་བསྡུས་ཀྱི་ལེའུ་བཞི་པ་ལས། འཁོར་བ་ཐོག་མ་མེད་པར་རང་གི་རྣམ་པར་རྟོག་པ་ལས་བྱུང་བའི་ལས་དང་ཉོན་མོངས་པའི་འཆིང་བས་དར་གྱི་སྲིན་བུ་བཞིན་དུ་རང་ཉིད་ཀྱིས་སྡུག་བསྔལ་གྱི་ཕུང་པོ་ཆེན་པོ་མངོན་པར་འདུས་བྱས་ནས་སྐྱེ་བ་གཅིག་ནས་གཅིག་ཏུ་ཉེ་བར་བསགས་པའི་དགེ་བ་དང་མི་དགེ་བ་རྣམས་ཀྱི་འབྲས་བུ་རྣམ་པར་སྨིན་པ་མྱོང་ནས་ཤེས་པ་དང་། རྒྱུ་དང་རྐྱེན་ཐོབ་ནས་ཡང་དང་ཡང་དུ་འགྲོ་བ་ལྔ་རྣམས་སུ་ཟོ་ཆུན་གྱི་འཁོར་ལོ་ལྟར་ཉིང་མཚམས་སྦྱར་ནས་འཁོར་བའི་སྡུག་བསྔལ་ལེན་ཞེས་པའི་དོན་ཏེ་རྒྱུ་ནི་ལས་སོ། ། རྐྱེན་ནི་ཉོན་མོངས་པའོ། །
འགྲོ་བ་ནི་སྐྱེ་བའོ། ། དེ་གསུམ་ཐོག་མཐའ་མེད་པར་འཁོར་བའོ། ། དེ་ཉིད་ལ་དགོངས་ནས་དགོངས་པ་བླ་ན་མེད་པ་ལས་ཀྱང་། དེ་འདྲའི་རང་བཞིན་མ་ཤེས་པས། ། མི་ཤེས་མུན་པས་ཁེབས་པ་རྣམས། ། དགེ་དང་མི་དགེའི་ལས་བྱས་ནས། ། འགྲོ་བ་ལྔར་ནི་འཁོར་བར་འགྱུར། ། མི་ཤེས་མུན་པ་ནི་མ་རིག་པའི་རྩ་བ་ཅན་གྱི་ཉོན་མོངས་པའོ། ། དགེ་དང་མི་དགེ་ནི་ལས་སོ། ། འགྲོ་བ་ལྔ་ནི་སྡུག་བསྔལ་གྱི་ཕུང་པོ་སྐྱེ་བའོ། །
དེ་ལྟར་ན་བྱེད་པ་པོ་དང་ཟབ་པོ་གང་ཡང་མེད་དེ་རྒྱུ་དང་འབྲས་བུའི་ཁྱད་པར་ཙམ་མོ། ། འོ་ན་ལུང་ལས་རླུང་གིས་སེམས་བསྐྱོད་ལ་སེམས་ལས་རང་བཞིན་བྱུང་དེ་ལས་དང་ཉོན་མོངས་པར་སོང་བས་འཁོར་བ་བྱས་ན་དེ་གསུམ་ཀ་སྟོང་པ་ཡིན་ན་ཇི་ལྟར་དགེ་བ་དང་མི་དགེ་བས་འཁོར་བ་ཐོག་མ་མེ་པ་ནས་ཡིད་ཀྱི་རང་བཞིན་གྱི་ལུས་སེམས་མྱོང་བ་གསལ་བའི་རང་བཞིན་དེ་ཇི་ལྟར་བཅིངས་པར་འགྱུར། དེ་ལྟར་སྟོང་པ་ཉིད་སྟོང་པ་ཉིད་ཀྱིས་འཆིང་བར་རིགས་པ་ནི་མ་ཡིན་ནོ་ཞེ་ན། བདེན་ཏེ་རང་བཞིན་གྱི་སྣང་བ་རླུང་གི་བཞོན་པའི་རང་བཞིན་ཅན་སྟོང་པ་ཉིད་ལས་བྱུང་ཞིང་སྟོང་པ་ཉིད་དུ་ཐིམ་པ་མ་ཤེས་ནས་ངའི་ལུས་དང་ངའི་ངག་དང་ངའི་སེམས་ཡིན་ནོ་ཞེས་དངོས་པོར་ཞེན་པ་བདག་ཏུ་རློམ་པ་དང་ངར་སེམས་པས་ལས་དགེ་བ་དང་མི་དགེ་བ་རྣམས་བྱས་ནས་བདེ་འགྲོ་དང་ངན་འགྲོར་སྐྱེ་སྟེ། ། དེས་ན་ལས་དང་ཡིད་ཀྱི་རང་བཞིན་གྱི་ལུས་གཉིས་སྟོང་པ་ཉིད་ཡིན་ཡང་དངོས་པོར་མངོན་པར་ཞེན་པ་ཡོད་པས་འཆིང་ངོ་། ། འོ་ན་དངོས་པོར་མངོན་པར་ཞེན་པས་འཆིང་ན་རང་བཞིན་བརྒྱ་དྲུག་ཅུ་པོ་འདི་རྣམས་ཀྱིས་དགེ་བ་དང་མི་དགེ་བ་རྣམས་ཉེ་བར་བསགས་ནས་སྐད་ཅིག་གཅིག་ཏུ་སྐྱེ་ཞིང་རབ་ཏུ་འཇིག་ཅིང་འགྱུར་བས་ན་ཞིག་ཅིང་མེད་པའི་ལས་ཀྱིས་ཇི་ལྟར་ན་ཡང་དང་ཡང་དུ་འཇིག་རྟེན་ཕ་རོལ་ཏུ་སྐྱེ་བ་དམིགས་པར་མི་འཐད་དོ་ཞེ་ན། བདེན་ཏེ་ལས་དེ་འགགས་ཀྱང་དེས་བཞག་པའི་ས་བོན་སེམས་ཀྱི་རྒྱུད་ལ་ཡོད་པས་འབྲས་བུ་འབྱིན་པ་ཡིན་ནོ། ། ཐ་སྙད་ཙམ་དུ་འབྲས་བུ་འབྱིན་ན་ཡང་དགེ་བ་དང་མི་དགེ་བའི་འབྲས་བུས་དེ་དག་དངོས་པོ་བཞག་ནས་འབྱུང་བར་འགྱུར་རམ་འོན་ཏེ་སེམས་ཀྱི་བག་ཆགས་ལས་འབྱུང་ཞེ་ན། སེམས་ཀྱི་བག་ཆགས་ལས་འབྱུང་ངོ་། ། རྒྱུ་ལས་དང་ཉོན་མོངས་ལས་འབྲས་བུ་གྲུབ་པ་བསྟན་ནས།
ད་ནི་ལས་རྣམ་པར་དག་པ་བསྟན་པར་བྱ་སྟེ། དེ་ཡང་དགོངས་པ་བླ་ན་མེད་པ་ལས། དེ་ཉིད་ཤེས་ན་ཡེ་ཤེས་ཅན། ། སྲིད་པའི་གཟེབ་ལས་གྲོལ་བར་འགྱུར། ། ཞེས་པས་ཉོན་མོངས་པ་དང་ལས་ཐམས་ཅད་གློ་བུར་གྱི་དྲི་མ་སྣང་བ་གསུམ་སེམས་གཉུག་མ་དིའི་ཆོས་ཉིད་སྟོང་པ་འོད་གསལ་བ་དང་། ཆོས་ཅན་རིག་པ་གསལ་བ་དབྱེར་མེད་པར་ཤེས་ནས་ལས་དང་ཉིན་མོངས་པའི་ས་བོན་ལ་གནོད་པ་བྱས་པས་མངོན་འགྱུར་མི་འཕེལ་ལ། རྒྱུད་ཕྱི་མ་ལས། ། སློབ་དཔོན་བྱང་སེམས་རྡོ་རྗེ་ཅན། ། དཔལ་ལྡན་སངས་རྒྱས་ཀུན་གྱི་བདག ། དངོས་རྣམས་ཐམས་ཅད་སྒྱུ་མ་བཞིན། །
སྐྱེད་པ་སྡུད་པ་མཛད་པ་ལས། ། དེས་ན་དེ་ཡི་སྡིག་མི་འགྱུར། ། བསོད་ནམས་ཀྱིས་ཀྱང་དེ་བཞིན་ནོ། ། གང་ལ་སྡིག་དང་བསོད་ནམས་མེད། ། དེ་ནི་བྱང་ཆུབ་ཡིན་པར་གསུངས། ། མགོན་པོ་དེ་ནི་བསྡུས་པ་ཡིན། ། ལུས་ཅན་ཐམས་ཅད་འཇིགས་མཛད་ཀྱང་། ། ངན་འགྲོར་བསྐྱེད་པར་མི་འགྱུར་ཞིང་། ། བྱང་ཆུབ་ཀྱི་ནི་རྙེད་མི་དཀའ། ། བྱང་ཆུབ་རྡོ་རྗེ་སྤྲུལ་པ་འདི། །
ཡེ་ཤེས་ཀྱི་ནི་རྒྱས་བཏབ་པས། ། སེམས་ཅན་རྣམས་ལ་སྦྱོར་བ་དང་། ། མཆོག་ཏུ་ཕན་བཏགས་ཤེས་བར་བྱ། ། ཚར་བཅད་པ་དང་ཕན་བཏགས་པ། ། བདག་ཉིད་ཆེན་པོ་དེ་ལས་བྱ། ། ཞེས་པ་དང་། ས་བོན་སྟོང་པ་ཉིད་ཀྱི་ཡེ་ཤེས་ཀྱི་མེས་བསྲེགས་པས་ཉོན་མོངས་པ་མེད་པས་ལས་མ་བསགས་པས་འབྲས་བུ་འཁོར་བར་ཕུང་པོ་མི་འགྲུབ་བོ། ། དེ་ཡང་རྡོ་རྗེ་ཕྲེང་བ་ལས། མ་རིག་སྒོ་ངའི་སྦུབས་འབྱེད་པ། ། སྲིད་པའི་དྲ་བ་འཇོམས་པ་པོ། །
ཞེས་དང་། མི་འམ་ཅིའི་རྒྱལ་པོ་ལྗོན་པས་ཞུས་པ་ལས་ཀྱང་། འཇིག་རྟེན་ཐམས་ཅད་ཀྱི་རང་བཞིན་ཤེས་པ་དེ་ནི་རྣམ་པར་དག་པ་ཡིན་པས་ན་ཉོན་མོངས་པ་འབྱུང་བར་འགྱུར་བ་མི་སྲིད་དོ་ཞེས་གསུངས་པས་དཀྱིལ་འཁོར་གྱིས་འོད་གསལ་བ་སྟོང་པ་ཉིད་ལས་བྱུང་ཞིང་སྟོང་པ་ཉིད་དུ་ཐིམ་པར་ཤེས་ན་ཉོན་མོངས་པ་རང་གྲོལ་དུ་འགྱུར་རོ། ། སྤྱོད་བསྡུས་ལས། སེམས་རྣམ་པར་དབེན་བར་རྟོགས་པའི་རྣལ་འབྱོར་པས་དགེ་བ་དང་མི་དགེ་བའི་ལས་ཀྱི་འབྲས་བུ་ལ་ལྟོས་པ་མེད་ན་མི་གནས་པའི་མྱ་ངན་ལས་འདས་པ་ལ་མངོན་པར་ཕྱོགས་པར་འགྱུར་རོ། ། ཞེས་བདེ་སྟོང་གི་ཏིང་ངེ་འཛིན་གྱིས་ཞི་གནས་ཀྱི་ཡུལ་ལ་མི་རྒྱུག་པར་བྱས་ལ་སེམས་ཀྱི་སྟོང་ཉིད་འོད་གསལ་བའི་ལྷག་མཐོང་བསྒོམས་པས་བདེ་སྟོང་གི་ཡེ་ཤེས་ཙམ་གྱི་རྣམ་འཕྲུལ་དུ་ཤར་ཙམ་ན་ལས་ཀྱིས་མི་གོས་སོ། ། ས་ར་ཧའི་ཞལ་ནས་ཀྱང་། ། སེམས་བཅིངས་ན་ནི་འཆིང་འགྱུར་ཏེ། ། དེ་ཉིད་གྲོལ་ན་ཐར་བར་ངེས། ། བླུན་པོ་གང་གིས་བཅིངས་གྱུར་པ། །
མཁས་བ་དེ་ཡིས་མྱུར་དུ་གྲོལ། ། སེམས་ནི་ནམ་མཁའ་འདྲ་བར་གཟུང་བྱ་སྟེ། ། ཆོས་རྣམས་ཀུན་དང་ནམ་མཁའ་མཉམ་པར་ལྟ། ། སེམས་དེ་བསམ་གྱིས་མི་ཁྱབ་བསམ་བྱས་ནས། ། དེས་ན་དེས་ནི་བླ་མེད་ཐོབ་པར་འགྱུར། ། འགྲོ་རྣམས་ལས་ཀྱིས་སོ་སོར་འཆིང་འགྱུར་ཏེ། ། ལས་ལས་རྣམ་པར་གྲོལ་ན་ཐར་བ་ཡིན། ། རང་ཉིད་གྲོལ་ན་ངེས་པར་གཞན་མེད་དེ། ། མྱ་ངན་འདས་བའི་མཆོག་ཉིད་ཐོབ་བར་གྱུར། ། ཞེས་པས་ལས་ས་བོན་དང་བཅས་པ་སྟོང་པ་ཉིད་ལས་བྱུང་ཞིང་སྟོང་པ་ཉིད་དུ་ཐིམ་པར་ཤེས་པའི་ཡེ་ཤེས་ཀྱི་རྒྱས་བཏབ་ན་རང་གྲོལ་དུ་འགྲོའོ། །
ལེགས་བྱས་ཉེས་བྱས་གློ་བུར་ཡིན་ཤེས་ན། དམ་ཚིག་ཉམས་ཀྱང་གཤེགས་པ་དེ་ཉིད་ཐོབ། ། ཅེས་པ་དང་། ། གཉེན་པོ་སྟོང་ཉིད་ལྟ་བ་འདི། ། སྡིག་པ་བཤགས་བའི་མཆོག་ཡིན་ཏེ། ། ཞེས་པས་སེམས་མྱོང་བ་རིག་པ་གསལ་བ་འདི་ཡིད་ཀྱི་རྣམ་ཤེ་ཀྱི་སོ་སོར་རྟོག་པའི་ཤེས་རབ་ཀྱིས་སྐྱེ་མེད་དུ་རྟོག་ཙ་ན་དེ་ལ་བརྟེན་བའི་ལས་ཀྱི་ས་བོན་ཡང་སྐྱེ་མེད་དུ་འགྲོ་སྟེ། བུམ་པ་མ་གྲུབ་པར་ཤེས་ཙམ་ན་དེའི་མི་རྟག་པ་ཡང་མ་གྲུབ་པར་རྟོགས་པ་ཡིན་ནོ། ། དེ་ཡང་རས་ཡུག་མེས་ཚིག་ཙམ་ན་དེའི་རྟེན་དཀར་པོ་ཡང་ཚིག་བ་ལྟར། སེམས་ཆོས་ཉིད་དུ་རྟོགས་ན་ལས་ཀྱི་ས་བོན་ཐམས་ཅད་ཀྱང་འོད་གསལ་གྱི་མེས་མ་འོངས་པའི་དུས་སུ་འཁོར་བར་ཕུང་པོ་བསྐྱེད་མི་ནུས་བར་འགྲོའོ། ། དཔེར་ན་ཐག་པའི་འཁྲུལ་གཞི་སྣལ་མའི་ཚོགས་སུ་ཤེས་པས་མ་གྲུབ་པར་རྟོགས་ཙམ་ན་སྦྲུལ་འཛིན་ཤུགས་ཀྱིས་ལྡོག་བ་ལྟར།
སེམས་མྱོང་བ་འོད་གསལ་རྒྱུན་ཆད་རྫས་སུ་གྲུབ་པ་མེད་བར་ཤེས་རབ་ཆེན་པོས་རྟོགས་པས་དེ་ལ་བརྟེན་ནས་འབྱུང་བ་དང་ངའི་ལས་ཀྱི་ས་བོན་དངོས་པོར་མ་གྲུབ་པར་ཤེས་རབ་ཀྱིས་ཆོད་པས་དེར་ཞེན་པའི་སྔོན་རྒྱུ་རང་ཤུགས་སུ་འགག་གོ ། ནག་པོའི་ཞལ་ནས། སྒྱུ་མའི་མཁན་པོས་སྒྱུ་མ་བཤིག་པ་ལྟར། ། ཐ་མལ་རྣམ་རྟོག་ངེས་པའི་ཡིད་ཀྱིས་བཅོམ། ། ཞེས་པ་དང་། ས་ར་ཧ་ཆེན་པོའི་ཞལ་སྔ་ནས་ཀྱང་། རྣམ་རྟོག་འཕྲོ་འདུ་ཇི་སྙེད་པ། ། ཕྱག་རྒྱ་ཆེན་པོར་ངོ་ཤེས་ན། ། སྒྱུར་མ་བཟང་པོས་ལས་བྱས་བཞིན། ། སྣང་སྲིད་ཐམས་ཅད་ཕྱག་རྒྱ་ཆེ། །
གཟུང་རྟོག་འཛིན་རྟོག་རྡོ་རྗེ་འཆང་། ། ཕྱི་དང་ནང་དུ་བཅས་པ་ཀུན། ། རྡོ་རྗེ་སེམས་དཔའི་བདག་ཉིད་ཡིན། ། ཞེས་པས་ཀྱང་ཕ་རོལ་དང་སྣང་བ་ཐམས་ཅད་སྐྱེ་བ་མེད་པའི་ཡེ་ཤེས་ཕྱག་རྒྱ་ཆེན་པོའི་རོལ་མོར་ཤེས་པར་བྱའོ། ། རྡོ་རྗེ་གཅོད་པ་ལས་ཀྱང་། ཆོས་ཀྱང་སྤང་བར་བྱ་ན་ཆོས་མ་ཡིན་པ་ལྟ་ཅི་སྨོས་ཞེས་པས་དགེ་བ་དང་མི་དགེ་བའི་ལས་སུ་ཞེན་པ་ཐམས་ཅད་སྤང་བར་བྱའོ། ། རང་གི་སེམས་ཀྱི་ཆོས་ཉིད་སྟོང་པ་མ་རྟོགས་ན་སྐྱོན་ཅི་ཡོད་ཅེ་ན། ། ངར་འཛིན་པ་དང་ང་ཡིར་འཛིན་པས་གསོབ་དང་གསོག་ལ་བཏགས་པས་དགེ་བ་དང་མི་དགེ་བ་ལ་སོག་པར་བཏགས་པས་འཁོར་བ་ཐོག་མ་མེད་པ་ནས་སྡུག་བསྔལ་ཉམས་སུ་མྱོང་བར་འགྱུར་རོ། ། ཤེས་རབ་བརྒྱད་སྟོང་པ་ལས། ། བཅོམ་ལྡན་འདས་ཆོས་ཐམས་ཅད་དབེན་ཞིང་སྟོང་པ་ལགས་ན་སེམས་ཅན་རྣམས་ཇི་ལྟར་ཀུན་ནས་ཉོན་མོངས་པ་དང་རྣམ་བར་བྱང་བར་འགྱུར། །
དབེན་པ་དང་སྟོང་པ་ཉིད་ནི་ཀུན་ནས་ཉོན་མོངས་པ་དང་རྣམ་པར་བྱང་བར་མི་འགྱུར་རོ། ། དབེན་པ་དང་སྟོང་པ་ནི་འཚང་མི་རྒྱའོ་བཤད་བའི་དོན་ཅི་ལགས་ཞུས་པ་ལ། ལན་དུ། ། སེམས་ཅན་རྣམས་ཡུན་རིང་པོ་ནས་ང་དང་ཡིར་འཛིན་པ་ལ་སྤྱོད་དམ། སྤྱོད་དོ་ཞུས་པ་ལ་ལན་ནིང་དང་ང་ཡིར་འཛིན་པ་དེ་སྟོང་པ་ཡིན་ནམ། ། ལགས་སོ། ། ཞེས་ཞུས་སོ། ། ལན་དུ། ང་དང་ང་ཡིར་འཛིན་པས་སེམས་ཅན་རྣམས་འཁོར་བ་ན་འཁོར་རམ། འཁོར་རོ་ཞུས་པ་ལ་ལན་དུ།
དེ་ལྟར་ན་སེམས་ཅན་རྣམས་ཀུན་ནས་ཉོན་མོངས་པ་དང་རྣམ་བྱང་དུ་སྣང་ངོ་ཞེས་སོ། ། དེ་བཞིན་དུ་ལས་ཀྱི་སྒྲིབས་རྣམ་པར་དག་པའི་མདོ་ལས་ཀྱང་། དགེ་སློང་འདི་ཇི་སྙམ་དུ་སེམས། ཅི་སྐྱེ་བ་མེད་པ་སྐྱེ་བའམ་འགག་བའམ་ཀུན་ནས་ཉོན་མོངས་པའམ་རྣམ་པར་བྱང་བར་འགྱུར་རམ། ། དུད་འགྲོའི་སྐྱེ་གནས་སམ་གཤིན་རྗེའི་འཇིག་རྟེན་དུ་འགྲོ་བར་འགྱུར་རམ། གསོལ་བ་བཅོམ་ལྡན་འདས་སྐྱེ་བ་མ་མཆིས་པ་ཉིད་ཀྱང་མ་མཆིས་པ་ལགས་ན། ངན་འགྲོར་མཆི་བར་འགྱུར་བ་ལྟ་ག་ལ་མཆིས། ། བཀའ་སྩལ་བ། དགེ་སློང་ཆོས་ཐམས་ཅད་ནི་འོད་གསལ་བ་ཡིན་ན་བྱིས་པ་སོ་སོའི་སྐྱེ་བོ་རྣམས་ནི་ཡང་དག་པ་མ་ཡིན་པའི་ཆོས་རྣམས་ལ་བརྟགས་གསོབ་དང་གསོག་ལྟ་བུའི་ཆོས་རྣམས་ལ་བརྟགས་པ་སེམས་ཅན་དམྱལ་བ་དང་དུད་འགྲོའི་སྐྱེ་གནས་དང་གཤིན་རྗེའི་འཇིག་རྟེན་དུ་འགྱུར་རོ། ། དགེ་སློང་དེ་ལྟར་ན་སེམས་ཀུན་ནས་ཉོན་མོངས་པས་སེམས་ཅན་རྣམས་ཀུན་ནས་ཉོན་མོངས་པར་འགྱུར་ལ། །
སེམས་རྣམ་པར་དག་པས་སེམས་ཅན་རྣམ་པར་དག་བར་འགྱུར་རོ་ཞེས་གསུངས་སོ་དེ་བཞིན་གཤེགས་པའི་མཛོད་ཀྱི་མདོ་ལས་ཀྱང་། ཆོས་ཐམས་ཅད་ལ་དད་བ་མེད་པས་མངོན་པར་དད་ཅིང་ལྷག་པར་མོས་ན་དེས་སེམས་ཅན་དེ་ངན་འགྲོར་འགྲོ་བར་མི་སྨྲའོ། ། དེ་ཅིའི་ཕྱིར་ཞེ་ན་ཉོན་མོངས་པ་རྣམས་ལ་ཕུང་པོ་མེད་པའི་ཕྱིར་རོ། ། ཉོན་མོངས་པ་ཐམས་ཅད་རྣམ་པར་དབེན་པའམ་རྐྱེན་ཚོགས་པ་དང་ཕྲད་པ་ལས་སྐྱེ་བར་འགྱུར་ལ་སྐྱེས་པ་ཙམ་ཀྱིས་འགག་པར་འགྱུར་ཏེ། གང་སྐྱེ་བ་དེ་ནི་ཉོན་མོངས་པ་རྣམས་འཇིག་པའོ། ། ཞེས་གསུངས་པ་དང་། ། ཀླུ་སྒྲུབ་ཀྱི་ཞལ་ནས་ཀྱང་། དོན་འདི་གསལ་བར་བྱ་བའི་ཕྱིར། ། གལ་ཏེ་འདི་ཀུན་སྟོང་པ་དང་། ། སྐྱེ་མེད་ངོ་བོ་ཉིད་ཡིན་ན། །
བདེ་དང་སྡུག་བསྔལ་ལས་འཇུག་ཕྱིར། ། ཇི་ལྟར་ལས་ཀྱིས་འཁོར་བར་འགྱུར། ། བདག་ཏུ་རློམ་པར་གྱུར་མ་ཐག ། དེ་བཞིན་འདོད་ཆགས་སོགས་དྲི་མ། ། བརྟགས་པས་གཞན་གྱི་དབང་གྱུར་པས། ། བྱིས་པ་སྡུག་བསྔལ་གྱིས་ཉོན་མོངས། ། འདི་དག་ཐམས་ཅད་སེམས་ཙམ་སྟེ། ། སྒྱུ་མའི་རྣམ་པར་ཡང་དག་འབྱུང་། ། དེས་ན་དགེ་དང་མིད་གེའི་ལས། ། དེས་ནི་བདེ་འགྲོ་ངན་འགྲོར་སྐྱེ། །
ཞེས་གསུངས་སོ། ། འཕགས་པ་མ་སྐྱེས་དགྲའི་འགྱོད་པ་བསལ་བའི་མདོ་ལས་ཀྱང་། ། དེས་ན་སྤྲུལ་བའི་སྐྱེས་བུ་དེས་བཅོམ་ལྡན་འདས་ག་ལ་བ་དེར་སོངས་སྟེ་ཕྱིན་པ་དང་། བཅོམ་ལྡན་འདས་ཀྱི་ཞབས་ལ་མགོ་བོས་ཕྱག་འཚལ་ནས་འདི་སྐད་ཅེས་གསོལ་ཏོ། ། བཅོམ་ལྡན་འདས་བདག་གིས་ཕ་མའི་སྲོག་བཅད་ན་བཅོམ་ལྡན་འདས་བདག་ལ་སྐྱབས་མཛད་དུ་གསོལ། བདག་གིས་ཅི་བགྱི། དེ་ནས་བཅོམ་ལྡན་འདས་ཀྱིས་སྤྲུལ་བའི་སྐྱེས་བུ་དེ་ལ་ལེགས་སོ་ཞེས་བྱ་བ་བྱིན་ནས། ལེགས་སོ་ལེགས་སོ། སྐྱེས་བུ་ཁྱོད་ནི་བདེན་པར་སྨྲ་བ་ཡང་དག་པར་སྨྲ་བ་ཇི་ལྟར་བྱས་པ་དེ་བཞིན་སྨྲ་བའོ། ། གང་ཁྱོད་དེ་བཞིན་གཤེགས་པའི་སྤྱན་སྔར་བདེན་པའི་ཚིག་སྨྲ་སྟེ་མི་བསླུ་བ་ཡིན་མོད་ཀྱི་སྐྱེས་བུ་ཁྱད་ཀྱི་སེམས་གྱི་རྒྱུད་ལ་རྟོགས་ཤིག
ཁྱོད་ཀྱི་སེམས་འདས་པས་སམ། མ་འོངས་པས་སམ་ད་ལྟར་གྱིས་སམ། གང་གིས་ཕ་མའི་སྲོག་བཅད། འདས་པའི་སེམས་ནི་ཟད་པ་བྲལ་བ་འགག་པ་གཞན་དུ་འགྱུར་བ་སྟེ། ཡུལ་ན་ཡང་མི་གནས་ཕྱོགས་ན་ཡང་མི་གནས་པ་དེ་ནི་གདགས་སུ་མི་ནུས་སོ། ། མ་འོངས་པ་ནི་མ་ཕྱིན་པ་སྟེ་དེ་ནི་མ་སྐྱེས་པ་མ་བྱུང་བ་མ་གྱུར་པ་རྣམ་པར་མ་གྱུར་པ་མཚན་མ་མེད་པ་མ་བྱུང་བ་སྟེ་དེ་ཡང་གདགས་སུ་མི་ནུས་སོ། ། ད་ལྟར་གྱི་སེམས་ནི་གདགས་སུ་མེད་པ་སྟེ་སྐྱེས་ནས་ཞི་ཅིང་དེངས་པར་གྱུར་པ་སྟེ་ཕུང་པོར་མ་གྱུར་པ་མ་བསགས་པ་མ་བྱས་པའོ། ། དེ་ལ་འགྲོ་བ་དང་འོང་བ་གདགས་པ་ཡང་མེད་དོ། ། ཀྱེ་སྐྱེས་བུ་སེམས་ནི་ནང་གི་ལུས་ལ་ཡང་མི་འཇུག ། ཕྱི་རོལ་གྱི་ལུས་ལ་ཡང་མི་འཇུག
གཉིས་ཀ་མེད་པར་ཡང་མི་དམིགས་པའོ། ། ཀྱེ་སྐྱེས་བུ་སེམས་ནི་སྔོན་པོ་མ་ཡིན། སེར་པོ་མ་ཡིན་དམར་པོ་མ་ཡིན་དཀར་པོ་མ་ཡིན་ཇ་གོང་མ་ཡིན་ཤེས་གྱི་ཁ་དོག་མ་ཡིན། དེ་སྐྱེས་བུ་དེ་ནི་གཟུགས་མེད་པ་བསྟན་དུ་མེད་གཟུང་དུ་མེད་ཐོགས་པ་མེད་སྒྱུ་མ་ལྟ་བུ་དཔེ་མེད་པ་ལྟེ་དེ་ཡང་གདགས་སུ་མི་ནུས་སོ། ། ཀྱེ་སྐྱེས་བུ་སེམས་ནི་ཞེ་མི་སྡང་། གཏི་མི་མུག་གོ ། ཀྱེ་སྐྱེས་བུ་སེམས་ནི་མངོན་པར་འདུ་བྱེད་པ་མེད་ཚོར་བ་མེད་བེམ་པོ་མྱོང་བ་མེད་པའོ། ། ཀྱེ་སྐྱེས་བུ་ཆེན་པོ་སེམས་ནི་རང་བཞིན་གྱིས་དྭངས་པ་ཡིན་ཏེ། དེ་ནི་ཀུན་ནས་ཉོན་མོངས་པར་མི་འགྱུར་རྣམ་པར་དག་པར་མི་འགྱུར་རོ། ། ཀྱེ་སྐྱེས་བུ་སེམས་ནི་ཚེ་འདིར་ཡང་མེད།
ཚེ་རབས་གཞན་ལ་ཡང་མེད། གཉིས་ཀ་མེད་པར་ཡང་མེད་དེ་དེ་ན་ཡང་མེད་གཞན་ན་ཡང་མེད་པས་ནམ་མཁའ་དང་མཚུངས་པ་མི་མཉམ་པ་རྣམ་པར་རིག་པར་མི་འགྱུར་བ་སྟེ། དེ་ལ་མཁས་པས་མངོན་པར་ཆགས་པར་མི་བྱའོ། ། བདག་གིར་མི་བྱའོ། ། བརྟེན་པར་མི་བྱའོ། ། གནས་པར་མི་བྱའོ། ། བདག་ཏུ་བསམ་པར་མི་བྱའོ། ། ཀྱེ་སྐྱེས་བུ་དག་ཆོས་ཐམས་ཅད་ནི་རང་བཞིན་གྱི་ནུས་པ་མེད་གཡོ་བ་མེད་པའོ། ། ཀྱེ་སྐྱེས་བུ་དག་ང་ནི་དེ་ལྟར་མོས་པ་ལ་ཀུན་ནས་ཉོན་མོངས་པའམ་རྣམ་པར་བྱང་བའམ་ངན་སོང་དུ་འགྲོ་བའམ་མཐོ་རིས་སུ་འགྲོ་བར་མི་སྨྲའོ། ། དེ་ཅིའི་ཕྱིར་ཞེ་ན།
གང་སེམས་ཀྱི་ཆོས་ཉིད་དེ་ནི་ཀུན་ནས་ཉོན་མོངས་པར་ཡང་མི་འགྱུར། རྣམ་པར་བྱང་བར་ཡང་མི་འགྱུར། གང་དུ་ཡང་འགྲོ་བར་མི་འགྱུར། འོང་བར་མི་འགྱུར། འདུག་པར་མི་འགྱུར་རོ། ། ཞེས་གསུངས་སོ། ། ཡང་མདོ་སྡེ་དེ་ཉིད་ལས་རྒྱལ་པོས་གསོལ་བ། འཇམ་དཔལ་བདག་གི་སྒྲིབ་པ་ཐམས་ཅད་བྱང་ལགས་སོ། ། དེ་ཅིའི་ཕྱིར་ཞེ་ན། གང་སེམས་ཀྱི་རང་བཞིན་ཡེ་ནས་དང་པོ་དེ་ནི་འདོད་ཆགས་སམ་ཞེ་སྡང་ངམ་གཏི་མུག་གིས་ཀུན་ནས་ཉོན་མོངས་པར་བགྱི་མི་ནུས་སོ། །
སྨྲས་པ་རྒྱལ་པོ་ཆེན་པོ་འདི་ལྟ་སྟེ། དཔེར་ན་ནམ་མཁའ་ལ་རྡུལ་ཕྲན་ནམ་རྡུལ་ལམ་དུ་བའམ་མུན་པ་སྟུག་པོའམ་སྤྲིན་ནག་སྣང་མོད་ཀྱི་ནམ་མཁའ་ནི་ཀུན་ནས་ཉོན་མོངས་པར་བྱ་བ་མེད་དོ། ། རྒྱལ་པོ་ཆེན་པོ་དེ་བཞིན་དུ་བདག་དང་བདག་གིར་ལྟ་བའི་བག་ལ་ཉལ་དང་འདོད་ཆགས་སམ་ཞེ་སྡང་ངམ་གཏི་མུག་བྱུང་མོད་ཀྱི་ཆོས་ཉིད་ཀུན་ནས་ཉོན་མོངས་པར་མི་བྱེད་དོ། ། རྒྱལ་པོ་ཆེན་པོ་ཁྱོད་ཀྱིས་དེ་ལས་འགྱོད་པར་མི་བྱའོ། ། རྒྱལ་པོ་ཆེན་པོ་སེམས་ནི་ཐོག་མའི་མཐར་ཡང་མ་འཕོས་ཐ་མའི་མཐར་ཡང་མ་འཕོས་སོ། ། རྒྱལ་པོ་ཆེན་པོ་སེམས་ནི་ད་ལྟར་ཡང་མི་གནས་པའོ། ། དེ་ལ་མཁས་པ་དག་ནི་ཆོས་ཐམས་ཅད་མ་འཕོས་ལ་མི་འཕོ་བ་མི་གནས་པར་སྟོན་ཏེ། དེས་དེ་ལྟར་ཤེས་ཏེ་ལྟ་བ་མངོན་པར་ཆགས་པར་མི་བྱེད་དོ་ཞེས་གསུངས་པས་སེམས་རང་བཞིན་གྱིས་སྟོང་པ་དེའི་བསྐྱོད་པར་བྱེད་པའི་རླུང་ཡང་རང་བཞིན་གྱིས་སྟོང་ཞིང་དེ་གཉིས་ཀྱིས་བསྐྱེད་པའི་རང་བཞིན་གྱི་སྣང་བ་རྟོག་བཅས་ལས་དང་ཉོན་མོངས་པའི་ངོ་བོ་ཉིད་དུ་གྱུར་པ་ཐམས་ཅད་རང་བཞིན་གྱིས་སྟོང་སྟེ། དེའི་ས་བོན་དུ་གྱུར་པ་ཐམས་ཅད་ཀྱི་འཆིང་བ་ལས་རང་བཞིན་གྱིས་གྲོལ་བར་འགྱུར་རོ། ། དེ་ལྟར་ཉོན་མོངས་པ་སྤང་བའི་ཐབས་ནི།
ལས་རྣམས་རང་བཞིན་ལས་བྱུང་སྟེ། ། རང་བཞིན་སྣང་བ་གསུམ་ལས་བྱུང་། ། དེ་ལྟར་སྐད་ཅིག་རང་བཞིན་དང་། ། སྣད་བ་གསུམ་གྱི་ངོ་བོ་བས། ། མཐར་ནི་འོད་གསལ་དག་ཏུ་འཇུག ། དེ་ལྟར་ཤེ་ནས་དགེ་མི་དགེའི། ། བག་ཆགས་ཤེས་པས་གོས་མ་ཡིན། ། ཞེས་སོ། ། དེ་ལྟར་མཐོ་རིས་ངན་སོང་སེམས་ཀྱིས་བྱས་པའི་ཚུལ་ཞར་ལ་ལས་རྣམ་པར་དག་པའི་ཐབས་དང་བཅས་པ་བསྟན་ནས། ད་ནི་འཆི་བ་དང་སྲིད་པ་བར་མ་དོ་དང་གནས་པ་སེམས་ཀྱིས་བྱེད་པའི་ཚུལ་བཤད་དེ།
དང་པོ་འཆི་བ་སེམས་ཀྱིས་བྱས་ཏེ། ། འཆི་བའི་རྟོག་མེད་ཀྱི་ཤེས་པ་སྣང་བ་དང་པོ་མཆེད་པ་ལ་ཐིམ་མཆེད་པ་ཐོབ་པ་ལ་ཐིམ་ཐོབ་པ་འོད་གསལ་དུ་ཐིམ་ཙམ་ན་འཆི་བ་ཤེས་རབ་ཀྱི་ཕ་རོལ་ཏུ་ཕྱིན་པ་རྒྱུད་ལ་སྐྱེ་སྟེ། རྡོ་རྗེ་གཙུག་ཏོར་གྱི་རྒྱུད་ལས། ཐིམ་པ་ཤེས་རབ་ཕ་རོལ་ཕྱིན། ། ཞེས་པ་དང་། རྒྱུད་ཕྱི་མ་ལས། སེམས་ནི་འགོག་པའི་རྡོ་རྗེར་གྱུར། ། ཅེས་པ་དང་། རྩ་བའི་རྒྱུད་ལས་ཀྱང་། འགོག་པ་ཁྲོ་བོའི་འཁོར་ལོ་ནི། །
ཞེས་པ་དང་། རྣམ་བཞག་ལས་ཀྱང་མེ་ལོང་ལྟ་བུའི་ཡེ་ཤེས་ཐིམ་པ་ན་མིག་རབ་རིབ་ཏུ་འགྱུར་རོ། ། མཉམ་པ་ཉིད་ཀྱི་ཡེ་ཤེས་ཐིམ་པ་ན་ཡིད་ཙམ་གྱི་ཚོར་བ་གསུམ་དྲན་པར་མི་འགྱུར་རོ། ། སོ་སོར་རྟོག་པའི་ཡེ་ཤེས་ཐིམ་པ་ན་ཕ་དང་མ་དང་གཉེན་བཤེས་ལ་སོགས་པ་དང་འགྲོ་བ་ཐམས་ཅད་ཀྱི་མིང་མི་དྲན་ནོ། ། བྱ་བ་གྲུབ་པའི་ཡེ་ཤེས་ཐིམ་པ་ན་འཇིག་རྟེན་པའི་བྱ་བ་དང་དགོས་པ་དྲན་པར་མི་འགྱུར་རོ། ། ཞེས་པས་སེམས་གསུམ་འོད་གསལ་ཆོས་ཉིད་ཀྱི་དབྱིངས་སུ་མ་ཐིམ་གྱི་བར་དུ་འཆི་བར་མི་འགྱུར་བས་སོ། ། དེ་ལྟར་འཆི་བ་སེམས་སྣང་བ་གསུམ་གྱིས་བྱས་པར་བསྟན་ནས། དེ་ནི་སྲིད་པ་བར་མ་དོ་སེམས་ཀྱིས་བྱས་པ་བསྟན་པ་ནི། འཆི་བ་འོད་གསལ་ཆོས་ཀྱི་དབྱིངས་ཀྱི་ཡེ་ཤེས་དེ་ལས་སྐྱེ་བ་མེད་པའི་སྐྱེ་བའི་ཆོ་འཕྲུལ་གྱི་ཚུལ་དུ་ལུགས་ཟློག་གི་རླུང་འོད་ཟེར་ལྔས་རྐྱེན་བྱས་ནས་ལུགས་བཟློག་གི་སེམས་སྣང་བ་གསུམ་གྱིས་ཉེར་ལེན་གྱི་རྒྱུ་བྱས་པའི་ཚུལ་དུ་སྲིད་པ་བར་མ་དོའོ། ། སྔོན་དུས་སྲིད་པའི་ཤ་གཟུགས་ཅན། །
དབང་བོ་ཀུན་ཚང་ཐོགས་མེད་ལྡན་པ་བསྐྱེད། ། རྒྱུད་ཕྱི་མ་ལས། ། རྗེས་དྲན་གང་ཞིག་རྣམ་བསྒོམ་པ། ། དེ་དང་འདྲ་བར་སྤྲོ་བར་བྱ། ། སོ་སོར་སྣང་བ་དེ་ལས་སྐྱེ། ། ཞེས་པ་དང་། རྡོ་རྗེ་ཕྲེང་བ་ལས། ། མ་རིག་རང་ཉིད་རྩ་བ་སྟེ། ། ལུགས་ལས་བཟློག་པའི་མ་རིག་པ་ལས་འདི་བྱུང་བས། དེ་ལ་སྣང་བ་འདི་བྱུང་བའོ། །
ཞེས་པས་སོ། ། དེ་ལྟར་སྲིད་པ་བར་མ་དོ་སེམས་ཀྱིས་བྱས་པར་བསྟན་ནས། ། ད་ནི་སྐྱེ་བ་སེམས་སྣང་བ་གསུམ་གྱིས་བྱས་ཏེ་རྟོག་མེད་ཀྱི་ཤེས་པ་གསལ་ཙམ་གྱི་ལུས་དེ་ཕ་མའི་ས་བོན་མི་གཙང་བ་ལ་མ་ཞུགས་ན་ས་བོན་དེ་རུལ་བ་དང་མྱགས་པར་འགྱུར་ལ་ནུར་ནུར་པོ་ལ་སོགས་པ་གོང་ནས་གོང་དུ་འཕེལ་བར་མི་འགྱུར་ཏེ།

རྡོ་རྗེ་ཕྲེང་བ་ལས། སྣང་བ་གསུམ་གྱི་མཚན་ཉིད་ཅན། ། གང་འདིར་སྣང་བ་གསུམ་ཐོབ་པ། ། སེམས་ཅན་ཁམས་འདི་མ་ལུས་པའི། ། རང་བཞིན་རྩ་བ་འདི་ཡིན་ནོ། ། ཞེས་པ་དང་། བཟང་སྐྱོང་གིས་ཞུས་པ་ལས་ཀྱང་། རྣམ་པར་ཤེས་པ་མེད་ན་ལུས་སྐྱེ་བར་མི་འགྱུར་རོ། ། ཞེས་པས་མའི་ལྟོ་བར་སྐྱེ་གནས་ཀྱི་ཐོག་མར་དང་པོ་ཉེར་ལེན་གྱི་ཕུང་པོ་གྲུབ། དེ་ལ་སྐྱེ་མཆེད་དོད་པས་མིག་གི་དབང་བོ་ལ་སོགས་པ་དོད་ནས་ཕྱིར་སྐྱེས་སོ། ། དེས་ན་སྐྱེ་བ་སེམས་སྣང་བ་གསུམ་གྱིས་བྱེད་དོ། །
དེ་ལྟར་སྐྱེ་བ་སེམས་སྣང་བ་གསུམ་གྱིས་བྱས་པར་བསྟན་ནས། གནས་པ་ཡང་སེམས་ཀྱིས་བྱས་ཏེ། སེམས་སྣང་བ་གསུམ་གྱི་རྒྱུན་རྒྱུད་མར་ཇི་སྲིད་འཇུག་པའི་བར་དུ་ལུས་གནས་པ་ཡིན་ཏེ། བཟང་སྐྱོང་གིས་ཞུས་པ་ལས། ལུས་འདི་ལ་དོན་དམ་པར་གཞིགས་ཤིང་དཔྱད་ན་གང་ན་ཡང་མི་གནས་ཏེ། རྣམ་པར་ཤེས་པ་མེད་ན་ཡང་ལུས་གནས་པར་མི་འགྱུར་རོ་ཞེས་པ་དང་། མདོ་སྡེ་རྒྱན་ལས་ཀྱང་། རྣམ་པར་ཤེས་པའི་ཟས་ཀྱིས་ལུས་གནས་པར་བྱེད་དོ། ། ཅེས་པའོ། ། དེ་སྐད་དུ་ཡང་རྡོ་རྗེ་ཕྲེང་བ་ལས།
སྐྱེ་དང་གནས་དང་འཇིག་པ་དང་། ། སྲིད་པ་བར་མར་གནས་པ་སྟེ། ། ཇི་སྲིད་འཇིག་རྟེན་གྱིས་བརྟགས་པ། ། སེམས་དང་རྣམ་འཕྲུལ་ལོ་ཞེས་པ་དང་། ཡང་། ཁམས་གསུམ་སེམས་ཀྱི་རྣམ་འཕྲུལ་ཙམ། ། ཞེས་སོ། ། འཆི་བ་དང་སྲིད་པ་བར་མ་དོ་དང་སྐྱེ་བ་དང་གནས་པ་སེམས་ཀྱིས་བྱས་པ་བཤད་ཟིན་ཏོ། ། དེ་ལྟར་འཁོར་བ་སྒྲུབ་པའི་ལས་བཤད་ནས། ། ད་ནི་མྱ་ངན་ལས་འདས་པ་སྒྲུབ་པའི་ལས་བཤད་པར་བྱ་སྟེ།
དེ་ལ་དང་པོ་བརྩོན་འགྲུས་ཅན་ཚེ་འདི་ལ་སངས་རྒྱ་བ་སེམས་ཀྱིས་བྱས་ཏེ། དང་པོ་སངས་རྒྱས་ཀྱི་ཐེག་པའི་བསམ་པའི་སྙིང་རྗེ་ཆེན་པོས་བླང་ནས་གཞན་གྱི་དོན་དུ་ཟུང་དུ་འཇུག་པ་མི་སློབ་པའི་ཐམས་ཅད་མཁྱེན་བ་འདོད་པའི་བློ་སྐྱེས་པ་དེ་སྣང་བ་གསུམ་གྱིས་བྱས་ཏེ། སྣང་བ་གསུམ་གྱིས་སེམས་ལས་སེམས་བྱུང་འདུན་པ་དོན་དུ་གཉེར་བའི་བློ་དེ་བྱུང་བས་སོ། ། ཐེག་པ་གསར་བ་དྲན་པ་གཅིག་པའི་དུས་སུ་ལྷ་རང་གཞན་གསལ་ཏེ་སྣང་བ་རྣམ་པ་གསུམ་གྱི་གཟུགས་དེ་ལྟར་དུ་ཤར་བས་སོ། ། རྟོག་པའི་རྣལ་འབྱོར་གྱི་ཕྲ་ཐིག་གིས་འཕྲོ་འདུ་ཐམས་ཅད་སྣང་བ་གསུམ་གྱི་རོལ་པ་ཡིན་ནོ། ། སྒྲུབ་པ་ལས་དང་པོའི་ཏིང་ངེ་འཛིན་གྱི་དངོས་གྲུབ་ཐམས་ཅད་ཀྱང་སེམས་འབྱོངས་བའི་ནུས་བས་འབྱུང་བ་ཡིན་ནོ། ། ལུས་རྣམ་པར་དབེན་པའི་ལྷའི་ང་རྒྱལ་ཐམས་ཅད་ཀྱང་སྣང་བ་གསུམ་གྱི་སྟོབས་ཀྱིས་འབྱུང་ངོ་། ། ངག་དབེན་དུ་རླུང་སྔགས་དབང་དུ་འདུག་པ་ཡང་སེམས་ཀྱིས་དེ་གཉིས་བཟླས་བ་ལ་གཏད་པས་ལས་སུ་རུང་བ་ཡིན་ལ་སེམས་དབེན་དུ་ལས་ཀྱི་ཕྱག་རྒྱ་མོ་ལ་བརྟེན་ནས་ཀྱང་སེམས་གསུམ་བདེ་སྟོང་དུ་དབང་དུ་འདུས་པ་ཡིན་ཞིང་། སྒྱུ་མར་སྒྱུ་མའི་དཔེ་བཅུ་གཉིས་ཀྱིས་མཚོན་པའི་སྐུར་སྣང་གཅིག་ཤར་བ་ལས་རྣམ་པ་གསུམ་བདེ་སྟོང་དུ་འབྱོངས་བ་ལས་འབྱུང་སྟེ། དེ་ཉིད་བསམ་གཏན་གཉིས་ཀྱིས་འོད་གསལ་དུ་བཅུག་པའི་དུས་ན་སེམས་གསུམ་ཐིམ་པའི་ཆོས་ཉིད་མངོན་དུ་གྱུར་བ་ཡིན་ནོ། །
དེའི་ངང་ལ་ཟུང་འཇུག་བསྐྱེད་པ་ཡང་ལུགས་བཟློག་གི་སེམས་གསུམ་གྱིས་བསྐྱེད་པ་ཡིན་ལ། སློབ་བཞིན་པར་གཉིས་མེད་ཡེ་ཤེས་སྒོམ་པ་ཡང་སེམས་ཀྱི་གནས་ལུགས་སྒོམ་བ་ཡིན་ཏེ་བསམ་དུ་མེད་བའི་ཡེ་ཤེས་རང་བྱུང་བསྒོམ་པས་སོ། ། དེས་མི་སློབ་བའི་ཆོས་སྐུ་ཐུབ་པ་ཡང་སེམས་དེ་ཉིད་དྲི་མ་ཐམས་ཅད་དང་བྲལ་ཞིང་ཡོན་ཏན་དཀར་བོའི་ཆོས་མ་ལུས་བའི་ས་བོན་གྱིས་རྒྱས་པ་དང་། གཟུགས་སྐུ་གཉིས་དང་སེམས་དག་པའི་ཆོ་འགྲུལ་གདུལ་བྱའོ་གཟུང་བྱ་ལ་སྣང་བ་ཡིན་པས་སོ། ། ས་ར་ཧའི་ཞལ་ནས་ཀྱང་། གདུལ་བྱ་རྣམས་ལ་སྣ་ཚོགས་གཟུགས་ཤར་བ། ། བསམ་གྱིས་མི་ཁྱབ་པ་ཡི་ཡེ་ཤེས་དེ་ཡི་སྤྲུལ་བ་ཡིན། ། ཞེས་སོ། ། དེ་ལྟར་བརྩོན་འགྲུས་ཅན་ཚེ་འདི་ལ་སངས་རྒྱ་བ་སེམས་ཀྱིས་བྱས་པར་བསྟན་ནས། ལེ་ལོ་ཅན་བར་མ་དོར་སངས་རྒྱས་བ་སེམས་ཀྱིས་བྱས་བ་ནི།
དེ་ཡང་ཟུང་འཇུག་མཐོང་ལམ་གོམས་པ་གཅིག་སྤྱོད་པ་གསུམ་བྱེད་མ་ཁོམ་པ་ལས་ཀྱི་ལུས་སྤང་དུ་མ་འདོད་ན་སེམས་སྣང་བ་གསུམ་ཐིམ་པའི་ཆོས་ཉིད་སྟོང་པ་བྲལ་བའི་ཆ་ཉམས་སུ་མྱོང་བ་དང་། ཚད་མས་སྒྲོ་འདོགས་ཆོད་པའི་ངེས་པ་བསྲེས་ལ་འཆི་བ་འོད་གསལ་སེམས་ཀྱི་སྟོང་པ་ཉིད་མངོན་དུ་གྱུར་པ་དང་སྒྲོ་འདོགས་ཐམས་ཅད་ཆོད་པའི་ངེས་པ་བསྲེ། དེ་ལས་ལུགས་བཟློག་གི་སེམས་གསུམ་གྱིས་བར་དོར་ལངས་པ་དང་ཟུང་འཇུག་ལྡང་བ་བསྲེ། བར་དོའི་རྟེན་ལ་གཉིས་མེད་ཀྱི་ཡེ་ཤེས་སེམས་ཀྱི་གནས་ལུགས་བསྒོམས་པས་སེམས་ཡེ་ནས་རང་བཞིན་གྱིས་སངས་རྒྱས་ཡིན་པ་དེ་གློ་བུར་གྱི་དྲི་མ་ཐམས་ཅད་དག་བའི་སངས་རྒྱས་སུ་བར་དོའི་རྟེན་དེ་ལ་འགྱུར་རོ། ། དེ་ལྟར་ལེ་ལོ་ཅན་བར་དོར་སངས་རྒྱས་བ་སེམས་ཀྱིས་བྱས་པ་བསྟན་ནས། ད་ནི་བར་ཆོད་ཅན་སྐྱེ་བ་བརྒྱུད་ནས་སངས་རྒྱས་བ་སེམས་ཀྱིས་བྱེད་བ་ནི། དམ་ཚིག་ཉམས་པ་ཆད་པ་སྲོག་ལ་འོང་བས་ཡང་དང་ཡང་དུ་འཆི་བས་སྐྱེ་བ་སྔར་བརྒྱུད་པ་ཀུན་རྫོབ་མན་ཆད་ནི་མཐར་ཕྱིན་པ་གཅིག་ཉིད་དང་བསྲེ་ཙམ་ན་གཉིས་རབ་འབྲིང་གསུམ་དང་སྣང་བ་གསུམ་བསྲེས་པས་སེམས་ཀྱིས་སྟོང་ཉིད་འོད་གསལ་དུ་གྱུར་ཏེ། དེ་ལས་ཡང་ལུགས་བཟློག་གི་སེམས་གསུམ་ལངས་ནས་ཟུང་འཇུག་ལྟར་དེའི་རྟེན་ལ་སེམས་ཀྱི་ཆོས་ཉིད་བསྒོམས་པས་སངས་རྒྱ་བའོ། ། དེ་ལྟར་བར་ཆད་ཅན་སྐྱེ་བ་བརྒྱུད་ནས་སངས་རྒྱས་བ་སེམས་ཀྱིས་བྱས་པར་བསྟན་ནས། ཤཱཀྱ་ཐུབ་པའི་སངས་རྒྱས་ལུགས་སུ་སངས་རྒྱ་བ་སེམས་ཀྱིས་བྱས་པ་ནི།
ཤཱཀྱ་ཐུབ་པ་དང་པོའི་དམིགས་པ་བྱང་ཆུབ་ལ་དམིགས་ནས་ཆེད་དུ་བྱ་བ་གཞན་དོན་དུ་སངས་རྒྱ་བར་འདོད་པའི་བློ་དེ་སེམས་ཀྱིས་བྱས་ལ། ལམ་དུ་བསྐལ་བ་གྲངས་མེད་གསུམ་དུ་ཕ་རོལ་ཏུ་ཕྱིན་པ་དྲུག་གི་སྤྱོད་པ་བྱེད་པ་ཐམས་ཅད་སེམས་བཟང་པོའི་ནུས་པས་བྱས་པ་ཡིན་ཞིང་། གྲངས་མེད་གསུམ་གྱི་ཐ་མར་ནེ་ར་ཛ་ནའི་ཆུ་འགྲམ་དུ་མི་གཡོ་བའི་ཏིང་ངེ་འཛིན་སྒོམ་པ་ཡང་སེམས་སྣང་ཐོབ་སྟོང་པ་ཆེན་པོ་གནས་པ་ཡིན་ཏེ། དེ་ནས་འོག་མིན་དུ་སོང་བ་ཡང་སྣང་བ་གསུམ་རླུང་གིས་བཞོན་པ་ཞོན་ནས་ཕྱིན་པ་ཡིན་ལ། དེར་དབང་གསུམ་བྱས་ནས་སྒྱུ་མ་འོད་གསལ་ཟུང་འཇུག་གི་གདམས་ངག་ཐོབ་པ་ཡང་སེམས་ཀྱིས་བྱས་ཏེ། སྒྱུ་མ་ཤེས་པའི་གཟུང་ཆ་ཡིན་ལ། འོད་གསལ་ནི་ཤེས་པའི་འཛིན་ཆ་ཡིན་པས། ཟུང་འཇུག་ཡུལ་སེམས་གཉིས་མེད་ཀྱི་སྟོང་ཉིད་ཟུང་འཇུག་ཡིན་པས་ཟུང་འཇུག་ཀྱང་ཤེས་པའི་གཟུང་ཆ་དང་འཛིན་ཆ་དེ་གཉིས་བདེ་སྟོང་དུ་ཟུང་དུ་འཇུག་པ་ཡིན་པས་སོ། ། དེ་ཡང་རིམ་པ་ལྔ་པ་ལས། སེམས་གང་གིས་ནི་བྱིས་པ་རྣམས། །
འཁོར་བའི་གནས་སུ་འཆིང་འགྱུར་བ། ། སེམས་དེ་ཉིད་ཀྱིས་རྣལ་འབྱོར་པ། ། བདེ་གཤེགས་གནས་སུ་འགྲོ་བར་འགྱུར། ། ཞེས་སོ། ། ཡེ་ཤེས་རྡོ་རྗེ་ཀུན་ལས་བཏུས་པ་ལས་ཀྱང་། སེམས་གསུམ་པོ་དེ་ནི་ཆོས་ཐམས་ཅད་ཀྱི་རྩ་བ་སྟེ་ཀུན་ནས་ཉོན་མོངས་པ་དང་རྣམ་པར་བྱ་བའོ། ། ཞེས་གསུངས་པས་སོ། ། དཀོན་མཆོག་སྤྲིན་ལས་ཀྱང་། སེམས་ནི་ཆོས་ཐམས་ཅད་སྔོན་དུ་འགྲོ་སྟེ་སེམས་ཡོངས་སུ་ཤེས་ན་ཆོས་ཐམས་ཅད་ཡོངས་སུ་ཤེས་པར་འགྱུར་རོ། ། ཞེས་པ་དང་།
འཇིག་རྟེན་སེམས་ཀྱིས་བྱས་པ་སྟེ། ། སེམས་ཀྱིས་སེམས་ནི་མི་མཐོང་ངོ་། ། དགེའམ་འོན་ཏེ་མི་དགེ་བའི། ། ལས་ནི་སེམས་ཀྱིས་བསགས་པ་ཡིན། ། ཞེས་པ་དང་། སྡོང་བོ་བཀོད་པ་ལས་ཀྱང་། བྱང་ཆུབ་སེམས་དཔའི་སྤྱོད་པ་ཐམས་ཅད་ནི་རང་གི་སེམས་ལ་བརྟེན་ཏོ། ། སེམས་ཅན་ཐམས་ཅད་ཡོངས་སུ་སྨིན་པ་དང་གདུལ་བ་རང་གི་སེམས་ལ་བརྟེན་ཏོ། ། ཡང་རིགས་ཀྱི་བུ་ཁྱོད་ཀྱིས་འཁོར་བའི་ཡུལ་ཐམས་ཅད་ལ་མི་དགའ་བར་མི་དམིགས་པས་སེམས་ཀྱི་གྲོ་ཁྱེར་ཡོངས་སུ་བསྲུང་བ་ལ་བརྩོན་པར་གྱིས་ཤིག རིགས་ཀྱི་བུ་ཁྱོད་ཀྱིས་དེ་བཞིན་གཤེགས་པའི་སྟོབས་བཅུ་ལ་དམིགས་པས་སེམས་ཀྱི་གྲོང་ཁྱེར་བརྒྱན་པ་ལ་བརྩོན་པར་གྱིས་ཤིག
རིགས་ཀྱི་བུ་ཁྱོད་ཐམས་ཅད་ཀྱི་རང་བཞིན་ངེས་པར་རྟོག་པར་བྱའོ། ། སེམས་ཀྱི་གྲོང་ཁྱེར་གྱི་ཡོངས་སུ་གདུང་བར་རབ་ཏུ་ཞི་བ་ལ་བརྩོན་པར་གྱིས་ཤིག ཅེས་པས་སོ། ། མྱ་ངན་ལས་འདས་པ་སེམས་ཀྱིས་བྱས་པ་བཤད་ཟིན་ཏོ། ། དེ་ལྟར་སེམས་ཀྱི་ལས་བཤད་ཟིན་ནས། དྲུག་པ་སེམས་འབྱུང་གི་དུས་བསྟན་པར་བྱ་སྟེ། ཡུལ་སེམས་ལ་དམིགས་པ་འབྱུང་བ་དང་། ཡུལ་ཅན་སེམས་ཅན་ལ་དམིགས་པ་འབྱུང་བ་ལ་གཉིས་ཏེ། རྟོག་མེད་ཀུན་ཏུ་སྣང་བ་དང་འབྱུང་བ། རྟོག་བཅས་ཀུན་ཏུ་སྣང་བའི་འབྱུང་བའི་དུས་ནི།
རང་བཞིན་གྱི་འོད་གསལ་ལས་རླུང་གིས་བསྐྱོད་ནས་རྒྱུ་རྟོག་མེད་ཀྱི་ཤེས་པ་རྗེས་སུ་དཔག་པར་བྱ་བ་སྐྱེ་བ་ལ་ཕྱོགས་པ་སྣང་བ་དང་། བདེ་བ་ལ་ཕྱོགས་པ་སྣང་བ་མཆེད་པ་དང་འགག་པ་ལ་ཕྱོགས་པ་སྣང་ཐོབ་འབྱུང་བའོ། ། དེ་ཡང་རིམ་ལྔ་ལས། རང་རིག་ཙམ་གྱི་ཡེ་ཤེས་ནི། ། ནམ་མཁའ་ལྟ་བུ་མཚན་ཉིད་མེད། ། འོན་ཀྱང་དེ་ཡིད་དབྱེ་ཡོད་དེ། ། མཚན་མོ་ཉིན་མོ་མཚམས་བདག་ཉིད། ། སྣང་དང་སྣང་བ་མཆེད་པ་དང་། ། དེ་བཞིན་སྣང་བ་ཉེར་ཐོབ་པའོ། ། ཞེས་གསུངས་སོ། །
དཔལ་ཡེ་ཤེས་རྡོ་རྗེ་ཀུན་ལས་བཏུས་པ་ལས་ཀྱང་། གང་འོད་གསལ་བའི་ངང་ལས་རླུང་གིས་བྱུང་བ་དེ་ཉིད་ནི་སེམས་དང་ཡིད་དང་རྣམ་པར་ཤེས་པ་ཞེས་བྱའོ་ཞེས་སོ། ། རྡོ་རྗེ་ཕྲེང་བ་ལས་ཀྱང་། དེ་ནི་རེ་རེའི་དོན་སྣང་བ། ། རླུང་གིས་བླངས་ནས་འཛིན་བྱེད་ལ། ། རླུང་དང་ལྡན་བའི་རྣམ་ཤེས་ནི། ། རྟག་ཏུ་འགྲོ་ལ་གནས་པར་འགྱུར། ། ཞེས་སོ། ། དེ་ལྟར་རྟོག་མེད་ཀུན་ཏུ་སྣང་བའི་འབྱུང་དུས་བཤད་ནས། རྟོག་བཅས་རང་བཞིན་གྱི་སྣང་བ་འབྱུང་དུས་ནི།
ནག་པོ་ཞབས་ལྟར་ན་རྐྱེན་བཞི་འཛོམ་ནས་འབྱུང་སྟེ། ཡུལ་དམིགས་པའི་རྐྱེན་སྒྲིབ་གཡོགས་གཞན་གྱིས་བར་མ་ཆོད་པ་དང་དབང་པོ་བདག་པོའི་རྐྱེན་དབང་པོ་དྲུག་དང་། བག་ཆགས་རྒྱུའི་རྐྱེན་སེམས་སྣང་བ་གསུམ་མྱོང་བ་གསལ་བ་ལ་ས་བོན་ཡོད་པ་དང་། མཚུངས་པ་དེ་མ་ཐག་པའི་རྐྱེན་རླུང་འོད་ཟེར་ལྔ་འཛོམ་ཙ་ན་འབྱུང་ངོ་། ། རྒྱུད་ཕྱི་མ་ལས། ། རྐྱེན་ལས་བྱུང་བ་གང་དང་གང་། ། དབང་བོ་ཡུལ་གྱིས་ཡིད་ཆེས་དང་། ། དགོངས་པ་བླ་ན་མེད་པ་ལས་ཀྱང་། གང་ཚེ་སྣང་བ་ལྡང་གྱུར་ཅིང་། ། རླུང་གི་བཞོན་པ་ཉིད་གྱུར་པ། །
དེ་ཚེ་རང་བཞིན་དེ་དག་ཀུན། ། མ་ལུས་ལུས་པ་མེད་པར་འབྱུང་། ། ཞེས་གསུངས་སོ། ། དཔལ་ཡེ་ཤེས་རྡོ་རྗེ་ཀུན་ལ་བཏུས་པ་ལས་ཀྱང་། ཕུང་པོ་ཁམས་དང་སྐྱེ་མཆེད་དེ་དག་ནི་རླུང་དང་རྣམ་པར་ཤེས་པ་འདྲེས་པའོ། ། དེ་ནས་རྣམ་པར་ཤེས་པ་གསུམ་གྱི་རང་བཞིན་གྱི་སྣང་བར་རབ་ཏུ་གསལ་བར་སྤྱོད་པ་རྗེས་སུ་མྱོང་བར་བྱེད་དོ། ། རླུང་དང་སྣང་བའི་རྒྱུས་རང་བཞིན་རྣམས་ཡང་དག་པར་འབྱུང་ངོ་། ། དེ་རྣམས་ཀྱི་རྩ་བ་ནི་འོད་གསལ་པ་གནས་པ་མེད་པ་འགག་པ་མེད་པ་སྐྱེ་བ་མེད་པ་དོན་དམ་པའི་བདེན་པ་ཡང་དག་པའི་མཐའ་སྟེ། དེ་ལས་བྱུང་བའི་མུན་པའི་སྣང་བ་མ་རིག་པ་འབྱུང་ལ་དེའི་རང་བཞིན་སྟོབས་དང་འཁྲུལ་བ་དང་རྣམ་པར་གཡེང་བ་དང་དྲན་པ་མེད་པ་དང་ལེ་ལོ་དང་མི་སྨྲ་པ་དང་མི་གསལ་བའོ། ། མ་རིག་པ་ལས་སེམས་ལས་བྱུང་བ་སྟེ།
ཉི་མའི་སྣང་བ་ལྟ་བུར་ཤིན་ཏུ་གསལ་བའི་སྨིག་རྒྱུ་ལྟ་བུ་སྟེ། དེའི་རང་བཞིན་འདོད་ཆགས་དང་དགའ་བ་དང་མཆོག་ཏུ་དགའ་བ་དང་དྲག་པོ་ལ་སོགས་པས་སོ་ཞེས་པས་ན་དེ་རང་བཞིན་གྱི་སྣང་བའི་ཕྲ་བ་དེས་ནི་རླུང་གིས་བསྐྱོད་པའི་དུས་སུ་འབྱུང་སྟེ། དགོངས་བ་བླ་ན་མེད་པ་ལས། རང་བཞིན་ཕྲ་བ་བརྒྱ་དང་ནི། ། དྲུག་ཅུ་ཐམ་པ་འདི་དག་ཉིད། ། རླུང་གི་བཞོན་པའི་རྒྱུ་ཡིས་ནི། ། ཉིན་དང་མཚན་དུ་འབྱུང་བ་ཡིན། ། ཞེས་སོ། ། དེ་ལྟར་ཡུལ་སེམས་ལ་དམིགས་པའི་འབྱུང་དུས་བཤད་ནས། ད་ནི་ཡུལ་ཅན་སེམས་ལ་དམིགས་པ་ཡེ་ཤེས་ཀྱི་འབྱུང་དུས་བཤད་དེ།
དེ་ལ་གཉིས་ཏེ། དོན་དུ་གཉེར་བའི་འབྱུང་དུས་དང་། རང་བཞིན་གྱི་འབྱུང་དུས་སོ། ། དོན་དུ་གཉེར་བའི་འབྱུང་དུས་ནི། བདེ་བའི་སྣང་བའི་འབྱུང་དུས་དང་། སྟོང་བའི་སྣང་བའི་འབྱུང་དུས་དང་། འོད་ཀྱི་སྣང་བའི་འབྱུང་དུས་སོ། ། བདེ་བའི་སྣང་བའི་འབྱུང་དུས་ནི་དགའ་བ་དང་མཆོག་དགའ་དང་ལྷན་ཅིག་སྐྱེས་པའི་དགའ་བ་སྟེ། འདོད་ཆགས་ཀྱི་ཆོས་ཀྱི་དུས་སུ་འབྱུང་བའོ། ། ཡེ་ཤེས་རྡོ་རྗེ་ཀུན་ལས་བཏུས་པ་ལས།
དེ་ལས་དབང་པོ་གཉིས་མཉམ་པར་སྦྱོར་བའི་ཆགས་པ་ལས་འདོད་ཆགས་དང་བྲལ་བ་དང་བར་མའི་འདོད་ཆགས་འབྱུང་ངོ་། ། ཞེས་སོ། ། རྡོ་རྗེ་ཕྲེང་བ་ལས་ཀྱང་། ཨེ་ནི་དགའ་བའི་མཚན་ཉིད་དེ། ། པདྨའི་རྟེན་པར་བྱ། ། བརྟེན་པ་རྡོ་རྗེ་ཞེས་ནི་གསུངས། ། དེ་ལ་གནས་པའི་ཐིག་ལེའི་གཟུགས། ། བདེ་བ་ཀུ་གྱི་གཞི་ཡི་གནས། ། དགའ་དང་མཆོག་ཏུ་དགའ་བ་དང་། ། ལྷན་ཅིག་སྐྱེས་པ་ཞེས་བྱའོ། །
ཞེས་པ་དང་། ཀྱཻ་རྡོ་རྗེ་ལས་ཀྱང་། སངས་རྒྱས་ཀུན་གྱི་བདེ་མཆོག་ནི། ། ཨེ་ཝཾ་ཞེས་ནི་རབ་ཏུ་བཤད། ། ཅེས་གསུངས་པས། བདེ་སྣང་དགའ་གསུམ་འབྱུང་དུས་ནི། གཙོ་བོར་འདོད་ཆགས་ཀྱི་ཆོས་བྱེད་པའི་དུས་སུ་འབྱུང་སྟེ། དེ་ཡང་གསང་བ་དང་ཤེས་རབ་ཡེ་ཤེས་ཀྱི་དབང་གི་དུས་སུ་འབྱུང་། རིག་པ་བརྟུལ་ཞུགས་རྡོ་རྗེ་ཚོགས་སྤྱོད་བའི་དུས་སུ་འབྱུང་། རྡོ་རྗེ་ཕྲ་མོ་འོག་སྒོའི་དུས་སུ་འབྱུང་།
སེམས་རྣམ་པར་དབེན་པ་སྒོམ་པའི་དུས་སུ་འབྱུང་ངོ་། ། དགོངས་པ་བླ་ན་མེད་པ་དང་། སྒྱུ་མ་བདེ་མཆོག་ལས། སྒྱུ་མ་དག་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཡེ་ཤེས་གསུམ་གྱི་དབྱེ་བ་ནི། ། གསལ་བར་འདི་ལས་མཚོན་བར་འགྱུར། ། འདོད་ཆགས་ཉིད་དང་ཆགས་བྲལ་དང་། ། དེ་ཡི་བར་དེ་གསུམ་པོ་ནི། ། དབང་བོ་གཉིས་ནི་མཉམ་སྦྱོར་བའི། །
རྡོ་རྗེ་པདྨ་འདུས་ལས་སོ། ། ཞེས་པ་དང་། རྡོ་རྗེ་ཕྲེང་བ་ལས་ཀྱང་། རྡོ་རྗེ་པདྨ་མཉམ་སྦྱོར་བ། ། ཡེ་ཤེས་གསུམ་གྱི་ཆ་རིག་པ། ། ཞེས་སོ། ། རང་བཞིན་འབྱུང་བ་ནི། བསྐྱེད་རིམ་ཀྱི་དཀྱིལ་འཁོར་རྒྱལ་མཆོག་གི་ལྷ་བསྐྱེད་པའི་དུས་དང་། ཐ་མལ་པའི་ཕོ་མོ་གཉིས་དབང་པོ་སྒོམ་དུས་སུ་འབྱུང་། འཆི་བའི་དུས་སུ་འབྱུང་།
བར་དོར་ལྡང་བའི་དུས་སུ་འབྱུང་། སྐྱེ་བའི་དུས་སུ་འབྱུང་། བསམ་གཏན་གཉིས་ཀྱི་སྒྱུ་མ་སྦྱོར་བའི་དུས་སུ་འབྱུང་། འོད་གསལ་ལས་ཟུང་འཇུག་ཏུ་ལྡང་བའི་དུས་སུ་འབྱུང་བའོ། ། དེ་ཡང་རྒྱུད་ཕྱི་མ་ལས། དང་པོ་སྨིག་རྒྱུ་འདྲ་བ་སྟེ། ། གཉིས་པ་དུ་བ་ལྟ་བུ་དང་། ། གསུམ་པ་སྲིན་བུ་མེ་ཁྱེར་བཞིན། ། བཞི་པ་མར་མེ་ལྟར་འབར་བ། ། སྤྲིན་མེད་ནམ་མཁའ་ལྟ་བུ་ནི། །
རྟགས་སུ་སྣང་བ་ལྔ་པའོ། ། ཞེས་པ་དང་། ས་ར་ཧའི་ཞལ་སྔ་ནས་ཀྱང་། ནམ་ཞིག་སྦྱོར་བཞི་གནས་ནི་ཞུགས་པ་ན། ། བདེ་ཆེན་མཆོག་ནི་ནམ་མཁའི་ཁམས་སུ་མི་ཤོང་ངོ་། ། ཞེས་པས་སོ། ། དེས་བདེ་སྣང་གི་འབྱུང་དུས་བཤད་ནས། སྟོང་པའི་འབྱུང་དུས་ནི་བདེ་བ་གར་སྐྱེས་པའི་སར་བདེ་བ་དེས་རྟོག་ཤུགས་སུ་ཆོད་པའི་ཆ་ནས་སྟོང་པ་རེ་རེ་འབྱུང་བའོ། ། དགོངས་པ་བླ་ན་མེད་པ་ལས། སྟོང་ཉིད་ཤིན་ཏུ་སྟོང་པ་དང་། །
གསུམ་པ་སྟོང་པ་ཆེན་པོ་སྟེ། ། ཞེས་སོ། ། དེ་ལྟར་སྟོང་པའི་སྣང་བའི་འབྱུང་དུས་བཤད་ནས། འོད་སྣང་གི་འབྱུང་དུས་ནི། སྒྱུ་མ་འོད་གསལ་དུ་འཇུག་པའི་སྤྲུལ་བའི་སྐུ་གསུམ་ཐང་ལྔར་སྦྱོར་བའི་དུས་སུ་འབྱུང་། འོད་གསལ་ཟུང་འཇུག་ལྡང་བའི་དུས་སུ་འབྱུང་ངོ་། ། དེ་ཡང་སྤྱོད་བསྡུས་ལས། དང་པོ་སྨིན་རྒྱུ་ལྟ་བུ་ལ། ། འོད་ཟེར་ལྔའི་ཚོགས་དང་ལྡན་པར་མཐོང་ངོ་། ། གཉིས་པ་ནི་ཟླ་བའི་འོད་ཟེར་ལྟ་བུའོ། །
གསུམ་པ་ནི་སྣང་བ་མཆེད་པ་སྟེ་ཉི་མའི་འོད་ཟེར་ལྟ་བུའོ། ། བཞི་པ་ནི་སྣང་བ་ཐོབ་པ་སྟེ་མུན་པ་ལྟ་བུའོ། ། དེ་ནས་མུན་པ་དང་བྲལ་བའི་སྐད་ཅིག་འོད་གསལ་བ་སྟེ། ཤིན་ཏུ་གསལ་བར་རྟག་ཏུ་སྣང་བའི་མཚན་ཉིད་ཅན་དོན་དམ་པའི་བདེན་པའི་རང་གི་མཚན་ཉིད་ཡེ་ཤེས་ཀྱི་མིག་གིས་མཐོང་ངོ་ཞེས་སོ། ། དེ་རང་བཞིན་གྱི་སྣང་བའི་འབྲས་བུ་དེས་ནི་རླུང་གིས་བསྐྱོད་པའི་དུས་སུ་འབྱུང་སྟེ། དགོངས་པ་བླ་ན་མེད་པ་ལས། ། རང་བཞིན་ཕྲ་བ་བརྒྱ་དང་ནི། ། དྲུག་ཅུ་ཐམ་པ་འདི་དག་ཉིད། ། རླུང་གི་བཞོན་པའི་རྒྱུ་ཡིས་ནི། ། ཉིན་དང་མཚན་དུ་འབྱུང་བ་ཡིན། །
ཞེས་སོ། ། དེ་ལྟར་སེམས་འབྱུང་བའི་དུས་བཤད་ནས། བདུན་པ་འཇུག་བའི་དུས་ནི་སེམས་དང་སེམས་ལ་དམིགས་པ་ཡེ་ཤེས་ཀྱི་སྣང་བ་གཉིས་སྐད་ཅིག་ལས་འབྱུང་། ཐང་ཅིག་ལས་འབྱུང་། ཡུད་ཙམ་ལས་འབྱུང་ཞིང་སྐྱེའོ། ། དགོངས་པ་བླ་ན་མེད་པ་ལས། ། སྐད་ཙིག་ཐང་ཅིག་ཡུད་ཙམ་དང་། ། མིག་བཙུམ་དེ་བཞིན་ཐལ་མོ་སྟེ། ། ཞེས་གསུངས་པ་དང་། རྡོ་རྗེ་ཕྲེང་བ་ལས་ཀྱང་།
སྐད་ཅིག་མ་དྲུག་ལ་དབུགས་གཅིག དེ་ཉིད་སེ་གོལ་གཏོགས་པའི་ཚད། ། ཐང་ཅིག་གསུམ་ལ་སྐད་ཅིག་གོ ། དེ་ཡང་ཡུངས་དཀར་བསྐོར་བ་ཙམ། ། དབུགས་གསུམ་ལ་ནི་ཐང་ཅིག་གོ ། ཐང་ཅིག་དེ་ཉིད་ཡུད་ཙམ་མོ། ། ཐང་ཅིག་གསུམ་ལ་མིག་བཙུམ་ཏེ། ། དེ་ཡང་མིག་ནི་བཙུམ་པའོ། ། ཙམ་གསུམ་ལ་ནི་མིག་བཙུམ་ཏེ། ། ཙམ་ནི་ཐལ་མོ་བརྡེབས་པའོ།
བདེ་བ་འཆར་བ་གསུམ་པ་ཙམ། ། ཞེས་པ་དང་། སྤྱོད་བསྡུས་ལས། ཇི་ལྟར་ཡེ་ཤེས་སྐད་ཅིག་མར་འབྱུང་བ་ཡིན་ཞེ་ན་སྐད་ཅིག་དང་ཐང་ཅིག་དང་ཡུད་ཙམ་དང་མིག་བཙུམ་དང་ཐལ་མོ་རྡེབས་པ་ཙམ་དུ་སྣང་བ་ཞེས་བྱ་བའི་དོན་ཏོ་ཞེས་པས་སོ། ། དེ་ལྟར་འཇུག་བའི་དུས་བཤད་ནས། ད་ནི་བརྒྱད་པ་སེམས་ཀྱི་མཚན་ཉིད་བཤད་དེ། དེ་ལ་གཉིས་ལས་དང་པོ་གང་ཟག་མི་མཁས་པ་དངོས་པོ་སྣང་ཚོད་གྲགས་ཚོད་གྱི་དོན་ལ་ཞེན་པ་བསྐྱེད་པའི་རིམ་པའི་གང་ཟག་དང་། སྣང་ཚོད་ཀྱི་སྒྲ་ལ་ཞེན་པ་སྨྲ་མཁས་པ་རྣམས་ལ་མཚན་ཉིད་བཅོས་པ་བསྟན་པ་ནི། སྣང་བ་མཚན་མོ་འདྲ་བ་དང་། སྣང་བ་ཐོབ་པ་མཚམས་ཀྱི་སྨག་འདྲ་བ་སྟེ།
དགོངས་པ་བླ་ན་མེད་པ་ལས། མཚན་མོ་ཉིན་མོ་མཚམས་བདག་ཉིད། ། སྣང་དང་སྣང་བ་མཆེད་པའོ། ། ཞེས་པ་དང་། སྤྱོད་བསྡུས་ལས། སྣང་བའི་མཚན་མོ་དང་སྣང་བ་མཆེད་པའི་ཉིན་མོ་དང་། སྣང་བ་ཐོབ་པ་ནི་མཚམས་ཀྱི་སྨག་གི་དངོས་པོར་སེམས་ཀྱི་ཀུན་རྫོབ་ཀྱི་གཟུགས་གསལ་བའི་ཞེས་སོ། ། ཡང་སྣང་བ་ནི་བུད་མེད་དང་འདྲ་ལ། སྣང་བ་མཆེད་པ་ནི་སྐྱེས་པ་དང་འདྲ་ཞིང་སྣང་ཐོབ་ནི་མ་ནིང་དང་འདྲ་སྟེ། དེ་ཉིད་ལས་གཡོན་པའི་མིང་དང་གཡས་པ་དང་ལུས་ཀྱི་ཁོག་པོའི་དངོས་པོར་སེམས་ཀྱི་ཀུན་རྫོབ་ཀྱི་གཟུགས་གསལ་ཞེས་སོ། །
ཡང་སྣང་བ་ནི་འཇམ་པོ་དང་འདྲ་ལ། སྣང་མཆེད་ནི་རྩུབ་མོ་དང་འདྲ། སྣང་ཐོབ་ནི་བར་དང་འདྲ་སྟེ། དེ་ཉིད་ལས། འཇམ་པོའི་མིང་དང་རྩུབ་མོ་དང་བར་པའི་སེམས་ཀྱི་ཀུན་རྫོབ་ཀྱི་སེམས་གཟུགས་གསལ་བར་འགྱུར། ཞེས་སོ། དགོངས་པ་བླ་ན་མེད་པ་ལས་ཀྱང་། ཀུན་རྫོབ་གསལ་བའི་གཟུགས་ཀྱིས་ནི། ། མཚན་མོའི་མིང་དུ་ངེས་པར་བཤད། ། དེ་བཞིན་བུད་མེད་མིང་དུ་བརྗོད། །
འཇམ་བུ་ཏ་བུའང་དེ་བཞིན་ནོ། ། གཡོན་པའི་མིང་ཡང་དེ་ཉིད་དེ། ། ཉིན་མོ་སྐྱེས་པའི་མིང་དང་ནི། ། རྩུབ་པོ་གཡས་པར་བསྟན་པ་ཡིན། ། བཤད་པའི་རྒྱུད་རྡོ་རྗེ་ཕྲེང་བ་ལས་ཀྱང་། ཤྲུ། འདི་ལས་སྣང་བ་དབྱེ་བ་ལ། ། ཐུན་མཚམས་ཉིན་མོ་མཚན་མོ་ཡི། ། འཇིག་རྟེན་ཐ་སྙད་བྱས་པ་ཡིས། ། ཡེ་ཤེས་གསུམ་ནི་མཐོང་ཕྱིར་རོ། །
ཞེས་གསུངས་སོ། ། དེ་ལྟར་མཚན་ཉིད་བཅོས་མ་བསྟན་ནས། ད་ནི་གང་ཟག་མཁས་པ་རིན་པོ་ཆེ་ལྟ་བུ་ཡང་དག་པའི་དོན་ལ་སྤྱོད་པ་ལ་མཚན་ཉིད་རྣལ་མ་བསྟན་པར་བྱ་སྟེ། ། དེ་ལ་གཉིས་ཏེ་སྤྱིའི་མཚན་ཉིད་དང་། བྱེ་བྲག་གི་མཚན་ཉིད་དོ། ། སྤྱིའི་མཚན་ཉིད་ནི། ནམ་མཁའ་དང་འདྲ་སྟེ་ནམ་མཁའ་ལ་ཐོགས་པར་བྱེད་པའི་རེག་བྱ་དང་བྲལ་བ་གཟུགས་ཅན་གྱི་དངོས་པོ་རྣམ་པར་ཆད་པ་ཙམ་ཡིན་པ་ལྟར་སེམས་སྣང་བ་གསུམ་གྱི་མཚན་ཉིད་ཀྱང་རྫས་སུ་གྲུབ་པའི་དངོས་པོ་རྣམ་པར་ཆད་པ་ཙམ་སྟེ། ཁ་དོག་དང་དབྱིབས་དང་རེག་བྱ་དང་བྲལ་བའོ། ། དགོངས་པ་བླ་ན་མེད་པ་ལས། ། རང་རིག་ཙམ་གྱི་ཡེ་ཤེས་ནི། །
ནམ་མཁའ་ལྟ་བུར་མཚན་ཉིད་མེད། ། ཅེས་པ་དང་། འོད་སྲུངས་ཀྱིས་ཞུས་པ་ལས་ཀྱང་། འོད་སྲུངས་སེམས་ནི་ཡོངས་སུ་བཙལ་ན་མི་རྙེད་དོ། ། གང་མི་རྙེད་པ་དེ་ནི་མི་དམིགས་སོ། ། གང་མི་དམིགས་པ་དེ་འདས་པ་ཡང་མ་ཡིན། ། མ་འོངས་པ་ཡང་མ་ཡིན། ། ད་ལྟར་བྱུང་བ་ཡང་མ་ཡིན། ཞེས་པ་དང་། ། དགོངས་པ་ལུང་སྟོན་ལས་ཀྱང་། །
རྟེན་ཅིང་འབྲེལ་འབྱུང་མིང་དེ་ནི། ། ཐོག་མ་ཉིད་ནས་མ་སྐྱེས་སྒྲས། ། རང་སེམས་མཉམ་པ་ཉིད་ཀྱང་ཡིན། ། ཞེས་པ་དང་། རྩ་བའི་རྒྱུད་ལས་ཀྱང་། ། ཀུན་ཏུ་བཟང་པོ་ཐམས་ཅད་དོན། ། བྱང་ཆུབ་སེམས་ནི་རབ་བསྐོར་བ། ། བྱང་ཆུབ་སེམས་ལ་ཕྱག་འཚལ་ལོ། ། རྒྱུད་ཕྱི་མ་ལས་ཀྱང་། ཐོག་མ་ཐ་མ་མེད་ཞི་བ། །
དངོས་དང་དངོས་མེད་མི་བཟད་གཙོ། ། སྟོང་པ་སྙིང་རྗེ་དབྱེར་མེད་པ། ། བྱང་ཆུབ་སེམས་ཞེས་བརྗོད་པ་ཡིན། ། ཞེས་སོ། ། སེམས་གསུམ་གྱི་སྤྱིའི་མཚན་ཉིད་ནི། ཆོས་ཉིད་སྟོང་པ་ནམ་མཁའ་དང་འདྲ་བའི་ཆོས་ཅན་རིག་པ་མྱོང་བ་གསལ་བ་དང་དབྱེར་མེད་པར་ཤེས་པར་བྱའོ། ། བྱེ་བྲག་གི་མཚན་ཉིད་ནི། ། སྣང་བའི་མཚན་ཉིད་རྣལ་མ་དང་སྣང་མཆེད་ཀྱི་མཚན་ཉིད་རྣལ་མ་དང་སྣང་ཐོབ་ཀྱི་མཚན་ཉིད་རྣལ་མའོ། ། དེ་ཡང་སྣང་བ་ནི་ཟླ་བ་དང་འདྲ་སྟེ། དེ་ཡང་དཔེ་དང་དོན་དང་དཔེ་དོན་གྱི་ཆོས་མཚུངས་པའོ། །
དཔེ་ནི་ཟླ་བའོ། ། ཟླ་བ་ལ་ཆོས་ལྔ་སྟེ། ཟླ་བའི་འོད་ཟེར་སྟེ་ནམ་མཁའ་སྟོང་བའི་ངང་ལས་བྱུང་བའོ། ། ནམ་མཁའ་སྟོང་པའི་ངང་དུ་ཐིམ་པ་དང་། དངོས་པོ་བཟང་ངན་ཐམས་ཅད་ལ་ཁྱབ་པ་དང་། ཁྱབ་ཀྱང་དངོས་པོའི་སྐྱོན་ཡོན་གྱིས་མ་གོས་པ་དང་། གསལ་བྱེད་གཞན་ལ་རག་མ་ལས་པའོ། ། དེ་བཞིན་དུ་སྣང་བའི་མཚན་ཉིད་ཀྱང་ལུས་ཀྱི་ཁོང་སྟོང་འོད་གསལ་བ་ལས་བྱུང་ཞིང་འོད་གསལ་གྱི་ངང་དུ་ཐིམ་པ་དང་། དངོས་པོ་སེམས་ཅན་ཐམས་ཅད་ལ་ཁྱབ་པ་དང་། དངོས་པོའི་སྐྱོན་ཡོན་གྱིས་མ་གོས་པ་དང་།
གསལ་བྱེད་གཞན་ལ་རག་མ་ལས་པའོ། ། དཔེ་དོན་གྱི་ཆོས་མཚུངས་པ་ནི། དཔེར་ན་ཟླ་བའི་འོད་ཟེར་ནམ་མཁའ་སྟོང་པའི་ངང་ལས་བྱུང་བ་བཞིན་དུ་རྟོག་མེད་ཀྱི་ཤེས་པ་སྣང་བ་དང་པོ་རིག་པ་མྱོང་བ་གསལ་བ་ཡང་སེམས་ཀྱི་ཆོས་ཉིད་སྟོང་པ་ཉིད་ཀྱི་ངང་ལས་བྱུང་ལ། ཟླ་བའི་འོད་ཟེར་མཐའ་ནམ་མཁའ་སྟོང་པའི་ངང་དུ་ཐིམ་པ་དེ་བཞིན་དུ་སེམས་ཀྱང་ཆོས་ཉིད་འོད་གསལ་དུ་ཐིམ་མོ། ། དཔེར་ན་ཟླ་བ་དངོས་པོ་བཟང་བོ་རིན་པོ་ཆེའི་རི་ཐམས་ཅད་ལ་ཡང་ཁྱབ། དངོས་པོ་ངན་པ་བཤང་བ་དང་གཅི་བ་ལ་ཡང་ཁྱབ་ཀྱང་དངོས་པོ་བཟང་བོའི་ཡོན་ཏན་གྱིས་བཟང་དུ་འགྲོ་རྒྱུ་མེད་ལ། དངོས་པོ་ངན་བའི་སྟོབས་ཀྱིས་ངན་དུ་འགྲོ་རྒྱུ་མེད་པ་ལྟར་རྟོག་མེད་ཀྱི་ཤེས་པ་སྣང་བ་དང་པོའི་ཆོས་ཉིད་ཀྱིས་ཀྱང་སེམས་བཟང་པོ་ལྷ་དང་མི་ལ་ཁྱབ། སེམས་ངན་པ་སྙགས་སྙིགས་ཟ་བའི་ཁྱི་དང་ཕག་པ་དང་བཤང་བའི་སྲིན་བུ་ཡན་ཆད་ལ་ཁྱབ་ཀྱང་སྐྱེ་གནས་ངན་བའི་སྐྱོན་དེས་སེམས་ཀྱི་ཆོས་ཉིད་སྟོང་པ་ལ་མ་གོས་པས་ངན་དུ་མི་འགྲོ། སྐྱེ་གནས་བཟང་པོ་ལྷ་དང་མིའི་ཡོན་ཏན་གྱིས་བཟང་དུ་ཡང་མི་འགྲོ་སྟེ། ཐོག་མ་ནས་སྟོང་པ་འོད་གསལ་བ་ཡིན་པའི་ཕྱིར་རོ། །
ཡང་ཟླ་བའི་འོད་ཟེར་དེ་གསལ་བ་གཞན་ལ་རག་མ་ལས་པའི་འོད་ཟེར་གྱིས་གསལ་བ་གཞན་ལ་རག་མ་ལས་པ་ཡིན་ཏེ། དེ་གསལ་བྱེད་ཉི་མའི་ནོར་བུ་རིན་པོ་ཆེ་ལ་ལྟོས་མི་དགོས་པ་དེ་བཞིན་དུ་རྟོག་མེད་ཀྱི་སྣང་བ་དང་པོ་ཀུན་རྫོབ་ཏུ་མ་མྱོང་བ་རྣམ་པར་ཆད་པ་ཙམ་གྱིས་རིག་པ་མྱོང་བ་ཡིན་ལ་བེམ་པོ་ལས་ལོག་ཅིང་གསལ་བྱེད་གཞན་ལ་རག་མ་ལས་པ་ཡིན་པས་སོ། ། དེ་ཡང་དགོངས་པ་བླ་ན་མེད་པ་ལས། ཟླ་བའི་འོད་ཟེར་ལྟར་སྣང་ཞིང་། ། སྣང་བའི་ཡེ་ཤེས་ཡང་དག་འབྱུང་། ། ཞེས་པ་དང་། སྤྱོད་བསྡུས་ལས། ཤེས་རབ་དང་སྟོང་པའི་ཡེ་ཤེས་ནི་ཟླ་བའི་འོད་ཟེར་ལྟ་བུ་སྟོང་པ་ཉིད་ཙམ་མོ། ། རྣམ་པར་ཤེས་པ་དེ་ནི་ནམ་མཁའི་མཚན་ཉིད་ཅན་རྣམ་པ་མེད་པའི་ངོ་བོ་ཉིད་ཁྱབ་པ་འགྲོ་བ་དང་བྲལ་བའོ། ། ཞེས་པ་དང་།
དེ་ཡང་(Aསྣང་བ)འི་མཚན་ཉིད་གང་ཞེ་ན། (བརྣམ་པ་མེད་པའི་རང་བཞིན་ལུས་དང་ངག་མེད་པ་)སྟེ། ཇི་ལྟར་སྟོན་གྱི་དུས་ནམ་མཁའ་དྲི་མ་མེད་པའི་ཟླ་བའི་དཀྱིལ་འཁོར་གྱི་འོད་ཟེར་སྣང་བར་བྱེད་པས་ཁྱབ་བཞིན་དུ་རང་བཞིན་གྱིས་གསལ་བར་སྣང་བའི་དངོས་པོ་མ་ལུས་པ་ཐམས་ཅད་ལ་དམིགས་པས་ན་སྣང་བ་ཐམས་ཅད་ནི་དོན་དམ་པའི་བྱང་ཆུབ་ཀྱི་སེམས་ཤེས་རབ་ཀྱི་སྣང་བ་སྟོང་པ་དང་པོ་སྟེ། ། ཞེས་པ་དང་དེ་ཡང་། སྟོན་ཀའི་སྤྲིན་མེད་ནམ་མཁའ་ལ། ། ཟླ་བའི་འོད་ཟེར་ཀུན་གསལ་ལྟར། ། གཟུང་འཛིན་སྤང་པའི་ཡེ་ཤེས་ནི། ། བདག་གཞན་བཅས་པར་སྣང་བར་བྱེད། ། ཅེས་སོ། ། དེ་ལྟར་རྟོག་མེད་ཀྱི་ཤེས་པ་སྣང་བ་དང་པོའི་མཚན་ཉིད་རྣལ་མ་བསྟན་ནས།
ད་ནི་རྟོག་མེད་ཀྱི་ཤེས་པ་སྣང་བ་མཆེད་པའི་མཚན་ཉིད་ནི་ཉི་མ་དང་འདྲ་སྟེ། ཉི་མ་ནམ་མཁའ་སྟོང་པའི་ངང་ལས་བྱུང་བ་བཞིན་དུ་སེམས་སྣང་བ་མཆེད་པའི་མཚན་ཉིད་ཀྱང་སེམས་ཉིད་སྟོང་པའི་ངང་ལས་བྱུང་ངོ་། ། ཉི་མ་ནམ་མཁའ་སྟོང་བའི་ངང་དུ་ཐིམ་པ་བཞིན་དུ་རྟོག་མེད་ཀྱི་ཤེས་པ་སྣང་བ་མཆེད་པ་ཡང་སེམས་ཉིད་སྟོང་བའི་ངང་དུ་ཐིམ་མོ། ། ཉི་མས་དངོས་བོ་བཟང་ངན་ཐམས་ཅད་ལ་ཁྱབ་པ་བཞིན་དུ་རྟོག་མེད་ཀྱི་ཤེས་པ་སྣང་བ་མཆེད་པས་ཀྱང་གནས་བཟང་ངན་ཐམས་ཅད་ལ་ཁྱབ་བོ། ། ཉི་མའི་འོད་ཟེར་ཀྱིས་དངོས་པོ་བཟང་ངན་ཐམས་ཅད་ལ་ཁྱབ་ཀྱང་དངོས་པོའི་སྐྱོན་ཡོན་ཐམས་ཅད་ཀྱིས་བཟང་ངན་དུ་འགྲོ་བ་མེད་པ་དེ་བཞིན་དུ་རྟོག་མེད་ཀྱི་ཤེས་བ་སྣང་བ་མཆེད་པ་ཡང་སྐྱེ་གནས་བཟང་པོ་ལྷ་དང་མིའི་སྐྱེ་གནས་སུ་སྐྱེས་ནས་ཀྱང་སེམས་ཀྱི་ཆོས་ཉིད་སྟོང་པ་དེ་བཟང་དུ་འགྲོ་རྒྱུ་མེད་ལ། སྙགས་སྙིགས་ཟ་བའི་ཁྱི་ཕག་གི་སྐྱེ་གནས་སུ་སྐྱེས་ཀྱང་ངན་དུ་སོང་རྒྱུ་མེད་པའོ། ། ཉི་མའི་འོད་ཟེར་དེ་གསལ་བ་གཞན་ལ་རག་མ་ལས་པ་བཞིན་དུ་རྟོག་མེད་ཀྱི་ཤེས་པ་སྣང་བ་མཆེད་པའི་ཆོས་ཉིད་དེ་དང་ཆོས་ཅན་རིག་པ་མྱོང་བ་དེ་ཆོས་ཉིད་ཀྱི་ངོས་ནས་སྟོང་པ་ཡིན་ཡང་ཆོས་ཅན་རིག་པའི་ངོས་ནས་གསལ་བྱེད་གཞན་ལ་རག་མ་ལས་པ་ཡིན་ནོ། ། དགོངས་བ་བླ་ན་མེ་པ་ལས། ། ཉི་མའི་འོད་ཟེར་འདྲ་བ་དང་། ། སྣང་བ་མཆེད་པའི་སྦྱོར་ལས་བྱུང་། །
ཞེས་པ་དང་། སྤྱོད་བསྡུས་ལས་ཀྱང་། ཐབས་ཀྱི་ཡེ་ཤེས་ཀྱང་ཉི་མའི་སྣང་བ་ལྟ་བུ་ཤིན་ཏུ་སྟོང་པ་ཙམ་མོ། ། སྣང་བ་མ་ཆེད་པ་འདིའི་མཚན་ཉིད་ནི་གང་ཞེ་ན། ། དེ་ཡང་གཟུང་བ་དང་འཛིན་པ་དང་བྲལ་བའི་གཟུགས་ཅན་ལུས་དང་ངག་མེད་པ་སྟེ། ཇི་ལྟར་སྟོན་ཀའི་དུས་སུ་ཉི་མའི་འོད་ཟེར་གྱིས་ཁྱབ་པ་བཞིན་དུ་ཤིན་ཏུ་གསལ་བ་དྲི་མ་མེད་བའི་ངོ་བོ་ཉིད་དུ་དངོས་པོ་མ་ལུས་པ་དམིགས་པ་བྱང་ཆུབ་ཀྱི་སེམས་ཀུན་ཏུ་བཟང་པོ་གཉིས་པ་ཤིན་ཏུ་སྟོང་པའི་རང་བཞིན་ཅན་པ་དང་། སྟོན་ཀའི་སྤྲིན་མེད་ནམ་མཁའ་ལ། ། ཉི་མ་གསལ་བ་དཀར་བ་བཞིན། ། ཐབས་ཀྱི་ཡེ་ཤེས་གཉིས་དང་ནི། ། དོན་དང་སེམས་བཅས་སྣང་བར་བྱེད། །
ཅེས་སོ། ། དེ་ལྟར་སྣང་བ་མཆེད་པའི་མཚན་ཉིད་རྣལ་མ་བསྟན་ནས། སྣང་བ་ཐོབ་པའི་མཚན་ཉིད་རྣལ་མ་ནི། མུན་པ་དང་འདྲ་སྟེ། མུན་པ་ལ་ཆོས་ལྔ་སྟེ། མུན་པ་ནམ་མཁའ་སྟོང་པའི་ངང་ལས་བྱུང་བ་བཞིན་དུ་རྟོག་མེད་ཀྱི་ཤེས་པ་སྣང་བ་ཐོབ་བ་ཡང་སེམས་ཀྱི་ཆོས་ཉིད་སྟོང་པའི་ངང་ལས་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་གྱི་ཚུལ་དུ་བྱུང་བ་དང་། མུན་པ་ནམ་མཁའ་སྟོང་པའི་ངང་དུ་ཐིམ་པ་བཞིན་དུ་རྟོག་མེད་ཀྱི་ཤེས་པ་སྣང་བ་ཐོབ་པ་ཡང་སྟོང་པ་སེམས་ཉིད་སྟོང་པའི་ངང་དུ་ཐིམ་པ་དང་། མུན་པ་དངོས་པོ་བཟང་ངན་ཐམས་ཅད་ལ་ཁྱབ་ཀྱང་དངོས་པོའི་སྐྱོན་དང་ཡོན་ཏན་གྱིས་མ་གོས་པ་བཞིན་དུ་རྟོག་མེད་ཀྱི་ཤེས་པ་སྣང་བ་ཐོབ་པ་ཡང་སྐྱེ་གནས་བཟང་ངན་དུ་སྐྱེས་བའི་སེམས་ཅན་ཐམས་ཅད་ལ་ཁྱབ་ཀྱང་དེའི་སྐྱོན་དང་ཡོན་ཏན་གྱིས་བཟང་ངན་དུ་འགྲོ་རྒྱུ་མེད་པ་དང་། མུན་པ་དེ་མིག་གི་དབང་བོའི་ཡུ་དུ་ནག་པོར་གསལ་ཡང་གསལ་བྱེད་གཞན་ལ་རག་མ་ལས་པ་བཞིན་དུ་རྟོག་མེད་ཀྱི་ཤེས་པ་སྣང་ཐོབ་ཀྱང་ཤེས་པ་འཐུག་པོའི་ཚུལ་དུ་རང་རིག་པའི་མངོན་སུམ་གྱི་ཡུལ་དུ་གསལ་བ་གསལ་བྱེད་གཞན་ལ་རག་མ་ལས་པའོ། ། དེ་ཡང་སྤྱོད་བསྡུས་ལས། །
སྣང་བ་ཐོབ་པ་གང་ཞེ་ན། དེ་བཞིན་དུ་ནམ་མཁའི་མཚན་ཉིད་དངོས་པོ་མེད་བའི་གཟུགས་ཅན་ལུས་དང་ངག་མེད་པ་སྟེ། ཇི་ལྟར་མཚམས་ཀྱི་སྨག་ལ་བབ་པའི་ངོ་བོར་ཁྱབ་པ་ཕྲ་ཞིང་བདག་མེད་པ་ཞེས་པ་དང་། སྤྲིན་མེད་ནམ་མཁའ་དང་མུན་པ་ལྟ་བུ། སྣང་བྱེད་ཡེ་ཤེས་གོམས་བྱས་པས། ། རང་རིག་ཙམ་ལས་གྲུབ་བ་ཡི། ། སྒྱུ་མའི་ལུས་ནི་ལེན་བར་བྱེད། ། ཅེས་སོ། ། དེ་ལྟར་མཚན་ཉིད་བཤད་ནས། ། དགུ་པ་མིང་གི་རྣམ་གྲངས་ཕན་ཡོན་དང་བཅས་པ་བསྟན་པ་ནི་གཉིས།
མཚན་ཉིད་ལ་གྲགས་པའི་དང་། སྔགས་ལ་གྲགས་པའི་མིང་གི་རྣམ་གྲངས་སོ། ། དང་པོ་ནི། སྣང་བ་གསུམ་ལ་རིམ་པ་བཞིན་དུ་ཀུན་བཏགས་མཚན་ཉིད་ངོ་བོ་ཉིད་མེད་པ་གཞན་དབང་རང་ལས་སྐྱེས་པའི་ངོ་བོ་ཉིད་མེད་པ་སྟེ། བཙུན་མོ་ཅན་ནི་རིམ་པ་བཞིན་དུ་བརྟག་བྱའི་གཞི་མ་རྟོག་མཁན་ཡིན་པ་དང་། སྤྱིའི་མིང་བྱེ་བྲག་ལ་བཏགས་ཏེ་རྒྱུ་རྐྱེན་གཞན་ལས་བྱུང་བ་དང་བྱ་བ་རྫོགས་བས་ན་ཞེས་ཟེར་རོ། ། ཡང་ལུས་དང་ལོངས་སྤྱོད་ལ་ཆགས་བའི་འདོད་ཆགས་དང་། སེམས་ཅན་དང་སེམས་ཅན་མ་ཡིན་པ་ལ་ཞེ་སྡང་བ་དང་། དེ་ཁོ་ན་ཉིད་དང་། ལས་རྒྱུ་འབྲས་ལ་རྨོངས་པའི་མ་རིག་པ་སྟེ།
བཙུན་མོ་ཅན་ནི་རང་བཞིན་གྱིས་མིང་གིས་རང་བཞིན་ཅན་ལ་བཏགས་པ་ཡིན་ཟེར་རོ། ། ཡང་དོན་སྣ་ཚོགས་ལ་དམིགས་པས་སེམས་དང་རྟེན་བྱེད་ལས་ཡིད་དང་ཡུལ་སོ་སོའི་བྱེ་བྲག་ཁོང་དུ་ཆུད་པས་རྣམ་པར་ཤེས་པ་དང་། ཡང་དོན་སྣ་ཚོགས་ལ་དམིགས་པས་སེམས་དང་། དེ་ལ་བརྟེན་ནས་བྱུང་བས་སེམས་སེམས་བྱུང་དང་། བླུན་པའི་རྣམ་པར་བྱུང་བས་མ་རིག་པ་ཞེས་གྲགས་སོ། ། དགོང་པ་བླ་ན་མེད་པ་ལས། སེམས་དང་གཞན་གྱི་དབང་དག་སྟེ། ། དེ་བཞིན་དུ་ནི་ཀུན་བཏགས་དང་། ། དེ་བཞིན་སེམས་ལས་བྱུང་བར་བཤད། ། ཡོངས་སུ་གྲུབ་པ་ཉིད་དང་ནི། །
མ་རིག་པ་ནི་ཉིད་ཅེས་བྱ། ། ཞེས་པ་དང་རྡོ་རྗེ་ཕྲེང་བ་ལས་ཀྱང་། སེམས་དང་སེམས་བྱུང་མ་རིག་པ། ། ཞེས་སོ། ། དེ་ལྟར་མཚན་ཉིད་ལ་གྲགས་པའི་མིང་གི་རྣམ་གྲངས་བསྟན་ནས། སྔགས་ལ་གྲགས་པའི་མིང་གི་རྣམ་གྲངས་ནི་སྣང་བ་དང་སྣང་བ་མཆེད་པ་དང་སྣང་བ་ཐོབ་པ་དང་སྟོང་པ་ཆེན་པོ་དང་ཐབས་དང་ཤེས་རབ་དང་ཉེ་བར་ཐོབ་པ་ཞེས་གྲགས་སོ། ། དེ་ཡང་དགོངས་བླ་ན་མེད་པ་ལས། ། སྣང་བ་སྟོང་པ་ཤེས་རབ་དང་། ། ཤིན་ཏུ་སྟོང་པ་ཐབས་ལྡན་པ། ། སྣང་བ་མཆེད་པ་ཞེས་བརྗོད་དོ། །
སྣང་བ་ཐོབ་པ་དག་དང་ནི། ། ཉེ་བར་ཐོབ་པ་དེ་བཞིན་ཏེ། ། ཞེས་པ་དང་། རྡོ་རྗེ་ཕྲེང་བ་ལས། ཤེས་རབ་ཐབས་དང་ཉེར་ཐོབ་པ། ། སྟོང་དང་ཤིན་ཏུ་སྟོང་པ་དང་། ། སྟོང་ཆེན་ཞེས་ཀྱང་རབ་ཏུ་བརྗོད། ། ཅེས་སོ། ། དེ་ལྟར་མིང་གི་རྣམ་གྲངས་བསྟན་ནས། བཅུ་པ་སེམས་རྟོགས་མ་རྟོགས་ཀྱི་སྐྱོན་ཡོན་ནི་སེམས་མ་རྟོགས་ན་ཁམས་གསུམ་འཁོར་བ།
རྟོགས་ན་མྱ་ངན་ལས་འདས་པ་སྟེ། རིམ་ལྔ་ལས། སེམས་གང་གིས་ནི་བྱིས་པ་རྣམས། ། འཁོར་བའི་གནས་སུ་བཅིངས་གྱུར་པ། ། སེམས་དེ་ཉིད་ནི་རྣལ་འབྱོར་བ། ། བདེ་གཤེགས་གནས་སུ་འགྲོ་བར་འགྱུར། ། ཞེས་པ་དང་། འཕགས་པ་ཀླུ་སྒྲུབ་ཀྱི་ཞལ་ནས་ཀྱང་། སེམས་ཅན་མོས་པ་སྣ་ཚོགས་རྣམས། ། ཐ་དད་པ་ཡི་ལྷ་དམིགས་པས། །
རིན་ཆེན་སེམས་ནི་རྣམ་གྲོལ་བས། ། ལྷ་གཞན་སྒྲུབ་ཏུ་ཡོད་མ་ཡིན། ། སེམས་རྟོགས་པས་ནི་བྱང་ཆུབ་སྟེ། ། མ་རྟོགས་འགྲོ་བ་ལྔ་པོ་ཡིན། ། བདེ་དང་སྡུག་བསྔལ་མཚན་མ་དག ། སེམས་ལས་མ་གཏོགས་ཅུང་ཟད་མེད། ། རྣམ་པར་རྟོག་པ་བསྒོམས་བྱས་པའི། ། འཁོར་བའི་རྣམ་རྟོག་མཚན་ཉིད་དོ། ། རྣམ་རྟོག་མེད་པ་ཐར་བ་ཡིན། ། དེ་བས་ཀུན་གྱིས་འབད་པ་བས། །
བྱང་ཆུབ་སེམས་ལ་ཕྱག་བྱའོ། ། སེམས་ཀྱི་རྡོ་རྗེ་སྒོམ་པའི་ཕྱིར། ། དེ་ནི་བྱང་ཆུབ་མཆོག་ཅེས་བྱ། ། ཞེས་སོ། ། དེ་ལྟར་སེམས་རྟོགས་པ་དང་མ་རྟོགས་པའི་སྐྱོན་དང་ཡོན་ཏན་བསྟན་ནས། ། བཅུ་གཅིག་པ་སེམས་རྣམ་པར་དབེན་པའི་ཤེས་བྱ་ནི་བདེ་བ་ཆེན་པོ་རང་རིག་པ་མྱོང་བ་གསལ་བ་ཙམ་དུ་ཤེས་བྱ་དང་། ཤེས་པའི་ཆོས་ཐམས་ཅད་ཤེས་པར་བྱ་སྟེ། ཀྱཻ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་མོ། ། ཞེས་སོ། ། ས་བཅུའི་ས་དྲུག་པའི་སྐབས་སུ་རྟེན་ཅིང་འབྲེལ་བར་འབྱུང་བ་སེམས་གཅིག་ཏུ་ཡང་དག་པར་འདུ་བའི་སྐབས་སུ་བཤད་པ་དང་།
སྤྱོད་བསྡུས་ལས་ཀྱང་། རྣམ་པར་ཤེ་པ་རང་རིག་པ་མྱོང་པ་ཙམ་དུ་ཐེག་པ་ཆེན་པོའི་མདོ་སྡེ་ལས་བསྟན་ཏོ། ། ཞེས་སོ། ། དེ་ཡང་ཀུན་རྫོབ་ཙམ་དུ་རང་རིག་མྱོང་བ་ཡིན་པས་དོན་དམ་པར་སྟོན་པ་ཡིན། སེམས་རང་རིག་པའི་བདེ་བ་ཆེན་པོའི་རྣམ་པ་དེ་ཡང་སྟོང་པ་ཉིད་ལས་བྱུང་ཞིང་སྟོང་ཉིད་དུ་ཐིམ་པར་འགྱུར་བས་ནམ་མཁའ་དང་མཉམ་པར་ཤེས་པ་སྟེ། ལེའུ་བཅུ་གསུམ་པ་ལས། ཐུགས་ཀྱི་རྡོ་རྗེ་རྫོགས་བྱང་ཆུབ། ། གནས་པའི་རྡོ་རྗེ་རྣམ་དཔྱད་པ། ། ཐུགས་ཀྱི་རྡོ་རྗེ་ཞེས་བཤད་དོ། ། ཞེས་སོ། །
བཅུ་གཉིས་པ་སྒྲུབ་པ་ནི་ཡུལ་སེམས་ལ་དམིགས་པའི་སྒྲུབ་པ་དང་། ཡུལ་ཅན་སེམས་ལ་དམིགས་པའི་ཡེ་ཤེས་ཀྱི་སྒྲུབ་པའོ། ། ཡུལ་སེམས་ལ་དམིགས་པའི་སྒྲུབ་པ་ལ་རྟོག་མེད་ཀུན་ཏུ་སྣང་བའི་སྒྲུབ་པ་དང་། རྟོག་བཅས་རང་བཞིན་གྱི་སྣང་བའི་སྒྲུབ་བའོ། ། རྟོག་མེད་སྣང་བ་གསུམ་ཡང་རླུང་གིས་སྒྲུབ་སྟེ། སེམས་ཉིད་མྱོང་བ་གསལ་བའི་རྒྱུན་གཅིག་ལ་རིགས་མི་རིགས་ཀྱི་བྱེ་བྲག་གསུམ་ཡང་རླུང་གིས་བསྐྱོད་པའི་དབང་གིས་ཏེ། དགོངས་བ་བླ་ན་མེད་པ་ལས། ། རླུང་རྣམས་ཕྲ་བའི་གཟུགས་ཀྱིས་ནི། ། ཤེས་དང་ཡང་དག་འདྲེས་གྱུར་ཅེས། ། དབང་བོའི་ལམ་ནས་བྱུང་ནས་ནི། །
ཡུལ་རྣམས་ལ་ནི་དམིགས་པར་བྱེད། ། ཅེས་པ་དང་། རྡོ་རྗེ་ཕྲེང་བ་ལས་ཀྱང་། དེ་ནི་རེ་རེའི་དོན་སྣང་བ། ། རླུང་གིས་བླངས་ནས་འཛིན་བྱེད་ལ། ། རླུང་དང་ལྡན་པའི་རྣམ་ཤེས་ནི། ། རྟག་ཏུ་འགྲོ་ལ་གནས་བར་འགྱུར། ། ཞེས་པ་དང་། རྣམ་པར་ཤེས་པའི་མདོ་ལས་ཀྱང་། བཟང་སྐྱོང་དཔེར་ན་རླུང་གི་ཁམས་ནི་གཟུགས་ཅན་མ་ཡིན་ཀྱང་བསྟན་དུ་ཡོད་ཅིང་གཟུང་དུ་མེད་པ་ལ་གཟུགས་སུ་སྣང་ངོ་། །
དེ་ལ་བསམ་བསྟན་དུ་ཡོད་པ་ནི་འགུལ་ཞིང་གཡོ་བ་དང་། ། སྒྲ་སྐད་འུར་འུར་བའི་སྒྲ་འབྱིན་པ་དང་། གྲང་བ་དང་དྲོ་བའི་རེག་པས་ཚོར་བ་ཡིན་ཡང་དེ་ལ་རྐང་ལག་དང་མིག་དང་གདོང་དམིགས་པར་མི་འགྱུར་ཏེ། ། སྔོ་བསངས་དང་དཀར་བ་ཞེས་བྱ་བར་ཁ་དོག་ལྷག་པར་མི་དམིགས་སོ། ། བཟང་སྐྱོད་དེ་བཞིན་དུ་རྣམ་བར་ཤེས་པའི་ཁམས་འདི་ཡང་གཟུགས་མི་དམིགས་ཤིང་གཟུགས་སུ་སྣང་བར་མི་འགྱུར་ཏེ། ཁྱེད་ཀྱིས་རྒྱུའི་བྱེ་བྲག་དག་གིས་རྣམ་པར་ཤེས་པའི་ཁམས་རྟོགས་བར་བྱའོ། ། ཞེས་གསུངས་པས་སོ། ། དེ་ལྟར་རྟོག་མེད་ཀུན་ཏུ་སྣང་བ་གསུམ་གྱི་སྒྲུབ་བྱེད་རྒྱུ་རླུང་ཡིན་པར་བསྟན་ནས། རྟོག་བཅས་རང་བཞིན་གྱི་སྣང་བའི་སྒྲུབ་བྱེད་ཀྱང་རླུང་དང་སྣང་བ་གསུམ་ཡིན་ཏེ། ཤེས་པ་མྱོང་བ་གསལ་བ་དང་རླུང་གཉིས་ཀྱིས་ལོག་སྟེ་རླུང་རྟ་ལྟ་བུ་ལ་ཤེས་པ་ཞོན་པ་ལ་འབྲས་བུ་རྟོག་བཅས་ཀྱི་ཤེས་པ་རང་བཞིན་བརྒྱད་ཅུ་འབྱུང་སྟེ།
རིམ་པ་གཉིས་བ་ལས། ། གང་ཚེ་སྣང་བ་ལྟར་གྱུར་ཅིང་། ། རླུང་གིས་བཞོན་བ་ཉིད་གྱུར་བ། ། དེ་ཚེ་རང་བཞིན་དེ་དག་ཀུན། ། མ་ལུས་པ་ནི་མེད་པ་འབྱུང་། ། རླུང་གིས་གང་དང་གང་གནས་པ། ། རང་བཞིན་དེ་དང་དེ་འབྱུང་འགྱུར། ། ཞེས་པ་དང་། སྤྱོད་བསྡུས་ལས། དེ་ནས་རླུང་གི་ཁམས་ཀྱི་རྒྱུ་བ་རང་བཞིན་རྣམ་པ་ཕན་ཚུན་གཅིག་ལ་གཅིག་ཡུལ་གྱི་ལོངས་སྤྱོད་མ་ལུས་ཤིང་ལུས་པ་མེད་པ་རྣམས་ཉིན་མཚན་དུ་རང་དང་གཞན་དུ་རང་དང་གཞན་གྱི་རྒྱུད་ལ་རྗེས་སུ་མྱོང་བར་འགྱུར་རོ། །
ཞེས་པས་སོ། ། རྡོ་རྗེ་ཕྲེང་བ་ལས་ཀྱང་། སྙིང་པོར་གྱུར་བར་རང་སྲོག་ལས། ། ཁམས་གསུམ་ལས་ནི་གཞན་མེད་དེ། ། ཁམས་གསུམ་རླུང་གིས་སྦྲུལ་བ་ཙམ། ། རྨི་ལམ་རྨི་བ་བཞིན་དུ་བལྟ། ། ཞེས་པས་ན། ། རླུང་གིས་བསྐྱོད་པས་ཉིན་མཚན་དུ་རྟོག་པ་རང་བཞིན་བརྒྱད་ཅུ་ཤེས་པ་གློ་བུར་དྲི་མ་རྣམས་འབྱུང་ངོ་། ། དེ་ལྟར་ཡུལ་སེམས་ལ་དམིགས་པའི་སྒྲུབ་པ་བཤད་ནས། ད་ནི་ཡུལ་ཅན་སེམས་ལ་དམིགས་པའི་ཡེ་ཤེས་ཀྱི་སྒྲུབ་པ་ནི་གཉིས་ཏེ།
ཚོགས་པ་ལ་བཤད་པའི་གང་ཟག་མི་མཁས་པའི་སྒྲུབ་པ་དང་། སློབ་མ་ལ་བཤད་པའི་གང་ཟག་མཁས་པའི་སྒྲུབ་པའོ། ། མི་མཁས་བའི་སྒྲུབ་བ་ལ་གཉིས་ཏེ། དང་པོ་སྣང་ཚོད་གྲགས་ཚོད་ཀྱི་དོན་ལ་ཞེན་པའི་མི་མཁས་པ་བསྐྱེད་རིམ་པ་བཙན་དན་ལྟ་བུ་ལ་སོགས་བའི་གང་ཟག་གིས་ཟླ་བའི་བརྡ་རྟོག་མེད་ཀྱི་ཤེས་པ་མཚོན་ཏེ་སྒོམ། ཕྱག་མཚན་གྱི་བརྡས་སྣང་བ་མཆེད་པ་མཚོན་ཏེ་སྒོམ། ལྷ་ཡི་སྐུ་ཡིས་སྣང་བ་ཐོབ་པ་མཚོན་ཏེ་སྒོམ། དེ་ཡང་དགོངས་པ་བླ་ན་མེད་པ་ལས། ཤེས་རབ་ངོ་བོ་ཉིད་འདི་ནི། ། ཟླ་བའི་དཀྱིལ་འཁོར་དག་ཏུ་བརྟག ། སེམས་ཉིད་རང་གིས་མཐོང་འགྱུར་ཏེ། །
རང་ཉིད་ཟླ་བའི་གཟུགས་བཞིན་ནོ། ། དེ་ནས་ཟླ་བ་ལ་དམིགས་པ། ། རྡོ་རྗེ་མཚན་མ་རབ་ཏུ་བརྟག ། ལྷ་ཡི་གཟུགས་ནི་མཐོང་བར་འགྱུར། ། ཞེས་པས་སོ། ། སྤྱོད་བསྡུས་ལས། མོས་པ་ཆུང་བའི་སེམས་ཅན་རྣམས་ཀྱིས་དེ་བཞིན་ཤེས་པས་དགོངས་ཏེ་གསུངས་བ་རྟོགས་པར་མི་འགྱུར་བས་དེ་ཟླ་བའི་དཀྱིལ་འཁོར་གྱི་གཟུགས་སོ། ། ཞེས་དམིགས་པར་བྱེད་ཅིང་པདྨའི་རྡོ་རྗེ་རྩེ་ལྔ་པའམ་རིན་པོ་ཆེའམ་ཞེས་པ་དང་། དཔལ་ཡེ་ཤེས་རྡོ་རྗེ་ཀུན་བཏུས་ལས་ཀྱང་། ཀུན་རྫོབ་ཏུ་མངོན་སུམ་གྱིས་བསྐྱེད་པའི་གཟུགས་དང་ལྷའི་ཚོགས་དང་མཚན་མ་དང་རྡོ་རྗེའོ་ཞེས་པ་ལ་སོགས་པའོ། །
མི་མཁས་པ་སྣང་ཚོད་གྲགས་ཚོད་ཀྱི་སྒྲ་ལ་ཞེན་པའི་བྱ་ཀ་ར་བ་ལྟ་བུས་སྣང་བ་ཨཾ་གི་བརྡས་མཚོན་ཏེ་ཨཾ་དུ་སྒོམ། སྣང་བ་མཆེད་པ་ལ་དྲག་པོར་སྒོམ། ། སྣང་བ་འཐོབ་པ་ཨ་ཐུང་དུ་སྒོམ། ། དེ་ཡང་རིམ་ལྔ་ལས། བརྟན་པར་བྱའི་རྒྱུར་གྱུར་པ། ། དང་པོའི་ཡི་གེ་ཐིག་ལེར་བཅས། ། ཐིག་ལེ་གཉིས་ཀྱིས་བརྒྱན་པ་ཡི། ། ཆུང་ངུ་དེ་ཉིད་ཤེས་པར་བྱ། ། ས་བོན་ཐིག་ལེར་ལྡན་མིན་པ། ། རླུང་གི་སྒོ་ནས་འབྱུང་བ་མིན། །
སྤྱོད་བསྡུས་ལས། མོས་པ་ཆུང་བའི་སེམས་ཅན་རྣམས་ཀྱིས་དེ་བཞིན་གཤེགས་པས་དགོངས་ཏེ་གསུངས་པ་རྟོགས་པར་མི་འགྱུར་བས་ཨཾ་ཞེས་བྱ་བ་ངག་གི་སྒོ་ནས་བསྟེན་པའི་ས་བོན་བརྟན་པར་བྱེད་པའི་རྒྱུ་དང་ཨ་ཞེས་བྱ་བ་ངག་གི་སྒོ་ལ་བརྟེན་པའི་ས་བོན་བརྟན་པར་བྱེད་བའི་རྒྱུ་དང་ཞེས་པས་སོ། ། དེ་ལྟར་མི་མཁས་པའི་སྒྲུབ་པ་བཤད་ནས། རིན་པོ་ཆེ་ལྟ་བུའི་གང་ཟག་མཁས་བའི་སྒྲུབ་པ་ནི་མཉམ་བཞག་དང་རྗེས་ཐོབ་གཉིས་ཏེ། མཉམ་བཞག་ནི་ལས་ཀྱི་ཕྱག་རྒྱ་མའི་མཚན་ཉིད་སྔར་སྤྱོད་པའི་སྐབས་སུ་བཤད་བའི་མཚན་ཉིད་དང་ལྡན་བའི་པདྨ་ཅན་ལ་སོགས་པ་ལ་བདེ་བ་བསྡུ་བ་དང་། བདེ་བ་དབབ་པ་དང་། བདེ་བ་གཟུང་བ་དང་། བདེ་བ་སྤྲོ་བའི་ཚུལ་དུ་བསྒོམ་པར་བྱ་སྟེ། དེ་ཡང་འདོད་ཆགས་ཀྱི་གཙུག་ལག་བརྒྱད་པ་དང་འོ་བྱེད་པ་དང་སོ་དང་སེན་མོ་འདེབས་པ་ལ་སོགས་པ་སྔོན་དུ་འགྲོ་བ་སྤྱོད་པའི་སྐབས་སུ་བཤད་པ་ལྟར་སྙོམས་འཇུག་བྱ་སྟེ། དེ་ལ་བདེ་བ་བསྡུ་བ་ནི་སྤྱིའི་ཡུལ་གཟུགས་སྡུག་པ་ཐམས་ཅད་ཕྱག་རྒྱ་མའི་གཟུགས་སྡུག་པས་སོ། །
ཞོ་དང་མིག་སེ་དང་འཁུར་རྐུགས་དང་རྐེད་ཐབས་ལ་བསྡུ་སྟེ། དེ་ཡང་སྨིན་མའི་ཁ་དོག་ལེགས་ཤངས་ཀྱི་དབྱིབས་མཐོ་མགུར་ནི་བུམ་པའི་མགྲིན་པ་འདྲ། ནུ་མ་འབུར་ལ་རྐེད་པ་གཞུའི་ཆངས་པ་འདྲ་ཞེས་པས་སོ། ། ཕྱིའི་ཡུལ་སྒྲ་སྙན་པ་ཐམས་ཅད་ཕྱག་རྒྱ་མོའི་མ་མཆུའི་སྦྲང་རྩི་མངར་བའི་རོ་ལ་བསྡུ། ཕྱིའི་ཡུལ་རེག་བྱ་ཡིད་དུ་འོང་བ་ཐམས་ཅད་ཕྱག་རྒྱ་མོ་དང་ཡན་ལག་སྨད་ལྔ་སྦྱར་བའི་རེག་བྱ་ལ་སྡུ། དེ་ནས་རེག་བྱ་ཡང་ས་ཆུ་ལ་ཐིམ། ཆུ་མེ་ལ་ཐིམ། མེ་རླུང་ལ་བསྡུས་བས་དེ་ཡང་ཐ་མར་རླུང་ལ་སྡུའོ། ། རྒྱུད་ཕྱི་མ་ལས། ས་ནི་ཆུ་ལ་ཐིམ་པར་འགྱུར། །
ཆུ་ནི་མེ་ལ་ཐིམ་བར་འགྱུར། ། རླུང་ནི་རྣམ་པར་ཤེས་ལ་ཐིམ། ། ཞེས་དང་། ཀྱཻ་རྡོ་རྗེ་ལས་ཀྱང་། ། རྡོ་རྗེ་པདྨའི་སྦྱོར་བ་ཡིས། ། རིག་བ་སྲ་བའི་ཆོས་ཉིད་ཀྱིས། ། དེ་ལས་ས་ནི་སྐྱེ་བར་འགྱུར། ། བྱང་ཆུབ་ཞུ་བའི་རྣམ་པ་ཆུ། ། རྩུབ་པ་ལས་ནི་མེ་སྐྱེ་སྟེ། ། འགྲོ་བ་རླུང་དུ་རབ་ཏུ་གྲགས། །
ཞེས་སོ། ། དེ་ནི་བདེ་བ་བསྡུ་བའོ། ། བདེ་བ་དབབ་པ་ནི་སྒྱུ་རྩལ་གྱི་དབྱེ་བས་འབེབས་བ་སྟེ། ཁྱོགས་དང་བརླ་དང་ཤིང་དུ་བརྐྱང་བས་འབེབས་ཏེ། ཁྱོགས་ནི་བུ་མོའི་མགྲིན་པར་སྐྱེས་པའི་ལག་པ་གཉིས་ཀྱིས་དམ་དུ་འཁྱུད་དེ་གྲུབ་མོ་གཉིས་བུད་མེད་ཀྱི་རྗེ་ངར་དུ་བཞག་བའོ། ། བརྐྱང་བ་ནི་དེ་གཉིས་རྐང་པ་གཉིས་བརྐྱང་པའོ། ། དེ་ཡང་། ངང་བའི་གཤོགས་པའི་རྣམ་པ་ལྟར། ། བརྐྱང་བར་གྱུར་པའི་རྐང་པ་གཉིས། ། ཤིན་ཏུ་བརྐྱང་བར་གྱུར་པ་ཡིན། །
ཞེས་སོ། ། སྐྱེས་པ་འདུག་པའི་བརླར་ཕྱག་རྒྱ་མོའི་རྐང་མཐིལ་གཉིས་བཞག་པའི་བརླ་ཞེས་བྱའོ། ། ཞེས་པས་སྲུབ་པ་དང་སྲུབ་པའི་སྦྱོར་བས་བདེ་བ་དབབ་སྟེ། དེ་ཡང་དང་པོར་རྡོ་རྗེ་པདྨའི་སྦྱོར་བའི་རེག་བྱ་སྲ་བ་ནི་སའི་ཁམས་ཞེས་བྱའོ། ། དེའི་བསྐྱོད་པ་ལས་འདོད་པའི་ཆུ་འབྱུང་བ་ནི་ཞུ་བའི་ཆུའི་ཁམས་ཞེས་བྱའོ། ། དེ་ནས་དབང་པོ་སྦྱོར་བའི་དུས་སུ་འདོད་ཆགས་ཆེན་པོའི་དྲོད་ཚ་བ་མེའི་ཁམས་འབར་བ་མེའི་ཁམས་སོ། ། དེ་ནས་མེ་དེས་སྟེང་ན་གནས་པའི་རླུང་སྲོག་རྩོལ་བ་བདག་ཉིད་ཅན་དང་ཕུང་པོ་དང་ཁམས་ལ་སོགས་པ་བཞུ་ནས་ཁ་ནས་ཐུར་དུ་བལྟས་ཏེ་ཞུ་བར་གྱུར་པ་ནི་རླུང་གི་ཁམས་ཏེ། རླུང་ཞུ་བ་དེ་ལ་བརྟེན་ནས་དགའ་བ་མངོན་སུམ་དུ་བྱའོ། ། དེ་ཡང་དགའ་བ་གསུམ་སྐྱེ་བའི་ཚུལ་ལ་མ་གནས་ནི་དབང་པོ་གཉིས་པོ་སྦྱོར་བའི་དུས་སུ་སྟེང་ན་གནས་བའི་སྲོག་དང་རྩོལ་བས་འདོད་ཆགས་ཀྱི་མེ་འབར་བས་ཞུ་བའི་ཁུ་བ་དེ་རྩ་སྟོང་ཕྲག་བདུན་ཅུ་རྩ་གཉིས་ནས་རྩ་ཆེན་སུམ་ཅུ་རྩ་གཉིས་སུ་འདུས་ནས་སྤྱི་བོ་ན་མར་གནས་ནས་སྦགས་ཙམ་ན་དགའ་བ་སྐྱེ་སྟེ། རྟོག་མེད་ཀྱི་ཤེས་པ་སྣང་བའི་ཐད་ཀར་རྟོག་པ་སུམ་ཅུ་རྩ་གཉིས་མངོན་དུ་ཆོད་པའི་ལྡོག་པ་ནས་བདེ་བའི་སྣང་བ་སྟོང་པ་ཡིན་ལ།
འོད་སྣང་བའི་ཆ་ནས་ཟླ་བའི་འོད་ཟེར་ལྟ་བུའོ། ། ཉམས་སུ་མྱོང་བའི་རིག་པའི་ཆ་ནས་དགའ་བ་སྟེ་བདེ་སྟོང་དུ་རོ་མཉམ་ལ་བསྒོམ་མོ། ། དེ་ནས་ཁུ་བ་དེ་རྩ་སུམ་ཅུ་རྩ་གཉིས་ནས་མགྲིན་པར་འདུས་ཙམ་ན་མཆོག་ཏུ་དགའ་བ་སྐྱེས་ཏེ་དེ་བས་ཀྱང་བདེ་བ་སྐྱེ་བའི་སྟོབས་ཀྱིས་སྣང་མཆེད་ཀྱི་ཐད་ཀར་རྟོག་པ་རང་བཞིན་བཞི་བཅུ་རང་ཤུགས་སུ་ཆོད་པའི་ལྡོག་པ་ནས་བདེ་བའི་སྣང་བ་ཤིན་ཏུ་སྟོང་པ་ཡིན་ལ། འོད་ཀྱི་སྣང་བའི་ཆ་ནས་ཉི་མའི་འོད་ཟེར་ལྟ་བུ་ཉམས་སུ་མྱོང་བའི་ལྡོག་པ་ནས་མཆོག་ཏུ་དགའ་བའོ། ། དེ་ནས་སྙིང་ཁ་ཆོས་ཀྱི་འཁོར་ལོ་ཡན་ཆད་དུ་ཕྱིན་ཙམ་ན་དགའ་བྲལ་གྱི་དགའ་བ་སྐྱེ། ལྟེ་བ་དང་རྡོ་རྗེ་བུམ་པའི་ནང་དུ་ཕྱིན་ཙམ་ན་ཡང་ལྷན་ཅིག་སྐྱེས་པའི་དགའ་བ་སྐྱེ་སྟེ་རྟོག་མེད་ཀྱི་ཤེས་པ་སྣང་ཐོབ་ཀྱི་ཐད་ཀར་རྟོག་པ་རང་བཞིན་འཐུག་པོ་བདུན་ཆོད་པའི་ལྡོག་པ་ནས་བདེ་བའི་སྣང་བ་སྟོང་པ་ཆེན་པོ་ཡིན་ལ་འོད་ཀྱི་སྣང་བའི་ཆ་ནས་མུན་ནག་ལྟ་བུའོ། ། ཉམས་སུ་མྱོང་བའི་ཆ་ནས་ལྷན་ཅིག་སྐྱེས་པའི་དགའ་བའོ། ། དེ་ཡང་རྡོ་རྗེ་མཁའ་འགྲོ་ལས། ། བུད་མེད་ཀུན་གྱི་རྒྱུ་བའི་རྒྱ། ། འདི་ནི་གཉིས་མེད་ཐེག་པ་མཆོག །
ཅེས་དང་། བཤད་པའི་རྒྱུད་ཡེ་ཤེས་རྡོ་རྗེ་ཀུན་ལས་བཏུས་པ་ལས་ཀྱང་། ཇི་ལྟར་འོ་མ་དང་ཏིལ་དག་གི་ཡང་དག་པའི་མངོན་པར་འདུས་བྱས་བ་མེད་པར་ཏིལ་མར་མི་འབྱུང་བ་དེ་བཞིན་དུ་སྔགས་དང་ཕྱག་རྒྱ་མངོན་བར་འདུས་བྱས་བའི་རྡོ་རྗེ་དང་པདྨ་མཉམ་པར་སྦྱོར་བ་མེད་པར་རྣམ་པར་ཤེས་པ་གསུམ་ཉེ་བར་མཐོང་བར་མི་ནུས་སོ། ། བྷ་ག་དང་ལིང་ག་ཡང་དག་པར་སྦྱོར་བའི་ནུས་པ་མེད་པ་དེས་ནི་བདེ་བ་ཆེན་པོའི་ཏིང་ངེ་འཛིན་མི་རྙེད་དོ་ཞེས་པ་དང་། དེ་ཉིད་ལས། རེག་པ་ལས་ནི་ལྷ་མོ་སྤྱན། ། ཆུ་ནི་མཱ་མ་ཀི་ཡིན་ཏེ། ། འགྲོ་བ་རླུང་དུ་རབ་ཏུ་གྲགས། ། བདེ་བ་རྡོ་རྗེ་དབྱིངས་ཕྱུག་མ། ། ཐིག་ལེ་ཀུན་སྐྱོང་བདེ་བའོ། །
ཞེས་པ་དང་། རྡོ་རྗེ་ཕྲེང་བ་ལས་ཀྱང་། རྡོ་རྗེ་པདྨ་མཉམ་སྦྱོར་བས། ། ཡེ་ཤེས་གསུམ་གྱི་ཆ་རིག་པ། ། བློ་ལ་གོས་དང་མ་གོས་བ། ། དེར་ནི་བདེ་བར་རབ་ཏུ་གནས། ། ཞེས་སོ། ། དེ་ལྟར་བདེ་བ་དབབ་པ་བསྟན་ནས། བདེ་བ་གཟུང་བ་ནི་བདེ་བ་བསྡུ་བའི་ཚུལ་དུ་དེ་ཉིད་ཀྱི་རིམ་པས་ཕྱུང་བའི་ཁུ་བ་དེ་རྡོ་རྗེ་ནོར་བུའི་ནང་ལས་ཕྱིར་མི་འཕོ་བར་གཟུང་བར་བྱ་སྟེ། དེ་ཡང་གཟུང་བའི་ཐབས་ནི་བཞི་སྟེ།
སྔགས་དང་སྨན་དང་རྫས་དང་རླུང་གིས་གཟུང་བ་སྟེ། སྔགས་ཀྱིས་གཟུང་བ་ནི་སློབ་དཔོན་ལ་ལའི་གཞུང་གིས་མི་ཤིགས་པ་ཧ་བཟླས་བ་སྟེ་འཆོར་བ་འདྲ་ན་མི་ཤིགས་པ་ཧ་བརྒྱ་རྩ་བརྒྱད་བརྗོད་པས་བཟུང་བས་ཁུ་བ་རླུང་ཉིས་བརྒྱ་ཉི་ཤུ་རྩ་ལྔའི་བར་དུ་འཛིན་ནུས་ལ་དེ་གོམས་པས་ཕྱི་ནས་ཉིས་འགྱུར་གཟུང་ནུས་པས་ཡུན་ཇེ་རིང་ཇེ་རིང་དུ་མཐར་རླུང་ཉི་ཁྲི་ཆིག་སྟོང་དྲུག་བརྒྱའི་བར་དུ་འཛིན་ནུས་པས་ཉིན་ཞག་ཕྲུགས་གཅིག་ཐུབ་བོ་ཟེར་རོ། ། ཁ་ཅིག་ན་རེ་སྨན་གྱིས་གཟུང་བ་ཡིན་ཏེ། སྨན་སྣ་བཞིའི་རི་ལུ་མན་ངག་བཞིན་དུ་ཁར་བཅུག་པས་གཟུང་ནུས་ཏེ། རྡོ་རྗེ་ཕྲེང་བ་ལས། རྩ་མཁྲིས་ར་བ་དམར་སྔོ་དང་། ། དཀྱིལ་འཁོར་དང་ནི་བ་མདུང་བཅས། ། རི་ལུ་ཁ་རུ་བཅུག་ན་ནི། ། འཁྲིག་དུས་ཁུ་བ་འཛིན་པའི་མཆོག ། ཅེས་ཟེར་རོ། །
པཎྜི་ཏ་ཁ་ཅིག་ན་རེ་རྩ་གཉིས་ཀྱི་རླུང་བསྡམས་མན་ངག་བཞིན་དུ་གཟུང་བ་ཡིན་ཏེ། རྡོ་རྗེ་ཕྲེང་བ་ལས། རྡོ་རྗེ་བདྨ་མཉམ་སྦྱོར་བས། ། བདེ་བ་ཐམས་ཅད་སྟེར་བར་བྱེད། ། རླུང་གི་དེ་ཉིད་རིག་པ་ལས། ། རྩ་ཡི་དབུས་སུ་འཛིན་པར་བྱེད། ། ཅེས་པ་དང་། དགྱེས་པ་རྡོ་རྗེ་ལས་ཀྱང་། ལོངས་སྤྱོད་བྱིན་གྱིས་བརླབས་ཉིད་ལས། ། མཐེ་བོང་དང་ནི་སྲིན་ལག་གང་། །
དེ་ནི་རྣལ་འབྱོར་བ་ཡིས་བཅིང་། ། དེ་ལས་ཡེ་ཤེས་སྐྱེ་བར་འགྱུར། ། ཞེས་པ་དང་། དབང་རིམ་པ་གསུམ་པ་ལས་ཀྱང་། ཞབས་ཚག་ལག་པས་མནན་བྱས་ལ། ། བུ་ག་ཡོད་ཀྱང་འཛག་མི་འགྱུར། ། ཇི་སྲིད་སོར་མོ་བཏབ་པ་ན། ། དགོས་པའི་ཆུས་ཡང་འབྱུང་བ་བཞིན། ། བླ་མའི་མན་ངག་རྒན་པོ་ཡིན། ། ཉི་མ་ཟླ་བ་གཟས་ཟིན་ཚེ། །
གཟའ་ལས་ཐར་ན་ཡི་གེ་འགོག ། ཅེས་སོ། ། རླུང་དང་སྔགས་གཉིས་གང་གཟུང་བ་ནི། རྡོ་རྗེ་ཕྲེང་བ་ལས། རྩ་རྣམས་ཀུན་ཏུ་འབབ་པ་དང་། ། བྱང་ཆུབ་སེམས་ནི་ཞུ་བྱས་པ། ། རྡོ་རྗེའི་རྩེའམ་པདྨའི་རྩེར། ། རླུང་ནི་གཟུང་བའི་སྐད་ཅིག་མ། དཀན་འགུགས་པ་ཡི་སྦྱོར་བ་དང་། ཀྵྨཾ་སྔགས་ཀྱི་སྦྱོར་བ་ཡིས། །
རྣལ་འབྱོར་མཆོག་གིས་ཐོབ་བར་བྱེར། ། ཅེས་གསུངས་སོ། ། སློབ་དཔོན་ཨཱརྻ་དེ་བས་ཀྱང་། དབང་པོ་ཐ་མའི་དབང་བྱས་པས། ། དབུགས་ནི་ཡི་གེ་འཁྲུལ་འཁོར་ནི། ། མ་ན་ཉི་ཤུ་རྩ་བཞི་སྟེ། ། བཟུང་བར་བདེ་ཆེན་རང་གིས་མྱོང་། ། རང་བཞིན་གང་དང་གང་སྐྱེས་པ། ། དེ་དང་དེ་ཡི་ངང་དུ་བསྟིམས། ། དེ་ལྟར་ཤེས་ན་གྲོལ་བ་སྟེ། །
ཉོན་མོངས་སེམས་སུ་ཤེས་པས་ནི། ། ཞེས་པས་སོ། ། མདོར་ན་འདི་ལྟར་ཡིན་ཏེ། ཐིག་ལེ་གཟུང་བའི་མན་ངག་ཀྱང་། ། རྣམ་པ་ལྔ་རུ་ཤེས་པར་བྱ། ། རྫས་དང་འཁྲུལ་འཁོར་ཏིང་འཛིན་དང་། ། རླུང་དང་སྔགས་སུ་ཤེས་པར་བྱ། ། དེ་ལ་རྫས་ཀྱིས་དགག་པ་ནི། ། རྣམ་པ་ལྔ་རུ་ཤེས་བྱས་ཏེ། ། སྨན་སྣ་བཅུ་གཅིག་རི་ལུ་ནི། །
ཁ་རུ་བཅུག་པས་དགག་པ་དང་། ། རིན་ཆེན་བཀུག་པས་དགག་པ་དང་། ། ཤི་རི་ཁ་འདས་དགག་པ་དང་། ། པདྨ་དཀར་པོའི་རྩ་བ་སོགས། ། ལྟེ་བར་བཀུས་པས་དགག་པ་དང་། ། སུས་པའི་བཀའ་ཡིས་དགག་པའོ། ། འཁྲུལ་འཁོར་མན་ངག་རྣམ་བདུན་ཏེ། ། རའི་འོ་མ་མིའི་འོ་མ་རྟའི་འོ་མ་ཅི་རྫི་བཞི་བསྲེས་ལ་སྦྱོར་བ་བྱེད་དུས་སུ་རྐང་པ་ལ་བསྐུས་ན་ཡང་ཁེགས་པར་འགྱུར་རོ། ། སྟེང་ལྷས་དགག་དང་བགྲད་པས་དགག ལྕེ་ནི་རྐན་སྦྱར་རྒྱུ་ཞབས་ཤ །
དྲང་པས་ཀྱང་ནི་དགག་པ་ཡིན། ། འཐེབ་སྒྲེང་ཉ་ཤ་འཕེན་པས་དགག ། རྒྱབ་སྐོར་འཐིབ་མོ་གཟུང་བས་དགག ། ལྕེ་ཕུགས་ཧཱུྃ་གི་སྦྱོར་བ་ཡིས། ། དེས་ནི་མི་ཁེགས་མི་སྲིད་དོ། ། རྩ་གནས་པས་ཀྱང་དགག་པ་ཡིན། ། ཏིང་ངེ་འཛིན་གྱིས་དགག་པ་ཡང་། ། རྣམ་པ་གཉིས་སུ་ཤེས་བྱས་སྟེ། ། མཚན་བཅས་དང་ནི་མཚན་མེད་དོ། ། མཚན་བཅས་ཕཊ་དང་ཀྵ་སེར་པོ། །
རྡོ་རྗེ་བུག་པར་དགག་པར་བྱ། ། མཚན་མེད་བདེ་བ་དེ་ཉིད་ཀྱང་། ། སྟོང་ཉིད་བསྒོམས་པས་དགག་པ་ཡིན། ། རླུང་གིས་དགག་པ་རྣམ་གསུམ་སྟེ། ། འོག་རླུང་དགག་དང་སྟེང་རླུང་དགག ། ཕུལ་བ་གྲགས་ན་འགེགས་པ་ཡིན། ། དཔེར་ན་རིལ་བ་ཞབས་ཚགས་ཅན། ། བུ་ག་ཡོད་ཀྱང་འཛག་མི་འགྱུར། ། སྔགས་ཀྱིས་དགག་པ་གསུམ་པ་ཡིན། ། ཡི་གེ་གཅིག་དང་ཡི་གེ་གསུམ། །
ཡི་གེ་ཕྱེད་དང་གཉིས་པས་གཟུང་། ། དབང་གི་དུས་སུ་མི་གཟུང་སྟེ། ། བསྒོམ་པའི་དུས་སུ་གཟུང་བར་བྱ། ། གལ་ཏེ་ཤོར་བར་གྱུར་པ་ན། ། རྣམ་ཤེས་ཕུང་པོ་བརྒྱལ་གྱུར་ནས། ། མ་སྨད་དངོས་གྲུབ་ག་ལ་ཡོད། ། རྟེན་ནི་ཉམས་ན་བརྟེན་པ་ཉམས། ། ཡང་ལུས་ཀྱི་འཁྲུལ་འཁོར་གྱི་སྦྱོར་ཐབས་དང་རླུང་གིས་བྱང་ཆུབ་ཀྱི་སེམས་གཟུང་བ་ནི། དཔལ་རྡོ་རྗེ་མཁའ་འགྲོ་ལས། ལྗོངས་རྒྱུད་སྦྱོར་བ་ལ་སོགས་ཚོགས། །
མེ་ཏོག་དག་ནི་བསྡུས་པ་ལྟར། ། རྣ་དྲུང་བར་དུ་འགེངས་པ་དག ། ལྕགས་ཀྱུ་ཞགས་སོགས་པའང་སྦྱར། ། མདའ་ནི་མྱུར་བ་མགྱོགས་པ་སྟེ། ། འཕེན་པ་མདའ་ཡི་ཤུགས་ཡིན་ནོ། ། གཡས་དང་གཡོན་ནི་གཉིས་ཀ་ཡིས། ། འགེངས་པ་མཆོག་མའི་བར་དུ་ཡིན། ། འཛིན་པ་ཅུང་ཟད་གནས་པ་སྟེ། ། མི་འདར་བར་ནི་འཕང་བར་བྱ། ། མདའ་ཡི་ཆོ་ག་བརྗོད་པའི་ལུས། །
ད་ནི་ཕྱག་རྒྱ་བརྗོད་པར་བྱ། ། ས་ནི་ཕྱག་རྒྱས་གདབ་པར་བྱ། ། མཉམ་པ་རྐང་གཉིས་གཤིབས་པ་སྟེ། ། ཡང་སངས་རྒྱས་ཆེན་བསྐྱེད་པ་ཡིན། ། ཟླུམ་པོ་དཀྱིལ་འཁོར་ལྟ་བུར་བྱ། ། གཡོན་པ་ཅུང་ཟད་བསྐུམས་པ་ནི། ། གཡས་བརྐྱང་བ་ཞེས་བྱ་བ་སྟེ། ། གཡོན་བརྐྱང་གཡོན་པ་སྲང་བ་ནི། ། གཡས་པ་ཅུང་ཟད་བསྐུམ་པའོ། ། མདའ་གཞུ་རིག་བྱེད་ཆོ་ག་ཡིས། །
མཚོན་ཆ་ཐམས་ཅད་འཕང་བར་བྱ། ། ཞེས་པ་དང་ས་ར་ཧའི་ཞལ་ནས་ཀྱང་། གང་དུ་རླུང་དང་སེམས་ནི་མི་རྒྱུ་ཞིང་། ། ཉི་མ་ཟླ་བ་འཇུག་པ་མེད་འགྱུར་བ། ། ཞེས་སོ། ། དེ་ལྟར་ན་ལུགས་སུ་འཇུག་པའི་དགའ་བ་བཞི་བཞི་སྟེ། རྡོ་རྗེ་ཕྲེང་བ་ལས། དགའ་བའི་བདེ་བ་དང་པོ་སྟེ། ། མཆོག་ཏུ་དགའ་བ་གཉིས་པ་དང་། ། དགའ་བྲལ་ཞེས་བྱ་གསུམ་པ་དང་། །
བཞི་པ་ལྷན་ཅིག་སྐྱེས་པ་སྟེ། ། ལུགས་སུ་འཇུག་པའི་དགའ་བར་བཤད། ། ཅེས་པའི་དོན་བདེ་བ་གཟུང་བ་ཡིན་ཏེ། དེ་ཉིད་ལས། ། བྱང་ཆུབ་སེམས་ནི་བདེ་བ་ཆེ། ། ལྷན་སྐྱེས་སྐད་ཅིག་མཚན་ཉིད་ནི། ། རྡོ་རྗེ་རྩེ་མོར་གཟུང་བར་བྱ། ། དེ་ཉིད་བདེ་བ་ཆེན་པོ་སྟེ། ། ཀུན་ཏུ་རྟོག་པ་ཐམས་ཅད་སྤོང་། ། གསང་བའམ་སྣ་རྩེར་རྫས་ཐིག་སྟེ། །
ཡང་དག་གཟུང་པའི་མཚན་ཉིད་ཅན། ། ཞེས་པའི་དོན་བཤད་ཟིན་ཏོ། ། ད་ནི་ལུགས་བཟློག་དགའ་བ་བཞི་ནི། དེ་ཉིད་ལས། སྤྲུལ་བའི་འཁོར་ལོ་དགའ་བ་དང་། ། མཆོག་དགའ་ཆོས་ཀྱི་འཁོར་ལོར་གནས། ། ལོངས་སྤྱོད་བྲལ་བའི་དགའ་བ་དང་། ། ལྷན་ཅིག་སྐྱེས་དང་བདེ་བ་ཆེ། ། ལུགས་བཟློག་རིམ་པ་ཞེས་ནི་གསུངས། ། ཞེས་པས་བདེ་བ་སྤྲོ་བ་ལ་བསླབ་པར་བྱ་སྟེ། །
བྱང་སེམས་གཟུང་བ་དེ་རྣམས་ཡུམ་གྱི་པདྨ་ལ་ཕབ་པ་ཡུམ་གྱི་བྱང་སེམས་དམར་པོ་དང་བཅས་པ་རྩོལ་བས་རྡོ་རྗེའི་བུག་པ་ནས་དྲང་ལ་ལྟེ་བར་ཕྱིན་པ་དང་དགའ་བ་སྙིང་ཁར་མཆོག་དགའ་ལོངས་སྤྱོད་འཁོར་ལོར་དགའ་བྲལ་སྤྱི་བོར་ལྷན་ཅིག་སྐྱེས་པའི་དགའ་བ་སྟེ། དེ་ལྟར་ངོ་བོ་ལ་ཆུ་འབབ་པའམ་རྐྱལ་གྲོད་ཁེངས་པ་བཞིན་དུ་བདེ་བའི་རྟེན་ས་བོན་གྱིས་ཁྱབ་ཙམ་ན་བརྟེན་པ་བདེ་སྟོང་གིས་ཁྱབ་པ་ཡིན་ཏེ། རྡོ་རྗེ་ཕྲེང་བ་ལས། ལྷན་ཅིག་སྐྱེས་པའི་དུས་སུ་ནི། ། གཟུང་དང་འཛིན་པ་རྣམ་པར་སྤངས། ། བདེ་དང་སྡུག་བསྔལ་རྟོག་པ་སྤངས། ། ཞི་བ་གཉིས་མེད་རྣམ་པར་བྲལ། ། དངོས་པོ་ཀུན་གྱི་རང་བཞིན་བདག ། བདེ་ཆེན་ཞེས་ནི་འདི་ལ་བརྗོད། ། བདེ་བྲལ་མཚོན་པར་དཀའ་བ་དང་། །
རང་གི་ལམ་ལ་ཡང་དག་གནས། ། རང་རིག་པ་ཞེས་བཤད་པའོ། ། གཞོན་ནུ་མ་ཡི་དཀའ་བ་བཞིན། ། མཆོག་ཏུ་གསལ་བར་ཉམས་སུ་མྱོང་། ། མཆོག་གི་ཡེ་ཤེས་བདེ་བ་ཆེ། ། ཞེས་པས་སོ། ། དེ་ནས་བདེ་བའམ་རྟེན་སྙིང་ཁར་ཕབ་ལ། སྙིང་ཁ་ནས་འབྱུང་འཇུག་གནས་གསུམ་དང་ཡི་གེ་འབྲུ་གསུམ་བསྲེས་ནས་དབང་བོ་སྒོ་ལྔ་ནས་རྡོ་རྗེ་བཟླས་པ་བྱས་ཏེ། དེ་ལྟར་བྱས་པས་ཕྱི་རོལ་གྱི་ཡུལ་ཐམས་ཅད་ལོགས་སུ་རྫས་སུ་གྲུབ་པ་མེད་དེ་རང་གི་རླུང་སེམས་བདེ་སྟོང་དུ་མྱོང་བའི་རང་སྣང་དུ་ཤེས་པར་བྱའོ། ། དེ་ལྟར་བསླབས་པས་གོམས་ཙ་ན་དབང་བོ་དྲུག་པོ་གང་དང་གང་གི་ལམ་ནས་ཡུལ་རབ་འབྲིང་གང་དང་གང་གི་རྣམ་པ་ཉམས་སུ་མྱོང་བ་དེ་དང་དེ་ཐམས་ཅད་དུ་བདེ་བ་ཆེན་པོ་འབའ་ཞིག་གི་རྐྱེན་དུ་འགྱུར་རོ། །
ཀྱཻ་རྡོ་རྗེ་ལས། བདེ་བ་ནག་པོ་བདེ་བ་དཀར། ། བདེ་བ་ལྗང་ཁུ་བདེ་བ་སྔོ། ། བདེ་བ་རྒྱུ་དང་མི་རྒྱུ་ཀུན། ། ཞེས་པས་སོ། ། དེ་ལྟར་མཉམ་བཞག་བཤད་ནས། རྗེས་ཐོབ་ཏུ་མིག་གི་དབང་པོའི་ལམ་ནས་རྒྱུ་བའི་རླུང་གིས་རྟ་ལ་ཞོན་ནས་གཟུགས་སྣང་དུ་ཤར་ཙམ་ན་བདེ་སྟོང་གི་ཉམས་མྱོང་དུ་ལྷང་ལྷང་འཆར་བར་འགྱུར་རོ། ། དེ་བཞིན་དུ་རྣ་བ་ལ་སོགས་པའི་ལམ་ལས་སྒྲ་འཐབ་པ་ལ་སོགས་པ་ཐམས་ཅད་ཀྱང་བདེ་སྟོང་གི་ངོ་བོར་བྱས་ཏེ། འཕགས་པ་ཀླུ་སྒྲུབ་ཀྱི་སྒྱུ་མའི་རིམ་པ་ལས། དབང་པོ་གང་དང་གང་ལམ་འགྱུར། །
དེ་དང་དེ་ཡི་ངོ་བོར་བྱ། ། མཉམ་པར་མ་བཞག་རྣལ་འབྱོར་གྱིས། ། རྟག་ཏུ་མཉམ་པར་སྤྱོད་ཅེས་པ་དང་། རྡོ་རྗེ་ཕྲེང་བ་ལས་ཀྱང་། དེ་བས་གཉིས་མེད་མཐོང་བ་ཡི། ། རྣལ་འབྱོར་པས་ནི་ཡི་ཤེས་གསུམ། ། མཐོང་ཕྱིར་དམན་དང་བར་མ་དང་། ། དམ་པའི་ཡུལ་ལ་བཞག་པར་བྱ། ། ཞེས་པས་གཟུང་འཛིན་གཉིས་མེད་ཀྱི་བདེ་ཆེན་དུ་ཤེས་པར་བྱའོ། ། གལ་ཏེ་རྣལ་འབྱོར་པས་ཕྱག་རྒྱ་མོ་ཐད་ཀར་དངོས་སུ་མ་འབྱོར་ན་ལན་ཅིག་ཙམ་དུ་བུ་མོ་ལོ་བཅུ་དྲུག་པ་སྐྱེ་གནས་མ་ཉམས་པ་ནུ་མ་འཕྲང་ཞིང་རྒྱས་པའི་ན་ཆུང་གཅིག་བཙལ་ལ་པདྨ་དང་རྡོ་རྗེ་དག་ལ་ལེགས་པར་ངེས་ཤེས་ཀྱིས་བརྟགས་ལ་ལན་ཅིག་ཙམ་དབང་པོ་གཉིས་སྦྱོར་བ་བྱ་དགོས་ཏེ།
དེ་ལྟར་ལན་ཅིག་བྱས་ནས་བྱས་པ་དེ་རྗེས་སུ་དྲན་པའི་ཤེས་པ་གསལ་པོར་མ་བརྗེད་པར་བྱས་ནས་ཕྱིས་བུ་མོ་དེའི་འདྲ་འབག་ལ་བརྟེན་པ་དང་། སྐྱེས་པ་དེའི་ན་ཚོད་ཙམ་ལ་བརྟེན་ལ་མཇུག་མ་བཙུམས་པའི་ཚུལ་གྱིས་རྡོ་རྗེ་འགྲེང་ལ་བུ་མོ་དེའི་ཡུལ་ལ་ཇི་ལྟར་ཉམས་སུ་མྱོང་པ་དེ་དྲན་པར་བྱས་པས་ཀྱང་བདེ་བ་ཆེན་པོ་སྐྱེ་བས་ན་ཏིང་ངེ་འཛིན་གྱིས་དེ་ལ་བརྟེན་ལ་བདེ་བ་བསྡུ་བ་དང་། གཟུང་བ་དང་སྤྲོ་བ་ལ་སོགས་པ་བྱ་བའམ་ཡང་ན་རང་གི་ལག་པའི་ཕྱག་རྒྱའི་རེག་བྱས་བདེ་བ་ཕབ་པ་སྔར་ཉམས་སུ་མྱོང་བའི་བདེ་བ་དེ་དྲན་པར་བྱས་ན་ཡང་བདེ་བ་ཆེན་པོ་འཆར་ཞེས་ཤཱནྟི་པ་དང་རྡོ་རྗེ་དྲིལ་བུ་ཞབས་གསུངས། ཡང་ན་ཡིད་ཀྱིས་རང་སྣང་བའི་ཕྱག་རྒྱ་གཅིག་བསྒོམས་ལ་བུ་མོ་ཡིད་དང་འཐད་པ་གཅིག་ཏི་ངེ་འཛིན་གྱིས་བཀུག་ལ་དེ་དང་དབྱེར་མེད་དུ་བྱས་ལ་བདེ་བ་བསྒོམས་ན་ཡང་འོང་སྟེ། དྷརྨཱ་ཀཱིརྟེའི་ཞལ་ནས། དེ་ཕྱིར་ཡང་དག་ཡང་དག་མིན། ། གང་དང་གང་དེ་བསྒོམས་པ་ལས། ། བསྒོམས་པའི་སྟོབས་ནི་རྫོགས་པ་ན། ། དེ་གསལ་མི་རྟོག་བློ་འབྲས་ཅན། ། ཞེས་རྒྱལ་བ་མེ་ཏྲི་ཆེན་པོ་བཞེད་དོ། །
དེ་ལྟར་ཤིན་ཏུ་གོམས་པར་བྱས་པས་ཕྱག་རྒྱ་མ་དངོས་སུ་ཡོད་པ་དང་འདྲ་བར་འགྱུར་རོ། ། དགོངས་པ་བླ་ན་མེད་པ་ལས་ཀྱང་། གང་ཞིག་ཆུ་སྐྱེས་རྡོ་རྗེ་སྦྱོར། ། ཀུན་རྫོབ་ཏུ་ཡང་མེད་གྱུར་ན། ། ལན་ཅིག་ཙམ་ཞིག་མྱོང་བས་ཀྱང་། ། རྣལ་འབྱོར་སྟོབས་ཀྱིས་འགྲུབ་པར་འགྱུར། ། ཞེས་པ་ནི་ཉམས་སུ་མྱོང་བའི་བདེ་སྟོང་དེ་མ་བརྗེད་པར་ཕྱིས་གཞན་ལ་བསླབས་པས་ཀྱང་འོང་ངོ་། ། དེ་ཡང་ལེའུ་བརྒྱད་པ་ལས། ། ན་ཆུང་གཞོན་ནུ་མིག་ཡངས་མ། ། གཟུགས་ཀྱི་བཞོན་པས་བརྒྱན་པ་ནི། །
ལོ་གྲངས་ཉི་ཤུ་ལྔ་ལོན་རྙེད། ། བྱོལ་སོང་ལས་ཀྱང་རབ་ཏུ་བརྟག ། དེ་འགྲེལ་བས་ཟུང་འཇུག་གི་དཀྱིལ་འཁོར་ལ་བཤད་ཀྱང་དྲང་དོན་དུ་ཕྱག་རྒྱ་མོ་དེ་ལྟ་བུ་ལས་མྱོང་བ་དེ་བྱོལ་སོང་སྟེ། ཏེརྻ་ཀ་དེ་ལོག་པ་ལ་བྱ་བ་ལོག་པ་གཅིག་ལ་ནི་འགྲོ་བ་གཞན་སྐྱེས་པའམ་འདྲ་འབག་ལ་སོགས་པ་བརྟེན་ནས་བསྒོམ་མོ། ། དུས་འཁོར་ལས། ། མངོན་སུམ་ལམ་ལ་དགའ་བ་ཡིས། ། མངོན་སུམ་ཕྱག་རྒྱ་མེད་གྱུར་ཀྱང་། ། ཕྱག་རྒྱ་མོ་ལས་མྱོང་ནས་སུ། ། བྱོལ་སོང་ལས་དེ་གོམས་པར་བྱས། ། ཞེས་སོ། །
དེ་ལྟར་ཆགས་པའི་ལམ་འོག་སྒོ་བསྟན་ནས། སྟེང་སྒོ་ནི་ཨཱརྻ་དེ་བའི་ཞལ་ནས། སྙིང་ཁར་པདྨ་ཟླ་དབུས་སུ། ། ཨོཾ་འོད་ཧཾ་འཕྲོས་ཕྱིར་བྱུང་སྟེ། ། ཡུལ་རྣམས་འོད་དུ་ཚུར་འདུས་པས། ། ཐམས་ཅད་འདུས་ནས་ཨོཾ་ལ་ཐིམ། ། དེ་ཡང་མར་མེའི་རྩེ་ལྟར་ཏེ། ། ཕྱི་ནས་ཟླ་བའི་འོད་ལྟར་སྒོམ། ། རང་བཞིན་ལངས་པ་དེ་ཉིད་བསྲེ། ། རང་བཞིན་འགགས་པར་གྱུར་བ་དང་། །
སྣང་བྱེད་ཉི་མ་རྡོ་རྗེ་ཨ། ། སྤྲོ་བསྡུ་སོགས་པའི་གོང་འདྲ་སྟེ། ། ཐམས་ཅད་ཉི་འོད་རང་བཞིན་བསྲེ། ། རང་བཞིན་འགགས་པར་གྱུར་པ་དང་། ། སྣང་བ་ཐོབ་པ་ཡི་གེ་ཨ། ། ཨ་ལས་བྱུང་བའི་རང་བཞིན་བསྲེ། ། ཞེས་པས་རང་གི་སྤྱི་བོར་ཧཾ་མགྲིན་པར་ཨཾ་སྙིང་ཁར་ཨ་བསྒོམ་པའི་འོད་ཀྱི་སྤྲོ་བསྡུ་ནང་གི་བྱང་ཆུབ་སེམས་རང་ཤུགས་སུ་ཞུ་བ་བདེ་བ་ཆེ་འབྲིང་གསུམ་སྐྱེས་པ་ཡིས་རང་བཞིན་ཕྲ་རགས་གསུམ་འགགས་པའི་བདེ་སྟོང་ལ་གོམས་པར་བྱ་སྟེ། དེ་ནི་སྔར་གྱི་མཁས་པའི་སྒྲུབ་པའི་རྒྱུད་ཚོ་དེ་ཡིན་ཞེས་འཆད་དོ་སྐད། དེ་ལྟར་སེམས་ཀྱི་སྒྲུབ་པ་བསྟན་ནས། བཅུ་གསུམ་པ་མཐར་ཕྱིན་པའི་རྟགས་ཚད་བསྟན་པ་ལ།
མཐར་ཕྱིན་པའི་རྟགས་ནི་ཕྱག་རྒྱ་མོའི་གཟུགས་མཐོང་བའམ་སྒྲ་ཐོས་པ་ཙམ་གྱིས་ཀྱང་དབང་པོ་སྦྱར་བ་ལྟ་བུའི་བདེ་བ་འབྱུང་བ་སྟེ། སྒྲོན་གསལ་ལས། ཡུལ་གཞན་གྱི་འཇུག་པ་བུལ་ལ་ཡུལ་ཕྱག་རྒྱ་མོ་ནི་འཇུག་པ་མྱུར་བའོ་ཞེས་སོ། ། མཐར་ཕྱིན་པའི་ཚད་ནི་དབང་བོ་དྲུག་དང་ཡུལ་དྲུག་ཕྲད་པ་ཙམ་གྱིས་རྐྱེན་བྱས་ནས་བདེ་སྟོང་གི་ཉམས་མྱོང་ཕྲིལ་ཕྲིལ་ཤར་བའོ། ། དེ་སྐད་དུ་ཡང་། བཅོམ་ལྡན་འདས་ཆོས་ཐམས་ཅད་བདེ་བར་འགྲོ་བ་ཞེས་བྱ་བའི་ཏིང་ངེ་འཛིན་ཡོད་དེ། ། ཐོབ་ན་གཟུགས་མི་སྡུག་པ་མིག་ཕྱུང་ཞིང་རྣ་བ་གཅོད་དུ་བྱུང་བ་མཐོང་ངམ་སྒྲ་མི་སྙན་པ་སོད་ཅིག་ཆོད་ཅིག་པ་ཐོས་སམ། རེག་བྱ་ཡིད་དུ་མི་འོང་བ་ཡང་ལྕགས་ཀྱིས་བཞུས་ཀྱང་རྐྱེན་དེས་བདེ་བ་ཆེན་པོར་འཆར་རོ་ཞེས་པ་ལྟ་བུའོ། ། བཅུ་བཞི་པ་འབྲས་བུ་ནི། སྒྱུ་མ་སྒོམ་དུ་རུང་བའོ། །
ནག་པོ་ཞབས་ཀྱིས་འདོད་པའི་སེམས་རྣམ་པར་དབེན་པའི་རྣམ་བཞག་གོ ། གུ་རུ་བཙུན་མོ་ཅན་ནི་སེམས་དབེན་ལྔར་བྱེད་པ་སྟེ། སེམས་དབེན་གྱི་རྟེན་དང་ཤེས་བྱ་དང་སྤང་བྱ་དང་དབྱེ་བ་སོ་སོའི་མཚན་ཉིད་དང་ངེས་ཚིག་གོ ། རྟེན་གྱི་བཟླས་པ་མཐར་ཕྱིན་པའོ། ། དེ་ཡང་རྡོ་རྗེ་བཟླས་གནས་རྣལ་འབྱོར་པ། ། སེམས་ལ་དམིགས་པ་ཐོབ་པར་འགྱུར། ། ཞེས་སོ། ། ཤེས་བྱ་ནི་ཆོས་ཐམས་ཅད་དང་རང་རིག་པ་བདེ་བ་ཆེན་པོའི་རྣམ་པ་ཡིན་ལ་སེམས་དེ་ཡང་སྟོང་པ་ཉིད་ལས་བྱུང་ཞིང་སྟོང་པ་ཉིད་དུ་ཐིམ་པར་འགྱུར་པས་ན་ནམ་མཁའ་དང་འདྲ་བར་ཤེས་པ་སྟེ། ། ལེའུ་བཅུ་གསུམ་པ་ལས། ཐུགས་ཀྱི་རྡོ་རྗེ་རྫོགས་བྱང་ཆུབ། །
ཅེས་སོ། ། སྤང་བྱ་ནི་གཟུང་འཛིན་རྣམ་རྟོག་བསྡུས་པའི་རང་བཞིན་བརྒྱད་ཅུའོ། ། དབྱེ་བ་སོ་སོའི་མཚན་ཉིད་ལ་གཉིས་ཏེ། གཞི་ཆོས་ཅན་གཏན་ལ་དབབ་པའི་ཕྱིར་ཤེས་བྱ་ཡེ་ཤེས་ཀྱི་མཚན་ཉིད་བསྟན་པ་དང་། ཡེ་ཤེས་ཀྱི་དེ་ཁོ་ན་ཉིད་མངོན་སུམ་དུ་བྱ་བའི་ཕྱིར་རྣལ་འབྱོར་པ་ཉམས་སུ་མྱོང་བའི་སེམས་ལ་དམིགས་པའི་ཡེ་ཤེས་བསྟན་བའོ། ། དང་པོ་ལ་གཉིས་ཏེ། རྟོག་མེད་ཀུན་ཏུ་སྣང་བ་དང་། རྟོག་བཅས་རང་བཞིན་གྱིས་སྣང་བའོ། ། དང་པོ་ལ་དྲུག སེམས་གསུམ་གྱི་མིང་གི་རྣམ་གྲངས།
དབྱེ་བ་དང་མཚན་ཉིད་དང་སྐྱེ་བའི་དུས་ཀྱི་ཚད་དང་བྱེད་པ་ལས་གསུམ་གྱིས་སྒྲུབ་པའོ། ། མིང་གི་རྣམ་གྲངས་ལ་མཁས་པར་བསྟན་པ་དང་། མི་མཁས་པར་བསྟན་པའོ། ། མཁས་བར་བསྟན་བ་ལ་གཉིས་ཏེ། ། ཐེག་པ་ཐུན་མོང་བ་ལ་གྲགས་པའི་མིང་དང་། གསང་སྔགས་རྡོ་རྗེ་ཐེག་པ་ལ་གྲགས་པའི་མིང་ངོ་། ། དང་པོ་ནི་སེམས་དང་ཡིད་དང་རྣམ་པར་ཤེས་པ་སྟེ་སྔར་བཞིན་ནོ། ། གསང་སྔགས་ལས་གྲགས་པ་ནི་སྣང་བ་ལ་སོགས་པའོ། ། མི་མཁས་པར་བསྟན་པ་ལ་གཉིས་ཏེ། ཐ་མལ་པ་ལ་བསྟན་པ་དང་།
སྒྲ་མཁན་ལ་བསྟན་པའོ། ། དང་པོ་ནི་ཉིན་མོ་དང་མཚན་མོ་ལ་སོགས་པའོ། ། གཉིས་བ་ནི་ཡི་གེ་ཨི་དང་ཨ་དང་ཨས་བསྟན་པའོ། ། དབྱེ་ན་སྣང་བ་གསུམ་མོ། ། མཚན་ཉིད་ལ་སྤྱི་དང་བྱེ་བྲག་གོ ། སྤྱིའི་མཚན་ཉིད་ལ་གཉིས་ཏེ། ཆོས་ཅན་ཀུན་རྫོབ་ཀྱི་མཚན་ཉིད་དང་། སེམས་ཀྱི་ཆོས་ཉིད་དོན་དམ་བའི་མཚན་ཉིད་དོ། ། སེམས་ཀྱི་ཆོས་ཉིད་དོན་དམ་པའི་མཚན་ཉིད་ནི་སེམས་ཅན་ཐམས་ཅད་དོན་དམ་པར་ན་འཆི་བའི་སྟོང་ཉིད་ལས་བྱུང་ཞིང་སྟོང་པ་ཉིད་དུ་ཐིམ་པར་འགྱུར་བས་ནམ་མཁའ་དང་མཉམ་པ་སྟེ། དེ་ཡང་།
རང་རིག་ཙམ་གྱི་ཡེ་ཤེས་ནི། ། ནམ་མཁའ་ལྟ་བུར་ཞེས་གསུངས་པས་ན་སེམས་ཅན་ཐམས་ཅད་ནི་རྩ་བ་མེད་པ་གནས་མེད་པ་གཞི་མེད་པ་མཚན་མ་མེད་པ་ཞེས་པས་སོ། ། བྱེ་བྲག་གི་མཚན་ཉིད་ནི་ཟླ་བའི་འོད་ཟེར་ལྟ་བུ་ལ་སོགས་པ་སྟེ། གསལ་བ་དང་ཆེས་གསལ་བའི་བྱ་བ་རྫོགས་ཏེ་དམིགས་པའོ། ། སྐྱེ་བའི་དུས་ཚོད་ནི་སྐད་ཅིག་ཐང་ཅིག་ཡུད་ཙམ་ལ་འབྱུང་སྟེ་དུས་རིང་དུ་མི་གནས་པའོ། ། བྱེད་པ་ནི་ཕུང་པོ་ལ་སོགས་བའི་ཆོས་ཐམས་ཅད་ཀྱི་རྩ་བ་བྱེད་པ་སྟེ། རྡོ་རྗེ་ཕྲེང་བ་ལས། སྣང་བ་གསུམ་གྱི་མཚན་ཉིད་ཅན། ། གང་འདིར་རྣམ་ཤེས་གསུམ་ཐོབ་པ། ། སེམས་ཅན་ཁམས་ནི་མ་ལུས་པའི། །
རང་བཞིན་རྩ་བ་འདི་ཡིན་ནོ། ། ཞེས་སོ། ། སྐྱེ་དང་གནས་དང་འཇིག་པ་ལ་སོགས་པའི་བྱ་བ་ཡང་བྱེད་པའོ། ། སེམས་གསུམ་སྒྲུབ་པའི་རླུང་དང་རང་གི་ཤེས་པའི་རིགས་མཐུན་སྔ་མ་སྔ་མའི་སྟོབས་ཀྱིས་སྒྲུབས་པ་སྟེ། རླུང་རྣམས་ཕྲ་བའི་གཟུགས་ཀྱིས་ནི། ། ཤེས་དང་ཡང་དག་འདྲེས་གྱུར་ནས། ། ཞེས་པ་ལ་སོགས་པ་དང་། དེ་ནི་རེ་རེའི་དོན་སྣང་བ། ། རླུང་གིས་བླངས་ནས་འཛིན་བྱེད་ལ། ། རླུང་དང་ལྡན་པའི་རྣམ་ཤེས་ནི། །
རྟག་ཏུ་འགོ་ལ་གནས་པར་འགྱུར། ། ཞེས་སོ། ། རྟོག་བཅས་རང་བཞིན་གྱི་སྣང་བ་ནི་རྟོག་མེད་ཀུན་ཏུ་སྣང་བ་དང་རླུང་གི་སྟོབས་ཀྱིས་དེའི་འབྲས་བུ་གྲུབ་པའི་ཡིད་ཀྱི་རྣམ་ཤེས་རྟོག་པ་དང་བཅས་པ་གྲུབ་སྟེ། དེ་ཡང་སུམ་ཅུ་རྩ་གསུམ་དང་བཞི་བཅུ་བདུན་ནི་གྲངས་དང་གོ་རིམ་ནི་མེད་དོ། ། འོན་ཀྱང་སྣང་བ་གསུམ་གྱི་གོ་རིམ་ངེས་པས་མཚན་མ་གསུམ་དུ་གོ་རིམ་ངེས་སོ། ། རང་བཞིན་ནམ་ཀུན་ཏུ་སྣང་བ་གསུམ་གང་ཡང་རུང་བ་རྗེས་ལ་ཚོལ་བར་མི་འབྱུང་བ་ནི་རང་བཞིན་འདི་དག་ཀྱང་གསལ་བ་དང་ཆེས་གསལ་བ་དང་མི་གསལ་བའི་མཚན་ཉིད་ཅན་ཡིན་པའི་ཕྱིར་རང་གི་ཀུན་ཏུ་སྣང་བ་དང་འབྲེལ་བ་རང་ངེས་པ་སྟེ། དཔེར་ན་ཉེར་ཐོབ་ཀྱི་རང་བཞིན་བརྗོད་པ་ལྟ་བུ་ནི་སྣང་བ་ཉེ་བར་ཐོབ་པ་ཤེས་པ་མི་གསལ་བའི་རྗེས་ལ་འབྱུང་ཞིང་གཞན་ལ་མ་ཡིན་པ་ལྟ་བུའོ། ། ཡང་ན་འདིར་བསྟན་པ་ལས་གཞན་དུ་འཚོལ་བར་འབྱུང་བ་ཡང་འགལ་བ་མེད་དོ། ། དཔེར་ན་འཇིགས་པ་ལྟ་བུ་སྣང་བའི་རང་བཞིན་དུ་བཞག་པ་སྟེ་དེ་ཡང་གལ་ཏེ་མཆེད་པའི་རྗེས་ལ་དེའི་ཚེ་མཆེད་པའི་རང་བཞིན་དུ་བགྲང་བར་བྱ་སྟེ། མཆེད་པའི་སྟོབས་ཀྱིས་བྱུང་བ་ཡིན་པའི་ཕྱིར་རོ། །
རང་གཞན་བརྒྱད་ཅུ་པོ་འདིས་སེམས་རྣམ་དབེན་གྱི་སྐབས་སུ་བསྟན་པ་ནི་ཤེས་བྱ་རྣམས་ཀྱི་མཚན་ཉིད་རྣམ་པར་བཞག་པའི་ཕྱིར་དང་བརྒྱད་ཅུ་པོ་འདི་སེམས་དབེན་གྱི་སྤང་བྱ་ཡིན་པར་བསྟན་པའི་ཕྱིར་དང་། འོ་ན་སེམས་དབེན་གྱི་རྣལ་འབྱོར་པ་འཁོར་བར་མི་ལྡོག་པར་ཐལ་ཏེ་རང་བཞིན་བརྒྱད་ཅུ་སྤངས་བའི་ཕྱིར། ། དེའི་འབྲས་བུ་ལྟ་བ་དྲུག་ཅུ་རྩ་གཉི་དང་ཉོན་མོང་པ་དགུ་བཅུ་རྩ་བརྒྱད་དུ་འཛིན་པ་མེད་པས་བསོད་ནམས་མ་ཡིན་པའི་ལས་མི་འབྱུང་བས་སོ་སྙམ་ན་མ་ཡིན་ཏེ། འདིར་འོད་གསལ་ལ་དམིགས་པའི་ཡེ་ཤེས་ཀྱིས་གཟུང་འཛིན་ཕྱི་རོལ་དུ་རྟོག་པའི་ཆས་བསྡུས་པའི་རང་བཞིན་བརྒྱད་ཅུ་ཟིན་ཀྱང་ཇི་སྲིད་དུ་སེམས་ཀྱི་ཆོས་ཉིད་རིག་པའི་ཡེ་ཤེས་འོད་གསལ་ཏིང་ངེ་འཛིན་མངོན་སུམ་དུ་མ་བྱས་ཀྱི་བར་དུ་སེམས་གསུམ་མངོན་པར་ཞེན་པའི་རང་བཞིན་རྣམས་བཟློག་པར་མི་འགྱུ་བས་དེ་ལ་བརྟེན་ནས་ཉོན་མོང་པའི་སྟོབས་ཀྱིས་ཡང་སྲིད་པར་འགྱུར་བས་སོ། ། སྤྱོད་བསྡུས་ལས། སྒྱུ་མ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་པ་རྣམས་ཀྱིས་ཀྱང་ཇི་སྲིད་དུ་དོན་དམ་པའི་བདེན་པ་མངོན་པར་རྟོགས་པ་ཐོབ་པ་མ་ཡིན་པ་དེ་སྲིད་དུ་ཕྱིར་ལྡོག་པར་འགྱུར་བ་ཡིན་ནོ། ། དེ་ཅིའི་ཕྱིར་ཞེ་ན་ཇི་སྲིད་དུ་སྣང་བ་གསུམ་རྣམ་པར་དག་པར་མ་གྱུར་པ་དེ་སྲིད་དུ་ནི་རྣམ་པར་ཤེས་པའི་ཀུན་རྫོབ་ཏུ་རྟོག་པའོ། ། ཇི་སྲིད་སེམས་ཅན་ཀུན་ཏུ་རྟོག་བ་དེ་སྲིད་དུ་ཉོན་མོངས་པའི་བག་ཆགས་ཀྱི་རྒྱུན་ཡིན་ལ་ཉོན་མོངས་པས་ནི་ཡང་སྲིད་པར་འགྱུར་ཞེས་སོ། ། དེ་བས་ན་ཀུན་རྫོབ་ཙམ་མན་ཆད་དུ་ནི་འཆི་བ་དང་སྐྱེ་བ་གཉིས་ཀ་མ་སྤངས་པའོ། ། དོན་དམ་པའི་བདེན་པ་མཐོང་ཡང་བརྟན་པར་མ་བྱས་པས་ནི་འཆི་བ་མ་སྤངས་ལ་སྐྱེ་པ་སྤངས་པའོ། །
ཟུང་དུ་འཇུག་པ་སྐྱེ་འཇིག་གཉིས་ཀ་སྦངས་པའོ། ། སེམས་ཀྱི་དེ་ཁོན་ཉིད་མངོན་པར་བྱ་བའི་ཕྱིར་རྣལ་འབྱོར་པ་ཉམས་སུ་བླངས་པའི་སེམས་ལ་དམིགས་པའི་ཡེ་ཤེས་ཀྱི་རབ་ཏུ་དབྱེ་བ་དང་། སེམས་ལ་དམིགས་པའི་ཡེ་ཤེས་ཀྱི་སྒྲུབ་ཐབས་དང་། ཉམས་སུ་བླངས་པའི་ཐབས་དང་། མཐར་ཕྱིན་པའི་ཚད་དང་། དེའི་ཕན་ཡོན་ནོ། ། དབྱེ་བ་ལ་གཉིས་ཏེ། སེམས་ཀྱི་ཆོས་ཅན་ཀུན་རྫོབ་རིག་པའི་ཡེ་ཤེས་དང་། སེམས་ཀྱི་ཆོས་ཉིད་དོན་དམ་པའི་བདེན་པ་རིག་པའི་ཡེ་ཤེས་སོ། ། དང་པོ་ནི་ཆོས་ཐམས་ཅད་གཟུང་བ་དང་འཛིན་པའི་རྣམ་པར་རྟོག་པ་དང་།
བྲལ་བ་རིག་པའི་དཔེའི་རྣམ་པ་ཉམས་སུ་མྱོང་བ་སྟེ་ཀུན་རྫོབ་ཀྱི་བདེན་པའི་སྔོན་དུ་འགྲོ་བའོ། ། སེམས་ཀྱི་ཆོས་ཉིད་དོན་དམ་པའི་བདེན་པའི་རིག་པའི་ཡེ་ཤེས་ནི་ཐམས་ཅད་སྟོང་པ་འོད་གསལ་བ་སྤྲིན་མེད་པའི་ནམ་མཁའ་ལྟ་བུའི་སེམས་དང་ལྷའི་སྐུའི་མངོན་པར་ཞེན་པ་སྤངས་པ་སྟེ་སྤྲོས་པའི་མཐའ་ཐམས་ཅད་དང་བྲལ་བའོ། ། དེ་ལ་སེམས་ཀྱི་ཆོས་ཉིད་རིག་པའི་ཡེ་ཤེས་དེ་ནི་མཚན་ཉིད་རིག་ཙམ་གྱི་དབང་དུ་བྱས་ནས་ཞར་ལ་བསྟན་ཏེ། རྒྱས་པར་འོད་གསལ་གྱི་སྐབས་སུ་ཤེས་པ་བྱའོ། སེམས་དབེན་གྱི་སྐབས་སུ་ལུས་ཀྱི་མཚན་ཉིད་ཀུན་རྫོབ་པའི་རིག་པའི་ཡེ་ཤེས་དེ་བརྗོད་བར་བྱ་སྟེ། དེ་ཡང་རང་རིག་པར་རབ་འབྲིང་བདེ་བ་གསུམ་སྟེ། ཐོག་མར་གཟུང་བ་དང་འཛིན་པའི་རྣམ་པར་རྟོག་པས་སྟོང་ཞིང་བདེ་བའི་རྣམ་པར་སྐྱེས་པ་ནི་སྣང་བའི་ཡེ་ཤེས་སོ། ། གཟུང་འཛིན་གྱི་རྟོག་པ་ཆེས་སྟོང་ཞིང་ཀུན་ཏུ་བདེ་བའི་སྐད་ཅིག་གི་སྣང་བ་མཆེད་པའི་ཡེ་ཤེས་སོ། ། དེ་བས་ཀྱང་གཟུང་བ་དང་འཛིན་པའི་རྣམ་པར་རྟོག་པ་ཆེས་སྟོང་ཞིང་བདེ་བ་ཆེན་པོ་རྣམ་པ་ཉམས་སུ་མྱོང་བ་ནི་སྣང་བ་ཉེ་བར་ཐོབ་པའི་ཡེ་ཤེས་སོ། ། དེ་དག་ལ་ནི་སྟོང་པ་དང་ཤིན་ཏུ་སྟོང་པ་དང་སྟོང་པ་ཆེན་པོ་ཞེས་ཀྱང་བྱའོ། །
ཡེ་ཤེ་ཀྱི་རིམ་པ་དེ་དག་གི་སྒྲུབ་ཐབས་ཀྱི་རིམ་པ་གང་ཞིག་ལ་བརྟེན་ནས་འགྲུབ་པར་འགྱུར་ཞེ་ན། དེ་ནི་རྣམ་པར་འགྲུབ་པར་འགྱུར་བ་སྟེ། འབྱོར་བ་ཅན་རྟག་ཏུ་ལས་ཀྱི་ཕྱག་རྒྱ་མོ་ལ་རྟེན་པ་དང་། འབྱོར་བ་ཆུང་བས་ལན་ཅིག་ཙམ་ཕྱག་རྒྱ་མོ་མཚན་ཉིད་དང་ལྡན་པ་གཅིག་ལས་ཉམ་སུ་མྱོང་ནས་ཕྱིས་དེ་ལས་མྱོང་བ་གསལ་པོར་རང་རིག་པའི་མངོན་སུམ་དུ་བྱས་ནས་འགྲོ་བ་གཞན་དང་ཡན་ལག་གི་གཞན་གྱི་རེག་བྱ་ལས་ཀྱང་བསླབ་པ་དང་དེ་ཡང་འབྱོར་ན་ལན་ཅིག་ཙམ་མཚན་ཉིད་ཐམས་ཅད་དང་ལྡན་པའི་ལས་ཀྱི་ཕྱག་རྒྱ་མོ་ལ་བརྟེན་ནས་མྱོང་བ་དེ་ཕྱིར་མ་བཅོས་འདྲ་བའོ། ། གང་ལ་བརྟེན་པ་ངེ་ཙམ་ཡང་མ་འབྱོར་ན་ལན་ཅིག་ཙམ་མྱོང་ནས་ཕྱིས་རྣལ་འབྱོར་གྱི་སྟོབས་ཀྱིས་ཡིད་ཀྱིས་ཕྱག་རྒྱ་མོ་ལས་སློབ་པའོ། ། དེ་ཡང་ཇི་སྐད་དུ། སྒྱུ་མ་དག་ནི་ཐབས་ཅད་ལས། ། བུད་མེད་སྒྱུ་མ་ཁྱད་བར་འཕགས། ། ཡེ་ཤེས་གསུམ་གྱི་དབྱེ་བ་ནི། ། གསལ་བ་འདི་ལས་མཚོན་པར་འགྱུར། །
ཞེས་པ་དང་། ཡང་། གང་ཞིག་ཆུ་སྐྱེས་རྡོ་རྗེ་སྦྱོར། ། ཀུན་རྫོབ་ཏུ་ཡང་མེད་གྱུར་ན། ། ལན་ཅིག་ཙམ་ཞིག་མྱོང་ནས་ཀྱང་། ། རྣལ་འབྱོར་སྟོབས་ཀྱིས་འགྲུབ་པར་འགྱུར། ། ཞེས་པས་སོ། ། སྒྲུབ་ཐབས་ཀྱི་རིམ་པ་དེ་དག་གིས་ཉམས་སུ་བླང་བའི་ཐབས་ནི་རྣམ་པ་གསུམ་སྟེ། བདེ་བ་བསྡུ་བ་ལ་སོགས་པ་གོང་མ་དང་འདྲའོ། ། མཐར་ཕྱིན་པའི་ཚད་ནི་མཉམ་བར་མ་བཞག་བའི་དུས་སུ་ཡང་ཡུལ་རབ་འབྲིང་ཐ་མ་གསུམ་བདེ་ཙམ་མཐོང་བ་ཐམས་ཅད་བདེ་བ་ཆེན་པོའི་རྐྱེན་དུ་འགྱུར་བ་སྟེ།
རྡོ་རྗེ་ཕྲེང་བ་ལས། དེ་བས་གཉིས་མེད་མཐོང་བ་ཡི། ། རྣལ་འབྱོར་པ་ནི་ཡེ་ཤེས་གསུམ། ། མཐོང་ཕྱིར་དམན་དང་བར་མ་དང་། ། དམ་པ་ཡུལ་ལ་བཞག་པར་བྱ། ། ཞེས་པས་སོ། ། སེམས་ལ་དམིགས་པ་ཡེ་ཤེས་ཕན་ཡོན་རྣམ་པ་ལྔ་སྟེ། ལྷུན་གྱིས་གྲུབ་པའི་དུས་སུ་དེ་བཞིན་གཤེགས་པ་ཐམས་ཅད་ཀྱི་ཐུགས་གསང་བའི་རྣམ་པར་མི་རྟོག་པའི་ཡེ་ཤེས་བདེ་བ་ཆེན་པོ་གྲུབ་པ་དང་། གཞན་གྱི་སེམས་ཤེས་པའི་མངོན་པར་ཤེས་པ་འགྲུབ་པ་དང་། བདག་ལ་བྱིན་གྱིས་བརླབས་པའི་སྒོ་ལ་ཕྱོགས་པར་འགྱུར་བ་དང་།
ས་བཅུའི་དབང་ཕྱུག་འདྲ་བ་དང་། སེམས་ཀྱི་ཆོས་ཅན་ཐམས་ཅད་དང་ཀུན་རྫོབ་དང་ཆོས་ཉིད་དོན་དམ་པ་ཇི་ལྟ་བ་བཞིན་དུ་མཁྱེན་པའི་ཡེ་ཤེས་སྐྱེས་ན་ལས་དང་ཉོན་མོངས་པའི་འཆིང་བ་ཐམས་ཅད་ལས་གྲོལ་བར་འགྱུར་བ་སྟེ། དེ་ཡང་རང་བཞིན་བའི་ཚུལ་གྱིས་སོ། ། གང་གིས་སྐྱེ་བོ་ཉོན་མོངས་པ། ། དེ་ཉིད་ཤེས་ནས་ཡེ་ཤེས་ཅན། ། སྲིད་བའི་གཟེབ་ལས་གྲོལ་བར་འགྱུར། ། སེམས་དབེན་པའི་ངེས་ཚིག་ནི་གཉིས་ཏེ། ཤེས་བྱ་ཀུན་དུ་སྣང་པ་དང་རང་བཞིན་གྱི་སྣང་བ་གཉིས་ནི་གཟུང་བ་དང་ཀུན་བཏགས་ཀྱིས་དབེན་པ་ནི་སེམས་རྣམ་པར་དབེན་པ་ཞེས་བྱའོ། ། སེམས་ཀྱི་ཆོས་ཅན་རིག་པ་དང་ཆོས་ཉིད་རིག་བའི་ཡེ་ཤེས་གཉིས་ནི་གཟུང་འཛིན་སེམས་ཀྱི་དངོས་པོར་ཀུན་ཏུ་རྟོག་བས་དབེན་པའི་ཕྱིར་ན་སེམས་རྣམ་པར་དབེན་པ་ཞེས་བྱའོ། ། མཁས་པ་ཆེན་པོ་བཙུན་མོ་ཅན་གྱི་སེམས་རྣམ་པར་དབེན་པའི་རྣམ་པར་བཞག་པའོ། །
པཎྜི་ཏ་ནཱ་རོ་ལ་སོགས་པའི་གཞན་གྱི་རྣམ་བཞག་ཀྱང་ཡོད་མོད་ཀྱི་གཞུང་ཚོགས་ཆེ་བས་འཇིགས་ནས་མ་བྲིས་སོ། ། དེ་ལྟར་ཞི་གནས་སེམས་གནས་པ་གཙོ་བོར་སྟོན་པ་ལམ་གསུམ་བཤད་ནས། ལྷག་མཐོང་དངོས་པོའི་གནས་ལུགས་རྟོགས་པ་གཙོ་བོར་སྟོན་པ་ནི། སྒྱུ་མ་ཡུལ་གྱི་སྟོང་ཉིད་དང་། ། འོད་གསལ་སེམས་ཀྱི་སྟོང་ཉིད་དང་། ཟུང་འཇུག་ཡུལ་སེམས་གཉིས་མེད་ཀྱི་སྟོང་ཉིད་དམ། ། ཡང་ན་ཤེས་བྱའི་གཟུང་ཆ་སྒྱུ་མ། སྒྱུ་མའི་འཛིན་ཆ་འོད་གསལ་དེ་གཉིས་སུ་མེད་པ་ཟུང་འཇུག་གང་བཤད་དོ། ། དེ་ལ་དང་པོ་རེ་ཤིག་སྒྱུ་མ་བཤད་པར་བྱ་སྟེ། དེ་ལ་བཅུ་བདུན་ལས།
དང་པོ་རྟེན་གྱི་གང་ཟག་ནི་གཞི་གསུམ་མཐར་ཕྱིན་ཅིང་སྒྱུ་མ་འདོད་པའོ། ། དེ་ཡང་། སྤྲིན་མེད་མཁའ་དང་མུན་ལྟ་བུའི། ། སྣང་བྱེད་ཡེ་ཤེས་གོམས་བྱས་པས། ། རང་རིག་ཙམ་ལས་གྲུབ་པ་ཡི། ། སྒྱུ་མའི་ལུས་ནི་ལེན་པར་བྱེད། ། ཅེས་དང་། སེམས་ལ་དམིགས་པ་མཐོང་བ་ཡིས། ། སྒྱུ་མ་ལྟ་བུ་ལ་གནས་བྱ། ། ཞེས་སོ། །
གཉིས་པ་ངོ་བོ་ནི་སྣང་བ་ལ་ཡང་དག་ཏུ་བདེན་བའི་དངོས་པོར་ཞེན་པ་མེད་བའི་ཏིང་ངེ་འཛིན་ཏོ། ། དེ་ཡང་བདག་བྱིན་གྱིས་བརླབ་པ་ལས། ། ཡོད་ཅེས་རྟོག་པ་ཇི་སྙེད་པ། ། དེ་སྙེད་བཏགས་པའི་ལྟ་བ་སྟེ། ། ཡོད་པར་མངོན་པར་ཞེན་པས་ན། ། དེ་ཡང་སྒྱུ་མའི་མཚན་ཉིད་མིན། ། མེད་ཅེས་རྟོག་པ་ཇི་སྙེད་པ། ། དེ་སྙེད་ཆགས་པའི་ལྟ་བ་སྟེ། ། ཆད་པར་མངོན་པར་ཞེན་པས་ན། ། དེ་ཡང་སྒྱུ་མའི་མཚན་ཉིད་མིན། །
དབུས་སུ་རྟོག་པ་ཇི་སྙེད་པ། ། མཐའ་གཉིས་མངོན་པར་ཞེན་པས་ན། ། དེ་དག་གཉིས་སུ་ལྟ་བ་སྟེ། ། དེ་ཡང་སྒྱུ་མའི་མཚན་ཉིད་མིན། ། ཞེས་པ་དང་། དེ་ཡང་རང་རིག་ཙམ་གྱི་འོད་གསལ་བའི་རླུང་དང་ལྡན་པའི་དམ་ཤེས་ནི། ཆུ་ཟླ་འདྲ་ཞིང་བཟུང་མེད་པའི། ། ཆགས་མེད་ལུས་ནི་འགྲུབ་པར་འགྱུར། ། ཞེས་པ་དང་། སྒྱུ་མ་ལྟ་བུའི་ཏིང་འཛིན་གནས། །
ཞེས་པས་སོ། ། གསུམ་པ་ངེས་ཚིག་ནི་སཾ་བྲི་ཏ་སྒྲིབ་པས་ན་ཀུན་རྫོབ་དང་དོན་དམ་པའི་བདེན་པ་ལ་སྒྲིབ་པས་སོ། ། སྤྱོད་བསྡུས་ལས། ཇི་ལྟར་མར་མེ་བུམ་ནང་གནས། ། ཕྱི་རོལ་ཏུ་ནི་སྣང་མི་འགྱུར། ། བུམ་པ་དེ་ཉིད་བཅག་གྱུར་ན། ། དེ་འོག་མར་མེ་འོད་སྣང་འགྱུར། ། དེ་བཞིན་བུམ་པ་རང་ལུས་ཉིད། ། དེ་ཉིད་མར་མེ་ལྟ་བུ་ཉིད། །

བླ་མའི་ཁ་ཡིས་ལེགས་བཅག་ན། ། སངས་རྒྱས་ཡེ་ཤེས་གསལ་བར་འགྱུར། ། ཞེས་པ་དང་། འགེབས་པས་ཀུན་རྫོབ་སྟེ། དེ་ཉིད་ལས། ། བདག་ལ་བྱིན་གྱིས་བརླབ་པའི་མན་ངག་ཐོབ་ནས་དེ་རྣམ་པར་དག་བའི་ཐབས་བཙལ་བར་བྱའོ། ། ཞེས་པས་སོ། དེ་བས་ན་རྒྱུ་དང་རྐྱེན་གྱིས་གྲུབ་ཅིང་སྣང་ལ་བདེན་པའི་དངོས་པོ་མ་ལུས་པའི་ཕྱིར་ན་སྒྱུ་མའོ། ། དེའི་སྣང་བ་མ་བཤིག་བར་དུ་འོད་གསལ་མི་མཐོང་བས་ན་སཾ་བྲི་ཏ་སྟེ་འགེབས་ཤིང་སྒྲིབ་པས་ན་ཀུན་རྫོབ་བོ། ། སྒྱུ་མའི་རིམ་པ་ལས། རྣམ་ཤེས་རླུང་དང་ཡང་དག་ལྡན། །
རྣམ་ཤེས་གསུམ་གྱི་སླར་ཡང་ནི། ། རྣལ་འབྱོར་པ་ཡིས་ལུས་སུ་འབྱུང་། ། སྒྱུ་མའི་ལུས་ཞེས་དེ་ལ་བཤད། ། ཅེས་པ་དང་། སྤྱོད་བསྡུས་ལས་ཀྱང་། འདི་དག་ཐམས་ཅད་སེམས་ཙམ་སྟེ། ། སྒྱུ་མའི་རྣམ་པར་ཡང་དག་འབྱུང་། ། ཞེས་དང་། ཡེ་ཤེས་ཙམ་དུ་ཡོངས་སུ་སྣང་བ་ཙམ་གྱི་ཡིད་ཀྱིས་ལྷའི་སྐུ་མཚན་ཐམས་ཅད་དང་ལྡན་པའི་ལྷའི་སྐུ་བཟུང་ཞིང་བཟུང་བ་དེ་ཡང་སྒྱུ་མའི་དཔེ་བཅུ་གཉིས་ཀྱིས་ཉེ་བར་མཚོན་པ་རྣམས་ནི་སངས་རྒྱས་རྣམས་ཀྱི་ཡིད་ཀྱི་རང་བཞིན་གྱི་ལྷ་སྐུ་ཡིན་ནོ་ཞེས་སོ། ། དེ་ཡང་ཡེ་ཤེས་རྡོ་རྗེ་ཀུན་ལས་བཏུས་པ་ལས་ཀྱང་ཀུན་རྫོབ་ཏུ་ནི་བརྟན་པ་དང་གཡོ་བའོ། །
དེའི་བདེན་པ་ནི་ཆུ་ཟླ་ལྟ་བུའི་ཞེས་སོ། ། བཞི་བ་དབྱེ་བ་ནི། དག་པ་དང་མ་དག་པ་གཉིས་སོ། ། མ་དག་པ་ནི་འོད་གསལ་གྱི་མེས་མ་སྦྱངས་པའོ། ། དག་པ་ནི་འོད་གསལ་གྱི་མེས་སྦྱངས་བའོ། ། དེ་ཡང་རྡོ་རྗེ་ཕྲེང་པ་ལས། བདག་བྱིན་བརླབ་ཅེས་མ་རྟོགས་པ། ། རིན་ཆེན་འདི་དག་གཞན་ན་མེད། ། མེ་ཡིས་སྦྱངས་པའི་ནོར་བུ་བཞིན། ། རང་བཞིན་རྣམ་དག་འོད་གསལ་བའོ། །
ཞེས་པ་དང་། སྤྱོད་བསྡུས་ལས་ཀྱང་། ཀུན་རྫོབ་ཀྱི་བདེན་པ་ཡང་དོན་དམ་པའི་བདེན་པས་རྣམ་པར་སྦྱངས་ནས། ། ཞེས་སོ། ། ལྔ་པ་རྒྱུ་འབྲས་ཀྱི་དབྱེ་བ་ནི་གཉིས་ཏེ་ལྡོག་པའི་ལུགས་གཙོ་བོའི་དབང་དུ་བྱས་ན་ཀུན་རྫོབ་སྒྱུ་མ་དོན་དམ་འོད་གསལ་འབྲས་བུ་སྟེ། ཀུན་རྫོབ་སྒྱུ་མ་ལོག་ན་དོན་དམ་འོད་གསལ་ལོག་པའོ། ། རྒྱུ་འབྲས་རྗེས་སུ་མཐུན་པའི་དབང་དུ་བྱས་ན་ཀུན་རྫོབ་སྒྱུ་མ་འོད་གསལ་སྒྱུ་མ་དག་པའི་རྐྱེན་ནོ། ། དེ་ཡང་། སྣང་བ་མེད་པའི་ཏིང་འཛིན་གྱིས། ། སྣང་བ་ཙམ་ཡང་འཛིན་སྤངས་ཏེ། །
ཡང་དང་ཡང་དུ་དོན་དམ་པའི། ། བདེན་པ་མངོན་དུ་བྱས་པས་འགྲོ། ། ཞེས་པ་དང་། སྒྱུ་མའི་རིམ་པ་ལས་ཀྱང་། བདག་བྱིན་བརླབ་པའི་རིམ་པ་དང་། ། དེ་བཞིན་འོད་གསལ་བ་ཡི་གནས། ། རྒྱུ་དང་འབྲས་བུའི་ཁྱད་པར་གྱིས། ། བདེན་པ་གཉིས་སུ་བསྟན་པ་ཡིན། ། ཞེས་སོ། ། དྲུག་པ་ཀུ་རྫོབ་སྒྱུ་མའི་བརྒྱུད་པའི་རྐྱེན་ནི་སེམས་རྣམ་པར་དབེན་པའི་སེམས་སྣང་བ་གསུམ་ཉེར་ལེན་གྱི་ཡིན་ལ་ངག་དབེན་གྱི་རླུང་འོད་ཟེར་ལྔ་ལྷན་ཅིག་བྱེད་པའི་རྐྱེན་ནོ། །
སྒྱུ་མའི་རིམ་པ་ལས། དེ་ཉིད་རླུང་དང་ཡང་དག་ལྡན། ། རྣམ་ཤེས་གསུམ་པོ་སླར་ཡང་ནི། ། རྣལ་འབྱོར་པ་ཡི་ལུས་སུ་འབྱུང་། ། སྒྱུ་མའི་ལུས་ཤེས་དེ་ལ་བྱ། ། ཞེས་པ་དང་། ། སྤྱོད་བསྡུས་ལས། བདེན་པས་ན་སེམས་ནི་ཁ་དོག་དང་དབྱིབས་དང་བྲལ་བ་སྣང་བ་ཙམ་ནམ་མཁའ་དང་མཉམ་པ་ངོ་བོ་ཉིད་དོན་དམ་པའི་བདེན་པ་དང་འདྲ་བར་རེག་པར་དཀའ་བའོ། ། དེ་ལྟ་མོད་ཀྱི་སྣང་བ་ཙམ་གྱི་སྣང་བ་གསུམ་པ་རླུང་ལ་བརྟེན་པར་གྱུར་པས་ཐུན་མོང་དུ་གྱུར་པ་སྟེ་རླུང་གིས་རྣམ་པར་ཤེས་པ་བཅིངས་པ་ཡིན་ནོ། ། དེ་ནས་ཤེས་རབ་དང་ཐབས་ཀྱི་སྣང་བ་གཉིས་འོད་ཟེར་ལྔ་དང་བཅས་ཤིང་སྣ་ཚོགས་པ་ཡོན་ཏན་ཐམས་ཅད་དང་ལྡན་པ་སྒྱུ་མ་ལྟ་བུ་ལྷའི་སྐུ་འབྱུང་བར་འགྱུར་རོ། །
ཞེས་སོ། ། ཡང་། རང་རིག་ཙམ་དུ་འོད་གསལ་བའི། ། རླུང་དང་ལྡན་པའི་རྣམ་ཤེས་ནི། ། ཆུ་ཟླ་འདྲ་ཞིང་གཟུགས་མེད་པའི། ། ཆགས་མེད་ལུས་ནི་འགྲུབ་པར་འགྱུར། ། ཞེས་སོ། ། བདུན་པ་སྒྱུ་མ་ལྟ་བུ་རྙེད་པར་འགྱུར་བའི་རྐྱེན་ནི་ལམ་བླ་མ་དམ་པའི་གདམ་ངག་ཁོ་ན་ལས་རྙེད་པ་ཡིན་ལ་བླ་མ་དང་བྲལ་ན་མདོ་སྡེ་དང་རྒྱུད་སྡེ་ལ་སོགས་པ་དང་རྟོག་པ་ལས་ཀྱང་རྙེད་པར་མི་འགྱུར་རོ། ། སྒྱུ་མའི་རིམ་པ་ལས། བདག་བྱིན་བརླབ་པའི་རེམ་ཞེས་པ། །
ཀུན་རྫོབ་བདེན་པ་བསྟན་པ་སྟེ། ། དེ་ནི་བླ་མའི་དྲིན་དག་གིས། ། ཐོབ་པར་འགྱུར་གྱི་གཞན་དུ་མིན། ། ཞེས་པ་དང་། སྤྱོད་བསྡུས་ལས་ཀྱང་། ལྷའི་དེ་ཁོ་ན་ཉིད་བསམ་གྱིས་མི་ཁྱབ་པ་སངས་རྒྱས་ཐམས་ཅན་ཀྱི་མན་ངག་ཀྱང་བླ་མ་བརྒྱུད་པའི་རིམ་པ་ལས་འོངས་བ་ས་བཅུའི་དབང་ཕྱུག་རྣམས་ཀྱི་ཡང་ཡུལ་མ་ཡིན་པ་དེངས་ཁོང་དུ་ཆུད་པར་བྱའོ། ། བརྒྱད་པ་སྒྱུ་མ་ལྟ་བུའི་སྣོད་དུ་བྱ་བའི་རིམ་པ་ནི་གསང་བའི་དབང་སྟེ། ཚོགས་ཀྱི་དཀྱིལ་འཁོར་གྱི་དབུས་སུ་ཐུན་མོང་གི་དབང་བསྐུར་བ་སྔོན་དུ་འགྲོ་བ་གསང་དབང་བསྐུར་བ་ཐོབ་པ་སྟེ། དེའི་སྟོབས་ཀྱི་མན་ངག་གནང་བ་བཞིན་དུ་རུང་བའི་ཕྱིར་རོ། ། རིམ་པ་གསུམ་པ་ལས།
ཚོགས་ཀྱི་མཆོད་པ་ཆེན་པོ་བྱས་ནས་ལོ་བཅུ་དྲུག་མ་རྡོ་རྗེ་སློབ་དཔོན་ལ་ཕུལ་ལ་གསང་བའི་དབང་བསྐུར་བ་ཐོབ་ནས་ཞེས་སོ། ། སྤྱོད་བསྡུས་ལས། ། ཇི་ལྟར་བསྟན་པའི་ཆོ་ག་དང་འབྱོར་བ་ཅི་ཡོད་བས་ཚོགས་ཀྱི་དཀྱིལ་འཁོར་བྱས་ན་ནམ་ཕྱེད་ན་འདོད་ཆགས་ཀྱི་གཙུག་ལག་དང་སྔགས་དང་རྒྱུད་ལ་སོགས་པ་ལེགས་པར་བསླབས་བའི་ཕྱག་རྒྱ་མོ་ལུས་དྲི་ཞིམ་པོས་ཕྱུགས་ཤིང་རྒྱན་ཐམས་ཅད་ཀྱིས་བརྒྱན་པ་བླ་མ་ལ་ཕུལ་ཏེ་གསང་བ་དང་དེ་ལས་གཞན་པའི་མཆོད་པས་ཡང་དག་པར་མཆོད་ལ་བླ་མ་ལ། ཁོང་སྟོང་ཁྱོད་ཀྱི་སྐུ་ལ་མེད། ། ཅེས་པ་ལ་སོགས་པས་བསྟོད་ནས་སློབ་དཔོན་གྱིས་ཐོས་པ་དང་ཕྱག་རྒྱ་དང་སྙོམས་པར་ཞུགས་པའི་ཕུང་པོའི་ལྷ་ཚོགས་ཐམས་ཅད་འོད་དུ་ཞུ་བའི་བདུད་རྩི་ཐིག་ལེ་སློབ་མའི་ལྕེ་ལ་བཞག་པར་བྱའོ། ། ལེའུ་བརྒྱད་པ་ལས། དཔག་ཚད་བརྒྱ་ཡི་ཁྱོན་ཙམ་ལ། ། གྲུ་བཞི་ཤིན་ཏུ་མཛེས་པ་ཡིས། ། མཆོད་རྟེན་རིན་ཆེན་སྣ་བཞི་པ། ། གསལ་ཞིང་རང་བཞིན་དྲི་མ་མེད། །
ཅེས་པ་དང་། དེར་ཚོགས་མཆོད་བཤམ་པ་ནི། འདོད་པའི་ཡོན་ཏན་ལྔ་རྣམས་ཀྱིས། ། དེ་ལ་མཆོད་པ་རྒྱ་མཚོ་བརྩམ། ། དེ་ནས་བླ་མ་ལ་འདོད་པའི་ཡོན་ཏན་གྱིས་མཆོད་པ་ནི། རིན་ཆེན་ན་བཟའ་ལ་སོགས་པས། ། བྱང་ཆུབ་འདོད་པས་རྟག་ཏུ་མཆོད། ། ཅེས་པ་དང་། དེ་བཞིན་གཤེགས་བའི་བདག་གི་ལུས། ། བླ་མ་བཤང་དང་གཅི་བས་མཆོད། །
ཅེས་པ་དང་། དེ་ནས་བླ་མ་ལ་ཕྱག་རྒྱ་མོ་དབུལ་བ། རིན་ཆེན་འབྱུང་ལྡན་ན་ཆུང་མཆོག ། རིན་ཆེན་སྣ་ཚོགས་ཀྱིས་ཕྱོགས་བརྒྱན། ། བསྒྲུབ་ཚེ་རབ་ཏུ་འགྲུབ་པའི་ཕྱིར། ། སངས་རྒྱས་ཀུན་ལ་དབུལ་བར་བྱ། ། ཞེས་པས་སོ། ། སློབ་དཔོན་གྱིས་སྙོམས་འཇུག་བྱེད་བ་ནི། ། བདག་པོའི་ཕྱག་རྒྱ་མཉམ་བཞག་ནས། ། སངས་རྒྱས་དཀྱིལ་འཁོར་དབུས་དག་ཏུ། །
འདོད་ཆགས་བློ་ཅན་སངས་རྒྱས་ལ། ། རིག་པའི་སྦྱོར་བ་དབུལ་བར་བྱ། ། དེས་སྙོམས་འཇུག་ཁུ་བས་དབང་བསྐུར་བ་ནི། ན་ཆུང་སྐལ་བ་མཆོག་ལྡན་པ། ། བྱིན་གྱིས་བརླབས་ཏེ་གནས་བསམས་ཏེ། ། སངས་རྒྱས་མཆོད་པར་རབ་ཏུ་བརྟག ། མིག་ཡངས་བརྟན་པའི་བླ་ལྡན་པ། ། ཁུ་བ་བླངས་ན་བཟའ་བར་བྱ། ། ཞེས་སོ། ། བཤད་པའི་རྒྱུད་རྡོ་རྗེ་ཕྲེང་བ་ལས།
ཡང་ན་ལོ་ནི་ཉི་ཤུ་ལོན། ། ཉམས་ནི་བདེ་བར་བྱེད་པ་སྟེ། ། དེ་ལས་ལྷག་པ་སྐལ་མེད་འགྱུར། ། དེས་ན་དངོས་གྲུབ་རིང་དུ་འགྱུར། ། ལྷག་པར་འཇམ་པའི་བུ་མོ་ལ། ། ཆུང་མའམ་ཡང་ན་སྲིད་མོའམ། ། ཡང་ན་བུ་མོ་དད་པ་ཡིས། ། བླ་མ་ལ་ནི་དབུལ་བར་བྱ། ། བླ་མ་ཕྱག་རྒྱ་བཅོམ་ལྡན་ཡུམ། ། ཡང་དག་མཆོད་ནས་བསྟེན་པར་བྱ། །
བསྟེན་པ་ལས་ནི་གང་བྱུང་བ། ། ལྷུང་བས་སྐལ་བཟང་ཁ་ལ་ནི། ། སྦོམ་པོ་མཐའ་ལྟག་སྦྱོར་བ་ཡིས། ། ཡང་དག་པར་ནི་ལོངས་སྤྱོད་བྱ། ། ཞེས་པས་སོ། ། དགུ་པ་རྙེད་པ་དང་མ་རྙེད་བའི་སྐྱོན་ནི། བླ་མའི་མན་ངག་ལས་སྒྱུ་མ་མ་རྙེད་ན་མདོ་སྡེ་དང་བརྒྱུད་སྡེ་དང་རྟོག་པ་བལྟས་ཀྱང་ངལ་བ་དོན་མེད་དུ་འགྲོ་སྟེ། དེ་ཡང་རིམ་ལྔ་ལས། བདག་ལ་བྱིན་གྱིས་བརླབ་པའི་རིམ། ། གང་གིས་རྙེད་པར་མི་འགྱུར་བ། །
མདོ་སྡེ་རྒྱུད་དང་རྟོག་པ་ལ། ། དེ་ནི་ངལ་བ་དོན་མེ་འགྱུར། ། ཞེས་པ་དང་། བདག་བྱིན་བརླབ་པའི་མན་ངག་དག ། གང་གིས་བླ་མ་ལས་མ་བསྒྲུབས། ། རྟག་དང་ཆད་པ་ལ་དམིགས་ནས། ། མི་དེ་ཕྱིར་ལྡོག་གྱུར་བ་ཡིན། ། ཞེས་སོ། ། རྙེད་པའི་ཕན་ཡོན་ནི། རླུང་སེམས་གཉིས་ལས་གྲུབ་པའི་སྒྱུ་མ་བདེ་བའི་སྙིང་པོ་ཅན་དེས་ཉེར་ལེན་གྱི་རྒྱུ་བྱས་ན་ཚེ་འདིར་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པར་འགྱུར་རོ། །
དེ་ཡང་། ། བདག་ལ་བྱིན་རིམ་ཐོབ་པ་ཡི། ། གཙོ་བོ་སངས་རྒྱས་ཀུན་བདག་ཉིད། ། ཚེ་འདི་ཉིད་དུ་སངས་རྒྱས་ནི། ། ཐེ་ཚོམ་མེད་པར་ཐོབ་པར་འགྱུར། ། ཞེས་སོ། ། བཅུ་པ་ཁྱབ་པ་ནི་གཉིས་ཏེ། དངོས་པོ་ལ་ཁྱབ་པ་དང་། བྱ་བ་ལ་ཁྱབ་པའོ། ། དང་པོ་ནི་སྲིད་པའི་དངོས་པོ་ཕྱི་ནང་དུ་བཅས་པ་ཐམས་ཅད་རླུང་སེམས་གཉིས་ལས་གྲུབ་པའི་སྒྱུ་མའི་སྣང་བའམ་རང་བཞིན་གྱིས་ཁྱབ་པ་ཡིན།
སྒྱུ་མའི་རིམ་པ་ལས། དེ་བས་འདི་ལྟར་འགྲོ་བ་ཀུན། ། སྒྱུ་མ་ལྟ་བུ་འདིར་ཤད་དེ། ། སྒྱུ་མ་ལྟ་བུའི་ཏིང་འཛིན་གྱིས། ། ཐམས་ཅད་དེ་དང་འདྲ་བར་འགྱུར། ། གཟུགས་དང་ཚོར་བ་ཉིད་དང་ནི། ། འདུ་ཤེས་དང་ནི་འདུ་བྱེད་རྣམས། ། ལྔ་པ་རྣམ་པར་ཤེས་པ་དང་། ། དེ་བཞིན་ཁམས་ནི་བཞི་པོ་དང་། ། མིག་ལ་སོགས་པའི་ཡུལ་རྣམས་ཉིད། །
ཤེས་པ་ལྔ་པོ་འདི་དག་སྟེ། ། ཕྱི་དང་ནང་དུ་རྣམ་ཕྱེ་བ། ། ཐམས་ཅད་སྒྱུ་མ་ལས་གཞན་མིན། ། ཞེས་སོ། ། བྱ་བ་ལ་ཁྱབ་པ་ནི། ལྷ་སྒོམ་པ་དང་ཕྱག་རྒྱ་འཆིང་བ་དང་སྔགས་བཟླས་པ་དང་དཀྱིལ་འཁོར་བྲི་པ་དང་སྦྱིན་སྲེག་བྱེད་པ་དང་འཕྲིན་ལས་བཞི་ལ་སོགས་པ་ཅི་དང་ཅི་བྱེད་པ་ཐམས་ཅད་སྒྱུ་མ་ལྟ་བུར་ཁྱབ་པའོ། ། དེ་ཡང་། སྔགས་དང་ཕྱག་རྒྱའི་སྦྱོར་བ་དང་། ། སྦྱིན་སྲེག་གཏོར་མ་ལ་སོགས་ཀུན། ། རྟག་ཏུ་སྒྱུ་མ་བཞིན་དུ་བྱ། །
ཞི་བ་དང་ནི་རྒྱས་པ་དང་། ། དབང་དང་དེ་བཞིན་མངོན་སྤྱོད་དང་། ། དགུག་སོགས་གང་ཅི་རུང་བ་ཀུན། ། དབང་པོའི་གཞུ་དང་མཚུངས་པར་བྱ། ། ཞེས་སོ། ། གཞན་ཡང་སྒེག་པ་དང་འདོད་ཡོན་ལ་སྤྱོད་པ་དང་གླུ་ལེན་པ་དང་རོལ་མོ་ལ་སོགས་པའི་བྱ་བ་ཐམས་ཅད་ལ་སྒྱུ་མ་ལྟ་བུས་ཁྱབ་བར་བྱའོ། ། བཅུ་གཅིག་པ་སྒྱུ་མ་ལྟ་བུའི་སྤང་བྱ་ནི། སྐུ་ལ་སོགས་པའི་སྣང་བ་ཐམས་ཅད་ནུབ་པའི་རང་རིག་པའི་བདེ་བ་མྱོང་བ་ཙམ་འགའ་ཞིག་འདོད་བའི་གྲུབ་མཐའ་སྟེ། འདིར་སྒྱུ་མ་ལྟ་བུའི་སྒོམ་པས་ཟུང་དུ་འཇུག་པའི་དུས་སུ་སྐུ་ལ་སོགས་པའི་སྣང་བ་འབྱུང་བའི་ཕྱིར་རོ། ། དེ་ཡང་།
དྲི་ཟའི་གྲོང་ཁྱེར་དག་དང་མཚུངས། ། འདི་འདྲའི་ཏིང་འཛིན་མ་ཤེས་པས། ། ཕྱག་རྒྱའི་བདེ་བ་ལ་དམིགས་ཏེ། ། འདོད་ཆགས་ནད་སོགས་སྐྱེས་པ་རྣམས། ། དེ་དག་སྒྱུ་མའི་སྨན་གྱིས་གསོ། ། ཞེས་སོ། ། བཅུ་གཉིས་པ་སྒྱུ་མ་ལྟ་བུ་ཤེས་པར་བྱ་བའི་ཡུལ་ནི། ། ཁམས་གསུམ་ཐམས་ཅད་རླུང་དང་རྣམ་པར་ཤེས་པ་ཙམ་ལ་གྲུབ་པའི་རྡོ་རྗེ་འཆང་ཆེན་པོའི་སྐུ་སྒྱུ་མའི་དཔེ་བཅུ་གཉིས་ཀྱིས་མཚོན་པར་ཤེས་པར་བྱའོ། ། སྤྱོད་བསྡུས་ལས། འཁོར་བའི་ཆོས་གཟུགས་ལ་སོགས་པ་ཕུང་པོ་དང་ཁམས་དང་སྐྱེ་མཆེད་ཐམས་ཅད་ཀྱི་རྨི་ལམ་ལྟ་བུའོ། །
མྱ་ངན་ལས་འདས་པ་ལས་ལྷག་པའི་ཆོས་གཅིག་ཡོད་ན། དེ་ཡང་རྨི་ལམ་ལྟ་བུ་སྒྱུ་མ་ལྟ་བུ། ། ཞེས་སོ། ། བཅུ་གསུམ་པ་སྒྱུ་མ་ལྟ་བུའི་མིང་གི་རྣམ་གྲངས་ནི། རྡོ་རྗེ་སེམས་དཔའ་ཞེས་བྱ། ཀུན་རྫོབ་ཀྱི་བདེན་པ་ཞེས་བྱ། ལོངས་སྤྱད་རྫོགས་པའི་སྐུ་ཞེས་བྱ། སྒྱུ་མ་ཞེས་བྱའོ། ། དེ་ཡང་། ཀུན་རྫོབ་བདེན་པ་སྒྱུ་མ་ཉིད། །
ལོངས་སྤྱོད་རྫོགས་པའི་སྐུ་ཡང་དེ། ། དེ་ཉིད་དྲི་ཟའི་སེམས་ཅན་འགྱུར། ། རྡོ་རྗེའི་སྐུ་ཡང་དེ་ཉིད་ཡིན། ། རྡོ་རྗེ་སེམས་དཔའ་བསྟན་པ་ནི། ། ཀུན་རྫོབ་བདེན་པར་གསུངས་པ་ཡིན། ། ཞེས་སོ། ། བཅུ་བཞི་པ་སྒྱུ་མ་མཚོན་པར་བྱེད་པའི་དཔེ་ནི། གཙོ་བོ་རྣམ་པ་གསུམ་སྟེ། སྐད་ཅིག་ཙམ་གྱིས་ཡན་ལག་དང་ཉིང་ལག་རྫོགས་པར་བྱེད་པ་གྲུབ་པའི་དཔེ་ནི་མེ་ལོང་གི་གཟུགས་བརྙན་ནོ། ། སྤྱོད་ཡུལ་ཐམས་ཅད་ལ་ཁྱབ་པའི་དཔེ་ནི་ཆུའི་ཟླ་བའོ། །
ཞི་བ་ལ་སོགས་པའི་ལས་ཀྱི་དབྱེ་བ་ནི་ཁ་དོག་སོ་སོར་སྣང་བའི་དཔེ་ནི་འཇའ་ཚོན་ལྟ་བུའོ། ། དེ་ཡང་། མེ་ལོང་ནང་གི་གཟུགས་བརྙན་གྱིས། ། སྒྱུ་མའི་གཟུགས་ནི་ཤེས་པར་བྱ། ། ཁ་དོག་རྣམས་ནི་འཇའ་ལྟ་བུ། ། ཁྱབ་པ་ཆུ་ཡི་ཟླ་བས་སོ། ། ཞེས་སོ། ། སྤྱོད་པ་བསྡུས་པའི་སྒྲོན་མར་ཡེ་ཤེས་རྡོ་རྗེ་ཀུན་ལས་བཏུས་ཀྱི་དཔེ་བཅུ་གཉིས་དྲངས་པས་བསྟན་པ་ནི། དཔེའི་མིང་ཐོབ་ཚད་དང་། གང་ཟག་རྒྱུད་ཐ་དད་པ་མང་བོ་ལ་བལྟས་ནས་དཔེ་ལ་རྨོངས་པ་བསལ་བའི་ཕྱིར་གསུངས་པ་ཡིན་ཏེ།
ཡེ་ཤེས་རྡོ་རྗེ་ཀུན་ལས་བཏུས་པ་ལས་ཀྱང་། དེ་སྒྱུ་མའི་དཔེས་ཉེ་བར་མཚོན་ཏེ། དེ་ནས་དེ་བཞིན་གཤེགས་པ་གང་གའི་ཀླུང་གི་བྱེ་མ་སྙེད་ཀྱི་སངས་རྒྱས་ཀྱི་ཞིང་རྣམས་སྒྱུ་མ་ལྟ་བུ་དང་། ཆུ་ཟླ་དང་། མིག་ཡོར་དང་། སྨིག་རྒྱུ་དང་། རྨི་ལམ་དང་། སྒྲ་བརྙན་དང་། དྲི་ཟའི་གྲོང་ཁྱེར་དང་། མིག་འཕྲུལ་དང་།
དབང་པོའི་གཞུ་དང་། གློག་དང་། ཆུ་བུར་དང་། མེ་ལོང་ནང་གི་གཟུགས་བརྙན་ལྟ་བུ་སྟེ། སྒྱུ་མའི་དཔེ་བཅུ་གཉིས་ཀྱིས་བདེ་བ་ཆེན་པོའི་ཏིང་ངེ་འཛིན་ཉེ་བར་མཚོན་པའི་ཚུལ་ལོ། ། ཞེས་སོ། ། སྒྱུ་མ་དེའི་དགོངས་པ་ནི། ། དཔེ་བཅུ་གཉིས་ཀྱི་དོན་ཕྱོགས་རེ་མཚོན་པ་སྟེ། ཡན་ལག་དང་ཉིང་ལག་གི་དབྱེ་བས་ཕྱེ་བས་མེ་ལོང་གི་གཟུགས་བརྙན་ལྟ་བུ། ཁ་དོག་གི་དབྱེ་བས་ཕྱེ་བས་ནམ་མཁའི་འཇའ་ཚོན་ལྟ་བུ།
ལུས་དང་གནས་དང་ལོངས་སྤྱོད་དུ་མ་འགགས་པ་དྲི་ཟའི་གྲོང་ཁྱེར་ལྟ་བུ། ཁམས་ཕྲ་བ་རླུང་ཙམ་ལས་གྲུབ་པ་ཆུའི་ཆུ་བུར་ལྟ་བུ། གསལ་ལ་མི་རྟོག་པ་ནམ་མཁའི་ཀློག་ལྟ་བུ། གཡོ་ཞིང་མི་རྟོག་བ་སྨིན་རྒྱུ་ལྟ་བུ། མེད་བཞིན་དུ་སྣང་བ་མིག་ཡོར་ལྟ་བུ། གཅིག་ཡིན་ཡང་དུ་མར་སྣང་བ་མིག་འཕྲུལ་ལྟ་བུ། བདག་ཡིན་ཡང་གཞན་དུ་སྣང་བ་བྲག་ཆ་ལྟ་བུ། དངོས་པོ་དང་བྱ་བ་ཐམས་ཅད་ལ་ཁྱབ་པ་ཆུ་ཟླ་ལྟ་བུ། སེམས་དང་བཅས་པ་རྨི་ལམ་གྱི་ཡུལ་ལྟ་བུ། ། རྒྱུ་རྐྱེན་ལས་སྐྱེས་པ་སྒྱུ་མ་ལྟ་བུ་དང་།
དེ་ཡང་། རང་སྣང་རླུང་དང་ལྡན་པའི་ལུས། ། འཇའ་ཚོན་བཞིན་དུ་མཐའ་མེད་པ། ། སྟོང་པ་གསུམ་ལ་གོམས་བྱས་པས། ། ཐོགས་པ་མེད་པ་འབྱུང་བར་འགྱུར། ། ཞེས་སོ། ། བཅོ་ལྔ་པ་སྒྱུ་མ་ལྟ་བུའི་ཏིང་ངེ་འཛིན་ཉམས་སུ་ལེན་པའི་ཐབས་ནི། གནས་དབེན་པར་བསམ་གཏན་གྱི་ཁང་བ་གྲུ་བཞི་པ་གཅིག་བྱ། ཕྱོགས་བཞིར་སྐར་ཁུང་བཞི་སྟེང་དུ་དཀར་ཁུང་གཅིག་དང་ལྔ་བཀོད་དོ། ། ཕྱོགས་མཐའ་དག་དཀར་ཞལ་བྱ།
སྟེང་འོག་ཚོན་སྣ་ལྔའི་རི་མོ་བྲི། ། རིན་པོ་ཆེའི་སྣོད་འོད་ཅན་དང་རལ་གྲི་དང་མེ་ལོང་གཡའ་དག་པ་དཔྱང་། ཆུ་སྣོད་དང་བ་མང་པོ་དང་བཙོད་ཁུ་ཟངས་ལ་སོགས་པ་རྣམས་བཞག མདུན་དུ་འཕྲུལ་གྱི་མེ་ལོང་ཆེན་པོ་ཕུབ་ཙམ་གཅིག་བཞག རྒྱབ་ཏུ་རས་ལ་སོགས་པའི་གཞི་སྔོན་བོ་ལ་རྡོ་རྗེ་འཆང་གི་འདྲ་འབག་མཚན་དང་དཔེ་བྱད་དུ་འབར་བ་ཞལ་གཅིག་ཕྱག་གཉིས་པ་སྐུ་མདོག་དཀར་པོ་གཅིག་བཞག དེ་ལྟར་བྱས་པས་ཉི་མའི་འོད་རལ་གྲི་ལ་སོགས་པ་འོད་ཅན་ལ་ཕོག དེའི་འོད་ཆུ་ལ་ཕོག དེའི་འོད་བྲིས་སྐུ་ལ་ཕོག དེའི་འོད་མེ་ལོང་ལ་ཤར་བའི་གཟུགས་བརྙན་སྣང་ལ་རང་བཞིན་མེད་པ་ལ་གཏོད་དོ། ། དེ་ཡང་དང་པོ་སེམས་རྣམ་པར་དབེན་པའི་བདེ་སྟོང་གི་ངང་ལས་སད་པར་བྱས་ལ་བྲིས་སྐུའི་གཟུགས་བརྙན་མེ་ལོང་དུ་ཤར་བ་ལ་སེམས་གཏད།
དེ་ལ་སེམས་ཟིན་པ་དང་རང་གི་ལུས་དང་དེ་གཉིས་དབྱེར་མེད་རུ་སྒོམ། དེ་ལྟར་བསྒོམས་པའི་སེམས་གོམས་ཙམ་ན་ཐམས་ཅད་སྒྱུ་མའི་སྣང་བར་ལོང་ལོང་མཐོང་བར་འགྱུར་རོ། ། དེ་ཡང་སྒྱུ་མའི་རིམ་པ་ལས། ། མེ་ལོང་ནང་གི་གཟུགས་བརྙན་གྱིས། ། སྒྱུ་མའི་ལུས་ནི་མཚན་པར་བྱ། ། ཁ་དོག་རྣམས་ནི་འཇའ་ལྟ་བུ། ། ཞེས་པ་དང་། ཡང་། མེ་ལོང་དྲི་མ་མེད་པ་ལ། ། གཟུགས་བརྙན་གསལ་བར་སྣང་དང་མཚུངས། །
ཞེས་པ་དང་། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས་ཀྱང་། འཇའ་ཚོན་ལྟ་བུའི་ལུས་དག་ནི། ། དེ་ཉིད་བསྒོམས་པས་ཐོབ་པར་འགྱུར། ། ཞེས་སོ། ། ལེའུ་བཅོ་ལྔ་པ་ལས་ཀྱང་། ཆོས་རྣམས་རྨི་ལམ་ལྟ་བུ་སྟེ། ། ངོ་བོ་ཉིད་ཀྱིས་མ་སྐྱེས་ཤིང་། ། རང་བཞིན་དག་པའི་དེ་ཉིད་ལ། ། འཁྲུལ་བའི་རྡོ་རྗེ་རབ་ཏུ་གསུངས། །
ཞེས་པ་དང་། ཡང་ཁམས་གསུམ་གྱི་བྱ་བ་དེ་རྣམས་རྨི་ལམ་ལྟ་བུ། རྨི་ལམ་དང་འདྲ་བ། རྨི་ལམ་བྱུང་བས་སོ་ཞེས་པས་སོ། ། བཅུ་དྲུག་པ་མཐར་ཕྱིན་པའི་རྟགས་ཚད་ནི། རྨི་ལམ་ན་ཁྱེའུ་དང་བུ་མོ་ལ་སོགས་པས་མཆོད་པ་བྱེད་པ་དང་། སངས་རྒྱ་ཀྱི་ཞིང་ཁམས་དག་པར་མཐོང་བ་དང་། སངས་རྒྱས་རྣམས་ཀྱིས་དབང་བསྐུར་བ་དང་། རྨི་ལམ་ན་དབང་རྟགས་རྡོ་རྗེ་དྲིལ་བུའམ་གསང་བ་འདུས་པའི་གླེགས་བམ་རིན་པོ་ཆེས་བྲིས་པ་ལག་ཏུ་བྱིན་ན་གཉིད་སད་ཙམ་ན་ཡང་ལག་ཏུ་འབྱུང་བ་འབྱུང་ངོ་། ། ལེའུ་བཅོ་ལྔ་པ་ལས།
དེ་ལ་འདི་ནི་རྨི་ལམ་ཆེན་པོའི་དམ་ཚིག་གི་གནས་ཏེ། བྱང་ཆུབ་ཡེ་ཤེས་མཆོག་ཐོབ་པས། ། སངས་རྒྱས་འོད་ནི་བཟང་པོ་མཐོང་། ། སངས་རྒྱས་ལོངས་སྤྱོད་རྫོགས་པ་ཡི། ། སྐུར་ཡང་བདག་ཉིད་མྱུར་དུ་མཐོང་། ། སེམས་དཔའ་ཆེན་པོ་ཁམས་གསུམ་པས། ། མཆོད་པར་བྱེད་པས་དེ་མཐོང་ངོ་། ། ཡེ་ཤེས་ཆེན་པོ་འོད་འདྲའི་གཟུགས། ། སངས་རྒྱས་བྱང་ཆུབ་སེམས་དཔའ་ཡིས། ། འདོད་པའི་ཡོན་ཏན་ལྔ་རྣམས་ཀྱིས། །
རྟག་ཏུ་མཆོད་པར་བྱེད་པར་མཐོང་། ། ཞེས་པ་ལ་སོགས་པ་དང་། ཕྱོགས་བཅུའི་སངས་རྒྱས་ཐམས་ཅད་ཀྱང་། ། ཞིང་ན་བཞུགས་པ་ངེས་པར་མཐོང་། ། ཐུགས་ནི་དགྱེས་པར་གྱུར་ནས་ཀྱང་། ། ཆོས་མཛད་ཡིད་དུ་འོང་བ་གསོལ། ། ཆོས་ཀྱི་འཁོར་ལོ་བསྒྱུར་བའི་ལུས། ། སེམས་ཅན་ཀུན་གྱིས་ཡོངས་བསྐོར་བ། ། བསམ་གཏན་རྡོ་རྗེ་ལ་གནས་པའི། ། དམ་ཚིག་སྦྱོར་བ་མཐོང་བར་འགྱུར། །
ཞེས་སོ། ། བཅུ་བདུན་པ་འབྲས་བུ་བསྟན་པ་ནི་གསུམ་སྟེ། དངོས་ཀྱི་ཕན་ཡོན་དང་། ལྡོག་པའི་ལུགས་གཙོ་བོར་བྱས་བའི་འབྲས་བུའོ། ། ཕན་ཡོན་ནི་བྱང་ཆུབ་སེམས་དཔའ་ནམ་མཁའ་མཛོད་དང་འདྲ་བར་གནས་ཁང་དང་གོས་ཟས་ལ་སོགས་པ་བསམ་པ་ཙམ་གྱིས་ནམ་མཁའ་ལས་འབྱུང་བར་འགྱུར་རོ། ། དེ་ཡང་། གཙོ་བོ་བདེ་བ་ཀུན་རང་བཞིན། ། སེམས་དཔའ་ཆེན་པོ་འགྲོ་དང་བཞུགས། ། གནས་དང་གོས་དང་ཟས་ལ་སོགས། ། མཁའ་ལས་སྐད་ཅིག་དག་གིས་རྙེད། །
ཅེས་པ་དང་། སྒྱུ་མའི་ལུས་ཀྱིས་འབད་མེད་པའི། ། འདོད་པ་ཐམས་ཅད་ནམ་མཁའ་ལས། ། འབད་པ་མེད་པར་རྙེད་འགྱུར་ཏེ། ། བདག་དང་གཞན་རྣམས་བདེ་བར་འཚོ། ། ཞེས་སོ། ། ལྡོག་པའི་ལུགས་ཙོ་བོར་བྱས་པའི་ནི་འོད་གསལ་དོན་དམ་པའི་བདེན་པའོ། ། དེ་ཡང་རྒྱུ་དང་འབྲས་བུའི་ཚུལ་དུ་སྟེ། གསུམ་པ་ནི་ཟུང་འཇུག་གཉིས་སུ་མེད་པའི་ཡེ་ཤེས་སོ། ། དེ་ཡང་།
ཡིད་བཞིན་ནོར་བུར་བསམས་ཙམ་གྱིས། ། འབད་མེད་བདག་དང་གཞན་གྱི་དོན། ། ཆེ་བའི་ཡོ་ཏན་རྣམས་ཀྱིས་བརྒྱན། ། བདེ་བ་ཆེ་ལས་དེ་འབྱུང་འགྱུར། ། ཞེས་སོ། ། སྒྱུ་མའི་དེ་ཉིད་བསྡུས་པ་ནི། ། རྟེན་དང་ངོ་བོ་ངེས་ཚིག་དབྱེ། ། རྒྱུ་རྐྱེན་རྒྱུ་འབྲས་རྙེད་གྱུར་ལམ། ། རྙེད་མ་རྙེད་ཀྱི་སྐྱོན་ཡོན་ཁྱབ། ། རྣམ་གྲངས་དཔེ་དང་ཤེས་བྱ་ཐབས། །
རྟག་ཚད་སྤང་བྱ་འབྲས་བུའོ། ། ཞེས་པའོ། ། དེ་ལྟར་ཡུལ་གྱི་སྟོང་ཉིད་སྒྱུ་མའི་ཟུང་འཇུག་ལོངས་སྐུའི་ཉེ་བར་ལེན་རྒྱུ་བསྒོམ་པ་བསྟན་ནས། སེམས་ཀྱི་སྟོང་ཉིད་འོད་གསལ་དོན་དམ་པའི་བདེན་པ་བསྟན་པ་ནི་བཅོ་བརྒྱད་ལས། དང་པོ་རྟེན་གྱི་གང་ཟག་ནི། ཀུན་རྫོབ་ཀྱི་བདེན་པ་མཐར་ཕྱིན་པར་བྱས་ཤིང་ཐམས་ཅད་སྟོང་པའི་འོད་གསལ་གྱི་ཏིང་ངེ་འཛིན་ལ་འདོད་པ་ཡུལ་དུ་བྱས་པའོ། ། དེ་ཡང་། སྒྱུ་མ་ལྟ་བུའི་ཏིང་འཛིན་གྱིས། ། ཡང་དག་མཐའ་ནི་རྣམ་བར་སྦྱངས། ། ཞེས་པའོ། །
གཉིས་པ་ངོ་བོ་ནི། ཆོས་ཐམས་ཅད་སྣང་བ་ནུབ་པ་ཁྱད་པར་དུ་བྱས་པའི་ཏིང་ངེ་འཛིན་ཏོ། ། དེ་ཡང་སྤྱོད་བསྡུས་ལས། དོན་དམ་པའི་བདེན་པ་ནི་ལུས་མེད་པ་དཔེ་མེད་བརྩོམ་པ་ཐམས་ཅད་དང་བྲལ་བ་སོ་སོ་རང་རིག་པ་སྟེ་སྣང་བ་རྣམ་པར་དག་པའི་གནས་དོན་དམ་པའི་བདེན་པ་ཞེས་པ་དང་། བདག་དང་གཞན་དུ་རྟོག་བའམ། ། རྣམ་རྟོག་དྲ་བ་བསལ་ནས་ནི། ། མཐའ་མེད་དམིགས་པ་མེད་པ་རུ། ། སྣང་བ་མེད་བའི་ཚུལ་དུ་འགྲོ། ། ཞེས་སོ། ། གསུམ་པ་ངེས་ཚིག་ནི།
ཅིའི་ཕྱིར་འོད་གསལ་བ་ཡིན་ཞེ་ན། ཉོན་མོངས་པ་དང་རྣམ་པར་རྟོག་པའི་དྲི་མ་ཐམས་ཅད་ནུབ་པས་ན་རང་བཞིན་དག་པའི་སྟེང་དུ་གློ་བུར་བ་ཐམས་ཅད་དག་པས་ན་འོད་གསལ་བ་སྟེ་གསེར་གཡའ་དང་བྲལ་བ་བཞིན་ནོ། ། རྡོ་རྗེ་ཕྲེང་བ་ལས་ཀྱང་། བདག་བྱིན་བརླབ་ཅེས་མ་རྟོགས་པར། ། རིན་ཆེན་འོད་དག་གཞན་ན་མེད། ། མེ་ཡིས་སྦྱངས་པའི་ནོར་བུ་བཞིན། ། རིན་ཆེན་འོད་གསལ་རྣམ་དག་པའོ། ། ཞེས་པ་དང་། གསང་བ་ཡིད་བདེ་བའི་རྒྱུད་ལས་ཀྱང་། ཆོས་རྣམས་རང་བཞིན་འོད་གསལ་བས། །
གདོད་ནས་དག་པས་རྙོག་པ་མེད། ། ཅེས་སོ། ། བཞི་པ་དབྱེ་བ་ནི། དགག་པའི་ཆ་ནས་སྟོང་པ་བཅོ་བརྒྱད་དེ། ཡེ་ཤེས་རྡོ་རྗེ་ཀུན་ལས་བཏུས་པ་ལས། དོན་དམ་པའི་བདེན་པ་ནི་སྟོང་པ་ཆེན་པོ་བཅོ་བརྒྱད་དོ། ། ཞེས་སོ། ། ཡང་ན་སྟོང་པ་བཞི་སྟེ། སྟོང་པ་ལ་ཐ་དད་མེད་ཀྱང་ཆོས་ཅན་རྟོག་པ་དང་བྲལ་པའི་ཆ་ནས་དབྱེ་བ་སྟེ། དགོངས་པ་བླ་ན་མེད་པ་ལས། །
དེ་ཉིད་ཤིན་ཏུ་སྟོང་པ་དང་། ། གསུམ་པ་སྟོང་པ་ཆེན་པོ་དང་། ། བཞི་པ་ཐམས་ཅད་སྟོང་པའོ། ། ཞེས་པ་དང་། ནམ་མཁའ་ལ་ནི་ནམ་མཁའ་བྱུང་། ། མཁའ་ཡིས་ནམ་མཁའ་མཐོང་འགྱུར་རོ། ། ཞེས་སོ། ། ཐམས་ཅད་སྟོང་པ་ལ་གཉིས་ཏེ། རང་བཞིན་འོད་གསལ་བ་དང་། གནས་སྐབས་འོད་གསལ་བའོ། །
ཟླ་བ་སྒྲོན་མའི་མདོ་ལས། དག་དང་མ་དག་འདི་ཡང་མཐའ་ཡིན་ཏེ། ། ཡོད་དང་མེད་པ་འདི་ཡང་མཐའ་ཉིད་ཡིན། ། དེ་བས་མཐའ་གཉིས་རྣམ་པར་སྤངས་ནས་ནི། ། མཁས་པས་དབུས་ལ་གནས་པར་མི་བྱེད་དོ། ། ཞེས་པ་དང་། ། གཏི་མུག་རྣམ་པར་གནས་འདི་ནི་བྱང་ཆུབ་སེམས་དཔའི་གནས་སོ། ། ཞེས་སོ། ། ཡང་ན་མངོན་པར་བྱང་ཆུབ་པ་ནི་མངོན་པར་བྱང་ཆུབ་པའོ། ། དེ་ཡང་སྤྱོད་བསྡུས་ལས།
དེ་ཡང་མངོན་པར་བྱང་ཆུབ་པའི་རིམ་པ་ནི་གཉིས་ཏེ། འདི་ལྟ་སྟེ། ཕྱི་ནང་ནང་གི་ཞེས་པ་དང་། དཔལ་མཆོག་དང་པོ་ལས་ཀྱང་། མཁའ་ཡིས་ནམ་མཁའ་མཐོང་བར་འགྱུར། ། ནམ་མཁའ་ལས་ནི་ནམ་མཁའ་བྱུང་། ། ཐམས་ཅད་སྟོང་པ་ནམ་མཁའ་ཆེ། ། ཞེས་པས་སོ། ། ལྔ་པ་སྣོད་དུ་བྱ་བའི་རིམ་པ་ནི། རྡོ་རྗེ་སློབ་དཔོན་ཡང་དག་པར་མཉེས་པར་བྱ་སྟེ།
ཚོགས་ཀྱི་མཆོད་པའི་དཀྱིལ་འཁོར་ཆེན་པོ་བྱས་པའི་རྗེས་ལ་ཡང་ཐུན་མོང་གི་དབང་དགུ་དང་གསང་དབང་སྔོན་དུ་འགྲོ་བའི་ཤེས་རབ་ཡེ་ཤེས་ཀྱི་དབང་བསྐུར་བའོ། ། གཞན་དག་ན་རེ། གོང་དུ་ཀུན་རྫོབ་ཀྱི་བདེན་པའི་སྔོན་དུ་གསང་བའི་དབང་བསྐུར་བས་འདིར་ལན་གཉིས་བསྐུར་མི་དགོས་ཏེ། དབང་གི་རྣམ་པ་ལ་མི་འདྲ་བ་མེད་བའི་ཕྱིར་རོ། ། འོན་ཀྱང་བརྩེ་བས་ནམ་ཕྱེད་དུས་དབང་བསྐུར་བ་བསྟན་པ་ནི་གོང་དུ་ཀུན་རྫོབ་ཀྱི་བདེན་པའི་སྔོན་དུ་འགྲོ་བའི་དབང་དང་མཚམས་སྦྱར་འབྲེལ་བ་བསྟན་པ་ཡིན་ནོ། ། ཞེས་སོ། ། ཁ་ཅིག་ན་རེ། དེ་ནི་མི་རིགས་ཏེ། དེ་ལྟར་ན་བདག་བྱིན་བརླབ་པའི་སྔོན་དུ་ཡང་ཆུ་ལ་སོགས་པའི་དབང་དགུ་བསྐུར་བར་མི་རིགས་ཏེ། སྔར་བསྐྱེད་པའི་རིམ་པའི་སྔོན་དུ་ཆུ་ལ་སོགས་བའི་དབང་བསྐུར་བ་དང་རྣམ་པ་ལ་ཁྱད་པར་མེད་པའི་ཕྱིར་རོ། །
ཞེས་ཟེར་རོ། ། གཞན་དག་ན་རེ། ཀུན་རྫོབ་ཀྱི་བདེན་པ་ལ་ཆུ་ལ་སོགས་པའི་དབང་དགུ་བསྐུར་བ་ནི་གསང་བའི་དབང་གི་སྔོན་དུ་འགྲོ་བ་ཡིན་ཞེས་བསྐྱེད་རིམ་དང་ཁྱད་པར་ཡོད་པ་ཡིན་ལ། དོན་དམ་པའི་སྐབས་དང་ཁྱད་པར་ནི་གཏན་མེད་དོ་ཞེས་ཟེར་རོ། ། ཁ་ཅིག་ན་རེ་དེ་བཞིན་དུ་དོན་དམ་པའི་སྐབས་སུ་ཡང་ཐུན་མོང་གི་དབང་དགུ་གསང་བའི་དབང་དང་བཅས་པ་བསྐུར་བ་ནི་ཤེས་རབ་ཡེ་ཤེས་ཀྱི་དབང་གི་སྔོན་དུ་འགྲོ་བ་ཡིན་པས་ཁྱད་པར་ཡོད་པའི་ཕྱིར་ཟློས་པའི་སྐྱོན་མེད་དོ། ། ཞེས་ཟེར་རོ། ། དྲུག་པ་འོད་གསལ་དེའི་ཤེས་པར་བྱ་བའི་ཡུལ་ནི། ཆོས་ཐམས་ཅད་སྟོང་པ་འོད་གསལ་སྤྲིན་མེད་པའི་ནམ་མཁའ་ལྟ་བུའི་མཐར་ཐུགས་པ་ཤེས་པའོ། ། སྤྱོད་བསྡུས་ལས། དོན་དམ་པའི་བདེན་པ་དེ་ཡང་མ་བཅོས་པ་ནམ་མཁའ་དང་འདྲ་བ་དྲི་མ་མེད་པའི་ངོ་བོ་ཉིད་དེ།
ཚུལ་གཅིག་པར་བསྟན་པའི་མདོ་ལས། ཆོས་དང་སྒྲ་དག་འདིར་ནི་རྙེད་མི་འགྱུར། ། ཞེས་སོ། ། བདུན་པ་སྤང་བྱ་ནི། སྒྱུ་མ་ལྟ་བུའི་སྐུ་དེ་ཉིད་ལ་དངོས་པོ་མཚན་མར་འཛིན་པའི་རྟོག་པ་སྟེ། ཇི་ལྟར་མར་མེ་བུམ་ནང་གནས། ། ཕྱི་རོལ་དག་ཏུ་སྣང་མི་འགྱུར། ། བུམ་པ་དེ་ཉིད་བཅག་གྱུར་ན། ། དེ་འོག་ཕྱི་རོལ་འོད་སྣང་འགྱུར། ། དེ་བཞིན་བུམ་པ་རང་ལུས་ཉིད། །
བླ་མའི་ཞལ་གྱིས་ལེགས་བཅག་ན། ། སངས་རྒྱས་ཡེ་ཤེ་གསལ་བར་འགྱུར། ། ཞེས་པ་དང་། རྗེ་བཙུན་བྱམས་པའི་ཞལ་ནས་ཀྱང་། རྒྱལ་ལ་སོགས་པ་ཆགས་པ་ཕྲ། ། ཆོས་ཀྱི་ལམ་གྱི་རང་བཞིན་གྱིས། ། དབེན་པའི་ཕྱིར་ན་དེ་ཟབ་ཉིད། ། ཆོས་རྣམས་རང་བཞིན་དབྱེར་མེད་པར། ། ཤེས་པས་ཆགས་པ་སྤོང་བ་ཡིན། ། ཞེས་པ་དང་།
སློབ་དཔོན་ཉིད་ཀྱི་ཞལ་ནས་ཀྱང་། སྒྱུ་མ་ལྟ་བུའི་ཏིང་འཛིན་གནས། ། ཡང་དག་མཐའ་ནི་རྣམ་པར་སྦྱངས། ། ཞེས་པ་དང་། རྡོ་རྗེ་ཕྲེང་བ་ལས་ཀྱང་། བདག་བྱིན་རླབས་ཆེན་མ་གཏོགས་པ། ། རིན་ཆེན་གཞན་དག་འདི་ན་མེད། ། མེ་ཡིས་སྦྱངས་པའི་ནོར་བུ་བཞིན། ། རང་བཞིན་འོད་གསལ་རྣམ་དག་པའོ། ། ཅི་སྒྱུར་མ་ལྟ་བུའི་སྐུ་ལ་དངོས་པོ་དང་མཚན་མར་འཛིན་པ་དེ་ཡང་དག་པར་བརྟག་བཟོད་པ་གཅིག་ཏུ་ཞེན་པ་ཡིན་ནམ། །
འོ་ན་རྫུན་པ་སྒྱུ་མ་ཙམ་དུ་ཞེན་པ་གཅིག་ཡིན། དེ་ལ་ཡང་དག་ཏུ་ཞེན་པ་མི་རིགས་ཏེ་སྒྱུར་མ་ལྟ་བུ་བསྒོམ་པའི་ཕྱིར་རོ། ། སྒྱུ་མ་ཙམ་དུ་ཞེན་པ་ནི་ཕྱིན་ཅི་ལོག་མ་ཡིན་ཏེ། སྒྱུ་མ་ལ་སྒྱུ་མར་ངོ་ཤེས་པའི་ཕྱིར་རོ། ། ཞེས་ན། ཞེན་པ་འདི་དག་ཐམས་ཅད་ཇི་ལྟར་ཞེན་ཀྱང་ཡང་དག་པའི་ཞེན་པར་འགྲོ་སྟེ། དེ་ཅིའི་ཕྱིར་ཞེ་ན། དངོས་པོ་སྣང་ལ་རང་བཞིན་མེད་པ་ལ་སྒྲོ་བཏགས་པའི་ཕྱིར་རོ། ། དཔེར་ན་སོ་སོའི་སྐྱེ་བོ་རྣམས་མི་རྟག་པར་རྟོགས་པའི་ཤེས་པ་ཉིད་རྟག་པར་འཛིན་པའི་ཤེས་པའི་གཉེན་པོ་ཡིན་ཀྱང་ཞེན་པ་ཆ་ཕྲ་བ་ཡིན་པ་བཞིན་ནོ། ། བརྒྱད་པ་མི་མཐུན་པའི་ཕྱོགས་དེ་སྤོང་བའི་གཉེན་པོ་མངོན་པར་བྱང་ཆུབ་པ་ནི་གཉིས་ལས།
ཕྱིའི་མངོན་བྱང་ནི། ། ཕྱི་རོལ་གྱི་དཔེའི་སྒོ་ནས་མཚོན་པ་སྟེ། དེ་ཡང་སྣང་བ་གསུམ་མཚོན་པར་བྱེད་པའི་དཔེ་མཚན་མོ་དང་ཉིན་མོ་སྲོད་ཀྱི་ཐུན་མཚམས་སྨག་རྣམ་གསུམ་འདས་པའི་ཐོ་རངས་ཀྱི་སྤྲིན་མེད་པའི་ནམ་མཁའ་ལྟ་བུ་ཕྱིའི་མངོན་པར་བྱང་ཆུབ་པའོ། ། དེ་ཡང་རིམ་པ་ལྔ་པ་ལས། མཚན་མོ་སྣང་བའི་ཆ་སྟེ་གསལ་བའི་ཉི་མའི་འོད་ཟེར་འགྱེད་སྣང་བ་མཆེད་པ་ཡིན། ། མཚམས་ནི་སྣང་བ་རང་གི་རང་བཞིན་རྣམས་ཀྱིས་ལན་ཅིག་མིན་པར་འགྲོ། མཚན་མིན་ཉིན་པར་མ་ཡིན་མཚམས་མིན་གང་ཞིག་རང་བཞིན་རྣམས་དང་རྣམ་བྲལ་བ། ། དེ་ནི་བྱང་ཆུབ་སྐད་ཅིག་ཡིན་པར་བླ་མ་མཆོག་བཤད་རྣལ་འབྱོར་པ་ཉིད་ཡུལ། ། ཞེས་པ་དང་། སྤྱོད་བསྡུས་ལས་ཀྱང་།
དེ་ལ་མངོན་པར་བྱང་ཆུབ་པའི་རིམ་པ་ནི་གཉིས་ཏེ། འདི་ལྟ་སྟེ། ཕྱི་དང་ནང་གིའོ། ། དེ་ལ་དང་པོ་ཕྱིའི་བསྟན་པར་བྱ་སྟེ། ཐོ་རངས་ཀྱི་ཐུན་མཚམས་སུ་མ་རིག་པའི་སྣང་བ་འདས་ནས་ཇི་སྲིད་ཉི་མ་གསལ་བར་མ་གྱུར་པ་སྟེ། འདི་ལ་ནི་འོད་གསལ་བ་དྲི་མ་མེད་པའི་རྣམ་པ་གསལ་ཞིང་ལུས་དང་ངག་དང་ཡིད་དང་བྲལ་བ་ཐམས་ཅད་སྟོང་པའི་མཚན་ཉིད་ཅན་ནོ། ། ཉི་མ་ཤར་བ་ནི་སྣང་བ་མཆེད་པའོ། ། ཉི་མ་ནུབ་པའི་ཐུན་མཚམས་སུ་མ་རིག་པའོ། ། ཟླ་བ་ཤར་བའི་ཚེ་ནི་སྣང་བའོ། ། དེ་ལྟར་སྟོང་པ་ཉིད་རྣམ་པ་བཞི་ཕྱི་རོལ་ངེས་པར་བསྟན་པ་བཤད་ནས།
ད་ནི་ནང་གི་མངོན་པར་བྱང་ཆུབ་པ་སོ་སོ་རང་གི་རིག་པའི་མཚན་ཉིད་ཅན་རིམ་པ་འདིས་བསྟན་པར་བྱ་སྟེ། དང་པོ་སྨིག་རྒྱུ་ལྟ་བུ་ལ་འོད་ཟེར་ལྔའི་ཚོགས་དང་ལྡན་པ་མཐོང་ངོ་། ། གཉིས་པ་ནི་སྣང་བ་སྟེ་ཟླ་བའི་འོད་ཟེར་ལྟ་བུའོ། ། གསུམ་པ་ནི་སྣང་བ་མཆེད་པ་སྟེ་ཉི་མའི་འོད་ཟེར་ལྟ་བུའོ། ། བཞི་པ་ནི་སྣང་བ་ཐོབ་པ་སྟེ་མུན་པ་ལྟ་བུའོ། ། དེ་ནས་མུན་པ་དང་བྲལ་བའི་སྐད་ཅིག་ལ་འོད་གསལ་བ་སྟེ་ཤིན་ཏུ་གསལ་བ་རྟག་ཏུ་སྣང་བའི་མཚན་ཉིད་ཅན་དོན་དམ་པའི་བདེན་པའི་རང་གི་མཚན་ཉིད་ཡེ་ཤེས་ཀྱི་མིག་གིས་མཐོང་ངོ་། ། ཞེས་པ་དང་། ལེའུ་བཅོ་ལྔ་པ་ལས། རྡོ་རྗེ་ཉི་མ་ནུབ་ནས་ནི། ། སྒྲུབ་པ་ཀུན་ཏུ་བརྩམ་པར་བྱེད། །
སྐྱ་རེངས་ཤར་བའི་དུས་སུ་ནི། ། སྒོམ་པ་མཆོག་གིས་འགྲུབ་པར་འགྱུར། ། ཞེས་པ་སྟེ། དེ་ལ་ན་རོ་པ་ནི་མཚན་མོའི་ཆ་ནི་སྣང་བ་ཡིན་ལ། རྡོ་རྗེ་ཉི་མ་ནི་ཉིན་མོ་སྟེ་སྣང་བ་མཆེད་པ་ཡིན། ནུབ་ནས་ནི་ཞེས་པ་ནི་ཉིན་མཚན་གྱི་མཚམས་ཏེ་སྣང་བ་ཉེ་བར་ཐོབ་པའོ། ། སྐྱ་རེངས་ཤར་ནས་ནུབ་མོ་འདས་ཉི་མ་མ་ཤར་གྱི་བར་སྐད་ཅིག་མ་དེ་ནི་ཐམས་ཅད་སྟོང་པ་འོད་གསལ་བའོ། ། དེ་ནི་ཆོས་ཉིད་ཀྱི་དཔེ་ཡིན་དུས་ཡིན་རྟགས་ཡིན་མཚོན་བྱེད་ཡིན་པས་སོ། ། དེ་དྲང་དོན་ཡིན། ངེས་དོན་དུ་བཤད་པ་ནི།
ནང་གི་མངོན་པར་བྱང་ཆུབ་པ་སྟེ། རྡོ་རྗེ་ཉི་མའི་ལས་ཀྱི་ཕྱག་རྒྱ་དང་རྡོ་རྗེ་དང་པདྨ་སྙོམས་པར་ཞུགས་ཤིང་སྲུབས་ལས་རྡོ་རྗེའི་རྩ་བར་སླེབ་ཙམ་ན་རང་བཞིན་སུམ་ཅུ་རྩ་གསུམ་འགགས་ཏེ། བདེ་བའི་ཡེ་ཤེས་དེ་ལ་སྟོང་པས་རྒྱས་བཏབ་སྟེ་བསྒོམ་མོ། ། དེ་ནི་ལམ་གྱི་ཡེ་ཤེས་སྣང་བའོ། ། ཐིག་ལེས་རྡོ་རྗེའི་སྐེད་པར་སླེབ་ཙམ་ན་རང་བཞིན་བཞི་བཅུ་འགགས་སྟེ། བདེ་བའི་ཡེ་ཤེས་དེ་ལ་སྟོང་པས་རྒྱས་བཏབ་སྟེ་བསྒོམ་མོ། ། ལམ་གྱི་ཡེ་ཤེས་སྣང་བ་མཆེད་པའོ། ། ཐིག་ལེས་རྡོ་རྗེ་བུམ་པར་སླེབས་ཙམ་ན་རང་བཞིན་བདུན་འགགས་ཏེ། བདེ་བའི་ཡེ་ཤེས་དེ་ལ་སྟོང་པ་ཆེན་པོས་རྒྱས་བཏབ་སྟེ་བསྒོམ་མོ། ། ལམ་གྱི་ཡེ་ཤེས་སྣང་བ་ཉེ་བར་ཐོབ་པའོ། །
ཐིག་ལེ་གཉིས་ཤོར་གཉིས་གནས་ཀྱི་དུས་སུ་དངོས་པོ་ངོ་བོ་ཉིད་ཀྱི་རྟོག་པ་ལོག་སྟེ་བདེ་བའི་ཡེ་ཤེས་ཐམས་ཅད་སྟོང་པ་འོད་གསལ་ལོ། ། དེ་ནི་རང་བཞིན་གྱི་ཟུང་འཇུག་ཏུ་གནས་ཏེ་གཉིས་མེད་དུ་ཤེས་པ་ནི་ལམ་མཐར་ཐུག་གིའོ། ། དེ་བདེ་སྟོང་མངོན་དུ་ཤར་བའི་ལམ་མོ། ། ངེས་དོན་ནོ། ། ཞེས་གསུང་། ནག་པོ་ཞབས་དང་བཙུན་མོ་ཅན་ནི་མཚན་མོ་དང་སྨག་དང་ཉི་མ་འཆར་ཀ་བཞིའི་དཔེས་ནི་དགག་བྱ་གློ་བུར་བའི་རྟོག་པ་དང་བྲལ་བའི་ཁྱད་པར་བཞིའི་ཆ་ནས་མཚོན་པ་ཡིན་ལ། ནང་གི་མངོན་པར་བྱང་ཆུབ་པའི་གཏན་གཉིས་ཀྱིས་སྒྱུ་མ་འོད་གསལ་དུ་འཇུག་པའི་ཉམས་སུ་མྱོང་བའི་ཆ་ནས་བྱས་པ་ཡིན་ཟེར་རོ། ། དེ་ཡང་ནང་གི་མངོན་པར་བྱང་ཆུབ་པ་ནི་སྟོང་པ་གསུམ་རྣམ་པར་དག་ཅིང་འགགས་པའི་ཐམས་ཅད་སྟོང་པ་སྤྲིན་མེད་པའི་ནམ་མཁའ་ལྟ་བུ་རྟོག་པ་ཐམས་ཅད་དང་བྲལ་བའི་བདེ་བ་ཆེན་པོ་རང་གི་ངོ་བོ་ཙམ་ཉམ་སུ་མྱོང་བའི་མཐར་ཐུག་པས་མར་མེ་དང་ནོར་བུའི་འོད་ལྟར་ཤིན་ཏུ་གསལ་བའི་ཡེ་ཤེས་མངོན་སུམ་དུ་གྱུར་པའོ། ། དེ་ཡང་། ནང་གི་བདེ་བ་རྟོག་བྲལ་སངས་རྒྱས་བྱང་ཆུབ་སྐད་ཅིག་དག་གིས་ཐོབ་པར་འགྱུར། །
ཞེས་སོ། ། ཡང་བཤད་པའི་རྒྱུད་རྡོ་རྗེ་ཕྲེང་བ་ལས་ཀྱང་། ཕྱིའི་མངོན་པར་བྱུང་ཆུབ་པ་ནི། སྣང་བ་མཚན་མོའི་ཆ་རུ་འགྱུར། ། ཉིན་མོ་སྣང་བ་མཆེད་པའོ། ། མཚམས་ནི་སྣང་བ་ཐོབ་པའོ། ། དེ་ལྟར་སྣ་ཚོགས་མཚན་ཉིད་ནི། ། མཚན་མིན་མཚན་དང་ཉིན་མོ་མིན། ། ཀུན་རྟོག་རླུང་ནི་སྤོང་བར་བྱེད། ། དེ་ནི་སྐད་ཅིག་མངོན་བྱང་ཆུབ། །
མཚན་ཉིད་སྐད་ཅིག་མར་ནི་བརྗོད། ། ནང་གི་མངོན་པར་བྱང་ཆུབ་པ་ནི། མཐར་འབྱུང་དང་ཐོག་མར་འབྱུང་བའམ། ། དབུས་མིན་འབྱུང་བའམ་དབུས་སུ་འབྱུང་བའམ། ། མཐའ་མེད་འབྱུང་བའམ་མཐའ་ནི་འབྱུང་བ་རྣམས། ། དེ་དག་ཐམས་ཅད་སྟོང་པ་དམ་པར་རབ་ཏུ་གསུངས། ། ཞེས་བཤད་དོ། ། དགུ་པ་མངོན་དུ་བྱེད་པའི་ཐབས་བསམ་གཏན་གཉིས་ནི། ནག་པོ་ཞབས་ནི་སྤྲུལ་བའི་སྐུ་གསུམ་ལ་ཐང་ལྔར་སྦྱོར་བར་འདོད། བཙུན་མོ་ཅན་ནི་ཡིད་གསུམ་རྟོག་པའམ་གཉེན་པོ་སྤྲུལ་བའི་སྐུ་གསུམ་ལ་ཐང་གསུམ་སྦྱོར་བར་བཞེད།
མངོན་ཤེས་ཅན་ནི་ལོངས་སྐུ་ལ་སྦྱོར་བ་དང་སྦྲུལ་སྐུ་ལ་སྦྱོར་བ་གཉིས་སུ་བཞེད། དེ་ལ་ནག་པོ་ཞབས་ལྟར་ཉམས་སུ་ལེན་ན་རིལ་འཛིན་རྗེས་གཞིག་གཉིས་ལས་རིལ་འཛིན་ནི་ཀུན་རྫོབ་སྒྱུ་མའི་ལོངས་སྐུ་རྡོ་རྗེ་འཆང་ཡབ་ཡུམ་ཟུང་འཇུག་བྱས་པ་ལས་སྤྲུལ་སྐུ་རྣམ་པར་སྣང་མཛད་བཏོན་ནས། རྡོ་རྗེ་འཆང་ལ་བཅུག་ལ་རྣམ་པར་སྣང་མཛད་ཀྱི་སྤྲུལ་སྐུར་གྱུར་ལ། དེ་གཉིས་དངོས་པོ་གཟུགས་ཅན་དང་གཟུགས་ཅན་མ་ཡིན་པ་ཐམས་ཅད་ཀྱི་དངོས་པོ་གཅིག་ཏུ་བྱས་པ་སྟེ། སེམས་དཔའ་སུམ་བརྩེགས་དུ་བྱས་ལ་དེ་རང་ཉིད་དམ་ཚིགས་སེམས་དཔའི་སྙིང་ཁར་ཡེ་ཤེས་སེམས་དཔའི་ཡི་གེ་ཨོཾ་བསམས་ལ་རང་དམ་ཚིག་སེམས་དཔའི་སྙིང་ཁའི་ཡེ་ཤེས་སེམས་དཔའ་ཨོཾ་ལ་བཅུག ཨོཾ་ཨ་ཐུང་དུ་སྣང་བ་མེད་པར་སྟིམ་གྱིས་སྟོང་པ་ཉིད་དུ་བཏང་ཙམ་ན་རྟགས་ཀྱི་ཤེས་པ་ནི་གཟུང་ཆ་ལ་རླུང་དག་པའི་རྟགས་འཇའ་ཚོན་ལྔ་བཀྲ་ལམ་ལམ་འབྱུང་། རྟགས་ཅན་གྱི་ཤེས་པ་ནི་འཛིན་ཆ་ལ་སྨིག་རྒྱུ་ལྟ་བུར་རབ་རིབ་ཏུ་གཡོ་བའི་ཉམས་གསལ་རིག་གི་ཤེས་པའི་ཉམས་ལ་བརྟན་མི་བརྟན་གྱི་ཆག་ཚད་དུ་འཆར་རོ། ། རྒྱུད་ཕྱི་མ་ལས། དང་པོ་སྨིག་རྒྱུ་ལྟ་བུ་སྟེ། ། ཅེས་དང་།
སྤྱོད་བསྡུས་ལས། དང་པོ་ནི་སྨིག་རྒྱུ་ལྟ་བུ་ལ་འོད་ཟེར་ལྔའི་ཚོགས་དང་ལྡན་པར་མཐོང་ངོ་། ། ཞེས་སོ། ། དེ་ལ་ཡང་ཞེན་ཅིང་ཆགས་པར་མི་བྱེད་རྡོ་རྗེ་འཆང་དུ་ལངས་ནས་ཡང་སྤྲུལ་སྐུར་བསྒྱུར་ནས་སྔ་མ་ལྟར་མཁས་གསུམ་རིལ་པོ་སྟོང་ཉིད་དུ་བཅུག་ཙམ་ན་རྟགས་ཀྱི་ཤེས་པ་གཟུང་ཆ་ལ་ནི་སྣང་བ་དག་པའི་རྟགས་དངོས་པོ་ཐམས་ཅད་དཀར་བྲང་བྲེང་བ་འབྱུང་ལ། རྟགས་ཅན་གྱི་ཤེས་པ་གཟུང་ཆ་ལ་གསལ་རིག་གི་ཤེས་པའི་ཉམས་མྱོང་དུ་བ་འབྱུང་ངོ་། ། གཉིས་པ་དུ་བ་ལྟ་བུའོ། ། ཞེས་པ་དང་། གཉིས་པ་ནི་ཟླ་བའི་འོད་ཟེར་ལྟ་བུའོ་ཞེས་པས་སོ། ། དེ་ཡང་ལེའུ་བཅུ་གཅིག་པ་ལས། སངས་རྒྱས་དཀྱིལ་འཁོར་དབུས་གནས་པར། །
བདག་གི་ལུས་ལ་རྣམ་སྣང་བཞག ། སྙིང་ཁར་ཡི་གེ་ཨོཾ་བསམས་ལ། ། སྔགས་ལ་རྣམ་པར་ཤེས་པ་བསྒོམ། ། སེམས་ནི་འགོག་པའི་རྡོ་རྗེར་འགྱུར། ། ཞེས་སོ། ། དགོངས་པ་ལུང་སྟོན་ལས་ཀྱང་། སངས་རྒྱས་དཀྱིལ་འཁོར་དབུས་གནས་པར། ། ལུས་ལ་རྣམ་པར་སྣང་མཛད་བཞག ། སྙིང་ཁར་ཡི་གེ་ཨོཾ་བསམ་ལ། ། སྔགས་ལ་མངོན་ཤེས་བསྒོམ་པར་འགྱུར། །
འགོག་པ་རྡོ་རྗེར་གྱུར་པར་བསམ། ། ཞེས་སོ། ། ཡང་དེ་ལས། ཞེན་ཅིང་ཆགས་བར་མི་བྱེད་རྡོ་རྗེ་འཆང་དུ་བཞེངས་ཏེ་དེ་ལ་སྤྲུལ་སྐུ་སྣང་བ་མཐའ་ཡས་སུ་བསྒྱུར་ལ་སྔ་མ་ལྟར་སེམས་དཔའ་སུམ་བརྩེགས་དང་ཁམས་གསུམ་པོ་རིལ་པོ་གཅིག་ཏུ་བྱས་ལ་རང་དམ་ཚིག་སེམས་དཔའི་སྙིང་ཁའི་ཡེ་ཤེས་ཨོཾ་ལ་ཐིམ། ཨོཾ་དེ་ཏིང་ངེ་འཛིན་སེམས་དཔའ་ཨ་ཐུང་ལ་ཐིམ་ཨ་ཐུང་སྣང་བ་མེད་པའི་དབྱིངས་སུ་ཐིམ་ཙམ་ན་རྟགས་ཀྱི་ཤེས་པ་གཟུང་ཆ་ལ་སྣང་བ་མཆེད་པ་འབྱོངས་པའི་རྟགས་དངོས་པོ་ཐམས་ཅད་དམར་ལམ་ལམ་འབྱུང་། རྟགས་ཅན་གྱི་ཤེས་པ་འཛིན་ཆ་ལ་སྲིན་བུ་མེ་ཁྱེར་ལྟ་བུ་འབྱུང་། གསུམ་པ་སྲིན་བུ་མེ་ཁྱེར་བཞིན། ། ཞེས་པ་དང་། གསུམ་པ་ནི་ཉི་མའི་འོད་ལྟ་བུ། ། ཞེས་བ་དང་།
ལེའུ་བཅུ་གཅིག་པ་ལས་ཀྱང་། སངས་རྒྱས་དཀྱིལ་འཁོར་དབུས་གནས་པར། ཚེ་དཔག་མེད་པར་རབ་ཏུ་བསྒོམ། ། སྙིང་ཁར་ཡི་གེ་ཨ་བསམས་ཏེ། ། རྡོ་རྗེ་ཐིག་ལེར་གྱུར་པར་བཞག ། ཅེས་པ་དང་། དགོངས་པ་ལུང་སྟོན་ལས་ཀྱང་། སངས་རྒྱས་དཀྱིལ་འཁོར་དབུས་གནས་པར། ། ཚེ་དཔག་མེད་པར་རབ་ཏུ་སྦྱོར། ། ཨ་ནི་སྙིང་ཁའི་ཐིག་ལེར་གནས། །
བསམས་ལ་རྡོ་རྗེ་ཡང་དག་བཞག ། ཅེས་སོ། ། ཡང་དེ་ལ་ཡང་ཞེན་བར་མི་བྱེད་ཆགས་པར་མི་བྱེད་པར་རྡོ་རྗེ་འཆང་དུ་བཞེངས་ལ་སྤྲུལ་སྐུ་མི་བསྐྱོད་པར་བསྒྱུར་ལ་སྔ་མ་བཞིན་དུ་སྙིང་ཁའི་ཡེ་ཤེས་སེམས་དཔའ་ཧཱུྃ་ལ་བསྡུ། དེ་ཡང་ཞབས་ཀྱུ་ནས་རིམ་གྱིས་བསྡུས་ལ་ཨ་ཐུང་ལ་བསྡུ། ཨ་ཐུང་སྣང་བ་མེད་པར་བཏང་ནས་གཟུང་ཆ་ལ་སྣང་ཐོབ་འབྱོངས་པའི་རྟགས་ཀྱི་ཤེས་པ་མུན་ནག་ལྟ་བུ་འབྱུང་ངོ་། ། རྟགས་ཅན་གྱི་ཤེས་པ་ལ་འཛིན་ཆ་ལ་མར་མེ་རླུང་གིས་མ་བསྐྱོད་པ་ལྟ་བུ་འབྱུང་ངོ་། ། བཞི་པ་མར་མེ་ལྟར་འབར་བ། ཞེས་པ་དང་། བཞི་པ་ནི་མུན་ནག་ལྟ་བུའོ་ཞེས་པའོ། ། ཡང་སྔ་མ་བཞིན་དུ་རྡོ་རྗེ་འཆང་དུ་བཞེངས་ལ་སྤྲུལ་སྐུ་མི་བསྐྱོད་པར་བསྒྱུར་ལ་སྔ་མ་བཞིན་དུ་ཐིམ་པར་བྱས་པས་རྟགས་དང་རྟགས་ཅན་གྱི་ཤེས་པ་ཐམས་ཅད་གྱི་ཤེས་པ་ཐམས་ཅད་འདྲེས་ནས་སྤྲིན་མེད་པའི་ནམ་མཁའ་བཞིན་དུ་མཐོང་བར་འགྱུར་རོ། །
སྤྲིན་མེད་ནམ་མཁའ་ལྟ་བུ་ནི། ། རྟགས་སུ་སྣང་བ་ལྔ་པའོ། ། ཞེས་པ་དང་། ལྔ་པ་ནི་སྤྲིན་མེད་པའི་ནམ་མཁའ་ལྟ་བུའོ། ། ཞེས་པ་དང་། ལེའུ་བཅུ་གཅིག་པ་ལས་ཀྱང་། སངས་རྒྱས་དཀྱིལ་འཁོར་དབུས་གནས་པར། ། རྡོ་རྗེ་མི་བསྐྱོད་རབ་ཏུ་བསྒོམ། ། སྙིང་ཁར་ཡི་གེ་ཧཱུྃ་བསྒོམས་ནས། ། སེམས་ནི་ཐིག་ལེར་གྱུར་པར་བཞག །
ཅེས་དང་། དགོངས་པ་ལུང་སྟོན་ལས། སངས་རྒྱས་དཀྱིལ་འཁོར་དབུས་གནས་པར། ། ངར་ནི་མི་བསྐྱོད་རབ་ཏུ་བསྒོམ། ། ཧཱུྃ་ནི་སྙིང་ཁའི་ཟླ་གནས་བར། ། བསམས་ལ་སེམས་ནི་དེ་རུ་བཞག ། ཅེས་པས་སོ། ། འོད་གསལ་གྱི་རིམ་པ་ལས་ཀྱང་། མགོ་བོ་དང་ནི་རྐང་པའི་བར། ། ཇི་སྲིད་སྙིང་ཁར་ཕྱིན་གྱི་བར། །
རྣལ་འབྱོར་ཡང་དག་མཐའ་ལ་འཇུག ། རིལ་བོར་འཛིན་པར་ཞེས་བཤད་དོ། ། ཞེས་སོ། ། རྗེས་སུ་གཞིག་པའི་བསམ་གཏན་ནི་དང་པོ་རླུང་དང་རྣམ་པར་ཤེས་པ་ཙམ་ལས་བདག་ཉིང་ཁམས་གསུམ་པ་ཐ་དད་བའི་རིམ་གྱིས་རྡོ་རྗེ་འཆང་དུ་བསྐྱེད་ལ་དེ་རིམ་གྱིས་སྐུ་རྡོ་རྗེ་ལ་སོགས་པ་གསུམ་དུ་སྔ་མ་ལྟར་བསྒྱུར་ལ་དེ་གསུམ་གྱི་ཐུགས་ཀའི་ས་བོན་ལས་འཕྲོས་པའི་འོད་ཟེར་གྱིས་བདག་ལས་མ་གཏོགས་པའི་རྒྱུ་བ་དང་མི་རྒྱུ་བའི་ལུས་ལ་སོགས་པ་འོད་ཀྱི་གོང་བུར་བྱས་ནས་ཡང་དག་པར་བཅོམ་སྟེ། འོད་ཕུང་དེ་ཇེ་ཕྲ་ཇེ་ཕྲར་བྱས་པས་སྟོང་པ་ཉིད་དུ་བྱས་ནས་བདག་ཉིད་ཀྱང་སེམས་དཔའ་གསུམ་གཅིག་ལ་གཅིག་སྔ་མ་ལྟར་ཐིམ་པའི་རིམ་གྱིས་མཐར་ཐིག་ལེར་བསྒོམས་པ་ཡང་སྤངས་ནས་འོད་གསལ་མངོན་དུ་བྱེད་པ་ཡིན་ནོ། ། ལེའུ་བཅུ་གཅིག་པ་ལས། ། རྡོ་རྗེ་ནམས་ཁའི་དབྱིངས་གནས་པར། ། གསལ་བའི་དཀྱིལ་འཁོར་བསྒོམ་པར་བྱ། ། ལུས་ངག་སེམས་ལ་ཡི་གེ་ཨོཾ། ། བསམས་ན་དེ་ནི་བསྐལ་པར་གནས། །
རྡོ་རྗེ་ནམ་མཁའི་བྱིངས་གནས་པར། ། ཆོས་ཀྱི་དཀྱིལ་འཁོར་བསྒོམ་པར་བྱ། ། ལུས་ངག་སེམས་ལ་ཡི་གེ་ཨ། ། བསམ་ན་དེ་ནི་བསྐལ་པར་གནས། ། རྡོ་རྗེ་ནམ་མཁའི་དབུས་གནས་པར། ། རྡོ་རྗེ་དཀྱིལ་འཁོར་བསྒོམ་པར་བྱ། ། ལུས་ངག་སེམས་ལ་ཡི་གེ་ཧཱུྃ། ། བསམ་ན་དེ་ནི་བསྐལ་པར་གནས། ། ཞེས་པ་དང་། དགོངས་པ་ལུང་སྟོན་ལས་ཀྱང་།
དེ་དང་མཐུན་པར་གསུངས་པ་དང་། ། འོད་གསལ་གྱི་རིམ་པ་ལས་ཀྱང་། རྒྱུ་བ་དང་ནི་མི་རྒྱུ་ཉིད། ། དང་པོ་འོད་གསལ་བྱ་བར་ཏེ། ། ཕྱི་ནས་དེ་ཡི་བདག་ཉིད་བྱེད། ། རྗེས་སུ་གཞིག་བའི་རིམ་པ་ཡིན། ། ཞེས་སོ། ། སྒྱུ་མའི་ལུས་ལ་བརྟེན་བྱས་ནས། ། རིལ་བོར་འཛིན་དང་རྗེས་གཞིག་གིས། ། དངོས་པོ་ཐམས་ཅད་བཤིག་ནས་ནི། །
མཐར་ནི་སྣང་བ་མེད་པར་འགྲོ། ། ཞེས་པ་དང་། ཡང་། ཐོགས་པ་མེད་པའི་ཡེ་ཤེས་ཀྱིས། ། སྣང་པ་ཐམས་ཅད་ནུབ་བྱས་ནས། ། རང་སྣང་ཙམ་ལ་ཆགས་མེད་པའི། ། སྣང་བ་མེད་པའི་དབྱིངས་སུ་འགྲོ། ། ཞེས་པས་སོ། ། གུ་རུ་བཙུན་མོ་ཅན་གྱི་རིལ་བོར་འཛིན་པའི་བསམ་གཏན་ཡང་ལུས་ངག་ཡིད་གསུམ་གྱི་རྟོག་པ་གདོན་པར་བྱ་བའི་ཕྱིར་སྐུ་རྡོ་རྗེ་དང་གསུང་རྡོ་རྗེ་དང་ཐུགས་རྡོ་རྗེ་གསུམ་དུ་བསྒོམས་པའི་དབྱེ་བ་གསུམ་མོ། ། དེ་ལ་དང་པོ་སྐུ་རྡོ་རྗེར་བསྒོམས་ཏེ།
ཁམས་གསུམ་ཐམས་ཅད་ཀྱི་ལུས་ཀྱི་རྟོག་པ་གཞོམ་པའི་རིམ་པ་ནི་འདི་ལྟ་སྟེ། རླུང་དང་རྣམ་པར་ཤེས་བ་ཙམ་ལས་ཁམས་གསུམ་པོ་ཐམས་ཅད་ཀྱི་ངོ་བོ་ཉིད་ཀྱི་རྡོ་རྗེ་འཆང་ཆེན་པོར་བསྐྱེད་ལ། ། དེ་སྐུ་རྡོ་རྗེར་བདག་ཉིད་དུ་བསྒྱུར་ཏེ་རྣམ་པར་སྣང་མཛད་དམ་ཚིག་སེམས་དཔའ་དེ་ཡང་ཡེ་ཤེས་སེམས་དཔའི་ཐུགས་ཀའི་ཨོཾ་ལ་བསྡུ། ཨོཾ་ཡང་རིམ་གྱིས་ཏིང་ངེ་འཛིན་སེམས་དཔའི་ཡི་གེ་ཨ་ཐུང་ལ་བསྡུ། ཨ་ཐུང་ཐིག་ལེའི་ངོ་བོ་དེ་ཡང་ཇེ་ཕྲ་ཇི་ཕྲར་མཐར་མི་དམིགས་པར་བསྒོམ་པར་བྱའོ། ། དེ་བཞིན་དུ་གསུང་རྡོ་རྗེ་དང་ཐུགས་སྒོམ་པའི་རིམ་པས་ཀྱང་ཁམས་གསུམ་ཐམས་ཅད་ཀྱི་ངག་དང་སེམས་ཀྱི་རྟོག་པ་གཞོམ་པར་བྱའོ། ། དེ་ཡང་དང་པོ་སྐུ་རྡོ་རྗེའི་ཏིང་ངེ་འཛིན་གྱི་རིམ་གྱིས་ལུས་ཀྱི་རྟོག་པ་འཇོམས་པའི་ཚེ་ན་ནི་ལུས་ཀྱི་ངོ་བོ་ས་དང་ཆུ་ལ་ཐིམ་པའི་རྟགས་དང་རྟགས་ཅན་འབྱུང་བར་འགྱུར་ཏེ། དེའི་ཚེ་རྟགས་ཅན་ཤེས་པ་དེ་བརྟན་གཡོའི་ཚད་ནི་སྨིག་རྒྱུ་ལྟ་བུ་ལ་རྟགས་ནི་འོད་ཟེར་ལྔའི་ཚོགས་དང་པོར་མཐོང་བའོ། ། གསུང་རྡོ་རྗེའི་ཏིང་ངེ་འཛིན་གྱི་རིམ་པས་ངག་གི་རྟོག་པ་འཇོམས་པའི་ཚེ་ནི་སེམས་ཀྱི་རང་བཞིན་སྣང་བ་གསུམ་ཐིམ་པའི་རྟགས་རྣམ་པ་གསུམ་སེམས་གསུམ་ཐིམ་པའི་རིམ་གྱིས་འབྱུང་བར་འགྱུར་རོ། ། དེ་ཡང་སེམས་སྣང་བ་དང་པོ་སེམས་ལ་ཐིམ་པར་འགྱུར་བའི་རྟགས་ཅན་ཤེས་པ་བརྟན་གཡོའི་ཚད་ནི་ཉི་མའི་འོད་ཟེར་ལྟ་བུ་སྟེ།
ཐུགས་རྡོ་རྗེའི་དམ་ཚིག་སེམས་དཔའ་ཐིམ་པའི་དུས་སུ་འབྱུང་བའོ། ། སེམས་ལས་བྱུང་བ་མ་རིག་པ་ལ་ཐིམ་པར་འགྱུར་བའི་རྟགས་ཅན་གྱི་ཤེས་པ་བརྟན་གཡོ་ནི་མར་མེའི་རྩེ་མོ་ལྟ་བུ་ལ་རྟགས་ནི་མུན་ནག་ལྟ་བུ་སྟེ། ཡེ་ཤེས་སེམས་དཔའ་ཐིམ་པའི་དུས་སུ་འབྱུང་བའོ། ། མ་རིག་པ་འོད་གསལ་དུ་ཐིམ་པ་ལས་ཐམས་ཅད་སྟོང་པ་འོད་གསལ་བ་སྤྲིན་མེད་པ་ལྟར་སྣང་སྟེ། ཏིང་ངེ་འཛིན་སེམས་དཔའ་ཐིག་ལེར་བསྒོམ་པ་ཡང་སྤངས་པའི་དུས་སུ་འབྱུང་བའོ། ། དེའི་ཚེ་དོན་དམ་པའི་བདེན་པའི་རང་གི་མཚན་ཉིད་ཡེ་ཤེས་ཀྱི་མིག་གིས་མཐོང་བ་ཡིན་ནོ། ། དེ་ཡང་སྨིག་རྒྱུ་འདྲ་བ་དང་པོ་སྟེ། ། ཞེས་པ་ལ་སོགས་པའོ། ། རྟགས་ཀྱི་རིམ་པ་དག་ནི་ཨཱརྻ་དེ་བས་འདི་འདོད་ཀྱི། ཟླ་གྲགས་ནི་ས་ལ་སོགས་པའི་ཁམས་ལྔ་པོ་ཐིམ་པར་གྱུར་པའི་རྟགས་སུ་ཡང་འཆད་དོ། །
རྗེས་སུ་གཞིག་པའི་བསམ་གཏན་ནི་དང་པོར་རླུང་དང་རྣམ་པར་ཤེས་པ་ཙམ་ལས་བདག་ཉིད་ཁམས་གསུམ་པ་གཞན་དང་ཐ་དད་པའི་རྡོ་རྗེ་འཆང་དུ་བསྐྱེད་ལ་དེའི་རིམ་གྱིས་སྐུ་རྡོ་རྗེ་ལ་སོགས་པ་གསུམ་དུ་བསྒྱུར་ལ་དེ་གསུམ་གྱི་ཐུགས་ཀའི་ས་བོན་ལས་འཕྲོས་པའི་འོད་ཟེར་གྱིས་བདག་ལས་མ་གཏོགས་པའི་རྒྱུ་བ་དང་མ་རྒྱུ་བའི་ལུས་ལ་སོགས་པ་ཡང་དག་པར་བཅོམ་སྟེ་བདག་ལ་བསྡུས་ལ་བདག་ཉིད་ཀྱང་སེམས་དཔའ་གསུམ་གཅིག་ལ་གཅིག་ཐིམ་པའི་རིམ་གྱིས་མཐར་ཐིག་ལེ་བསྒོམ་པ་ཡང་སྤངས་ནས་འོད་གསལ་བ་མངོན་དུ་བྱེད་པ་ཡིན་ནོ། ། རྟགས་དང་རྟགས་ཅན་ནི་སྔར་རིལ་འཛིན་རྗེས་གཞིག་གི་སྐབས་སུ་བཤད་པ་བཞིན་ནོ། ། མངོན་ཤེས་ཅན་ནི་ལོངས་སྐུ་དང་སྤྲུལ་སྐུའི་སྒོ་ནས་འོད་གསལ་དུ་འཇུག་པ་གཉིས་ལས་དང་པོ་ནི་རང་གི་ལོངས་སྐུ་རྡོ་རྗེ་འཆང་ཆེན་པོ་དེ་ཉིད་ཁམས་གསུམ་རིལ་པོ་གཅིག་ཏུ་བྱས་པའི་ཡི་གེ་ཁམས་ཀྱི་སྐོར་ཕོར་དུ་བཅུག་ནས་མཐའ་ནས་དབུས་སུ་ཐིམ་པའི་སྐུ་ལ་རྟགས་དང་རྟགས་ཅན་སྔ་མ་ལྟར་བྱུང་བ་ནི་རིལ་འཛིན་ཡིན། དང་པོ་ཁམས་ཀྱི་སྐོར་ཁོར་དུ་བཅུག་ནས་མཐའ་ནས་དབུས་སུ་ཐིམ་པ་དེ་ནི་བདག་ཉིད་ཀྱི་ལུས་པོ་རྡོ་རྗེ་བཟོད་ཁམ་ཀྱི་སྐོར་ཕོར་དུ་བཅུག་ནས་དབུས་སུ་ཐིམ་པ་ནི་རྗེས་གཞིག་ཡིན། པཎྜི་ཏ་ཁ་ཅིག་ན་རེ་བདག་རྡོ་རྗེ་འཆང་གི་སྙིང་ཁར་ཁཾ་ངམ་ཧཾ་བསམས་ཏེ། བདག་ཁཾ་ངམ་ཧཾ་ལ་ཐིམ་པ་དང་ཁཾ་ཧཾ་ཟླ་ཚེས་ལ་ཐིམ་པ་དང་ཐིག་ལེ་ཐིམ་པ་དང་དེ་ན་ད་ལ་ཐིམ་པ་དང་། དེ་སྟོང་པ་ཉིད་དུ་ཐིམ་པ་རྣམས་ལ་རིམ་དང་རིམ་བཞིན་དུ་རྟགས་ཅན་ལྔ་སྔ་མ་བཞིན་དུ་འབྱུང་ཟེར། བཙུན་མོ་ཅན་ནི་ཁཾ་ནི་འོད་གསལ་སྒོམ་པའི་ས་བོན་དེ་དངོས་སུ་བསྒོམ་པ་དེ་མ་ཡིན་ཟེར། འོ་ན་ཅི་ཡིན་ན་དྲང་དོན་དུ་ཁཾ་ངམ་ཧཾ་འཇམ་དཔལ་གྱི་ཏིང་ངེ་འཛིན་འཇམ་དཔལ་གྱི་ལུས་ཀྱི་ཡན་ལག་ཐམས་ཅད་ལ་ཁཾ་ངམ་ཧཾ་བཀོད་ནས་མི་སྣང་བསྒྲུབ་པའོ། ། ཕྱོགས་དེ་འགྲེལ་བས་བཤད་ལ་ཀུན་རྫོབ་རྗེས་གཞིག་དང་རིལ་འཛིན་གྱི་འོད་གསལ་དུ་བཅུག་པ་ཡིན་གསུང་།
ལེའུ་བཅུ་གཅིག་པ་ལས། ཡེ་ཤེས་དཀྱིལ་འཁོར་དབུས་སུ་ནི། ། རྡོ་རྗེ་ཆེན་པོ་སྒོམ་པར་བྱ། ། ལུས་རྣམས་ཀུན་ལ་ཁཾ་དམིགས་ལ། ། རྡོ་རྗེ་ཡེ་ཤེས་འདྲར་གྱུར་ཁཾ། ། སངས་རྒྱས་བྱང་ཆུབ་སེམས་དཔའ་ཡིས། ། ཡང་དང་ཡང་དུ་མཆོད་པ་དང་། ། བསྐལ་བ་གསུམ་དུ་དམ་ཚིག་གནས། ། སངས་རྒྱས་ཀྱིས་ཀྱང་གཟིགས་མི་འགྱུར། ། བཅོམ་ལྡན་འདས་ནམ་མཁའི་རྡོ་རྗེ་དམ་ཚིག་གིས་དེ་སྐད་ཅེས་བཀའ་སྩལ་ཏོ། །
སྐུ་དང་གསུང་དང་ཐུགས་རྡོ་རྗེ་མི་སྣང་བ་འབྱུང་བ་བཀོད་པ་ཕྲེང་བ་ཞེས་བྱ་བའི་ཏིང་ངེ་འཛིན་ཏོ། ། རྡོ་རྗེ་དཀྱིལ་འཁོར་དབུས་སུ་ནི། ། རང་སྔགས་སྐྱོས་བུ་རབ་བསམས་ལ། ། སྙིང་ཁར་རྡོ་རྗེ་ཧཾ་ཞེས་པ། ། གཞན་དེ་འོད་ཟེར་རྣམ་བར་བསྒོམ། ། ཧཾ། འཇམ་དཔལ་དམ་ཚིག་ལོངས་སྤྱོད་པ། ། སྐུ་གསུང་ཐུགས་ཀྱི་རྡོ་རྗེ་ཅན། ། ས་བཅུ་དག་ལ་གནས་པ་ཡི། ། བྱང་ཆུབ་སེམས་དཔའ་དེ་འགྱུར་རོ། །
བྱང་ཆུབ་སེམས་དཔའི་ཡེ་ཤེས་ཀྱི་དམ་ཚིག་རྡོ་རྗེ་ཟླ་བ་ཞེས་བྱ་བའི་ཏིང་ངེ་འཛིན་ཏོ། ། ཞེས་པ་དང་། དགོངས་པ་ལུང་སྟོན་ལས་ཀྱང་། ཡེ་ཤེས་དཀྱིལ་འཁོར་དབུས་གནས་པར། ། རྡོ་རྗེ་འཆང་ཆེན་བསམས་ནས་ནི། ། ལས་ཀུན་ལ་ནི་ཁཾ་དམིགས་ན། ། རྡོ་རྗེ་ཡེ་ཤེས་གཙོ་བོར་འགྱུར། ། དངོས་པོ་མེད་དོན་གསལ་བྱེད་པའི། ། ཁམས་ཉིད་ཀྱིས་ནི་ཐམས་ཅད་བཤད། ། རླུང་གི་རྐྱེན་དང་ཀུན་སྦྱོར་ལས། །
ཁཾ་དུའམ་འགྲོ་བར་འགྱུར་བ་ཡིན། ། ཞེས་པ་དང་། བཤད་རྒྱུད་ལས་ཀྱང་། སྣང་བ་མེད་པའི་ཏིང་འཛིན་གྱིས། ། སྣང་བ་ཙམ་ཡང་འཛིན་སྤངས་ཏེ། ། ཡང་ནས་ཡང་དུ་དོན་དམ་པའི། ། བདེན་པ་མངོན་དུ་བྱས་པས་འགྲོ། ། ཞེས་སོ། ། པཎྜི་ཏ་ནཱ་རོ་པ་ནི། རིལ་འཛིན་ནི་སངས་རྒྱས་རྡོ་རྗེ་སྐུ་མདོག་དཀར་པོ་ཞལ་གསུམ་ཕྱག་དྲུག་པ་གཅིག་རླུང་དང་རྣམ་པར་ཤེས་པ་ཙམ་ལས་བསྐྱེད་པ་དེ་ནི་ལོངས་སྐུ་དེས་སེམས་ཅན་གྱི་དོན་མི་བྱེད་པ་སྤྲུལ་བའི་སྐུ་སངས་རྒྱས་མི་བསྐྱོད་པ་སྐུ་མདོག་དཀར་པོ་ཞལ་གསུམ་ཕྱག་དྲུག་པ་གཅིག་ཏུ་བསྒྱུར་ལ་དེའི་ཐུགས་ཀར་ཧཱུྃ་གཅིག་བསམས་ཏེ་དེའི་འོད་ཟེར་གྱིས་སྤྱི་བོ་ནས་རྐང་པའི་བར་དུ་ཞུ་སྟེ་ཧཱུྃ་ལ་འདུས།
ཧཱུྃ་གིས་ཞབས་བསྐྱེད་འ་ལ། འ་ཧ་ལ། ཧ་ཟླ་ཚེས་ལ། ཟླ་ཚེས་ཐིག་ལེ་ལ། ཐིག་ལེ་ཡང་ནཱ་ད་ལ། ནཱ་ད་ཡང་སྒྲ་རིས་ཀྱང་སྟོང་པར་ཡལ་གྱིས་བཏང་ངོ་། ། དེ་ཡང་ཁ་བའི་གོང་བུ་ཆུར་བསྒྱུར་བ་བཞིན་དུ་ཇེ་ཆུང་དུ་ཞུ་བ་ལས་ཐ་མར་ཆུ་ཐིམ་པ་ལྟ་བུའོ། ། དེ་ཡང་། མགོ་བོ་ནས་ནི་རྐང་པའི་བར། ། ཇི་སྲིད་སྙིང་ཁར་ཕྱིན་གྱི་བར། །
རྣལ་འབྱོར་ཡང་དག་མཐའ་ལ་འཇུག ། རིལ་བོར་འཛིན་པ་ཞེས་བཤད་དོ། ། ཅེས་པ་སྟེ། དེ་ནི་རིལ་པོར་འཛིན་པའོ། ། རྗེས་སུ་གཞིག་པ་ནི་མི་བསྐྱོད་བའི་ཐུགས་ཀར་ཧཱུྃ་སྒོམ་པ་ཡན་ཆད་གོང་དང་མཐུན། ཧཱུྃ་དེ་ལས་འོད་ཟེར་འཕྲོས་པས་ཕྱི་སྣོད་ཀྱི་འཇིག་རྟེན་ཡང་འོད་དུ་ཞུ། ནང་བཅུད་ཀྱི་སེམས་ཅན་ཡང་འོད་དུ་ཞུ་བ་ལས་འོད་དེ་ཡང་སྟོང་པར་ཡལ་གྱིས་བཏང་ངོ་། ། དེ་ནི་དཔེར་ན་མེ་ལོང་གི་དབུས་ལྟ་བུའོ། ། དེ་ཡང་། ཕྱི་ནང་དངོས་པོ་སྣོད་བཅུད་བཅས། །
དང་པོ་འོད་གསལ་བར་བྱས་ཏེ། ། ཕྱི་ནས་དེ་ཡི་བདག་ཉིད་བྱེད། ། རྗེས་སུ་གཞིག་པ་ཞེས་བཤད་དོ། ། ཞེས་པ་སྟེ་རྗེས་གཞིག་གོ ། དེ་ལྟར་རིལ་འཛིན་དང་རྗེས་གཞིག་ཡང་དང་ཡང་དུ་གོམས་པ་ལས། སྟོང་པ་འོད་གསལ་མངོན་དུ་བྱས་པས་དངོས་པོའི་ངོ་བོ་ཉིད་ཀྱི་དེའི་རྟགས་ནི། འོད་གསལ་དེའི་དུས་སུ་སྣང་བ་ཉེ་བར་ཐོབ་པ་འོད་གསལ་དུ་ཞུགས་བའི་རྟགས་ཅན་མི་རྟག་པའི་ཡེ་ཤེས་སྤྲིན་མེད་བའི་ནམ་མཁའ་ལྟར་གསལ་བ་གཅིག་སྐྱེ། ནམ་ལངས་ཉི་མ་ཤར་བའི་བར་ལྟར་ཤིན་ཏུ་གསལ་བ་གཅིག་སྐྱེའོ་གསུང་། དེ་ཡང་། སྒྱུ་མའི་ལུས་ལ་བརྟེན་བྱས་ནས། །
རིལ་པོར་འཛིན་དང་རྗེས་གཞིག་གིས། ། དེ་ནས་སྣང་བ་མེད་པར་འགྲོ། ། ཞེས་སོ། ། དེ་ཡང་སྤྱོད་བསྡུས་ལས། ། རིམ་པ་འདིས་བསམ་གཏན། ། རྣམ་པ་གཉིས་ལ་དམིགས་པར་བྱེད་དེ། དེ་ཡི་རིམ་པ་ནི་འདི་ཡིན་ཏེ། ཆུ་བོའམ་ལྟེང་ཀའི་ཆུ་ནི་དྲི་མེད་དག་ལ་ཐིག་པ་གནས་བ་ལྟར། ། དེ་བཞིན་དེ་ལ་རྗེས་སུ་གཞིག་པར་བྱེད་པས་རྣལ་འབྱོར་པས་ནི་རྟག་ཏུ་བསམ། ། མེ་ལོང་ལ་ནི་རླུང་དག་རིམ་གྱིས་ཟད་པར་བྱེད་པ་བཞིན་དུ་ལྟ་བྱ་སྟེ། །
རིལ་བོར་འཛིན་ལ་བྱ་བའོ། ། རིམ་པ་འདི་ནི་ཡང་དག་བརྟག ། ཅེས་སོ། ། བཅུ་པ་མིང་གི་རྣམ་གྲངས་ནི། འོད་གསལ་ཞེས་བྱ། ཐམས་ཅད་སྟོང་པ་ཞེས་བྱ། སངས་རྒྱས་ཀྱི་ཡེ་ཤེས་ཞེས་བྱ། རྡོ་རྗེའི་ཡེ་ཤེས་ཞེས་བྱ། བླ་ན་མེད་བའི་ཡེ་ཤེས་ཞེས་བྱ། དྲི་མ་མེད་པ་ཞེས་བྱ།
དངོས་པོ་མེད་པ་ཞེས་བྱ། སྣང་བ་མེད་པ་ཞེས་བྱ། བདག་མེད་པ་ཞེས་བྱ། མྱ་ངན་ལས་འདས་པ་ཞེས་བྱ། ཐམས་ཅད་ཤེས་པ་ཞེསབྱ། ལམ་གྱི་རྣམ་པ་ཤེས་པ་ཞེས་བྱ། རྣམ་པ་ཐམས་ཅད་མཁྱེན་པ་ཞེས་བྱ། དེ་ལ་སོགས་པ་དགུ་བཅུ་རྩ་བཞི་སྤྱོད་བསྡུས་སུ་གསུངས་སོ། ། བཅུ་གཅིག་པ་ཁྱབ་པ་ནི་གཉིས་ཏེ། ཤེས་པ་དང་ཤེས་བྱའི་དངོས་པོ་ཐམས་ཅད་དང་སྣོད་བཅུད་ཐམས་ཅད་ལ་འོད་གསལ་གྱི་ཁྱབ་པ་ཡིན་ཏེ།
རྡོ་རྗེ་ཕྲེང་བ་ལས། རྒྱུ་དང་མི་རྒྱུའི་བདག་ཉིད་འགྲོ་གཉེན་གཅིག ། ལུས་ཐོབ་ཡེ་ཤེས་མི་ཡི་སེང་གེ་གང་། ། ཞེས་སོ། ། བྱ་བ་ལ་ཁྱབ་པ་ནི་སྔགས་ཟློས་པ་དང་ཕྱག་རྒྱ་འཆིང་བ་དང་སྦྱིན་སྲེག་བྱེད་པ་དང་། གཏོར་མ་བྱེད་པ་ཐམས་ཅད་ལ་ཡང་ཐམས་ཅད་སྟོང་པས་ཁྱབ་པའོ། ། དེ་ཡང་འོད་གསལ་གྱི་རིམ་པ་ལས། ། ཡང་ན་གསང་སྔགས་ཟློས་པའམ། ། གང་གཞན་ཐམས་ཅད་བྱེད་པ་ནི། ། ཐམས་ཅད་སྟོང་པའི་གཞི་ལ་གནས། །
ཞེས་སོ། ། བཅུ་གཉིས་པ་རྒྱུ་འབྲས་ཀྱི་དབྱེ་བ་ནི། ཀུན་རྫོབ་སྒྱུ་མ་ནི་འོད་གསལ་འབྲས་བུའམ་ཡང་ན་སྟོང་པ་རྒྱུ་ཐམས་ཅད་སྟོང་པ་འོད་གསལ་འབྲས་བུའོ། ། དེ་ཡང་། བདག་བྱིན་བརླབས་པའི་ཏིང་འཛིན་དང་། ། དེ་བཞིན་འོད་གསལ་བ་ཡི་གནས། ། རྒྱུ་དང་འབྲས་བུའི་ཁྱད་པར་གྱིས། ། བདེན་པ་གཉིས་སུ་བསྟན་པ་ཡིན། ། ཞེས་སོ། ། བཅུ་གསུམ་པ་འོད་གསལ་གྱི་མཚན་ཉིད་ནི།
ཆོས་ཐམས་ཅད་སྤྲོས་པའི་དྲ་བ་ཆད་པ་ཙམ་སྟེ་དེ་ཡང་ཉམས་སུ་མྱོང་བ་སྟེ། ལེའུ་གཉིས་པ་ལས། ། དངོས་པོ་མེད་ལ་སྒོམ་པ་མེད། ། བསྒོམ་པར་བྱ་བ་སྒོམ་པ་མིན། ། དེ་བས་དངོས་པོ་དངོས་མེད་པས། ། བསྒོམ་པ་དམིགས་སུ་མེད་པའོ། ། ཞེས་པ་དང་། ཟླ་གསང་ཐིག་ལེ་ལས་ཀྱང་། ཡན་ལག་ཀུན་བསྒོམས་ལས་འདས་ཤིང་། ། རྟོག་དང་རྣམ་པར་རྟོག་པ་སྤངས། །
གུག་བསྐྱེད་ཐིག་ལེ་ལས་འདས་པ། ། འདི་ནི་དཀྱིལ་འཁོར་མཆོག་ཡིན་ན། ། ཞེས་སོ། ། བཅུ་བཞི་པ་མྱ་ངན་ལས་འདས་པ་འཇུག་ལྡོག་གི་དབྱེ་བ་ནི། ལུགས་སུ་འཇུག་པའི་དུས་སུ་སྟོང་པ་གསུམ་རྒྱུ། ཐམས་ཅད་སྟོང་པ་འོད་གསལ་བ་འབྲས་བུ། ལུགས་ལས་ལྡོག་པའི་དུས་སུ་སྟོང་པ་འོད་གསལ་རྒྱུ། སྟོང་པ་གསུམ་འབྲས་བུ་སྟེ། དགོངས་པ་བླ་ན་མེད་པ་ལས། ། སྟོང་ཉིད་ཤིན་ཏུ་སྟོང་པ་དང་། །
གསུམ་པ་སྟོང་པ་ཆེན་པོ་དང་། ། བཞི་པ་ཐམས་ཅད་སྟོང་པ་ནི། ། རྒྱུ་དང་འབྲས་བུའི་བྱེ་བྲག་གོ ། ཞེས་སོ། ། བཅོ་ལྔ་པ་དོན་དམ་པའི་བདེན་པའི་མན་ངག་གི་བྲ་ཀྲིད་བསླབ་པའི་ཕྱིར་ཤེས་རབ་ཡེ་ཤེས་ཀྱི་དབང་བསྐུར་བ་ནི། ཕྱི་དང་ནང་གི་མངོན་པར་བྱང་ཆུབ་པ་གཉིས་དང་དེ་བཞིན་དུ་བྱེད་པའི་བསམ་གཏན་གཉིས་ཀྱི་བླ་མའི་མན་ངག་བླ་མའི་ངག་གི་སྒོ་ལ་བརྟེན་ཏེ་ཐོབ་པའི་རྗེས་ལ་སྔར་བསྟན་བའི་དོན་སློབ་མས་མངོན་སུམ་དུ་ཉམས་སུ་མྱོང་བར་བྱ་བའི་ཕྱིར་སློབ་དཔོན་གྱིས་ལེགས་པར་བསླབས་པའི་ཕྱག་རྒྱ་མོ་སློབ་མའི་ལག་པར་གཏད་ནས། དངོས་པོ་ཐམས་ཅད་བྲལ་ཞིང་ཞེས་བྱ་བ་ལ་སོགས་པའི་ཚིགས་སུ་བཅད་པ་བརྗོད་པ་ནི་ཤེས་རབ་ཡེ་ཤེས་ཀྱི་དབང་ཡིན་ལ་སློབ་མས་མན་ངག་ཇི་ལྟ་བར་དེ་དང་སྙོམས་པར་ཞུགས་པས་སྔར་བསྟན་པ་དང་ཚིགས་སུ་བཅད་པའི་དོན་ཉམས་སུ་མྱོང་བ་ནི་ཤེས་རབ་ཡེ་ཤེས་ཀྱི་དབང་ཡིན་ནོ། ། དེ་ཡང་འོད་གསལ་གྱི་རིམ་པ་ལས། ། བྱང་ཆུབ་སེམས་ནི་དོན་དམ་ཞེས་བྱ་བ། ། སྐལ་བཟང་སློབ་མ་བཟང་པོས་མན་ངག་ཐོབ། །
ཐལ་མོ་སྦྱར་ནས་མེ་ཏོག་འཛིན་པ་ཡིས། ། བླ་མ་ལས་ནི་སླར་ཡང་བླང་བར་བྱ། ། ལ་སོགས་པའོ། ། ཤེས་རབ་ཡེ་ཤེས་ཀྱི་དབང་བསྐུར་བ་ནི་སྨིན་པར་བྱེད་པའི་ལམ་ཡིན་པས་མངོན་པར་བྱང་ཆུབ་པའི་མན་ངག་བསྟན་པ་ནི་སྔོན་དུ་འགྲོ་བར་རིགས་ན། ཅིའི་ཕྱིར་ཕྱི་ནས་བརྩམ་པར་བྱ་ཞེ་ན། འདི་ནི་ངེས་པ་མེད་དེ་མན་ངག་བསྟན་པའི་སྣོད་དུ་ནི་སྔར་གསང་བའི་དབང་བསྐུར་བ་ཉིད་ཀྱིས་བྱས་པ་ཡིན་ལ། ཤེས་རབ་ཡེ་ཤེས་ཀྱིས་ཕྱིས་དབང་བསྐུར་བ་འདིས་ནི་དོན་དམ་པའི་སྒོམ་ཉམས་སུ་ལེན་བའི་སྣོད་དུ་བྱས་པ་ཡིན་ནོ། ། ཡང་ན་དོན་དམ་པའི་སྣོད་དུ་བྱེད་པའི་ཤེས་རབ་ཡེ་ཤེས་ཀྱི་དབང་སྨིན་པར་བྱེད་པའི་ལམ་ནི་སྔར་གསང་བའི་དབང་དང་འབྲེལ་བར་བསྐུར་ནས་མན་ངག་གི་སྣོད་དུ་སོང་བ་ཡིན་ལ། འདིས་ཕྱིས་དབང་བསྐུར་བ་ནི་མན་ངག་བྲ་ཀྲིད་བསླབས་པའི་ཕྱིར་རམ་བསྐྱར་ཏེ་བསྐུར་བ་སྟེ། དེ་ཡང་ཇི་ལྟར་ཤེས་ཞེ་ན་འདིར།
ཐ་མོ་སྦྱར་ནས་མེ་ཏོག་འཛིན་པ་ཡིས། ། བླ་མ་ལས་ནི་སླར་ཡང་བླང་བར་བྱ། ། ཞེས་གསུངས་པའི་ཕྱིར། གཞན་དུ་ན་སླར་ཡང་ཞེས་བྱ་བའི་ཚིག་རྣར་མི་འོང་བར་འགྱུར་རོ། ། བཅུ་དྲུག་པ་འོད་གསལ་སྒོམ་པ་ནི། ། ཤེས་པ་འོད་གསལ་མཚན་མའི་སྒྲོ་འདོགས་ཆོད་པ་ཙམ་མངོན་སུམ་དུ་མཐོང་བར་ཤེས་པའི་རྒྱུན་གོམས་པར་བྱེད་པ་སྟེ། སྤྱོད་བསྡུས་ལས། སེམས་གང་ཡིན་པའི་ངོ་བོ་ཉིད་ནི་རྩ་བ་མེད་པ་གནས་པ་མེད་པ་གཞི་མེད་པ་མཚན་མ་མེད་པ་ཞེས་པ་དང་། དེ་བས་སངས་རྒྱས་ཉིད་ཐོབ་པར་འདོད་པས་དགེ་བའི་བཤེས་གཉེན་མཉེས་པར་བྱས་ནས་རང་གི་སེམས་ཉིད་སྟོང་པ་ཆོས་ཉིད་བཙལ་བར་བྱའོ། ། དེ་ཁོ་ན་ཉིད་བསྡུས་པ་ལས།
རིགས་ཀྱི་བུ་མཉམ་པར་བཞག་པས་རང་གི་སེམས་སོ་སོར་རྟོགས་ཤིག ཅེས་པ་དང་། རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས་ཀྱང་། བྱང་ཆུབ་ནི་རང་གི་སེམས་ཡང་དག་པ་ཇི་ལྟ་བ་བཞིན་དུ་ཡོངས་སུ་ཤེས་པའོ། ། ཞེས་པས་སེམས་ཀྱི་ཆོས་ཉིད་འོད་གསལ་བ་ལ་གོམས་པར་བྱའོ། ། ས་ར་ཧའི་ཞལ་ནས་ཀྱང་། སེམས་ཉིད་ངོ་ཤེས་སངས་རྒྱས་མཆོག ། བསམས་ཤིང་བསམས་ཤིང་སེམས་ཉིད་བསྒོམ། ། ཞེས་པ་དང་། ནཱ་རོ་པའི་ཞལ་ནས་ཀྱང་།
རིག་པ་མཐའ་བྲལ་དཀྱིལ་འཁོར་འདིར། ། ཞེན་མེད་ཚུལ་གྱིས་འཇུག་ན་བདེ། ། བརྗོད་བྲལ་རིག་པ་ཐོག་བབས་ཉིད། ། བསམ་གྱིས་མི་ཁྱབ་རང་བཞག་ལ། ། ཡིད་ལ་མི་བྱེད་ཡེངས་བ་མེད། ། མཐོང་མེད་གསལ་བའི་མེ་ལོང་ཉིད། ། ཡེ་ཤེས་རང་གནས་བདེ་བ་ཆེ། ། བསྒོམ་མེད་དོན་ལ་བྱ་བ་བྲལ། ། རང་བཞིན་སེམས་ཀྱི་རིག་པས་ཤེས། ། འོད་གསལ་སེམས་ལ་གནས་གྱུར་ན། །
རྣམ་རྟོག་མཚན་མ་རང་བཞིན་ཞི། ། རིག་པ་རང་གསལ་ཆོས་རྣམས་ལ། ། གང་ཡང་བསམ་དུ་མེད་པར་གནས། ། འདུས་མ་བྱས་པས་བདེ་བའི་བློ། ། སེམས་ཉིད་བསམ་མེད་བརྗོད་ལས་འདས། ། ཡེ་ནས་རྣམ་དག་བསམ་དུ་མེད། ། རིག་པ་དབྱིབས་ལ་ཡན་ལག་བཞག ། རྩོམ་པའི་ནད་བྲལ་སྒོམ་པ་ཡིན། ། དེ་བས་སྙིང་པོ་དྲི་མ་མེད། ། རིག་པ་འོད་གསལ་ཉིད་དུབསྒོམས། །
ཀུན་བཟང་ཡེ་ཤེས་འོད་གསལ་ལ། ། བསམ་བྲལ་ཡེ་ཤེས་ནམ་མཁའ་འདྲ། ། མ་ཡེངས་རིག་པ་རྒྱུན་མི་འཆད། ། རྣམ་རྟོག་བྲལ་བའི་རིག་པ་གསལ། ། རང་རིག་ཅིར་ཡང་མི་རྟོག་པ། ། ཡེ་ཤེས་རང་གནས་སེམས་སུ་གསལ། ། ཅིར་ཡང་མི་རྟོག་སེམས་སུ་སྨིན། ། ཅི་ཡང་མ་ཡིན་སེམས་སུ་མེད། ། རྣམ་རྟོག་སེམས་ཀྱི་རྒྱུ་བ་བྲལ། ། རིག་པ་རང་གསལ་གཏན་ལ་ཕེབས། །
མི་འགྱུར་རྡོ་རྗེ་སེམས་ལ་འཆའ། ། ཞེས་པ་དང་། ས་ར་ཧའི་ཞལ་ནས་ཀྱང་། ཀྱེ་ཧོ་གྲོགས་དག་ལྷན་ཅིག་སྐྱེས་པ་དེ། ། གཞན་ལས་མི་རྙེད་བླ་མའི་ཞལ་ལ་དྲིས། ། དོན་དམ་ཞལ་གྱི་ངོ་བོ་དེ་རྟོགས་ན། ། ཡིད་ནི་འཆིང་མེད་རླུང་ཡང་འཆད་པ་མེད། ། ཅེས་པ་དང་། གལ་ཏེ་བསྒོམ་བྱ་སྒོམ་བྱེད་གཉིས་རྟོག་ན། ། གཉིས་སུ་འཛིན་པའི་ཡིད་ཀྱིས་བྱང་ཆུབ་སེམས་བཅིངས་ཏེ། །
སྐྱེས་བུ་དེ་ཡིས་རང་གིས་རང་ལ་སྡིག་པ་བྱས། ། དེ་ནས་མཐའ་ཡིས་མ་གོས་འོད་གསལ་ཡེ་ཤེས་གོམས་པར་བྱ། ། ཞེས་པ་དང་། རིམ་པ་ལྔ་པ་ལས་ཀྱང་། སློབ་དཔོན་ལས་ནི་དྲིན་ཐོབ་དྲི་མེད་བརྟན་པའི་བློ་ལྡན་ངོས་ཀུན་བདག གསལ་དག་ཤིན་ཏུ་ཕྲ་བ་མཆོག་ཞིའི་རང་བཞིན་སངས་རྒྱས་མྱ་ངན་འདས་པའི་ཁམས། ། གཉིས་མེད་རྟོག་བྲལ་རྟག་ཏུ་བདེ་བའི་རང་བཞིན་དེ་ཉིད་རྣལ་འབྱོར་པས་སྒོམ་བྱ། ། ཞེས་པ་ནས། འོད་གསལ་སེམས་ཀྱི་ཆོས་ཉིད་སྟོང་པ་མངོན་སུམ་དུ་གྱུར་པ་དེ་ལ་ཡང་དང་ཡང་དུ་གོམས་པར་བྱའོ། ། བཅུ་བདུན་པ་མཐར་ཕྱིན་པའི་རྟགས་ཚད་ནི།
མཉམ་བཞག་གི་དུས་སུ་དངོས་པོ་ཐམས་ཅད་ཏིམ་ཏིམ་སྟོང་ཉིད་དུ་འགྲོ་བ་སྙམ་བྱེད་ཅིང་མཚན་མ་ཐམས་ཅད་ནུབ་པ་དང་། དྲུང་དུ་གཞན་གྱི་ཀུ་ཅོ་ལ་སོགས་པའི་སྒྲ་བྱུང་ཡང་མཚན་མའི་རྣམ་རྟོག་མི་སྐྱེ་བ་དང་། མཉམ་བཞེངས་ཀྱི་དུས་སུ་ཤེས་པ་ལ་ཅི་ཡང་དངོས་པོར་མངོན་ཞེན་མི་སྐྱེ་བ་དང་། འདོད་ཆགས་དང་ཞེ་སྡང་ལ་སོགས་པའི་ཉོན་མོངས་པའི་ཟུག་རྔུ་བྲལ་བར་འགྱུར་རོ། ། དེ་ཡང་། ཞེན་ཆགས་ཆུང་ངུ་ཚོར་བ་དང་། ། སྙི་རྗེ་ཆེ་རུ་ཚོར་བ་དང་། ། མཁའ་ལ་འདུག་སྙམ་བྱེད་པ་དང་། ། ལུས་ཀྱང་མཁའ་བཞིན་མཐོང་བར་འགྱུར། ། ཞེས་པས་སོ། །
བཅོ་བརྒྱད་པ་འབྲས་བུ་ནི། ཟུང་འཇུག་ལོངས་སྤྱོད་རྫོགས་པའི་སྐུར་སྡང་བའོ། ། ཡང་དག་མཐའ་ལས་ལངས་ནས་ཀྱང་། ། གཉིས་མེད་ཡེ་ཤེས་ཐོབ་པར་འགྱུར། ། ཞེས་པ་དང་། ཇི་ལྟར་དྭངས་པའི་ཆུ་ཀླུང་ལས། ཉ་དག་མྱུར་དུ་ལྡང་བ་ལྟར། ། དེ་བཞིན་ཐམས་ཅད་སྟོང་པ་ལས། ། རྒྱུ་འཕྲུལ་དྲ་བ་འབྱུང་བར་འགྱུར། ། ཞེས་པ་དང་།
རྒྱུ་རྐྱེན་གང་གིས་ལྡང་བ་ན། ། གཟུགས་བཅས་འོད་ཟེར་དེ་དང་དེ། ། རྣམ་ཤེས་རླུང་དང་ལྡན་པ་ཡི། ། བདག་བྱིན་བརླབ་བའི་རིམ་གྱིས་ཀྱང་། ། སེམས་ཅན་དོན་དུ་ལན་འགའ་འགྱུར། ། ཞེས་སོ། ། འོད་གསལ་དེ་སྡོམ་དུ་བསྡུས་པ་ནི། རྟེན་དང་ངོ་བོ་ངེས་ཚིག་དང་། ། དབྱེ་བ་སྣོད་དང་ཤེས་བྱེད་དང་། ། སྤང་བྱ་གཉེན་པོ་བསམ་གཏན་དང་། །
མིང་དང་ཁྱབ་པ་བརྒྱུ་འབྲས་དབྱེ། ། མཚན་ཉིད་ཡང་དག་འཇུག་ལྡོག་གི ། བྱེ་བྲག་མན་ངག་བྲ་ཀྲིད་དབང་བསྡུ་བའི། ། བསྒོམ་པ་མ་བྱུང་རང་བཞིན་གྱུར་པའོ། ། རྟགས་ཚད་འབྲས་བུ་བསྟན་པའོ། ། དེ་ལྟར་སེམས་ཀྱི་སྟོང་ཉིད་འོད་གསལ་དོན་དམ་པའི་བདེན་པ་བསྟན་ནས། ད་ནི་ཡུལ་སེམས་གཉིས་མེད་ཀྱི་སྟོང་ཉིད་ཟུང་འཇུག་བདེན་པ་གཉིས་མེད་བསྟན་པར་བྱ་སྟེ། དེ་ལ་བཅུ་གཉིས་ལས་དང་པོ་རྟེན་གྱི་གང་ཟག་ནི། དོན་དམ་པའི་བདེན་པ་མཐར་ཕྱིན་པར་བྱས་ཤིང་གཉིས་སུ་མེད་བའི་ཡེ་ཤེས་ལ་འདོད་པའི་བློ་ཡོད་པའོ། ། གཉིས་པ་ངོ་བོ་ནི།
སྣང་བ་དང་སྟོང་པ་དབྱེར་མེད་པའི་ཏིང་དེ་འཛིན་ཏོ། ། དེ་ཡང་། བདེན་གཉིས་སྦྱོར་བ་གང་ཡིན་པ། ། དེ་ནི་ཟུང་དུ་འཇུག་པར་བཤད། ། ཅེས་སོ། ། གསུམ་པ་ངེས་ཚིག་ནི། གཉིས་པ་ཐམས་ཅད་གཉིས་སུ་མེད་པས་ན་ཟུང་འཇུག་གོ ། བཞི་པ་དབྱེ་བ་ནི། སློབ་བཞིན་པ་དང་མི་སློབ་པའོ། ། དེ་ཡང་རིམ་ལྔ་ལས།
སློབ་བཞིན་བ་ཡི་རྣལ་འབྱོར་ཆེ། ། ཟུང་དུ་འཇུག་པ་སྒོམ་གྱུར་པ། ། ཞེས་པ་དང་། ཟུང་འཇུག་ཏིང་འཛིན་ལ་གནས་ནས། ། སླར་ཞིང་གང་ལའང་མི་སློབ་བོ། ། ཞེས་པས་སོ། ། ལྔ་པ་འོད་གསལ་ལས་ལྡང་བའི་རིམ་པ་ནི། འོད་གསལ་གོམས་བ་བརྟན་ནས་ལུགས་ལས་བཟློག་པའམ་རླུང་འོད་ཟེར་ལྔ་དང་སྟོང་པ་བཞི་ལས་འབྱུང་བར་འགྱུར་རོ། ། སྤྱོད་བསྡུས་ལས། བཅོམ་ལྡན་འདས་ཇི་ལྟར་དོན་དམ་པའི་བདེན་པར་ཞུགས་ཏེ་དངོས་པོ་མེད་པར་ཞུགས་ཏེ་ལྡང་བར་བགྱིད།
ཅེས་ཞུས་པ་ལས། ལན་དུ་འོད་གསལ་ལས་ལུགས་ལས་བཟློག་བའི་སྣང་བ་གསུམ་གྱིས་ཆུ་དང་བ་ལས་ཉ་སྡང་བའི་གཉིད་ལོག་པ་ལས་སད་པ་ལྟར་ལྡང་ཞེས་པ་དང་། རྩ་བའི་རྒྱུད་ལས་ཀྱང་། ཨེ་མ་རྡོ་རྗེ་ཨེ་རྡོ་རྗེ། ། ཨེ་མ་ཧོ་རྡོ་རྗེ་ཆོས་བསྟན་པ། ། གང་དུ་ལུས་ངག་སེམས་མེད་པ། ། དེ་ནི་གཟུགས་སུ་རྣམ་པར་བསྒོམ། ། ཞེས་པས་སོ། ། དྲུག་པ་མིང་གི་རྣམ་གྲངས་ནི། ། ཟུང་འཇུག་ཅེས་བྱ།
གཉིས་མེད་ཡེ་ཤེས་ཞེས་བྱ། ། རིག་པ་ཆེན་པོའི་སྐྱེས་བུའི་གཟུགས་ཞེས་བྱ། རང་བཞིན་གྱིས་འོད་གསལ་བའི་བདག་ཉིད་ཅན་ཞེས་བྱ་བ་དྲུག་ཅུ་རྩ་བརྒྱད་སྤྱོད་བསྡུས་སུ་བཤད་པ་བཞིན་ནོ། ། བདུན་པ་མཚན་ཉིད་ནི། གཟུགས་ཅན་མ་ཡིན་པ་དང་། གཟུགས་མེད་པ་མ་ཡིན། བདེ་ན་པ་མ་ཡིན། རྫུན་པ་མ་ཡིན། དངོས་པོ་མ་ཡིན། དངོས་པོ་མེད་པ་མ་ཡིན་པ་ལ་སོགས་པ་མཚན་ཉིད་བཅུ་གསུམ་བཤད་དེ།
བསྡུ་ན་གཉིས། ཐ་སྙད་གཏན་ལ་ཕབ་ན་སྒྱུ་མ་ལྟ་བུ་སྟེ། སྤྱོད་བསྡུས་ལས། རིགས་ཀྱི་བུ་མྱ་ངན་ལས་འདས་པའི་ཆོས་ཀྱང་རྨི་ལམ་སྟ་བུ་ཞེས་སོ། ། བདེན་པ་གཏན་ལ་དབབ་ན་རབ་ཏུ་མི་གནས་བ་སྟེ། རྡོ་རྗེ་མཁའ་འགྲོ་ལས། ཆགས་མིན་ཆགས་དང་བྲལ་བ་མིན། ། དབུ་མར་ཡང་ནི་མི་དམིགས་པའོ། ། སྟོང་པ་མ་ཡིན་མི་སྟོང་མིན། ། དབུ་མ་ཡང་ནི་མི་དམིགས་སོ། །
ཞེས་སོ། ། བརྒྱད་པ་སྒྲུབ་པར་བྱེད་བའི་རྒྱུ་རྐྱེན་ནི། ཉེར་ལེན་གྱི་རྒྱུ་ནི་ཀུན་རྫོབ་སྒྱུར་མའོ། ། ལྷན་ཅིག་བྱེད་པའི་རྐྱེན་ནི་འོད་གསལ་ལོ། ། རིང་བའོ། ། ཉིར་ལེན་གྱི་རྒྱུ་ནི། སྣང་བ་གསུམ་ལུགས་ལས་བཟློག་པའོ། ། ལྷན་ཅིག་བྱེད་བའི་རྐྱེན་ནི་རླུང་འོད་ཟེར་ལྔའོ། ། ཉེར་ལེན་གྱི་རྒྱུ་དང་ལྷན་ཅིག་བྱེད་པའི་རྐྱེན་གྱི་ཁྱད་པར་ནི་ཐུན་མོང་གི་རྒྱུ་ནི་རྐྱེན། ཐུན་མོང་མ་ཡིན་པའི་རྒྱུ་ནི་ཉེར་ལེན་གྱི་རྒྱུ།
ཡང་ན་རྒྱུ་ལོག་ན་འབྲས་བུ་མི་འབྱུང་བ་ནི་རྒྱུ། ལོག་ཀྱང་འབྱུང་བ་ནི་རྐྱེན། ཡང་ན་འབྲས་བུ་རང་གི་ངོ་བོ་བསྐྱེད་པ་ནི་རྒྱུ། འབྲས་བུ་དེའི་ཁྱད་པར་བསྐྱེད་པ་ནི་ལྷན་ཅིག་བྱེད་པའི་རྐྱེན་ཡིན་པ་ལས་འདིར་ལུགས་ཐ་མ་གཟུང་བ་སྟེ། ལུགས་བཟློག་གི་སྣང་བ་གསུམ་གྱིས་ནི་འབྲས་བུའི་ངོ་བོ་ཟུང་འཇུག་གི་གཉིས་མེད་ཡེ་ཤེས་བསྐྱེད་པ་ཡིན་ལ། དེའི་ཁྱད་པར་གཟུགས་སྐུ་གཉིས་ཀྱི་མཚན་དང་དཔེ་བྱད་འབར་བ་དང་སྤྲུལ་བའི་འཕྲོ་འདུ་རྣམས་ནི་རླུང་རྣམས་ཀྱིས་བསྐྱེད་པས་སོ། ། སྐྱོད་བསྡུས་ལས། སྟོང་པ་བཞི་གཅིག་ཏུ་གྱུར་པའི་སྣང་བའི་ཚོགས་ནམ་མཁའ་སྣང་བ་ལྟ་བུས་འཇིག་རྟེན་ཁམས་ཐམས་ཅད་སྣང་བར་བྱས་ནས་ཁམས་ཕྲ་བ་དང་ལྷ་ཅིག་ཏུ་གྲི་མ་དང་འདྲ་བར་བཅད་དུ་མེད་པ་དང་། གཞིག་ཏུ་མེད་པ་རྡོ་རྗེའི་སྐུའི་ངོ་བོ་ཉིད་འཕོ་བ་མེད་ཅིང་ཟག་པ་མེད་པ་ཉོན་མོངས་པའི་བག་ཆགས་ཐམས་ཅད་ལས་རྣམ་བར་གྲོལ་བ་འདོད་པ་ཙམ་གྱི་དབང་དུ་གྱུར་པ། དབང་དུ་མ་གྱུར་པ་ཐོབ་པ་ཆུ་ལ་ཉ་འཕར་བ་ལྟ་བུའམ་མྱུར་བར་གཉིད་ལོག་པ་ལས་སད་པ་ལྟ་བུར་མཆོག་ཏུ་དགའ་བའི་ལུས་ཀྱི་ངོ་བོ་ཉིད་ཀྱི་གཟུགས་འབྱུང་བར་འགྱུར་བའི་གཟུགས་ཀྱི་བདག་ཉིད་ཅན་གྱི་མིང་རྡོ་རྗེ་འཆང་ཆེན་པོ་ཞེས་བྱའོ། །
ཞེས་སོ། ། དགུ་པ་ཤེས་བྱ་ནི། ཆོས་ཐམས་ཅད་གཉིས་མེད་དུ་ཤེས་པའོ། ། བཅུ་པ་ཉམས་སུ་ལེན་པའི་ཐབས་ནི། མཉམ་བཞག་གི་དུས་སུ་བསྒོམ་པའི་ཁྱད་པར་གཉིས་མེད་ཀྱི་ཡེ་ཤེས་བསྒོམས་ཏེ། ཆོས་ཐམས་ཅད་གཉིས་ཀྱི་སྤྲོས་པ་རྣམ་པར་ཆད་པ་ཙམ་བསྒོམ་པའོ། ། རྡོ་རྗེ་ཕྲེང་བ་ལས་ཀྱང་། ཕྱག་རྒྱ་ཆེན་པོའི་དངོས་གྲུབ་ཆེ། ། ཟུང་དུ་འཇུག་པའི་ཏིང་འཛིན་གྱིས། ། རྣམ་རྟོག་མེད་པར་ཞུགས་ནས་ནི། །
ཐོབ་པ་འདི་ལ་ཐེ་ཚོམ་མེད། ། ཅེས་པས་སོ། ། བཟླས་པ་ཁྱད་པར་ཅན་དུ་ལྷུན་གྱིས་གྲུབ་པའི་རྡོ་རྗེ་བཟླས་པ་བྱེད་དེ། དཀྱིལ་འཁོར་བཞིའི་ཟེ་འབྲུ་ནས་ཀུན་རྫོབ་ཀྱི་སྣའི་བུ་གར་ལྷ་མོའམ་ཤེས་རབ་ཀྱི་བཟླས་པ་དང་ཐབས་སམ་མགོན་པོའི་བཟླས་པ་དང་དུས་སམ་ཉིན་མཚན་གྱི་བཟླས་པ་བྱེད་དེ། ལེའུ་དྲུག་པ་ལས། སྣ་ཡི་རྩེ་མོར་ཡུངས་དཀར་བསམ། ། ཞེས་པ་དང་། རིན་ཆེན་ཁ་དོག་སྣ་ལྔ་པ། ། ཞེས་སོ། ། སྤྱོད་བསྡུས་ལས་ཀྱང་།
ཀུན་རྫོབ་ཀྱི་སྣང་པའི་སྒོ་ནས་གཡས་དང་གཡོན་ལ་སོགས་པའི་རིམ་པས་བྱུང་ན་ལྷུན་གྱིས་གྲུབ་པའི་རྡོ་རྗེ་བཟླས་པ་བྱ་སྟེ་སྔོན་གྱི་སྒྲིབ་པ་རྣམ་བར་བྱང་བར་བྱེད་དོ། ། ཞེས་པ་དང་། ལེའུ་བཅུ་གསུམ་པ་ལས། ཡིད་འོང་སྔགས་རྣམས་ཀུན་བསྡུས་པ། ། རྡོ་རྗེ་བཟླས་པ་ཡེ་ཤེས་ཆེ། ། ཞེས་སོ། ། འདིར་ནི་བར་ཆད་མེད་པ་ལ་གནས་པའི་རྡོ་རྗེ་བཟླས་པ་ཡིན་ལ་ངག་དབེན་གྱི་སྐབས་སུ་ནི་སློབ་པའི་རྡོ་རྗེ་བཟླས་པ་ཡིན་ཏེ། རྣམ་པ་འདྲ་བས་གཞུང་དུ་ཚིག་གི་འཇུག་པ་རེས་བསྟན་པ་ཡིན་ནོ། ། རྗེས་ཐོབ་ཏུ་སྤྱོད་པ་ཟླ་བ་དྲུག་བྱེད་པ་ཡིན་ནོ། ། བཅུ་གཅིག་པ་མཐར་ཕྱིན་པའི་རྟགས་ཚད་ནི།
རྨི་ལམ་ན་བདག་ཉིད་སངས་རྒྱས་ཀྱི་ལོངས་སྐུར་མཐོང་བའོ། ། ལེའུ་བཅོ་ལྔ་པ་ལས། བྱང་ཆུབ་ཡེ་ཤེས་མཆོག་ཐོབ་པས། ། སངས་རྒྱས་སྐུ་དང་མཚུངས་པར་མཐོང་། ། སངས་རྒྱས་ལོངས་སྤྱོད་རྫོགས་པའི་སྐུ། ། བདག་ཉིད་མཚུངས་པར་མྱུར་དུ་མཐོང་། ། ཞེས་སོ། ། མཐར་ཕྱིན་པའི་ཚད་ནི། ། གཟུགས་ཕྲ་བ་དང་རེག་པ་ཡང་བ་དང་ཁྱབ་པ་དང་ཡང་དག་པའི་ཐོབ་པ་དང་རབ་ཏུ་སྣང་བ་དང་བརྟན་པ་དང་དབང་དུ་གྱུར་པ་དང་འདོད་དགུར་བསྒྱུར་བ་ཞེས་བྱའོ་ཞེས་པའོ། ། བཅུ་གཉིས་པ་འབྲས་བུ་ནི།
ལས་ཀྱི་ལུས་གནས་པར་ལོངས་སྐུ་སེམས་སྣང་བ་གསུམ་ལ་སྒྲིབ་པའི་ས་བོན་ཡོད་པ་གནས་གྱུར་ནས་ཆོས་སྐུ་སྟེ། དཀར་པོའི་ཆོས་ཟག་པ་མེད་པའི་ས་བོན་གྱིས་གང་བ་ཐོབ་པ་ལ་ངག་རླུང་གནས་གྱུར་ནས་སྤྲུལ་སྐུའི་འཕྲོ་འདུ་ཐོགས་པ་མེད་པ་འབྱུང་ངོ་། ། དེ་ཡང་རྡོ་རྗེ་ཕྲེང་བ་ལས། ཏཾ། རང་བཞིན་སྣང་བའི་དབྱེ་ཤེས་ནས། ། དེ་ནས་སྤྱོད་པ་རབ་ཏུ་བྱ། ། ལས་ཀྱི་ལུས་ནི་ཡོངས་སྤངས་ནས། ། རྡོ་རྗེའི་སྐུ་ཉིད་ཐོབ་པར་འགྱུར། ། ཞེས་པ་དང་། དེ་ཉིད་ལས།
ཡིད་བཞིན་ནོར་བུ་མཆོག་བཞིན་དུ། ། འདོད་པ་ཐམས་ཅད་སྟེར་བར་འགྱུར། ། སངས་རྒྱས་རྣམས་ཀྱི་ཕུན་ཚོགས་ཀྱང་། ། སྟོབས་ཀྱིས་བླངས་ན་སྤྱོད་པར་འགྱུར། ། ཞེས་པ་དང་། བཤད་པའི་རྒྱུད་ལས་ཀྱང་། སྟོབས་ཆེན་མི་འཇིགས་ལ་སོགས་པའི། ། ཆེ་བའི་ཡོན་ཏན་རྣམ་བརྒྱན་པ། ། བདེན་གཉིས་སྦྱོར་བ་ཟུང་འཇུག་སྐུ། ། བདེ་བ་ཆེན་པོ་དེས་ཐོབ་འགྱུར། །
ཞེས་སོ། ། ཡང་དག་པར་རྫོགས་པའི་སངས་རྒྱས་ཟུང་འཇུག་མི་སློབ་པ་ཐམས་ཅད་མཁྱེན་པའི་སྐུ་གསུམ་དབྱེར་མེད་པའོ། ། དེ་ལ་ཆོས་ཀྱི་སྐུ་ནི་ཆོས་ཐམས་ཅད་ཀྱི་དེ་བཞིན་ཉིད་གློ་བུར་གྱི་དྲི་མ་མཐའ་དག་དང་བྲལ་བའོ། ། དེ་ལ་ཟག་པ་མེད་པའི་ཤེས་རབ་ཀྱིས་མི་དམིགས་པའི་ཚུལ་གྱིས་དམིགས་པ་སྟེ། ། ཤེས་བྱ་དང་ཤེས་པ་རོ་གཅིག་པར་གྱུར་པ་ཆུ་ལ་ཆུ་བཞག་པ་དང་མར་ལ་མར་ཐིམ་པ་བཞིན་དུ་མཚན་མ་ཐམས་ཅད་དང་བྲལ་བའི་ཆོས་དབྱིངས་དེ་ལ་ཇི་ལྟ་བ་བཞིན་དུ་འཛིན་པའི་ཤེས་རབ་ཀྱིས་དམིགས་པའི་ཤེས་བྱ་མ་གྲུབ་པས་ཡེ་ཤེས་མི་འཇུག་ལ་ཤེས་བྱ་ཇི་ལྟ་བ་བཞིན་དུ་གསལ་བ་ཁོ་ནར་མཐོང་ཞེས་བྱ་བ་ལ། གནས་སྐབས་དེའི་ཚེ་ན་ཀུན་རྫོབ་ཀྱི་ཤེས་པ་རང་རིག་པ་སྒྱུ་མ་ལྟ་བུ་དེ་ཡང་རབ་ཏུ་ཞི་བའི་ཕྱིར་སྤྲོས་པའི་མུན་པ་རབ་ཏུ་ནུབ་པའི་ཕྱིར་རོ། ། དེ་ནི་ཆོས་སྐུའོ། ། དེའི་རྗེས་ལ་སྒྲིབ་པའི་ས་བོན་ཆ་ཕྲ་བ་དང་བྲལ་བའི་རྣམ་པར་གྲོལ་བའི་ལམ་གྱི་མཚན་ཉིད་སྔར་མཉམ་པར་བཞག་པའི་སེམས་ཀྱི་སྐད་ཅིག་གི་རྒྱུད་ལ་འབྱུང་བ་སྐྱེ་སྟེ། དེའི་ཤེས་བྱ་ནམ་མཁའ་དང་མཉམ་པའི་རྒྱུ་དང་འབྲས་བུས་བསྟན་པའི་རྒྱུ་འབྲས་ཀྱི་ཆོས་མཐའ་དག་མངོན་སུམ་དུ་བྱེད་དོ། ། དེ་ནི་མེ་ལོང་ལྟ་བུའི་ཡེ་ཤེས་ཞེས་བྱ་སྟེ།
མེ་ལོང་གཡའ་དག་པ་ལ་སྔོན་མེད་པའི་གཟུགས་ཀྱི་རྣམ་པ་ཐམས་ཅད་སྣང་བ་རང་བཞིན་དུ་དྲི་མ་དང་བྲལ་བའི་དབང་གིས་དུས་གསུམ་དུ་བསྡུས་པའི་ཤེས་བྱ་ཐམས་ཅད་རབ་ཏུ་སྣང་སྟེ། ཤེས་བྱ་རྣམ་པ་དང་ལྡན་པའི་ཚུལ་དུ་སྣང་བ་ནི་མ་ཡིན་ཏེ། ཤེས་བྱ་མཐའ་མེད་པའི་ཚུལ་དུ་མཁྱེན་པའོ། ། ཡེ་ཤེས་དེ་ནི་ལོངས་སྤྱོད་རྫོགས་པའི་སངས་རྒྱས་ཡིན་ཏེ་གཟུགས་ཀྱིས་བསྡུས་པའོ། ། གཟུགས་སྣང་བ་བདག་པོའི་རྐྱེན་ཡིན་པ་དང་། གཟུགས་ཀྱི་རྣམ་པར་རིག་པའི་མཚན་ཉིད་ཅན་ཡིན་པས་སོ། ། དེ་ནི་ནམ་མཁའ་ཆེན་པོ་ལྟར་རྟག་ཏུ་གནས་པ་སྟེ་རེས་འགའ་ཆད་པ་ལ་བརྟེན་པ་མ་ཡིན་ནོ། ། མཉམ་པ་ཉིད་ཀྱིས་ཡེ་ཤེས་ནི་སྨོན་ལམ་དང་དགེ་བའི་ཚོགས་དཔག་ཏུ་མེད་པས་རབ་ཏུ་བསྒྲུབས་པའི་ཡེ་ཤེས་ཆེན་པོའོ། ། དེ་ལ་ནི་བདག་དང་གཞན་གྱི་རྒྱུད་ལ་ཐ་དད་དུ་མི་འཛིན་པར་ལྟ་བའི་ཤེས་པ་ངར་འཛིན་གྱིས་འཆིང་བའི་གཉེན་པོར་གྱུར་པ་བདག་དང་གཞན་ལ་མཉམ་པ་ཉིད་དུ་འཛིན་པའི་བྱང་ཆུབ་ཀྱི་སེམས་མཐར་ཕྱིན་པ་དེ་ནི་མཉམ་པ་ཉིད་ཀྱི་ཡེ་ཤེས་ཞེས་བྱའོ། ། སོ་སོར་རྟོག་པའི་ཡེ་ཤེས་ནི་ཤེས་བྱ་ཇི་ལྟ་བ་དང་ཇི་སྙེད་པ་དང་ཆོས་རང་གི་དང་སྤྱིའི་མཚན་ཉིད་ཀྱི་སྒོ་ནས་འཛིན་པའི་མཚན་ཉིད་དོ། །
ཡེ་ཤེས་དེ་གཉིས་མེ་ལོང་ལྟ་བུའི་ཡེ་ཤེས་ལ་བརྟེན་ཏེ་རྒྱ་མཚོ་ཆེན་པོ་ལ་རླབས་བརྟེན་པ་བཞིན་ནོ། ། ཡེ་ཤེས་དེ་གཉིས་ནི་རྟོག་བཅས་སུ་ཞེན་པའི་པཎྜི་ཏ་ཡང་ཡོད་སྐད། དེ་ནི་མདོ་རྒྱུད་གང་དང་ཡང་མི་མཐུན་པས་མི་གཟུང་སྟེ། འོན་ཀྱང་སྔ་ཕྱི་དང་སྒྲ་དོན་གཅིག་ཏུ་སྦྱོར་བའི་ཕྱིན་ཅི་ལོག་ལས་ནི་གྲོལ། ཤེས་བྱའི་སྤུ་རིས་གཅོད་པ་དང་འཛིན་པ་ནི་ཡོད་དེ་མིག་གི་རྣམ་ཤེས་བཞིན་ནོ། ། དེ་ལྟ་མ་ཡིན་ཏེ་ཞེན་པ་དང་འཛིན་པ་མེད་ན་སེམས་ཅན་ལ་ཐུགས་རྗེ་འཇུག་པ་དང་ཆོས་བཤད་པའི་ཕྲིན་ལས་གང་ན་འཐད་དེ། དེ་ལྟ་བུའི་རྟེན་དང་བརྟེན་པའི་ཡེ་ཤེས་གསུམ་པོ་དེ་ནི་ལོངས་སྐུའོ། ། དེ་ལས་ནི་ལྷུན་གྱིས་གྲུབ་ཅིང་རྒྱུན་མི་འཆད་པར་འཇུག་པའི་འཕྲིན་ལས་ཀྱི་རང་བཞིན་བྱ་བ་གྲུབ་པའི་ཡེ་ཤེ་སྤྲུལ་བའི་སྐུ་རབ་ཏུ་འབྱུང་སྟེ། ། ལོངས་སྐུའི་དབང་གིས་སྐལ་བ་བཞིན་དུ་མཛད་པ་མཐའ་ཡས་པར་འཇུག་པའི་མཚན་ཉིད་དོ། ། འདི་ནི་ཐུགས་རྗེ་ཆེ་པོའི་བདག་ཉིད་ལས་བྱུང་བ་འདི་ནི་གཞན་གྱི་རྣམ་པར་རིག་པའི་ཆས་བསྡུས་པའོ། །
དེ་ནི་དུས་གསུམ་ཐམས་ཅད་དུ་ཉམས་པ་མེད་པའོ། ། དེ་ཡང་། འཇའ་ཚོན་ལྟ་བུའི་ལོངས་སྐུ་ཡིས། ། འབད་པ་མེད་པར་སྤྲུལ་བའི་སྐུ། ། མཐའ་མེད་རྡུལ་ཕྲན་ཇི་བཞིན་པས། ། སེམས་ཅན་དོན་ཀུན་སྒྲུབ་པར་མཛད། ། ཅེས་པས་སོ། ། སྐུ་གསུམ་པ་དེ་ཡང་དབྱེར་མེད་པ་སྟེ་ཆོས་སྐུ་ནི་དབྱིངས་དང་ཡེ་ཤེས་དབྱེར་མེད་པ་དོན་དམ་པའི་བདེན་པ་ཡིན་ཞིང་། ཡེ་ཤེས་བཞིའི་བདག་པོའི་རྐྱེན་དང་དེ་ལས་བྱུང་བའི་གཟུགས་སྐུ་གཉིས་ནི་ཀུན་རྫོབ་ཀྱི་བདེན་པ་ཡིན་ལ་དེ་གཉིས་ཀྱང་ཟུང་དུ་འཇུག་པས་ན་ཟུང་འཇུག་སྟེ། བདེན་གཉིས་སྦྱོར་བ་གང་ཡིན་པ། །
དེ་ནི་ཟུང་དུ་འཇུག་པར་བཤད། ། ཅེས་སོ། ། ཇི་ལྟ་བ་མཁྱེན་པ་དང་ཇི་སྙེད་པ་མཁྱེན་པ་གཉིས་ཀྱང་ཟུང་དུ་འཇུག་པ་སྟེ། ཆོས་ཀྱི་དབྱིངས་ལ་དམིགས་པའི་མཚན་ཉིད་ཀྱི་ཤེས་རབ་ནི་ཇི་ལྟ་བ་མཁྱེན་པ་ཡིན་ཞིང་། དངོས་པོ་ལ་དམིགས་པའི་མཚན་ཉིད་ཀྱི་ཡེ་ཤེས་ནི་ཇི་སྙེད་པ་མཁྱེན་པ་ཡིན་ལ། དེ་གཉིས་ཀྱང་གཅིག་མཁྱེན་དུས་གཅིག་ཤོས་ཀྱང་མཁྱེན་པ་སྟེ། མིག་གི་རྣམ་ཤེས་ཀྱིས་གཟུགས་མཐོང་དུས་སུ་རྣ་བའི་རྣམ་ཤེས་ཀྱིས་སྒྲ་ཐོས་པ་བཞིན་ནོ། ། དེས་ན་མི་རྟག་པའི་ཡེ་ཤེས་ཀྱིས་ཇི་ལྟ་བ་དང་ཇི་སྙེད་པའི་ཤེས་བྱ་ཐམས་ཅད་གཅིག་ཅར་མཁྱེན་གྱི་རྟོག་པ་ཡོད་ན་ཤེས་བྱ་ཐམས་ཅད་མཁྱེན་དུ་མི་བཏུབ་སྟེ། དྷརྨ་ཀཱི་རྟིའི་ཞལ་ནས། ། རྣམ་རྟོག་རྗེས་སུ་འབྲེལ་བ་ལས། །
དོན་གསལ་སྣང་བ་ཡོད་མ་ཡིན། ། ཞེས་སོ། ། ཇི་སྙེད་པའི་ཡེ་ཤེས་དེ་ཡང་དེ་བཞིན་གཤེགས་པའི་སྟོབས་བཅུས་བསྡུས་པ་སྟེ། ། སློབ་དཔོན་ཟླ་གྲགས་ཀྱི་སྒྲོན་གསལ་དུ་ལེའུ་བཅུ་གསུམ་པའི། སྐུ་གསུམ་མི་ཕྱེད་དཀྱིལ་འཁོར་དང་། ། སངས་རྒྱས་ཡེ་ཤེས་འགྲུབ་པར་འགྱུར། ། ཞེས་པའི་འགྲེལ་བར། ། སྐུ་གསུམ་མི་ཕྱེད་པ་ནི་ཟུང་འཇུག་རྡོ་རྗེ་འཆང་ཆེན་པོའོ། ། སངས་རྒྱས་ཡེ་ཤེས་ནི་སྟོབས་བཅུ་དང་མི་འཇིག་པ་ལ་སོགས་པའོ། ། (Dསྟོབས་བཅུ་)ནི་(Eགནས་དང་གནས་མ་ཡིན་པ་མཁྱེན་པའི་སྟོབས་དང་།
ལས་བདག་གི་བྱ་བ་མཁྱེན་པ་དང་། བསམ་གཏན་དང་སྙོམས་པར་འཇུག་པ་དང་། ཀུན་ནས་ཉོན་མོངས་པ་དང་ལྡང་བ་མཁྱེན་པ་དང་། དབང་པོ་མཆོག་དང་མཆོག་མ་ཡིན་པ་མཁྱེན་པ་དང་། མོས་པ་སྣ་ཚོགས་དང་མོས་པ་དུ་མ་མཁྱེན་པ་དང་། ཁམས་སྣ་ཚོགས་དང་ཁམས་དུ་མ་མཁྱེན་པ་དང་། ཀུན་ཏུ་འགྲོ་བའི་ལམ་མཁྱེན་པ་དང་། སྔོན་གྱི་གནས་རྗེས་སུ་དྲན་པ་མཁྱེན་པ་དང་། འཆི་འཕོ་དང་སྐྱེ་བ་མཁྱེན་པ་དང་། ཟག་པ་ཟད་པ་མཁྱེན་)པའོ། །
བཅུའི་གྲངས་དང་གོ་རིམ་ངེས་པ་ནི་གདུལ་བྱ་ལ་འཕྲིན་ལས་འཇུག་པའི་གྲངས་དང་གོ་རིམ་ཏེ། གྲངས་ནི་གདུལ་བྱ་ལ་འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་གཉིས་ལས་སྒྲུབ་ཏུ་མེད་ལ་དེ་ལ་བཅུ་པོ་འདི་ཁོ་ནས་ཆོག་པས་སོ། །

གོ་རིམ་ཀྱང་དེ་གཉིས་ཀྱི་རིམ་པ་དེ་འཇིག་རྟེན་པའི་ཕུན་སུམ་ཚོགས་པ་ལ་བརྟེན་ནས་འཇིག་རྟེན་ལས་འདས་པ་ཟག་པ་མེད་པའི་ལམ་དང་འབྲས་བུ་གཉིས་འགྲུབ་པའི་རིམ་པ་སྟེ། དེ་ལ་འཇིག་བརྟེན་པའི་ཕུན་སུམ་ཚོགས་པ་ལ་འགོད་པ་གསུམ་གྱིས་ཆོག་ལ་འཇིག་རྟེན་ལས་འདས་པའི་ཕུན་སུམ་ཚོགས་པ་ལ་དགོད་པ་ལ་བདུན་གྱིས་ཆོག་པའོ། ། དང་པོ་གསུམ་ཡང་འདོད་པའི་ཁམས་ཀྱི་བདེ་བ་ལ་དགོད་པ་རྒྱུ་མེ་དང་རྒྱུ་ཕྱིན་ཅི་ལོག་ཏུ་བལྟ་བ་ལས་དང་པོས་བཟློག་ནས་གཉིས་པས་བདེ་སྡུག་གི་རྒྱུ་ལས་ལེགས་ཉེས་བྱས་པ་ཡང་བྱེད་པ་པོ་རང་ལ་སྨིན་ཅིང་ལས་མ་བྱས་པ་དང་འཕྲད་པ་དང་བྱས་པ་ཆུད་ཟོས་པར་ལྟ་བ་ལས་བཟློག་པས་མི་དགེ་བའི་གནས་ནས་བཟློག་ལ་དགེ་བའི་གནས་སུ་བཀོད་དོ། ། དེ་ནས་གཟུགས་ཁམས་དང་གཟུགས་མེད་ཁམས་གོ་རིམ་གཉིས་ཀྱི་ཕུན་སུམ་ཚོགས་པ་ལ་དགོད་པའི་དོན་དུ་སྟོབས་གསུམ་པས་དེའི་བསམ་གཏན་དང་སྙོམས་འཇུག་བསྟན་པས་དེ་ཐོབ་པར་བྱའོ། ། ཁམས་གསུམ་གྱི་བདེ་བ་ལ་བཀོད་ནས་སྟོབས་བཞི་པས་དབང་བོ་གསུམ་མཁྱེན། སྟོབས་ལྔ་པས་དབང་བོ་ཆེ་འབྲིང་གསུམ་པོ་མཁྱེན་ལ་སྟོབས་དྲུག་པས་མོས་པ་དེས་དོན་གྱི་སྟོབས་ཀྱིས་བྱུང་བས་ཁམས་མཁྱེན། ཁམས་དེ་གསོ་བའི་དོན་དུ་ལམ་སྒོམ་པ་ལ་ཉོན་མོངས་པ་རྩེ་འཇིལ་དགོངས་པས་སྟོབས་བདུན་པས་དེའི་གཉེན་པོ་གསུམ་བསྟན་ལ། སྟོབས་བརྒྱད་པས་རྟག་ལྟ་ལས་བཟློག་ཅིང་དགུ་པས་ཆད་ལྟ་ལས་བཟློག་སྟེ་སྟོབས་བཅུ་པའི་ལམ་དབུ་མ་ལ་སྦྱོར་རོ་ཞེས་པའོ། ། དེ་ལྟ་བུ་དེ་ནི་ཟུང་འཇུག་མི་སློབ་པའི་ཐམས་ཅད་མཁྱེན་པ་སྟེ། ཁྱོད་ཀྱི་ཡེ་ཤེས་གཅིག་པུ་ཡིས། ། ཤེས་བྱ་མ་ལུས་ཀུན་ཁྱབ་ཅན། །
ཁྱེད་ལས་གཞན་པ་ཐམས་ཅད་ཀྱི། ། ཤེས་བྱ་ཤེས་པ་ལས་ལྷག་འགྱུར། ། ཞེས་པ་དང་། ། རྨ་བྱའི་མདོངས་ནི་གཅིག་པུ་ལ། ། རྒྱུ་ཡི་ནུས་པ་ཐ་དད་པ། ། ཀུན་མཁྱེན་མིན་པའི་སྤྱོད་ཡུལ་མིན། ། དེ་ཤེས་པས་ནི་ཀུན་མཁྱེན་ཏེ། ། ཞེས་པ་དང་། ཡང་དག་རྫོགས་སངས་རྒྱས་ཀྱི་བྱང་ཆུབ་མ་ལུས་པ། ། ཁྱེད་ལ་གཏད་བ་ལྟ་བུར་རྣམ་པར་སྣང་། །
དྲི་མ་མེད་པའི་མཚོ་ཆུ་དང་པ་ལས། ། ཟླ་བ་སྐར་མའི་ཚོགས་རྣམས་སྣང་བ་བཞིན། ། ཞེས་པས་སོ། ། དེ་ལྟ་བུའི་སྐུ་ཡོད་ཀྱང་དོན་དམ་པར་སྐུ་གསུམ་དབྱེར་མེད་ཡེ་ཤེས་བཞི་པོ་ཡང་གཉིས་མེད་ཡེ་ཤེས་ཀྱི་གནས་ལུགས་ཡིན་ཏེ། ། དེ་ལས་གདུལ་བྱ་འདོད་ཆགས་ཅན་གྱི་ངོར་དབྱིངས་ཡེ་ཤེས་ཀྱི་སྣང་བ་ཁ་སྦྱོར་ལྟ་བུར་ཤེས་ཏེ་དེ་ཡང་དོན་དམ་པར་ན། ། སངས་རྒྱས་རྣམས་ནི་ཉེས་པའི་སྐྱོན་ཐམས་ཅད་ཀྱི་ས་བོན་དང་བཅས་ནས་ཡོངས་སུ་དག་པ་ཡིན་ལ། ལེགས་པའི་ཡོན་ཏན་ཐུན་མོང་མ་ཡིན་པ་ཡོན་ཏན་དུ་རྟོགས་པ་ཇི་ལྟར་ཚོགས་བསགས་པ་དེ་ལྟ་དེ་ལྟར་དོན་མེད་པར་ཡང་མ་གྱུར་ཅིང་རྫོགས་པ་དང་མཐར་ཕྱིན་པར་གྱུར་ཏེ། ། ཡོན་ཏན་ཐམས་ཅད་ཀྱི་འབྲས་བུའི་ངོ་བོར་བཞུགས་པ་དེ་ལ་བར་ཆད་གཞན་དུ་འགྱུར་བ་ཡང་དུས་ཐམས་ཅད་དུ་མི་མངའ་སྟེ། དེ་ལྟར་ན་སངས་རྒྱས་ཀྱི་ཆོས་ནི་ཆོས་ཀྱི་དབྱིངས་རྣམ་པར་དག་པ་དང་། རྣམ་པར་མི་རྟོག་པའི་ཡེ་ཤེས་དང་།
བསོད་ནམས་དང་ཡེ་ཤེས་ཀྱི་ཚོགས་མཐའ་ཡས་པ་ལ་སོགས་པའི་རྣམ་པར་སྨིན་པའི་སྐུ་ལོངས་སྤྱོད་རྫོགས་པའི་སྐུ་ཆེན་པོ་བཅོམ་ལྡན་འདས་རྡོ་རྗེ་འཆང་ཆེན་པོ་དང་། ཞིང་བཀོད་པ་ཕུན་སུམ་ཚོགས་པ་ཡོངས་སུ་དག་པའི་ཞིང་ཁམས་ཁྱད་པར་ཅན་དག་ན། ལོངས་སྤྱོད་ཕུན་སུམ་ཚོགས་པ་མདོ་སྡེ་དང་རྒྱུད་སྡེ་ལས་གྲགས་པའི་སངས་རྒྱས་ཀྱི་ཞིང་བཀོད་པ་ཕུན་སུམ་ཚོགས་པ་ཐུན་མོང་དུ་གྲགས་པ་རྣམས་དང་། ཐུན་མོང་མ་ཡིན་པ་འདོད་པའི་ཡོན་ཏན་ལ་ལོངས་སྤྱོད་པའི་བདེ་བ་ཁྱད་པར་ཅན་དང་ལྡན་སྟེ། འདི་ལྟ་ཡེ་ཤེས་ཀྱི་ལྷ་མོའི་ཚོགས་དཔག་ཏུ་མེད་པའི་དཀྱིལ་འཁོར་ན་གཉིས་སུ་མེད་པའི་སྦྱོར་བའི་རོལ་བའི་བདེ་བ་ཆེན་པོ་མཐར་ཐུག་པར་མི་འགྱུར་བ་དང་ལྡན་ཞིང་གཟུགས་དང་སྒྲ་ལ་སོགས་པའི་བདེ་བ་ཐམས་ཅད་ཀྱང་ཉམས་སུ་བསྟར་བས་ཕྱི་རོལ་གྱི་འདོད་པ་སྤྱོད་པ་ལས་བྱུང་བའི་བདེ་བ་དང་། དགེ་བའི་རྩ་བ་རྣམ་པར་སྨིན་པའི་སྐུ་འགྲུབ་པས་རང་བཞིན་གྱི་སྐུའི་བདེ་བ་དང་། འདུས་མ་བྱས་པའི་ཆོས་ཉིད་ཞི་བ་གཟིགས་པས་ཐུགས་ཀྱི་བདེ་བ་དང་ཡང་ལྡན། དེས་ན་བདེ་བ་གསུམ་དང་བཞིས་ཁྱད་པར་དུ་བྱས་པར་བཞེད་དོ། ། ནག་པོའི་ལུགས་ཀྱིས་དེ་ལྟར་བཞེད་དེ། བཤད་རྒྱུད་ལས།
མཁའ་འདྲ་ཆོས་སྐུ་སྟོང་པ་ལས། ། རྟོག་མེད་ཡེ་ཤེས་མཁའ་འདྲ་བའི། ། ཚོགས་དང་སྨོན་ལམ་སྟོབས་དག་གིས། ། འབད་དང་བྲལ་བ་ལྷུན་གྱིས་གྲུབ། ། ཟུང་འཇུག་རྡོ་རྗེ་ལྟ་བུ་ཡིས། ། ཏིང་ངེ་འཛིན་སྒྲིབ་གཉིས་སྤངས་ཤིང་། ། ཕུན་སུམ་ཚོགས་པ་ཐམས་ཅད་ཐོབ། ། འདོད་པ་ཙམ་གྱིས་འགྲོ་འོང་ལྡིང་། ། ཞེས་པས་ཆོས་ཀྱི་སྐུ་ཟག་མེད་ཀྱི་ཆོས་ཀྱི་ཡོན་ཏན་མ་ལུས་པ་རྫོགས་པ་དང་། ལྷུན་གྲུབ་བདེ་བ་ཆེན་པོའི་སྐུ། །
རང་སྣང་རིག་མས་ཉེར་བརྒྱན་པ། ། འོག་མིན་གནས་སུ་དུས་རྟག་ཏུ། ། མཚན་དང་དཔེ་བྱད་བརྒྱན་པ་བཞུགས། ། ཞེས་པས། ལྷུན་གྱིས་གྲུབ་པ་བདེ་བ་ཆེན་པོའི་སྐུ་རྒྱུན་གྱི་རྟག་པ་སྟུག་པོ་བཀོད་པའི་འཇིག་རྟེན་གྱི་ཁམས་ན་རང་སྣང་བས་འཁྱུད་པའི་བདག་ཉིད་དུས་རྟག་ཏུ་འཛིན་པའོ། ། འཇའ་ཚོན་ལྟ་བུའི་ལོངས་སྐུ་ལས། ། འབད་པ་མེད་པ་སྦྲུལ་པའི་སྐུ། ། མཐའ་མེད་རྡུལ་ཕྲན་བཞིན་དུ་འབབ། ། སེམས་ཅན་དོན་ཀུན་སྒྲུབ་པར་བྱེད། ། གང་དང་གང་གིས་འདུལ་འགྱུར་ལ། །
དེ་དེ་བཞིན་དུ་སོ་སོ་སྣང་། ། མོས་པའི་དབང་གི་ཐ་དད་པར། ། ཞེས་སོ། ། ཟུང་འཇུག་སྡོམ་ཚིག་ཏུ་བསྡུས་པ་ནི། རྟེན་དང་ངོ་བོ་ངེས་ཚིག་དང་། ། དབྱེ་དང་ལྟ་བའི་རིམ་པ་དང་། མིང་དང་མཚན་ཉིད་རྒྱུ་རྐྱེན་དང་། ། ཤེས་བྱ་ཉམས་ལེན་རིམ་པ་དང་། ། མཐར་ཕྱིན་རྟགས་ཚད་འབྲས་བུའོ། ། ཞེས་སོ། །
སེམས་ཅན་རྣམ་ནི་འདུལ་བར་འགྱུར། ། ཞེས་པས་རྡོ་རྗེ་འཆང་གི་རླུང་སེམས་གཉིས་ཀྱི་རྣམ་འཕྲུལ་ཙམ་ལས་སྤྲུལ་སྐུ་དུ་མ་སྐྱེ་ཞིང་འབྱུང་བའོ། ། ཡིད་བཞིན་ནོར་འདྲར་བསམས་ཙམ་གྱིས། ། འབད་མེད་བདག་དང་གཞན་གྱི་དོན། ། ཆེ་བའི་ཡོན་ཏན་རྣམས་ཀྱིས་བརྒྱན། ། བདེ་བ་ཆེ་ལས་དེ་འབྱུང་འགྱུར། ། ཞེས་སོ། ། ཕྲིན་ལས་ཡིད་བཞིན་ནོར་བུ་ལྟར་འབད་པ་མེད་པ་བདག་དང་གཞན་གྱི་དོན་གྲུབ་པར་མཛད་པའོ། ། གུ་རུ་བཙུན་མོ་ཅན་ནི་ཟུང་འཇུག་ལ་དོན་དགུར་བྱེད་པའོ། ། རྟེན་ནི་འོད་གསལ་མཐར་ཕྱིན་པའོ།
ཤེས་པར་བྱ་བ་ནི་ཆོས་ཐམས་ཅད་གཉིས་སུ་མེད་པའི་ཡེ་ཤེས་ཀྱི་རང་བཞིན་དུ་ཤེས་པར་བྱའོ། ། སྤང་བྱ་ནི་ཆད་པའི་མཐར་ལྷུང་བ་དང་སངས་རྒྱས་ཀྱི་ཡེ་ཤེས་ལ་གཟུགས་སྐུའི་སྣང་བ་ནུབ་པར་འདོད་པའི་གྲུབ་མཐའ་འོ། ། མཚོན་པར་བྱེད་པའི་མཚན་ཉིད་ལ་གསུམ་སྟེ། འགོག་པ་ཟུང་འཇུག་དང་། སྣང་བ་ཟུང་འཇུག་དང་། འབྲེལ་བ་ཟུང་འཇུག་གོ ། དང་པོ་ནི་ཐ་དད་པའི་རྣམ་པར་རྟོག་པས་སྟོང་པའི་ཚུལ་ནས་ཏེ་གཉིས་སུ་མེད་པའི་ཡེ་ཤེས་དེ་འཁོར་བ་དང་མྱ་ངན་ལས་འདས་པ་དང་ཀུན་ནས་ཉོན་མོངས་པ་དང་རྣམ་པར་བྱང་བ་ལ་སོགས་པའི་ཆོས་ཐམས་ཅད་དབྱེར་མེད་པར་ཐུགས་སུ་ཆུད་པའི་ཕྱིར་རོ། ། དེ་ཡང་རྡོ་རྗེ་འཕྲེང་བ་ལས། ། འཁོར་བ་དང་ནི་མྱ་ངན་འདས། ། རྟག་པ་གཉིས་པོ་སྤངས་ནས་ནི། །
གང་དུ་དངོས་པོ་གཅིག་འགྱུར་བ། ། ཟུང་དུ་འཇུག་ཅེས་དེ་ལ་བཤད། ། ཀུན་ནས་ཉོན་མོངས་རྣམ་པར་བྱང་། དོན་དམ་ཉིད་དུ་ཤེ་ནས་ནི། ། གང་གིས་གཅིག་པུ་འགྱུར་ཞེས་པ། ། དེ་ཡིས་ཟུང་དུ་འཇུག་པ་ཤེས། ། ཞེས་བྱ་བ་ལ་སོགས་པ་གསུངས་པ་ཡིན་ནོ། ། སྣང་བ་ཟུང་དུ་འཇུག་པ་ནི་དོན་གྱི་མཐར་ཐུག་པ་སྟེ། ཐབས་ཀུན་རྫོབ་ཀྱི་བདེན་པ་རྡོ་རྗེ་འཆང་ཆེན་པོའི་ལུས་དང་གནས་དང་ལོངས་སྤྱོད་སྣང་བ་ཁྱད་པར་ཅན་དང་། ཤེས་རབ་དོན་དམ་པའི་བདེན་པ་ཆོས་ཐམས་ཅད་རང་བཞིན་མེད་པར་རྟོགས་པས་ཞེན་པ་དང་རྟོག་པ་ཐམས་ཅད་དང་བྲལ་བའི་ཏིང་ངེ་འཛིན་གཉིས་དབྱེར་མེད་པ་སྟེ།
སྣང་ལ་ཞེན་པ་མེད་པའི་ཏིང་ངེ་འཛིན་ཏོ། ། དེ་ཡང་རྡོ་རྗེ་ཕྲེང་བ་ལས། ། ཀུན་རྫོབ་དང་ནི་དོན་དམ་དག ། སོ་སོའི་ཆར་ནི་ཤེས་འགྱུར་བ། ། གང་དུ་ཡང་དག་འདྲེས་གྱུར་པ། ། ཟུང་དུ་འགྱུར་བར་དེ་བཤད་དོ། ། ཞེས་པ་དང་། ཐབས་དང་ཤེས་རབ་སྙོམ་འཇུག་པར། ། ཐམས་ཅད་བསྡུས་ལས་ཤེས་འགྱུར་བ། ། རྣལ་འབྱོར་ཆེན་པོ་གང་དུ་གནས། །
དེ་ནི་ཟུང་དུ་འཇུག་པར་འགྱུར། ། ཞེས་གསུངས་པ་ཡིན་ནོ། ། འབྲེལ་བ་ཟུང་འཇུག་ནི། ཤེས་རབ་སྙིང་རྗེ་དབྱེར་མེད་པར་འབྲེལ་བས་ན་འབྲེལ་བ་ཟུང་དུ་འཇུག་པ་སྟེ། འདི་ནི་སངས་རྒྱས་ཐམས་ཅད་ཀྱི་སྤྱོད་ཡུལ་དུ་འགྱུར་པའོ། ། ཤེས་རབ་སྙིང་རྗེ་གཅིག་པར་ནི། ། ཤེས་ནས་གང་དུ་འཇུག་འགྱུར་བ། ། ཟུང་འཇུག་ཅེས་བྱར་བཤད་པ་སྟེ། ། རིམ་འདི་སངས་རྒྱས་སྤྱོད་ཡུལ་ལོ། ། ཞེས་གསུང་པ་ཡིན་ནོ། །
དེ་ལྟ་བུའི་ཟུང་དུ་འཇུག་བའི་ཏིང་ངེ་འཛིན་དེ་ལ་སློབ་པའི་ཚུལ་ནི་རྣམ་པ་གཉིས་ཏེ། བརྩོན་འགྲུས་ཅན་མཐོང་བའི་ཆོས་ལ་མངོན་པར་རྫོགས་བར་འཚང་རྒྱ་བ་དང་། ལེ་ལོ་ཅན་བར་མར་འཚང་རྒྱ་བའི་རིམ་པའོ། ། དེ་ལ་དང་པོ་བརྩོན་འགྲུས་ཅན་མཐོང་བའི་ཆོས་ལ་མངོན་པར་རྫོགས་པར་འཚང་རྒྱ་བའི་རིམ་པ་ནི། རྣམ་འབྱོར་པ་བརྩོན་འགྲུས་རབ་དང་ལྡན་ཞིང་ལོངས་སྤྱོད་ཕུན་སུམ་ཚོགས་པ་དང་ལྡན་ལ། ཉོ་ཚོང་དང་ཁེ་དཔོགས་དང་ཞིང་ལ་སོགས་པ་གཡེང་བ་མེད་པ་རྣམས་ནི་ཚེ་འདི་ཉིད་ལ་ཀུ་རྫོབ་ཀྱི་བདེན་པའི་གནས་སྐབས་སུ་སྤྱོད་པ་གསུམ་གང་ཡང་རུང་བ་ལ་གོམས་པས་བྱས་ཤིང་། དོན་དམ་པའི་བདེན་པ་བརྟན་པའི་མཚན་མ་ཐོབ་པ་རྣལ་འབྱོར་པས་སེམས་ཀྱི་འཕེན་པ་འདི་ལྟར་བཏང་བར་བྱ་སྟེ། འདི་ལྟར་བདག་གིས་འོད་གསལ་བའི་ཏིང་ངེ་འཛིན་འདི་ལ་ལོ་དང་ཟླ་བ་ལ་སོགས་པའི་དུས་འདི་སྲིད་དུ་གནས་པར་བྱས་ལ་བདེན་པ་རྗེས་སུ་དྲན་པའི་ཡན་ལག་གི་ཟུང་དུ་འཇུག་པའི་སྐུར་ལྡང་པར་བྱའོ་སྙམ་པའི་སེམས་ཀྱི་འཕེན་པ་དྲག་པོ་བཏང་སྟེ། ། ལོ་དང་ཟླ་བ་ལ་སོགས་པའི་བར་དུ་འོད་གསལ་པའི་ཏིང་ངེ་འཛིན་སྙོམས་པར་འཇུག་པར་བྱའོ། ། དེ་ལྟར་སྙོམས་པར་ཞུགས་ནས་སྔོན་གྱི་འཕེན་པའི་ཤུགས་དང་ཚད་མེད་པ་བཞི་ལ་ཀུན་རྫོབ་ཀྱི་བདེན་པའི་སྐབས་སུ་གོམས་པར་བྱས་པའི་སྟོབས་ཀྱིས་འོད་གསལ་འཛིན་པའི་ཡན་ལག་དེ་ལས་རྗེས་སུ་དྲན་པའི་ཡན་ལག་ལུགས་ལས་བཟློག་པའི་སྣང་བ་གསུམ་ཁམས་ཕྲ་བ་རླུང་དང་བཅས་པའི་ཏིང་ངེ་འཛིན་གྱི་ཡན་ལག་རྡོ་རྗེ་འཆང་ཆེན་པོ་ཟུང་འཇུག་ལོངས་སྤྱོད་རྫོགས་པའི་སྐུ་སྐད་ཅིག་ཐང་ཅིག་ཡུད་ཙམ་གྱིས་འབྱུང་བར་འགྱུར་བ་སྟེ།
དང་པོ་ཆུ་ཀླུང་ལ་ཉ་འཕར་བ་ལྟར་དེ་ལྟར་ཟུང་འཇུག་ལོངས་སྐུ་བསྐྱེད་ནས། དེའི་འོག་ཏུ་སྤྲུལ་བའི་སྐུར་བསྒྱུར་བར་བྱ་སྟེ། དེ་ཡང་སྐད་ཅིག་ཙམ་གྱིས་གཞལ་ཡས་ཁང་གདན་དང་བཅས་པའི་ཡེ་ཤེས་ཀྱི་རང་སྣང་ཙམ་གྱིས་སྤྲུལ་སྐུ་དེར་གནས་ཏེ་རང་གི་སྙིང་ཁ་ན་འོད་ཀྱི་རིག་མ་རྡོ་རྗེ་དབྱིངས་ཀྱི་དབང་ཕྱུག་མ་ཕྱུང་ལ། ། དེ་དང་སྙོམས་པར་ཞུགས་པའི་བྱང་ཆུབ་ཀྱི་སེམས་ཀྱི་བདེ་བ་ཙམ་ལས་སྐད་ཅིག་ཙམ་གྱིས་རང་གི་ལྷག་པའི་ལྷ་གང་ཡིན་པའི་སྤྲུལ་བའི་སྐུ་བསྐྱེད་ལ་རང་གི་མཚན་སྔགས་ཀྱིས་བསྐུལ་ཏེ་སྤྲོ་བ་དང་བསྡུ་བའི་རིམ་གྱིས་བདག་ཉིད་ལ་བཅུག་པས་སྤྲུལ་བའི་སྐུར་བསྒྱུར་བ་ནི་དང་པོ་སྦྱོར་པའོ། ། དེ་ཡང་ལེའུ་བདུན་པ་ལས། དེ་ལ་སངས་རྒྱས་རྗེས་སུ་དྲན་པ་ཇི་ལྟར་བསྒོམ་པར་བྱ་ཞེ་ན། ། བྷ་ག་ལ་ནི་ལིང་ག་བཞག ། སངས་རྒྱས་གཟུགས་ནི་བསྒོམ་པར་བྱ། བ་སྤུ་རྣམས་ཀྱི་བུ་ག་ནས། ། མཁས་པས་སངས་རྒྱས་སྤྲིན་རྣམས་སྤྲོ། །
ཞེས་གསུངས་སོ། ། དེ་ནས་སྤྲུལ་བའི་སྐུ་དེ་ཡང་རང་གི་ཕྱག་རྒྱ་འོད་ཀྱི་རིག་མ་དང་སྙོམས་པར་ཞུགས་པའི་བྱང་ཆུབ་ཀྱི་སེམས་བདེ་བ་ཙམ་ལས་ལྷ་སུམ་ཅུ་རྩ་གཉིས་སྐད་ཅིག་ཙམ་གྱིས་བསྐྱེད་ལ་རང་གི་མཚན་སྔགས་ཀྱིས་བསྐུལ་ཏེ། ། སྤྲོས་པས་སྤྱི་དང་ཁྱད་པར་གྱི་མཛད་པ་གཉིས་བསྒྲུབས་ཏེ། སྔར་བསྡུ་བའི་སེམས་ཀྱི་རང་རང་གི་གནས་སུ་བཀོད་དེ་ལྷ་དེ་དག་ཐམས་ཅད་ཀྱང་བདག་ཉིད་ཀྱི་ཕུང་པོ་ཁམས་དང་སྐྱེ་མཆེད་ལ་སོགས་པའི་ངོ་བོ་ཉིད་ཡིན་ཞིང་སྣང་ལ་རང་བཞིན་མེད་པར་རྟོགས་པ་ནི་དཀྱིལ་འཁོར་རྒྱལ་མཆོག་སྟེ། དེ་ཡང་ལེའུ་བདུན་པ་ལས། ། དེ་ལ་དཀྱིལ་འཁོར་རྗེས་སུ་དྲན་པ་ཇི་ལྟར་བསྒོམ་པར་བྱ་ཞེ་ན། དབང་པོ་གཉིས་ནི་མཉམ་སྦྱོར་ཏེ། ། མཁས་པས་རང་གི་ཁུ་བ་དག ། རྣལ་འབྱོར་པས་ནི་རྟག་ཏུ་དབྱུང་། ། དཀྱིལ་འཁོར་དཀྱིལ་འཁོར་ཚུལ་དུ་བྱ། །
ཞེས་གསུངས་པ་ཡིན་ནོ། ། དཀྱིལ་འཁོར་རྒྱལ་མཆོག་དེ་ལ་གནས་ནས་རྡོ་རྗེ་བཟླས་པའི་སྒོ་ནས་ཞི་བ་ལ་སོགས་པའི་ལས་སྒྲུབ་བར་བྱས་ཏེ་སེམས་ཅན་གྱི་དོན་བྱེད་པ་དང་། ཡང་སྤྱོད་པ་གསུམ་གང་ཡང་རུང་བ་ལ་བསླབས་པས་དངོས་གྲུབ་མྱུར་དུ་མངོན་དུ་བྱེད་པ་ལ་སོགས་པ་ནི་ལས་རྒྱལ་མཆོག་གོ ། ལེའུ་བདུན་པ་ལས། གང་གཞན་ཕྲ་མོར་བཤད་པ་རྣམས། ། རྡོ་རྗེ་མི་ཕྱེད་གསུམ་བསྒོམས་ཏེ། ། བཟླས་པ་ཙམ་གྱིས་དེ་འགྲུབ་འགྱུར། ། ཞེས་གསུངས་པ་དང་། སྤྱོད་པ་གསུམ་ལ་བསླབ་པར་བྱ་བ་ཡང་། སྤྲོས་བཅས་ལ་སོགས་སྤྱོད་པ་ཡིས། །
རྣལ་འབྱོར་པ་ནི་འདིར་སློབ་པོ། ། ཞེས་གསུངས་པ་ཡིན་ནོ། ། དེ་ལྟ་བུ་རྡོ་རྗེ་བཟླས་པའི་སྒོ་ནས་ཞི་བ་ལ་སོགས་པའི་ལས་སྒྲུབ་པས་སེམས་ཅན་གྱི་དོན་བྱེད་པ་དང་། སྤྱོད་པ་གསུམ་ལ་སློབ་པ་ལ་སོགས་པའི་གནས་སྐབས་ནི་ཟུང་དུ་འཇུག་པའི་སྐུ་གསུམ་དབྱེར་མེད་པའི་ཏིང་ངེ་འཛིན་གྱི་དངོས་གཞི་ལ་བསླབ་པར་བྱའོ། ། དེ་ལ་སྐུ་གསུམ་དབྱེར་མེད་པ་ནི་ཟུང་དུ་འཇུག་པའི་སྐུ་དེ་ཉིད་རྣམ་པར་མི་རྟོག་པའི་ཡེ་ཤེས་ཀྱིས་རྒྱས་བཏབ་པས་ན་ཆོས་ཀྱི་སྐུའོ། ། ས་བཅུའི་བྱང་ཆུབ་སེམས་དཔའ་རྣམས་ལ་རྡོ་རྗེ་འཆང་ཆེན་པོའི་གཟུགས་ཀྱིས་ཆོས་ཀྱི་ལོངས་སྤྱོད་ཀྱི་རོ་མྱང་བར་མཛད་པས་ན་ལོངས་སྤྱོད་རྫོགས་པའི་སྐུའོ། ། དེ་ཉིད་སོ་སོའི་སྐྱེ་བོ་ལས་རྣམ་པར་དག་པ་རྣམས་ལ་ཞེ་སྡང་རྡོ་རྗེ་ལ་སོགས་པར་སྣང་ཞིང་། སྤྲུལ་བས་འགྲོ་བའི་དོན་བྱེད་པས་སྤྲུལ་བའི་སྐུ་སྟེ། ངོ་བོ་ཉིད་དབྱེར་མེད་པའི། ། རྡོ་རྗེ་ཕྲེང་བ་ལས། །
སྐུ་གསུམ་དག་ནི་ཐ་དད་པར། ། སྐྱོབ་པ་ཡིས་ནི་ཡང་དག་བཤད། ། རྫོགས་པའི་རིམ་པའི་སྦྱོར་བ་ཡིས། ། གཅིག་པུ་ཡང་ནི་འགྱུར་བ་ཡིན། ཞེས་སོ། ། དེ་ལྟར་དང་པོ་སྦྱོར་བའི་སྔོན་དུ་འགྲོ་བའི་དཀྱིལ་འཁོར་གྱི་འཁོར་ལོ་ལ་གནས་ཏེ་སེམས་ཅན་གྱི་དོན་བྱ་བ་དང་། སྤྱོད་པ་གསུམ་ལ་བསྡུས་པ་དང་། ཏིང་ངེ་འཛིན་གྱི་དངོས་གཞི་ནི་ཇི་ལྟ་བ་བཞིན་དུ་བསླབ་པ་དང་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་བའི་མཚན་མའམ་ལྟས་འབྱུང་ངོ་། ། དེ་ཡང་རྣམ་པ་གཉིས་ཏེ། དངོས་ཀྱི་མཚན་རྟགས་དང་།
རྨི་ལམ་གྱི་མཚན་རྟགས་སོ། ། དངོས་ཀྱི་མཚན་རྟགས་ནི་གཟུགས་ཕྲ་བ་དང་རིག་པ་ཡང་བ་ལ་སོགས་པའོ། ། གཉིས་པ་ནི། རྨི་ལམ་ན་བདག་ལོངས་སྐུར་མཐོང་བ་དང་། འཁོར་གྱི་བྱང་ཆུབ་སེམས་དཔའ་རྣམས་ཀྱིས་བསྐོར་ཏེ་མཆོད་པ་བྱེད་པར་མཐོང་བ་དང་། རྣམ་སྣང་ལ་སོགས་པའི་སྤྲུལ་སྐུར་བདག་ཉིད་མཐོང་བ་སྟེ། ལེའུ་བཅོ་ལྔ་པ་ལས། བྱང་ཆུབ་ཡེ་ཤེས་མཆོག་ཐོབ་པས། ། སངས་རྒྱས་འོད་ནི་བཟང་པོར་མཐོང་། ། སངས་རྒྱས་རྫོགས་ལོངས་སྤྱོད་པ་ཡི། །
སྐུར་ཡང་བདག་ཉིད་ངེས་པར་མཐོང་། ། སེམས་དཔའ་ཆེན་པོ་ཁམས་གསུམ་པ། ། མཆོད་པར་བྱེད་པ་དེས་མཐོང་ངོ་ཞེས་པ་ལ་སོགས་པས་སོ། ། དེ་ལྟར་ཚུལ་འདི་ནི་མཐོང་བའི་ཆོས་ལ་མྱ་ངན་ལས་འདས་པའི་རིམ་པ་སྟེ། རྣལ་འབྱོར་པ་བརྩོན་འགྲུས་ཅན་འབྱོར་བ་དང་ལྡན་ཞིང་གཡོ་བ་མེད་པ་རྣམས་ཚེ་འདི་ཉིད་ལ་སྦྲུལ་ལྤགས་པ་བརྗེས་པ་བཞིན་དུ་རྣམ་པར་སྨིན་པའི་ལུས་སྤངས་ནས་ཡེ་ཤེས་ཀྱི་སྐུ་ཐོབ་པར་འགྱུར་པ་སྟེ། ཇི་ལྟར་སྔོན་གྱི་དུས་ཀྱི་རྒྱལ་པོ་ཨིནྡྲ་བྷུ་ཏི་ཆེན་པོ་དང་འདྲ་བར་འགྱུར་བ་ཡིན་ནོ། ། ལེ་ལོ་ཅན་བར་མ་དོར་འཚང་རྒྱ་བའི་རིམ་པ་ནི། རྣལ་འབྱོར་པ་གང་ཞིག་སྔོན་གྱི་བག་ཆགས་གོམས་པའི་སྟོབས་ཀྱིས་ཉོ་ཚོང་དང་ཁེ་སྤོག་དང་ཞིང་ལས་དང་བསྙེན་བཀུར་ལ་སོགས་པ་སེམས་གཡེངས་པ་དོན་དམ་པའི་བདེན་པ་མཐོང་ཡང་གོམས་པར་མ་བྱས་ཤིང་འབྱོར་བ་མ་ཚང་བས་སྤྱོད་པ་རྣམ་པ་གསུམ་ལ་ཀུན་རྫོབ་ཀྱི་བདེན་པའི་གནས་སྐབས་སུ་མ་བསླབས་པ་གང་ཞིག་འཆི་བའི་དུས་བྱེད་པར་གྱུར་ན་གཅིག་ཏུ་བྱེད་པའི་བསམ་གཏན་གྱིས་གྲོལ་བར་བྱའོ། ། དེའི་རིམ་པ་ཡང་འདི་ཡིན་ཏེ། དེ་ལ་དང་པོ་བདག་སྒྲུབ་པ་པོས་འཆི་བའི་སྔོན་དུ་སེམས་ཀྱི་འཕེན་པ་འདི་ལྟར་བཏང་བར་བྱ་སྟེ།
བདག་ཉིད་ཀྱི་ས་ཆུ་ལ་ཐིམ་པ་ལ་སོགས་པའི་རིམ་གྱིས་འཆི་བ་ཐམས་ཅད་སྟོང་པ་འོད་གསལ་བའི་ཏིང་ངེ་འཛིན་མངོན་དུ་བྱས་ཏེ། ཏིང་ངེ་འཛིན་དེ་ལ་དུས་ཇི་སྲིད་འདོད་པར་གནས་ཏེ་གོམས་པར་བྱས་ལ། ། དེ་ནས་བར་དོའི་སྲིད་པ་དེ་ཉིད་ཡེ་ཤེས་ཀྱི་སྐུ་ཟུང་འཇུག་ཏུ་བསྐྱེད་ལ་དེ་སྤྲུལ་པའི་སྐུར་བསྒྱུར་ཏེ། དཀྱིལ་འཁོར་གྱི་འཁོར་ལོ་དང་བཅས་པར་བསྐྱེད་ལ་སྔ་མ་བཞིན་དུ་རྡོ་རྗེ་བཟླས་པས་འགྲོ་བའི་དོན་བྱ་བ་དང་། སྤྱོད་བ་གསུམ་ལ་གོམས་པར་བསླབ་པ་དང་། ཏིང་ངེ་འཛིན་གྱི་དངོས་གཞི་སྐུ་གསུམ་དབྱེར་མེད་ལ་བསླབས་པས་དངོས་གྲུབ་ཀྱི་མཚན་མ་གཉིས་བྱུང་ནས་སངས་རྒྱས་ཐོབ་པར་བྱའོ་སྙམ་པའི་སེམས་ཀྱི་འཕེན་པ་དྲག་པོ་བཏང་ནས་འཆི་ཀ་མའི་མན་ངག་ཇི་ལྟ་བ་བཞིན་དུ་བསྒོམ་པས་ས་ཆུ་ལ་ཐིམ་པ་ལ་སོགས་པའི་རྟགས་ཡན་ལག་ཐམས་ཅད་ཕྲ་བར་འགྱུར་བ་ལ་སོགས་པའི་རིམ་གྱི་འཆི་བ་ཤེས་རབ་ཀྱི་ཕ་རོལ་ཏུ་ཕྱིན་པ་སྤྲིན་མེད་པའི་ནམ་མཁའ་ལྟ་བུ་མངོན་དུ་བྱས་ཏེ། ཇི་སྲིད་འདོད་ཀྱི་བར་དུ་མངོན་དུ་བྱས་ནས་འཛིན་པའི་ཡན་ལག་དེ་ལས་རྗེས་སུ་དྲན་པའི་ཡན་ལག་གིས་ཏིང་ངེ་འཛིན་གྱི་ཡན་ལག་བར་མ་དོའི་སྲིད་པ་དེ་ཉིད་དུ་ཟུང་དུ་འཇུག་པའི་སྐུར་བསྐྱེད་པ་དེ་སྤྲུལ་བའི་སྐུར་བསྒྱུར་ཏེ། དཀྱིལ་འཁོར་གྱི་འཁོར་ལོ་དང་བཅས་པས་བསྐྱེད་ལ་དེ་ལ་གནས་ཏེ་རྡོ་རྗེ་བཟླས་པ་ལ་སོགས་པས་སེམས་ཅན་གྱི་དོན་བྱེད་པ་དང་། སྤྱོད་པ་གསུམ་གང་ཡང་རུང་བར་བསླབ་པ་དང་། ཏིང་ངེ་འཛིན་གྱི་དངོས་གཞི་སྐུ་གསུམ་དབྱེར་མེད་པ་ལ་བསླབས་པས་དངོས་གྲུབ་ཀྱི་མཚན་ལྟས་རྣམས་ཇི་ལྟ་བ་བཞིན་འབྱུང་སྟེ།
བར་དོ་ཉིད་ལས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་བ་སྟེ། ། དེ་ཡང་། བསམས་པ་གང་དང་གང་གིས་ནི། ། མི་རྣམས་ཡིད་ནི་ཡང་དག་སྦྱོར། ། དེས་ན་དེ་ཡི་རང་བཞིན་འགྱུར། ། སྣ་ཚོགས་ནོར་བུ་ཇི་བཞིན་ནོ། ། ཞེས་པ་དང་། ལེའུ་བདུན་པ་ལས་ཀྱང་། ། དམ་ཚིག་ཁུ་ཆུ་ཆོ་ག་བཞིན། ། འབྲས་བུ་འདོད་པས་བཏུང་བར་བྱ། །
དེ་བཞིན་གཤེགས་པའི་ཚོགས་བསད་ན། ། དངོས་གྲུབ་རབ་མཆོག་ཐོབ་པར་འགྱུར། ། ཞེས་གསུངས་པ་ཡིན་ནོ། ། དེ་ལྟ་བུའི་བསླབ་པར་བྱ་བའི་ཚུལ་གང་ཡང་རུང་བ་ནས་བསླབས་པས་ཏིང་ངེ་འཛིན་མཐར་ཕྱིན་པའི་ཚད་རྣམ་པ་གསུམ་འབྱུང་བར་འགྱུར་ཏེ། རྣལ་འབྱོར་པ་དེས་དབུགས་དབྱུང་བ་དང་རྔུབས་པ་ཙམ་གྱིས་ཀྱང་སེམས་ཅན་གྱི་དོན་ལྷུན་གྱིས་གྲུབ་པར་བྱེད་ནུས་པ་དང་། སྤྱོད་ཡུལ་ཅི་དང་ཅི་མཐོང་བ་ཐམས་ཅད་ཟག་པ་མེད་པའི་བདེ་བ་ཆེན་པོའི་རང་བཞིན་དུ་གྱུར་པ་དང་། བླང་དོར་དང་ཐ་སྙད་ཀྱི་རྣམ་པར་རྟོག་པ་ཐམས་ཅད་ཞི་བ་དང་། དེ་བཞིན་གཤེགས་པ་ཐམས་ཅད་ཀྱིས་ལུང་སྟོན་པར་འགྱུར་བའོ། ། ཟུང་དུ་འཇུག་པའི་ཏིང་ངེ་འཛིན་འདི་མཐར་ཕྱིན་པའི་ཕན་ཡོན་ནི་ཐམས་ཅད་མཁྱེན་པའི་གོ་འཕང་ཐོབ་པར་འགྱུར་བ་སྟེ། དེ་ཡང་།
འདི་ནི་རྫོགས་བའི་རྣལ་འབྱོར་བས། ། རྡོ་རྗེ་འཛིན་པ་ཆེན་པོ་སྟེ། ། རྣམ་བ་ཀུན་གྱི་མཆོག་ལྡན་པའི། ། ཐམས་ཅད་མཁྱེན་པར་དེ་ནས་འགྱུར། ། ཞེས་སོ། ། འདིའི་མིང་གི་རྣམ་གྲངས་ནི་གོང་དང་འདྲ་སྟེ། ། རིག་པ་ཆེན་པོའི་སྐྱེས་བུའི་གཟུགས་དང་། བདེན་པ་གཉིས་ཀྱི་ཚུལ་ལ་གནས་པ་དང་། དཔའ་བར་འགྲོ་བའི་ཏིང་ངེ་འཛིན་དང་། རྡོ་རྗེ་ལྟ་བུའི་ཏིང་ངེ་འཛིན་དང་།
བར་ཆད་མེད་པའི་ལམ་དང་། ཟུང་དུ་འཇུག་པ་ཞེས་བྱ་བ་ལ་སོགས་པའོ། ། མིང་དེ་སྐད་ཅིའི་ཕྱིར་བྱ་ཞེ་ན། རིག་པ་ནི་མ་རིག་པ་ལས་བཟློག་པས་ན་རིག་པ་སྟེ་དོན་དམ་པའི་བདེན་པའོ། ། དེ་ལས་བྱུང་བས་ན་རིག་པ་ཆེན་པོའི་སྐྱེས་བུའོ། ། བདེན་པ་གཉིས་དབྱེར་མེད་པས་ན་བདེན་པ་གཉིས་ཀྱི་ཚུལ་ལ་གནས་པའོ། ། ཉོན་མོངས་པ་དང་ཤེས་བྱའི་སྒྲིབ་པའི་ཡུལ་ཐམས་ཅད་འཇོམས་པས་ན་དཔའ་བར་འགྲོ་བའི་ཏིང་ངེ་འཛིན་ཏོ། ། མི་མཐུན་པའི་ཕྱོགས་ཀྱིས་མི་ཕྱེད་པས་ན་རྡོ་རྗེ་ལྟ་བུའི་ཏིང་ངེ་འཛིན་ཏོ། ། ཏིང་ངེ་འཛིན་འདི་མཐར་ཕྱིན་པའི་སྐད་ཅིག་གཉིས་པ་ལ་སངས་རྒྱས་ཀྱི་གོ་འཕང་ཐོབ་པར་བྱེད་པ་ནི་བར་ཆད་མེད་པའི་ལམ་མོ། ། གཉིས་གཅིག་ལ་ལྡན་པར་ཞུགས་ནས་ཕྱོགས་གཅིག་ཏུ་འགྲོ་ཞིང་བྱ་བ་བྱེད་པས་ན་ཟུང་དུ་འཇུག་པ་སྟེ་དཔེར་ན་གླང་ཞིང་རྨོ་བ་ལྟ་བུའོ། །
དེ་ལ་ཟུང་དུ་འཇུག་པ་ནི་ཛུ་ཀ་ན་ཐ་སྟེ། ། གླང་ཞིང་རྨོ་བ་དང་འདྲ་བར་གཉིས་གཅིག་ལ་ལྡན་པར་ཞུགས་ཤིང་བྱ་བ་གཅིག་བྱེད་པ་སྟེ། ཤེས་རབ་དང་སྙིང་རྗེ་རྣམ་པ་གཉིས་ཡེ་ཤེས་གཅིག་ལ་ལྡན་པར་ཞུགས་ནས་མི་གནས་པའི་མྱ་ངན་ལས་འདས་པའི་ཕྱོགས་གཅིག་ཏུ་འགྲོ་ཞིང་ཐམས་ཅད་མཁྱེན་པའི་བྱ་བ་གཅིག་རྫོགས་པར་བྱེད་པས་ན་ཛུ་ཀ་ན་ཐ་སྟེ་ཟུང་དུ་འཇུག་བའོ། ། དེ་ཡང་ཤེས་རབ་ཆེན་པོས་འཁོར་བའི་ཆོས་ཐམས་ཅད་ངོ་བོ་ཉིད་མེད་བར་རྟོགས་པས་འཁོར་བ་ལ་མ་ཞེན་ཅིང་མི་གནས་པས་ཆོས་ཀྱི་སྐུ་འཐོབ་ལ། ། སྙིང་རྗེ་ཆེན་པོས་ཉན་ཐོས་ཀྱི་ཞི་བ་ཕྱོགས་གཅིག་པ་ནམ་མཁའ་ལ་སྤྲིན་དེངས་པ་ལྟ་བུ་ལ་མི་གནས་པས་ན་གཟུགས་ཀྱི་སྐུ་རྣམ་གཉིས་ཀྱིས་འཁོར་བར་གནས་བའི་སེམས་ཅན་གྱི་དོན་མི་གཏོང་བས་ན་མི་གནས་པའི་མྱ་ངན་ལས་འདས་པའི་ཁམས་སོ། ། ཟུང་འཇུག་གི་དོན་བཤད་ཟིན་ཏོ། ། དེ་ལྟར་ཉམས་སུ་ལེན་པའི་ཐབས་བཤད་ནས། ། དྲུག་པ་འབྲས་བུ་ནི། མཆོག་དང་ཐུན་མོང་གི་དངོས་གྲུབ་གཉིས། རབ་འབྲིང་དུ་བྱས་ན་གསུམ།
གྲངས་སུ་བྱས་ན་ཉི་ཤུ་རྩ་བཞིའོ། ། དེ་ཡང་དཔལ་ཡེ་ཤེས་རྡོ་རྗེ་ཀུ་ལས་བཏུས་པ་ལས། ཞི་སོགས་བྱ་བའི་ཆོ་ག་དང་། དེ་བཞིན་གྲུབ་པ་བརྒྱད་དང་ནི། ། མཆོག་ནི་སངས་རྒྱས་ཀྱང་ཡིན་ནོ། ། ཞེས་པ་དང་། རྒྱུད་ཕྱི་མ་ལས། མི་སྣང་ལ་སོགས་དངོས་གྲུབ་ནི། ། ཐ་མལ་པ་ཞེས་བཤད་པ་ཡིན། ། སངས་རྒྱས་ཉིད་སྒྲུབ་སངས་རྒྱས་ཀྱི། །
དངོས་གྲུབ་མཆོག་ཅེས་གསུངས་པ་ཡིན། ། ཞེས་པ་དང་། སྐུ་ཡི་དབང་ཕྱུག་གསུང་གི་དབང་ཕྱུག་དང་། ། དེ་བཞིན་དུ་ནི་ཐུགས་ཀྱི་དབང་ཕྱུག་དང་། རྫུ་འཕྲུལ་ཀུན་འགྲོ་གནས་ཀྱི་དབང་ཕྱུག་དང་། ། ཅི་འདོད་བསྐྱེད་དང་ཡོན་ཏན་བརྒྱད་པའོ། ། ཞེས་བྱ་བའི་ཡོན་ཏན་དང་ལྡན་པའོ། ། དེ་ཡན་ཆད་དུ་རྒྱུད་ལ་འཇུག་པར་བྱེད་པའི་རྟེན་གྱི་གང་ཟག་དེས་སྦྱང་གཞི་རང་བཞིན་གྱི་ཆོས་ཐ་མལ་པའི་སྣང་བ་འདི་སྦྱོང་གཞི་སྤང་བྱ་རང་གི་སེམས་ཀྱི་རྒྱུད་ལ་རྟོག་པ་གསུམ་གྱི་ས་བོན་ཡོད་པ་དེ་སྤང་བའི་ཆད་དུ། ། དམིགས་ཡུལ་དྲུག་པ་རྡོ་རྗེ་འཆང་ཆེན་པོ་ལ་དམིགས་ནས་ལམ་སྨིན་ལམ་གྲོལ་ལམ་གཉིས་ཉམས་སུ་བླངས་པས་འབྲས་བུ་རེ་ཤིག་པ་དང་མཐར་ཐུག་པའི་འབྲས་བུ་ཐོབ་པ་ནི་གསང་བ་འདུས་པའི་བརྗོད་བྱའི་དོན་ཡིན་ཞེས་པའོ། ། གུ་རུ་བཙུན་མོ་ཅན་ནི་གསང་བ་འདུས་པའི་བརྗོད་བྱའི་དོན་ནི་རྒྱུད་འདིའི་སྒོར་འཇུག་པའི་རྟེན་ནི།
གང་ཟག་འདིས་བླང་དོར་དངོས་པོ་ཤེས་བྱའི་ཡུལ་བདེན་པ་གཉིས་སུ་གཏན་ལ་ཕབ་ནས་ཉམས་སུ་བླང་བ་དེ་ཁོ་ན་ཉིད་ཀྱི་ཏིང་ངེ་འཛིན་དང་། ། རྐྱེན་སྤྱོད་པ་གཉིས་ཉམས་སུ་བླངས་པས་འབྲས་བུ་མཆོག་དང་ཐུན་མོང་གི་དངོས་གྲུབ་ཐོབ་ཅེས་ཀྱང་མཆི། ། དེ་ཡང་ལེགས་ན་འོན་ཀྱང་ནག་པོའི་ལུགས་སྔ་མ་ལྟ་གཟུང་ངོ་། ། དེ་ལྟར་བརྗོད་བྱའི་དོན་བསྟན་ནས། ། ད་ནི་གཉིས་པ་རྗོད་བྱེད་སྒྲ་བསྟན་པར་བྱ་སྟེ། ། དེ་ལ་རྗོད་བྱེད་སྒྲ་ནི་མཐའ་དྲུག་ཚུལ་བཞི་སྟེ་བཅུ་ལས་དང་པོ་མཐའ་དྲུག་ནི། ། མཐའ་ལ་བརྟེན་པ་དང་མཐའ་ཐུག་པ་གཉིས་ལས་འདི་ནི་མཐའ་ལ་བརྟེན་པས་ན་མཐའ་འོ། ། དེ་ལ་གསུམ་སྟེ། དོན་གྱི་མཐའ་ལ་བརྟེན་པ་དང་། ཚིག་གི་མཐའ་ལ་བརྟེན་པའོ། །
དེ་ལ་དྲང་དོན་ངེས་དོན་གཉིས་ནི་དོན་གྱི་མཐའ་ལ་བརྟེན་པའོ། ། དེ་ཡང་ཚིག་གཅིག་གིས་དོན་མཚན་བཅས་མཚན་མེད་གཉིས་བསྟན་ཏེ། དཔེར་ན་བཛྲ་དྷྲི་ཀ་ཅེས་པའི་སྒྲ་དེས་དྲང་དོན་དུ་མི་བསྐྱོད་པའི་ཕྱག་མཚན་རྡོ་རྗེ་རྩེ་ལྔ་པ་འཛིན་པ་འགྲོ་སྟེ། ངེས་དོན་དུ་ཟུང་འཇུག་གི་ཡེ་ཤེས་ལྔ་ལ་འགྲོ་བ་ལྟ་བུ་སྟེ་དོན་གྱི་ཡ་མཐའ་མ་མཐའ་བྱང་བས་སོ། ། དགོངས་བཤད་དགོངས་མིན་གཉིས་ནི་ཚིག་གི་མཐའ་ལ་བརྟེན་ཏེ་ཚིག་གཉིས་ཀྱིས་དོན་གཅིག་ལས་མི་སྟོན་ཏེ། ལེའུ་ལྔ་པའི། སྲོག་གཅོད་པའི་སེམས་ཅན་གང་བྱ་བའི་ཚིག་དང་། ལེའུ་གཉིས་པ་ལས། ཕུང་པོ་ཁམས་དང་སྐྱེ་མཆེད་དང་། ། གཟུང་དང་འཛིན་པ་རྣམ་པར་སྤངས་པའི་ཚིག་གཉིས་ལོག་པས་དོན་དམ་འོད་གསལ་ཟུང་འཇུག་གཅིག་ལས་མི་སྟོན་པ་སྟེ།
ཚིག་གི་ཕ་མཐའ་ཚུར་མཐའ་གཉིས་བྱུང་བས་ཚིག་གི་མཐའ་ལ་བརྟེན་པའོ། ། སྒྲ་ཇི་བཞིན་པ་དང་། ཇི་བཞིན་མ་ཡིན་པ་གཉིས་ཀྱིས་ཚིག་དང་དོན་གཉིས་ཀའི་མཐའ་ལ་བརྟེན་པ་སྟེ། དཔེར་ན་སྲོག་འཛིན་གྱི་རླུང་གི་དོན་ལ་ཚིག་ཀོ་ཏྲ་ཁྱ་བྱ་བ་དང་སྲོག་ཅེས་བྱ་བ་གཉིས་བྱུང་བས་ཚིག་གི་མཐའ་ལ་བརྟན་པ་ཡིན་ལ། ། སྲོག་ཅེས་བྱ་བའི་རླུང་དེ་ཉིད་ལ་གནས་བའི་རྡོ་རྗེ་བཟླས་པ་དང་། སློབ་པའི་རྡོ་རྗེ་བཟླས་པའི་དོན་གཉིས་བྱུང་བས་ན་དོན་གྱི་མཐའ་ལ་བརྟེན་པ་ཡིན་ནོ། ། ཕལ་ཆེར་ནི་ཚིག་གི་མཐའ་ལ་བརྟེན་པར་འགྲོ་བའོ། ། དེ་ལ་དྲང་དོན་ངེས་དོན་གཉིས་ལས་དྲང་དོན་གྱིས་ངེས་པ་ཁོ་ནར་བསྐྱེད་རིམ་སྟོན་ལ། ངེས་དོན་གྱིས་ངེས་པ་ཁོ་ནར་རྫོགས་རིམ་སྟོན་བའོ། ། དགོངས་བཤད་ཀྱིས་ཤས་ཆེར་རྫོགས་རིམ་སྟོན་ལ་བསྐྱེད་རིམ་སྟོན་པ་ཡང་ཡོད། །
དགོངས་མིན་གྱིས་ཤས་ཆེར་བསྐྱེད་རིམ་སྟོན་ལ་རྫོགས་རིམ་སྟོན་པ་ཡང་ཡོད། ཇི་བཞིན་མ་ཡིན་པས་ཕལ་ཆེར་རྫོགས་རིམ་སྟོན་ལ་བསྐྱེད་རིམ་སྟོན་པ་ཡང་ཡོད། སྒྲ་ཇི་བཞིན་པས་ཕལ་ཆེར་བ་སྐྱེད་རིམ་སྟོན་ལ་རྫོགས་རིམ་སྟོན་བའང་ཡོད། དེ་ལ་ཚིག་གཅིག་ལ་དོན་གཉིས་བྱུང་ན་ངེས་པར་དྲང་དོན་ངེས་དོན་ནོ། ། བསྐྱེད་རིམ་རྫོགས་རིམ་གང་བསྟན་ཡང་དོན་འགལ་བའི་ཚིག་གཅིག་བྱུང་ན་དགོངས་བཤད་དོ། ། བསྐྱེད་རྫོགས་གང་སྟོན་ཡང་དོན་མི་འགལ་བའི་ཚིག་གཅིག་བྱུང་ན་དགོངས་པ་མ་ཡིན་པའོ། ། བསྐྱེད་རྫོགས་གང་སྟོན་ཡང་ཚིག་བརྡའ་བཤད་གཅིག་འདུག་ན་སྒྲ་ཇི་བཞིན་མ་ཡིན་པའོ། ། བསྐྱེད་རྫོགས་གང་སྟོན་ཡང་གྲོང་མི་ཐ་མས་པས་གོ་བ་གཅིག་བྱུང་ན་སྒྲ་ཇི་བཞིན་པའོ། ། དེ་ཡང་དཔལ་ཡེ་ཤེས་རྡོ་རྗེ་ཀུན་ལས་བཏུས་པ་ལས། བྱམས་པས་གསོལ་བ།
བཅོམ་ལྡན་འདས་རྣལ་འབྱོར་གྱི་རྒྱུད་དུ་དེ་བཞིན་གཤེགས་པ་ཐམས་ཅད་ཀྱི་མཐའ་དྲུག་ཏུ་བཤད་པ་ཇི་ལྟར་ལགས། བཀའ་སྩལ་པ། དགོངས་པས་བཤད་པ་དང་། དགོངས་པ་མ་ཡིན་པས་བཤད་པ་དང་། དྲང་བའི་དོན་དང་། ངེས་པའི་དོན་དང་། སྒྲ་ཇི་བཞིན་པ་དང་སྒྲ་ཇི་བཞིན་མ་ཡིན་པ་རྣམས་སོ། ། བྱམས་པས་གསོལ་བ། ཐུགས་བརྩེ་བས་ཉེ་བར་བཞག་སྟེ་བཅོམ་ལྡན་འདས་ཚིག་རེ་རེའི་བཤད་པ་བསྟན་དུ་གསོལ། བཀའ་སྩལ་པ།
གང་མཐར་ཐུག་པ་དེ་ཉིད་དགོངས་པས་བཤད་པའོ། ། འདི་ལྟ་སྟེ། འདོད་ཆགས་མ་ཡིན་པ་དང་། འདོད་ཆགས་དང་བྲལ་བ་མ་ཡིན་པ་དང་། བར་མར་ཉེ་བར་མི་དམིགས་པ་ཞེས་བྱ་བ་ལ་སོགས་པ་རྡོ་རྗེའི་ཚིག་རྣམས་ནི་དགོངས་པས་བཤད་པའོ། ། ལུས་དང་ངག་ཡིད་མེད་པ་དང་བདག་མེད་པ་དང་ཐམས་ཅད་སྟོང་པ་དང་དག་པ་དང་འོད་གསལ་བ་ཞེས་བྱ་བ་ལ་སོགས་པ་རྡོ་རྗེའི་ཚིག་རྣམས་ནི་དགོངས་པ་མ་ཡིན་པར་བཤད་པའོ། ། ག་བུར་དང་ཁྲག་ཆེན་པོ་དང་ཙན་དན་དམར་པོ་དང་རྡོ་རྗེ་དང་པདྨ་དང་ཕྱག་རྒྱ་ཞེས་བྱ་བ་ལ་སོགས་པ་རྡོ་རྗེའི་ཚིག་རྣམས་ནི་དྲང་བའི་དོན་ནོ། ། ག་བུར་ནི་ཁུ་བའོ། ། ཁྲག་ཆེན་པོ་ནི་ཟླ་མཚན་གྱི་ཁྲག་དང་དེ་གཉིས་བསྲེས་པའི་ཙན་དན་དམར་པོའི་ཁུ་བའོ། ། རྡོ་རྗེ་དང་མཚན་མ་དང་ཐབས་དང་པདྨ་དང་བྷ་ག་སྟེ།
ཤེས་རབ་དང་ཕྱག་རྒྱ་དང་བཙུན་མ་ཞེས་བྱ་བ་ལ་སོགས་པ་རྡོ་རྗེའི་ཚིག་རྣམས་ནི་ངེས་པའི་དོན་ནོ། ། གཉིས་ཀ་དང་སྤྱོད་པ་དང་བྱ་བའི་རྒྱུད་རྣམས་སུ་དོན་གསལ་བར་གསུངས་པ་ནི་སྒྲ་ཇི་བཞིན་པ་སྟེ། འདི་ལྟ་སྟེ། དཀྱིལ་འཁོར་དང་། མཆོད་སྦྱིན་དང་། གཏོར་མ་དང་སྨན་དང་ཞི་བ་ལ་སོགས་པའི་ལས་ཀྱི་ཚོགས་རྣམས་དང་། དེ་བཞིན་དུ་འཇིག་རྟེན་པའི་དངོས་གྲུབ་ཆེན་པོ་བརྒྱད་གསུངས་པ་རྣམས་ནི་སྒྲ་ཇི་བཞིན་པ་སྟེ་འདི་ནི་ཡི་གེའི་དོན་གྱིས་བཤད་པའོ། ། ཀོ་ཏྲ་ཁྱ། ཀོ་ཏྲ་ཝ། ། ཀོ་ཏྲ་བྷན། །
ཀོ་ཏྲ་ར་ཀ། ཀོ་ལ་ཁྱ། ཀོ་ལ་ཝ། ཀོ་ལ་བསྟ། འདིས་དབང་པོ་དང་ཡུལ་གསུངས་ཏེ། དེ་ལྟ་བུ་ལ་སོགས་པ་རྡོ་རྗེའི་ཚིག་ནི་སྒྲ་ཇི་བཞིན་མ་ཡིན་པར་བཤད་པའོ། ། ཞེས་པ་དང་། དེ་ཉིད་ཀྱི་དོན་སྒྲོན་མ་གསལ་བར་བྱེད་པར། སྐལ་ངན་རྣམས་ལ་རྒྱལ་བ་ཡིས། ། སྦས་ཏེ་བཤད་བ་དྲང་བའི་དོན། །
ཡང་དག་དོན་ནི་རབ་སྟོན་ཕྱིར། ། ངེས་པའི་དོན་ཡང་གསུངས་པ་ཡིན། ། མཆོག་འདོད་སེམས་ཅན་རྣམས་ཀྱི་ཕྱིར། ། ཆོས་ཀྱི་དེ་ཉིད་རབ་སྟོན་པ། ། འགལ་བའི་ཚིག་གིས་སྦྱོར་བ་ཡིས། ། གསུང་བ་གང་ཡིན་དགོངས་པར་བཤད། ། དབང་བོ་དམན་པའི་སེམས་ཅན་རྣམས། ། རྟོགས་ཕྱིར་མཆོག་ཏུ་གསལ་བ་ཡིས། ། དེ་ཉིད་ངེས་པར་སྟོན་པ་ནི། ། དགོངས་པ་མིན་པས་བཤད་པའོ། །
དཀྱིལ་འཁོར་ལ་སོགས་ཆོ་ག་བཞི། ། སྤྱོད་པ་ཇི་ལྟ་ཇི་ལྟར་གསུངས། ། དོན་རྒྱས་བཤད་པ་གང་ཡིན་པ། ། དེ་ནི་ཇི་བཞིན་སྒྲར་གསུངས་པའོ། ། ཀོ་ཏྲ་ཁྱ་ལ་སོགས་པའི་སྒྲ། ། འཇིག་རྟེན་བསྟན་བཅོས་ལ་མེད་ཅིང་། དེ་བཞིན་གཤེགས་པའི་བརྡར་གྱུར་པ། ། དེ་ནི་ཇི་བཞིན་མིན་པར་བསྒྲགས། ། ཞེས་སོ། ། ད་ནི་ཚུལ་བཞིའི་བཤད་པ་ནི།
རྒྱུད་ཀྱི་ཚིག་གཅིག་གིས་དོན་བཞི་སྟོན་ནུས་པ་སྟེ། ཡེ་གེའི་དོན་གྱིས་ཤེས་བྱ་ཤས་ཆེར་སྟོན། བསླབ་བྱའི་ངོས་ནས་བསྐྱེད་རིམ་པ་སྟོན་ནོ། ། སྤྱིའི་དོན་ལ་གཉིས། ། མདོ་སོགས་ལ་ཞུགས་པ་དང་། བསྐྱེད་པའི་རིམ་པའི་སྤྱིའོ། ། དང་པོ་ལ་གསུམ། ཡེ་ཤེས་ལྔ་པོ་སྤྱིར་འགྲོ ཨེ་ཝཾ་ནི་ཡི་གེའི་གཉིས་པོ་སྤྱིར་འགྲོ། ། རྣམ་ཐར་སྒོ་གསུམ་སྤྱིར་འགྲོ། དེ་ཡང་བྱང་ཆུབ་སེམས་དཔའ་འདོད་ཆགས་དང་བཅས་པ་དང་།
འདོད་ཆགས་དང་བྲལ་བ་ཕྱི་ན་འདུག་པའོ། ། དེ་ལ་བསླབ་བྱ་དང་ཤེས་བྱ་གཉིས་ལས་ཤེས་བྱ་སྤྱི་ན་གནས་པའོ། ། དེ་ལྟར་བྱང་ཆུབ་སེམས་དཔའ་རྣམ་པ་གཉིས་ཀྱིས་ཡེ་ཤེས་ལྔ་དང་རྣམ་ཐར་སྒོ་གསུམ་དང་། ཨེ་ཝཾ་རྣམ་པ་གཉིས་ཐུན་མོང་དུ་འདོད་པ་ནི་སྤྱིའི་འོ། ། དེ་ནས་ཤེས་བྱ་སྤྱི་ལ་འདུག་པ་ལ་བྱའི་ཐམས་ཅད་དུ་ཁྱབ་པའི་སྤྱི་ནི་མ་ཡིན་ནོ། ། བསྐྱེད་རིམ་གྱི་སྤྱི་ནི་སྔགས་པ་དངོས་གྲུབ་འདོད་པ་གཉིས་ཀྱི་སྤྱི་ན་གནས་ཏེ། དེ་ཡང་བསླབ་བྱ་དང་ཤེས་བྱ་གཉིས་ལས་བསླབ་བྱ་སྤྱི་ན་གནས་པའོ། ། དེ་ལ་དྲུག་སྟེ། ། མི་བསྐྱོད་པ་དང་། ཡི་གེ་འབྲུ་གསུམ་དང་།
ལྷག་མོས་དང་། དཀྱིལ་འཁོར་རྒྱལ་མཆོག་དང་། རྡོ་རྗེ་ཕྲ་མོ་སྟེ་སྒོ་དང་། རྟེན་སློབ་ཀྱི་སྤྱོད་པ་སྤྲོས་བཅས་སོ། ། མི་བསྐྱོད་པ་ནི་བསྐྱེད་རྫོགས་གཉིས་ཀྱི་ལྷ་རྣམས་ཀྱི་དབུ་རྒྱན་དུ་བཞག་པས་དབུ་རྒྱན་སྤྱིར་འགྲོའོ། ། འབྲུ་གསུམ་ནི་བསྐྱེད་རིམ་གྱི་ངག་གི་བཟླས་པ་དང་རྫོགས་རིམ་གྱི་རྡོ་རྗེའི་བཟླས་པ་བྱེད་བ་སྤྱིར་འགྲོའོ། ། ལྷག་མོས་ནི། ། ཟུང་འཇུག་གི་ཡེ་ཤེས་རང་སྣང་གི་དཀྱིལ་འཁོར་སྤྲུལ་བ་དང་། བསྐྱེད་རིམ་གྱི་ལྷག་མོས་དཀྱིལ་འཁོར་སྤྲུལ་པ་གཉིས་ཀ་རབ་རྫོགས་སུ་བསྐྱེད་པ་སྤྱི་མར་འགྲོ་བའོ། ། དཀྱིལ་འཁོར་རྒྱལ་མཆོག་ནི་ལྷའི་གྲངས་དང་སྐུ་མདོག་དང་ཕྱག་མཚན་དང་རྡོ་རྗེ་པདྨའི་སྣ་རྩེ་ལས་སྤྲུལ་བ་ཙམ་གྱིས་སྤྱི་མར་འགྲོ་བའོ། །
རྡོ་རྗེ་ཕྲ་མོ་སྟེང་སྒོ་ནི། སྣ་རྩེ་ཙམ་སྤྱི་མར་འགྲོ་བ་སྟེ། བསྐྱེད་རིམ་གྱི་ཕྲ་མོའི་བསྒོམ་པའི་གནས་སྣ་རྩེ་དང་། རྫོགས་རིམ་གྱི་ཕྲ་མོ་བསྒོམ་པ་དངོས་གྲུབ་འདོད་པ་གཉིས་ཀྱིས་སྦྱིན་བསླབ་བྱ་དྲུག་པོ་དེ་འདུག་པའོ། ། ཀུ་རུ་བཙུན་མོ་ཅན་སྒོམ་པའི་གནས་སྣ་རྩེ་གཉིས་ཐུན་མོང་དུ་ཡོད་པ་སྤྱིར་འགྲོའོ། ། རྟེན་སློབ་ཀྱི་སྤྱོད་པ་སྤྲོས་བཅས་ནི། བསྐྱེད་རྫོགས་གཉིས་ཀྱི་ལྷ་མོ་ལྷ་མོར་སློབ་མ་ཐུན་མོང་དུ་ཡོད་པས་སྤྱིར་འགྲོའོ། ། དེ་ཐམས་ཅད་ཀྱང་མཚན་ཉིད་མི་མཐུན་ཏེ། རྫོགས་རིམ་གྱི་གནས་སྐབས་སུ་ཡེ་ཤེས་ཀྱི་སྐུ། བསྐྱེད་རིམ་གྱི་གནས་སྐབས་སུ་སྔགས་ཀྱི་སྐུ་སྟེ།
ཡེ་ཤེས་རང་སྣང་ལས་གྲུབ་པ་དང་། སྔགས་འབྲུ་གསུམ་ལས་གྲུབ་པའོ། ། དེ་དྲུག་ནི་སྔགས་པ་དངོས་གྲུབ་འདོད་པ་གཉིས་ཀྱི་སྤྱི་ན་བསླབ་བྱ་དྲུག་པོ་དེ་འདུག་པའོ། ། གུ་རུ་བཙུན་མོ་ཅན་ནི་སྤྱིའི་དོན་ལ་གསུམ་སྟེ། ། མདོ་སོགས་ལ་ཞུགས་པ་ཁོ་ནའི་སྤྱི་ནི་ཨེ་ཝཾ་མདོ་སོགས་དང་བསྐྱེད་རིམ་གཉིས་ཀའི་སྤྱི་ནི་རྣམ་ཐར་སྒོ་གསུམ་མོ། བསྐྱེད་རིམ་ཁོ་ནའི་སྤྱིའི་ལྷག་མོས་སོ་གསུང་ངོ་། ། སྦས་པ་ལ་གསུམ་སྟེ། འདོད་ཆགས་ཆོས་ཀྱི་སྦས་པ་དང་། ཀུན་རྫོབ་ཀྱི་སྦས་པ་དང་། ཡེ་ཤེས་ཀྱི་སྦས་པའོ། །
དང་པོ་ལ་དབང་བསྐུར་བའི་སྦས་པ་དང་། རྡོ་རྗེ་ཚོགས་མཆོད་ཀྱི་སྦས་པ་དང་། རྡོ་རྗེ་ཕྲ་མོ་འོག་སྒོའི་སྦས་པའོ། ། དབང་བསྐུར་བའི་སྦས་པ་ནི་ཚོགས་ལ་མི་བསྟན་པས་སྦས་པའོ། ། ཚོགས་མཆོད་ཀྱི་སྦས་པ་ནི་དམ་ཚིག་མེད་པ་ལ་མི་བསྟན་པས་སྦས་པའོ། ། འོག་སྒོའི་སྦས་པ་ནི་ཕྱི་རོལ་ལམ་པ་སྟེ་སྒོམ་པ་ལ་མི་བསྟན་པས་སྦས་པའོ། ། ཀུན་རྫོབ་ཀྱི་སྦས་པ་ནི། ཆོས་ཉིད་ཀྱི་སྙིང་པོ་ཆོས་ཐམས་ཅད་ལ་ཡོད་པའམ་སེམས་དབེན་པ་ལ་མི་བསྟན་པས་སྦས་པའོ། ། ཡེ་ཤེས་ཀྱི་སྦས་པ་ནི་ཆོས་ཐམས་ཅད་བདེ་བའི་ཉམས་མྱོང་སེམས་སམ་སྦས་པའམ་རིམ་པ་འོག་མ་ལ་མི་བསྟན་པས་སྦས་པའོ། ། པཎྜིཏ་ནག་པོ་ཞབས་ན་རེ།
འདོད་ཆགས་ཆོས་ཀྱི་སྦས་པ་ནི། ། གསུམ་ཆར་ཆོས་ཀྱི་སྐུ་ཡི་ནི། ། རྒྱུ་མཐུན་གཟུང་འཛིན་གྱི་སྟོང་པ་ཅིག་རྒྱུད་ལ་སྐྱེས་པ་ནི་སྙིང་པོ་ཡིན་པས་སྦས་པ་ཡིན་ནོ། ། ཡེ་ཤེས་ཀྱི་སྦས་པ་ནི་སེམས་དབེན་ལ་བྱ་སྟེ། དེ་ཡང་ལས་ཀྱི་ཕྱག་རྒྱ་ལ་བརྟེན་ནས་སེམས་གཟུང་འཛིན་གྱིས་སྟོང་པ་ལ་སྦས་པ་ཞེས་བྱའོ། ། དེ་ཡང་ཤེས་བྱའི་སྙིང་པོའམ་ནང་ཡིན་པའི་དོན་ནོ། ། ཀུན་རྫོབ་ཀྱི་སྦས་པ་ནི་སྒྱུ་མ་ལྟ་བུ་ཡིན་ཏེ། དེ་ཡང་སྙིང་པོ་ཡོད་པས་སྦས་པའོ། ། དེ་ནི་ཆོས་སྒྱུ་མར་ཤེས་པས་ཤེས་པ་ཕྲ་བ་དེ་ལ་སྙིང་བོ་ཡིན་པས་སྦས་པའོ། ། འོ་ན་འོད་གསལ་ཟུང་འཇུག་དེ་ལས་ཀྱང་ཕྲ་བ་དེ་ལ་སྦས་བ་མི་ཟེར་བ་ཅི་སྟེ་ཞེ་ན། །
དེ་ལ་མཐར་ཐུག་གི་སྡོག་པ་གཞན་ཡོད་པས་སོ། ། ཡང་ན་མངོན་ཤེས་ཅན་སྙིང་པོ་ཟུང་འཇུག་ཡིན་ལ་དེ་སྒྱུ་མ་ལ་ཡོད་པའི་རྒྱུ་སེམས་དབེན་ལ་ཡོད་པས་གོང་མ་གོང་མའི་རྒྱུ་འོག་མ་འོག་མ་ལ་སྦས་པའོ། ། གུ་རུ་བཙུན་མོ་ཅན་ནི་འདོད་ཆགས་ཆོས་ཀྱི་སྦས་པ་ནི་རྡོ་རྗེ་པདྨ་གཉིས་ལ་བདེ་བའི་ཉམས་མྱོང་སྦས། ཡེ་ཤེས་ཀྱི་སྦས་པ་ནི་གཟུང་འཛིན་གྱི་རྟོག་པའི་ནང་དུ་རང་རིག་པ་བདེ་སྟོང་སྦས། ། ཀུན་རྫོབ་ཀྱི་སྦས་པ་ནི་སྣང་བ་རྟེན་ཅིང་འབྱུང་བའི་ནང་དུ་སྣང་ལ་རང་བཞིན་མེད་པའི་སྒྱུ་མ་སྦས། དང་པོའི་ཚང་ཚིང་གསེབ་ཏུ་སྒྱུ་མར་མ་མཐོང་བདེན་པའི་དངོས་པོར་གཟུང་བས་སོ་གསུང་། མཐར་ཐུག་ནི་གཉིས་ཏེ། འོད་གསལ་ནི་ཐེག་པ་ཐུན་མོང་གི་མཐར་ཐུག་གམ། ཤེས་བྱའི་མཐར་ཐུག་གམ། ལམ་གྱི་མཐར་ཐུག་གོ །
ཟུང་འཇུག་ནི་གསང་སྔགས་ཀྱི་ཐེག་པའི་མཐར་ཐུག་གམ། དངོས་པོའི་ཐབས་ཀྱི་མཐར་ཐུག་གམ། འབྲས་བུའི་མཐར་ཐུག་གོ ། མདོར་ན་ཡི་གེའི་དོན་དང་སྤྱིའི་དོན་ནི་སྒྲ་ལྷུར་བླངས་ནས་བཤད་པ། སྦས་བ་དང་མཐར་ཐུག་གཉིས་ནི་དོན་ལྷུར་བླངས་ནས་བཤད་བའོ། ། དེ་ཡེ་ཤེས་རྡོ་རྗེ་ཀུན་ལས་བཏུས་བ་ལས། བཅོམ་ལྡན་འདས་ཡི་གེའི་དོན་ཇི་ལྟར་ལགས། བཀའ་སྩལ་པ། ཕྱི་རོལ་སྒྲ་མཁན་མཁས་པས་སྒྲའི་འགྲོས་སུ་བཤད་པའོ། ། སྤྱིའི་དོན་ཇི་ལྟར་ལགས།
བཀའ་སྩལ་བ། ཉན་ཐོས་ལ་སོགས་པའི་འདོད་ཆགས་དང་བྲལ་བའི་ཆོས་ཀྱི་སྤྱོད་པ་རྣམ་པར་རྟོག་པའི་བག་ཆགས་ལས་མ་གྲོལ་བ། རྣལ་འབྱོར་ཆེན་པོའི་རྒྱུད་དུ་བཙུན་མོའི་བྷ་ག་ལ་བཞུགས་ཞེས་བྱ་བ་ལ་སོག་པའི་འདོད་ཆགས་ཀྱི་ཆོས་གསལ་བར་བྱེད་བའི་ངོ་མཚར་གྱི་རྡོ་རྗེའི་ཚིག་ཐོས་ནས་སྨད་པར་བྱེད་པ་དེ་དེ་རྣམས་དང་མི་འགལ་བའི་སྒོ་ནས་བཤད་པ་དེ་ནི་སྤྱིའི་དོན་དུ་བཤད་པའོ། བཅོམ་ལྡན་འདས་སྦས་པ་ཇི་ལྟར་ལགས། བཀའ་སྩལ་པ། གང་རྡོ་རྗེ་དང་པདྨ་མཉམ་པར་སྦྱོར་བའི་བདེ་བས་རང་བཞིན་སྣང་བའི་ཡང་དག་པར་ཉེ་བར་མཚན་པར་བྱེད་བའི་བདེ་བ་ཆེན་པོའི་གོ་འཕང་ལ་རབ་ཏུ་གནས་པ་ནི་འདོད་ཆགས་ཆོས་ཀྱི་སྦས་པའོ། ། སྒྱུ་མའི་དཔེ་བཅུ་གཉིས་ནི་སྒྱུ་མའི་སྦས་པའོ། ། རྡོ་རྗེ་ཐབས་ཀྱི་ཡེ་ཤེས་དང་། པདྨ་ཤེས་རབ་ཀྱི་ཡེ་ཤེས་ཉེ་བར་བརྟགས་པ་དེ་ནི་སེམས་གསུམ་པོའི་ཡེ་ཤེས་སྦས་པའོ་ཞེས་པའོ། ། བཅོམ་ལྡན་འདས་མཐར་ཐུག་པ་ནི་ཇི་ལྟར་ལགས།
མེས་ཤིང་བསྲེག་ཏེ་ཐལ་བར་བྱེད་པ་ལྟར་འོད་གསལ་བའི་ཡེ་ཤེས་ཀྱི་མེས་ཡུན་རིང་བོར་སྒྱུ་མའི་ལུས་མྱོང་བར་བྱེད་པ་སྟེ། སྟོང་པ་གསུམ་གྱི་མཐའ་འོད་གསལ་ལོ། ། དེ་ལ་བདེན་པ་གཉིས་ཟུང་དུ་འཇུག་ཅེས་པ་དང་། དེ་ཉིད་ཀྱི་དོན་སྒྲོན་གསལ་ལས། སྒྲ་ཙམ་ལ་ནི་རབ་གཞོལ་བའི། ། ཕྱི་རོལ་བསྟན་བཅོས་མཁས་པ་ཡིས། ། དེ་ཡི་བཀོད་པ་རབ་བསྟན་པ། ། ཡི་གེའི་དོན་ནི་ཡིན་པར་བཤད། ། མདོ་སོགས་ལ་ནི་རབ་ཞུགས་པའི། ། འགྱོད་པ་བཟློག་པར་བྱེད་པ་དང་།
བསྐྱེད་པའི་རིམ་དང་ལྡན་པ་དག ། སྤྱི་ཡི་དོན་ནི་ཡིན་པར་གསུངས། ། འདོད་ཆགས་ཆོས་ནི་རབ་སྟོན་དང་། ཀུན་རྫོབ་བདེན་བ་རབ་རྟོགས་དང་། ། ཡེ་ཤེས་གསུམ་པོ་རྣམ་བརྟགས་བ། སྙིང་པོ་ཡོད་པས་སྦས་པའོ། ། འོད་གསལ་བ་ནི་རབ་སྟོན་དང་། ཟུང་དུ་འཇུག་པར་རྟོགས་པ་སྟེ། ། རྣམ་པ་གཉིས་སུ་མཐའ་བཤད་དེ། ། མཐའ་ནི་མུར་ཐུགས་པ་ཡི་ཚིག །
ཅེས་བྱའོ། ། མཐའ་དྲུག་ཚུལ་བཞིའི་དོན་རིག་པ་ལ་སྒྲས་སོ་སོར་བྱས་པ་ནི་སྒྲ་མང་པོ་འདྲེན་ནུས་ཀྱི་སྨྲ་བའི་ནུས་པ་དང་སྒྲའི་གྲོགས་ཀྱི་སྟོབས་ཀྱིས་བྱུང་བའོ། ། དེ་བཅུ་ཡང་བཤད་པ་གཉིས་སུ་འདུ་སྟེ། སྒྲ་ཇི་བཞིན་པ་དང་། ཡི་གེའི་དོན་དང་། སྤྱིའི་དོན་དང་། དྲང་བའི་དོན་དགོངས་པ་མ་ཡིན་པ་ནི་ཚོགས་པ་ལ་བཤད་པའོ། ། ངེས་དོན་དང་དགོངས་བཤད་དང་སྒྲ་ཇི་བཞིན་མ་ཡིན་པ་དང་སྦས་པ་དང་མཐར་ཐུག་པར་བཤད་པ་ནི་སློབ་མ་ལ་བཤད་པའོ། ། དེ་ལྟར་རྗོད་བྱེད་སྒྲ་བཤད་ནས། གསུམ་པ་རྗོད་བྱེད་ཀྱི་དོན་གྱི་འབྲེལ་བ་སྦྱར་བར་བྱ་སྟེ།
བརྗོད་བྱ་རྒྱུད་ལ་འཇུག་པར་བྱེད་པ། རྟེན་གྱི་གང་ཟག་ལ་ཙན་དན་ལྟ་བུ་ལ་སོགས་པ་བཞི་ནི་དྲང་དོན་དུ་བཤད་པའོ། ། རིན་པོ་ཆེ་ལྟ་བུའི་གང་ཟག་ནི་ངེས་དོན་དུ་བཤད་པའོ། ། ཤེས་ཤིང་གཞི་བསྒྱུར་བ་སྦྱང་གཞི་རང་བཞིན་གྱི་ཆོས་ལ་སྐྱེ་བ་མེད་པ་ཀུན་རྫོབ་ཀྱི་བདེན་པ་ནི་དྲང་དོན་དུ་བཤད་པའོ། ། འཆི་བ་དོན་དམ་པའི་བདེན་པ་ནི་ངེས་དོན་དུ་བཤད་པའོ། ། སྤང་བྱ་ནི་མི་མཐུན་པ་ལམ་གྱི་དྲི་མ་ལ་དངོས་པོ་ཐ་མལ་པའི་རྟོག་པ་ནི་དྲང་དོན་དུ་བཤད་པའོ། ། གཟུང་འཛིན་བྱ་བྱེད་ཀྱི་རྟོག་པ་དང་དངོས་པོ་ངོ་བོ་ཉིད་ཀྱི་རྟོག་པ་ནི་ངེས་དོན་དུ་བཤད་པའོ། ། དམིགས་པར་བྱ་བའི་ཡུལ་ལ་རིང་བ་དམིགས་ཡུལ་དྲུག་པ་རྡོ་རྗེ་འཆང་ཆེན་པོ་ནི་བསྐྱེད་རིམ་གྱི་དམིགས་ཙ་ན་དྲང་དོན། རྫོགས་རིམ་གྱི་གནས་སྐབས་སུ་དམིགས་ཙ་ན་ངེས་དོན་ནོ། ། གནས་སྐབས་ཀྱི་དམིགས་ཡུལ་ཡང་དེ་དང་འདྲའོ། །
ཉམས་སུ་ལེན་པའི་ཐབས་སྨིན་ལམ་ལ་བུམ་པའི་དབང་ནི་དྲང་དོན་དུ་བཤད་པའོ། ། གསང་བ་དང་ཤེས་རབ་ཡེ་ཤེས་དང་དབང་བཞི་པ་ནི་ངེས་དོན་དུ་བཤད་པའོ། ། གྲོལ་ལམ་ལྟ་བ་ནི་དྲང་དོན་ངེས་དོན་གཉིས་ཀར་འགྲོ་སྟེ། བསྐྱེད་རྫོགས་གཉིས་ཀྱི་སྒོམ་ཆེན་གཉིས་ཀྱི་བྱེ་བྲག་གིས་འཇོག་པའོ། ། སྤྱོད་པ་ལ་འདོད་འཇུག་དང་རྟེན་སློབ་དང་རིག་པ་བརྟུལ་ཞུགས་སྤྲོས་བཅས་སྤྲོས་མེད་ཤིན་ཏུ་སྤྲོས་མེད་ཀྱི་ཡེ་ཤེས་ཀྱི་ཕྱག་རྒྱ་མོ་དང་སྙོམས་འཇུག་ནི་སྒོམ་ཆེན་གཉིས་ཀྱི་ལམ་གྱི་གནས་སྐབས་ཀྱི་བྱེ་བྲག་གིས་དྲང་དོན་ངེས་དོན་གཉིས་ཀར་འགྲོའོ། ། འཆི་བ་དང་བསྲེ་བ་དང་གཉིད་དང་བསྲེ་བ་དང་བདག་མེད་པའི་ཆོས་དང་སྙོམས་འཇུག་དང་མགོན་པོའི་ཀུན་ཏུ་སྤྱོད་པ་རྣམས་ནི་ངེས་དོན་གྱི་སྒྲས་བཤད་པའོ། ། སྒྲུབ་པ་ལ་སྔོན་འགྲོ་སངས་རྒྱས་ཀྱི་ཐེག་པའི་བསམ་པ་ནི་བསྐྱེད་རྫོགས་གཉིས་ཀྱི་སྒོམ་ཆེན་གཉིས་ཀྱི་ལམ་གྱི་སྡོན་འགྲོ་ཡིན་པས་དྲང་དོན་ངེས་དོན་གཉིས་ཀ་འགྲོའོ། ། སྒྲུབ་པ་དངོས་ལ་དྲན་པ་གཅིག་པ་དང་རྟོག་པའི་རྣལ་འབྱོར་དང་སྒྲུབ་པ་ལས་དང་པོ་གསུམ་ནག་པོ་ལྟར་ན་ལུས་དབེན་གྱི་ཕྱེད་མར་བཅས་པ་ཡང་དྲང་དོན་དུ་འགྲོ། ངག་དབེན་དང་སྒྱུ་མ་དང་འོད་གསལ་དང་ཟུང་འཇུག་གི་ངེས་དོན་དུ་བཤད་དོ། ། འབྲས་བུ་ལ་འཇིག་རྟེན་དང་ཐུན་མོང་གི་དངོས་གྲུབ་ནི་དྲང་དོན་ནོ། །
མཆོག་གི་དངོས་གྲུབ་ནི་ངེས་དོན་ནོ། ། དེ་ལྟར་དྲང་དོན་ངེས་དོན་གཉིས་ཀྱི་སྒྲ་དང་བརྗོད་བྱ་དྲུག་གི་འབྲེལ་བ་སྦྱར་ནས། ད་ནི་དགོངས་བཤད་དང་དགོངས་བཤད་མ་ཡིན་པའི་སྒྲ་དང་བརྗོད་བྱའི་འབྲེལ་བ་སྦྱར་བ་ནི། རྒྱུད་ལ་འཇུག་པར་བྱེད་པའི་རྟེན་གྱི་གང་ཟག་ལ་དགོངས་བཤད་དང་དགོངས་བཤད་མ་ཡིན་པ་གཉིས་ཀས་བཤད། ། སྦྱང་གཞི་དང་སྤང་བྱ་དང་དམིགས་ཡུལ་དང་ཉམས་ལེན་ཐབས་དང་འབྲས་བུ་དང་དྲུག་ཅར་ལ་དགོངས་པར་ཡང་བཤད་དགོངས་པ་མ་ཡིན་པས་ཀྱང་བཤད་དོ། ། སྒྲ་ཇི་བཞིན་པ་ཇི་བཞིན་མ་ཡིན་པ་ཡང་དེ་དང་འདྲའོ། ། དེ་ལྟར་སྒྲ་མཐའ་དྲུག་དང་དོན་དྲུག་གི་འབྲེལ་བ་སྦྱར་བ་བཤད་ནས། ད་ནི་ཚུལ་བཞིའི་སྒྲ་དང་བརྗོད་བྱ་དྲུག་གི་འབྲེལ་བ་སྦྱར་བ་བཤད་པ་ནི། རྒྱུད་ལ་འཇུག་པར་བྱེད་པའི་རྟེན་གྱི་གང་ཟག་ལ་ཙན་དན་ལྟ་བུ་ལ་སོགས་པ་བཞི་ནི་ཕལ་ཆེར་ཡི་གེའི་དོན་གྱིས་བཤད། རིན་པོ་ཆེ་ལྟ་བུའི་གང་ཟག་ནི་ཕལ་ཆེར་མཐར་ཐུག་ཏུ་བཤད་དོ། །
ཤེས་ཤིང་གཞིར་བསྒྱུར་སྦྱང་གཞི་རང་བཞིན་གྱི་ཆོས་ལ་བསྐྱེད་རིམ་གྱི་སྦྱང་གཞི་ནི་ཡི་གེའི་དོན་དང་། སྤྱིའི་དོན་དུ་བཤད་ལ། སྦས་པ་དང་མཐར་ཐུག་གིས་ནི་རྫོགས་རིམ་གྱི་སྦྱང་གཞི་འཆད་དོ། ། སྤང་བྱ་ཉམས་ལེན་དང་དམིགས་ཡུལ་དང་། འབྲས་བུ་ཐམས་ཅད་ཀྱང་ཅི་རིགས་པར་རྗེས་སུ་དཔག་པར་བྱའོ། ། རྒྱས་པར་རྒྱན་བདུན་པ་བཤད་པའི་སྟོང་ཐུན་དུ་བལྟ་བར་བྱའོ། ། འདིར་གཞུང་མངས་སུ་དོགས་པས་མ་བྲིས་སོ། ། དེ་ལྟར་ན་བརྗོད་བྱ་དོན་དང་རྗོད་བྱེད་སྒྲ་དང་དེ་གཉིས་ཀྱི་འབྲེལ་བ་མ་འཆོལ་བར་བཤད། རྒྱུད་ཀྱི་རྒྱལ་པོ་དཔལ་གསང་བ་འདུས་པ་ལེགས་པར་བཤད་པ་ཡིན་ནོ། ། རྡོ་རྗེ་སློབ་མས་གསོལ་བ།
སྤྱིར་ཐེག་པ་རྣམས་ཀྱི་རང་བཞིན་ཇི་ལྟ་བུ། འདི་ཁྱད་པར་དུ་གྱུར་པ་ནི་གང་ཞིག དེའི་སྣོད་དུ་གྱུར་པ་ནི་ཇི་ལྟ་བུ་ལགས། རྡོ་རྗེ་སློབ་དཔོན་གྱིས་སྨྲས་པ། གཙོ་བོ་དབང་ཕྱུག་རྟག་པ་དང་། ། རིག་བྱེད་བྱེད་པ་ཟ་སོགས་དང་། ། འཚེ་བ་ཆོས་སུ་སྨྲ་བ་དང་། ། ཆོས་འདི་ལས་ནི་ཕྱི་རོལ་གྱུར། ། རྣམ་པ་མེད་པའི་འཛིན་པ་དང་། ། ཆ་མེད་རྡུལ་དང་མི་གཙང་སོགས། །
ལམ་ནི་དམིགས་པར་སུ་འདོད་པ། ། ཐེག་པ་ཆུང་ངུ་ཡིན་པར་གྲགས། ། དམིགས་གྲུབ་ཡེ་ཤེས་བརྩོན་འགྲུས་དང་། ། ཐབས་དང་ཡང་དག་འགྲུབ་པ་དང་། ། ལམ་ཏེ་ཆེན་པོ་རྣམ་བདུན་དང་། ། ཁྱད་ཞུགས་གང་ཡིན་ཐེག་ཆེན་ནོ། ། མཚན་དཔེ་སུམ་ཅུ་རྩ་གཉིས་དང་། ། བརྒྱད་ཅུ་ཡོངས་སུ་དག་དང་སྟོབས། ། མི་འཇིགས་དྲན་པ་ཉེར་བཞག་དང་། བསྲུང་མེད་བསྙེལ་མེད་བག་ཆགས་བསྲུང་། །
ཐུགས་རྗེ་ཆེན་པོ་ཐམས་ཅད་མཁྱེན། ། བརྒྱ་དང་བཞི་བཅུ་འདི་དག་ཉིད། ། ཟབ་པར་འདོད་བ་གཞན་གྱིས་ཀྱང་། ། སེམས་ལ་དམིགས་པ་མཐར་ཐུག་བྱེད། ། འདི་ནི་དམན་དང་ཡོངས་འཛིན་ཅིང་། ། དཀའ་ཐུབ་སྡོམ་པ་བཀག་པ་དང་། ། དོན་མེད་རྒྱ་ཆེ་བ་ཡང་སྤངས། ། ཕྱག་རྒྱ་བཅིང་བ་ལྷུར་ལེན་མེད། ། རབ་ཏུ་མི་གནས་སྙིང་པོར་འདོད། ། རིམ་པ་ལྔ་ཡི་ཐེམ་སྐས་ཅན། །
མཐོང་བའི་ཆོས་ལ་གེགས་མེད་པར། ། གང་ཕྱིར་འདོད་པས་དམིགས་པའི་ཡུལ། ། བདེ་བ་སྤྲོས་བྲལ་དབང་ཕྱུག་བརྒྱད། ། ཡན་ལག་བདུན་ལྡན་ལྷ་ཡི་སྐུ། ། འཇའ་ལྟར་གནས་པ་མཐར་ཐུག་སྟེ། ། དེ་བས་འགྲན་མེད་འདིར་འདུས་ཡིན། ། བྱང་ཆུབ་མཆོག་ཏུ་སེམས་བསྐྱེད་ཐེ་ཚོམ་བྲལ། ། བཀའ་བཞིན་བྱེད་དང་དད་པ་ཆེན་པོར་ལྡན། ། སྐྱེ་བོ་བློ་ལྡན་དེས་ནི་འདུས་བའི་རྒྱུད། ། མཉན་བྱ་གཞན་གྱིས་འབྲས་བུ་ཡོངས་མི་འབྱིན། །
དམ་ཆོས་ཉན་པའི་སྐྱོན་གསུམ་སྟེ། ། རྣམ་གཡེང་རྨོངས་དང་མི་གུས་པའོ། ། ཉན་པོའི་སྣོད་མིན་རྣམ་ལྔ་སྟེ། ། དམན་དང་ཀུན་ཤེས་དོན་གཟུང་དང་། ། དོན་ལེགས་གཟུང་དང་གུས་སེམས་ཉིད། ། དེ་བས་གསུམ་སྤངས་ལྔ་ལྡན་ཉོན། ། ཨེ་མ་ཧོ་རྡོ་རྗེ་འཆང་ཆེན་གྱིས། ། ལེགས་གསུངས་རྒྱུད་རྒྱལ་གསང་བ་འདུས། ། མཚན་མོ་ལག་ནི་མ་བརྒྱུད་པའི། ། ངན་རྟོག་རྣམས་ཀྱིས་མ་རུངས་བྱས། །
གང་དག་ལུང་རིགས་མན་ངག་གིས། ། རྣམ་དཔྱོད་མ་ནོར་ལམ་རྙེད་ཅིང་། ། ལོག་པའི་ཉེ་བར་བསྟན་པ་ཡིས། ། མ་བསླུས་དེ་དག་སྐལ་བ་ཆེ། ། ཉི་ཟླ་ལྟར་གྲགས་རྒྱུད་རྒྱལ་འདུས། ། དགོངས་པ་གསལ་བྱེད་ཡབ་སྲས་ལྔའི། ། དོན་ཟབ་རྒྱ་ཆེར་བརྗོད་བྱ་བྱེད། ། འགྲེལ་བ་ལེགས་སྦྱར་སྟོང་ཐུན་ཆེ། ། ཞུ་བ་ཆེར་བྱས་གཞུང་དུ་བཀོད། ། བདག་དང་སེམས་ཅན་མ་ལུས་པ། །
ཡང་དག་མ་ནོར་ལམ་འདིར་རུ། ། ཞུགས་པ་ཟུང་འཇུག་ཐོབ་པར་ཤོག ། དཔལ་གསང་བ་འདུས་པའི་སྟོང་ཐུན་ཆེན་མོ་བོད་ཀྱི་མཁས་པ་ཆེན་པོ་མགོས་ཁུག་པ་ལྷས་བཙས་ཀྱིས་མཛད་པ་རྫོགས་སོ། ། གང་གི་ཞབས་པད་ཟེ་འབྲུ་ལ། ། གུས་བའི་གཙུག་གིས་བཏུད་བྱས་ན། ། སྲིད་ཞིའི་གདུང་སེལ་བདེ་སྟེར་བའི། ། དཔལ་ལྡན་མགོས་ལ་གུས་པས་འདུད། ༈ །དེ་ལྟར་རྨད་བྱུང་ལམ་གྱི་མཐར་ཐུག་འདི། ། ཚུལ་བཞིན་སྒྲུབ་ལ་བར་ཆད་མེད་པ་དང་། ། ཕྱོགས་དུས་ཀུན་ཏུ་དར་ཞིང་རྒྱས་གྱུར་ཏེ། །
འགྲོ་ཀུན་ཐབས་མཁས་འདི་ཡི་སྒྲོལ་བར་ཤོག ། གསང་འདུས་ལ་མར་ལུགས་གདམས་ངག་དང་། ། མགོས་ལུགས་བཤད་སྲོལ་གྱི་ཆེ་བ་ཞེས་མཐའ་དཔྱོད་མྱུ་གུར་བསྔགས་བརྗོད་མཛད། ། ཁྱད་པར་མགོས་ཀྱི་སྟོད་ཐུང་འགྲེལ་བ་བཞི་བྲགས་སོགས་སུ་ཡང་ཡང་དྲངས་ཤིང་། མཚན་ནས་བརྗོད་པའི་ཚེ་ཡང་རྗེ་རིན་པོ་ཆེ་མགོས་ཞེས་ཐུགས་གཙིགས་གཞན་ལས་ལྷག་པར་གནང་། མཁས་གྲུབ་ཐམས་ཅན་མཁྱེན་པ་ལ་ཡང་ཁྱེད་རྗེ་མགོས་ཀྱི་སྐྱེ་བ་ཡིན་པས་གསང་འདུས་ལ་མཁས་ཞེས་དགྱེས་བའི་བཀའ་ཕེབས་སྣང་། ད་ལྟ་རྗེ་རིན་པོ་ཆེའི་ལེགས་བཤད་རྣམས་སུ་འདུས་པའི་རྒྱུད་ཀྱི་དཀའ་གནད་མཐའ་དག་རྡོ་རྗེ་འཆང་གི་དགོངས་པ་ལྟར་ལག་མཐིལ་གྱི་རྫས་བཞིན་སྟོན་པར་མཛད་པས་དེར་མ་ཐོན་པའི་གདམས་ངག་ཞིག་རྙེད་པར་དཀའ་ཡང་། སྟོང་ཐུན་འདི་ཉིད་རྗེས་ཀྱང་ཁུངས་སུ་མཛད་ཅིང་དཔེ་རྒྱུན་ཡང་དཀོན་པར་སྣང་བས་བསྟན་པའི་རྒྱུན་ལ་བསམས་ཏེ་ཀུན་མཁྱེན་འཇམ་དབྱངས་བཞད་པ་ཡབ་སྲས་ཀྱི་གདན་ས་མཛོད་དགེ་སྨད་ཀྱི་རྒྱུད་གྲྭ་དགའ་ལྡན་རབ་རྒྱས་གླིང་དུ་པར་དུ་བཀོད་པའི་ཚེ་ཁྲི་ཆེན་དགེ་འདུན་ཕུན་ཚོགས། ཁྲི་དཔལ་ལྡན་གྲགས་པ། ། རྗེ་བསོད་ནམས་གྲགས་པ་རྣམ་ཀྱི་ཕྱག་དཔེ་བསྡུར་ནས་ཞུས་དག་རེ་བྱས་ཀྱང་།
ཐ་ན་རྒྱུད་གཞུང་ལུང་དྲངས་པ་དང་། ཡི་གེའི་སྦྱོར་ཚུལ་ཡང་ད་ལྟའི་དཔེ་དང་མི་འདྲ་བ་ཤས་ཆེ་བས་མཚོན་ནས་མ་དག་པར་མངོན་བ་ཤིན་ཏུ་མང་ཡང་མ་ཡིག་གསུམ་ཀ་མཐུན་པ་རྣམས་བཅོས་མ་ཕོད་པར་རང་སོར་བཞག་ཡོད་པ་དཔྱོད་ལྡན་རྣམས་ཀྱིས་དགོངས་པར་ཞུ། ། ཨོཾ་སྭ་སྟི། ཆོས་སྲིད་འབྱོར་པའི་མཛོད་དང་དགེ་བཅུ་ལྡན། ། དགའ་ལྡན་རབ་རྒྱས་ཞེས་བྱའི་རྒྱུད་གྲྭ་ཆེར། ། ཀུན་མཁྱེན་འཇམ་དབྱངས་བཞད་པ་ཡབ་སྲས་ཀྱི། ། ཐུགས་རྗེས་ཆོས་སྦྱིན་འཛད་མེད་རྒྱུན་འདི་སྤེལ།། །། PAGE * MERGEFORMAT 2 མགོས་ཁུག་པ་ལྷས་བཙས། གསང་འདུས་སྟོང་ཐུན། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
