སྔོན་བྱོན་ས་སྐྱ་པའི་མཁས་པ་རྣམས་ཀྱི་གཞུང་འགྲེལ་སྐོར།
པོད ༡༧
ལེགས་བཤད་ཉི་མའི་འོད་ཟེར་ལས་ཟབ་དོན་དབུ་མའི་སྤྱི་དོན་ལུང་རིགས་མཛེས་པར་བྱེད་པའི་རྒྱན།
༄༅། །ལེགས་བཤད་ཉི་མའི་འོད་ཟེར་ལས་ཟབ་དོན་དབུ་མའི་སྤྱི་དོན་ལུང་རིགས་མཛེས་པར་བྱེད་པའི་རྒྱན་ཞེས་བྱ་བ་བཞུགས་སོ།། སྭསྟི། བསྟན་པའི་སྙིང་པོ་ཟབ་དོན་དབུ་མ་ཆེན་པོའི་ལམ་ཕྱིན་ཅི་མ་ལོག་པར་སྟོན་པ་ལ་དབང་འབྱོར་བ། དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྒོ་གསུམ་གུས་པ་ཆེན་པོས་ཕྱག་འཚལ་ལོ། ། བརྒྱད་ཁྲི་བཞི་སྟོང་ཆོས་ཀྱི་བང་མཛོད་རྣམས། ། ངེས་དོན་ཡིད་བཞིན་ནོར་བུས་ལེགས་གང་བས། ། སྐལ་བཟང་རེ་འདོད་མ་ལུས་སྩོལ་མཁས་པ། ། ཐུབ་དབང་ལྷ་ཡི་ལྷ་དེར་མགོས་ཕྱག་འཚལ། ། རྒྱལ་བའི་མཁྱེན་བརྩེ་གཅིག་བསྡུས་འཇམ་པའི་དབྱངས། ། བྱང་སེམས་མཆོག་གྱུར་བློ་གྲོས་རིན་ཆེན་དང་། །
ཁྱད་པར་ཤིང་རྟའི་སྲོལ་འབྱེད་ཀླུ་སྒྲུབ་ཞབས། ། སྙིང་ནས་འདུད་དོ་བརྩེ་བས་རྗེས་སུ་སྐྱོངས། ། ཉེ་གནས་དངོས་གྲུབ་བརྙེས་པའི་རྣལ་འབྱོར་གསུམ།་་་་་ ཨརྻ་དེ་ཝ། ཀླུ་སྒྲུབ། ཞི་བ་ལྷ། ། བསྟན་པ་གཞུང་ལུགས་སྤེལ་བའི་མཁས་པ་་་་་་སློབ་དཔོན་སངས་རྒྱས་བསྐྱངས་དང་། ལེགས་ལྡན་བྱེད་གཉིས། ། འཆད་རྩོད་རྩོམ་མཁས་སློབ་དཔོན་རྣམ་་་་་་སློབ་དཔོན་དཔའ་བོ། དཔལ་ལྡན་ཟླ་གྲགས།
ཙནྜ་གོ་མི། པཎྜིར་འབར་བའི་གཙོ་བོ་སྟེ། བཞི་་་་་་སློབ་དཔོན་ཉི་མ་སྣན་པ་སོགས། ། ཀླུ་སྒྲུབ་སློབ་མ་ཚོགས་ལ་གུས་པས་འདུད། ། ཁྱད་པར་ཀླུ་སྒྲུབ་བཞེད་གཞུང་ཀུནྡའི་ཚལ། ། ཇི་བཞིན་འབྱེད་མཁས་དཔལ་ལྡན་ཟླ་བ་དང་། ། རིགས་པའི་ཁུ་བྱུག་་་་་ཆེ་ཆུང་གཉིས་དཔལ་ལྡན་མར་མེ་མཛད། ། འགྲེལ་བཤད་ཛཱ་ཡ་ཨཱ་ནན་ཏ་་་་་་མཁན་པོ་རྣམས་ལའང་གུས་པས་འདུད། ། ལམ་བཟང་གསལ་མཛད་པ་ཚབ་་་་་་ལོ་ཙཱ་བ་ཉི་མ་གྲགས་་་་་་གངས་པ་ཤེའུ། གཙང་པ་སྒྲེ་སྒུར།
རྨ་བྱ་བྱང་ཡེ། ཞང་ཐང་སག་པ་ཡེ་ཤེས་འབྱུང་གནས། བུ་བཞིར་བཅས། ། ཁྱད་པར་ཐང་སག་པ་དང་བྱང་ཡེའི་སྲས། ། རྨ་བྱ་བྱང་བརྩོན་རྐྱང་དུར་་་་་་འཚུར་སྟོན་གཞོན་སེང་དང་། ། ས་སྐྱའི་འཇམ་མགོན་རྣམས་ལ་མགོས་ཕྱག་འཚལ། ། འུ་ཡུག་པ་་་་་་མདོ་སྡེ་དཔལ་དང་ནོར་བཟང་བརྩོན་འགྲུས་དཔལ། ། རེད་མདའ་པ་་་་་་གཞོན་ནུ་བློ་གྲོས་གཡག་རོང་རྣམ་པ་གཉིས། ། བསྟན་པའི་གསལ་བྱེད་རབ་འབྱམས་ཆོས་རྗེ་་་་་་ཀུན་མཁྱེན་སངས་རྒྱས་འཕེལ་རྗེ་སོགས། ། བརྒྱུད་ལྡན་བླ་མའི་ཚོགས་རྣམས་དེང་འདིར་རྒྱལ། །
རྒྱ་ཆེན་གསུང་རབ་དོན་ལ་དབང་འབྱོར་ཞིང་། ། རླབས་ཆེན་མཛད་པས་འགྲོ་ཀུན་ཐར་པར་འདྲེན། ། ཕུལ་ཕྱིན་ལུང་རིགས་ཆོས་ཆར་འབེབས་མཁས་པ། ། བསྟན་པའི་སྲོལ་འབྱེད་འབུམ་ཕྲག་གསུམ་པ་རྒྱལ། ། དེ་སྲས་འཕགས་མཆོག་རྗེ་དང་ཨར་སྟོན་ཞབས། ། ཀུན་མཁྱེན་ཆེས་རྗེ་པཎ་གྲུབ་བཟང་པོའི་མཚན། ། སྨྲ་བའི་ཁྱུ་མཆོག་བློ་གྲོས་རྣམ་པར་རྒྱལ། ། བུདྡྷ་དྷཱ་ཛ་རྣམས་ལ་སྙིང་ནས་བསྔགས། ། སངས་རྒྱས་ཀུན་གྱི་ཡེ་ཤེས་གཅིག་བསྡུས་ནས། ། མཁས་བཙུན་བཟང་པོའི་དཔལ་དུ་ལྷམ་མེ་བ། །
བཀའ་དྲིན་འཁོར་མེད་དྲིན་ཅན་ཀླུ་སྒྲུབ་རྗེར། ། སྒོ་གསུམ་གུས་པ་ཆེན་པོས་ཕྱག་འཚལ་ནས། ། སངས་རྒྱས་གཉིས་པ་འཕགས་མཆོག་ཀླུ་སྒྲུབ་ཀྱི། ། དགོངས་དོན་ཐལ་རང་རིག་པའི་གནད་ཟབ་མོ། ། བློ་གསལ་མཁས་པའི་ཚོགས་ལ་སྤེལ་བའི་ཕྱིར། ། ལེགས་བཤད་ཉི་མའི་འོད་ཟེར་བཤད་པར་བྱ། ། ཅེས་མཆོད་བརྗོད་དང་དམ་བཅའ་སྔོན་དུ་བཏང་ནས་འདིར་དབུ་མའི་གཞུང་ལུགས་ཀྱི་སྙིང་པོ་མཐའ་བཅད་དང་རིགས་ལམ་དུ་བཀྲལ་ནས། གཞུང་སོ་སོའི་ས་བཅད་དང་འབྲུ་སྣོན་སོགས་བཏང་སྙོམས་སུ་བཞག་སྟེ། བློ་གསལ་རྣམས་ཀྱིས་འཕྲལ་གོ་སླ་བ། ཕུགས་དོན་ཕིགས་པ།
རིག་པའི་བདེ་ཆ་ལ་ཕན་པ་ཞིག་འཆད་པར་བྱེད་པས་བློ་གསལ་དད་ལྡན་རྣམས་གུས་པས་ཉན་པར་བྱོས་ཤིག དེ་ཡང་དབུ་མ་ལ་འཇུག་པ་རྩ་འགྲེལ་གཉིས་ཆར་གྱི་གཞུང་ཁག་ཆེ་བ་རྣམས་ལ། དཔལ་འབུམ་ཕྲག་གསུམ་པའི་མན་ངག་ལྟར་ངག་སྦྱོར་མཐའ་དཔྱད་གཉིས་གཉིས་ཀྱི་སྒོ་ནས་བཤད་པར་བྱའོ། ། དབུ་མའི་བསྟན་བཅོས་ལ་འཇུག་པར་བྱ་བའི་ཕྱིར་དབུ་མ་ལ་འཇུག་པ་རྩོམ་པར་འདོད་པས། ཞེས་པའི་སྐབས་སུ། ངག་དོན་གྱི་སྦྱོར་བ་དང་། མཐའ་དཔྱད་པ་གཉིས། དང་པོ་ནི། བསྟན་བཅོས་དབུ་མ་ལ་འཇུག་པ་ཆོས་ཅན། ཁྱོད་ཀྱི་དབུ་མའི་བསྟན་བཅོས་རྩ་བ་ཤེས་རབ་ཀྱི་དགོངས་པ་འགྲེལ་ཚུལ་ཡོད་དེ།
ཁྱོད་ཀྱི་རྩ་ཤེའི་དགོངས་པ་ཟབ་པ་དང་། རྒྱ་ཆེ་བ་གཉིས་ཀྱི་སྒོ་ནས་འགྲེལ་བའི་ཕྱིར། གཉིས་པ་ལ། ཁས་ལེན་པ་པོ་དབུ་མ་པའི་རྣམ་གཞག་བཤད་པ། ཁས་བླང་བྱ་དབུ་མའི་རྣམ་གཞག་བཤད་པ། འདིར་བསྟན་འཇུག་བྱའི་དབུ་མ་ངོས་བཟུང་བ་དང་གསུམ། དང་པོ་དབུ་མ་པ་ལ་མཚན་ཉིད། ཁྱབ་མཉམ། དབྱེ་བ། དངོས་བརྟགས་ལ་དཔྱད་པ་དང་བཞི།
དང་པོ་ནི། ནང་པ་སངས་རྒྱས་པའི་གྲུབ་མཐའ་སྨྲ་བ་བཞི་པོ་གང་རུང་གང་ཞིག ཆོས་ཐམས་ཅད་བདེན་མེད་སྤྲོས་བྲལ་དུ་ཁས་ལེན་པའི་རིགས་སུ་གནས་པ་དེ། དེའི་མཚན་ཉིད་ཡིན། གཉིས་པ་ནི། དབུ་མ་པ། ངོ་བོ་ཉིད་མེད་པར་སྨྲ་བའི་དབུ་མ་པ། ནང་པ་སངས་རྒྱས་པའི་གྲུབ་མཐའ་སྨྲ་བ་བཞིའི་ནང་ནས་མཆོག་ཏུ་གྱུར་པའི་གང་ཟག ཤེར་ཕྱིན་གྱི་མདོ་ངེས་དོན་གྱི་མདོར་འདོད་པའི་སྐྱེས་བུ། ཆོས་ཐམས་ཅད་བདེན་སྟོང་སྤྲོས་བྲལ་དུ་གཏན་ལ་འབེབས་པའི་ནང་པ་སངས་རྒྱས་པ་སྟེ་ལྔ་དོན་གཅིག
གསུམ་པ་དབྱེ་བ་ནི། ངོ་བོའི་སྒོ་ནས་དབྱེ་བ། གྲུབ་མཐའ་འཛིན་ཚུལ་གྱི་སྒོ་ནས་དབྱེ་བ། ཀུན་རྫོབ་ཁས་ལེན་གྱི་སྒོ་ནས་དབྱེ་བ། དོན་དམ་ཁས་ལེན་གྱི་སྒོ་ནས་དབྱེ་བ། སྒྲའི་བརྗོད་རིགས་ཀྱི་སྒོ་ནས་དབྱེ་བ་དང་ལྔ། དང་པོ་ལ་གཞུང་ཕྱི་མོའི་དབུ་མ་པ་དང་། གྲུབ་མཐའ་ཕྱོགས་འཛིན་གྱི་དབུ་མ་པ་གཉིས། དང་པོ་ལ། མཚན་ཉིད་དང་།
མཚན་གཞི་གཉིས། དང་པོ་ནི། དབུ་མ་པ་གང་ཞིག གཙོ་བོར་དབུ་མ་ཐལ་རང་གཉིས་སུ་མ་གྱེས་གོང་གི་དབུ་མའི་གྲུབ་མཐའ་སྨྲ་བའི་རིགས་སུ་གནས་པ་དེ། དེའི་མཚན་ཉིད་ཡིན། གཉིས་པ་ནི། སྟོན་པ་ཐུབ་དབང་། ཤེར་ཕྱིན་གྱི་མདོ་འཆད་པའི་འཁོར་དུ་ལྷགས་པའི་བྱམས་པ་དང་། འཇམ་དབྱངས་སོགས། ཉེ་བའི་སྲས་བརྒྱད་རྣམས་དང་སངས་རྒྱས་གཉིས་པ་འཕགས་པ་ཀླུ་སྒྲུབ།
སློབ་དཔོན་ཨརྻ་དཱེ་ཝ། རྒྱལ་སྲས་ཞི་བ་ལྷ། སློབ་དཔོན་དཔའ་བོ་སོགས་ལ་འཇོག དེ་རྣམས་ལ་གཞུང་ཕྱི་མོའི་དབུ་མ་པ་ཟེར་བའི་རྒྱུ་མཚན་ནི། གྲུབ་མཐའ་ཕྱོགས་འཛིན་གྱི་དབུ་མ་པ་རྣམས་འགྱེས་པའི་གཞི་ཡིན་པས་ན་དེ་ལྟར་དུ་མཚན་བཏགས་པའོ། ། གཉིས་པ་གྲུབ་མཐའ་ཕྱོགས་འཛིན་གྱི་དབུ་མ་པ་ལ། མཚན་ཉིད་དང་། དབྱེ་བ་གཉིས། དང་པོ་ནི། དབུ་མ་པ་གང་ཞིག
གཙོ་བོར་དབུ་མ་ཐལ་རང་གཉིས་གྱེས་ཕྱིན་ཆད་ཀྱི་དབུ་མའི་གྲུབ་མཐའ་སྨྲ་བའི་རིགས་སུ་གནས་པ་དེ། དེའི་མཚན་ཉིད་ཡིན། གཉིས་པ་དབྱེ་བ་ལ། དབུ་མ་ཐལ་འགྱུར་བ་དང་། དབུ་མ་རང་རྒྱུད་པ་གཉིས། དང་པོ་ལ་གསུམ་ལས། དང་པོ་ནི། དབུ་མ་ཐལ་རང་གང་རུང་གང་ཞིག ཉན་རང་ལ་སྟོང་ཉིད་རྟོགས་པ་ཡོད་པར་ཁས་ལེན་པའི་རིགས་སུ་གནས་པ་དེ། དེའི་མཚན་ཉིད་ཡིན།
གཉིས་པ་ནི། དབུ་མ་ཐལ་འགྱུར་བ་དང་། འཇིག་རྟེན་གྲགས་སྡེ་སྤྱོད་པའི་དབུ་མ་པ། སྟེང་ཉིད་རབ་ཏུ་མི་གནས་པའི་དབུ་མ་པ་གསུམ་དོན་གཅིག གསུམ་པ་དབྱེ་ན། གྲུབ་མཐའི་སྒོ་ནས་དབྱེ་བ་དང་། ཡུལ་གྱི་སྒོ་ནས་དབྱེ་བ་གཉིས། དང་པོ་ལ། འགལ་བ་བརྗོད་པའི་ཐལ་འགྱུར་གྱི་སྒོ་ནས་ལོག་སྨྲ་ཚར་གཅོད་པའི་དབུ་མ་ཐལ་འགྱུར་བ་དང་། དགག་སྒྲུབ་སྤངས་ཏེ་ལྟ་བ་རྩེ་གཅིག་ཏུ་ཉམས་སུ་ལེན་པའི་དབུ་མ་ཐལ་འགྱུར་བ་གཉིས་ཡོད།
དང་པོ་ནི། སློབ་དཔོན་སངས་རྒྱས་བསྐྱངས། དཔལ་ལྡན་ཟླ་བ་གྲགས་པ། རིགས་པའི་ཁུ་བྱུག་ཆེ་ཆུང་གཉིས། འགྲེལ་བཤད་མཁན་པོ་ཛཱ་ཡ་ཨནྣ་ཏ་རྣམས་ལ་འཇོག གཉིས་པ་ནི། དཔལ་ལྡན་མར་མེ་མཛད་དང་། དེའི་རྗེས་སུ་འབྲང་བ། ཇོ་བོ་བཀའ་གདམ་པ་ཕལ་ཆེ་བ་ལ་འཇོག་སྟེ། ཇོ་བོའི་ལམ་སྒྲོན་ལས།
ཆོས་ཉིད་བདེན་པ་གཟིགས་པ་ཡི། ། ཀླུ་སྒྲུབ་སློབ་མ་ཟླ་གྲགས་ཡིན། ། དེ་ལས་བརྒྱུད་པའི་མན་ངག་གིས། ། ཆོས་ཉིད་བདེན་པ་རྟོགས་པར་འགྱུར། ། ཞེས་གསུམ་པ་པ་ལྟར་རོ། ། དེས་ན་དཔལ་ལྡན་ཨ་ཏི་ཤ་དེ་ཉིད། དབུ་མ་ཐལ་འགྱུར་བའི་ལྟ་གྲུབ་ལ་ཐུགས་ཤིན་ཏུ་མཉེས་ཤིང་། རྒྱ་གར་ན་ཡང་། ཕྱི་རོལ་པ་མཚན་མོའི་སྐར་མ་ཙམ་དང་། ནང་པ་ཉིན་མོའི་སྐར་མ་ཙམ་ཡིན།
ནང་པའི་ཡང་གྲུབ་མཐའ་འོག་མ་གསུམ་མཚན་མོའི་སྐར་མ་ཙམ་དང་། དབུ་མ་པ་ཉིན་སྐར་ཙམ་ཡིན། དབུ་མ་པ་ལ་ཡང་། དབུ་མ་རང་རྒྱུད་པ་མཚན་མོའི་སྐར་མ་ཙམ་དང་། དབུ་མ་ཐལ་འགྱུར་བ་ཉིན་མོའི་སྐར་མ་ཙམ་ཡིན། དེས་ན་ཐལ་འགྱུར་བའི་ལྟ་བ་འདི་ཤིན་ཏུ་བཟང་ཞིང་རྟོགས་པར་དཀའ་བས་ན། བློར་ཤོང་བ་ཤིན་ཏུ་ཉུང་བར་སྣང་། ཞེས་ཐལ་འགྱུར་བའི་གྲུབ་མཐའ་ལ་ཐུགས་རྩིས་ཆེ་བར་མཛད་ཀྱང་། བོད་ཡུལ་དུ་བྱོན་པའི་སྐབས་དེར། རང་རྒྱུད་པའི་བཤད་སྲོལ་དར་ཆེས་པའི་སྟོབས་ཀྱིས།
ཐལ་འགྱུར་གྱི་བཤད་སྲོལ་ཧ་ཅང་དར་རྒྱས་སུ་མཛད་པར་ནི་མ་ནུས་ལ། འོན་ཀྱང་ཐལ་འགྱུར་བའི་ལྟ་བ་ཉམས་སུ་ལེན་ཚུལ་རྣམས། ཁྲིད་ཚུལ་སོ་སོའི་གསེབ་ཚགས་སུ་བསྟན་པ་ནི། བཤེས་གཉེན་པུ་ཏོ་བས་མཛད་པའི་དཔེ་ཆོས་རིན་སྤུངས་དང་། བེ་བུམ་སྔོན་པོ་སོགས་ལས་རྟོགས་པར་ནུས་སོ། ། གཉིས་པ་ཡུལ་གྱི་སྒོ་ནས་དབྱེ་ན། རྒྱ་གར་འཕགས་པའི་ཡུལ་གྱི་དབུ་མ་ཐལ་འགྱུར་བ་དང་། བོད་གངས་ཅན་གྱི་དབུ་མ་ཐལ་འགྱུར་གཉིས། དང་པོ་ནི་སྔར་བཤད་པའི། སངས་རྒྱས་བསྐྱངས་དང་།
ཟླ་བ་གྲགས་པ་སོགས་སོ། ། གཉིས་པ་ནི། པ་ཚབ་ལོ་ཙཱ་བ་ཉི་མ་གྲགས་བུ་བཞིར་བཅས་དང་། འཇམ་དབྱངས་ས་པཎ། མཁན་ཆེན་གཡག་པ། རྗེ་རེད་མདའ་བ་སོགས་ལ་འཇོག འདིར་པ་ཚབ་ཀྱི་བུ་ཆེན་བཞིའི་ངོས་འཛིན་ལ། སྒྲ་པ་ཤེས་རིན་པས། གྲུབ་མཐའ་ཀུན་ཤེས་འགྲེལ་པར། ཚིག་ལ་མཁས་པ་གངས་པ་ཤེའུ།
དོན་ལ་མཁས་པ་གཙང་པ་སྒྲེ་སྒུར། གཉིས་ཀ་ལ་མཁས་པ་རྨ་བྱ་བྱང་རྩོན། གཉིས་ཀ་ལ་མི་མཁས་པ་ཞང་ཐང་སག་པའོ། ། ཞེས་བཤད་པ་ནི་མི་འཐད་དེ། རྨ་བྱ་བྱང་བརྩོན་ནི། རྨ་བྱ་བྱང་ཡེའི་སློབ་མ་ཙམ་ཡིན་གྱི། པ་ཚབ་དངོས་ལ་མ་ཐུག་པའི་ཕྱིར་རོ། ། དེས་ན་པ་ཚབ་ལོ་ཙཱ་བས། དབུ་མའི་སྟོང་མཐུན་དོན་དྲུག་མ་མཛད་ནས། སློབ་མའི་གཙོ་བོ་གངས་པ་ཤེའུ།
གཙང་པ་སྒྲེ་སྒུར། རྨ་བྱ་བྱང་ཡེ། ཞང་ཐང་སག་པ་བཞི་ལ་གསུངས་ཞིང་། རྨ་བྱ་བྱང་བརྩོན་གྱིས་རྨ་བྱ་བྱང་ཡེ་ལ་རིགས་ཚོགས། ཞང་ཐང་སག་པ་ལ་བཞི་བརྒྱ་པ། གངས་གཉན་ལ་པ་ཚབ་སྟོང་མཐུན་གསན། ཡང་པཎྜི་ཏ་ཧ་སུ་མ་ཏིའི་སློབ་མ། འགྲེལ་བཤད་མཁན་པོ་ཛཱ་ཨ་ནན་ཏ་ནས་སོ། ། ཁུ་མདོ་སྡེ་འབར་ལས་བརྒྱུད་པའི་དབུ་མ་ཐལ་འགྱུར་གྱི་བཤད་སྲོལ་ཞེས་བྱ་བ། པ་ཚབ་ལས་མ་བརྒྱུད་པའི་ཁུ་ལུགས་ཡང་གསན་ཏེ།
ཐལ་འགྱུར་སྟོང་ཐུན་དུ་གྲགས་པ་དབུ་མ་དེ་ཉིད་སྣང་བ་མཛད་པ་ཡིན་ནོ། ། དེ་ལྟར་རྨ་བྱ་བྱང་བརྩོན་གྱིས་དབུ་མའི་ལུང་རིགས་རྣམས་བླ་མ་དུ་མ་ལ་གསན་པའི་རྒྱུ་མཚན་གྱིས། སྟོང་མཐུན་གྱི་མཆོད་བརྗོད་དུ་ཡང་། ཆོས་རྣམས་ཀུན་ལ་བློ་ཡིས་སྤྱན་སྔ་ཞིང་། ། ཉེས་པའི་སྐྱོན་བྲལ་ཚུལ་ཁྲིམས་དྲི་བསུང་ལྡན། བརྩེ་གཅིག་ཡིད་ཀྱིས་བདག་གཞན་དོན་སྒྲུབ་པ། ། རྒྱལ་མཚུངས་བླ་མ་རྣམས་ལ་ཕྱག་འཚལ་ལོ། ། ཞེས་གསུངས་པ་ཡིན་ནོ། ། དེ་ལ་རྐྱང་འདུར་བ་འཚུར་སྟོན་གཞོན་སེང་གིས་གསན་ཏེ། དབུ་མ་གཞུང་ལུགས་ངན་སེལ་མཛད་ནས།
འཁོན་ས་སྐྱ་པ་ཀུན་དགའ་རྒྱལ་མཚན་དང་། བྲག་དམར་བ་བྱང་ཚུལ་སོགས་ལ་བཤད་དོ་ཞེས་པའི་ཁུངས་བཙུན་གྱི་ལོ་རྒྱུས་ལས་རྟོགས་པར་ནུས་སོ། ། གཉིས་པ་དབུ་མ་རང་རྒྱུད་པ་ལ། མཚན་ཉིད་སོགས་གསུམ་ལས། དང་པོ་ནི། དབུ་མ་ཐལ་རང་གང་རུང་གང་ཞིག ཉན་རང་ལ་སྟོང་ཉིད་རྟོགས་པ་མེད་པར་ཁས་ལེན་པའི་རིགས་སུ་གནས་པ་དེའོ། ། གཉིས་པ་ཁྱབ་མཉམ་པ་ནི། དབུ་མ་རང་རྒྱུད་པ། ཉན་རང་ལ་ཆོས་ཀྱི་བདག་མེད་རྟོགས་པ་མེད་པར་འདོད་པའི་དབུ་མ་པ།
འགྲེལ་པ་ཚིག་གསལ་ལས། དབུ་མ་པ་ཡིན་ན་ནི་རང་གི་རྒྱུད་ཀྱི་རྗེས་སུ་དཔག་པར་བྱ་བ་རིགས་པ་མ་ཡིན་ཏེ། ཞེས་པའི་ཚིག་ཟུར་གྱི་དབུ་མ་པ་ཡིན་ན་ནི་ཞེས་པའི་སྐབས་ནས་དངོས་བསྟན་གྱི་དབུ་མ་པ། གཞན་རྟོག་གེ་པ་འདིས་རང་ཉིད་རྟོག་གེ་པའི་བསྟན་བཅོས་ལ་མཁས་པ་ཙམ་ཞིག་བསྟན་པར་འདོད་པས། ཞེས་པའི་སྐབས་ཀྱི་རྟོག་གེ་པ། ཟུང་འཇུག་རབ་ཏུ་མི་གནས་པའི་དབུ་མ་པ་ལྔ་དོན་གཅིག གསུམ་པ་དབྱེ་བ་ལ། གྲུབ་མཐའི་སྒོ་ནས་དབྱེ་བ་དང་། ཡུལ་ཀྱི་སྒོ་ནས་དབྱེ་བ་གཉིས། དང་པོ་ལ་བྱེ་བྲག་ཏུ་སྨྲ་བ་དང་མཐུན་པར་སྤྱོད་པའི་དབུ་མ་པ།
མདོ་སྡེ་སྤྱོད་པའི་དབུ་མ་པ། རྣལ་འབྱོར་སྤྱོད་པའི་དབུ་མ་པ་དང་གསུམ། དང་པོ་ལ། མཚན་ཉིད་དང་། མཚན་གཞི་གཉིས། དང་པོ་ནི། དབུ་མ་རང་རྒྱུད་པ་གང་ཞིག ཀུན་རྫོབ་ཀྱི་རྣམ་གཞག་ཕལ་ཆེ་བ་བྱེ་བྲག་ཏུ་སྨྲ་བ་དང་མཐུན་པར་ཁས་ལེན་པའི་རིགས་སུ་གནས་པ་དེའོ། ། གཉིས་པ་ནི། འཕགས་པ་གྲོལ་སྡེ་ལྟ་བུ་ཡིན་ནོ། །
ཞེས་སྔོན་གྱི་མཁས་པ་རྣམས་ཀྱིས་བཤད། གཉིས་པ་ལ་མཚན་ཉིད་དང་། མཚན་གཞི་གཉིས། དང་པོ་ནི། དབུ་མ་པ་རང་རྒྱུད་པ་གང་ཞིག ཀུན་རྫོབ་ཀྱི་རྣམ་གཞག་ཕལ་ཆེར་བ་མདོ་སྡེ་པ་དང་མཐུན་པར་ཁས་ལེན་པའི་རིགས་སུ་གནས་པ་དེ། དེའི་མཚན་ཉིད་ཡིན་ཏེ། རིམ་ལྔའི་འགྲེལ་པ་ཁ་ཆེའི་མཁས་པ་ཆེན་པོ། ལེགས་སྨིས་མཛད་པ་ལས། རྒྱུད་དང་རྐྱེན་ལས་བྱུང་བའི་དོན་སོགས་སུ་གྲུབ་པ་དང་།
རྣམ་པ་དང་བཅས་པའི་ཤེས་པ་སོགས་སུ་གྲུབ་པ་སྟེ། དེ་གཉིས་ཀ་ཡང་རང་བཞིན་མེད་པའོ། ། ཞེས་མདོ་སྡེ་སྤྱོད་པའི་དབུ་མ་པའི་དེ་ཁོ་ན་ཉིད་བཟུང་ངོ་། ། ཞེས་གསུངས་པས་སོ། ། གཉིས་པ་མཚན་གཞི་ནི། སློབ་དཔོན་དཔལ་སྦས། སློབ་དཔོན་ཡེ་ཤེས་སྙིང་པོ། སློབ་དཔོན་ཞི་བ་མཚོ་སྟེ་གསུམ་ལ་འཇོག་ཅེས་སྔོན་གྱི་མཁས་པ་རྣམས་གསུངས། དེས་ན་མདོ་སྡེ་སྤྱོད་པའི་དབུ་མ་པ་འདིས། ཕྱི་རོལ་གྱི་དོན་ཁས་ལེན།
ཕྱི་དོན་དེས་དོན་རིག་མངོན་སུམ་ལ་རང་ངོས་ནས་རྣམ་པ་གཏད་པའང་ཁས་ལེན། ཕྱི་དོན་དང་། དེ་འཛིན་དོན་རིག་གི་ཤེས་པ་གཉིས་རྫས་གཞན་དུའང་ཁས་ལེན། རྟགས་ཀྱི་འགོད་ཚུལ་སོགས་ཀྱང་མདོ་སྡེ་པ་དང་མཐུན་པར་ཁས་ལེན་པས་ན། སློབ་དཔོན་དེ་གསུམ་ལ་མདོ་སྡེ་སྤྱོད་པའི་དབུ་མ་པ་ཞེས་འཇོག་པ་ནི། གནད་ཀྱི་དམ་པ་ཡིན་ནོ། ། གསུམ་པ་ལ། མཚན་ཉིད་དང་། མཚན་གཞི་གཉིས། དང་པོ་ནི།
དབུ་མ་རང་རྒྱུད་པ་གང་ཞིག ཀུན་རྫོབ་ཀྱི་རྣམ་གཞག་ཕལ་ཆེ་བ་སེམས་ཙམ་པ་དང་མཐུན་པར་ཁས་ལེན་པའི་རིགས་སུ་གནས་པ་དེ། དེའི་མཚན་ཉིད་ཡིན་ཏེ། སྔར་གྱི་རིགས་ལྔའི་འགྲེལ་པ་ལས་ཕྱིའི་དངོས་པོ་ནི་ཡེ་ཤེས་ཀྱི་ངོ་བོ་ཁོ་ན་ཡིན་ཏེ། དེ་ཡང་རང་བཞིན་མེད་པའོ་ཞེས་རྣལ་འབྱོར་སྤྱོད་པའི་དབུ་མ་པའི་དེ་ཁོ་ན་ཉིད་བཟུང་ངོ་། ། ཞེས་གསུངས་པས་སོ། ། གཉིས་པ་མཚན་གཞི་ནི། མཁན་པོ་ཡང་དག་རྣམ་སྣང་མཛད་དུ་གྲགས་པ་བྱང་ཆུབ་སེམས་དཔའ་ཞི་བ་མཚོ། མཁས་པ་ཀཱ་མ་ལ་ཤི་ལ། འཕགས་པ་གྲོལ་སྡེ།
རྒྱལ་སྲས་སེངྒེ་བཟང་པོ། སློབ་དཔོན་སངས་རྒྱས་ཡེ་ཤེས་ཞབས། སློབ་དཔོན་མར་མེ་མཛད་བཟང་པོ་རྣམས་ལ་འཇོག དེས་ན་རྣལ་འབྱོར་སྤྱོད་པའི་དབུ་མ་པ་དེས། ཕྱི་དོན་ཁས་མི་ལེན་ཅིང་། གཟུགས་སྒྲ་སོགས་ཀྱིས་ཀྱང་། དོན་རིག་མངོན་སུམ་ལ་ཕྱི་དོན་རང་ངོས་ནས་རྣམ་པ་གཏད་པ་མ་ཡིན་གྱི། ནང་བག་ཆགས་ཀྱི་དབང་གིས་རྣམ་པ་གཏད་པ་ཡིན་ནོ། ། ཞེས་ཁས་ལེན། སྣང་བ་ཐམས་ཅད་ཀྱང་སེམས་ཀྱི་རྣམ་འཕྲུལ་ཙམ་དུ་འདོད་པ་ནི།
འཁྲུལ་མེད་གནད་ཀྱི་དམ་པ་ཡིན་ནོ། ། དེ་ལ་ཁྱབ་མཐའ་ནི། བྱེ་བྲག་ཏུ་སྨྲ་བ་དང་མཐུན་པར་སྤྱོད་པའི་དབུ་མ་པ་སོགས་གསུམ་པོ་གང་རུང་ཡིན་ན། དབུ་མ་རང་རྒྱུད་པ་ཡིན་པས་ཁྱབ་བོ། ། དེ་ཡང་སློབ་དཔོན་ལེགས་ལྡན་བྱེད་ནི། དཔལ་འཕགས་པ་ཀླུ་སྒྲུབ་ཀྱི་དངོས་ཀྱི་སློབ་མ་ཡིན་པར་ཡོངས་སུ་གྲགས་ཞིང་། སློབ་དཔོན་དཔལ་སྦས། སློབ་དཔོན་ཡེ་ཤེས་སྙིང་པོ། སློབ་དཔོན་ཞི་བ་མཚོ་སྟེ་གསུམ་པོ་དེ་རྒྱ་གར་ཤར་ཕྱོགས་སུ་འཁྲུངས་པའི་རང་རྒྱུད་པའི་སློབ་དཔོན་ཡིན་པས་ན། རང་རྒྱུད་ཤར་པ་གོ་གསུམ་དུ་གྲགས་སོ། །
གཉིས་པ་ཡུལ་གྱི་སྒོ་ནས་དབྱེ་ན། རྒྱ་གར་འཕགས་པའི་ཡུལ་གྱི་དབུ་མ་རང་རྒྱུད་པ་དང་། བོད་གངས་ཅན་གྱི་དབུ་མ་རང་རྒྱུད་པ་གཉིས། དང་པོ་ནི། སློབ་དཔོན་ལེགས་ལྡན་བྱེད་སོགས་སྔར་གྱི་རང་རྒྱུད་པ་དེ་རྣམས་སོ། ། གཉིས་པ་ནི། བསྟན་པ་སྔ་དར་གྱི་དུས་ཀྱི་བཀའ་ཅོག་ཞང་གསུམ་སོགས་དང་། ཕྱི་དར་ལ། སྔོག་ལོ་ཆེན་པོ། དེའི་བུ་ཆེན་བཞི།
བཞི་པོའི་ནང་ནས་གྲོ་ལུང་པའི་སློབ་མ། ཕྱ་པ་རྗེས་འབྲང་བཅས་པ་ཕལ་ཆེ་བ། ཁྱད་པར་མཁས་པ་ཀཱ་མ་ལ་ཤི་ལའི་སྐུའི་སྐྱེ་བར་ཞལ་གྱིས་བཞེས་པ། ཀུན་མཁྱེན་རོང་སྟོན་ལ་སོགས་པ་རྣམས་ལ་དེར་འཇོག་པ་ཡིན་ནོ། ། འོ་ན་ཁོ་བོ་ཅག་གི་འདྲེན་པ་དམ་པ་དཔལ་འབུམ་ཕྲག་གསུམ་པ་དེ་ཉིད། དབུ་མ་ཐལ་རང་གང་གི་རྗེས་སུ་འབྲང་བར་མཛད་སྙམ་ན། དཔལ་འབུམ་ཕྲག་གསུམ་པ་དེའི་བཞེད་པ་ལ། རོང་སྟོན་ཆེན་པོའི་གྲུབ་མཐའ་གཙོ་བོར་བཟུང་བ་ཐུན་མོང་གི་ལུགས་ནི། དབུ་མའི་སྤྱི་དོན་སོགས་སུ་ལམ་ཙམ་འགོད་པར་མཛད་པ་དེ་ཉིད་ཡིན་ལ། དཔལ་ལྡན་ཟླ་བ་གྲགས་པའི་དགོངས་པ་ཐུན་མོང་མ་ཡིན་པ་ནི།
འཕགས་པ་ཀླུ་སྒྲུབ་ལུགས་ཀྱི་སྤང་བྱ་སྤོང་ཚུལ་དུ་ཟུར་ཙམ་གསུངས་པ་དེ་ཉིད། པཎ་ཆེན་རིན་པོ་ཆེའི་ཐུགས་བཞེད་ཕུལ་དུ་ཕྱིན་པ་ཡིན་ཞིང་། ཐུགས་སྲས་ཀྱི་མཆོག་མཁས་པ་ལྷ་དབང་བློ་གྲོས་ཀྱི་གསུང་སློབ་མ་འགས་ཟིན་བྲིས་སུ་བཀོད་པ་འདི་རྣམས་ཀྱང་། པཎ་ཆེན་རིན་པོ་ཆེའི་གསུང་རྒྱུན་འཁྲུལ་མེད་ཡིན་པར་ཡིད་ཆེས་རྙེད་པས་གནད་དེ་དག་གིས་ཕྱིར་ན། དཔལ་འབུམ་ཕྲག་གསུམ་པ་དེ་ཉིད། གནས་སྐབས་སུ་རང་རྒྱུད་པའི་གྲུབ་མཐའ་ཡང་ཅུང་ཟད་གཞེད་ཅིང་། མཐར་ཐུག་དབུ་མ་ཐལ་འགྱུར་བའི་གྲུབ་མཐའ་མཆོག་ཏུ་གྱུར་པར་བཞེད་པ་ཡིན། ཞེས་བློ་གསལ་རྣམས་ཀྱི་ངེས་པར་བྱའོ། ། འདི་དག་གི་རྒྱས་བཤད་རྣམས་ཀླུ་སྒྲུབ་བསྟོད་འགྲེལ་ལས་ཤེས་པར་བྱའོ། ། རྩ་བའི་གཉིས་པ་གྲུབ་མཐའ་འཛིན་ཚུལ་གྱི་སྒོ་ནས་དབྱེ་ན།
དངོས་སྨྲ་བའི་ཚུལ་བཟུང་བའི་དབུ་མ་པ་དང་། དབུ་མའི་གྲུབ་མཐའ་དངོས་སུ་སྨྲ་བའི་དབུ་མ་པ་གཉིས། དང་པོ་ལ། བྲེ་བྲག་ཏུ་སྨྲ་བའི་ཚུལ་བཟུང་སྟེ་འདུལ་བའི་གཞུང་ལུགས་སྐྱང་བའི་དབུ་མ་པ། མདོ་སྡེ་པའི་ཚུལ་བཟུང་སྟེ་དངོས་སྟོབས་རིགས་པའི་སྲོལ་འབྱེད་པའི་དབུ་མ་པ། སེམས་ཙམ་པའི་ཚུལ་བཟུང་སྟེ་ཟབ་མོ་སྦས་དོན་དུ་བྱེད་པའི་དབུ་མ་པ་དང་གསུམ། དང་པོ་ནི། སློབ་དཔོན་ཡོན་ཤག་རྣམ་གཉིས་ལྟ་བུའོ། ། གཉིས་པ་ནི། སློབ་དཔོན་ཕྱོགས་གླང་དང་ཆོས་གྲགས་ལྟ་བའོ། །
གསུམ་པ་ནི། འཕགས་པ་ཐོགས་མེད་སྐུ་མཆེད་ལྟ་བུའོ། ། དེ་ལྟར་སློབ་དཔོན་ཡོན་ཤཀ་སོགས་རྣམས་དབུ་མ་པར་འཇོག་པ་ནི། དཔལ་འབུམ་ཕྲག་གསུམ་པའི་དགོངས་པ་ཕུལ་དུ་ཕྱིན་པ་ཡིན་ཞིང་། འཕགས་པ་ཡིན་ན་དབུ་མ་པ་ཡིན་པས་ཁྱབ་པའི་གནད་ཀྱང་བསྟན་པ་ཡིན་ནོ། ། རྩ་བའི་གཉིས་པ་དབུ་མའི་གྲུབ་མཐའ་དངོས་སུ་སྨྲ་བའི་དབུ་མ་པ་ནི། དབུ་མ་པ་ཐལ་རང་གི་སློབ་དཔོན་རྣམས་ལ་འཇོག གསུམ་པ་ཀུན་རྫོབ་ཁས་ལེན་གྱི་སྒོ་ནས་དབྱེ་ན། དོན་སྣང་དབུ་མ་པ། སེམས་སྣང་དབུ་མ་པ།
སྣང་ཙམ་གྱི་དབུ་མ་པ་དང་གསུམ་ཡོད་དེ། འཇམ་དབྱངས་ས་པཎ་གྱིས། གཞུང་ལུགས་ལེགས་བཤད་ལས། ཀུན་རྫོབ་གྱི་སྒོ་ནས་དབྱེ་ན། ཐ་སྙད་ཀྱི་རྣམ་གཞག་ཉན་ཐོས་དང་མཐུན་པར་ཕྱི་རོལ་གྱི་དོན་ཡོད་པར་སྨྲ་བའི་དབུ་མ་པ་དང་། ཐ་སྙད་ཀྱི་རྣམ་གཞག་སེམས་ཙམ་པ་དང་མཐུན་པ་རྣལ་འབྱོར་སྤྱོད་པའི་དབུ་མ་པ་དང་། ཐ་སྙད་ཀྱི་རྣམ་གཞག་གང་དང་ཡང་མི་འགལ་བར་སྤྱོད་པའི་དབུ་མ་པ་དང་གསུམ་ཡིན་ནོ། ། ཞེས་གསུངས་པས་སོ། ། དང་པོ་དོན་སྣང་དབུ་མ་པ་ལ། མཚན་ཉིད་དང་།
དབྱེ་བ་གཉིས། དང་པོ་ནི། དབུ་མ་ཡིན་པ་གང་ཞིག ཐ་སྙད་དུ་ཕྱི་རོལ་གྱི་དོན་ཁས་ལེན་པའི་རིགས་སུ་གནས་པ་དེ། དེའི་མཚན་ཉིད་ཡིན། གཉིས་པ་དབྱེ་ན། བྱེ་བྲག་ཏུ་སྨྲ་བ་དང་མཐུན་པར་སྤྱོད་པའི་དབུ་མ་པ་དང་། མདོ་སྡེ་སྤྱོད་པའི་དབུ་མ་པ་གཉིས་ཡོད། དེ་གཉིས་ཀྱི་མཚན་གཞི་ནི། སྔར་བཞིན་ནོ། །
གཉིས་པ་སེམས་སྣང་དབུ་མ་པ་ལ། མཚན་ཉིད་དང་། རྣམ་གྲངས་གཉིས། དང་པོ་ནི། དབུ་མ་པ་གང་ཞིག ཐ་སྙད་དུ་སྣང་བ་སེམས་ཙམ་དུ་ཁས་ལེན་པའི་རིགས་སུ་གནས་པ་དེའོ། ། གཉིས་པ་ནི། དེ་དང་རྣལ་འབྱོར་སྤྱོད་པའི་དབུ་མ་པ་དོན་གཅིག གསུམ་པ་སྣང་ཙམ་དབུ་མ་པ་ལ། མཚན་ཉིད་དང་།
དབྱེ་བ་གཉིས། དང་པོ་ནི། དབུ་མ་པ་གང་ཞིག ཐ་སྙད་ཀྱི་རྣམ་གཞག་ཕལ་ཆེ་བ་གཙོ་བོར་འཇིག་རྟེན་ན་ཇི་ལྟར་གྲགས་པ་དང་མཐུན་པར་ཁས་ལེན་པའི་རིགས་སུ་གནས་པ་དེ། དེའི་མཚན་ཉིད་ཡིན། གཉིས་པ་དབྱེ་ན། སྣང་ཙམ་དབུ་མ་པར་གྱུར་པའི་གཞུང་ཕྱི་མོའི་དབུ་མ་པ་དང་། དེར་གྱུར་པའི་དབུ་མ་ཐལ་འགྱུར་བ་གཉིས་ཡོད། དང་པོ་ནི། གཞུང་ཕྱི་མོའི་དབུ་མ་པ་ཐམས་ཅད་ལ་འཇོག
གཉིས་པ་ནི། དབུ་མ་ཐལ་འགྱུར་བ་དང་དོན་གཅིག དེས་ན་གཞུང་ཕྱི་མོའི་དབུ་མ་པ་རྣམས་ཀྱིས་ཀུན་རྫོབ་ཕལ་ཆེར་འཇིག་རྟེན་ན་གྲགས་པ་ལྟར་ཁས་ལེན་ཀྱང་། དེ་རྣམས་འཇིག་རྟེན་གྲགས་སྡེ་སྤྱོད་པའི་དབུ་མ་པ་ནི་མ་ཡིན་ཏེ། འཇིག་རྟེན་གྲགས་སྡེ་སྤྱོད་པའི་དབུ་མ་པ་ཡིན་ན་དབུ་མ་ཐལ་འགྱུར་བ་ཡིན་དགོས་པའི་ཕྱིར་རོ། ། གནད་དེའི་ཕྱིར། དབུ་མ་ཐལ་འགྱུར་བ་དེ་ལ་ཐ་སྙད་ཀྱི་རྣམ་གཞག་གང་དང་ཡང་མི་འགལ་བར་ཁས་ལེན་པའི་དབུ་མ་པ་ཞེས་འཇོག་པའི་རྒྱུ་མཚན་ཡོད་དེ། ཐལ་འགྱུར་བ་དེས་ཐ་སྙད་ཀྱི་རྣམ་གཞག་འཇིག་རྟེན་ན་གྲགས་པ་ཕལ་ཆེར། དེ་དང་མཐུན་པར་ཁས་ལེན། འཇིག་རྟེན་ན་མ་གྲགས་ལ།
བྱེ་སྨྲ་བ་ལ་གྲགས་པ་རྣམས་བྱེ་སྨྲ་བ་ལྟར་ཁས་ལེན། དོན་སྨྲ་བ་ལ་མ་གྲགས་ལ་སེམས་ཙམ་པ་ལ་གྲགས་པ་འགའ་ཞིག་སེམས་ཙམ་པ་ལྟར་ཁས་ལེན་པས་དེ་སྐད་དུ་འཇོག་ཅིང་། དཔལ་ལྡན་ཟླ་བས་དབུ་མ་ཕུང་པོ་ལྔ་པར། ཕུང་པོ་ལྔའི་རྣམ་གཞག་སོགས། བྱེ་བྲག་སྨྲ་བ་དང་མཐུན་པར་བཤད་པའི་གནད་ཀྱང་དེ་ཡིན་ནོ། ། བཞི་པ་དོན་དམ་ཁས་ལེན་གྱི་སྒོ་ནས་དབྱེ་ན། དབུ་མ་སྒྱུ་མ་ལྟ་བུར་སྨྲ་བ་དང་། རབ་ཏུ་མི་གནས་པའི་དབུ་མ་པ་གཉིས། དང་པོ་ནི། སློབ་དཔོན་ཨརྻ་དཱེ་ཝ་ལྟ་བུ་ལ་འཇོག
དེ་ལ་དབུ་མ་སྒྱུ་མ་ལྟ་བུར་སྨྲ་བ་ཞེས་འཇོག་པའི་རྒྱུ་མཚན་ནི། ཕྱི་ནང་གི་ཆོས་ཐམས་ཅད་སྒྲོ་འདོགས་གཅོད་བྱེད་ཀྱི་སྒོ་ནས་ཀྱང་། སྒྱུ་མ་ལྟ་བུར་ཁས་ལེན། མཉམ་གཞག་རྣམ་པར་མི་རྟོག་པའི་ཡེ་ཤེས་ཀྱི་ངོས་ནས་ཀྱང་སྒྱུ་མ་ལྟ་བུར་ཁས་ལེན། སངས་རྒྱས་ཀྱི་ས་ན་ཡང་། གཉིས་མེད་ཀྱི་ཡེ་ཤེས་དང་། སྐུ་གསུམ་ལ་སོགས་པ་རྣམས་སྒྱུ་མ་ལྟ་བུར་ཁས་ལེན་པས་ན། དེ་ལ་དབུ་མ་སྒྱུ་མ་ལྟ་བུར་སྨྲ་བ་ཞེས་འཇོག་པ་ཡིན་ནོ། ། ཞེས་རྗེ་བཙུན་གྱིས། ལྗོན་ཤིང་ཆེན་མོ་ལས་བཤད།
འདི་ལྟར་དུ་སློབ་དཔོན་དཔའ་བོ་ཡང་བཞེད་པ་ཡིན་ཏེ། དེས་མཛད་པའི་བྱང་སེམས་སྒོམ་པའི་མན་ངག་ལས། དེས་ན་མ་བརྟགས་ཉམས་དགའ་བར། ། སེམས་ནི་སྒྱུ་མའི་རྣམ་པ་སྟེ། ། བྱང་ཆུབ་ཀྱང་ནི་སྒྱུ་མ་འདྲ། ། ཞེས་བཤད་པས་སོ། ། སྒྱུ་མ་རིགས་གྲུབ་པ་ཞེས་པ་ཡང་། སྒྱུ་མ་ལྟ་བུར་སྨྲ་བའི་དབུ་མ་པའི་མིང་གི་རྣམ་གྲངས་ཡིན་ཞིང་། སྒྲ་པ་ཤེས་རིན་པས། སྒྱུ་མ་རིགས་གྲུབ་པ་འདི་དབུ་མ་རང་རྒྱུད་པར་འཆད་པ་ལ་ཤེས་བྱེད་མེད་དོ། །
གཉིས་པ་རབ་ཏུ་མི་གནས་པའི་དབུ་མ་པ་ལ། སྟོང་ཉིད་རབ་ཏུ་མི་གནས་པ་དང་། ཟུང་འཇུག་རབ་ཏུ་མི་གནས་པའི་དབུ་མ་པ་གཉིས། དང་པོ་དང་དབུ་མ་ཐལ་འགྱུར་བ་དོན་གཅིག གཉིས་པ་དང་དབུ་མ་རང་རྒྱུད་པ་དོན་གཅིག་སྟེ། འཇམ་དབྱངས་ས་པཎ་གྱིས། ཐུབ་པ་དགོངས་གསལ་ལས། རང་རྒྱུད་པ་ཟུང་འཇུག་རབ་ཏུ་མི་གནས་པ་བསྒོམ། ཐལ་འགྱུར་པ་སྟོང་ཉིད་རབ་ཏུ་མི་གནས་པ་བསྒོམ། ཞེས་གསུངས་པས་སོ། །
འདིར་གནད་ཀྱི་གཙོ་བོ་ནི་དབུ་མ་ཐལ་འགྱུར་བ་དེ་ལ། སྣང་སེལ་དབུ་མ་པ་ཞེས་འཇོག་སྟེ། དེས་གཙོ་བོར་སྣང་བ་སྣང་ཡུལ་ལ་འཁྲུལ་པའི་ལོག་ཤེས་ཀྱི་ཡུལ་གྱི་གཙོ་བོ་འགོག་ཅིང་། ཤིན་ཏུ་དཔྱད་པའི་ཚེ་སྣང་བ་ཙམ་ཡང་ཁས་མི་ལེན་པའི་ཕྱིར་རོ། ། འདི་ལ་རྒྱལ་བའི་ཡུམ་གྱི་དབུ་མ་པ་ཞེས་རིམ་ལྔའི་འགྲེལ་པར་བཤད་དོ། ། དབུ་མ་རང་རྒྱུད་པ་དེ་ལ། རྟགས་སེལ་དབུ་མ་པ་ཞེས་བྱ་སྟེ། དེས་གཙོ་བོར་ཞེན་པ་ཞེན་ཡུལ་ལ་འཁྲུལ་བའི་ལོག་ཤེས་ཀྱི་ཡུལ་གཙོ་བོ་འགོག་ཅིང་། ཤིན་ཏུ་དཔྱད་པའི་ཚེ་ཡང་སྣང་བ་ཙམ་ཞིག་ཁས་ལེན་པའི་ཕྱིར་རོ། ། འདི་དག་གི་རྒྱས་བཤད་རྣམས་འོག་ཏུ་འཆད།
ལྔ་པ་སྒྲའི་བརྗོད་རིགས་ཀྱི་སྒོ་ནས། རང་སྟོང་དབུ་མ་པ་དང་། གཞན་སྟོང་དབུ་མ་པ་གཉིས། དང་པོ་ལ། མཚན་ཉིད། ཁྱབ་མཉམ། དབྱེ་བ་གསུམ། དང་པོ་ནི། ནང་པ་སངས་རྒྱས་པའི་གྲུབ་མཐའ་སྨྲ་བ་གང་ཞིག གཟུང་འཛིན་གཉིས་སྟོང་གི་དེ་བཞིན་ཉིད་བདེན་སྟོང་དུ་ཁས་ལེན་པའི་རིགས་གནས་དེའོ། །
གཉིས་པ་ནི། དེ་དང་དབུ་པ་མ་དོན་གཅིག གསུམ་པ་དབྱེ་ན། རྒྱ་གར་འཕགས་པའི་ཡུལ་གྱི་དབུ་མ་རང་སྟོང་པ་དང་། བོད་གངས་ཅན་གྱི་ཁྲོད་ཀྱི་དབུ་མ་རང་སྟོང་པ་གཉིས་ཡོད། གཉིས་པ་ལ། མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི།
ནང་པའི་གྲུབ་མཐའ་སྨྲ་བ་གང་ཞིག གཉིས་སྟོང་གི་དེ་བཞིན་ཉིད་རང་གི་ངོ་བོས་མི་སྟོང་བར་བདེན་གྲུབ་ཏུ་ཁས་ལེན་པའི་རིགས་སུ་གནས་པ་དེའོ། ། གཉིས་པ་ནི། དེ་དང་། སེམས་ཙམ་རྣམ་རྫུན་པ་དོན་གཅིག གསུམ་པ་དབྱེ་ན། རྒྱ་གར་འཕགས་པའི་ཡུལ་གྱི་དབུ་མ་གཞན་སྟོང་པ་དང་། བོད་གངས་ཅན་གྱི་གཞན་སྟོང་པ་གཉིས་ཡོད། བཞི་པ་དངོས་བརྟགས་དཔྱོད་པ་ནི། དབུ་མ་གཞན་སྟོང་པ་ཡིན་ན།
དབུ་མ་པ་མ་ཡིན་དགོས་ཏེ། དེ་ཡིན་ན་སེམས་ཙམ་རྣམ་རྫུན་པ་ཡིན་དགོས་པའི་ཕྱིར་རོ། ། དབུ་མ་པའི་རྣམ་གཞག་འདི་རྣམས་ཀྱང་ཁུངས་དང་འབྲེལ་བའི་ལེགས་བཤད་ཁོ་ན་ཡིན་ནོ། ། དེ་དག་གི་སྐབས་སུ་དོགས་པ་དཔྱད་ན། དབུ་མ་ཐལ་འགྱུར་བ་ཡང་ཡིན། དབུ་མ་རང་རྒྱུད་པ་ཡང་ཡིན་པའི་གཞི་མཐུན་པ་ཡོད་པར་ཐལ། དབུ་མ་ཐལ་འགྱུར་བའི་གཞུང་ཡང་ཡིན། དབུ་མ་རང་རྒྱུད་པའི་གཞུང་ཡང་ཡིན་པའི་གཞི་མཐུན་པ་ཡོད་པའི་ཕྱིར། མ་གྲུབ་ན། དེར་ཐལ།
དབུ་མ་ཐལ་འགྱུར་པའི་རང་གཞུང་ཡང་ཡིན། དབུ་མ་རང་རྒྱུད་པའི་རང་གཞུང་ཡང་ཡིན་པའི་གཞི་མཐུན་ཡོད་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། དབུ་མ་རྩ་བ་ཤེས་རབ་དེ་དེ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དང་པོ་གང་ཞིག
ཕྱི་མ་ཡིན་པའི་ཕྱིར། དང་པོ་དེར་ཐལ། དབུ་མ་ཐལ་འགྱུར་བ་དེ་རྩ་བ་ཤེས་རབ་རང་གཞུང་དུ་བྱས་ནས་འཆད་པ་པོའི་གང་ཟག་ཡིན་པའི་ཕྱིར་རོ། ། རྟགས་སླ། རྟགས་གཉིས་པ་དེས་མཚོན། མ་ཁྱབ་ཙམ་ལ། བསལ་པ་དེར་ཐལ། དབུ་མ་ཐལ་འགྱུར་བའི་དབུ་མའི་ལྟ་བ་ཡང་ཡིན། དབུ་མ་རང་རྒྱུད་པའི་དབུ་མའི་ལྟ་བ་ཡང་ཡིན་པའི་གཞི་མཐུན་ཡོད་པའི་ཕྱིར། མ་གྲུབ་ན།
དེར་ཐལ། དབུ་མ་ཐལ་རང་གཉིས་ཀྱི་ཐུན་མོང་གི་དབུ་མའི་ལྟ་བ་ཡོད་པའི་ཕྱིར། མ་གྲུབ་ན། དེར་ཐལ། དབུ་མ་ཐལ་རང་གཉིས་ཀྱི་ཐུན་མོང་དུ་གཏན་ལ་འབེབས་པའི་དབུ་མའི་ལྟ་བ་ཡོད་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། ཆོས་ཐམས་ཅད་བདེན་མེད་དུ་རྟོགས་པའི་ལྟ་བ་དེ། དེ་ཡིན་པའི་ཕྱིར།
མ་གྲུབ་ན། དེར་ཐལ། དབུ་མའི་ལྟ་བ་གང་ཞིག དབུ་མ་ཐལ་འགྱུར་བས་ཀྱང་ཁྱོད་གཏན་ལ་འབེབས། དབུ་མ་རང་རྒྱུད་པས་ཀྱང་ཁྱོད་གཏན་ལ་འབེབས་པའི་ཕྱིར། དང་པོ་དེར་ཐལ། རྟག་ཆད་ཀྱི་མཐའ་གཉིས་དང་བྲལ་བའི་ལྟ་བ་ཡིན་པའི་ཕྱིར་ཏེ། ཆོས་ཅན་གྱིས་འགྲུབ། རྟགས་གཉིས་པ་མ་གྲུབ་ན། དབུ་མ་ཐལ་འགྱུར་བ་ཆོས་ཅན།
ཁྱོད་དེར་ཐལ་ལ། ཁྱོད་ཆོས་ཐམས་ཅད་བདེན་མེད་དུ་གཏན་ལ་འབེབས་པ་པོའི་གང་ཟག་ཡིན་པའི་ཕྱིར་ཏེ། ཁྱོད་དབུ་མ་པ་ཡིན་པའི་ཕྱིར། རྟགས་གཉིས་པོའང་དེས་མཚོན་ཏོ། ། གལ་ཏེ་དབུ་མ་རང་རྒྱུད་པ་དེ་དབུ་མ་པ་མིན་ཟེར་ན། དེ་ཆོས་ཅན། ཁྱོད་དེར་ཐལ། དེ་དང་དངོས་སྨྲ་བ་གང་རུང་གང་ཞིག དངོས་སྨྲ་བ་མ་ཡིན་པའི་ཕྱིར། དང་པོ་དེར་ཐལ།
ནང་པ་སངས་རྒྱས་པའི་གྲུབ་མཐའ་སྨྲ་བའི་གང་ཟག་ཡིན་པའི་ཕྱིར་རོ། ། གཉིས་པ་མ་གྲུབ་ན། དེ་ཆོས་ཅན། ཁྱོད་བདེན་གྲུབ་འདོད་པའི་གང་ཟག་ཏུ་ཐལ་ལོ། ། འདོད་ན། དེ་ཆོས་ཅན། དེ་མིན་པར་ཐལ། ཆོས་ཅན་ཡིན་པའི་ཕྱིར་རོ། ། གཞན་ཡང་། འཕགས་པ་ཀླུ་སྒྲུབ་ཆོས་ཅན།
ཁྱོད་གཞུང་ཕྱི་མོའི་དབུ་མ་པ་མ་ཡིན་པར་ཐལ། ཁྱོད་གྲུབ་མཐའ་ཕྱོགས་འཛིན་གྱི་དབུ་མ་པ་ཡིན་པའི་ཕྱིར། མ་གྲུབ་ན། དེར་ཐལ། དབུ་མ་ཐལ་འགྱུར་བ་ཡིན་པའི་ཕྱིར། མ་གྲུབ་ན། དེ་དེར་ཐལ། འཕགས་པ་ཀླུ་སྒྲུབ་ཀྱིས་བཞེད་པའི་དབུ་མའི་ལྟ་བ་དེ། དབུ་མ་ཐལ་འགྱུར་བའི་ལྟ་བ་དང་མཐུན་པར་གནས་པའི་ཕྱིར་ཟེར་ན། མ་ཁྱབ།
མ་གྲུབ་ན། དེར་ཐལ། དབུ་མ་ཐལ་འགྱུར་བ་དེ། འཕགས་པ་ཀླུ་སྒྲུབ་ཀྱི་དགོངས་དོན་ཕྱིན་ཅི་མ་ལོག་པ་རྟོགས་པའི་གང་ཟག་ཡིན་པའི་ཕྱིར་ཏེ། དཔལ་ལྡན་ཟླ་བ་གྲགས་པ་དེ་དེ་ལྟར་ཡིན་པའི་ཕྱིར་རོ། ། རྟགས་སླ། མ་ཁྱབ་ཙམ་ལ། འཕགས་པ་ཀླུ་སྒྲུབ་བཞེད་པའི་དབུ་མའི་ལྟ་བ་དེ། དབུ་མ་ཐལ་འགྱུར་བའི་ལྟ་བ་དང་མཐུན་པར་གནས་པ་མ་ཡིན་པར་ཐལ། དེ་ལྟ་བུ་དེ།
དབུ་མ་རང་རྒྱུད་པའི་ལྟ་བ་དང་མཐུན་པར་གནས་པའི་ཕྱིར། མ་གྲུབ་ན། དེ་དེར་ཐལ། སློབ་དཔོན་ལེགས་ལྡན་བྱེད་དེ། འཕགས་པ་ཀླུ་སྒྲུབ་ཀྱི་དགོངས་དོན་ཕྱིན་ཅི་མ་ལོག་པར་འགྲེལ་བ་པོའི་གང་ཟག་ཡིན་པའི་ཕྱིར། མ་གྲུབ་ན། དེར་ཐལ། རྩ་བ་ཤེས་རབ་ཀྱི་དགོངས་འགྲེལ་དུ་འགྲེལ་པ་ཤེས་རབ་སྒྲོན་མེའི་ཕྲེང་བ་རྩོམ་པ་པོ་ཡིན་པའི་ཕྱིར་ཟེར་ན། མ་ཁྱབ། རྟགས་དེར་ཐལ།
ཆོས་ཅན་དང་གཅིག་ཡིན་པའི་ཕྱིར་རོ། ། གཞན་ཡང་སློབ་དཔོན་དབྱིག་གཉེན་ཆོས་ཅན། ཁྱོད་དབུ་མ་པ་ཡིན་པར་ཐལ། ཁྱོད་ཐེག་ཆེན་འཕགས་པ་ཡིན་པའི་ཕྱིར་ཏེ། ཁྱོད་ས་བརྒྱད་པ་ཐོབ་པའི་གང་ཟག་ཡིན་པའི་ཕྱིར་ཏེ། འཇམ་དཔལ་རྩ་བརྒྱུད་ལས། ས་ནི་རྒྱ་མཚོ་གཉིས་མཐར་ཐུག ། ཐམས་ཅད་ཀྱི་ནི་རྒྱན་དུ་བྱས། ། ཞེས་པ་དེས། སློབ་དཔོན་དབྱིག་གཉེན་དེ་ས་བརྒྱད་པ་ཐོབ་པའི་གང་ཟག་ཏུ་ལུང་བསྟན་པའི་ཕྱིར་རོ། །
འདོད་ན། དེ་ཆོས་ཅན། ཁྱོད་རྟེན་འབྲེལ་གྱི་གནས་ལུགས་ཟབ་མོ་རྟོགས་པའི་གང་ཟག་ཏུ་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་དེ་མ་ཡིན་པར་ཐལ། ཁྱོད་ཆོས་ཐམས་ཅད་བདེན་མེད་དུ་སྟོན་པའི་ཡི་གེ་ཙམ་ཐོས་པས་འཇིགས་ཏེ་རྟེན་འབྲེལ་ཟབ་མོ་སྟོན་པའི་དབུ་མའི་བསྟན་བཅོས་རྒྱང་རིང་དུ་སྤངས་པའི་གང་ཟག་ཡིན་པའི་ཕྱིར། མ་གྲུབ་ན། དེ་དེར་ཐལ།
འཇུག་འགྲེལ་ལས། གལ་ཏེ་གནས་བརྟན་དབྱིག་གཉེན་དང་། ཕྱོགས་ཀྱི་གླང་པོ་དང་། ཆོས་སྐྱོང་ལ་སོགས་པ་བསྟན་བཅོས་རྣམས་ཀྱི་མཛད་པ་པོ་བྱོན་ཟིན་པར་གྱུར་པ་དེ་དག་གིས་ཀྱང་སྟོང་ཉིད་སྟོན་པའི་སྣོད་དུ་མ་གྱུར་བ་རྣམས་ངེས་དོན་ཟབ་མོའི་ཡི་གེ་ཙམ་ཐོས་པས་འཇིགས་སུ་དོགས་ཏེ། སློབ་དཔོན་དེ་དག་གི་གཞུང་རྣམས་ལས་རྟེན་ཅིང་འབྲེལ་པར་འབྱུང་བ་ཕྱིན་ཅི་ལ་ལོག་པར་སྟོན་པ་འདི་སྤངས་སམ་ཞེ་ན། དེ་སྐད་དུ་སྨྲའོ། ། ཞེས་པའི་གཞུང་དོན་གྲུབ་པའི་ཕྱིར་ཟེར་ན་མ་ཁྱབ་བོ། ། རང་ལུགས་གཞུང་དེའི་དོན། སློབ་དཔོན་ཐོགས་མེད། དབྱིག་གཉེན།
ཕྱོགས་ཀྱི་གླང་པོ། དཔལ་ལྡན་ཆོས་སྐྱོང་རྣམས་ཀྱིས་གནས་ལུགས་ཀྱི་དོན་མ་གཟིགས་ཞེས་པའི་དོན་མ་ཡིན་གྱི། སློབ་དཔོན་དེ་དག་གིས་མཛད་པའི་མདོའི་གཞུང་ལུགས་རྣམས་ལས། རྟེན་འབྲེལ་ཟབ་མོའི་གནས་ལུགས་ཕྱིན་ཅི་མ་ལོག་པར་བཤད་པ་མེད་ཅེས་པའི་དོན་ཡིན་ཏེ། དེ་ལྟ་བུའི་གཞུང་རྣམས་ནི་དངོས་སྨྲ་བའི་རང་གཞུང་ཡིན་པའི་ཕྱིར་རོ། ། འོན་ཀྱང་དཔལ་ལྡན་ཆོས་སྐྱོང་གིས་མཛད་པའི་མདོའི་གཞུང་རྣམས་ལས། རྟེན་འབྲེལ་ཟབ་མོའི་གནས་ལུགས་མ་བཤད་པ་ཡིན་མོད། དེས་མཛད་པའི་སྔགས་ཀྱི་གཞུང་ལས་རྟེན་འབྲེལ་གྱི་གནས་ལུགས་ཕྱིན་ཅི་མ་ལོག་པར་བཤད་པ་ཡོད་དེ། གསུང་ངག་རྡོ་རྗེའི་ཚིག་རྐང་ལས་དེ་ལྟར་བཤད་པའི་ཕྱིར་རོ། ། འདི་རྣམས་རིག་ལམ་སྐྱོང་ཚུལ་ཤིན་ཏུ་གོ་བདེ་བ་ཡིན་པས།
བློ་གསལ་མཁས་པ་རྣམས་ཀྱིས་ཤིན་ཏུ་ངེས་པར་བྱ་དགོས་སོ། ། འགྲེལ་པ་འདིའི་སོགས་ཁོང་ནས་འཕགས་པ་ཐོགས་མེད་ཀྱང་འདོན་པ། རྗེ་བཙུན་རེད་མདའ་པས་དབུ་མའི་ཊཱིཀྐར་བཤད་པ་ནི་དོན་དང་མཐུན་ཞིང་། པཎ་ཤཀ་པས། སོགས་ཁོང་ནས་འཕགས་པ་ཐོགས་མེད་འདོན་རྒྱུ་མིན་གསུང་བ་ནི། ཤིང་རྟའི་སྲོལ་འབྱེད་གཉིས་ཀྱི་གཞུང་ལུགས་ཀྱི་དགོས་དོན་མཐར་ཐུག་པ། དབུ་མ་གཞན་སྟོང་དུ་མཐུན་པར་སྨྲས་པ་དེའི་དཔུང་གཉེན་འཚོལ་བ་ཙམ་དུ་སྣང་ངོ་། ། འདིར་གནད་ཀྱི་སྙིང་པོ་ཅུང་ཟད་བཤད་ན། དཔལ་ལྡན་ཟླ་བ་གྲགས་པས་འཇུག་འགྲེལ་དུ་བཤད་པ་ལྟ་བུ་ཞིག དབུ་མ་རང་རྒྱུད་པའི་གཞུང་ལུགས་རྣམས་ལས་ཀྱང་བཤད་དེ།
སློབ་དཔོན་ལེགས་ལྡན་བྱེད་ཀྱིས་རྟོག་གེ་འབར་བ་ལས། རང་གི་ལུགས་ཀྱི་ང་རྒྱལ་གྱིས། ། མཁས་པར་རློམ་གཞན་འདི་སྐད་སྨྲ། ། དེ་ཉིད་བདུད་རྩིར་འཇུག་པ་ནི། ། རྣལ་འབྱོར་སྤྱོད་པས་ལེགས་པར་བསྟན། ། ཐེག་པ་ཆེན་པོ་པ་ཉིད་ཀྱི་སློབ་དཔོན་ཐོགས་མེད་དང་དབྱིག་གཉེན་ལ་སོགས་པ་གཞན་དག་ནི། དེ་བཞིན་གཤེགས་པས་ལུང་བསྟན་ཅིང་། ས་རབ་ཏུ་དགའ་བ་བརྙེས་པའི་འཕགས་པ་ཀླུ་སྒྲུབ་ཀྱིས་ལེགས་པར་རྟོགས་པའི་ཐེག་པ་ཆེན་པོའི་ལུགས་གཞན་དུ་འདྲེན་པར་བྱེད་ཅིང་། ངོ་ཚ་དང་ཁྲེལ་མེད་པ་དོན་རྣམ་པར་མི་ཤེས་བཞིན་དུ་ཤེས་པར་ང་རྒྱལ་བར་བྱེད་པ་དག་འདི་སྐད་དུ་སྨྲ་སྟེ། དེ་ཁོ་ན་ཉིད་ཀྱི་བདུད་རྩིར་འཇུག་པ་དེ་ནི།
བདག་ཅག་ཁོ་ནས་ལེགས་པར་བསྟན་གྱིས་གཞན་དབུ་མར་སྨྲ་བ་རྣམས་ཀྱིས་ནི་མ་ཡིན་ནོ། ། ཞེས་སྨྲའོ། ། ཞེས་ཐོགས་མེད་སྐུ་མཆེད་ཀྱིས་རྒྱལ་བའི་བཀའི་དགོངས་པ་འགྲེལ་ཚུལ་དེ། འཕགས་པ་ཀླུ་སྒྲུབ་ཀྱི་འགྲེལ་ཚུལ་དང་གཏན་ནས་མི་མཐུན་པ་ཁོ་ནར་བཤད། སློབ་ཀཱ་མ་ལ་ཤི་ལས་དབུ་མ་སྣང་བ་ལས་ཀྱང་། འོན་ཀྱང་འཕགས་པ་ཀླུ་སྒྲུབ་ཀྱི་ཞལ་སྔ་ནས་རིགས་པའི་སྒྲོན་མེའི་ཚོགས་རྣམ་པ་དུ་མས། འདི་གསལ་བར་རབ་ཏུ་བརྗོད་ན། དེའི་སྟོབས་ཀྱིས་ཀྱང་ཅིའི་ཕྱིར་ཁས་མི་ལེན། དེ་ཉིད་ཀྱི་ཕྱིར་སློབ་དཔོན་དེ་ནི་བཅོམ་ལྡན་འདས་ཀྱིས་སྟོང་པ་ཉིད་དེ་སྟོན་པའི་ཕྱིར་དང་། ས་དང་པོ་ཐོབ་པའི་ཕྱིར།
འཕགས་པ་ལང་ཀར་གཤེགས་པ་ལ་སོགས་པ་ལས་ལུང་བསྟན་ཏོ། ། གལ་ཏེ་འདིས་ལོག་པར་སྟོན་པར་འགྱུར་ན་ནི། བཅོམ་ལྡན་འདས་ཀྱིས་དེ་ལྟར་ལུང་སྟོན་པར་ཡང་མི་འགྱུར་རོ། ། དེའི་ཕྱིར་སློབ་དཔོན་གྱི་ཚིག་སྤངས་ན་བཅོམ་ལྡན་འདས་ཀྱི་བཀའ་སྤངས་པ་ཁོ་ནར་འགྱུར་རོ། ། དེ་ལྟ་བས་ན་དེའི་ལུང་དང་ལྡན་པས་འཕགས་པ་ཀླུ་སྒྲུབ་ཀྱི་ཞལ་སྔ་ནས་བསྟན་པའི་ལམ་བོར་ནས་འཕགས་པ་མ་ཡིན་པའི་སྐྱེ་བོས་རབ་ཏུ་བསྟན་པ་ལ་བརྟེན་པར་མི་བྱའོ། ། ཞེས་འཕགས་པ་ཐོགས་མེད་སྐུ་མཆེད་ཀྱི་གཞུང་ལུགས་སྒྲ་ཇི་བཞིན་དུ་སྨྲ་བའི་སེམས་ཙམ་པ་རྣམས་ཀྱིས། འཕགས་པ་ཀླུ་སྒྲུབ་ཀྱིས་རྒྱལ་བའི་བཀའི་དགོངས་པ་འགྲེལ་ཚུལ་དེ་ཚད་མ་མིན་ཞེས་འདོད་པ་ལ་ལུང་དང་རིགས་པས་འགོག་ཚུལ་མང་དུ་གསུངས་སོ། ། དེས་ན་ཤིང་རྟའི་སྲོལ་འབྱེད་གཉིས་ཀྱི་གཞུང་ལུགས་ཀྱི་དགོངས་དོན་གྱི་ལྟ་བ་ཁ་ཅིག་དབུ་མ་རང་རྒྱུད་དུ་མཐུན་ཞེས་དང་། ཁ་ཅིག་ཐལ་འགྱུར་དུ་མཐུན་ཞེས་དང་། ཁ་ཅིག་གཞན་སྟོང་དུ་མཐུན་ཞེས་འདོད་པ་རྣམས་ནི།
དབུ་མ་ཐལ་རང་གི་སློབ་དཔོན་ཆེན་པོ་རྣམས་ཀྱི་གཞུང་ལུགས་ལ་མ་བརྟགས་པར་རང་དགར་སྨྲ་བ་ཙམ་དུ་ཟད་དོ། ། གནད་དེས་ན་རང་གི་ལུགས། འཕགས་པ་ཐོགས་མེད་སྐུ་མཆེད་སོགས་ཀྱིས། རང་ངོས་ནས་དབུ་མའི་ལྟ་བ་མངོན་སུམ་དུ་རྟོགས་ཀྱང་། ཁ་ཅིག་གཞན་སྟོང་དུ་མཐུན་ཞེས། དེ་དག་གིས་མཛད་པའི་གཞུང་ལུགས་རྣམས་སུ་དབུ་མའི་ལྟ་བ་ཕྱིན་ཅི་མ་ལོག་པར་བཀྲལ་བ་མེད་ཅེས་ཁས་ལེན་པ་འདི། བདག་གི་ཡོངས་འཛིན་དམ་པའི་བཞེད་པ་ཕུལ་དུ་ཕྱིན་པ་ཡིན་ནོ། ། དེ་ལ་ཁོ་ན་རེ། སློབ་དཔོན་དབྱིག་གཉེན་ཆོས་ཅན། དབུ་མ་པ་མ་ཡིན་པར་ཐལ།
སེམས་ཙམ་པ་ཡིན་པའི་ཕྱིར། མ་གྲུབ་ན། དེ་དེར་ཐལ། འཕགས་པ་ཐོགས་མེད་དེས་སློབ་དཔོན་དབྱིག་གཉེན་རྗེས་སུ་གཟུང་བའི་དོན་དུ། རྒྱལ་བའི་ཡུམ་རྒྱས་འབྲིང་བསྡུས་གསུམ་གྱི་དོན་སེམས་ཙམ་པ་དང་མཐུན་པར་བཀྲལ་བའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། འགྲེལ་པ་དོན་གསལ་གྱི་འགྲེལ་བཤད་ཚིགས་གསལ་ལས། འཕགས་པ་ཐོགས་མེད་ས་གསུམ་པ་འོད་བྱེད་པ་བརྙེས་སུ་ཟིན་ཀྱང་།
སློབ་དཔོན་དབྱིག་གཉེན་འདུལ་བའི་དོན་དུ་རྒྱལ་བའི་ཡུམ་གྱི་དོན་སེམས་ཙམ་དུ་བཀྲལ་ཏོ། ཞེས་གསུངས་པའི་ཕྱིར་རོ། ། རང་ལུགས་ལུང་དེའི་དོན། སློབ་དཔོན་དབྱིག་གཉེན་དེ། སྔོན་སེམས་ཙམ་ཡིན་པའི་དོན་དུ་འཆད་དགོས་སོ། ། གཞན་ཡང་། དབུ་མ་རང་རྒྱུད་པར་གྱུར་པའི་ཉན་ཐོས་དགྲ་བཅོམ་པ་ཡོད་པར་ཐལ། དབུ་མ་རང་རྒྱུད་པའི་ལྟ་བ་ལ་བརྟེན་ནས་ཉན་ཐོས་དགྲ་བཅོམ་པ་ཐོབ་པ་ཡོད་པའི་ཕྱིར་ཏེ། བར་དུ་བདག་ཟློག་གི་དབུ་མའི་ལྟ་བ་ལ་བརྟེན་ནས་ཉན་ཐོས་དགྲ་བཅོམ་པ་གོ་འཕང་ཐོབ་པ་ཡོད་པ་གང་ཞིག བར་དུ་བདག་ཟློག་གི་དབུ་མའི་ལྟ་བ་དེ།
དབུ་མ་ཐལ་རང་གཉིས་ཀྱི་ཐུན་མོང་དུ་གཏན་ལ་འབེབས་པའི་ལྟ་བ་ཡིན་པའི་ཕྱིར། རྟགས་གཉིས་སླ། འདོད་ན། དེ་ཆོས་ཅན། ཁྱོད་ཆོས་ཀྱི་བདག་མེད་མངོན་སུམ་དུ་རྟོགས་པའི་གང་ཟག་ཏུ་ཐལ། ཁྱོད་འཕགས་པ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་ཁྱོད་རང་གིས་སྟོང་ཉིད་མངོན་སུམ་དུ་རྟོགས་པར་ཁས་ལེན་གྱི་གང་ཟག་ཏུ་ཐལ། ཁྱོད་ཁྱོད་རང་གང་ཞིག
ཁྱོད་སྟོང་ཉིད་མངོན་སུམ་དུ་རྟོགས་པའི་གང་ཟག་ཡིན་པའི་ཕྱིར་ཟེར་ན། མ་ཁྱབ། འདོད་ན། དེ་ཆོས་ཅན། ཁྱོད་ཀྱི་དབུ་མ་རང་རྒྱུད་པས་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་ཁས་ལེན་པར་ཐལ། ཁྱོད་ཀྱི་དབུ་མ་རང་རྒྱུད་པར་གྱུར་པའི་ཉན་ཐོས་དགྲ་བཅོམ་པས་ཆོས་ཀྱི་བདག་མེད་མངོན་སུམ་རྟོགས་པར་ཁས་ལེན་པའི་ཕྱིར་རོ། ། འདོད་ན། དབུ་མ་རང་རྒྱུད་པས། ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་ཁས་ལེན་པར་ཐལ། འདོད་པའི་ཕྱིར།
འདོད་ན། སློབ་དཔོན་ལེགས་ལྡན་བྱེད་ཀྱིས་དེ་ལྟར་ཁས་ལེན་པར་ཐལ་ལོ། ། འདོད་ན། འགྲེལ་པ་ཚིག་གསལ་ལས། སློབ་དཔོན་ལེགས་ལྡན་བྱེད་ནི་ཉན་ཐོས་དང་རང་སངས་རྒྱས་རྣམས་ལ་ཇི་སྐད་དུ་བཤད་པའི་སྟོང་པ་ཉིད་རྟོགས་པ་ཡོད་པར་མ་མཐོང་ནས། ཞེས་བཤད་པ་མི་འཐད་པར་ཐལ་ལོ། ། རྩ་བའི་གཉིས་པ་ཁས་བླང་བྱ་དབུ་མ་འཆད་པ་ལ། དབུ་མ་ལ། མཚན་ཉིད། ཁྱབ་མཉམ།
དབྱེ་བ་དང་གསུམ། དང་པོ་ནི། ཆོས་དབྱིངས་རྟོགས་པའི་ཤེས་རབ་ཁྱད་པར་ཅན་དེ། དབུ་མའི་མཚན་ཉིད་ཡིན། གཉིས་པ་ནི། དེ་དང་། དབུ་མའི་ལྟ་བ། སྟོང་ཉིད་རྟོགས་པའི་ལྟ་བ་རྣམས་དོན་གཅིག གསུམ་པ་ལ། སྒྲའི་བརྗོད་རིགས་ཀྱི་སྒོ་ནས་དབྱེ་བ།
གཉིས་ཚན་གྱི་སྒོ་ནས་དབྱེ་བ་ནས། བཅུ་ཚན་གྱི་སྒོ་ནས་དབྱེ་བའི་བར་བཅུ་ཡོད། དང་པོ་ལ། གཞུང་དབུ་མ། ལམ་དབུ་མ། འབྲས་བུ་དབུ་མ་དང་གསུམ་ཡོད། དང་པོ་ལ་མཚན་ཉིད། ཁྱབ་མཉམ། དབྱེ་བ། དངོས་བརྟགས་དཔྱད་པ་དང་བཞི།
དང་པོ་ནི། ལམ་དབུ་མས་རྟོགས་པར་བྱ་བའི་ཆོས་དེ། དེའི་མཚན་ཉིད་ཡིན། གཉིས་པ་ནི། དེ་དང་ཤེས་བྱ་དོན་གཅིག གསུམ་པ་ལ། ཀུན་རྫོབ་བདེན་པ་དང་། དོན་དམ་བདེན་པ་གཉིས་སོ། ། བཞི་པ་ནི། གཞི་དབུ་མ་ཡིན་ན།
དབུ་མ་ཡིན་པས་ཀྱང་མ་ཁྱབ། མ་ཡིན་པས་ཀྱང་མ་ཁྱབ་པ་ནི་གོ་སླའོ། ། གཉིས་པ་ལམ་དབུ་མ་ལ། མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། སྟོང་ཉིད་རྟོགས་པའི་སེམས་ཅན་གྱི་མཁྱེན་པ་དེའོ། ། གཉིས་པ་ནི། དེ་དང་སེམས་ཅན་གྱི་རྒྱུད་ཀྱི་ལམ་དོན་གཅིག
གསུམ་པ་དབྱེ་ན། ཉན་ཐོས་ཀྱི་ལམ། རང་རྒྱལ་གྱི་ལམ། ཐེག་ཆེན་གྱི་སློབ་ལམ་དང་གསུམ་ཡོད་དེས་ན། ལམ་མ་ཞུགས་ཀྱི་གང་ཟག་གི་རྒྱུད་ཀྱི་དབུ་མའི་ལྟ་བ་དེ། དབུ་མ་ཡིན་ཀྱང་། ལམ་དབུ་མ་མ་ཡིན་ཞེས་ཁས་ལེན་པ་ནི། དཔལ་འབུམ་ཕྲག་གསུམ་པའི་དགོངས་པ་ཕུལ་དུ་ཕྱིན་པ་ཡིན་ནོ། ། ལམ་དབུ་མ་ཡིན་ན། དབུ་མ་ཡིན་པས་མ་ཁྱབ་སྟེ།
ལམ་དུ་གྱུར་པའི་གཙོ་བོ་སེམས་དེ་ལམ་དབུ་མ་ཡིན་ཀྱང་དབུ་མ་མ་ཡིན་པའི་ཕྱིར་རོ། ། གསུམ་པ་འབྲས་བུ་དབུ་མ་ལ་མཚན་ཉིད། ཁྱབ་མཉམ། དབྱེ་བ། དངོས་བརྟགས་དཔྱད་པ་དང་བཞི། དང་པོ་ནི། སྲིད་ཞིའི་མཐའ་ལ་མི་གནས་པའི་ཟུང་འཇུག་གི་སྐུ་དེའོ། ། གཉིས་པ་ནི། དེ་དང་སངས་རྒྱས་ཀྱི་སྐུ་དོན་གཅིག གསུམ་པ་དབྱེ་ན།
སྐུ་བཞི་ཡོད། བཞི་པ་ནི། རྟོགས་ཡེ་ཆོས་སྐུ་དེ་ལ། དབུ་མ་མཚན་ཉིད་པ་ཡིན་མིན་གཉིས་ཡོད། སྐུ་གཞན་གསུམ་པོ་གང་རུང་ཡིན་ན། དབུ་མ་མིན་པས་ཁྱབ། གཉིས་ཚན་གྱི་སྒོ་ནས་དབྱེ་ན། ཞི་ལྷག་གཉིས་ཀྱི་དབུ་མ། ཚོགས་གཉིས་ཀྱི་དབུ་མ། ཐབས་ཤེས་གཉིས་ཀྱི་དབུ་མ་དང་གསུམ་ཡོད།
གསུམ་ཚན་གྱི་སྒོ་ནས་དབྱེ་ན། བསླབ་པ་གསུམ་གྱི་དབུ་མ། རྣམ་ཐར་སྒོ་གསུམ་གྱི་དབུ་མ། ཐོས་བསམ་སྒོམ་གསུམ་གྱི་དབུ་མ་དང་གསུམ་ཡོད། བཞི་ཚན་གྱི་སྒོ་ནས་དབྱེ་ན། རྣལ་འབྱོར་པ་བཞིའི་དབུ་མ། སྦྱོར་བ་བཞིའི་དབུ་མ། སྒྲུབ་པ་བཞིའི་དབུ་མ། བསམ་གཏན་བཞིའི་དབུ་མ། ཚན་མེད་བཞིའི་དབུ་མ་རྣམས་སུ་ཡོད།
ལྔ་ཚན་གྱི་སྒོ་ནས་དབྱེ་ན། རྣལ་འབྱོར་པ་ལྔའི་དབུ་མ། དབང་པོ་ལྔའི་དབུ་མ། སྟོབས་ལྔའི་དབུ་མ་སོགས་ཡོད། དྲུག་ཚན་གྱི་སྒོ་ནས་དབྱེ་ན། ཕར་ཕྱིན་དྲུག་གི་དབུ་མ། རྗེས་དྲན་དྲུག་གི་དབུ་མ་སོགས་ཡོད། བདུན་ཚན་གྱི་སྒོ་ནས་དབྱེ་ན། བྱང་ཆུབ་ཡན་ལག་བདུན་གྱི་དབུ་མ། འཕགས་པའི་ནོར་བདུན་གྱི་དབུ་མ་སོགས་ཡོད།
བརྒྱད་ཚན་གྱི་སྒོ་ནས་དབྱེ་ན། འཕགས་ལམ་ཡན་ལག་བརྒྱད་ཀྱི་དབུ་མ། སྙོམས་འཇུག་བརྒྱད་ཀྱི་དབུ་མ་སོགས་ཡོད། དགུ་ཚན་གྱི་སྒོ་ནས་དབྱེ་ན། མཐར་གནས་སྙོམས་འཇུག་དགུའི་དབུ་མ། སེམས་གནས་པའི་ཐབས་དགུའི་དབུ་མ་སོགས་ཡོད། བཅུ་ཚན་གྱི་སྒོ་ནས་དབྱེ་ན། ཕར་ཕྱིན་བཅུའི་དབུ་མ། ས་བཅུའི་དབུ་མ་སོགས་ཡོད་དོ། ། རྩ་བའི་གསུམ་པ།
འདིར་བསྟན་འཇུག་བྱའི་དབུ་མ་སོགས་གཟུང་བ་ནི། སྤྱིར་དབུ་མ་རིགས་ཚོགས་དྲུག་པོ་དེ་བསྟན་བཅོས་འདིའི་འཇུག་བྱའི་དབུ་མ་ཡིན་ཞིང་། ཁྱད་པར་དབུ་མ་རྩ་བ་ཤེས་རབ་དེ། བསྟན་བཅོས་འདིའི་འཇུག་བྱའི་དབུ་མའི་གཙོ་བོ་ཡིན་ཏེ། འཇུག་འགྲེལ་ལས། དབུ་མའི་བསྟན་བཅོས་ལ་འཇུག་པར་བྱ་བའི་ཕྱིར་དབུ་མ་ལ་འཇུག་པ་རྩོམ་པར་འདོད་པས་ཞེས་གསུངས་པའི་ཕྱིར་རོ། ། དེའི་སྐབས་སུ་དོགས་པ་ཅུང་ཟད་དཔྱད་ན། གཞི་གྲུབ་ན། རྟག་ཆད་ཀྱི་མཐའ་དང་བྲལ་བ་ཡིན་དགོས་པར་ཐལ། གཞི་གྲུབ་ན།
གཞི་དབུ་མ་ཡིན་དགོས་པའི་ཕྱིར། འདོད་ན། མཐར་འཛིན་གྱི་ལྟ་བ་ཆོས་ཅན། དེར་ཐལ། དེའི་ཕྱིར། འདོད་ན། དེ་ཆོས་ཅན། དེ་མ་ཡིན་པར་ཐལ། རྟག་ཆད་ཀྱི་མཐར་ལྷུང་བ་ཡིན་པའི་ཕྱིར། མ་གྲུབ་ན།
དེ་ཆོས་ཅན། དེར་ཐལ། རྟག་ཆད་གང་རུང་གི་མཐར་ལྷུང་བའི་ལྟ་བ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན། དེར་ཐལ། རྟག་མཐར་ལྷུང་བའི་ལྟ་བ་ཡིན་པའི་ཕྱིར་ཏེ། ། ཆོས་ཅན་གྱིས་འགྲུབ། གལ་སྲིད་མཐར་འཛིན་གྱི་ལྟ་བ་དེ་རྟག་ཆད་ཀྱི་མཐའ་དང་བྲལ་བ་མིན་ཟེར་ན།
དེ་ཆོས་ཅན། ཁྱོད་དེར་ཐལ། ཁྱོད་མཐའ་བྲལ་གྱི་ཆོས་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། གཞི་དབུ་མ་བདེན་གཉིས་ཟུང་འཇུག་ཡིན་པའི་ཕྱིར། གཞི་གྲུབ་བའི་ཕྱིར་རོ། གཞན་ཡང་། ལམ་ཡིན་ན།
ལམ་དབུ་མ་ཡིན་དགོས་པར་ཐལ། དབུ་མ་ཡིན་ན། དབུ་མའི་ལྟ་བ་ཡིན་དགོས་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། དེ་གཉིས་དོན་གཅིག་པའི་ཕྱིར་རོ། ། འདོད་ན། རྣམ་མཁྱེན་ཆོས་ཅན། དེར་ཐལ།
དེའི་ཕྱིར། རྟགས་སླ། འདོད་ན། དེ་ཆོས་ཅན། དེ་མ་ཡིན་པར་ཐལ། འབྲས་བུ་དབུ་མ་ཡིན་པའི་ཕྱིར་ཏེ། མཐར་ཐུག་གི་སྐུ་ཡིན་པའི་ཕྱིར་རོ། ། གཞན་ཡང་། དབུ་མ་འཇུག་པའི་འཇུག་བྱའི་དབུ་མ་ཡིན་ན། དབུ་མ་ཡིན་དགོས་པར་ཐལ།
དབུ་མ་འཇུག་པའི་འཇུག་བྱའི་བསྟན་བཅོས་ཡིན་ན། བསྟན་བཅོས་ཡིན་དགོས་པའི་ཕྱིར། མ་གྲུབ་ན། དེར་ཐལ། དབུ་མའི་བསྟན་བཅོས་ལ་འཇུག་པར་བྱ་བའི་ཞེས་པའི་སྐབས་ནས་དངོས་སུ་བསྟན་པའི་དབུ་མའི་བསྟན་བཅོས་ཡིན་ན། དབུ་མའི་བསྟན་བཅོས་ཡིན་དགོས་པའི་ཕྱིར་རོ། ། རང་ལུགས་རྟགས་མ་གྲུབ་ཟེར་རོ། ། རྩ་བར་འདོད་ན། དབུ་མ་རྩ་བ་ཤེས་རབ་ཆོས་ཅན། དེར་ཐལ།
དེའི་ཕྱིར། མ་གྲུབ་ན། དེ་དེར་ཐལ། དབུ་མ་འཇུག་པ་དེ། དབུ་མ་རྩ་བ་ཤེས་རབ་ལ་ཟབ་པ་དང་རྒྱ་ཆེ་བ་གཉིས་ཀྱི་སྒོ་ནས་འཇུག་པའི་བསྟན་བཅོས་ཡིན་པའི་ཕྱིར་རོ། ། འདོད་ན། དེ་ཆོས་ཅན། ཁྱོད་དབུ་མའི་ལྟ་བ་ཡིན་པར་ཐལ། འདོད་པའི་ཕྱིར། འདོད་ན།
དེ་མ་ཡིན་པར་ཐལ། ཁྱོད་ངག་ཡིན་པའི་ཕྱིར་རོ། ། རྩ་བར་མ་ཁྱབ་ན། དབུ་མ་རྩ་བ་ཤེས་རབ་ཆོས་ཅན། དེར་ཐལ། དེའི་ཕྱིར། རྟགས་ཆོས་ཅན་དང་གཅིག་ཡིན་པའི་ཕྱིར་གྱིས་འགྲུབ། འདོད་ན། དེ་ཆོས་ཅན། བསྟན་བཅོས་མ་ཡིན་པར་ཐལ།
སངས་རྒྱས་ཀྱི་བཀའ་ཡིན་པའི་ཕྱིར། མ་གྲུབ་ན། དེ་དེར་ཐལ། འཕགས་པ་ཀླུ་སྒྲུབ་དེ་སངས་རྒྱས་འཕགས་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་སྟོབས་བཅུ་མི་འཇིགས་པ་བཞི་བརྙེས་པའི་གང་ཟག་ཡིན་པའི་ཕྱིར། མ་གྲུབ་ན། དེར་ཐལ།
དཔལ་ལྡན་ཟླ་བ་གྲགས་པས་འགྲེལ་པ་སྒྲོན་གསལ་ལས། སློབ་དཔོན་འཕགས་པ་ཀླུ་སྒྲུབ་ཀྱི་ཞལ་སྔ་ནས། ཉིད་ཀྱིས་དོན་རྗེས་སུ་བརྙེས་ནས་སོ་སོ་རང་རིག་པ་རྡོ་རྗེ་འཆང་ཆེན་པོའི་ཏིང་ངེ་འཛིན་འཇིག་རྟེན་དུ་བསྟན་ཏེ། ལྷ་དང་མིའི་བདེ་བ་ལས་འདས་ཞིང་། མུ་སྟེགས་དང་། ཉན་ཐོས་དང་། རང་སངས་རྒྱས་དང་སྙོམས་པར་འཇུག་པའི་བདེ་བ་ལས་འདས་ནས། སྐྱེ་བ་དང་འགག་པ་དང་བྲལ་བའི་དེ་བཞིན་གཤེགས་པའི་སྐུ་རྣམ་པ་ཐམས་ཅད་ཀྱི་མཆོག་དང་ལྡན་པ། ལྟ་བས་ཆོག་མི་ཤེས་པ་སྟོབས་བཅུ་དང་མི་འཇིགས་པ་ལ་སོགས་པ་སངས་རྒྱས་ཀྱི་ཡོན་ཏན་རྣམས་ཀྱིས་བརྒྱན་པ་བརྙེས་ནས་བདེ་བ་ཅན་དུ་གཤེགས་པ་སྟེ། ཡོན་ཏན་གྱི་དབང་ཕྱུག་བརྒྱད་དང་ལྡན་པར་བཞུགས་སོ། །
ཞེས་པའི་གཞུང་དོན་གྲུབ་པའི་ཕྱིར་རོ། ། འདིར་གནད་ཀྱི་སྙིང་པོ་ཅུང་ཟད་བརྗོད་ན། དཔལ་འཕགས་པ་ཀླུ་སྒྲུབ་དེ། ལང་ཀར་གཤེགས་པའི་མདོ་དང་། སྤྲིན་ཆེན་པོའི་མདོ་དང་། རྔ་བོ་ཆེའི་མདོ་དང་། འཇམ་དཔལ་རྩ་རྒྱུད་སོགས་མདོ་རྒྱུད་མང་པོ་ནས་ལུང་བསྟན་ཞིང་། ལང་ཀར་གཤེགས་པའི་མདོའི་དངོས་བསྟན་ལ། ས་དང་པོ་རབ་ཏུ་དགའ་བ་ཙམ་བརྙེས་པར་བཤད། འཇམ་དཔལ་རྩ་རྒྱུད་ལས།
ས་དྲུག་པ་བརྙེས་པར་བཤད་མོད། དོན་ལ་སྒྲོན་གསལ་གྱི་ལུང་དེའི་དངོས་བསྟན་ལ། སློབ་དཔོན་འདི་ཉིད་སངས་རྒྱས་དངོས་སུ་བཤད་པ་ཡིན་ཏེ། རྡོ་རྗེ་འཆང་ཆེན་པོའི་ཏིང་ངེ་འཛིན་འཇིག་རྟེན་དུ་བསྟན་ཏེ། ཞེས་པས། བཅུ་གསུམ་རྡོ་རྗེ་འཛིན་པའི་ས་བརྙེས་པ་དངོས་སུ་བསྟན། ལྷ་དང་མིའི་བདེ་བ་ལས་འདས་ཞིང་ཞེས་པ་ནས། སྙོམས་པར་འཇུག་པའི་བདེ་བ་ལས་འདས་ནས་ཞེས་པའི་བར་གྱིས། འཇིག་རྟེན་པའི་བདེ་བ་དང་། མུ་སྟེགས་ཀྱི་ལྟ་བ་དང་།
ཉན་ཐོས་དང་། རང་སངས་རྒྱས་དང་། བྱང་ཆུབ་སེམས་དཔའི་ལམ་ལས་འདས་ཏེ། བླ་ན་མེད་པའི་བྱང་ཆུབ་བརྙེས་པ་དངོས་སུ་བསྟན། སྐྱེ་བ་དང་འགག་པ་དང་བྲལ་བའི་ཞེས་པ་ནས། སངས་རྒྱས་ཀྱི་ཡོན་ཏན་རྣམས་ཀྱིས་བརྒྱན་པ་བརྙེས་ནས་ཞེས་པའི་བར་རྣམས་ཀྱིས། སྐུ་བཞི་ཆར་བརྙེས་པ་དངོས་སུ་བསྟན། དབང་ཕྱུག་གི་ཡོན་ཏན་བརྒྱད་དང་ལྡན་པར་བཞུགས་སོ། ། ཞེས་པས་སློབ་དཔོན་དེ་ཉིད་བདུད་བཞི་བཅོམ་ཞིང་དབང་ཕྱུག་གི་ཡོན་ཏན་དྲུག་བརྒྱད་དང་ལྡན་པའི་སངས་རྒྱས་བཅོམ་ལྡན་འདས་སུ་དངོས་སུ་བསྟན་པ་ཡིན་པས། དཔལ་འཕགས་པ་ཀླུ་སྒྲུབ་དེ་ཉིད་ལ་གུས་པ་ཆེན་པོ་བྱེད་པ་ནི།
ལེགས་པ་ཐམས་ཅད་ཀྱི་རྒྱུའི་གཙོ་བོ་ཡིན་ནོ། ། ཞེས་ཤེས་པར་བྱའོ། ། དེ་ལ་ཁ་ཅིག་འདི་སྙམ་དུ། སྒྲོན་གསལ་གྱི་ལུང་དེ་སྔགས་ལུགས་ཡིན་པས། འདིར་ཁས་མི་ལེན་སྙམ་ན། འོ་ན་འཇམ་དཔལ་རྩ་རྒྱུད་ཀྱི་ལུང་དྲངས་ནས། སློབ་དཔོན་འདི་ཉིད་སྐྱེས་བུ་ཚད་མར་སྒྲུབ་པ་ཡང་མི་འཐད་པར་འགྱུར་རོ། ། དེས་ན་ལང་ཀར་གཤེགས་པ་སོགས་སུ། ས་དང་པོ་བརྙེས་པར་བཤད་པ་ནི། སློབ་དཔོན་དེས་ཐོག་མར་འཆི་བདག་འཇོམས་པའི་དཀྱིལ་འཁོར་དུ་དབང་མནོས་པའི་ཚེ།
འཆི་བདག་གི་བདུད་བཅོམ་ཞིང་དེ་དང་དུས་མཉམ་པར་བདུད་གཞན་གསུམ་ཡང་བཅོམ་ནས་དང་པོ་ཉིད་དུ་ས་དང་པོ་རབ་ཏུ་དགའ་བ་ཙམ་བརྙེས་པ་ལ་དགོངས་པ་ཡིན་ལ། སྐལ་ལྡན་ཅིག་ཆར་བའི་སྐྱེས་བུ་དེ་ལྟ་བུས་ལོ་དྲུག་བརྒྱའི་བར་དུ་བཞུགས་ཏེ། ཚེ་གཅིག་ལུས་གཅིག་ལ་རྡོ་རྗེ་འཆང་ཆེན་པོའི་གོ་འཕང་མ་བརྙེས་ན། ཚེ་གཅིག་ལུས་གཅིག་ལ་རྡོ་རྗེ་འཆང་ཆེན་པོའི་གོ་འཕང་ཐོབ་པ་ཡོད་ཅེས་པ་ཡང་མིང་ཙམ་དུ་འགྱུར་རོ། ། ཡང་དེ་ལ་ཁ་ཅིག་འདི་སྙམ་དུ། འཕགས་པ་ཀླུ་སྒྲུབ་དེས་བདེ་བ་ཅན་དུ་གཤེགས་ནས། སླར་འཇིག་རྟེན་འདིར་བྱོན་ནས་འགྲོ་བའི་དོན་མཛད་པའི་ཚེ། སངས་རྒྱས་པ་ཡིན་ནོ་སྙམ་ན། དེ་ཡང་མ་ཡིན་ཏེ། འཇིག་རྟེན་འདིར་ལོ་དྲུག་བརྒྱ་ཙམ་བཞུགས་པའི་དུས་སུ།
སངས་རྒྱས་ཀྱི་ཡོན་ཏན་རྣམས་བརྙེས་ནས། སླར་བདེ་བ་ཅན་དུ་གཤེགས་པ་ཡིན་པར། སྒྲོན་གསལ་ཉིད་ལས་བཤད་པའི་ཕྱིར་ཏེ། དེ་ཉིད་ལས། སྟོབས་བཅུ་དང་མི་འཇིག་པ་ལ་སོགས་པ་སངས་རྒྱས་ཀྱི་ཡོན་ཏན་རྣམས་ཀྱིས་བརྒྱན་པ་བརྙེས་ནས། བདེ་བ་ཅན་དུ་གཤེགས་པ་སྟེ། ཞེས་གསུངས་པའི་ཕྱིར་རོ། ། གནད་དེས་ན་དཔལ་ལྡན་ཟླ་བ་གྲགས་པ་ཡང་། འཕགས་ཀླུ་སྒྲུབ་ཀྱིས་ཐོག་མར་འཇིག་རྟེན་འདིར་ལོ་དྲུག་བརྒྱ་བཞུགས་པའི་དུས་ཀྱི་སློབ་མ་ནི་མ་ཡིན་ཏེ། འཇུག་འགྲེལ་དང་འགྲེལ་བཤད་སོགས་ཀྱི་ཚིག་རིགས་ལ་བརྟགས་པས་ཅུང་ཟད་དུས་མི་མཚུངས་པར་ཤིན་ཏུ་གསལ་བར་བཤད་པའི་ཕྱིར་དང་།
ཆོས་ཀྱི་རྗེ་ས་སྐྱ་པཎྜི་ཏས་དྲིས་ལན་ལས་ཀྱང་དེ་ལྟར་བཤད་པའི་ཕྱིར་རོ། ། འོན་ཀྱང་ཕྱིས་དག་པའི་སྣང་བ་ལས་འཇལ་བའམ། ཐུགས་རྗེའི་དབང་གིས་དབུ་དང་། སྐུ་ལུས་ཇེ་ཉེ་ཇེ་ཉེར་སོང་བ་འབྱར་བ་ལ། ཐུགས་རྣམ་པ་ཐམས་ཅད་མཁྱེན་པའི་ཡེ་ཤེས་སླར་ཡང་བཞུགས་ཏེ། འགྲོ་བའི་དོན་མཛད་པའི་སྐབས་ཀྱི་དངོས་ཀྱི་སློབ་མ་གུང་ཡིན་པར་གདོན་མི་ཟ་བ་ཡིན་ཏེ། གསང་འདུས་འཕགས་ལུགས་ཀྱི་ཆོས་བསྐོར་རྣམས་དང་། དབུ་མའི་ལྟ་ཁྲིད་ཀྱི་བརྒྱུད་རིམ་སོགས་ལས། འཕགས་པ་ཀླུ་སྒྲུབ། ཟླ་བ་གྲགས་པ་ཞེས་བརྒྱུད་པ་བར་མ་ཆད་པར་བཤད་འདུག་པའི་ཕྱིར་རོ། །
བློ་གསལ་མཁས་པའི་ཚོགས་རྣམས་ཀྱིས་ལེགས་བཤད་འདི་ཉིད་སྙིང་གི་ཟེ་འབྲུར་བཅང་བར་བྱའོ། ། གཞན་ཡང་ཤེར་ཕྱིན་གྱི་མདོ་དེ་ངེས་དོན་གྱི་མདོ་ཡིན་པར་ཐལ། དཔལ་ལྡན་ཟླ་བ་གྲགས་པས་ཤེར་ཕྱིན་གྱི་མདོ་ངེས་དོན་གྱི་མདོར་བཀྲལ་བའི་ཕྱིར་ཏེ། འཇུག་པ་ལས། ཤེས་རབ་ཕ་རོལ་ཕྱིན་ཚུལ་ལས། ། དེ་དག་དེ་སྐད་རབ་ཏུ་བསྒྲགས། ། ཞེས་གསུངས་པའི་ཕྱིར་རོ། ། རྩ་བར་འདོད་ན། དེ་ཆོས་ཅན། ངེས་དོན་གྱི་མདོ་མ་ཡིན་པར་ཐལ།
དྲང་དོན་གྱི་མདོ་ཡིན་པའི་ཕྱིར། མ་གྲུབ་ན། དེ་དེར་ཐལ། འཕགས་པ་ཐོགས་མེད་དེས་ཤེར་ཕྱིན་གྱི་མདོ་དྲང་དོན་གྱི་མདོར་བཀྲལ་བ་གང་ཞིག འཕགས་པ་ཐོགས་མེད་དེ་དྲང་ངེས་འབྱེད་པ་པོ་ཚད་ལྡན་ཡིན་པའི་ཕྱིར། དང་པོ་མ་གྲུབ་ན། འཕགས་པ་ཐོགས་མེད་དེ་ཆོས་ཅན། དེར་ཐལ། ཁྱོད་བཀའ་དང་པོ་དང་། བར་པ་གཉིས་དྲང་དོན་དུ་བཀྲལ་ནས།
བཀའ་ཐ་མ་ངེས་དོན་གྱི་མདོར་འགྲེལ་བ་པོའི་གང་ཟག་ཡིན་པའི་ཕྱིར་ཏེ། ཁྱོད་སེམས་ཙམ་པའི་ཤིང་རྟའི་སྲོལ་འབྱེད་ཀྱི་སློབ་དཔོན་ཡིན་པའི་ཕྱིར་ཏེ། ཆོས་ཅན་དང་གཅིག་ཡིན་པའི་ཕྱིར་རོ། ། རྟགས་གཉིས་པ་མ་གྲུབ་ན། དེར་ཐལ། འཇམ་དཔལ་རྩ་རྒྱུད་ལས། ཐོགས་མེད་ཞེས་བྱའི་དགེ་སློང་འབྱུང་། ། མདོ་སྡེ་དྲང་དོན་ངེས་པའི་དོན། ། རྣམ་པ་མང་པོ་དེ་ཡིས་འབྱེད། ། ཅེས་པའི་གཞུང་དོན་གྲུབ་པའི་ཕྱིར་རོ་ཟེར་ན།
མ་ཁྱབ་བོ། ། གཞུང་དེའི་དོན་ནི། སློབ་དཔོན་དེས་ངེས་དོན་གྱི་མདོ་མང་པོའི་དགོངས་པ་ཡང་འགྲེལ། དྲང་དོན་གྱི་མདོ་མང་པོའི་དགོངས་པ་ཡང་འགྲེལ་ཞེས་པའི་དོན་ཡིན་ཏེ། སློབ་དཔོན་དེས། ཤེར་ཕྱིན་གྱི་མདོ་ཉི་ཁྲིའི་དགོངས་པ་འགྲེལ་བ་ལ། ཉི་ཁྲི་དེ་ཉིད་རྣམ་ངེས་མཛད་ཅིང་། བཀའ་མཐའ་མའི་དགོངས་འགྲེལ་དུ། ས་སྡེ་ལྔ། སྡོམ་རྣམས་གཉིས་རྣམས་མཛད་པའི་ཕྱིར་རོ། །
དེས་ན་སེམས་ཙམ་པའི་ཤིང་རྟའི་སྲོལ་འབྱེད་ཀྱི་སློབ་དཔོན་ཡིན་ན། སེམས་ཙམ་པ་ཡིན་པས་མ་ཁྱབ་པ་དང་། དངོས་སྨྲ་བའི་ཚུལ་བཟུང་པའི་སློབ་དཔོན་ཡིན་ན། དངོས་སྨྲ་བ་ཡིན་པས་མ་ཁྱབ་པ་སོགས་ཁས་ལེན་པ་ནི། གནད་ཀྱི་དམ་པ་ཡིན་ནོ། དབུ་མ་པ་དང་དབུ་མའི་རྣམ་གཞག་དང་། ། འཇུག་བྱའི་དབུ་མ་ངོས་འཛིན་རྣམ་པ་གསུམ། ། ཇི་བཞིན་འཆད་པ་ཁོ་བོའི་མན་ངག་སྟེ། ། བློ་གསལ་མཁས་རྣམས་འདི་བཞིན་ངེས་པར་མཛོད། ༈ ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། །
ཞེས་སོགས་ཀྱི་སྐབས་སུ་ངག་སྦྱོར་དང་། མཐར་དཔྱད་གཉིས། དང་པོ་ནི། ཤེས་བྱ་ཆོས་ཅན། དཔལ་ལྡན་ཟླ་བ་གྲགས་པས་བསྟན་བཅོས་དབུ་མ་ལ་འཇུག་པ་རྩོམ་པའི་ཐོག་མར་རྒྱལ་སྲས་རྒྱུ་གསུམ་ལ་བསྟོད་ཕྱག་མཛད་པའི་རྒྱུ་མཚན་ཡོད་དེ། རྒྱལ་སྲས་རྒྱུ་གསུམ་པོ་དེ་མངོན་མཐོ་དང་ངེས་ལེགས་ཐམས་ཅད་ཐོབ་པའི་རྒྱུའི་གཙོ་བོ་ཡིན་པའི་ཕྱིར། གཉིས་པ་ལ། རྒྱལ་སྲས་རྒྱུ་གསུམ་གྱི་རྣམ་གཞག་བཤད་པ་དང་། སྙིང་རྗེ་གསུམ་གྱི་རྣམ་གཞག་བཤད་པ་གཉིས། དང་པོ་ལ།
དེ་སོ་སོའི་མཚན་ཉིད་དང་། ཁྱབ་མཉམ། དབྱེ་བ། ས་མཚམས་དང་བཞི། དང་པོ་ནི། རང་འབྲས་རྒྱལ་སྲས་རྒྱུ་གསུམ་གང་རུང་གང་ཞིག སེམས་ཅན་སྡུག་བསྔལ་ལས་བྲལ་འདོད་ཀྱི་རྣམ་པ་ཅན་དེ། དེ་གསུམ་གྱི་ཟླས་ཕྱེ་བའི་སྙིང་རྗེ་ཚད་མེད་ཀྱི་མཚན་ཉིད། ཡང་དེ་གསུམ་གང་རུང་གང་ཞིག རྫོགས་པའི་བྱང་ཆུབ་ལ་དམིགས་པའི་ཐེག་ཆེན་གྱི་ལམ་གྱི་ངོ་བོར་གྱུར་པའི་གཙོ་བོ་རྣམ་རིག་དེ།
དེ་གསུམ་གྱི་ཟླས་ཕྱེ་བའི་བྱང་ཆུབ་སེམས་ཀྱི་མཚན་ཉིད། ཡང་རང་འབྲས་དེ་གསུམ་གང་རུང་གང་ཞིག རྟག་ཆད་ཀྱི་མཐའ་གཉིས་དང་བྲལ་བའི་ཆོས་ཉིད་རྟོགས་པའི་ལྟ་བ་དེ་དེ་གསུམ་གྱི་ཟླས་ཕྱེ་བ་གཉིས་མེད་ཀྱི་བློ་གྲོས་ཀྱི་མཚན་ཉིད། གཉིས་པ་ཁྱབ་མཉམ་པ་རིམ་བཞིན། རང་འབྲས་དེ་གསུམ་གྱི་ཟླས་ཕྱེ་བའི་སྙིང་རྗེ་ཚད་མེད། སྙིང་རྗེའི་སེམས་དང་གཉིས་སུ་མེད་བློ་དང་། ཞེས་པའི་ཚིག་ཟུར་གྱི་སྙིང་རྗེའི་སེམས་དང་ཞེས་པའི་སྐབས་ནས་དངོས་སུ་བསྟན་པའི་སྙིང་རྗེ་ཚད་མེད་རྣམས་དོན་གཅིག ཡང་རང་འབྲས་དེ་གསུམ་གྱི་ཟླས་ཕྱེ་བའི་བྱང་ཆུབ་ཀྱི་སེམས། ཐེག་ཆེན་སེམས་བསྐྱེད། བྱང་ཆུབ་སེམས་ནི་ཞེས་པའི་བྱང་ཆུབ་ཀྱི་སེམས་རྣམས་དོན་གཅིག
ཡང་རང་འབྲས་དེ་གསུམ་གྱི་ཟླས་ཕྱེ་བའི་གཉིས་མེད་ཀྱི་བློ་གྲོས། དབུ་མའི་ལྟ་བ། གཉིས་སུ་མེད་བློ་དང་ཞེས་པའི་གཉིས་མེད་ཀྱི་བློ་གྲོས་གསུམ་དོན་གཅིག གསུམ་པ་དབྱེ་བ་རིམ་བཞིན། དེ་གསུམ་གྱི་ཟླས་ཕྱེ་བའི་སྙིང་རྗེ་ཚད་མེད་ལ་དབྱེ་ན་ལམ་མ་ཞུགས་ཀྱི་གང་ཟག་གི་རྒྱུད་ཀྱི་སྙིང་རྗེ་ཚད་མེད་དང་། ལམ་ཞུགས་ཀྱི་གང་ཟག་གི་རྒྱུད་ཀྱི་དེ་གཉིས་ཡོད། ལམ་ཞུགས་ཀྱི་དེ་ལ། ཉན་ཐོས། རང་རྒྱལ། བྱང་སེམས།
སངས་རྒྱས་འཕགས་པའི་རྒྱུད་ཀྱི་དེ་བཞི་ཡོད། དེ་གསུམ་གྱི་ཟླས་ཕྱེ་བའི་བྱང་ཆུབ་ཀྱི་སེམས་ལ་དབྱེ་ན། ཐེག་ཆེན་ཚོགས་ལམ་པའི་རྒྱུད་ཀྱི་དེ་ནས། སངས་རྒྱས་འཕགས་པའི་རྒྱུད་ཀྱི་བྱང་ཆུབ་སེམས་ཀྱི་བར་ལྔ་ཡོད། ཡང་དེ་གསུམ་གྱི་ཟླས་ཕྱེ་བའི་གཉིས་མེད་ཀྱི་བློ་གྲོས་ལ་དབྱེ་ན། ལམ་མ་ཞུགས་ཀྱི་གང་ཟག་གི་རྒྱུད་ཀྱི་དེ་ནས། ཉན་ཐོས། རང་རྒྱལ། བྱང་སེམས། སངས་རྒྱས་འཕགས་པའི་རྒྱུད་ཀྱི་དེ་ལྔ་ཡོད།
བཞི་པ་ས་མཚམས་ནི། ཀུན་མཁྱེན་ཆོས་ཀྱི་རྒྱལ་པོ་ལྕགས་ཐང་བའི་གསུང་རྒྱུན་ལྟར། བདག་གི་ཡོངས་འཛིན་དམ་པ་འདི་ལྟར་བཞེད་དེ། དེ་གསུམ་གྱི་ཟླས་ཕྱེ་བའི་སྙིང་རྗེ་ཚད་མེད་ནི། ལམ་མ་ཞུགས་ནས། སངས་རྒྱས་པའི་བར་ན་ཡོད། དེ་གསུམ་གྱི་ཟླས་ཕྱེ་བའི་བྱང་ཆུབ་ཀྱི་སེམས་ནི། ཐེག་ཆེན་ཚོགས་ལམ་ཐོབ་མ་ཐག་པ་ནས། སངས་རྒྱས་པའི་བར་ན་ཡོད། དེ་གསུམ་གྱི་ཟླས་ཕྱེ་བའི་གཉིས་མེད་ཀྱི་བློ་གྲོས་ནི།
ལམ་མ་ཞུགས་ནས། སངས་རྒྱས་པའི་བར་ན་ཡོད། གཉིས་པ་སྙིང་རྗེ་གསུམ་གྱི་རྣམ་གཞག་བཤད་པ་ལ། ཚད་མེད་བཞིའི་རྣམ་གཞག་སྤྱིར་བསྟན་དང་། སྙིང་རྗེ་ཚད་མེད་བྱེ་བྲག་ཏུ་བཤད་པ་གཉིས་ལས། དང་པོ་འཆད་པ་ལ། བྱམས་པ་ཚད་མེད། སྙིང་རྗེ་ཚད་མེད། དགའ་བ་ཚད་མེད། བཏང་སྙོམས་ཚད་མེད་དང་བཞི།
དེ་བཞི་ལ་སོ་སོའི་མཚན་ཉིད་དང་། དབྱེ་བ་གཉིས། དང་པོ་ནི། དེ་བཞི་གང་རུང་གང་ཞིག སེམས་ཅན་ཐམས་ཅད་བདེ་བ་བདེ་བའི་རྒྱུད་དང་ལྡན་པར་འདོད་པའི་རྣམ་པ་ཅན་གྱི་བློ་དེ་བྱམས་པ་ཚད་མེད་ཀྱི་མཚན་ཉིད། དེ་བཞི་གང་རུང་གང་ཞིག་སེམས་ཅན་སྡུག་བསྔལ་གྱི་རྒྱུ་དང་བྲལ་བར་འདོད་པའི་རྣམ་པ་ཅན་གྱི་བློ་དེ། སྙིང་རྗེ་ཚད་མེད་ཀྱི་མཚན་ཉིད། དེ་བཞི་གུང་གང་ཞིག སེམས་ཅན་ཐམས་ཅད་སྡུག་བསྔལ་མེད་པའི་བདེ་བ་དང་མི་འབྲལ་བར་འདོད་པའི་རྣམ་པ་ཅན་གྱི་བློ་དེ། དགའ་བ་ཚད་མེད་ཀྱི་མཚན་ཉིད།
དེ་བཞི་གང་རུང་གང་ཞིག སེམས་ཅན་ཉེ་རིང་ཆགས་སྡང་དང་འབྲལ་བར་འདོད་པའི་རྣམ་པ་ཅན་གྱི་བློ་དེ་བཏང་སྙོམས་ཚད་མེད་ཀྱི་མཚན་ཉིད་ཡིན། གཉིས་པ་དབྱེ་ན། བྱམས་པ་ཚད་མེད་དེ་ལ་དབྱེ་ན། སེམས་ཅན་ལ་དམིགས་པའི་བྱམས་པ་ཚད་མེད། ཆོས་ལ་དམིགས་པའིྎ དམིགས་མེད་ལ་དམིགས་པའི་བྱམས་པ་ཚད་མེད་དང་གསུམ་ཡོད། ཕྱི་མ་རྣམས་ལ་ཡང་མིང་བརྗེས་ཏེ་རིགས་འགྲེ། གཉིས་པ་སྙིང་རྗེ་ཚད་མེད་བྱེ་བྲག་ཏུ་བཤད་པ་ལ། དེ་ལ། མཚན་ཉིད་དང་།
དབྱེ་བ་གཉིས། དང་པོ་ནི། ཚད་མེད་བཞི་པོ་གང་རུང་གང་ཞིག སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་འདོད་པའི་རྣམ་པ་ཅན་གྱི་བློ་དེ་དེའི་མཚན་ཉིད། གཉིས་པ་དབྱེ་ན། སེམས་ཅན་ལ་དམིགས་པའི་སྙིང་རྗེ་ཚད་མེད། ཆོས་ལ་དམིགས་པའིྎ དམིགས་མེད་ལ་དམིགས་པའི་དེ་གསུམ་ཡོད། དེ་གསུམ་ལ་མཚན་ཉིད་དང་། དམིགས་ཡུལ་ངོས་བཟུང་བ་གཉིས། དང་པོ་ནི།
སྙིང་རྗེ་ཚད་མེད་གསུམ་པོ་གང་རུང་གང་ཞིག སྡུག་བསྔལ་གྱི་མནར་བའི་སེམས་ཅན་ལ་དམིགས་ནས་དེ་དག་སྡུག་བསྔལ་ལས་བསྐྱོབ་པར་འདོད་པའི་རྣམ་པ་ཅན་གྱི་བློ་དེ། དེ་གསུམ་གྱི་ཟླས་ཕྱེ་པའི་སེམས་ཅན་ལ་དམིགས་པའི་སྙིང་རྗེ་ཚད་མེད་ཀྱི་མཚན་ཉིད། དེ་གསུམ་གང་རུང་གང་ཞིག སེམས་ཅན་རྟག་གཅིག་རང་དབང་ཅན་གྱི་བདག་གིས་སྟོང་པར་རྟོགས་པའི་སྒོ་ནས་མི་རྟག་པའི་ཁྱད་པར་དུ་བྱས་པའི་སེམས་ཅན་ལ་དམིགས་ནས་དེ་དག་སྡུག་བསྔལ་ལས་སྐྱོབ་པར་འདོད་པའི་རྣམ་པ་ཅན་གྱི་བློ་དེ། དེ་གསུམ་གྱི་ཟླས་ཕྱེ་པའི་ཆོས་ལ་དམིགས་པའི་དེའི་མཚན་ཉིད། དེ་གསུམ་གང་རུང་གང་ཞིག སེམས་ཅན་ཐམས་ཅད་བདེན་མེད་དུ་རྟོགས་པའི་སྒོ་ནས་བདེ་མེད་ཀྱི་ཁྱད་པར་དུ་བྱས་པའི་སེམས་ཅན་ལ་དམིགས་ནས་དེ་དག་སྡུག་བསྔལ་ལས་སྐྱོབ་པར་འདོད་པའི་རྣམ་པ་ཅན་གྱི་བློ་དེ། དེ་གསུམ་གྱི་ཟླས་ཕྱེ་བའི་གསུམ་པའི་མཚན་ཉིད་ཡིན་ནོ། ། འདིར་སྐབས་སུ་དོགས་པ་དཔྱད་ན།
ཐེག་ཆེན་གྱི་ཚོགས་ལམ་ཐོབ་མ་ཐག་པའི་གང་ཟག་ཆོས་ཅན། ཁྱོད་རང་རྒྱུ་རྒྱལ་སྲས་རྒྱུ་གསུམ་ལས་འཁྲུངས་མ་ཐག་པའི་རྒྱལ་སྲས་ཡིན་པར་ཐལ། རྒྱལ་སྲས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། ། འདོད་ན། དེ་ཆོས་ཅན། ཁྱོད་ཁྱོད་རང་གི་ཉེར་ལེན་དུ་གྱུར་པའི་རྒྱལ་སྲས་རྒྱུ་གསུམ་ལས་འཁྲུངས་མ་ཐག་པའི་རྒྱལ་སྲས་ཡིན་པར་ཐལ་ལོ་ཟེར་ན། མ་ཁྱབ། འདོད་ན། དེ་ཆོས་ཅན།
ཁྱོད་ཀྱི་ཉེར་ལེན་དུ་གྱུར་པའི་རྒྱལ་སྲས་རྒྱུ་གསུམ་ཡོད་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ཀྱི་ཉེར་ལེན་དུ་གྱུར་པའི་བྱང་ཆུབ་ཀྱི་སེམས་ཡོད་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ཀྱི་ཉེར་ལེན་དུ་གྱུར་པའི་ཐེག་ཆེན་སེམས་བསྐྱེད་ཡོད་པར་ཐལ། འདོད་པའི་ཕྱིར།
འདོད་ན། ཐེག་ཆེན་གྱི་ཚོགས་ལམ་ཐོབ་ཁ་མའི་གང་ཟག་གི་རྒྱུད་ཀྱི་ཐེག་ཆེན་སེམས་བསྐྱེད་ཡོད་པར་ཐལ། འདོད་པའི་ཕྱིར། འདོད་ན། དེ་མེད་པར་ཐལ། ཐེག་ཆེན་སེམས་བསྐྱེད་ཡིན་ན། ཐེག་ཆེན་གྱི་ཚོགས་ལམ་ཐོབ་པའི་གང་ཟག་གི་རྒྱུད་ཀྱི་ཐེག་ཆེན་སེམས་བསྐྱེད་ཡིན་དགོས་པའི་ཕྱིར། གཞན་ཡང་། སྙིང་རྗེ་ཚད་མེད་དེ། བྱང་ཆུབ་ཀྱི་སེམས་དང་གཉིས་མེད་ཀྱི་བློ་གྲོས་གཉིས་ཀྱི་རྒྱུ་ཡིན་པར་ཐལ།
དེ་ལྟར་ཡིན་ནོ་ཞེས་སྟོན་པར་བྱེད་པ་ལ། འཇུག་པ་རང་འགྲེལ་ལས། བྱང་ཆུབ་ཀྱི་སེམས་དང་གཉིས་སུ་མེད་པའི་བློ་གྲོས་གཉིས་ཀྱི་རྩ་བ་ཡང་སྙིང་རྗེ་ཡིན་པའི་ཕྱིར་ན་ཞེས་པའི་གཞུང་འདི་བྱུང་བའི་ཕྱིར། འདོད་ན། རྒྱལ་སྲས་རྒྱུ་གསུམ་ལས་འཁྲུངས་མ་ཐག་པའི་རྒྱལ་སྲས་དེ་ཁོ་ཁོ་རང་ཡིན་པར་ཐལ། དེ་ཡོད་པའི་ཕྱིར། འདོད་ན། དེ་ཆོས་ཅན། ཁྱོད་རྒྱལ་སྲས་རྒྱུ་གསུམ་གྱི་དངོས་འབྲས་ཡིན་པར་ཐལ། ཁྱོད་དེ་ལས་འཁྲུངས་མ་ཐག་པའི་རྒྱལ་སྲས་ཡིན་པའི་ཕྱིར།
འདོད་ན། དེ་ཆོས་ཅན། ཁྱོད་སྙིང་རྗེ་ཚད་མེད་ཀྱི་དངོས་འབྲས་ཡིན་པར་ཐལ། འདོད་པའི་ཕྱིར། འདིར་མ་ཁྱབ། འདོད་ན། དེ་ཆོས་ཅན། དེ་མིན་པར་ཐལ། དེའི་རྒྱུ་འབྲས་ཡིན་པའི་ཕྱིར་ཏེ། ཁྱོད་བྱང་ཆུབ་ཀྱི་སེམས་དང་།
གཉིས་མེད་ཀྱི་བློ་གྲོས་གཉིས་ཀྱི་དངོས་འབྲས་གང་ཞིག དེ་གཉིས་སྙིང་རྗེ་ཚད་མེད་ཀྱི་དངོས་འབྲས་ཡིན་པའི་ཕྱིར་ཏེ། དང་པོ་དེར་ཐལ། ཁྱོད་རྒྱལ་སྲས་རྒྱུ་གསུམ་གྱི་དངོས་འབྲས་ཡིན་པའི་ཕྱིར། གཉིས་པ་མ་གྲུབ་ན། དེ་དེར་ཐལ། སྙིང་རྗེ་ཚད་མེད་དེ་གཉིས་ཀྱི་དངོས་རྒྱུ་ཡིན་པའི་ཕྱིར། རྟགས་དངོས། གཞན་ཡང་། ཐེག་ཆེན་མཐོང་ལམ་པ་ཆོས་ཅན།
ཁྱོད་རང་རྒྱུར་གྱུར་པའི་ཐེག་ཆེན་ཚོགས་ལམ་པའི་རྒྱུད་ཀྱི་རྒྱལ་སྲས་རྒྱུ་གསུམ་ལས་འཁྲུངས་པའི་རྒྱལ་སྲས་ཡིན་པར་ཐལ། ཁྱོད་ཀྱི་རྒྱུར་གྱུར་པའི་ཐེག་ཆེན་ཚོགས་ལམ་པ་ཡོད་པ་གང་ཞིག ཁྱོད་ཀྱི་རྒྱུར་གྱུར་པའི་དེའི་རྒྱུད་ཀྱི་རྒྱལ་སྲས་རྒྱུ་གསུམ་ཡོད་པའི་ཕྱིར། དང་པོ་མ་གྲུབ་ན། དེ་ཆོས་ཅན། ཁྱོད་ཀྱི་རྒྱུར་གྱུར་པའི་ཐེག་ཆེན་ཚོགས་ལམ་པ་ཡོད་པར་ཐལ། ཁྱོད་བྱང་སེམས་འཕགས་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཉིས་པ་མ་གྲུབ་ན། དེའི་རྒྱུར་གྱུར་པའི་དེ་ཆོས་ཅན།
ཁྱོད་ཀྱི་རྒྱུད་ཀྱི་རྒྱལ་སྲས་རྒྱུ་གསུམ་ཡོད་པར་ཐལ། ཁྱོད་ལམ་རྒྱུད་ལྡན་གྱི་བྱང་སེམས་ཡིན་པའི་ཕྱིར། མ་གྲུབ་ན། དེ་དེར་ཐལ། ཐེག་ཆེན་ཚོགས་ལམ་པ་དེ། ལམ་རྒྱུད་ལྡན་གྱི་བྱང་སེམས་ཡིན་པའི་ཕྱིར་རོ། ། རྩ་བར་འདོད་ན། དེ་ཆོས་ཅན། ཁྱོད་རང་རྒྱུར་གྱུར་པའི་ཐེག་ཆེན་ཚོགས་ལམ་པ་ལས་སྐྱེས་པ་ཡིན་པར་ཐལ། འདོད་པའི་ཕྱིར།
འདོད་ན། དེ་ཆོས་ཅན། ཁྱོད་རང་རྒྱུར་གྱུར་པའི་ཐེག་ཆེན་ཚོགས་ལམ་པ་ལས་སྐྱེས་མ་ཐག་པ་ཡིན་པར་ཐལ། འདོད་པ་གང་ཞིག དེ་ལས་སྐྱེས་ཟིན་སྐྱེས་པ་མ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་དེའི་དངོས་འབྲས་ཡིན་པར་ཐལ། འདོད་པའི་ཕྱིར་ཟེར་ན། མ་ཁྱབ།
འདོད་ན། དེ་མ་ཡིན་པར་ཐལ། དེའི་རྒྱུད་འབྲས་ཡིན་པའི་ཕྱིར་རོ། ། ཕྱི་མ་མ་གྲུབ་ན། དེ་ཆོས་ཅན། ཁྱོད་དེ་ལས་སོ་སོ་སྐྱེ་བོར་སྐྱེས་ཟིན་སྐྱེས་པ་ཡིན་པར་ཐལ། དེ་ལས་སྐྱེས་ཟིན་སྐྱེས་པའི་གང་ཟག་གང་ཞིག དེ་ལས་ཐེག་ཆེན་འཕགས་པར་སྐྱེས་ཟིན་སྐྱེས་པ་ཡིན་པའི་ཕྱིར། འདོད་ན། དེ་ཆོས་ཅན།
ཁྱོད་དེ་ལས་སོ་སོ་སྐྱེ་བོར་སྐྱེས་པ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། སོ་སོ་སྐྱེ་བོར་སྐྱེས་པ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་སོ་སོ་སྐྱེ་བོ་ཡིན་པར་ཐལ། འདོད་པའི་ཕྱིར།
གཉིས་པ་མ་གྲུབ་ན། ཐེག་ཆེན་འཕགས་པ་སྐྱེས་ཟིན་སྐྱེས་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ཐེག་ཆེན་འཕགས་པ་ཐོབ་ཟིན་ཐོབ་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན། མ་ཡིན་པར་ཐལ། དེ་ཐོབ་མ་ཐག་པའི་གང་ཟག་ཡིན་པའི་ཕྱིར་ཏེ།
ཐེག་ཆེན་གྱི་མཐོང་ལམ་ཐོབ་མ་ཐག་པའི་གང་ཟག་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཐོབ་མ་ཐག་པའི་གང་ཟག་ཡིན་པར་ཐལ། ཁྱོད་ཁྱོད་རང་གང་ཞིག ཁྱོད་ལམ་ཞུགས་ཀྱི་གང་ཟག་ཡིན་པའི་ཕྱིར་རོ། ། གཞན་ཡང་། སྙིང་རྗེ་ཚད་མེད་དེ་རྒྱལ་བའི་ལོ་ཏོག་ཕུན་གསུམ་ཚོགས་པ་བསྐྱེད་པ་ལ་ཐོག་མཐའ་བར་གསུམ་དུ་གལ་ཆེ་བའི་སྙིང་རྗེ་ཡིན་པར་ཐལ། གང་ཕྱིར་བརྩེ་ཉིད་རྒྱལ་པའི་ལོ་ཏོག་ཕུན་ཚོགས་འདི། ། ཞེས་སོགས་ཀྱིས་གཞུང་དོན་གྲུབ་པའི་ཕྱིར།
འདོད་ན། དེ་ཆོས་ཅན། ཁྱོད་དེ་བསྐྱེད་པར་བྱེད་པ་ལ། དང་པོར་གལ་ཆེ་བ་ས་བོན་དང་ཆོས་མཚུངས། བར་དུ་གལ་ཆེ་བ་ཆུ་ལུད་དྲོད་གཤེར་སོགས་དང་ཆོས་མཚུངས། ཐ་མར་གལ་ཆེ་བ་ལོ་ཏོག་སྨིན་ནས་ལོངས་སྤྱོད་པ་དང་ཆོས་མཚུངས་པའི་སྙིང་རྗེ་ཡིན་པར་ཐལ། འདོད་པའི་ཕྱིར་ཟེར་ན། མ་ཁྱབ་བོ། ། འདོད་ན། དེ་ཆོས་ཅན།
ཁྱོད་དེ་བསྐྱེད་པ་ལ་དང་པོར་གལ་ཆེ་བ་ས་བོན་དང་ཆོས་མཚུངས་པའི་སྙིང་རྗེ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ལམ་མ་ཞུགས་ཀྱི་གང་ཟག་གི་རྒྱུད་ཀྱི་སྙིང་རྗེ་ཡིན་པར་ཐལ་ལོ། ། འདོད་ན། མིན་པར་ཐལ། སངས་རྒྱས་པའི་སྙིང་རྗེ་ཡིན་པའི་ཕྱིར་ཏེ། ཁྱོད་དེ་བསྐྱེད་པ་ལ་ཐ་མར་གལ་ཆེ་བ་འབྲས་བུ་སྨིན་ནས་ལོངས་སྤྱོད་པ་དང་ཆོས་མཚུངས་པའི་སྙིང་རྗེ་ཡིན་པའི་ཕྱིར། རྟགས་དངོས།
གཞན་ཡང་། སྙིང་རྗེ་ཚད་མེད་ཡིན་ན། རྒྱལ་སྲས་རྒྱུ་གསུམ་གྱི་ཟླས་ཕྱེ་བའི་སྙིང་རྗེ་ཚད་མེད་ཡིན་དགོས་པར་ཐལ། ཐེག་ཆེན་སེམས་བསྐྱེད་ཡིན་ན། རྒྱལ་སྲས་རྒྱུ་གསུམ་གྱི་ཟླས་ཕྱི་བའི་བྱང་ཆུབ་ཀྱི་སེམས་ཡིན་དགོས་པའི་ཕྱིར། མ་གྲུབ་ན། དེར་ཐལ། དེ་ཡིན་ན། རང་འབྲས་རྒྱལ་སྲས་རྒྱུ་གསུམ་གྱི་ཟླས་ཕྱེ་བའི་བྱང་ཆུབ་ཀྱི་སེམས་ཡིན་དགོས་པའི་ཕྱིར་ཟེར་ན། མ་ཁྱབ་བོ། །
རྩ་བར་འདོད་ན། རྒྱལ་སྲས་དང་དུས་མཉམ་དུ་བྱུང་བའི་སྙིང་རྗེ་ཚད་མེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ། ཆོས་ཅན་ཁོ་རང་ཡིན་པའི་ཕྱིར་ཏེ། དེ་ཡོད་པའི་ཕྱིར། རྩར་འདོད་ན། དེ་ཆོས་ཅན།
ཁྱོད་རྒྱལ་སྲས་ཀྱི་རྒྱུ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་རྒྱལ་སྲས་ཀྱི་སྔ་ལོགས་སུ་བྱུང་པར་ཐལ་ལོ། ། རྩ་བར་མ་ཁྱབ་ན། རྒྱལ་སྲས་དང་དུས་མཉམ་དུ་བྱུང་བའི་ཐེག་ཆེན་སེམས་བསྐྱེད་ཆོས་ཅན། དེར་ཐལ། དེའི་ཕྱིར། བསྒྲུབ་ཚུལ་སྔར་དང་འདྲ།
འདིར་རང་ལུགས་པ་ཁ་ཅིག་གིས། རྒྱལ་སྲས་རྒྱུ་གསུམ་གྱི་ཟླས་ཕྱེ་བའི་ཐེག་ཆེན་སེམས་བསྐྱེད་ཀྱི་ས་མཚམས། ཐེག་ཆེན་ཚོགས་ལམ་ནས་རྒྱུན་མཐའི་སྔ་ལོགས་དེ་མ་ཐག་པའི་བར་ན་ཡོད་ཞེས་བཤད་པ་ནི། མི་འཐད་དེ། འོ་ན་ཉོན་ཅིག སངས་རྒྱས་འཕགས་པའི་རྒྱུད་ཀྱི་ཐེག་ཆེན་སེམས་བསྐྱེད་ལས་འཁྲུངས་མ་ཐག་པའི་རྒྱལ་སྲས་མེད་པར་ཐལ། ཁྱོད་ཀྱི་རྒྱལ་སྲས་རྒྱུ་གསུམ་གྱི་ས་མཚམས་འཇོག་ཚུལ་དེ་འཐད་པའི་ཕྱིར། འདོད་ན། དེ་ཡོད་པར་ཐལ། སངས་རྒྱས་འཕགས་པའི་རྒྱུད་ཀྱི་རྣམ་མཁྱེན་ལས་འཁྲུངས་མ་ཐག་པའི་རྒྱལ་སྲས་ཡོད་པའི་ཕྱིར།
མ་གྲུབ་ན། དེར་ཐལ། སངས་རྒྱས་འཕགས་པ་ལས་འཁྲུངས་མ་ཐག་པའི་རྒྱལ་སྲས་ཡོད་པའི་ཕྱིར། མ་གྲུབ་ན། དེར་ཐར། རྒྱས་སྲས་ཀྱི་དངོས་རྒྱུར་གྱུར་པའི་སངས་རྒྱས་འཕགས་པ་ཡོད་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེ་དངོས་རྒྱུར་གྱུར་པའི་སངས་རྒྱས་འཕགས་པ་ཡོད་པར་ཐལ། ཁྱོད་རྒྱལ་སྲས་ཡིན་པའི་ཕྱིར་རོ། །
གཞན་ཡང་། སངས་རྒྱས་འཕགས་པའི་རྒྱུད་ཀྱི་སྙིང་རྗེ་ཚད་མེད་ལས་འཁྲུངས་མ་ཐག་པའི་རྒྱལ་སྲས་ཡོད་པར་ཐལ། སངས་རྒྱས་འཕགས་པའི་རྒྱུད་ཀྱི་སྙིང་རྗེ་ཚད་མེད་ཀྱི་བདག་རྐྱེན་བྱས་པ་ལ་བརྟེན་ནས་བྱུང་བའི་རྒྱལ་སྲས་ཡོད་པའི་ཕྱིར། མ་གྲུབ་ན། དེར་ཐལ། སངས་རྒྱས་འཕགས་པའི་རྒྱུད་ཀྱི་སྙིང་རྗེ་ཚད་མེད་ཀྱི་བདག་རྐྱེན་བྱས་པ་ལ་བརྟེན་ནས་རྒྱལ་སྲས་ལ་ལུང་གི་ཆོས་འཁོར་བསྐོར་བ་ཡོད་པའི་ཕྱིར། སངས་རྒྱས་འཕགས་པའི་དངོས་ཀྱི་གདུལ་བྱར་གྱུར་པའི་རྒྱལ་སྲས་ཡོད་པའི་ཕྱིར། སྐབས་འདིར། རྒྱལ་སྲས་རྒྱུ་གསུམ་གྱི་ས་མཚམས་མཁས་པ་གཞན་དག་གི་འདོད་ཚུལ་ལ་དཔྱད་པ་རྣམས་ནི། ངག་ལས་རྟོགས་པར་བྱའོ། །
འདིར་གཞུང་གི་དོན་ལ་ཅུང་ཟད་དཔྱད་ན། ཉན་ཐོས་འཕགས་པ་ཡིན་ན། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས་ཞེས་པའི་ཚིག་ཟུར་གྱི་ཉན་ཐོས་ཞེས་པའི་སྐབས་ནས་དངོས་སུ་བསྟན་པའི་ཉན་ཐོས་ཡིན་དགོས་པར་ཐལ། རང་རྒྱལ་འཕགས་པ་ཡིན་ན། གཞུང་དེའི་ཚིག་ཟུར་གྱི་སངས་རྒྱས་འབྲིང་རྣམས་ཞེས་པའི་སྐབས་ནས་དངོས་སུ་བསྟན་པའི་རང་རྒྱལ་ཡིན་དགོས་པའི་ཕྱིར། མ་གྲུབ་ན། དེར་ཐལ། དེའི་ཚིག་ཟུར་གྱི་སངས་རྒྱས་འབྲིང་རྣམས་ཞེས་པ་དེས་རང་སངས་རྒྱས་དངོས་སུ་བསྟན་པའི་ཕྱིར་ཟེར་ན། མ་ཁྱབ། མ་གྲུབ་ན།
དེར་ཐལ། འཇུག་འགྲེལ་ལས། སངས་རྒྱས་ཀྱི་སྒྲ་འདི་སངས་རྒྱས་ཀྱི་དེ་ཉིད། ཉན་ཐོས་དང་། རང་སངས་རྒྱས་དང་། བླ་ན་མེད་པར་ཡང་དག་པར་རྫོགས་པའི་སངས་རྒྱས་གསུམ་ཅར་ལ་ཡང་འཇུག་སྟེ། དེས་ན་སངས་རྒྱས་ཀྱི་སྒྲས་རང་སངས་རྒྱས་དག་སྙད་དོ། ། ཞེས་པའི་གཞུང་དོན་གྲུབ་པའི་ཕྱིར་རོ། ། རྩ་བར་འདོད་ན། གཟུགས་ཚད་མེད་ཀྱི་རྟེན་ཅན་གྱི་ཉན་ཐོས་དགྲ་བཅོམ་པ་ཆོས་ཅན།
དེར་ཐལ། དེའི་ཕྱིར། འདོད་ན། དེ་ཆོས་ཅན། ཁྱོད་རང་རྒྱུ་ཐུབ་པའི་དབང་པོས་རྟེན་འབྲེལ་ཟབ་མོའི་ཆོས་བསྟན་པ་ལ་ཉན་སེམས་བསྒོམ་གསུམ་བྱས་པ་ལ་བརྟེན་ནས་འཁྲུངས་པ་ཡིན་པར་ཐལ། འདོད་པ་གང་ཞིག དེའི་ཐད་ཀྱི་འཇུག་འགྲེལ་དུ། སངས་རྒྱས་རྣམས་བྱུང་བར་གྱུར་པ་ན་རྟེན་ཅིང་འབྲེལ་བར་འབྱུང་བ་ཕྱིན་ཅི་མ་ལོག་པ་སྟོན་པ་ལ་འཇུག་པའི་ཕྱིར་ལ། དེ་ཉན་པ་དང་། སེམས་པ་དང་།
བསྒོམ་པའི་རིམ་པ་ལས་ཀྱང་ལྷག་པར་མོས་པ་ཇི་ལྟ་བ་བཞིན་དུ་ཉན་ཐོས་ལ་སོགས་པ་རྣམས་ཡོངས་སུ་རྫོགས་པར་འགྱུར་བའི་ཕྱིར་རོ། ། ཞེས་པའི་གཞུང་དོན་གྲུབ་པའི་ཕྱིར་རོ། ། འདོད་ན། དེ་ཆོས་ཅན། ཁྱོད་རྟེན་འབྲེལ་ཟབ་མོའི་ཆོས་ཉིད་ཀྱིས་ཐོས་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ཉན་ཐོས་རྒྱུད་ལ་ལྡན་པའི་གང་ཟག་དུ་ཐལ་ལོ། ། འདོད་ན།
དེ་ཆོས་ཅན། དེ་མ་ཡིན་པར་ཐལ། ཆོས་ཅན་ཡིན་པའི་ཕྱིར་རོ། ། རྩ་བར་མ་ཁྱབ་ན། བསེ་རུ་ལྟ་བུའི་རང་རྒྱལ་དགྲ་བཅོམ་པ་ཆོས་ཅན། དེར་ཐལ། དེའི་ཕྱིར། འདོད་ན། དེ་ཆོས་ཅན། ཁྱོད་རང་རྒྱུ་ཐུབ་པའི་དབང་པོས་རྟེན་འབྲེལ་ཟབ་མོའི་ཆོས་བསྟན་པ་ལ་བརྟེན་ནས་དངོས་སུ་འཁྲུངས་པ་ཡིན་པར་ཐལ།
འདོད་པའི་ཕྱིར། འདོད་ན། དེ་ཆོས་ཅན། ཁྱེད་དེ་མིན་པར་ཐལ། ཁྱོད། རྫོགས་སངས་རྒྱས་རྣམས་མ་བྱུང་ཞིང་། ། ཉན་ཐོས་རྣམས་ཀྱང་ཟད་པ་ན། ། རང་སངས་རྒྱས་ཀྱི་ཡེ་ཤེས་ནི། ། རྟེན་པ་མེད་པར་རབ་ཏུ་འབྱུང་། ། ཞེས་པའི་སྐབས་ནས་དངོས་སུ་བསྟན་པའི་རང་རྒྱལ་ཡིན་པའི་ཕྱིར་ཏེ།
ཆོས་ཅན་ཡིན་པའི་ཕྱིར། གཞན་ཡང་། ཉན་ཐོས་འཕགས་པ་ཡིན་ན། ཉན་ཐོས་ཀྱི་སྒྲ་བཤད་འཇུག་གཉིས་ཅར་ཡོད་པའི་གང་ཟག་ཡིན་པར་ཐལ། བྱང་སེམས་འཕགས་པ་ཡིན་ན། རྒྱལ་སྲས་ཀྱི་སྒྲ་བཤད་འཇུག་གཉིས་ཅར་ཡོད་པའི་གང་ཟག་ཡིན་དགོས་པའི་ཕྱིར་རོ་ཟེར་ན། མ་ཁྱབ། མ་གྲུབ་ན། དེར་ཐལ། རྟགས་དེ་ཡིན་ལ།
གསལ་པ་མ་ཡིན་པའི་གཞི་མཐུན་མེད་པའི་ཕྱིར་རོ། ། རྩ་བར་འདོད་ན། གཟུགས་མེད་ཀྱི་རྟེན་ཅན་གྱི་ཉན་ཐོས་འཕགས་པ་ཆོས་ཅན། དེར་ཐལ། དེའི་ཕྱིར། འདོད་ན། དེ་ཆོས་ཅན། ཁྱོད་འཇུག་འགྲེལ་ལས། བླ་ན་མེད་པར་ཡང་དག་པར་རྫོགས་པའི་སངས་རྒྱས་ཀྱི་ལམ། དེ་བཞིན་གཤེགས་པ་རྣམས་ལས་ཐོས་ནས་དེ་དོན་དུ་གཉེར་བ་རྣམས་ལ་སྒྲོགས་པར་བྱེད་པས་ན་ཉན་ཐོས་དག་སྟེ།
ཞེས་པའི་སྐབས་ནས་དངོས་སུ་བསྟན་པའི་ཉན་ཐོས་སུ་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་དམ་པའི་ཆོས་རྫོགས་པའི་སངས་རྒྱས་རྣམས་ལས་ཉན་ནས། དེ་གང་ཟག་གཞན་ལ་སྒྲོགས་པ་པོའི་གང་ཟག་ཏུ་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་དམ་པའི་ཆོས་ཀྱི་སྒྲ་དབྱངས་སྒྲོགས་པ་པོའི་གང་ཟག་ཏུ་ཐལ་ལོ། །
འདོད་ན། དེ་ཆོས་ཅན། ཁྱོད་དེ་མ་ཡིན་པར་ཐལ། ཁྱོད་ངག་སྨྲ་བརྗོད་དང་བྲལ་བའི་གང་ཟག་ཡིན་པའི་ཕྱིར་ཏེ། ཆོས་ཅན་གྱིས་འགྲུབ་བོ། ། གཞན་ཡང་། སངས་རྒྱས་འཕགས་པ་དེ་བྱང་ཆུབ་སེམས་དཔའ་ལས་འཁྲུངས་པར་ཐལ། སངས་རྒྱས་བྱང་ཆུབ་སེམས་དཔའ་ལས་འཁྲུངས་ཤིང་། ། ཞེས་པའི་གཞུང་དེས་དེ་ལྟར་བསྟན་པའི་ཕྱིར་ཏེ། དེའི་བསྟན་དོན་གྲུབ་པའི་ཕྱིར་རོ། །
འདོད་ན། དེ་དེ་མིན་པར་ཐལ། བྱང་ཆུབ་སེམས་དཔའ་དེ་སངས་རྒྱས་འཕགས་པ་ལས་འཁྲུངས་མ་ཐག་པའི་གང་ཟག་ཡིན་པའི་ཕྱིར། མ་གྲུབ་ན། དེ་ཆོས་ཅན།

ཁྱོད་དེར་ཐལ། ཁྱོད་རྒྱལ་བ་སངས་རྒྱས་བཅོམ་ལྡན་འདས་ཀྱི་སྲས་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་རྒྱལ་སྲས་ཡིན་པའི་ཕྱིར་ཟེར་ན། མ་ཁྱབ་བོ། ། རྟགས་ཆོས་ཅན་གྱིས་འགྲུབ། དེས་ན་རང་ལུགས་བྱང་ཆུབ་སེམས་དཔའ་རྣམས་ལ་རྒྱལ་སྲས་ཞེས་འཇོག་པའི་གོ་དོན་ནི། ཁྱོད་བྱང་ཆུབ་སེམས་དཔའ་ཡིན་ན། ཁྱོད་རང་རྒྱུར་གྱུར་པའི་རྒྱལ་བའི་སྲས་ཡིན་པས་ཁྱབ་ཅེས་པའི་དོན་ཡིན་ནོ། །
འདིར་རྒྱལ་སྲས་རྒྱུ་གསུམ་གྱི་ལུང་སྦྱོར་ཅུང་ཟད་བཀོད་ན། འཇུག་པ་རང་འགྲེལ་དུ་དཀོན་མཆོག་བརྩེགས་པའི་མདོ་དྲངས་པ་ལས། འོད་སྲུང་འདི་ལྟ་སྟེ་དཔེར་ན་ཟླ་བ་ཚེས་པ་ལ་ཕྱག་འཚལ་བ་ལྟར་ཉ་བ་ལ་ནི་མ་ཡིན་ནོ། ། འོད་སྲུང་དེ་བཞིན་དུ་གང་དག་ང་ལ་རབ་ཏུ་དད་པ་དེ་དག་གིས་བྱང་ཆུབ་སེམས་དཔའ་རྣམས་ལ་ཕྱག་བྱའི། དེ་བཞིན་གཤེགས་པ་རྣམས་ལ་ནི་དེ་ལྟར་མ་ཡིན་ནོ། ། དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་རྣམས་ལས་ནི་དེ་བཞིན་གཤེགས་པ་རྣམས་བྱུང་ངོ་། དེ་བཞིན་གཤེགས་པ་རྣམས་ལས་ནི་ཉན་ཐོས་དང་རང་སངས་རྒྱས་ཐམས་ཅད་བྱུང་ངོ་། ། ཞེས་དང་། དབུ་མ་རིན་ཆེན་ཕྲེང་བ་ལས།
བདག་ཉིད་དང་ནི་འཇིག་རྟེན་འདི། ། བླ་མེད་བྱང་ཆུབ་ཐོབ་འདོད་ན། ། དེ་ཡི་རྩ་བ་བྱང་ཆུབ་སེམས། ། རི་དབང་རྒྱལ་པོ་ལྟར་བརྟན་དང་། ། ཕྱོགས་མཐས་གཏུགས་པའི་སྙིང་རྗེ་དང་། ། གཉིས་ལ་མི་བརྟེན་ཡེ་ཤེས་ལགས། ། ཞེས་གསུངས་པ་འདི་རྣམས་ཀྱི་དོན་འཆད་པ་ལ། བསྟན་བཅོས་འདིར། ཉན་ཐོས་དང་རང་སངས་རྒྱས་རྣམས་ཐུབ་པའི་དབང་པོ་ལས་འཁྲུངས། ཐུབ་པ་སངས་རྒྱས་བཅོམ་ལྡན་འདས་རྣམས་བྱང་ཆུབ་སེམས་དཔའ་ལས་འཁྲུངས།
བྱང་ཆུབ་སེམས་དཔའ་རྣམས་རྒྱལ་སྲས་རྒྱུ་གསུམ་ལས་འཁྲུངས་ཞེས་བཤད་པ་ཡིན་ཞིང་། དེས་ན། དཀོན་བརྩེགས་ཀྱི་མདོའི་དངོས་བསྟན་གྱི། ཟླ་བ་ཚེས་པ་ལྟ་བུའི་རྒྱལ་སྲས་དང་། འཇུག་འགྲེལ་དུ། སྨན་གྱི་ལྗོན་ཤིང་གི་མྱུ་གུའི་དཔེས་བསྟན་པའི་རྒྱལ་སྲས་དང་། འཇུག་འགྲེལ་དུ། འཕགས་པ་བྱམས་པའི་རྣམ་པར་ཐར་པའི་མདོའི་ལུང་དྲངས་པར། དེ་བཞིན་དུ་བྱང་ཆུབ་སེམས་དཔའ་ལས་དང་པོ་པ་བྱང་ཆུབ་ཏུ་སེམས་བསྐྱེད་ནས་རིང་པོར་མ་ལོན་པ་ཞེས་པའི་སྐབས་ཀྱི་རྒྱལ་སྲས་རྣམས་ཀྱི་མས་མཐའི་ས་མཚམས་ཡང་། བྱང་སེམས་ཀྱི་ཚོགས་ལམ་ཐོབ་མ་ཐག་པ་ནས་འཇོག་དགོས་པ་ལུང་དང་རིགས་པས་གྲུབ་པ་ཡིན་ནོ། །
རྩ་བའི་གཉིས་པ་སྙིང་རྗེ་གསུམ་གྱི་དམིགས་ཡུལ་གྱི་ཁྱད་པར་ལ། གཞན་ལུགས་ལ་དཔྱད་པ་དང་། རང་ལུགས་གཞག་པ་གཉིས། དང་པོ་ནི། མཁས་པའི་དབང་པོ་གོ་བོ་རབ་འབྱམས་པས་འཇུག་པའི་དཀའ་འགྲེལ་དུ། སྙིང་རྗེ་གསུམ་གྱི་ཁྱད་པར་དམིགས་ཡུལ་གྱི་སྒོ་ནས་འབྱེད་དེ། དེ་ཡང་། སྙིང་རྗེ་ཚད་མེད་གསུམ་གང་རུང་གང་ཞིག སྡུག་བསྔལ་གྱི་སྡུག་བསྔལ་དང་འགྱུར་པའི་ཁྱད་པར་དུ་བྱས་པའི་སེམས་ཅན་ལ་དམིགས་ནས། དེ་དག་སྡུག་བསྔལ་ལས་བྲལ་འདོད་ཀྱི་བློ་དེ་དེ་གསུམ་གྱི་ཟླས་ཕྱེའི་སེམས་ཅན་ལ་དམིགས་པའི་སྙིང་རྗེ་ཚད་མེད་ཀྱི་མཚན་ཉིད།
དེ་གསུམ་གང་རུང་གང་ཞིག ཁྱབ་པ་འདུལ་བྱེད་ཀྱི་སྡུག་བསྔལ་གྱི་ཁྱད་པར་དུ་བྱས་པ་སེམས་ཅན་ལ་དམིགས་ནས་དེ་དག་སྡུག་བསྔལ་ལས་བྲལ་འདོད་ཀྱི་བློ་དེ། དེ་གསུམ་གྱི་ཟླས་ཕྱེ་བའི་ཆོས་ལ་དམིགས་པའི་སྙིང་རྗེ་ཚད་མེད་ཀྱི་མཚན་ཉིད། དེ་གསུམ་གང་རུང་གང་ཞིག རང་བཞིན་གྱིས་སྟོང་པའི་ཁྱད་པར་དུ་བྱས་པའི་སེམས་ཅན་ལ་དམིགས་ནས་དེ་དག་སྡུག་བསྔལ་ལས་བྲལ་འདོད་ཀྱི་བློ་དེ། དེ་གསུམ་གྱི་ཟླས་ཕྱེ་བའི་དམིགས་མེད་ལ་དམིགས་པའི་སྙིང་རྗེ་ཚད་མེད་ཀྱི་མཚན་ཉིད་ཡིན། དེ་གསུམ་གྱི་དམིགས་ཡུལ་ནི། སོ་སོ་སྐྱེ་བོ་དང་། ཉན་རང་སློབ་པ་རྣམས། སེམས་ཅན་ལ་དམིགས་པའི་སྙིང་རྗེ་ཚད་མེད་ཀྱི་དམིགས་ཡུལ་ཡིན།
ཆོས་ལ་དམིགས་པའི་སྙིང་རྗེ་ཚད་མེད་ཀྱི་དམིགས་ཡུལ་ཡིན། ཆོས་ལ་དམིགས་པའི་སྙིང་རྗེ་ཚད་མེད་ཀྱི་དམིགས་ཡུལ་དུ། སོ་སོ་སྐྱེ་བོ། ཉན་རང་སློབ་མི་སློབ་གཉིས། བྱང་སེམས་འཕགས་པ་རྗེས་ཐོབ་པ་རྣམས་འབྱུང་། དམིགས་མེད་ལ་དམིགས་པའི་སྙིང་རྗེ་ཚད་མེད་ཀྱི་དམིགས་ཡུལ་དུ། སེམས་ཅན་ཐམས་ཅད་འབྱུང་ཞེས་གསུང་། དེ་དག་ཅུང་ཟད་མི་འཐད་དེ། འོ་ན། ལས་དང་པོ་པའི་གང་ཟག་གིས།
དམིགས་མེད་ལ་དམིགས་པའི་སྙིང་རྗེ་ཚད་མེད་སྒོམ་དུ་མི་རུང་བར་ཐལ། བྱང་སེམས་འཕགས་པ་དེ་དམིགས་མེད་ལ་དམིགས་པའི་སྙིང་རྗེ་ཚད་མེད་ཀྱི་དམིགས་ཡུལ་ཡིན་པ་གང་ཞིག གང་ཟག་ལས་དང་པོ་པས་བྱང་སེམས་འཕགས་པ་ལ་སྙིང་རྗེ་བསྒོམ་ན་སྙིང་རྗེ་གོ་ལོག་ཏུ་འགྱུར་བའི་ཕྱིར་ཏེ། ཐེག་པ་ཆེན་པོའི་བློ་སྦྱོང་ལས། སྡིག་པ་བྱེད་པ་ལ་སྙིང་རྗེ་མི་བསྒོམ་པར། ཆོས་ཕྱིར་དཀའ་བ་སྤྱོད་པ་ལ་སྙིང་རྗེ་བསྒོམ་ན་སྙིང་རྗེ་གོ་ལོག་ཡིན་ནོ། ། ཞེས་བཤད་པའི་ཕྱིར། ཡང་བྱང་སེམས་འཕགས་པ་སྙིང་རྗེ་བསྒོམ་པའི་ཡུལ་དུ་མི་རུང་བ་ཐལ། དེ་འཁོར་བའི་སྡུག་བསྔལ་གྱིས་གཟིར་བའི་སྒོ་ནས་ཀྱང་དེ་སྒོམ་པའི་ཡུལ་དུ་མི་རུང་། དེ་དམན་པའི་གཡང་སར་ལྟུང་བའི་སྒོ་ནས་ཀྱང་སྙིང་རྗེ་བསྒོམ་པའི་ཡུལ་དུ་མི་རུང་བའི་ཕྱིར།
དང་པོ་གྲུབ་སྟེ། བྱང་སེམས་འཕགས་པ་ཡིན་ན། འཁོར་བ་སྤངས་པའི་གང་ཟག་ཡིན་དགོས་པའི་ཕྱིར་རོ། ། གཉིས་པ་གྲུབ་སྟེ། དེ་ཡིན་ན། དམན་པའི་གཡང་སར་མི་ལྟུང་བས་ཁྱབ་པ་ཡོད་པའི་ཕྱིར་ཏེ། དེ་ཡིན་ན། རིགས་ཀྱི་སྟོབས་ཀྱིས་ཕྱིར་མི་བཟློག་པའི་རྟགས་ཐོབ་པའི་གང་ཟག་ཡིན་དགོས་པའི་ཕྱིར་ཏེ། སྦྱོར་ལམ་ཐོབ་པའི་བྱང་སེམས་ཡིན་ན། དེ་ལྟར་ཡིན་དགོས་པའི་ཕྱིར་ཏེ།
རྒྱན་ལས། ངེས་འབྱེད་ཡན་ལག་ནས་བཟུང་སྟེ། ། མཐོང་དང་སྒོམ་པའི་ལམ་དག་ལ། ། བྱང་ཆུབ་སེམས་དཔའ་གང་དག་གནས། ། དེ་འདིར་ཕྱིར་མི་ཟློག་པའི་ཚོགས། ། ཞེས་གསུངས་པའི་ཕྱིར། ཡང་བྱང་འཕགས་དེ་སྙིང་རྗེ་སྒོམ་པའི་ཡུལ་དུ་མི་རུང་བར་ཐལ། དེ་འཇིག་རྟེན་ལྷ་མིར་བཅས་པས་བསྟོད་བཀུར་བསྔགས་གསུམ་གྱི་ཡུལ་ཡིན་པའི་ཕྱིར་ཏེ། སྤྱོད་འཇུག་ལས། གང་ལ་སེམས་ཀྱི་དམ་པ་རིན་ཆེན་དེ། །
སྐྱེས་པ་དེ་ཡི་སྐུ་ལ་ཕྱག་འཚལ་ནས། ། གང་ལ་གནོད་པ་བྱས་ཀྱང་བདེར་འབྲེལ་བའི། ། བདེ་བའི་འབྱུང་གནས་ཁྱོད་ལ་སྐྱབས་སུ་མཆི། ། ཞེས་དང་། བྱང་ཆུབ་སེམས་སྐྱེས་གྱུར་ན་སྐད་ཅིག་གིས། ། འཁོར་བའི་བརྩོན་རང་གདམས་པའི་ཉམས་ཐག་རྣམས། ། བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་། ། འཇིག་རྟེན་ལྷ་མིར་བཅས་པས་ཕྱག་བྱར་འགྱུར། ། ཞེས་གསུངས་པའི་ཕྱིར་རོ། ། གཞན་ཡང་།
ཉན་ཐོས་དགྲ་བཅོམ་པ་དེ་སེམས་ཅན་ལ་དམིགས་པའི་སྙིང་རྗེ་ཚད་མེད་ཀྱི་དམིགས་ཡུལ་མིན་པར་ཐལ། དེ་དེའི་དམིགས་ཡུལ་དུ་མི་རུང་བར་ཁྱོད་རང་གིས་ཁས་བླང་པའི་ཕྱིར་ཏེ། ཉན་རང་མི་སློབ་པ་རྣམས་དེའི་དམིགས་ཡུལ་དུ་མི་རུང་བར་ཁས་སླང་བའི་ཕྱིར་རོ། ། འདོད་ན། དེ་དེའི་དམིགས་ཡུལ་དུ་རུང་བར་ཐལ། དེ་དམིགས་མེད་ལ་དམིགས་པའི་སྙིང་རྗེ་ཚད་མེད་དུ་གྱུར་པའི་སེམས་ཅན་ལ་དམིགས་པའི་སྙིང་རྗེ་ཚད་མེད་ཀྱི་དམིགས་ཡུལ་ཡིན་པའི་ཕྱིར་ཏེ། དེ་དམིགས་མེད་ལ་དམིགས་པའི་སྙིང་རྗེ་ཚད་མེད་ཀྱི་དམིགས་ཡུལ་ཡིན་པ་གང་ཞིག དེ་དམིགས་མེད་ལ་དམིགས་པའི་སྙིང་རྗེ་ཚད་མེད་མ་ཡིན་པར་གྱུར་པའི་སེམས་ཅན་ལ་དམིགས་པའི་སྙིང་རྗེ་ཚད་མེད་ཀྱི་དམིགས་ཡུལ་མ་ཡིན་པའི་ཕྱིར། དང་པོ་མ་གྲུབ་ན། ཉན་ཐོས་དགྲ་བཅོམ་པ་ཆོས་ཅན།
དེར་ཐལ། སེམས་ཅན་ཡིན་པའི་ཕྱིར། ཕྱི་མ་མ་གྲུབ་ན། དམིགས་མེད་ལ་དམིགས་པའི་སྙིང་རྗེ་ཚད་མེད་མིན་པར་གྱུར་པའི་སེམས་ཅན་ལ་དམིགས་པའི་སྙིང་རྗེ་ཚད་མེད་ཡོད་པར་ཐལ། འདོད་པའི་ཕྱིར། འདོད་ན། དེ་མེད་པར་ཐལ། དམིགས་མེད་ལ་དམིགས་པའི་སྙིང་རྗེ་ཚད་མེད་ཡིན་ན། སེམས་ཅན་ལ་དམིགས་པའི་སྙིང་རྗེ་ཚད་མེད་ཡིན་དགོས་པའི་ཕྱིར། ཡང་ཉན་ཐོས་དགྲ་བཅོམ་པ་དེ་སེམས་ཅན་ལ་དམིགས་པའི་སྙིང་རྗེ་ཚད་མེད་ཀྱི་དམིགས་ཡུལ་ཡིན་པར་ཐལ།
དེ་སངས་རྒྱས་འཕགས་པའི་རྒྱུད་ཀྱི་སེམས་ཅན་ལ་དམིགས་པའི་སྙིང་རྗེ་ཚད་མེད་ཀྱི་དམིགས་ཡུལ་ཡིན་པའི་ཕྱིར། དེའི་རྒྱུད་ཀྱི་སེམས་ཅན་ལ་དམིགས་པའི་སྙིང་རྗེ་ཚད་མེད་དེ་ཉན་ཐོས་དགྲ་བཅོམ་པ་དམིགས་ཡུལ་དུ་བྱེད་པའི་སྙིང་རྗེ་ཡིན་པའི་ཕྱིར་ཏེ། དེ་སེམས་ཅན་ཐམས་ཅད་དམིགས་ཡུལ་དུ་བྱེད་པའི་རྣམ་མཁྱེན་ཡིན་པའི་ཕྱིར་རོ། ། རྩ་བའི་གཉིས་པ། རང་ལུག་སྙིང་རྗེ་གསུམ་གྱི་དམིགས་པ་ནི། ངན་སོང་གསུམ་གྱི་སེམས་ཅན་རྣམས་སྡུག་བསྔལ་གྱི་སྡུག་བསྔལ་གྱིས་མནར་བ་དང་། བདེ་འགྲོ་གསུམ་གྱི་སེམས་ཅན་རྣམས་འགྱུར་བའི་སྡུག་བསྔལ་གྱིས་མནར་བ་དང་། འཁོར་བ་སྤྱི་ཁྱབ་ཏུ་ཁྱབ་པ་འདུ་བྱེད་ཀྱི་སྡུག་བསྔལ་གྱིས་མནར་བ་ལ་དམིགས་ནས་སྙིང་རྗེ་གསུམ་པོ་དེ་བསྒོམ་པར་བྱེད་པ་ཡིན་ནོ། ། དེ་ཡང་། རྒྱལ་བ་བྱམས་པ་མགོན་པོས།
སྙིང་རྗེ་བསྒོམ་ཡུལ་དེ་ལ་བཅུར་དབྱེ་བ་དང་། དྲུག་ཏུ་དབྱེ་བ་གཉིས་བཤད་པའི་དང་པོ་ནི། མདོ་སྡེ་རྒྱན་ལས། རབ་འབར་དགྲ་ཡི་དབང་དུ་སོང་། ། སྡུག་བསྔལ་གྱིས་ནོན་མུན་པས་བསྒྲིབས། ། བགྲོད་དཀའི་ལམ་ལ་རབ་ཏུ་ཞུགས། ། འཆིང་བ་ཆེ་དང་ཡང་དག་ལྡན། ། ཟས་ཆེན་དུག་དང་འདྲེས་ལ་ཞེན། ། ལམ་ནི་རབ་ཏུ་སྟོང་གྱུར་པ། ། ལམ་གོལ་རབ་བཞུགས་སྟོབས་ཆུང་བའི། །
སེམས་ཅན་རྣམས་ལ་སྙིང་རྗེ་འོ། ། ཞེས་གསུངས་པ་ལྟར། འདོད་ཆགས་ཀྱི་མེ་རབ་ཏུ་འབར་བའི་གང་ཟག་དང་། དགྲའི་ཉེར་འཚེ་དང་བཅས་པའི་གང་ཟག་དང་། སྡུག་བསྔལ་གྱིས་ནོན་པ་ངན་སོང་གི་རྟེན་ཅན་དང་། མུན་པས་བསྒྲིབས་པ་ལས་འབྲས་ཀྱི་རྣམ་དབྱེ་མི་ཤེས་པའི་གང་ཟག་དང་། བགྲོད་དཀའི་ལམ་ལ་བཞུགས་པ་འཁོར་བ་མཐའ་མེད་དུ་ཁྱམས་པའི་གང་ཟག་དང་། ཆིང་བ་ཆེན་པོ་དང་ལྡན་པ་མུ་སྟེགས་ཅན་རྣམས་དང་། ཟས་ཆེན་དུག་དང་འདྲེས་པ་ལ་ཞེན་པ་ཐོས་བསམ་སྒོམ་གསུམ་ཆོས་བརྒྱད་ཀྱིས་ཀུན་ནས་སླངས་ཏེ་བྱེད་པའི་གང་ཟག་དང་། ལམ་རབ་ཏུ་སྟོར་བ་ལོག་སྲེད་ཅན་གཏན་ཡོངས་སུ་མྱ་ངན་ལས་མི་འདའ་བའི་གང་ཟག་དང་།
ལམ་གོལ་བ་ཉན་རང་གཉིས་པ་དང་། སྟོབས་ཆུང་བ་བསོད་ནམས་ཀྱི་ཚོགས་རྒྱ་ཆེན་པོ་མ་བསགས་པའི་བྱང་སེམས་ལས་དང་པོ་པ་སྟེ། དེ་ལྟར་གང་ཟག་བཅུ་པོ་དེ་སྙིང་རྗེའི་དམིགས་ཡུལ་དུ་གསུངས་སོ། ། དྲུག་ཏུ་དབྱེ་བ་ནི། མདོ་སྡེ་རྒྱན་ལས། བཀྲེན་ལ་བརྩེ་དང་མ་རུང་པ་ལ་བརྩེ། ། ཀུན་འཁྲུགས་ལ་བརྩེ་བག་མེད་རྣམས་ལ་བརྩེ། ། ཡུལ་གྱི་གཞན་དབང་ཅན་ལ་སྙིང་བརྩེ་དང་། ། ལོག་པར་མངོན་པར་ཞེན་ལ་སྙིང་རྗེ་འོ། ། ཞེས་གསུངས་པ་ལྟར།
སྦྱིན་པའི་མི་མཐུན་ཕྱོགས་སེར་སྣའི་འབྲས་བུ་བཀྲེན་པ་དང་ལྡན་པའི་གང་ཟག་དང་། ཚུལ་ཁྲིམས་ཀྱི་མི་མཐུན་ཕྱོགས་ལུས་ངག་ཡིད་གསུམ་མ་རུངས་པའི་གང་ཟག་དང་། བཟོད་པའི་མི་མཐུན་ཕྱོགས་སེམས་ཀུན་ཏུ་འཁྲུགས་པའི་གང་ཟག་དང་། བརྩོན་འགྲུས་ཀྱི་མི་མཐུན་ཕྱོགས་བག་མེད་པའི་གང་ཟག་དང་། བསམ་གཏན་གྱི་མི་མཐུན་ཕྱོགས་ཡུལ་གྱི་གཞན་དབང་ཅན་གྱི་གང་ཟག་དང་། ཤེས་རབ་ཀྱི་མི་མཐུན་ཕྱོགས་ལོག་པར་མངོན་པར་ཞེན་པ་ཤེས་རབ་འཆལ་པའི་གང་ཟག་དང་དྲུག་ཏུ་གསུང་པ་ཡིན་ནོ། ། དེས་ན་རང་ལུགས་གནད་ཀྱི་སྙིང་པོ་ནི། སྙིང་རྗེ་ཚད་མེད་གསུམ་གྱི་དམིགས་ཡུལ་རྣམས་ཡིན་ཁྱབ་མཉམ་ཡིན། འོན་ཀྱང་སྙིང་རྗེ་ཚད་མེད་གསུམ་པོ་དེ་དོན་མི་གཅིག་སྟེ། སེམས་ཅན་ལ་དམིགས་པའི་སྙིང་རྗེ་ཚད་མེད་དེ་ཡིན་ན།
ཆོས་ལ་དམིགས་པའི་སྙིང་རྗེ་ཚད་མེད་ཡིན་པས་མ་ཁྱབ། ཆོས་ལ་དམིགས་པའི་སྙིང་རྗེ་ཚད་མེད་ཡིན་ན། དམིགས་མེད་ལ་དམིགས་པའི་སྙིང་རྗེ་ཚད་མེད་ཡིན་པས་མ་ཁྱབ་པའི་ཕྱིར། འོན་ཀྱང་དམིགས་མེད་ལ་དམིགས་པའི་སྙིང་རྗེ་ཚད་མེད་ཡིན་ན། ཆོས་ལ་དམིགས་པའི་སྙིང་རྗེ་ཚད་མེད་ཡིན་པས་ཁྱབ། ཆོས་ལ་དམིགས་པའི་སྙིང་རྗེ་ཚད་མེད་ཡིན་ན། སེམས་ཅན་ལ་དམིགས་པའི་སྙིང་རྗེ་ཚད་མེད་ཡིན་པས་ཁྱབ་ཞེས་ཁས་བླངས་པར་བྱའོ། ། འདིར་དོགས་པ་ཅུང་ཟད་དཔྱད་ན། སེམས་ཅན་ལ་དམིགས་པའི་སྙིང་རྗེ་ཚད་མེད་ཡིན་ན། ཆོས་ལ་དམིགས་པའི་སྙིང་རྗེ་ཚད་མེད་ཡིན་པས་ཁྱབ་པ་ཡོད་པར་ཐལ།
ཆོས་ལ་དམིགས་པའི་སྙིང་རྗེ་ཚད་མེད་ཡིན་ན། དམིགས་མེད་ལ་དམིགས་པའི་སྙིང་རྗེ་ཚད་མེད་ཡིན་པས་ཁྱབ་པ་ཡོད་པའི་ཕྱིར། མ་གྲུབ་ན། དེར་ཐལ། ཆོས་ལ་དམིགས་པའི་སྙིང་རྗེ་ཚད་མེད་ཀྱི་དམིགས་ཡུལ་ཡིན་ན། དམིགས་མེད་ལ་དམིགས་པའི་སྙིང་རྗེ་ཚད་མེད་ཀྱི་དམིགས་ཡུལ་ཡིན་པས་ཁྱབ་པ་ཡོད་པའི་ཕྱིར་ཟེར་ན། མ་ཁྱབ་བོ། ། མ་གྲུབ་ན། དེར་ཐལ། གཞི་གྲུབ་ན།
དམིགས་མེད་ལ་དམིགས་པའི་སྙིང་རྗེ་ཚད་མེད་ཀྱི་དམིགས་ཡུལ་ཡིན་དགོས་པའི་ཕྱིར་རོ། ། རྩ་བར་འདོད་ན། ཕྱི་རོལ་པའི་རྒྱུད་ཀྱི་སྙིང་རྗེ་ཚད་མེད་ཆོས་ཅན། དེར་ཐལ། དེའི་ཕྱིར། རྟགས་ཆོས་ཅན་གྱིས་འགྲུབ་བོ། ། འདོད་ན། དེ་ཆོས་ཅན། ཁྱོད་སེམས་ཅན་རྟག་གཅིག་རང་དབང་ཅན་གྱི་གང་ཟག་གམ་བདག་གིས་སྟོང་པར་རྟོགས་པའི་སྙིང་རྗེ་ཡིན་པར་ཐལ། འདོད་པའི་ཕྱིར།
འདོད་ན། ཕྱི་རོལ་པ་དེ། སེམས་ཅན་རྟག་གཅིག་རང་དབང་ཅན་གྱི་གང་ཟག་གི་བདག་གིས་སྟོང་པར་རྟོགས་པའི་གང་ཟག་ཡིན་པར་ཐལ་ལོ། ། འདོད་ན། དེ་ཆོས་ཅན། དེ་ཡང་ཡིན་པར་ཐལ། ཁྱོད་རྟག་གཅིག་རང་དབང་ཅན་གྱི་གང་ཟག་གི་བདག་ཡོད་པར་འདོད་པའི་གང་ཟག་ཡིན་པའི་ཕྱིར་ཏེ། ཕྱི་རོལ་པ་ཡིན་པའི་ཕྱིར། དེ་ལ་ཁྱབ་པ་ཡོད་དེ། ཟ་པོ་རྟག་དངོས་བྱེད་པོ་མིན་པའི་བདག
ཡོན་ཏན་བྱ་མེད་མུ་སྟེགས་རྣམས་ཀྱིས་བཏགས། ། དེ་དབྱེ་ཅུང་ཟད་ཅུང་ཟད་ལ་རྟེན་ནས། ། མུ་སྟེགས་ཅན་རྣམས་ལུགས་ནི་ཐ་དད་འགྱུར། ། ཞེས་པའི་གཞུང་གི་བསྟན་དོན་གྲུབ་པའི་ཕྱིར་རོ། ། རྩ་བར་མ་ཁྱབ་ན། སེམས་ཅན་རྟག་གཅིག་རང་དབང་ཅན་གྱི་གང་ཟག་གི་བདག་གིས་སྟོང་པར་ངེས་པའི་བྱེ་བྲག་ཏུ་སྨྲ་བའི་རྒྱུད་ཀྱི་སྙིང་རྗེ་ཚད་མེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན།
དེར་ཐལ། ཁྱོད་སེམས་ཅན་རྟག་གཅིག་རང་དབང་ཅན་གྱི་གང་ཟག་གི་བདག་གིས་སྟོང་པར་རྟོགས་པའི་སྙིང་རྗེ་ཚད་མེད་ཡིན་པའི་ཕྱིར། རྟགས་སླ། འདོད་ན། དེ་ཆོས་ཅན། ཁྱོད་སེམས་ཅན་ཐམས་ཅད་བདེན་མེད་དུ་རྟོགས་པའི་སྙིང་རྗེ་ཡིན་པར་ཐལ། འདོད་པའི་ཕྱིར། འདོད་ན། དེ་འདྲའི་བྱེ་བྲག་ཏུ་སྨྲ་བ་དེ་སེམས་ཅན་ཐམས་ཅད་བདེན་མེད་དུ་རྟོགས་པའི་གང་ཟག་ཡིན་པར་ཐལ། འདོད་པའི་ཕྱིར།
འདོད་ན། དེ་ཆོས་ཅན། ཁྱོད་ཆོས་ཐམས་ཅད་བདེན་མེད་དུ་རྟོགས་པའི་གང་ཟག་ཡིན་པར་ཐལ། འདོད་པ་གང་ཞིག བཞི་བརྒྱ་པ་ལས། གཅིག་གི་སྟོང་ཉིད་གང་ཡིན་པ། ། དེ་ནི་ཀུན་གྱི་སྟོང་ཉིད་ཡིན། ། གཅིག་གི་ལྟ་པོ་གང་ཡིན་པ། ། དེ་ནི་ཀུན་གྱི་ལྟ་པོ་ཡིན། ། ཞེས་པའི་གཞུང་དོན་གྲུབ་པའི་ཕྱིར་རོ། །
གོང་དུ་འདོད་ན། དེ་ཆོས་ཅན། ཁྱོད་དེ་མིན་པར་ཐལ། ཁྱོད་དངོས་སྨྲ་བ་ཡིན་པའི་ཕྱིར་རོ། ། གཞན་ཡང་། སྙིང་རྗེ་ཚད་མེད་ཡིན་ན། སྙིང་རྗེ་ཆེན་པོ་ཡིན་དགོས་པར་ཐལ། སྙིང་རྗེ་ཆེན་པོ་ཡིན་ན། སྙིང་རྗེ་ཚད་མེད་ཡིན་དགོས་པའི་ཕྱིར། ཟེར་ན།
མངོན་པ་ཀུན་བཏུས་ལས། སྙིང་རྗེ་ཚད་མེད་ལ་བདག་རྐྱེན་བསམ་གཏན་གྱི་དངོས་གཞི་སྙོམས་འཇུག་ཐོབ་དགོས་པར་བཤད་པ་ལྟར་ན་རྟགས་མ་གྲུབ་ཟེར་རོ། ། རྩ་བར་འདོད་ན། ཉན་ཐོས་ཀྱི་རྒྱུད་ཀྱི་སྙིང་རྗེ་ཚད་མེད་ཆོས་ཅན། དེར་ཐལ། དེའི་ཕྱིར། རྟགས་ཆོས་ཅན་གྱིས་འགྲུབ། འདོད་ན། དེ་ཆོས་ཅན། ཁྱོད་ཆེན་པོ་བདུན་ལྡན་གྱི་སྙིང་རྗེ་ཡིན་པར་ཐལ།
འདོད་པའི་ཕྱིར། འདོད་ན་སླའོ། ། རྒྱལ་སྲས་རྒྱུ་གསུམ་སྙིང་རྗེ་ཚད་མེད་གསུམ། ། སོ་སོའི་མཚན་ཉིད་དབྱེ་བ་དམིགས་ཡུལ་བཅས། ། ལུང་དང་རིགས་པས་བླ་མའི་གསུང་བཞིན་དུ། ། ལེགས་པར་འཆད་པ་ཁོ་བོའི་མན་ངག་ཡིན། ༈ །རྫོགས་པའི་བྱང་ཆུབ་སེམས་ལྟ་དང་པོ་ལ་གནས་ཀྱང་། ། ཞེས་སོགས་ཀྱིས་སྐབས་སུ། ། ངག་སྦྱོར་དང་། མཐའ་དཔྱད་པ་གཉིས།
དང་པོ་ནི། ཤེས་བྱ་ཆོས་ཅན། བྱང་སེམས་ས་དང་པོ་དེས་ཉན་རང་དགྲ་བཅོམ་བསོད་ནམས་ཀྱི་སྟོབས་ཀྱིས་ཟིལ་གྱིས་གནོན་ནུས་ཀྱང་། བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་མི་ནུས་པ་ཡིན་ཏེ། བྱང་སེམས་ས་དང་པོ་དེས། ཐེག་ཆེན་ཐུན་མོང་མིན་པའི་བསོད་ནམས་ཀྱིས་ཉན་རང་ཟིལ་གྱིས་གནོན་ནུས་ཀྱང་། དེས་མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་པའི་སྒོ་ནས་མཐའ་བཞིའི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པ་མ་ཡིན་པའི་ཕྱིར་རོ། ། གཉིས་པ་ལ། བྱས་སེམས་ས་དང་པོ་པས་ཉན་རང་དགྲ་བཅོམ་བསོད་ནམས་ཀྱི་སྟོབས་ཀྱིས་ཟིལ་གྱིས་གནོན་ནུས་པའི་གོ་དོན་བཤད་པ་དང་། ཉན་རང་ལ་ཆོས་ཀྱི་བདག་མེད་རྟོགས་པ་ཡོད་མེད་ལ་དཔྱད་པ་གཉིས།
དང་པོ་ནི། རྫོགས་པའི་བྱང་ཆུབ་སེམས་ལྟ་དང་པོ་ལ་གནས་ཀྱང་ཞེས་སོགས་ཀྱི་གཞུང་འདིས། བྱང་སེམས་ས་དང་པོ་པས་ཉན་རང་དགྲ་བཅོམ་བསོད་ནམས་ཀྱི་སྟོབས་ཀྱིས་ཟིལ་གྱིས་གནོན་ནུས་པ་དངོས་སུ་བསྟན་ལ། དེའི་གོ་དོན་ནི། བྱང་སེམས་ས་དང་པོ་པ་དེས་བྱམས་སྙིང་རྗེ་ཀུན་རྫོབ་བྱང་ཆུབ་ཀྱི་སེམས་དང་། ལྷག་བསམ་རྣམས་དག་གི་སྟོབས་ཀྱིས་ཉན་རང་དགྲ་བཅོམ་རྣམས་ཟིལ་གྱིས་གནོན་ནུས་ཞིང་། དེར་མ་ཟད་བྱང་སེམས་ཀྱི་ཚོགས་ལམ་ཐོབ་མ་ཐག་པའི་རྒྱལ་སྲས་དེས་ཀྱང་ཉན་རང་དགྲ་བཅོམ་རྣམས་བསོད་ནམས་ཀྱི་སྟོབས་ཀྱིས་ཟིལ་གྱིས་གནོན་ནུས་པ་ཡིན་ཏེ། འཇུག་འགྲེལ་དུ། འཕགས་པ་བྱམས་པའི་རྣམ་པར་ཐར་པའི་མདོ་དྲངས་པ་ལས། རིགས་ཀྱི་བུ་འདི་ལྟ་སྟེ།
དཔེར་ན་རྒྱལ་པོའི་བུ་སྐྱེས་ནས་རིང་པོ་མ་ལོན་པ་རྒྱལ་པོའི་མཚན་དང་ལྡན་པ་ནི་བློན་པོའི་ཚོགས་རྒན་པོ་གཙོ་བོར་གྱུར་པ་ཐམས་ཅད་ཀྱང་རིགས་ཀྱི་བདག་ཉིད་ཆེ་བའི་དབང་གིས་ཟིལ་གྱིས་གནོན་ཏོ། ། དེ་བཞིན་དུ་བྱང་ཆུབ་སེམས་དཔའ་ལས་དང་པོ་པ་བྱང་ཆུབ་ཏུ་སེམས་བསྐྱེད་ནས་རིང་པོ་མ་ལོན་པ། དེ་བཞིན་གཤེགས་པ་ཆོས་ཀྱི་རྒྱལ་པོའི་རིགས་སུ་སྐྱེས་པས་ཀྱང་བྱང་ཆུབ་ཀྱི་སེམས་དང་། སྙིང་རྗེའི་དབང་གིས་ཉན་ཐོས་དང་རང་སངས་རྒྱས་ཡུན་རིང་དུ་ཚངས་པར་སྤྱད་པ་རྣམས་ཟིལ་གྱིས་གནོན་ཏོ། ། རིགས་ཀྱི་བུ་འདི་ལྟ་སྟེ། དཔེར་ན་ནམ་མཁའ་ལྡིང་གི་དབང་པོ་ཆེན་པོའི་ཕྲུ་གུ་སྐྱེས་ནས་རིང་པོ་མ་ལོན་པའི་གཤོག་པའི་རླུང་གི་ཤུགས་དང་། མིག་ཡོངས་སུ་དག་པའི་ཡོན་ཏན་གང་ཡིན་པ་དེ་ནི་དེ་ལས་གཞན་པའི་བྱའི་ཚོགས་མ་ལུས་པ་རྒས་པར་གྱུར་པ་ཐམས་ཅད་ལ་ཡོད་པ་མ་ཡིན་ནོ། ། དེ་བཞིན་དུ་བྱང་ཆུབ་སེམས་དཔའ་བྱང་ཆུབ་ཏུ་སེམས་དང་པོ་བསྐྱེད་པ། དེ་བཞིན་གཤེགས་པ་ནམ་མཁའ་ལྡིང་གི་དབང་པོ་ཆེན་པོའི་རིགས་ཀྱི་རྒྱུད་དུ་ཡང་དག་པར་བྱུང་བ་ནམ་མཁའ་ལྡིང་གི་དབང་པོ་ཆེན་པོའི་ཕྲུ་གུ་ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་གཤོག་པའི་སྟོབས་ཀྱིས་ཕ་རོལ་གནོན་པ་དང་། ལྷག་པའི་བསམ་པ་ཡོངས་སུ་དག་པའི་མིག་གི་ཡོན་ཏན་གང་ཡིན་པ་དེ་ནི་བསྐལ་པ་བརྒྱ་སྟོང་ངེས་པར་འབྱུང་བའི་ཉན་ཐོས་དང་རང་སངས་རྒྱས་ཐམས་ཅད་ལ་ཡོད་པ་མ་ཡིན་ནོ། །
ཞེས་དཔེ་གཉིས་ཀྱི་སྒོ་ནས། བྱམས་སྙིང་རྗེ་བྱང་ཆུབ་ཀྱི་སེམས་སོགས་ལྷག་བསམ་རྣམ་དག་གི་སྒོ་ནས་ཐེག་ཆེན་གྱི་གང་ཟག་ཐམས་ཅད་ཀྱིས་ཉན་རང་རྣམས་ཟིལ་གྱིས་གནོན་ནུས་པར་གསུངས་པ་ཡིན་ནོ། ། དེས་ན། ཁྱོད་ཐེག་ཆེན་གྱི་གང་ཟག་ཡིན་ན། ཁྱོད་ཉན་རང་དགྲ་བཅོམ་རྣམས་བསོད་ནམས་ཀྱི་སྟོབས་ཀྱིས་ཟིལ་གྱིས་གནོན་ནུས་པའི་གང་ཟག་ཡིན་པས་ཁྱབ། རྟགས་འདྲ་བ་ལ། ཁྱོད་བྱམས་སྙིང་རྗེ་བྱང་ཆུབ་ཀྱི་སེམས་ཀྱི་སྟོབས་ཀྱིས་དེ་ལྟར་ནུས་པའི་གང་ཟག་ཡིན་པས་ཁྱབ། ལྷག་བསམ་རྣམ་དག་གི་སྟོབས་ཀྱིས་དེ་ལྟར་ནུས་པའི་གང་ཟག་ཡིན་པས་ཁྱབ། ཐེག་ཆེན་ཀུན་རྫོབ་སེམས་བསྐྱེད་ཀྱི་སྟོབས་ཀྱིས་དེ་ལྟར་ནུས་པའི་གང་ཟག་ཡིན་པས་ཁྱབ། ཞེས་ཁས་བླངས་པར་བྱའོ། །
རྩ་བའི་གཉིས་པ། ཉན་རང་ལ་ཆོས་ཀྱི་བདག་མེད་རྟོགས་པ་ཡོད་མེད་ལ་དཔྱད་པ་ལ། བཤད་གཞིའི་ལུང་དྲང་བ། ལུང་གི་དོན་རང་འགྲེལ་ལ་བརྟེན་ནས་རྒྱས་པར་བཤད་པ། དེ་དག་གི་དོན་བརྡ་ཆད་ཀྱི་སྙིང་པོར་བསྟན་པ་དང་གསུམ། དང་པོ་ནི། འཇུག་པ་རང་འགྲེལ་དུ་ས་བཅུ་པའི་མདོ་དྲང་པ་ལས། ཀྱེ་རྒྱལ་བའི་སྲས་དག་འདི་ལྟ་སྟེ། དཔེར་ན་རྒྱལ་པོའི་རིགས་སུ་སྐྱེས་པའི་རྒྱལ་པོའི་བུ་རྒྱལ་པོའི་མཚན་དང་ལྡན་པ་ནི་སྐྱེས་པ་ཙམ་གྱིས་རྒྱལ་པོའི་བྱིན་གྱིས་བློན་པོའི་ཚོགས་ཐམས་ཅད་ཟིལ་གྱིས་གནོན་གྱི། རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། །
ནམ་དེ་ནར་སོན་པར་གྱུར་པ་དེའི་ཚེ་རང་གི་བློའི་སྟོབས་བསྐྱེད་པས་བློན་པོའི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། ། ཀྱེ་རྒྱལ་བའི་སྲས་དག དེ་བཞིན་དུ་བྱང་ཆུབ་སེམས་དཔའ་ཡང་སེམས་བསྐྱེད་མ་ཐག་ཏུ་ལྷག་པའི་བསམ་པའི་ཆེ་བ་ཉིད་ཀྱིས་ཉན་ཐོས་དང་རང་སངས་རྒྱས་ཐམས་ཅད་ཟིལ་གྱིས་གནོན་གྱི། རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། ། བྱང་ཆུབ་སེམས་དཔའི་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་རང་གི་ཡུལ་ཤེས་པའི་ཆེ་བ་ལ་གནས་པས་ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། ། ཞེས་གསུངས་སོ། ། གཉིས་པ་ལ། ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པའི་དམ་བཅའ་བཞག་པ། སྒྲུབ་བྱེད་ཀྱི་རིགས་པ་གསུམ་བཀོད་པ། ཤེས་བྱེད་ཀྱི་ལུང་བདུན་བཀོད་པ།
དེ་དག་ལ་རྩོད་པ་སྤང་བ་དང་བཞི། དང་པོ་ནི། ས་བདུན་པ་ཐོབ་ནས་ཐེག་ཆེན་ཐུན་མོང་མ་ཡིན་པའི་ཡུལ་ཤེས་པའི་ཆེ་བ་ལ་གནས་པས། ཉན་རང་རྣམས་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པ་ཡིན་གྱི། བྱང་སེམས་ས་དྲུག་པ་བ་མན་ཆད་ཀྱིས་མཚན་འཛིན་སླར་མི་སྐྱེ་བའི་ཆོས་ཅན་དུ་མ་བྱས་ཞིང་། མུ་བཞིའི་སྤྲོད་པ་དང་བྲལ་བའི་ཆོས་དབྱིངས་མངོན་སུམ་དུ་མ་རྟོགས་པས་ན་ཉན་རང་དགྲ་བཅོམ་རྣམས། བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་མི་ནུས་སོ་ཞེས་འཆད་པ་འདི། དཔལ་ལྡན་ཟླ་བ་གྲགས་པའི་དགོངས་པ་ཕུལ་དུ་ཕྱིན་པ་ཡིན་ཏེ། རང་འགྲེལ་ལས། དེའི་ཕྱིར།
དེ་ལྟར་ན་རིང་དུ་སོང་བ་ཁོ་ན་ནས་བཟུང་ནས་ནི་བྱང་ཆུབ་སེམས་པས་རང་གི་བློའི་སྟོབས་བསྐྱེད་པས་ཀྱང་ཉན་ཐོས་དང་རང་སངས་རྒྱས་དག་ཟིལ་གྱིས་གནོན་པར་འགྱུར་གྱི། ས་འོག་མ་རྣམས་སུ་ནི་མ་ཡིན་ནོ། ། ཞེས་གསུངས་པའི་ཕྱིར། གཉིས་པ་སྒྲུབ་བྱེད་ཀྱི་རིགས་པ་ནི། མདོ་སྡེ་ས་བཅུ་པའི་ལུང་འདིའི་དངོས་བསྟན་ལ། ཉན་རང་གཉིས་ལ་ཆོས་ཐམས་ཅད་རང་བཞིན་མེད་པར་ཤེས་པའམ། ཆོས་ཀྱི་བདག་མེད་རྟོགས་པ་ཡོད་པར་བསྟན་པ་ཡིན་ཞིང་བསྟན་པ་ལྟར་དུ། ཉན་རང་གཉིས་ཀྱིས་ཆོས་ཀྱི་བདག་མེད་རྟོགས་པ་ཡང་ཡིན་ཏེ། དེ་ལྟར་མ་ཡིན་ན། འཆད་པར་འགྱུར་བའི་འགལ་བརྗོད་ཀྱི་རིགས་པ་གསུམ་གྱིས་གནོད་པའི་ཕྱིར་རོ། །
དེ་ལྟར་ཡང་། རང་འགྲེལ་ལས། ལུང་འདི་ལས་ནི་ཉན་ཐོས་དང་རང་སངས་རྒྱས་རྣམས་ལ་ཡང་ཆོས་ཐམས་ཅད་རང་བཞིན་མེད་པར་ཤེས་པ་ཡང་ཡོད་དོ་ཞེས་བྱ་བར་གསལ་བར་ངེས་ཏེ། ཞེས་གསུངས་སོ། ། འོ་ན་འགལ་བརྗོད་ཀྱི་རིགས་པ་གསུམ་གང་ཞེ་ན། རིགས་པ་དང་པོ་ནི། ཉན་ཐོས་དགྲ་བཅོམ་པ་དང་། རང་རྒྱལ་དགྲ་བཅོམ་པ་དེ་དག་ཆོས་ཅན། ཁྱོད་ཀྱང་དོན་དམ་པའི་བྱང་ཆུབ་ཏུ་སེམས་དང་པོ་བསྐྱེད་པའི་ས་དང་པོ་པས་ཀྱང་བློ་གྲོས་ཀྱི་རྣམ་པར་དཔྱད་པས་ཀྱང་ཟིལ་གྱིས་གནོན་པར་འགྱུར་བར་ཐལ། ཁྱོད་དངོས་པོ་དང་དངོས་མེད་ཀྱིས་བསྡུས་པའི་ཆོས་ཐམས་ཅད་རང་བཞིན་མེད་པར་མ་ཤེས་པའི་གང་ཟག་ཡིན་པའི་ཕྱིར།
དཔེར་ན་འཇིག་རྟེན་པའི་ཆགས་བྲལ་ཏེ། ཅི་ཡང་མེད་ཀྱི་ཉོན་མོངས་དགུ་པ་མན་ཆད་སྤངས་པའི་ལམ་མ་ཞུགས་ཀྱི་སྐྱེས་བུ་བཞིན་ནོ། ། ཞེས་པའི་རིགས་པ་ལ་འཇོག་སྟེ། རང་འགྲེལ་ལས། དེ་ལྟ་མ་ཡིན་ན། དངོས་པོ་རང་བཞིན་མེད་པར་ཡོངས་སུ་ཤེས་པ་དང་བྲལ་བའི་ཕྱིར། འཇིག་རྟེན་པའི་འདོད་ཆགས་དང་བྲལ་བ་ལྟར་དེ་དག་ཀྱང་སེམས་དང་པོ་བསྐྱེད་པའི་བྱང་ཆུབ་སེམས་དཔས་ཀྱང་རང་གི་བློས་རྣམ་པར་དཔྱད་པས་ཀྱང་ཟིལ་གྱིས་གནོན་པར་འགྱུར་ལ། ཞེས་གསུངས་པའི་ཕྱིར་རོ། ། ཐལ་འགྱུར་དེ་ལ་འདོད་ལན་འདེབས་ན། སྔར་དྲངས་པའི་ས་བཅུ་པའི་ལུང་དང་འགལ་ཞེས་པ་ནི་འགྲེལ་བཤད་ཀྱི་དགོངས་པ་ཡིན་ནོ། །
རིགས་པ་གཉིས་པ་ནི། ཉན་ཐོས་དགྲ་བཅོམ་པ་དང་། རང་རྒྱལ་དགྲ་བཅོམ་པ་འདི་དག་ཆོས་ཅན། ཁྱོད་ཀྱིས་ཁམས་གསུམ་གྱི་སས་བསྡུས་པའི་ཉོན་མོངས་པ་ཕྲ་རྒྱས་ཐམས་ཅད་སྤངས་པར་ཡང་མི་འགྱུར་པར་ཐལ། ཁྱོད་དངོས་པོ་ཐམས་ཅད་རང་བཞིན་མེད་པར་མ་ཤེས་པའི་སྐྱེས་བུ་ཡིན་པའི་ཕྱིར། དཔེར་ན་སྲིད་རྩེའི་དངོས་གཞི་སྙོམས་འཇུག་ཐོབ་པའི་ཕྱི་རོལ་པ་བཞིན་ནོ། ། ཞེས་པའི་རིགས་པ་ལ་འཇོག་སྟེ། རང་འགྲེལ་ལས། ཕྱི་རོལ་པ་བཞིན་དུ་འདི་དག་གིས་ཁམས་གསུམ་ན་སྤྱོད་པའི་ཕྲ་རྒྱས་ཐམས་ཅད་སྤངས་པར་ཡང་མི་འགྱུར་རོ། ། ཞེས་དང་།
དེའི་ཐད་ཀྱི་འགྲེལ་བཤད་ལས། དེས་ན་ཉན་ཐོས་ལ་སོགས་པ་རྣམས་ཀྱིས་ཉོན་མོངས་པ་སྤངས་པར་ཁས་ལེན་ན་བདག་མེད་པ་གཉིས་ཡོངས་སུ་ཤེས་པ་ཁས་བླངས་དགོས་སོ། ། ཆོས་ཀྱི་བདག་མེད་པ་ཡོངས་སུ་ཤེས་པ་མེད་ན་ཉོན་མོངས་པ་སྤོངས་བར་མི་འགྱུར་རོ། ། ཞེས་གསུངས་པའི་ཕྱིར། རིགས་པ་གསུམ་པ་ནི། ཉན་རང་དགྲ་བཅོམ་པ་རྣམས་ཆོས་ཅན། ཁྱོད་ཀྱིས་གང་ཟག་གི་བདག་མེད་ཀྱང་རྟོགས་པར་མི་འགྱུར་བར་ཐལ། ཁྱོད་ཀྱིས་ལས་འབྲས་ཀྱི་རྟེན་དུ་གྱུར་པའི་བདག་གམ་གང་ཟག་ཏུ་གདགས་པའི་རྒྱུར་གྱུར་པའི་ཕུང་པོ་ལྔ་བདེན་ཡོད་ཡིན་པ་ལ་དམིགས་པའི་ཕྱིར་སྟེ། ཁྱོད་ཀྱིས་གཟུགས་ལ་སོགས་པའི་ཕུང་པོ་ལྔ་བདེན་མེད་དུ་མ་རྟོགས་པའི་ཕྱིར་རོ། ། ཞེས་པའི་རིགས་པ་ལ་འཇོག་ཏེ།
རང་འགྲེལ། གཟུགས་ལ་སོགས་པའི་རང་གི་ངོ་བོ་ལ་དམིགས་པས་ཕྱིན་ཅི་ལོག་ཏུ་གྱུར་པའི་ཕྱིར། གང་ཟག་གི་བདག་མེད་པ་རྟོགས་པ་ཡང་མི་འགྱུར་ཏེ། བདག་ཏུ་གདགས་པའི་རྒྱུ་ཕུང་པོ་ལ་དམིགས་པའི་ཕྱིར་རོ། ། ཞེས་དང་། དེའི་ཐད་ཀྱི་འགྲེལ་བཤད་ལས། གལ་ཏེ་ཉན་ཐོས་ལ་སོགས་པ་རྣམས་ལ་གང་ཟག་གི་བདག་མེད་པ་ཡོངས་སུ་ཤེས་པ་ཡོད་པར་ཁས་ལེན་ན་ནི་དེའི་ཚེ་ཕུང་པོ་རང་བཞིན་མེད་པ་ཉིད་དུ་ཤེས་པ་མེད་ན་དེ་འགྲུབ་པར་མི་འགྱུར་རོ། ། དེས་ན་ཆོས་ཀྱི་བདག་མེད་པ་ཡོངས་སུ་ཤེས་པ་ཉིད་དུ་འགྲུབ་པ་ཡིན་ནོ། ། ཞེས་གསུངས་པའི་ཕྱིར་རོ། ། དེས་ན་བདག་ཏུ་གདགས་པའི་རྒྱུ་ཕུང་པོ་ལ་དམིགས་པ་ཞེས་པའི་དོན་ནི།
རང་རྒྱུད་ཀྱི་ཕུང་པོ་ལྔ་ལ་དམིགས་པ་སྔོན་དུ་སོང་བ་ལ་བརྟེན་ནས། གཞི་མེད་ལ་ངའོ་སྙམ་དུ་བདེན་པར་འཛིན་པ་ནི་གང་ཟག་གི་བདག་འཛིན་ལྷན་སྐྱེས་ཡིན་ལ། དེའི་དམིགས་ཡུལ་དུ་གྱུར་པའི་ཕུང་པོ་ལྔ་བདེན་མེད་དུ་མ་རྟོགས་ན། ཕུང་པོ་ལྔ་ཡང་བདེན་མེད་དུ་རྟོགས་པར་མི་འགྱུར་ཞིང་། དེ་མ་རྟོགས་ན་གང་ཟག་གི་བདག་མེད་ཀྱང་རྟོགས་པར་མི་འགྱུར་ཞེས་པའི་དོན་ཡིན་ཏེ། འགྲེལ་བཤད་ལས། ཕུང་པོ་ལ་མངོན་པར་ཞེན་པ་སྔོན་དུ་འགྲོ་བ་ཅན་བདག་ཏུ་མངོན་པར་ཞེན་པའི་བག་ཆགས་ཀྱིས་འཇུག་པ་ཡིན་ནོ། ། དེས་ན་ཇི་སྲིད་དུ་ཕུང་པོ་ལ་མངོན་པར་ཞེན་པ་ཡོད་པ་དེ་སྲིད་དུ་བདག་ལ་མངོན་པར་ཞེན་པའི་བག་ཆགས་མི་ལྡོག་པས་གང་ཟག་གི་བདག་མེད་པ་ཡོངས་སུ་ཤེས་པར་མི་འགྱུར་རོ། ། ཞེས་གསུངས་པའི་ཕྱིར་རོ། འདིར་འཕྲོས་པའི་རིགས་པ་ནི།
ཉན་རང་དགྲ་བཅོམ་པས་ངར་འཛིན་ལྷན་སྐྱེས་ཀྱི་ཡུལ་དུ་གྱུར་པའི་ཕུང་པོ་ལྔ་བདེན་མེད་དུ་རྟོགས་ཀྱང་། སྤྱིར་ཕུང་པོ་ལྔ་བདེན་མེད་དུ་མ་རྟོགས་སོ་སྙམ་ན། འོ་ན། ཉན་ཐོས་དགྲ་བཅོམ་པ་ཆོས་ཅན། ཁྱོད་ཀྱི་རྒྱུད་ལ་གཟུགས་སོགས་ཕུང་པོ་ལྔ་ལ་དམིགས་ནས་ཆགས་སོགས་ཉོན་མོངས་པ་སྐྱེ་བར་འགྱུར་བར་ཐལ། ཁྱོད་གཟུགས་སོགས་ཕུང་པོ་ལྔ་བདེན་མེད་དུ་མ་རྟོགས་ཞིང་། དེ་དག་བདེན་ཡོད་ལ་དམིགས་པའི་བློ་རྒྱུད་ལྡན་གྱི་སྐྱེས་བུ་ཡིན་པའི་ཕྱིར། ཞེས་པའི་རིགས་པ་ལྟ་བུ་ལ་འཇུག་སྟེ། བསྟན་བཅོས་འདི་ཉེད་ལས། ཁྱོད་ཀྱིས་རྣལ་འབྱོར་བདག་མེད་མཐོང་པ་ཡིས། །
གཟུགས་སོགས་དེ་ཉིད་རྟོགས་པར་མི་འགྱུར་ཞིང་། ། གཟུགས་ལ་དམིགས་ནས་འཇུག་ཕྱིར་འདོད་ཆགས་སོགས། ། སྐྱེ་འགྱུར་དེ་ཡི་ངོ་བོ་རྟོགས་མེད་ཕྱིར། ། ཞེས་གསུངས་པའི་ཕྱིར་རོ། ། དེས་ན་དཔལ་ལྡན་ཟླ་བ་གྲགས་པའི་དགོངས་པས། དངོས་སྨྲ་བ་གསུམ་དང་དབུ་མ་རང་རྒྱུད་པ་མན་ཆད་ཀྱིས་གང་ཟག་གི་བདག་མེད་རྟོགས་ཚུལ་ཙམ་གྱིས་གང་ཟག་གི་བདག་མེད་མཚན་ཉིད་པ་རྟོགས་པར་མི་འགྱུར་ཞེས་ཁས་ལེན་དགོས་པས། དངོས་སྨྲ་བ་གསུམ་པོ་གང་རུང་ཡིན་ན། གང་ཟག་གི་བདག་མེད་མ་རྟོགས་པའི་གང་ཟག་ཡིན་པས་ཁྱབ་ཞེས་ཁས་བླང་བར་བྱའོ། ། གསུམ་པ་ལུང་བདུན་གྱི། ལུང་དང་པོ་ནི།
སྔར་དྲངས་པའི་མདོ་སྡེ་ས་བཅུ་པའི་ལུང་དེ་ཉིད་དོ། ། ལུང་གཉིས་པ་ནི། རིན་པོ་ཆེའི་ཕྲེང་བ་ལས། ཇི་སྲིད་ཕུང་པོར་འཛིན་ཡོད་པ། ། ཞེས་སོགས་ཚིག་བཅད་གསུམ་དྲངས་པ་དེ་ཡིན་ནོ། ། ལུང་གསུམ་པ་ནི། རིན་ཆེན་ཕྲེང་བ་ལས། ཇི་ལྟར་མིག་ནི་འཁྲུལ་པ་ལ། ། ཞེས་པ་ནས། བྱང་ཆུབ་བར་དུ་སྲིད་མཚམས་སྦྱོར། །
ཞེས་པའི་བར་ཚིགས་བཅད་བཅུ་དྲངས་པ་དེའོ། ། ལུང་བཞི་པ་ནི། ཉན་ཐོས་ཀྱི་སྡེ་སྣོད་ལས། གཟུགས་ནི་དབུ་བ་བརྡོས་པ་འདྲ། ། ཚོར་བ་ཆུ་ཡི་ཆུ་བུར་བཞིན། ། ཞེས་སོགས་ཚིགས་རྐང་བདུན་དྲངས་པ་དེ་ཡིན་ནོ། ། ལུང་ལྔ་པ་ནི། ཐེག་པ་ཆེ་ལས་སྐྱེ་མེད་བསྟན། ། ཞེས་སོགས་ཚིགས་བཅད་གཅིག་དྲངས་པ་དེའོ། ། ལུང་དྲུག་པ་ནི།
བཅོམ་ལྡན་དངོས་དང་དངོས་མེད་པ། ། ཞེས་སོགས་ཚིགས་བཅད་གཅིག་དྲངས་པ་དེའོ། ། ལུང་བདུན་པ་ནི། མཚན་ལ་མེད་པར་མ་རྟོགས་པར། ། ཞེས་སོགས་ཚིགས་བཅད་གཅིག་དྲངས་པ་དེ་ཡིན་ནོ། དེ་ལྟར་ལུང་བདུན་པོ་དེ་རྣམས་ཀྱིས་ཀྱང་ཆོས་ཐམས་ཅད་རང་བཞིན་མེད་པར་ཤེས་པ་མེད་ན། ཐར་པ་ཐོབ་པ་མེད་པར་བསྟན་པའི་སྒོ་ནས། ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་བསྒྲུབ་པ་ནི། དཔལ་ལྡན་ཟླ་བ་གྲགས་པའི་དགོངས་པ་ཕྱིན་ཅི་མ་ལོག་པ་ཡིན་པར་ཤེས་པར་བྱའོ། ། བཞི་པ་རྩོད་པ་སྤང་པ་ལ།
རྩོད་པ་དང་། ལན་གཉིས། དང་པོ་ལ། གང་ལ། གང་གིས། ཇི་ལྟར་རྩོད་པ་དང་གསུམ། དང་པོ་ནི། གོང་དུ་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པའི་ཤེས་བྱེད་དུ། ཐེག་དམན་གྱི་སྡེ་སྣོད་ལས་ཀྱང་ཆོས་ཀྱི་བདག་མེད་བསྟན་ཚུལ་བཀོད་པ་དེ་ལ་རྩོད། གཉིས་པ་ནི།
སློབ་དཔོན་ལེགས་ལྡན་བྱེད་སོགས་རང་རྒྱུད་པ་རྣམས་ཀྱིས་རྩོད་པ་ཡིན་ཏེ། དབུ་མ་ཚིགས་གསལ་ལས། ཤིན་དུ་གསལ་བར་བཤད་དོ། ། གསུམ་པ་ཇི་ལྟར་རྩོད་པའི་ཚུལ་ནི། དབུ་མ་རང་རྒྱུད་པ་ན་རེ། ཐེག་དམན་གྱི་སྡེ་སྣོད་ལས་ལོགས་སུ་ཐེག་ཆེན་གྱི་སྡེ་སྣོད་བསྟན་པ་ལ་དགོས་པ་མེད་པར་ཐལ། ཐེག་དམན་གྱི་སྡེ་སྣོད་ལས་ཆོས་ཀྱི་བདག་མེད་བསྟན་པའི་ཕྱིར་རོ། ། ཞེས་པའི་ཚུལ་གྱིས་རྩོད་པ་ཡིན་ཏེ། རང་འགྲེལ་ལས། གང་ཞིག་གལ་ཏེ་ཉན་ཐོས་ཀྱི་ཐེག་པ་ལས་ཀྱང་ཆོས་ལ་བདག་མེད་པ་བསྟན་ན་དེའི་ཚེ་ཐེག་ཆེན་བསྟན་པ་དོན་མེད་པར་འགྱུར་རོ་སྙམ་དུ་སེམས་པ་དེའི་ལུང་དེ་ཡང་འདི་ལྟར་རིགས་པ་དང་ལུང་དང་འགལ་བར་རྟོགས་སོ། །
ཞེས་དང་། དེའི་ཐད་ཀྱི་འགྲེལ་བཤད་ལས་ཀྱང་། དེ་ལྟར་ཉན་ཐོས་ལ་སོགས་པ་ལ་ཆོས་ཀྱི་བདག་མེད་པ་ཡོངས་སུ་ཤེས་ཡོད་པ་ཉིད་ཡིན་ནོ་ཞེས་རབ་ཏུ་བསྒྲུབས་ནས། གཞན་གྱི་དོགས་པོ་གསུ་བར་བྱ་བའི་ཕྱིར། གང་ཞིག་གལ་ཏེ་ཞེས་བྱ་བ་ལ་སོགས་པ་སྨོས་ཏེ། ཞེས་གསུངས་པའི་ཕྱིར་རོ། ། གཉིས་པ་ལན་འཆད་པ་ལ། ཆོས་ཀྱི་བདག་མེད་ཙམ་བསྟན་པའི་ཕྱིར་དུ་ཐེག་ཆེན་གྱི་སྡེ་སྣོད་བསྟན་པ་མ་ཡིན་པའི་ཚུལ་བཤད་པ་དང་། ཆོས་ཀྱི་བདག་མེད་གསལ་རྒྱས་ཚང་གསུམ་གྱི་སྒོ་ནས་སྟོན་པའི་ཕྱིར་དུ་ཐེག་ཆེན་གྱི་སྡེ་སྣོད་བསྟན་པའི་རྒྱུ་མཚན་བཤད་པ་གཉིས། དང་པོ་ནི།
རང་རྒྱུད་པའི་རྩོད་པ་དེ་ལ་ཁྱབ་པ་ཡོད་པ་མ་ཡིན་ཏེ། ཐེག་ཆེན་གྱི་སྡེ་སྣོད་དེས་ནི་ཆོས་བདག་མེད་ཙམ་འབའ་ཞིག་སྟོན་པར་བྱེད་པ་མ་ཡིན་གྱི། ཐེག་ཆེན་གྱི་སྡེ་སྣོད་དེས་ནི་བྱང་ཆུབ་སེམས་དཔའི་ལམ་ལྔ་ས་བཅུ་དང་། ལམ་ཕ་རོལ་ཏུ་ཕྱིན་པ་བཅུ་དང་། སྨོད་ལམ་རྒྱ་ཆེན་པོ་དང་། སྙིང་རྗེ་ཚད་ཆེན་པོ་དང་། ཐེག་པ་ཆེན་པོའི་ཡོངས་སུ་བསྔོ་བ་དང་། ཚོགས་གཉིས་རྒྱ་ཆེན་པོ་དང་། ཐེག་ཆེན་ཐུན་མོང་མ་ཡིན་པའི་ཡུལ་བསམ་གྱིས་མི་ཁྱབ་པའི་ཆོས་ཉིད་ལ་སོགས་པ་ཐེག་པ་ཆེན་པོའི་གཞི་ལམ་འབྲས་གསུམ་ཐམས་ཅད་རྒྱ་ཆེར་བསྟན་པ་ཡིན་པའི་ཕྱིར་རོ། ། དེ་ལྟར་ཡང་རང་འགྲེལ་ལས།
ཐེག་པ་ཆེན་པོ་བསྟན་པས་ནི་ཆོས་ལ་བདག་མེད་པ་ཙམ་འབབ་ཞིག་སྟོན་པར་བྱེད་པ་མ་ཡིན་གྱི། འོ་ན་ཅི་ཞེ་ན། བྱང་ཆུབ་སེམས་དཔའ་རྣམས་ཀྱི། ས་དང་ཕ་རོལ་ཏུ་ཕྱིན་པ་དང་། སྨོན་ལམ་དང་སྙིང་རྗེ་ཆེན་པོ་ལ་སོགས་པ་དང་ཡོངས་སུ་བསྔོ་བ་དང་ཚོགས་གཉིས་དང་བསམ་གྱིས་མི་ཁྱབ་པའི་ཆོས་ཉིད་ཀྱང་ཡིན་ནོ། ། ཞེས་གསུངས་པའི་ཕྱིར་རོ། ། འདིའི་ལུང་སྦྱོར་དུ། རིན་པོ་ཆེའི་ཕྲེང་བ་ལས། ཉན་ཐོས་ཐེག་པ་དེ་ལས་ནི། ། བྱང་ཆུབ་སེམས་དཔའི་སྨོན་ལམ་དང་། །
སྤྱོད་པ་ཡོངས་བསྔོ་མ་བཤད་དེས། ། བྱང་ཆུབ་སེམས་དཔར་ག་ལ་འགྱུར། ། བྱང་ཆུབ་སྤྱོད་ལ་གནས་པའི་དོན། ། མདོ་སྡེ་ལས་ནི་བཀའ་མ་སྩལ། ། ཐེག་པ་ཆེ་ལས་བཀའ་སྩལ་པ། ། དེ་ཕྱིར་མཁས་པ་རྣམས་ཀྱིས་བཟུང་། ། ཞེས་པ་འདི་འདྲེན་པར་མཛད་ཅིང་དོན་ནི་སྔར་བཤད་པ་བཞིན་ཡིན་ནོ། ། གཉིས་པ་ནི། ཆོས་ཀྱི་བདག་མེད་གསལ་རྒྱས་ཚང་གསུམ་བསྟན་པའི་ཕྱིར་དུ་ཐེག་དམན་གྱི་སྡེ་སྣོད་ལས་ལོགས་སུ་ཐེག་ཆེན་གྱི་སྡེ་སྣོད་གསུངས་པ་ཡིན་ཏེ། ཐེག་ཆེན་གྱི་སྡེ་སྣོད་ལས་ནི་ཆོས་ཀྱི་བདག་མེད་གསལ་བར་བཤད།
རྒྱས་པར་བཤད། ཚང་བར་བཤད་པ་ཡིན་ལ། ཉན་ཐོས་ཀྱི་སྡེ་སྣོད་ལས་ནི་ཆོས་ཀྱི་བདག་མེད་མདོར་བསྡུས་པ་ཙམ་ཞིག་བསྟན་པ་ཡིན་གྱི། རྒྱས་པར་མ་བསྟན་པའི་ཕྱིར་ཏེ། དཔེར་ན་ཤེར་ཕྱིན་གྱི་མདོ་ལས། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་བདེན་སྟོང་སྤྲོད་བྲལ་དུ་ཡང་ཡང་གཏན་ལ་ཕབ་ཅིང་། འདུལ་བ་ལུང་གི་ནང་ཚན། འཕགས་པ་ཀ་ཏ་ཡ་ན་ལ་གདམས་པའི་གདམས་ངག་ལས། སྟོང་ཉིད་མདོར་བསྡུས་པ་ཙམ་ཞིག་བསྟན་པ་དེ་དེ་དག་གི་མཚན་གཞི་རིམ་བཞིན་ཡིན་པའི་ཕྱིར་རོ། ། དེ་ལྟར་ཡང་རང་འགྲེལ་ལས།
ཆོས་ཀྱི་བདག་མེད་པ་གསལ་བར་བྱ་བའི་ཕྱིར་ཐེག་པ་ཆེན་པོ་བསྟན་པ་ཡང་རིགས་པ་ཉིད་དེ། རྒྱས་པར་བསྟན་པར་བརྗོད་པར་འདོད་པའི་ཕྱིར་རོ། ། ཉན་ཐོས་ཀྱི་ཐེག་པ་ལས་ནི་ཆོས་ཀྱི་བདག་མེད་པ་མདོར་མཚོན་པ་ཙམ་ཞིག་ཏུ་ཟད་དོ། ། ཞེས་གསུངས་སོ། ། འདིའི་ལུང་སྦྱོར་དུ་སྔར་དྲངས་པའི་ལུང་བདུན་པ། མཚན་མ་མེད་པ་མ་རྟོགས་པར། ། ཁྱོད་ཀྱི་ཐར་པ་མེད་པར་གསུངས། ། དེ་ཕྱིར་ཁྱོད་ཀྱིས་ཐེག་ཆེན་ལས། ། དེ་ནི་ཚང་བར་བསྟན་པ་ལགས། ། ཞེས་པ་འདི་འདྲེན་པར་མཛད་པ་ཡིན་ནོ། །
འདིར་སྐབས་ཀྱི་མཚན་མ་མེད་པ་མ་རྟོགས་པར་ཞེས་པའི་མཚན་བྲལ་གྱི་དབྱིངས་དེ་གོང་དུ་བཤད་པའི་བསམ་གྱིས་མི་ཁྱབ་པའི་ཆོས་ཉིད་ཞེས་པ་དེ་དང་གནད་གཅིག་ཅིང་། དེ་ཡང་ཐེག་ཆེན་ཐུན་མོང་མ་ཡིན་པའི་ཡུལ་མུ་བཞིའི་སྤྲོས་པ་དང་བྲལ་བའི་ཆོས་དབྱིངས་དེ་ལ་འཇོག་པ་ཡིན་ནོ། ། འོ་ན་འཕགས་པ་ཀ་ཏ་ཡ་ན་ལ་གདམས་པའི་མདོ་ལས་སྟོང་ཉིད་མདོར་བསྡུས་པའི་ཚུལ་གྱིས་བསྟན་ཚུལ་ཇི་ལྟར་སྙམ་ན། འདུལ་ལུང་གི་ནང་ཚན་ཀ་ཏ་ཡ་ནའི་གདམས་ངག་ལས། ཀ་ཏ་ཡ་ན་གང་གི་ཕྱིར་འཇིག་རྟེན་འདི་ཕལ་ཆེར་ཡོད་པ་ཉིད་དང་། མེད་པ་ཉིད་ལ་མངོན་པར་ཞེན་པ་དེས། སྐྱེ་བ་དང་། རྒ་བ་དང་། ན་བ་དང་། འཆི་བ་དང་།
མྱ་ངན་དང་། སྨྲེ་སྔགས་འདོན་པ་དང་། སྡུག་བསྔལ་བ་དང་། ཡིད་བདེ་བའི་སྒོ་ནས་ཡོངས་སུ་གྲོལ་བར་མི་འགྱུར་རོ། ། ཞེས་རྟག་ཆད་ཀྱི་མཐའ་གཉིས་སྤངས་པའི་སྒོ་ནས་སྟོང་ཉིད་མདོར་བསྡུས་པ་ཙམ་ཞིག་བཤད་ཅིང་། འདི་ཉིད་ཁུངས་སུ་མཛད་ནས་རྩ་བ་ཤེས་རབ་ཏུ་ཡང་། བཅོམ་ལྡན་དངོས་དང་དངོས་མེད་པ། ། མཁྱེན་པས་ཀ་ཏ་ཡ་ན་ཡི། ། གདམས་ངག་ལས་ནི་ཡོད་པ་དང་། ། མེད་པ་གཉིས་ཀ་དགག་པ་མཛད། །
ཅེས་གསུངས་པ་ཡིན་ནོ། ། རྩ་བའི་གསུམ་པ་དེ་དག་གི་དོན་བརྡ་དཔྱད་ཀྱི་སྙིང་པོར་འདྲལ་ནས་བཤད་པ་ནི། སྤྱིར་དབུ་མ་ཐལ་རང་གཉིས་ཉན་རང་ལ་ཆོས་ཀྱི་བདག་མེད་རྟོགས་པ་མེད་པ་དང་ཡོད་པའི་སྒོ་ནས་ཁྱད་པར་འབྱེད་པ་ཡིན་ཏེ། རང་རྒྱུད་པས་ཉན་རང་ལ་ཆོས་ཐམས་ཅད་བདེན་མེད་དུ་རྟོགས་པ་མེད་པར་འདོད། ཐལ་འགྱུར་བས་ཉན་རང་ལ་ཆོས་ཐམས་ཅད་བདེན་མེད་དུ་རྟོགས་པ་ཡོད་པར་འདོད་པའི་ཕྱིར་རོ། ། དེ་ཡང་དབུ་མ་རང་རྒྱུད་པའི་གཞུང་ལུགས་གཙང་མ་རྣམས་ལས་ཉན་རང་ལ་ཆོས་ཀྱི་བདག་མེད་རྟོགས་པ་མེད་པ་མཐའ་ཅིག་ཏུ་བཤད་ཅིང་། རང་རྒྱུད་པའི་གཞུང་ཆ་མཐུན་པ་བསྟན་བཅོས་མངོན་པར་རྟོགས་པའི་རྒྱན་ལས་ཀྱང་། ཐེག་ཆེན་ཚོགས་ལམ་འཆད་པའི་སྐབས་སུ། མཚན་མེད་རབ་ཏུ་སྦྱིན་ལ་སོགས། ། ཡང་དག་བསྒྲུབ་ལ་མཁས་པ་ནི། །
རྣམ་པ་ཐམས་ཅད་རྟོགས་འདི་ལ། ། ཐར་པའི་ཆ་དང་མཐུན་པར་འདོད། ། ཅེས་ཐེག་ཆེན་ཚོགས་ལམ་དེ་མཚན་མེད་ཀྱི་དབྱིངས་རྟོགས་པའི་སྒོ་ནས་ཐེག་དམན་ཚོགས་ལམ་ལས་ཁྱད་པར་དུ་འཕགས་པར་བཤད། ཐེག་ཆེན་སྦྱོར་ལམ་གྱི་སྐབས་སུ། དམིགས་པ་མི་རྟག་ལ་སོགས་པ། ། བདེན་པའི་རྟེན་ཅན་དེ་ཡིས་ནི། ། རྣམ་པ་མངོན་ཞེན་ལ་སོགས་འགོག ། ཐེག་པ་གསུམ་ཅར་ཐོབ་པའི་རྒྱུ། ། ཞེས་ཐེག་ཆེན་སྦྱོར་ལམ་དེ་ཆོས་ཐམས་ཅད་བདེན་སྟོང་དུ་རྟོགས་པའི་རྣམ་པ་ཅན་ཡིན་པའི་སྒོ་ནས། ཐེག་དམན་སྦྱོར་ལམ་ལས་ཁྱད་པར་དུ་འཕགས་པར་བཤད།
ཐེག་ཆེན་མཐོང་ལམ་འཆད་པའི་སྐབས་སུ། བསམ་མི་ཁྱབ་སོགས་ཁྱད་པར་གྱི། ། ཁྱད་ཞུགས་བདེན་པའི་སྤྱོད་ཡུལ་ཅན། ། སྐད་ཅིག་མ་ནི་བཅུ་དྲུག་གི ། ཁྱད་པར་མཚན་ཉིད་བཤད་པ་ཡིན། ། ཞེས་ཐེག་ཆེན་མཐོང་ལམ་དེ་བསམ་གྱིས་མི་ཁྱབ་པའི་ཆོས་ཉིད་མངོན་སུམ་དུ་རྟོགས་པའི་སྒོ་ནས། ཐེག་ཆེན་མཐོང་ལམ་ལས་ཁྱད་པར་དུ་འཕགས་པར་བཤད། ཐེག་ཆེན་སྒོམ་ལམ་འཆད་པའི་སྐབས་སུ། སྒོམ་པའི་ལམ་ནི་ཟབ་པ་སྟེ། ། ཟབ་མོ་སྟོང་པ་ཉིད་ལ་སོགས། །
ཟབ་པ་དེ་ནི་སྒྲོ་འདོགས་དང་། ། བསྐུར་བའི་མཐའ་ནི་གྲོལ་བར་འདོད། ། ཞེས་ཐེག་ཆེན་སྒོམ་ལམ་དེ་སྒྲོ་བསྐུར་གྱི་མཐའ་གཉིས་དང་བྲལ་བའི་ཆོས་དབྱིངས་མངོན་སུམ་དུ་རྟོགས་པའི་སྒོ་ནས། ཐེག་དམན་སྒོམ་ལམ་ལས་ཁྱད་པར་དུ་འཕགས་པར་བཤད། ཐེག་ཆེན་གཞི་ཤེས་སྤྱི་ཙམ་འཆད་པའི་ཚེ་ཡང་། ཚུ་རོལ་ཕ་རོལ་མཐའ་ལ་མིན། ། དེ་དག་བར་ན་མི་གནས་པ། ། དུས་རྣམས་མཉམ་པ་ཉིད་ཤེས་ཕྱིར། ། ཤེས་རབ་ཕ་རོལ་ཕྱིན་པར་འདོད། ། ཞེས་ཐེག་ཆེན་གཞི་ཤེས་དེ། །
སྲིད་ཞི་མཉམ་ཉིད་ཀྱི་ཆོས་དབྱིངས་མངོན་སུམ་དུ་རྟོགས་པའི་སྒོ་ནས། ཐེག་དམན་གཞི་ཤེས་ལས་ཁྱད་པར་དུ་འཕགས་པར་བཤད། མི་སློབ་ལམ་གྱི་སྐབས་སུ། མདོ་སྡེ་རྒྱན་ལས། ཇི་ལྟར་མདུད་པའི་བྱེ་བྲག་གིས། ། གོས་ལ་མཚོན་བཀྲ་མི་བཀྲ་བ། ། དེ་བཞིན་འཕེན་པའི་དབང་གིས་ནི། ། གྲོལ་བའི་ཡེ་ཤེས་བཀྲ་མི་བཀྲ། ། ཞེས་ཐེག་ཆེན་མི་སློབ་ལམ་དེ་ཆོས་ཀྱི་གནས་ལུགས་མངོན་སུམ་དུ་རྟོགས་པ་མཐར་ཐུག་པས་ན། ཤེས་བྱ་ཇི་ལྟ་བ་དང་ཇི་སྙེད་པ་ཐམས་ཅད་ལ་མཁྱེན་པ་རྣམ་པར་བཀྲ་ཞིང་།
ཐེག་དམན་གྱི་མི་སློབ་ལམ་གཉིས་ཀྱི་ཆོས་ཐམས་ཅད་ཀྱི་གནས་ལུགས་མངོན་སུམ་དུ་མ་རྟོགས་པས། ཤེས་བྱ་ཐམས་ཅད་ལ་མཁྱེན་པ་རྣམ་པར་མི་བཀྲ་བ་དེ་བྱུང་ཞེས་གསལ་བར་བཤད་དོ། ། གཞུང་འདི་དག་དང་མཐུན་པར་སློབ་དཔོན་ལེགས་ལྡན་བྱེད་ཀྱང་ཉན་རང་ལ་ཆོས་ཀྱི་བདག་མེད་རྟོགས་པ་མེད་པར་ཁོ་ནར་བཞེད་ཅིང་། བཞེད་སྲོལ་དེ་འཕགས་པ་ཀླུ་སྒྲུབ་ཀྱི་དགོངས་པ་མ་ཡིན་པའི་ཚུལ་ནི། དབུ་མ་འཇུག་པ་འདིར། དེ་ནི་རིང་དུ་སོང་བར་བློ་ཡང་ལྷག་པར་འགྱུར། ། ཞེས་པ་རྩ་འགྲེལ་གྱི་སྐབས་སུ། ཤིན་ཏུ་གསལ་བར་བཤད་པ་ཡིན་ཏེ། དབུ་མ་ཚིག་གསལ་ལས། སློབ་དཔོན་འདི་ཇི་ལྟར་རྣམ་པ་དེ་ལྟ་བུའི་ཡུལ་ལ་སློབ་དཔོན་གྱི་ལུགས་ཀྱི་རྗེས་སུ་འཇུག་པ་མ་ཡིན་པ་དེ་ལྟ་བུ་ནི་དབུ་མ་ལ་འཇུག་པ་ལས།
རིང་དུ་སོང་བར་བློ་ཡང་ལྷག་པར་འགྱུར་ཞེས་བྱ་བ་དེར་བསྟན་ཟིན་པས། ཡང་དེ་སུན་དབྱུང་བ་ལ་འབད་པར་མི་བྱའོ། ། ཞེས་གསུངས་པ་འདི་ལ་མཁས་པ་རྣམ་དཔྱོད་ཡོད་པ་ཞིག་གིས་བལྟས་ན་སྨྱོན་མེད་དུ་གྲུབ་པའི་ཕྱིར་རོ། ། འགྲེལ་པ་འདིའི་སྐབས་ཀྱི་སློབ་དཔོན་ཞེས་པ་སྔ་མ་དེ་སློབ་དཔོན་ལེགས་ལྡན་བྱེད་ལ་ངོས་འཛིན། སློབ་དཔོན་ཞེས་པ་ཕྱི་མ་དེ་འཕགས་ཀླུ་སྒྲུབ་ལ་ངོས་འཛིན་པ་ཡིན་ཞིང་། རིང་དུ་སོང་བར་བློ་ཡང་ལྷག་པར་འགྱུར་ཞེས་བྱ་བར་བསྟན་ཟིན་ཞེས་པས་ནི། དཔལ་ལྡན་ཟླ་བ་གྲགས་པས་འགྲེལ་པ་ཚིགས་གསལ་བརྩོམ་པའི་སྔ་རོལ་དུ་འཇུག་པ་རྩ་འགྲེལ་གཉིས་མཛད་ཟིན་པར་ཡང་དངོས་སུ་བསྟན་པ་ཡིན་ནོ། ། དབུ་མ་རང་རྒྱུད་པས་ཉན་རང་ལ་ཆོས་ཀྱི་བདག་མེད་རྟོགས་པ་མེད་པར་འདོད་པའི་རྣམ་གཞག་རྒྱས་པར་ཤེས་པར་འདོད་ན་རང་རྒྱུད་ཀྱི་གཞུང་རྒྱན་སྣང་བདེན་གསུམ་དང་། སློབ་དཔོན་སེང་གེ་བཟང་པོས་མཛད་པའི་འགྲེལ་བ་དོན་གསལ། བརྒྱད་སྟོང་འགྲེལ་ཆེན་སོགས་ལས་རྟོགས་པར་བྱའོ། །
འདི་དག་གི་དོན་བསྡུས་ནི། བསྟན་བཅོས་ཆེན་པོ་དཔལ་གྱི་འཁྲི་ཤིང་དུ་ཡང་། དབུ་མའི་རྒྱ་མཚོར་ཞུགས་ནས་ཐེག་གསུམ་ལ། ། ལྟ་བའི་རིམ་པ་རྙེད་འདི་མ་ཕམ་པའི། ། གཞུང་ནས་བརྐུས་སམ་ཀླུ་སྒྲུབ་གཞུང་ལུགས་ན། ། གཏམ་འདི་བྱིས་པའི་སྒྲ་སྙན་ཙམ་དུ་རྩི། ། ཀླུ་སྒྲུབ་གཞུང་གི་མཛའ་བོར་ཡིད་གཅུགས་ལ། ། བྱམས་པའི་དེ་ཉིད་མགྲོན་དུ་འབོད་པ་མཚར། ། ཐུན་མོང་མ་ཡིན་གསུང་བས་འཁོན་གཅུགས་ཚེ། ། ཆོས་སྲིད་དབུ་རྨོག་བཙན་པོའང་དེ་ནས་འཇིག །
ཅེས་བྱམས་པ་དང་ཀླུ་སྒྲུབ་ཀྱི་གཞུང་ལུགས་ནས་བཤད་པའི་ཐེག་གསུམ་གྱི་ལྟ་རིམ་གཅིག་ཏུ་བསྲེས་ན་གཞུང་ལུགས་དེ་དག་གི་གནད་བཅོས་པ་ཡིན་པར་གསུངས་སོ། ། ཡང་དཔལ་འཕགས་པ་ཀླུ་སྒྲུབ་ཀྱི་གསུང་གི་སྙིང་པོ་དཔལ་ལྡན་ཟླ་བ་གྲགས་པས་ལེགས་པར་བཀྲལ་བའི་སྲོལ་དབུ་མ་ཐལ་འགྱུར་བའི་ལུགས་ལ། གནས་ལུགས་རྟོགས་པའི་ཤེས་རབ་ཁྱད་པར་ཅན་ཞིག་རྒྱུད་ལ་མ་སྐྱེས་ན་ལམ་མཚན་ཉིད་པ་རྒྱུད་ལ་སྐྱེས་པར་མི་འགྱུར་བས། ཐེག་པ་གསུམ་པོ་གང་ཡིན་ཡང་ཚོགས་ལམ་ཐོབ་པ་ནས་བཟུང་སྟེ་ངེས་པར་གནས་ལུགས་ཀྱི་དོན་རྟོགས་པ་ཞིག་དགོས་ཤིང་། ཐེག་པ་གསུམ་པོ་གང་རུང་གི་འཕགས་པ་ཡིན་ན། ཆོས་ཉིད་མངོན་སུམ་དུ་རྟོགས་པས་ཁྱབ་པ་ནི། འཕགས་པ་ཀླུ་སྒྲུབ་ཀྱི་གཞུང་ལུགས་རྣམས་དང་། འཇུག་པ་རྩ་འགྲེལ། འགྲེལ་པ་ཚིག་གསལ་སོགས་ཀྱི་དགོངས་པ་ཕུལ་དུ་ཕྱིན་པ་ཡིན་ནོ། ། འདི་དག་དང་མཐུན་པར་རྗེ་བཙུན་འཇམ་པའི་དབྱངས་ཀྱི་རྣམ་པར་འཕྲུལ་པ་དཔལ་ལྡན་ས་སྐྱ་པཎྜི་ཏས།
ཐུབ་པ་དགོངས་གསལ་ལས་ཀྱང་ཤིན་ཏུ་གསལ་བར་གསུང་པ་ཡིན་ཏེ། སྦྱོར་ལམ་འཆད་པའི་སྐབས་སུ། དེ་ཉིད་ལས། འཕགས་པ་ཀླུ་སྒྲུབ་མདོ་རྒྱས་འབྲིང་བསྡུས་གསུམ་གྱི་དགོངས་པས་ཐེག་པ་གསུམ་ཀའི་སྦྱོར་ལམ་ལ་ཐབས་ཀྱི་ཁྱད་པར་དང་། ངེས་འབྱེད་བཞིའི་རང་རང་གི་དམིགས་པ་གསལ་མི་གསལ་གྱི་ཁྱད་པར་མ་གཏོགས་པ་བདག་མེད་རྟོགས་པ་ལ་ཁྱད་པར་མི་བཞེད་དེ། ཉན་ཐོས་ཀྱི་ས་ལ་སློབ་པར་འདོད་པས་ཀྱང་། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསླབ་པར་བྱའོ། ། ཞེས་བྱ་བ་ལ་སོགས་པ་དང་། གང་དག་བདེ་གཤེགས་ཉན་ཐོས་འགྱུར་བར་བྱ་སྙམ་དང་། ། རང་སངས་རྒྱས་དང་དེ་བཞིན་ཆོས་རྒྱལ་འགྱུར་འདོད་པ། །
བཟོད་པ་འདི་ལ་མ་བརྟེན་ཐོབ་པར་མི་ནུས་ཏེ། ། ཞེས་གསུངས་པ་ལྟར་བཞེད་དོ། ། ཞེས་དཔལ་འཕགས་པ་ཀླུ་སྒྲུབ་མདོ་རྒྱས་འབྲིང་བསྡུས་གསུམ་གྱི་དགོངས་པ་ཕྱིན་ཅི་མ་ལོག་པར་འགྲེལ་བའི་ཚེ། ཐེག་ཆེན་སྦྱོར་ལམ་དང་ཐེག་དམན་སྦྱོར་ལམ་ལ་ཐབས་སྙིང་རྗེ་ཆེན་པོས་ཟིན་མ་ཟིན་གྱི་ཁྱད་པར་དང་། ཐེག་པ་གསུམ་པོ་རང་རང་གི་སྦྱོར་ལམ་དྲོད་རྩེ་བཟོད་པ་ཆོས་མཆོག་བཞིས། རང་རང་གི་དམིགས་རྣམ་གསལ་མི་གསལ་གྱི་ཁྱད་པར་མ་གཏོགས་པ། ཆོས་ཐམས་ཅད་བདག་མེད་དམ་བདེན་མེད་དུ་རྟོགས་པ་ལ་ཁྱད་པར་ཅི་ཡང་མེད་ཅིང་། དེ་ལྟར་བཞེད་པ་དེ་ཤེར་ཕྱིན་གྱི་མདོ་རྒྱས་འབྲིང་བསྡུས་གསུམ་ལས། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསླབ་པར་བྱའོ་ཞེས་སོགས་དང་། མདོ་བསྡུད་པ་ལས།
གང་དག་བདེ་གཤེགས་ཉན་ཐོས་འགྱུར་བར་བྱ་སྙམ་དང་། ། རང་སངས་རྒྱས་དང་དེ་བཞིན་ཆོས་རྒྱལ་འགྱུར་འདོད་པ། ། བཟོད་པ་འདི་ལ་མ་བརྟེན་ཐོབ་པར་མི་ནུས་ཏེ། ། དཔེར་ན་ཚུ་རོལ་ཕ་རོལ་འགྲོ་ངོགས་མི་མཐོང་བཞིན། ། ཞེས་གསུངས་པའི་དགོངས་པ་བླ་ན་མེད་པ་ཡིན་པར་བཞེད་དོ་ཞེས་པའོ། ། འདིར་སྐབས་ཀྱི་བཟོད་པ་ཞེས་པ་ཡང་ཆོས་ཐམས་ཅད་བདག་མེད་པའི་དོན་ལ་མི་སྐྲག་པའི་བཟོད་པ་ཞེས་བྱ་བ་ཆོས་ཐམས་ཅད་བདེན་སྟོང་སྤྲོས་བྲལ་དུ་རྟོགས་པའི་དབུ་མའི་ལྟ་བ་ལ་འཇོག་ཅིང་། ལྟ་བ་དེ་ལ་མ་བརྟེན་པར་ཉན་ཐོས་རང་རྒྱལ་ཐེག་ཆེན་གྱི་ལམ་གང་དུ་ཡང་འཇུག་པར་མི་ནུས་ཞེས་པའི་དོན་ཡིན་ནོ། ། ཡང་ཐུབ་པ་དགོངས་གསལ་ལས། ཐེག་པ་ཆེན་པོ་ཐུན་མོང་མ་ཡིན་པ་འགའ་ཞིག་ནི། ཡུམ་ལས།
ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསླབ་པར་བྱའོ། ། ཞེས་བྱ་བ་ལ་སོགས་པའི་རྗེས་སུ་འབྲངས་ནས། སློབ་དཔོན་འཕགས་པ་ཡབ་སྲས་ནི་རིགས་ཅན་གསུམ་ཀས་བདག་མེད་རྟོགས་པ་ལ་ཁྱད་པར་མི་བཞེད་དོ། ། ཞེས་དང་། མཐོང་ལམ་དང་སྒོམ་ལམ་གཉིས་འཆད་པའི་སྐབས་སུ། དེ་ཉིད་ལས། ཐེག་པ་ཆེན་པོ་ཐུན་མོང་མ་ཡིན་པ་ནི་མཐོང་ལམ་དུ་རྟོགས་པའི་ཆོས་ཉིད་དང་ཡེ་ཤེས་ཆོས་ཅན་མཐའ་དག་དང་། འབྲེལ་བ་གོམས་པར་བསྒོམ་པའོ། ། ཞེས་འཕགས་པ་ཀླུ་སྒྲུབ་ཡབ་སྲས་ཟླ་བ་གྲགས་པ་དང་བཅས་པའི་བཞེད་པ་ལ་ཐེག་གསུམ་གྱི་ལམ་རྣམས་དབུ་མའི་ལྟ་བ་ལ་བློ་གྲོས་ན་མཉམ་པ་འདི་ཁོ་ན་བཞེད་པ་ཡིན་ནོ་ཞེས་ཆོས་ཀྱི་རྗེ་འཇམ་པའི་དབྱངས་དེ་ཉིད་ཀྱི་ཐུགས་རབ་ཀྱི་རྩལ་སྟོན་ནས་ཕྱིན་ཅི་མ་ལོག་པར་བཤད་པ་ཡིན་ནོ། ། གནད་འདི་དག་མ་མཐོང་བར་དེང་སང་ས་སྐྱ་པར་གྲགས་པ་འགའ་ཞིག
ཉན་རང་ལ་སྟོང་ཉིད་རྟོགས་པ་ཡོད་པར་འདོད་པ་དེ་སྤྱིར་འཕགས་པ་ཀླུ་སྒྲུབ་ཡབ་སྲས་ཀྱི་བཞེད་པ་མིན་ཞིང་ཁྱད་པར་རྗེ་བཙུན་གོང་མའི་བཞེད་པ་མ་ཡིན་ཞེས་སྨྲ་བ་རྣམས་ནི། སྤྱིར་དབུ་མའི་གཞུང་ལུགས་ལ་སྦྱངས་པ་ཆེར་མ་མཛད་པ་དང་། ཁྱད་པར་དུ་རྗེ་བཙུན་གོང་མའི་གསུང་རབ་ཀྱི་གནད་ཀྱི་སྙིང་པོ་མ་ལོངས་པའི་སྐྱོན་དུ་ཤེས་པར་གྱིས་ཤིག གཞན་ཡང་ཐུབ་པ་དགོངས་གསལ་དང་མཐུན་པར། གཞུང་ལུགས་ལེགས་བཤད་ལས་ཀྱང་། དེ་ཡང་གཞུང་ལུགས་ཁ་ཅིག་གི་དབང་དུ་བྱས་ནས་གང་ཟག་གི་བདག་མེད་རྟོགས་ཤིང་། ཆོས་ཀྱི་བདག་མེད་མ་རྟོགས་སོ་ཞེས་རྣམ་པར་གཞག་པ་ཡིན་གྱི་དོན་གྱི་གནས་ལུགས་ལ་ཉན་རང་གིས་བདག་མེད་གཉིས་ཀ་རྟོགས་པ་ཡིན་སྟེ། ཞེས་དང་། གལ་ཏེ་ཉན་རང་གིས་ཆོས་ཀྱི་བདག་མེད་མ་རྟོགས་ན། ཉན་ཐོས་དགྲ་བཅོམ་དང་རང་རྒྱལ་ཆོས་ཅན།
ཁམས་གསུམ་དུ་སྐྱེ་བ་ལེན་པར་ཐལ་ཏེ། དངོས་པོ་འམ་ཕུང་པོར་འཛིན་པ་ཡོད་པའི་ཕྱིར་རོ། ། འདི་ལ་གསུམ་ལས། རྟགས་མ་གྲུབ་བོ་ཞེ་ན། ཆོས་ལ་བདག་འཛིན་ཡོད་པ་ཉམས་སོ། ཁྱབ་པ་མ་གྲུབ་བོ་ཞེ་ན། ། སློབ་དཔོན་ཀླུ་སྒྲུབ་ཀྱིས། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་ན་ཡང་ལས་ཏེ། །
དེ་ལས་ཡང་ནི་སྐྱེ་བར་འགྱུར། ། ཞེས་བཤད་པ་ལས་གྲུབ་བོ། ། འདོད་ན། ཉན་ཐོས་དགྲ་བཅོམ་དང་རང་རྒྱལ་ཆོས་ཅན། མྱ་ངན་ལས་འདས་ནས་འཁོར་བ་ལ་མི་གནས་པའི་སྐྱེ་བ་ལེན་པ་མ་ཡིན་པར་འགྱུར་ཏེ། ཁམས་གསུམ་གྱི་སྐྱེ་བ་ལེན་པའི་ཕྱིར་རོ། ། འདོད་ན། དཔལ་ཕྲེང་གི་མདོ་ལས། བཅོམ་ལྡན་འདས་དཔེར་ན་ལེན་པའི་རྐྱེན་གྱིས་ཟག་པ་དང་བཅས་པའི་ལས་ཀྱི་རྒྱུ་ལས་བྱུང་བའི་སྲིད་པ་གསུམ་འབྱུང་བ་དེ་བཞིན་དུ། བཅོམ་ལྡན་འདས་མ་རིག་པའི་བག་ཆགས་ཀྱི་སའི་རྐྱེན་གྱིས་ཟག་པ་མེད་པའི་ལས་ཀྱི་རྒྱུ་ལས་བྱུང་པ་དགྲ་བཅོམ་པ་དང་།
རང་སངས་རྒྱས་དང་དབང་ཐོབ་པའི་བྱང་ཆུབ་སེམས་དཔའ་རྣམས་ཀྱི་ཡིད་ཀྱི་རང་བཞིན་གྱི་ལུས་གསུམ་འབྱུང་སྟེ། བཅོམ་ལྡན་འདས་མ་རིག་པའི་བག་ཆགས་ཀྱི་ས་གསུམ་པོ་འདི་དག་ཏུ། ཡིད་ཀྱི་རང་བཞིན་གྱིས་ལུས་གསུམ་པོ་འདི་དག་འབྱུང་བ་དང་། ཟག་པ་མེད་པའི་ལས་མངོན་པར་གྲུབ་པའི་རྐྱེན་ལགས་སོ་ཞེས་གསུངས་པ་དང་འགལ་ལོ། ། ཞེས་སོགས་བཤད་པ་ལྟར། ཉན་རང་ལ་ཆོས་ཀྱི་བདག་མེད་རྟོགས་པ་མེད་ན། འཇུག་པ་རང་འགྲེལ་ལས་བཤད་པའི་འགལ་བ་བརྗོད་པའི་ཐལ་འགྱུར་གསུམ་གྱིས་གནོད་ཚུལ་དང་། རིགས་པ་དེ་དག་གི་ཁ་བསྐོང་དང་ལུང་སྦྱོར་སོགས་དཔྱིས་ཕྱིན་པ་བཤད་ནས་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་སྒྲུབ་པར་མཛད་དོ། ། འདི་དག་དང་མཐུན་པར་རིགས་གཏེར་རང་འགྲེལ་ལས་ཀྱང་། ཐེག་པ་གསུམ་གྱི་བདག་མེད་རྟོགས་ཚུལ་བཤད་པའི་འཕྲོས་ལས།
ཉན་ཐོས་དང་ཐེག་པ་ཆེན་པོ་འགའ་ཞིག་འཕགས་པ་གསུམ་ལ་བདག་མེད་རྟོགས་པའི་ཁྱད་པར་མི་འདོད་དེ། བདེན་པ་བཞིའི་ཆོས་ཉིད་དམ་ཆོས་ཐམས་ཅད་བདག་མེད་པར་མ་རྟོགས་ན་བདེན་པ་མཐོང་བ་མི་སྲིད་པའི་ཕྱིར་རོ། ། འོན་ཀྱང་མཆོག་དམན་གྱི་ཁྱད་པར་ནི་སྙིང་རྗེ་དང་ཐབས་ཀྱི་བྱེ་བྲག་ལ་ལྟོས་པར་འདོད་དོ། ། ཞེས་ཉན་ཐོས་སྡེ་གཉིས་ཐེག་པ་གསུམ་ལ་ལྟ་བ་མཐོ་དམན་གྱི་རིམ་པ་མི་འདོད་པ་དང་། ཐེག་པ་ཆེན་པོ་དབུ་མ་ཐལ་འགྱུར་པ་ཡང་ཐེག་པ་གསུམ་གྱི་ལམ་ལ་ལྟ་བ་མཐོ་དམན་གྱི་ཁྱད་པར་མི་བཞེད་དོ་ཞེས་ཤིན་ཏུ་གསལ་བར་བཤད་པ་ཡིན་ནོ། ། དེ་བཞིན་དུ་རྗེ་བཙུན་རྩེ་མོས་རྒྱུད་སྡེ་སྤྱི་རྣམ་ལས་ཀྱང་། སློབ་དཔོན་ཟླ་བ་གྲགས་པ་ལ་སོགས་པ་ནི་ལམ་གཅིག་ལས་འབྲས་བུ་གསུམ་དུ་བཞེད་དོ་ཞེས་གསུངས་ཤིང་དེའི་དོན་ནི། ཐེག་པ་གསུམ་གྱི་ལམ་ཐམས་ཅད་ཆོས་ཀྱི་བདག་མེད་དམ་སྟོང་ཉིད་རྟོགས་པའི་ལམ་དུ་མཚུངས་ཞིང་། དེ་ལྟ་བུའི་ཆོས་ཀྱི་བདག་མེད་རྟོགས་པའི་ལམ་དེ་ལས་ཐེག་པ་གསུམ་གྱི་འབྲས་བུ་གསུམ་ཞེས་པ་ཐེག་གསུམ་གྱི་ཐེག་པ་ཐུན་མོང་ཞེས་པའི་དོན་དུ་སྣང་ངོ་། ། དེས་ན་དེང་སང་འགའ་ཞིག་དག་དཔལ་ལྡན་ཟླ་བ་གྲགས་པའི་གཞུང་ལུགས་འཆད་བཞིན་དུ།
ཉན་རང་ལ་སྟོང་ཉིད་རྟོགས་པ་མེད་དོ་ཞེས་སྨྲ་བ་དང་། ཉན་རང་ལ་སྟོང་ཉིད་རྟོགས་པ་ཡོད་པར་འདོད་པ་ལ་མངོན་རྟོགས་རྒྱན་རྩ་འགྲེལ་དང་། རྒྱུད་བླ་རྩ་འགྲེལ་དང་འགལ་བའི་ལུང་རིགས་མང་དུ་འཕེན་པར་བྱེད་པ་དག་ནི་གཞུང་ལུགས་ཆེན་པོ་རྣམས་ཀྱི་གནད་མ་འདྲེས་པར་སོ་སོར་འབྱེད་མ་ཤེས་པའི་རྣམ་འགྱུར་དུ་ཤེས་པར་གྱིས་ཤིག གནད་དེས་ན་རང་ལུགས་གནད་ཀྱི་སྙིང་པོ་ནི། ཉན་རང་གཉིས་ལ་ཆོས་ཀྱི་བདག་མེད་རྟོགས་པ་ཡོད་ཀྱང་། དེ་དག་ལ་ཆོས་ཀྱི་བདག་མེད་པ་རྫོགས་པར་བསྒོམ་པ་ནི་མེད་དེ། དེ་དག་གིས་ཉོན་སྒྲིབ་སྤོང་བའི་ཕྱིར་དེ་ལྟར་བསྒོམ་པ་ཙམ་ཡིན་གྱིས། ཤེས་སྒྲིབ་སྤོང་བའི་ཕྱིར་དུ་དེ་ལྟར་བསྒོམ་པ་མ་ཡིན་པའི་ཕྱིར་རོ། ། འོན་ཀྱང་དེ་དག་ལ་གང་ཟག་གི་བདག་མེད་ནི་རྫོགས་པར་བསྒོམ་པ་ཡོད་དོ། ། དེ་ལྟར་ཡང་འཐད་དེ།
རང་འགྲེལ་ལས། ཉན་ཐོས་དང་རང་སངས་རྒྱས་རྣམས་ཀྱིས་ཀྱང་རྟེན་ཅིང་འབྲེལ་པར་འབྱུང་བ་རྐྱེན་ཉིད་འདི་པ་ཙམ་མཐོང་མོད་ཀྱི། དེ་ལྟར་ན་ཡང་དེ་དག་ལ་ཆོས་ཀྱི་བདག་མེད་པ་ཡོངས་སུ་རྫོགས་པར་སྒོམ་པ་མེད་དེ། ཁམས་གསུམ་ན་སྤྱོད་པའི་ཉོན་མོངས་པ་སྤོང་བའི་ཐབས་ཙམ་ཞིག་ནི་ཡོད་དོ། ། དེ་དག་ལ་གང་ཟག་གི་བདག་མེད་པ་མ་ལུས་པར་བསྒོམ་པ་ནི་ཡོད་པར་རྣམ་པར་གཞག་གོ ། ཞེས་དང་། དེའི་འགྲེལ་བཤད་ལས། ཆོས་ཀྱི་བདག་མེད་པ་ཡོངས་སུ་རྫོགས་པར་བསྒོམ་པ་མེད་དོ། ། ཞེས་བྱ་བ་ནི། མཚན་མ་མེད་ཅིང་རྩོལ་བ་མེད་པའི་མཚན་ཉིད་ཅན།
སངས་རྒྱས་ཀྱི་ཆོས་རྣམས་ཐོབ་པའི་རྟེན་ཏུ་གྱུར་པ་དེ། དེ་རྣམས་ལ་ཡོད་པ་མ་ཡིན་པས་སོ། ། ཞེས་གསུངས་པའི་ཕྱིར་རོ། ། དེས་ན་ཉན་རང་གཉིས་ཀྱིས་ཆོས་ཀྱི་བདག་མེད་རྒྱས་པར་རྟོགས་པ་ཡོད་དོ། ཆོས་ཐམས་ཅད་བདེན་མེད་དུ་རྟོགས་པ་ཡོད་པའི་ཕྱིར། ཡང་དེ་དག་ལ་ཆོས་ཀྱི་བདག་མེད་གསལ་བར་རྟོགས་པ་ཡོད་དེ། དེ་དག་ལ་ཆོས་ཀྱི་བདག་མེད་གསལ་སྣང་ཐོབ་པའི་ཚུལ་གྱིས་རྟོགས་པ་ཡོད་པའི་ཕྱིར་རོ། ། ཡང་དེ་དག་ལ་ཆོས་ཀྱི་བདག་མེད་ཚང་བར་རྟོགས་པ་ཡང་ཡོད་དེ། དེ་དག་གི་ཆོས་ཀྱི་བདག་མེད་ཚང་ལ་མ་ནོར་བར་རྟོགས་པ་ཡོད་པའི་ཕྱིར་རོ། ། དེས་ན་ཆོས་ཐམས་ཅད་བདེན་མེད་དུ་རྟོགས་པའི་གང་ཟག་ཡིན་ན།
ཆོས་ཀྱི་བདག་མེད་རྒྱས་པར་རྟོགས་པའི་གང་ཟག་ཡིན་པས་ཁྱབ། ཆོས་ཐམས་ཅད་བདེན་མེད་དུ་བསྒོམ་པའི་གང་ཟག་ཡིན་ན། ཆོས་ཀྱི་བདག་མེད་རྒྱས་པར་བསྒོམ་པའི་གང་ཟག་ཡིན་པས་མ་ཁྱབ་སྟེ། ཆོས་ཀྱི་བདག་མེད་རྫོགས་པར་བསྒོམ་པའི་གོ་དོན་ནི། སྒྲིབ་པ་གཉིས་ཆར་སྤོང་བའི་ཕྱིར་དུ་ཆོས་ཀྱི་བདག་མེད་བསྒོམ་པ་ལ་ཆོས་ཀྱི་བདག་མེད་རྫོགས་པར་བསྒོམ་པར་འཇོག་གོ་ཞེས་དཔལ་ལྡན་ཟླ་བ་གྲགས་པ་རང་ཉིད་ཀྱིས་གསལ་བར་གསུང་འདུག་པའི་ཕྱིར་རོ། ། དེས་ན་རང་འགྲེལ་ལས། ཆོས་ཀྱི་བདག་མེད་པ་གསལ་བར་བྱ་བའི་ཕྱིར་ཐེག་ཆེན་བསྟན་པ་ཡང་རིགས་པ་ཉིད་དེ་ཞེས་སོགས་ཀྱི་རྩོད་ལན་གསུངས་པ་འདི་ཡང་ཐེག་ཆེན་གྱི་སྡེ་སྣོད་ལས་ཆོས་ཀྱི་བདག་མེད་གསལ་རྒྱས་ཚང་གསུམ་གྱི་སྒོ་ནས་བསྟན། ཐེག་དམན་གྱི་སྡེ་སྣོད་ལས་ཆོས་ཀྱི་བདག་མེད་མདོར་བསྡུས་པ་ཙམ་ཞིག་བསྟན་ཞེས་པའི་དོན་དུ་འཆད་དགོས་ཀྱི། གཞན་དག་གི་འདོད་པ་ལྟར་གཞུང་དེའི་དོན་ཐེག་དམན་འཕགས་པས་ཆོས་ཀྱི་བདག་མེད་གསལ་རྒྱས་ཚང་གསུམ་གྱི་སྒོ་ནས་མ་རྟོགས། ཐེག་ཆེན་འཕགས་པས་ཆོས་ཀྱི་བདག་མེད་གསལ་རྒྱས་ཚང་གསུམ་གྱི་སྒོ་ནས་རྟོགས་ཞེས་པའི་དོན་དུ་སྦྱར་ནས་འཆད་པ་ལ་ནི་འབྲེལ་ཆེར་མི་སྣང་སྟེ་འདིར་སྐབས་ཀྱི་རྩོད་པ་རྩོད་ལན་དང་།
གཞུང་གི་དངོས་ཐོབ་ཤུགས་ཐོབ་གང་ལ་ཡང་དེ་ལྟར་འཆད་དགོས་པའི་ཤེས་བྱེད་ཅི་ཡང་མི་འདུག་པའི་ཕྱིར་རོ། ། དེ་ལྟར་སྔར་བཤད་པའི་འཇུག་པ་རྩ་འགྲེལ་དེ་དག་གི་གནད་ཀྱི་སྙིང་པོ་བསྡུས་ནས་བསྟན་བཅོས་ཆེན་པོ་དཔལ་གྱི་འཁྲི་ཤིང་ལས། ཆོས་ཀྱི་བདག་མེད་རྒྱས་བསྡུས་བལྟ་བའི་གནད། ། ཐེག་གཉིས་འཕགས་པར་སྦྱར་ནས་སྒྲུབ་བྱེད་ཀྱི། ། ངལ་བ་འབྲས་མེད་རྔུལ་གྱི་ཐིགས་པ་ཡིས། གངས་ཅན་འདི་ན་ཧྲུལ་པོའི་ཁྱིམ་བཞིན་སྣང་། ། སྡེ་སྣོད་དག་ལས་བསྟན་ཚུལ་རྒྱས་དང་བསྡུས། ། ཤེར་ཕྱིན་མདོ་དང་ཀ་ཏའི་གདམས་ངག་བཞིན། ། འཕགས་པ་གཉིས་ལ་བསྒོམ་ཚུལ་རྒྱས་བསྡུས་ཙམ། ། ཞེས་དང་།
འཕགས་པ་ཀླུ་སྒྲུབ་ཀྱི་བསྟོད་པར་ཡང་། རྟོགས་བྱའི་ཆོས་དང་སྒྲུབ་བྱེད་རྒྱས་བསྡུས་ལས། ། ཐེག་གཉིས་འཕགས་པར་རྟོགས་ཚུལ་མི་འདྲ་བའི། ། རི་བོང་བཅལ་སྒྲས་རི་དྭགས་ནགས་ནས་སྟོང་། ། ཀླུ་སྒྲུབ་གདོང་ལྔ་ལྡན་ཁྱོད་ས་སྟེང་རྒྱལ། ། དམན་འཕགས་རང་དོན་ཉོན་མོངས་སྤོང་ལ་འདུན། ། མཐའ་བྲལ་རྫོགས་པར་མི་བསྒོམ་གཞན་དག་གིས། ། རི་བོང་བཅལ་སྨྲས་བིལ་བའི་ཤིང་ལ་བྲིས། ། ཀླུ་སྒྲུབ་བསྟན་པའི་སྲོག་ཤིང་རྒྱལ་གྱུར་ཅིག ། ཅེས་གསལ་བར་གསུངས་པ་འདི་དག་གི་དོན་བློ་གསལ་རྣམས་ཀྱིས་ཤིན་ཏུ་ངེས་པར་བྱ་དགོས་སོ། །
འོ་ན་ཉན་རང་དགྲ་བཅོམ་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པའི་རྒྱལ་སྲས་ཀྱི་ས་མཚམས་གང་ནས་འཇོག་སྙམ་ན། དེའི་ས་མཚམས་ནི་ས་བདུན་པ་རིང་དུ་སོང་བ་ཐོབ་པ་ནས་འཇོག་པ་ཡིན་ཏེ། ས་བདུན་པ་ཐོབ་པའི་བྱང་འཕགས་དེ་མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་པའི་སྒོ་ནས་ཐེག་ཆེན་ཐུན་མོང་མིན་པའི་ཡུལ་མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་རྒྱལ་སྲས་ཡིན་པའི་ཕྱིར་རོ། ། ས་དྲུག་པ་མན་ཆད་དུ་ནི་དེ་ལྟ་བུའི་ནུས་པ་མ་ཐོབ་པས་ཉན་རང་རྣམས་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་མི་ནུས་པར་འཇོག་པ་ཡིན་ནོ། ། རང་འགྲེལ་ལས། རིང་དུ་སོང་བ་ཁོ་ན་ནས་བཟུང་ནས་ནི་བྱང་ཆུབ་སེམས་དཔས་རང་གི་བློའི་སྟོབས་བསྐྱེད་པས་ཀྱང་ཉན་ཐོས་དང་རང་སངས་རྒྱས་དག་ཟིལ་གྱི་གནོན་པར་འགྱུར་གྱིས། ཞེས་ངེས་བཟུང་གི་ཚིག་སྦྱར་ནས་གསལ་བར་གསུངས་འདུག་པའི་ཕྱིར། དེས་ན་ས་བདུན་པའི་རྣམ་འགྲོལ་ལམ་སྐད་ཅིག་མ་དང་པོ་ཡན་ཆད་དུ་མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་པའི་ནུས་པ་ཆེ་ཆེར་ཐོབ་པའི་སྟོབས་ཀྱིས་འགོག་པ་ཡང་དག་པའི་མཐའ་ལ་བྱ་རྫོགས་ཀྱི་སྐད་ཅིག་མ་རེ་རེ་ལ་སྙོམས་པར་འཇུག་ཅིང་ལྡང་བར་ནུས་པ་ཡིན་ཏེ། བསྟན་བཅོས་འདི་ཉིད་ལས། རིང་དུ་སོང་བ་འདིར་ནི་སྐད་ཅིག་དང་། །
སྐད་ཅིག་ལ་ནི་འགོག་པར་འཇུག་འགྱུར་ཞིང་། ། ཞེས་དང་། དེའི་རང་འགྲེལ་ལ། འགོག་པ་ལ་སྙོམ་པར་འཇུག་པ་ནི་ཡང་དག་པའི་མཐའ་ལ་སྙོམས་པར་འཇུག་པ་ཡིན་པས་དེ་བཞིན་ཉིད་ལ་འགོག་པ་ཞེས་བརྗོད་དེ། འདིར་སྤྲོས་པ་ཐམས་ཅད་འགག་པར་འགྱུར་བའི་ཕྱིར་རོ། ། ས་བདུན་པ་རིང་དུ་སོང་བའི་འདིར་ནི་ས་དྲུག་པར་ཐོབ་པའི་འགོག་པ་དེ་ལ་བྱང་ཆུབ་སེམས་དཔའ་སྐད་ཅིག་དང་སྐད་ཅིག་ལ་སྙོམས་པར་འཇུག་པར་འགྱུར་ཏེ། ཞེས་དང་། རང་འགྲེལ་དུ་ས་བཅུ་པའི་མདོ་དྲངས་པ་ལས། ཀྱེ་རྒྱལ་བའི་སྲས་དག་བྱང་ཆུབ་སེམས་དཔའི་ས་དྲུག་པ་ཡན་ཆད་བྱང་ཆུབ་སེམས་དཔའ་འགོག་པ་ལ་སྙོམས་པར་འཇུག་སྟེ། བྱང་ཆུབ་སེམས་དཔའི་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་སེམས་ཀྱི་སྐད་ཅིག་དང་སེམས་ཀྱི་སྐད་ཅིག་ལ་ཡང་འགོག་པ་ལ་སྙོམས་པར་འཇུག་ཅིང་ལྡང་སྟེ།
འགོག་པ་མངོན་སུམ་དུ་བྱས་ཞེས་ནི་མི་བྱའོ། ། ཞེས་གསུངས་པའི་ཕྱིར་རོ། ། འདིར་འགོག་པ་མངོན་སུམ་དུ་བྱས་ཞེས་ནི་མི་བྱའོ་ཞེས་པའི་དོན་ནི། ས་བདུན་པའི་རྣམ་གྲོལ་ལམ་ཡན་ཆད་ལ་གནས་པའི་ས་བདུན་པ་བ་དེས་མཚན་འཛིན་གྱི་སྤྲོས་པ་དང་བྲལ་བའི་ཆོས་ཉིད་མངོན་སུམ་དུ་རྟོགས་ཀྱང་། བློ་བུར་དྲི་བྲལ་གྱི་ཆོས་ཉིད་མངོན་སུམ་དུ་མ་རྟོགས་ཞེས་པའི་དོན་ཡིན་ཏེ། དཔེར་ན་ཤེར་ཕྱིན་གྱི་མདོ་ལས། སྨོན་ལམ་ཡོངས་སུ་རྫོགས་པར་མ་བྱས་པ་དང་། སེམས་ཅན་ཡོངས་སུ་སྨིན་པར་མ་བྱས་པ་དང་། སངས་རྒྱས་ཀྱི་ཞིང་ཡོངས་སུ་མ་སྦྱངས་པར་དེ་དག་གིས་ཡང་དག་པའི་མཐའ་མངོན་སུམ་དུ་ནི་མི་བྱའོ། ། ཞེས་གསུངས་པའི་སྐབས་ཀྱི་ཡང་དག་པའི་མཐའ་འདི་ཡང་།
དག་པ་གཉིས་ལྡན་གྱི་ཆོས་ཉིད་ལ་ཉིད་ངོས་འཛིན་པར་སྔོན་གྱི་མཁས་པ་ཚད་ལྡན་དུ་མ་བཞེད་པ་དང་དོན་མཐུན་པ་ཡིན་ནོ། ། དེ་དག་གི་སྐབས་སུ་དོགས་པ་དཔྱད་པ་ལ། རང་ལུགས་ལ་དོགས་པ་དཔྱད་པ་དང་། གཞན་ལུགས་ལ་དོགས་པ་དཔྱད་པ་གཉིས། དང་པོ་ནི། བྱང་སེམས་ས་དང་པོ་པ་དེས་ཉན་རང་དགྲ་བཅོམ་བསོད་ནམས་ཀྱི་སྟོབས་ཀྱིས་ཟིལ་གྱིས་གནོན་ནུས་པར་ཐལ། དེས་ཉན་རང་དགྲ་བཅོམ་བསོད་ནམས་ཀྱི་སྟོབས་ཀྱིས་ཟིལ་གྱིས་གནོན་ནུས་ལ། བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་མི་ནུས་པའི་ཁྱད་པར་འཐད་པའི་ཕྱིར། མ་གྲུབ་ན། དེར་ཐལ།
རྫོགས་པའི་བྱང་ཆུབ་སེམས་ལྟ་དང་པོ་ལ་གནས་ཞེས་སོགས་ཀྱི་གཞུང་དོན་གྲུབ་པའི་ཕྱིར་རོ། ། གོང་དུ་འདོད་ན། བྱང་སེམས་ས་དང་པོ་པ་དེས་ཀུན་རྫོབ་སེམས་བསྐྱེད་ཀྱི་སྟོབས་ཀྱིས་ཉན་རང་དགྲ་བཅོམ་རྣམས་ཟིལ་གྱིས་གནོན་ནུས་པར་ཐལ། འདོད་པ་གང་ཞིག དེས་ལྷག་བསམ་རྣམ་དག་གི་སྟོབས་ཀྱིས་ཉན་རང་ཟིལ་གྱིས་གནོན་མི་ནུས་པའི་ཕྱིར། འདོད་ན། བྱང་སེམས་མཐོང་ལམ་སྡུག་བསྔལ་ཆོས་བཟོད་པ་དེས་ཀུན་རྫོབ་སེམས་བསྐྱེད་ཀྱི་སྟོབས་ཀྱིས་ཉན་རང་དགྲ་བཅོམ་རྣམས་ཟིལ་གྱིས་གནོན་ནུས་པར་ཐལ། འདོད་པའི་ཕྱིར། འདོད་ན། བྱང་སེམས་མཐོང་ལམ་སྡུག་བསྔལ་ཆོས་བཟོད་པ་དེ་ཁོ་རང་གི་རྒྱུད་ཀྱི་ཀུན་རྫོབ་སེམས་བསྐྱེད་ཀྱི་སྟོབས་ཀྱིས་དེ་ཉིད་ཟིལ་གྱི་གནོན་ནུས་པར་ཐལ།
འདོད་པ་གང་ཞིག དེས་ཐོབ་པའི་ཀུན་རྫོབ་སེམས་བསྐྱེད་ཀྱི་སྟོབས་ཀྱིས་ཉན་རང་དགྲ་བཅོམ་གཉིས་ཟིལ་གྱིས་གནོན་མི་ནུས་པའི་ཕྱིར་ཟེར་ན། རང་ལུགས་རྟགས་ཕྱི་མ་མ་གྲུབ་བོ། ། འདོད་ན། བྱང་སེམས་མཐོང་ལམ་སྡུག་བསྔལ་ཆོས་བཟོད་པའི་རྒྱུད་ཀྱི་ཀུན་རྫོབ་སེམས་བསྐྱེད་ཡོད་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ཀྱི་རྒྱུད་ཀྱི་ཀུན་རྫོབ་སེམས་བསྐྱེད་མེད་པར་ཐལ། ཁྱོད་འཕགས་ལམ་མཉམ་གཞག་ཡེ་ཤེས་རྩེ་གཅིག་ཏུ་མཉམ་པར་གཞག་བཞིན་པའི་གང་ཟག་ཡིན་པ་གང་ཞིག
ཁྱོད་ཡིན་ན། འཕགས་ལམ་མཉམ་གཞག་ཡེ་ཤེས་ལ་རྩེ་གཅིག་ཏུ་མཉམ་པར་གཞག་བཞིན་པའི་གང་ཟག་ཡིན་དགོས་པའི་ཕྱིར་རོ། ། ཡང་། བྱང་སེམས་མཐོང་ལམ་སྡུག་བསྔལ་ཆོས་བཟོད་པ་ཆོས་ཅན། ཁྱོད་ཀྱི་རྒྱུད་ཀྱི་ཀུན་རྫོབ་སེམས་བསྐྱེད་མེད་པར་ཐལ། ཁྱོད་ཀྱི་རྒྱུད་ཀྱི་སེམས་བསྐྱེད་ཡིན་ན། དོན་དམ་སེམས་བསྐྱེད་ཡིན་དགོས་པའི་ཕྱིར་ཏེ། ཁྱོད་ཆོས་ཅན་དང་ཅིག་ཡིན་པའི་ཕྱིར་རོ། ། རྟགས་གཉིས་པ་མ་གྲུབ་ན། དེས་ཐོབ་པའི་ཀུན་རྫོབ་སེམས་བསྐྱེད་ཡིན་ན།
ཉན་རང་དགྲ་བཅོམ་ཟིལ་གྱིས་གནོན་ནུས་པའི་བློ་ཡིན་དགོས་པར་ཐལ་ལོ་ཟེར་ན། མ་ཁྱབ། འདོད་ན། དེས་ཐོབ་པའི་སྟོང་ཉིད་རྟོགས་པའི་ཀུན་རྫོབ་སེམས་བསྐྱེད་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཆོས་ཅན་ཡིན་པའི་ཕྱིར།
མ་གྲུབ་ན། དེ་དེར་ཐལ། དེ་ཡོད་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཀྱིས་ཐོབ་པའི་དེ་ཡོད་པར་ཐལ། ཁྱོད་སྟོང་ཉིད་རྟོགས་པའི་ཀུན་རྫོབ་སེམས་བསྐྱེད་ཐོབ་པའི་རྒྱལ་སྲས་ཡིན་པའི་ཕྱིར་ཏེ། ཁྱོད་བྱང་འཕགས་ཡིན་པའི་ཕྱིར་རོ། ། གོང་དུ་འདོད་ན། དེས་ཐོབ་པའི་སྟོང་ཉིད་རྟོགས་པའི་བློས་ཉན་རང་དགྲ་བཅོམ་གཉིས་ཟིལ་གྱིས་གནོན་ནུས་པར་ཐལ་ལོ། །
འདོད་ན། དེ་ཆོས་ཅན། ཁྱོད་ཀྱི་ཉན་རང་དགྲ་བཅོམ་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པར་ཐལ། ཁྱོད་ཀྱིས་ཁྱོད་རང་གིས་ཐོབ་པའི་སྟོང་ཉིད་རྟོགས་པའི་བློས་ཉན་རང་དགྲ་བཅོམ་ཟིལ་གྱིས་གནོན་ནུས་པའི་ཕྱིར་རོ། ། རྟགས་གསལ་དངོས་འགལ། གོང་དུ་རྩ་བའི་རྟགས་གཉིས་པ་མ་གྲུབ་ན། འོ་ན་བྱང་སེམས་མཐོང་ལམ་སྡུག་བསྔལ་ཆོས་བཟོད་ཀྱིས་ཐོབ་པའི་ལྷག་བསམ་རྣམ་དག་ཡིན་ན། ཉན་རང་དགྲ་བཅོམ་ཟིལ་གྱིས་གནོན་ནུས་པའི་བློ་ཡིན་དགོས་པར་ཐལ། འདོད་པའི་ཕྱིར་ཟེར་ན། མ་ཁྱབ།
འདོད་ན། དེས་ཐོབ་པའི་སྟོང་ཉིད་རྟོགས་པའི་ལྷག་བསམ་རྣམ་དག་ཆོས་ཅན། དེར་ཐལ། དེའི་ཕྱིར། བསྒྲུབ་ཚུལ་གོང་བཞིན། དེས་ན་འདིར་རང་ལུགས་གནད་ཀྱི་སྙིང་པོ་ནི། ཀུན་རྫོབ་སེམས་བསྐྱེད་དང་དོན་དམ་སེམས་བསྐྱེད་གང་རུང་དུ་གྱུར་པའི་གཉིས་མེད་ཀྱི་བློ་གྲོས་མེད་དེ། སེམས་བསྐྱེད་དེ་གཉིས་གང་རུང་ཡིན་ན། གཙོ་བོ་སེམས་ཡིན་པས་ཁྱབ། གཉིས་མེད་ཀྱི་བློ་གྲོས་ཡིན་ན།
སེམས་བྱུང་ཤེས་རབ་ཡིན་དགོས་པའི་ཕྱིར་ཏེ། གཉིས་མེད་ཀྱི་བློ་གྲོས་ཡིན་ན། དབུ་མའི་ལྟ་བ་ཡིན་པས་སོ། ། དབུ་མའི་ལྟ་བ་ཡིན་ན། སྟོང་ཉིད་རྟོགས་པའི་ཤེས་རབ་ཁོ་ན་ཡིན་དགོས་པའི་ཕྱིར་རོ། ། ཡང་རང་ལུགས་ཀྱི་ཐལ་འཕྲེང་འགའ་ཞིག་ན། ཐེག་ཆེན་གྱི་ལམ་ཡིན་ན། དབུ་མའི་ལྟ་བ་ཡིན་པས་ཁྱབ་ཞེས་བཤད་པའང་ཡོད་དེ། དེ་ལྟར་ཁས་ལེན་ན། དེ་དང་མཐུན་པའི་སྐྱོངས་ལུགས་ཤེས་དགོས་སོ། །
དེས་ན་བྱང་སེམས་ས་དང་པོ་པ་དེས་ཀུན་རྫོབ་སེམས་བསྐྱེད་ཀྱི་སྟོབས་ཀྱིས་ཉན་རང་དགྲ་བཅོམ་ཟིལ་གྱིས་གནོན་ནུས་ཏེ། དེའི་རྒྱུད་ཀྱི་ཀུན་རྫོབ་སེམས་བསྐྱེད་དེ་ཐབས་ཤེས་གཉིས་ཀྱི་ནང་ནས་ཐབས་བསོད་ནམས་ཀྱི་ཚོགས་གཙོ་བོར་གྱུར་པའི་ལམ་ཡིན་པའི་ཕྱིར། དེའི་རྒྱུད་ཀྱི་དོན་དམ་སེམས་བསྐྱེད་ཀྱིས་ཉན་རང་དགྲ་བཅོམ་ཟིལ་གྱིས་གནོན་མི་ནུས་ཏེ། དེའི་རྒྱུད་ཀྱི་དོན་དམ་སེམས་བསྐྱེད་དེ་ཐབས་ཤེས་གཉིས་ཀྱི་ནང་ནས་ཤེས་རབ་ཁྱད་པར་ཅན་དང་མཚུངས་ལྡན་དུ་བྱུང་བ་གཙོ་བོར་གྱུར་པའི་ཡེ་ཤེས་ཀྱི་ཚོགས་སུ་e་པའི་ཕྱིར། དེས་ན་བྱང་སེམས་མཐོང་ལམ་སྡུག་བསྔལ་ཆོས་བཟོད་པའི་རྒྱུད་ཀྱི་ཐེག་ཆེན་གྱི་ལམ་དེས་ཉན་རང་དགྲ་བཅོམ་ཟིལ་གྱི་གནོན་ནུས་སམ་མི་ནུས་སྙམ་ན། དེ་མི་ནུས་ཏེ། དེའི་རྒྱུད་ཀྱི་ཐེག་ཆེན་གྱི་ལམ་དེ་དེའི་རྒྱུད་ཀྱི་དོན་དམ་སེམས་བསྐྱེད་དུ་e་པའི་ཕྱིར་རོ། ། འདི་དག་ལ་རིགས་པའི་སྐྱོང་ཚུལ་ཁས་བླངས་ཤིན་ཏུ་བྱང་བ་གཅིག་ཤེས་དགོས་སོ། ། ཡང་ཁོ་ན་རེ། བྱང་སེམས་མཐོང་ལམ་སྡུག་བསྔལ་ཆོས་བཟོད་པ་ཆོས་ཅན།
ཁྱོད་ཉན་ཐོས་དགྲ་བཅོམ་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པའི་གང་ཟག་ཏུ་ཐལ། ཁྱོད་ཉན་ཐོས་དགྲ་བཅོམ་ཟིལ་གྱིས་གནོན་ནུས་པའི་བློ་གྲོས་རྒྱུད་ལ་ལྡན་པའི་གང་ཟག་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་གང་ཟག་གང་ཞིག ཁྱོད་ཀྱི་རྒྱུད་ལ་ལྡན་པ་ཡང་ཡིན། ཉན་ཐོས་དགྲ་བཅོམ་ཟིལ་གྱིས་གནོན་ནུས་པའི་བློ་གྲོས་ཀྱང་ཡིན་པའི་གཞི་མཐུན་ཡོད་པའི་ཕྱིར། གཉིས་པ་མ་གྲུབ་ན། དེར་ཐལ།
བྱང་སེམས་མཐོང་ལམ་སྡུག་བསྔལ་ཆོས་བཟོད་པའི་རྒྱུད་ཀྱི་དོན་དམ་སེམས་བསྐྱེད་དང་མཚུངས་ལྡན་དུ་བྱུང་བའི་སྟོང་ཉིད་རྟོགས་པའི་ཤེས་རབ་དེ་དེ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། དེའི་རྒྱུད་ལ་ལྡན་པ་གང་ཞིག ཕྱི་མ་ཡིན་པའི་ཕྱིར་རོ། དང་པོ་སླ། གཉིས་པ་མ་གྲུབ་ན། དེ་ཆོས་ཅན། ཁྱོད་དེར་ཐལ།
ཁྱོད་ཀྱི་ཉན་ཐོས་དགྲ་བཅོམ་ཟིལ་གྱིས་གནོན་ནུས་པ་གང་ཞིག ཁྱོད་བློ་གྲོས་ཡིན་པའི་ཕྱིར། ཕྱི་མ་དེར་ཐལ། དབུ་མའི་ལྟ་བར་གྱུར་པའི་ཤེས་རབ་ཡིན་པའི་ཕྱིར་རོ། ། དང་པོ་མ་གྲུབ་ན། དེར་ཐལ། དེའི་རྒྱུད་ཀྱི་དོན་དམ་སེམས་བསྐྱེད་དེ་ཉན་ཐོས་དགྲ་བཅོམ་པའི་རྒྱུད་ཀྱི་ལམ་ལས་ཆེས་ཁྱད་པར་དུ་འཕགས་པའི་ལམ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན།
ཁྱོད་དེར་ཐལ། ཁྱོད་ཐབས་སྙིང་རྗེ་ཆེན་པོས་ཟིན་པའི་ལམ་ཡིན་པ་གང་ཞིག གཅིག་ཤོས་དེ་ཐབས་སྙིང་རྗེ་ཆེན་པོས་མ་ཟིན་པའི་ལམ་ཡིན་པའི་ཕྱིར་རོ། ཡང་། བྱང་སེམས་ས་དང་པོའི་རྒྱུད་ཀྱི་གཉིས་མེད་ཀྱི་བློ་གྲོས་དེས་ཉན་ཐོས་དགྲ་བཅོམ་ཟིལ་གྱིས་གནོན་ནུས་པར་ཐལ། བྱང་སེམས་ས་བདུན་པའི་རྒྱུད་ཀྱི་གཉིས་མེད་ཀྱི་བློ་གྲོས་དེས་ཉན་རང་དགྲ་བཅོམ་ཟིལ་གྱིས་གནོན་ནུས་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། དེ་ནི་རིང་དུ་སོང་བར་བློ་ཡང་ལྷག་པར་འགྱུར་ཞེས་པའི་གཞུང་དོན་གྲུབ་པའི་ཕྱིར་རོ། །
གཞན་ཡང་། བྱང་སེམས་ས་དང་པོ་པའི་རྒྱུད་ཀྱི་དོན་དམ་སེམས་བསྐྱེད་དེས་ཉན་རང་དགྲ་བཅོམ་ཟིལ་གྱིས་གནོན་ནུས་པར་ཐལ། དེའི་རྒྱུད་ཀྱི་སྟོང་ཉིད་རྟོགས་པའི་ཤེས་རབ་དེས་ཉན་རང་དགྲ་བཅོམ་ཟིལ་གྱིས་གནོན་ནུས་པའི་ཕྱིར། མ་གྲུབ་ན། དེར་ཐལ། དེའི་རྒྱུད་ཀྱི་སྟོང་ཉིད་རྟོགས་པའི་ཤེས་རབ་དེས་ཉན་ཐོས་དགྲ་བཅོམ་པའི་རྒྱུད་ཀྱི་ཤེས་རབ་ལས་ལྷག་པའི་ཕྱིར། མ་གྲུབ་ན། དེར་ཐལ། དེ་ཉན་ཐོས་དགྲ་བཅོམ་པའི་རྒྱུད་ཀྱི་དེ་ལས་ཐབས་སྙིང་རྗེ་ཆེན་པོས་ཟིན་པའི་སྒོ་ནས་ཁྱད་པར་དུ་འཕགས་པའི་ཕྱིར་ཟེར་ན། མ་ཁྱབ།
རྟགས་སླ། འོ་ན་ཁྱོད་རང་ལ་ཡང་ཕ་རོལ་ཏུ་ཕྱིན་པའི་ལུགས་ཀྱི་སྤྲོས་བྲལ་རྟོགས་པའི་ལྟ་བ་ལས་སྔགས་ལུགས་ཀྱི་སྤྲོས་བྲལ་རྟོགས་པའི་ལྟ་བ་ལྷག་པར་ཐལ། དེ་ལས་དེ་ཐབས་ཁྱད་པར་ཅན་གྱིས་ཟིན་པའི་སྒོ་ནས་ཁྱད་པར་དུ་འཕགས་པའི་ཕྱིར། ཁྱབ་པ་དངོས། རྟགས་དེར་ཐལ། འོན་ཀྱང་སྤྲོས་བྲལ་རྟོགས་པ་ཡི། ། ཐབས་ལ་གསང་སྔགས་ཁྱད་པར་འཕགས། ། ཞེས་གསུངས་པའི་ཕྱིར་རོ། ། གོང་དུ་འདོད་ན། ཕ་རོལ་ཕྱིན་པའི་སྤྲོས་བྲལ་ལས། །
ལྷག་པའི་ལྟ་བ་ཡོད་ན་ནི། ། ལྟ་དེ་སྤྲོས་པ་ཅན་དུ་འགྱུར། ། ཞེས་པའི་གཞུང་དོན་མ་གྲུབ་པར་ཐལ་ལོ། ། གཞན་ཡང་། བྱང་སེམས་མཐོང་ལམ་སྡུག་བསྔལ་ཆོས་བཟོད་པ་ཆོས་ཅན། ཁྱོད་ཁྱོད་རང་གི་རྒྱུད་ཀྱི་ཀུན་རྫོབ་སེམས་བསྐྱེད་ཀྱིས་ཉན་རང་དགྲ་བཅོམ་ཟིལ་གྱིས་གནོན་ནུས་པའི་གང་ཟག་ཡིན་པར་ཐལ། ཁྱོད་ཀུན་རྫོབ་སེམས་བསྐྱེད་ཀྱི་སྟོབས་ཀྱིས་ཉན་རང་དགྲ་བཅོམ་ཟིལ་གྱིས་གནོན་ནུས་པའི་གང་ཟག་ཡིན་པ་གང་ཞིག ཁྱོད་ཁྱོད་རང་ལས་རྒྱུད་གཞན་པའི་གང་ཟག་གི་རྒྱུན་ཀྱི་ཀུན་རྫོབ་སེམས་བསྐྱེད་ཀྱི་སྟོབས་ཀྱིས་ཉན་རང་དགྲ་བཅོམ་ཟིལ་གྱི་གནོན་ནུས་པའི་གང་ཟག་མ་ཡིན་པའི་ཕྱིར་ཟེར་ན། མ་ཁྱབ། གཉིས་པ་མ་གྲུབ་ན།
དེ་ཆོས་ཅན། ཁྱོད་ཁྱོད་རང་ལས་རྒྱུད་གཞན་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན་སླ། གོང་དུ་འདོད་ན། དེ་ཆོས་ཅན། ཁྱོད་ཀྱི་རྒྱུད་ཀྱི་ཀུན་རྫོབ་སེམས་བསྐྱེད་ཡོད་པར་ཐལ་ལོ། ། གཞན་ཡང་། བྱང་སེམས་ས་དང་པོ་པའི་རྒྱུད་ཀྱི་ཀུན་རྫོབ་སེམས་བསྐྱེད་ཀྱིས་ཉན་རང་དགྲ་བཅོམ་ཟིལ་གྱི་གནོན་ནུས་ལ། དེའི་རྒྱུད་ཀྱི་དོན་དམ་སེམས་བསྐྱེད་ཀྱིས་དེ་ལྟར་མི་ནུས་པའི་ཁྱད་པར་འཐད་པར་ཐལ།
དང་པོ་གང་ཞིག ཕྱི་མ་ཡིན་པའི་ཕྱིར། རྟགས་གཉིས་དངོས། འདོད་ན། དེའི་རྒྱུད་ཀྱི་ཀུན་རྫོབ་སེམས་བསྐྱེད་ལས་དེའི་རྒྱུད་ཀྱི་དོན་དམ་སེམས་བསྐྱེད་ནུས་པ་ཆུང་བར་ཐལ། འདོད་པའི་ཕྱིར་ཟེར་ན། མ་ཁྱབ། འདོད་ན། དེ་མིན་པར་ཐལ། དེའི་རྒྱུད་ཀྱི་ཀུན་རྫོབ་སེམས་བསྐྱེད་ལས་དེའི་རྒྱུད་ཀྱི་དོན་དམ་སེམས་བསྐྱེད་ཁྱད་པར་དུ་འཕགས་པའི་ཕྱིར།
མ་གྲུབ་ན། དེར་ཐལ། དེའི་རྒྱུད་ཀྱི་ཀུན་རྫོབ་སེམས་བསྐྱེད་ཁྱད་པར་དུ་འཕགས་པའི་ཕྱིར། མ་གྲུབ་ན། དེར་ཐལ། དེའི་རྒྱུད་ཀྱི་ཀུན་རྫོབ་སེམས་བསྐྱེད་དེ་གཉིས་སྣང་དང་བཅས་པའི་བློ་ཡིན་པ་གང་ཞིག དེའི་རྒྱུད་ཀྱི་དོན་དམ་སེམས་བསྐྱེད་དེ་གཉིས་སྣང་ནུབ་པའི་བློ་ཡིན་པའི་ཕྱིར། དང་པོ་དེར་ཐལ། ཆོས་ཅན་གྱིས་འགྲུབ། ཕྱི་མ་ཡང་ཆོས་ཅན་གྱིས་འགྲུབ་བོ། །
མ་ཁྱབ་ལ། འོ་ན། བྱང་སེམས་ས་དང་པོ་པའི་རྒྱུད་ཀྱི་ཀུན་རྫོབ་སེམས་བསྐྱེད་ཡིན་ན། ཉན་རང་དགྲ་བཅོམ་ཟིལ་གྱིས་གནོན་ནུས་པའི་བློ་ཡིན་པར་ཐལ། དེའི་རྒྱུད་ཀྱི་ཀུན་རྫོབ་སེམས་བསྐྱེད་དེས་ཉན་རང་དགྲ་བཅོམ་ཟིལ་གྱིས་གནོན་ནུས་པའི་ཕྱིར་ཟེར་ན། མ་ཁྱབ། འདོད་ན། ཐེག་ཆེན་གྱི་མཐོང་ལམ་རྗེས་ཐོབ་ཁྱད་པར་ལམ་ལ་གནས་པའི་བྱང་འཕགས་ཀྱི་རྒྱུད་ཀྱི་སྟོང་ཉིད་རྟོགས་པའི་ཀུན་རྫོབ་སེམས་བསྐྱེད་ཆོས་ཅན། དེར་ཐལ། དེའི་ཕྱིར།
རྟགས་ཆོས་ཅན་གྱིས་འགྲུབ། འདོད་ན། དེའི་རྒྱུད་ཀྱི་སྟོང་ཉིད་རྟོགས་པའི་བློས་ཉན་རང་དགྲ་བཅོམ་རྣམས་ཟིལ་གྱིས་གནོན་ནུས་པར་ཐལ་ལོ། ། འདོད་ན། བྱང་སེམས་ས་དང་པོ་པའི་རྒྱུད་ཀྱི་སྟོང་ཉིད་རྟོགས་པའི་བློས་ཉན་རང་དགྲ་བཅོམ་ཟིལ་གྱི་གནོན་ནུས་པར་ཐལ་ལོ། འདོད་ན་དངོས་འགལ། གཞན་ཡང་བྱང་སེམས་ས་དང་པོ་པ་དེ། རྫོགས་པའི་བྱང་ཆུབ་སེམས་ལྟ་དང་པོ་ལ་གནས་ཀྱང་། ། ཞེས་པའི་སྐབས་ནས་དངོས་སུ་བསྟན་པའི་བྱང་སེམས་ཡིན་པར་ཐལ། དེས་ཉན་རང་དགྲ་བཅོམ་བསོད་ནམས་ཀྱི་སྟོབས་ཀྱིས་ཟིལ་གྱི་གནོན་ནུས་ལ།
བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་མི་ནུས་སོ་ཞེས་འཆད་པ་ལ། རྫོགས་པའི་བྱང་ཆུབ་སེམས་ལྟ་དང་པོ་ལ་གནས་ཀྱང་། ། ཞེས་སོགས་ཀྱི་གཞུང་དེ་བྱུང་བའི་ཕྱིར་རོ། ། འདོད་ན། དེ་ཆོས་ཅན། ཁྱོད་དེའི་ཐད་དུ་འཇུག་འགྲེལ་དུ་མདོ་དྲངས་པ་ལས། དེ་བཞིན་དུ་བྱང་ཆུབ་སེམས་དཔས་དང་པོར་བྱང་ཆུབ་ཏུ་སེམས་བསྐྱེད་ནས་རིང་པོར་མ་ལོན་པ། དེ་བཞིན་གཤེགས་པ་ཆོས་ཀྱི་རྒྱལ་པོའི་རིགས་སུ་སྐྱེས་པས་ཀྱང་བྱང་ཆུབ་ཀྱི་སེམས་དང་སྙིང་རྗེའི་དབང་གིས་ཉན་ཐོས་དང་རང་སངས་རྒྱས་ཡུན་རིང་དུ་ཚངས་པར་སྤྱད་པ་རྣམས་ཟིལ་གྱིས་གནོན་ཏོ་ཞེས་པའི་སྐབས་ནས་དངོས་སུ་བསྟན་པའི་བྱང་སེམས་ཡིན་པར་ཐལ། འདོད་པ་གང་ཞིག འཇུག་འགྲེལ་དུ་དེ་གཉིས་སྦྱར་ནས་བཤད་པའི་ཕྱིར་ཟེར་ན།
མ་ཁྱབ། འཇུག་འགྲེལ་དུ་དེ་གཉིས་སྦྱར་ནས་བཤད་པའི་གོ་དོན་ནི། ཉན་རང་དགྲ་བཅོམ་བསོད་ནམས་ཀྱི་སྟོབས་ཀྱིས་ཟིལ་གྱིས་གནོན་ནུས་པའི་མས་མཐའི་ས་མཚམས། ཐེག་ཆེན་ཚོགས་ལམ་ནས་འཇོག་ཅིང་། དེས་ན་གཞུང་རྩ་བའི་དངོས་བསྟན་གྱི་བྱང་སེམས་ས་དང་པོ་པས་ཉན་རང་དགྲ་བཅོམ་བསོད་ནམས་ཀྱི་སྟོབས་ཀྱིས་ཟིལ་གྱིས་གནོན་ནུས་པར་མ་ཟད། མདོའི་དངོས་བསྟན་གྱི་བྱང་སེམས་ལས་དང་པོ་དེས་ཀྱང་ཉན་རང་དགྲ་བཅོམ་བསོད་ནམས་གྱི་སྟོབས་ཀྱིས་ཟིལ་གྱིས་གནོན་ནུས་ཞེས་པའི་དོན་ཡིན། གོང་དུ་འདོད་ན། དེ་ཆོས་ཅན། ཁྱོད་བྱང་སེམས་ལས་དང་པོ་པ་ཡིན་པར་ཐལ་ལོ། ། འདོད་ན།
དེ་ཆོས་ཅན། ཁྱོད་བྱང་སེམས་ཚོགས་ལམ་ཡིན་པར་ཐལ། འདོད་ན་སླ། ཡང་དེ་ཆོས་ཅན། ཁྱོད་ཐེག་ཆེན་སེམས་བསྐྱེད་ཐོབ་ནས་ཡུན་རིང་པོར་མ་ལོན་པའི་གང་ཟག་ཡིན་པར་ཐལ། ཁྱོད་འགྲེལ་པ་དེའི་སྐབས་ནས་དངོས་སུ་བསྟན་པའི་གང་ཟག་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་དེ་མིན་པར་ཐལ། ཁྱོད་ཐེག་ཆེན་སེམས་བསྐྱེད་ཐོབ་ནས་བསྐལ་ཆེན་གྲངས་ཆེན་གཅིག་ཏུ་ཚོགས་བསགས་ཟིན་པའི་གང་ཟག་ཡིན་པའི་ཕྱིར།
མ་གྲུབ་ན། དེ་ཆོས་ཅན། དེར་ཐལ། ཁྱོད་ས་དང་པོ་ཐོབ་པའི་གང་ཟག་གང་ཞིག

བསྐལ་ཆེན་གྲངས་མེད་གསུམ་དུ་ཚོགས་གསོག་པའི་ཚེ་ཐེག་ཆེན་ཚོགས་སྦྱོར་མན་ཆད་དུ་བསྐལ་ཆེན་གྲངས་མེད་གཅིག་ཏུ་ཚོགས་གསོགས་དགོས་པའི་ཕྱིར། རྟགས་ཕྱི་མ་དེར་ཐལ། མདོ་སྡེ་རྒྱན་ལས། རྫོགས་པའི་སངས་རྒྱས་རབ་བརྙེས་བྱས། ། བསོད་ནམས་ཡེ་ཤེས་ཚོགས་རབ་བསགས། ། ཆོས་ལ་མི་རྟོགས་ཡེ་ཤེས་ནི། ། སྐྱེས་ཕྱིར་དེ་ནི་དམ་པར་འདོད་ནི། ། ཞེས་གསུངས་པའི་ཕྱིར་རོ། ། ཡང་། བྱང་སེམས་ས་དང་པོ་པ་ཆོས་ཅན། ཁྱོད་ཉན་རང་དགྲ་བཅོམ་པ་གཉིས་ལས་ཚངས་སྤྱོད་ཡུན་ཐུང་བའི་གང་ཟག་ཡིན་པར་ཐལ།
ཁྱོད་འགྲེལ་པ་དེའི་སྐབས་ནས་དངོས་སུ་བསྟན་པའི་རྒྱལ་སྲས་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་དེ་མིན་པར་ཐལ། ཁྱོད་ཉན་རང་དགྲ་བཅོམ་པ་གཉིས་ལས་ཚངས་སྤྱོད་ཡུན་རིང་བའི་གང་ཟག་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་དེ་གཉིས་ལས་ཚོགས་གསོག་པ་ཡུན་རིང་བའི་གང་ཟག་ཡིན་པའི་ཕྱིར། མ་གྲུབ་ན།
དེར་ཐལ། ཉན་ཐོས་དགྲ་བཅོམ་པས་ཚེ་གསུམ་དུ་ཚོགས་བསགས་སྟེ་དགྲ་བཅོམ་པར་འབྲས་བུས་ཐོབ། རང་རྒྱལ་དགྲ་བཅོམ་པ་དེས་བསྐལ་པ་བརྒྱར་ཚོགས་བསགས་ནས་དགྲ་བཅོམ་པའི་འབྲས་བུས་ཐོབ། བྱང་སེམས་ས་དང་པོ་པ་དེས་བསྐལ་ཆེན་གྲངས་མེད་གསུམ་དུ་ཚོགས་བསགས་ཏེ་ས་དང་པོ་ཐོབ་པ་ཡིན་པའི་ཕྱིར་ཏེ། ཚེ་གསུམ་བསྐལ་པ་བརྒྱ་དང་ནི། ། གྲངས་མེད་གསུམ་གྱིས་དེ་མཐར་ཕྱིན། ། ཞེས་པའི་གཞུང་དོན་གྲུབ་པའི་ཕྱིར་རོ། ། གཞན་ཡང་རྒྱལ་པོའི་སྲས་སུ་འཁྲུངས་མ་ཐག་པའི་རྒྱལ་པོའི་སྲས་དེས་རང་གི་བློན་པོའི་ཚོགས་རྣམས་བསོད་ནམས་ཀྱི་སྟོབས་ཀྱིས་ཟིལ་གྱིས་གནོན་ནུས་ལ་བློ་གྲོས་ཀྱི་སྟོབས་ཀྱིས་ཟིལ་གྱི་གནོན་མི་ནུས་པའི་ཁྱད་པར་འཐད་པར་ཐལ། དེ་ལྟར་ཡིན་པ་དང་བྱང་སེམས་ས་དང་པོ་པས་ཉན་རང་དགྲ་བཅོམ་བསོད་ནམས་སྟོབས་ཀྱིས་ཟིལ་གྱིས་གནོན་ནུས་ལ། བློ་གྲོས་ཀྱིས་ཟིལ་གྱིས་གནོན་མི་ནུས་པ་གཉིས་པོ་དེ་དོན་དུ་སྦྱར་ནས་བཤད་པའི་ཕྱིར་ཏེ།
འཇུག་འགྲེལ་དུ་མདོ་དྲངས་པ་ལས། ཀྱེ་རྒྱལ་བའི་སྲས་དག་འདི་ལྟ་སྟེ། དཔེར་ན་རྒྱལ་པོའི་རིགས་སུ་སྐྱེས་པའི་རྒྱལ་པོའི་བུ་རྒྱལ་པོའི་མཚན་དང་ལྡན་པ་ནི་ཞེས་སོགས་ཀྱི་གཞུང་དོན་གྲུབ་པའི་ཕྱིར་རོ། ། རྩ་བར་འདོད་ན། ཁྱོད་ཀྱིས་རང་གི་བློན་པོའི་ཚོགས་རྣམས་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་མི་ནུས་པར་ཐལ། ཁྱོད་རྒྱལ་པོའི་སྲས་སུ་འཁྲུངས་མ་ཐག་པའི་རྒྱལ་པོའི་སྲས་ཡིན་པའི་ཕྱིར། ཞེས་པའི་ཐལ་འགྱུར་ལ་ཁྱབ་པ་ཡོད་པར་ཐལ། འདོད་པའི་ཕྱིར་ཟེར་ན། མ་ཁྱབ། འདོད་ན།
རྒྱལ་པོ་ཟས་གཙང་མའི་སྲས་སུ་འཁྲུངས་མ་ཐག་པའི་རྒྱལ་པོ་དོན་གྲུབ་ཆོས་ཅན། དེར་ཐལ། དེའི་ཕྱིར། རྟགས་ཆོས་ཅན་གྱིས་འགྲུབ། འདོད་ན། དེ་ཆོས་ཅན། ཁྱོད་ཀྱིས་དེ་ལྟར་ནུས་པར་ཐལ། ཁྱོད་རྒྱལ་པོའི་སྲས་སུ་འཁྲུངས་མ་ཐག་པའི་སངས་རྒྱས་འཕགས་པ་ཡིན་པའི་ཕྱིར་རོ། ། ཡང་འཁོར་ལོས་བསྒྱུར་བའི་རྒྱལ་པོའི་སྲས་སུ་འཁྲུངས་མ་ཐག་པའི་བྱང་སེམས་ས་བཅུ་པ་ཆོས་ཅན། དེར་ཐལ།
དེའི་ཕྱིར། རྟགས་དེར་ཐལ། ཆོས་ཅན་ཡིན་པའི་ཕྱིར། མ་གྲུབ་ན། དེར་ཐལ། དེ་ཡོད་པའི་ཕྱིར། མདོ་སྡེ་རྒྱན་ལས། བྱང་ཆུབ་སེམས་དཔའ་རྟག་ཏུ་ནི། ། ཁྱིམ་པ་འཁོར་ལོས་བསྒྱུར་རྣམས་སུ། ། གྱུར་ནས་སྐྱེ་བ་ཐམས་ཅད་དུ། །
སེམས་ཅན་རྣམས་ཀྱི་དོན་བྱེད་དོ། ། ཞེས་པའི་གཞུང་དོན་གྲུབ་པའི་ཕྱིར། འདོད་ན། དེ་ཆོས་ཅན། ཁྱོད་ཀྱིས་དེ་ལྟར་ནུས་པར་ཐལ། ཆོས་ཅན་ཁོ་རང་ཡིན་པའི་ཕྱིར་རོ། ། གཞན་ཡང་། བྱང་སེམས་ས་དང་པོ་པས་ཉན་ཐོས་དགྲ་བཅོམ་པ་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པར་ཐལ། བྱང་སེམས་ས་དང་པོ་པས་མཐའ་བཞི་སྤྲོས་བྲལ་གྱི་ཆོས་ཉིད་མངོན་སུམ་དུ་རྟོགས་པ་གང་ཞིག ཉན་ཐོས་དགྲ་བཅོམ་པས་དེ་ལྟར་མ་རྟོགས་པའི་ཕྱིར་རོ། །
དང་པོ་མ་གྲུབ་ན། དེར་ཐལ། མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་བྱང་སེམས་ས་དང་པོ་པ་ཡོད་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཡོད་པར་ཐལ། བྱང་འཕགས་དེ་དེ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ།
ཁྱོད་བྱང་སེམས་ས་དང་པོ་ཡིན་པ་གང་ཞིག མཐའ་བཞི་སྤྲོས་བྲལ་གྱི་ཆོས་དབྱིངས་དེ་ཁྱེད་ཀྱིས་མངོན་སུམ་གྱི་རྟོགས་བྱ་ཡིན་པའི་ཕྱིར། དང་པོ་མ་གྲུབ་ན། དེ་ཆོས་ཅན། དེར་ཐལ། ཁྱོད་བྱང་འཕགས་ཐོབ་མ་ཐག་པའི་གང་ཟག་ཡིན་པའི་ཕྱིར་རོ། ། རྟགས་སླ། གཉིས་པ་མ་གྲུབ་ན། མཐའ་བཞི་སྤྲོས་བྲལ་གྱི་ཆོས་དབྱིངས་ཆོས་ཅན། ཁྱོད་དེར་ཐལ།
ཁྱོད་བྱང་སེམས་ས་བདུན་པ་བའི་མངོན་སུམ་གྱིས་རྟོགས་བྱ་ཡིན་པའི་ཕྱིར་ཏེ། བྱང་སེམས་ས་བདུན་པ་བ་དེ་ཁྱོད་མངོན་སུམ་དུ་རྟོགས་པའི་གང་ཟག་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་ས་བདུན་པ་ཐོབ་པའི་གང་ཟག་ཡིན་པའི་ཕྱིར་རོ། ། གོང་དུ་མ་ཁྱབ་ལ། མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་བྱང་སེམས་ས་དང་པོ་དེ། ཁོ་ཁོ་རང་ཡིན་པར་ཐལ། ཁོ་ཡིན་པ་ཡོད་པའི་ཕྱིར་ཟེར་ན།
མ་ཁྱབ། འདོད་ན། དེ་ཆོས་ཅན། མཐའ་བཞི་སྤྲོས་བྲལ་གྱི་ཆོས་དབྱིངས་དེ་ཁྱོད་ཀྱི་མངོན་སུམ་གྱི་རྟོགས་བྱ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་བྱང་སེམས་ས་དང་པོ་པའི་མངོན་སུམ་གྱི་རྟོགས་བྱ་ཡིན་པར་ཐལ་ལོ། ། འདོད་ན། དེ་ཆོས་ཅན།
བྱང་སེམས་ས་དང་པོ་པས་ཁྱོད་མངོན་སུམ་དུ་རྟོགས་པར་ཐལ་ལོ། ། འདོད་ན་དངོས་འགལ། ཡང་ཁོ་ཁོ་རང་ཡིན་པར་ཐལ་ལ་མ་ཁྱབ་བྱས་པ་ལ། གསལ་པ་དེར་ཐལ། མཐའ་བཞི་སྤྲོད་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་བྱང་འཕགས་དེ་བྱང་སེམས་ས་དང་པོ་བ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་བྱང་འཕགས་ཀྱི་མས་མཐའི་ས་མཚམས་བྱང་སེམས་ས་དང་པོ་པ་ནས། ཡས་མཐའི་ས་མཚམས་ས་བཅུ་པའི་བར་ལ་འཇོག་དགོས་པའི་ཕྱིར་ཏེ།
མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་བྱང་སེམས་ས་དང་པོ་པ་ཡང་ཡོད། དེ་འདྲའི་ས་གཉིས་པ་བ་ཡང་ཡོད། དེ་འདྲའི་ས་བཅུ་པ་བའི་བར་རྣམས་ཡོད་པའི་ཕྱིར། དང་པོ་མ་གྲུབ་ན། དེ་ཡོད་པར་ཐལ། བྱང་འཕགས་དེ་དེ་ཡིན་པའི་ཕྱིར། གཉིས་པ་དེར་ཐལ། བྱང་སེམས་ས་གཉིས་པ་བ་དང་ས་བདུན་པ་བ་གང་རུང་དུ་གྱུར་པའི་བྱང་འཕགས་དེ་དེ་ཡིན་པའི་ཕྱིར་རོ། ། ཡང་གོང་དུ། མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་བྱང་འཕགས་དེ་བྱང་སེམས་ས་དང་པོ་པ་ཡིན་པའི་ཕྱིར་ལ་མ་ཁྱབ་བྱས་པ་ལ།
དེ་ཆོས་ཅན། བྱང་སེམས་ས་དང་པོ་པ་མིན་པར་ཐལ། བྱང་སེམས་ས་བདུན་པ་བ་ཡིན་པའི་ཕྱིར། མ་གྲུབ་ན། དེ་དེར་ཐལ། མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་མས་མཐའི་ས་མཚམས་ས་བདུན་པ་ནས་འཇོག་རིགས་པའི་ཕྱིར། མ་གྲུབ་ན། དེར་ཐལ། ཉན་རང་དགྲ་བཅོམ་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པའི་མས་མཐའི་ས་མཚམས་ས་བདུན་ནས་འཇོག་རིགས་པའི་ཕྱིར་ཟེར་ན། མ་ཁྱབ།
མ་གྲུབ་ན། དེར་ཐལ། རང་འགྲེལ་ལས། རིང་དུ་སོང་བ་ཁོ་ན་ནས་བཟུང་ནས་ནི་ཞེས་ངེས་བཟུང་གི་ཚིག་དང་བཅས་ཏེ་གསུངས་པའི་ཕྱིར་རོ། ། དེས་ན་རང་ལུགས་གནད་ཀྱི་སྙིང་པོ་ནི། ཉན་རང་དགྲ་བཅོམ་བློ་གྲོས་ཀྱི་སྟོབས་ཀྱིས་ཟིལ་གྱི་གནོན་ནུས་པའི་མས་མཐའི་ས་མཚམས་ས་བདུན་པ་ནས་འཇོག་ཅིང་། དེའི་གོ་དོན་ཡང་ས་བདུན་པའི་རྣམ་གྲོལ་ལམ་སྐད་ཅིག་མ་དང་པོ་ནས་མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་ཏེ། མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་རྒྱུ་མཚན་གྱིས་ཉན་རང་དགྲ་བཅོམ་བློ་གྲོས་ཀྱིས་སྟོབས་ཀྱིས་ཟིལ་གྱིས་གནོན་ནུས་པ་ཡིན་ལ། ས་དྲུག་པ་མན་ཆད་དུ་མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་པའི་སྒོ་ནས། མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པ་མེད་པས་ས་དྲུག་པ་བ་མན་ཆད་ཀྱིས་ཉན་རང་དགྲ་བཅོམ་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་མི་ནུས་པར་འཇོག་པའི་གནད་ཀྱང་དེ་ལྟར་ཡིན།
སྤྱིར་ས་བདུན་པའི་བར་ཆད་མེད་ལམ་སྐད་ཅིག་མ་དང་པོ་ལ་གནས་པའི་བྱང་འཕགས་དེ། མཚན་འཛིན་སླར་མི་སྐྱེ་བའི་ཆོས་ཅན་དུ་བྱེད་པའི་གཉེན་པོ་བར་ཆད་མེད་ལམ་ཐོབ་པའི་སྒོ་ནས། ཉན་རང་རྣམས་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པར་འཇོག་པ་ཡིན་ནོ། ། གཞན་ཡང་། ཉན་ཐོས་དགྲ་བཅོམ་པས་མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པར་ཐལ། མཐའ་བཞི་སྤྲོས་བྲལ་གྱིས་ཆོས་དབྱིངས་མངོན་སུམ་དུ་རྟོགས་པའི་ཉན་ཐོས་དགྲ་བཅོམ་པ་ཡོད་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། དགྲ་བཅོམ་པ་དེ།
དེ་ཡིན་པའི་ཕྱིར་རོ། གོང་དུ་འདོད་ན། དེ་ཆོས་ཅན། ཁྱོད་དེ་མིན་པར་ཐལ། ཁྱོད་ཉན་ཐོས་དགྲ་བཅོམ་པ་གང་ཞིག ཁྱོད་ཡིན་ན། ཉན་ཐོས་དགྲ་བཅོམ་པ་ཡིན་དགོས་པའི་ཕྱིར་རོ། ། དེས་ན་རང་ལུགས་ནི། ཉན་ཐོས་དགྲ་བཅོམ་པའི་རྒྱུད་ཀྱི་དབུ་མའི་ལྟ་བའི་ཡུལ་གྱི་གཙོ་བོར་གྱུར་པའི་ཆོས་དབྱིངས་དེ་རྟག་ཆད་ཀྱི་མཐའ་གཉིས་ཙམ་དང་བྲལ་བའི་ཆོས་དབྱིངས་ཡིན་ཡང་། མཐའ་བཞི་སྤྲོས་བྲལ་གྱི་ཆོས་དབྱིངས་མ་ཡིན་ཏེ།
གལ་ཏེ་ཡིན་ན་ཉན་ཐོས་དགྲ་བཅོམ་པ་ཆོས་ཅན། ཁྱོད་མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་གང་ཟག་ཡིན་པར་ཐལ། ཁྱོད་ཁྱོད་རང་གི་རྒྱུད་ཀྱི་དབུ་མའི་ལྟ་བའི་ཡུལ་དུ་གྱུར་པའི་ཆོས་དབྱིངས་དེ་མཐའ་བཞི་སྤྲོས་བྲལ་གྱི་ཆོས་དབྱིངས་སུ་མངོན་སུམ་དུ་རྟོགས་པའི་གང་ཟག་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་ཁྱོད་རང་གི་རྒྱུད་ཀྱི་དབུ་མའི་ལྟ་བའི་ཡུལ་དུ་གྱུར་པའི་ཆོས་དབྱིངས་ཆོས་དབྱིངས་སུ་མངོན་སུམ་དུ་རྟོགས་པའི་གང་ཟག་ཡིན་པ་གང་ཞིག ཁྱོད་ཁྱོད་རང་གི་རྒྱུད་ཀྱི་དབུ་མའི་ལྟ་བའི་ཡུལ་དུ་གྱུར་པའི་ཆོས་དབྱིངས་དེ་རྟག་ཆད་ཀྱི་མཐའ་གཉིས་ཙམ་དང་བྲལ་བའི་ཆོས་དབྱིངས་སུ་མངོན་སུམ་དུ་རྟོགས་པའི་གང་ཟག་མ་ཡིན་པའི་ཕྱིར། དང་པོ་མ་གྲུབ་ན། དེ་ཆོས་ཅན།
དེར་ཐལ། ཁྱོད་ཁྱོད་རང་གང་ཞིག ཁྱོད་ཆོས་དབྱིངས་མངོན་སུམ་དུ་རྟོགས་པའི་གང་ཟག་ཡིན་པའི་ཕྱིར། རྟགས་གཉིས་སླ། རྩ་བའི་རྟགས་གཉིས་པ་མ་གྲུབ་ན། དེ་ཆོས་ཅན། ཁྱོད་ཀྱི་རྒྱུད་ཀྱི་དབུ་མའི་ལྟ་བའི་ཡུལ་དུ་གྱུར་པའི་ཆོས་དབྱིངས་དེ་རྟག་ཆད་ཀྱི་མཐའ་གཉིས་ཙམ་དང་བྲལ་བའི་ཆོས་དབྱིངས་ཡིན་པར་ཐལ། འདོད་པའི་ཕྱིར། འདོད་ན། དེའི་རྒྱུད་ཀྱི་དབུ་མའི་ལྟ་བའི་ཡུལ་དུ་གྱུར་པའི་ཆོས་དབྱིངས་ཆོས་ཅན།
ཁྱོད་རྟག་ཆད་ཀྱི་མཐའ་གཉིས་ཙམ་དང་བྲལ་བའི་ཆོས་དབྱིངས་མིན་པར་ཐལ། ཁྱོད་མཐའ་བཞི་སྤྲོས་བྲལ་གྱི་ཆོས་དབྱིངས་ཡིན་པའི་ཕྱིར། རྟགས་དངོས། འདིར་རང་ལུགས་ཀྱི་རྫས་སྤྱིའི་སྐྱོང་ལུགས་དང་བསྟུན་ན། མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་རྟོགས་པའི་སོ་སོ་སྐྱེ་བོ་ཡང་ཡོད་པར་ཁས་ལེན་དགོས་ཏེ། གང་ཟག་དེ་དེ་ཡིན་པའི་ཕྱིར། འོན་ཀྱང་དེ་ཁོ་ཁོ་རང་མིན། དེ་བཞིན་དུ་མཐའ་བཞིའི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་ཉན་ཐོས་ཚོགས་ལམ་པ་ཡང་ཡོད་དེ། ལམ་ཞུགས་ཀྱི་གང་ཟག་དེ་དེ་ཡིན་པའི་ཕྱིར། འོན་ཀྱང་དེ་ཁོ་ཁོ་རང་མིན།
དེས་མཚོན་ནས། རྫས་སྤྱིའི་བསྒྲུབ་ལུགས་འབབ་པ་རྣམས་ལ་སྐྱོང་ལུགས་དེ་བཞིན་དུ་ཤེས་པར་བྱའོ། ། དེ་ལྟ་བུའི་གནད་མ་ཤེས་པའི་ཚེ་གང་ཟག་དེ་གང་ཟག་གི་རྒྱུད་ཀྱི་མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་ལྟ་བ་རྒྱུད་ལྡན་གྱི་གང་ཟག་མ་ཡིན། འོ་ན་སུ་ཞིག་དེ་རྒྱུད་ལྡན་ཡིན་སྙམ་ན། བྱང་སེམས་ས་བདུན་པ་བ་དེ། དེ་ལྟ་བུའི་ལྟ་བ་རྒྱུད་ལྡན་གྱི་གང་ཟག་ཡིན་ཞེས་ཁས་ལེན་དགོས་པ་ཡིན་ནོ། ། གཞན་ཡང་། ཉན་ཐོས་དགྲ་བཅོམ་པ་ཆོས་ཅན། ཁྱོད་དབུ་མ་པ་ཡིན་པར་ཐལ། ཁྱོད་ཆོས་ཐམས་ཅད་བདེན་མེད་དུ་རྟོགས་པའི་གང་ཟག་ཡིན་པའི་ཕྱིར།
འདོད་ན། དེ་ཆོས་ཅན། ཁྱོད་ཐེག་ཆེན་གྱི་གྲུབ་མཐའ་སྨྲ་བའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ཐེག་ཆེན་གྱི་གང་ཟག་ཡིན་པར་ཐལ་ལོ་ཟེར་ན། མ་ཁྱབ། འདོད་ན། དེ་ཆོས་ཅན།
ཁྱོད་དེ་མིན་པར་ཐལ། ཁྱོད་ཐེག་དམན་གྱི་གང་ཟག་ཡིན་པའི་ཕྱིར་རོ། ། མ་ཁྱབ་ཙམ་ལ། དེ་ཆོས་ཅན། ཁྱོད་ཐེག་ཆེན་གྱི་གང་ཟག་ཡིན་པར་ཐལ། སྡེ་སྣོད་དང་གྲུབ་མཐས་ཕྱེ་བའི་ཐེག་ཆེན་གྱི་གང་ཟག་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན། དེར་ཐལ།
དབུ་མ་པ་ཡིན་པའི་ཕྱིར་རོ། ། རྟགས་དངོས། གཞན་ཡང་། ཉན་ཐོས་དགྲ་བཅོམ་པ་ཆོས་ཅན། ཁྱོད་ཕྱི་དོན་བདེན་མེད་དུ་མངོན་སུམ་དུ་རྟོགས་པའི་གང་ཟག་ཡིན་པར་ཐལ། ཁྱོད་ཆོས་ཐམས་ཅད་བདེན་མེད་དུ་མངོན་སུམ་དུ་རྟོགས་པའི་གང་ཟག་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་ཕྱི་དོན་བདེན་མེད་དུ་མངོན་སུམ་དུ་མཐོང་བ་ལ་སྒྲིབ་པར་བྱེད་པའི་ཕྱི་དོན་བདེན་འཛིན་གྱི་ཤེས་སྒྲིབ་གཟུང་རྟོག་སྤངས་པའི་གང་ཟག་ཡིན་པར་ཐལ། འདོད་པའི་ཕྱིར་ཟེར་ན།
མ་ཁྱབ་སྟེ། ཁྱོད་རང་ལ། ཉན་ཐོས་མཐོང་ལམ་པ་ཆོས་ཅན། ཁྱོད་གང་ཟག་གི་བདག་མེད་མངོན་སུམ་དུ་རྟོགས་པ་ལ་སྒྲིབ་བྱེད་ཀྱི་གང་ཟག་གི་བདག་འཛིན་སྤང་པའི་གང་ཟག་དུ་ཐལ། ཁྱོད་གང་ཟག་གི་བདག་མེད་མངོན་སུམ་དུ་རྟོགས་པའི་གང་ཟག་ཡིན་པའི་ཕྱིར། ཁྱབ་པ་དངོས། འདོད་ན། དེ་ཆོས་ཅན། ཁྱོད་གང་ཟག་གི་བདག་འཛིན་ལྷན་སྐྱེས་སྤངས་པའི་གང་ཟག་ཏུ་ཐལ། འདོད་པའི་ཕྱིར།
འདོད་ན། དེ་ཆོས་ཅན། ཁྱོད་དེ་མིན་པར་ཐལ། ཁྱོད་ཉན་ཐོས་སློབ་པ་ཡིན་པའི་ཕྱིར་རོ། ། གཞན་ཡང་། ཉན་རང་གཉིས་ཀྱི་ལམ་དུ་སྤང་བྱ་སྤོང་ཚུལ་ལ་ཁྱད་པར་མེད་པར་ཐལ། དེ་གཉིས་ཀྱི་ལམ་དུ་བདག་མེད་རྟོགས་ཚུལ་ལ་ཁྱད་པར་མེད་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ།
དེ་གཉིས་ཆར་གྱི་གང་ཟག་གི་བདག་མེད། འཛིན་པ་ཆོས་ཀྱི་བདག་མེད། གཟུང་བ་ཆོས་ཀྱི་བདག་མེད་གསུམ་ཆར་རྟོགས་པའི་ཕྱིར་ཏེ། དེ་གཉིས་ཆར་གྱིས་ཆོས་ཐམས་ཅད་བདེན་མེད་དུ་རྟོགས་པའི་ཕྱིར་རོ། ། གོང་དུ་འདོད་ན། དེ་གཉིས་ཀྱི་ལམ་དུ་སྤང་བྱ་སྤོང་ཚུལ་ལ་ཁྱད་པར་ཡོད་པར་ཐལ། ཉན་ཐོས་ལམ་དུ་ཕྱི་དོན་བདེན་འཛིན་གྱི་ཤེས་སྒྲིབ་གཟུང་རྟོག་སྤོང་བ་མེད་པ་གང་ཞིག རང་རྒྱལ་ལམ་དུ་དེ་སྤོང་བ་ཡོད་པའི་ཕྱིར་རོ། ། གཞན་ཡང་། བྱང་སེམས་ས་དང་པོ་པ་དེ་ཆོས་ཅན།
ཁྱོད་ཆོས་ཐམས་ཅད་ཀྱི་ཆོས་ཉིད་མངོན་སུམ་དུ་རྟོགས་པའི་གང་ཟག་ཡིན་པར་ཐལ། ཁྱོད་ཆོས་ཐམས་ཅད་བདེན་མེད་དུ་མངོན་སུམ་དུ་རྟོགས་པའི་གང་ཟག་ཡིན་པའི་ཕྱིར། འདོད་ན། དེ་ཆོས་ཅན། ཆོས་ཉིད་ཡིན་ན། ཁྱོད་ཀྱི་མངོན་སུམ་གྱི་རྟོགས་བྱ་ཡིན་དགོས་པར་ཐལ་ལོ་ཟེར་ན། མ་ཁྱབ། འདོད་ན། དག་པ་གཉིས་ལྡན་གྱི་ཆོས་ཉིད་ཆོས་ཅན། དེར་ཐལ།
དེའི་ཕྱིར། འདོད་ན། དེ་ཆོས་ཅན། བྱང་སེམས་ས་དང་པོ་པ་དེ་ཁྱོད་མངོན་སུམ་དུ་རྟོགས་པའི་གང་ཟག་དུ་ཐལ་ལོ། ། འདོད་ན། དག་པ་གཉིས་ལྡན་གྱི་ཆོས་ཉིད་དེ་སངས་རྒྱས་ནང་ཕན་ཚུན་ཁོ་ནའི་མངོན་སུམ་གྱི་སྤྱོད་ཡུལ་མ་ཡིན་པར་ཐལ། འདོད་པའི་ཕྱིར། དེ་ལྟར་བྱས་པ་ལ་ཁོ་ན་རེ། བྱང་སེམས་ས་དང་པོ་པ་ཆོས་ཅན། ཁྱོད་དག་པ་གཉིས་ལྡན་གྱི་ཆོས་ཉིད་མངོན་སུམ་དུ་རྟོགས་པའི་གང་ཟག་ཡིན་པར་ཐལ།
ཁྱོད་དེ་བདེན་མེད་དུ་མངོན་སུམ་དུ་རྟོགས་པའི་གང་ཟག་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་ཆོས་ཐམས་ཅད་བདེན་མེད་དུ་མངོན་སུམ་དུ་རྟོགས་པའི་གང་ཟག་ཡིན་པའི་ཕྱིར་ཟེར་ན། མ་ཁྱབ་སྟེ། འོ་ན་བྱང་སེམས་ས་དང་པོ་པ་ཆོས་ཅན། ཁྱོད་མཐའ་བཞི་སྤྲོས་བྲལ་གྱི་ཆོས་ཉིད་མངོན་སུམ་དུ་རྟོགས་པའི་གང་ཟག་ཡིན་པར་ཐལ། ཁྱོད་དེ་བདེན་མེད་དུ་མངོན་སུམ་དུ་རྟོགས་པའི་གང་ཟག་ཡིན་པའི་ཕྱིར། མ་གྲུབ་ན།
དེ་ཆོས་ཅན། དེར་ཐལ། ཁྱོད་ཆོས་ཐམས་ཅད་བདེན་མེད་དུ་མངོན་སུམ་དུ་རྟོགས་པའི་གང་ཟག་ཡིན་པའི་ཕྱིར། ཁྱབ་པ་དངོས། གཞན་ཡང་། བྱང་སེམས་ས་དྲུག་པ་བ་ཆོས་ཅན། ཁྱོད་མཐའ་བཞི་སྤྲོས་བྲལ་གྱིས་ཆོས་དབྱིངས་རྟོགས་པའི་གང་ཟག་ཡིན་པར་ཐལ། ཁྱོད་མཐའ་བཞི་སྤྲོས་བྲལ་གྱི་ཆོས་དབྱིངས་ལ་ཞིབ་ཏུ་སྤྱོད་པའི་ཤེས་རབ་ཐོབ་པའི་གང་ཟག་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན།
དེར་ཐལ། ལམ་ཕར་ཕྱིན་བཅུའི་ནང་ནས་ལམ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ལྷག་པར་སྤྱོད་པའི་ནུས་པ་ཐོབ་པའི་རྒྱལ་སྲས་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། ། མ་ཁྱབ་ཙམ་ལ། འོ་ན། དེ་ཆོས་ཅན། ཁྱོད་མཐའ་བཞི་སྤྲོས་བྲལ་གྱི་ཆོས་ཉིད་དོན་སྤྱིའི་ཚུལ་གྱིས་རྟོགས་པའི་གང་ཟག་ཡིན་པར་ཐལ། འདོད་པ་གང་ཞིག ཁྱོད་དེ་མངོན་སུམ་དུ་རྟོགས་པའི་གང་ཟག་མ་ཡིན་པའི་ཕྱིར་ཟེར་ན། མ་ཁྱབ།
འདོད་ན། དེ་ཆོས་ཅན། ཁྱོད་དེ་རྟོགས་པའི་གང་ཟག་ཏུ་ཐལ་ལོ། ། འདོད་ན་དངོས་འགལ། འདིར་རང་ལུགས་ཁས་ལེན་ཚུལ་ནི། བྱང་སེམས་ས་དྲུག་པ་བ་དེས་མཉམ་གཞག་དུ་མཐའ་བཞི་སྤྲོས་བྲལ་གྱི་ཆོས་དབྱིངས་ལ་ཞིབ་ཏུ་དཔྱད་པའི་ནུས་པས། རྗེས་ཐོབ་ཏུ་མཐའ་བཞི་སྤྲོས་བྲལ་གྱི་ཆོས་དབྱིངས་དོན་སྤྱིའི་ཚུལ་གྱིས་རྟོགས་པ་ཞིག་ཡོད་དེ། ས་བདུན་པར་མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པ་ངེས་པར་ཡོད་ལ། མཐའ་བཞི་སྤྲོས་བྲལ་ཆོས་དབྱིངས་མངོན་སུམ་དུ་རྟོགས་པ་ལ། དེ་དོན་སྤྱིའི་ཚུལ་གྱིས་རྟོགས་པ་ངེས་པར་སྔོན་དུ་འགྲོ་དགོས་པའི་ཕྱིར།
དེས་ན་མཐའ་བཞི་སྤྲོས་བྲལ་གྱི་ཆོས་དབྱིངས་དོན་སྤྱིའི་ཚུལ་གྱིས་རྟོགས་པའི་བྱང་སེམས་ས་དྲུག་པ་བ་ཡོད་ཅེས་ཁས་ལེན་ནོ། ། དེ་ལྟར་རང་ལུགས་ལ་དོགས་པ་དཔྱད་ནས། རྩ་བའི་གཉིས་པ་གཞན་ལུགས་ལ་དོགས་པ་དཔྱད་པ་ལ། ཁ་ཅིག་ན་རེ། ཉན་རང་ལ་ཆོས་ཀྱི་བདག་མེད་རྟོགས་པ་ཡང་མེད། སྟོང་ཉིད་རྟོགས་པ་ཡང་མེད། ཆོས་ཉིད་རྟོགས་པ་ཡང་མེད་དོ་ཞེས་ཟེར་ན། ཉན་རང་ལ་སྟོང་ཉིད་རྟོགས་པ་ཡོད་པར་ཐལ། ཉན་རང་ལ་ཆོས་ཐམས་ཅད་རང་བཞིན་མེད་པར་རྟོགས་པ་ཡོད་པའི་ཕྱིར། མ་གྲུབ་ན།
དེར་ཐལ། ཉན་རང་ལ་ཆོས་ཐམས་ཅད་རང་བཞིན་མེད་པར་ཡོངས་སུ་ཤེས་པ་ཡོད་པའི་ཕྱིར། མ་གྲུབ་ན། དེར་ཐལ། རང་འགྲེལ་ལས། ལུང་འདི་ལས་ནི་ཉན་ཐོས་དང་རང་སངས་རྒྱས་རྣམས་ལ་ཡང་ཆོས་ཐམས་ཅད་རང་བཞིན་མེད་པར་ཤེས་པ་ཡང་ཡོད་དོ། ། ཞེས་པའི་གཞུང་དོན་གྲུབ་པའི་ཕྱིར། གཞན་ཡང་། ཉན་རང་ལ་ཆོས་ཐམས་ཅད་བདེན་མེད་དུ་རྟོགས་པ་ཡོད་པར་ཐལ། དེ་མེད་པར་འདོད་པ་ལ་དཔལ་ལྡན་ཟླ་བ་གྲགས་པས་འགལ་བ་བརྗོད་པའི་ཐལ་འགྱུར་གསུམ་འཕངས་ནས་ཚར་བཅད་པའི་ཕྱིར།
མ་གྲུབ་ན། དེར་ཐལ། རང་འགྲེལ་ལས། དངོས་པོ་རང་བཞིན་མེད་པར་ཡོངས་སུ་ཤེས་པ་དང་བྲལ་བའི་ཕྱིར་ཞེས་སོགས་ཀྱི་གཞུང་དོན་གྲུབ་པའི་ཕྱིར། མ་ཁྱབ་ན། འགྲེལ་པ་དེ་ལ་གོ་དོན་གཅིག་གྱིས་དང་། གཞན་ཡང་། ཉན་ཐོས་དགྲ་བཅོམ་པ་ཆོས་ཅན། ཁྱོད་ཆོས་ཀྱི་བདག་མེད་མངོན་སུམ་དུ་རྟོགས་པའི་གང་ཟག་ཡིན་པར་ཐལ། ཁྱོད་རང་རྒྱུད་ཀྱི་ཕུང་པོ་ལྔ་བདེན་མེད་དུ་རྟོགས་པའི་གང་ཟག་ཡིན་པ་གང་ཞིག
རང་རྒྱུད་ཀྱི་ཕུང་པོ་ལྔ་བདེན་མེད་དུ་རྟོགས་པ་གང་ཟག་ཡིན་ན། ཆོས་ཐམས་ཅད་བདེན་མེད་དུ་རྟོགས་པའི་གང་ཟག་ཡིན་དགོས་པའི་ཕྱིར། དང་པོ་དེར་ཐལ། ཁྱོད་རང་རྒྱུད་ཀྱི་ཕུང་པོ་ལྔ་བདེན་མེད་དུ་རྟོགས་པའི་གང་ཟག་ཡིན་པ་གང་ཞིག ཁྱོད་གང་ཟག་གི་བདག་མེད་མངོན་སུམ་དུ་རྟོགས་པའི་གང་ཟག་ཡིན་པའི་ཕྱིར་རོ། ། ཕྱི་མ་དེར་ཐལ། རྟེན་འབྲེལ་གྱི་རྟགས་ལས་ཆོས་གཅིག་བདེན་མེད་དུ་རྟོགས་པའི་གང་ཟག་ཡིན་ན། རྟེན་འབྲེལ་གྱི་རྟགས་ལས་ཆོས་ཐམས་ཅད་བདེན་མེད་དུ་རྟོགས་པའི་གང་ཟག་ཡིན་དགོས་པའི་ཕྱིར་ཏེ། དབུ་མ་བཞི་བརྒྱ་པ་ལས། གཅིག་གི་སྟོང་ཉིད་གང་ཡིན་པ། །
དེ་ནི་ཀུན་གྱི་སྟོང་ཉིད་ཡིན། ། གཅིག་གི་ལྟ་པོ་གང་ཡིན་པ། ། དེ་ནི་ཀུན་གྱི་ལྟ་པོ་ཡིན། ། ཞེས་པའི་གཞུང་དོན་གྲུབ་པའི་ཕྱིར་རོ། ། འདི་ལ་རང་རྒྱུད་པ་རྣམས་ནི། ཆོས་གཅིག་གིས་ཆོས་ཉིད་ཀུན་ཏུ་འགྲོ་བའི་ཚུལ་གྱིས་རྟོགས་ན། ཆོས་ཐམས་ཅད་ཀྱི་ཆོས་ཉིད་རྟོགས་པས་ཁྱབ་ཅེས་ཟེར་མོད། དེ་ལྟར་ཁྱབ་མ་ཁྱབ་ཀྱི་དོགས་པ་འཇུག་དོན་མེད་པས། གཞུང་དེའི་དགོངས་པར་མ་སོང་ངོ་། ། གཞན་ཡང་།
ཉན་ཐོས་དགྲ་བཅོམ་པ་ཆོས་ཅན། ཁྱོད་ཆོས་ཀྱི་བདག་མེད་རྟོགས་པའི་གང་ཟག་ཡིན་པར་ཐལ། ཁྱོད་གཟུང་བ་ཆོས་ཀྱི་བདག་མེད་རྟོགས་པའི་གང་ཟག་ཡིན་པ་གང་ཞིག ཁྱོད་འཛིན་པ་ཆོས་ཀྱི་བདག་མེད་རྟོགས་པའི་གང་ཟག་ཡང་ཡིན་པའི་ཕྱིར། དང་པོ་མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་གཟུང་བྱ་ཕྱི་རོལ་གྱི་དོན་བདེན་མེད་དུ་རྟོགས་པའི་གང་ཟག་ཡིན་པའི་ཕྱིར། མ་གྲུབ་ན། དེ་ཆོས་ཅན།
དེར་ཐལ། ཁྱོད་གཟུགས་ཕུང་བདེན་མེད་དུ་རྟོགས་པའི་གང་ཟག་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་རང་རྒྱུད་ཀྱི་གཟུགས་ཕུང་བདེན་མེད་དུ་རྟོགས་པའི་གང་ཟག་ཡིན་པའི་ཕྱིར་ཏེ། ཁྱོད་གང་ཟག་གི་བདག་མེད་རྟོགས་པའི་གང་ཟག་གང་ཞིག ཁྱོད་གཟུགས་ཕུང་དང་བཅས་པའི་གང་ཟག་ཡིན་པའི་ཕྱིར་རོ། ། རྩ་བའི་རྟགས་གཉིས་པ་མ་གྲུབ་ན། དེ་ཆོས་ཅན།
ཁྱོད་དེར་ཐལ། ཁྱོད་སེམས་བདེན་མེད་དུ་རྟོགས་པའི་གང་ཟག་ཡིན་པ་གང་ཞིག ཁྱོད་སེམས་བྱུང་བདེན་མེད་དུ་རྟོགས་པའི་གང་ཟག་ཡིན་པའི་ཕྱིར། དང་པོ་དེར་ཐལ། ཁྱོད་རང་རྒྱུད་ཀྱི་རྣམ་ཤེས་ཀྱི་ཕུང་པོ་བདེན་མེད་དུ་རྟོགས་པའི་གང་ཟག་ཡིན་པའི་ཕྱིར། དེར་ཐལ། ཁྱོད་ཁྱོད་རང་གང་ཞིག ཁྱོད་གང་ཟག་གི་བདག་མེད་མངོན་སུམ་དུ་རྟོགས་པའི་གང་ཟག་ཡིན་པའི་ཕྱིར་རོ། ། རྩ་བའི་རྟགས་གཉིས་པ་མ་གྲུབ་ན། དེ་ཆོས་ཅན།
ཁྱོད་དེར་ཐལ་ཁྱོད་ཕུང་པོ་ཕྱི་མ་བཞི་བདེན་མེད་དུ་རྟོགས་པའི་གང་ཟག་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་རང་རྒྱུད་ཀྱི་ཕུང་པོ་ཕྱི་མ་བཞི་བདེན་མེད་དུ་རྟོགས་པའི་གང་ཟག་ཡིན་པའི་ཕྱིར་ཏེ། མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་ཁྱོད་རང་གང་ཞིག ཁྱོད་གང་ཟག་གི་བདག་མེད་མངོན་སུམ་དུ་རྟོགས་པའི་གང་ཟག་ཡིན་པའི་ཕྱིར་རོ། །
གཞང་ཡང་། ཉན་ཐོས་འཕགས་པ་དེ་ཆོས་ཀྱི་བདག་མེད་མངོན་སུམ་དུ་རྟོགས་པའི་གང་ཟག་ཡིན་པར་ཐལ། ཉན་ཐོས་འཕགས་པའི་རྒྱུད་ཀྱི་འཕགས་ལམ་ཡན་ལག་བརྒྱད་ཀྱི་ཟླས་ཕྱེ་བའི་ཡང་དག་པའི་ལྟ་བ་དེ། དབུ་མའི་ལྟ་བ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་དེ་དང་རྟག་ཆད་གང་རུང་གི་མཐར་ལྷུང་བའི་ལྟ་བ་གང་རུང་ཡིན་པ་གང་ཞིག ཕྱི་མ་མ་ཡིན་པའི་ཕྱིར། དང་པོ་དེར་ཐལ།
ཁྱོད་ལྟ་བ་ཡིན་པའི་ཕྱིར། ཕྱི་མ་མ་གྲུབ་ན། ཁྱོད་མཐར་འཛིན་གྱི་ལྟ་བ་ཡིན་པར་ཐལ། འདོད་པའི་ཕྱིར། འདོད་ན། ཁྱོད་སྤང་བྱ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་དེ་མིན་པར་ཐལ།
ཁྱོད་འཕགས་ལམ་ཡིན་པའི་ཕྱིར། འདི་འདྲིའི་རིགས་པ་ནི་ཤིན་ཏུ་བཟང་བ་ཡིན་ནོ། ། གཞན་ཡང་། ཆོས་ཐམས་ཅད་བདེན་མེད་དུ་མ་རྟོགས་པའི་ཉན་ཐོས་དགྲ་བཅོམ་པ་ཡོད་པར་ཐལ། ཆོས་ཀྱི་བདག་མེད་མ་རྟོགས་པའི་ཉན་ཐོས་དགྲ་བཅོམ་པ་ཡོད་པའི་ཕྱིར། རྟགས་དངོས། འདོད་ན། ཆོས་ཐམས་ཅད་བདེན་གྲུབ་ཏུ་འཛིན་པའི་བདེན་འཛིན་རྒྱུད་ལྡན་གྱི་ཉན་ཐོས་དགྲ་བཅོམ་པ་ཡོད་པར་ཐལ། འདོད་པའི་ཕྱིར། འདོད་ན།
དེ་ཆོས་ཅན། ཁྱོད་ཀྱི་རྒྱུད་ལ་ཆོས་གང་ཡང་རུང་བ་ལ་དམིགས་ནས་ཉོན་མོངས་པ་ཆགས་སོགས་སྐྱེ་བར་འགྱུར་བར་ཐལ། ཁྱོད་ཆོས་ཐམས་ཅད་བདེན་གྲུབ་ཏུ་འཛིན་པའི་བདེན་འཛིན་རྒྱུད་ལྡན་གྱི་གང་ཟག་ཡིན་པའི་ཕྱིར་རོ། ། དེ་ལ་ཁྱབ་པ་ཡོད་དེ། འཇུག་པ་ལས། ཁྱོད་ཀྱིས་རྣལ་འབྱོར་བདག་མེད་མཐོང་བ་ཡི། ། གཟུགས་སོགས་དེ་ཉིད་རྟོགས་པར་མི་འགྱུར་ཞིང་། ། གཟུགས་ལ་དམིགས་ནས་འཇུག་ཕྱིར་འདོད་ཆགས་སོགས། ། སྐྱེ་འགྱུར་དེ་ཡིས་ངོ་བོ་རྟོགས་མེད་ཕྱིར། ། ཞེས་པའི་གཞུང་དོན་གྲུབ་པའི་ཕྱིར་རོ། །
གཞན་ཡང་། ཕྱི་དོན་བདེན་མེད་དུ་རྟོགས་པའི་སེམས་ཙམ་པ་ཆོས་ཅན། ཁྱོད་ཆོས་ཐམས་ཅད་བདེན་མེད་དུ་རྟོགས་པའི་གང་ཟག་ཡིན་པར་ཐལ། ཁྱོད་ཕྱི་དོན་བདེན་མེད་དུ་རྟོགས་པའི་གང་ཟག་གང་ཞིག ཆོས་གཅིག་བདེན་མེད་དུ་རྟོགས་པའི་གང་ཟག་ཡིན་ན། ཆོས་ཐམས་ཅད་བདེན་མེད་དུ་རྟོགས་པའི་གང་ཟག་ཡིན་པས་ཁྱབ་པ་ཁས་བླངས་པའི་ཕྱིར་རོ། ། དང་པོ་མ་གྲུབ་ན། དེ་དེར་ཐལ། ཕྱི་དོན་བདེན་མེད་དུ་རྟོགས་པའི་སེམས་ཙམ་པ་ཡོད་པའི་ཕྱིར། མ་གྲུབ་ན།
དེར་ཐལ། ཕྱི་དོན་བདེན་མེད་དུ་ཁས་ལེན་པའི་སེམས་ཙམ་པ་ཡོད་པའི་ཕྱིར་ཟེར་ན། མ་ཁྱབ། རྟགས་སླ། གོང་དུ་འདོད་ན། དེ་ཆོས་ཅན། ཁྱོད་ཡོད་པར་ཐལ་ལོ། ། འདོད་ན། རྟེན་འབྲེལ་ཟབ་མོའི་གནས་ལུགས་རྟོགས་པའི་དངོས་སྨྲ་བ་ཡོད་པར་ཐལ་ལོ། ། འདོད་ན།
རིགས་པ་དྲུག་བཅུ་པ་ལས། སངས་རྒྱས་ལམ་ལ་བརྟེན་ནས་ནི། ། ཀུན་ལ་མི་རྟག་སྨྲ་བ་རྣམས། ། རྩོད་པས་དངོས་རྣམས་མཆོག་བཟུང་ནས། ། གནས་པ་གང་ཡིན་དངོས་མེད་དོ། ། ཞེས་པའི་གཞུང་དོན་མ་གྲུབ་པར་ཐལ། འདོད་པའི་ཕྱིར་རོ། ། དེས་ན་རང་ལུགས་གནད་ཀྱི་སྙིང་པོ་ནི། དངོས་སྨྲ་བ་རྣམ་པ་གསུམ་གྱིས་ཆོས་གང་ཡང་བདེན་མེད་དུ་རྟོགས་པ་མེད་དེ། བདེན་མེད་རྟོགས་པ་ལ་རྟེན་འབྲེལ་ཟབ་མོའི་གནད་ཤེས་དགོས་ཤིང་།
རྟེན་འབྲེལ་ཟབ་མོའི་གནད་ཤེས་པའི་དངོས་སྨྲ་བ་ནི་རི་བོང་རྭ་དང་ཆོས་མཚུངས་པའི་ཕྱིར་རོ། ། གཞན་ཡང་། འདི་ལ་ལུང་དང་རིགས་པའི་གནད་མང་དུ་ཡོད་མོད་འོག་ནས་རིམ་བཞིན་འཆད་དོ། ། གཞན་ཡང་། ཉན་རང་ལ་ཆོས་ཐམས་བདེན་མེད་དུ་རྟོགས་པ་མེད་གསུང་མཁན་གྱི་ས་སྐྱ་པར་གྲགས་པ་རྣམས་གསན་ཅིག ཉན་རང་ལ་ཆོས་ཐམས་ཅད་བདེན་སྟོང་དུ་རྟོགས་པ་ཡོད་པར་ཐལ། འཕགས་པ་ཀླུ་སྒྲུབ་ཐེག་པ་གསུམ་གྱི་སྦྱོར་ལམ་ལ་བདག་མེད་རྟོགས་ཚུལ་ལ་ཁྱད་པར་མི་བཞེད་པའི་ཕྱིར། མ་གྲུབ་ན། དེར་ཐལ། ཐུབ་པ་དགོངས་གསལ་ལས།
འཕགས་པ་ཀླུ་སྒྲུབ་རྒྱས་འབྲིང་གསུམ་གྱི་དགོངས་པས་ཐེག་པ་གསུམ་གྱི་སྦྱོར་ལམ་ལ་ཐབས་ཀྱི་ཁྱད་པ་དང་། ངེས་འབྱེད་བཞིས་རང་རང་གི་དམིགས་པ་གསལ་མི་གསལ་གྱི་ཁྱད་པར་མ་གཏོགས་པ། བདག་མེད་རྟོགས་པ་ལ་ཁྱད་པར་མི་བཞེད་དེ་ཞེས་པའི་གཞུང་འདི་ལ་ལབ་ལབ་བྱེད་རིགས་པའི་ཕྱིར་རོ། ། དེ་ལ་ཁ་ཅིག་འདི་སྙམ་དུ་ལུང་དེའི་དོན་ཐེག་པ་གསུམ་ཀའི་སྦྱོར་ལམ་གང་ཟག་གི་བདག་མེད་ཙམ་རྟོགས་པ་ལ་ཁྱད་པར་མེད་ཅེས་པའི་དོན་ཡིན་ནོ་སྙམ་ན་དེ་ནི་ཤིན་ཏུ་རྨོངས་པ་སྟེ། འཕགས་པ་ཐོགས་མེད་ཀྱི་རྗེས་སུ་འབྲངས་བའི་སེམས་ཙམ་པ་རྣམས་དང་། མངོན་རྟོགས་རྒྱན་གྱི་དགོངས་པ་འབྲེལ་བའི་རྣལ་འབྱོར་སྤྱོད་པའི་དབུ་མ་པ་རྣམས་ཀྱང་། ཐེག་པ་གསུམ་ཀའི་སྦྱོར་ལམ་གྱིས་གང་ཟག་གི་བདག་མེད་རྟོགས་པ་ཙམ་ཞིག་འདོད་པར་མཐུན་པས། དེ་དག་ལས་ལོགས་སུ་བཀར་ནས། འཕགས་པ་ཀླུ་སྒྲུབ་ཐེག་པ་གསུམ་ཀའི་སྦྱོར་ལམ་རྣམས་ཀྱིས་ཆོས་ཐམས་ཅད་བདག་མེད་པར་རྟོགས་པ་ལ་ཁྱད་པར་མི་བཞེད་དོ་ཞེས་རྣམ་དཔྱོད་ཀྱི་རུས་སྟོན་ནས་སློབ་དཔོན་སོ་སོའི་བཞེད་སྲོལ་མ་འདྲེས་པར་བཤད་པ་ལ་སྨྱོན་འདིངས་པའི་གཏམ་དུ་སྣང་བའི་ཕྱིར་རོ། ། རང་ལུགས་ལུང་དེའི་དགོངས་དོན་གྱི་སྙིང་པོ་ནི།
སྤྱིར་འཕགས་པ་ཐོགས་མེད་ཀྱི་རྗེས་སུ་འབྲངས་བའི་སེམས་ཙམ་པ་རྣམས་དང་། ཐེག་པ་གསུམ་གྱི་ལམ་རིམ་འཆད་ཚུལ་མངོན་རྟོགས་རྒྱན་གྱི་དགོངས་དོན་དང་འདྲེས་པའི་དབུ་མ་རང་རྒྱུད་པ་རྣམས་ཀྱི་ལུགས་ལ་ཉན་ཐོས་ཀྱིས་གང་ཟག་གི་བདག་མེད་ཙམ་རྟོགས། ཐེག་ཆེན་གྱི་གང་ཟག་རྣམས་ཀྱིས་དེའི་སྟེང་དུ་འཛིན་པ་ཆོས་ཀྱི་བདག་མེད་ཀྱང་རྟོགས་སོ་ཞེས་འདོད་པ་ཡིན་ལ། དཔལ་འཕགས་པ་ཀླུ་སྒྲུབ་ཀྱི་དགོངས་དོན་གྱི་སྙིང་པོ་དཔལ་ལྡན་ཟླ་བ་གྲགས་པས་ཕྱིན་ཅི་མ་ལོག་པར་བཀྲལ་བའི་སྐབས་འདིར། ཐེག་པ་གསུམ་ཀའི་སྦྱོར་ལམ་རྣམས་ཀྱིས་ཆོས་ཐམས་ཅད་བདག་མེད་པའམ། བདེན་པར་མེད་པར་རྟོགས་པ་མཚུངས་ཞིང་། དེ་ཉིད་ཤེར་ཕྱིན་གྱི་མདོ་རྒྱས་འབྲིང་བསྡུས་གསུམ་སོགས་ངེས་དོན་གྱི་མདོ་ཐམས་ཅད་ཀྱི་དགོངས་པ་ཡིན་པར་འཕགས་ཀླུ་སྒྲུབ་བཞེད་དོ། ། ཞེས་པའི་དོན་ཡིན་པས། དེ་ལས་གཞན་དུ་འབྲུ་སྐྱོག་སྣ་ཚོགས་རྒྱབ་ནས་ལུང་ཆུད་གསོན་པར་མ་བྱེད་ཅིག གཞན་ཡང་།
ཚད་མ་རིགས་པའི་གཏེར་གྱི་རང་འགྲེལ་ལས། ཉན་ཐོས་དང་ཐེག་པ་ཆེན་པོ་འགའ་ཞིག་འཕགས་པ་གསུམ་ལ་བདག་མེད་རྟོགས་པའི་ཁྱད་པར་མི་འདོད་དེ་བདེན་པ་བཞིའི་ཆོས་ཉིད་དམ་ཆོས་ཐམས་ཅད་བདག་མེད་པར་མ་རྟོགས་ན་བདེན་པ་མཐོང་བ་མི་སྲིད་པའི་ཕྱིར་རོ། ། འོན་ཀྱང་མཆོག་དམན་གྱི་ཁྱད་པར་ནི་སྙིང་རྗེ་དང་ཐབས་ཀྱི་བྱེ་བྲག་ལ་ལྟོས་པར་འདོད་དོ། ། ཞེས་བཤད་པ་དེ་མི་འཐད་པར་ཐལ། ཆོས་ཐམས་ཅད་བདག་མེད་པར་མ་རྟོགས་ན་ཐེག་པ་གསུམ་པོ་གང་རུང་གི་མཐོང་ལམ་ཐོབ་པ་མེད་པར་ཁས་བླངས་ཟིན་པའི་ཕྱིར་རོ། ། འདི་འདྲིའི་རིགས་པ་ལ་ཤེས་ལྡན་གཟུར་གནས་ཀྱིས་ལྟས་ན་སྨྱོན་འདིང་བ་མེད་དོ། ། གཞན་ཡང་། ཉན་རང་ལ་སྟོང་ཉིད་རྟོགས་པ་ཡོད་པར་ཐལ། ཐེག་དམན་གྱི་གང་ཟག་དང་ཐེག་ཆེན་གྱི་གང་ཟག་གཉིས་བསམ་པ་རྒྱ་ཆེ་ཆུང་ལ་བརྟེན་ནས་འབྱེད་པ་ཡིན་གྱི། ལྟ་བ་བཟད་ངན་ལ་བརྟེན་ནས་འབྱེད་པ་མ་ཡིན་པའི་ཕྱིར་ཏེ།
དབུ་མ་ཐལ་འགྱུར་བའི་སློབ་དཔོན་དཔལ་ལྡན་མར་མེ་མཛད་ཀྱི་གསུང་ལས། བསམ་པ་བཟང་པོ་དགོས་པའི་ཤེས་བྱེད་དུ། ཐེག་པ་གསུམ་ཡང་བསམ་པས་ཕྱེ་བ་ཡིན་གྱིས། ལྟ་བས་ཕྱེ་བ་མ་ཡིན་ཞེས་ལན་གཅིག་མ་ཡིན་པར་གསུངས་པ་འདི་ལ་འགྲེལ་ཅུང་ཟད་ཅིག་ཡོད་པའི་ཕྱིར་རོ། ། དེས་ན་རང་གི་ལུགས་ནི་ཉན་རང་དགྲ་བཅོམ་པ་གཉིས་ཀྱིས་འཇིག་ལྟ་ལྷན་སྐྱེས་སྤངས་པའི་སྒོ་ནས་ཁམས་གསུམ་ལས་ཆགས་པ་དང་བྲལ་བའི་ཚེ་གསེར་དང་བོང་བ་མཉམ། གཡས་ནས་ཙནྡན་གྱི་ལྡེ་གུས་བྱུགས་པ་དང་། གཡོན་ནས་སྟ་རེས་བཅད་པ་ལ་ཆགས་པ་དང་སྡང་བ་མེད། གཡས་ནས་ཚིག་སྙན་པ་བརྒྱ་སྟོང་བརྗོད་པ་དང་། གཡོན་ནས་ཚིག་མི་སྙན་པ་བརྒྱ་སྟོང་བརྗོད་པ་ལ་ཁྱད་པར་ཅུང་ཟད་ཀྱང་མེད་པར་མདོ་བསྟན་བཅོས་མང་པོ་ལས་བཤད་ཅིང་། དེ་ལྟ་བུའི་གང་ཟག་རྣམས་ཀྱིས་སྟོང་ཉིད་མ་རྟོགས་ན།
སྟོང་ཉིད་རྟོགས་པའི་གང་ཟག་ཅུང་ཟད་ཀྱང་མི་སྲིད་པའི་སྐྱོན་ཡོད་པའི་གནད་འདི་དགོངས་ནས། བདག་གི་ཡོངས་འཛིན་དམ་པས་འཕགས་པ་ཡིན་ན། དབུ་མ་པ་ཡིན་པས་ཁྱབ། འཕགས་པ་ཡིན་ན། སྟོང་ཉིད་མངོན་སུམ་དུ་རྟོགས་པའི་གང་ཟག་ཡིན་པས་ཁྱབ། འཕགས་པ་ཡིན་ན། རྟག་ཆད་ཀྱི་མཐའ་གཉིས་དང་བྲལ་བའི་ཆོས་དབྱིངས་མངོན་སུམ་དུ་རྟོགས་པའི་གང་ཟག་ཡིན་པས་ཁྱབ། འཕགས་པ་ཡིན་ན། བདེན་འཛིན་རྒྱུད་ལ་མི་ལྡན་པའི་གང་ཟག་ཡིན་པས་ཁྱབ། འཕགས་པ་ཡིན་ན།
ལས་ཉོན་གྱིས་སྐྱེ་བ་མི་ལེན་པའི་གང་ཟག་ཡིན་པས་ཁྱབ། ཅེས་ལེགས་པར་གསུངས་པ་ཡིན་ནོ། ། དེ་ལ་ཁོ་ན་རེ། ཐེག་པ་གསུམ་ལ་ལྟ་བ་མཐོ་དམན་གྱི་ཁྱད་པར་ཡོད་པར་ཐལ། ཐེག་དམན་འཕགས་པ་དང་། ཐེག་ཆེན་འཕགས་པ་གཉིས་ལ་ལྟ་བ་མཐོ་དམན་གྱི་ཁྱད་པར་ཡོད་པའི་ཕྱིར། མ་གྲུབ་ན། དེར་ཐལ། ཐེག་དམན་འཕགས་པ་འི་རྒྱུད་ཀྱི་དབུ་མའི་ལྟ་བ་ལས་ཆེས་ཁྱད་པར་དུ་འཕགས་པ་ཡང་ཡིན། ཐེག་ཆེན་འཕགས་པའི་རྒྱུད་ཀྱི་དབུ་མའི་ལྟ་བ་ཡང་ཡིན་པའི་གཞི་མཐུན་ཡོད་པའི་ཕྱིར་ཟེར་ན།
མ་ཁྱབ། མ་གྲུབ་ན། དེར་ཐལ། བྱང་སེམས་ས་བདུན་པ་བའི་རྒྱུད་ཀྱི་མཐའ་མར་ལྟ་བ་ཀུན་ཟློག་གི་དབུ་མའི་ལྟ་བ་དེ་དེ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་དང་པོ་གང་ཞིག ཕྱི་མ་ཡིན་པའི་ཕྱིར། དང་པོ་མ་གྲུབ་ན།
དེ་དེར་ཐལ། བྱང་སེམས་ས་བདུན་པ་བ་དེས་ཉན་རང་དགྲ་བཅོམ་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པའི་ཕྱིར་ཏེ། དེ་ནི་རིང་དུ་སོང་བར་བློ་ཡང་ལྷག་པར་འགྱུར། ། ཞེས་བཤད་པའི་ཕྱིར་རོ། ། རྟགས་གཉིས་པ་མ་གྲུབ་ན། དེ་ཆོས་ཅན། དེར་ཐལ། ཆོས་ཅན་ཡིན་པའི་ཕྱིར་རོ། ། མ་ཁྱབ་ཙམ་ལ། ཐེག་དམན་འཕགས་པ་དང་ཐེག་ཆེན་འཕགས་པ་གཉིས་ལ་ལྟ་བ་མཐོ་དམན་གྱི་ཁྱད་པར་ཡོད་པར་ཐལ།
ཐེག་དམན་འཕགས་པ་དང་། བྱང་སེམས་ས་བདུན་པ་གཉིས་ལ་དབུ་མའི་ལྟ་བ་མཐོ་དམན་གྱི་ཁྱད་པར་ཡོད་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། ཐེག་དམན་འཕགས་པས་མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་མ་རྟོགས། བྱང་སེམས་ས་བདུན་པ་པས་མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་ཕྱིར་རོ། ། རིགས་པའི་སྙིང་པོ་ཡི་གེ་ལམ་དུ་བཀོད་པ་འདི་རྣམས་ཤིན་ཏུ་མཐའ་ཆོད་པར་ཡོད་པས་བློ་གསལ་མཁས་པ་རྣམས་ཀྱིས་གཅེས་པར་ཟུངས་ཤིག རྒྱལ་བའི་སྲས་ཀྱི་བསོད་ནམས་སྟོབས་ཉིད་ལས། ། ཐེག་དམན་ཟིལ་གྱིས་གནོན་ཞིང་ཐེག་པ་གསུམ། །
ཆོས་ཉིད་རྟོགས་ཚུལ་མཐུན་པར་ལུང་རིགས་ཀྱིས། ། ཞིབ་ཏུ་འཆད་པ་ཁོ་བོའི་མན་ངག་ཡིན། ༈ །དེ་ཚེ་དེ་ལ་རྫོགས་སངས་བྱང་ཆུབ་རྒྱུ། ། དང་པོ་སྦྱིན་པ་ཉིད་ནི་ལྷག་པར་འགྱུར། ། ཞེས་པའི་སྐབས་སུ། ངག་སྦྱོར་དང་། མཐའ་དཔྱད་གཉིས། དང་པོ་ནི། བྱང་སེམས་ས་དང་པོ་དེ་ཆོས་ཅན། ཁྱོད་སྦྱིན་པ་ལྷག་པར་སྤྱོད་པའི་ཡོད་ཏན་དང་ལྡན་པ་ཡིན་ཏེ།
ཁྱོད་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱེད་པའི་རྒྱུར་ལམ་ཕར་ཕྱིན་བཅུའི་ནང་ནས་ལམ་སྦྱིན་པའི་ཕ་རོལ་ཏུ་ཕྱིན་པ་ལ་ལྷག་པར་སྤྱོད་པའི་རྒྱལ་སྲས་ཡིན་པའི་ཕྱིར། གཉིས་པ་ལ། ལམ་སྦྱིན་སོགས་ཕར་ཕྱིར་དྲུག་གི་གྲངས་ངེས། སོ་སོའི་མཚན་ཉིད། སོ་སོའི་དབྱེ་བ། སོ་སོའི་ངེས་ཚིག དེ་དག་ལ་འཇིག་རྟེན་དང་འཇིག་རྟེན་ལས་འདས་པའི་དབྱེ་བ་འབྱེད་ཚུལ་བཤད་པ་དང་ལྔ། དང་པོ་ནི། སྤྱིར་ལམ་སྦྱིན་སོགས་དྲུག་པོ་དེའི་གྲངས་ངེས་འཇོག་པའི་ཚུལ་ཡོད་དེ། གཞི་བསླབ་པ་གསུམ་གྱི་དབང་དུ་བྱས་ནས་ཀྱང་དེ་ལྟར་དུ་གྲངས་ངེས།
ལམ་ཚོགས་གཉིས་ཀྱི་དབང་དུ་ནས་ཀྱང་དེ་ལྟར་དུ་གྲངས་ངེས། བྱེད་ལས་མངོན་མཐོ་དང་ངེས་ལེགས་གཉིས་བསྒྲུབ་པའི་དབང་དུ་བྱས་ནས་ཀྱང་དེ་ལྟར་དུ་གྲངས་ངེས། འབྲས་བུ་སྐུ་གཉིས་བསྒྲུབ་པའི་དབང་དུ་བྱས་ནས་ཀྱང་དེ་ལྟར་དུ་གྲངས་ངེས་པའི་ཕྱིར། རྟགས་དང་པོ་གྲུབ་སྟེ། ལྷག་པ་ཚུལ་ཁྲིམས་ཀྱི་བསླབ་པའི་དབང་དུ་བྱས་ནས་སྦྱིན་པ། ཚུལ་ཁྲིམས། བཟོད་པ་གསུམ་པོ་དེ་བཞག ལྷག་པ་ཏིང་ངེ་འཛིན་གྱི་བསླབ་པའི་དབང་དུ་བྱས་ནས་བསམ་གཏན་དེ་བཞག ལྷག་པ་ཤེས་རབ་ཀྱི་བསླབ་པའི་དབང་དུ་བྱས་ནས་ཤེས་རབ་དེ་བཞག དེ་གསུམ་ཀའི་གྲོགས་བྱེད་པའི་དབང་དུ་བྱས་ནས་བརྩོན་འགྲུས་དེ་བཞག་པ་ཡིན་པའི་ཕྱིར་ཏེ།
མདོ་སྡེ་རྒྱན་ལས། བསླབ་གསུམ་དབང་དུ་མཛད་ནས་ནི། ། རྒྱལ་བས་ཕ་རོལ་ཕྱིན་པ་དྲུག ། ཡང་དག་བཤད་དེ་དང་པོ་གསུམ། ། ཐ་མ་གཉིས་ཀྱིས་རྣམ་པ་གཉིས། ། གཅིག་ནི་གསུམ་ཆར་ལ་ཡང་གཏོགས། ། ཞེས་གསུངས་པའི་ཕྱིར་རོ། ། རྟགས་གཉིས་པ་གྲུབ་སྟེ། གཙོ་བོར་བསོད་ནམས་ཀྱི་ཚོགས་ཀྱི་དབང་དུ་བྱས་ནས། དང་པོ་གསུམ་པོ་དེ་བཞག
གཙོ་བོར་ཡེ་ཤེས་ཀྱི་ཚོགས་ཀྱི་དབང་དུ་བྱས་ནས་བརྩོན་འགྲུས་དེ་བཞག་པའི་ཕྱིར། རྟགས་གསུམ་པ་གྲུབ་སྟེ། གཙོ་བོར་མངོན་མཐོ་བསྒྲུབ་པའི་དབང་དུ་བྱས་ནས་དང་པོ་གསུམ་པོ་དེ་བཞག གཙོ་བོར་ངེས་ལེགས་བསྒྲུབ་པའི་དབང་དུ་བྱས་ནས་ཕྱི་མ་གཉིས་པོ་དེ་བཞག དེ་གཉིས་ཆར་གྱི་གྲོགས་བྱེད་པའི་དབང་དུ་བྱས་ནས་བརྩོན་འགྲུས་དེ་བཞག་པའི་ཕྱིར་རོ། ། རྟགས་བཞི་པ་གྲུབ་སྟེ། ། དང་པོ་གསུམ་ལ་བརྟེན་ནས་གཙོ་བོར་གཟུགས་ཀྱི་སྐུ་ཐོབ་པར་བྱེད། ཕྱི་མ་གཉིས་ལ་བརྟེན་ནས་གཙོ་བོར་ཆོས་ཀྱི་སྐུ་ཐོབ་པར་བྱེད། བརྩོན་འགྲུས་ཀྱིས་དེ་གཉིས་ཀའི་གྲོགས་བྱེད་པའི་ཕྱིར་རོ། ། རྟགས་ཕྱི་མ་གསུམ་ཆར་གྱིས་ལུང་ནི།
བསྟན་བཅོས་འདི་ཉིད་ལས། སྦྱིན་སོགས་ཆོས་གསུམ་འདི་དག་ཕལ་མོ་ཆེ། ། བདེ་བར་གཤེགས་པས་ཁྱིམ་པ་རྣམས་ལ་བསྔགས། ། བསོད་ནམས་ཞེས་བྱའི་ཚོགས་ཀྱང་དེ་དག་ཉིད། ། སངས་རྒྱས་གཟུགས་ཀྱི་བདག་ཉིད་སྐུ་ཡི་རྒྱུ། ། ཞེས་དངོས་སུ་གསུང་ལ་དེའི་ཤུགས་ལ། བསམ་གཏན་ཤེས་རབ་འདི་དག་ཕལ་མོ་ཆེ། ། བདེ་བར་གཤེགས་པར་རབ་བྱུང་རྣམས་ལ་བསྔགས། ། ཡེ་ཤེས་ཞེས་བྱའི་ཚོགས་ཀྱང་དེ་དག་ཉིད། ། སངས་རྒྱས་ཆོས་ཀྱི་བདག་ཉིད་སྐུ་ཡི་རྒྱུ། །
ཞེས་པ་གཅིག་ཐོབ་པ་ཡིན་ནོ། ། བརྩོན་འགྲུས་ཀུན་གྱི་གྲོགས་སུ་འགྱུར་བའི་ལུང་ནི་བསྟན་བཅོས་འདི་ཉིད་ལས། ཡོན་ཏན་མ་ལུས་བརྩོན་འགྲུས་རྗེས་འགྲོ་ཞིང་། ། བསོད་ནམས་བློ་གྲོས་ཚོགས་ནི་གཉིས་ཀྱི་རྒྱུ། ། ཞེས་དང་། མདོ་སྡེ་རྒྱན་ལས་ཀྱང་། ། དགེ་བའི་ཆོས་ཀྱི་ནང་ན་བརྩོན་འགྲུས་མཆོག ། འདི་ལྟར་དེ་ལ་བརྟེན་ནས་དེ་རྗེས་ཐོབ། ། བརྩོན་འགྲུས་ཀྱིས་ནི་མདོ་ལ་བདེ་གནས་མཆོག ། དངོས་གྲུབ་འཇིག་རྟེན་འདས་དང་འཇིག་རྟེན་རྟོགས། །
ཞེས་གསུངས་པ་རྣམས་ཡིན་ནོ། ། གཉིས་པ་སོ་སོའི་མཚན་ཉིད་ནི། བསམ་པ་ཁྱད་པར་ཅན་གྱིས་ཟིན་པའི་བྱང་ཆུབ་སེམས་པའི་རྒྱུད་ཀྱི་གཏོང་བ་ཕུན་སུམ་ཚོགས་པ་དེ། ལམ་སྦྱིན་པའི་ཕ་རོལ་ཏུ་ཕྱིན་པའི་མཚན་ཉིད་ཡིན། བསམ་པ་ཁྱད་པར་ཅན་གྱིས་ཟིན་པའི་བྱང་སེམས་ཀྱི་སྤོང་བ་ཕུན་སུམ་ཚོགས་པ་དེ། ལམ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་མཚན་ཉིད་ཡིན། བསམ་པ་རྣམ་པར་དག་པས་ཟིན་པའི་བྱང་སེམས་ཀྱི་སེམས་རྒྱུད་མི་འཁྲུག་པར་བྱེད་པ་ཕུན་སུམ་ཚོགས་པ་དེ། ལམ་བཟོད་པའི་ཕ་རོལ་ཏུ་ཕྱིན་པའི་མཚན་ཉིད་ཡིན། བསམ་པ་ཁྱད་པར་ཅན་གྱིས་ཟིན་པའི་བྱང་སེམས་ཀྱི་བརྩོན་འགྲུས་ཕུན་སུམ་ཚོགས་པ་དེ། ལམ་བརྩོན་འགྲུས་ཀྱི་ཕ་རོལ་ཏུ་ཕྱིན་པའི་མཚན་ཉིད་ཡིན།
དེས་ཟིན་པའི་བྱང་སེམས་ཀྱི་བསམ་གཏན་ཕུན་སུམ་ཚོགས་པ་དེ། ལམ་བསམ་གཏན་གྱི་ཕ་རོལ་ཏུ་ཕྱིན་པའི་མཚན་ཉིད་ཡིན། དེས་ཟིན་པའི་བྱང་སེམས་ཀྱི་ཤེས་རབ་ཕུན་སུམ་ཚོགས་པ་དེ། ལམ་ཤེས་རབ་ཀྱི་ཕ་རོལ་ཏུ་ཕྱིན་པའི་མཚན་ཉིད་ཡིན། ལམ་ཕར་ཕྱིན་ཕྱི་མ་བཞི་པོ་དེ་ལམ་ཕར་ཕྱིན་དྲུག་ཏུ་ཕྱེ་ཚེ། ལམ་ཤེས་རབ་ཀྱི་ཕ་རོལ་ཏུ་ཕྱིན་པར་འདུ་ཞིང་། བཅུར་འབྱེད་པའི་ཚེ་ཕྱི་མ་བཞིའི་མཚན་ཉིད་རིམ་བཞིན། བསམ་པ་ཁྱད་པར་ཅན་གྱིས་ཟིན་པའི་བྱང་སེམས་ཀྱི་ཐབས་མཁས་ཕུན་སུམ་ཚོགས་པ་དེ། ལམ་ཐབས་ཀྱི་ཕ་རོལ་ཏུ་ཕྱིན་པའི་མཚན་ཉིད་ཡིན། བསམ་པ་ཁྱད་པར་ཅན་གྱིས་ཟིན་པའི་བྱང་སེམས་ཀྱི་སྨོན་ལམ་ཕུན་སུམ་ཚོགས་པ་དེ།
ལམ་སྨོན་ལམ་གྱི་ཕ་རོལ་ཏུ་ཕྱིན་པའི་མཚན་ཉིད་ཡིན། དེས་ཟིན་པའི་བྱང་སེམས་ཀྱི་ཡེ་ཤེས་ཀྱི་ཕུན་སུམ་ཚོགས་པ་དེ། ལམ་ཡེ་ཤེས་ཀྱི་ཕ་རོལ་ཏུ་ཕྱིན་པའི་མཚན་ཉིད་ཡིན། དེས་ན་ལམ་གྱི་ཕར་ཕྱིན་བཅུ་པོ་དེ་གང་རུང་ཡིན་ན། ཕ་རོལ་ཏུ་ཕྱིན་པ་མ་ཡིན་པས་ཁྱབ་སྟེ། དཔེར་ན་ལམ་ཤེས་ཕྱིན་དང་གཞུང་ཤེར་ཕྱིན་གང་རུང་ཡིན་ན་ཤེར་ཕྱིན་མ་ཡིན་པས་ཁྱབ་པ་བཞིན་ནོ། ། དེ་ལྟར་ཡང་སློབ་དཔོན་ཕྱོགས་གླང་གིས་བརྒྱད་སྟོང་དོན་བསྡུས་ལས། ཤེས་རབ་ཕ་རོལ་ཕྱིན་གཉིས་མེད། ། ཡེ་ཤེས་དེ་ནི་དེ་བཞིན་གཤེགས། ། བསྒྲུབ་བྱ་དེ་དོན་སྦྱོར་བ་ཡིས། །
གཞུང་ལམ་དག་ལ་དེ་སྒྲས་བཏགས། ། ཞེས་གསུངས་སོ། ། དེས་ན་ཕ་རོལ་ཏུ་ཕྱིན་པ་བཅུའི་མཚན་ཉིད་ནི་རིམ་བཞིན། སྲིད་ཞིའི་ཕ་རོལ་ཏུ་ཕྱིན་པ་མཐར་ཐུག་པའི་སྦྱིན་པའི་ཡེ་ཤེས་དེ། སྦྱིན་པའི་ཕར་ཕྱིན་གྱི་མཚན་ཉིད་ཡིན་པ་ནས། སྲིད་ཞིའི་ཕ་རོལ་ཏུ་སོན་པ་མཐར་ཐུག་པའི་ཡེ་ཤེས་ཀྱི་མཁྱེན་པ་དེ། ཡེ་ཤེས་ཀྱི་ཕར་ཕྱིན་གྱི་མཚན་ཉིད་ཡིན་པའི་བར་རིགས་འགྲེའོ། ། དེས་ན་ཕར་ཕྱིན་བཅུ་པོ་གང་རུང་ཡིན་ན། རྣམ་མཁྱེན་ཡིན་པས་ཁྱབ་སྟེ། རང་འགྲེལ་ལས།
དེས་ན་ཕ་རོལ་ཞེས་བྱ་བ་ནི། འཁོར་བའི་རྒྱ་མཚོའི་ཕ་འགྲམ་དང་ངོགས་ཏེ་ཉོན་མོངས་པ་དང་ཤེས་བྱའི་སྒྲིབ་པ་མ་ལུས་པར་སྤངས་པ་མངའ་བའི་རང་བཞིན་སངས་རྒྱས་ཉིད་དེ། ཕ་རོལ་ཏུ་ཕྱིན་པ་ནི་ཕ་རོལ་ཏུ་གསོན་པའོ། ། ཞེས་གསུངས་པའི་ཕྱིར་རོ། ། འོ་ན་ཉན་རང་གཉིས་ཀྱི་རྒྱུད་ལ་ལམ་ཕར་ཕྱིན་དྲུག་ཡོད་དམ་མེད་སྙམ་ན། ཉན་རང་གཉིས་ཀྱི་རྒྱུད་ལ་སྦྱིན་པ་ཚུལ་ཁྲིམས་བཟོད་པ་སོགས་ནི་ཡོད་མོད། དེ་དག་གི་རྒྱུད་ལ་ལམ་ཕ་རོལ་ཏུ་ཕྱིན་པ་དྲུག་ནི་མེད་དེ། ཐེག་བསྡུས་བཤད་སྦྱར་ལས། ཉན་ཐོས་བསེ་རུ་རྣམས་ལ་ནི། ། ཕ་རོལ་ཕྱིན་དྲུག་མིང་ཡང་མེད། །
བཅོམ་ལྡན་ཉག་གཅིག་ཕ་རོལ་ཕྱིན། ། དྲུག་གི་སྤྱི་ལ་བཞུགས་པ་ལགས། ། ཞེས་གསུངས་པའི་ཕྱིར། གསུམ་པ་སོ་སོའི་དབྱེ་བ་ནི། སྦྱིན་པ་ལ་ངོ་བོའི་སྒོ་ནས་དབྱེ་ན། ཟང་ཟིང་གི་སྦྱིན་པ། ཆོས་ཀྱི་སྦྱིན་པ། མི་འཇིགས་པ་སྐྱབས་ཀྱི་སྦྱིན་པ། བྱམས་པའི་སྦྱིན་པ་དང་བཞི་ཡོད། དང་པོ་ནི།
ཟང་ཟིང་གི་ལོངས་སྤྱོད་སྦྱིན་པར་གཏོང་བའི་དགེ་བ་ལྟ་བུ་ལ་བྱེད། གཉིས་པ་ནི། བསམ་པ་རྣམ་དག་གིས་ཀུན་ནས་སླངས་ཏེ་དམ་པའི་ཆོས་ཕྱིན་ཅི་མ་ལོག་པར་འཆད་པའི་དགེ་བ་ལྟ་བུ་ལ་བྱེད། གསུམ་པ་ལ་དབྱེ་ན། ལོང་སྤྱོད་ཆོམ་རྐུན་གྱི་འཇིགས་པ་ལས་སྐྱོབ་པའི་སྦྱིན་པ། ལུས་ནད་ཀྱི་འཇིགས་པ་ལས་སྐྱོབ་པར་བྱེད་པའི་སྦྱིན་པ། སྲོག་འཆི་བདག་གི་འཇིགས་པ་ལས་སྐྱོབ་པར་བྱེད་པའི་སྦྱིན་པ། སྲིད་པ་འཁོར་བའི་མཐར་ལྟུང་བའི་འཇིགས་པ་ལས་སྐྱོབ་པར་བྱེད་པའི་སྦྱིན་པ། ཞི་བ་མྱ་ངན་ལས་འདས་པའི་མཐར་ལྟུང་བའི་འཇིགས་པ་ལས་སྐྱོབ་པར་བྱེད་པའི་སྦྱིན་པ་དང་ལྔ་ཡོད། བཞི་པ་ནི།
སེམས་ཅན་ལ་དམིགས་ནས་བྱམས་སྙིང་རྗེ་བསྒོམ་པར་བྱེད་པའི་དགེ་བ་ལ་འཇོག གཉིས་པ་དམན་མཆོག་གི་སྒོས་དབྱེ་ན། རྣམ་པར་དག་པའི་སྦྱིན་པ་དང་། མ་དག་པའི་སྦྱིན་པ་གཉིས། དང་པོ་ནི། འཁོར་གསུམ་རྣམ་དག་གི་སྦྱིན་པ་ལྟ་བུ། གཉིས་པ་ནི། ཆང་དང་དུག་དང་མཚོན་ཆ་ལ་སོགས་ལ་སྦྱིན་པར་གཏོང་བ་ལྟ་བུ་ལ་བྱེད། ཡང་དེ་ལ་ཐེག་པའི་སྒོ་ནས་དབྱེ་ན། ལམ་མ་ཡིན་པའི་སྦྱིན་པ་དང་།
ལམ་དུ་གྱུར་པའི་སྦྱིན་པ་གཉིས། ། དང་པོ་ནི། ལམ་མ་ཞུགས་ཀྱི་གང་ཟག་གི་རྒྱུད་ཀྱི་སྦྱིན་པའི་དགེ་བ་ལྟ་བུ། གཉིས་པ་ལ་དབྱེ་ན། ཉན་ཐོས་ཀྱི་ལམ་དུ་གྱུར་པ། རང་རྒྱལ་གྱི་ལམ་དུ་གྱུར་པ། ཐེག་ཆེན་གྱི་ལམ་དུ་གྱུར་པའི་སྦྱིན་པ་གསུམ་ཡོད། ཚུལ་ཁྲིམས་དེ་ལ། ངོ་བོའི་སྒོ་ནས་དབྱེ་ན། ཉེས་སྤྱོད་སྡོམ་པའི་ཚུལ་ཁྲིམས།
དགེ་བ་ཆོས་སྡུས་ཀྱི་ཚུལ་ཁྲིམས། སེམས་ཅན་དོན་བྱེད་ཀྱི་ཚུལ་ཁྲིམས་དང་གསུམ། དང་པོ་ནི། ཚུལ་ཁྲིམས་ཀྱི་མི་མཐུན་ཕྱོགས་སྤོང་བར་བྱེད་པའི་སྡོམ་པའི་དགེ་བ་ལྟ་བུ་ལ་བྱེད། གཉིས་པ་ནི། ལམ་ཕར་ཕྱིན་བཅུ་ཉམས་སུ་ལེན་པའི་དགེ་བ་ལྟ་བུ་ལ་བྱེད། གསུམ་པ་ནི། བསྡུ་དངོས་བཞིའི་སྒོ་ནས་སེམས་ཅན་ཀྱི་དོན་བྱེད་པའི་དགེ་བ་ལྟ་བུ་ལ་བྱེད། ཡང་དེ་ལ་མཆོག་དམན་གྱི་སྒོ་ནས་དབྱེ་ན། རྣམ་པར་དག་པའི་ཚུལ་ཁྲིམས་དང་།
རྣམ་པར་མ་དག་པའི་ཚུལ་ཁྲིམས་གཉིས་ཡོད། ཡང་དེ་ལ་ཐེག་པའི་སྒོ་ནས་དབྱེ་ན། ལམ་ཡིན་པ་དང་། མ་ཡིན་པ་གཉིས་ཡོད་པ་སྔར་དང་འདྲ། བཟོད་པ་ལ་ངོ་བོའི་སྒོ་ནས་དབྱེ་ན། སྡུག་བསྔལ་དང་ལེན་གྱི་བཟོད་པ། གནོད་པ་ལ་ཇི་མི་སྙམ་པའི་བཟོད་པ། ཆོས་ལ་ངེས་པར་རྟོག་པའི་བཟོད་པ་དང་གསུམ། དང་པོ་ནི། ཆོས་ཀྱི་ཕྱིར་དུ་དཀའ་བ་སྤྱོད་ནུས་པའི་བཟོད་པ་ལྟ་བུ་ལ་བྱེད།
གཉིས་པ་ནི། གཞན་གྱི་གནོད་པ་བྱས་པ་ལ་རྨི་ལམ་ལྟ་བུ་སྒྱུ་མ་ལྟ་བུར་ཤེས་པའི་བཟོད་པ་ལྟ་བུ་ལ་བྱེད། གསུམ་པ་ནི། དམ་ཆོས་ཟབ་མོའི་དོན་ལ་མི་སྐྲག་པའི་བཟོད་པ་ལྟ་བུ་ལ་བྱེད། ཡང་དམན་མཆོག་དང་། ཐེག་པའི་སྒོ་ནས་དབྱེ་བ་གོང་དང་འདྲ། བརྩོན་འགྲུས་ལ་ངོ་བོའི་སྒོ་ནས་དབྱེ་ན། བསམ་པའི་བརྩོན་འགྲུས། སྦྱོར་བའི་བརྩོན་འགྲུས། ཕྱིན་མི་ཟློག་པའི་བརྩོན་འགྲུས་དང་གསུམ།
བྱེད་ལས་ཀྱི་སྒོ་ནས། གུས་སྦྱོར་གྱི་བརྩོན་འགྲུས། རྟག་སྦྱོར་གྱི་བརྩོན་འགྲུས། དེ་གཉིས་ཀ་དང་ལྡན་པའི་བརྩོན་འགྲུས་དང་གསུམ་ཡོད། མི་མཐུན་ཕྱོགས་ཀྱི་སྒོ་ནས་དབྱེ་ན། མ་ཞེན་པའི་བརྩོན་འགྲུས། ཡོངས་སུ་མི་ངལ་བའི་བརྩོན་འགྲུས། ལམ་ཡོངས་སུ་འཛིན་པའི་བརྩོན་འགྲུས་དང་གསུམ་ཡོད། མཆོག་དམན་དང་ཐེག་པའི་སྒོ་ནས་དབྱེ་བ་སྔར་དང་འདྲ། བསམ་གཏན་དེ་ལ་ངོ་བོའི་སྒོ་ནས་དབྱེ་ན།
མཐོང་ཆོས་ལ་བདེ་བར་གནས་ཀྱི་བསམ་གཏན། ཡོན་ཏན་མངོན་པར་འགྲུབ་པའི་བསམ་གཏན། སེམས་ཅན་དོན་བྱེད་ཀྱི་བསམ་གཏན་དང་གསུམ། དང་པོ་ནི། ཤིན་སྦྱངས་ཀྱི་བདེ་བས་ཟིན་པའི་བསམ་གཏན་གྱི་དངོས་གཞི་སྙོམ་འཇུག་ལྟ་བུ་ལ་བྱེད། གཉིས་པ་ནི། སྤྱན་ལྔ་དང་མངོན་ཤེས་དྲུག་བསྒྲུབ་པའི་བདག་རྐྱེན་དུ་གྱུར་པའི་བསམ་གཏན་ལྟ་བུ་ལ་བྱེད། གསུམ་པ་ནི། གཞན་དོན་དུ་སྤྲུལ་པ་སྣ་ཚོགས་སྟོན་པའི་བདག་རྐྱེན་བྱེད་པའི་བསམ་གཏན་གྱི་དངོས་གཞི་ལྟ་བུ་ལ་བྱེད། མཆོག་དམན་དང་ཐེག་པའི་སྒོས་དབྱེ་བ་སྔར་དང་འདྲ།
ཤེས་རབ་དེ་ལ་ངོ་བོའི་སྒོ་ནས་དབྱེ་ན། ཐོས་བྱུང་གི་ཤེས་རབ། བསམ་བྱུང་གི་ཤེས་རབ། སྒོམ་བྱུང་གི་ཤེས་རབ་དང་གསུམ་ཡོད། དེ་རེ་རེ་ལ་ཡང་ཤེས་རབ་ཟབ་པ། རྒྱ་ཆེ་བ། རྣོ་བ་གསལ་བ། མྱུར་བའི་ཤེས་རབ་སྟེ་ལྔ་ལྔ་ཡོད་དོ། ། མཆོག་དམན་དང་ཐེག་པའི་སྒོ་ནས་དབྱེ་བ་སྔར་དང་འདྲ། བདུན་པ་ཐབས་མཁས་ལ་དབྱེ་ན་ཟབ་པའི་ཐབས་མཁས།
རྒྱ་ཆེ་བའི་ཐབས་མཁས། མྱུར་བའི་ཐབས་མཁས། མཐུ་ཆེ་བའི་ཐབས་མཁས་དང་བཞི་ཡོད། དང་པོ་ནི། འཁོར་གསུམ་དུ་རྣམ་པར་མི་རྟོག་པའི་ཐེག་ཆེན་གྱི་ཐབས་མཁས་ལྟ་བུ་ལ་བྱེད། གཉིས་པ་ནི། ཆེན་པོ་བདུན་ལྡན་གྱི་ཐབས་མཁས་ལྟ་བུ་ལ་བྱེད། གསུམ་པ་ནི། ཕྱག་འཚལ་བ་སོགས་ཡན་ལག་བདུན་ལྡན་གྱི་ཐབས་མཁས་ལྟ་བུ་ལ་བྱེད། བཞི་པ་ནི།
མངོན་ཤེས་དང་ལྡན་པའི་ཐབས་མཁས་ལྟ་བུ་ལ་བྱེད་དོ། ། མཆོག་དམན་དང་ཐེག་པའི་སྒོ་ནས་དབྱེ་བ་སྔར་དང་འདྲའོ། ། བརྒྱད་པ་སྨོན་ལམ་ལ་ངོ་བོའི་སྒོ་ནས་དབྱེ་ན། ཟབ་པའི་སྨོན་ལམ་སོགས་བཞི། མཆོག་དམན་དང་ཐེག་པའི་སྒོས་དབྱེ་བ་སྔར་དང་འདྲའོ། ། དགུ་པ་སྟོབས་ལ་ངོ་བོའི་སྒོ་ནས་དབྱེ་ན། དད་པའི་སྟོབས། བརྩོན་འགྲུས་ཀྱི་སྟོབས། དྲན་པའི་སྟོབས། ཏིང་ངེ་འཛིན་གྱི་སྟོབས།
ཤེས་རབ་ཀྱི་སྟོབས་ཏེ་ལྔ་ཡོད། དབྱེ་སྒོ་ཕྱི་མ་གཉིས་སྔར་དང་འདྲའོ། ། བཅུ་པ་ཡེ་ཤེས་ལ་ངོ་བོའི་སྒོ་ནས་དབྱེ་ན། ཐོས་བསམ་སྒོམ་གསུམ་གྱི་ཡེ་ཤེས་གསུམ་ཡོད། དབྱེ་བ་གཞན་གཉིས་གོང་དང་འདྲའོ། ། འདི་དག་གི་ལུང་སྦྱོར་དང་གོ་དོན་རྣམས། མདོ་སྡེ་རྒྱན་གྱིས་ཕ་རོལ་ཏུ་ཕྱིན་པའི་སྐབས་དང་། སྡོམ་པ་གསུམ་གྱི་རབ་ཏུ་དབྱེ་བ་སོགས་ལས་རྟོགས་པར་བྱའོ། ། བཞི་པ་ངེས་ཚིག་ནི། ཕར་ཕྱིན་དྲུག་གི་ངེས་ཚིག་འཇོག་ཚུལ་ཡོད་དེ།
དབུལ་བ་འདོར་བར་བྱེད་པས་ན་སྦྱིན་པ། ཉོན་མོངས་པའི་ཚད་གདུང་ལས་བསིལ་བར་བྱེད་པས་ཚུལ་ཁྲིམས། ཁོང་ཁྲོ་བོ་ལ་བཟོད་པར་བྱེད་པས་བཟོད་པ། མཆོག་ལ་སྦྱོར་བས་ན་བརྩོན་འགྲུས། དམིགས་པ་ལ་ཡིད་འཛིན་པས་ན་བསམ་གཏན། གནས་ལུགས་ཀྱི་དོན་ཤེས་པས་ན་ཤེས་རབ་ཅེས་འཇོག་པ་ཡིན་པའི་ཕྱིར་ཏེ། མདོ་སྡེ་རྒྱན་ལས། དབུལ་པ་འདོར་བར་བྱེད་པ་དང་། ། བསིལ་བ་ཐོབ་དང་ཁྲོ་བཟོད་དང་། ། མཆོག་སྦྱོར་བ་དང་ཡིད་འཛིན་དང་། །
དོན་དམ་ཤེས་པའི་ཕྱིར་བཤད་དོ། ། ཞེས་གསུངས་པས་སོ། ལྔ་པ་དེ་དག་ལ་འཇིག་རྟེན་ལས་འཇིག་རྟེན་ལས་འདས་པའི་དབྱེ་བ་འབྱེད་ཚུལ་ནི། སྤྱིར་སྦྱིན་པ་དེ་ལ། ལམ་མ་ཞུགས་ཀྱི་གནས་སྐབས་ཀྱི་སྦྱིན་པ། ཐེག་དམན་གྱི་སྦྱིན་པ། ཐེག་ཆེན་གྱི་སྦྱིན་པ་དང་གསུམ་ལས། སྐབས་འདིར་བསྟན་གྱི་སྦྱིན་པ་ནི། གཙོ་ཆེར་ཐེག་ཆེན་གྱི་སྦྱིན་པ་ཡིན་ལ། དེ་ལ་དབྱེ་ན།
ཐེག་ཆེན་གྱི་འཇིག་རྟེན་ལས་འདས་པའི་སྦྱིན་པ་དང་། ཐེག་ཆེན་གྱི་འཇིག་རྟེན་པའི་སྦྱིན་པ་གཉིས། དང་པོ་ནི། ཐེག་ཆེན་སེམས་བསྐྱེད་ཀྱིས་ཟིན་པའི་སྒོ་ནས་འཁོར་གསུམ་དུ་རྣམ་པར་མི་རྟོག་པའི་ཐེག་ཆེན་འཕགས་ལམ་དུ་གྱུར་པའི་སྦྱིན་པ་དང་། ཐེག་ཆེན་གྱི་འཇིག་རྟེན་ལས་འདས་པའི་སྦྱིན་པ་དོན་གཅིག་སྟེ། འདི་ཉིད་ལས། སྦྱིན་པ་སྦྱིན་བྱ་ལེན་པོ་གཏོང་པོས་གཏོང་། ། འཇིག་རྟེན་འདས་པའི་ཕ་རོལ་ཕྱིན་ཞེས་བྱ། ། ཞེས་གསུངས་སོ། ། དེ་ལ་དབྱེ་ན།
ཐེག་ཆེན་གྱི་འཇིག་རྟེན་ལས་འདས་པའི་ལམ་སྦྱིན་པའི་ཕར་ཕྱིན་དང་། ཐེག་ཆེན་གྱི་འབྲས་བུ་སྦྱིན་པའི་ཕར་ཕྱིན་གཉིས། དང་པོ་དང་བྱང་འཕགས་ཀྱི་མཁྱེན་པ་དོན་གཅིག གཉིས་པ་དང་རྣམ་མཁྱེན་དོན་གཅིག དེ་བཞིན་དུ་ཐེག་ཆེན་སེམས་བསྐྱེད་ཀྱིས་ཟིན་པའི་སྒོ་ནས་འཁོར་གསུམ་དུ་རྣམ་པར་མི་རྟོག་པའི་ཐེག་ཆེན་འཕགས་པའི་ཚུལ་ཁྲིམས་དང་། ཐེག་ཆེན་གྱི་འཇིག་རྟེན་ལས་འདས་པའི་ཚུལ་ཁྲིམས་དོན་གཅིག དེ་བཞིན་དུ་ཐེག་ཆེན་སེམས་བསྐྱེད་ཀྱིས་ཟིན་པའི་སྒོ་ནས་འཁོར་གསུམ་དུ་རྣམ་པར་མི་རྟོག་པའི་ཐེག་ཆེན་འཕགས་པའི་ཡེ་ཤེས་དང་། ཐེག་ཆེན་གྱི་འཇིག་རྟེན་ལས་འདས་པའི་ཡེ་ཤེས་དོན་གཅིག དབྱེ་བ་རྣམས་ཀྱང་རིགས་འགྲེའོ། ། ཡང་འཁོར་གསུམ་དུ་རྣམ་པར་རྟོག་པའི་མཚན་འཛིན་གྱིས་བཅིངས་པའི་བྱང་སེམས་སོ་སྐྱེའི་སྦྱིན་པ་དང་།
ཐེག་ཆེན་གྱི་འཇིག་རྟེན་པའི་སྦྱིན་པ་དོན་གཅིག་སྟེ། གསུམ་པོ་དག་ལས་ཆགས་སྐྱེས་གྱུར་པ་དེ། ། འཇིག་རྟེན་པ་ཡི་ཕ་རོལ་ཕྱིན་ཞེས་བསྟན། ། ཞེས་གསུངས་སོ། ། དེ་ལ་དབྱེ་ན། ཐེག་ཆེན་ཚོགས་ལམ་པའི་རྒྱུད་ཀྱི་ཐེག་ཆེན་གྱི་འཇིག་རྟེན་པའི་སྦྱིན་པ་དང་། ཐེག་ཆེན་སྦྱོར་ལམ་པའི་རྒྱུད་ཀྱི་ཐེག་ཆེན་གྱི་འཇིག་རྟེན་པའི་སྦྱིན་པ་གཉིས་ཡོད། དེས་ཐེག་ཆེན་གྱི་འཇིག་རྟེན་པའི་ཚུལ་ཁྲིམས་སོགས་ཀྱང་རིགས་འགྲེའོ། ། དེ་ལྟར་ཐེག་ཆེན་གྱི་འཁོར་གསུམ་རྣམ་པར་མི་རྟོག་པའི་སྦྱིན་པ་ལ། ཐེག་ཆེན་གྱི་འཇིག་རྟེན་ལས་འདས་པའི་སྦྱིན་པ་དང་།
ཐེག་ཆེན་གྱི་འཁོར་གསུམ་དུ་རྣམ་པར་རྟོག་པའི་སྦྱིན་པ་ལ། ཐེག་ཆེན་གྱི་འཇིག་རྟེན་པའི་སྦྱིན་པར་འཇོག་ཅིང་། ཐེག་ཆེན་གྱི་འཕགས་པའི་ལམ་མ་ཐོབ་པའི་རྒྱལ་སྲས་ཀྱི་རྒྱུད་ཀྱི་སྦྱིན་པ་ཡིན་ན། ཐེག་ཆེན་གྱི་འཇིག་རྟེན་པའི་སྦྱིན་པ་ཡིན་པས་ཁྱབ་སྟེ། རང་འགྲེལ་ལས། མི་དམིགས་པ་ནི་འཇིག་རྟེན་ལས་འདས་པའི་ཕྱིར་ལ། དམིགས་པ་ནི་ཐ་སྙད་ཀྱི་བདེན་པས་བསྡུས་པ་ཉིད་ཀྱིས་འཇིག་རྟེན་པ་ཉིད་ཡིན་པའི་ཕྱིར་རོ། ། དེ་ནི་བྱང་ཆུབ་སེམས་དཔའི་གནས་སྐབས་མ་ཐོབ་པ་དག་གིས་ཤེས་པར་མི་ནུས་སོ། ། ཞེས་གསུངས་པའི་ཕྱིར་རོ། ། འདི་དག་ནི་སེམས་བསྐྱེད་ལྔ་པ་མན་ཆད་ཀྱི་སྡ་དཔྱད་ཕྱོགས་གཅིག་ཏུ་བསྡུས་པ་ཡིན་པས།
བློ་གསལ་མཁས་པ་རྣམས་ཀྱིས་དེ་ལྟར་དུ་ངེས་པ་བྱའོ། ། འདིའི་སྐབས་སུ་དོགས་པ་ཅུང་ཟད་དཔྱད་ན། འཇིག་རྟེན་ལས་འདས་པའི་ལམ་སྦྱིན་པའི་ཕ་རོལ་ཏུ་ཕྱིན་པ་ཡིན་ན། བྱང་འཕགས་ཀྱི་རྒྱུད་ཀྱི་ལམ་ཡིན་དགོས་པར་ཐལ། འཇིག་རྟེན་ལས་འདས་པའི་ལམ་ཤེར་ཕྱིན་ཡིན་ན། བྱང་འཕགས་ཀྱི་རྒྱུད་ཀྱི་ལམ་ཡིན་དགོས་པའི་ཕྱིར། མ་གྲུབ་ན། དེར་ཐལ། འཇིག་རྟེན་པའི་ལམ་ཤེར་ཕྱིར་ཡིན་ན། བྱང་སེམས་སོ་སོ་སྐྱེ་བའི་རྒྱུད་ཀྱི་ལམ་ཡིན་དགོས་པའི་ཕྱིར་ཟེར་ན།
མ་ཁྱབ། མ་གྲུབ་ན། དེར་ཐལ། དེ་ཡིན་ན། བྱང་སེམས་ཀྱི་ཚོགས་ལམ་དང་སྦྱོར་ལམ་གང་རུང་ཡིན་དགོས་པའི་ཕྱིར། རྩ་བར་འདོད་ན། ཉན་ཐོས་དགྲ་བཅོམ་པའི་རྟོགས་པ་མངོན་དུ་སོང་བའི་བྱང་སེམས་ཚོགས་ལམ་པའི་རྒྱུད་ཀྱི་ལམ་སྦྱིན་པའི་ཕ་རོལ་ཏུ་ཕྱིན་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན།
དེ་ཆོས་ཅན། ཁྱོད་དེར་ཐལ། འཇིག་རྟེན་ལས་འདས་པའི་ལམ་གང་ཞིག ལམ་སྦྱིན་པའི་ཕར་ཕྱིན་ཡིན་པའི་ཕྱིར། རྟགས་གཉིས་ཆོས་ཅན་གྱིས་འགྲུབ། འདོད་ན་སླ། རྩ་བར་མ་ཁྱབ་ན། ཉན་ཐོས་དགྲ་བཅོམ་པའི་རྟོགས་པ་སྔོན་དུ་སོང་བའི་བྱང་སེམས་ཚོགས་ལམ་པའི་རྒྱུད་ཀྱི་ལམ་ཤེར་ཕྱིན་ཆོས་ཅན། དེར་ཐལ། དེའི་ཕྱིར།
རྟགས་གསལ་བསྒྲུབ་ཚུལ་སྔར་གྱིས་རིགས་འགྲེའོ། ། གཞན་ཡང་། ཉན་ཐོས་དགྲ་བཅོམ་པའི་རྟོགས་པ་སྔོན་དུ་སོང་བའི་བྱང་སེམས་ཚོགས་ལམ་པའི་རྒྱུད་ཀྱི་མཉམ་གཞག་ཡེ་ཤེས་ཆོས་ཅན། ཁྱོད་ཐེག་ཆེན་གྱི་འཁོར་གསུམ་རྣམ་པར་མི་རྟོག་པའི་ལམ་ཡིན་པར་ཐལ། ཁྱོད་ཐེག་ཆེན་གྱི་ལམ་ཡིན་པ་གང་ཞིག ཁྱོད་ཐེག་ཆེན་གྱི་འཁོར་གསུམ་རྣམ་པར་རྟོག་པའི་ལམ་མ་ཡིན་པའི་ཕྱིར། རང་ལུགས་རྟགས་གཉིས་པ་མ་གྲུབ་བོ། ། འདོད་ན། དེ་ཆོས་ཅན། ཁྱོད་ཐེག་ཆེན་གྱི་འཇིག་རྟེན་ལས་འདས་པའི་ལམ་དུ་ཐལ་ལོ། །
འདོད་ན། དེ་ཆོས་ཅན། དེ་ཡིན་པར་ཐལ། ཐེག་ཆེན་གྱི་འཇིག་རྟེན་པའི་ལམ་ཡིན་པའི་ཕྱིར། རང་ལུགས་རྟགས་གཉིས་པ་མ་གྲུབ་བྱས་པ་ལ། དེ་ཆོས་ཅན། ཁྱོད་འཁོར་གསུམ་དུ་རྣམ་པར་རྟོག་པའི་ལམ་ཡིན་པར་ཐལ། ཁྱོད་ཐེག་ཆེན་གྱི་འཁོར་གསུམ་རྣམ་པར་རྟོག་པའི་ལམ་ཡིན་པའི་ཕྱིར་ཟེར་ན། མ་ཁྱབ་སྟེ། དཔེར་ན།
ཐེག་ཆེན་སོ་སྐྱེས་ཡིན་ན། སོ་སྐྱེས་ཡིན་པས་མ་ཁྱབ་པ་དང་། ཐེག་ཆེན་གྱི་འཇིག་རྟེན་པ་ཡིན་ན། འཇིག་རྟེན་པ་ཡིན་པས་མ་ཁྱབ་པ་དང་ཆོས་མཚུངས་སོ། ། གཞན་ཡང་བྱང་སེམས་འཕགས་པའི་རྗེས་ཐོབ་ཡེ་ཤེས་ཀྱི་ངོར་གྱུར་པའི་སྦྱིན་པ་ཆོས་ཅན། ཁྱོད་ཐེག་ཆེན་གྱི་འཁོར་གསུམ་རྣམ་པར་མི་རྟོག་པའི་སྦྱིན་པ་ཡིན་པར་ཐལ། ཐེག་ཆེན་གྱི་འཇིག་རྟེན་ལས་འདས་པའི་སྦྱིན་པ་ཡིན་པའི་ཕྱིར། རྟགས་ཆོས་ཅན་གྱིས་འགྲུབ། འདོད་ན། དེ་ཆོས་ཅན།
ཁྱོད་ཐེག་ཆེན་མི་རྟོག་ཡེ་ཤེས་ཀྱི་ངོར་གྱུར་པའི་སྦྱིན་པ་ཡིན་པར་ཐལ། འདོད་པའི་ཕྱིར་ཟེར་ན། མ་ཁྱབ། འདོད་ན། དེ་ཆོས་ཅན། ཁྱོད་ཐེག་ཆེན་གྱི་འཕགས་ལམ་མཉམ་གཞག་ཡེ་ཤེས་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། དེ་མིན་པར་ཐལ།
ཆོས་ཅན་ཡིན་པའི་ཕྱིར་རོ། ། གཞན་ཡང་། འཁོར་གསུམ་རྣམ་དག་གི་སྦྱིན་པ་ཡིན་ན། སྦྱིན་པ་སྦྱིན་བྱ་ལེན་པོ་གཏོང་པོས་གཏོང་། ། འཇིག་རྟེན་འདས་པའི་ཕ་རོལ་ཕྱིན་ཞེས་བྱ། ། ཞེས་པའི་སྐབས་ནས་དངོས་བསྟན་གྱི་སྦྱིན་པ་ཡིན་དགོས་པར་ཐལ། ཐེག་ཆེན་གྱི་འཇིག་རྟེན་ལས་འདས་པའི་སྦྱིན་པ་ཡིན་ན། དེ་ལྟར་དགོས་པའི་ཕྱིར་ཟེར་ན། མ་ཁྱབ། འདོད་ན།
ཉན་ཐོས་ཀྱི་འཕགས་ལམ་མཉམ་གཞག་ཡེ་ཤེས་ཀྱི་ངོར་གྱུར་པའི་སྦྱིན་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ། སྦྱིན་པ་པོ་དང་། སྦྱིན་པར་བྱ་བའི་ཡུལ་དང་། སྦྱིན་བྱའི་དངོས་པོ་གསུམ་ཆར་རང་བཞིན་མེད་པ་མངོན་སུམ་དུ་རྟོགས་པའི་སྦྱིན་པ་ཡིན་པའི་ཕྱིར་ཏེ། ཁྱོད་ཆོས་ཐམས་ཅད་བདེན་མེད་དུ་མངོན་སུམ་དུ་རྟོགས་པའི་སྦྱིན་པ་ཡིན་པའི་ཕྱིར་ཏེ།
ཆོས་ཅན་ཡིན་པའི་ཕྱིར་རོ། ། རྩ་བར་འདོན། དེ་ཆོས་ཅན། ཁྱོད་ཐེག་ཆེན་གྱི་འཇིག་རྟེན་ལས་འདས་པའི་སྦྱིན་པ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ཐེག་ཆེན་གྱི་སྦྱིན་པར་ཐལ་ལོ། ། འདོད་ན། དེ་ཆོས་ཅན།
ཁྱོད་དེ་མིན་པར་ཐལ། ཁྱོད་ཐེག་དམན་གྱི་སྦྱིན་པ་ཡིན་པའི་ཕྱིར་རོ། ། གཞན་ཡང་། ལུས་བཅད་གཏེར་ཞིང་བདག་གི་སྡུག་བསྔལ་གྱིས། ། གཞན་དག་རྣམས་ཀྱི་དམྱལ་བ་ལ་སོགས་པའི། ། སྡུག་བསྔལ་རང་རིག་ཉིད་དུ་མཐོང་ནས་དེ། ། དེ་གཅད་བྱ་ཕྱིར་མྱུར་དུ་བརྩོན་འགྲུས་རྩོམ། ། ཞེས་པའི་གཞུང་དེས་བྱང་སེམས་ས་དང་པོ་དེས་རང་གི་ལུས་ཀྱི་ཤ་བཅད་པའི་སྡུག་བསྔལ་ཉམས་སུ་མྱོང་བའི་ཚེ། རང་གི་སྡུག་བསྔལ་ལ་དཔག་ནས་སེམས་ཅན་གཞན་གྱི་སྡུག་བསྔལ་རྒྱུན་བཅད་པའི་ཕྱིར་དུ་བརྩོན་འགྲུས་རྩོམ་པ་གཅིག་དངོས་སུ་བསྟན་པར་ཐལ། གཞུང་དེ་ས་དང་པོ་པའི་སྦྱིན་པ་འཆད་བྱེད་ཀྱི་གཞུང་ཡིན་པའི་ཕྱིར།
མ་གྲུབ་ན། དེར་ཐལ། དེའི་བསྟན་དོན་གྲུབ་པའི་ཕྱིར་ཟེར་ན། མ་ཁྱབ་སྟེ། གཞུང་དེའི་དོན་ནི། ས་དང་པོ་པའི་སྦྱིན་པ་བཤད་པ་ལ་འཕྲོས་ནས། བྱང་སེམས་སོ་སོ་སྐྱེ་བོ་འགའ་ཞིག་གིས་རང་གི་ལུས་ཀྱི་ཤ་བཅད་ནས་སྦྱིན་པར་གཏང་བའི་ཚེ། རང་གི་སྡུག་བསྔལ་ལ་དཔག་ནས་སེམས་ཅན་གཞན་གྱི་སྡུག་བསྔལ་རྒྱུན་གཅད་པའི་ཕྱིར་དུ་བརྩོན་འགྲུས་རྩོམ་པ་འབྱུང་ཞེས་པའི་དོན་ཡིན་ཏེ། གཞུང་དེའི་སྔ་འགྲེལ་དུ། ཡང་ཆགས་པ་མེད་པའི་གནས་སྐབས་མ་ཐོབ་པ་གང་ཞིག་ལ།
ཞེས་སོགས་བཤད་པའི་ཕྱིར་རོ། ། རྩ་བར་འདོད་ན། བྱང་སེམས་ས་དང་པོ་པ་ལ་ལུས་ཀྱི་སྡུག་བསྔལ་འབྱུང་བ་ཡོད་པར་ཐལ། འདོད་པའི་ཕྱིར། འདོད་ན། རིན་པོ་ཆེའི་ཕྲེང་བ་ལས། དེ་ལ་ལུས་ཀྱི་སྡུག་བསྔལ་མེད། ། ཡིད་ཀྱི་སྡུག་བསྔལ་ག་ལ་ཡོད། ། ཅེས་པའི་གཞུང་དོན་མ་གྲུབ་པར་ཐལ་ལོ། ། གཞན་ཡང་།
དེ་ཆོས་ཅན། ཁྱོད་ལ་ལུས་སེམས་ཀྱི་སྡུག་བསྔལ་མེད་པར་ཐལ། ཁྱོད་འཁོར་བ་སྤངས་པའི་གང་ཟག་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། ། གཞན་ཡང་། བྱང་སེམས་ས་གཉིས་པ་བ་དེ། དེ་ཚུལ་ཕུན་ཚོགས་ཡོན་ཏན་དང་ལྡན་ཕྱིར། ། རྨི་ལམ་དུ་ཡང་འཆལ་ཁྲིམས་དྲི་མ་སྤངས། ། ཞེས་པའི་སྐབས་ནས་དངོས་སུ་བསྟན་པའི་བྱང་སེམས་ཡིན་པར་ཐལ། གཞུང་དེས།
བྱང་སེམས་ས་གཉིས་པ་བ་དེ་ལམ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་ལྷག་པར་སྤྱོད་པའི་ཡོན་ཏན་དང་ལྡན་པ་དངོས་སུ་བསྟན་པའི་ཕྱིར། འདོད་ན། བྱང་སེམས་ས་གཉིས་པ་བ་ཆོས་ཅན། ཁྱོད་ཀྱི་རྒྱུད་ཀྱི་རྨི་ལམ་ཡོད་པར་ཐལ། འདོད་པའི་ཕྱིར། འདོད་ན། དེའི་རྒྱུད་ཀྱི་གཉིད་ཡོད་པར་ཐལ། འདོད་པ་གང་ཞིག གཉིད་མེད་པར་རྨི་ལམ་ཡོད་པ་དེ་འདྲ་ཤེས་བྱ་ལ་མི་སྲིད་པའི་ཕྱིར་རོ། ། འདོད་ན།
དེ་ཆོས་ཅན། ཁྱོད་ཀྱི་རྒྱུད་ཀྱི་གཉིད་མེད་པར་ཐལ། ཁྱོད་གཉིད་སྤངས་པའི་གང་ཟག་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཉོན་སྒྲིབ་སྤངས་པའི་གང་ཟག་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན།
དེར་ཐལ། ཁྱོད་བྱང་འཕགས་ཡིན་པའི་ཕྱིར། དེས་ན་རང་ལུགས་ཐེག་པ་ཆེན་པའི་སྐབས་འདིར། གཉིད་དེ་ལ་དགེ་མི་དགེ་ལུང་མ་བསྟན་གསུམ་ཡོད་པ་ལས། བྱང་སེམས་སྦྱོར་ལམ་པ་ཡན་ཆད་ཀྱིས་མི་དགེ་བ་དང་ལུང་མ་སྟན་གྱི་གཉིད་སྤངས་ཀྱང་དགེ་བར་གྱུར་པའི་གཉིད་ནི་མ་སྤངས་ཏེ། བྱང་སེམས་སྦྱོར་ལམ་པའི་རྒྱུད་ཀྱི་གཉིད་ཀྱི་གནས་སྐབས་ན་རྨི་ལམ་ཡོད་པ་ནི། མངོན་རྟོགས་རྒྱན་ལས། རྨི་ལམ་ན་ཡང་ཆོས་རྣམས་ཀུན། ། རྨི་ལམ་ལྟ་བུར་ལྟ་ལ་སོགས། ། རྩེ་མོར་ཕྱིན་པའི་སྦྱོར་བའི་རྟགས། །
རྣམ་པ་བཅུ་གཉིས་དག་ཏུ་བཞེད། ། ཞེས་པ་འདིས་སྟན་ནོ། ། བྱང་སེམས་ས་གཉིས་པ་བའི་རྒྱུད་ཀྱི་གཉིད་ཀྱི་གནས་སྐབས་ན་རྨི་ལམ་ཡོད་པ་ནི། འདི་ཉིད་ལས། རྨི་ལམ་དུ་ཡང་འཆལ་ཁྲིམས་དྲི་མ་སྤངས། ། ཞེས་པ་འདིས་བསྟན་ཏེ། དེའི་ཐད་ཀྱི་རང་འགྲེལ་ལས། བྱང་ཆུབ་སེམས་དཔའ་དེ་ནི། རྨི་ལམ་གྱི་གནས་སྐབས་སུ་ཡང་ཚུལ་ཁྲིམས་འཆལ་བའི་དྲི་མ་དག་གིས་མ་གོས་པའོ། ། ཞེས་གསུངས་པའི་ཕྱིར་རོ། །
འདིར་སྨྲས་པ། སྦྱིན་སོགས་དྲུག་གི་གྲངས་ངེས་མཚན་ཉིད་དང་། ། དབྱེ་བ་ངེས་ཚིག་སོ་སོའི་ཁྱད་ཆོས་རྣམས། ། ལུང་དང་རིགས་པས་བཀྲལ་ནས་དཔྱོད་ལྡན་ལ། ། ཞིབ་ཏུ་འཆད་པ་ཁོ་བོའི་མན་ངག་ཡིན། ༈ །མངོན་དུ་ཕྱོགས་པར་མཉམ་གཞག་སེམས་གནས་ཏེ། ། ཞེས་སོགས་ཀྱི་སྐབས་སུ། ངག་དོན་གྱི་སྦྱོར་བ་དང་། མཐའ་དཔྱད་པ་གཉིས། དང་པོ་ནི།
གཞུང་གི་ཚིག་དོན་གྱི་སྦྱོར་བའི་དབང་དུ་བྱས་ན། ཤེས་བྱ་ཆོས་ཅན། བྱང་ཆུབ་སེམས་དཔའི་ས་དྲུག་པ་དེ་ལ་མངོན་དུ་གྱུར་པའི་ས་ཞེས་འཇོག་པའི་རྒྱུ་མཚན་ཡོད་དེ། ས་ལྔ་པར་ལམ་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་དག་པ་ཐོབ་པས། ས་དྲུག་པ་མངོན་དུ་ཕྱོགས་པར་མཉམ་པར་བཞག་པའི་སེམས་ལ་གནས་ཏེ་རྫོགས་པའི་སངས་རྒྱས་ཀྱི་ཆོས་ཐོབ་པ་ལ་མངོན་དུ་ཕྱོགས་ཞིང་། རྟེན་ཅིང་འབྲེལ་བར་འབྱུང་བ་རྐྱེན་ཉིད་འདི་པ་ཙམ་གྱི་དེ་ཉིད་མཐོང་བའི་རྒྱལ་སྲས་ས་དྲུག་པ་བ་ནི། ལམ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ལྷག་པར་སྤྱོད་པའི་ནུས་པ་ལ་གནས་པས་ཐེག་ཆེན་ཐུན་མོང་མ་ཡིན་པའི་འགོག་པ་ཡང་ཐོབ་པར་འགྱུར་བ་ཡིན་པའི་ཕྱིར། དེ་ཡང་དོན་སྦྱོར་དུ་འདྲིལ་ན། བྱང་ཆུབ་སེམས་དཔའི་ས་དྲུག་པ་དེ་ལ་མངོན་དུ་ཕྱོགས་པ་ཞེས་འཇོག་པའི་རྒྱུ་མཚན་ཡོད་དེ། ས་དྲུག་པ་ཐོབ་པ་དེའི་ཚེ།
རྫོགས་པའི་སངས་རྒྱས་ཀྱི་ཆོས་ལ་མངོན་དུ་ཕྱོགས་པ་ཡིན་པའི་ཕྱིར་དང་། ས་དྲུག་པའི་གནས་སྐབས་སུ་མཐའ་བཞི་སྤྲོས་བྲལ་གྱི་ཆོས་དབྱིངས་ལ་ཞིབ་ཏུ་སྤྱོད་པའི་ཤེས་རབ་ཐོབ་པས། མཐའ་བཞི་སྤྲོས་བྲལ་གྱི་ཆོས་དབྱིངས་ལ་ཞིབ་ཏུ་སྤྱོད་པའི་གེགས་སུ་གྱུར་པའི་མཚན་རྟོག་འགོག་པར་བྱེད་པའི་འགོག་པའི་སྙོམས་འཇུག་ཐོབ་པ་འགྱུར་བ་ཡིན་པའི་ཕྱིར། གཉིས་པ་མཐའ་དཔྱད་པ་ལ། ས་དྲུག་པར་ལམ་ཤེར་ཕྱིན་ལ་ལྷག་པར་སྤྱོད་པའི་གོ་དོན་བཤད་པ། འདིར་སྐབས་ཐུན་མོང་མ་ཡིན་པའི་འགོག་པའི་སྙོམས་འཇུག་ངོས་བཟུང་བ། འགོག་སྙོམ་དེར་རང་གི་དགག་བྱ་འགོག་ཚུལ་བཤད་པ་དང་གསུམ། དང་པོ་ལ་བཤད་གཞིའི་ལུང་དྲངས་བ་དང་། ལུང་གཏན་ལྡན་ལ་དབབ་པ་གཉིས། དང་པོ་ལ།
བྱང་ཆུབ་སེམས་དཔའི་ས་ལྔ་པར་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་དག་པ་ཐོབ་པས་ས་དྲུག་པར་གཞག་པའི་སེམས་ལ་གནས་ཤིང་རྟེན་ཅིང་འབྲེལ་འབྱུང་བ་ཟབ་མོའི་དེ་ཉིད་མཐོང་བའི་བྱང་ཆུབ་སེམས་དཔའ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པས་འགོག་པ་ཐོབ་པར་འགྱུར་གྱི་སྔ་རོལ་དུ་ནི་མ་ཡིན་ཏེ། ཤེས་རབ་ལྷག་པར་གྱུར་པ་མེད་པའི་ཕྱིར་ཏེ། སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་ཕུལ་དུ་བྱུང་བ་དང་ལྡན་པས་ནི་འགོག་པ་ཐོབ་པར་མི་ནུས་སོ། ། གཟུགས་བརྙན་དང་འདྲ་བའི་ཆོས་ཉིད་ཁོང་དུ་ཆུད་པའི་ཕྱིར་དང་། བྱང་ཆུབ་སེམས་དཔའ་རྣམས་ཀྱིས་བྱང་ཆུབ་སེམས་དཔའི་ས་ལྔ་པར་ལམ་གྱི་བདེན་པ་ལ་དམིགས་པའི་ཕྱིར་དང་། རྫོགས་པའི་སངས་རྒྱས་ཀྱི་ཆོས་ལ་མངོན་དུ་ཕྱོགས་པའི་ཕྱིར་ན་ས་འདི་ལ་མངོན་དུ་གྱུར་ལ་ཞེས་བྱའོ། ། ཞེས་གསུངས་སོ། ། གཉིས་པ་དེའི་དོན་ནི། སྤྱིར་བྱང་སེམས་འཕགས་པའི་ཤེས་རབ་དེ་ལ་གཙོ་བོར་བྱང་ཕྱོགས་སོ་བདུན་ལ་དམིགས་པའི་ཤེས་རབ་གཙོ་བོར་ཞི་ལྷག་ཟུང་འབྲེལ་གྱི་བསམ་གཏན་ལ་དམིགས་པའི་ཤེས་རབ་གཙོ་བོར་རྟེན་འབྲེལ་གྱི་གནད་ལས་མཐའ་བཞིའི་སྤྲོལ་བྲལ་གྱི་གནས་ལུགས་ལ་ཞིབ་ཏུ་དཔྱད་པའི་ཤེས་རབ་སྟེ་གསུམ་ཡོད་པའི་ཤེས་རབ་དང་པོ་དེ་གཙོ་བོར་ས་བཞི་པའི་སྐབས་སུ་ཐོབ་པ་ཡིན་ཏེ། འདི་ཉིད་ལས།
ས་བཞི་པའི་སྐབས་སུ། བྱང་ཆུབ་ཕྱོགས་ལྷག་བསྒོམ་པ་ལས་སྐྱེས་པའི། ། སྣང་བ་ཟངས་ཀྱི་འོད་པས་ལྷག་འབྱུང་ཞིང་། ། ཞེས་དང་། དེའི་རང་འགྲེལ་དུ། ས་འདིར་བྱང་ཆུབ་སེམས་དཔའ་ལ་བྱང་ཆུབ་ཀྱི་ཕྱོགས་སུམ་ཅུ་རྩ་བདུན་བསྒོམ་པ་ལས་སྔར་བཤད་པའི་ཟངས་ཀྱི་སྣང་བ་བས་ལྷག་པའི་སྣང་བ་འབྱུང་བར་འགྱུར་ཏེ། ཞེས་བཤད་པའི་ཕྱིར་རོ། ། ཡང་ཤེས་རབ་གཉིས་པ་དེ་གཙོ་བོར་ས་ལྔ་པའི་སྐབས་སུ་ཐོབ་པ་ཡིན་ཏེ། འདི་ཉིད་ལས། བསམ་གཏན་ལྷག་ཅིང་བློ་བཟང་བདེན་རང་བཞིན། །
ཞིབ་མོ་རྟོགས་ལའང་ཤིན་ཏུ་མཁས་པ་ཐོབ། ། ཅེས་དང་། དེའི་རང་འགྲེལ་དུ་ཡང་། དེ་ལ་ཕ་རོལ་ཏུ་ཕྱིན་པ་བཅུ་ལས་བསམ་གཏན་གྱི་ཕ་རོལ་ཏུ་ཕྱིན་པ་ཉིད་ཆས་ལྷག་པར་འགྱུར་རོ། ། ཞེས་དང་། མངོན་དུ་ཕྱོགས་པར་ཞེས་སོགས་ཀྱི་འགྲེལ་པར་ཡང་། བྱང་ཆུབ་སེམས་དཔའི་ས་ལྔ་པར་ལམ་གྱི་བདེན་པ་ལ་དམིགས་པའི་ཕྱིར་དང་ཞེས་གསུངས་པས་སོ། ། ཡང་ཤེས་རབ་གསུམ་པ་དེ་གཙོ་བོར་ས་དྲུག་པའི་སྐབས་སུ་ཐོབ་པ་ཡིན་ཏེ། ས་ལྔ་པར་ལམ་བསམ་གཏན་གྱི་ཕ་རོལ་ཏུ་ཕྱིན་པ་ལ་ལྷག་པར་སྤྱོད་པའི་ནུས་པ་ཐོབ་པའི་སྟོབས་ཀྱིས་ས་དྲུག་པར་ལམ་བསྒོམ་བྱུང་གི་ཤེས་རབ་ལ་ལྷག་པར་སྤྱོད་པའི་ནུས་པ་ཐོབ་པ་ཡིན་ལ། ཤེས་རབ་དེ་ལ་བརྟེན་ནས་རྟེན་འབྲེལ་གྱི་གནས་ལུགས་མཐར་ཐུག་པའམ།
གཟུགས་བརྙན་དང་འདྲ་བའི་ཆོས་ཉིད་མཐར་ཐུག་པ་མཐའ་བཞིའི་སྤྲོས་པ་དང་བྲལ་བའི་ཆོས་དབྱིངས་སམ། མུ་བཞིའི་སྤྲོས་པ་དང་བྲལ་བའི་ཆོས་དབྱིངས་སམ། མཚན་འཛིན་གྱི་སྤྲོས་པ་དང་བྲལ་བའི་ཆོས་དབྱིངས་ལ་ཞིབ་ཏུ་སྤྱོད་པའི་ནུས་པ་ཐོབ་པ་ཡིན་པའི་ཕྱིར་ཏེ། འདི་ཉིད་ལས། འདི་རྟེན་འབྱུང་བའི་དེ་ཉིད་མཐོང་བ་དེ། ། ཤེས་རབ་གནས་པས། ཞེས་དང་། དེའི་རང་འགྲེལ་དུ། བྱང་ཆུབ་སེམས་དཔའི་ས་ལྔ་པར་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་དག་པ་ཐོབ་པ་ཞེས་པ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པ་ཐོབ་པས་ཞེས་པའི་བར་དང་། གཟུགས་བརྙན་དང་འདྲ་བའི་ཆོས་ཉིད་ཁོང་དུ་ཆུད་པའི་ཕྱིར་དང་།
ཞེས་གསུངས་པའི་ཕྱིར་རོ། ། དེས་ན་ས་དྲུག་པའི་སྐབས་དེར་ལམ་ཤེར་ཕྱིན་ལ་ལྷག་པར་སྤྱོད་པའི་ནུས་པ་ཐོབ་པའི་སྟོབས་ཀྱིས་ས་དྲུག་པའི་ཁྱད་པར་ལ་གནས་ནས་ཐུན་མོང་མ་ཡིན་པའི་འགོག་པའི་སྙོམས་འཇུག་ཁྱད་པར་ཅན་ཞེས་བྱ་བ། མུ་བཞིའི་སྤྲོས་བྲལ་གྱི་ཆོས་དབྱིངས་ལ་ཞིབ་ཏུ་སྤྱོད་མི་ནུས་པའི་རགས་རྟོག་གམ། མཚན་བྲལ་གྱི་ཆོས་དབྱིངས་ལ་ཞིབ་ཏུ་སྤྱོད་མི་ནུས་པའི་ཤེས་སྒྲིབ་རྟོག་པ་དགག་བྱར་བྱེད་པའི་འགོག་པའི་སྙོམས་འཇུག་ཁྱད་པར་ཅན་ཐོབ་པ་ཡིན་ཏེ། རྩ་བར། ཤེས་རབ་གནས་པས་འགོག་པ་ཐོབ་པར་འགྱུར། ། ཞེས་དང་། རང་འགྲེལ་དུ་ཡང་། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པས་འགོག་པ་ཐོབ་པར་འགྱུར་གྱི་སྔ་རོལ་དུ་ནི་མ་ཡིན་ཏེ། ཤེས་རབ་ལྷག་པར་གྱུར་པ་མེད་པའི་ཕྱིར་ཏེ།
སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་ཕུལ་དུ་བྱུང་བ་དང་ལྡན་པས་ནི་འགོག་པ་ཐོབ་པར་མི་ནུས་སོ། ། ཞེས་དང་། རིན་ཆེན་ཕྲེང་བར། དྲུག་པ་མངོན་ཕྱོགས་ཞེས་བྱ་སྟེ། ། སངས་རྒྱས་ཆོས་ལ་མངོན་ཕྱོགས་ཕྱིར། ། ཞི་གནས་ལྷག་མཐོང་གོམས་པ་ཡིས། ། འགོག་པ་ཐོབ་པས་རྒྱས་པའི་ཕྱིར། ། ཞེས་གསུངས་པའི་ཕྱིར་རོ། ། དེས་ན་ས་དྲུག་པ་དེ་ལ་མངོན་དུ་ཕྱོགས་པའི་ས་ཞེས་པ་འཇོག་པའི་རྒྱུ་མཚན་ཡོད་དེ། རྫོགས་པའི་སངས་རྒྱས་ཀྱི་ས་ཀུན་ཏུ་འོད་ཐོབ་པར་བྱེད་པ་ལ་ཕྱེད་ལམ་ལྷག་ཙམ་བགྲོད་ཟིན་པའི་སྒོ་ནས་སངས་རྒྱས་ཀྱི་སར་བགྲོད་པ་ལ་མངོན་དུ་ཕྱོགས་པའམ་ཉེ་བར་གྱུར་པའི་ས་ཡིན་པས་ན་དེ་ལྟར་མཚན་བཏགས་པ་ཡིན་པའི་ཕྱིར་ཏེ།
དཔེར་ན་ཡུལ་གང་དང་གང་ཡིན་པ་ལ་འགྲོ་བའི་ཚེ་ཡུལ་དེར་འགྲོ་པའི་ཕྱེད་ལམ་ལྷག་ཙམ་བགྲོད་ཟིན་པ་ན་ཡུལ་དེར་སླེབ་པ་ལ་མངོན་དུ་ཕྱོགས་ཞེས་འཇོག་པ་དང་ཆོས་མཚུངས་པའི་ཕྱིར་རོ། ། དེ་ལྟར་ཡང་། རང་འགྲེལ་ལས། རྫོགས་པའི་སངས་རྒྱས་ཀྱི་ཆོས་ལ་མངོན་དུ་ཕྱོགས་པའི་ཕྱིར་ན། ས་འདི་ལ་མངོན་དུ་གྱུར་བ་ཞེས་བྱའོ་ཞེས་གསུངས་པས་སོ། ། དེས་ན་ས་དྲུག་པའི་སྐབས་སུ་མཚན་འཛིན་ཕྲ་མོས་བསྡུས་པའི་ཤེས་སྒྲིབ་རྟོག་པ་དང་། མཚན་མ་མེད་པའི་དབྱིངས་ཡིད་ལ་བྱེད་པའི་ཤེས་སྒྲིབ་རྟོག་པ་གཉིས་མངོན་དུ་འགྱུར་བ་ཡོད་ཅིང་། རྟོག་པ་དེ་གཉིས་ལ་མཐའ་བཞིའི་སྤྲོས་བྲལ་གྱི་ཆོས་དབྱིངས་ལ་རྨོངས་པ་ཞེས་པའི་མིང་ཡང་ཐོབ་ལ། རྨོངས་པ་དེ་གཉིས་ཀྱིས་ས་བདུན་པའི་རྣམ་འགྲོལ་ལམ་ཡན་ཆད་ཐོབ་པ་ལ་སྒྲིབ་པར་བྱེད་ཅིང་། ས་བདུན་པའི་བར་ཆད་མེད་ལམ་སྐད་ཅིག་མ་དང་པོ་དེས་མཐའ་བཞིའི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་གེགས་ཀྱི་གཙོ་བོར་གྱུར་པའི་མཚན་འཛིན་སྤོངས་པའི་དངོས་གཉེན་བྱས་ནས་ས་བདུན་པའི་རྣམ་འགྲོལ་ལམ་ཡན་ཆད་དུ་མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་པའི་སྒོ་ནས་མཐའ་བཞིའི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའམ།
མཚན་མ་ལ་སྤྱོད་པའི་སྒྲིབ་པ་སྤངས་པ་ཞེས་འཇོག་པ་ཡིན་ཏེ། གསེར་འོད་དམ་པ་ལས། མཚན་མ་ཕྲ་མོ་མངོན་དུ་གྱུར་པའི་རྨོངས་པ་དང་། མཚན་མ་མེད་པ་ཡིད་ལ་བྱེད་པའི་རྨོངས་པ་སྟེ། རྨོངས་པ་དེ་གཉིས་ཀྱིས་ས་བདུན་པ་ལ་སྒྲིབ་པར་བྱེད་དོ། ། ཞེས་དང་། མཚན་མ་ལ་སྤྱོད་པའི་སྒྲིབ་པ་སྤངས་པས་ནི་ས་བདུན་པ་ལ་འཇུག་པར་བྱེད་དོ། ། ཞེས་གསུངས་པའི་ཕྱིར་རོ། ། འདིར་སྐབས་ཀྱི་རྨོངས་པ་ཞེས་པའི་རྨོངས་པ་ནི་སྤྱིར་བྱང་སེམས་འཕགས་པས་རྨོངས་པ་དང་མ་རིག་པ་ལ་སོགས་པའི་ཉོན་མོང་པ་རྣམས་སྤངས་ཀྱང་། མཐའ་བཞིའི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པ་ལ་སྒྲིབ་པར་བྱེད་པའི་ཤེས་སྒྲིབ་རྟོག་པ་དེ་ལ་རྨོངས་པའི་མིང་བཏགས་པ་ཡིན་ཏེ།
དཔེར་ན། ས་བརྒྱད་པ་ལ། དྲི་མ་དེ་དག་རྩ་བཅས་ཉེ་བར་ཞི་འགྱུར་ཞིང་། ། ཉོན་མོངས་ཟད་ཅིང་ས་གསུམ་བླ་མར་གྱུར་ཀྱང་། ཞེས་པའི་སྐབས་ཀྱི་ཉོན་མོངས་པ་དེ་ཡང་ཤེས་སྒྲིབ་རྟོག་པ་ལ་ཉོན་མོངས་གྱི་མིང་བཏགས་པ་ཡིན་པའི་ཕྱིར་ཏེ། མདོ་ལས། བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་ནི་རྣམ་པར་རྟོག་པའོ། ། ཞེས་གསུངས་པས་སོ། ། འདིར་རང་ལུགས་པ་ཁ་ཅིག་བྱང་སེམས་འཕགས་པས་ཉོན་སྒྲིབ་མ་སྤངས་ཞེས་འདོད་པ་ནི་དབུ་མའི་གཞུང་ལ་མ་སྦྱངས་པའི་རྣམ་འགྱུར་ཡིན་པས་ཡིད་གཏན་མི་བྱའོ། ། ས་བདུན་པའི་བར་ཆད་མེད་ལམ་སྐད་ཅིག་མ་དང་པོ་དེས་མཐའ་བཞིའི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པ་ལ་སྒྲིབ་པར་བྱེད་པའི་མཚན་འཛིན་སྤོང་བའི་དངོས་གཉེན་བྱེད་པ་ལ་དགོངས་ནས།
ཁོ་བོ་ཅག་གི་འདྲེན་པ་དམ་པ་ཐམས་ཅད་མཁྱེན་པ་ཆོན་པོས་འཕགས་པ་ཀླུ་སྒྲུབ་ཀྱི་བསྟོད་འགྲེལ་དུ་ཡང་། ས་བདུན་པའི་ཕྱེད་སྔ་མ་མན་ཆད་དུ་མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་པའི་མཐའ་བྲལ་གྱི་ཆོས་ཉིད་མངོན་སུམ་དུ་མ་རྟོགས། ས་བདུན་པའི་ཕྱེད་ཕྱི་མ་ནས་མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་པའི་མཐའ་བྲལ་གྱི་ཆོས་དབྱིངས་མངོན་སུམ་དུ་རྟོགས་ཞེས་བཤད་པ་ཡིན་ནོ། ། དེས་ན་བྱང་སེམས་ས་བདུན་པ་སྐད་ཅིག་མ་དང་པོ་དེས་མཚན་འཛིན་སླར་མི་སྐྱེ་བའི་ཆོས་ཅན་དུ་བྱེད་པའི་སྤོངས་གཉེན་ཐོབ་པའི་སྒོ་ནས། ས་དྲུག་པ་བ་མན་ཆད་དུ་ཉན་རང་དགྲ་བཅོམ་རྣམས་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་ཤིང་། ས་བདུན་པ་བ་སྐད་ཅིག་མ་གཉིས་པ་ཡན་ཆད་ཀྱིས་མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་པའི་སྒོ་ནས་མཐའ་བཞིའི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་བློ་གྲོས་ཀྱི་སྟོབས་ཀྱིས་ས་དྲུག་པ་མན་ཆད་དང་ཉན་རང་དགྲ་བཅོམ་རྣམས་ཟིལ་གྱིས་གནོན་ནུས་པ་ཡིན་ནོ། ། གནད་དེས་ན། བྱང་སེམས་ས་བདུན་པ་བ་ཡིན་ན། ཉན་རང་དགྲ་བཅོམ་རྣམས་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པའི་གང་ཟག་ཡིན་པས་ཁྱབ། མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་པའི་སྒོ་ནས།
ཉན་རང་དགྲ་བཅོམ་ཟིལ་གྱིས་གནོན་ནུས་པའི་གང་ཟག་ཡིན་པས་མ་ཁྱབ། ཅེས་ཁས་བླངས་བར་བྱའོ། ། འདི་དག་གི་གནད་ཀྱང་ཅུང་ཟད་རྒྱས་པར་བཤད་ན། ས་དྲུག་པ་དེ་ལ་མཚན་བཅས་སྩོལ་བཅས་ཀྱི་ལམ་ཞེས་འཇོག་སྟེ། ས་དྲུག་པའི་སྐབས་དེར་སྟོང་ཉིད་ལ་མཉམ་པར་འཇོག་པའི་སྔ་རོལ་དུ། ངེས་དོན་གྱི་བཀའ་དང་བསྟན་བཅོས་རྣམས་ལས། སྟོང་པ་ཉིད་འདི་ལྟར་བཤད་ཅིང་། བཤད་པ་ལྟར་ཆོས་ཐམས་ཅད་བདེན་སྟོང་སྤྲོས་པ་དང་བྲལ་བའི་དོན་ལ། སོ་སོར་རྟོག་པའི་ཤེས་རབ་ཀྱིས་ཞིབ་ཏུ་སྤྱོད་པའི་མཚན་མ་དང་། ད་ནི་ཁོ་བོ་ལམ་ལ་འཇུག་པར་བྱའོ་སྙམ་པའི་རྩོལ་བ་སྔོན་དུ་བཏང་ནས་ལམ་གྱི་དངོས་གཞི་ལ་འཇུག་པར་བྱེད་པ་ཡིན་པའི་ཕྱིར་རོ། །
ས་བདུན་པ་དེ་ལ་མཚན་མེད་རྩོལ་བཅས་ཀྱི་ལམ་ཞེས་འཇོག་སྟེ། ས་བདུན་པའི་སྐབས་དེར་ལམ་གྱི་སྔོན་དུ་མདོའི་དོན་སོགས་ཡིད་ལ་བྱེད་པའི་མཚན་འཛིན་མི་དགོས་ཞིང་། ཁོ་བོ་ལམ་ལ་འཇུག་པར་བྱའོ་སྙམ་པའི་རྩོལ་བ་སྔོན་དུ་འགྲོ་དགོས་པའི་ཕྱིར་རོ། ། ས་བརྒྱད་པ་དེ་ལ་མཚན་མེད་རྩོལ་མེད་ཀྱི་ལམ་ཞེས་འཇོག་སྟེ། ས་བརྒྱད་པའི་སྐབས་སུ་ལམ་གྱི་སྔོན་དུ་མདོ་དོན་སོགས་ཡིད་ལ་བྱེད་པའི་མཚན་འཛིན་དང་། ལམ་ལ་འཇུག་པར་བྱའོ་སྙམ་པའི་རྩོལ་བ་གཉིས་ཆར་སྔོན་དུ་འགྲོ་མི་དགོས་པའི་ཕྱིར་རོ། ། དེ་ལྟར་ཡང་འཐད་དེ། འགྲེལ་བཤད་ལས། འདིར་ཉན་ཐོས་དང་རང་སངས་རྒྱས་དང་། བྱང་ཆུབ་སེམས་དཔའ་རྣམས་ལ་ཆོས་ཀྱི་གནད་ཡོད་པར་རྟོགས་པ་མཚུངས་པར་ཡོད་དུ་ཟིན་ཀྱང་།
ས་བདུན་པའི་སྔ་རོལ་དུ་ས་དྲུག་པ་ལ་སོགས་པར་བྱང་ཆུབ་སེམས་དཔའ་རྣམས་ཀྱིས་མདོ་སྡེ་ལ་སོགས་པ་གང་མཚན་མ་སྔོན་དུ་བྱས་ནས་ལམ་ལ་འཇུག་པའི་མཚན་མ་དེ། སྔོན་དུ་མ་བྱས་པར་ས་བདུན་པ་ནས་བརྩམས་ཏེ་ལམ་ལ་འཇུག་པ་ཡིན་ནོ། ། དེ་ཉིད་ཀྱི་ཕྱིར་དེའི་གནས་སྐབས་ན་ཁོ་བོ་ལམ་ལ་འཇུག་པར་བྱའོ་སྙམ་པའི་རྣམ་པར་རྟོག་པ་ཡོད་པ་དང་། མདོ་ལ་སོགས་པའི་མཚན་མ་སྔོན་དུ་མི་བྱེད་པ་དང་རྩོལ་བ་དང་བཅས་པ་དང་། མཚན་མ་མེད་པའི་ལམ་ཞེས་བརྗོད་པར་བྱའོ། ། ས་བརྒྱད་པ་ནས་བརྩམས་ཏེ། ལམ་ལ་འཇུག་པར་བྱའོ་སྙམ་པའི་རྣམ་པར་རྟོག་པ་ཡང་མེད་པས་སྩོལ་བ་མེད་པ་དང་། མཚན་མ་མེད་པའི་ལམ་ཞེས་བརྗོད་པར་བྱའོ། ། ཉན་ཐོས་དང་རང་སངས་རྒྱས་དག་ལ་རྣམ་པ་དེ་ལྟུ་བུའི་མཚན་མ་མེད་པའི་ལམ་མེད་པའི་ཕྱིར། ད་ནི་རིང་དུ་སོང་བར་བློ་ཡང་ལྷག་པར་འགྱུར་ཞེས་བསྟན་པ་ཡིན་ནོ། །

ཞེས་དང་། རང་གི་བློའི་སྟོབས་ཀྱིས་ཞེས་བྱ་བ་ནི། རང་གི་ཤེས་རབ་ཀྱི་སྟོབས་ཀྱིས་མདོ་ལ་སོགས་པའི་མཚན་མ་ལ་མི་ལྟོས་པ་ཉིད་དོ། ། ཞེས་གསུངས་པའི་ཕྱིར། གནད་དེས་ན་ས་དྲུག་པའི་གནས་སྐབས་སུ་མཚན་འཛིན་མངོན་དུ་འགྱུར་བ་ཡོད་དོ། ། དེའི་གནས་སྐབས་སུ་མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་པའི་ནུས་པ་མ་ཐོབ་པའི་ཕྱིར། ས་བདུན་པའི་རྣམ་འགྲོལ་ལམ་ཡན་ཆད་དུ་མཚན་འཛིན་མངོན་དུ་འགྱུར་བ་མེད་དོ། ། གནས་སྐབས་དེར་མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་ཟིན་པའི་ཕྱིར། འོད་ཀྱང་ས་བདུན་པའི་རྗེས་ཐོབ་ཏུ་ཤེས་སྒྲིབ་རྟོག་པ་ཙམ་མངོན་དུ་འགྱུར་བ་ཡོད་དེ། ཤེས་སྒྲིབ་རྟོག་པ་དེ་ས་བརྒྱད་པའི་བར་ཆད་མེད་ལམ་སྐད་ཅིག་དང་པོས་དངོས་སུ་སྤོང་བར་བྱེད་པའི་ཕྱིར་རོ། ། དེས་ན་ས་བདུན་པའི་རྗེས་ཐོབ་ཏུ་མཚན་འཛིན་མངོན་དུ་འགྱུར་བ་མེད་ཅིང་།
ཀུན་རྫོབ་ཀྱི་སྣང་བ་སྣ་ཚོགས་ཤར་བའི་ཚེ་རྨི་ལམ་ལྟ་བུའོ། ། སྒྱུ་མ་ལྟ་བུའོ་སྙམ་དུ་གསལ་འདེབས་དགོས་ཀྱང་དེ་ལྟ་བུའི་བློ་དེ་མཚན་འཛིན་མ་ཡིན་ཏེ། བློ་དེས་མཚན་མའམ་སྤྲོས་པའམ་མཐར་རྟོག་པ་གང་ཡང་མེད་པའི་ཕྱིར། ས་བརྒྱད་པའི་རྗེས་ཐོབ་ཀྱི་སྐབས་སུ་མཚན་འཛིན་དང་ཤེས་སྒྲིབ་རྟོག་པ་གང་ཡང་མངོན་དུ་འགྱུར་བ་མེད་དེ། ས་བརྒྱད་པའི་རྣམ་གྲོལ་ལམ་སྐད་ཅིག་དང་པོ་ཡན་ཆད་ལ་གནས་པའི་རྒྱལ་སྲས་རྣམས་ཀྱི་མཚན་འཛིན་དང་ཤེས་སྒྲིབ་རྟོག་པ་སྤངས་ཟིན་པའི་ཕྱིར་རོ། ། དེས་ན་ས་བརྒྱད་པའི་རྗེས་ཐོབ་ཀྱི་གནས་སྐབས་སུ་གཉིས་སྣང་ཅུང་ཟད་ཤར་བའི་ཚེ་རྨི་ལམ་ལྟ་བུ། སྒྱུ་མ་ལྟ་བུའོ་སྙམ་པའི་གསལ་འདེབས་མི་དགོས་ཏེ། གནས་སྐབས་དེར་གཉིས་སྣང་ཅུང་ཟད་ཤར་བའི་ཚེ་ཤར་ཙམ་ཉིད་ནས་སྤྲོས་བྲལ་དུ་སིང་དག་ནས་མི་རྟོག་ཡེ་ཤེས་ལ་ཅི་འདོད་འདོད་དུ་མཉམ་པར་འཇོག་ནུས་པའི་རྒྱུ་མཚན་གྱིས། ས་བརྒྱད་པའི་རྣམ་གྲོལ་ལམ་ཡན་ཆད་ནས་མི་རྟོག་ཡེ་ཤེས་ལ་དབང་འགྱུར་ཐོབ་པ་ཞེས་འཇོག་པའི་ཕྱིར་རོ། ། དེ་ལྟར་ས་དྲུག་པ།
བདུན་པ། བརྒྱད་པ་གསུམ་གྱི་ཁྱད་པར་ཕྱིན་ཅི་མ་ལོག་པར་བཤད་པ་ནི། དབུ་མ་ཐལ་གྱུར་བའི་ལུགས་ཐུན་མོང་མ་ཡིན་པའི་ལེགས་བཤད་ཕུལ་དུ་ཕྱིན་པ་ཡིན་པས། མཁས་པ་རྣམས་དགེས་པ་ཆེན་པོ་བསྐྱེད་པར་མཛོད་ཅིག དཔལ་ལྡན་ཟླ་གྲགས་ཞལ་འཛུམ་དཀར། ། ཀླུ་སྒྲུབ་རབ་དགེས་བདུད་རྩི་འབེབས། ། སྐལ་བཟང་བློ་གྲོས་བུམ་བཟང་ཁེངས། ། འདོད་རྒུའི་རེ་བ་རྫོགས་པར་ཤོག ༈ །དེ་ལ་ཁོ་ན་རེ། ཤེས་སྒྲིབ་རྟོག་པ་དེ་ས་བརྒྱད་པའི་བར་ཆད་མེད་ལམ་སྐད་ཅིག་དང་པོ་པའི་སྐབས་སུ་སྤོང་བ་མི་འཐད་དེ།
མངོན་རྟོགས་རྒྱན་ལས། ས་དགུ་ལ་ནི་ཆེན་པ་ཡི། ། ཆེན་པོ་ལ་སོགས་དྲི་མ་ཡིས། ། གཉེན་པོ་ཆུང་ངུའི་ཆུང་ངུ་ལ། ། སོགས་པའི་ལམ་ནི་དག་པ་ཡིན། ། ཞེས་ཤེས་སྒྲིབ་རྟོག་པ་དེས་ས་བཅུ་པའི་སྒོམ་ལམ་པར་བར་ཆད་མེད་ལམ་ཆེན་པོའི་ཆེན་པོའི་སྐབས་སུ་སྤོང་བར་བཤད་པའི་ཕྱིར་རོ་སྙམ་ན། སྐྱོན་མེད་དེ་དེ་ལྟར་བཤད་པ་ནི། དབུ་མ་རང་རྒྱུད་པ་དང་ཆ་མཐུན་པའི་བཤད་སྲོལ་ཡིན་གྱི། དབུ་མ་ཐལ་འགྱུར་བའི་ཐུན་མོང་མ་ཡིན་པའི་ལུགས་མ་ཡིན་པའི་ཕྱིར་རོ། ། འདི་དག་གི་རྣམ་གཞག་རྒྱས་པར་ནི་ལུགས་འདིའི་སྤང་བྱ་སྤོང་ཚུལ་གྱི་སྐབས་སུ་འཆད་དོ། །
རྩ་བའི་གཉིས་པ་འདིའི་སྐབས་ཀྱི་འགོག་པའི་སྙོམས་འཇུག་ངོས་བཟུང་བ་ནི། སྤྱིར་འགོག་སྙོམས་དེ་ལ། ཐུན་མོང་བའི་འགོག་སྙོམས་དང་། ཐུན་མོང་མ་ཡིན་པའི་འགོག་སྙོམས་ཁྱད་པར་ཅན་གཉིས། དང་པོ་ནི། རང་གི་དགག་བྱ་ཟག་བཅས་ཀྱི་ཚོར་བ་རགས་པ་དང་། ཟག་བཅས་ཀྱི་འདུ་ཤེས་རགས་པ་གཉིས་འགོག་པར་བྱེད་པའི་འགོག་པའི་སྙོམས་འཇུག་དེ་ལ་འཇོག་ཅིང་ཤེར་ཕྱིན་གྱི་མདོ་དང་མངོན་རྟོགས་རྒྱན་སོགས་ལས། ཐུན་མོང་བའི་འགོག་པའི་སྙོམས་འཇུག་དེ་ཙམ་ཞིག་གསལ་བར་གསུངས་ཞིང་། ཐུན་མོང་མིན་པའི་འགོག་པའི་སྙོམས་འཇུག་གསལ་པོར་མ་གསུངས། ཐུན་མོང་བའི་འགོག་པའི་སྙོམས་འཇུག་དེ་ལ་དབྱེ་ན།
ཉན་ཐོས་འཕགས་པའི་རྒྱུད་ཀྱི་འགོག་སྙོམས། རང་རྒྱལ་འཕགས་པའི་རྒྱུད་ཀྱི་འགོག་སྙོམས། ཐེག་ཆེན་གྱི་འགོག་སྙོམས་ཙམ་པོ་དང་གསུམ་ཡོད། དང་པོ་གཉིས་གོ་སླ་ཞིང་། གསུམ་པ་ནི། བྱང་སེམས་ས་ལྔ་པ་བ་མན་ཆད་ཀྱི་འགོག་སྙོམས་ལ་འཇོག་གོ ། གཉིས་པ་ཐུན་མོང་མ་ཡིན་པའི་འགོག་སྙོམས་ཁྱད་པར་ཅན་ནི། ས་དྲུག་པའི་སྐབས་སུ་ཐོབ་པ་ཡིན་ཏེ། ས་དྲུག་པའི་ཁྱད་པར་ལ་དེས་མཚན་འཛིན་གྱིས་སྤྲོས་པའི་འདུ་ཤེས་སམ། མཐའ་བཞིའི་སྤྲོས་བྲལ་གྱི་ཆོས་དབྱིངས་ལ་ཞིབ་ཏུ་སྤྱོད་མི་ནུས་པའི་འདུ་ཤེས་འགོག་པར་བྱེད་པའི་འགོག་པའི་སྙོམས་འཇུག་ཁྱད་པར་ཅན་ཐོབ་པའི་ཕྱིར་ཏེ།
ཤེས་རབ་གནས་པས་འགོག་པ་ཐོབ་པར་འགྱུར། ། ཞེས་དང་། དེའི་རང་འགྲེལ་དུ། རྟེན་ཅིང་འབྲེལ་བར་འབྱུང་བ་ཟབ་མོའི་དེ་ཁོ་ན་ཉིད་མཐོང་བའི་བྱང་ཆུབ་སེམས་དཔས་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པས་འགོག་པ་ཐོབ་པར་འགྱུར་གྱི། སྔ་རོལ་དུ་ནི་མ་ཡིན་ཏེ་ཞེས་སོགས་གསུངས་པའི་ཕྱིར་རོ། ། དེས་ན་མདོ་སྡེ་ས་བཅུ་པ་དང་། འཇུག་པ་རྩ་འགྲེལ་གཉིས་ལས། ཐུན་མོང་མིན་པའི་འགོག་པའི་སྙོམས་འཇུག་ཁྱད་པར་ཅན་འདི་གསལ་བར་གསུངས་ཀྱིས། ཐུན་མོང་བའི་འགོག་པའི་སྙོམས་འཇུག་གསལ་བར་མ་གསུངས་ལ། སའི་སྙིང་པོ་འཁོར་ལོ་བཅུ་པའི་མདོ་ལས།
འགོག་སྙོམས་དེ་གཉིས་ཀ་གསལ་བར་གསུངས་སོ། ། འོ་ན་མདོ་དེ་ཉིད་ལས་ཇི་ལྟར་གསུངས་སྙམ་ན། དེ་ལ་གཉིས། བཤད་གཞིའི་ལུང་དྲངས་པ་དང་། ལུང་དོན་གཏན་ལ་དབབ་པ་གཉིས། དང་པོ་ནི། མདོ་དེ་ཉིད་ལས། བྱང་ཆུབ་སེམས་དཔའ་རྣམས་འགོག་པའི་ཏིང་ངེ་འཛིན་ལ་སྙོམས་པར་འཇུག་སྟེ། ཏིང་ངེ་འཛིན་དེ་ལ་གནས་ནས་ཚོར་བ་གསུམ་དང་། འདུ་ཤེས་གསུམ་ཡོངས་སུ་བཅད་དེ།
མངོན་པར་འདུ་བྱེད་པ་དང་། གཡོ་བའི་སེམས་ཀྱི་དཔྱོད་པ་མེད་པར་ཚོར་བ་དང་། འདུ་ཤེས་དང་། སེམས་དཔའ་དང་། རེག་པ་དང་། ཡིད་ལ་བྱེད་པ་ཀུན་གཅོད་པར་འགྱུར་རོ། ། ཞེས་གསུངས། གཉིས་པ་དེའི་དོན་ནི། ཐེག་དམན་གྱི་འགོག་སྙོམས་ཀྱི་དགག་བྱ་ངོས་འཛིན་པའི་ཚུལ་ཡོད་དོ། ། དེས་རང་གི་དགག་བྱ་ཚོར་བ་བདེ་སྡུག་བཏང་སྙོམས་གསུམ་དང་།
རང་གི་དགག་བྱ་བདག་ཏུ་འཛིན་པའི་འདུ་ཤེས་རགས་པ་སྟེ་བཞི་པོ་ཆ་མཉམ་དུ་འགོག་པར་བྱེད་པའི་ཕྱིར། འདི་ལ་ཡང་རང་གི་དགག་བྱ་ཞེས་སྦྱར་དགོས་ཏེ། སྤྱིར་བཏང་ནས་འགོག་སྙོམས་རྒྱུད་ལྡན་གྱི་གང་ཟག་ཡིན་ན་ཚོར་བ་བཏང་སྙོམས་རྒྱུད་ལྡན་གྱི་གང་ཟག་ཡིན་དགོས་པར་ཕྱིར་རོ། ། ཡང་ཐེག་ཆེན་གྱི་འགོག་སྙོམས་ཙམ་པོའི་དགག་བྱ་ངོས་འཛིན་པའི་ཚུལ་ཡོད་དེ། དེས་རང་གི་དགག་བྱ་དམན་པའི་ཡིད་བྱེད་ཀྱི་འདུ་ཤེས་དེ་འགོག་པར་བྱེད་པ་ཡིན་པའི་ཕྱིར། ཐེག་ཆེན་ཐུན་མོང་མ་ཡིན་པའི་འགོག་པའི་སྙོམས་འཇུག་ཁྱད་པར་ཅན་གྱི་དགག་བྱ་ངོས་འཛིན་པའི་ཚུལ་ཡོད་དེ། དེས་རང་གི་དགག་བྱ་མཚན་འཛིན་གྱི་སྤྲོས་པའི་འདུ་ཤེས་སམ། མུ་བཞིའི་སྤྲོས་བྲལ་གྱི་ཆོས་དབྱིངས་ལ་ཞིབ་ཏུ་དཔྱོད་མི་ཤེས་པའི་འདུ་ཤེས་རགས་པ་དེ་འགོག་པར་བྱེད་པའི་ཕྱིར་རོ། ། འགོག་སྙོམས་དེ་གཉིས་ཆར་གྱི་དགག་བྱ་ཐུན་མོང་དུ་འགོག་ཚུལ་ཡོད་དེ། དེ་གཉིས་ཆར་གྱི་རང་རང་གི་དགག་བྱ་ཟག་བཅས་ཀྱི་རྟོག་དཔྱོད་གཉིས་དང་།
རང་གི་དགག་བྱ་ཟག་བཅས་ཀྱི་ཚོར་བ། འདུ་ཤེས། སེམས་པ། རེག་པ། ཡིད་ལ་བྱེད་པ་སྟེ་ཀུན་འགྲོ་ལྔ་པོ་དེ་འགོག་པར་བྱེད་པའི་ཕྱིར་རོ། ། དེ་ལྟར་དེ་དག་ནི། སའི་སྙིང་པོ་འཁོར་ལོ་བཅུ་པའི་མདོ་དང་། ས་བཅུ་པའི་མདོ་དང་། འཇུག་པ་རྩ་འགྲེལ་རྣམས་དགོངས་པ་མཐུན་པར་ཕྱིན་ཅི་མ་ལོག་པར་བཤད་པ་ཡིན་པས་བློ་གསལ་མཁས་པ་རྣམས་ཀྱིས་རྣམ་དཔྱོད་ཀྱི་དཔལ་དུ་བྱོས་ཤིག རྩ་བའི་གསུམ་པ་འགོག་སྙོམས་དེའི་དགག་བྱ་ངོས་བཟུང་བ་ནི།
བྱང་སེམས་ས་དྲུག་པ་བའི་རྒྱུད་ཀྱི་ཐུན་མོང་མ་ཡིན་པའི་འགོག་པའི་སྙོམས་འཇུག་ཁྱད་པར་ཅན་དེའི་དགག་བྱ་འཇོག་ཚུལ་ཡོད་དེ། མཚན་བྲལ་གྱི་དབྱིངས་སམ། མཐའ་བཞིའི་སྤྲོས་བྲལ་གྱི་ཆོས་དབྱིངས་ལ་ཞིབ་ཏུ་དཔྱོད་མི་ཤེས་པའི་འདུ་ཤེས་དེ་དེའི་དགག་བྱར་འཇོག་པའི་ཕྱིར། དེས་ན་ས་དྲུག་པ་ལ་སྐད་ཅིག་མ་དང་པོ་དེས་ལམ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ལྷག་པར་སྤྱོད་པའི་ནུས་པ་ཐོབ་ཀྱང་། ཐུན་མོང་མ་ཡིན་པའི་འགོག་སྙོམས་ཁྱད་པར་ཅན་མ་ཐོབ་ཅིང་། ས་དྲུག་པའི་མཉམ་གཞག་ཁྱད་པར་ལམ་ནས་ཐུན་མོང་མ་ཡིན་པའི་འགོག་སྙོམས་ཁྱད་པར་ཅན་ཐོབ་པར་འཇོག་པ་ཡིན་ནོ། ། དེ་ལྟར་ཡང་འཇུག་འགྲེལ་དུ་ས་བཅུ་པའི་མདོ་དྲངས་པ་ལས། ཀྱཻ་རྒྱལ་པའི་སྲས་དག་བྱང་ཆུབ་སེམས་དཔའི་ས་ལྔ་པ་ལ་ལམ་ཤིན་ཏུ་ཡོངས་སུ་རྫོགས་པའི་བྱང་ཆུབ་སེམས་དཔའ་དེ་ས་དྲུག་པ་ལ་འཇུག་སྟེ། དེས་ཆོས་མཉམ་པ་ཉིད་བཅུས་འཇུག་གོ ། བཅུ་གང་ཞེ་ན།
འདི་ལྟ་སྟེ། ཆོས་ཐམས་ཅད་ཚད་མ་མེད་པར་མཉམ་པ་ཉིད་དང་། ཆོས་ཐམས་ཅད་མཚན་ཉིད་མེད་པར་མཉམ་པ་ཉིད་དང་། དེ་བཞིན་དུ་སྐྱེ་བ་མེད་པ་དང་། མ་སྐྱེས་པ་དང་། དབེན་པ་དང་། གདོད་མ་ནས་རྣམ་པར་དག་པ་དང་། སྤྲོས་པ་མེད་པ་དང་། དོར་བ་མེད་པ་མཉམ་པ་ཉིད་དང་། ཆོས་ཐམས་ཅད་སྒྱུ་མ་དང་རྨི་ལམ་དང་མིག་ཡོར་དང་བྲག་ཆ་དང་ཆུ་ཟླ་དང་གཟུགས་བརྙན་དང་སྤྲུལ་པ་ལྟ་བུར་མཉམ་པ་ཉིད་དང་།
ཆོས་ཐམས་ཅད་དངོས་པོ་དང་དངོས་པོ་མེད་པ་གཉིས་སུ་མེད་པ་མཉམ་པ་ཉིད་དོ། ། དེ་ཆོས་ཐམས་ཅད་ཀྱི་རང་བཞིན་དེ་ལྟར་རབ་ཏུ་རྟོགས་པ་ན་རྣོ་ཞིང་རྗེས་སུ་མཐུན་པའི་བཟོད་པས་བྱང་ཆུབ་སེམས་དཔའི་ས་དྲུག་པ་མངོན་དུ་གྱུར་པ་རྗེས་སུ་ཐོབ་སྟེ། ཞེས་མཉམ་ཉིད་བཅུའི་སྒོ་ནས་མཐའ་བཞིའི་སྤྲོས་བྲལ་གྱི་ཆོས་དབྱིངས་ལ་ཞིབ་ཏུ་དཔྱོད་ནུས་པའི་ཤེས་རབ་ཁྱད་པར་ཅན་ཐོབ་པར་བཤད་པ་ཡིན་ནོ། ། དེ་ནས་ས་བདུན་པར་ན་འཕོ་བའི་ཚུལ་ནི། ས་དྲུག་པའི་རྗེས་ཐོབ་ཏུ་རྒྱ་ཡན་གྱི་རྗེས་ལ་ས་དྲུག་པའི་མཉམ་གཞག་ཁྱད་པར་ལམ་ཞིག་མངོན་དུ་བྱས། དེའི་རྟེན་ལ་ས་བདུན་པའི་བར་ཆད་མེད་ལམ་སྐད་ཅིག་མ་དང་པོ་མངོན་དུ་བྱེད་ཅིང་དེ་ལྟ་བུའི་བར་ཆད་མེད་ལམ་དེས་མཐའ་བཞིའི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་གེགས་ཀྱི་གཙོ་བོར་གྱུར་པའི་མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་པའི་སྒོ་ནས་དངོས་སུ་སྤོང་བའི་བྱ་བ་བྱས་ཏེ། ས་བདུན་པའི་རྣམ་གྲོལ་ལམ་ཡན་ཆད་དུ། མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་པའི་སྒོ་ནས་མཐའ་བཞིའི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པར་འཇོག་པ་ཡིན་ནོ། ། དེ་ནས་ས་བདུན་པའི་མཉམ་གཞག་ཁྱད་པར་ལམ་དུ། དེའི་སྐད་ཅིག་མ་རེ་རེ་ལ་མཚན་བྲལ་གྱི་དེ་ཁོ་ན་ཉིད་མངོན་སུམ་དུ་རྟོགས་པའི་འགོག་པའི་སྙོམས་འཇུག་ལ་སྙོམས་པར་འཇུག་ཅིང་།
ཡང་དེའི་ངང་ནས་དེའི་སྐད་ཅིག་མ་རེ་ལ་སྔར་གྱི་འགོག་པའི་སྙོམས་འཇུག་དེ་ལས་ལྡང་བར་ནུས་པ་ཡིན་ཏེ། རིང་དུ་སོང་བ་འདིར་ནི་སྐད་ཅིག་དང་། ། སྐད་ཅིག་ལ་ནི་འགོག་པར་འཇུག་འགྱུར་ཞིང་། ། ཞེས་དང་། རང་འགྲེལ་དུ་མདོ་དྲངས་པ་ལས། བྱང་ཆུབ་སེམས་དཔའི་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་སེམས་ཀྱི་སྐད་ཅིག་དང་སེམས་ཀྱི་སྐད་ཅིག་ལ་ཡང་འགོག་པ་ལ་སྙོམས་པར་འཇུག་ཅིང་ལྡང་ཏེ། འགོག་པ་མངོན་སུམ་དུ་བྱས་ཞེས་ནི་མི་བྱའོ། ། ཞེས་གསུངས་པས་སོ། ། གནད་དེས་ན་ས་དྲུག་པ་མན་ཆད་དུ་མཚན་འཛིན་མངོན་དུ་འགྱུར་བ་ཡོད་ལ། ས་བདུན་པར་མཚན་འཛིན་དེ་དང་བྲལ་བའི་དགའ་བ་ཁྱད་པར་ཅན་གྱི་སྒོ་ནས།
ཐུན་མོང་མ་ཡིན་པའི་འགོག་པའི་སྙོམས་འཇུག་ཁྱད་པར་ཅན་ལ་ཡང་དང་ཡང་དུ་འཇུག་ཅིང་ལྡང་བར་བྱེད་པ་དང་། མུ་བཞིའི་སྤྲོས་པ་དང་བྲལ་བའི་ཤེས་རབ་ཟབ་མོའི་སྒོ་ནས་ལམ་ཐབས་ཀྱི་ཕ་རོལ་ཏུ་ཕྱིན་པ་ལ་ལྷག་པར་སྤྱོད་པ་ཞེས་འཇོག་པ་ཡིན་ཏེ། རང་འགྲེལ་ལས། ཤེས་རབ་ཉིད་རྣམ་པ་ཁྱད་པར་ཅན་དུ་ཞུགས་པ་ལ་ཐབས་དང་སྨོན་ལམ་དང་སྟོབས་དང་ཡེ་ཤེས་ཞེས་ཤེས་བར་བྱ་སྟེ། ཞེས་གསུངས་པའི་ཕྱིར། དེས་ན་བྱང་སེམས་ས་བདུན་པ་བའི་རྒྱུད་ཀྱི་འགོག་སྙོམས་ཀྱི་དགག་བྱ་ངོས་འཛིན་པའི་ཚུལ་ཡོད་དེ། དེས་རང་གི་དགག་བྱ་ཤེས་སྒྲིབ་རྟོག་པ་འགའ་ཞིག་འགོག་པར་བྱེད་པའི་ཕྱིར། ཡང་ས་བདུན་པའི་སྐབས་དེ་ནས་ས་བརྒྱད་པར་ན་འཕོ་བའི་ཚུལ་ཡོད་དེ། ས་བདུན་པའི་རྗེས་ཐོབ་རྒྱ་ཡིན་གྱི་སྐབས་སུ་སེམས་ཅན་གྱི་དོན་རྒྱ་ཆེན་པོ་བྱས་ཏེ། སླར་ཡང་ས་བདུན་པའི་མཉམ་གཞག་ཁྱད་པར་ལམ་ཞིག་མངོན་དུ་བྱས་ཏེ།
དེའི་ངང་གནས་ས་བརྒྱད་པའི་བར་ཆད་མེད་ལམ་མངོན་དུ་བྱེད་ཅིང་། དེ་ནས་ས་བརྒྱད་པའི་རྣམ་གྲོལ་ལམ་མངོན་དུ་བྱེད་དོ། ། དེ་ནས་ས་བརྒྱད་པའི་མཉམ་གཞག་ཁྱད་པར་ལམ་གྱི་སྐབས་སུ། ཐེག་ཆེན་ཐུན་མོང་མ་ཡིན་པའི་འགོག་པའི་སྙོམས་འཇུག་ལ་སྙོམས་པར་འཇུག་ཅིང་། མཚན་འཛིན་དང་ཤེས་སྒྲིབ་རྟོག་པ་སོགས་རྒྱང་རིང་དུ་སྤངས་པས། མི་མཐུན་ཕྱོགས་ཀྱི་ཟོན་དོགས་མེད་པའི་དབང་གིས་འགོག་པ་ལ་ཡུན་རིང་དུ་འབྱམས་འགྲོ་བ་གཅིག་འབྱུང་ལ། དེའི་ཚེ་བྱང་སེམས་ས་བརྒྱད་པ་དེ་རྒྱལ་བ་རྣམས་ཀྱིས་འགོག་པ་ལས་སློང་བར་ཡང་མཛད་དགོས་པ་ཡིན་ཏེ། རྒྱལ་བ་རྣམས་ཀྱིས་འགོག་ལས་སློང་བར་མཛད། ། ཅེས་དང་། དེའི་རང་འགྲེལ་ལས།
བྱང་ཆུབ་སེམས་དཔའི་ས་མི་གཡོ་བར་འགོག་པ་ལ་སྙོམས་པར་ཞུགས་པར་གྱུར་པ་ནི་སངས་རྒྱས་བཅོམ་ལྡན་འདས་རྣམས་ཀྱིས་འགོག་པ་ལས་སློང་པར་མཛད་དོ། ། ཞེས་གསུངས་པའི་ཕྱིར་རོ། ། དང་པོ་ནི། བྱང་སེམས་ས་བརྒྱད་པ་བའི་རྒྱུད་ཀྱི་འགོག་སྙོམས་ཀྱི་དགག་བྱ་ངོས་འཛིན་པའི་ཚུལ་ཡོད་དོ། ། དེས་རང་གི་དགག་བྱ་བློ་བུར་གྱི་དྲི་མའི་ཆ་ཅུང་ཟད་འགོག་པར་བྱེད་པའི་ཕྱིར། དེས་ན་དག་པ་ས་གསུམ་གྱི་གནས་སྐབས་ན་རྗེས་ཐོབ་རྒྱ་ཡན་གྱི་བློ་མེད་དེ། རྗེས་ཐོབ་རྒྱ་ཡན་གྱི་གནས་སྐབས་སུ་ནི་ལམ་རྒྱུད་ལ་མི་ལྡན་ཞིང་མཚན་འཛིན་དང་ཤེས་སྒྲིབ་རྟོག་པ་གང་རུང་མངོན་དུ་གྱུར་པ་ཞིག་དགོས་ལ། སྐབས་འདིར་ནི་ས་བརྒྱད་པའི་རྣམ་གྲོལ་ལམ་ཡན་ཆད་ཀྱི་དག་པ་ས་གསུམ་གང་རུང་ལ་གནས་པའི་གང་ཟག་ཡིན་ན། ལམ་རྒྱུད་ལ་ལྡན་པའི་གང་ཟག་ཡིན་པས་ཁྱབ། མཚན་འཛིན་དང་ཤེས་སྒྲིབ་རྟོག་པ་སྤངས་པས་ཁྱབ་པའི་ཕྱིར་རོ། །
གནད་དེས་ན་དག་ས་ལ་གནས་པའི་བྱང་ཆུབ་སེམས་དཔའ་རྣམས་ཀྱིས་ཆོས་འཆད་པ་སོགས་གཞན་དོན་རྒྱ་ཆེན་རྣམས་ཀྱང་རྗེས་ཐོབ་ཁྱད་པར་ལམ་ལ་གནས་བཞིན་པའི་ངང་ནས་འབད་མེད་ལྷུན་གྲུབ་ཀྱི་ཚུལ་དུ་མཛད་པ་ཡིན་ཏེ། དེ་ལྟར་དུ་འཇུག་པ་རྩ་འགྲེལ་གཉིས་ནས་ཤིན་ཏུ་གསལ་བར་བཤད་ཅིང་། རྒྱུད་བླ་མ་ལས་ཀྱང་། རྗེས་ཐོབ་དེ་བཞིན་གཤེགས་རྣམས་དང་། ། སེམས་ཅན་ཡང་དག་སྒྲོལ་བ་ལ། ། འཇིག་རྟེན་ན་ནི་མཉམ་པ་ཉིད། ། ཅེས་གསུངས་སོ། ། དྲུག་པར་ཤེས་རབ་ལྷག་པའི་རྒྱུ་མཚན་དང་། འདིར་སྐབས་འགོག་པའི་སྙོམས་འཇུག་ངོས་འཛིན་དང་། ། འགོག་སྙོམས་དེ་ཡི་དགག་བྱ་འགོག་ཚུལ་རྣམས། །
གཞུང་བཞིན་འཆད་པ་ཁོ་བོའི་མན་ངག་ཡིན། ། དེའི་སྐབས་སུ་དོགས་པ་ཅུང་ཟད་དཔྱད་ན། བྱང་སེམས་ས་དྲུག་པ་བ་དེས་ཉན་རང་དགྲ་བཅོམ་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པར་ཐལ། དེས་ཉན་རང་དགྲ་བཅོམ་ཤེས་རབ་ཀྱི་སྟོབས་ཀྱིས་ཟིལ་གྱིས་གནོན་ནུས་པའི་ཕྱིར། མ་གྲུབ་ན། དེར་ཐལ། བྱང་སེམས་ས་དྲུག་པ་བ་དེས་ལམ་ཤེས་རབ་ཀྱི་ཕ་རོལ་ཏུ་ཕྱིན་པའི་སྟོབས་ཀྱིས་ཉན་རང་དགྲ་བཅོམ་ཟིན་གྱི་གནོན་ནུས་པའི་ཕྱིར་ཟེར་ན། མ་གྲུབ་ན། དེར་ཐལ། བྱང་སེམས་ས་དྲུག་པ་བས་ལམ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ལྷག་པར་སྤྱོད་པའི་ནུས་པ་ཐོབ།
ཉན་ཐོས་དགྲ་བཅོམ་པས་དེ་ལྟར་མ་ཐོབ་པའི་ཕྱིར་ཟེར་ན། མ་ཁྱབ། དང་པོ་མ་གྲུབ་ན། བྱང་སེམས་ས་དྲུག་པ་བ་ཆོས་ཅན། ཁྱོད་ཀྱིས་དེ་ཐོབ་པར་ཐལ། ཁྱོད། འདི་རྟེན་འབྱུང་བའི་དེ་ཉིད་མཐོང་བ་དེ། ཤེས་རབ་གནས་པའི་འགོག་པ་ཐོབ་པར་འགྱུར། ། ཞེས་པའི་སྐབས་ནས་དངོས་སུ་བསྟན་པའི་རྒྱལ་སྲས་ཡིན་པའི་ཕྱིར་ཏེ། ཆོས་ཅན་གྱིས་འགྲུབ།
རྟགས་གཉིས་པ་མ་གྲུབ་ན། དེ་ཆོས་ཅན། ཁྱོད་ཀྱི་དེ་མ་ཐོབ་པར་ཐལ། ཁྱོད་ཉན་རང་གང་རུང་ཡིན་པའི་ཕྱིར། ཁྱབ་པ་ཡོད་དེ། ཐེག་བསྡུས་བཤད་སྦྱར་ལས། ཉན་ཐོས་བསེ་རུ་རྣམས་ལ་ནི། ། ཕ་རོལ་ཕྱིན་དྲུག་མིང་ཡང་མེད། ། ཅེས་བཤད་པའི་ཕྱིར་རོ། ། གཞན་ཡང་།
བྱང་སེམས་ས་དྲུག་པ་བ་དེས་ལམ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ལྷག་པར་སྤྱོད་པའི་ནུས་པ་མ་ཐོབ་པར་ཐལ། དེའི་རྒྱུད་ལ་མཐའ་བཞི་སྤྲོད་བྲལ་གྱི་ཆོས་དབྱིངས་ལ་ཞིབ་ཏུ་དཔྱོད་མི་ཤོས་པའི་འདུ་ཤེས་རགས་པ་ཡོད་པའི་ཕྱིར། མ་གྲུབ་ན། དེར་ཐལ། དེའི་རྒྱུད་ཀྱི་ཐུན་མོང་མིན་པའི་འགོག་སྙོམས་ཁྱད་པར་ཅན་དེ་རང་གི་དགག་བྱ་མཐའ་བཞིའི་སྤྲོད་བྲལ་གྱི་ཆོས་དབྱིངས་ལ་ཞིབ་ཏུ་དཔྱོད་མི་ཤེས་པའི་འདུ་ཤེས་རགས་པ་དགག་བྱར་བྱེད་པའི་འགོག་སྙོམས་ཡིན་པའི་ཕྱིར་ཏེ། དེའི་རྒྱུད་ཀྱི་ཐུན་མོང་མ་ཡིན་པའི་འགོག་སྙོམས་ཁྱད་པར་ཅན་དེའི་དགག་བྱར་གྱུར་པའི་འདུ་ཤེས་རགས་པ་ཡོད་པ་གང་ཞིག དེ་ལས་གཞན་པའི་འདུ་ཤེས་རགས་པ་གཅིག་ངོས་འཛིན་མི་རིགས་པའི་ཕྱིར། དང་པོ་དེར་ཐལ། མདོ་ལས། བྱང་ཆུབ་སེམས་དཔའ་འགོག་པའི་ཏིང་ངེ་འཛིན་ལ་སྙོམས་པར་འཇུག་སྟེ།
ཏིང་ངེ་འཛིན་དེ་ལ་གནས་ནས་ཚོར་བ་གསུམ་དང་འདུ་ཤེས་གསུམ་ཡོངས་སུ་བཅད་དེ་ཞེས་གསུངས་པའི་སྐབས་ཀྱི་འདུ་ཤེས་གསུམ་ངོས་འཛིན་རིགས་པའི་ཕྱིར་རོ། ། རང་ལུགས་རིགས་པ་འདིའི་ལན་ནི། འགོག་སྙོམས་ཡིན་ན། ཁྱད་པར་ལམ་ཡིན་པས་ཁྱབ་པའི་གནད་ཀྱིས། ས་དྲུག་པའི་བར་ཆད་མེད་ལམ་སྐད་ཅིག་མ་དང་པོ་དང་། དེའི་རྣམ་གྲོལ་ལམ་སྐད་ཅིག་མ་དང་པོའི་སྐབས་སུ་མཚན་བྲལ་གྱི་དབྱིངས་ལ་ཞིབ་ཏུ་དཔྱོད་མི་ཤེས་པའི་འདུ་ཤེས་རགས་པ་དེ་བག་ལ་ཉལ་གྱི་ཚུལ་དུ་ཡོད་ཅིང་། ས་དྲུག་པའི་རྗེས་ཐོབ་ཁྱད་པར་ལམ་དུ་སྔར་གྱི་དགག་བྱ་དེ་འགོག་པར་བྱེད་པའི་འགོག་སྙོམས་ཁྱད་པར་ཅན་ལ་སྙོམས་པར་ཞུགས་པ་ལ་བརྟེན་ནས་མུ་བཞིའི་སྤྲོས་བྲལ་གྱི་དབྱིངས་ལ་ཞིབ་ཏུ་དཔྱོད་མི་ཤེས་པའི་འདུ་ཤེས་དེ་ཉེ་བར་ཞི་ནས་མཚན་བྲལ་གྱི་དབྱིངས་ལ་ཞིབ་ཏུ་དཔྱོད་ནུས་པ་དེ་ཐོབ་པ་ཡིན་ཏེ། ཤེས་རབ་གནས་པས་འགོག་པ་ཐོབ་པར་འགྱུར། ། ཞེས་ས་དྲུག་པ་བ་དེས་ཐོག་མར་ལམ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ལྷག་པར་སྤྱོད་པའི་ནུས་པ་ཐོབ་ནས། དེར་རྗེས་ཐུན་མོང་མ་ཡིན་པའི་འགོག་པའི་སྙོམས་འཇུག་ཐོབ་པར་བཤད་འདུག་པའི་ཕྱིར་རོ། །
གཞན་ཡང་། ཇི་ལྟར་ལོང་བའི་ཚོགས་ཀུན་བདེ་བླག་ཏུ། ། མིག་ལྡན་སྐྱེས་བུ་གཅིག་གིས་འདོད་པ་ཡི། ། ཡུལ་དུ་འཁྲིད་པ་དེ་བཞིན་འདིར་ཡང་བློས། ། མིག་ཉམས་ཡོན་ཏན་སླངས་ཏེ་རྒྱལ་ཉིད་འགྲོ། ། ཞེས་པའི་གཞུང་དེས་མིག་ལྡན་དང་འདྲ་བའི་ཡུལ་ཅན་ཤེས་རབ་ཀྱི་ཕ་རོལ་ཏུ་ཕྱིན་པ་དེས་ལོང་བ་དང་འདྲ་བའི་ཕར་ཕྱིན་དང་པོ་ལྔ་པོ་དེ་རྒྱལ་བ་སངས་རྒྱས་ཀྱི་སར་འཁྲིད་པར་བྱེད་པ་དངོས་སུ་བསྟན་པར་ཐལ། གཞུང་དེས་ཡུལ་ཅན་ཤེས་རབ་ཀྱི་ཕ་རོལ་ཏུ་ཕྱིན་པའི་ཆེ་བ་དངོས་སུ་བསྟན་པའི་ཕྱིར། མ་གྲུབ་ན། དེར་ཐལ། གཞུང་དེའི་བསྟན་དོན་གཅིག་ཡོད།
དེ་ལས་གཞན་པ་མེད་པའི་ཕྱིར་ཟེར་ན། རང་ལུགས་ནི། གཞུང་དེས་ཡུལ་ཅན་ལམ་ཤེས་རབ་ཀྱི་ཕ་རོལ་ཏུ་ཕྱིན་པའི་ཆེ་བ་དངོས་སུ་བསྟན་ནོ། ། རྩ་བར་འདོད་ན། ཤེས་རབ་ཀྱི་ཕར་ཕྱིན་དེ་མིག་ལྡན་དང་ཆོས་མཚུངས་ལ། ཕར་ཕྱིན་དང་པོ་ལྔ་པོ་དེ་ལོང་བ་དང་ཆོས་མཚུངས་པའི་ཁྱད་པར་འཐད་པར་ཐལ། འདོད་པའི་ཕྱིར། འདོད་ན། དེ་མི་འཐད་པར་ཐལ། ཕར་ཕྱིན་དྲུག་ཆར་རྣམ་མཁྱེན་དང་དོན་གཅིག་པའི་ཕྱིར་རོ། །
གཞན་ཡང་། སྟོང་ཉིད་དངོས་སུ་འཆད་ཡུལ་གྱི་གདུལ་བྱ་ཡིན་ན། སོ་སོ་སྐྱེ་བོའི་དུས་ནའང་སྟོང་པ་ཉིད་ཐོས་ནས། ། ནང་དུ་རབ་ཏུ་དགའ་བ་ཡང་དང་ཡང་དུ་འབྱུང་། ། རབ་ཏུ་དགའ་བ་ལས་བྱུང་མཆི་མས་མིག་བརླན་ཞིང་། ། ལུས་ཀྱི་བ་སྤུ་ལྡང་བར་གྱུར་པ་གང་ཡིན་པ། ། དེ་ལ་རྫོགས་པའི་བྱང་ཆུབ་བློ་ཡི་ས་བོན་ཡོད། ། ཅེས་པའི་སྐབས་ནས་དངོས་སུ་བསྟན་པའི་གདུལ་བྱ་ཡིན་དགོས་པར་ཐལ། གཞུང་དེས་སྟོང་ཉིད་དངོས་སུ་འཆད་ཡུལ་གྱི་ཡུལ་གྱི་གདུལ་བྱ་དངོས་སུ་བསྟན་པའི་ཕྱིར་ཟེར་ན། མ་ཁྱབ་སྟེ།
གཞུང་དེས་ཐེག་ཆེན་གྱི་རིགས་སད་ནས་ཐེག་ཆེན་ལམ་དུ་འཇུག་ཁ་མ་དང་། ཐེག་ཆེན་ལམ་དུ་ཞུགས་མ་ཐག་པའི་ཐེག་ཆེན་ལས་དང་པོ་པ་གཉིས། སྟོང་ཉིད་དངོས་སུ་འཆད་ཡུལ་གྱི་གདུལ་བྱའི་མཚན་གཞིར་བཟུང་ནས་བསྟན་པ་ཙམ་ཡིན་ནོ། ། རྩ་བར་འདོད་ན། སྟོང་ཉིད་དངོས་སུ་འཆད་ཡུལ་གྱི་གདུལ་བྱ་ཡང་ཡིན། ཐེག་ཆེན་གྱི་རིགས་རྒྱུད་ལ་མི་ལྡན་པ་ཡང་ཡིན་པའི་གཞི་མཐུན་པར་གྱུར་པའི་ཉན་ཐོས་འཕགས་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེར་ཐལ།
དེ་འདྲ་བ་ཡོད་པའི་ཕྱིར་ཏེ། སྟོང་ཉིད་དངོས་སུ་འཆད་ཡུལ་གྱི་ཉན་ཐོས་འཕགས་པ་ཡོད་པའི་ཕྱིར་ཏེ། ཉན་རང་ལ་སྟོང་ཉིད་རྟོགས་པ་ཡོད་པའི་ཕྱིར་རོ། ། རྩ་བར་འདོད་ན། དེ་ཆོས་ཅན། ཁྱོད་སོ་སོ་སྐྱེ་བོ་ཡིན་པར་ཐལ་བ་དང་། ཐེག་ཆེན་གྱི་རིགས་རྒྱུད་ལྡན་གྱི་གང་ཟག་ཀྱང་ཡིན་པར་ཐལ། ཁྱོད་གཞུང་དེའི་སྐབས་ནས་དངོས་སུ་བསྟན་པའི་གདུལ་བྱ་ཡིན་པའི་ཕྱིར། འདོད་ན་སླའོ། ། གཞན་ཡང་།
སྟོང་ཉིད་དངོས་སུ་འཆད་ཡུལ་གྱི་བྱང་སེམས་འཕགས་པ་ཆོས་ཅན། རྩ་བར་ཁྱབ་ལ། དེར་ཐལ། དེའི་ཕྱིར། མ་གྲུབ་ན། དེར་ཐལ། དེ་ཡོད་པའི་ཕྱིར་ཏེ། མཐའ་མར་ལྟ་བ་ཀུན་ཟློག་གི་དབུ་མའི་ལྟ་བའི་ཡུལ་དུ་གྱུར་པའི་སྟོང་ཉིད་སྟོན་དགོས་ཀྱི་བྱང་འཕགས་ཡོད་པའི་ཕྱིར་ཏེ། མ་གྲུབ་ན། དེར་ཐལ།
ས་བདུན་པའི་རྣམ་གྲོལ་ལམ་ཡན་ཆད་ནས་དབུ་མའི་ལྟ་བ་ན་འཕར་བར་བཤད་པའི་ཕྱིར་ཏེ། དེ་ནི་རིང་དུ་སོང་བར་བློ་ཡང་ལྷག་པར་འགྱུར། ། ཞེས་པའི་གཞུང་དོན་གྲུབ་པའི་ཕྱིར་རོ། ། རྩ་བར་འདོད་ན། དེ་ཆོས་ཅན། ཁྱོད་སོ་སོ་སྐྱེ་བོ་ཡིན་པར་ཐལ། འདོད་པའི་ཕྱིར་རོ། ། གཞན་ཡང་། ས་བདུན་པ་ཐོབ་མ་ཐག་པའི་བྱང་འཕགས་དེས། མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་གེགས་ཀྱི་གཙོ་བོར་གྱུར་པའི་མཚན་འཛིན་སྤངས་ཟིན་པར་ཐལ།
དེས་མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་རྟོགས་པའི་བློ་གྲོས་ཀྱི་སྒོ་ནས་ཉན་རང་དགྲ་བཅོམ་རྣམས་ཟིལ་གྱིས་གནོན་ནུས་པའི་ཕྱིར། མ་གྲུབ་ན། དེར་ཐལ། བྱང་སེམས་ས་བདུན་པ་བ་དེས་ཉན་རང་དགྲ་བཅོམ་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པའི་ཕྱིར་ཟེར་ན། མ་ཁྱབ་སྟེ། དེ་ལྟར་ནུས་པའི་དོན་ནི། བྱང་སེམས་ས་བདུན་པ་བ་དེས་མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་གེགས་ཀྱི་གཙོ་བོར་གྱུར་པའི་བར་ཆད་མེད་ལམ་ཐོབ་པའི་སྒོ་ནས་ཉན་རང་རྣམས་ཟིལ་གྱིས་གནོན་ནུས་ཞེས་ཁས་ལེན་ནོ། ། རྩ་བར་འདོད་ན། དེས་དེ་སྤངས་མ་ཟིན་པར་ཐལ། བྱང་སེམས་ས་བདུན་པ་བ་དེ་དེ་སྤོང་བཞིན་པའི་གང་ཟག་ཡིན་པའི་ཕྱིར།
མ་གྲུབ་ན། དེ་དེར་ཐལ། ས་བདུན་པའི་བར་ཆད་མེད་ལམ་སྐད་ཅིག་མ་དང་པོ་དེ་མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་གེགས་ཀྱི་གཙོ་བོར་གྱུར་པའི་མཚན་འཛིན་སྤོང་བཞིན་པའི་གཉེན་པོ་ཡིན་པའི་ཕྱིར། མ་གྲུབ་ན། དེ་དེར་ཐལ། དེ་སྤོང་བཞིན་པའི་གཉེན་པོ་ཡོད་པ་གང་ཞིག ས་དྲུག་པ་མན་ཆད་ན་དེ་སྤོང་བཞིན་པའི་གཉེན་པོ་མེད་པའི་ཕྱིར། དང་པོ་མ་གྲུབ་ན། དེ་ཆོས་ཅན། ཁྱོད་སྤོང་བཞིན་པའི་གཉེན་པོ་ཡོད་པར་ཐལ།
ཁྱོད་ཐེག་ཆེན་ལམ་གྱི་སྤང་བྱའི་གཙོ་བོར་གྱུར་པའི་སྒྲིབ་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། གཉིས་པ་མ་གྲུབ་ན། ས་དྲུག་པ་མན་ཆད་དུ་མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་པ་ཞིག་ཡོད་པར་ཐལ། འདོད་པའི་ཕྱིར། འདོད་ན། ས་དྲུག་པ་མན་ཆད་དུ་ཐེག་ཆེན་ཐུན་མོང་མ་ཡིན་པའི་ཡུལ་ཤེས་པའི་ཆེ་བ་ལ་གནས་པ་ཞིག་ཡོད་པར་ཐལ་ལོ། ། འདོད་ན། དེ་མེད་པར་ཐལ། ཐེག་ཆེན་ཐུན་མོང་མ་ཡིན་པའི་ཡུལ་ཤེས་པའི་ཆེ་བ་ལ་གནས་པ་ལ་ས་བདུན་པ་ཐོབ་དགོས་པའི་ཕྱིར་ཏེ།
རང་འགྲེལ་ལས། བྱང་ཆུབ་སེམས་དཔའི་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་རང་གི་ཡུལ་ཤེས་པའི་ཆེ་བ་ལ་གནས་པས་ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། ། ཞེས་པའི་གཞུང་དོན་གྲུབ་པའི་ཕྱིར་རོ། ། དེས་ན་ཁོ་བོ་ཅག་གི་འདྲེན་པ་དམ་པ་ཐམས་ཅད་མཁྱེན་པ་ཆེན་པོ། དཔལ་འཕགས་པ་ཀླུ་སྒྲུབ་ཀྱི་བསྟོད་པའི་འགྲེལ་པར། ས་བདུན་པ་ལ་ཕྱེད་གོང་འོག་གཉིས་སུ་མཛད་ནས་ས་བདུན་པའི་ཕྱེད་འོག་མར་མཐའ་མར་ལྟ་བ་ཀུན་ཟློག་གི་དབུ་མའི་ལྟ་བ་མངོན་སུམ་དུ་རྟོགས་གསུང་བའི་གནད་ཀྱང་ས་བདུན་པའི་བར་ཆད་མེད་ལམ་སྐད་ཅིང་མ་དང་པོ་དེ་མཐའ་བཞི་སྤྲོས་བྲལ་གྱི་ཆོས་དབྱིངས་མངོན་སུམ་དུ་རྟོགས་པའི་གེགས་ཀྱི་གཙོ་བོར་གྱུར་པའི་མཚན་འཛིན་སྤོང་བཞིན་པའི་བར་ཆད་མེད་ལམ་ཡིན་པ་ལ་དགོངས་ནས་དེ་ལྟར་དུ་གསུངས་པ་ཡིན། གནད་འདི་སྙིང་གི་ཟེ་འབྲུར་བཅང་བར་བྱའོ། ། གཞན་ཡང་། བྱང་སེམས་ས་དྲུག་པ་བ་དེས་ཉན་རང་དགྲ་བཅོམ་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་ནུས་པར་ཐལ། དེས་མཚན་འཛིན་སླར་མི་སྐྱེ་བའི་ཆོས་ཅན་དུ་བྱེད་པའི་ནུས་པ་ཐོབ་པའི་སྒོ་ནས་ཉན་རང་དགྲ་བཅོམ་ཟིལ་གྱིས་གནོན་ནུས་པའི་ཕྱིར།
མ་གྲུབ་ན། དེར་ཐལ། བྱང་སེམས་ས་དྲུག་པ་བ་དེས་མཚན་འཛིན་སླར་མི་སྐྱེ་བའི་ཆོས་ཅན་བྱེད་པའི་ནུས་པ་ཐོབ་པའི་ཕྱིར། མ་གྲུབ་ན། དེར་ཐལ། དེས་མཚན་འཛིན་རྩ་བ་ནས་སྤོང་བའི་ནུས་པ་ཐོབ་པའི་ཕྱིར། མ་གྲུབ་ན། དེར་ཐལ། དེས་མཚན་འཛིན་རྩ་བ་ནས་སྤོང་ནུས་པའི་ཕྱིར་རོ་ཟེར་ན། མ་ཁྱབ།
མ་གྲུབ་ན། དེར་ཐལ། ས་དྲུག་པ་བ་དེ་སྒྲིབ་པ་ཐམས་ཅད་རྩ་བ་ནས་སྤོང་ནུས་པའི་གང་ཟག་ཡིན་པའི་ཕྱིར་ཏེ། དེ་སངས་རྒྱ་ནུས་པའི་གང་ཟག་ཡིན་པའི་ཕྱིར་རོ། ། རྟགས་སླ། གཞན་ཡང་། བྱང་སེམས་ས་བདུན་པ་བ་དེས་ཐུན་མོང་མ་ཡིན་པའི་འགོག་པའི་སྙོམས་འཇུག་ལ་བྱ་རྫོགས་ཀྱི་སྐད་ཅིག་མ་རེ་ལ་འཇུག་ལྡང་བྱེད་ནུས་པའི་སྒོ་ནས་ཉན་རང་དགྲ་བཅོམ་ཟིལ་གྱིས་གནོན་ནུས་པར་གཞག་པ་ཡིན་པར་ཐལ། རིང་དུ་སོང་བ་འདིར་ནི་སྐད་ཅིག་དང་། ། སྐད་ཅིང་ལ་ནི་འགོག་པར་འཇུག་འགྱུར་ཞིང་། ། ཞེས་བཤད་པའི་ཕྱིར་ཟེར་ན།
མ་ཁྱབ། འདོད་ན། ས་བདུན་པ་བ་དེས་བྱ་རྫོགས་ཀྱི་སྐད་ཅིག་རེ་རེ་ལ་མཉམ་གཞག་ལ་འཇུག་ལྡང་བྱེད་ནུས་པའི་སྒོ་ནས་ཉན་རང་དགྲ་བཅོམ་ཟིལ་གྱིས་གནོན་ནུས་པར་ཐལ། འདོད་པའི་ཕྱིར། འདོད་ན། མཉམ་གཞག་ལ་བྱ་རྫོགས་ཀྱི་སྐད་ཅིག་རེ་ལ་འཇུག་ལྡང་མི་བྱེད་པའི་གང་ཟག་ཡིན་ནོ། ། ཉན་རང་དགྲ་བཅོམ་བློ་གྲོས་ཀྱི་སྟོབས་ཀྱིས་ཟིལ་གྱིས་གནོན་མི་ནུས་པའི་གང་ཟག་ཡིན་དགོས་པར་ཐལ། འདོད་པའི་ཕྱིར། འདོད་ན། སངས་རྒྱས་འཕགས་པ་ཆོས་ཅན།
དེར་ཐལ། དེའི་ཕྱིར། མ་གྲུབ་ན། དེར་ཐལ། སངས་རྒྱས་འཕགས་པ་མཉམ་གཞག་ལས་ལྡང་བ་མེད་པའི་ཕྱིར་ཏེ། སངས་རྒྱས་འཕགས་པ་ཡིན་ན། མཉམ་གཞག་ལ་རྩེ་ཅིག་ཏུ་མཉམ་པར་གཞག་བཞིན་པའི་གང་ཟག་ཡིན་དགོས་པའི་ཕྱིར། རྩ་བར་འདོད་ན་སླའོ། གཞན་ཡང་། ཉན་ཐོས་འཕགས་པས་རྟེན་འབྲེལ་གྱི་གནས་ལུགས་ཕྱིན་ཅི་མ་ལོག་པར་སྟོན་ནུས་པར་ཐལ།
ཉན་རང་ལ་སྟོང་ཉིད་རྟོགས་པ་ཡོད་པའི་ཕྱིར། འདོད་ན། རྫོགས་པའི་བྱང་ཆུབ་སེམས་དཔའ་རྣམས་ལའང་གུས་པར་བྱེད་ཅེས་པའི་རང་འགྲེལ་ལས། བྱང་ཆུབ་སེམས་དཔའ་མ་གཏོགས་པར་གཞན་དག་གིས་རྟེན་ཅིང་འབྲེལ་བར་འབྱུང་བའི་བདག་ཉིད་ཇི་ལྟ་ཉིད་ཉེ་བར་བསྟན་པར་མི་ནུས་སོ་སྙམ་དུ་བསམ་ནས། རྫོགས་པའི་བྱང་ཆུབ་སེམས་དཔའ་རྣམས་ལ་གུས་པར་བྱད། ། ཅེས་པའི་གཞུང་དོན་མ་གྲུབ་པར་ཐལ། འདོད་པའི་ཕྱིར་ཟེར་ན། མ་ཁྱབ་སྟེ། དེ་ལ་དེའི་རྗེས་སུ་འགྲོ་བའི་ཡོན་ཏན་འབྱུང་། ། ཞེས་སོགས་ནི།
གདུལ་བྱ་ཐེག་ཆེན་གྱི་ལམ་ལ་བཀྲི་བའི་སྐབས་ཡིན་པས། རྟེན་འབྲེལ་གྱི་གནས་ལུགས་ཟབ་མོ་རྟོགས་པའི་ཤེས་རབ་དང་སྙིང་རྗེ་ཆེན་པོ་ཟུང་དུ་ཆུད་པའི་ལམ་དེ་ཉན་རང་རྣམས་ཀྱིས་ཉམས་སུ་མྱོང་བའི་ཚུལ་གྱིས་གཞན་ལ་སྟོན་མི་ནུས་ཞེས་པའི་དོན་ཡིན་ནོ། ། འདིར་སྨྲས་པ། འཕགས་མཆོག་ཀླུ་སྒྲུབ་བཞེད་གཞུང་ཀུན་དའི་ཚལ། ། དཔལ་ལྡན་ཟླ་བའི་གསུང་གི་འོད་ཟེར་གྱིས། ། ལེགས་པར་ཕྱེ་བའི་ལུང་རིགས་ཟེ་འབྲུའི་བཅུད། ། ལྷུག་པར་སྦྱིན་ནོ་མཁས་རྣམས་གུས་པས་ཉོན། ། འདི་མ་རྟོགས་ན་གཞུང་ལུགས་མ་སླབས་ཀྱང་། ། བདེ་གཤེགས་དགོངས་པ་རྟོགས་པའི་ཐབས་གཞན་མེད། ། དེས་ན་མཐའ་བྲལ་སྟོན་པའི་བླ་མ་ཡི། །
གསུང་གི་བདུད་རྩི་འབད་པས་བརྟེན་པར་རིགས། ། ཅེས་སྨྲས་པའོ། ༈ །དེ་ཉིད་དེ་ལས་འབྱུང་མིན་གཞན་དག་ལས་ལྟ་ག་ལ་ཞིག ། ཅེས་སོགས་ཀྱི་སྐབས་སུ། ངག་སྦྱོར་དང་། མཐའ་དཔྱད་གཉིས། དང་པོ་ནི། མཐའ་བཞི་སྐྱེ་འགོག་གི་རིགས་པ་བཞི་གསུངས་པ་ཆོས་ཅན། དགོས་པ་ཡོད་དེ། མཐའ་བཞིའི་སྐྱེ་བ་དགག་པར་བྱ་བའི་ཆེད་ཡོད་པའི་ཕྱིར།
གཉིས་པ་ལ། དབུ་མའི་བཤད་བྱའི་བཀའ་ངོས་བཟུང་བ། དགོངས་འགྲེལ་ཀྱི་བསྟན་བཅོས་ངོས་བཟུང་བ། བསྟན་བཅོས་དེས་བཀའི་དགོངས་པ་འགྲེལ་པའི་ཚུལ། དེ་ལྟར་བཀྲལ་བའི་དབུ་མའི་གྲུབ་མཐའི་རྣམ་གཞག་དངོས་བཤད་པ། སྐབས་སུ་བབ་པ་དབུ་མའི་ལྟ་བ་ཉམས་སུ་ལེན་ཚུལ་བཤད་པ་དང་ལྔ། དང་པོ་ལ། འདིར་སྐབས་ཀྱི་ཆོས་འཁོར་གསུམ་ངོས་བཟུང་བ་དང་། སོ་སོའི་རང་བཞིན་རྒྱས་པར་བཤད་པ་གཉིས། དང་པོ་ནི།
སྤྱིར་མཐའ་བྲལ་དབུ་མ་ཆེན་པོའི་གྲུབ་མཐའ་འཇོག་པའི་སྐབས་འདིར། མདོ་སྡེ་དགོངས་པ་ངེས་འགྲེལ་དང་། བཟུང་དབང་གི་མདོ་ནས་བཤད་པའི་ཆོས་འཁོར་གསུམ་གྱི་རྣམ་གཞག་རྣམས་ནི། འདིར་སྒྲ་ཇི་བཞིན་དུ་ཁས་བླང་དུ་མི་རུང་སྟེ། དེ་དག་ནི་སེམས་ཙམ་པ་ཁ་དྲང་བའི་ཕྱིར་དུ་གསུངས་པ་ཙམ་ཡིན་པའི་ཕྱིར་རོ། ། དེ་ཡང་དགོངས་འགྲེལ་གྱི་མདོ་ནས་གསུང་བ་དེ་མཐར་ཐུག་ཐེག་པ་གསུམ་དུ་གྱུར་བར་འདོད་པའི་སེམས་ཙམ་པ་དང་སྒོ་བསྟུན་ནས་གསུངས་ཞིང་། བཟུང་དབང་གི་མདོ་ནས་བཤད་པ་དེ་མཐར་ཐུག་ཐེག་པ་གཅིག་ཏུ་གྲུབ་པར་འདོད་པའི་སེམས་ཙམ་པ་དང་སྒོ་བསྟུན་ནས་གསུངས་པ་ཡིན་ལ། མདོ་དེ་གཉིས་ཀས་ཀྱང་འཁོར་ལོ་བར་པ་ཤེར་ཕྱིན་གྱི་མདོ་དྲངས་དོན་གྱི་མདོ་དང་། འཁོར་ལོ་ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་ངེས་དོན་གྱི་མདོར་འགྲེལ་བ་ལ་ཁྱད་པར་ཅུང་ཟད་ཀྱང་མེད་དོ། ། གནད་དེས་ན་སྐབས་འདིར་དཔལ་འཕགས་པ་ཀླུ་སྒྲུབ་བཞེད་པའི་ཆོས་ཀྱི་འཁོར་ལོ་གསུམ་གྱི་རྣམ་གཞག་འབྱེད་ཚུལ་ནི།
བཀའ་དང་པོ་བསོད་ནམས་མ་ཡིན་པ་ཟློག་པའི་ཆོས་འཁོར། བཀའ་བར་པ་བདག་ཟློག་པའི་ཆོས་འཁོར། བཀའ་མཐའ་མ་ལྟ་ཞིག་ཀུན་ཟློག་པའི་ཆོས་འཁོར་སྟེ་གསུམ་དུ་འབྱེད་དགོས་པ་ཡིན་ཏེ། དབུ་མ་བཞི་བརྒྱ་པའི་རབ་བྱེད་བརྒྱད་པ་ལས། བསོད་ནམས་མིན་པ་དང་པོར་ཟློག ། བར་དུ་བདག་ནི་ཟློག་པར་བྱེད། ། ཐ་མར་ལྟ་ཞིག་ཀུན་ཟློག་པ། ། གང་གིས་ཤེས་དེ་མཁས་པ་ཡིན། ། ཞེས་ཐོག་མ་དང་བར་དང་ཐ་མའི་ངེས་བཟུང་སྦྱར་ནས་གསུངས་པའི་ཕྱིར་རོ། ། གཞུང་འདིའི་དོན་ཡང་སངས་རྒྱས་བཅོམ་ལྡན་འདས་ཀྱི་བཀའ་ལ་འཕགས་པ་ཀླུ་སྒྲུབ་བཞེད་པའི་ཆོས་འཁོར་གསུམ་གྱི་གོ་རིམ་ཡོད་པར་གང་གིས་ཤེས་པ་དེ་དབུ་མ་ཆེན་པོ་ལ་མཁས་པའི་ཕུལ་དུ་ཕྱིན་པ་ཡིན་ཞིང་།
དེ་ལྟ་བུའི་དབུ་མའི་སློབ་དཔོན་མཁས་པ་དེས། རང་གི་རྗེས་འཇུག་གི་གདུལ་བྱ་ཐེག་པ་ཆེན་པོའི་ལམ་ལ་འཁྲིད་པའི་ཚེ་ན་ཡང་། འདིར་སྐབས་ཆོས་འཁོར་གསུམ་གྱིས་བཀྲི་ཚུལ་དང་མཐུན་པར་གདུལ་རྣམས་ཐོག་མར་ལས་འབྲས་ལ་ཡིད་ཆེས་པའི་ཉམས་ལེན་ལ་བཀོད། དེ་རྗེས་ཆོས་ཐམས་ཅད་བདེན་སྟོང་སྤྲོས་བྲལ་དུ་རྟོགས་པའི་དབུ་མའི་ལྟ་བ་ལ་བཀོད། དེ་རྗེས་དགག་སྒྲུབ་སྤང་བླང་རེ་དོགས་ཐམས་ཅན་དང་བྲལ་བ་སྨྲ་བསམ་བརྗོད་བྲལ་གྱི་ལྟ་བ་ཟབ་མོ་ཡིད་བཞིན་གྱི་ནོར་བུ་རིན་པོ་ཆེ་ལྟ་བུ་ལ་འགོད་པར་བྱེད་དགོས་སོ། ། ཞེས་པའི་དོན་ཡིན་ནོ། ། དེ་ཡང་ལུགས་འདིའི་ཆོས་འཁོར་གསུམ་གྱི་རྣམ་གཞག་རྒྱལ་བའི་མདོ་དང་སྦྱོར་ཚུལ་རྒྱས་པར་ནི་དབུ་མའི་ཆོས་འཁོར་དུ་བཤད་ཟིན་ལ། འདིར་སྙིང་པོ་བསྡུས་ཙམ་ཞིག་བརྗོད་ན། ཏིང་ངེ་འཛིན་མཆོག་དམ་པའི་མདོ་ལས། སྐྱེ་བ་མེད་པ་བདེན་པ་གཅིག་ཡིན་ན། །
དེ་ལ་གཞན་དག་བདེན་པ་བཞི་ཞེས་ཟེར། ། བྱང་ཆུབ་སྙིང་པོར་འདུག་ནས་བདེན་གཅིག་ཀྱང་། ། གྲུབ་པར་མ་མཐོང་བཞི་ལྟ་ག་ལ་ཞིག ། ཅེས་པའི་འདིས་ཆོས་འཁོར་གསུམ་བསྟན་པ་ཡིན་ཏེ། དེ་ལ་གཞན་དག་བདེན་པ་བཞི་ཞེས་ཟེར་ཞེས་པ་དེ། བདེན་པ་བཞིར་བཞག་པ་བསོད་ནམས་མ་ཡིན་པ་དང་པོར་ཟློག་པའི་ཆོས་འཁོར་དེ་བསྟན། སྐྱེ་བ་མེད་པ་བདེན་པ་གཅིག་ཡིན་ན། ། ཞེས་པ་དེས་བདེན་པ་གཅིག་ཏུ་བཞག་པ་བར་དུ་བདག་ཟློག་གི་ཆོས་འཁོར་དེ་བསྟན། བྱང་ཆུབ་སྙིང་པོར་འདུག་ནས་བདེན་གཅིག་ཀྱང་། ། གྲུབ་པར་མ་མཐོང་བཞི་ལྟ་གལ་ཞིག །
ཅེས་པ་དེས་བདེན་པ་གང་ཡང་མ་བཞག་པ་ཐ་མར་ལྟ་བ་ཀུན་ཟློག་གི་ཆོས་འཁོར་དེ་བསྟན་པའི་ཕྱིར་རོ། ། དེ་བཞིན་དུ་ཤེར་ཕྱིན་གྱི་མདོ་ལས་ཀྱང་། མི་དགེ་བ་བཅུ་སྤོང་བ་དང་། དགེ་བ་བཅུ་བསྒྲུབ་པར་སྟན་པའི་མདོ་རྣམས་ཀྱིས་འཁོར་ལོ་དང་པོ་དེ་བསྟན། ཡང་དགེ་སློང་དག་བདེན་པ་དམ་པ་ནི་གཅིག་སྟེ། འདི་ལྟ་སྟེ། མི་སླུ་པའི་ཆོས་ཅན་མྱ་ངན་ལས་འདས་པའོ། ། འདུ་བྱེད་ཐམས་ཅད་ནི་བརྫུན་པ་སླུ་བའི་ཆོས་ཅན་ནོ་ཞེས་དང་། གཟུགས་སྟོང་པའོ། ། ཞེས་སོགས་ཐམས་ཅད་བདེན་སྟོང་དུ་ཁ་ཚོན་བཅད་པའི་མདོ་རྣམས་ཀྱིས་འཁོར་ལོ་བར་པ་བསྟན།
ཡང་ཤེར་ཕྱིན་གྱི་མདོ་ལས། ཤཱ་རི་བུས་སྨྲས་པ་རབ་འབྱོར་མྱ་ངན་ལས་འདས་པ་ཡང་སྒྱུ་མ་ལྟ་བུ་རྨི་ལམ་ལྟ་བུ་ཞེས་སྨྲའམ། རབ་འབྱོར་གྱིས་སྨྲས་པ། ཤཱ་རི་བུ། མྱ་ངན་ལས་འདས་པ་ལས་ཆེས་ལྷག་པའི་ཆོས་གཅིག་ཡོད་ན་ཡང་སྒྱུ་མ་ལྟ་བུ་རྨི་ལམ་ལྟ་བུ་ཞེས་ཁོ་བོ་སྨྲའོ། ། ཞེས་དང་། གཟུགས་སྟོང་ཞེས་མི་བྱ། མི་སྟོང་ཞེས་མི་བྱ། ཞེས་སོགས། ཆོས་ཐམས་ཅད་སྤྲོས་པ་དང་བྲལ་བར་སྟོན་པའི་མདོ་རྣམས་དང་།
གཟུགས་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ་ཞེས་སོགས་དང་། མདོ་སྡུད་བར། ཕུང་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་ནི། ། མཚན་མ་ལ་སྤྱོད་སྐྱེ་མེད་གནས་ལའང་དད་མ་ཡིན། ། ཞེས་སོགས་ཆོས་ཐམས་ཅད་མཐའ་བཞིའི་སྤྲོས་བྲལ་དུ་སྟོན་པའི་ཤེར་ཕྱིན་གྱི་མདོ་རྣམས་ཀྱིས་འཁོར་ལོ་མཐའ་མ་དེ་བསྟན་པ་ཡིན་ནོ། ། མདོ་དེ་དག་གི་དོན་ཕྱིན་ཅི་མ་ལོག་པར་འགྲེལ་བ་ལ། རྩ་བ་ཤེས་རབ་ཀྱི་ལེའུ་བཅོ་བརྒྱད་པར། བདག་གོ་ཞེས་ཀྱང་བཏགས་གྱུར་ཅིང་། ། བདག་མེད་ཅེས་ཀྱང་བསྟན་པར་གྱུར། ། སངས་རྒྱས་རྣམས་ཀྱིས་བདག་དང་ནི། །
བདག་མེད་འགག་མེད་ཅེས་ཀྱང་སྟན། ། ཞེས་པ་འདིས་བདག་སྟོན་པའི་ཆོས་ཀྱི་འཁོར་ལོ། བདག་མེད་སྟོན་པའི་ཆོས་ཀྱི་འཁོར་ལོ། བདག་དང་བདག་མེད་པ་འགའ་ཡང་མེད་པར་སྟོན་པའི་ཆོས་ཀྱི་འཁོར་ལོ་སྟེ། དེ་ལྟར་འཁོར་ལོ་གསུམ་གྱི་རྣམ་གཞག་ཤིན་ཏུ་གསལ་བར་གསུངས་སོ། ། དོན་འདི་ལ་དགོངས་ནས། རྗེ་བཙུན་རིན་པོ་ཆེས་མངོན་རྟོགས་ལྗོན་ཤིང་དུ་བདག་གོ་ཞེས་ཀྱང་སོགས་དྲངས་ནས་ཞེས་གསུངས་ཏེ། གདུལ་བྱའི་བློའི་རིམ་པས། སྒོ་སྣ་ཚོགས་ཀྱི་སྒོ་ནས་དྲང་བ་དང་། ངེས་པའི་དོན་དུ་བསྟན་ཏོ་ཞེས་བཤད།
རྩ་ཤེར་གྱི་གཞུང་། འདིའི་དོན་དབུ་མ་ཚིག་གསལ་དང་སྦྱར་ནས་བཤད་ན། མདོར་སྟན་པ། རྒྱས་པར་བཤད་པ། དོན་སྡུ་བ། ཤེས་བྱེད་ཀྱི་ལུང་དང་སྦྱར་སྟེ་བཤད་པ་དང་བཞི་ཡོད། དང་པོ་ནི། དབུ་མ་ཚིག་གསལ་ལས། གདུལ་བྱ་དམན་པ་དང་འབྲིང་པོ་དང་མཆོག་རྗེས་སུ་བཟུང་བར་བཞེད་པས། ཞེས་པ་འདིས་བསྟན་ཏེ།
གདུལ་བྱ་དམན་པ་རྗེས་སུ་གཟུང་བར་བྱ་བའི་ཕྱིར་དུ་བདག་གམ་བདེན་གྲུབ་སྟོན་པའི་ཆོས་འཁོར་དང་པོ། གདུལ་བྱ་འབྲིང་རྗེས་སུ་གཟུང་བའི་ཕྱིར་དུ་ཆོས་ཐམས་ཅད་བདག་མེད་དམ་བདེན་མེད་དུ་སྟོན་པའི་ཆོས་འཁོར་གཉིས་པ། གདུལ་བྱ་མཆོག་རྗེས་སུ་གཟུང་བའི་ཕྱིར་དུ་མུ་བཞིའི་སྤྲོས་བྲལ་གྱི་དབྱིངས་སྟོན་པའི་ཆོས་འཁོར་ཏེ། དེ་ལྟར་ན་སྟོན་པ་ཐུབ་པའི་དབང་པོས་གདུལ་བྱ་བཀྲི་བའི་རིམ་པ་ལ་ལྟོས་ནས་ཆོས་ཀྱི་འཁོར་ལོ་རིམ་པ་གསུམ་དུ་སྐོར་ཞེས་པའི་དོན་ཡིན་པའི་ཕྱིར་རོ། ། གཉིས་པ་རྒྱས་པར་བཤད་པ་ལ། ཆོས་འཁོར་དང་པོ་བཤད་པ། གཉིས་པ་བཤད་པ། གསུམ་པ་བཤད་པ་དང་གསུམ། དང་པོ་ལ་བཤད་གཞིའི་ལུང་དྲངས་བ་དང་། ལུང་དོན་གཏན་ལ་ཕབ་པ་གཉིས།
དང་པོ་ནི། གདུལ་བྱ་དམན་པ་སྡིག་པ་མི་དགེ་བ་བྱེད་པ་རྣམས་མི་དགེ་བ་ལས་བཟློག་པར་བྱ་བའི་ཕྱིར་རོ། ། སངས་རྒྱས་བཅོམ་ལྡན་འདས་སྤྱོད་པ་བརྒྱད་ཁྲི་བཞི་སྟོང་གི་དབྱེ་བས་ཐ་དད་པའི་སེམས་ཅན་གྱི་ཁམས་ཀྱི་བསམ་པ་ཇི་ལྟ་བ་བཞིན་དུ་རྗེས་སུ་གཤེགས་པ། སེམས་ཅན་གྱི་ཁམས་མ་ལུས་པ་བསྒྲལ་བར་ཐུགས་དམ་བཅས་པ་བསྒྲུབ་པ་ལྷུར་མཛད་པ། ཐབས་དང་མཁྱེན་རབ་དང་ཐུགས་རྗེ་ཆེན་པོ་དང་ལྡན་པ། འགྲོ་བ་དུ་མའི་དཔེ་ཟླ་མི་མངའ་བའི་གཉེན། ཉོན་མོངས་པའི་ནད་མ་ལུས་པར་གསོ་བར་མཛད་པ། སྨན་པའི་རྒྱལ་པོ་ཆེན་པོ་རྣམས་ཀྱིས་འགའ་ཞིག་ཏུ་བདག་གོ་ཞེས་ཀྱང་བཏགས་གྱུར་ཞིང་སྟེ་གཞག་པར་གྱུར་ཏོ། ། ཞེས་གསུངས་སོ། ། གཉིས་པ་དེའི་དོན་འཆད་པ་ནི།
ཤེས་བྱ་ཆོས་ཅན། ཆོས་འཁོར་དང་པོ་དེ་བསྐོར་བ་པོའི་སྟོན་པ་ཡོད་དེ། སྟོན་པ་ཐུབ་པའི་དབང་པོ་དེ་དེ་ལྟར་ཡིན་པའི་ཕྱིར་རོ། ། ཤེས་བྱ་ཆོས་ཅན། ཆོས་འཁོར་དང་པོ་དེ་བསྐོར་ཡུལ་གྱི་གདུལ་བྱ་ངོས་འཛིན་པའི་ཚུལ་ཡོད་དེ། གདུལ་བྱ་དམན་པ་ལས་དགེ་སྡིག་གི་བླང་དོར་མི་ཤེས་པ་དང་། ཅུང་ཟད་ཤེས་ཀྱང་ལས་འབྲས་ལ་ཡིད་ཆེས་མ་སྐྱེས་པ་དང་། ཡིད་ཆེས་སྐྱེས་ཀྱང་སྟོང་ཉིད་ཟབ་མོ་བསྟན་ནས་ལས་འབྲས་ལ་སོམ་ཉི་ཟ་བར་འགྱུར་པའི་གདུལ་བྱ་དེ་ལ་ངོས་འཛིན་པ་ཡིན་པའི་ཕྱིར་རོ། ། ཤེས་བྱ་ཆོས་ཅན། གང་བསྐོར་བའི་ཆོས་འཁོར་དང་པོ་དེ་ཡང་ངོས་འཛིན་པའི་ཚུལ་ཡོད་དེ།
གདུལ་བྱ་དམན་པ་རྣམས་ལས་འབྲས་ལ་ཡིད་ཆེས་ཁྱད་པར་ཅན་སྐྱེ་བའི་ཕྱིར་དུ། སྒྲ་ཟིན་ཙམ་ལ་བདག་གམ་བདེན་གྲུབ་སྟོན་པའི་ཆོས་འཁོར་དེ་ལ་དེར་འཇོག་པའི་ཕྱིར་རོ། ། དེ་ལྟར་ཆོས་འཁོར་དང་པོ་བསྐོར་བ་པོའི་སྟོན་པ་དང་། བསྐོར་ཡུལ་གྱི་གདུལ་བྱ་དང་། གང་བསྐོར་བའི་ཆོས་འཁོར་གསུམ་ཆར་འགྲེལ་པ་དེས་དངོས་སུ་བསྟན་པ་ཡིན་ནོ། ། གཉིས་པ་ཆོས་འཁོར་གཉིས་པ་ལ་བཤད་གཞིའི་ལུང་དྲང་བ་དང་། ལུང་དོན་གཏན་ལ་དབབ་པ་གཉིས། དང་པོ་ནི། ལུང་སྔ་མ་དེའི་འཕྲོས་ལས། གང་དག་དགེ་བའི་ལས་བྱེད་ཅིང་མི་དགེ་བའི་ལས་ལས་ལོག་པ།
བདག་ཏུ་ཡང་དག་པར་ལྟ་བ་མཁྲེགས་པར་བྱ་སྲད་བུ་ཆེས་ཤིན་ཏུ་རིང་བས་བསྟོད་པ་ལྟར་ཤིན་ཏུ་རིང་པོར་ཕྱིན་ཡང་ཁམས་གསུམ་ལས་ཤིན་ཏུ་འདས་ནས་མྱ་ངན་ལས་འདས་པའི་གྲོང་ཁྱེར་ཞི་བར་འགྲོ་མི་ནུས་པ་གདུལ་བྱ་བར་མ་དེ་དག་འཇིག་ཚོགས་ལ་ལྟ་བར་མངོན་པར་ཞེན་པ་ལྷོད་པར་བྱ་བའི་ཕྱིར་དང་། མྱ་ངན་ལས་འདས་པ་ལ་འདུན་པ་བསྐྱེད་པར་བྱ་བའི་ཕྱིར་ནི་སངས་རྒྱས་བཅོམ་ལྡན་འདས་རྣམས་ཀྱིས་བདག་མེད་ཅེས་ཀྱང་བསྟན་པར་གྱུར་ཏོ། ། ཞེས་གསུངས་སོ། ། གཉིས་པ་དེའི་དོན་འཆད་པ་ནི། ཆོས་འཁོར་གཉིས་པ་བར་དུ་བདག་ཟློག་གི་ཆོས་འཁོར་རམ། བདག་མེད་སྟོན་པའི་ཆོས་འཁོར་ཆོས་ཅན། ཁྱེད་བསྐོར་བ་པོའི་སྟོན་པ་ཡོད་དེ། སྟོན་པ་ཐུབ་པའི་དབང་པོ་དེ་ཁྱོད་བསྐོར་བ་པོའི་སྟོན་པ་ཡིན་པའི་ཕྱིར། ཡང་འཁོར་ལོ་བར་པ་དེ་ཆོས་ཅན། ཁྱོད་བསྐོར་ཡུལ་གྱི་གདུལ་བྱ་ཡོད་དེ།
གདུལ་བྱ་འབྲིང་པོ་ལས་འབྲས་ལ་ཡིད་ཆེས་སྐྱེས་ཀྱང་བདེན་འཛིན་མངོན་འགྱུར་བ་དང་ལྡན་ཞིང་ལྟ་བ་ལ་རིམ་གྱིས་སྦྱངས་པས། ཆོས་ཐམས་ཅད་བདེན་མེད་དུ་རྟོགས་པར་ནུས་པའི་ཤེས་རབ་དང་ལྡན་པའི་གདུལ་བྱ་དེ་ཁྱོད་བསྐོར་ཡུལ་གྱི་གང་ཟག་ཡིན་པའི་ཕྱིར་རོ། ། གང་བསྐོར་བར་བྱ་བའི་ཆོས་འཁོར་བར་པ་དེ་ཡང་ངོས་འཛིན་པའི་ཚུལ་ཡོད་དེ། གདུལ་བྱ་འབྲིང་པོ་ཆོས་ཐམས་ཅད་བདེན་མེད་དུ་རྟོགས་པར་ནུས་པའི་ཤེས་རབ་དང་ལྡན་ཀྱང་ཆོས་ཐམས་ཅད་བདེན་མེད་དུ་མ་རྟོགས་པ་རྣམས་ཀྱི་བདེན་འཛིན་ཟློག་པའི་ཕྱིར་དུ། ཆོས་ཐམས་ཅད་བདེན་སྟོང་སྤྲོས་བྲལ་དུ་སྟོན་པའི་མདོ་དེ་ལ་དེར་ངོས་འཛིན་པའི་ཕྱིར། ཞེས་པ་ནི་འགྲེལ་པ་དེའི་དོན་ཡིན་ནོ། ། གསུམ་པ་ཆོས་འཁོར་གསུམ་པ་ལ། བཤད་གཞིའི་ལུང་དྲང་བ་དང་། ལུང་གི་དོན་གཏན་ལ་དབབ་པ་གཉིས། དང་པོ་ནི།
ལུང་སྔ་མ་དེའི་འཕྲོས་ལས། གང་དག་སྔོན་གོམས་པའི་ཁྱད་པར་གྱིས་ཟབ་མོའི་ཆོས་ལ་ལྷག་པར་མོས་པ་རྗེས་སུ་འབྲེལ་བའི་ས་བོན་ཡོངས་སུ་སྨིན་པར་གྱུར་བ་ཐོབ་པ་མྱ་ངན་ལས་འདས་པ་ལ་ཉེ་བར་གནས་པ། བདག་ལ་ཆགས་པ་དང་བྲལ་བ། ཐུབ་པའི་དབང་པོའི་གསུང་རབ་ཀྱི་དོན་གྱི་དེ་ཁོ་ན་ཉིད་མཆོག་ཏུ་ཟབ་པའི་གཏིང་དཔོག་པར་ནུས་པ་གདུལ་བྱ་མཆོག་ཏུ་གྱུར་པ་དེ་དག་ལ་ནི་ལྷག་པར་མོས་པའི་ཁྱད་པར་ངེས་པར་བཟུང་ནས། སངས་རྒྱས་རྣམས་ཀྱི་བདག་དང་ནི། ། བདག་མེད་འགའ་མེད་ཅེས་ཀྱང་བསྟན་ཏེ། ཇི་ལྟར་བདག་ཏུ་ལྟ་བ་ཡང་དག་པ་མ་ཡིན་པ་དེ་བཞིན་དུ། དེའི་གཉེན་པོར་གྱུར་པ་བདག་མེད་པར་ལྟ་བ་ཡང་ཡང་དག་པ་མ་ཡིན་པ་ཉིད་དོ། ། དེ་ལྟར་ན་བདག་འགའ་ཡང་མེད་ལ། བདག་མེད་པ་ཡང་འགའ་ཡང་མེད་དོ་ཞེས་བསྟན་པ་ཡིན་ནོ། །
ཞེས་གསུངས་སོ། ། གཉིས་པ་དེའི་དོན་འཆད་པ་ནི། བཀའ་འཁོར་ལོ་ཐ་མ་དེ་ཆོས་ཅན། ཁྱོད་བསྐོར་བ་པོའི་སྐྱེས་བུ་ཡོད་དེ། སྟོན་པ་ཐུབ་པའི་དབང་པོ་དེ། ཁྱོད་བསྐོར་བ་པོའི་གང་ཟག་ཡིན་པའི་ཕྱིར། ཡང་དེ་ཆོས་ཅན། ཁྱོད་དངོས་སུ་བསྐོར་ཡུལ་གྱི་གདུལ་བྱ་ཡོད་དེ། ཆོས་ཐམས་ཅད་བདེན་སྟོང་སྤྲོས་བྲལ་དུ་རྟོགས་པ། མི་གནས་པའི་མྱ་ངན་ལས་འདས་པ་ཐོབ་པ་ལ་ཉེ་བར་གནས་པ།
གཙོ་བོར་གང་ཟག་གི་བདག་འཛིན་ལྷན་སྐྱེས་ལ་ཆགས་པ་དང་བྲལ་བའི་སྒོ་ནས་ཐུབ་པའི་དབང་པོའི་ངེས་དོན་མཐར་ཐུག་པའི་གསུང་རབ་ཀྱི་དོན་རྟོགས་པར་ནུས་པ་སྟེ། ཁྱད་ཆོས་གསུམ་དང་ལྡན་པའི་གདུལ་བྱ་མཆོག་དེ། ཁྱོད་བསྐོར་ཡུལ་གྱི་གདུལ་བྱ་ཡིན་པའི་ཕྱིར། ཡང་ཤེས་བྱ་ཆོས་ཅན། གང་བསྐོར་བའི་ཆོས་འཁོར་གསུམ་པ་དེ་ཡང་ངོས་འཛིན་པའི་ཚུལ་ཡོད་དེ། བདག་ཏུ་ལྟ་བ་ཡང་དག་པ་མ་ཡིན་པ་བཞིན་དུ། མཐར་ཐུག་ལ་ལྟོས་ན་བདག་མེད་པར་ལྟ་བ་ཡང་མཐར་ཐུག་གི་དབུ་མའི་ལྟ་བ་མ་ཡིན་པར་རྟོགས་པར་ནུས་པའི་གདུལ་བྱ་མཆོག་དེའི་རྒྱུད་ཀྱི་མཚན་འཛིན་སོགས་ཀྱི་དྲི་མ་སེལ་བའི་ཕྱིར་དུ། བདག་དང་། བདག་མེད་པ་དང་། དེ་གཉིས་ཀ་དང་།
གཉིས་ཀ་མ་ཡིན་པ་སོགས་མུ་བཞིའི་སྤྲོས་པ་དང་བྲལ་བའི་ཆོས་དབྱིངས་བརྗོད་བྱའི་གཙོ་བོར་བྱས་ནས་སྟོན་པའི་མདོ་དེ་ལ་དེར་འཇོག་པའི་ཕྱིར་རོ། ། ཞེས་པ་ནི་འགྲེལ་པ་དེའི་དོན་ཕུལ་དུ་བྱུང་བ་ཡིན་ནོ། ། དེས་ན་འཁོར་ལོ་བར་པ་འདི་བསྐོར་ཡུལ་གྱི་གདུལ་བྱ་ངོས་འཛིན་པའི་ཚེ། གང་དག་སྔོན་གོམས་པའི་ཁྱད་པར་གྱིས་ཟབ་མོའི་ཆོས་ལ་ལྷག་པར་མོས་པ་རྗེས་སུ་འབྲེལ་པའི་ས་བོན་ཡོངས་སུ་སྨིན་པར་གྱུར་པ་ཐོབ་པ་མྱ་ངན་ལས་འདས་པ་ལ་ཉེ་བར་གནས་པ་བདག་ལ་ཆགས་པ་བྲལ་བ་ཞེས་པའི་འགྲེལ་པ་འདིས་རྣམ་གཅོད་ལ་ཆོས་ཐམས་ཅད་བདེན་སྟོང་གི་དབྱིངས་མ་རྟོགས་པ་དང་། མི་གནས་པའི་མྱང་འདས་ཐོབ་པ་ལ་མངོན་དུ་མ་ཕྱོགས་པ་དང་། གང་ཟག་གི་བདག་འཛིན་ལྷན་སྐྱེས་ལ་ཆགས་པ་དང་མ་བྲལ་བའི་གདུལ་བྱ་རྣམས་ལ། ཆོས་འཁོར་གསུམ་པ་འདི་བསྐོར་ཡང་མུ་བཞིའི་སྤྲོས་བྲལ་གྱི་ཆོས་དབྱིངས་དངོས་སུ་རྟོགས་པར་ནུས་ཞེས་བསྟན་ནས། ཡོངས་གཅོད་ལ་ཆོས་འཁོར་ཐ་མ་འདི་ལ་དངོས་སུ་བསྐོར་ཡུལ་གྱི་གདུལ་བྱ་ནི་གཙོ་བོར་ཆོས་ཐམས་ཅད་བདེན་སྟོང་སྤྲོས་བྲལ་དུ་རྟོགས་པ་རྫོགས་པའི་བྱང་ཆུབ་ཐོབ་པ་ལ་མངོན་དུ་ཕྱོགས་པ། འཇིག་ལྟ་ལྷན་སྐྱེས་དང་མཚུངས་ལྡན་དུ་བྱུང་བའི་འདོད་ཆགས་སྤངས་པ་སྟེ་ཁྱད་ཆོས་གསུམ་ལྡན་དགོས་པར་དངོས་སུ་བསྟན་པ་ཡིན་ནོ། ། གནད་འདི་དག་མ་གོ་བར་དེང་སང་ཁ་ཅིག་དབུ་མའི་ལྟ་བ་རྒྱུད་ལ་སྐྱེས་ན་མཐའ་བཞིའི་སྤྲོས་བྲལ་གྱི་ཆོས་དབྱིངས་རྟོགས་དགོས་པར་འདོད་པ་ནི།
ཡུལ་རང་ངོས་ནས་སྤྲོས་པ་དང་བྲལ་ཡང་ཡུལ་ཅན་གྱི་ངོས་ནས་མཚན་འཛིན་དང་མ་བྲལ་བ་སོགས་ཀྱི་ཁྱད་པར་ཅི་ཡང་མ་བྱེད་པའི་གཏམ་འབའ་ཞིག་ཏུ་སྣང་བ་དང་། ཡང་ཁ་ཅིག དཔལ་ལྡན་ཟླ་བ་གྲགས་པས་ས་དྲུག་པ་བ་དང་བདུན་པ་བ་དབུ་མའི་ལྟ་བ་མཐོ་དམན་གྱི་ཁྱད་པར་བཤད་པ་མཐོང་བཞིན་དུའང་། མུ་བཞིའི་མཚན་འཛིན་དང་བྲལ་བའི་དབུ་མའི་ལྟ་བ་མི་འདོད་པ་སོགས་ནི་རང་རང་གི་གྲུབ་པའི་མཐའ་ལ་ལྷག་པར་ཆགས་པའི་སྐྱོན་འབའ་ཞིག་ཏུ་སྣང་བས། ཤེས་ལྡན་དག་བློ་གཟུ་བོར་གནས་པ་གལ་ཆེའོ། རྩ་བའི་གསུམ་པ་དོན་བསྡུ་བ་ནི། འགྲེལ་པ་སྔ་མ་དེའི་འཕྲོས་ལས། གང་གི་ཕྱིར་དེ་ལྟར་གདུལ་བྱའི་སྐྱེ་བོ་དམན་པ་དང་བར་མ་དང་མཆོག་གི་བསམ་པ་ཐ་དད་པ་ཉིད་ཀྱིས་བདག་དང་བདག་མེད་པ་དང་། དེ་གཉིས་ཀ་དགག་པའི་སྒོ་ནས་སངས་རྒྱས་བཅོམ་ལྡན་འདས་རྣམས་ཀྱི་ཆོས་བསྟན་པ་འཇུག་པ་དེའི་ཕྱིར་དབུ་མ་པ་རྣམས་ལ་ལུང་གིས་གནོད་པ་མེད་དོ། ། ཅེས་གསུངས་ཏེ།
དེའི་དོན་ནི། སྟོན་པ་ཐུབ་པའི་དབང་པོས་བསམ་པ་ཐ་དད་པའི་གདུལ་བྱ་རྗེས་སུ་བཟུང་བ་ལ་ལྟོས་ནས། བདག་གམ་བདེན་གྲུབ་སྟོན་པ་དང་། བདག་མེད་དམ་ཆོས་ཐམས་ཅད་བདེན་མེད་དུ་སྟོན་པ་དང་། བདག་དང་བདག་མེད་པ་གཉིས་ཀ་དགག་པའི་སྒོ་ནས་བདག་དང་བདག་མེད་པ་སོགས་གང་དུ་ཡང་མ་གྲུབ་པར་སྟོན་པ་སྟེ། དེ་ལྟར་ན་རིམ་བཞིན། བསོད་ནམས་མ་ཡིན་པ་དང་པོར་ཟློག་པའི་ཆོས་འཁོར་དང་། བར་དུ་བདག་ཟློག་པའི་ཆོས་འཁོར་དང་། ཐ་མར་ལྟ་ཞིག་ཀུན་ཟློག་གི་ཆོས་འཁོར་ཏེ་གསུམ་བསྐོར་བས་ན་ངེད་དབུ་མ་པ་རྣམས་ལ་གནས་སྐབས་གསུམ་པོ་དེའི་ལུང་ཕན་ཚུན་དངོས་བསྟན་འགལ་བ་ལྟར་སྣང་བས་ཀྱང་གནོད་པ་མེད་དེ། ལུང་འདི་ནི་བདག་སྟོན་པའི་གནས་སྐབས་སོ། །
ལུང་འདི་ནི་བདག་མེད་སྟོན་པའི་གནས་སྐབས་སོ། ། ལུང་འདི་དང་འདི་ནི་བདག་དང་བདག་མེད་པ་འགའ་ཡང་མེད་པར་སྟོན་པའི་གནས་སྐབས་སོ་ཞེས་རྒྱལ་བའི་གསུང་རབ་ཐམས་ཅད་ལ་ལྟ་བའི་སྤྱན་ཆེན་པོ་ཐོབ་པ་ཡིན་པས་ན། ཁྱོད་རྣམ་དཔྱོད་དམན་པ་དངོས་སྨྲ་བ་རྣམས་ཀྱི་འགྲེལ་ཚུལ་དང་ཡེ་མི་འདྲའོ་ཞེས་པའི་དོན་ཡིན་པས། བློ་གསལ་མཁས་པ་རྣམས་ཀྱིས་དེ་ལྟར་དུ་ངེས་པར་བྱ་དགོས་སོ། ། དོན་འདི་དག་མ་གོ་བར་དེང་སང་ཁ་ཅིག བདག་གོ་ཞེས་ཀྱང་བཏགས་གྱུར་ཞིང་། ། ཞེས་སོགས་འདི་རྒྱལ་བས་ཆོས་བསྟན་པའི་རིམ་པ་ཙམ་ཡིན་གྱི། ཆོས་འཁོར་བསྐོར་བའི་རིམ་པ་ནི་མ་ཡིན་ནོ་ཞེས་ཟེར་བར་སྣང་མོད། དེ་ནི་རྨོངས་པ་སྟེ་རྒྱལ་བས་ཆོས་བསྟན་པའི་རིམ་པ་ལ་ཆོས་འཁོར་བསྐོར་བའི་རིམ་པར་འཇོག་པ་མཁས་པ་ཚད་ལྡན་རྣམས་ལ་ཡོངས་སུ་གྲགས་པའི་ཕྱིར་རོ། ། ཡང་ཁ་ཅིག
བསོད་ནམས་མིན་པ་དང་པོར་ཟློག ། ཅེས་སོགས་འདི་བླ་མས་སློབ་མ་ལ་ཆོས་སྟོན་པའི་རིམ་པ་ཡིན་གྱི། སྟོན་པས་ཆོས་འཁོར་བསྐོར་བའི་རིམ་པ་མ་ཡིན་ནོ། ། ཞེས་ཟེར་བ་ཡང་། བླ་མའི་མཆོག་སངས་རྒྱས་བཅོམ་ལྡན་འདས་ཀྱིས། སློབ་མའི་མཆོག་རྒྱལ་སྲས་ས་དང་བར་སྣང་གང་བ་ལ། དམ་པའི་ཆོས་ཀྱི་དགའ་སྟོན་ལྷུག་པར་བསྒྲགས་པ་དེ་བླ་མས་སློབ་མ་ལ་ཆོས་བཤད་པ་མ་ཡིན་ན་ཁྱེད་བདེན་དུ་ཆུག་ཅིག རྩ་བའི་བཞི་པ་ཤེས་བྱེད་ཀྱི་ལུང་དང་སྦྱར་བ་ལ། དཀོན་བརྩེགས་ཀྱི་ལུང་དང་སྦྱར་བ། རིན་ཆེན་ཕྲེང་བའི་ལུང་དང་སྦྱར་བ།
བཞི་བརྒྱ་པའི་ལུང་དང་སྦྱར་བ། སླར་ཡང་རིན་ཆེན་ཕྲེང་བའི་ལུང་དང་སྦྱར་བ་སྟེ་བཞི། དང་པོ་ལ། མདོ་དྲང་བ་དང་། དེའི་དོན་བཤད་པ་གཉིས། དང་པོ་ནི། མདོ་དེ་ཉིད་ལས། འོད་སྲུང་། བདག་ཅེས་བྱ་བ་འདི་ནི་མཐའ་གཅིག་གོ ། བདག་མེད་ཅེས་བྱ་བ་འདི་ནི་མཐའ་གཉིས་པའོ། །
མཐའ་དེ་གཉིས་ཀྱི་དབུས་གང་ཡིན་པ་དེ་ནི། གཟུགས་མེད་པ། བསྟན་དུ་མེད་པ། རྟེན་མེད་པ། སྣང་བ་མེད་པ། རྣམ་པར་རིག་པ་མེད་པ་སྟེ། འོད་སྲུང་། འདི་ནི་དབུ་མའི་ལམ། ཆོས་རྣམས་ལ་ཡང་དག་པར་སོ་སོར་རྟོགས་པ་ཞེས་བྱའོ། ། ཞེས་པའི་བར།
འགྲེལ་པ་ཚིག་གསལ་དུ་དྲངས་པ་དེ་ཉིད་དོ། ། གཉིས་པ་དེའི་དོན་ནི། ལུང་འདི་གཙོ་བོར་བར་དུ་བདག་ཟློག་གི་ཆོས་འཁོར་གྱི་ཤེས་བྱེད་དུ་སྦྱར་ནས་འཆད་དགོས་ཏེ། བདག་གམ་བདེན་གྲུབ་བམ། དོན་དམ་པར་ཡོད་པར་འཛིན་ན་རྟག་པའི་མཐར་ལྷུང་ཞིང་། ཀུན་རྫོབ་ཏུ་ལས་འབྲས་མྱོང་བའི་རྟེན་དུ་གྱུར་པའི་བདག་མེད་པ་དང་། ཆོས་ཐམས་ཅད་ཅི་མེད་ཅང་མེད་དུ་འཛིན་ན་ཆད་པའི་མཐར་ལྷུང་ལ། མཐའ་དེ་གཉིས་དང་བྲལ་བའི་དབུས་ཆོས་ཀྱི་དབྱིངས་ནི་གཟུགས་སུ་གྲུབ་པ་མེད་པ། སྒྲ་རྟོག་གི་སྒོ་ནས་འདིའོ་ཞེས་བསྟན་པར་དཀའ་བ། ཀུན་རྫོབ་ཀྱི་རྟེན་དང་བརྟེན་པའི་ཐ་སྙད་ལས་འདས་པ།
མ་བརྟག་མ་དཔྱད་པའི་བློས་རྣམ་པར་རིག་པ་མེད་པ། མཐར་འཛིན་གྱི་ཕྱོགས་སུ་ལྷུང་བའི་བློ་ལ་སྣང་བ་མེད་པ་འདི་དང་འདི་ན་གནས་སོ་ཞེས་བྱ་བ་ཐ་སྙད་གཞག་ཏུ་མེད་པ་སྟེ། ཁྱད་ཆོས་དྲུག་ལྡན་ཡིན་ལ་དེ་ལྟ་བུའི་སྟོང་པ་ཉིད་དེ། བར་དུ་བདག་ཟློག་གི་ལྟ་བའི་ཡུལ་གྱི་གཙོ་བོ་དང་། སྟོང་ཉིད་དེ་ཙམ་རྟོགས་པའི་ལྟ་བ་ལ། བདག་ཟློག་གི་དབུ་མའི་ལྟ་བ་དང་། སྟོང་ཉིད་དེ་ཙམ་བརྗོད་བྱའི་གཙོ་བོར་བྱས་ནས་སྟོན་པའི་ཆོས་འཁོར་ལ། བར་དུ་བདག་ཟློག་གི་ཆོས་འཁོར་དུ་འཇོག་ཅིང་། བདག་ཟློག་གི་དབུ་མའི་ལྟ་བ་དེ་ཡང་། སོ་སོར་རྟོག་པའི་ཤེས་རབ་གཙོ་བོར་གྱུར་པའི་ལྟ་བ་ཡིན་གྱི།
ཡིད་བྱེད་འགོག་པ་གཙོ་བོར་གྱུར་པའི་དབུ་མའི་ལྟ་བ་ནི་མ་ཡིན་ནོ། ། ཞེས་པ་ནི། མདོ་དེའི་གོ་དོན་ཕུལ་དུ་ཕྱིན་པ་ཡིན་ནོ། ། གནད་དེས་ན། བདག་མེད་ཅེས་བྱ་བ་ནི་མཐའ་གཉིས་པའོ་ཞེས་པ་ནི། སྤྱིར་བཏང་ནས་མེད་པའི་མཐར་འཛིན་པ་ལ་ངོས་བཟུང་བ་ཡིན་གྱི། བར་དུ་བདག་ཟློག་གི་ལྟ་བ་ལ་ངོས་འཛིན་པ་མ་ཡིན་ཏེ། བར་དུ་བདག་ཟློག་གི་ལྟ་བ་དེ། གཞུང་དེའི་སྐབས་ཀྱི་མཐའ་གཉིས་དང་བྲལ་བའི་དབུས་ལ་གནས་པའི་ལྟ་བར་འཇོག་དགོས་པའི་ཕྱིར་ཏེ། དེ་ལྟར་མི་འཇོག་ན།
མུ་བཞིའི་སྤྲོས་བྲལ་རྟོགས་པའི་དབུ་མའི་ལྟ་བ་དེ། དེ་སྐབས་ཀྱི་དབུས་ལ་གནས་པའི་ལྟ་བར་ཁས་ལེན་དགོས་པར་འགྱུར་ཞིང་། དེ་ལྟར་ཁས་ལེན་ན། མདོ་ཏིང་ངེ་འཛིན་རྒྱལ་པོ་ལས། ཡོད་དང་མེད་པ་ཞེས་བྱ་གཉིས་ནི་མཐའ། ། གཙང་དང་མི་གཙང་འདི་ཡང་མཐའ་ཡིན་ནོ། ། གང་གིས་མཐའ་གཉིས་རྣམ་པར་སྤངས་ནས་སུ། ། མཁས་པས་དབུས་ལའང་གནས་པར་མི་བྱ་འོ། ། ཞེས་རྟག་ཆད་ཀྱི་མཐའ་དང་བྲལ་བའི་དབུས་ལའང་མི་གནས་པའི་དབུ་མའི་ལྟ་བ་ཅིག་བཤད་པ་དེ་རི་བོང་གི་ར་དང་མཚུངས་པར་འགྱུར་བའི་ཕྱིར་རོ། ། དེས་ན་དཀོན་བརྩེགས་ཀྱི་ལུང་འདིས་ནི།
གཙོ་བོར་བར་དུ་བདག་ཟློག་གི་ཆོས་འཁོར་དང་། བར་དུ་བདག་ཟློག་གི་ལྟ་བ་གཉིས་ཀྱི་ཤེས་བྱེད་བསྟན་པ་ཡིན་ནོ། ། རྩ་བའི་གཉིས་པ་རིན་ཆེན་ཕྲེང་བའི་ལུང་དང་སྦྱར་བ་ནི། དེ་ལྟར་བདག་དང་བདག་མེད་པ། ། ཡང་དག་ཇི་བཞིན་དམིགས་སུ་མེད། ། བདག་དང་བདག་མེད་ལྟ་བ་ནི། ། དེ་ཕྱིར་ཐུབ་པ་ཆེན་པོས་བཟློག ། མཐོང་དང་ཐོས་སོགས་ཐུབ་པ་ཡིས། ། བདེན་མིན་བརྫུན་པ་མིན་པར་གསུངས། ། ཕྱོགས་ལས་མི་མཐུན་ཕྱོགས་གྱུར་པ། །
དེ་དག་གཉིས་ཀ་དོན་དུ་མིན། ། ཞེས་དྲངས་པ་དེ་ཉིད་དོ། ། ལུང་དེའི་དོན་ནི། ཐུབ་པའི་དབང་པོས་ཀུན་རྫོབ་ཀྱི་རྣམ་གཞག མིག་གི་རྣམ་ཤེས་ཀྱིས་གཟུགས་མཐོང་བ་དང་། རྣ་བའི་རྣམ་ཤེས་ཀྱིས་སྒྲ་ཐོས་པ་དང་། རྒྱུ་དགེ་བ་ལས་འབྲས་བུ་བདེ་བ་འབྱུང་བ་དང་། རྒྱུ་མི་དགེ་བ་ལས་འབྲས་བུ་སྡུག་བསྔལ་འབྱུང་བ་ལ་སོགས་པ་ཐ་སྙད་ཀྱི་རྣམ་གཞག་རྣམས་ཀུན་རྫོབ་ཏུ་བརྫུན་པ་མ་ཡིན་པ་སྟེ། ཀུན་རྫོབ་ཀྱི་བདེན་པ་དང་། གནས་ལུགས་ནི་བདེན་གྲུབ་ཏུ་གསུངས་ཞིང་།
དེ་ལྟར་གསུངས་པའི་མདོ་རྣམས་ཀྱིས། བརྗོད་བྱའི་དོན་གྱི་ལྟ་བ་འཇིག་རྟེན་པའི་ཡང་དག་པའི་ལྟ་བ་དང་། རྗོད་བྱེད་ཀྱི་ཚིག་ཆོས་འཁོར་དང་པོར་འཇོག ཅེས་པ་ནི། མཐོང་དང་ཐོས་སོགས་ཐུབ་པ་ཡིས། བརྫུན་མིན་གསུངས། ། ཞེས་པའི་དོན་ནོ། ། ཡང་སྟོན་པ་ཐུབ་པའི་དབང་པོས་མཐོང་ཐོས་སོགས་ཀུན་རྫོབ་ཀྱི་ཆོས་རྣམས་དང་། དེ་ལ་ལྟོས་པ་དོན་དམ་པའི་བདེན་པ་ཡང་བདེན་པར་གྲུབ་པ་མ་ཡིན་པར་གསུངས་ཞིང་། དེ་ལྟར་གསུངས་པའི་མདོ་རྣམས་ཀྱི་བརྗོད་བྱའི་དོན་གྱི་ལྟ་བ།
བར་དུ་བདག་བཟློག་གི་ལྟ་བ་དང་། རྗོད་བྱེད་ཀྱི་ཚིག་ཆོས་འཁོར་གཉིས་པར་འཇོག་གོ ། ཞེས་པ་ནི། མཐོང་དང་ཐོས་སོགས་ཐུབ་པ་ཡིས། ། བདེན་མིན་གསུངས། ། ཞེས་པའི་དོན་ནོ། ། ཡང་སྟོན་པ་ཐུབ་པའི་དབང་པོས། ཆོས་འཁོར་དང་པོ་གཉིས་ཀྱི་སྐབས་ཀྱི་བདག་ཏུ་ལྟ་བ་དང་། བདག་མེད་དུ་ལྟ་བ་དེ་ཡང་། ལྟ་བ་ཀུན་བཟློག་གི་ཕྱོགས་ཀྱི་མི་མཐུན་ཕྱོགས་སུ་གྱུར་ཞིང་།
བདག་དང་བདག་མེད་པ་གཉིས་ཀ་མཐར་ཐུག་ངེས་དོན་མ་ཡིན་པས། བདག་དང་བདག་མེད་དུ་ལྟ་བ་གཉིས་ཀ་ཡང་། མཐར་ཐུག་ཏུ་བཟློག་དགོས་པར་གསུངས་ཞིང་། དེ་ལྟར་གསུངས་པའི་མདོ་རྣམས་ཀྱི་བརྗོད་བྱའི་དོན་གྱི་ལྟ་བ་མཐའམར་ལྟ་བ་ཀུན་ཟློག་གི་ལྟ་བ་དང་། རྗོད་བྱེད་ཀྱི་ཚིག་ཆོས་འཁོར་གསུམ་པར་འཇོག་པ་ཡིན་ནོ། ། ཞེས་པ་ནི། ཕྱོགས་ལས་མི་མཐུན་ཕྱོགས་གྱུར་པས། ། དེ་དག་གཉིས་ཀ་དོན་དུ་མིན། ། ཞེས་དང་། དེ་ལྟར་བདག་དང་བདག་མེད་པ། །
ཞེས་སོགས་ཤླཽ་ཀ་ཅིག་གིས་བསྟན་པ་ཡིན་ནོ། ། དཔལ་འཕགས་པ་ཀླུ་སྒྲུབ་བརྙེས་པའི་ལེགས་བཤད་དོ། ། རྩ་བའི་གསུམ་པ་བཞི་བརྒྱ་པའི་ལུང་དང་སྦྱར་བ་ནི། བསོད་ནམས་མིན་པ་དང་པོར་བཟློག ། ཅེས་སོགས་དྲང་པ་དེ་ཉིད་དེ། ལུང་དེའི་དོན་རྒྱས་པར་ནི། དབུ་མའི་ཆོས་འཁོར་དུ་བཤད་ཟིན། བཞི་པ། སླར་ཡང་རིན་ཆེན་ཕྲེང་བའི་ལུང་དང་སྦྱར་བ་ནི་བརྡ་སྤྲོད་པ་དག་ཇི་ལྟ་བུ་ཞེས་སོགས་ཤླཽ་ཀ་དྲངས་པ་དེ་ཉིད་ཡིན་ནོ། ། གཞུང་འདིས་ཆོས་འཁོར་གསུམ་བསྟན་ཚུལ་ནི།
ཁ་ཅིག་ལ་ནི་གཉིས་རྟེན་པ། ཞེས་པ་ཡན་ཆད་ཀྱིས་ཆོས་འཁོར་དང་པོ་བསྟན་ཏེ། བསྟན་ཚུལ་ནི་དབུ་མའི་ཆོས་འཁོར་དུ་བཤད་ཟིན་ཏོ། ། ཟབ་མོ་ཁུ་འཁྲིག་ཅན་འཇིགས་པ། ། ཞེས་སོགས་ཚིག་རྐང་གསུམ་གྱིས་ཆོས་འཁོར་བར་པ་དང་། ཆོས་འཁོར་ཐ་མ་གཉིས་བསྟན་ཏེ། དེ་ཡང་ཁུ་འཁྲིག་ཅེས་པའི་དོན་ནི་འདུལ་བ་ལུང་ལས། ཚེ་དང་ལྡན་པ་ནམ་གྲུ་ནི་ཁུ་འཁྲིག་ཅན་ཏེ། གང་ལ་ཡང་ཁུ་འཁྲིག་ཟ་བའོ། ། ཞེས་ཐེ་ཚོམ་གྱི་བརྡ་རྙིང་དུ་བཤད་ལ།
དེས་ན་སྟོང་པ་ཉིད་ལ་ཤེས་འདོད་ཐེ་ཚོམ་དང་ལྡན་པའི་གདུལ་བྱ་གཅིག་ལ་ཟབ་མོ་སྟོང་པ་ཉིད་དེ་འཆད་དགོས་ཤིང་། སྟོང་པ་ཉིད་ལ་ཤེས་འདོད་ཐེ་ཚོམ་དང་ལྡན་པའི་གདུལ་བྱ་དེ་ལ་ཡང་ཆོས་ཐམས་ཅད་བདེན་སྟོང་གི་དབྱིངས་ཙམ་ལ་ཤེས་འདོད་ཐེ་ཚོམ་དང་ལྡན་པའི་གདུལ་བྱ་གཅིག་དང་། ཆོས་ཐམས་ཅད་བདེན་སྟོང་སྤྲོས་བྲལ་དུ་རྟོགས་ནས། མུ་བཞི་སྤྲོས་པ་བྲལ་དང་པ་ཟབ་མོ་སྟོང་པ་ཉིད་ལ་ཤེས་འདོད་ཐེ་ཚོམ་དང་ལྡན་པ་ཞིག་སྟེ་གཉིས་སུ་ཡོད་ཅིང་། གདུལ་བྱ་དང་པོ་དེའི་དབང་དུ་བྱས་ནས་བར་དུ་བདག་ཟློག་གི་ཆོས་འཁོར་དེ་བཞག གདུལ་བྱ་གཉིས་པའི་དབང་དུ་བྱས་ནས་ཐ་མར་ལྟ་བ་ཀུན་ཟློག་གི་ཆོས་འཁོར་དེ་བཞག་པའི་ཕྱིར་རོ། ། སློབ་དཔོན་ཨརྻ་དཱེ་བའི་གཞུང་དང་། རྒྱལ་སྲས་ཞི་བ་ལྷའི་གཞུང་དང་། དབུ་མ་འཇུག་པ་རྩ་འགྲེལ་སོགས་ཀྱི་ཆོས་འཁོར་གསུམ་གྱི་རྣམ་གཞག་བསྟན་ཚུལ་ནི། དབུ་མའི་ཆོས་འཁོར་དུ་བཤད་ཟིན་པས་དེར་ལྟ་བར་བྱའོ། །
རྩ་བའི་གཉིས་པ་སོ་སོའི་རང་བཞིན་རྒྱས་པར་བཤད་པ་ལ། ཆོས་འཁོར་གསུམ་སོ་སོའི་རང་བཞིན་བཤད་པ་དང་། དེ་དག་ལ་དྲང་ངེས་འབྱེད་ཚུལ་བཤད་པ་གཉིས། དང་པོ་ལ། བསོད་ནམས་མིན་པ་དང་པོར་ཟློག་པའི་ཆོས་འཁོར་བཤད་པ། བར་དུ་བདག་ཟློག་པའི་ཆོས་འཁོར་བཤད་པ། ཐ་མར་ལྟ་བ་ཀུན་ཟློག་པའི་ཆོས་འཁོར་བཤད་པ་དང་གསུམ། དང་པོ་ལ་མཚན་ཉིད། ཁྱབ་མཉམ། དབྱེ་བ།
མཚན་གཞི་ངོས་བཟུང་བ། བྱེད་ལས་བཤད་པ་དང་ལྔ། དང་པོ་ནི། གདུལ་བྱ་དམན་པ་རྣམས་ལས་འབྲས་ལ་ཡིད་ཆེས་སྐྱེས་པར་བྱ་བའི་ཕྱིར་དུ་དངོས་བསྟན་སྒྲ་ཟིན་ལ་བདེན་གྲུབ་སྟོན་པའི་མདོ་དེའོ། ། གཉིས་པ་ནི། དེ་ཡང་བདག་གམ་བདེན་གྲུབ་ཙམ་སྟོན་པའི་མདོ་དང་། བསོད་ནམས་མིན་པ་དང་པོར་བཟློག ། ཅེས་པའི་སྐབས་ནས་དངོས་སུ་བསྟན་པའི་ལུང་གི་ཆོས་འཁོར། བདག་གོ་ཞེས་ཀྱང་བརྟགས་གྱུར་ཅིང་། ། ཞེས་པའི་སྐབས་ནས་དངོས་སུ་བསྟན་པའི་ལུང་གི་ཆོས་འཁོར།
དེ་ལ་གཞན་དག་བདེན་པ་བཞི་ཞེས་ཟེར་ཞེས་པའི་སྐབས་ནས་དངོས་སུ་བསྟན་པའི་ལུང་གི་ཆོས་འཁོར་འཕགས་པ་ཀླུ་སྒྲུབ་ཀྱི་བསྟོད་པར། ཆོས་ཕུང་བརྒྱད་ཁྲིའི་རྩ་བ་བདེན་བཞིའི་གཏམ། ། ཞེས་སོགས་ཀྱི་སྐབས་ནས་དངོས་སུ་བསྟན་པའི་ལུང་གི་ཆོས་འཁོར་རྣམས་དོན་གཅིག གསུམ་པ་དབྱེ་བ་ལ། བསོད་ནམས་མིན་པ་རགས་པ་ཟློག་པའི་ཆོས་འཁོར། བསོད་ནམས་མིན་པ་ཅུང་ཟད་ཕྲ་བ་ཟློག་པའི་ཆོས་འཁོར། བསོད་ནམས་མིན་པ་ཤིན་ཏུ་ཕྲ་བ་ཟློག་པའི་ཆོས་འཁོར་དང་གསུམ། དང་པོ་ནི། གཙོ་བོར་གདུལ་བྱ་ལས་དང་པོ་པ་རྣམས་ངན་འགྲོར་སྐྱེ་བའི་རྒྱུ་སྡིག་པ་ལས་ཟློག་ཅིང་། བདེ་འགྲོར་སྐྱེ་བའི་རྒྱུ་དགེ་བ་བཅུ་ལ་སོགས་པ་སྒྲུབ་དགོས་པར་གསུངས་པའི་མདོ་རྣམས་ལ་འཇོག་པ་ཡིན་ཏེ།
ཁ་ཅིག་ལ་ནི་སྡིག་པ་ལས་རྣམ་པར་བཟློག་ཕྱིར་ཆོས་སྟོན་ཏོ། ། ཁ་ཅིག་བསོད་ནམས་བསྒྲུབ་བྱའི་ཕྱིར་རོ། ། ཞེས་དང་། དེ་དང་མཐུན་པར་རིན་ཆེན་འཕྲེང་བར། མདོར་ན་མེད་པར་ལྟ་བ་ཉིད། ། ལས་ཀྱི་འབྲས་བུ་མེད་ཅེས་པ། ། བསོད་ནམས་མ་ཡིན་ངན་སོང་བ། ། དེ་ནི་ལོག་པར་ལྟ་ཞེས་བཤད། ། མདོར་ན་ཡོད་པར་ལྟ་བ་ཉིད། ། ལས་ཀྱི་འབྲས་བུ་ཡོད་ཅེས་པ།
བསོད་ནམས་མ་ཡིན་ངན་སོང་བ། ། དེ་ནི་ལག་པར་ལྟ་ཞེས་བཤད། ། མདོར་ན་ཡོད་པར་ལྟ་བ་ཉིད། ། ལས་ཀྱི་འབྲས་པུ་ཡོད་ཅེས་པ། ། བསོད་ནམས་བདེ་འགྲོ་རྒྱུ་མཐུན་པ། ། ཡང་དག་ལྟ་བ་ཅེས་བཤད་དོ། ། ཞེས་གསུང་པས་སོ། ། གཉིས་པ་ཅུང་ཟད་ཕྲ་བ་བཟློག་པ་ནི། རྟག་ཅིག་རང་དབང་ཅན་གྱི་གང་ཟག་གི་བདག་བཀག་པའི་སྒོ་ནས་རྣམ་གྲངས་པའི་གང་ཟག་གི་བདག་མེད་ཙམ་སྟོན་པ་བྱེ་མདོ་གཉིས་ཀྱི་ངེས་དོན་གྱི་མདོར་བཟུང་བའི་ལུང་རྣམས་ལ་འཇོག་པ་ཡིན་ཏེ། ཁ་ཅིག་ལ་ནི་གཉིས་བརྟེན་པ།
ཞེས་བཤད་པས་སོ། ། གསུམ་པ་ཤིན་ཏུ་ཕྲ་བ་ཟློག་པ་ནི། ཀུན་བརྟགས་ཀྱིས་བསྡུས་པའི་ཆོས་ཐམས་ཅད་བདེན་མེད་དང་། གཞན་དབང་དང་ཡོངས་གྲུབ་ཀྱིས་བསྡུས་པའི་ཆོས་ཐམས་ཅད་བདེན་གྲུབ་ཏུ་སྟོན་པ། སེམས་ཙམ་རྣམ་བདེན་པས་ངེས་དོན་གྱི་མདོར་བཟུང་བའི་ལུང་རྣམས་དང་། ཀུན་བརྟགས་དང་གཞན་དབང་གིས་བསྡུས་པའི་ཆོས་ཐམས་ཅད་བདེན་པར་མ་གྲུབ་ཅིང་། ཡོངས་གྲུབ་བདེན་གྲུབ་ཏུ་སྟོན་པ་སེམས་ཙམ་རྣམ་བརྫུན་པས་ངེས་དོན་གྱི་མདོར་བཟུང་བའི་ལུང་རྣམས་ལ་འཇོག་སྟེ། ཁ་ཅིག་ལ་ནི་གཉིས་མི་བརྟེན། ། ཞེས་བཤད་པས་སོ། ། བཞི་པ་མཚན་གཞི་ནི།
དགོངས་འགྲེལ་གྱི་མདོ་ནས་བཤད་པའི་བཀའ་དང་པོ་བདེན་བཞིའི་ཆོས་འཁོར་ཕལ་ཆེ་བ་དང་། ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་ཕལ་ཆེ་བ་ལ་འཇོག ལྔ་པ་བྱེད་ལས་ནི། ཆོས་འཁོར་དང་པོ་དེའི་བྱེད་ལས་འཇོག་ཚུལ་ཡོད་དེ། དེ་ལ་བརྟེན་ནས། ཉེས་པ་ཀུན་གྱི་འབྱུང་གནས་སུ་གྱུར་པའི་མེད་པར་ལྟ་བ་སུན་དབྱུང་ནས། ལས་རྒྱུ་འབྲས་ལ་ཡིད་ཆེས་ཁྱད་པར་ཅན་བསྐྱེད་པར་བྱེད་པ་དེ། དེའི་བྱེད་ལས་ཡིན་པའི་ཕྱིར་ཏེ། རིགས་པ་དྲུག་ཅུ་པ་ལས། རེ་ཞིག་ཉེས་ཀུན་འབྱུང་བའི་གནས། །
མེད་ཉིད་རྣམ་པར་ཟློག་ཟིན་གྱིས། ། ཞེས་བཤད་པས་སོ། ། གཉིས་པ་བར་དུ་བདག་བཟློག་གི་ཆོས་འཁོར་ལ་སྔར་ལྟར་ལྔ་ཡོད་པ་ལས། དང་པོ་ནི། གཙོ་བོར་གདུལ་བྱ་འབྲིང་རྣམས་ཀྱི་རྒྱུད་ལ་ཡོད་པའི་བདེན་གྲུབ་ཏུ་འཛིན་པ་བཟློག་པའི་ཕྱིར་དུ། ཆོས་ཐམས་ཅད་བདེན་སྟོང་གི་དབྱིངས་ཙམ་བརྗོད་བྱའི་གཙོ་བོར་བྱས་ནས་སྟོན་པའི་ངེས་དོན་གྱི་མདོ་དེ། དེའི་མཚན་ཉིད་ཡིན། གཉིས་པ་ནི། དེ་ཡང་། བར་དུ་བདག་ནི་བཟློག་པར་བྱེད། །
ཅེས་པའི་སྐབས་ཀྱི་ལུང་གི་ཆོས་འཁོར། བདག་མེད་ཅེས་ཀྱང་བསྟན་པར་གྱུར། ། ཞེས་པའི་སྐབས་ནས་དངོས་བསྟན་གྱི་ལུང་གི་ཆོས་འཁོར། སྤྱོད་འཇུག་ཏུ། སྟོང་ཉིད་བག་ཆགས་གོམས་པ་ལས། ། དངོས་པོའི་བག་ཆགས་སྤོང་བར་འགྱུར། ། ཞེས་པའི་སྐབས་ཀྱི་ལུང་གི་ཆོས་འཁོར། སྡོམ་གསུམ་ལས། ཐུབ་པས་སྟོང་ཉིད་བསྔགས་པ་ནི། ། དངོས་པོར་འཛིན་པ་བཟློག་ཕྱིར་ཡིན། །
ཞེས་པའི་སྐབས་ཀྱི་ལུང་གི་ཆོས་འཁོར། རིགས་པ་དྲུག་བཅུ་པར། མྱ་ངན་འདས་པ་བདེན་ཅིག་པུར། ། རྒྱལ་བ་རྣམས་ཀྱིས་གང་གསུངས་པ། ། དེ་ཚེ་ལྷག་མ་ལོག་པ་ཞེས། ། མཁས་པ་སུ་ཞིག་རྟོག་མི་བྱེད། ། ཅེས་པའི་སྐབས་ནས་དངོས་བསྟན་གྱི་ལུང་གི་ཆོས་འཁོར། སྐྱེ་བ་མེད་པ་བདེན་པ་ཅིག་ཡིན་ན། ། ཞེས་པའི་སྐབས་ནས་དངོས་བསྟན་གྱི་ལུང་གི་ཆོས་འཁོར། བསྟོད་པར།
རྒྱལ་འབྲིང་བསྡུས་གསུམ་དངོས་བསྟན་སྟོང་པའི་མདའ། ། ཞེས་སོགས་དངོས་བསྟན་གྱི་ཆོས་འཁོར་རྣམས་དོན་གཅིག གསུམ་པ་དབྱེ་ན། གང་ཟག་གི་བདག་ཟློག་པའི་ཆོས་འཁོར་དང་། ཆོས་ཀྱི་བདག་ཟློག་པའི་ཆོས་འཁོར་གཉིས་ཡོད། དང་པོ་ནི། གང་ཟག་རང་རྒྱུད་ཀྱིས་བསྡུས་པའི་ཕུང་པོ་ལྔ་བདེན་སྟོང་སྤྲོས་བྲལ་དུ་སྟོན་པའི་མདོ་ལྟ་བུའོ། ། གཉིས་པ་ནི། གང་ཟག་རང་རྒྱུད་ཀྱིས་བསྡུས་པ་ལས་གཞན་པའི་ཆོས་བདེན་སྟོང་སྤྲོས་བྲལ་དུ་སྟོན་པའི་མདོ་ལྟ་བུའོ། ། བཞི་པ་མཚན་གཞི་ནི།
གཟུགས་མེད། སྒྲ་མེད་ཅེས་པའི་མདོ་ཚིག་ལ་སོགས་པའི་ཤེར་ཕྱིན་གྱི་མདོ་ཚིག་མང་པོ་ལ་འཇོག་ཅིང་། དགོངས་འགྲེལ་ནས་བཤད་པའི་བཀའ་དང་པོ་དང་། ཐ་མ་གཉིས་ཀྱི་ནང་ཚན་ལའང་། བདག་ཟློག་གི་ཆོས་འཁོར་མང་དུ་ཡོད་དོ། ། ལྔ་པ་བྱེད་ལས་ནི། བདེན་གྲུབ་འཛིན་པའི་ལོག་རྟོག་གི་ཞེན་ཡུལ་སུན་དབྱུང་ནས། ཆོས་ཐམས་ཅད་བདེན་སྟོང་དུ་རྟོགས་པའི་ཤེས་རབ་ཁྱད་པར་ཅན་བསྐྱེད་པར་བྱེད་པ་དེ་ཆོས་འཁོར་དང་པོའི་བྱེད་ལས་སུ་འཇོག་པ་ཡིན་ཏེ། རིགས་པ་དྲུག་ཅུ་པར། རིགས་པ་གང་གིས་ཡོད་ཉིད་ཀྱང་། །
བཟློག་པར་འགྱུར་བ་མཉན་པར་གྱིས། ། ཞེས་གསུངས་པའི་ཕྱིར་རོ། ། རྩ་བའི་གསུམ་པ་ཆོས་འཁོར་གསུམ་པ་ལ་སྔར་ལྟར་ལྔ་ལས། དང་པོ་ནི། གཙོ་བོར་གདུལ་བྱ་མཆོག་གི་རྒྱུད་ཀྱི་མཚན་འཛིན་གྱི་སྤྲོས་པ་ཉེ་བར་ཞི་བའི་ཕྱིར་དུ། མུ་བཞིའི་སྤྲོས་བྲལ་གྱི་ཆོས་དབྱིངས་བརྗོད་བྱའི་གཙོ་བོར་བྱས་ནས་སྟོན་པའི་རིགས་སུ་གནས་པའི་ངེས་དོན་གྱི་མདོ་དེ། དེའི་མཚན་ཉིད་ཡིན། འདི་ལ་རིགས་གནས་སྦྱར་དགོས་ཏེ། སངས་རྒྱས་བཅོམ་ལྡན་འདས་ཀྱིས། དག་པ་ལ་གནས་པའི་བྱང་སེམས་ལ་བསྐོར་བའི་མདོ་དེ།
མཚན་འཛིན་སེལ་བྱེད་མ་ཡིན་པའི་ཕྱིར་ཏེ། དག་པ་ལ་གནས་པའི་བྱང་སེམས་ཡིན་ན། མཚན་འཛིན་སྤངས་པའི་སྐྱེ་བུ་ཡིན་དགོས་པའི་ཕྱིར་རོ། ། གཉིས་པ་ཁྱབ་མཉམ་པ་ནི། མཚན་འཛིན་དེ་གཉིས་དང་མཐའ་མར་ལྟ་ཞིག་ཀུན་ཟློག་པ་ཞེས་པའི་སྐབས་ནས་དངོས་སུ་བསྟན་པའི་ལུང་གི་ཆོས་འཁོར། སངས་རྒྱས་རྣམས་ཀྱི་བདག་དང་ནི། ། བདག་མེད་འགག་མེད་ཅེས་ཀྱང་བསྟན། ། ཞེས་པའི་སྐབས་ནས་དངོས་སུ་བསྟན་པའི་ལུང་གི་ཆོས་འཁོར། སྤྱོད་འཇུག་ལས། ཅི་ཡང་མེད་ཅེས་གོམས་པ་ལས། །
དེ་ཡང་ཕྱིས་ནས་སྤོང་བར་འགྱུར། ། ཞེས་པའི་སྐབས་ནས་དངོས་སུ་བསྟན་པའི་ལུང་གི་ཆོས་འཁོར། བྱང་ཆུབ་སྙིང་པོར་འདུག་ནས་བདེན་གཅིག་ཀྱང་། ། གྲུབ་པར་མ་མཐོང་བཞི་ལྟ་ག་ལ་ཞིག ། ཅེས་པའི་སྐབས་ནས་དངོས་སུ་བསྟན་པའི་ལུང་གི་ཆོས་འཁོར། ཏིང་ངེ་འཛིན་རྒྱལ་པོ་ལས། གང་གིས་མཐའ་གཉིས་རྣམ་པར་སྤངས་ནས་སུ། ། མཁས་པས་དབུས་ལའང་གནས་པར་མི་བྱ་འོ། ། ཞེས་པའི་སྐབས་ནས་དངོས་སུ་བསྟན་པའི་ལུང་གིས་ཆོས་འཁོར། སྟོང་ངོ་ཞེས་ཀྱང་མི་བྱ་ལ། །
མི་སྟོང་ཞེས་ཀྱང་མི་བྱ་ཞིང་། ། གཉིས་དང་གཉིས་མིན་མི་བྱ་སྟེ། ། བརྟགས་པའི་དོན་དུ་བརྗོད་པར་བྱ། ། ཞེས་པའི་སྐབས་ནས་དངོས་སུ་བསྟན་པའི་ལུང་གི་ཆོས་འཁོར་རྣམས་དོན་གཅིག གསུམ་པ་དབྱེ་བ་ལ། བྱང་སེམས་ས་བདུན་པ་བ་ཡན་ཆད་ཀྱི་གཟིགས་ངོའི་མཐའ་བཞི་སྤྲོས་བྲལ་གྱི་ཆོས་དབྱིངས་བརྗོད་བྱའི་གཙོ་བོར་བྱས་ནས་སྟོན་པའི་མདོ་དང་། སངས་རྒྱས་འཕགས་པའི་གཟིགས་ངོའི་དག་པ་གཉིས་ལྡན་གྱི་ཆོས་དབྱིངས་བརྗོད་བྱའི་གཙོ་བོར་བྱས་ནས་སྟོན་པའི་མདོ་དང་གཉིས་ཡོད། བཞི་པ་མཚན་གཞི་ནི། ཤེར་ཕྱིན་གྱི་མདོ་ལས། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་སྤྱོད་པའི་ཚེ།
གཟུགས་ཡོད་ཅེས་མི་བྱ། གཟུགས་མེད་ཅེས་མི་བྱ། ཞེས་པ་ལ་སོགས་པ་ཤེར་ཕྱིན་གྱི་མདོ་ཕལ་ཆེ་བ་དང་། དགོངས་འགྲེལ་ནས་གསུང་པའི་བཀའ་དང་པོ་དང་། བཀའ་ཐ་མ་གཉིས་ཀྱི་ནང་ཚན་ན་ཡང་། མཐའ་བཞི་སྤྲོས་བྲལ་གྱི་ཆོས་དབྱིངས་བརྗོད་བྱའི་གཙོ་བོར་སྟོན་པའི་མདོ་ཚིག་ཡོད་པ་རྣམས་ལ་འཇོགས། ལྔ་པ་བྱེད་ལས་ནི། གདུལ་བྱ་མཆོག་རྣམས་ཀྱི་རྒྱུད་ཀྱིས་སྟོང་པ་ཉིད་ལ་མཚན་མར་འཛིན་པ་དེ་བཟློག་ནས་མུ་བཞི་སྤྲོས་བྲལ་གྱི་དབྱིངས་རྟོགས་པར་བྱེད་པ་དེ་དེའི་བྱེད་ལས་སུ་འཇོག་པ་ཡིན་ཏེ། འཇིག་རྟེན་ལས་འདས་པར་བསྟོད་པ་ལས། རྟོག་པ་ཐམས་ཅད་སྤངས་བའི་ཕྱིར། །
སྟོང་ཉིད་བདུད་རྩི་སྟོན་མཛད་ན། ། གང་ཞིག་དེ་ལ་ཞེན་གྱུར་པ། ། དེ་ནི་ཁྱོད་ཀྱི་ཤིན་ཏུ་དམད། ། ཅེས་དང་། བྱང་ཆུབ་སེམས་འགྲེལ་ལས། སྐྱེ་མེད་དང་ནི་སྟོང་ཉིད་དང་། ། བདག་མེད་ཅེས་བྱར་སྟོང་པ་ཉིད། ། དམན་པའི་བདག་ཉིད་གང་སྒོམ་པ། ། དེ་དེ་སྒོམ་པར་བྱེད་པ་ཡིན། ། ཞེས་གསུངས་པའི་ཕྱིར།
རྩ་བའི་གཉིས་པ་དེ་དག་ལ་དྲང་ངེས་འབྱེད་པའི་ཚུལ་ལ། དྲང་ངེས་འབྱེད་ཚུལ་སྤྱིར་བསྟན་པ་དང་། འདིར་སྐབས་ཆོས་འཁོར་གསུམ་ལ་དྲང་ངེས་འབྱེད་ཚུལ་བྱེ་བྲག་ཏུ་བཤད་པ་གཉིས། དང་པོ་ལ། སྤྱིར་དྲང་ངེས་གཉིས་ཀྱི་འཇོག་ཚུལ་ལ་མང་དུ་ཡོད་པ་ཡིན་ཏེ། གྲུབ་མཐའ་ལ་ལྟོས་པའི་དྲང་ངེས། གནས་སྐབས་དང་མཐར་ཐུག་ལ་ལྟོས་པའི་དྲང་ངེས། ལམ་དང་འབྲས་བུ་ལ་ལྟོས་པའི་དྲང་ངེས། རྗོད་བྱེད་ལ་ལྟོས་པའི་དྲང་ངེས། བརྗོད་བྱ་ལ་ལྟོས་པའི་དྲང་ངེས་སྟེ་ལྔ་ཡོད་པའི་ཕྱིར།
དང་པོ་ནི། ཕྱི་དོན་བདེན་གྲུབ་ཏུ་སྟོན་པའི་མདོ་དེ། བྱེ་མདོ་གཉིས་ལ་ལྟོས་ཏེ་ངེས་དོན་གྱི་མདོ། དབུ་སེམས་གཉིས་ལ་ལྟོས་ཏེ་དྲང་དོན་གྱི་མདོ་ཡིན་པ་ལྟ་བུ་དང་། ཡོངས་གྲུབ་བདེན་གྲུབ་ཏུ་སྟོན་པའི་མདོ་དེ། སེམས་ཙམ་པ་ལ་ལྟོས་ཏེ་ངེས་དོན་གྱི་མདོ་དང་། དབུ་མ་པ་ལ་ལྟོས་ཏེ་དྲང་དོན་གྱི་མདོ་ཡིན་པ་ལྟ་བུ་དང་། ཆོས་ཐམས་ཅད་མེད་དུ་སྟོན་པའི་མདོ་དེ། དབུ་མ་པ་ལ་ལྟོས་ཏེ་ངེས་དོན་གྱི་མདོ་དང་། གྲུབ་མཐའ་སྨྲ་བ་འོག་མ་གསུམ་ལ་ལྟོས་ཏེ་དྲང་དོན་གྱི་མདོ་ཡིན་པ་ལྟ་བུ་ལ་འཇོག
དེ་ན་གྲུབ་མཐའ་ལ་ལྟོས་པའི་དྲང་དོན་གྱི་མདོ་ཡིན་ན་ཡང་། དྲང་དོན་གྱི་མདོ་ཡིན་པས་མ་ཁྱབ། དེ་ལ་ལྟོས་པའི་ངེས་དོན་གྱི་མདོ་ཡིན་ན་ཡང་ངེས་དོན་གྱི་མདོ་ཡིན་པས་མ་ཁྱབ་ཅེས་ཁས་བླང་ངོ་། ། གཉིས་པ་ནི། མཐར་ཐུག་ཐེག་པ་གསུམ་དུ་གྲུབ་པར་སྟོན་པའི་མདོ་དེ། གནས་སྐབས་དང་མཐར་ཐུག་ལ་ལྟོས་ཏེ་དྲང་དོན་གྱི་མདོ་དང་། མཐར་ཐུག་ཐེག་པ་ཅིག་ཏུ་གྲུབ་པར་སྟོན་པའི་མདོ་དེ། གནས་སྐབས་དང་མཐར་ཐུག་ལ་ལྟོས་ཏེ་ངེས་དོན་གྱི་མདོར་འཇོག་ཅིང་། དེས་ན་གནས་སྐབས་དང་མཐར་ཐུག་ལ་ལྟོས་ཏེ་ངེས་དོན་གྱི་མདོ་ཡིན་ན། ངེས་དོན་གྱི་མདོ་ཡིན་པས་མ་ཁྱབ།
དེ་ལ་ལྟོས་པའི་དྲང་དོན་གྱི་མདོ་ཡིན་ན། དྲང་དོན་གྱི་ཡིན་པས་ཁྱབ་ཅེས་ཁས་ལེན་ནོ། ། གསུམ་པ་ནི། ཐེག་ཆེན་གྱི་སློབ་ལམ་བཞི་བརྗོད་བྱའི་གཙོ་བོར་བྱས་ནས་སྟོན་པའི་མདོ་རྣམས་ལ། ལམ་དང་འབྲས་བུ་ལ་ལྟོས་པའི་དྲང་དོན་གྱི་མདོ་དང་། འབྲས་བུ་སྐུ་གསུམ་ཡེ་ཤེས་ལྔ་ལ་སོགས་པ་བརྗོད་བྱའི་གཙོ་བོར་སྟོན་པའི་མདོ་རྣམས་ལ། ལམ་དང་འབྲས་བུ་ལ་ལྟོས་པའི་ངེས་དོན་གྱི་མདོར་འཇོག་ཅིང་། དེས་ན་ལམ་དང་འབྲས་བུ་ལ་ལྟོས་པའི་ངེས་དོན་གྱི་མདོ་ཡིན་ན་ཡང་། ངེས་དོན་གྱི་མདོ་ཡིན་པས་མ་ཁྱབ། དེ་ལ་ལྟོས་པའི་དྲང་དོན་གྱི་མདོ་ཡིན་ན་ཡང་།
དྲང་དོན་གྱི་མདོ་ཡིན་པས་མ་ཁྱབ་ཅེས་ཁས་བླང་ངོ་། ། བཞི་པ་ནི། རང་གི་དངོས་བསྟན་སྒྲ་ཇི་བཞིན་ཁས་བླང་དུ་རུང་བའི་མདོ་རྣམས་ལ། རྗོད་བྱེད་ལ་ལྟོས་ཏེ་ངེས་དོན་གྱི་མདོ་དང་། རང་གི་དངོས་བསྟན་སྒྲ་ཇི་བཞིན་དུ་ཁས་བླང་དུ་མི་རུང་བའི་མནོ་རྣམས་ལ། རྗོད་བྱེད་ལ་ལྟོས་ཏེ་དྲང་དོན་གྱི་མདོར་འཇོག་ཅིང་། མཚན་གཞི་རིམ་བཞིན། གཟུགས་མི་རྟག་ཅེས་པའི་མདོ་ཚིག་དང་། གཟུགས་མེད་སྒྲ་མེད་ཅེས་པའི་མདོ་ཚིག་ལྟ་བུའོ། ། དེས་ན་རྗོད་བྱེད་ལ་ལྟོས་པའི་དྲང་དོན་གྱི་མདོ་ཡིན་ནའང་།
དྲང་དོན་གྱི་མདོ་ཡིན་པས་མ་ཁྱབ། དེ་ལ་ལྟོས་པའི་ངེས་དོན་གྱི་མདོ་ཡིན་ན་ཡང་། ངེས་དོན་གྱི་མདོ་ཡིན་པས་མ་ཁྱབ་ཅེས་ཁས་བླང་བར་བྱའོ། ། ལྔ་པ་ནི། ཀུན་རྫོབ་བདེན་པ་དངོས་ཀྱི་བརྗོད་བྱའི་གཙོ་བོར་བྱས་ནས་སྟོན་པའི་མདོ་རྣམས་ལ། དྲང་དོན་གྱི་མདོ་དང་། དོན་དམ་བདེན་པ་བརྗོད་བྱའི་གཙོ་བོར་བྱས་ནས་བསྟན་པའི་མདོ་རྣམས་ལ་ངེས་དོན་གྱི་མདོར་འཇོག་པ་ཡིན་ཏེ། འཕགས་པ་བློ་གྲོས་མི་ཟད་པའི་མདོ་ལས། དེ་ལ་ངེས་པའི་དོན་གྱི་མདོ་སྡེ་ནི་གང་། དྲང་བའི་དོན་གྱི་མདོ་སྡེ་ནི་གང་ཞེ་ན།
མདོ་སྡེ་གང་དག་ཀུན་རྫོབ་བསྒྲུབ་པ་བསྟན་པ་དེ་དག་ནི་དྲང་པའི་དོན་ཞེས་བྱའོ། ། མདོ་སྡེ་གང་དག་དོན་དམ་པའི་བདེན་པ་བསྒྲུབ་པ་བསྟན་པ་དེ་དག་ནི་ངེས་པའི་དོན་ཞེས་བྱའོ། ། ཞེས་གསུངས་པའི་ཕྱིར། དེས་ན་བརྗོད་བྱ་ལ་ལྟོས་པའི་དྲང་དོན་གྱི་མདོ་ཡིན་ན་ཡང་། དྲང་དོན་གྱི་མདོ་ཡིན་པས་ཁྱབ། བརྗོད་བྱ་ལ་ལྟོས་པའི་ངེས་དོན་གྱི་མདོ་ཡིན་ན་ཡང་། ངེས་དོན་གྱི་མདོ་ཡིན་པས་ཁྱབ་པ་ཡོད་དོ། ། རྩ་བའི་གཉིས་པ་སྐབས་འདིའི་འཁོར་ལོ་གསུམ་ལ་དྲང་ངེས་འབྱེད་ཚུལ་ནི། བསོད་ནམས་མིན་པ་དང་པོར་ཟློག་པའི་ཆོས་འཁོར་ཡིན་ན། དྲང་དོན་གྱི་མདོ་ཡིན་དགོས་ཏེ།
དེ་ཡིན་ན། གདུལ་བྱ་ཁ་དྲང་པའི་ཕྱིར་དུ་ཀུན་རྫོབ་བདེན་པ་བརྗོད་བྱའི་གཙོ་བོར་བྱས་ནས་སྟོན་པའི་མདོ་ཡིན་དགོས་པའི་ཕྱིར་ཏེ། བཞི་བརྒྱ་པ་ལས། གང་ཞིག་གང་ལ་གང་དགའ་བ། ། དེ་ཡིས་དེ་དེ་སྔར་བཤད་བྱ། ། ཉམས་པར་གྱུར་པ་དམ་ཆོས་ཀྱི། ། གནོད་མིན་ཞེས་པ་རྒྱལ་བས་གསུངས། ། ཞེས་གསུངས་པའི་ཕྱིར། དེ་ལྟ་བུའི་དྲང་དོན་གྱི་མདོ་ལ་ཡང་། དྲང་དོན་གྱི་དྲང་དོན་གྱི་མདོ་དང་།
དྲང་དོན་གྱི་ངེས་དོན་གྱི་མདོ་གཉིས་ཡོད། དང་པོ་ནི། དགོངས་གཞི། དགོས་པ། དངོས་ལ་གནོད་བྱེད་གསུམ་གྱི་སྒོ་ནས་དྲང་དོན་དུ་འགྲེལ་དགོས་པའི་དྲང་དོན་གྱི་མདོ་རྣམས་ལ་འཇོག་ཅིང་། དེའི་མཚན་གཞི་ནི། མདོ་སྡེ་རྒྱན་དུ་གསུངས་པའི། ལྡེམ་དགོངས་ཀྱི་མདོ་བཞི་དང་། དགོངས་པ་ཅན་གྱི་མདོ་བཞི་ལ་སོགས་པ་དང་། མངོན་པ་ཀུན་ལས་བཏུས་སུ་མདོ་དྲང་པར།
ཕ་དང་མ་ནི་བསད་བྱས་ཤིང་། ། རྒྱལ་པོ་གཙང་སྒྲ་ཅན་གཉིས་དང་། ། ཡུལ་འཁོར་འཁོར་དང་བཅས་བཅོམ་ནས། ། མི་དེ་དག་པར་འགྱུར་ཞེས་བྱ། ། ཞེས་དངོས་བསྟན་དེ་ལྟར་དུ་གསུངས་ཀྱང་། དགོངས་གཞིའི་སྙིང་པོ་ལས་དང་ཉོན་མོངས་པ་སྤངས་ཞིང་། ཉོན་ཡིད་ཀྱི་རྒྱལ་པོ་དང་། ལྟ་བ་མཆོག་འཛིན་གྱི་ལྟ་བ་དང་། ཚུལ་ཁྲིམས་བརྟུལ་ཞུགས་མཆོག་འཛིན་གྱི་ལྟ་བ་སྟེ་གཙང་སྒྲ་ཅན་གཉིས་དང་། འཁོར་བས་བསྡུས་པའི་སྐྱེ་མཆེད་དྲུག་འཁོར་དང་བཅས་པ་བཅོམ་ནས་དགྲ་བཅོམ་པའམ།
གྲུབ་པ་ཐོབ་པར་འགྱུར་རོ་ཞེས་པའི་དོན་ཡིན་ཞིང་། དེ་བཞིན་དུ། ཡིད་མི་ཆེས་དང་བྱས་མི་བཟོ། ། མི་གང་ཁྱི་འབིགས་བྱེད་པ་དང་། ། གོ་སྐབས་བཅོམ་དང་སྐྱུགས་པ་ཟ། ། དེ་ནི་སྐྱེས་བུ་མཆོག་ཡིན་ནོ། ། སྙིང་པོ་མེད་ལ་སྙིང་པོར་ཤེས། ། ཕྱིན་ཅི་ལོག་ལ་ཤིན་ཏུ་གནས། ། ཉོན་མོངས་ཀུན་ནས་རབ་ཉོན་མོངས། ། བྱང་ཆུབ་དམ་པ་ཐོབ་པར་འགྱུར། །
ཞེས་གསུངས་པ་རྣམས་ལ་འཇོག་གོ ། གཉིས་པ་དྲང་དོན་གྱི་ངེས་དོན་གྱི་མདོ་ནི། དྲང་དོན་གྱི་མདོ་གཞིར་བཞག་ལ། རང་གི་དངོས་བསྟན་སྒྲ་ཇི་བཞིན་དུ་ཁས་བླང་དུ་རུང་བའི་མདོ་རྣམས་ལ་འཇོག་ཅིང་། མཚན་གཞི་ནི། བུམ་པ་ཡོད་ཅེས་པའི་མདོ་ཚིག་དང་། གཟུགས་མི་རྟག་ཅེས་པའི་མདོ་ཚིག་ལྟ་བུའོ། ། ཡང་བར་དུ་བདག་ཟློག་གི་ཆོས་འཁོར་ཡིན་ན། ངེས་དོན་གྱི་མདོ་ཡིན་པས་ཁྱབ་སྟེ། དེ་ཡིན་ན།
སྟོང་ཉིད་བརྗོད་བྱའི་གཙོ་བོར་བྱས་ནས་སྟོན་པའི་མདོ་ཡིན་དགོས་པའི་ཕྱིར་ཏེ། འཕགས་པ་བློ་གྲོས་མི་ཟད་པའི་མདོ་ལས། མདོ་སྡེ་གང་དག སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་དང་། མངོན་པར་འདུ་བྱ་བ་མེད་པ་དང་། སྐྱེ་བ་མེད་པ་དང་། མ་སྐྱེས་པ་དང་། སེམས་མེད་པ་དང་།
སྲོག་མེད་པ་དང་། གང་ཟག་མེད་པ་དང་། བདག་པོ་མེད་པ་རྣམ་པར་ཐར་པའི་སྒོ་སྟོང་པ་དེ་དག་ནི་ངེས་པའི་དོན་ཞེས་བྱ་སྟེ།

ཞེས་གསུངས་པའི་ཕྱིར་རོ། ། དེས་ན་ཆོས་ཐམས་ཅད་བདེན་མེད་དུ་སྟོན་པའི་མདོ་དེ་ངེས་དོན་གྱི་མདོ་ཡིན་ཀྱང་། ཆོས་ཐམས་ཅད་བདེན་པར་མེད་པ་དེ་ངེས་དོན་དུ་མི་འཇོག་སྟེ། དེ་ནི་མེད་དགག་ཡིན་པས་ཆོས་ཉིད་དུ་མི་རུང་བའི་ཕྱིར། དེས་ན་ཆོས་ཐམས་ཅད་བདེན་པར་མེད་པའི་དབྱིངས་དེ་ཆོས་ཐམས་ཅད་བདེན་མེད་དུ་སྟོན་པའི་མདོའི་བརྗོད་བྱའི་གཙོ་བོར་འཇོག་པ་ནི་གནད་ཀྱི་སྙིང་པོ་ཡིན་ནོ། ། ཡང་མཐའ་མར་ལྟ་བ་ཀུན་ཟློག་གི་ཆོས་འཁོར་ཡིན་ན། ངེས་དོན་གྱི་མདོ་ཡིན་དགོས་ཏེ། དེ་ཡིན་ན། མཐར་ཐུག་གི་ངེས་དོན་བརྗོད་བྱའི་གཙོ་བོར་བྱས་ནས་སྟོན་པའི་མདོ་ཡིན་དགོས་པའི་ཕྱིར་ཏེ། མདོ་ཏིང་ངེ་འཛིན་གྱི་རྒྱལ་པོ་ལས། སངས་རྒྱས་ཀུན་གྱིས་ཆོས་མང་པོ། །
ཇི་སྙེད་རབ་ཏུ་བསྟན་པ་རྣམས། ། ཆོས་རྣམས་ཀུན་གྱི་བདག་མེད་ཡིན། ། མི་གང་དོན་ལ་མཁས་རྣམས་ཀྱི། ། གནས་འདི་ལ་ནི་བསླབ་བྱས་ན། ། སངས་རྒྱས་ཆོས་རྣམས་རྙེད་མི་དཀའ། ། ཞེས་གསུངས་པ་དང་། རིན་པོ་ཆེའི་ཕྲེང་བ་ལས་ཀྱང་། དེ་ཕྱིར་སངས་རྒྱས་རྣམས་ཀྱི་ནི། ། བསྟན་པ་འཆི་མེད་ཡོད་མེད་ལས། ། འདས་པ་ཟབ་མོ་ཞེས་བཤད་པ། །
ཆོས་ཀྱི་ཁུད་པ་ལགས་མཁྱེན་མཛོད། ། ཅེས་གསུངས་པའི་ཕྱིར། དེ་ཡང་བར་དུ་བདག་ཟློག་གི་ཆོས་འཁོར་དེ་ངེས་དོན་གྱི་དྲང་དོན་གྱི་མདོ་དང་། གནས་སྐབས་ཀྱི་ངེས་དོན་གྱི་མདོར་འཇོག་ཅིང་། ཐ་མར་ལྟ་བ་ཀུན་ཟློག་གི་ཆོས་འཁོར་དེ། ངེས་དོན་གྱི་ངེས་དོན་གྱི་མདོ་དང་། མཐར་ཐུག་གི་ངེས་དོན་གྱི་མདོར་འཇོག་པ་ཡིན་ཏེ། ཆོས་བདེན་པར་མ་གྲུབ་པའི་དབྱིངས་དེ་གནས་སྐབས་ཀྱི་ངེས་དོན་དང་། མུ་བཞིའི་སྤྲོས་བྲལ་གྱི་ཆོས་དབྱིངས་དེ་མཐར་ཐུག་གི་ངེས་དོན་དུ་འཇོག་པ་ཡིན་པའི་ཕྱིར་ཏེ། འདི་ཉིད་ལས།
དེ་ལྟར་ལུང་གི་ལོ་རྒྱུས་ཤེས་བྱ་སྟེ། ། མདོ་གང་དེ་ཉིད་མ་ཡིན་བཤད་དོན་ཅན། ། དྲང་དོན་གསུངས་པའང་རྟོགས་ནས་དྲང་བྱ་ཞིང་། ། སྟོང་ཉིད་དོན་ཅན་ངེས་དོན་ཤེས་པར་གྱིས། ། ཞེས་དང་། དེའི་ཐད་གྱི་འཇུག་འགྲེལ་དུ་ཏིང་ངེ་འཛིན་རྒྱལ་པོའི་མདོ་དྲངས་པར། སྟོན་པ་བདེ་བར་གཤེགས་པས་བཤད་པ་ལྟར། ། ངེས་དོན་མདོ་སྡེ་དག་གི་བྱེ་བྲག་ཤེས། ། གང་ལ་སེམས་ཅན་གང་ཟག་སྐྱེས་བུ་བསྟན། ། ཆོས་དེ་ཐམས་ཅད་དྲང་བའི་དོན་དུ་ཤེས། །
ཞེས་གསུངས་པའི་ཕྱིར་རོ། ། དེ་དག་གིས་སྐབས་སུ་དོགས་པ་དཔྱད་ནས། ལུང་གི་ཆོས་འཁོར་ཡིན་ན། བསོད་ནམས་མིན་པ་དང་པོར་ཟློག་པའི་ཆོས་འཁོར། བར་དུ་བདག་ཟློག་པའི་ཆོས་འཁོར། ཐ་མ་ལྟ་བ་ཀུན་ཟློག་པའི་ཆོས་འཁོར་དང་གསུམ་པོ་གང་རུང་ཡིན་དགོས་པར་ཐལ། བསོད་ནམས་མིན་པ་དང་པོར་བཟློག ། ཅེས་སོགས་ཀྱི་གཞུང་དེས། སྟོན་པ་ཐུབ་པའི་དབང་པོས་ཆོས་འཁོར་བསྐོར་ཚུལ་དེ་བསྟན་པའི་ཕྱིར། མ་གྲུབ་ན།
དེར་ཐལ། བདག་གོ་ཞེས་ཀྱང་བརྟགས་གྱུར་ཞིང་། ། བདག་མེད་ཅེས་ཀྱང་བསྟན་གྱུར་ལ། ། ཞེས་སོགས་ཀྱི་གཞུང་དེས་སྟོན་པས་ཆོས་འཁོར་བསྐོར་ཚུལ་གྱི་རིམ་པ་བསྟན་པའི་ཕྱིར། མ་གྲུབ་ན། དེར་ཐལ། དེའི་འགྲེལ་པ་ཚིག་གསལ་ལས། དེ་ལྟར་གདུལ་བྱའི་སྐྱེ་བོ་དམན་པ་དང་། བར་མ་དང་མཆོག་གི་བསམ་པ་ཐ་དད་པ་ཉིད་ཀྱིས་བདག་དང་། བདག་མེད་པ་དང་།
དེ་གཉིས་ཀ་དགག་པའི་སྒོ་ནས་སངས་རྒྱས་བཅོམ་ལྡན་འདས་རྣམས་ཀྱི་ཆོས་བསྟན་པ་འཇུག་པ་དེའི་ཕྱིར་དབུ་མ་པ་རྣམས་ལ་ལུང་གིས་གནོད་པ་མེད་དོ། ། ཞེས་པའི་གཞུང་གི་བསྟན་དོན་གྲུབ་པའི་ཕྱིར་རོ། ། རྩ་བར་འདོད་ན། མུ་བཞིའི་སྤྲོས་བྲལ་གྱི་ཆོས་དབྱིངས་བརྗོད་བྱའི་གཙོ་བོར་བྱས་ནས་སྟོན་པའི་ཤེར་ཕྱིན་གྱི་མདོ་ཚིག་ཆོས་ཅན། དེར་ཐལ། དེའི་ཕྱིར། རྟགས་ཆོས་ཅན་གྱིས་འགྲུབ། འདོད་ན། དེ་ཆོས་ཅན། ཁྱོད་བསོད་ནམས་མ་ཡིན་པ་དང་པོར་ཟློག་པའི་ཆོས་འཁོར་དུ་ཐལ།
འདོད་པ་གང་ཞིག བར་དུ་བདག་ཟློག་གི་ཆོས་འཁོར་ཡང་མིན། ཐ་མར་ལྟ་བ་ཀུན་ཟློག་གི་ཆོས་འཁོར་ཡང་མ་ཡིན་པའི་ཕྱིར། འདོད་ན། དེ་ཆོས་ཅན། དེ་མིན་པར་ཐལ། ཐ་མར་ལྟ་བ་ཀུན་ཟློག་གི་ཆོས་འཁོར་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྟགས་གཉིས་པ་ཡིན་ཟེར་ན་ཡང་དེས་མཚོན་ནོ། ། རྟགས་གསུམ་པ་མ་གྲུབ་ན།
དེ་ཆོས་ཅན། ཁྱོད་ཆོས་འཁོར་གསུམ་པ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་དེ་མ་ཡིན་པར་ཐལ། ཁྱོད་ཆོས་ཀྱི་འཁོར་ལོ་གཉིས་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ།
ཁྱོད་ཤེར་ཕྱིན་གྱི་མདོ་ལས། ཀྱེ་མ་འཛམ་བུའི་གླིང་དུ་ཆོས་ཀྱི་འཁོར་ལོ་གཉིས་པ་བསྐོར་བར་མཐོང་ངོ་ཞེས་པའི་སྐབས་ནས་དངོས་སུ་བསྟན་པའི་ཆོས་འཁོར་གཉིས་པ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན། དེར་ཐལ། ཁྱོད་མདོ་སྡེ་དགོངས་པ་ངེས་འགྲེལ་ནས་བཤད་པའི་ཕྱིར་ཆོས་འཁོར་གཉིས་པ་ཡིན་པའི་ཕྱིར་ཏེ། ཤེར་ཕྱིན་གྱི་མདོ་ཚིག་ཡིན་པའི་ཕྱིར། མ་ཁྱབ་ཙམ་ལ། དེ་ཆོས་ཅན།
ཁྱོད་ཀྱི་མ་འཛམ་བུའི་གླིང་དུ་ཞེས་སོགས་ཀྱི་སྐབས་ནས་དངོས་སུ་བསྟན་པའི་ཆོས་འཁོར་གཉིས་པ་མ་ཡིན་པར་ཐལ། དེའི་སྐབས་ནས་དངོས་སུ་བསྟན་པའི་ཆོས་འཁོར་གསུམ་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་དེའི་སྐབས་ནས་དངོས་སུ་བསྟན་པའི་ཐ་མར་ལྟ་བ་ཀུན་ཟློག་གི་ཆོས་འཁོར་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན། དེར་ཐལ།
ཁྱོད་དེའི་སྐབས་ནས་དངོས་སུ་བསྟན་པ་གང་ཞིག ཐ་མར་ལྟ་བ་ཀུན་ཟློག་གི་ཆོས་འཁོར་ཡིན་པའི་ཕྱིར། རྟགས་གཉིས་ཀ་ཆོས་ཅན་གྱིས་འགྲུབ། གཞན་ཡང་ལུང་གི་ཆོས་འཁོར་ཡིན་ན། གདུལ་བྱ་མི་དགེ་བ་ལས་ཟློག་པའི་ཕྱིར་དུ་བསྐོར་བའི་ཆོས་འཁོར། གདུལ་བྱ་བདེན་འཛིན་ལས་ཟློག་པའི་ཕྱིར་དུ་བསྐོར་བའི་ཆོས་འཁོར། གདུལ་བྱ་མཚན་འཛིན་ལས་ཟློག་པའི་ཕྱིར་དུ་བསྐོར་བའི་ཆོས་འཁོར་སྟེ་གསུམ་པོ་གང་རུང་ཡིན་དགོས་པར་ཐལ། ལུང་གི་ཆོས་འཁོར་ཡིན་ན་བསོད་ནམས་མ་ཡིན་པ་དང་པོར་ཟློག་པའི་ཆོས་འཁོར་སོགས་གསུམ་པོ་གང་རུང་ཡིན་དགོས་པའི་ཕྱིར་ཟེར་ན། མ་ཁྱབ། འདོད་ན།
དག་པ་ས་གསུམ་གང་རུང་ལ་གནས་པའི་བྱང་འཕགས་ཀྱི་ངོར་གསུངས་པའི་ལུང་གི་ཆོས་འཁོར་ཆོས་ཅན། དེར་ཐལ། དེའི་ཕྱིར། རྟགས་སླ། འདོད་ན། དེ་ཆོས་ཅན། ཁྱོད་གདུལ་བྱ་མི་དགེ་བ་ལས་བཟློག་པའི་ཕྱིར་དུ་བསྐོར་བའི་ཆོས་འཁོར་དུ་ཐལ། འདོད་པ་གང་ཞིག གདུལ་བྱ་བདེན་འཛིན་ལས་ཟློག་པའི་ཕྱིར་དུ་བསྐོར་བའི་ལུང་གི་ཆོས་འཁོར་ཡང་མ་ཡིན། གདུལ་བྱ་མཚན་འཛིན་ལས་ཟློག་པའི་ཕྱིར་དུ་བསྐོར་བའི་ཆོས་འཁོར་ཡང་མ་ཡིན་པའི་ཕྱིར།
འདོད་ན། དག་ས་ལ་གནས་པའི་བྱང་འཕགས་མི་དགེ་བ་ལས་ཟློག་དགོས་པ་གཅིག་ཡོད་པར་ཐལ་ལོ། ། འདོད་ན། དེ་མེད་པར་ཐལ། དག་ས་ལ་གནས་པའི་བྱང་འཕགས་ཡིན་ན། མི་དགེ་བ་སྤངས་པའི་གང་ཟག་ཡིན་དགོས་པའི་ཕྱིར། རྟགས་སླ། རྩ་བའི་རྟགས་གཉིས་པ་མ་གྲུབ་ན། དག་ས་ལ་གནས་པའི་བྱང་སེམས་བདེན་འཛིན་ལས་བཟློག་དགོས་པ་གཅིག་ཡོད་པར་ཐལ། འདོད་པའི་ཕྱིར།
འདོད་ན། དེ་མེད་པར་ཐལ། ས་བརྒྱད་པའི་རྣམ་གྲོལ་ལམ་སྐད་ཅིག་མ་དང་པོ་ཡན་ཆད་ཀྱི་དག་ས་ལ་གནས་པའི་བྱང་སེམས་འཕགས་པ་ཡིན་ན་བདེན་འཛིན་སྤངས་པའི་གང་ཟག་ཡིན་དགོས་པའི་ཕྱིར། མ་གྲུབ་ན། དེར་ཐལ། ས་བརྒྱད་པ་ལ། དྲི་མ་དེ་དག་རྩ་བཅས་ཉེ་བར་ཞི་འགྱུར་ཞིང་། ། ཞེས་པའི་གཞུང་དོན་གྲུབ་པའི་ཕྱིར། རྩ་བའི་རྟགས་གསུམ་པ་མ་གྲུབ་ན། དག་ས་ལ་གནས་པའི་བྱང་སེམས་མཚན་འཛིན་ལས་ཟློག་དགོས་པ་ཅིག་ཡོད་པར་ཐལ་ལོ། །
འདོད་ན། དེ་མེད་པར་ཐལ། ས་བདུན་པའི་རྣམ་གྲོལ་ལམ་སྐད་ཅིག་མ་དང་པོ་ཡན་ཆད་ལ་གནས་པའི་བྱང་འཕགས་ཡིན་ན། མཚན་འཛིན་སླར་མི་སྐྱེ་བའི་ཆོས་ཅན་དུ་བྱས་ནས་སྤངས་པའི་གང་ཟག་ཡིན་དགོས་པའི་ཕྱིར་རོ། ། གཞན་ཡང་། ཆོས་ཐམས་ཅད་བདེན་མེད་དུ་སྟོན་པའི་ཤེར་ཕྱིན་གྱི་མདོ་ཆོས་ཅན། ཁྱོད་ངེས་དོན་གྱི་མདོ་ཡིན་པར་ཐལ། མདོ་ཡིན་པ་གང་ཞིག དྲང་དོན་གྱི་མདོ་མ་ཡིན་པའི་ཕྱིར། ཕྱི་མ་མ་གྲུབ་ན།
དེ་ཆོས་ཅན། ཁྱོད་དེ་མིན་པར་ཐལ། ཁྱོད་སྟོང་ཉིད་བརྗོད་བྱའི་གཙོ་བོར་བྱས་ནས་སྟོན་པའི་མདོ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། རྩ་བར་འདོད་ན། ཆོས་ཐམས་ཅད་བདེན་པར་མེད་པ་དེ་ངེས་དོན་ཡིན་པར་ཐལ། འདོད་པའི་ཕྱིར་ཟེར་ན། མ་ཁྱབ། འདོད་ན། དེ་ཆོས་ཅན།
ཁྱོད་ཆོས་ཉིད་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་སྒྲུབ་པ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། དེ་མིན་པར་ཐལ། ཁྱོད་མེད་དགག་ཡིན་པའི་ཕྱིར།
མ་གྲུབ་ན། ཆོས་ཐམས་ཅད་ཆོས་ཅན། ཁྱོད་བདེན་པར་མེད་པ་དང་ཁྱོད་བདེན་པར་གྲུབ་པ་བཀག་ཙམ་སོགས་མེད་དགག་ཡིན་པར་ཐལ། ཁྱོད་གཞི་གྲུབ་པའི་ཕྱིར། རང་ལུགས། ཆོས་ཐམས་ཅད་བདེན་མེད་དུ་སྟོན་པའི་མདོའི་བརྗོད་བྱའི་གཙོ་བོར་ནི། ཆོས་ཐམས་ཅད་བདེན་པར་མ་གྲུབ་པའི་དབྱིངས་དེ་ལ་འཇོག་ཅིང་། ཆོས་ཐམས་ཅད་བདེན་པར་མེད་པ་དེ་ལ་མི་འཇོག་གོ ། འོ་ན་ཆོས་ཐམས་ཅན་བདེན་པར་མེད་པ་དང་། ཆོས་ཐམས་ཅད་བདེན་པར་མེད་པའི་དབྱིངས་གཉིས་ལ་ཁྱད་པར་ཅི་ཡོད་སྙམ་ན།
ཆོས་ཐམས་ཅད་བདེན་པར་མེད་པ་ནི། ཆོས་ཐམས་ཅད་བདེན་པར་གྲུབ་པ་བཀག་ཙམ་གྱི་མེད་དགག་དེ་ལ་འཇོག་ཅིང་། ཆོས་ཐམས་ཅད་བདེན་པར་མེད་པའི་དབྱིངས་ནི། ཆོས་ཐམས་ཅད་ཀྱི་ངོ་བོ་ལ་རིགས་པས་དཔྱད་པའི་ཚེ་ངོ་བོ་གང་དུའང་མ་གྲུབ་པའི་དབྱིངས་དེ་ལ་འཇོག་པ་ཡིན་ནོ། ། དེ་བཞིན་དུ་གང་ཟག་གི་བདག་མེད་དང་ཆོས་ཀྱི་བདག་མེད་སོགས་སྟོན་པའི་མདོ་རྣམས་ཀྱང་ངེས་དོན་གྱི་མདོ་ཡིན་མོད། གང་ཟག་གི་བདག་མེད་དང་ཆོས་ཀྱི་བདག་མེད་གཉིས་ནི་ངེས་དོན་དུ་ཁས་མི་ལེན་ཞིང་། མདོ་དེ་གཉིས་ཀྱི་བརྗོད་བྱའི་གཙོ་བོ་ནི་རིམ་པ་ལྟར། གང་ཟག་བདེན་པར་མེད་པའི་དབྱིངས་དང་། ཆོས་བདེན་པར་མེད་པའི་དབྱིངས་གཉིས་ལ་འཇོག་གོ ། གཞན་ཡང་།
དགོངས་འགྲེལ་གྱི་མདོ་ནས་བཤད་པའི་བཀའ་དང་པོ་བདེན་བཞིའི་ཆོས་འཁོར་ཡིན་ན། བསོད་ནམས་མ་ཡིན་པ་དང་པོར་ཟློག་པའི་ཆོས་འཁོར་ཡིན་དགོས་པར་ཐལ། དགོངས་འགྲེལ་གྱི་མདོ་ནས་བཤད་པའི་བཀའ་བར་པ་མཚན་ཉིད་མེད་པའི་ཆོས་འཁོར་ཡིན་ན་བར་དུ་བདག་ཟློག་གི་ཆོས་འཁོར་ཡིན་དགོས་པའི་ཕྱིར། མ་གྲུབ་ན། དེར་ཐལ། དགོངས་འགྲེལ་གྱི་མདོ་ནས་བཤད་པའི་བཀའ་ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་ཡིན་ན། ཐ་མར་ལྟ་བ་ཀུན་ཟློག་གི་ཆོས་འཁོར་ཡིན་དགོས་པའི་ཕྱིར། མ་གྲུབ་ན། དེར་ཐལ། མདོ་སྡེ་དགོངས་པ་ངེས་འགྲེལ་ནས་བཤད་པའི་བཀའ་ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་ཡང་ཡིན།
ཐ་མར་ལྟ་བ་ཀུན་ཟློག་གི་ཆོས་འཁོར་ཡང་ཡིན་པའི་གཞི་མཐུན་ཡོད་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། མཐའ་བཞི་སྤྲོས་བྲལ་གྱི་ཆོས་དབྱིངས་བརྗོད་བྱའི་གཙོ་བོར་བྱས་ནས་སྟོན་པའི་མདོ་སྡེ་དགོངས་འགྲེལ་གྱི་མདོ་ཚིག་དེ་དེ་ཡིན་པའི་ཕྱིར། མ་གྲུབ་ན། དེར་ཐལ། དང་པོ་གང་ཞིག ཕྱི་མ་ཡིན་པའི་ཕྱིར། རྟགས་གཉིས་ཆོས་ཅན་གྱིས་འགྲུབ་བོ། །
རྩ་བར་འདོད་ན། འཕགས་པ་ཀ་ཏ་ཡ་ན་ལ་གདམས་པའི་གདམ་ངག་ཡང་ཡིན། སྟོང་ཉིད་བརྗོད་བྱའི་གཙོ་བོར་བྱས་ནས་སྟོན་པའི་ལུང་ཡང་ཡིན་པའི་གཞི་མཐུན་པར་གྱུར་པའི་གདུལ་བ་ལུང་གི་མདོ་ཚིག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་འདུལ་བ་ལུང་གི་མདོ་ཚིག་ཡིན་པའི་ཕྱིར། མ་གྲུབ་ན།
དེ་དེར་ཐལ། དེ་ཡོད་པའི་ཕྱིར་ཏེ། རྩ་ཤེར་ལས། བཅོམ་ལྡན་དངོས་དང་དངོས་མེད་པ། ། མཁྱེན་པས་ཀ་ཏ་ཡ་ན་ཡི། ། གདམ་ངག་ལས་ནི་ཡོད་པ་དང་། ། མེད་པ་གཉིས་ཀ་དགག་པར་མཛད། ། ཅེས་པའི་གཞུང་དོན་གྲུབ་པའི་ཕྱིར། རྩ་བར་འདོད་ན། དེ་ཆོས་ཅན།
ཁྱོད་བདེན་གྲུབ་སྟོན་པའི་མདོ་ཡིན་པར་ཐལ། འདོད་པའི་ཕྱིར། འདོད་ན་སླ། རྩ་བར་མ་ཁྱབ་ན། གཟུགས་ཡོད་ཅེས་མི་བྱ། མེད་ཅེས་མི་བྱ་ཞེས་པའི་ཤེར་ཕྱིན་གྱི་མདོ་ཚིག་ཆོས་ཅན། རྟགས་དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན།
དེར་ཐལ། ཤེར་ཕྱིན་གྱི་མདོ་ཚིག་ཡིན་པའི་ཕྱིར་རོ། ། རྩ་བར་འདོད་ན། དེ་ཆོས་ཅན། ཁྱོད་བར་དུ་བདག་ཟློག་གི་ཆོས་འཁོར་ཡིན་པར་ཐལ། ཐ་མ་ལྟ་བ་ཀུན་ཟློག་གི་ཆོས་འཁོར་དེ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར། དེ་ཙམ་ལ་མ་ཁྱབ་ན། ཡོངས་གྲུབ་བདེན་གྲུབ་ཏུ་སྟོན་པའི་མདོ་སྡེ་དགོངས་པ་ངེས་འགྲེལ་གྱི་མདོ་ཚིག་ཆོས་ཅན། དེར་ཐལ།
དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། མདོ་སྡེ་དགོངས་འགྲེལ་གྱི་མདོ་ཚིག་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་ངེས་དོན་གྱི་མདོ་ཡིན་པར་ཐལ། འདོད་པའི་ཕྱིར། འདོད་ན།
དེ་ཆོས་ཅན། ཁྱོད་དེ་མ་ཡིན་པར་ཐལ། དྲང་དོན་གྱི་མདོ་ཡིན་པའི་ཕྱིར་ཏེ། ཆོས་ཅན་གྱིས་འགྲུབ། གཞན་ཡང་ཉོན་ཅིག སྐབས་འདིར་གཟུགས་སྒྲ་སོགས་ཁས་ལེན་མི་རིགས་པར་ཐལ། གཟུགས་མེད་སྒྲ་མེད་ཅེས་པའི་མདོ་ཚིག་དེའི་དངོས་བསྟན་སྒྲ་ཇི་བཞིན་དུ་ཁས་ལེན་དུ་རུང་བའི་ཕྱིར། མ་གྲུབ་ན། དེར་ཐལ། མདོ་དེའི་དོན་དོན་དམ་པར་གཟུགས་མེད་པ་དང་དོན་དམ་པར་སྒྲ་མེད་པ་དངོས་སུ་བསྟན་པ་གང་ཞིག
དོན་དམ་པར་གཟུགས་སྒྲ་མེད་པར་ཁས་ལེན་དུ་རུང་བའི་ཕྱིར་ཟེར་ན། མ་ཁྱབ། དང་པོ་མ་གྲུབ་ན། དེར་ཐལ། དོན་དམ་པར་གཟུགས་སྒྲ་མེད་པ་ལ་དགོངས་ནས་གཟུགས་མེད་སྒྲ་མེད་ཅེས་པའི་མདོ་ཚིག་དེ་གསུངས་པ་ཡིན་པའི་ཕྱིར་ཏེ། མདོ་དེའི་བསྟན་དོན་གྲུབ་པ་ནི་གྲུབ་དོན་དེ་ལས་གཞན་མེད་པའི་ཕྱིར། གཞན་ཡང་། བདག་ཡོད་པར་སྟོན་པའི་མདོ་དེ་བསོད་ནམས་མ་ཡིན་པ་དང་པོར་ཟློག་པའི་ཆོས་འཁོར་ཡིན་པར་ཐལ། དེ་ལྟ་བུའི་མདོ་ཚིག་ཡོད་པའི་ཕྱིར། མ་གྲུབ་ན།
དེར་ཐལ། རྩ་ཤེར་ལས། བདག་གོ་ཞེས་ཀྱང་བཏགས་གྱུར་ཞིང་། ། ཞེས་དང་། འདི་ཉིད་ལས། འཇིག་ཚོགས་ལྟ་དང་བྲལ་ཡང་སངས་རྒྱས་ཀྱིས། ། ཇི་ལྟར་ང་དང་ང་ཡིར་གསུངས་པ་ལྟར། ། དེ་བཞིན་དངོས་རྣམ་རང་བཞིན་མེད་མོད་ཀྱི། ། ཡོད་ཅེས་དྲང་དོན་ཉིད་དུ་བསྟན་པ་ཡིན། ། ཞེས་བཤད་པའི་ཕྱིར།
རྩ་བར་འདོད་ན། དེ་ཆོས་ཅན། ཁྱོད་ལུང་ཚིག་རྣམ་དག་ཡིན་པར་ཐལ། ཆོས་ཅན་ཁོ་རང་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་ཀྱི་བསྟན་བྱའི་གཙོ་བོར་གྲུབ་པར་ཐལ། འདོད་པའི་ཕྱིར། འདོད་ན། དེ་ཆོས་ཅན།
ཁྱོད་ཀྱིས་བདག་ཡོད་པར་བསྟན་པར་ཐལ། ཁྱོད་བདག་ཡོད་པར་སྟོན་པའི་མདོ་ཚིག་ཡིན་པའི་ཕྱིར། འདོད་ན། བདག་ཡོད་པར་ཐལ། བདག་ཡོད་པ་སྟོན་པའི་མདོ་ཚིག་གི་བསྟན་དོན་གྲུབ་པ་གང་ཞིག དེས་བདག་ཡོད་པར་བསྟན་པའི་ཕྱིར་ཟེར་ན། མ་ཁྱབ། མ་ཁྱབ་བྱས་པ་ལ། བདག་ཡོད་པར་དམ་བཅས་པའི་དམ་བཅའ་ཡང་དག་ཡོད་པར་ཐལ། བདག་ཡོད་པར་སྟོན་པའི་ལུང་ཚིག་རྣམ་དག་ཡོད་པའི་ཕྱིར།
འདོད་ན། དེ་མེད་པར་ཐལ། བདག་མེད་པར་དམ་བཅས་པའི་དམ་བཅའ་ཡང་དག་ཡོད་པའི་ཕྱིར་ཟེར་ན། མ་ཁྱབ། རང་ལུགས་བདག་ཡོད་པར་དམ་བཅས་པའི་དམ་བཅའ་དང་། བདག་ཡོད་པར་སྟོན་པའི་མདོ་ཚིག་གི་བརྗོད་བྱའི་གཙོ་བོར་ནི། བདག་ཡོད་པར་སྟོན་དགོས་ཀྱི་གང་ཟག་གི་ངོར་བདག་ཡོད་པ་དེ་དེ་ལྟར་ཡིན་ཞེས་ཁས་ལེན་ནོ། ། དེ་ལྟར་བྱས་པ་ལ་ཁོ་ན་རེ། བདག་ཡོད་པར་སྟོན་པའི་མདོ་དེས་བསྟན་པ་དེ་བསྟན་པ་ལྟར་དུ་གྲུབ་པར་ཐལ། མདོ་དེའི་བསྟན་དོན་གྲུབ་པའི་ཕྱིར།
འདོད་ན། མདོ་དེའི་དངོས་ཀྱི་ཚིག་ཟིན་ལ་བསྟན་པ་དེ་བསྟན་པ་ལྟར་དུ་གྲུབ་པར་ཐལ་ཟེར་ན། མ་ཁྱབ། འདོད་ན། བདག་ཡོད་པར་ཐལ་ལོ། ། གོང་དུ་མདོ་དེའི་བསྟན་དོན་གྲུབ་པའི་ཕྱིར་ལ་མ་ཁྱབ་ན། གསལ་པདེར་ཐལ། མདོ་དེའི་བསྟན་བྱའི་གཙོ་བོར་བསྟན་པ་དེ་བསྟན་པ་ལྟར་དུ་མ་གྲུབ་པའི་ཕྱིར་ཏེ། མདོ་དེའི་བསྟན་བྱའི་གཙོ་བོར་གྲུབ་པའི་ཕྱིར་རོ། ། འདི་ལྟ་བུའི་རིགས་པ་ནི་ཁས་བླངས་སྐྱོང་ཤིན་ཏུ་དཀའ་བ་ཡོང་བས་སྐབས་འགའ་ཞིག་ཏུ་མདོ་སྡེ་རྒྱན་ལས།
ཇི་སྐད་བཤད་བཞིན་དོན་མིན་བཅོམ་ལྡན་དགོངས་པ་ཤིན་ཏུ་ཟབ། ། ཅེས་གསུངས་པ་ལྟར་བདག་ཡོད་ཅེས་པའི་མདོ་ཚིག་གཅིག་ཡོད། བདག་ཡོད་པར་སྟོན་པའི་མདོ་ཚིག་མེད། བདག་ཡོད་ཅེས་པའི་མདོ་ཚིག་དེས་བདག་ཡོད་པར་མ་བསྟན་ཞིང་། མདོ་དེའི་བདག་ཡོད་པར་སྟོན་དགོས་ཀྱི་གདུལ་བྱའི་ངོར་བདག་ཡོད་པར་བསྟན་ཞེས་ཁས་བླངས་ན་རིགས་ལམ་སྐྱོང་བདེ་བར་ཡོང་ངོ་། ། གཞན་ཡང་གཟུང་འཛིན་གཉིས་སྣང་གིས་བསྡུས་པའི་ཆོས་ཐམས་ཅད་བདེན་མེད་དུ་སྟོན་ལ། གཟུང་འཛིན་གཉིས་མེད་ཀྱི་དབྱིངས་བདེན་གྲུབ་ཏུ་སྟོན་པའི་མདོ་དེ་ཆོས་ཅན། ཁྱོད་བསོད་ནམས་མ་ཡིན་པ་དང་པོར་ཟློག་པའི་ཆོས་འཁོར་དུ་ཐལ། ཁྱོད་བདེན་གྲུབ་སྟོན་པའི་ཆོས་འཁོར་ཡིན་པའི་ཕྱིར། འོ་ན།
དེ་ཆོས་ཅན། ཁྱོད་དེ་མ་ཡིན་པར་ཐལ། ཁྱོད་བར་དུ་བདག་ཟློག་གི་ཆོས་འཁོར་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། བདེན་མེད་སྟོན་པའི་ཆོས་འཁོར་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ།
བདེན་མེད་སྟོན་པའི་ཆོས་འཁོར་ཡིན་པའི་ཕྱིར་ཏེ། གཟུང་འཛིན་གཉིས་སྣང་གིས་བསྡུས་པའི་ཆོས་ཐམས་ཅད་བདེན་མེད་དུ་སྟོན་པའི་ཆོས་འཁོར་ཡིན་པའི་ཕྱིར་ཟེར་ན། མ་ཁྱབ། རྟགས་ཆོས་ཅན་གྱིས་འགྲུབ། གོང་དུ་བདག་མེད་སྟོན་པའི་ཆོས་འཁོར་ཡིན་པའི་ཕྱིར་ལ། མ་ཁྱབ་ན། སེམས་ཙམ་རྣམ་རྫུན་པ་དེ་བདག་མེད་རྟོགས་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན།
དེ་མ་ཡིན་པར་ཐལ། དངོས་སྨྲ་བ་ཡིན་པའི་ཕྱིར་རོ། ། འཕགས་པ་ཀླུ་སྒྲུབ་བཞེད་པའི་ཆོས་འཁོར་གསུམ། ། རྒྱ་ཆེན་ལུང་དང་དངོས་སྟོབས་རིགས་པ་དང་། ། རྒྱུད་ལྡན་བླ་མ་མཁས་པའི་གསུང་བཞིན་དུ། ། ཞིབ་ཏུ་འཆད་པ་ཁོ་བོའི་མན་ངག་ཡིན། ༈ །རྩ་བའི་གཉིས་པ་དགོངས་འགྲེལ་གྱི་བསྟན་བཅོས་ངོས་བཟུང་བ་ལ། དབུ་མའི་བསྟན་བཅོས་ཀྱི་དབྱེ་བ་བཤད་པ་དང་། དབུ་མའི་བསྟན་བཅོས་དེ་བསྟན་བཅོས་གཞན་ལས་ཁྱད་པར་འཕགས་པའི་ཚུལ་བཤད་པ་གཉིས། དང་པོ་ལ།
གཞུང་ཕྱི་མོའི་དབུ་མའི་བསྟན་བཅོས་དང་། གྲུབ་མཐའ་ཕྱོགས་འཛིན་གྱི་དབུ་མ་བའི་བསྟན་བཅོས་གཉིས། དང་པོ་ལ། འཕགས་པ་ཀླུ་སྒྲུབ་ཀྱིས་མཛད་པའི་དབུ་མའི་བསྟན་བཅོས། སློབ་དཔོན་ཨརྻ་དཱེ་ཝས་མཛད་པའི་དབུ་མའི་བསྟན་བཅོས། སློབ་དཔོན་དཔའ་བོས་མཛད་པའི་དབུ་མའི་བསྟན་བཅོས། རྒྱལ་སྲས་ཞི་བ་ལྷས་མཛད་པའི་དབུ་མའི་བསྟན་བཅོས་དང་བཞི། དང་པོ་ནི། སྤྱིར་དཔལ་འཕགས་ཀླུ་སྒྲུབ་དེ་ཉིད་ཀྱིས། དབུ་མ་རིགས་བསྟོད་གཏམ་གསུམ་མཛད་པའི་སྒོ་ནས་དངོས་སྨྲ་བ་སྐྲག་པར་བྱེད་པའི་སྒྲ་ལན་གསུམ་བསྒྲགས་པ་ཡིན་ཏེ།
གཏམ་ཚོགས་སུ་ཟབ་མོ་སྟོང་པ་ཉིད་རྟོགས་པའི་ལྟ་བ་དེ་སྤྱོད་པ་ཐེག་པ་ཆེན་པོའི་ཐབས་ཁྱད་པར་ཅན་དང་ཟུང་འབྲེལ་དུ་ཉམས་སུ་ལེན་ཚུལ་གཙོ་བོར་བསྟན། རིགས་ཚོགས་སུ་ཟབ་མོ་སྟོང་པ་ཉིད་གཏན་ལ་འབེབས་པར་བྱེད་པའི་རིགས་པའི་རྣམ་གྲངས་མཐའ་ཡས་པ་གཅིག་གཙོ་བོར་བསྟན། དབུ་མ་བསྟོད་ཚོགས་དེས་ལྟ་སྤྱོད་ཟུང་འབྲེལ་དུ་ཉམས་སུ་བླངས་པ་ལ་བརྟེན་ནས་འབྲས་བུ་ཐོབ་ཚུལ་དེ་གཙོ་བོར་བསྟན་པའི་ཕྱིར། དེ་ཡང་ཅུང་ཟད་རྒྱས་པར་བཤད་ན། སྤྱོད་པ་གཙོ་བོར་སྟོན་པ་དབུ་མ་གཏམ་ཚོགས་ངོས་བཟུང་བ། ལྟ་བ་གཙོ་བོར་སྟོན་པ་རིགས་ཚོགས་ངོས་བཟུང་བ། འབྲས་བུ་གཙོ་བོར་སྟོན་པ་བསྟོད་ཚོགས་ངོས་བཟུང་བ་དང་གསུམ། དང་པོ་ནི། མཛའ་བོ་རྒྱལ་པོ་བདེ་སྤྱོད་བཟང་པོ་ལ་གདམས་པ་དབུ་མ་བཤེས་སྤྲིངས་དང་། དབུ་མ་རིན་པོ་ཆེའི་ཕྲེང་བ་གཉིས།
བྱང་ཆུབ་ཀྱི་སེམས་གཉིས་བསྒོམ་ཚུལ་སྟོན་པ་བྱང་ཆུབ་སེམས་འགྲེལ། ལྟ་སྤྱོད་གཉིས་ཀྱི་ཤེས་བྱེད་སྟོན་པ་མདོ་ཀུན་ལས་བཏུས་པ། འཁོར་བ་ལ་སྙིང་པོ་མེད་པར་སྟོན་པ་དབུ་མ་རྟེན་འབྱུང་། ཆོས་ཀྱི་གནས་ལུགས་རྟོགས་པ་དང་མ་རྟོགས་པ་ལས་རིམ་བཞིན་ཐར་པ་ཐོབ་ཚུལ་དང་འཁོར་བར་འཁྱམས་ཚུལ་སྟོན་པ་ཐེག་པ་ཆེན་པོ་ཉི་ཤུ་པ་དེ་ལ་འཇོག་པ་ཡིན། གཉིས་པ་རིགས་ཚོགས་ལ་མཁས་པ་ཁ་ཅིག དབུ་མ་ཚིགས་གསལ་ལས། འབད་པས་ཤིན་ཏུ་ཡུན་རིང་འཕགས་པའི་བསྟན་བཅོས་ལས་བསྟན་ཚིག་ལེའུར་བྱས་དེ་དང་། ། རིགས་པ་དྲུག་ཅུ་ཞེས་བྱ་རྣམ་པར་འཐག་བཅས་སྟོང་ཉིད་བདུན་ཅུ་པ་དེ་དང་། ། གང་ཡང་རྩོད་པ་རྣམ་པར་ཟློག་པ་བཀོད་པ་དེ་དག་ཀྱང་ནི་མཐོང་གྱུར་ཞིང་། ། ཞེས་པའི་ལུང་ལ་བརྟེན་ནས་རིགས་ཚོགས་ལྔར་མཛད་ཀྱང་།
རང་ལུགས་དབུ་མ་རིགས་དྲུག་ཏུ་འཇོག་པ་ཡིན་ཏེ། རྟེན་འབྲེལ་མཐའ་བརྒྱད་དང་བྲལ་བར་སྟོན་པ་དབུ་མ་རྩ་བ་ཤེས་རབ་དང་། བྱེ་བྲག་ཏུ་སྐྱེ་འགག་གི་མཐའ་གཉིས་འགོག་པ་རིགས་པ་དྲུག་ཅུ་པ་སྟེ་གཙོ་བོ་ལུས་ལྟ་བུའི་བསྟན་བཅོས་གཉིས། རྩ་ཤེའི་རྐྱེན་བརྟག་པ་ལས་འཕྲོས་པ་རྩོད་ཟློག འདུ་བྱེད་བརྟག་པ་ལས་འཕྲོས་པ་སྟོང་ཉིད་བདུན་ཅུ་པ། དངོས་པོ་རྣམས་རང་བཞིན་གྱི་མ་གྲུབ་ན་དངོས་སྨྲ་བས་དངོས་པོ་རང་བཞིན་གྱིས་གྲུབ་པར་བཤད་པ་དང་འགལ་ལོ་ཞེ་ན། དེའི་ལན་སྟོན་པ་ཞིབ་མོ་རྣམ་འཐག དངོས་པོ་རྣམས་རང་བཞིན་གྱིས་མ་གྲུབ་ན་ཐ་སྙད་ཀྱི་རྣམ་གཞག་མི་འཐད་པར་ཐལ་ལོ་ཞེས་ཟེར་ན། དེའི་ལན་སྟོན་པ་ཐ་སྙད་སྒྲུབ་པ་སྟེ། གྱེས་པ་ཡན་ལག་ལྟ་བུའི་བསྟན་བཅོས་བཞི་དང་དྲུག་པོ་དེ་ལ་ངོས་འཛིན་པའི་ཕྱིར།
གཞན་ཡང་རྩ་ཤེའི་རང་འགྲེལ་ག་ལས་འཇིགས་མེད། དབུ་མ་རྩོད་ཟློག་གི་རང་འགྲེལ་སྟོང་ཉིད་བདུན་ཅུ་པའི་རང་འགྲེལ་རྣམས་ཀྱང་རིགས་ཚོགས་ཀྱི་ཁོངས་སུ་བསྡུ་དགོས་པ་ཡིན་ནོ། ། གསུམ་པ་དབུ་མ་བསྟོད་ཚོགས་ནི། ། དབུ་མ་པ་ཆེན་པོ་གཞོན་ནུ་བློ་གྲོས་ཀྱིས་བསྟོད་ཚོགས་བཅུ་གཅིག་ཏུ་བཤད་ཀྱང་། རང་ལུགས་བསྟོད་ཚོགས་བཅོ་བརྒྱད་དུ་འཇོག་པ་ཡིན་ཏེ། ཆོས་དབྱིངས་བསྟོད་པ། དཔེ་མེད་པ་བསྟོད་པ། འཇིག་རྟེན་ལས་འདས་པར་བསྟོད་པ། སེམས་སྐྱིད་རྡོ་རྗེ་ལ་བསྟོད་པ། དོན་དམ་པར་བསྟོད་པ།
སྐུ་གསུམ་ལ་བསྟོད་པ། སེམས་ཅན་མགུ་བར་བྱ་བའི་བསྟོད་པ། ཤེས་རབ་ཀྱི་ཕ་རོལ་ཏུ་ཕྱིན་མ་ལ་རྣམ་པར་མི་རྟོགས་པར་བསྟོད་པ། བསམ་གྱིས་མི་ཁྱབ་པར་བསྟོད་པ། བསྟོད་པ་ལས་འདས་པར་བསྟོད་པ། བླ་ན་མེད་པའི་བསྟོད་པ། འཕགས་པ་འཇམ་དཔལ་ལ་དོན་དམ་པའི་བསྟོད་པ། འཕགས་པ་འཇམ་དཔལ་གྱི་སྙིང་རྗེ་ལ་བསྟོད་པ། གནས་བརྒྱད་ཀྱི་མཆོད་རྟེན་ལ་བསྟོད་པ་ཆེ་ཆུང་གཉིས། མཛད་པ་བཅུ་གཉིས་ཀྱི་ཚུལ་ལ་བསྟོད་པ།
ཕྱག་འཚལ་བའི་བསྟོད་པ། དམྱལ་བ་ནས་འདོན་པའི་བསྟོད་པ་སྟེ་བཅོ་བརྒྱད་པོ་དེ་ལ་འཇོག་པའི་ཕྱིར། བུ་སྟོན་རིན་པོ་ཆེས། སྐུ་གསུམ་ལ་བསྟོད་པའི་རང་འགྲེལ། གནན་ནས་བསྟོད་ཚོགས་བཅུ་དགུར་མཛད་དོ། ། དེ་ལྟར་རིགས་བསྟོད་གཏམ་གསུམ་ཆར་གྱི་རྟེན་འབྲེལ་གྱི་གནད་ལས། ཆོས་ཐམས་ཅད་བདེན་སྟོང་སྤྲོས་བྲལ་གྱི་དོན་ཕྱིན་ཅི་མ་ལོག་པར་སྟོན་པར་མཚུངས་ཀྱང་། བོད་ཁ་ཅིག་གིས་གཏམ་ཚོགས་དང་བསྟོད་ཚོགས་སུ་བདེན་གྲུབ་བསྟན་ནོ་ཞེས་སྨྲ་བ་ནི་གཞུང་ལུགས་དེ་དག་ལ་མ་བརྟགས་པའི་སྐྱོན་དུ་ཤེས་པར་བྱའོ། ། རྩ་བའི་གཉིས་པ་སློབ་དཔོན་འཕགས་པ་ལྷས་མཛད་པའི་བསྟན་བཅོས་ནི། ལྟ་སྤྱོད་ཆ་མཉམ་དུ་སྟོན་པ་རྣལ་འབྱོར་སྤྱོད་པ་བཞི་བརྒྱ་པ་དང་།
ལྟ་བ་གཙོ་བོར་སྟོན་པ་ཡེ་ཤེས་སྙིང་པོ་ཀུན་ལས་བཏུས་དང་། རབ་ཏུ་བྱེད་པ་ལག་པའི་ཚད་དེ་གསུམ་པོ་དེ་ལ་འཇོག་གོ ། དབུ་མ་བཞི་བརྒྱ་པ་སེམས་ཙམ་དུ་འགྲེལ་པའི་འགྲེལ་པ། སློབ་དཔོན་དཔལ་ལྡན་ཆོས་སྐྱོང་གིས་བྱས་ཞེས་དཔལ་ལྡན་ཟླ་བའི་བཞི་བརྒྱ་པའི་འགྲེལ་པར་བཤད་དོ། ། གསུམ་པ་སློབ་དཔོན་དཔའ་བོས་མཛད་པའི་དབུ་མའི་བསྟན་བཅོས་ནི། དེས་མཛད་པའི་དོན་དམ་བྱང་སེམས་སྒོམ་པའི་མན་ངག་ཞེས་པ་དེ་ལ་འཇོག བཞི་པ་རྒྱལ་སྲས་ཞི་བ་ལྷས་མཛད་པ་ནི། ལྟ་སྤྱོད་ཆ་མཉམ་དུ་སྟོན་པ་སྤྱོད་འཇུག་དང་། དེའི་ནང་ནས་ཀྱང་ཤེས་རབ་ལེའུ་ལ་འཇོག ཤེར་ལེ་འདི་དབུ་མ་ཐལ་འགྱུར་བའི་འགྲེལ་ཚུལ་དང་ཤིན་ཏུ་མཐུན་པར་ཡོད་ཀྱང་།
བོད་འདིར་ལོ་ཙཱ་བ་ཆེན་པོ་བློ་ལྡན་ཤེས་རབ་དང་། མཁས་པ་ཕྱ་གཙང་ལ་སོགས་པ་རྣམས་ཀྱིས་དབུ་མ་རང་རྒྱུད་པ་དང་མཐུན་པར་འགྲེལ་བར་མཛད་དོ། ། དེས་ན་སློབ་དཔོན་འཕགས་པ་ལྷ་སོགས་སློབ་དཔོན་གསུམ་པོ་འདི་དཔལ་འཕགས་པ་ཀླུ་སྒྲུབ་ཀྱི་དངོས་ཀྱི་སློབ་མ་དང་། དབུ་མ་ཐལ་རང་གཉིས་ཀྱི་ཕྱོགས་སུ་མ་ཆད་པ་གཞུང་ཕྱི་མོའི་དབུ་མ་པ་ཞེས་བྱ་བར་འཇོག་གོ ། རྩ་བའི་གཉིས་པ་གྲུབ་མཐའ་ཕྱོགས་འཛིན་གྱི་དབུ་མ་པའི་བསྟན་བཅོས་ལ། རྩ་བ་ཤེས་རབ་ལ་རྒྱ་འགྲེལ་བྱུང་བའི་ཚུལ། དབུ་མ་ཐལ་འགྱུར་བའི་བསྟན་བཅོས་ངོས་བཟུང་བ། དབུ་མ་རང་རྒྱུད་པའི་བསྟན་བཅོས་ངོས་བཟུང་བ་དང་གསུམ། དང་པོ་ནི། རྩ་ཤེར་ལ་རྒྱ་འགྲེལ་བརྒྱད་ཡོད་པ་ཡིན་ཏེ།
སློབ་དཔོན་སྤྱན་རས་གཟིགས་བརྟུལ་ཞུགས་ཀྱིས་མཛད་པའི་འགྲེལ་བཤད་ལས། བསྟན་བཅོས་འདིའི་འགྲེལ་བ་བྱེད་པ་ནི་མང་སྟེ། འདི་ལྟ་སྟེ། སློབ་དཔོན་རང་ཉིད་ཀྱི་ཞལ་སྔ་ནས་དང་། གནས་བརྟན་བུདྡྷ་པཱ་ལི་ཏ་དང་། ཙཎྜ་ཀྲི་ཏི་དང་། དཱེ་བ་ཤྲ་མ་དང་། གུ་ན་ཤྲཱི་དང་། གུ་ན་མ་ཏི་དང་། ཐི་ར་མ་ཏི་དང་།
སློབ་དཔོན་ལེགས་ལྡན་བྱེད་ལ་ཐུག་པའི་བར་དག་ཡོད་དོ། ། ཞེས་བཤད་པའི་ཕྱིར་རོ། ། དེ་ཡང་སློབ་དཔོན་ཉིད་ཀྱིས་མཛད་པའི་རང་འགྲེལ་ནི། འགྲེལ་བ་ག་ལས་འཇིགས་མེད་དུ་གྲགས་པ་འདི་ལ་འཇོག་པ་ཡིན་ཏེ། སྔར་གྱི་འགྲེལ་བཤད་ལས་བསྟན་བཅོས་མཛད་པོ་རང་གི་འགྲེལ་པ་ག་ལས་འཇིགས་མེད་དུ། ཞེས་བཤད་པའི་ཕྱིར་རོ། ། འདི་ལ་ས་དགེའི་མཁས་པ་ཁ་ཅིག་ན་རེ། ག་ལས་འཇིགས་མེད་རང་འགྲེལ་མ་ཡིན་ཏེ། འགྲེལ་པ་དེར། དེ་སྐད་དུ་བཙུན་པ་འཕགས་ལྷས་ཀྱང་ཉན་པ་པོ་དང་།
མཉན་བྱ་དང་སྨྲ་པོ་འབྱུང་བ་ཤིན་ཏུ་དཀོན་ཞེས་བཞི་བརྒྱ་པའི་ལུང་དྲངས་པའི་ཕྱིར་དང་། བཞི་བརྒྱ་པ་ནི་འཕགས་པ་ཀླུ་སྒྲུབ་མྱ་ངན་ལས་འདས་པའི་རྗེས་སུ་དཔལ་ལྡན་ཆོས་སྐྱོང་རྗེས་སུ་གཟུང་བའི་ཆེད་དུ་མཛད་པ་ཡིན་པས་ན། དུས་མི་མཚུངས་པའི་ཕྱིར་ཟེར་ན། མི་འཐད་དེ། འཕགས་པ་ལྷ་འཕགས་པ་ཀླུ་སྒྲུབ་མཉེས་པའི་སློབ་མའི་མཆོག་ཡིན་པས་ན། དེའི་ལུང་དྲངས་པ་ལ་འགལ་བ་མེད་པའི་ཕྱིར་དང་། བཞི་བརྒྱ་པ་འཕགས་པ་ཀླུ་སྒྲུབ་མྱ་ངན་ལས་འདས་རྗེས་སུ་བརྩམས་པ་ལའང་ཤེས་བྱེད་མེད་པའི་ཕྱིར་རོ། ། སློབ་དཔོན་སངས་རྒྱས་སྐྱངས་ཀྱི་འགྲེལ་བ་དང་། སློབ་དཔོན་ལེགས་ལྡན་བྱེད་ཀྱི་འགྲེལ་པ་གཉིས་ནི་རིམ་བཞིན། དབུ་མ་ཐལ་རང་གཉིས་ཀྱི་རང་གཞུང་ཡིན་ལ།
སློབ་དཔོན་ཟླ་བ་གྲགས་པའི་འགྲེལ་པ་ཡང་ཐལ་གྱུར་བའི་རང་གཞུང་ཡིན་ཞིང་། ཁ་ཅིག་་་་་་མཁས་པ་གོ་རམ་གིས་སློབ་དཔོན་ལེགས་ལྡན་བྱེད་ཀྱི་འགྲེལ་པ། སློབ་དཔོན་དཱེ་ཝ་ཤྲ་མས་མཛད་པའི་འགྲེལ་པ་དཀར་པོ་རྣམ་པར་འཆར་བ་ཞེས་བྱ་བའི་རྗེས་སུ་དྲང་བ་ཡིན་པ་སྤྱན་རས་གཟིགས་བརྟུལ་ཞུགས་ཀྱི་འགྲེལ་བཤད་དུ་བཤད་ཅེས་ཟེར་བ་ནི་བརྟག་དགོས་ཏེ། སློབ་དཔོན་ལེགས་ལྡན་བྱེད་ནི་དཔལ་འཕགས་པ་ཀླུ་སྒྲུབ་ཀྱི་དངོས་ཀྱི་སློབ་མ་ཡིན་པས། ཆེད་དུ་དཱེ་ཝ་ཤྲ་མའི་རྗེས་སུ་འཇུག་དགོས་པ་མ་ཡིན་ནོ། ། འགྲེལ་པ་གཞན་དེ་རྣམས་ནི་ཐལ་རང་གང་གི་ཕྱོགས་སུ་གཏགས་པ་ཡིན་གྱི་གསལ་ཁ་མཁས་པ་སྔ་མ་རྣམས་ཀྱིས་མཛད་པ་མི་སྣང་ངོ་། ། རྩ་བའི་གཉིས་པ་དབུ་མ་ཐལ་འགྱུར་བའི་བསྟན་བཅོས་ནི། ཐོག་མར་འཕགས་པ་ཀླུ་སྒྲུབ་ཀྱི་དངོས་ཀྱི་སློབ་མ་སློབ་དཔོན་སངས་རྒྱས་སྐྱངས་ཀྱིས་རྩ་བ་ཤེས་རབ་ཀྱི་འགྲེལ་པ་བུདྡྷཱ་པཱ་ལི་ཏ་ཞེས་བྱ་བ་མཛད། དེའི་རྗེས་སུ་གྲུབ་པ་མཆོག་གི་ས་བརྙེས་པ་དཔལ་ལྡན་ཟླ་བ་གྲགས་པས་དབུ་མ་རྩ་བའི་འགྲེལ་བ་ཚིག་གསལ། རིགས་པ་དྲུག་ཅུ་པའི་འགྲེལ་པ།
བཞི་བརྒྱ་པའི་འགྲེལ་པ་རྣམས་མཛད། དབུ་མའི་དོན་གྱི་ཆ་གཙོ་པོར་འགྲེལ་པ་ལ་འཇུག་པ་རྩ་འགྲེལ་གཉིས་མཛད་པའི་སྒོ་ནས། དཔལ་འཕགས་པ་ཀླུ་སྒྲུབ་ཀྱི་ལེགས་བཤད་ཀྱིས་སའི་སྟེང་མ་ལུས་པ་ཁྱབ་པ་མཛད་དོ། ། དེ་ནས་རིགས་པའི་ཁྱ་བྱུག་ཆེ་ཆུང་གཉིས་ཀྱིས་དབུ་མའི་བསྟན་བཅོས་མ་མཛད་ལ། ཁ་ཆེའི་སློབ་དཔོན་ཛཱ་ཡ་ཨཱ་ནན་ཏས། འཇུག་པའི་འགྲེལ་བཤད་ཚིག་སྣ་ཤིན་ཏུ་རིང་བ་འདི་ཉིད་དང་དོན་གཅིག་ཅེས་བྱ་བའི་བསྟན་བཅོས་རྟོག་གེའི་ཐོ་བ་ཅེས་བྱ་བའི་བསྟན་བཅོས་མཛད་ཅིང་། ཇོ་བོ་རྗེ་དཔལ་ལྡན་མར་མེ་མཛད་ཀྱིས་བདེན་གཉིས་དང་དབུ་མའི་མན་ངག་ལ་སོགས་པ་མཛད་དེ། དེ་དག་ནི་དབུ་མ་ཐལ་འགྱུར་བའི་ལུགས་ཀྱི་བསྟན་བཅོས་སུ་འཇོག་པ་ཡིན་ནོ། ། རྩ་བའི་གསུམ་པ་དབུ་མ་རང་རྒྱུད་པའི་བསྟན་བཅོས་ནི། ཐོག་མར་འཕགས་པ་ཀླུ་སྒྲུབ་ཀྱི་དངོས་སློབ་སློབ་དཔོན་ལེགས་ལྡན་བྱེད་ཀྱིས་དབུ་མའི་ཚིག་གི་ཆ་གཙོ་བོར་འགྲེལ་བ་ལ།
འགྲེལ་པ་ཤེས་རབ་སྒྲོན་མེའི་ཕྲེང་བ་མཛད་ཅིང་། དེའི་འགྲེལ་བཤད་སྤྱན་རས་གཟིགས་བརྟུལ་ཞུགས་ཀྱིས་མཛད་དོ། ། དབུ་མ་རྩ་བའི་དོན་གྱི་ཆ་གཙོ་བོར་འགྲེལ་བ་ལ་དབུ་མ་སྙིང་པོ་དང་། དེའི་འགྲེལ་པ་རྟོག་གེ་འབར་བ་ཞེས་བྱ་བ། ལེའུ་བཅུ་གཉིས་ཡོད་པ་ཡང་སློབ་དཔོན་ལེགས་ལྡན་བྱེད་དེས་མཛད། དེའི་དངོས་ཀྱི་སློབ་མ་སློབ་དཔོན་དཔལ་སྦས་ཀྱིས་དབུ་མ་དེ་ཁོ་ན་ཉིད་ལ་འཇུག་པ་ཞེས་བྱ་བ་མཛད། དེའི་སློབ་མ་སློབ་དཔོན་ཡེ་ཤེས་སྙིང་པོས་དབུ་མ་བདེན་གཉིས་རྩ་འགྲེལ་མཛད། དེའི་སློབ་མ་མཁན་པོ་ཞི་བ་མཚོས་དབུ་མའི་བསྟན་བཅོས་རྒྱན་རྩ་འགྲེལ་དང་། དེ་ཁོ་ན་ཉིད་གཏན་ལ་དབབ་པ་ཞེས་བྱ་བ་དང་། ཚད་མའི་བསྟན་བཅོས་དེ་ཉིད་བསྡུས་པ་ཞེས་བྱ་བ་མཛད་པའི་སྒོ་ནས།
དབུ་ཚད་སེང་གེ་འཇིང་སྣོལ་ཞེས་མཚན་དུ་བཏགས་ཏེ། དབུ་ཚད་གཉིས་བཤད་སྲོལ་གཅིག་ཏུ་བསྒྲེལ་ནས། དེ་གཉིས་ཀའི་དགོངས་པ་དབུ་མ་རང་རྒྱུད་པ་དང་མཐུན་པར་འཆད་པའི་བཤད་སྲོལ་རྐང་ཚུགས་པར་མཛད་ཅིང་། དེ་ཉིད་བོད་ཡུལ་འདིར་རིམ་གྱིས་དར་བས། ལོ་ཙཱ་བ་ཆེན་པོ་བློ་ལྡན་ཤེས་རབ། སྲས་ཀྱི་ཐུ་བོ་བཞི། མཁས་པ་ཕྱ་གཙང་ལ་སོགས་པ་རྣམས་ཀྱང་དེ་ཁོ་ན་ལྟར་བཞེད་དོ། ། མཁན་པོ་ཞི་བ་མཚོའི་སློབ་མ། སློབ་དཔོན་ཀཱ་མ་ལས་ཤི་ལས། ཆོས་ཟབ་མོ་ཉམས་སུ་ལེན་ཚུལ་སྟོན་པ་ལ།
སྒོམ་རིམ་ཐོག་མཐའ་བར་གསུམ་དང་། དེ་དག་གི་རྒྱབ་རྟེན་དུ་དབུ་མ་སྣང་བ་མཛད། དེ་ན་དབུ་མ་བདེན་ཉིད་དང་། དབུ་མ་རྒྱན་དང་། དབུ་མ་སྣང་བ་གསུམ་ལ། རང་རྒྱུད་ཤར་པའི་རྒྱན་སྣང་བདེན་གསུམ་ཞེས་གྲགས་སོ། ། འཕགས་པ་གྲོལ་སྡེ་སློབ་དཔོན་དབྱིག་གཉེན་གྱི་དངོས་ཀྱི་སློབ་མ་ཡིན་ཡང་། ཉི་ཁྲི་སྣང་བ་གཙོ་བོར་དབུ་མ་རང་རྒྱུད་པའི་གཞུང་དང་མཐུན་པར་མཛད། རྒྱལ་སྲས་སེང་གེ་བཟང་པོ་ནི། མཁན་པོ་ཞི་བ་མཚོའམ།
མཁན་པོ་ཡང་དག་རྣམ་སྣང་མཛད་ཀྱི་དངོས་སློབ་ཡིན་ཞིང་། འགྲེལ་པ་དོན་གསལ་དང་། བརྒྱད་སྟོང་འགྲེལ་ཆེན་ལ་སོགས་པ་ཡང་གཙོ་བོར་དབུ་མ་རང་རྒྱུད་པའི་ལུགས་དང་མཐུན་པར་མཛད་དོ། ། དེ་ལྟར་དེ་དག་ནི་དབུ་མ་རང་རྒྱུད་པའི་གཞུང་ལུགས་སུ་ཤེས་པར་བྱའོ། ། རྩ་བའི་གཉིས་པ་ནི། དབུ་མའི་བསྟན་བཅོས་དེ་བསྟན་བཅོས་གཞན་ལས་ཁྱད་པར་དུ་འཕགས་པའི་ཚུལ་ཡོད་དེ། དབུ་མའི་གསུང་རབ་ལ་ཐོས་བསམ་སྒོམ་གསུམ་བྱས་པས་ས་ལམ་རྣམས་བགྲོད་ནུས་པ་དང་། ཚིག་ཐོས་པ་ཙམ་གྱིས་བདུད་རིགས་སྐྲག་པར་བྱེད་དང་། གཞུང་དོན་ལ་ཐེ་ཚོམ་སྐྱེས་པ་ཙམ་གྱིས་ཀྱང་། སྲིད་པ་ཧྲུལ་པོར་བྱེད་ནུས་པ་དང་།
དབུ་མའི་དོན་རྟོགས་ན་སྟོན་པ་སངས་རྒྱས་བརྙེས། བསྟན་པ་དམ་ཆོས་ཤེས། གདུལ་བྱ་རིགས་ཅན་གསུམ་གྱི་དོན་བྱེད་ནུས་པའི་ཕྱིར་ཏེ། བཞི་བརྒྱ་པ་ལས། དམ་ཆོས་འདི་ཡི་མིང་ལས་ཀྱང་། ། དམ་པ་མིན་པའི་འཇིགས་པ་སྐྱེ། ། ཞེས་དང་། གང་ཞིག་ཟབ་པའི་ཆོས་འདི་ལ། ། ཐེ་ཚོམ་ཟ་བ་ཙམ་ཞིག་གིས། ། སྲིད་པ་ཧྲུལ་པོ་བྱེད་པར་འགྱུར། །
ཞེས་གསུངས་པས་སོ། ། གསུམ་པ་བསྟན་བཅོས་དེས་བཀའི་དགོངས་པ་འགྲེལ་ཚུལ་ནི། སྐབས་འདིར་བསོད་ནམས་མིན་པ་དང་པོར་བཟློག་པའི་ཆོས་འཁོར་དེ་དྲང་དོན་གྱི་མདོར་འགྲེལ་བ་ཡིན་ཏེ། དགོངས་གཞི། དགོས་པ། དངོས་ལ་གནོད་བྱེད་གསུམ་གྱི་སྒོ་ནས་དྲང་དོན་གྱི་མདོར་འགྲེལ་བའི་ཕྱིར། དེའི་དགོངས་གཞི་ཡོད་དེ། ལས་འབྲས་ལ་ཡིད་ཆེས་ཁྱད་པར་ཅན་བསྐྱེད་པ་དེ། དེའི་དགོངས་གཞི་ཡིན་པའི་ཕྱིར། དེའི་དགོས་པ་ཡོད་དེ། །
དངོས་སྨྲ་བ་སོགས་ཁ་དྲང་བའི་ཆེད་ཡོད་པའི་ཕྱིར། དེའི་བསྟན་དོན་ལ་དངོས་ལ་གནོད་བྱེད་ཡོད་དེ། བདེན་གྲུབ་ཀྱི་ཆོས་ཡོད་པ་དེ། ལུང་དང་རིགས་པས་བརྟགས་ན་མི་འཐད་པའི་ཕྱིར་རོ། ། སྐབས་འདིར་ཆོས་འཁོར་ཐ་མ་གཉིས་ངེས་དོན་གྱི་མདོར་འགྲེལ་བ་ཡིན་ནོ། ། བར་དུ་བདག་ཟློག་གི་ཆོས་འཁོར་དེ། གནས་སྐབས་ཀྱི་ངེས་དོན་གྱི་མདོ་དང་། ཐ་མར་ལྟ་བ་ཀུན་ཟློག་གི་ཆོས་འཁོར་དེ་མཐར་ཐུག་གི་ངེས་དོན་གྱི་མདོར་འཇོག་པའི་ཕྱིར། དེ་ལྟར་ཡང་། འདི་ཉིད་ལས།
དེ་ལྟར་ལུང་གི་ལོ་རྒྱུས་ཤེས་བྱ་སྟེ། ། ཞེས་སོགས་དང་། དེའི་འགྲེལ་བཤད་ལས། དེ་ལྟར་ལུང་གི་ལོ་རྒྱུས་ཤེས་བྱ་སྟེ། ཞེས་བྱ་བ་ནི། དྲང་བ་དང་། ངེས་པའི་དོན་གྱི་དབྱེ་བས་ལུང་གི་ལོ་རྒྱུས་ཤེས་པར་བྱས་ནས་སོ། ། མདོ་གང་དེ་ཉིད་མ་ཡིན་བཤད་དོན་ཅན། ། ཞེས་བྱ་བ་ནི། མདོ་གང་དུ་དེ་ཁོ་ན་ཉིད་མ་ཡིན་པ་བཤད་པ་སྟེ།
ཕུང་པོ་ལ་སོགས་པ་སྟོན་པར་བྱེད་པའོ། ། དྲང་དོན་གསུངས་པའང་རྟོགས་ནས་དྲང་བྱ་ཞིང་། ། ཞེས་བྱ་བ་ནི། གང་དུ་ཤེས་རབ་ཀྱི་སྒོ་ནས་དོན་དམ་པ་ངེས་པར་བྱེད་པའི་ཐབས་དེ་ནི། དྲང་བའི་དོན་ཏོ། སྟོང་ཉིད་དོན་ཅན་ངེས་དོན་ཤེས་པར་གྱིས། ། ཞེས་བྱ་བ་ནི། མདོ་གང་དུ་སྟོང་པ་ཉིད་དངོས་སུ་སྟོན་པར་བྱེད་པ་དེ་ནི། ངེས་པའི་དོན་སྟོན་པར་བྱེད་པ་ཡིན་ནོ། ། ཞེས་གསུངས་སོ། །
དེས་ན། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཐམས་ཅད་ཀྱང་མཐར་ཐུག་གི་དགོས་པ། ཟབ་མོ་སྟོང་པ་ཉིད་རྟོགས་པའི་ཐབས་ཁོ་ནར་གསུངས་པ་ཡིན་ཏེ། མདོ་ལས། དེ་བཞིན་གཤེགས་པ་རྣམས་ཀྱི་བཀའ་ནི། སྟོང་པ་ཉིད་ལ་འབབ། སྟོང་པ་ཉིད་ལ་གཞོལ། སྟོང་པ་ཉིད་ལ་མངོན་དུ་ཕྱོགས་པར་བྱེད་པ་ཡིན་ནོ། ། ཞེས་གསུངས་སོ། ། རྩ་བའི་བཞི་པ་དེ་ལྟར་བཀྲལ་བའི་དབུ་མའི་གྲུབ་མཐའི་རྣམ་གཞག་དངོས་འཆད་པ་ལ།
གཏན་ལ་འབེབས་པ་པོ་དབུ་མ་ཐལ་རང་གཉིས་ཀྱི་རྣམ་གཞག་བཤད་པ། གཏན་ལ་འབེབས་བྱེད་དབུ་མའི་རིགས་པའི་རྣམ་གཞག་བཤད་པ། གཏན་ལ་དབབ་བྱ་རྟག་ཆད་ཀྱི་མཐའ་སྤོང་ཚུལ་བཤད་པ་དང་གསུམ། དང་པོ་ལ། ཐལ་རང་གཉིས་གང་ལས་གྱེས་པའི་གཞི་ངོས་བཟུང་བ། ཇི་ལྟར་དུ་གྱེས་པའི་ཚུལ། དེ་ལྟར་གྱེས་པའི་ཐལ་རང་གི་ཁྱད་པར་དངོས་བཤད་པ་དང་གསུམ། དང་པོ་ནི། སྤྱིར་དབུ་མ་རིགས་ཚོགས་དྲུག ཁྱད་པར་དབུ་མ་རྩ་བ་ཤེས་རབ།
དེའི་ནང་ནས་ཀྱང་། རྐྱེན་བརྟག་པའི་རབ་བྱེད་ཀྱི་ཐོག་མར། བདག་ལས་མ་ཡིན་གཞན་ལས་མིན། ། གཉིས་ལས་མ་ཡིན་རྒྱུ་མེད་མིན། ། དངོས་པོ་གང་དག་གང་ན་ཡང་། ། སྐྱེ་བ་ནམ་ཡང་ཡོད་མ་ཡིན། ། ཞེས་པའི་གཞུང་འདིའི་དགོངས་པ་འགྲེལ་ཚུལ་ལ་བརྟེན་ནས་དབུ་མ་ཐལ་རང་གཉིས་སུ་གྱེས་པ་ཡིན་ཏེ། གཞུང་དེས་མཐར་བཞིའི་སྐྱེ་བ་འགོག་པའི་ཐལ་འགྱུར་ཙམ་གྱི་དམ་བཅའ་བཞི་བསྟན་པར་འདོད་པ་ལ་དབུ་མ་ཐལ་འགྱུར་བ་དང་། གཞུང་དེས་དོན་དམ་པར་མཐའ་བཞི་ལས་སྐྱེ་བ་འགོག་པའི་རང་རྒྱུད་ཀྱི་རྟགས་སྦྱོར་བཞི་བསྟན་པར་འདོད་པ་ལ་དབུ་མ་རང་རྒྱུད་པ་ཞེས་འཇོག་པའི་ཕྱིར་རོ། ། དེ་ཡང་ཅུང་ཟད་རྒྱས་པར་བཤད་ན།
དབུ་མ་ཐལ་འགྱུར་བའི་ལུགས་ལ། བདག་ལས་མ་ཡིན་ཞེས་སོགས་ཀྱི་གཞུང་འདིས། མཐའ་བཞིའི་སྐྱེ་བ་འགོག་པའི་དམ་བཅའ་བཞི་བསྟན་པར་བཞེད་པ་ཡིན་ཏེ། གཞུང་འདིས་ཕྱི་ནང་གི་དངོས་པོ་རྣམས། ཡུལ་དང་དུས་དང་གྲུབ་པའི་མཐའ་འགར་ཡང་། བདག་ལས་སྐྱེ་བ་ཡང་ཡོད་པ་མ་ཡིན། གཞན་ལས་སྐྱེ་བ་ཡང་ཡོད་པ་མ་ཡིན། གཉིས་ཀ་ལས་སྐྱེ་བ་ཡང་ཡོད་པ་མ་ཡིན། རྒྱུ་མེད་ལས་སྐྱེ་བ་ཡང་ཡོད་པ་མ་ཡིན་ནོ། ། ཞེས་བསྟན་པའི་ཕྱིར་ཏེ།
འཇུག་འགྲེལ་ལས། ནམ་ཡང་ཞེས་བྱ་བ་ནི་གཞར་ཡང་ཞེས་བྱ་བའི་དོན་ཏོ། ། གང་ན་ཡང་ཞེས་བྱ་བའི་སྒྲ་འགར་ཡང་གི་སྒྲའི་རྣམ་གྲངས། རྟེན་གྱི་ཚིག་གིས་ནི། ཡུལ་དང་། དུས་དང་། གྲུབ་པའི་མཐའ་བཤད་དོ། ། གང་དག་གི་སྒྲ་བརྟེན་པའི་ཚིག་ནི་ཕྱི་དང་ནང་གི་དངོས་པོ་བརྗོད་པའོ། ། དེས་ན་ཕྱི་དང་ནང་གི་དངོས་པོ་རྣམས་ནི་ཡུལ་དང་དུས་དང་གྲུབ་པའི་མཐའ་འགར་ཡང་བདག་ལས་སྐྱེ་བ་སྲིད་པ་མ་ཡིན་ནོ་ཞེས་འདི་ལྟར་སྦྱར་བར་བྱའོ། ། ཞེས་གསུངས་པའི་ཕྱིར་རོ། །
དེ་ཡང་ཡུལ་རྒྱ་བོད་སོགས་གང་གི་དབང་དུ་བྱས་ཀྱང་མཐའ་བཞི་གང་ལས་ཀྱང་སྐྱེ་བ་མེད། དུས་འདས་མ་འོངས་དང་ལྟར་གསུམ་གང་དུའང་མཐའ་བཞི་གང་ལས་ཀྱང་སྐྱེ་བ་མེད། གྲུབ་མཐའ་སྨྲ་བ་རང་རང་གིས་མཐའ་བཞི་གང་རུང་ལས་སྐྱེ་བར་སྒྲོ་བཏགས་ཀྱང་། ཡུལ་རང་རང་གི་སྡོད་ལུགས་ཀྱི་ངོས་ནས། མཐའ་བཞི་གང་ལས་ཀྱང་སྐྱེ་བ་ཡོད་པ་མ་ཡིན་ཞེས་པའི་དོན་ཡིན་གྱི། གྲུབ་མཐའ་སྨྲ་བ་སུའི་ལུགས་ལ་ཡང་མཐའ་བཞི་པོ་གང་ལས་ཀྱང་སྐྱེ་བ་ཡོད་པ་མ་ཡིན་ཞེས་པའི་དོན་མ་ཡིན་ནོ། ། དེས་ན། སྐྱེ་བ་ནམ་ཡང་ཡོད་མ་ཡིན། ཞེས་པའི་སྐབས་ཀྱི་ཡོད་མ་ཡིན་ཞེས་པ་འདི། ཕ་རོལ་པོས་རང་བཞིན་གྱིས་སྐྱེ་བ་ཡོད་པའི་སྒྲུབ་བྱེད་དུ་བཀོད་པའི་རང་ལས་སྐྱེ་བ་དང་།
གཞན་ལས་སྐྱེ་བ་དང་། གཉིས་ཀ་ལས་སྐྱེ་བ་དང་། རྒྱུ་མེད་ལས་སྐྱེ་བ་སྟེ་བཞི་དང་སྒྲེལ་ནས། དངོས་པོ་རྣམས་བདག་ལས་སྐྱེ་བ་ཡང་ཡོད་པ་མ་ཡིན། གཞན་ལས་སྐྱེ་བ་ཡང་ཡོད་པ་མ་ཡིན། གཉིས་ཀ་ལས་སྐྱེ་བ་ཡང་ཡོད་པ་མ་ཡིན། རྒྱུ་མེད་ལས་སྐྱེ་བ་ཡང་ཡོད་པ་མ་ཡིན་ཞེས་བསྟན་པ་ཡིན་གྱི། སྤྱིར་བཏང་ནས། དངོས་པོ་རྣམས་ཆོས་ཅན། རང་བཞིན་གྱིས་སྐྱེ་བ་ཡོད་པ་མ་ཡིན་ཏེ།
བདག་དང་། གཞན་དང་། གཉིས་ཀ རྒྱུ་མེད་ལས་སྐྱེ་བ་ཡོད་པ་མ་ཡིན་པའི་ཕྱིར། ཞེས་པ་ལྟ་བུའི་རྟགས་སྦྱོར་བསྟན་པ་མ་ཡིན་ཏེ། མཐའ་བཞིའི་སྐྱེ་བ་མེད་པར་དངོས་སུ་བརྗོད་པས། རང་བཞིན་གྱིས་སྐྱེ་བའམ་བདེན་པའི་སྐྱེ་བ་དགག་པ་དོན་གྱིས་ཏེ། ཤུགས་ལ་གྲུབ་པའི་ཕྱིར་རོ། ། ཞེས་པ་ནི། དཔལ་ལྡན་ཟླ་བ་གྲགས་པའི་དགོངས་པ་ཕུལ་དུ་ཕྱིན་པ་ཡིན་ཏེ།
འཇུག་འགྲེལ་ལས། འདིར་མ་ཡིན་ཞེས་བྱ་བ་འདི་ཡོད་པ་ཉིད་ཀྱི་སྒྲུབ་བྱེད་རང་ལས་སྐྱེ་བ་དང་སྒྲེལ་གྱི་ཡོད་པ་དང་ནི་མ་ཡིན་ཏེ། དེ་དགག་པ་དོན་གྱི་གྲུབ་པའི་ཕྱིར་རོ། དེ་བཞིན་དུ་དམ་བཅའ་བ་གསུམ་ཅར་ལ་ཡང་སྦྱར་བར་བྱའོ། ། ཞེས་གསུངས་པའི་ཕྱིར་རོ། ། འདི་ལྟ་བུའི་འགྲེལ་པ་ལ་གོ་དོན་ཕྱིན་ཅི་མ་ལོག་པར་ཐེབས་པ། སྔར་གངས་ཅན་གྱི་ཁྲོད་དུ་བྱུང་མ་བྱུང་ཡིག་ཆ་སྔ་མ་རྣམས་བལྟས་པས་ཤེས་སོ། ། གནད་དེས་ན། བདག་ལས་མ་ཡིན་ཞེས་པ་འདིའི་དོན་འཆད་པའི་ཚེ། དངོས་པོ་རྣམས་བདག་ལས་མ་ཡིན་ཞེས་བརྗོད་ནས།
འོ་ན་དངོས་པོ་རྣམས་བདག་ལས་གང་མ་ཡིན་ཞེ་ན། དངོས་པོ་རྣམས་ཡུལ་དང་དུས་དང་གྲུབ་པའི་མཐའ་འགར་ཡང་བདག་ལས་སྐྱེ་བ་ཡོད་པ་མ་ཡིན་ཞེས་པའི་དོན་ཡིན་ཞིང་། དེ་བཞིན་དུ་དམ་བཅའ་ཕྱི་མ་གསུམ་ལ་ཡང་སྦྱར་ནས་ཤེས་པར་བྱའོ། ། རྩ་བ་ཤེས་རབ་ཀྱི་ལུང་དེས་མཐའ་བཞིའི་སྐྱེ་བ་འགོག་པའི་དམ་བཅའ་བཞི་བསྟན་ནས་དམ་བཅའ་བཞི་པོ་དེ་སྒྲུབ་བྱེད་ཀྱི་རིགས་པ་འཆད་པ་ལ། དེ་ཉིད་དེ་ལས་འབྱུང་མིན་གཞན་དག་ལས་ལྟ་ག་ལ་ཞིག གཉིས་ཀ་ལས་ཀྱང་མ་ཡིན་རྒྱུ་མེད་པར་ནི་ག་ལ་ཡོད། ། ཅེས་པའི་གཞུང་འདིས་བསྟན་པ་ཡིན་ཏེ། གཞུང་འདིའི་སྔ་འགྲེལ་དུ། དམ་བཅའ་བ་བཞི་པོ་དེ་རྗེས་སུ་བརྗོད་ནས། རིགས་པས་བསྒྲུབ་པའི་ཕྱིར་བཤད་པ།
ཞེས་དང་། ཕྱི་འགྲེལ་དུ། བདག་ལས་སྐྱེ་བ་མ་ཡིན་ཏེ། ཞེས་བྱ་བའི་དོན་གང་ཡིན་པ་དེ་ཉིད་དེ་ལས་འབྱུང་མིན་ཞེས་བྱ་བའི་དོན་ཡིན་ཏེ། དེ་བཞིན་དུ་ལྷག་མ་ལ་ཡང་སྦྱར་བར་བྱའོ། ། ཞེས་གསུངས་པའི་ཕྱིར། འོ་ན། དེ་ཉིད་དེ་ལས་འབྱུང་མིན་སོགས་ཀྱི་གཞུང་འདིའི་སྐབས་ཀྱིས་རིགས་པ་བཞི་པོ་གང་ཡིན་སྙམ་ན། དངོས་པོ་རྣམས་ཆོས་ཅན། བདག་ལས་སྐྱེ་བ་མ་ཡིན་ཏེ།
བདག་ལས་སྐྱེ་བ་དེ་རིགས་པས་བརྟགས་ན་མི་འཐད་པའི་ཕྱིར། ཞེས་པའི་རིགས་པ་དེ། བདག་སྐྱེ་འགོག་པའི་རིགས་པ་ཡིན། ཡང་དངོས་པོ་རྣམས་ཆོས་ཅན། གཞན་ལས་སྐྱེ་བ་མ་ཡིན་ཏེ། གཞན་ལས་སྐྱེ་བ་དེ་རིགས་པས་བརྟགས་ན་མི་འཐད་པའི་ཕྱིར། ཞེས་པའི་རིགས་པ་ནི། གཞན་སྐྱེ་འགོག་པའི་རིགས་པར་འཇོག དེས་གཞན་གཉིས་ལའང་རིགས་འགྲེའོ། ། དབུ་མ་ཐལ་འགྱུར་བའི་རིགས་པའི་གནད་ངེས་པ་ལ།
འདི་དག་དཔྱིས་ཕྱིན་པར་ངེས་དགོས་པས། ལྷ་དང་བླ་མ་ལ་གསོལ་བ་འདེབས་ཞིང་། བསོད་ནམས་ཀྱི་ཚོགས་སོག་པའི་སྒོ་ནས། ཁོ་བོས་བཤད་པའི་ཚིག་དོན་འདི་རྣམས་ཡང་དང་ཡང་དུ་སེམས་པར་བྱོས་ཤིག དེ་ལྟར་དབུ་མ་ཐལ་འགྱུར་པའི་ལུགས་བརྗོད་ནས། དབུ་མ་རང་རྒྱུད་པའི་ལུགས་ལ། རྩ་བ་ཤེས་རབ་ཀྱི་མཆོད་བརྗོད་དུ། འགག་པ་མེད་པ་སྐྱེ་མེད་པ། ། ཞེས་གསུངས་པ་ལ་འཕྲོས་ནས། འོ་ན་སྐྱེ་བ་གཏན་ནས་མེད་པར་ཡིན་ནམ་སྙམ་ན།
ཐ་སྙད་དུ་བདག་སྐྱེ་དང་གཞན་སྐྱེ་དང་གཉིས་སྐྱེ་རྣམས་མེད་པ་མ་ཡིན་གྱི། དོན་དམ་པར་མཐའ་བཞི་ལས་སྐྱེ་བ་མེད་པའི་རང་རྒྱུད་ཀྱི་དམ་བཅའ་བཞི་དང་། དོན་དམ་པར་མཐའ་བཞི་སྐྱེ་བ་འགོག་པའི་རང་རྒྱུད་ཀྱི་རྟགས་སྦྱོར་བཞི་ཡོད་དོ་ཞེས་འཆད་པ་ལ། བདག་ལས་མ་ཡིན་ཞེས་སོགས་འདི་བྱུང་བ་ཡིན་ཞེས་གཞུང་སྔ་ཕྱིའི་འབྲེལ་དེ་ལྟར་དུ་འདོད་དོ། ། འོ་ན་རང་རྒྱུད་ཀྱི་དམ་བཅའ་བཞི་ཡོད་དེ་གང་ཡིན་སྙམ་ན། དེ་དག་ནི་རིམ་བཞིན་དངོས་པོ་རྣམས་དོན་དམ་པར་ཡུལ་དང་དུས་དང་གྲུབ་པའི་མཐའ་འགར་ཡང་བདག་ལས་སྐྱེ་བ་ཡོད་པ་མ་ཡིན། དེ་བཞིན་དུ་ཕྱི་མ་གསུམ་ལ་ཡང་སྦྱར་ཏེ། གཞན་ལས་སྐྱེ་བ་ཡང་ཡོད་པ་མ་ཡིན། གཉིས་ཀ་ལས་སྐྱེ་བ་ཡང་ཡོད་པ་མ་ཡིན། རྒྱུ་མེད་ལས་སྐྱེ་བ་ཡང་ཡོད་པ་མིན་ཞེས་པའི་དམ་བཅའ་བཞི་ལ་འཇོག་སྟེ།
དེ་ལྟར་འགྲེལ་པ་ཤེར་སྒྲོན་ལས་བཤད་པའི་ཕྱིར་རོ། ། དོན་དམ་པར་མཐའ་བཞིའི་སྐྱེ་བ་འགོག་པའི་རང་རྒྱུད་ཀྱི་རྟགས་སྦྱོར་བཞི་ནི། ནང་གི་སྐྱེ་མཆེད་རྣམས་ཆོས་ཅན། དོན་དམ་པར་བདག་ལས་སྐྱེ་བ་མེད་དེ། དངོས་པོར་ཡོད་པའི་ཕྱིར། དཔེར་ན་ཤེས་པའམ། སེམས་ཅན་བཞིན་ཞེས་པའི་རིགས་པ་ལ་འཇོག་སྟེ། འགྲེལ་པ་ཤེར་སྒྲོན་ལས། འདིར་སྦྱོར་བའི་ཚིག་ནི། དོན་དམ་པར་ནང་གི་སྐྱེ་མཆེད་རྣམས་བདག་ལས་སྐྱེ་བ་མེད་པར་ངེས་ཏེ།
ཡོད་པའི་ཕྱིར། དཔེར་ན་ཤེས་པ་བཞིན་ནོ། ། ཞེས་གསུངས་པས་སོ། ། འདིར་བོད་ཁ་ཅིག་་་་་་མཁས་པ་གོ་རམ་གིས། དོན་དམ་པར་ནང་གི་སྐྱེ་མཆེད་རྣམས་ཆོས་ཅན། ཞེས་ཆོས་ཅན་དུ་འཛིན་པ་ནི། འགྲེལ་ཚིག་གི་དངོས་བསྟན། རིགས་པར་འདོན་མ་ཤེས་པའི་སྐྱོན་ཡིན་ཏེ། དོན་དམ་པར་ནང་གི་སྐྱེ་མཆེད་གཞི་མ་གྲུབ་པས་ན་རྟགས་སྦྱོར་རྣམ་དག་གི་ཆོས་ཅན་དུ་མི་རུང་བའི་ཕྱིར་དང་། འཇུག་འགྲེལ་དུ་རང་རྒྱུད་པ་འགོག་པའི་ཚེ་ཡང་དོན་དམ་པར་ཞེས་པ་སྒྲུབ་ཆོས་ལ་སྦྱར་ནས་གསུངས་ཀྱིས།
ཤེས་འདོད་ཆོས་ཅན་ལ་སྦྱར་ནས་མ་གསུངས་པའི་ཕྱིར། འདི་ཉིད་ལས། དེ་ཕྱིར་དངོས་པོ་བདག་ལས་འབྱུང་ཞེས་རབ་ཏུ་བརྟགས་པ་འདི། ། དེ་ཉིད་དང་ནི་འཇིག་རྟེན་ཏུ་ཡང་རིགས་པ་མ་ཡིན་ནོ། ། ཞེས་དང་། དེའི་རང་འགྲེལ་དུ། དེ་ཉིད་ཀྱི་ཕྱིར་སློབ་དཔོན་གྱིས་ཁྱད་པར་དུ་མ་མཛད་པར། བདག་ལས་མ་ཡིན་ཞེས་སྤྱིར་སྐྱེ་བ་བཀག་པ་ཡིན་ནོ། ། གང་ཞིག་དངོས་པོ་རྣམས་ནི་དོན་དམ་པར་བདག་ལས་སྐྱེ་བ་མ་ཡིན་ཏེ། ཡོད་པའི་ཕྱིར།
སེམས་པ་ཅན་བཞིན་ནོ། ། ཞེས་ཁྱད་པར་དུ་བྱེད་པ་དེའི་དོན་དམ་པར་ཞེས་བྱ་བའི་ཁྱད་པར་དོན་མེད་དོ་ཞེས་བྱ་བར་བསམ་པར་བྱའོ། ། ཞེས་གསུངས་པའི་ཕྱིར། རང་རྒྱུད་པས་བདག་སྐྱེ་འགོག་པའི་ཚེ་དགག་བྱ་ལ་དོན་དམ་གྱི་ཁྱད་པར་སྦྱོར་བ་གོ་དོན་ནི་ལྟ་བུ་སྙམ་ན། འདི་ལ་རྩ་ཤེའི་རོང་ཊཱིཀ་ཏུ། སྤྱིར་སྐྱེ་བ་མེད་དམ་སྙམ་པའི་དོགས་པ་བསལ་ནས། ཀུན་རྫོབ་ཏུ་སྐྱེ་བ་ཡོད་ཀྱང་། དོན་དམ་པར་སྐྱེ་བ་མེད་པ་ཤེས་པའི་ཕྱིར་དུ་དོན་དམ་པར་མཐའ་བཞི་ལས་སྐྱེ་བ་མེད་པར་བསྟན་པ་ཡིན་ཞེས་བཤད་མོད། རང་ལུགས་ནི་དོན་དམ་པར་བདག་ལས་སྐྱེ་བ་མེད་ཀྱང་། ཐ་སྙད་དུ་བདག་ལས་སྐྱེ་བ་ཙམ་ཞིག་རང་རྒྱུད་པས་ཁས་ལེན་པའི་གནད་ཀྱིས་དོན་དམ་པར་བདག་ལས་སྐྱེ་བ་མེད་དེ།
ཞེས་དོན་དམ་གྱི་ཁྱད་པར་སྦྱར་ནས་བཤད་པ་ཡིན་ནོ། ། དེ་ཡང་རང་རྒྱུན་པས་གྲངས་ཅན་པ་འདོད་པའི་བདག་ལས་སྐྱེ་བའམ། ཐ་སྙད་དུ་གང་ཟག་གི་བདག་དང་། ཆོས་ཀྱི་བདག་སོགས་ལས་སྐྱེ་བ་ཁས་ལེན་པ་མ་ཡིན་གྱིས། ཐ་སྙད་དུ་ལས་འབྲས་ཀྱི་རྟེན་དུ་གྱུར་པའི་བདག་གམ། གང་ཟག་རང་ཉིད་ལས་སྐྱེ་བ་ཡོད་པ་ཙམ་ཞིག་ལ་འདོད་པ་ཡིན་ཏེ། གང་ཟག་རང་ཉིད་ཀྱིས་ལོ་ཏོག་བསྐྲུན་ནོ། ། གནས་ཁང་བརྩིགས་སོ། ། ཐོས་བསམ་སྒོམ་གསུམ་ལ་འབད་དོ་ཞེས་ཁས་ལེན་པ་ལ་ཐ་སྙད་དུ་བདག་ལས་སྐྱེ་བའི་མིང་འདོགས་པར་འདོད་དོ། ། གནད་དེའི་ཕྱིར་རང་རྒྱུད་པས།
ཐ་སྙད་དུ་བདག་ཁས་ལེན་ཏེ། ཐ་སྙད་དུ་ལས་འབྲས་ཀྱི་དོན་དུ་གྱུར་པའི་བདག་ཁས་ལེན་པའི་ཕྱིར་རོ། འོན་ཀྱང་ཐ་སྙད་དུ་གང་ཟག་གི་བདག་དང་། ཆོས་ཀྱི་བདག་ཁས་མི་ལེན་ཞེས་འདོད་དོ། ། ཡང་བདག་ལས་མ་ཡིན་ཞེས་སོགས་ཀྱི་སྐབས་དོན་དམ་པར་གཞན་སྐྱེ་འགོག་པའི་རིགས་པ་ནི། ནང་གི་སྐྱེ་མཆེད་རྣམས་ཆོས་ཅན། དོན་དམ་པར་གཞན་ལ་སྐྱེ་བ་མ་ཡིན་ཏེ། ཐ་སྙད་དུ་རང་གི་རྒྱུ་ལས་རྫས་གཞན་དུ་སྐྱེས་པའི་ཕྱིར་རོ། ། དཔེར་ན་བུམ་པ་བཞིན་ནོ་ཞེས་པའི་རིགས་པ་ལ་འཇོག་པ་ཡིན་ཏེ། འགྲེལ་པ་ཤེར་སྒྲོན་ལས།
འདིར་སྦྱོར་བའི་ཚིག་ནི། དོན་དམ་པར་ནང་གི་སྐྱེ་མཆེད་རྣམས་དེ་དག་གི་རྐྱེན་གཞན་དག་ལས་སྐྱེ་བ་མེད་དེ། གཞན་ཡིན་པའི་ཕྱིར། དཔེར་ན་བུམ་པ་བཞིན་ནོ། ། ཞེས་བཤད་པས་སོ། དེས་ན། གཞན་སྐྱེ་འགོག་པའི་ཚེ། དོན་དམ་གྱི་ཁྱད་པར་སྦྱོར་བའི་གནད་ཀྱང་། ཐ་སྙད་དུ་གཞན་སྐྱེ་ཁས་ལེན་པ་ལ་བསམ་ནས་དེ་ལྟར་དུ་སྨྲས་པ་ཡིན་ཞིང་། རང་རྒྱུད་པས་ཐ་སྙད་དུ་བདག་སྐྱེ་དང་གཞན་སྐྱེ་གཉིས་ཀ་འདོད་པ་དང་།
ཐལ་འགྱུར་བས་ཐ་སྙད་དུ་དེ་གཉིས་ཆར་མི་འདོད་པ་ནི་གནད་ཀྱི་གཙོ་བོར་ཡིན་ཏེ། འདི་ཉིད་ལས། དེ་ཉིད་སྐབས་སུ་རིགས་པ་གང་ཞིག་གིས། ། བདག་དང་གཞན་ལས་སྐྱེ་བ་རིགས་མིན་པའི། ། རིགས་དེས་ཐ་སྙད་དུ་ཡང་རིགས་མིན་ན། ། ཁྱོད་ཀྱི་སྐྱེ་བ་གང་གིས་ཡིན་པར་འགྱུར། ། ཞེས་བཤད་པས་སོ། ། ཡང་དོན་དམ་པར་གཉིས་ཀ་ལས་སྐྱེ་བ་འགོག་པའི་རིགས་པ་ནི། ནང་གིས་སྐྱེ་མཆེད་རྣམས་ཆོས་ཅན། དོན་དམ་པར་བདག་དང་གཞན་གཉིས་ཀ་ལས་སྐྱེ་བ་མེད་དེ།
དངོས་པོ་ཡིན་པའི་ཕྱིར། དཔེར་ན་བུམ་པ་བཞིན་ཞེས་པའི་རིགས་པ་ལ་འཇོག་གོ ། རིགས་པ་འདི་ལ། ཤེས་རབ་སྒྲོན་མེའི་དངོས་བསྟན་དུ། དོན་དམ་གྱི་ཁྱད་པར་སྦྱོར་བ་དངོས་སུ་མ་གསུངས་ཀྱང་། རིགས་པ་འགོད་པའི་ཚེ་དོན་དམ་གྱི་ཁྱད་པར་སྦྱོར་དགོས་པ་ཡིན་ཏེ། རང་རྒྱུད་པས་ཐ་སྙད་དུ་བདག་སྐྱེ་དང་གཞན་སྐྱེ་གཉིས་ཀ་ཁས་བླངས་འདུག་པའི་ཕྱིར་རོ། ། ཡང་བདག་ལས་མ་ཡིན་ཞེས་སོགས་ཀྱི་སྐབས་ཀྱི་རྒྱུ་མེད་ལས་སྐྱེ་བ་འགོག་པའི་རིགས་པ་ནི། ནང་གི་སྐྱེ་མཆེད་རྣམས་ཆོས་ཅན། རྒྱུ་མེད་ལས་སྐྱེ་བ་མ་ཡིན་ཏེ།
དངོས་པོ་ཡིན་པའི་ཕྱིར། དཔེར་ན་བུམ་པ་བཞིན་ཞེས་པའི་རིགས་པ་ལྟ་བུ་ལ་འཇོག་གོ ། འདི་ལ་འགྲེལ་པ་ཤེར་སྒྲོན་གྱི་དངོས་བསྟན་དུའང་དོན་དམ་གྱི་ཁྱད་པར་སྦྱར་བ་མི་སྣང་ཞིང་། རང་རྒྱུད་པས་ཀྱང་ཐ་སྙད་དུ་རྒྱུ་མེད་ལས་སྐྱེ་བ་ཁས་མ་བླངས་པས་དོན་དམ་གྱི་ཁྱད་པར་སྦྱོར་མི་དགོས་ཞིང་། གལ་ཏེ་དོན་དམ་གྱི་ཁྱད་པར་སྦྱོར་ན་ཡང་ཐ་སྙད་དུ་རྒྱུ་མེད་ལས་སྐྱེ་བ་ཁས་ལེན་པའི་ཆ་ནས་སྦྱོར་བ་མ་ཡིན་གྱི། དོན་དམ་པར་སྐྱེ་བ་མེད་པར་ཤེས་པའི་ཕྱིར་དུ། དོན་དམ་པར་མཐའ་བཞི་གང་ལས་ཀྱང་སྐྱེ་བ་ཡོད་པར་མ་ཡིན་ཞེས་བཤད་པ་ཙམ་ཡིན་པས་གནད་འདི་ངེས་པ་གལ་ཆེའོ། ། དེ་དག་ནི་དབུ་མ་རང་རྒྱུད་པའི་འཆད་ཚུལ་དཔྱིས་ཕྱིན་པར་བརྗོད་པ་ཡིན་པས། དེང་སང་འགའ་ཞིག་རང་རྒྱུད་པས་ཁས་མ་བླངས་བཞིན་དུ་ཁས་བླངས་སོ་ཟེར་བ་དང་། ཡང་འགའ་ཞིག་གིས་ཁས་བླངས་བཞིན་དུ་ཁས་མ་བླངས་སོ་ཟེར་བ་དང་།
ཡང་འགའ་ཞིག་གིས་སྔར་གྱི་འཇུག་འགྲེལ་དང་། ཤེས་རབ་སྒྲོན་མེའི་འགྲེལ་ཚིག་དེ་དག་གཟིགས་ཀྱང་གོ་དོན་ཕྱང་མོ་ཡུག་ཏུ་གྱུར་པ་རྣམས་དང་གཏན་ནས་མི་འདྲ་བས། ཆོས་ཀྱི་སྐལ་བ་ཡོད་པ་རྣམས་དགའ་བ་སྐྱེད་པར་མཛོད་ཅིག ༈ རྩ་བའི་གཉིས་པ་ཇི་ལྟར་གྱེས་ཚུལ་འཆད་པ་ལ། མདོར་སྟན་པ་དང་། རྒྱས་པར་བཤད་པ་གཉིས། དང་པོ་ནི། ཐོག་མར་སློབ་དཔོན་སངས་རྒྱས་བསྐྱངས་ཀྱིས་རྩ་བ་ཤེས་རབ་ཀྱི་འགྲེལ་པ་བུདྡྷ་པཱ་ལི་ཏས་མཛད་དེ་དཔལ་འཕགས་ཀླུ་སྒྲུབ་ཀྱི་དགོངས་པ་དབུ་མ་ཐལ་འགྱུར་དུ་བཀྲལ། དེའི་རྗེས་སུ་སློབ་དཔོན་ལེགས་ལྡན་བྱེད་ཀྱིས་རྩ་བ་ཤེས་རབ་ཀྱི་འགྲེལ་པ་ཤེས་རབ་སྒྲོན་མེའི་ཕྲེང་བ་མཛད་ནས་སངས་རྒྱས་བསྐྱངས་ཀྱི་ལུགས་ལ་སྐྱོན་བརྗོད་དེ། འཕགས་པ་ཀླུ་སྒྲུབ་ཀྱི་དགོངས་པ་དབུ་མ་རང་རྒྱུད་དུ་བཀྲལ།
དེར་རྗེས་ངེས་དོན་བསྟན་པའི་སྲོག་ཤིང་དཔལ་ལྡན་ཟླ་བ་གྲགས་པས་དབུ་མ་རྩ་བའི་ཚིག་གི་འགྲེལ་པ་ཚིག་གསལ་དང་། དོན་གྱི་འགྲེལ་པ་འཇུག་པ་རྩ་འགྲེལ་སོགས་མཛད་ནས། ལེགས་ལྡན་བྱེད་ཀྱི་ལུགས་ལ་སྐྱོན་བརྗོད་དེ། སངས་རྒྱས་བསྐྱངས་ཀྱི་དགོངས་པ་གཞུང་བསྲངས་ནས་ཐལ་འགྱུར་བའི་ལུགས་དར་ཞིང་རྒྱས་པར་མཛད། དེའི་རྗེས་སུ་སློབ་དཔོན་དཔལ་སྦས་ཡེ་ཤེས་སྙིང་པོ། ཞི་མཚོ་ཡབ་སྲས་རྣམས་ཀྱིས་རང་རྒྱུད་པའི་སྲོལ་བཟུང་ནས་ཐལ་འགྱུར་པའི་ལུགས་དེ་ཅུང་ཟད་འགོག་པར་མཛད། དེའི་རྗེས་སུ་ཁ་ཆེའི་སློབ་དཔོན་ཛཱ་ཡ་ཨཱ་ནན་ཏས་འཇུག་པ་རང་འགྲེལ་གྱི་འགྲེལ་བཤད་མཛད་ནས། ཐལ་འགྱུར་པའི་སྲོལ་བཟུང་སྟེ། རང་རྒྱུད་པའི་ལུགས་དེ་ཅུང་ཟད་འགོག་པར་མཛད། དེ་དག་ལ་བརྟེན་ནས་དབུ་མ་ཐལ་རང་གཉིས་སུ་གྱེས་པ་ཡིན་ནོ། །
གཉིས་པ་རྒྱས་པར་བཤད་པ་ལ། དབུ་མ་ཐལ་རང་གཉིས་པོ་དེ་བདག་སྐྱེ་འགོག་ཁྱེར་མི་མཐུན་པའི་ཚུལ། གཞན་སྐྱེ་འགོག་ཁྱེར་མི་མཐུན་པའི་ཚུལ། གཉིས་སྐྱེ་འགོག་ཁྱེར་མི་མཐུན་པའི་ཚུལ། རྒྱུ་མེད་ལས་སྐྱེ་བ་འགོག་ཁྱེར་མི་མཐུན་པའི་ཚུལ་དང་བཞི། དང་པོ་ལ། སློབ་དཔོན་སངས་རྒྱས་བསྐྱངས་ཀྱིས་རིགས་པ་འགོད་པའི་ཚུལ། དེ་ལ་སློབ་དཔོན་ལེགས་ལྡན་བྱེད་ཀྱིས་སྐྱོན་བརྗོད་པའི་ཚུལ། དེའི་སྐྱོན་སྤོང་དཔལ་ལྡན་ཟླ་བ་གྲགས་པས་མཛད་པའི་ཚུལ་དང་གསུམ། དང་པོ་ལ།
བཤད་གཞིའི་ལུང་དྲང་བ་དང་། ལུང་དོན་གཏན་ལ་དབབ་པ་གཉིས། དང་པོ་ནི། དབུ་མ་ཚིགས་གསལ་དུ་འགྲེལ་པ་བུདྡྷ་པཱ་ལི་ཏའི་ལུང་དྲངས་པ་ལས། དངོས་པོ་རྣམས་བདག་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང་། ཤིན་ཏུ་ཐལ་བར་འགྱུར་ཕའི་ཕྱིར་རོ། ། དངོས་པོ་བདག་གི་བདག་ཉིད་དུ་ཡོད་པ་རྣམས་ལ་ནི་ཡང་སྐྱེ་བ་ལ་དགོས་པ་མེད་དོ། ། ཅི་སྟེ་ཡོད་ཀྱང་སྐྱེ་ན་ནམ་ཡང་མི་སྐྱེ་བར་འགྱུར་རོ་ཞེས་གསུངས་སོ། ། གཉིས་པ་དེའི་དོན་ནི།
བདག་སྐྱེ་འགོག་པའི་འགལ་བ་བརྗོད་པའི་ཐལ་འགྱུར་ངོས་འཛིན་པའི་ཚུལ་ཡོད་དེ། དངོས་པོ་རྣམས་ཆོས་ཅན། སྐྱེ་བ་དོན་མེད་དུ་འགྱུར་བར་ཐལ། བདག་ལས་སྐྱེ་བའི་ཕྱིར་ཞེས་པ་དང་། འཇིམ་དུས་ཀྱི་བུམ་པ་ཆོས་ཅན། འཇིམ་པ་ལས་སྐྱེ་བ་དགོས་པ་མེད་པར་ཐལ། འཇིམ་པའི་བདག་ཉིད་དམ། འཇིམ་པའི་དུས་སུ་གྲུབ་ཟིན་པའི་ཕྱིར་ཞེས་པའི་རིགས་པ་དེ་ལ་ངོས་འཛིན་པའི་ཕྱིར། དེ་ལ་གྲངས་ཅན་ན་རེ། རིགས་པ་དེ་གཉིས་ལ་ཁྱབ་པ་ཡོད་པ་མ་ཡིན་ནོ་ཞེ་ན།
སྐྱེ་བ་ཐུག་མེད་དུ་ཐལ་བའི་རིགས་པ་འཕེན་པ་ནི། དངོས་པོ་རྣམས་ཆོས་ཅན། སྐྱེ་བ་ཐུག་མེད་དུ་འགྱུར་བར་ཐལ། རང་གི་རྒྱུའི་དུས་སུ་གྲུབ་ཟིན་པ་དེས་སླར་ཡང་སྐྱེ་དགོས་པའི་ཕྱིར། ཞེས་པ་དང་། འཇིམ་དུས་ཀྱི་བུམ་པ་ཆོས་ཅན། འཇིམ་པ་ལས་སྐྱེ་བ་ཐུག་མེད་དུ་འགྱུར་བར་ཐལ། འཇིམ་པའི་དུས་སུ་གྲུབ་ཟིན་པ་དེ་སླར་ཡང་འཇིམ་པ་ལས་སྐྱེ་དགོས་པའི་ཕྱིར་ཞེས་པའི་རིགས་པ་གཉིས་འཕེན་ཞེས་པའི་དོན་ཡིན་ནོ། ། དེས་ན། དངོས་པོ་བདག་གི་བདག་ཉིད་དུ་ཡོད་པ་ཞེས་པ་འདིས་ཐལ་འགྱུར་གྱི་གཏན་ཚིགས་དངོས་སུ་བསྟན།
སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང་ཞེས་པ་དེས་ཐལ་འགྱུར་གྱི་བསྒྲུབ་ཆོས་སམ་ཐལ་འགྱུར་གྱི་བསལ་པ་བསྟན་པ་ཡིན་ཏེ། དབུ་མ་ཚིག་གསལ་དུ་སློབ་དཔོན་སངས་རྒྱས་བསྐྱངས་ཀྱིས་འགྲེལ་པ་དེའི་དོན་འགྲེལ་བའི་ཚེ། དེ་ལ་རང་གི་བདག་ཉིད་དུ་ཡོད་པ་ཞེས་བྱ་བ་འདིས་ནི་གཏན་ཚིགས་འཛིན་པ་ཡིན་ནོ། ། སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང་ཞེས་བྱ་བ་འདིས་ནི་བསྒྲུབ་པར་བྱ་བའི་ཆོས་འཛིན་པ་ཡིན་ནོ། ། ཞེས་གསུངས་པས་སོ། ། ཅི་སྟེ་ཡོད་ཀྱང་སྐྱེ་ན་ཞེས་པས་སྐྱེ་བ་ཐུག་མེད་དུ་ཐལ་པའི་གཏན་ཚིགས་དང་། ནམ་ཡང་མི་སྐྱེ་བར་མི་འགྱུར་རོ་ཞེས་པས་སྐྱེ་བ་ཐུག་མེད་དུ་ཐལ་བའི་བསྒྲུབ་ཆོས་བསྟན་པ་ཡིན་ནོ། ། དེས་ན་སློབ་དཔོན་སངས་རྒྱས་བསྐྱངས་ཀྱི་འགྲེལ་ཚིག་འདི་ལ་མདོར་ན་རྒྱས་བཤད་ཀྱི་འཆད་ཚུལ་ཐོབ་པ་ཡིན་ཏེ། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར། ཞེས་པ་འདིས་སྐྱེ་བ་དོན་མེད་དུ་ཐལ་བའི་རིགས་པ་མདོར་བསྟན་ནས།
དེ་ཉིད་རྒྱས་པར་འཆད་པ་ལ། དངོས་པོ་བདག་གི་བདག་ཉིད་དུ་ཡོད་པ་རྣམས་ལ་ནི་ཡང་སྐྱེ་བ་ལ་དགོས་པ་མེད་དོ་ཞེས་པ་འདི་བྱུང་ཞིང་ཤིན་ཏུ་ཐལ་བར་འགྱུར་པའི་ཕྱིར་རོ། ། ཞེས་པས་སྐྱེ་བ་ཐུག་མེད་དུ་ཐལ་བའི་རིགས་པ་མདོར་བསྟན་ནས། དེ་ཉིད་རྒྱས་པར་འཆད་པ་ལ། ཅི་སྟེ་ཡོད་ཀྱང་སྐྱེ་ན་ནམ་ཡང་མི་སྐྱེ་བར་མི་འགྱུར་རོ་ཞེས་པ་འདི་བྱུང་བ་ཡིན་པའི་ཕྱིར། གནད་དེས་ན། སློབ་དཔོན་སངས་བསྐྱངས་ཀྱིས་འགྲེལ་པར་བདག་སྐྱེ་འགོག་པའི་རིགས་པ་གསུངས་པ་འདིའི་དོན་ཕྱིན་ཅི་མ་ལོག་པར་གོ་དགོས་ཏེ། འདི་མ་གོ་ན་ལེགས་ལྡན་བྱེད་ཀྱིས་སྐྱོན་བརྗོད་ཚུལ་རྣམས་ཀྱང་གོ་བ་མི་སྲིད་པའི་ཕྱིར། གཉིས་པ་དེ་ལ་སློབ་དཔོན་ལེགས་ལྡན་བྱེད་ཀྱིས་སྐྱོན་བརྗོད་ཚུལ་ལ། བཤད་གཞིའི་ལུང་དྲང་བ་དང་།
ལུང་དོན་གཏན་ལ་དབབ་པ་གཉིས། དང་པོ་ནི། འགྲེལ་པ་ཤེར་སྒྲོན་ལས། དེ་ནི་རིགས་པ་མ་ཡིན་ཏེ། གཏན་ཚིགས་དང་དཔེ་མ་བརྗོད་པའི་ཕྱིར་དང་། གཞན་གྱིས་སྨྲས་པའི་ཉེས་པ་མ་བསལ་བའི་ཕྱིར་རོ། ། ཐལ་བར་འགྱུར་བའི་ཚིག་ཡིན་པའི་ཕྱིར་སྐབས་ཀྱི་དོན་ལས་བཟློག་པས་བསྒྲུབ་པར་བྱ་བ་དང་། དེའི་ཆོས་བཟློག་པའི་དོན། སྔོན་པས་དངོས་པོ་རྣམས་གཞན་ལས་སྐྱེ་བར་འགྱུར་བར་དང་། སྐྱེ་བ་འབྲས་བུ་དང་བཅས་པ་ཉིད་དུ་འགྱུར་བ་དང་།
སྐྱེ་བ་ཐུག་པ་ཡོད་པར་འགྱུར་པའི་ཕྱིར་གྲུབ་པའི་མཐའ་དང་ཡང་འགལ་བར་འགྱུར་རོ། ། ཞེས་གསུངས་སོ། ། གཉིས་པ་དེའི་དོན་ནི། སློབ་དཔོན་ལེགས་ལྡན་བྱེད་ན་རེ། སློབ་དཔོན་སངས་རྒྱས་བསྐྱངས་ཀྱིས་རིགས་པ་འགོད་ཚུལ་དེ་མི་འཐད་དེ། རིགས་པ་དེས་བདག་སྐྱེ་མེད་པར་བསྒྲུབ་པའི་རང་རྒྱུད་ཀྱི་གཏན་ཚིགས་དང་དཔེ་མ་བརྗོད་པའི་ཕྱིར་དང་། རིགས་པ་དེ་ལྟར་འཕངས་པའི་ཚེ་གྲངས་ཅན་ན་རེ། འཇིམ་དུས་སུ་མངོན་པར་གསལ་བའི་བུམ་པ་ཆོས་ཅན། འཇིམ་པ་ལས་མི་སྐྱེ་བར་ཐལ། འཇིམ་པའི་དུས་སུ་གྲུབ་ཟིན་པའི་ཕྱིར་ཟེར་ན་ནི་རྟགས་མ་གྲུབ་ཅིང་།
འཇིམ་དུས་སུ་མངོན་པར་མི་གསལ་བའི་བུམ་པ་ཆོས་ཅན། དེར་ཐལ། དེའི་ཕྱིར་རོ་ཟེར་རྒྱུ་ཡིན་ན་ནི་ཁྱབ་པ་མེད་དོ། ། ཞེས་པའི་སྐྱོན་སྤོང་སྨྲས་པ་དེ་ལ། སྐྱོན་སྤོང་བྱེད་ཀྱི་རིགས་པ་མ་བརྗོད་པའི་ཕྱིར་རོ་ཞེས་བཤད་པ་ནི། གཏན་ཚིགས་དང་དཔེ་མ་བརྗོད་པའི་ཕྱིར་དང་། གཞན་གྱིས་སྨྲས་པའི་ཉེས་པ་མ་བསལ་པའི་ཕྱིར་རོ། ། ཞེས་པ་དེས་བསྟན། ཡང་སངས་རྒྱས་བསྐྱངས་ཀྱིས་འཕངས་པའི་རིགས་པ་དེ་ཐལ་འགྱུར་ཡང་དག་ཏུ་འདོད་ན། སྒྲུབ་བྱེད་ཡང་དག་མི་འཕེན་པའི་ཐལ་འགྱུར་ཡང་དག་ཡིན་ནམ།
སྒྲུབ་བྱེད་ཡང་དག་འཕེན་པའི་ཐལ་འགྱུར་ཡང་དག་ཡིན། དང་པོ་ལྟར་ན། རྟགས་ཆོས་དོན་གསུམ་དང་། སོང་ཚོད་ཀྱི་དམ་བཅའ་ཚད་མས་གྲུབ་པའི་རང་རྒྱུད་ཀྱི་ཐལ་འགྱུར་ཡང་དག་ཏུ་ཁས་ལེན་དགོས་པས། དངོས་པོ་རྣམས་བདག་ལས་སྐྱེ་བ་དང་། སྐྱེ་བ་དོན་མེད་པ་དང་། འཇིམ་པའི་འབྲས་བུར་གྱུར་པའི་བུམ་པ་དེ། འཇིམ་པའི་དུས་དུ་གྲུབ་ཟིན་པ་དང་། དེ་འཇིམ་པ་ལ་སྐྱེ་བ་དོན་མེད་པ་སོགས་འདོད་དགོས་པས་ནང་པ་སངས་རྒྱས་པའི་གྲུབ་མཐའ་དང་འགལ་བའི་སྐྱོན་ཡོད། གལ་ཏེ་བསྒྲུབ་བྱེད་ཡང་དག་འཕེན་པའི་ཐལ་འགྱུར་ཡང་དག་ཡིན་ན།
དེའི་གཏན་ཚིགས་དང་། སྒྲུབ་ཆོས་དང་། བསྒྲུབ་བྱ་རྣམས་དངོས་དོན་བཟློག་དགོས་ཤིང་། དེ་ལྟར་བཟློག་པའི་ཚེ། དངོས་པོ་རྣམས་ཆོས་ཅན། གཞན་ལས་སྐྱེ་སྟེ། སྐྱེ་བ་དོན་ཡོད་པའམ། སྐྱེ་བ་འབྲས་བུ་དང་བཅས་པ་ཡིན་པའི་ཕྱིར། ཞེས་པ་དང་། དངོས་པོ་རྣམས་ཆོས་ཅན།
རང་གི་རྒྱུའི་དུས་སུ་གྲུབ་ཟིན་པ་སླར་ཡང་མི་སྐྱེ་སྟེ། སྐྱེ་བ་ཐུག་པ་ཡོད་པའི་ཕྱིར། ཞེས་པའི་རང་རྒྱུད་ཀྱི་རྟགས་སྦྱོར་རྣམ་དག་ཁས་ལེན་དགོས་ལ། དེ་ལྟར་ཁས་བླངས་པའི་ཚེ་ཁྱེད་རང་གི་གཞན་སྐྱེ་ཁས་མ་བླངས་པའི་གྲུབ་མཐའ་དང་ཡང་འགལ་ཞིང་། སྐྱེ་བ་དོན་ཡོད་པ་དང་། སྐྱེ་བ་ཐུག་པ་ཡོད་པར་ཁས་བླངས་པས་འཕགས་པ་ཀླུ་སྒྲུབ་ཀྱིས་དངོས་པོ་རྣམས་བདེན་པའི་སྐྱེ་མེད་དུ་བཤད་པའི་གྲུབ་མཐའ་དང་ཡང་འགལ་བར་འགྱུར་རོ། ། ཞེས་འཆད་པ་ནི། ཐལ་་་་་་མཆན། སློབ་དཔོན་ལེགས་ལྡན་བྱེད་ཀྱིས་སྐྱོན་བརྗོད་ཚུལ་འདི། དངོས་དོན་བཟློག་ཚུལ་སྒྲ་ཇི་བཞིན་པར་ཆུང་ཟད་མ་སོང་འདུག
བར་འགྱུར་བའི་ཚིག་ཡིན་པའི་ཕྱིར་ཞེས་པ་ནས། གྲུབ་པའི་མཐའ་དང་ཡང་འགལ་བར་འགྱུར་རོ་ཞེས་པའི་བར་གྱིས་བསྟན། འདི་ལྟ་བུའི་སྐྱོན་བརྗོད་ཚུལ་ནི་ཚད་མའི་བཤད་སྲོལ་དང་བསྟུན་པའི་རིགས་པ་ཡིན་ལ། རྒྱ་གར་འཕགས་པའི་ཡུལ་ན་ཚད་མ་རིག་པའི་བཤད་སྲོལ་གྲགས་ཆེས་པའི་སྟོབས་ཀྱིས་སློབ་དཔོན་ལེགས་ལྡན་བྱེད་ཀྱིས། སློབ་དཔོན་སངས་རྒྱས་བསྐྱངས་ལ་སྐྱོན་སོང་བར་གྲགས་ཞིང་། དེ་ལ་བརྟེན་ནས་འཕགས་པའི་ཡུལ་དུ་རེ་ཞིག་རང་རྒྱུད་པའི་བཤད་སྲོལ་ཤིན་ཏུ་དར་རྒྱས་ཆེ་ཞིང་། ཐལ་འགྱུར་བའི་བཤད་སྲོལ་ནི་རྣམ་དཔྱོད་ཕུལ་དུ་ཕྱིན་པ་འགའ་ཟུང་གི་སྤྱོད་ཡུལ་མ་གཏོགས་ཧ་ཅང་དར་རྒྱས་ཆེ་བ་ཡང་མ་བྱུང་ལ། དེའི་རྟེན་འབྲེལ་གྱིས་བོད་ཁ་བ་ཅན་གྱི་ལྗོངས་འདིར་ཡང་བསྟན་པ་སྔར་དར་དང་། ཕྱི་དར་གྱི་སྟོད་ལ་རང་རྒྱུད་པའི་བཤད་སྲོལ་ཤིན་ཏུ་དར་ཞིང་། ཐལ་འགྱུར་པ་ནི་ཉིན་མོའི་སྐར་མ་ཙམ་ལས་མ་བྱུང་ལ།
ཕྱི་དར་གྱི་སྨད་འདིར་ཡང་ཐལ་འགྱུར་བའི་མིང་ཙམ་འཛིན་པ་མང་དུ་སྣང་མོད། ཕལ་ཆེར་དབུ་ཚད་སེང་གེ་འཇིང་སྣོལ་ཞེས་པའི་སྙན་མིང་ལ་བརྟེན་ནས། དབུ་ཚད་གཅིག་ཏུ་བསྲེས་པ་རང་རྒྱུད་པའི་བཤད་སྲོལ་དང་འདྲེས་པ་ཤས་ཆེ་བར་སྣང་ངོ་། ། རྩ་བའི་གསུམ་པ་དེའི་སྐྱོན་སྤོང་དཔལ་ལྡན་ཟླ་བ་གྲགས་པས་གསུང་ཚུལ་འཆད་པ་ལ། སྤྱིར་དབུ་མ་ཚིག་གསལ་ལས་བདག་སྐྱེ་འགོག་པའི་སྐྱོན་སྤོང་འཆད་པ་ལ། འགྲེལ་པ་རྒྱ་སྤར་མ་ཤོག་བུ་དྲུག་ཙམ་ཡོད་ཀྱང་ཁག་ཆེ་བ་ཅུང་ཟད་ཙམ་བཤད་ན། སློབ་དཔོན་ལེགས་ལྡན་བྱེད་ཀྱིས་སློབ་དཔོན་སངས་རྒྱས་བསྐྱངས་ལ་སྐྱོན་བརྗོད་པ་དེ་རྣམས་ནི་མི་འཐད་དེ། སྐྱོན་དེ་དག་ནི་དངོས་སྨྲ་བ་དང་སྒོ་བསྟུན་པའི་རྟོག་གེའི་རིགས་པ་ཙམ་ཡིན་གྱི་འཕགས་པ་ཀླུ་སྒྲུབ་བཞེད་པའི་དབུ་མའི་རིགས་པ་མ་ཡིན་པའི་ཕྱིར། ཞེས་འཆད་པ་ནི། སྐྱོན་འདི་དག་ཐམས་ཅད་ནི་རིགས་པ་མ་ཡིན་པར་ཁོ་བོ་ཅག་གིས་མཐོང་ངོ་ཞེས་པའི་འགྲེལ་པ་འདིས་བསྟན།
ཡང་རང་རྒྱུད་ཀྱི་གཏན་ཚིགས་དང་དཔེ་མ་བརྗོད་པ་ལ་ཡང་སྐྱོན་མེད་དེ། དེ་ལྟར་མ་བརྗོད་ཀྱང་གྲངས་ཅན་པས་དངོས་པོ་བདག་ལས་སྐྱེ་བར་འདོད་པ་དང་། དངོས་པོ་སྐྱེ་བ་དོན་མེད་དང་ཐུག་མེད་དུ་མི་འདོད་པ་གཉིས་ལ་ཁས་བླངས་ནང་འགལ་བསྟན་པས། ཕ་རོལ་པོའི་དངོས་པོ་བདག་ལས་སྐྱེ་བར་འདོད་པའི་ལོག་རྟོག་བཟློག་ནུས་ཞིང་། གལ་ཏེ་ཁས་བླངས་ནང་འགལ་བསྟན་པས་ཀྱང་དངོས་པོ་བདག་ལས་སྐྱེ་བར་འདོད་པའི་ལོག་རྟོག་མི་ཟློག་ན་ནི། དེའི་ཚེ་གྲངས་ཅན་ལ་ངོ་ཚ་མེད་པ་ཡིན་པས་རང་རྒྱུད་ཀྱི་གཏན་ཚིགས་དང་དཔེ་བཀོད་ཀྱང་ཁས་བླངས་ངན་པ་དེ་བཟློག་པར་མི་འགྱུར་ལ། དེའི་ཚེ་ཁོ་བོ་ཅག་དབུ་མ་པ་ནི་གྲངས་ཅན་སྨྱོན་པ་དང་ལྷན་ཅིག་ཏུ་རྩོད་པ་བྱེད་པ་ཡང་མ་ཡིན་པའི་ཕྱིར་རོ། ། ཞེས་པ་འཆད་པ་ལ། ཇི་ལྟར་ཞེ་ན། དེ་ལ་རེ་ཞིག་གཏན་ཚིགས་དང་དཔེ་མ་བརྗོད་པའི་ཕྱིར་དང་ཞེས་གང་སྨྲས་པ་དེ་ནི་མི་རིགས་སོ། །
ཅིའི་ཕྱིར་ཞེ་ན། གང་གི་ཕྱིར་བདག་ལས་ཞེས་བྱ་བས་ནི་ཡོད་པ་རྒྱུ་ཉིད་དང་དེ་ཉིད་སྐྱེའོ་ཞེས་སྨྲས་པ་ཡིན་ལ། ཡོད་པ་ནི་ཡང་སྐྱེ་བ་ལ་དགོས་པ་མ་མཐོང་ཞིང་། ཐུག་པ་མེད་པར་ཡང་མཐོང་ལ། ཁྱོད་ཀྱིས་སྐྱེས་པ་སླར་ཡང་སྐྱེ་བར་མི་འདོད་ཅིང་ཐུག་མེད་པར་ཡང་མི་འདོད་དོ། ། དེའི་ཕྱིར་ཁྱེད་ཅག་གི་རྩོད་པ་ནི་འཐད་པ་དང་བྲལ་བ་དང་། རང་གིས་ཁས་བླངས་པ་དང་འགལ་བ་ཡིན་ནོ་ཞེས་ཕ་རོལ་པོ་བདག་ལས་སྐྱེ་བར་འདོད་པ་ལ་འདྲི་བར་བྱེད་པ་ཡིན་ཏེ། གང་ལས་གཏན་ཚིགས་དང་དཔེ་བཀོད་པ་རྨ་བྱ་བྱང་བརྩོན་གྱི་མཆན་ན་མེད་ཀྱང་ཟེར་བ་ཡོད། འབྲས་བུ་དང་བཅས་པར་འགྱུར་བ་འདི་ཙམ་ཞིག་གིས་རྩོད་པ་ན་ཅི་ཕ་རོལ་པོ་ཁས་ལེན་པར་མི་བྱེད་དམ། འོན་ཏེ་ཕ་རོལ་པོ་རང་གི་ཁས་བླངས་དང་འགལ་བས་རྩོད་པས་ཀྱང་མི་ལྡོག་ན་ནི་དེའི་ཚེ་ངོ་ཚ་མེད་པ་ཉིད་ཀྱིས་གཏན་ཚིགས་དང་དཔེ་གཉིས་ཀྱིས་ཀྱང་ལྡོག་པར་མི་འགྱུར་བ་ཉིད་དོ། །
ཁོ་བོ་ཅག་ནི་སྨྱོན་པ་དང་ལྷན་ཅིག་རྩོད་པ་ཡང་མ་ཡིན་ནོ། ། ཞེས་པའི་བར་གྱིས་བསྟན། གཞན་ཡང་སློབ་དཔོན་ལེགས་ལྡན་བྱེད། གནས་མ་ཡིན་པ་སྟེ་ངེས་པར་མཐའ་གཅིག་ཏུ་བདག་སྐྱེ་མེད་པར་བསྒྲུབ་པ་དང་། སྟོང་ཉིད་རྟོགས་པའི་ལྟ་བ་ཟབ་མོ་རྒྱུད་ལ་སྐྱེ་བ། ངེས་པར་རང་རྒྱུད་ཀྱི་རྟགས་སྦྱོར་ཁོ་ན་ལ་ལྟོས་དགོས་པར་འདོད་པ་ནི། སློབ་དཔོན་རང་ཉིད་རང་རྒྱུད་ཀྱི་རྟགས་ལ་ཤིན་ཏུ་མཉེས་པ་ཙམ་ཞིག་གཞན་གྱིས་མངོན་པར་གོ་བར་བྱེད་པ་ཙམ་དུ་ཟད་ལ། དབུ་མ་པར་ཁས་ལེན་ན་ནི་སྟོང་ཉིད་རྟོགས་པའི་ལྟ་བ་ཟབ་མོ་སྐྱེ་བ་ལ་ངེས་པར་རང་རྒྱུད་ཀྱི་རྟགས་ཁོ་ན་དགོས་པར་འདོད་པ་དེ་རིགས་པ་མ་ཡིན་ཏེ། མཐར་ཐུག་གི་ངེས་དོན་ལ་སེམས་པའམ་ཤིན་ཏུ་དཔྱད་པའི་གནས་སྐབས་སུ་བདེན་གྲུབ་ལས་ཕྱོགས་གཞན་བདེན་མེད་དང་། བདག་སྐྱེ་ལས་ཕྱོགས་གཞན་བདག་ལས་མི་སྐྱེ་བར་ཡང་ཁས་བླངས་རྒྱུ་མེད་པའི་ཕྱིར་ཏེ།
དེ་ལྟར་དབུ་མ་བཞི་བརྒྱ་པར་ཡང་བཤད་ཅིང་། དེ་དང་མཐུན་པར་དབུ་མ་རྩོད་བཟློག་ལས་ཀྱང་གསུངས་པའི་ཕྱིར་རོ། ། ཞེས་འཆད་པ་ནི། དེའི་ཕྱིར་སློབ་དཔོན་ནི་གནས་མ་ཡིན་པར་ཡང་རྗེས་སུ་དཔག་པ་འཆད་པར་བྱེད་པ་ན་བདག་ཉིད་རྗེས་སུ་དཔག་པ་ལ་དགའ་བ་ཉིད་མངོན་པར་བྱེད་པ་ཡིན་ནོ། ། དབུ་མ་པ་ཡིན་ན་རང་གི་རྒྱུད་ཀྱི་རྗེས་སུ་དཔག་པར་བྱ་བར་རིགས་པ་མ་ཡིན་ཏེ། ཕྱོགས་གཞན་ཁས་བླངས་པ་མེད་པའི་ཕྱིར་རོ། ། དེ་སྐད་དུ་འཕགས་པ་ལྷས། ཡོད་དང་མེད་དང་ཡོད་མེད་ཅེས། ། ཕྱོགས་ནི་གང་ལ་ཡོད་མིན་པ། ། དེ་ལ་ཡུན་ནི་རིང་པོ་ནའང་། །
ཀླན་ཀ་བརྗོད་པར་ནུས་མ་ཡིན། ། ཞེས་བཤད་དོ། རྩོད་བཟློག་ལས་ཀྱང་། གལ་ཏེ་ངས་དམ་བཅས་འགའ་ཡོད། ། དེས་ན་ང་ལ་སྐྱོན་དེ་ཡོད། ། ང་ལ་དམ་བཅའ་མེད་པས་ན། ། ང་ནི་སྐྱེན་མེད་ཁོ་ན་ཡིན། ། གལ་ཏེ་མངོན་སུམ་ལ་སོགས་པའི། ། དོན་གྱིས་འགའ་ཞིག་དམིགས་ན་ནི། ། བསྒྲུབ་པའམ་བཟློག་པར་བྱས་ན་དེ། །
མེད་ཕྱིར་ང་ལ་ཀླན་ཀ་མེད། ། ཅེས་གསུངས་སོ། ། ཞེས་པའི་བར་འདིས་བསྟན། འདི་སྐབས་ཀྱི་སློབ་དཔོན་ནི་གནས་མ་ཡིན་པར་ཡང་རྗེས་སུ་དཔག་པ་འཆད་པར་བྱེད་ཅེས་པ་ནི། གོ་དོན་ཤིན་ཏུ་བཟང་སྟེ། སྤྱིར་བདག་སྐྱེ་མེད་པར་བསྒྲུབ་པ་དང་། གནས་ལུགས་རྟོགས་པའི་ལྟ་བ་རྒྱུད་ལ་སྐྱེ་བར་བྱེད་པ་ལ། རང་རྒྱུད་ཀྱི་གཏན་ཚིགས་འཇུག་པ་ཞིག་ཡོད་མོད། ངེས་པར་མཐའ་གཅིག་ཏུ་རང་རྒྱུད་ཀྱི་གཏན་ཚིགས་ཁོ་ན་དགོས་པར་འདོད་པ་ནི་མི་འཐད་དེ། འགལ་བ་བརྗོད་པའི་ཐལ་འགྱུར་ འཕངས་པ་ཙམ་གྱིས་ཀྱང་།
བདག་སྐྱེ་མེད་པར་རྟོགས་པ་དང་། གནས་ལུགས་རྟོགས་པ་ཡོད་པའི་ཕྱིར་ཏེ། ཅུང་ཟད་དཔྱད་པའི་སྐབས་འདིར་རང་རྒྱུད་ཀྱི་རྟགས་ལ་བརྟེན་ནས་གནས་ལུགས་ཀྱི་དོན་རྟོགས་པ་ཞིག་ཡོད། ཐལ་འགྱུར་ཙམ་ལ་བརྟེན་ནས་གནས་ལུགས་ཀྱི་དོན་རྟོགས་པ་ཞིག་ཀྱང་ཡོད། ཞེས་པའི་དོན་དུ་སྣང་བའི་ཕྱིར་རོ། ། དེས་ན་ཐལ་འགྱུར་བ་རང་ལ་ཡང་བདག་སྐྱེ་མེད་པར་བསྒྲུབ་པའི་རང་རྒྱུད་ཀྱི་རྟགས་སྦྱོར་ཁས་ལེན་དགོས་ཏེ། ཚིག་གསལ་བདག་སྐྱེ་མེད་པར་བསྒྲུབ་པའི་ཡན་ལག་ལྔ་ལྡན་གྱི་སྒྲུབ་ངག་ཡང་དག་བཤད་པའི་ཕྱིར་ཏེ། དཔེར་ན། རྟོག་གེ་པ་སྔ་རབས་པ་རྣམས་སྒྲ་མི་རྟག་སྟེ། བྱས་པའི་ཕྱིར།
དཔེར་ན་བུམ་པ་བཞིན། བུམ་པ་བྱས་པ་དེ་བཞིན་དུ་སྒྲ་ཡང་བྱས། དེའི་ཕྱིར་སྒྲ་མི་རྟག་ཅེས་པའི་ཡན་ལག་ལྔ་ལྡན་གྱི་སྒྲུབ་ངག་འདོད་པ་དེ་བཞིན་དུ། སྐབས་འདིར་ཡང་དངོས་པོ་རྣམས་བདག་ལས་སྐྱེ་བ་མེད་དེ། རང་གི་རྒྱུའི་དུས་སུ་གྲུབ་ཟིན་པ་སླར་ཡང་སྐྱེ་བ་དོན་མེད་པའི་ཕྱིར། དཔེར་ན་མངོན་གསལ་གྱི་བུམ་པ་བཞིན། མངོན་གསལ་གྱི་བུམ་པ་སླར་ཡང་སྐྱེ་དོན་མེད་པ་བཞིན་དུ། མངོན་པར་མི་གསལ་བའི་བུམ་པ་ཡང་སླར་སྐྱེ་བ་ལ་དོན་མེད། དེའི་ཕྱིར་དངོས་པོ་རྣམས་བདག་ལས་སྐྱེ་བ་མེད་དོ་ཞེས་པའི་ཡན་ལག་ལྔ་ལྡན་གྱི་སྒྲུག་ངག་ཡང་དག་གསལ་བར་བཤད་པའི་ཕྱིར་ཏེ། ཚིག་གསལ་ལས།
དེ་ལ་ཇི་ལྟར་སྒྲ་མི་རྟག་སྟེ། བྱས་པའི་ཕྱིར་རོ། ། བྱས་པ་ནི་མི་རྟག་པར་མཐོང་སྟེ་དཔེར་ན་བུམ་པ་བཞིན་ནོ། ། དེ་བཞིན་དུ་སྒྲ་ཡང་བྱས་པ་ཡིན་ཏེ། དེའི་ཕྱིར་བྱས་པ་ཉིད་ཀྱི་ཕྱིར་མི་རྟག་པ་ཡིན་ནོ་ཞེས་འདིར་ཉེ་བར་སྦྱར་བས་གསལ་བར་བྱས་པའི་བྱས་པ་གཏན་ཚིགས་ཡིན་པ་དེ་བཞིན་དུ། འདིར་ཡང་དངོས་པོ་རྣམས་བདག་ལས་སྐྱེ་བ་མེད་དེ། རང་གི་བདག་ཉིད་དུ་ཡོད་པ་ལ་ཡང་སྐྱེ་བ་དོན་མེད་པ་ཉིད་དུ་འགྱུར་པའི་ཕྱིར་རོ། ། འདི་ན་ཇི་ལྟར་བུམ་པ་ལ་སོགས་པ་མདུན་ན་གནས་ཤིང་གསལ་བ་རང་གི་བདག་ཉིད་དུ་ཡོད་པ་ནི་ཡང་སྐྱེ་བ་ལ་མི་ལྟོས་པར་མཐོང་བ་དེ་བཞིན་དུ། འཇིམ་པའི་གོང་བུ་ལ་སོགས་པའི་གནས་སྐབས་ན་ཡང་གལ་ཏེ་བདག་ཉིད་དུ་ཡོད་པའི་བུམ་པ་ལ་སོགས་པ་ཡོད་དོ་སྙམ་དུ་སེམས་ན་ནི་དེའི་ཚེ་ཡང་རང་གི་བདག་ཉིད་དུ་ཡོད་པ་དེ་ལ་སྐྱེ་བ་ཡོད་པ་མ་ཡིན་ནོ། ། ཞེས་བཤད་པའི་ཕྱིར་རོ། །
གཞན་སྒྲུབ་བྱེད་ཡང་དག་འཕེན་པའི་ཐལ་འགྱུར་ཡང་དག་གིས་དངོས་དོན་ཟློག་པས་ཚུལ་གསུམ་ཚད་མས་གྲུབ་པ་ཞིག་དགོས་ཞེས་འདོད་པ་དེ་ཡང་ཁྱེད་རང་རྟོག་གེ་ལ་ཞེན་པའི་སྐྱོན་ཡིན་གྱི། ཁོ་བོ་ཅག་ལ་གནོད་བྱེད་དུ་མི་འཇུག་སྟེ། ངེད་འཕགས་པ་ཀླུ་སྒྲུབ་ཀྱི་གཞུང་ལུགས་ཕྱིན་ཅི་མ་ལོག་པར་སྨྲ་བ་རྣམས་ཀྱི་ལུགས་ལ། གནས་ལུགས་ལ་སྤྱོད་པའི་ཚེ་ངེས་པར་རང་ཕྱོགས་བསྒྲུབ་རྒྱུ་དང་། གཞན་ཕྱོགས་དགག་རྒྱུ་གང་ཡང་ཁས་མི་ལེན་པའི་ཕྱིར་ཏེ། ཚིག་གསལ་ལས། ཐལ་བར་འགྱུར་བ་བཟློག་པའི་དོན་དང་ཡང་ཕ་རོལ་པོ་ཉིད་འབྲེལ་བ་ཡིན་གྱི། ཁོ་བོ་ཅག་ནི་མ་ཡིན་ཏེ། རང་ལ་དམ་བཅའ་མེད་པའི་ཕྱིར་རོ། ། ཞེས་དང་།
རྟོག་གེ་པ་འདིས་བདག་ཉིད་རྟོག་གེའི་བསྟན་བཅོས་ལ་ཤིན་ཏུ་མཁས་པ་ཙམ་ཞིག་བསྟན་པར་འདོད་པས་དབུ་མ་པའི་ལྟ་བ་ཁས་ལེན་བཞིན་དུ་ཡང་རང་རྒྱུད་ཀྱི་སྦྱོར་བའི་ངག་བརྗོད་པ་གང་ཡིན་པ་དེ་ནི་ཆེས་ཤིན་ཏུ་ཉེས་པ་དུ་མའི་ཚོགས་ཀྱི་གནས་སུ་རྟོགས་ཏེ། ཞེས་གསུངས་པའི་ཕྱིར་རོ། ། བདག་སྐྱེ་འགོག་ཚུལ་འདི་དག་ལ་དཔལ་ལྡན་ཟླ་བ་གྲགས་པའི་དགོངས་དོན་ཐུན་མོང་མ་ཡིན་པ་དུ་མ་བཤད་རྒྱུ་ད་རུང་ཡོད་མོད་འོག་ཏུ་ཐལ་རང་གི་ཁྱད་པར་དངོས་ཀྱི་སྐབས་སུ་བཤད་པར་བྱའོ། ། བོད་ཀྱི་མཁས་པ་ཕལ་ཆེར་གྱིས་སློབ་དཔོན་སངས་རྒྱས་བསྐྱངས་ཀྱི་འགྲེལ་པའི་དོན། རིགས་པར་བཀོད་ཅི་ཡང་མ་མཁྱེན་པར། འགྲེལ་པའི་ཚིག་རིགས་ལྟར། དངོས་པོ་རྣམས་བདག་ལས་སྐྱེ་བ་མེད་དེ། སྐྱེ་བ་དོན་མེད་དུ་འགྱུར་བའི་ཕྱིར་ཞེས་འཕངས་པ་ཡིན་པར་འདོད་པ་རྣམས་ཀྱིས་ནི། ལེགས་ལྡན་བྱེད་ཀྱིས་སྐྱོན་བརྗོད་ཚུལ་རྣམས་གཏན་ནས་མ་དགོངས་པ་དང་། བདག་སྐྱེ་འགོག་པའི་ཐལ་འགྱུར་གྱི་རྟགས་ཆོས་དོན་གསུམ་ངོས་འཛིན་ཚིག་གསལ་དུ་གསལ་བར་གསུངས་པ་མ་གཟིགས་པ་དང་།
དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང་ཞེས་པའི་གོ་དོན་ཡང་། དེ་དག་གི་སྐྱེ་བ་དོན་མེད་པ་ཉིད་དུ་ཐལ་བར་འགྱུར་བའི་ཕྱིར་ཞེས་པའི་དོན་ཡིན་པར་མ་དགོངས་པའི་སྐྱོན་ཡིན་པའི་ཕྱིར་དང་། རྟགས་སྦྱོར་དང་ཐལ་འགྱུར་གཉིས་ལ་རིམ་པ་བཞིན་དུ་སྟེ་ཞེས་པ་དང་ཐལ་ཞེས་པ་དགོས་པའི་ཁྱད་པར་ཡང་མ་ཕྱེད་འདུག་པའི་ཕྱིར་རོ། ༈ །རྩ་བའི་གཉིས་པ་གཞན་སྐྱེ་འགོག་ཁྱེར་མི་མཐུན་པའི་ཚུལ་འཆད་པ་ལ། སློབ་དཔོན་སངས་རྒྱས་བསྐྱངས་ཀྱི་དགོངས་དོན་གྱི་སྙིང་པོ་ངོས་བཟུང་བ། དེ་ལ་སློབ་དཔོན་ལེགས་ལྡན་བྱེད་ཀྱིས་སྐྱོན་བརྗོད་པའི་ཚུལ། དེའི་སྐྱོན་སྤོང་དཔལ་ལྡན་ཟླ་བ་གྲགས་པས་མཛད་པའི་ཚུལ་བཤད་པ་དང་གསུམ། དང་པོ་ལ། བཤད་གཞིའི་ལུང་དྲང་བ་དང་། ལུང་དོན་བསྟན་ལ་དབབ་པ་གཉིས།
དང་པོ་ནི། སློབ་དཔོན་སངས་རྒྱས་བསྐྱངས་ཀྱིས་འགྲེལ་པར། དངོས་པོ་རྣམས་གཞན་ལས་སྐྱེ་བ་མེད་དེ། ཐམས་ཅད་ལས་ཐམས་ཅད་སྐྱེ་བར་འགྱུར་བའི་ཕྱིར་རོ། ། ཞེས་གསུངས། གཉིས་པ་ལུང་དོན་ནི། གཞན་སྐྱེ་འགོག་པའི་རིགས་པ་ངོས་འཛིན་པའི་ཚུལ་ཡོད་དེ། དངོས་པོ་རྣམས་ཆོས་ཅན། ཐམས་ཅད་ལས་ཐམས་ཅད་སྐྱེ་བར་འགྱུར་བར་ཐལ། གཞན་ལས་སྐྱེ་བའི་ཕྱིར།
ཞེས་པའི་རིག་པ་དེ་ལ་ངོས་འཛིན་པ་ཡིན་པའི་ཕྱིར། འགྲེལ་ཚིག་འདིའི་དངོས་བསྟན་གྱི་རིགས་པ་དེ་ལྟར་དུ་ངོས་འཛིན་དགོས་ཏེ། ཐམས་ཅད་ལས་ཐམས་ཅད་སྐྱེ་བར་འགྱུར་བའི་ཕྱིར་རོ་ཞེས་པའི་དོན། ཐམས་ཅད་ལས་ཐམས་ཅད་སྐྱེ་བར་ཐལ་བར་འགྱུར་བའི་ཕྱིར་རོ་ཞེས་པའི་གོ་དོན་ཡིན་པས་སོ། ། གཉིས་པ་དེ་ལ་ལེགས་ལྡན་བྱེད་ཀྱིས་སྐྱོན་བརྗོད་ཚུལ་ནི། ཤེས་རབ་སྒྲོན་མེའི་ཕྲེང་བ་ལས། དེས་ན་དེ་ལ་ཐལ་བར་འགྱུར་པའི་ངག་ཡིན་པའི་ཕྱིར་བསྒྲུབ་པར་བྱ་བ་དང་སྒྲུབ་པར་བྱེད་པ་བཟློག་པ་བྱས་ན། དངོས་པོ་རྣམས་བདག་གམ་གཉིས་སམ་རྒྱུ་མེད་པ་ལས་སྐྱེ་བར་འགྱུར་བ་དང་། འགའ་ཞིག་ལས་འགའ་ཞིག་སྐྱེ་བར་འགྱུར་བའི་ཕྱིར་ཕྱོགས་གོང་མ་དང་འགལ་བར་འགྱུར་རོ། ། གཞན་དུ་ན་ཡང་ཐམས་ཅད་ལས་ཐམས་ཅད་སྐྱེ་བར་འགྱུར་བའི་ཕྱིར་རོ། །
དེ་བས་ན་དེ་ལ་སྒྲུབ་པ་དང་སུན་འབྱིན་པ་ཉིད་མེད་པའི་ཕྱིར་དེ་ནི་དོན་འབྲེལ་བ་མེད་པ་ཡིན་ཏེ། ཞེས་གསུངས་སོ། ། དེའི་དོན་ནི། སློབ་དཔོན་སངས་རྒྱས་བསྐྱངས་ཀྱི་སྔར་གྱི་རིགས་པ་དེ་སྒྲུབ་བྱེད་ཡང་དག་འཕེན་པའི་ཐལ་འགྱུར་ཡང་དག་ཡིན་ནམ། སྒྲུབ་བྱེད་ཡང་དག་མི་འཕེན་པའི་ཐལ་འགྱུར་ཡང་དག་ཡིན། དང་པོ་ལྟར་ན། ཐལ་འགྱུར་དེའི་རྟགས་ཆོས་དོན་གསུམ་དང་བསྒྲུབ་བྱ་རྣམས་དངོས་དོན་བཟློག་ནས་རང་རྒྱུད་ཀྱི་རྟགས་སྦྱོར་ཞིག་འཕེན་དགོས་ལ། དེ་ལྟར་འཕེན་པའི་ཚེ་དངོས་པོ་རྣམས་ཆོས་ཅན། གཞན་ལས་སྐྱེ་བའི་ལོག་ཕྱོགས་བདག་གམ་གཉིས་སམ་རྒྱུ་མེད་ལས་སྐྱེ་བ་གསུམ་པོ་གང་རུང་ཏུ་འགྱུར་ཏེ། ཐམས་ཅད་ལས་ཐམས་ཅད་སྐྱེ་བའི་ལོག་ཕྱོགས།
འགའ་ཞིག་ལས་འགའ་ཞིག་སྐྱེ་བར་འགྱུར་བའི་ཕྱིར། ཞེས་པའི་རང་རྒྱུད་ཀྱི་རྟགས་སྦྱོར་ཁས་ལེན་དགོས་པར་འགྱུར་ཞིང་། དེ་ལྟར་ཁས་ལེན་ན་ནི་གོང་དུ་བདག་སྐྱེ་བཀག་པ་དང་འགལ་བའི་ཕྱིར་རོ། ། ཞེས་སྟོན་པ་ནི། དེས་ན་དེ་ལ་ཐལ་བར་འགྱུར་བའི་ངག་ཡིན་པའི་ཕྱིར། ཞེས་པ་ནས། ཕྱོགས་གོང་མ་དང་འགལ་བར་འགྱུར་རོ་ཞེས་པའི་བར་གྱིས་བསྟན། དེས་ན་འདིའི་དངོས་དོན་བཟློག་ཚུལ་ནི། རྟོག་གེའི་རིགས་པ་དང་སྟུན་ནས། དངོས་དོན་བཟློག་ཚུལ་སྒྲ་ཇི་བཞིན་དུ་མ་སོང་བས་ལེགས་ལྡན་བྱེད་ཐུགས་གཟུ་བོར་ཅུང་ཟད་མི་གནས་པའི་གཏམ་དུ་སྣང་ངོ་།
གལ་ཏེ་བསྒྲུབ་བྱེད་ཡང་དག་མི་འཕེན་པའི་ཐལ་འགྱུར་ཡང་དག་ཏུ་འདོད་ན། དངོས་པོ་རྣམས་གཞན་ལས་སྐྱེ་བ་དང་། ཐམས་ཅད་ལས་ཐམས་ཅད་སྐྱེ་བར་ཁས་ལེན་དགོས་པར་འགྱུར་བ་ལས་དེ་ལྟར་ཁས་ལེན་མི་ནུས་སོ། ། ཞེས་སྟོན་པ་ནི། གཞན་དུ་ན་ཡང་ཐམས་ཅད་ལས་ཐམས་ཅད་སྐྱེ་བར་འགྱུར་པའི་ཕྱིར་རོ། ། ཞེས་པ་འདིས་བསྟན། དེས་ན་སློབ་དཔོན་སངས་རྒྱས་བསྐྱངས་ཀྱི་རིགས་པ་དེ་བསྒྲུབ་བྱ་སྒྲུབ་ནུས་པའི་རང་རྒྱུད་ཀྱི་ཐལ་འགྱུར་དང་། སྒྲུབ་བྱེད་འཕེན་པའི་སུན་འབྱིན་གང་ཡང་མ་ཡིན་པས་ཐལ་འགྱུར་ཡང་དག་ཏུ་ཡང་མི་རུང་ཞེས་སྟོན་པ་ནི། དེ་བས་ན་དེ་ལ་བསྒྲུབ་དང་སུན་འབྱིན་པ་ཉིད་མེད་པའི་ཕྱིར་དེ་ནི་དོན་འབྲེལ་པ་མེད་པ་ཡིན་ཏེ། ཞེས་པ་འདིས་བསྟན་ནོ། །
གསུམ་པ་དེའི་སྐྱོན་སྤོང་དཔལ་ལྡན་ཟླ་བ་གྲགས་པས་མཛད་པའི་ཚུལ་ནི་སློབ་དཔོན་ལེགས་ལྡན་བྱེད་ཀྱིས་སྐྱོན་བརྗོད་ཚུལ་རྣམས་ནི་མི་འཐད་དེ།

སློབ་དཔོན་སངས་རྒྱས་བསྐྱངས་ཀྱི་རིགས་པ་དེ་ནི་དངོས་སྨྲ་བས་རང་བཞིན་གྱིས་གྲུབ་པའི་གཞན་སྐྱེ་ཁས་བླངས་པ་ལ་ཁས་བླངས་ནང་འགལ་སྟོན་པའི་ཐལ་འགྱུར་ཙམ་ཡིན་གྱི། སྒྲུབ་བྱེད་འཕེན་པའི་ཐལ་འགྱུར་ཡིན་མིན་གྱི་དཔྱད་པ་བྱེད་པ་ནི། རྟོག་གེའི་རིགས་པ་ཙམ་ཡིན་གྱི། འཕགས་པ་ཀླུ་སྒྲུབ་བཞེད་པའི་དབུ་མའི་རིགས་པ་གཏན་ནས་མ་ཡིན་པའི་ཕྱིར་རོ། ། ཞེས་འཆད་པ་ནི། ཚིག་གསལ་ལས། འདི་ཡང་དོན་འབྲེལ་པ་མེད་པ་ཡིན་ཏེ། གོང་ཁོ་ནར་བསྟན་ཟིན་པའི་ཕྱིར་དང་། གཞན་གྱིས་དམ་བཅའ་པའི་དོན་སུན་འབྱིན་པར་བྱེད་པ་ཡིན་པ་དང་། སུན་འབྱིན་པ་ཉིད་ཀྱང་ཡིན་པའི་ཕྱིར་འདི་ནི་གྱི་ནའོ། དེས་ན་སླར་ཡང་འབད་པར་མི་བྱའོ། །
ཞེས་པ་འདིས་བསྟན་ནོ། ། འདིར་ཁ་ཅིག་གིས་དངོས་པོ་རྣམས་གཞན་ལས་སྐྱེ་བ་མེད་དེ། ཐམས་ཅད་ལས་སྐྱེ་བར་འགྱུར་བའི་ཕྱིར་ཞེས་འབྲེལ་པའི་ཚིག་རིགས་བཀོད་པ་ནི། འགྲེལ་པའི་དོན་རིགས་པར་བཀོད་པ་ཤེས་པ་དང་། སྟེ་དང་ཐལ་སོགས་རྣམས་དབྱེ་མ་ཕྱེད་པའི་སྐྱོན་ཡིན་པའི་ཕྱིར་རོ། ། འོ་ན་དབུ་མ་ཐལ་འགྱུར་བའི་ལུགས་ལ་གཞན་སྐྱེ་འགོག་པའི་རང་རྒྱུད་ཀྱི་རྟགས་སྦྱོར་མེད་དམ་སྙམ་ན་དེ་ཡང་ཡོད་དེ། དངོས་པོ་རྣམས་ཆོས་ཅན། གཞན་ལས་སྐྱེ་བ་མ་ཡིན་ཏེ། རང་བཞིན་གྱིས་གྲུབ་པའི་གཞན་མེད་པའི་ཕྱིར། ཞེས་པའི་རིགས་པ་ལ་ངོས་འཛིན་པའི་ཕྱིར་ཏེ།
ཚིག་གསལ་ལས། དངོས་པོ་རྣམས་ནི་གཞན་ལས་སྐྱེ་བ་ཡང་མ་ཡིན་ཏེ། གཞན་མེད་པའི་ཕྱིར་རོ། ། ཞེས་གསུངས་པའི་ཕྱིར་རོ། ༈ །རྩ་བའི་གསུམ་པ་གཉིས་སྐྱེ་འགོག་ཚུལ་ནི། དངོས་པོ་རྣམས་ཆོས་ཅན། སྐྱེ་བ་དོན་མེད་པ་དང་ཐམས་ཅད་ལས་ཐམས་ཅད་སྐྱེ་བར་འགྱུར་བར་ཐལ། བདག་དང་གཞན་གཉིས་ཀ་ལས་སྐྱེ་བའི་ཕྱིར། ཞེས་པའི་ཐལ་འགྱུར་གྱི་རིགས་པ་ལ་འཇོག་སྟེ། ཚིག་གསལ་ལས།
དངོས་པོ་རྣམས་ནི་གཉིས་ཀ་ལས་སྐྱེ་བ་ཡང་མ་ཡིན་ཏེ། ཕྱོགས་གཉིས་ཀ་ལ་སྨྲས་པའི་ཉེས་པར་ཐལ་བར་འགྱུར་བའི་ཕྱིར་དང་། རེ་རེ་ལ་བསྐྱེད་པར་བྱེད་པའི་ནུས་པ་མེད་པའི་ཕྱིར་རོ། ། ཞེས་གསུངས་པའི་ཕྱིར་རོ། ༈ །རྩ་བའི་བཞི་པ་རྒྱུ་མེད་ལས་སྐྱེ་བ་འགོག་ཚུལ་ལ། སློབ་དཔོན་སངས་རྒྱས་བསྐྱངས་ཀྱིས་རིགས་པ་འགོད་ཚུལ་བཤད་པ། དེ་ལ་སློབ་དཔོན་ལེགས་ལྡན་བྱེད་ཀྱིས་སྐྱོན་བརྗོད་ཚུལ་བཤད་པ། དེའི་སྐྱོན་སྤོང་དཔལ་ལྡན་ཟླ་བ་གྲགས་པས་མཛད་པའི་ཚུལ་བཤད་པ་དང་གསུམ། དང་པོ་ནི། སློབ་དཔོན་སངས་རྒྱས་བསྐྱངས་ཀྱི་བཞེད་པས།
དངོས་པོ་རྣམས་ཆོས་ཅན། འབད་རྩོལ་མེད་པར་རྟག་ཏུ་སྐྱེ་བར་ཐལ་བ་དང་། ཐམས་ཅད་ལས་ཐམས་ཅད་སྐྱེ་བར་འགྱུར་བར་ཐལ། རྒྱུ་མེད་ལས་སྐྱེ་བའི་ཕྱིར་ཞེས་པའི་རིགས་པ་ལ་འཇོག་པ་ཡིན་ཏེ། འགྲེལ་པ་བུདྡྷཱ་པཱ་ལི་ཏ་ལས། དངོས་པོ་རྣམས་རྒྱུ་མེད་པ་ལས་ཀྱང་སྐྱེ་བ་མེད་དེ། རྟག་ཏུ་ཐམས་ཅད་ལས་ཐམས་ཅད་སྐྱེ་བ་ལས་སོགས་པར་ཐལ་བར་འགྱུར་བའི་ཕྱིར་རོ། ། ཞེས་གསུངས་པའི་ཕྱིར། གཉིས་པ་དེ་ལ་སྐྱོན་བརྗོད་ཚུལ་ནི། སློབ་དཔོན་ལེགས་ལྡན་བྱེད་ན་རེ།
སྔར་གྱི་རིགས་པ་འགོད་ཚུལ་དེ་མི་འཐད་དེ། རིག་པ་དེ་སྒྲུབ་བྱེད་ཡང་དག་མི་འཕེན་པའི་ཐལ་འགྱུར་ཡང་དག་ཡིན་ན་ནི། དངོས་པོ་རྣམས་རྒྱུ་མེད་ལས་སྐྱེ་བ་དང་། ཐམས་ཅད་ལས་ཐམས་ཅད་སྐྱེ་བར་ཁས་ལེན་དགོས་པར་འགྱུར་ཞིང་། སྒྲུབ་བྱེད་ཡང་དག་འཕེན་པའི་ཐལ་འགྱུར་ཡང་དག་ཡིན་ན་ནི། དེའི་རྟག་ཆོས་དོན་གསུམ་སོགས་དངོས་རྟེན་ལྡོག་དགོས་ལ། དེ་ལྟར་ཟློག་པའི་ཚེ་ན། དངོས་པོ་རྣམས་ཆོས་ཅན། རྒྱུ་མེད་ལས་སྐྱེ་བའི་ལོག་ཕྱོགས་རྒྱུ་ལས་སྐྱེ་བར་འགྱུར་ཏེ། ལན་འགའ་ཁ་ཅིག་ལས་ཁ་ཅིག་སྐྱེ་བའི་ཕྱིར་དང་།
བྱ་བ་རྩོམ་པ་འབྲས་བུ་དང་བཅས་པར་འགྱུར་བའི་ཕྱིར་རོ་ཞེས་པའི་རང་རྒྱུད་ཀྱི་རྟགས་སྦྱོར་ཁས་ལེན་དགོས་པར་འགྱུར་ཞིང་། དེ་ལྟར་འདོད་ན་ཁྱོད་ཀྱི་གནས་ལུགས་སྐྱེ་བ་མེད་པའི་དོན་སེམས་པའི་ཚེ་བསྒྲུབ་བྱ་བསྒྲུབ་རྒྱུ་དང་། དགག་བྱ་འགེགས་རྒྱུ་སོགས་ཅུང་ཟད་ཀྱང་མདོར་ཁས་བླངས་པ་དང་དངོས་སུ་འགལ་པའི་ཕྱིར་རོ། ། ཞེས་རྩོད་པར་བྱེད་དོ། ། དེ་ལྟར་ཡང་འགྲེལ་པ་ཤེས་སྒྲོན་ལས། དེ་ལ་ཡང་ཐལ་བར་འགྱུར་བའི་ངག་ཡིན་པའི་ཕྱིར་གལ་ཏེ་བསྒྲུབ་པར་བྱ་བ་དང་སྒྲུབ་པར་བྱེད་པ་བཟློག་པ་གསལ་བ་ངག་གི་དོན་དུ་མངོན་པར་འདོད་ན། དེའི་ཚེ་འདི་སྐད་དུ་དངོས་པོ་རྣམས་རྒྱུ་ལས་སྐྱེ་བར་འགྱུར་བ་དང་། ལན་འགའ་ཁ་ཅིག་ལས་ཁ་ཅིག་སྐྱེ་བར་འགྱུར་བ་དང་། རྩོམ་པ་འབྲས་བུ་དང་བཅས་པ་ཉིད་དུ་འགྱུར་བའི་ཕྱིར་རོ་ཞེས་བསྟན་པར་འགྱུར་ན། བཤད་པ་དེ་ནི་མི་རིགས་ཏེ།
སྔར་སྨྲས་པའི་སྐྱོན་དུ་འགྱུར་བའི་ཕྱིར་རོ། ། ཞེས་གསུངས་པས་སོ། ། གསུམ་པ་དེའི་སྐྱོན་སྤོང་དཔལ་ལྡན་ཟླ་བ་གྲགས་པས་མཛད་པའི་ཚུལ་འཆད་པ་ལ། སློབ་དཔོན་ལེགས་ལྡན་བྱེད་ཀྱི་སྐྱོན་དེ་རྣམས་འཐད་པ་མ་ཡིན་ཏེ། སྒྲུབ་བྱེད་འཕེན་མི་འཕེན་གྱི་རྟོག་དཔྱད་བྱེད་པ་དེ་ནི། རྟོག་གེའི་རིགས་པ་ཙམ་ཡིན་གྱི། དབུ་མ་ཆེན་པོའི་རིགས་པ་མ་ཡིན་པའི་ཕྱིར། དེ་ལྟར་ཡང་ཚིག་གསལ་ལས། འདི་ནི་མི་རིགས་ཏེ་སྔར་ལན་བཏབ་ཟིན་པའི་ཕྱིར་རོ། ། ཞེས་གསུངས་པས་སོ།
༈ །འདིར་སྨྲས་པ། མཐའ་བཞིའི་སྐྱེ་འགོག་རྩོད་པ་རྩོད་ལན་རྣམས། ། ཇི་བཞིན་འབྱེད་པའི་མིག་དང་མི་ལྡན་པར། ། ཐལ་རང་གྲུབ་མཐའི་ཁྱད་པར་ཤེས་རློམ་རྣམས། ། ལོག་རྟོག་སྤྲོས་པ་ཆོད་ལ་གཉིད་བྱོས་ཤིག ། འཕགས་མཆོག་ཀླུ་སྒྲུབ་བཞེད་གཞུང་སྙིང་པོའི་དོན། ། དཔལ་ལྡན་ཟླ་བས་ལེགས་པར་འགྲེལ་བའི་སྲོལ། ། བརྒྱུད་ལྡན་བླ་མ་མཁས་པའི་གསུང་བཞིན་དུ། ། མ་ནོར་འཆད་པ་ཁོ་བའི་མན་ངག་ཡིན། ། རྩ་བའི་གསུམ་པ་དེ་ལྟར་དབྱེ་བའི་ཐལ་རང་གི་ཁྱད་པར་དངོས་འཆད་པ་ལ།
བཞེད་སྲོལ་རྒྱ་མཚོའི་རྣམ་གྲངས་བཀོད་པ་དང་། རང་ལུགས་འཁྲུལ་པ་མེད་པའི་གནད་བསྟན་པ་གཉིས། དང་པོ་ལ། ལོ་ཆེན་བློ་ལྡན་ཤེས་རབ་ཀྱི་ལུགས། མཁས་པ་ཀླུ་མེས་ཀྱི་ལུགས། པ་ཚབ་ཉི་མ་གྲགས་ཀྱི་ལུགས། རྨ་བྱ་བྱང་བརྩོན་གྱི་ལུགས། རྗེ་བོ་དོང་པའི་ལུགས། རྗེ་རེད་མདའ་པའི་ལུགས། གངས་ཅན་པ་གཞན་དག་གི་ལུགས།
རྗེ་རྒྱལ་མོ་རོང་པའི་ལུགས། དེའི་རྗེས་འབྲང་འགའ་ཞིག་གི་ལུགས། རང་ལུགས་ཐུན་མོང་བའི་ལུགས་དང་བཅུ། དང་པོ་ནི། ལོ་ཙཱ་བ་ཆེན་པོའི་བཞེད་པ་ལ། ཐལ་རང་གི་ཁྱད་པར་རང་རྒྱུད་ཀྱི་རྟགས་དང་དམ་བཅའ་ཁས་ལེན་མི་ལེན་གྱི་སྒོ་ནས་འབྱེད་པ་ཡིན་ཏེ། དབུ་མ་ཐལ་འགྱུར་བས་དེ་ལྟར་ཁས་མི་ལེན་ཞིང་། རང་རྒྱུད་པས་དེ་ལྟར་ཁས་ལེན་པའི་ཕྱིར། དེ་ཡང་དབུ་མ་རང་རྒྱུད་པས་ཀུན་རྫོབ་ཀྱི་དབང་དུ་བྱས་པའི་རང་རྒྱུད་ཀྱི་རྟགས་དང་དམ་བཅའ་ཁས་ལེན། དོན་དམ་བདེན་པའི་དབང་དུ་བྱས་པའི་རང་རྒྱུད་ཀྱི་རྟགས་དང་དམ་བཅའ་ཁས་མི་ལེན་ཞེས་གསུངས་ཤིང་།
རང་ལུགས་རང་རྒྱུད་པའི་ཕྱོགས་འཛིན་པར་མཛད་དོ། ། དེ་ཡང་ཅུང་ཟད་མི་འཐད་དེ། དབུ་མ་རང་རྒྱུད་པའི་སློབ་དཔོན་རྣམས་ཀྱིས་ཀྱང་དོན་དམ་བདེན་པ་གཏན་ལ་འབེབས་པའི་གནས་སྐབས་སུ་རང་རྒྱུད་ཀྱི་རྟགས་དང་དམ་བཅའ་སོགས་ཁས་ལེན་པར་བཤད་པའི་ཕྱིར་རོ། ། གཉིས་པ་ཀླུ་མེས་ཀྱི་ལུགས་ནི། ཀླུ་མེས་བྱང་ཆུབ་ཚུལ་ཁྲིམས་དང་། ཕྱ་པ་ཆོས་ཀྱི་སེང་གེ་དང་། རྣར་ཐང་གི་མཁས་པ་བཅོམ་ལྡན་རིགས་པའི་རལ་གྲི་རྣམས་ཀྱི་བཞེད་པ་ལ། ཐལ་རང་གི་ཁྱད་པར་ལོ་ཙཱ་བ་ཆེན་པོ་དང་མཐུན་ཞིང་། འོན་ཀྱང་རང་རྒྱུད་པས་བདེན་པ་གཉིས་ཆར་གྱི་དབང་དུ་བྱས་པའི་རང་རྒྱུད་ཀྱི་རྟགས་དང་དམ་བཅའ་ཁས་ལེན་ཞིང་། རང་ལུགས་རང་རྒྱུད་པའི་རྗེས་སུ་འབྲངས་ཞེས་གསུངས་པ་འདི་ཅུང་ཟད་མི་འཐད་དེ།
དབུ་མ་ཐལ་འགྱུར་བས་ཀྱང་ཀུན་རྫོབ་གཏན་ལ་འབེབས་པའི་གནས་སྐབས་སུ། སྦྱིན་པ་གཏང་བ་ལས་ལོངས་སྤྱོད་འབྱུང་བ་དང་། ཚུལ་ཁྲིམས་བསྲུངས་བས་བདེ་འགྲོ་ཐོབ་པ་ལ་སོགས་པ་ལས་རྒྱུ་འབྲས་ཀྱི་རྣམ་གཞག་ཁས་ལེན་པའི་ཕྱིར་དང་། དོན་དམ་བདེན་པ་གཏན་ལ་འབེབས་པའི་གནས་སྐབས་དེ་ལ་ཡང་། ཅུང་ཟད་དཔྱད་པའི་སྐབས་དང་། ཤིན་ཏུ་དཔྱད་པའི་སྐབས་གཉིས་ཡོད་པ་ལས། ཅུང་ཟད་དཔྱད་པའི་སྐབས་སུ་ཆོས་ཐམས་ཅད་བདེན་མེད་དུ་ཁས་ལེན་དགོས་པའི་ཕྱིར་རོ། ། གསུམ་པ་པ་ཚབ་ཀྱི་ལུགས་ནི། ཐལ་རང་གི་ཁྱད་པར་ཁས་ལེན་ཡོད་མེད་དང་། ཡོངས་གཅོད་བསྒྲུབ་པའི་དམ་བཅའ་ཡོད་མེད་ཀྱི་སྒོ་ནས་འབྱེད་དེ།
ཐལ་འགྱུར་བ་ལ་ཁས་ལེན་དང་ཡོངས་གཅོད་བསྒྲུབ་པའི་དམ་བཅའ་སོགས་མེད། རང་རྒྱུད་པ་ལ་ཁས་ལེན་དང་ཡོངས་གཅོད་བསྒྲུབ་པའི་དམ་བཅའ་སོགས་ཡོད་པའི་ཕྱིར། ཞེས་གསུངས་ཞིང་། རང་ལུགས་དབུ་མ་ཐལ་འགྱུར་བའི་རྗེས་སུ་འབྲང་བར་མཛད་དོ། ། པ་ཚབ་ལོ་ཙ་བ་འདི་དབུ་མ་ཐལ་འགྱུར་བའི་བསྟན་འཛིན་ཆེན་པོ་ཡིན་ཡང་། ཐལ་རང་གི་ཁྱད་པར་འདི་ཧ་ལམ་གྲགས་པ་ཙམ་དུ་འདུག་མེད། དབུ་མ་ཐལ་འགྱུར་བའམ་གཞུང་ལུགས་ཁྱད་པར་ཅན་འདི་རྣམས་བསྒྱུར་བ་པོའི་བཀའ་དྲིན་ཅན་ཡིན་པས་ཁོ་བོས་དགག་པ་བརྗོད་པར་མི་ནུས་སོ། ། བཞི་པ་རྨ་བྱ་བྱང་བརྩོན་གྱི་ལུགས་ནི། ཐལ་རང་གི་ཁྱད་པར་རང་རྒྱུད་ཀྱི་རྟགས་དང་དམ་བཅའ་ཁས་ལེན་མི་ལེན་གྱི་སྒོ་ནས་ཀྱང་མི་འབྱེད་དེ། ཐལ་རང་གཉིས་ཀས་དེ་ལྟར་ཁས་ལེན་པའི་ཕྱིར།
འོ་ན་གང་གིས་འབྱེད་ན། གནས་ལུགས་ལ་དཔྱོད་པའི་ཚུལ་གསུམ་རྒོལ་ཕྱིར་རྒོལ་གཉིས་ཀས་མཐུན་སྣང་དུ་གྲུབ་པའི་རང་རྒྱུད་ཀྱི་རྟགས་དང་དམ་བཅའ་ཁས་ལེན་མི་ལེན་གྱི་སྒོ་ནས་འབྱེད་པ་ཡིན་ཏེ། ཐལ་འགྱུར་བས་དེ་ལྟར་ཁས་མི་ལེན། རང་རྒྱུད་པས་དེ་ལྟར་ཁས་ལེན་པའི་ཕྱིར། ཞེས་གསུངས། དེ་ལ་ཡང་མི་འཐད་པ་ཅུང་ཟད་ཡོད་དེ། ཐལ་འགྱུར་བས་ཀྱང་དེ་ལྟར་ཁས་ལེན་པའི་སྐབས་ཞིག་སྲིད་པའི་ཕྱིར་ཏེ། ཐལ་འགྱུར་བས་བར་དུ་བདག་ཟློག་གི་ལྟ་བ་གཏན་ལ་འབེབས་པའི་གནས་སྐབས་སུ། ཚུལ་གསུམ་རྒོལ་ཕྱིར་རྒོལ་གཉིས་ཀས་མཐུན་སྣང་དུ་ཚད་མས་གྲུབ་པའི་རང་རྒྱུད་ཀྱི་རྟགས་དང་དམ་བཅའ་ཁས་ལེན་པའི་ཕྱིར་ཏེ། དེས་དེའི་གནས་སྐབས་སུ་ཆོས་ཐམས་ཅད་བདེན་མེད་དུ་ཁས་ལེན་པའི་ཕྱིར་རོ། །
ལྔ་པ་རྗེ་བོ་དང་པོ་པའི་ལུགས་ལ། ཐལ་འགྱུར་བས་དོན་དམ་བདེན་པ་གཞན་ངོར་མིང་ཙམ་དུ་ཁས་བླངས་ནས། གཞན་གྱི་ལོག་རྟོག་འགོག་པ་ན། གཞན་ལ་གྲགས་ཀྱི་ཐལ་འགྱུར་གྱི་སྒོ་ནས་འགོག་པར་བྱེད། རང་རྒྱུད་པས་དོན་དམ་བདེན་པ་རང་ལུགས་སུ་ཁས་ལེན་ཞིང་། རང་རྒྱུད་ཀྱི་སྒོ་ནས་གྲུབ་བྱེད་འགོད་པར་བྱེད། རང་ལུགས་ཐལ་འགྱུར་བའི་ལུགས་ལྟར་ཁས་ལེན། ཞེས་གསུངས། འདི་ལ་ཡང་དཔྱད་པར་བྱ་བ་ཅུང་ཟད་ཡོད་མོད་རེ་ཞིག་བཏང་སྙོམས་སུ་བཞག་གོ ། དྲུག་པ་བོད་གངས་ཅན་གྱི་དབུ་མ་པ་ཆེན་པོ་རྗེ་རེད་མདའ་པ་གཞོན་ནུ་བློ་གྲོས་ཀྱི་བཞེད་པ་ལ།
ལྟ་བའི་རབ་དབྱེ། བྱེད་ལས། རང་རྒྱུད་ལ་སྐྱེ་བའི་རིམ་པ། ཐལ་རང་གི་ཁྱད་པར་དངོས་བཤད་པ་དང་བཞི། དང་པོ་ལ། ཕྱི་རོལ་པ་དང་། ནང་པའི་ལྟ་བ་གཉིས། དང་པོ་ནི། རྟག་གཅིག་རང་དབང་ཅན་གྱི་གང་ཟག་གི་བདག་ཡོད་པར་ལྟ་བ། གཉིས་པ་ནི།
ཉན་ཐོས་སྡེ་གཉིས་ཀྱིས་གང་ཟག་གི་བདག་མེད་པར་ལྟ་བ། སེམས་ཙམ་པས་གཟུང་བ་ཕྱི་རོལ་གྱི་དོན་མེད་པར་ལྟ་བ། རང་རྒྱུད་པས་རྟེན་འབྲེལ་སྒྱུ་མ་ཙམ་དུ་ཤེས་པའི་ལྟ་བ། ཐལ་འགྱུར་བས་རྟེན་འབྲེལ་བཏགས་ཡོད་མིང་ཀྱང་ཙམ་དུ་རྟོགས་པའི་ལྟ་བའོ། ། མཐར་དེ་ཐམས་ཅད་ཀྱང་རྟོག་པ་ལས་མ་འདས་པས། འཕགས་པའི་མཉམ་གཞག་དང་། སངས་རྒྱས་ཀྱི་ས་ན་ལྟ་བ་བཟང་ངན་ལ་སོགས་པ་གང་ཡང་མེད་དོ། ། ཞེས་ཁོ་བོ་ཅག་སྨྲ་བར་བྱེད་དོ། ། ཞེས་གསུངས། གཉིས་པ་ནི།
ཕྱི་རོལ་པའི་ལྟ་བས་འཁོར་བ་དང་ངན་སོང་གི་རྒྱུ་བྱེད། ཉན་ཐོས་སྡེ་གཉིས་ཀྱིས་དེ་ཐར་ལམ་དངོས་མ་ཡིན་ཡང་དེའི་ཐེམ་སྐས་ཙམ་འཛིན་པར་བྱེད། སེམས་ཙམ་པའི་དེས། སྦྱོར་ལམ་དྲོད་རྩེ་ཙམ་བགྲོད་པར་བྱེད། དེ་ཡན་ཆད་བགྲོད་མི་ནུས་ཏེ། འཛིན་པ་རང་བཞིན་མེད་པའི་དོན་ལ། གསལ་སྣང་དོན་དང་མཐུན་པ་སྐྱེད་པར་མི་ནུས་པའི་ཕྱིར། དེས་ན་བཟོད་པ་བགྲོད་པ་ལ། དབུ་མའི་ལྟ་བ་ལ་ངེས་པར་ན་འཕར་དགོས་ཞིང་། རང་རྒྱུད་པའི་དེས་ལྟ་བ་གཞན་ལ་མ་ལྟོས་པར་ས་དང་པོ་ཙམ་བསྒྲོད་པར་ནུས།
ས་ཐོབ་ནས་རྟེན་འབྲེལ་སྒྱུ་མ་ཙམ་དུ་ཤེས་པའི་ལྟ་བ་དེ་ཡང་འདོད་པར་དགོས་ཏེ། འཕགས་པ་རྣམས་ཀྱིས་རྗེས་ཐོབ་ཏུ་ཡང་རྟེན་སྒྱུ་མ་ཙམ་དུ་འཛིན་པ་མེད་པའི་ཕྱིར་ཏེ། དེ་ཡོད་ན། མྱོང་རིག་སྒྱུ་མ་ཙམ་ཞིག་འཁྲུལ་གཞིར་ཁས་ལེན་དགོས་པས། དེ་རྣམས་ཀྱི་འཁྲུལ་པ་གཞི་མེད་རྩ་བྲལ་དུ་རྟོགས་པའི་ཕྱིར། གསུམ་པ་རྒྱུད་ལ་སྐྱེ་བའི་རིམ་པ་ནི། ཁོ་བོའི་རྒྱུད་ལ་ལྟ་བའི་རྟོགས་པ་སྐྱེ་ཚུལ་བཞི་བྱུང་སྟེ། དང་པོར་ཆད་སྟོང་། དེ་ནས་སྣང་སྟོང་། བར་དུ་རྟེན་འབྲེལ་སྒྱུ་མ་ཙམ་དུ་གོ་བ།
མཐར་རྟེན་འབྲེལ་རྟགས་ཡོད་མིང་ཀྱང་ཙམ་དུ་རྟོགས་པའི་ལྟ་བའོ། ། དང་པོ་ནི། ཀུན་རྫོབ་རྫས་ཡོད་རིགས་པས་བཤིག་པའི་སྟོང་ཉིད་འདིས། རིས་བཅད་ཀྱི་མཐར་འཛིན་ལྡོག་ཅིང་། སྟོང་ཉིད་ལ་མོས་པའི་རྒྱུ་ཙམ་བྱེད། གཉིས་པ་ནི། སྣང་བའི་དུས་ཉིད་ནས་སྣང་བ་རང་བཞིན་མེད་པར་རྟོགས་ཏེ། འདིས་ཕྱིའི་གཟུང་བྱ་ལ་སྒྲོ་སྐུར་གྱི་ཞེན་པ་མཐའ་དག་བཟློག་ཀྱང་ནང་མྱོང་རིག་ལ་བདེན་པར་ཞེན་པ་མི་འདོར་བས། སེམས་ཙམ་རྣམ་རྫུན་པའི་ལྟ་བ་ལས་མ་འདས། གསུམ་པ་ནི།
ཕྱིའི་སྣང་བ་དང་། ནང་གི་མྱོང་རིག་གཉིས་ཀ་རྒྱུ་རྐྱེན་ལ་རག་ལས་པས་ཀུན་རྫོབ་ཏུ་སྒྱུ་མ་ལྟར་སྣང་ལ་རང་བཞིན་མེད་པར་རྟོགས་པ་སྟེ། འདི་ལ་མཐར་འཛིན་ཅི་ཡང་མེད་ཀྱང་རྟེན་འབྲེལ་སྒྲ་རྟོག་ལ་མ་ལྟོས་པའི་དོན་ཆོས་སྒྱུ་མ་ཙམ་ཞིག་འཛིན་པ་འབྱུང་བས། རྣལ་འབྱོར་སྤྱོད་པའི་ལྟ་བ་ལས་མ་འདས། བཞི་པ་ནི། རྟེན་འབྲེལ་གྱི་ཆོས་ཐམས་ཅད་རིགས་པས་དཔྱད་ན་ཅུང་ཟད་མི་རྙེད་ཅིང་། མ་དཔྱད་ན་ཐ་སྙད་ཀྱི་ཡུལ་དུ་གྱུར་པས་རྟོག་པས་བརྟགས་ཞིང་མིང་གི་ཐ་སྙད་བྱས་པའི་བཏགས་ཡོད་མིང་ཀྱང་དུ་རྟོགས་པའི་ལྟ་བ་སྟེ། དེ་ལྟ་བུའི་རང་བཞིན་ཅན་གྱི་རྟེན་འབྲེལ་གྱི་རྟོགས་ཚུལ་དེ་ལ་བརྟེན་ནས། བློ་གཞན་ལ་ལྟོས་མེད་དུ་རྒྱུ་འབྲས་ཕན་ཚུན་མི་འཁྲུལ་བ་དང་། རྟེན་འབྲེལ་སྤྲོས་པའི་མཐའ་ཐམས་ཅད་དང་བྲལ་བར་ངེས་པ་འདྲོངས་པ་གཅིག་ཅིག་ཅར་དུ་འབྱུང་བའི་ཕྱིར་ཞེས་གསུངས།
བཞི་པ་ཐལ་རང་གི་ཁྱད་པར་དངོས་ལ། རྟེན་འབྲེལ་གྱི་ཆོས་སེམས་བསྐྱེད་དང་། སྟོང་ཉིད་ལ་སོགས་པ་རང་ལུགས་ཀྱི་དམ་བཅའ་ཁས་བླངས་ནས། དེ་སྒྲུབ་བྱེད་ཀྱི་རིགས་པ་རང་རྒྱུད་ཀྱི་ཚད་མས་གྲུབ་པ་འགོད་པ་ནི། རང་རྒྱུད་པ་ཡིན་ལ། སེམས་བསྐྱེད་དང་སྟོང་ཉིད་ལ་སོགས་པ་གཞན་གྱི་ལོག་རྟོག་འགོག་པའི་ཕྱིར། གཞན་ངོར་མིང་ཙམ་དུ་ཁས་ལེན་པ་ཕ་རོལ་པོའི་ཁས་བླང་འགལ་བ་བརྗོད་པའི་ཐལ་འགྱུར་དང་། འཇིག་རྟེན་རང་གྲགས་ཀྱིས་གྲུབ་པའི་རིགས་པས་འགོག་པ་ཡིན་གྱི། དབུ་མ་པ་རང་ལུགས་སུ་གྲུབ་པའི་རིགས་པ་ཅུང་ཟད་ཀྱང་བརྗོད་རྒྱུ་མེད་དེ། དབུ་མ་པ་ལ་ཁས་ལེན་ཅི་ཡང་མེད་པའི་ཕྱིར།
ཞེས་པ་ནི། ཐལ་འགྱུར་བ་ཡིན་ལ། དེ་ན་ཐལ་འགྱུར་བའི་ལུགས་ལ་ཁས་ལེན་ཅི་ཡང་མེད་པས། གཞན་གྱི་སྐྱོན་གདགས་སུ་མེད་པ་ཡིན་ཏེ། ནམ་མཁའ་སྟོང་པ་ལ་སྐྱོན་གདགས་སུ་མེད་པ་དང་འདྲ་བའི་ཕྱིར། རང་རྒྱུད་པ་ལ་ཐ་སྙད་དུ་སྒྲུབ་པའི་ཁས་ལེན་ཅུང་ཟད་ཡོད་པས། གཞན་གྱི་སྐྱོན་ཅུང་ཟད་གདགས་སུ་ཡོད་དེ། ཡོངས་སུ་བཟུང་བ་ཡོད་ན། དེའི་ཕྱིར་རྩོད་པ་འབྱུང་བ་བཞིན་ནོ། ། ཞེས་གསུང་ངོ་། །
མཁས་པ་ཆེན་པོ་དེ་ཉིད་དབུ་མའི་བསྟན་འཛིན་ཆེན་པོ་ཡིན་པས་ན། འདི་དག་རྒྱས་པར་བྲིས་པ་ཡིན་ཞིང་། དབུ་མའི་ལྟ་བ་ཡིན་ན། རྟོག་པ་ཡིན་པས་ཁྱབ་གསུངས་པ་དང་། ཐལ་འགྱུར་བ་ལ་རང་ལུགས་ཀྱི་ཁས་ལེན་མེད་གསུངས་པ་དང་། འཇུག་པའི་ཊཱིཀྐར་དབུ་མའི་ལྟ་བ་ཡིན་ན། ཡུལ་ཅན་མ་ཡིན་པས་ཁྱབ་གསུངས་པ་སོགས་ཧ་ཅང་ཐལ་ཆེས་པ་ཙམ་འདུག་ཀྱང་། ཁོ་བོས་དགག་པ་བརྗོད་པར་མ་ནུས་སོ། ། སྤྱིར་མཁས་པ་ཆེན་པོ་དེས་འཇུག་པའི་ཊཱིཀྐ་དང་། བཞི་བརྒྱ་པའི་ཊཱིཀྐ་དང་།
བདེན་གཉིས་རྣམ་འབྱེད་དང་། ཕྱོགས་ཀྱི་དྲིས་ལན་སྣ་ཚོགས་པ་ལ་སོགས་པ་མཛད་པའི་སྒོ་ནས། དབུ་མའི་བསྟན་པ་གསལ་བར་མཛད་ཅིང་། གསུང་དངོས་ལས་ཀྱང་ང་གཞོན་པའི་དུས་སུ། དབུ་མའི་དཔེ་ཆ་ཡིན་པ་དེ། འབུམ་ཁོག་ཏུ་ཆུག་ཟེར་བ་ཅིག་ཡོད་ཀྱང་། དེང་སང་དབུས་གཙང་ཐམས་ཅད་ཁ་དབུ་མ། སྣ་དབུ་མ་ཟེར་བ་འདི་ང་རེད་མདའ་པའི་དྲིན་ཡིན་ཞེས་གསུང་བར་གྲགས་སོ། ། བདུན་པའི་ལུགས་ལ། ཐལ་རང་གི་ཁྱད་པར་རྩ་བའི་དམ་བཅའ་བཞི།
གཙོ་བོའི་དམ་བཅའ་བརྒྱད། ཡན་ལག་གི་དམ་བཅའ་བཅུ་དྲུག་སོགས་ཀྱི་སྒོ་ནས་འབྱེད་པར་བཤད་དེ། རྒྱས་པར་མ་སྤྲོས་སོ། ། བརྒྱད་པ་རོང་སྟོན་ཆེན་པོའི་ལུགས་ལ། དེས་མཛད་པའི་དབུ་མའི་སྟོང་མཐུན་རིགས་པ་མཐའ་ཡས་པ་ཀུན་ནས་བཀོད་པའི་རྒྱན་ལས། དོན་དམ་གཏན་ལ་འབེབས་པའི་རིགས་པ་ལ་ཐལ་རང་གི་ལུགས་གཉིས་ཡོད་དེ། སངས་རྒྱས་བསྐྱངས་ཀྱིས་རྩ་ཤེའི་དགོངས་པ་ཐལ་འགྱུར་གྱིས་འཆད། ལེགས་ལྡན་བྱེད་ཀྱིས་སོ་སྐྱེའི་ཚད་མས་སྟོང་པ་ཉིད་རྟོགས་པར་བྱ་དགོས་ལ། མངོན་སུམ་གྱིས་རྟོགས་པར་མི་ནུས་ཞིང་། རྗེས་དཔག་གིས་རྟོགས་དགོས་ལ།
རྗེས་དཔག་གི་རྟེན་ཚུལ་གསུམ་ཚང་བའི་རང་རྒྱུད་ཀྱི་རྟགས་ལ་བརྟེན་ནས་དགོས་པ་ལ་དགོངས་ནས། རང་རྒྱུད་ཀྱི་གཏན་ཚིགས་འཆད། འགྲེལ་ཚུལ་དེ་གཉིས་ལ། ཐལ་རང་གཉིས་སུ་ཡོད། རྟོགས་བྱེད་ཀྱི་རིགས་པའི་ཚུལ་མི་འདྲ་ཡང་། རྟོགས་བྱའི་སྟོང་པ་ཉིད་ལ་མི་མཐུན་པ་མེད་དེ། རྟགས་དང་ཐལ་འགྱུར་ལས་རྟོགས་པར་ཟད་ཀྱི་རྟོགས་བྱའི་དོན་གཅིག་པའི་ཕྱིར་རོ། ། ཞེས་བཤད། དེ་དང་མཐུན་པར་རྩ་བ་ཤེས་རབ་ཀྱི་རྣམ་བཤད་ལས་ཀྱང་རྒྱས་པར་བཤད་ཅིང་། དོན་གྱི་སྙིང་པོ་རང་རྒྱུད་ཀྱི་རྟགས་དང་དམ་བཅའ་ཁས་ལེན་མི་ལེན་གྱི་སྒོ་ནས་ཀྱང་མི་འབྱེད་ཅིང་།
དོན་དམ་བདེན་པ་གཏན་ལ་འབེབས་བྱེད་ཀྱིས་རང་རྒྱུད་ཀྱི་རྟགས་དང་དམ་བཅའ་ཁས་ལེན་མི་ལེན་གྱི་སྒོ་ནས་ཀྱང་མི་འབྱེད། འོ་ན་ཁྱད་པར་གང་གིས་འབྱེད་སྙམ་ན། རང་རྒྱུད་པས་གནས་ལུགས་རྟོགས་པའི་རིགས་ཤེས་རྗེས་དཔག་སྐྱེ་བ་དེ་ངེས་པར་རང་རྒྱུད་ཀྱི་རྟགས་ལ་བརྟེན་དགོས་པར་འདོད་ཅིང་། ཐལ་འགྱུར་བས་གནས་ལུགས་རྟོགས་པའི་རིགས་ཤེས་རྗེས་དཔག་སྐྱེ་བ་ལ་ངེས་པར་རང་རྒྱུད་ཀྱི་གཏན་ཚིགས་མཐའ་གཅིག་ཏུ་དགོས་པ་མ་ཡིན་གྱི། ཐལ་འགྱུར་གྱི་རིགས་པ་ལ་བརྟེན་ནས་ཀྱང་གནས་ལུགས་རྟོགས་པའི་རིགས་ཤེས་རྗེས་དཔག་སྐྱེད་ནུས་སོ་ཞེས་འདོད་པ་ནི་དེ་གཉིས་ཀྱི་ཁྱད་པར་ཡིན། ཞེས་གསུངས་ཞིང་། དེས་ན་ཐལ་འགྱུར་བས་སྟོང་ཉིད་རྟོགས་པའི་རིགས་ཤེས་རྗེས་དཔག་སྐྱེ་བ་དེ་གཙོ་བོར་ཐལ་འགྱུར་གྱི་རིགས་པ་ལ་བརྟེན་ཅིང་། རང་རྒྱུད་ཀྱི་རྟགས་སྦྱོར་ལ་བརྟེན་པའང་ཡོད་ཅེས་བཞེད་དོ། ། རོང་སྟོན་ཆེན་པོ་རང་གི་ཐུགས་བཞེད་ནི། གཙོ་བོར་རང་རྒྱུད་པའི་ལུགས་བཞེད་པ་ཡིན་ཏེ།
རྩ་ཤེའི་རྣམ་བཤད་དུའང་། ལེགས་ལྡན་བྱེད་ཀྱིས་ལེགས་པར་བཀྲལ་པའི་སྲོལ། ། ལེགས་པར་རྟོགས་ནས་གཞན་ལ་འདོམ་མཁས་པ། ། ཞེས་གསུངས་ཞིང་། ཀཱ་མ་ལ་ཤི་ལས་མཛད་པའི་སྒོམ་རིམ་ཐོག་མཐའ་བར་གསུམ་གྱི་འགྲེལ་པ་ལ་སོགས་པ་རང་རྒྱུད་པའི་གཞུང་ལུགས་ཀྱི་འགྲེལ་པ་ཡང་དུ་མ་མཛད་པར་སྣང་ངོ་། ། རོང་སྟོན་ཆེན་པོའི་བཞེད་པ་འདི་དག་ཀྱང་སྒྲ་ཇི་བཞིན་རང་དུ་ཁས་ལེན་དུ་མི་རུང་ཞེས། པཎ་ཆེན་ཐམས་ཅད་མཁྱེན་པའི་གསུང་ལས་འབྱུང་ངོ་། ། དགུ་པ་དེའི་རྗེས་འབྲང་འགའ་ཞིག་གི་ལུགས་ནི། མཁས་པའི་དབང་པོ་གོ་བོ་རབ་འབྱམས་པའི་སྟོང་མཐུན་ལས། ཐལ་རང་གི་ཁྱད་པར་གཙོ་བོར་གནས་ལུགས་ལ་དཔྱོད་པའི་ཚེ་རང་རྒྱུད་ཀྱི་རྟགས་དང་དམ་བཅའ་ཁས་ལེན་མི་ལེན་གྱི་སྒོ་ནས་འཇོག་ཅིང་།
འཕྲོས་དོན་རང་རྒྱུད་པས་ཁས་མི་ལེན་ལ། ཐལ་འགྱུར་བས་ཁས་ལེན་པའི་གྲུབ་མཐའ་ནི། ཐ་སྙད་དུ་འཇིག་རྟེན་ན་གྲགས་པ་ནི་ཚད་མ་བཞི་ཁས་ལེན་པ་དང་། དེ་དག་བདེན་གཉིས་འཇལ་བ་ལ་ལྟོས་ནས་རང་ལ་ཚད་མར་ཁས་ལེན་མི་ལེན་གྱི་ཁྱད་པར་དབྱེ་བ་དང་། བདེན་དངོས་འགོག་པའི་ཚེ་རང་རྒྱུད་ཀྱི་རྟགས་དང་དམ་བཅའ་མེད་པ་དང་ཆོས་བརྗོད་ཀྱི་དགག་བྱ་སྐྱེ་སོགས་བརྒྱད་དང་། རབ་བྱེད་ཉི་ཤུ་རྩ་བདུན་གྱི་དགག་བྱ་རྐྱེན་ནས་ལྟ་བའི་རབ་ཉི་ཤུ་རྩ་བདུན་པོ་རྣམས་དོན་དམ་དཔྱོད་པའི་རིགས་ངོར་དགག་བྱ་ཡིན་གྱི། ཐ་སྙད་དུ་ཡོད་མཉམ་ཡིན་པ་དང་། མདོ་ལས་གསུངས་པའི་ཕུང་ཁམས་སྐྱེ་མཆེད་ཀྱི་རྣམ་གཞག་དང་། ཀུན་གཞི་དང་། ཉོན་ཡིད་དང་།
མཚན་ཉིད་གསུམ་དང་། བདེ་གཤེགས་སྙིང་པོ་རྣམས་ཐ་སྙད་དུ་ཁས་ལེན་པ་དང་། ཀུན་རྫོབ་བདེན་པ་དང་། མི་བསླུ་བའི་གཞི་མཐུན་མེད་པ་དང་། བདེན་གཉིས་ཀྱི་སྐབས་སུ་ཡང་དག་མཐོང་བ་དང་། བརྫུན་པ་མཐོང་བ་གཉིས་སུ་ཕྱེ་བའི་བརྫུན་པ་མཐོང་བ་དང་། ཚད་མའི་གཞི་མཐུན་མེད་པ་དང་། ཀུན་རྫོབ་བདེན་པ་ལ་ཡང་ལོག་གཉིས་སུ་ཕྱེ་ཡང་། རང་ལུགས་ལ་བདེན་བརྫུན་གྱི་ཁྱད་པར་མི་འདོད་པ་དང་། ཡུལ་ལ་ཡང་ལོག་གཉིས་སུ་ཕྱེ་བའི་ཡུལ་ཅན་ལ་ཡང་དེ་ལྟར་ཕྱེ་བ་དང་།
ཐ་སྙད་དུ་ཡང་གཞན་སྐྱེ་མེད་པ་དང་། རྒྱུ་འབྲས་ཕྲད་མ་ཕྲད་དཔྱད་པའི་ཚེ་ཕྲད་པ་ཁས་མི་ལེན་ཡང་སྤྱིར་རྒྱུ་འབྲས་ཕྲད་པ་ཁས་ལེན་པ་དང་། རྒྱུ་འགགས་པའམ་མ་འགགས་པ་ལས་འབྲས་བུ་སྐྱེ་ཞེས་དཔྱད་པའི་ཚེ་འགགས་པ་ཁས་མི་ལེན་ཡང་སྤྱིར་རྒྱུ་འགགས་པ་ཁས་ལེན་པ་དང་། རྒྱུའི་དུས་ན་འབྲས་བུ་ཡོད་མེད་དང་། འབྲས་བུའི་དུས་ན་རྒྱུ་ཡོད་མེད་ཀྱི་མཐའ་གཉིས་པོ་གང་ཡང་ཁས་མི་ལེན་པ་དང་། ཐེག་པ་ཆེ་ཆུང་གཉིས་བདག་མེད་གཉིས་རྟོགས་པ་མཚུངས་ཀྱང་ལྟ་བ་སྤྲོས་བྲལ་ལ་ཁྱད་པར་ཡོད་པ་དང་། ཐེག་དམན་འཕགས་པའི་མཉམ་གཞག་ལ་སྐྱེ་འགག་མི་སྣང་བས་མི་རྟག་ལ་སོགས་བཅུ་དྲུག་མི་སྣང་ཡང་གང་ཟག་གི་བདག་མེད་རྟོགས་པའི་ཁྱད་པར་འཇོག་ཤེས་པ་དང་། སངས་རྒྱས་ཀྱི་ས་ན་སྐྱེ་འགག་མི་སྣང་ཡང་། ཇི་ལྟ་ཇི་སྙེད་ཀྱི་ཆོས་ཐམས་ཅད་མཁྱེན་པའི་རྣམ་གཞག་དང་། དེར་སེམས་སེམས་བྱུང་མེད་ཀྱང་ཡེ་ཤེས་ཡོད་པའི་རྣམ་གཞག་སྟེ་རེ་ཤིག་བཅུ་དྲུག་པོ་དེ་དག་གོ་ཞེས་བཤད།
འདི་དག་ལ་ཡང་དཔྱད་པར་བྱ་བ་ཅུང་ཟད་ཡོད་མོད་རེ་ཞིག་བཏང་སྙོམས་སུ་བཞག་གོ ། བཅུ་པ་རང་ལུགས་ཐུན་མོང་བའི་འཆད་ཚུལ་ལ། བདག་ཅག་རྣམས་ཀྱི་འདྲེན་པ་དམ་པ་པཎ་ཆེན་ཐམས་ཅད་མཁྱེན་པ་དཔལ་འབུམ་ཕྲག་གསུམ་པའི་བཞེད་པ་ཐུན་མོང་བ་ནི། ཐལ་རང་གཉིས་ཀྱི་ཁྱད་པར། རྩ་བ་ཤེས་རབ་ཀྱི་དགོངས་པ་གཙོ་བོར་རང་རྒྱུད་ཀྱི་སྒོ་ནས་འགྲེལ་བ་ལ་རང་རྒྱུད་པ་དང་། དེའི་དགོངས་པ་གཙོ་བོར་ཐལ་གྱུར་གྱི་སྒོ་ནས་འགྲེལ་བ་ལ་ཐལ་འགྱུར་བ་ཞེས་འཇོག་ཅིང་། སྤྱིར་བཏང་ནས་ཐལ་འགྱུར་གྱི་རིགས་པ་དང་རང་རྒྱུད་ཀྱི་རྟགས་ཁས་ལེན་མི་ལེན་གྱི་སྒོ་ནས་ཀྱང་མི་འཇོག དོན་དམ་ལ་དཔྱོད་པའི་ཚེ་དེ་གཉིས་ཁས་ལེན་མི་ལེན་གྱི་སྒོ་ནས་ཀྱང་མི་འཇོག རང་རྒྱུད་ཀྱི་རྟགས་སྦྱོར་ལ་བརྟེན་ནས་ཆོས་ཐམས་ཅད་རྟོགས་པའི་རིགས་ཤེས་རྗེས་དཔག་སྐྱེ་བར་ཁས་ལེན་མི་ལེན་གྱི་སྒོ་ནས་ཀྱང་མི་འཇོག ཐལ་འགྱུར་གྱིས་ཕ་རོལ་པོའི་ལོག་རྟོག་གི་དབལ་གཞོམ་པའི་རྗེས་སུ་གནས་ལུགས་རྟོགས་པའི་རིགས་ཤེས་རྗེས་དཔག་གི་རྟེན་དུ་གྱུར་པའི་རང་རྒྱུད་ཀྱི་རྟགས་ཁས་ལེན་མི་ལེན་གྱི་སྒོ་ནས་ཀྱང་མི་འཇོག་ཏེ།
ཐལ་རང་གཉིས་ཀས་ཀྱང་དེ་ཐམས་ཅད་ཁས་ལེན་པའི་ཕྱིར་རོ། ། དེས་ན་ཐལ་རང་གི་ཁྱད་པར་དངོས་ནི། རང་རྒྱུད་པས་ཕ་རོལ་པོ་དངོས་པོ་བདེན་གྲུབ་ཏུ་འདོད་པ་ལ། ཐོག་མར་ཐལ་འགྱུར་གྱི་སྒོ་ནས་ལོག་རྟོག་གིས་དབལ་བཞོམ། དེར་རྗེས་གཅིག་དུ་བྲལ་བའམ་རྟེན་འབྲེལ་གྱི་རིགས་པ་སོགས་ལ་བརྟེན་ནས། ཆོས་ཐམས་ཅད་བདེན་སྟོང་དུ་རྟོགས་པའི་རིགས་ཤེས་རྗེས་དཔག་སྐྱེད་པར་བྱེད་པ་ཡིན་གྱི། ཐལ་འགྱུར་ཙམ་ལ་བརྟེན་ནས་ཆོས་ཐམས་ཅད་བདེན་མེད་དུ་རྟོགས་པའི་རིགས་ཤེས་རྗེས་དཔག་སྐྱེད་པར་མི་ནུས་སོ་ཞེས་འཆད། ཐལ་འགྱུར་བ་རྣམས་ནི་ཕ་རོལ་བདེན་གྲུབ་འདོད་པ་ལ། བདེན་གྲུབ་འགོག་པར་བྱེད་པའི་གཞན་ལ་གྲགས་ཀྱི་རྗེས་དཔག་གམ། འགལ་བ་བརྗོད་པའི་ཐལ་འགྱུར།
རྒྱུ་མཚན་མཚུངས་པའི་མགོ་སྙོམས་སམ་སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པ་བརྗོད་པའི་ཐལ་འགྱུར་སོགས་ཀྱི་སྒོ་ནས་ཆོས་ཐམས་ཅད་བདེན་སྟོང་དུ་རྟོགས་པའི་རིགས་ཤེས་རྗེས་དཔག་སྐྱེད་ནུས་ཤིང་། དེ་ཡང་ཐལ་འགྱུར་གྱི་སྒོ་ནས་རིགས་ཤེས་རྗེས་དཔག་སྐྱེད་པ་གཙོ་ཆེ་བ་ལ་དགོངས་པ་ཡིན་ཏེ། ཚིག་གསལ་ལས། ཕལ་ཆེར་ཐལ་བ་བསྒྲུབ་པའི་སྒོ་ནས་ནས་གཞན་གྱི་ཕྱོགས་བསལ་བར་མཛད་དོ། ། ཞེས་ཕལ་ཆེར་གྱི་སྒྲ་སྨྲས་པའི་ཕྱིར་རོ། ། འོན་ཀྱང་གང་ཟག་འགའ་ཞིག་ལ་ཐལ་འགྱུར་གྱི་ལོག་རྟོག་གི་དབལ་གཞོམ་པའི་རྗེས་སུ་ཡང་། རང་རྒྱུད་ཀྱི་རྟགས་ལ་བརྟེན་ནས་གནས་ལུགས་རྟོགས་པའི་རིགས་ཤེས་རྗེས་དཔག་སྐྱེ་བ་གཅིག་ཀྱང་ཡོད་དེ། བསྟན་བཅོས་འདི་ཉིད་ལས། མཐའ་བཞིའི་སྐྱེ་བ་བཀག་ཟིན་པའི་རྗེས་སུ་ཡང་མཐའ་བཞིའི་སྐྱེ་བ་མེད་པའི་རྟགས་ལས་དངོས་པོ་རྣམས་བདེན་མེད་དུ་བསྒྲུབས་འདུག་པའི་ཕྱིར་ཏེ། འདི་ཉིད་ལས།
གང་གི་ཕྱིར་ན་བདག་དང་གཞན་དང་གཉིས་ཀ་ལས་སྐྱེ་དང་། ། རྒྱུ་ལ་ལྟོས་པ་ཡོད་པ་མིན་པས་དངོས་རྣམས་རང་བཞིན་བྲལ། ། ཞེས་གསུངས་པའི་ཕྱིར། འོན་ཀྱང་དེ་ཁོ་ན་ཉིད་རྟོགས་པའི་ལྟ་བ་སྐྱེད་པ་དེ་ལ་ངེས་པར་མཐའ་གཅིག་ཏུ་ཐལ་འགྱུར་དང་རང་རྒྱུད་ཀྱི་རྟགས་གང་རུང་དགོས་པ་མ་ཡིན་ཏེ། སྒྱུ་མ་ལ་སོགས་པའི་དཔེ་བརྒྱད་དང་། ཐོས་བསམ་བསྒོམ་གསུམ་དང་། མན་ངག་ཁྱད་པར་ཅན་དང་། དད་པ་སོགས་ཀྱི་སྒོ་ནས་དབུ་མའི་ལྟ་བ་སྐྱེ་བ་བསམ་གྱིས་མི་ཁྱབ་ཡོད་དོ། ། དེས་ན་རོང་སྟོན་ཆེན་པོའི་དགོངས་པ་གཙོ་བོར་སྐྱོང་བའི་ཚེ། དབུ་མ་རང་རྒྱུད་པའི་བཤད་སྲོལ་ཉི་མ་ལྟ་བུ་དང་།
དབུ་མ་ཐལ་འགྱུར་བའི་བཤད་སྲོལ་ཟླ་བ་ལྟ་བུ་སྟེ། དབུ་མའི་བཤད་སྲོལ་ཉི་ཟླ་ཟུང་གཅིག་ལ་བརྟེན་ནས་རྟག་ཆད་ཀྱི་མུན་པ་ཐམས་ཅད་སེལ་བར་བྱེད་པ་ཡིན་ནོ་ཞེས་རང་རྒྱུད་པ་གཙོ་ཆེ་བ་ཙམ་ཞིག་མཛད་དོ། ། འདི་དག་ནི་དཔལ་འབུམ་ཕྲག་གསུམ་པའི་དགོངས་པ་ཐུན་མོང་བ་ཙམ་ཞིག་ཡིན་ལ། ཐུན་མོང་མ་ཡིན་པའི་བཞེད་པ་ནི། འཕགས་པ་ཀླུ་སྒྲུབ་ལུགས་ཀྱི་སྤང་བྱ་སྤོང་ཚུལ་དང་། ཐུགས་སྲས་ཀྱི་མཆོག་པཎ་ཆེན་ལྷ་དབང་བློ་གྲོས་ཀྱིས། པཎ་ཆེན་རིན་པོ་ཆེའི་གསུང་རྒྱུན་དྲི་མ་མེད་པ་གཞན་ལ་འདོམས་པར་མཛད་པའི་ཟིན་བྲིས་རྣམས་ལས་བཤད་པ་འདི་དག་ཡིན་ནོ། ། དེ་ལྟར་ཡང་། འཕགས་པ་ཀླུ་སྒྲུབ་ཀྱི་བསྟོད་འགྲེལ་ལས། ཁོ་བོ་ཅག་གི་འདྲེན་པ་དཔལ་འབུམ་ཕྲག་གསུམ་པ་དེའི་དགོངས་པ་ལ།
རོང་སྟོན་ཆེན་པོ་སོགས་བླ་མ་འགའ་ཞིག་གི་དགོངས་འཁྲིད་དང་། གདུལ་བྱ་བློ་ཆུང་འགའ་ཞིག་ཁ་དྲང་བའི་ཐུན་མོང་བའི་གྲུབ་མཐའ་དང་། གདུལ་བྱ་མཆོག་ལ་ཟུར་གྱིས་བསྟན་པའི་ཀླུ་སྒྲུབ་ཐུན་མོང་མ་ཡིན་པའི་གྲུབ་མཐའ་བརྡའ་ཙམ་གྱིས་བསྟན་པ་གཉིས་ཡོད་པའི་ཕྱིར་རོ། ། ཁོ་བོས་ནི་སྤང་གཉེན་གྱི་སྐབས་སུ་ཀླུ་སྒྲུབ་ལུགས་ཟུར་ཙམ་བསྟན་པ་དེས་མིག་ཕྱེ་ནས། འཕགས་མཆོག་ཀླུ་སྒྲུབ་དང་། དཔལ་འབུམ་ཕྲག་གསུམ་པའི་དགོངས་པ་ཕྱོགས་གཅིག་ཏུ་བདེ་བླག་ཏུ་རྟོགས་པ་ཡིན་ནོ། ། ཞེས་གསུངས་པ་ཡིན་ནོ། ། མཁས་པ་སྔ་མའི་བཞེད་སྲོལ་ཅུང་ཟད་བཀོད་པ་འདི་ཡང་། རང་གཞན་གྱི་གྲུབ་མཐའ་ལ་མི་རྨོངས་པ་དང་། རང་ལུགས་ལ་ངེས་ཤེས་ཁྱད་པར་ཅན་བསྐྱེད་པའི་ཕྱིར་དུ་བཀོད་པ་ཡིན་པས།
མཁས་པ་རྣམས་ཀྱིས་དེ་དག་གི་དོན་ལ་ཞིབ་ཏུ་དཔྱོད་པར་མཛོད་ཅིག རྩ་བའི་གཉིས་པ་རང་ལུགས་ཐུན་མོང་མ་ཡིན་པའི་གནད་བསྟན་པ་ལ། དབུ་མ་ཐལ་རང་གཉིས་རིགས་པ་འགོད་ཚུལ་མི་འདྲ་བའི་ཁྱད་པར་བཤད་པ། གཞིའི་གནས་སྐབས་སུ་ཁས་ལེན་མི་འདྲ་བའི་ཁྱད་པར་བཤད་པ། ལམ་གྱི་གནས་སྐབས་སུ་ཁས་ལེན་མི་འདྲ་བའི་ཁྱད་པར་བཤད་པ། འབྲས་བུའི་གནས་སྐབས་སུ་ཁས་ལེན་མི་འདྲ་བའི་ཁྱད་པར་བཤད་པ་དང་བཞི། དང་པོ་ལ། གནས་སྐབས་དང་པོ་གཉིས་སུ་ཕལ་ཆེར་མཐུན་པའི་ཚུལ་དང་། གནས་སྐབས་གསུམ་པར་ཁས་ལེན་མི་མཐུན་པའི་ཚུལ་གཉིས། དང་པོ་ནི།
སྤྱིར་དེ་གཉིས་ཀྱི་ཁྱད་པར་ཁས་ལེན་ཡོད་མེད་ཀྱི་སྒོ་ནས་འབྱེད་པ་མ་ཡིན་ཏེ། ཐལ་འགྱུར་བས་ཀྱང་དཀོན་མཆོག་གསུམ་སྐྱབས་གནས་ཡིན་པ་དང་། སེམས་ཅན་ཐམས་ཅད་བྱམས་སྙིང་རྗེ་བྱང་ཆུབ་ཀྱི་སེམས་སྒོམ་པའི་ཡུལ་ཡིན་པ་དང་། སྦྱིན་པ་གཏང་བ་ལས་ལོངས་སྤྱོད་འབྱུང་བ་དང་། ཚུལ་ཁྲིམས་བསྲུང་པ་ལས་བདེ་འགྲོ་ཐོབ་པ་དང་། ལམ་བསྒོམ་པ་ལས་ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པ་དང་། ཐོས་བསམ་སྒོམ་གསུམ་བྱས་པས་ཤེས་བྱའི་གནས་ལ་མཁས་པ་དང་། འཆད་རྩོད་བརྩོམ་གསུམ་བྱས་པས་བསྟན་པ་ལ་ཕན་པ་སོགས་ལས་དགེ་སྡིག་གི་སྤང་བླང་ཐམས་ཅད་ཚུལ་བཞིན་དུ་ཁས་ལེན་དགོས་པའི་ཕྱིར་ཏེ། དེ་ལྟར་མ་ཡིན་ན། སངས་རྒྱས་ཀྱི་བཀའ་དགོངས་འགྲེལ་དང་བཅས་པ་དང་།
ཁྱད་པར་དབུ་མ་ཆེན་པོའི་གཞུང་ལུགས་རྣམས་ལས། ལས་རྒྱུ་འབྲས་ཀྱི་རྣམ་གཞག་ཞིབ་ཏུ་གསུངས་པ་ཐམས་ཅད་དགོས་མེད་དུ་འགྱུར་བའི་ཕྱིར་རོ། ། ཡང་དེ་གཉིས་ཀྱི་ཁྱད་པར་གནས་ལུགས་ལ་དཔྱོད་པའི་ཚེ་རང་རྒྱུད་ཀྱི་རྟགས་དང་དམ་བཅའ་ཁས་ལེན་མི་ལེན་གྱི་སྒོ་ནས་ཀྱང་མི་འཇོག་སྟེ། དེ་གཉིས་ཀས་ཀྱང་གནས་ལུགས་ལ་སྤྱོད་པའི་ཚེ་རང་རྒྱུད་ཀྱི་རྟགས་དང་དམ་བཅའ་ཁས་ལེན་པའི་ཕྱིར་ཏེ། མཐའ་བཞིའི་སྐྱེ་བ་འགོག་པའི་སྐབས་འདིར་མཐའ་བཞིའི་སྐྱེ་བ་མེད་པའི་དམ་བཅའ་བཞི་ཁས་ལེན་པར་མཚུངས་པ་དང་། དོན་དམ་བདེན་པ་བསྟན་ལ་འབེབས་པའི་གནས་སྐབས་སུ་ཡང་ཆོས་ཐམས་ཅད་རང་བཞིན་གྱིས་སྐྱེ་མེད་དུ་འདོད་པར་ཐལ་རང་གཉིས་ཀ་མཐུན་པའི་ཕྱིར་རོ། ། ཅུང་ཟད་དཔྱད་པའི་གནས་སྐབས་སམ། བར་དུ་བདག་ཟློག་གི་ལྟ་བ་རྒྱུད་ལ་སྐྱེས་པའི་གནས་སྐབས་དེར་ཡང་། རང་རྒྱུད་ཀྱི་རྟགས་དང་དམ་བཅའ་སོགས་ཁས་ལེན་མི་ལེན་གྱི་སྒོ་ནས་མི་འཇོག་སྟེ། དབུ་མ་ཐལ་རང་གཉིས་ཆར་གྱིས་ཀྱང་བར་དུ་བདག་ཟློག་གི་སྐབས་དེར་རྟེན་འབྲེལ་གྱི་རྟགས་ཀྱིས་མྱུ་གུ་བདེན་མེད་དུ་བསྒྲུབ་པའི་ཚུལ་གསུམ་ཁས་ལེན་པར་མཚུངས་པ་དང་།
རྟེན་འབྲེལ་གྱི་རྟགས་ལས་མྱུ་གུ་བདེན་མེད་དུ་རྟོགས་པའི་དབུ་མའི་ལྟ་བ་ཁས་ལེན་པར་ཡང་མཐུན་པའི་ཕྱིར་རོ། ། ཡང་དེ་གཉིས་ཆར་གྱིས་ཅུང་ཟད་དཔྱད་པའི་སྐབས་སུ། རང་ལུགས་བསྒྲུབ་རྒྱུ་དང་། གཞན་ལུགས་དགག་རྒྱུ་ལ་སོགས་པ་ཡང་ཁས་ལེན་ཏེ། མཐའ་བཞིའི་སྐྱེ་འགོག་གི་རིགས་པ་རྣམས་ཀྱང་ཅུང་ཟད་དཔྱད་པའི་སྐབས་ཀྱི་རིགས་པ་ཡིན་པར་གསུང་པ་གང་ཞིག མཐའ་བཞིའི་སྐྱེ་འགོག་གི་སྐབས་དེར། རང་ལུགས་བསྒྲུབ་རྒྱུ་དང་། གཞན་ལུགས་དགག་རྒྱུ་ལ་སོགས་པ་བྱུང་འདུག་པའི་ཕྱིར། རྟགས་དང་པོ་གྲུབ་སྟེ། སློབ་དཔོན་དཔའ་བོས།
སེམས་ནི་བདེན་པའི་དེ་ཉིད་ལ། ། འདི་ལྟར་ཅུང་ཟད་རྣམ་དཔྱད་ན། ། བདག་ལས་མ་ཡིན་གཞན་ལས་མིན། ། གཉིས་ལས་མ་ཡིན་རྒྱུ་མེད་མིན། ། ཞེས་གསུངས་པས་སོ། ། གནད་དེས་ན་ཅུང་ཟད་དཔྱོད་པའི་སྐབས་དང་། ཅུང་ཟད་དཔྱད་པའི་སྐབས་གཉིས་ཆར་དུ། ཐལ་རང་གཉིས་ཆར་གྱིས་གཞི་ལམ་འབྲས་བུའི་རྣམ་གཞག་ཁས་ལེན་ལ། རང་རྒྱུད་ཀྱི་དམ་བཅའ་ཞེས་པའི་དོན་ཡང་། གཙོ་ཆེར་རང་ལུགས་ཀྱི་དམ་བཅའ་ཞེས་པའི་དོན་ཡིན་ཞིང་།
རང་ལུགས་ཀྱི་དམ་བཅའ་དང་། རང་ལུགས་ཀྱི་སྒྲུབ་བྱེད་ཁས་ལེན་པ་ལ་རང་རྒྱུད་ཀྱི་དམ་བཅའ་དང་། རང་རྒྱུད་ཀྱི་གཏན་ཚིགས་ཞེས་མིང་བཏགས་པ་ཡིན་ནོ། ། འདི་ལ་དགོངས་ནས་རྩོད་བཟློག་ལས། ཐ་སྙད་ཁས་ནི་མ་བླངས་པར། ། ཁོ་བོ་འཆད་པར་མི་བྱེད་དོ། ། ཅེས་གསུངས་སོ། ། དེས་ན་དབུ་མ་ཐལ་རང་གཉིས། ཆོས་ཐམས་ཅད་བདེན་མེད་དུ་རྟོགས་པའི་དབུ་མའི་ལྟ་བ་གཏན་ལ་འབེབས་པའི་སྐབས་དེར། རང་རྒྱུད་ཀྱི་རྟགས་སྦྱོར་ཁས་ལེན་པར་མཐུན་མོད།
འོད་ཀྱང་བདག་ཟློག་གི་སྐབས་དེར་རང་རྒྱུད་པས་དང་པོར་ཆོས་ཐམས་ཅད་བདེན་མེད་དུ་རྟོགས་པའི་རིགས་ཤེས་རྗེས་དཔག་སྐྱེད་པར་བྱེད་པ་རང་རྒྱུད་ཀྱི་རྟགས་ཁོ་ན་ལ་ལྟོས་པར་འདོད། དབུ་མ་ཐལ་འགྱུར་བས་དེ་ལྟ་བུའི་རིགས་ཤེས་རྗེས་དཔག་སྐྱེ་བ། གཙོ་བོར་འགལ་བ་བརྗོད་པའི་ཐལ་འགྱུར་གྱི་རིགས་པ་ལ་བརྟེན་ནས་སྐྱེ་ཞིང་། འོན་ཀྱང་རང་རྒྱུད་ཀྱི་རྟགས་སྦྱོར་སོགས་བརྟེན་ནས་སྐྱེ་བ་ཡང་ཡོད་ཅེས་ཁས་ལེན་པ་ནི། དཔལ་འབུམ་ཕྲག་གསུམ་པའི་དགོངས་པ་དང་། དབུ་མ་ཚིག་གསལ་ལས། ཕལ་ཆེར་ཐལ་བ་བསྒྲུབ་པའི་སྒོ་ནས་གཞན་གྱི་ཕྱོགས་སེལ་བར་མཛད་དོ། ། ཞེས་ཕལ་ཆེར་གྱི་སྒྲ་གསུངས་པའི་གོ་དོན་ཕྱིན་ཅི་མ་ལོག་པ་ཡིན་པར་ཤེས་པར་བྱའོ། ། འདི་ལ་འཕྲོས་ནས་ཁ་ཅིག མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་མེད།
མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་མེད་པ་དེ། མྱུ་གུ་གནས་ལུགས་ཡིན་ཞེས་འདོད་པ་དང་། ཡང་ཁ་ཅིག་མྱུ་གུའི་གནས་ལུགས་ལ་དཔྱད་པའི་མྱུ་གུ་ཡོད་པ་ཡང་མ་ཡིན། མེད་པ་ཡང་མ་ཡིན། གཉིས་ཀ་ཡང་མ་ཡིན། གཉིས་པ་མ་ཡིན་པ་ཡང་མ་ཡིན། ཞེས་འདོད་པ་དག་ཀྱང་ཡོད་མོད། འོག་ཏུ་དོགས་དཔྱོད་ཀྱི་སྐབས་སུ་རྒྱས་པར་འཆད་དོ། ། གཉིས་པ་གནས་སྐབས་གསུམ་པར་ཁས་ལེན་མི་མཐུན་པའི་ཚུལ་ནི། དབུ་མ་ཐལ་རང་གཉིས་ཆར།
སྦྱོར་བ་ཤིན་ཏུ་དཔྱོད་པའི་གནས་སྐབས་ཚུན་ཆད་དུ་ཁས་ལེན་ཡོད་པར་མཐུན་ཞིང་། དངོས་གཞི་ཤིན་ཏུ་དཔྱད་པའི་གནས་སྐབས་སམ། ཐ་མར་ལྟ་བ་ཀུན་ཟློག་གི་དབུ་མའི་ལྟ་བ་ལ་སེམས་པའི་སྐབས་དེར་ཚུལ་གསུམ་ཚད་མས་གྲུབ་པའི་དབུ་མའི་རིགས་པ་ཁས་ལེན་མི་ལེན་གྱི་སྒོ་ནས་ཁྱད་པར་འབྱེད་པ་ཡིན་ཏེ། དབུ་མ་རང་རྒྱུད་པས་ཤིན་ཏུ་དཔྱད་པའི་ཚེ་ཡང་དེ་ལྟར་ཁས་ལེན། དབུ་མ་ཐལ་འགྱུར་བས་ཤིན་ཏུ་དཔྱད་པའི་ཚེ་དེ་ལྟར་ཁས་མི་ལེན་པའི་ཕྱིར། དེ་ལྟར་ཡང་འཇམ་དབྱངས་ས་པཎ་གྱིས་གཞུང་ལུགས་ལེགས་བཤད་ལས། དེ་ཡང་། ཚུལ་གསུམ་ཚད་མས་གྲུབ་པ་ལས་བྱུང་བས་སྤྲོས་པ་གཅོད་བྱེད་ཀྱི་རིགས་པ་ལ་བརྟེན་ནས་གཞན་གྱི་ཁས་བླངས་འགོག་པ་ནི། རང་རྒྱུད་པ་ཡིན་ལ། ཚུལ་གསུམ་ཚད་མས་གྲུབ་པར་ཁས་མི་ལེན་ཞིང་།
གཞན་གྱི་ཁས་བླངས་རྟགས་སུ་བཀོད་ནས། གཞན་གྱི་ལོག་རྟོག་འགོག་པ་ནི། ཐལ་འགྱུར་བ་ཡིན་ནོ། ། ཞེས་གསུངས་ཞིང་། རྟོགས་བརྗོད་དཔལ་གྱི་འཁྲི་ཤིང་དུ་ཡང་། ཤིན་ཏུ་དཔྱད་ཚེ་ཆོས་ཅན་མ་སྙེད་རང་ཕྱོགས་བོར། ། གཞན་ཕྱོགས་རང་དེངས་དགག་བསྒྲུབ་མཚན་མ་གྲོལ། ། ཐ་མར་ལྟ་བ་ཀུན་ཟློག་ལྟ་བའི་བཅུད། ། ཆུ་ལས་འོ་མ་ཐལ་འགྱུར་ངང་མོས་དྲངས། ། ཞེས་གསུངས་པ་ལྟར་རོ། །
དེ་དག་ལ་ཡིད་ཆེས་བསྐྱེད་པའི་ཕྱིར་ལུང་སྦྱོར་བཀོད་པ་ནི། དབུ་མ་རང་རྒྱུད་པས་དོན་དམ་གཏན་ལ་འབེབས་པའི་གནས་སྐབས་ཐམས་ཅད་དུ། རང་རྒྱུད་ཀྱི་རྟགས་དང་དམ་བཅའ་ལ་སོགས་པ་ཁས་ལེན་ཏེ། སློབ་དཔོན་དཔལ་སྦས་ཀྱིས་དེ་ཁོ་ན་ཉིད་ལ་འཇུག་པར། བསྒྲུབ་བྱའི་ཆོས་དང་རྗེས་མཐུན་པ། ། རིགས་པ་ཤེས་པས་ཆོས་ཅན་དུ། ། རྟག་ཏུ་བྱེད་པ་དེ་ཡི་ཕྱིར། ། མཁས་པས་རང་གི་ཆོས་ཅན་སྨོས། ། དངོས་པོ་མེད་པ་ཉིད་ཀྱི་ཆོས། ། བསྒྲུབ་བྱའི་བདག་ཉིད་རྗེས་མཐུན་པའི། །
དངོས་པོ་མེད་ཉིད་ཆོས་ཅན་ཡིན། ། དེ་བས་འདི་མ་གྲུབ་པ་མིན། ། ཞེས་དང་། སློབ་དཔོན་ཡེ་ཤེས་སྙིང་པོའི་བདེན་གཉིས་ལས། རྒོལ་བ་གཉིས་ཀའི་ཤེས་པ་ལ། ། ཇི་ཙམ་སྣང་བའི་ཆ་ཡོད་པ། ། དེ་ཙམ་དེ་ལ་བརྟེན་ནས་ནི། ། ཆོས་ཅན་ཆོས་ལ་སོགས་པར་རྟོག ། དེ་ཚེ་རྗེས་སུ་དཔག་པ་འབྱུང་། ། གང་གི་ཚེ་ན་གཞན་མ་ཡིན། །
དེ་བས་རིགས་པ་སྨྲ་བ་རྣམས། ། དེ་སྐད་སྨྲ་བ་སུ་ཞིག་འགོག ། ཅེས་དང་། མཁན་ཆེན་ཞི་བ་མཚོས་དབུ་མ་རྒྱན་ལས། གཞུང་གིས་བསྐྱེད་པའི་བྱེ་བྲག་གིས། ། ཆོས་ཅན་སྤངས་ནས་མཁས་པ་དང་། ། བུད་མེད་བྱིས་པའི་བར་དག་ལ། ། གྲགས་པར་འགྱུར་བའི་དངོས་རྣམས་ལ། ། བསྒྲུབ་བྱ་སྒྲུབ་བྱེད་དངོས་པོ་འདི། ། མ་ལུས་ཡང་དག་འཇུག་པར་འགྱུར། །
དེ་ལྟར་མིན་ན་གཞི་མ་གྲུབ། ། ལ་སོགས་ལན་ནི་ཇི་ལྟར་གདབ། ། ཅེས་དང་། སློབ་དཔོན་པདྨའི་ངང་ཚུལ་གྱི་དབུ་མ་སྣང་བ་ལས། ཁོ་བོ་ཅག་ཐལ་བར་འགྱུར་བ་འབའ་ཞིག་གིས་ཆོས་ཐམས་ཅད་སྟོང་པ་ཉིད་དུ་མི་སྒྲུབ་ཀྱི་འོན་ཀྱང་ཡང་དག་པའི་ཚད་མའི་སྟོབས་ཀྱིས་བསྒྲུབ་བོ། ། དེའང་བཅོམ་ལྡན་འདས་ཀྱིས་རྗེས་སུ་གནང་བ་ཁོ་ན་ཡིན་པས་ཁོ་བོ་ཅག་ཁས་ལེན་པར་བྱེད་དོ། ། ཞེས་གསུངས་སོ། ། དབུ་མ་ཐལ་འགྱུར་བས་ཤིན་ཏུ་དཔྱད་པའི་སྐབས་སུ་གང་ཡང་ཁས་མི་ལེན་པའི་ཤེས་བྱེད་ཀྱི་ལུང་ནི། གལ་ཏེ་སྟོང་མིན་ཅུང་ཟད་ཡོད། ། སྟོང་པའང་ཅུང་ཟད་ཡོད་པར་འགྱུར། །
སྟོང་མིན་ཅུང་ཟད་ཡོད་མིན་ན། ། སྟོང་པ་ཡོད་པ་ག་ལ་འགྱུར། ། ཞེས་དང་། གལ་ཏེ་ངས་དམ་བཅས་འགའ་ཡོད། ། ཅེས་སོགས་དང་ཚིག་གསལ་དུ་དབུ་མ་པ་ཡིན་ན་ནི་རང་གི་རྒྱུད་ཀྱི་ཞེས་སོགས་དང་། མཁས་པ་འཇུག་སྒོའི་རང་འགྲེལ་ལས། དབུ་མ་པ་འགའ་ཞིག རང་གྲུབ་མཐའ་ཁས་མི་ལེན་པར་རྒོལ་བ་ཡོད་མེད་ལ་སོགས་པ་ཇི་ལྟར་ཁས་ལེན་ཡང་སུན་འབྱིན་ཏེ། ཞེས་གསུངས་པ་འདི་རྣམས་ཡིན་ནོ། ། དེས་ན་གནས་སྐབས་གསུམ་པ་འདིར།
དབུ་མ་པ་རང་ངོས་ནས། དགག་སྒྲུབ་ལ་སོགས་པའི་རྣམ་གཞག་ཁས་མི་ལེན་ཀྱང་། ཕ་རོལ་པོས་གནས་ལུགས་རྟོགས་པའི་ཐབས་སུ་རྒོལ་བ་ཕ་རོལ་པོ་གཞན་ལ་གྲགས་པའི་ཁས་བླངས་རྟགས་སུ་བཀོད་ནས། གཞན་གྱི་ལོག་རྟོག་འགོག་པར་བྱེད་པ་ཙམ་ཡིན་ནོ། ། འདི་ལ་རིགས་ལམ་སྐྱོང་དུས་སྐྱོང་ལུགས་ཤེས་དགོས་མོད། མདོ་སྔགས་ཐམས་ཅད་ཀྱི་ནང་ནས། དབུ་མ་རྟོགས་དཀའ་བའི་གནད་ཀྱང་འདི་དག་ཡིན་པས། བླ་མ་མཁས་པ་བརྟེན་པ་གལ་ཆེའོ། ། གཉིས་པ་གཞིའི་གནས་སྐབས་སུ་ཁས་ལེན་མི་འདྲ་བ་ལ། ཀུན་རྫོབ་བདེན་པ་འཇོག་ཚུལ་མི་འདྲ་བ་དང་།
དོན་དམ་བདེན་པ་འཇོག་ཚུལ་མི་འདྲ་བ་གཉིས། དང་པོ་ནི། རང་རྒྱུད་པས་(Dཀུན་རྫོབ་བདེན་པ་)ལ། (Eཡང་དག་ཀུན་རྫོབ་བདེན་པ་དང་། ལོག་པའི་ཀུན་རྫོབ་བདེན་པ་གཉིས་)སུ་ཕྱེ་ནས། དང་པོ་དང་། དོན་བྱེད་ནུས་པའི་ཆོས་དོན་ཅིག གཉིས་པ་དང་། དོན་བྱེད་མི་ནུས་པའི་ཆོས་དོན་གཅིག་ཏུ་འདོད་པ་ཡིན་ཏེ། བདེན་གཉིས་ལས།
སྣང་དུ་འདྲ་ཡང་དོན་བྱེད་དག ། ནུས་པའི་ཕྱིར་དང་མི་ནུས་ཕྱིར། ། ཡང་དག་ཡང་དག་མ་ཡིན་པའི། ། ཀུན་རྫོབ་ཀྱི་ནི་དབྱེ་བ་བྱས། ། ཞེས་བཤད་པའི་ཕྱིར། དབུ་མ་ཐལ་འགྱུར་བའི་ལུགས་ལ། ཡག་དག་ཀུན་རྫོབ་བདེན་པ་ལ་ཡང་འདུས་བྱས་དང་། འདུས་མ་བྱས་གཉིས་ཆར་ཡོད། ལོག་པའི་ཀུན་རྫོབ་བདེན་པ་ལ་ཡང་ལ་འདུས་བྱས་འདུས་མ་བྱས་གཉིས་ཆར་ཡོད་པ་ཡིན་ཏེ། འདི་ཉིད་ལས།
གནོད་པ་མེད་པའི་དབང་པོ་དྲུག་རྣམས་ཀྱི། ། གཟུང་བ་གང་ཞིག་འཇིག་རྟེན་གྱིས་རྟོགས་ཏེ། ། འཇིག་རྟེན་ཉིད་ལས་བདེན་ཡིན་ལྷག་མ་ནི། ། འཇིག་རྟེན་ཉིད་ལས་ལོག་པར་རྣམ་པར་བཞག ། ཅེས་གསུངས་པས་སོ། ། གཞན་ཡང་དབུ་མ་རང་རྒྱུད་པས། ཀུན་རྫོབ་ཀྱི་རྣམ་གཞག་ལ་རྟོག་གེའི་རིགས་པའི་འཐད་པ་བཅུག་སྟེ། གྲུབ་མཐའ་འོག་ལ་གསུམ་གང་རུང་དང་སྒོ་བསྟུན་ནས་ཁས་ལེན་པར་བྱེད། དེ་ལ་ཡང་བྱེ་བྲག་ཏུ་སྨྲ་བ་དང་ཚུལ་མཚུངས་པའི་དབུ་མ་པ། མདོ་སྡེ་སྤྱོད་པའི་དབུ་མ་པ།
རྣལ་འབྱོར་སྤྱོད་པའི་དབུ་མ་པ་དང་གསུམ་ཡོད་ཅིང་། དང་པོ་དེས་ཀུན་རྫོབ་ཀྱི་རྣམ་གཞག་ཕལ་ཆེ་བ་བྱེ་བྲག་ཏུ་སྨྲ་བ་དང་མཐུན་པར་ཁས་ལེན། གཉིས་པ་དེས་ཀུན་རྫོབ་ཀྱི་རྣམ་གཞག་ཕལ་ཆེ་བ་མདོ་སྡེ་པ་དང་མཐུན་པར་ཁས་ལེན། གསུམ་པ་དེས་ཀུན་རྫོབ་ཀྱི་རྣམ་གཞག་སེམས་ཙམ་པ་དང་མཐུན་པར་ཁས་ལེན་ནོ། ། དབུ་མ་ཐལ་འགྱུར་བས་ནི་ཀུན་རྫོབ་ཀྱི་རྣམ་གཞག་ལ། རིགས་པའི་འཐད་པ་མ་གཅུག་པར་ཕལ་ཆེར་འཇིག་རྟེན་ན་གྲགས་པ་བཞིན་ཁས་ལེན་པས་ན། འཇིག་རྟེན་གྲགས་སྡེ་སྤྱོད་པའི་དབུ་མ་པ་ཞེས་འཇོག་སྟེ། མདོ་ལས། འཇིག་རྟེན་ང་དང་ལྷན་ཅིག་རྩོད་ཀྱི་ང་འཇིག་རྟེན་དང་ལྷན་ཅིག་མི་རྩོད་དེ། གང་འཇིག་རྟེན་ན་ཡོད་པར་འདོད་པ་དེ་ང་ཡང་ཡོད་པར་འདོད་དོ།
གང་འཇིག་རྟེན་ན་མེད་པར་འདོད་པ་དེ་ང་ཡང་མེད་པར་འདོད་དོ། ། ཞེས་དང་། རྩེ་ཤེར་ལས། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། ། དམ་པའི་དོན་ནི་མ་རྟོགས་ན། ། མྱ་ངན་འདས་པ་ཐོབ་མི་ནུས། ། ཞེས་དང་། བཞི་བརྒྱ་པ་ལས། ཇི་ལྟར་ཀླ་ཀློ་སྐད་གཞན་གྱིས། །
གཟུང་བར་མི་ནུས་དེ་བཞིན་དུ། ། དེ་བཞིན་འཇིག་རྟེན་མ་རྟོགས་པར། ། འཇིག་རྟེན་གཟུང་བར་ནུས་མ་ཡིན། ། ཞེས་དང་། འདིར། ཐ་སྙད་བདེན་པ་ཐབས་སུ་གྱུར་པ་དང་། ། ཞེས་སོགས་གསུངས་པའི་ཕྱིར། དོན་འདི་ཉིད་རྗེ་བཙུན་འཇམ་པའི་དབྱངས་ཀྱི་རྣམ་པར་སྤྲུལ་པ་ས་སྐྱའི་རྗེ་བཙུན་གོང་མ་དག་གི་དགོངས་པ་ཡང་ཡིན་ཏེ། རྗེ་བཙུན་རིན་པོ་ཆེས་འགྲེལ་པ་དག་ལྡན་ལས། འདི་ལ་ནི་ཀུན་རྫོབ་ཀྱི་འདོད་པ་མི་མཐུན་པ་ལྔ་ཡོད་དེ།
འཇིག་རྟེན་གྲགས་སྡེ་པ་དང་། བྱེ་བྲག་ཏུ་སྨྲ་བ་དང་ཚུལ་མཚུངས་པ་དང་། མདོ་སྡེ་སྤྱོད་པའི་དང་། དབུ་མ་སྒྱུ་མ་ལྟ་བུ་དང་། རྣལ་འབྱོར་སྤྱོད་པའི་དབུ་མ་པ་ཞེས་བྱ་བ་ལྔ་ཡིན་ནོ། ཞེས་གསུངས་ཞིང་། དེ་དང་མཐུན་པར་མངོན་རྟོགས་ལྗོན་ཤིང་ལས་ཀྱང་གསུངས་པ་དང་། འཇམ་དབྱངས་ས་པཎ་གྱིས། གཞུང་ལུགས་ལེགས་བཤད་ལས། ཀུན་རྫོབ་ཀྱི་སྒོ་ནས་དབྱེ་ན།
ཐ་སྙད་ཀྱི་རྣམ་གཞག་ཉན་ཐོས་དང་མཐུན་པར་ཕྱི་རོལ་གྱི་དོན་ཡོད་པར་སྨྲ་བའི་དབུ་མ་པ་དང་། ཐ་སྙད་ཀྱི་རྣམ་གཞག་སེམས་ཙམ་པ་དང་མཐུན་པ་རྣལ་འབྱོར་སྤྱོད་པའི་དབུ་མ་པ་དང་། ཐ་སྙད་ཀྱི་རྣམ་གཞག་གང་དང་ཡང་མི་འགལ་བར་སྤྱོད་པའི་དབུ་མ་པ་དང་གསུམ་ཡིན་ནོ། ། ཞེས་གསུངས་པའི་ཕྱིར། དེ་གཉིས་ཀྱང་དབྱེ་བསྡུའི་ཁྱད་པར་ཙམ་མ་གཏོགས་དོན་ལ་འགལ་བ་མེད་དེ། འཇིག་རྟེན་གྲགས་སྡེ་སྤྱོད་པའི་དབུ་མ་པ་དང་། ཐ་སྙད་ཀྱི་རྣམ་གཞག་གང་དང་ཡང་མི་འགལ་བར་སྨྲ་བའི་དེ་གཉིས་དོན་ཅིག བྱེ་བྲག་ཏུ་སྨྲ་བ་དང་ཚུལ་མཚུངས་པའི་དེ་དང་། མདོ་སྡེ་སྤྱོད་པའི་དེ་གཉིས། ཐ་སྙད་ཀྱི་རྣམ་གཞག་ཉན་ཐོས་དང་མཐུན་པར་ཕྱི་དོན་ཡོད་པར་སྨྲ་བའི་དབུ་མ་པར་འདུ།
དབུ་མ་སྒྱུ་མ་པ་དང་། རྣལ་འབྱོར་སྤྱོད་པའི་དེ་གཉིས། ཐ་སྙད་ཀྱི་རྣམ་གཞག་སེམས་ཙམ་པ་དང་མཐུན་པར་སྨྲ་བའི་རྣལ་འབྱོར་སྤྱོད་པའི་དེར་འདུས་པའི་ཕྱིར། འོན་ཀྱང་དབུ་མ་སྒྱུ་མ་ལྟ་བུར་སྨྲ་བ་ཡིན་ན། རྣལ་འབྱོར་སྤྱོད་པའི་དབུ་མ་པ་ཡིན་པས་མ་ཁྱབ་སྟེ། སློབ་དཔོན་ཨརྻ་དཱེ་བ་དེ་དབུ་མ་སྒྱུ་མ་ལྟ་བུར་སྨྲ་བ་ཡིན་པས་སོ། ། གཞན་ཡང་། རང་རྒྱུད་པ་དེས་ཚད་མ་ལ་མངོན་སུམ་དང་། རྗེས་དཔག ལུང་གི་ཚད་མ་དང་གསུམ་དུ་གྲངས་ངེས་པ་དང་།
ཚད་མ་དང་། ཐ་སྙད་དུ་མི་བསླུ་བའི་གཞུང་བཞིན་ཁས་ལེན། ཐལ་འགྱུར་བས། ཚད་མ་ལ། མངོན་སུམ། རྗེས་དཔག ལུང་གི་ཚད་མ། དཔེ་ཉེར་འཇལ་གྱི་ཚད་མ། དྲན་ཤེས་ཚད་མ་དང་ལྔར་འདོད་ཅིང་། ཚད་མ་དང་།
ཐ་སྙད་དུ་མི་བསླུ་བའི་གཞུང་བཞིན་ཡང་མེད་པར་ཁས་ལེན་པ་ཡིན་ཏེ། འཇམ་དབྱངས་ས་པཎ་གྱིས། དབུ་ཚད་གྲུབ་མཐའི་རྣམ་དབྱེ་ནི། ། གུས་པས་ཁྱེད་ལ་ཞུ་འོ་སྐད། ། འདི་དོན་སྨྲ་བ་མང་ན་ཡང་། ། འཇམ་པའི་དབྱངས་ཀྱིས་བྱིན་རླབས་པས། ། ཇི་བཞིན་རྟོགས་པ་ཁོ་བོ་ཙམ། ། ཐ་སྙད་དུ་ཡང་མི་བསླུ་བ། ། འདོད་པ་ཚད་མའི་ལུགས་ཡིན་ཏེ། ། རང་རྒྱུད་ཕལ་ཆེར་དེ་དང་མཐུན། །
ཐལ་འགྱུར་བ་དག་ཐ་སྙད་དུའང་། ། བདེན་པ་མི་འདོད་མདོར་བསྡུས་པ་འོ། ། ཞེས་གསུངས་པས་སོ། ། གཉིས་པ་དོན་དན་བདེན་པ་ཁས་ལེན་ཚུལ་མི་མཐུན་པ་ནི། དབུ་མ་རང་རྒྱུད་པས་ཆོས་ཐམས་ཅད་བདེན་པར་མ་གྲུབ་པའི་དབྱིངས་སྤྲོས་བྲལ་དེ་དོན་དམ་བདེན་པར་རང་ལུགས་སུ་ཁས་ལེན་ཞིང་། དེ་ཉིད་སྒྱུ་མ་ལྟ་བུ། རྨི་ལམ་ལྟ་བུར་ཡང་ཁས་ལེན་ལ། གནས་སྐབས་གང་དུ་ཡང་དོན་བདེན་པ་འཇོག་རྒྱུ་ཡོད་པར་འདོད་ཅིང་། དེ་ཉིད་མདོ་ལས། མྱ་ངན་ལས་འདས་པ་ལས་ཆེས་ལྷག་པའི་ཆོས་ཅིག་ཡོད་ན་ཡང་སྒྱུ་མ་ལྟ་བུ།
རྨི་ལམ་ལྟ་བུ་ཞེས་ཁོ་བོ་སྨྲའོ་ཞེས་པའི་མདོའི་དོན་ཡིན་པར་འཆད་དོ། ། འོན་ཀྱང་དབུ་མ་རང་རྒྱུད་པས། ཆོས་ཐམས་ཅད་བདེན་པར་གྲུབ་པ་བཀག་ཙམ་དང་། ཆོས་ཐམས་ཅད་བདེན་པར་མེད་པའི་མེད་དགག་ནི་རྣམ་གྲངས་པའི་དོན་དམ་བདེན་པར་ཁས་ལེན་གྱི། དོན་དམ་བདེན་པ་དངོས་སུ་ཁས་མི་ལེན་ཏེ། བདེན་གཉིས་ལས། སྐྱེ་ལ་སོགས་པ་བཀག་པ་ཡང་། ། དོན་དམ་པ་དང་མཐུན་ཕྱིར་འདོད། ། ཞེས་གསུངས་པས་སོ། ། དབུ་མ་ཐལ་འགྱུར་བའི་ལུགས་ལ།
ཆོས་ཐམས་ཅད་བདེན་པར་མེད་པའི་དབྱིངས་དེ་ཡང་། གནས་སྐབས་ཀྱིས་ངེས་དོན་ཙམ་དུ་འཇོག་ལ། མཐར་ཐུག་གི་ངེས་དོན་ནི། མུ་བཞིའི་སྤྲོས་པ་དང་བྲལ་བའི་སྨྲ་བསམ་བརྗོད་བྲལ་གྱི་དབྱིངས་དེ་ལ་ངོས་འཛིན་པར་འདོད་ཅིང་དེ་ལ་སེམས་པའི་ཚེ་དབུ་མ་པ་རང་ལུགས་ལ་ཡོད་པ་དང་། མེད་པ་དང་། གཉིས་ཀ་དང་། གཉིས་མིན་སོགས་གང་ཡང་ཁས་མི་ལེན་ཏེ། འཕགས་པ་སྒྲ་ཅན་ཟིན་གྱིས་ཡུམ་ལ་བསྟོད་པ་ལས། མ་བསམ་བརྗོད་མེད་ཤེས་རབ་ཕ་རོལ་ཕྱིན། ། ཞེས་སོགས་དང་།
འཕགས་པ་ཀླུ་སྒྲུབ་ཡབ་སྲས་རྣམས་ཀྱི་གསུང་ལས་ཀྱང་། གཙོ་བོར་འདི་ཉིད་གསུངས་པ་ཡིན་ནོ་ཞེས་བཞེད་ཅིང་། ཐལ་འགྱུར་བས་མཐའ་བྲལ་ཕྱིན་ཅི་མ་ལོག་པར་གཏན་ལ་འབེབས་ནུས་པའི་གནད་ཀྱང་དེ་ཉིད་ཡིན་ནོ། ། དེས་ན་དབུ་མ་ཐལ་འགྱུར་བ་རང་ལུགས་ལ་ཡང་རྩོད་ངོར་རིགས་ལམ་སོགས་སྐྱོང་བའི་ཚེ་བར་དུ་བདག་ཟློག་གི་གནས་སྐབས་འདི་ཁས་ལེན་བདེ་ཞིང་། ཉམས་སུ་ལེན་པའི་ཚེ་ཐ་མར་ལྟ་བ་ཀུན་བཟློག་གི་སྐབས་འདི་སེམས་ཀྱི་སྤྲོས་པ་གཅོད་པ་ལ་ཉམས་སུ་ལེན་བདེ་བ་དང་། འཁྲུལ་པའི་དྲི་མ་འཁྲུད་པ་ལ་བདུད་རྩིའི་ཆུ་རྒྱུན་དང་ཆོས་མཚུངས་པས་གཙོ་བོར་འདི་ཉིད་ཉམས་སུ་ལེན་པར་བཞེད་དོ། ། གནས་སྐབས་འདི་གཉིས་ལ། སྔོན་གྱི་དབུ་མ་པ་ཆེན་པོ་འགའ་ཞིག་གིས་རགས་པའི་དབུ་མ་དང་། ཕྲ་བའི་དབུ་མ་ཞེས་མཚན་བཏགས་པའང་ཡོད་ཅིང་། མཁས་པའི་དབང་པོ་སྟག་ཚང་ལོ་ཙཱ་བས།
རིགས་ཤེས་རྗེས་དཔག་བདེན་སྟོང་རྣམས་ལྡན་དུ། ། སྐྱེས་ཞིང་དེ་ལ་ངེས་ཤེས་ཆེར་འདྲེན་པ། ། བསམ་བྱུང་ཡིན་གྱི་བསྒོམ་བློ་ག་ལ་ཡིན། ། དེ་ཕྱིར་དེ་ནི་མཉམ་གཞག་སྔོན་དུ་འགྲོ། ། ངེས་ཤེས་དེས་དྲངས་ཅིར་ཡང་མི་འཛིན་དང་། ། ཧཱ་ཤང་ལྟ་བ་མཚུངས་པའི་སྐབས་མེད་པས། ། གཉིས་པ་སྔོན་དུ་མ་སོང་ཙམ་འཇོག་དང་། ། གསུམ་པར་མེད་དགག་ནན་འཛིན་གཉིས་ཀ་འཁྲུལ། ། ཞེས་བཤད་པ་ཡང་། བསམ་བྱུང་དང་།
སྒོམ་བྱུང་ཞེས་པ་འདི་ཅུང་ཟད་ཐལ་ཆེས་མོད། བརྗོད་དོན་གྱི་ཡོང་ཁྱེར་ལེགས་བཤད་ཆེན་པོ་ཡིན་ནོ། ། མཁས་མཆོག་གོ་བོ་རབ་འབྱམས་པས། དབུ་མའི་རིགས་པ་འགོད་པའི་ཚེ། དཔྱད་གཞི་འཛིན་པ་ཐ་སྙད་པའི་ཚད་མའི་གནས་སྐབས་སུ། རྒོལ་ཕྱིར་རྒོལ་གཉིས་ཆར་ལ་ཁས་ལེན་ཡོད། སྔར་རྒོལ་ལ་ཚད་མ་སྐྱེས་པ་དཔྱད་པ་ལ་ཞུགས་པའི་སྐབས་དེར་སྔར་རྒོལ་དབུ་མའི་ལྟ་བ་ལ་ཞུགས་པས་ཁས་ལེན་མེད། ཕྱིར་རྒོལ་ལ་ཚད་མ་སྐྱེས་པ་དཔྱད་པ་ཡོངས་སུ་རྫོགས་པའི་སྐབས་དེར་ཕྱིར་རྒོལ་གྱི་རྒྱུད་ལ་དབུ་མའི་ལྟ་བ་སྐྱེས་ཟིན་པས་ཕྱིར་རྒོལ་ལ་ཡང་ཁས་ལེན་མེད་ཅེས་བཤད་པ་ཡང་། གནས་སྐབས་དང་པོ་དེ་ཤིན་ཏུ་དཔྱད་པའི་སྦྱོར་བའི་སྐབས་ལ་སྦྱར། གནས་སྐབས་ཕྱི་མ་གཉིས་པོ་དེ་ཤིན་ཏུ་དཔྱད་པའི་དངོས་གཞིའི་སྐབས་ལ་སྦྱར་ན།
གོ་དོན་རང་ལ་ཆོས་སྐད་བཟང་པོ་ཡིན་མོད། ཚིག་གི་དངོས་བསྟན་ལ་དབུ་མའི་ལྟ་བ་རྒྱུད་ལ་སྐྱེས་ཚད་ལ་ཁས་ལེན་མེད་ཟེར་བར་སོང་འདུག་པས། དེ་འདྲ་ནི་ཁས་བླངས་བར་མི་མི་ནུས་སོ། ༈ །རྩ་བའི་གསུམ་པ་ལམ་གྱི་གནས་སྐབས་སུ་ཁས་ལེན་མི་འདྲ་བའི་ཁྱད་པར་བཤད་པ་ལ། དབུ་མ་རང་རྒྱུད་པའི་ལུགས་ལ། ཉན་ཐོས་ཀྱིས་གང་ཟག་གི་བདག་མེད་ཙམ་རྟོགས། རང་རྒྱལ་གྱིས་དེའི་སྟེང་དུ་གཟུང་བ་ཆོས་ཀྱི་བདག་མེད་ཙམ་རྟོགས། ཐེག་ཆེན་གྱི་གང་ཟག་རྣམས་ཀྱིས་དེའི་སྟེང་དུ་འཛིན་པ་ཆོས་ཀྱི་བདག་མེད་ཀྱང་རྟོགས་པ་ཡིན་ཞིང་། དེས་ན་ཐེག་པ་ཆེ་ཆུང་གཉིས་ལ་ལྟ་བ་མཐོ་དམན་གྱི་ཁྱད་པར་ཡོད་ཀྱི། ས་དྲུག་པ་དང་བདུན་པ་བ་གཉིས་ལ་དབུ་མའི་ལྟ་བ་མཐོ་དམན་གྱི་ཁྱད་པར་མེད་དོ་ཞེས་ཁས་ལེན།
དབུ་མ་ཐལ་འགྱུར་བའི་ལུགས་ལ། ཐེག་གསུམ་གྱི་སྐྱེས་བུ་ཐམས་ཅད་ཀྱིས་ཆོས་ཀྱི་བདག་མེད་རྟོགས་ཏེ། སྟོང་ཉིད་མ་རྟོགས་ན་ཐར་པ་ཐོབ་བྱེད་ཀྱི་ཐར་ལམ་ཐོབ་པ་མི་སྲིད་པའི་ཕྱིར་ཏེ། འཕགས་པ་ཀླུ་སྒྲུབ་ཀྱིས། དེ་ཕྱིར་ཁྱོད་ཀྱི་ཆོས་འདི་ནི། ། གཡེང་པར་ཐར་པ་མེད་པ་གསུངས། ། ཞེས་གསུངས་པས་སོ། ། ས་དྲུག་པ་བ་དང་བདུན་པ་བ་གཉིས་ལ་ལྟ་བའི་ཁྱད་པར་ཅུང་ཟད་ཡོད་དེ། དེ་དག་གི་ཤེས་བྱེད་ནི་གོང་དུ་བཤད་ཟིན་ཏོ། ། གཞན་ཡང་དབུ་མ་རང་རྒྱུད་པས་དག་པ་ས་གསུམ་གྱི་སྐབས་སུ་ཤེས་སྒྲིབ་རྟོག་པ་སྤོང་དགོས་ཡོད་པར་འདོད་ལ།
དབུ་མ་ཐལ་འགྱུར་བས། དེའི་སྐབས་སུ་ཤེས་སྒྲིབ་རྟོག་པ་སྤོང་དགོས་མེད་པར་འདོད་ཅིང་། དེ་དག་གི་ཤེས་བྱེད་ཀྱང་གོང་དུ་བཤད་པ་ལྟར་རོ། ། གཞན་ཡང་དབུ་མ་རང་རྒྱུད་པས། འཕགས་པའི་རྟེན་ལ་འཕེན་བྱེད་ཀྱི་ལས་གསོག་པ་མེད་ཀྱང་། དེའི་རྟེན་ལ་འགྲུབ་བྱེད་ཀྱི་ལས་མངོན་དུ་འགྱུར་བ་ཡོད་པས། འཕགས་པའི་རྟེན་ལ་ལས་ཉོན་གྱི་སྐྱེ་བ་ལེན་པ་ཡོད་དེ། རྒྱུན་ཞུགས་སྲིད་པ་ལན་བདུན་པ་དང་། རྒྱུན་ཞུགས་རིགས་ནས་རིགས་སྐྱེ་དང་། ཕྱིར་འོང་ཚེ་གཅིག་བར་ཆད་ཅིག་པ་དང་།
གཟུགས་སུ་ཉེར་འགྲོ་དང་། གཟུགས་མེད་ཉེར་འགྲོའི་ཕྱིར་མི་འོང་སོགས་སྒྲ་ཇི་བཞིན་དུ་ཁས་ལེན་པའི་ཕྱིར། དབུ་མ་ཐལ་འགྱུར་བའི་ལུགས་ལ། འཕགས་པའི་རྟེན་ལ་འཕེན་བྱེད་ཀྱི་ལས་གསོག་པ་མེད་པར་མ་ཟད། འཕགས་པའི་རྟེན་ལ་འགྲུབ་བྱེད་ཀྱི་ལས་མངོན་དུ་འགྱུར་བ་ཡང་མེད་ལ། དེས་ན་འཕགས་པའི་རྟེན་ལ་ལས་ཉོན་གྱི་སྐྱེ་བ་ལེན་པ་ཡང་མེད་དེ། ལས་ཉོན་གྱི་སྐྱེ་བ་ལེན་པ་ལ་བདེན་འཛིན་མངོན་དུ་འགྱུར་དགོས་ཞིང་། འཕགས་པ་རྣམས་ཀྱི་སྟོང་ཉིད་མངོན་སུམ་དུ་རྟོགས་པས། བདེན་འཛིན་གྱི་རྣམ་རྟོག་མངོན་དུ་མི་འགྱུར། དེ་མངོན་དུ་མ་འགྱུར་པས་ལས་ཉོན་གྱི་སྐྱེ་བ་ལེན་པ་ཡང་མི་སྲིད་པའི་ཕྱིར་ཏེ།
རྩ་བ་ཤེས་རབ་ལས། ལས་དང་ཉོན་མོངས་རྣམ་རྟོག་ལས། ། དེ་དག་སྤྲོས་ལས་སྤྲོས་པ་ནི། ། སྟོང་པ་ཉིད་ཀྱིས་འགག་པར་འགྱུར། ། ཞེས་དང་། དེའི་ཐད་ཀྱི་འགྲེལ་པ་ཚིག་གསལ་ལས། གང་གི་ཕྱིར་དེ་ལྟར་སྟོང་པ་ཉིད་སྤྲོས་པ་མ་ལུས་པར་ཉེ་བར་ཞི་བའི་མཚན་ཉིད་ཅན་ལ་བརྟེན་ནས་སྤྲོས་པ་དང་བྲལ་བར་འགྱུར་ཞིང་སྤྲོས་པ་དང་བྲལ་བས་ཀྱང་རྣམ་པར་རྟོག་པ་བཟློག་ཅིང་། རྣམ་པར་རྟོག་པ་ལོག་པས་ལས་དང་ཉོན་མོངས་པ་ཟློག་ལ། ལས་དང་ཉོན་མོངས་པ་ལོག་པས་སྐྱེ་བ་ཟློག་པ་དེའི་ཕྱིར་སྟོང་པ་ཉིད་ཁོ་ན་སྤྲོས་པ་ཐམས་ཅད་ཟློག་པའི་མཚན་ཉིད་ཅན་ཡིན་པས་མྱ་ངན་ལས་འདས་པ་ཞེས་བྱའོ། ། ཞེས་གསུངས་པའི་ཕྱིར།
༈ །རྩ་བའི་བཞི་པ་འབྲས་བུའི་གནས་སྐབས་སུ་ཁས་ལེན་མི་འདྲ་བའི་ཁྱད་པར་ནི། དབུ་མ་རང་རྒྱུད་པས། སངས་རྒྱས་མ་ཐག་པའི་གང་ཟག་གི་རྒྱུད་ཀྱི་ཆུ་བོའི་རྒྱུན་ལྟ་བུའི་སེམས་བསྐྱེད་དེ། སངས་རྒྱས་སའི་དངོས་གཞི་ཞེས་པ་མཉམ་གཞག་ཁོ་ན་ཡིན་གྱི་རྗེས་ཐོབ་ཡེ་ཤེས་མ་ཡིན་ལ། སངས་རྒྱས་སའི་རྣམ་མཁྱེན་སྐད་ཅིག་མ་གཉིས་པ་སྤྲིན་ལྟ་བུའི་སེམས་བསྐྱེད་ཕན་ཆད་མཉམ་གཞག་དང་རྗེས་ཐོབ་ཡེ་ཤེས་གཉིས་ཆར་དུ་འདོད་པ་ཡིན་ཏེ། འགྲེལ་པ་དོན་གསལ་ལས། སེམས་བསྐྱེད་པ་ཐ་མ་གསུམ་ནི་སྦྱོར་བ་དང་། དངོས་གཞི་དང་། འཇུག་གི་སྒོ་ནས་སངས་རྒྱས་ཀྱི་སས་བསྡུས་སོ། ། ཞེས་གསུངས་པས་སོ། །
དབུ་མ་ཐལ་འགྱུར་བའི་ལུགས་ལ། སངས་རྒྱས་སའི་ཡེ་ཤེས་ཐམས་ཅད། ཤེས་བྱའི་ཆོས་ཀུན་མཉམ་པ་ཉིད་དུ་རྟོགས་པའི་མཉམ་གཞག་དང་རྗེས་ཐོབ་ཡེ་ཤེས་དོན་གཅིག་ཁོ་ནར་འདོད་པ་ཡིན་ཏེ། འདི་ཉིད་ལས། ཇི་ལྟར་སྣོད་ཀྱི་དབྱེ་བས་མཁའ་ལ་དབྱེ་བ་མེད་དེ་ལྟར། ། དངོས་བྱས་དབྱེ་བ་འགའ་ཡང་དེ་ཉིད་ལ་མེད་དེ་ཡི་ཕྱིར། ། རོ་མཉམ་ཉིད་དུ་ཡང་དག་ཐུགས་སུ་ཆུད་པར་མཛད་གྱུར་ནས། ། མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། ། ཅེས་གསུངས་པས་སོ། ། གཞན་ཡང་དབུ་མ་རང་རྒྱུད་པ་དེས།
སངས་རྒྱས་ཀྱི་ས་ན་སྣང་བཅས་རྣལ་འབྱོར་མངོན་སུམ་དང་། སྣང་མེད་རྣལ་འབྱོར་མངོན་སུམ་གཉིས་ཡོད་པར་འདོད་དེ། དེ་ལྟར་དབུ་མ་རང་རྒྱུད་པའི་གཞུང་རྣམས་ལས་བཤད་པས་སོ། ། དབུ་མ་ཐལ་འགྱུར་བས། སངས་རྒྱས་ཀྱི་ཡེ་ཤེས་དེས་ཀུན་རྫོབ་བདེན་པ་རྟོགས་ཀྱང་། སངས་རྒྱས་ཀྱི་སར་སྣང་བཅས་རྣལ་འབྱོར་མངོན་སུམ་མི་འདོད་དེ། འཇུག་འགྲེལ་ལས། སྣང་བ་མེད་པའི་སྤྱོད་ཡུལ་མངའ་བ་རྣམས་ལ་ནི་མ་ཡིན་ནོ། ། སངས་རྒྱས་རྣམས་ལ་ནི་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པའི་ཕྱིར་སེམས་དང་སེམས་ལས་བྱུང་བའི་རྒྱུ་བ་གཏན་ལོག་པར་འདོད་པ་ཡིན་ནོ། ། ཞེས་གསུངས་པའི་ཕྱིར།
མཁས་པ་སྔ་མའི་བཞེད་སྲོལ་རྣམ་གྲངས་དང་། ། རང་ལུགས་འཁྲུལ་མེད་གནད་ཀྱི་སྙིང་པོ་ནི། ། རིགས་པའི་འགོད་ཚུལ་གཞི་ལམ་འབྲས་བུ་རྣམས། ། མ་འདྲེས་འཆད་པ་ཁོ་བོའི་མན་ངག་ཡིན། ། ཞེས་བསྡུ་བའི་ཚིགས་སུ་བཅད་པའོ། ༈ །རྩ་བའི་གཉིས་པ་གཏན་ལ་འབེབས་བྱེད་དབུ་མའི་རིགས་པའི་རྣམ་གཞག་འཆད་པ་ལ། ཆོས་ཀྱི་བདག་འགོག་པའི་རིགས་པ་བཤད་པ་དང་། གང་ཟག་གི་བདག་འགོག་པའི་རིགས་པ་བཤད་པ་གཉིས། དང་པོ་ལ། ངོ་བོ་ལ་དཔྱོད་པ་གཅིག་དུ་བྲལ་གྱི་གཏན་ཚིགས།
རྒྱུ་ལ་དཔྱོད་པ་རྡོ་རྗེ་བཟེག་མའི་གཏན་ཚིགས། འབྲས་བུ་ལ་དཔྱོད་པ་ཡོད་མེད་སྐྱེ་འགོག་གི་གཏན་ཚིགས། རྒྱུ་འབྲས་གཉིས་ཀ་ལ་དཔྱོད་པ་མུ་བཞིའི་སྐྱེ་འགོག་གི་གཏན་ཚིགས། རྟག་ཆད་ཀྱི་མཐའ་མ་ལུས་པར་འགོག་པ་རྟེན་འབྲེལ་ཆེན་པོའི་གཏན་ཚིགས་བཤད་པ་དང་ལྔ་ཡོད་ཅིང་། ལྔ་པོ་དེ་ལ་དབུ་མའི་རྟགས་ཆེན་ལྔར་ཡང་གྲགས་སོ། ། དང་པོ་ལ། གཞུང་ལས་བསྟན་ཚུལ་དང་། དེ་ལྟར་བསྟན་པའི་རིགས་པ་དངོས་གཉིས། དང་པོ་ནི། དུས་འཁོར་རྩ་རྒྱུད་དང་།
འཕགས་པ་ལྷའི་ཡེ་ཤེས་སྙིང་པོ་ཀུན་ལས་བཏུས་དང་། གཞུང་ལུགས་རྣམ་འབྱེད་གཉིས། འཛེ་ཏ་རིའི་བདེ་གཤེགས་གཞུང་གི་རབ་བྱེད། འཇམ་དཔལ་གྱི་ལྟ་བའི་འདོད་པ་མདོར་བསྟན་པ་རྣམས། ཚིག་མཐུན་པར། རྣམ་ཤེས་དེ་ཡང་དོན་དམ་དུ། ། ཡོད་པར་མཁས་རྣམས་མི་བཞེད་དེ། ། གཅིག་དང་དུ་མའི་རང་བཞིན་དང་། ། བྲལ་ཕྱིར་ནམ་མཁའི་པད་མོ་བཞིན། ། ཞེས་དང་།
དབུ་མ་རྒྱན་ལས། བདག་དང་གཞན་སྨྲའི་དངོས་དེ་དག ། དེ་ཉིད་དུ་ན་གཅིག་པ་དང་། ། དུ་མའི་རང་བཞིན་བྲལ་བའི་ཕྱིར། ། རང་བཞིན་མེད་དེ་གཟུགས་བརྙན་བཞིན། ། ཞེས་གསུངས་པ་འདི་རྣམས་ཀྱིས། དབུ་མ་པའི་ལུགས་ཀྱི་གཅིག་དུ་བྲལ་གྱི་གཏན་ཚིགས་དེ་བསྟན། གཉིས་པ་ལ་གཅིག་དུ་བྲལ་གྱི་རིགས་པ་དངོས་དང་། དེའི་རྟགས་ཁྱབ་བསྒྲུབ་པ་གཉིས། དང་པོ་ནི།
ཕྱི་ནང་གི་ཤེས་བྱ་ཀུན་ཆོས་ཅན། བདེན་པར་མ་གྲུབ་སྟེ། བདེན་པའི་གཅིག་དང་། བདེན་པའི་དུ་མ་གང་རུང་དུ་མ་གྲུབ་པའི་ཕྱིར། དཔེར་ན་མེ་ལོང་ནང་གི་གཟུགས་བརྙན་བཞིན། ཞེས་པའི་རིགས་པ་དེ་ལ་འཇོག་པ་ལ། དེའི་རྟགས་ཕྱོགས་ཆོས་བསྒྲུབ་པ་དང་། དེའི་ཁྱབ་པ་བསྒྲུབ་པ་གཉིས། དང་པོ་ལ་འདུས་བྱས་ཀྱི་སྟེང་དུ་བསྒྲུབ་པ་དང་། འདུས་མ་བྱས་ཀྱི་སྟེང་དུ་བསྒྲུབ་པ་གཉིས།
དང་པོ་ནི། འདུས་བྱས་ཐམས་ཅད་བདེན་པའི་གཅིག་དང་བདེན་པའི་དུ་མ་གང་རུང་དུ་མ་གྲུབ་སྟེ། བདེན་པའི་གཅིག་ཏུ་གྲུབ་ན། བདེན་པ་ཡིན་ནའདུས་བྱས་ཡིན་པས་ཁྱབ་པ་ཡོད་དགོས་པ་ལས་དེ་ལྟར་མ་ཁྱབ་པའི་ཕྱིར་དང་། བདེན་པའི་དུ་མར་གྲུབ་ན། དེའི་ལྟོས་གཞི་བདེན་པའི་གཅིག་ཏུ་གྲུབ་པའི་ཆོས་ཞིག་དགོས་པ་ལས་དེ་མེད་པའི་ཕྱིར། གཉིས་པ་འདུས་མ་བྱས་ཀྱི་སྟེང་དུ་བསྒྲུབ་པ་ནི། འདུས་མ་བྱས་དེ་བདེན་པའི་གཅིག་དང་བདེན་པའི་དུ་མ་གང་རུང་མ་གྲུབ་སྟེ། བདེན་པའི་གཅིག་ཏུ་གྲུབ་ན། བདེན་པར་མིང་བཏགས་ཚད།
འདུས་མ་བྱས་སུ་ཁས་ལེན་དགོས་པ་ལས། འདུས་བྱས་ཀུན་རྫོབ་བདེན་པ་ལ་བདེན་པའི་མིང་བཏགས་ཀྱང་འདུས་མ་བྱས་མ་ཡིན་པའི་ཕྱིར་དང་། བདེན་པའི་དུ་མར་གྲུབ་ན། དེའི་ལྟོས་གཞི་བདེན་པའི་གཅིག་ཏུ་གྲུབ་པའི་ཆོས་ཞིག་དགོས་པ་ལས་དེ་ཡང་མེད་པའི་ཕྱིར་རོ། ། གཉིས་པ་ཁྱབ་པ་བསྒྲུབ་པ་ནི། བདེན་པའི་གཅིག་དང་། བདེན་པའི་དུ་མ་གང་རུང་དུ་གྲུབ་ན། བདེན་པར་གྲུབ་པས་ཁྱབ་སྟེ། གྲུབ་ན་གཅིག་དང་དུ་མ་གང་རུང་དུ་གྲུབ་པས་ཁྱབ་པའི་ཕྱིར་རོ། ། རིགས་པ་དེའི་མཐུན་དཔེར་མེ་ལོང་ནང་གི་གཟུགས་བརྙན་ལྟ་བུ་འཛིན་པ་སྐབས་སུ་བབ་སྟེ།
མེ་ལོང་ནང་གི་གཟུགས་བརྙན་དང་། ཆུ་ནང་གི་ཟླ་བའི་གཟུགས་བརྙན་ནི་སྐྱེ་བོ་ཐམས་ཅད་ཀྱིས་བདེན་མེད་དུ་རྟོགས་སླ་ཞིང་། དེས་མཚོན་ནས་ཆོས་ཐམས་ཅན་བདེན་མེད་དུ་རྟོགས་ནུས་པའི་ཕྱིར་ཏེ། ཏིང་ངེ་འཛིན་གྱི་རྒྱལ་པོ་ལས། ཇི་ལྟར་ནམ་མཁའ་དྭངས་པར་ཟླ་ཤར་ཏེ། ། དེ་ཡིས་གཟུགས་བརྙན་དྭངས་པའི་མཚོ་ནང་ཤར། ། ཟླ་བ་ཆུ་ཡི་ནང་ན་འཕོས་པ་མེད། ། ཆོས་རྣམས་ཐམས་ཅད་དེ་ལྟར་ཤེས་པར་གྱིས། ། ཞེས་གསུངས་པས་སོ། ། གཉིས་པ་རྒྱུ་ལ་དཔྱོད་པ་རྡོ་རྗེ་བཟེག་མའི་གཏན་ཚིགས་འཆད་པ་ལ།
གཞུང་ལས་བསྟན་ཚུལ་དང་། རིགས་པ་དངོས་བཤད་པ་གཉིས། དང་པོ་ནི། དེ་ཉིད་དེ་ལས་འབྱུང་མིན་ཞེས་སོགས་ཀྱིས་བསྟན། གཉིས་པ་ལ། བདག་སྐྱེ་འགོག་བྱེད་ཀྱི་རིགས་པ། གཞན་སྐྱེྎ གཉིས་སྐྱེྎ རྒྱུ་མེད་ལས་སྐྱེ་བ་འགོག་བྱེད་ཀྱི་རིགས་པ་དང་བཞི། དང་པོ་ལ་དགག་བྱའི་ཕྱོགས་སྔ་ངོས་བཟུང་བ་དང་། འགོག་བྱེད་ཀྱི་རིགས་པ་གཉིས། དང་པོ་ནི།
གྲངས་ཅན་པ་རྣམས་རྒྱུའི་བདག་ཉིད་དུ་གྲུབ་ཟིན་པའི་འབྲས་བུ། སླར་ཡང་རྒྱུ་ལས་སྐྱེ་བར་འདོད་པ་དེ་འདིའི་དགག་བྱ་ཡིན། གཉིས་པ་ལ། བདག་སྐྱེ་འགོག་བྱེད་ཀྱི་གཞན་ལ་གྲགས་ཀྱི་རྗེས་དཔག་གི་རིགས་པ། འགལ་བ་བརྗོད་པའི་ཐལ་འགྱུར་གྱི་རིགས་པ། རྒྱུ་མཚན་མཚུངས་པའི་མགོ་སྙོམས་གྱི་རིགས་པ། སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པ་བརྗོད་པའི་རིགས་པ་དང་བཞི། དང་པོ་ནི། འཇིམ་དུས་ཀྱི་བུམ་པ་ཆོས་ཅན། འཇིམ་པ་ལས་མི་སྐྱེ་བར་ཐལ།
འཇིམ་པའི་དུས་སུ་གྲུབ་ཟིན་པའི་ཕྱིར། དཔེར་ན་མངོན་པར་གསལ་བའི་བུམ་པ་བཞིན་ནོ། ། ཞེས་པའི་རིགས་པ་ལ་འཇོག རིགས་པ་འདི་ལ་སྔ་རྒོལ་ལ་ལྟོས་ཏེ་གཞན་ལ་གྲགས་དང་། ཕྱིར་རྒོལ་ལ་ལྟོས་ཏེ་རང་ལ་གྲགས་ཀྱི་རྗེས་དཔག་གི་རིགས་པ་ཞེས་འཇོག་གོ ། གཉིས་པ་ནི། དངོས་པོ་རྣམས་ཆོས་ཅན། སྐྱེ་བ་དོན་མེད་དང་། ཐུག་མེད་དུ་འགྱུར་བར་ཐལ། བདག་ལས་སྐྱེ་བའི་ཕྱིར་ཞེས་པ་དང་།
འཇིམ་དུས་ཀྱི་བུམ་པ་ཆོས་ཅན། འཇིམ་པ་ལས་སྐྱེ་བ་དོན་མེད་དང་། ཐུག་མེད་དུ་འགྱུར་བར་ཐལ། འཇིམ་པའི་དུས་སུ་སྐྱེས་ཟིན་པ་སླར་ཡང་སྐྱེ་དགོས་པའི་ཕྱིར། ཞེས་པའི་རིགས་པ་ལ་འཇོག གསུམ་པ་ནི། ཁོ་ན་རེ། མངོན་གསལ་གྱི་བུམ་པ་ཆོས་ཅན། འཇིམ་པ་ལས་མི་སྐྱེ་བར་ཐལ། འཇིམ་པའི་དུས་སུ་གྲུབ་ཟིན་པའི་ཕྱིར་ཟེར་ན།
འོ་ན་འཇིམ་དུས་སུ་མངོན་པར་མི་གསལ་བའི་བུམ་པ་ཆོས་ཅན། དེར་ཐལ། དེའི་ཕྱིར། ཞེས་པའི་རིགས་པ་ལ་འཇོག བཞི་པ་ནི། ཁོ་ན་རེ། འཇིམ་དུས་ཀྱི་བུམ་པ་འཇིམ་པ་ལས་སྐྱེ་བར་ཐལ། འོ་དུས་ཀྱི་ཞོ་འོ་མ་ལ་སྐྱེ་བའི་ཕྱིར་ཟེར་ན། སྒྲུབ་བྱེད་དེ་ནི་བསྒྲུབ་བྱ་དང་མཚུངས་སོ། ། ཞེས་སྨྲས་པའི་རིགས་པ་དེ་ལ་འཇོག་གོ །
དེ་དག་ཀྱང་འཐད་དེ། འདི་ཉིད་ལས། དེ་ནི་དེ་ལས་འབྱུང་ན་ཡོན་ཏན་འགའ་ཡང་ཡོད་མ་ཡིན། ། ཞེས་སོགས་གསུངས་པས་སོ། ། གཉིས་པ་གཞན་སྐྱེ་འགོག་པའི་རིགས་པ་ལ། དགག་བྱའི་ཕྱོགས་སྔ་ངོས་བཟུང་བ་དང་། འགོག་བྱེད་ཀྱི་རིགས་པ་གཉིས། དང་པོ་ནི། དངོས་སྨྲ་བ་གསུམ་གྱིས་རང་བཞིན་གྱིས་གྲུབ་པའི་རྒྱུ་ལས། རང་བཞིན་གྱིས་གྲུབ་པའི་འབྲས་བུ་སྐྱེ་བར་འདོད་པ་དེ་འདིའི་དགག་བྱ་ཡིན།
གཉིས་པ་ལ་གཞན་ལ་གྲགས་ཀྱི་རྗེས་དཔག་གི་རིགས་པ་སོགས་བཞི་ལས། དང་པོ་ནི། དུ་བ་ཆོས་ཅན། མེ་ལས་མི་སྐྱེ་བར་ཐལ། མེ་དང་རང་བཞིན་གྱིས་གྲུབ་པའི་གཞན་ཡིན་པའི་ཕྱིར། དཔེར་ན་མེ་ལྕེ་ལས་མུན་པ་ཐུག་པོ་མི་འབྱུང་བ་བཞིན་ཞེས་པའི་རིགས་པ་ལ་འཇོག་གོ ། གཉིས་པ་ནི། མེ་ལྕེ་ལས་མུན་པ་འབྱུང་བ་དང་། ནས་ཀྱི་ས་བོན་ལས་འབྲས་ས་ལུའི་མྱུ་གུ་འབྱུང་བ་སོགས་རྒྱུ་དང་རྒྱུ་མ་ཡིན་པ་ཐམས་ཅད་ལས་འབྲས་བུ་དང་འབྲས་བུ་མ་ཡིན་པ་ཐམས་ཅད་འབྱུང་བར་ཐལ། འབྲས་བུ་སྐྱེ་བ་རྒྱུ་ལ་མ་ལྟོས་པའི་ཕྱིར་ཏེ།
རང་བཞིན་གྱིས་གྲུབ་ན། ཕན་ཚུན་ལྟོས་པའི་དོན་མ་ཚང་བ་གང་ཞིག རང་བཞིན་གྱིས་གྲུབ་པའི་རྒྱུ་ལས་རང་བཞིན་གྱིས་གྲུབ་པའི་འབྲས་བུ་འབྱུང་བའི་ཕྱིར་རོ། ། ཞེས་པའི་རིགས་པ་ལ་འཇོག གསུམ་པ་ནི། ཁོ་ན་རེ། མེ་ལྕེ་ལས་མུན་པ་མི་འབྱུང་བར་ཐལ། དེ་གཉིས་ལ་རྒྱུ་གཅིག་ཏུ་རྟོགས་པ་ལ་སོགས་པ་རྒྱུ་འབྲས་ཀྱི་དོན་མ་ཚང་བའི་ཕྱིར། ཞེས་ཟེར་ན། འོ་ན་མེ་ལས་ཀྱང་དུ་བ་མི་འབྱུང་བར་ཐལ།
དེ་གཉིས་ལ་རྒྱུ་ཅིག་དུ་རྟོགས་པ་ལ་སོགས་པའི་རྒྱུ་འབྲས་ཀྱི་དོན་མ་ཚང་བའི་ཕྱིར་སྟེ། དེ་གཉིས་ཆར་རང་བཞིན་གྱིས་གྲུབ་པ་གང་ཞིག རང་བཞིན་གྱིས་གྲུབ་པ་ལ་རྒྱུ་འབྲས་ཀྱི་དོན་མ་ཚང་བའི་ཕྱིར་རོ། ། ཞེས་པའི་རིགས་པ་ལྟ་བུ་ལ་འཇོག བཞི་པ་ནི། ཁོ་ན་རེ། རང་བཞིན་གྱིས་གྲུབ་པའི་མེ་ལས་དུ་བ་འབྱུང་བར་ཐལ། རང་བཞིན་གྱིས་གྲུབ་པའི་ས་བོན་ལས་མྱུ་གུ་འབྱུང་བའི་ཕྱིར་ཞེ་ན། སྒྲུབ་བྱེད་དེ་ནི་བསྒྲུབ་བྱ་དང་མཚུངས་སོ། ། ཞེས་པའི་རིགས་པ་ལ་འཇོག་གོ །
དེ་དག་ཀྱང་འཐད་དེ། གཞན་ལ་བརྟེན་ནས་གལ་ཏེ་གཞན་ཞིག་འབྱུང་བར་འགྱུར་ན་ནི། ། ཞེས་སོགས་གསུངས་པས་སོ། ། གསུམ་པ་གཉིས་སྐྱེ་འགོག་པའི་རིགས་པ་ལ། དགག་བྱའི་ཕྱོགས་སྔ་ངོས་བཟུང་བ་དང་། འགོག་བྱེད་ཀྱི་རིགས་པ་གཉིས། དང་པོ་ནི། མུ་སྟེགས་གཅེར་བུ་པས། བུམ་པ་དེ་འཇིམ་པའི་བདག་ཉིད་དང་། རྫ་མཁན་དང་འཁོར་ལོ་ལ་སོགས་པ་རྐྱེན་གཞན་གཉིས་ཆར་ལས་སྐྱེ་བ་དེ་བཞིན་དུ།
དངོས་པོ་རྣམས་བདག་དང་གཞན་གཉིས་ཆར་ལས་སྐྱེ་བར་འདོད་པ་དེ་འདིའི་དགག་བྱ་ཡིན། གཉིས་པ་ལ། གཞན་ལ་གྲགས་ཀྱི་རྗེས་དཔག་གི་རིགས་པ་སོགས་བཞི་ལས། དང་པོ་ནི། དུ་བ་ཆོས་ཅན། མེ་དང་གཅིག་མ་ཡིན་པར་ཐལ། དེ་དང་གཞན་ཡིན་པའི་ཕྱིར། དཔེར་ན་ཆུ་བཞིན་ནོ། ། ཞེས་པའི་རིགས་པ་ལ་འཇོག གཉིས་པ་ནི།
ཆུ་བོ་དང་། མེ་དོན་གཉེར་གྱི་སྐྱེས་བུས་ཁྱོད་ལ་བཞུགས་པ་ལ་བརྟེན་ནས་མེ་འཇུག་ཡུལ་དུ་ཐོབ་པར་ཐལ། ཁྱོད་མེ་དང་གཅིག་ཡིན་པའི་ཕྱིར། ཞེས་པའི་རིགས་པ་ལ་འཇོག གསུམ་པ་ནི། ཁོ་ན་རེ། གོང་གི་དེ་མི་འཐད་དེ། མེ་ཆུ་གཉིས་རང་བཞིན་གཅིག་ཡིན་ཀྱང་། གནས་སྐབས་གཞན་ཡིན་པའི་ཕྱིར། ཞེ་ན།
ཚ་རེག་ཆོས་ཅན། མེ་དོན་གཉེར་གྱི་སྐྱེས་བུས་ཁྱོད་ལ་བཞུགས་པ་ལ་བརྟེན་ནས་མེ་འཇུག་ཡུལ་དུ་ཐོབ་པ་མེད་པར་ཐལ། ཁྱོད་དང་མེ་གཉིས་གནས་སྐབས་གཞན་ཡིན་པའི་ཕྱིར། ཞེས་པའི་རིགས་པ་ལ་འཇོག བཞི་པ་ནི། མེ་དུ་གཉིས་གཅིག་ཏུ་ཐལ། ས་མྱུག་གཉིས་གཅིག་ཡིན་པའི་ཕྱིར་ཞེ་ན། སྒྲུབ་བྱེད་བསྒྲུབ་བྱ་དང་མཚུངས་པས་མ་གྲུབ་བོ། ། ཞེས་སྨྲས་པའི་རིགས་པ་ལ་འཇོག དེ་དག་འཐད་དེ།
གཉིས་ལས་སྐྱེ་བའང་རིགས་པའི་དངོས་པོ་མ་ཡིན་གང་གི་ཕྱིར། ། ཞེས་སོགས་གསུངས་པའི་ཕྱིར། བཞི་པ་རྒྱུ་མེད་ལས་སྐྱེ་བ་དགག་པ་ལ། དགག་བྱའི་ཕྱོགས་སྔ་ངོས་བཟུང་བ་དང་། འགོག་བྱེད་ཀྱི་རིགས་པ་གཉིས། དང་པོ་ནི། རྒྱང་འཕེན་པ་རྣམས། ཚེར་མ་བཟང་རིང་རྣོ་བ། སྲན་མ་ལྡུམ་པོ། རྨ་བྱའི་འདོངས་བཀྲ་བ་ལ་སོགས་པ་རྣམས་རྒྱུ་མེད་ངོ་བོ་གཉིད་ཀྱིས་སྐྱེས་པ་དེ་བཞིན་དུ།
འབྲས་བུ་རྣམས་རྒྱུ་མེད་ངོ་བོ་ཉིད་ལས་སྐྱེ་བར་འདོད་པ་དེ། དེའི་དགག་བྱའི་ལོག་རྟོག་ཡིན། གཉིས་པ་ལ་གཞན་ལ་གྲགས་གྱི་རྗེས་དཔག་གི་རིགས་པ་སོགས་བཞི་ཡོད། དང་པོ་ནི། སྐྱེས་མ་ཐག་པའི་རིགས་པ་ཆོས་ཅན། རང་རྒྱུ་ལས་སྐྱེས་པར་ཐལ། སྐྱེས་པའི་ཕྱིར། དཔེར་ན། ད་ལྟར་གྱི་རིགས་པ་བཞིན། ཞེས་པའི་རིགས་པ་ལ་འཇོག
གཉིས་པ་ནི། རི་བོང་རྭ་ལ་སོགས་པ་རྒྱུ་དང་རྒྱུ་མ་ཡིན་པ་ཐམས་ཅད་ལས་སྐྱེ་བ་ཡོད་པར་ཐལ། རྒྱུ་མེད་པ་ལས་སྐྱེ་བ་ཡོད་པའི་ཕྱིར། ཞེས་པའི་རིགས་པ་ལ་འཇོག གསུམ་པ་ནི། ད་ལྟར་གྱི་རིགས་པ་ཆོས་ཅན། རང་རྒྱུ་ལས་སྐྱེ་པར་ཐལ། ཆེས་གསལ་བའི་རིག་པ་ཡིན་པའི་ཕྱིར་ཞེ་ན། སྒྲུབ་བྱེད་བསྒྲུབ་བྱ་དང་མཚུངས་པས་མ་གྲུབ་བོ། ། ཞེས་སྨྲས་པའི་རིགས་པ་ལ་འཇོག་གོ །
དེ་དག་འཐད་དེ། སྐྱེ་མ་ཐག་པའི་རིགས་པ་ཆོས་ཅན། དེར་ཐལ། དེའི་ཕྱིར། ཞེས་པའི་རིགས་པ་ལ་འཇོག བཞི་པ་ནི། སྐྱེས་མ་ཐག་པའི་རིགས་པ་རང་རྒྱུ་ལས་མ་སྐྱེས་པར་ཐལ། རིགས་པ་རང་རྒྱུ་ལས་མ་སྐྱེས་པའི་ཕྱིར་ཞེ་ན། སྒྲུབ་བྱེད་བསྒྲུབ་བྱ་དང་མཚུངས་པས་མ་གྲུབ་བོ། ། ཞེས་སྨྲས་པའི་རིགས་པ་ལ་འཇོག་གོ །
དེ་དག་འཐད་དེ། གལ་ཏེ་རྒྱུ་མེད་ཁོ་ནར་སྐྱེ་བར་ལྟ་ཞིག་འགྱུར་ན་ནི། ། ཞེས་སོགས་གསུངས་པས་སོ། ། གསུམ་པ་འབྲས་བུ་ལ་དཔྱོད་པ་ཡོད་མེད་སྐྱེ་འགོག་གི་གཏན་ཚིགས་ལ། གཞུང་ལས་བསྟན་ཚུལ་དང་། རིགས་པ་དངོས་གཉིས། དང་པོ་ནི། མེད་དམ་ཡོད་པའི་དོན་ལ་ཡང་། ། རྐྱེན་ནི་ཡོད་པ་མ་ཡིན་ཏེ། ། མེད་ན་གང་གི་རྐྱེན་དུ་འགྱུར། །
ཡོད་ན་རྐྱེན་གྱིས་ཅི་ཞིག་བྱ། ། ཡོད་པ་ཡོད་ཕྱིར་མི་སྐྱེ་སྟེ། ། མེད་པ་ནམ་མཁའི་པད་མོ་བཞིན། ། ཞེས་དང་། སྤྱོད་འཇུག་ལས། དངོས་པོ་ཡོད་པར་གྱུར་པ་ལ། ། རྒྱུ་ཡི་དགོས་པ་ཅི་ཞིག་ཡོད། ། འོན་ཏེ་དེ་ནི་མེད་ན་ཡང་། ། རྒྱུ་ཡི་དགོས་པ་ཅི་ཞིག་ཡོད། ། བྱེ་བ་ཕྲག་བརྒྱའི་རྒྱུ་ཡིས་ཀྱང་། །
དངོས་པོ་མེད་ལ་གྱུར་དུ་མེད། ། ཅེས་དང་། འདིར་ཡང་། ཡོད་པའམ་འོན་ཏེ་མེད་དང་གཉིས་ཀ་གཉིས་བྲལ་ཞིག་སྐྱེད་དྲང་། ། ཞེས་པ་འདི་རྣམས་ཀྱིས་འབྲས་བུ་ལ་དཔྱོད་པའི་རིགས་པ་དེ་བསྟན། གཉིས་པ་ནི། ཕྱི་ནང་གི་དངོས་པོ་རྣམས་ཆོས་ཅན། རང་བཞིན་གྱིས་མི་སྐྱེ་སྟེ། རྒྱུའི་དུས་ན་ཡོད་པ་མི་སྐྱེ་བ་གང་ཞིག རྒྱུའི་དུས་ན་མེད་པ་མི་སྐྱེ་བའི་ཕྱིར།
རྟགས་དང་པོ་གྲུབ་སྟེ། དེ་ལྟར་སྐྱེ་ན་སྔར་གྲངས་ཅན་ལ་འཕངས་པའི་རིགས་པ་ཐམས་ཅད་འཇུག་པའི་ཕྱིར། གཉིས་པ་གྲུབ་སྟེ། དེ་ལྟར་སྐྱེ་ན་སྔར་རྒྱང་འཕེན་པ་ལ་འཕངས་པའི་རིགས་པ་ཐམས་ཅད་འཇུག་པའི་ཕྱིར་རོ། ། ཞེས་པའི་རིགས་པ་ལ་འཇོག བཞི་པ་གཉིས་ཀ་ལ་དཔྱོད་པ་མུ་བཞི་སྐྱེ་འགོག་གི་གཏན་ཚིགས་ལ། གཞུང་ལས་བསྟན་ཚུལ་དང་། རིགས་པ་དངོས་གཉིས། དང་པོ་ནི། སྤྱོད་འཇུག་ལས།
སྣ་ཚོགས་རྐྱེན་ལས་འབྱུང་བ་ཡི། ། སྒྱུ་མ་དེ་ཡང་སྣ་ཚོགས་ཉིད། ། རྐྱེན་གཅིག་གིས་ནི་ཀུན་ནུས་པ། ། གང་ན་ཡང་ནི་ཡོད་མ་ཡིན། ། ཞེས་དང་། དུ་མས་དངོས་པོ་གཅིག་མི་བྱེད། ། དུ་མས་དུ་མ་བྱེད་མ་ཡིན། ། གཅིག་གིས་དུ་མ་བྱེད་མིན་ཏེ། ། གཅིག་གིས་གཅིག་བྱེད་པ་ཡང་མིན། ། ཞེས་པ་འདིས་གཉིས་ཀ་ལ་དཔྱོད་པ་མུ་བཞི་སྐྱེ་འགོག་གི་གཏན་ཚིགས་བསྟན།
གཉིས་པ་ནི། ཕྱི་ནང་གི་དངོས་པོ་རྣམས་ཆོས་ཅན། རང་བཞིན་གྱིས་མི་སྐྱེ་སྟེ། རང་བཞིན་གྱིས་གྲུབ་པའི་རྒྱུ་གཅིག་ལས་འབྲས་བུ་གཅིག་ཀྱང་མི་སྐྱེ། རང་བཞིན་གྱིས་གྲུབ་པའི་རྒྱུ་གཅིག་ལས་འབྲས་བུ་དུ་མ་ཡང་མི་སྐྱེ། རང་བཞིན་གྱི་གྲུབ་པའི་རྒྱུ་དུ་མ་ལས་འབྲས་བུ་གཅིག་ཀྱང་མི་སྐྱེ། རང་བཞིན་གྱིས་གྲུབ་པའི་རྒྱུ་དུ་མ་ལས་འབྲས་བུ་དུ་མ་ཡང་མི་སྐྱེ་བའི་ཕྱིར། རྟགས་བཞི་ཆར་གྲུབ་སྟེ། རང་བཞིན་གྱིས་གྲུབ་པའི་ཆོས་མེད་པའི་ཕྱིར། ཞེས་པའི་རིགས་པ་ལ་འཇོག་གོ །
ལྔ་པ་མཐའ་མ་ལུས་པ་འགོག་པ་རྟེན་འབྲེལ་གྱི་རིགས་པ་འཆད་པ་ལ། འདི་དབུ་མ་ཆེན་པོའི་ཉམས་ལེན་གྱི་གཙོ་བོ་ཡིན་པས་ཅུང་ཟད་རྒྱས་པར་བཤད་ན། གཞུང་ལས་བསྟན་པའི་ཚུལ། བསྟན་དོན་གྱི་རིགས་པ་ངོས་བཟུང་བ། དེ་ལ་བརྟེན་ནས་གནས་ལུགས་རྟོགས་པའི་རིག་ཤེས་རྗེས་དཔག་སྐྱེ་བའི་ཚུལ། དེ་ལམ་དུ་འགྱུར་བའི་ཚུལ། དེ་ལས་མཐོང་ལམ་རྣམ་པར་མི་རྟོག་པའི་ཡེ་ཤེས་འཆར་བའི་ཚུལ། དེའི་རྒྱུན་བསྐྱངས་པ་ལས་སངས་རྒྱས་ཀྱི་གོ་འཕང་ཐོབ་ཚུལ་བཤད་པ་དང་དྲུག དང་པོ་ནི། ཀླུའི་རྒྱལ་པོ་རྒྱ་མཚོས་ཞུས་པའི་མདོ་ལས།
གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་གང་དེ་སྟོང་པར་མཐོང་། ། གང་གིས་སྟོང་ཉིད་ཤེས་དེ་བག་ཡོད་ཡིན། ། ཞེས་དང་། རྩ་ཤེ་ལས། རྟེན་ཅིང་འབྲེལ་འབྱུང་མ་གཏོགས་པའི། ། ཆོས་འགའ་ཡོད་པ་མ་ཡིན་ནོ། ། དེ་ཕྱིར་སྟོང་ཉིད་མ་གཏོགས་པའི། ། ཆོས་འགའ་ཡོད་པ་མ་ཡིན་ནོ། །
ཞེས་དང་། གང་ལ་རྟེན་ནས་གང་འབྱུང་བ། ། དེ་ནི་རེ་ཤིག་དེ་ཉིད་མིན། ། དེ་ལས་གཞན་པའང་མ་ཡིན་ཏེ། ། དེ་ཕྱིར་ཚད་མིན་རྟག་མ་ཡིན། ། ཞེས་དང་། རྩོད་ཟློག་ལས། གང་གིས་སྟོང་པ་རྟེན་འབྱུང་དག ། དབུ་མའི་ལམ་དུ་དོན་གཅིག་པར། ། གསུང་མཆོག་མཚུངས་པ་མེད་པ་ཡི། །
སངས་རྒྱས་དེ་ལ་ཕྱག་འཚལ་ལོ། ། ཞེས་དང་། རིགས་པ་དྲུག་ཅུ་པར། གང་གིས་སྐྱེ་དང་འཇིག་པ་དང་། ། ཚུལ་འདི་ཡིས་ནི་སྤངས་གྱུར་པ། ། རྟེན་ཅིང་འབྲེལ་འབྱུང་གསུང་བ་ཡི། ། ཐུབ་དབང་དེ་ལ་ཕྱག་འཚལ་ལོ། ། ཞེས་དང་། རྩ་ཤེ་ལས། རྟེན་ཅིང་འབྲེལ་པར་འབྱུང་བ་གང་། །
དེ་ནི་སྟོང་པ་ཉིད་དུ་བཤད། ། དེ་ནི་རྟེན་ནས་གདགས་པ་སྟེ། ། དེ་ཉིད་དབུ་མའི་ལམ་ཡིན་ནོ། ། ཞེས་དང་། བཞི་བརྒྱ་པ་ལས། རྟེན་ཅིང་འབྲེལ་པར་འབྱུང་བ་ནི། ། མཐོང་ན་གཏི་མུག་འབྱུང་མི་འགྱུར། ། དེ་ཕྱིར་འབད་པ་ཀུན་གྱིས་འདིར། ། གཏམ་དེ་ཁོ་ན་བསྙད་པར་བྱ། ། ཞེས་དང་།
འདི་ཉིད་ལས། དེ་ཕྱིར་རྟེན་འབྱུང་རིགས་པ་འདི་ཡིས་ནི། ། ལྟ་ངན་དྲ་བ་མཐའ་དག་གཅོད་པར་བྱེད། ། ཞེས་པ་འདི་རྣམས་ཀྱིས། རྟེན་འབྲེལ་གྱི་རིགས་པ་དེ་བསྟན། གཉིས་པ་བསྟན་དོན་གྱི་རིགས་པ་ལ། རིགས་པ་དངོས་དང་། དེའི་ཕྱོགས་ཁྱབ་བསྒྲུབ་པ་གཉིས། དང་པོ་ནི། ཕྱི་ནང་གི་དངོས་པོ་རྣམས་ཆོས་ཅན།
བདེན་པར་མ་གྲུབ་སྟེ། རྟེན་འབྲེལ་ཡིན་པའི་ཕྱིར། དཔེར་ན། སྒྱུ་མ་སྤྲུལ་པ་ལ་སོགས་པའི་དཔེ་བརྒྱད་བཞིན་ནོ། ། ཞེས་པའི་རིགས་པ་ལ་འཇོག གཉིས་པ་ལ། རིགས་པ་དེའི་ཕྱོགས་ཆོས་བསྒྲུབ་པ་དང་། ཁྱབ་པ་བསྒྲུབ་པ་གཉིས། དང་པོ་ནི། ཕྱི་ནང་གི་ཆོས་ཐམས་ཅད་རྟེན་འབྲེལ་ཡིན་ཏེ།
དེ་ཐམས་ཅད་ངོ་བོ་ལྟོས་པ། བྱ་བྱེད་ལྟོས་པ། ཐ་སྙད་ལྟོས་པ། རྣམ་འཇོག་ལྟོས་པ་སྟེ། ལྟོས་པ་བཞིའི་སྒོ་ནས་བཞག་པ་ཙམ་མ་གཏོགས། ཡུལ་རང་རང་གི་སྡོད་ལུགས་ཀྱི་སྒོ་ནས་གྲུབ་པའི་ཆོས་ཅུང་ཟད་ཀྱང་མེད་པའི་ཕྱིར། དེ་ལྟ་བུའི་རྟེན་འབྲེལ་དེ་ལ་ཡང་། ལྟོས་ནས་བཞག་པའི་རྟེན་འབྲེལ་དང་། ། བརྟེན་ནས་བྱུང་བའི་རྟེན་འབྲེལ་གཉིས་ཡོད། དང་པོ་དང་ཤེས་བྱ་དོན་གཅིག་སྟེ།
རྟེན་ཅིང་འབྲེལ་འབྱུང་མ་གཏོགས་པའི། ། ཆོས་འགའ་ཡོད་པ་ལ་ཡིན་ནོ། ། ཞེས་བཤད་པས་སོ། ། གཉིས་པ་དང་། འདུས་བྱས་དོན་གཅིག་སྟེ། རིན་ཆེན་ཕྲེང་བ་ལས། རྒྱུ་དང་བཅས་པར་སྐྱེ་མཐོང་པས། ། མེད་པ་ཉིད་ལས་འདས་པ་ཡིན། ། རྒྱུ་དང་བཅས་པར་འགག་མཐོང་བས། ། ཡོད་པ་ཉིད་དུའང་ཁས་མི་ལེན། །
ཞེས་གསུངས་པས་སོ། ། གཉིས་པ་ཁྱབ་པ་བསྒྲུབ་པ་ནི། རྟེན་འབྲེལ་ཡིན་ན། བདེན་མེད་ཡིན་པས་ཁྱབ་སྟེ། རྟེན་འབྲེལ་ཡིན་ན། ཕན་ཚུན་ལྟོས་ནས་བཞག་པའི་ཆོས་ཡིན་དགོས་པ་གང་ཞིག ཕན་ཚུན་ལྟོས་ནས་བཞག་པའི་ཆོས་ཡིན་ན། བདེན་པར་མ་གྲུབ་པས་ཁྱབ་པའི་ཕྱིར། རྟགས་དང་པོ་གྲུབ་སྟེ། འདུས་བྱས་རྣམས་ནི་རང་གི་རྒྱུ་ལ་ལྟོས་ནས་བཞག་པའི་ཆོས་སུ་ངེས་ཞིང་།
འདུས་མ་བྱས་ཀྱི་ཆོས་རྣམས་ནི། འདུས་བྱས་ལ་ལྟོས་ནས་བཞག་པའི་ཕྱིར་ཏེ། འདུས་བྱས་རབ་ཏུ་མ་གྲུབ་པས། འདུས་མ་བྱས་ལྟ་ག་ལ་གྲུབ། ། ཅེས་བཤད་པའི་ཕྱིར། རྩ་བའི་རྟགས་གྲུབ་སྟེ། ཕན་ཚུན་ལྟོས་པ་ལ་བདེན་གྲུབ་ཀྱི་དོན་མ་ཚང་པའི་ཕྱིར་ཏེ། བདེན་པར་གྲུབ་པའི་དོན་ནི། གང་ལ་ཡང་མ་ལྟོས་པར་ཚུགས་ཐུབ་པ་ཞིག་དགོས་ལ། དེ་ལྟ་བུའི་ཆོས་ནི་ཅུང་ཟད་ཀྱང་མེད་པའི་ཕྱིར།
སྒྱུ་མ་སྤྲུལ་པ་ལ་སོགས་པའི་དཔེ་བརྒྱད་པོ་དེ་མཐུན་དཔེར་འཛིན་པའི་རྒྱུ་མཚན་ཡོད་དེ། དཔེར་ན་སྒྱུ་མ་སྤྲུལ་པའི་སྣང་བ་སྣ་ཚོགས་པ་དེ། སྒྱུ་མ་མཁན་གྱིས་བྱས་པའི་འཁྲུལ་རྒྱུ་ཅུང་ཟད་ལ་བརྟེན་ནས་སྣ་ཚོགས་སུ་སྣང་བ་དང་། མེ་ལོང་གཡའ་དག་པ་ལ་བྱད་བཞིན་གྱི་གཟུགས་བརྙན་ཤར་བའི་ཚེ། བྱད་བཞིན་ལ་མ་བརྟེན་པར་གཟུགས་བརྙན་དེ་ཤར་བ་ཡང་མ་ཡིན་ལ། བྱད་བཞིན་མེ་ལོང་གི་ནང་དུ་འཕོས་པའང་མ་ཡིན་པ་དེ་བཞིན་དུ། མ་རིག་པའི་འཁྲུལ་རྒྱུ་ཅུང་ཟད་ལ་རྟེན་ནས། འཁྲུལ་པའི་སྣང་བ་སྣ་ཚོགས་ཤར་ཡང་། རྒྱུ་རྐྱེན་ཚོགས་པའི་དབང་གིས་སྣ་ཚོགས་སུ་སྣང་བ་ཙམ་མ་གཏོགས། བདེན་པར་གྲུབ་པ་ཅུང་ཟད་ཀྱང་མེད་པ་དང་།
ཁྱད་པར་དུ་འདུས་བྱས་ཀྱི་ཆོས་རྣམས་སྐད་ཅིག་སྔ་མ་ལ་མ་བརྟེན་པར་ཕྱི་མ་མི་འབྱུང་བས། རང་བཞིན་གྱིས་སྐྱེ་བའི་མཐའ་དང་བྲལ། སྐད་ཅིག་སྔ་མ་ཕྱི་མར་སོང་བ་མེད་པས་རང་བཞིན་གྱིས་འགག་པའི་མཐའ་དང་བྲལ།

དེས་ན་ཆོས་ཐམས་ཅད་ཀྱང་སྤྲོས་པའི་མཐའ་ཐམས་ཅད་དང་བྲལ་བར་རྟོགས་ནུས་པའི་ཕྱིར་ཏེ། འཁྲུལ་པའི་དྲི་མ་དང་བྲལ་པ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་འཁོར་འདས་དབྱེར་མེད་ཀྱི་རང་འགྲེལ་ལས། དེའང་སྐད་ཅིག་སྔ་མ་ལ་མ་བརྟེན་པར་ཕྱི་མ་མི་འབྱུང་ལ། སྐད་ཅིག་སྔ་མ་ཕྱི་མར་སོང་བ་ཡང་མ་ཡིན་ཏེ། དེ་བཞིན་དུ་ཡུལ་ཐམས་ཅད་སྐྱེ་འགག་མེད་པར་བྱས་ལ་ཉམས་སུ་བླང་བར་བྱའོ། ། ཞེས་གསུངས་པས་སོ། ༈ །རྩ་བའི་གསུམ་པ་དེ་ལས་གནས་ལུགས་རྟོགས་པའི་དབུ་མའི་ལྟ་བ་སྐྱེ་བའི་ཚུལ་ནི། སྔར་བཤད་པའི་རིགས་པ་དེ་ལྟ་བུའམ། རིགས་པ་དེའི་དོན་ཡང་། རྗེ་བཙུན་རིན་པོ་ཆེས་འཁོར་འདས་དབྱེར་མེད་ཀྱི་རྩ་བར། ཁ་ཏོན་མར་མེ་མེ་ལོང་རྒྱ་དང་ནི། །
མེ་ཤེལ་ས་བོན་སྐྱུར་དང་བྲག་ཆའི་སྒྲ། ། ཞེས་གསུངས་པ་ལྟར། ལུང་རིགས་ཀྱི་དོན་དང་དཔེ་སྦྱར་ཞིང་ཉམས་སུ་བླངས་པས། དཔེར་ན་རྒྱའི་མདུད་པ་གཅིག་གི་གནད་ཤེས་པས། རྒྱའི་མདུད་པ་ཐམས་ཅད་ཀྱི་གནད་ཤེས་པ་དང་། ཤིང་འདམ་བུ་ཅིག་སྦུབས་ཅན་དུ་རྟོགས་པས། ཤིང་དེའི་རིགས་ཐམས་ཅད་སྦུབས་ཅན་དུ་རྟོགས་པ་བཞིན་དུ་རྟེན་འབྲེལ་གྱི་གནད་ལས་ཆོས་གཅིག་བདེན་མེད་དུ་རྟོགས་པའི་ཕྱིར་ཏེ། ཆོས་ཐམས་ཅད་རང་བཞིན་གྱིས་མ་གྲུབ་པའམ། ཆོས་ཐམས་ཅད་བདེན་སྟོང་སྤྲོས་བྲལ་དུ་རྟོགས་པའི་དབུ་མའི་ལྟ་བ་རྒྱུད་ལ་སྐྱེ་བར་ནུས་པ་ཡིན་ཏེ། དབུ་མ་ཚིག་གསལ་དང་།
བཞི་བརྒྱ་པའི་འགྲེལ་པར། འཕགས་པ་ནམ་མཁའ་མཛོད་ཀྱི་མདོ་དྲངས་པ་ལས། གང་ཞིག་ཆོས་གཅིག་སྒོ་ནས་ཆོས་རྣམས་ཀུན། ། སྒྱུ་མ་མིག་སྒྱུ་འདྲ་ཞིང་གཟུང་མེད་ལ། ། སོག་རྫུན་ཐེར་ཟུག་མིན་པར་ཤེས་པ་དེ། ། རིང་པོར་མི་ཐོགས་བྱང་ཆུབ་སྙིང་པོར་འགྲོ། ། ཞེས་གསུངས་པས་སོ། ། ལས་དེ་ལམ་དུ་འགྱུར་བའི་ཚུལ་ནི། དེ་ལྟ་བུའི་དབུ་མའི་ལྟ་བ་དེ། ཐེག་དམན་སེམས་བསྐྱེད་དང་ཟུང་དུ་འབྲེལ་ན།
ཐེག་དམན་ལམ་དུ་འགྱུར་ཞིང་། འདིར་ནི་ལྟ་བ་དེ་བྱམས་སྙིང་རྗེ་བྱང་ཆུབ་ཀྱི་སེམས་དང་ཟུང་འབྲེལ་དུ་ཉམས་སུ་བླངས་པས། ཐེག་ཆེན་གྱི་ཚོགས་ལམ་དང་། སྦྱོར་ལམ་གཉིས་མཐར་ཕྱིན་པར་འགྱུར་རོ། ། ལྔ་པ་དེ་ལས་ཐེག་ཆེན་མཐོང་ལམ་ཐོབ་ཚུལ་ནི། དེ་ལྟར་ཚོགས་སྦྱོར་མཐར་ཕྱིན་པའི་རྗེས་སུ། ཆོས་ཐམས་ཅད་ཀྱི་གནས་ལུགས་མངོན་སུམ་དུ་མཐོང་བའི་ཐེག་ཆེན་གྱི་མཐོང་ལམ་མངོན་དུ་བྱེད་ཅིང་། དེ་ནས་ས་བཅུ་པོ་རྣམས་ཀྱི་མཉམ་གཞག་གི་སྐབས་སུ། གནས་ལུགས་རྟོགས་པའི་མྱོང་བ་དེ་ཇེ་གསལ་ཇེ་གསལ་དུ་གྱུར་པའི་སྒོ་ནས་ཡེ་ཤེས་ཀྱི་ཚོགས་གསོག་པར་བྱེད། རྗེས་ཐོབ་ཏུ་སྦྱིན་པ་ལ་སོགས་པའི་བསོད་ནམས་ཀྱི་ཚོགས་རྒྱ་ཆེན་པོ་གསོག་པར་བྱེད་དོ། །
དྲུག་པ་དེ་ལས་སངས་རྒྱས་ཀྱི་གོ་འཕང་ཐོབ་ཚུལ་ནི། ས་བཅུའི་མཉམ་གཞག་གི་སྐབས་སུ་ཡེ་ཤེས་ཀྱི་ཚོགས་བསགས། རྗེས་ཐོབ་ཀྱི་སྐབས་སུ་བསོད་ནམས་ཀྱི་ཚོགས་བསགས་ནས་བསོད་ནམས་ཀྱི་ཚོགས་ཀྱི་ལག་རྗེས་གཞན་དོན་གཟུགས་སྐུ་དང་། ཡེ་ཤེས་ཀྱི་ཚོགས་ཀྱི་ལག་རྗེས་རང་དོན་ཆོས་སྐུ་ཐོབ་པར་བྱེད་པ་ཡིན་ཏེ། རིན་པོ་ཆེའི་ཕྲེང་བ་ལས། གཟུགས་ཀྱི་སྐུ་ནི་མདོར་བསྡུས་ན། ། བསོད་ནམས་ཚོགས་ལས་འཁྲུངས་པ་སྟེ། ། ཆོས་ཀྱི་སྐུ་ནི་མདོར་བསྡུས་ན། ། རྒྱལ་པོ་ཡེ་ཤེས་ཚོགས་ལས་འཁྲུངས། ། ཞེས་དང་།
རིགས་པ་དྲུག་ཅུ་པ་ལས། དགེ་བ་འདི་ཡིས་སྐྱེ་བོ་ཀུན། ། བསོད་ནམས་ཡེ་ཤེས་ཚོགས་བསགས་ཏེ། ། ཞེས་སོགས་གསུངས་པའི་ཕྱིར། ༈ གཉིས་པ་གང་ཟག་གི་བདག་འགོག་པའི་རིགས་པ་ནི། རྣམ་བདུན་གྱི་རིགས་པ་ལ་འཇོག་ཅིང་། དེ་ཡང་རྩ་ཤེའི་རབ་བྱེད་ཉེར་གཅིག་པར། ཕུང་མིན་ཕུང་པོ་ལས་གཞན་ཡིན། ། དེ་ལ་དེ་མེད་དེར་དེ་མིན། ། དེ་བཞིན་གཤེགས་པ་ཕུང་ལྡན་མིན། །
དེ་བཞིན་གཤེགས་པ་གང་ཞིག་ཡིན། ། ཞེས་དེ་བཞིན་གཤེགས་པ་ལ་སྦྱར་ནས་རྟགས་ལྔ་གསུང་ལ། དཔལ་ལྡན་ཟླ་བས་དེའི་སྟེང་དུ། ཕུང་པོ་ལྔའི་དབྱིབས་བདག་མ་ཡིན་པ་དང་། ཚོགས་པ་བདག་མ་ཡིན་པ་གཉིས་བསྣན་ནས། རྣམ་བདུན་གྱི་རིགས་པ་ཞེས་ཐ་སྙད་འདོགས་པར་མཛད་དོ། ། དེའི་མཚན་ཉིད་ནི། གང་ཟག་གི་བདག་འཛིན་ལྷན་སྐྱེས་ཆོས་ཅན། ཁྱོད་ཀྱིས་བཟུང་བྱའི་གང་ཟག་གི་བདག་དེ་ཡོད་པ་མིན་ཏེ། ཁྱོད་ཀྱི་གཟུང་བྱའི་བདག་དེ་འདོགས་གཞིའི་ཕུང་པོ་དང་གཅིག་ཏུ་ཡང་ཡོད་པ་མིན།
ཕུང་པོ་དང་ཐ་དད་དུ་ཡོད་པ་ཡང་མིན། ཁྱོད་ཀྱི་གཟུང་བྱའི་བདག་མེད་ཕུང་པོ་ལ་བརྟེན་པ་ཡང་མ་ཡིན། འདོགས་གཞིའི་ཕུང་པོ་ཁྱོད་ཀྱི་གཟུང་བྱའི་བདག་ལ་བརྟེན་པ་ཡང་མ་ཡིན། ཁྱོད་ཀྱི་གཟུང་བྱའི་བདག་མེད་འདོགས་གཞིའི་ཕུང་པོ་དང་ལྡན་པ་ཡང་ཡིན། ཁྱོད་ཀྱི་གཟུང་བྱའི་བདག་མེད་འདོགས་གཞིའི་ཕུང་དང་པོ་ལྡན་པ་ཡང་མིན། འདོགས་གཞིའི་ཕུང་ཕོ་ལྔ་ཚོགས་པ་ཙམ་ཡང་གང་ཟག་གི་བདག་མ་ཡིན། འདོགས་གཞིའི་ཕུང་པོ་ལྔའི་དབྱིབས་ཙམ་ཡང་གང་ཟག་གི་བདག་མ་ཡིན་པའི་ཕྱིར། དཔེར་ན། ཤིང་རྟ་ལ་རྣམ་པར་དཔྱད་ན། ཤིང་རྟ་དེ་རང་གི་ཡན་ལག་འཕང་ལོ་སོགས་ལས་གཞན་པ་ཐ་དད་དུ་འདོད་པའང་མ་ཡིན།
གཞན་མ་ཡིན་པ་སྟེ་གཅིག་ཀྱང་མ་ཡིན། ཤིང་རྟའི་ཡན་ལག་ཤིང་རྟ་དང་ལྡན་པའང་མ་ཡིན། ཡན་ལག་ལ་ཤིང་རྟ་དེ་བརྟེན་པའང་མ་ཡིན། ཡན་ལག་དག་ཤིང་རྟ་དེར་བརྟེན་པའང་མ་ཡིན་པ་བཞིན་ནོ། ། ཞེས་པའི་རིགས་པ་ལ་འཇོག་སྟེ། འདི་ཉིད་ལས། དེ་ཕྱིར་ངར་འཛིན་རྟེན་གྱི་དངོས་པོ་ཡིན། ། ཕུང་ལས་གཞན་མིན་ཕུང་པོའི་ངོ་བོའང་མིན། ། ཕུང་པོ་རྟེན་མིན་འདི་ནི་དེ་ལྡན་མིན། ། ཞེས་དང་།
ཤིང་རྟ་རང་ཡན་ལག་ལས་གཞན་འདོད་མིན། ། གཞན་མིན་མ་ཡིན་དེ་ལྡན་ཡང་མིན་ཞིང་། ། ཡན་ལག་ལ་མིན་ཡན་ལག་དག་དེར་མིན། ། འདུས་པ་ཙམ་མིན་དབྱིབས་མིན་ཇི་བཞིན་ནོ། ། ཞེས་གསུངས་སོ། ། འདི་ལ་སྟག་ཚང་ལོ་ཙཱ་བས། ངར་འཛིན་ལྷན་སྐྱེས་འཛིན་སྟངས་ཀྱིས་བཟུང་བའི། ། བདེན་གྲུབ་བདག་དེ་འདོགས་གཞིའི་ཕུང་པོ་དང་། ། གཅིག་དང་ཐ་དད་རྟེན་དང་བརྟེན་པ་དང་། ། ལྡན་པ་ལྔ་རུ་ཀླུ་སྒྲུབ་ཞབས་ཀྱིས་དཔྱད། །
ཟླ་བས་དབྱིབས་དང་ཚོགས་པ་གཉིས་བསྣན་ནས། ། ཤིང་རྟ་དང་མཚུངས་དཔྱད་ན་མི་རྙེད་ཀྱང་། ། རྣམ་དཔྱད་མེད་པར་འཇིག་རྟེན་ཉིད་ལས་འདི། ། རང་གི་ཡན་ལག་རྟེན་ནས་འདོགས་ཞེས་གསུངས། ། ཞེས་བཤད་པ་ནི་ཚིག་གི་སྦྱོར་བ་ཤིན་ཏུ་ལེགས་པར་སྣང་ཡང་། ངར་འཛིན་ལྷན་སྐྱེས་ཀྱི་འཛིན་སྟངས་ཀྱིས་བཟུང་བའི་བདེན་གྲུབ་ཀྱི་བདག་མེད་རྣམ་བདུན་གྱི་རིགས་པའི་རྩོད་གཞིའི་ཆོས་ཅན་དུ་བཟུང་བ་ནི་མི་འཐད་དེ། རྣམ་བདུན་རིགས་པའི་རྩོད་གཞིའི་ཆོས་ཅན་ལ་གྲུབ་པ་ཞིག་དགོས་ལ། སྔར་གྱི་ཆོས་ཅན་དེ་མེད་པའི་ཕྱིར་ཏེ། དཔེར་ན་སྒྲ་རྟག་འཛིན་རྟོག་པའི་ཡུལ་གྱི་གཙོ་བོར་གྱུར་པའི་སྒྲ་རྟག་པ་མེད་པ་བཞིན་ནོ། ༈ །རྩ་བའི་གསུམ་པ་རྟག་ཆད་ཀྱི་མཐའ་སྤོང་ཚུལ་ལ།
ཆོས་ལ་རྟག་ཆད་ཀྱི་མཐའ་སྤོང་ཚུལ། འདུས་བྱས་ལ་རྟག་ཆད་ཀྱི་མཐའ་སྤོང་ཚུལ། ལས་འབྲས་ལ་རྟག་ཆད་ཀྱི་མཐའ་སྤོང་ཚུལ། གང་ཟག་ལ་རྟག་ཆད་ཀྱི་མཐའ་སྤོང་ཚུལ་བཤད་པ་དང་བཞི། དང་པོ་ནི། དབུ་མའི་རྟགས་ཆེན་ལྔ་པོ་གང་རུང་ལ་བརྟེན་ནས། དོན་དམ་པར་གྲུབ་པའི་ཆོས་རྡུལ་ཙམ་ཡང་མེད་པར་གཏན་ལ་ཕབ་པས་རྟག་མཐའ་དང་བྲལ། དེ་མེད་ཀྱང་ཀུན་རྫོབ་ཏུ་རྟེན་འབྲེལ་གར་ཚོགས་ཀྱི་སྣང་བ་ལ་བརྟེན་ནས་ལས་འབྲས་ཀྱི་རྣམ་གཞག་སོགས་འཇོག་པས་ཆད་མཐའ་དང་བྲལ་ཏེ། མདོ་བསྟན་བཅོས་དུ་མ་ཚིག་མཐུན་པར། ཀུན་རྫོབ་ཏུ་ནི་ཐམས་ཅད་ཡོད། །
དམ་པའི་དོན་དུ་ཅི་ཡང་མེད། ། དེས་ན་དངོས་པོ་གཅིག་ཉིད་ལ། ། ཡོད་དང་མེད་པ་ཇི་ལྟར་འགལ། ། ཞེས་གསུངས་པའི་ཕྱིར། གཉིས་པ་ནི། རྟག་དངོས་མེད་པས་རྟག་མཐའ་དང་བྲལ། འདུས་བྱས་སྐྱེ་བ་རྒྱུན་མི་འཆད་པས་ཆད་མཐའ་དང་བྲལ་ལོ། ། གསུམ་པ་ནི། ལས་རང་གི་ངོ་བོ་སྐད་ཅིག་གཉིས་པར་འགགས་པས་རྟག་མཐའ་དང་བྲལ། འགགས་པའི་ལས་ཀྱི་རྣམ་སྨིན་འབྱིན་ཚུལ་གཉིད་སད་པའི་རྨི་ལམ་གྱི་དཔེས་མཚོན་པའི་སྒོ་ནས་གཏན་ལ་འབེབས་པར་བྱེད་པས་ཆད་མཐའ་དང་བྲལ་བ་ཡིན་ཏེ།
འདི་ཉིད་ལས། ལ་ལར་ལས་འགགས་ཡུན་རིང་ལོན་ནས་ཀྱང་། ། འབྲས་བུ་ཡང་དག་འབྱུང་བ་རིག་པར་གྱིས། ། རྨི་ལམ་དམིགས་པའི་ཡུལ་དག་མཐོང་ནས་ནི། ། སད་ཀྱང་བླུན་ལ་ཆགས་པ་སྐྱེ་འགྱུར་བ། ། དེ་བཞིན་འགགས་ཤིང་རང་བཞིན་ཡོད་མིན་པའི། ། ལས་ལས་ཀྱང་ནི་འབྲས་བུ་ཡོད་པ་ཡིན། ། ཞེས་དང་། རྩ་ཤེ་ལས། གང་ཕྱིར་ལས་ནི་སྐྱེ་བ་མེད། །
གང་ཕྱིར་དེ་ནི་མ་སྐྱེས་པ། ། དེ་ཕྱིར་ཆུད་ཟར་མི་འགྱུར་རོ། ། ཞེས་གསུངས་པས་སོ། ། བཞི་པ་ནི། ཕུང་པོ་ལྔ་ཚོགས་ཙམ་ལ་བརྟེན་ནས་བཏགས་པའི་གང་ཟག་ཙམ་ཞིག་ལས་འབྲས་ཀྱི་རྟེན་དུ་ཡོད་པས་ཆད་མཐའ་དང་བྲལ། གང་ཟག་རང་བཞིན་གྱིས་མ་གྲུབ་པས་རྟག་མཐའ་དང་བྲལ་བ་ཡིན་ཏེ། མདོ་ལས། ཇི་ལྟར་ཡན་ལག་ཚོགས་རྣམས་ལ། ། བརྟེན་ནས་ཤིང་རྟ་འདོགས་པ་ལྟར། ། དེ་བཞིན་ཕུང་པོ་རྣམས་བརྟེན་ནས། །
ཀུན་རྫོབ་གང་ཟག་ཅེས་བརྗོད་དོ། ། ཞེས་གསུངས་པས་སོ། ༈ །ཆོས་ཀྱི་བདག་འགོག་རྟགས་ཆེན་རྣམ་པ་ལྔ། ། གང་ཟག་བདག་འགོག་རྣམ་བདུན་རིགས་པ་དང་། ། དེ་ལ་བརྟེན་ནས་རྟགས་ཆད་སྤོང་བའི་ཚུལ། ། ཞིབ་ཏུ་འཆད་པ་ཁོ་བོའི་མན་ངག་ཡིན། ། འདི་དག་གི་སྐབས་སུ་དོགས་པ་དཔྱད་ན། ། ཤེས་བྱ་ཆོས་ཅན། བདག་ལས་མ་ཡིན་གཞན་ལས་མིན། ། ཞེས་སོགས་ཀྱི་གཞུང་འདི་དབུ་མ་ཐལ་རང་གཉིས་འགྱེས་པའི་གཞི་མ་ཡིན་པར་ཐལ།
གཞུང་དེའི་དགོངས་པ་ཐལ་འགྱུར་གྱི་རིགས་པས་སྒོ་ནས་འགྲེལ་པ་ལ་ཐལ་འགྱུར་བ་དང་། གཞུང་དེའི་དགོངས་པ་རང་རྒྱུད་ཀྱི་རིགས་པས་འགྲེལ་བའི་སྒོ་ནས་རང་རྒྱུད་པ་ཞེས་བཞག་པ་མ་ཡིན་པ་གང་ཞིག དེ་ལས་གཞན་པའི་འགྲེལ་ཚུལ་མི་འདྲ་བ་མེད་པའི་ཕྱིར་ཟེར་ན། རང་ལུགས་རྟགས་གཉིས་པ་མ་གྲུབ་བོ། ། དང་པོ་མ་གྲུབ་ན། དབུ་མ་ཐལ་འགྱུར་བ་དེས། བདག་ལས་མ་ཡིན་གཞན་ལས་མིན། ། ཞེས་སོགས་ཀྱི་གཞུང་དེས་ཐལ་འགྱུར་གྱི་རིགས་པ་དངོས་སུ་བསྟན་པར་ཁས་ལེན་པར་ཐལ། འདོད་པའི་ཕྱིར། འདོད་ན།
དེ་ཁས་མི་ལེན་པར་ཐལ། དབུ་མ་ཐལ་འགྱུར་བ་དེས། བདག་ལས་མ་ཡིན་གཞན་ལས་མིན། ། ཞེས་སོགས་ཀྱི་གཞུང་དེས་ཐལ་འགྱུར། གཞུང་འདིས་མཐའ་བཞིའི་སྐྱེ་བ་འགོག་པའི་དམ་བཅའ་བཞི་དངོས་སུ་བསྟན་ལ། མཐའ་བཞིའི་སྐྱེ་བ་འགོག་པའི་ཐལ་འགྱུར་དང་། རང་རྒྱུད་ཀྱི་རིགས་པ་སོགས་མ་བསྟན་པར་ཁས་ལེན་པའི་ཕྱིར། འཇུག་འགྲེལ་ལས། འདིར་མ་ཡིན་ཞེས་བྱ་བ་འདི་ཡོད་པ་ཉིད་ཀྱི་སྒྲུབ་བྱེད་རང་ལས་སྐྱེ་བ་དང་སྒྲེལ་གྱི་ཡོད་པ་དང་ནི་མ་ཡིན་ཏེ། དེ་དགག་པ་དོན་གྱིས་གྲུབ་པའི་ཕྱིར་རོ། །
དེ་བཞིན་དུ་དམ་བཅའ་བ་གསུམ་ཅར་ལ་ཡང་སྦྱར་བར་བྱའོ། ། ཞེས་པའི་གཞུང་དོན་གྲུབ་པའི་ཕྱིར། རང་ལུགས་རྟགས་གཉིས་པ་མ་གྲུབ་པའི་དོན་ནི། སྔར་བརྡ་ཆད་ཀྱི་སྐབས་སུ་བཤད་པ་ལྟར་ཡིན་ནོ། ། གཞན་ཡང་། དབུ་མ་རང་རྒྱུད་པ་དེས་བདག་སྐྱེ་འགོག་པའི་ཚེ་ནང་གི་སྐྱེ་མཆེད་རྣམས་ཆོས་ཅན། དོན་དམ་པར་སྐྱེ་བ་མེད་དེ། དངོས་པོར་ཡོད་པའི་ཕྱིར། དཔེར་ན་ཤེས་པ་བཞིན་ཞེས་དོན་དམ་གྱི་ཁྱད་པར་སྦྱར་ནས་བཀོད་པར་ཐལ། དབུ་མ་རང་རྒྱུད་པ་དེ།
ཚིག་གསལ་ལས། འདིར་སྦྱོར་བའི་ཚིག་ཏུ་གྱུར་པ་ནི་དོན་དམ་པར་ནང་གི་སྐྱེ་མཆེད་རྣམས་བདག་ལས་སྐྱེ་བ་མེད་པར་ངེས་ཏེ། ཡོད་པའི་ཕྱིར། དཔེར་ན་ཤེས་པ་བཞིན་ནོ། ། ཞེས་སྨྲས་པ་ཡིན་ན། འདིར་དོན་དམ་པར་ཞེས་བྱ་བའི་ཁྱད་པར་ཅིའི་ཕྱིར་ཉེ་བར་བཀོད་པ་ཡིན། བདག་ལས་སྐྱེ་བ་ནི་ཀུན་རྫོབ་ཏུ་ཡང་ཁས་མ་བླངས་པའི་ཕྱིར་རོ། ། ཞེས་པའི་གཞུང་འདིའི་ཕྱོགས་སྔ་སྨྲ་བ་པོའི་གང་ཟག་ཡིན་པའི་ཕྱིར་ཏེ། གཞུང་དེའི་ཕྱོགས་སྔ་སྨྲ་བ་པོའི་གང་ཟག་གཅིག་ཡོད་པ་གང་ཞིག དེ་ལས་གཞན་པ་གཅིག་མེད་པའི་ཕྱིར།
འདོད་ན། དབུ་མ་རང་རྒྱུད་པ་དེས་ཐ་སྙད་དུ་བདག་སྐྱེ་ཁས་ལེན་པའི་ཆ་ནས་དེ་ལྟར་བཀོད་པ་ཡིན་པར་ཐལ། རང་རྒྱུད་པ་དེས་དེ་ལྟར་འགོད་པའི་རྒྱུ་མཚན་གཅིག་ནི་ཡོད། དེ་ལས་གཞན་པ་མེད་པའི་ཕྱིར་ཟེར་ན། རང་རྒྱུད་པས་དེ་ལྟར་སྦྱར་བའི་དགོས་པ་ནི། དབུ་མ་རང་རྒྱུད་པས། ཐ་སྙད་དུ་ལས་འབྲས་ཀྱི་རྟེན་དུ་གྱུར་པའི་བདག་གམ་གང་ཟག་ལས་སྐྱེ་བ་ཙམ་ཞིག་ཡོད་དགོས་པ་ལ་བསམ་ནས་དེ་ལྟར་བཀོད་པ་ཡིན་ནོ། ། གོང་དུ་འདོད་ན། དབུ་མ་རང་རྒྱུད་པས་ཐ་སྙད་དུ་བདག་ཁས་ལེན་པར་ཐལ། འདོད་པའི་ཕྱིར།
འདོད་ན། དེ་ཁས་མི་ལེན་པར་ཐལ། དབུ་མ་རང་རྒྱུད་པས་ཐ་སྙད་ཡིན་ན། བདག་མེད་ཡིན་པས་ཁྱབ་པ་ཁས་ལེན་པའི་ཕྱིར་ཏེ། དེས་ཡོད་མེད་གང་རུང་ཡིན་ན། བདག་མེད་ཡིན་པས་ཁྱབ་པ་ཁས་ལེན་པའི་ཕྱིར་རོ། ། གཞན་ཡང་། བདག་སྐྱེ་ཡོད་པར་འདོད་པའི་གང་ཟག་ཡིན་ན། བདག་སྐྱེ་འགོག་པའི་ཕྱོགས་སྔ་སྨྲ་བ་པོའི་གང་ཟག་ཡིན་དགོས་པར་ཐལ། གཞན་སྐྱེ་འདོད་པའི་གང་ཟག་ཡིན་ན།
གཞན་སྐྱེ་འགོག་པའི་ཕྱོགས་སྔ་སྨྲ་བ་པོའི་གང་ཟག་ཡིན་དགོས་པའི་ཕྱིར་རོ། ། མ་གྲུབ་ན། དེར་ཐལ། གཉིས་སྐྱེ་ཡོད་པར་འདོད་པའི་གང་ཟག་ཡིན་ན། གཉིས་སྐྱེ་འགོག་པའི་ཕྱོགས་སྔ་སྨྲ་བ་པོའི་གང་ཟག་ཡིན་དགོས་པའི་ཕྱིར། མ་གྲུབ་ན། དེར་ཐལ། རྒྱུ་མེད་ལ་སྐྱེ་བ་ཡོད་པར་འདོད་པའི་གང་ཟག་ཡིན་ན། རྒྱུ་མེད་ལ་སྐྱེ་བ་འགོག་པའི་ཕྱོགས་སྔ་སྨྲ་བ་པོའི་གང་ཟག་ཡིན་དགོས་པའི་ཕྱིར་ཟེར་ན། མ་ཁྱབ།
མ་གྲུབ་ན། དེར་ཐལ། རྒྱུ་མེད་ལས་སྐྱེ་བ་ཡོད་པར་འདོད་པའི་གང་ཟག་ཡིན་ན་རྒྱང་འཕེན་པ་ཡིན་དགོས་པའི་ཕྱིར། རྩ་བར་འདོད་ན། མུ་སྟེགས་གཅེར་བུ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ།
ཁྱོད་བདག་དང་གཞན་གཉིས་ཀ་ལས་སྐྱེ་བ་ཡོད་པར་འདོད་པའི་གང་ཟག་ཡིན་པའི་ཕྱིར་ཏེ། ཁྱོད་གཉིས་སྐྱེ་འགོག་པའི་ཕྱོགས་སྔ་སྨྲ་བ་པོའི་གང་ཟག་ཡིན་པའི་ཕྱིར་ཏེ། མུ་སྟེགས་གཅེར་བུ་པ་དང་གཅིག་ཡིན་པའི་ཕྱིར་རོ། ། གོང་དུ་འདོད་ན། དེ་ཆོས་ཅན། ཁྱོད་གྲངས་ཅན་ཡིན་པར་ཐལ། ཁྱོད་བདག་སྐྱེ་འགོག་པའི་ཕྱོགས་སྔ་སྨྲ་བ་པོའི་གང་ཟག་ཡིན་པའི་ཕྱིར། ཁྱབ་པ་བྲག་ཁམ་རྡོ་རྗེ་ཡིན་ནོ། ། རྩ་བར་མ་ཁྱབ་ན། མུ་སྟེགས་གཅེར་བུ་པ་ཆོས་ཅན།
དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། ཁྱོད་གཞན་སྐྱེ་འདོད་པའི་གང་ཟག་དུ་ཐལ། ཁྱོད་བདག་དང་གཞན་གཉིས་ཆར་ལ་སྐྱེ་བ་ཡོད་པར་འདོད་པའི་གང་ཟག་ཡིན་པའི་ཕྱིར་ཏེ། བསྒྲུབ་ཚུལ་གོང་བཞིན། འདོད་ན། དེ་ཆོས་ཅན། ཁྱོད་དངོས་སྨྲ་བ་གསུམ་པོ་གང་རུང་ཡིན་པར་ཐལ།
ཁྱོད་གཞན་སྐྱེ་འགོག་པའི་ཕྱོགས་སྔ་སྨྲ་བ་པོའི་གང་ཟག་ཡིན་པའི་ཕྱིར་རོ། ། དེ་ཙམ་ལ་ཁྱབ་ན། གྲངས་ཅན་དང་དངོས་སྨྲ་བ་གང་རུང་དུ་གྱུར་པའི་གང་ཟག་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་བདག་སྐྱེ་འདོད་པའི་གང་ཟག་ཡིན་པ་གང་ཞིག ཁྱོད་གཞན་སྐྱེ་ཡོད་པར་འདོད་པའི་གང་ཟག་ཡིན་པའི་ཕྱིར།
དང་པོ་མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་བདག་སྐྱེ་ཁས་ལེན་གྱི་གང་ཟག་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། གང་ཟག་གང་ཞིག་བདག་སྐྱེ་དེ་ཁྱོད་ཀྱིས་ཁས་བླང་བྱ་ཡིན་པའི་ཕྱིར་རོ། ། དང་པོ་སླ། གཉིས་པ་མ་གྲུབ་ན།
བདག་སྐྱེ་ཆོས་ཅན། ཁྱོད་དེར་ཐལ། ཁྱོད་གྲངས་ཅན་པའི་ཁས་བླང་བྱ་ཡིན་པའི་ཕྱིར་ཏེ། གྲངས་ཅན་པའི་ཁྱོད་ཁས་ལེན་པའི་ཕྱིར་རོ། ། རྩ་བའི་རྟགས་པ་མ་གྲུབ་ན། དེ་གང་རུང་དུ་གྱུར་པའི་གང་ཟག་ཆོས་ཅན། ཁྱོད་གཞན་སྐྱེ་འདོད་པའི་གང་ཟག་ཡིན་པར་ཐལ། གང་ཟག་གང་ཞིག ཁྱོད་གཞན་སྐྱེ་ཁས་ལེན་གྱི་གང་ཟག་ཡིན་པའི་ཕྱིར། བསྒྲུབ་ཚུལ་གོང་བཞིན།
དེ་ཆོས་ཅན། ཁྱོད་མུ་སྟེགས་གཅེར་བུ་པ་ཡིན་པར་ཐལ། འདོད་པའི་ཕྱིར་རོ། ། གལ་སྲིད་བདག་སྐྱེ་དེ་གྲངས་ཅན་པས་ཁས་བླང་བྱ་ཡིན་པར་ཐལ། གྲངས་ཅན་པ་དེས་བདག་སྐྱེ་ཁས་ལེན་པའི་ཕྱིར་ལ་མ་ཁྱབ་ན། བདག་སྐྱེ་དེ་གྲངས་ཅན་པས་ཁས་བླང་བྱ་ཡིན་པར་ཐལ། བདག་སྐྱེ་དེ་གྲངས་ཅན་པའི་ལུང་གི་བརྗོད་བྱ་ཡིན་པའི་ཕྱིར་ཏེ། གྲངས་ཅན་པའི་ལུང་ལས་བདག་སྐྱེ་བཤད་པའི་ཕྱིར་ཏེ། གྲངས་ཅན་པ་དེ་བདག་སྐྱེ་འགོག་པའི་ཕྱོགས་སྔ་སྨྲ་བ་པོ་ཡིན་པའི་ཕྱིར། ཞེས་འཕེན་ནོ། །
འདི་ལ་ཕ་རོལ་པོའི་ཁས་ལེན་ལུགས་དང་། སྐྱོང་ལུགས་ལ་དཔག་སྟེ་རིགས་པ་བརྗོད་ལུགས་དང་། རང་གི་ཁས་ལེན་ལུགས་ཤེས་དགོས་སོ། ། གཞན་ཡང་། དབུ་མ་ཐལ་འགྱུར་བས་གཞན་སྐྱེ་ཁས་མི་ལེན་པར་ཐལ། དེ་ཉིད་སྐབས་སུ་རིགས་པ་གང་ཞིག་གིས། ། བདག་དང་གཞན་ལས་སྐྱེ་བ་རིགས་མིན་པའི། ། རིགས་དེས་ཐ་སྙད་དུའང་རིགས་མིན་ན། ། ཞེས་ཐལ་འགྱུར་བ་རང་ལུགས་ལ། ཐ་དད་དུ་བདག་སྐྱེ་དང་གཞན་སྐྱེ་གཉིས་ཀ་ཁས་མི་ལེན་པར་བསྟན་པའི་ཕྱིར་ཏེ།
གཞུང་དེའི་བསྟན་དོན་གྲུབ་པའི་ཕྱིར་རོ། ། རྩ་བར་འདོད་ན། ཐལ་འགྱུར་བས་དེ་ཁས་ལེན་པར་ཐལ། ཐལ་འགྱུར་བས་གཞན་ལས་སྐྱེ་བ་ཁས་ལེན་པ་གང་ཞིག དབུ་མ་ཐལ་འགྱུར་བས་རྒྱུ་རྫས་གཞན་ལས་འབྲས་བུ་རྫས་གཞན་སྐྱེ་བར་ཁས་ལེན་པའི་ཕྱིར་ཟེར་ན། མ་ཁྱབ། དང་པོ་མ་གྲུབ་ན། དེར་ཐལ། དབུ་མ་ཐལ་གྱུར་བས་འདུས་མ་བྱས་ལས་གཞན་པའི་འདུས་བྱས་ལས་སྐྱེ་བ་ཁས་ལེན་པའི་ཕྱིར་ཏེ། དེས་སྐྱེ་བ་ཁས་ལེན་པའི་ཕྱིར།
མ་གྲུབ་ན། དེར་ཐལ། དབུ་མ་ཐལ་འགྱུར་བ་དེས་མཐའ་བཞི་ལས་སྐྱེ་བ་ཁས་མི་ལེན་ཞིང་། ཐ་སྙད་དུ་རྐྱེན་ལས་སྐྱེ་བ་ཙམ་ཞིག་ཁས་ལེན་པའི་ཕྱིར་ཏེ། དབུ་མ་ཚིག་གསལ་ལས། རྐྱེན་ཉིད་འདི་པ་ཙམ་གྱིས་ཀུན་རྫོབ་གྲུབ་པར་ཁས་ལེན་གྱི། ཕྱོགས་བཞི་ཁས་བླངས་པའི་སྒོ་ནས་ནི་མིན་ཏེ། དངོས་པོ་རང་བཞིན་དང་བཅས་པར་འགྱུར་པའི་ཕྱིར་དང་། དེ་ལྟར་རིགས་པ་མ་ཡིན་པའི་ཕྱིར་རོ། ། ཞེས་པའི་གཞུང་དོན་གྲུབ་པའི་ཕྱིར།
རྩ་བའི་རྟགས་གཉིས་པ་མ་གྲུབ་ན། དེར་ཐལ། དབུ་མ་ཐལ་འགྱུར་བས་ནས་ཀྱི་ས་བོན་དང་། ནས་མྱུག་གཉིས་རྫས་གཞན་དུ་ཁས་ལེན་པའི་ཕྱིར་ཏེ། དབུ་མ་ཐལ་འགྱུར་བས་དེ་གཉིས་རྫས་གཅིག་དང་རྫས་གཞན་གང་རུང་དུ་ནི་ཁས་ལེན་པ་གང་ཞིག དེ་གཉིས་རྫས་གཅིག་ཏུ་ཁས་མི་ལེན་པའི་ཕྱིར་རོ། ། གཞན་ཡང་། དབུ་མ་ཐལ་འགྱུར་བས་རྒྱུ་འབྲས་རྫས་གཞན་དུ་ཁས་ལེན་པར་ཐལ། དབུ་མ་ཐལ་འགྱུར་བས་མ་རིག་པའི་རྟེན་འབྲེལ་དང་འདུ་བྱེད་ཀྱི་རྟེན་འབྲེལ་གཉིས་རྫས་གཞན་དུ་ཁས་ལེན་པའི་ཕྱིར། མ་གྲུབ་ན།
དེར་ཐལ། དབུ་མ་ཚིག་གསལ་དུ་ས་ལུ་ལྗང་པའི་མདོ་དྲངས་པ་ལས། མ་རིག་པ་ཡང་གཞན་ཉིད། འདུ་བྱེད་ཀྱང་གཞན་ཉིད་དེ། མ་རིག་པ་གང་ཡིན་པ་དེ་ཡང་འདུ་བྱེད་མ་ཡིན། འདུ་བྱེད་གང་ཡིན་པ་དེ་ཡང་མ་རིག་པ་མ་ཡིན་ནོ། ། ཞེས་པའི་གཞུང་དོན་གྲུབ་པའི་ཕྱིར། རང་ལུགས་ལ་དབུ་མ་ཐལ་འགྱུར་བས་སྐྱེ་བ་ཁས་ལེན་བྱས་པ་ལ། ཁོ་ན་རེ། དེ་ཁས་མི་ལེན་པར་ཐལ།
སྐྱེ་བ་འགོག་བྱེད་ཀྱི་རིགས་པ་རྣམ་དག་ཡོད་པའི་ཕྱིར། མ་གྲུབ་ན། དེར་ཐལ། སྐྱེ་མེད་སྒྲུབ་བྱེད་ཀྱི་རིགས་པ་རྣམ་དག་ཡོད་པའི་ཕྱིར། མ་གྲུབ་ན། དེར་ཐལ། སྐྱེ་མེད་གཏན་ལ་འབེབས་བྱེད་ཀྱི་ལུང་རྣམ་དག་ཡོད་པའི་ཕྱིར། མ་གྲུབ་ན། དེར་ཐལ། སྐྱེ་བ་མེད་པ་མཉམ་པ་ཉིད་གཏན་ལ་འབེབས་བྱེད་ཀྱི་ལུང་རྣམ་དག་ཡོད་པའི་ཕྱིར་ཟེར་ན།
མ་ཁྱབ་བོ། ། མ་གྲུབ་ན། དེར་ཐལ། དབུ་མ་ཐལ་འགྱུར་བས་དངོས་རྣམས་མཐའ་བཞི་གང་ལས་ཀྱང་མི་སྐྱེ་བར་དམ་བཅས་པའི་དམ་བཅའ་དེ་ཐལ་འགྱུར་ཙམ་གྱི་དམ་བཅར་ཁས་ལེན་ཞིང་། དབུ་མ་རང་རྒྱུད་པས་སྐྱེ་བ་མེད་པ་མཉམ་པ་ཉིད་གཏན་ལ་འབེབས་བྱེད་ཀྱི་ལུང་རྣམ་དག་ཡོད་པའི་ཕྱིར་ཟེར་ན། མ་ཁྱབ་བོ། ། མ་གྲུབ་ན། དེར་ཐལ། སྐྱེ་བ་མེད་པ་མཉམ་པ་ཉིད་ལ་སོགས་པ་མཉམ་ཉིད་བཅུ་གཏན་ལ་འབེབས་བྱེད་ཀྱི་ལུང་རྣམ་དག་མེད་པའི་ཕྱིར་ཏེ། ས་བཅུ་པའི་མདོ་ལས།
ཀྱེ་རྒྱལ་བའི་སྲས་དག་བྱང་ཆུབ་སེམས་དཔའི་ས་ལྔ་པ་ལ་ལམ་ཤིན་ཏུ་ཡོངས་སུ་རྫོགས་པའི་བྱང་ཆུབ་སེམས་དཔའ་དེ་བྱང་ཆུབ་སེམས་དཔའི་ས་དྲུག་པ་ལ་འཇུག་སྟེ། དེ་ཆོས་མཉམ་པ་ཉིད་བཅུས་འཇུག་གོ ། བཅུ་གང་ཞེ་ན་འདི་ལྟ་སྟེ། ཆོས་ཐམས་ཅད་མཚན་མ་མེད་པར་མཉམ་པ་ཉིད་དང་། ཆོས་ཐམས་ཅད་མཚན་ཉིད་མེད་པར་མཉམ་པ་ཉིད་དང་། དེ་བཞིན་དུ་སྐྱེ་བ་མེད་པ་དང་ཞེས་སོགས་ཀྱི་གཞུང་གི་བསྟན་དོན་གྲུབ་པའི་ཕྱིར་རོ། ། དེས་ན་སྐྱེ་བ་མེད་པ་མཉམ་པ་ཉིད་ཀྱི་དོན་རང་བཞིན་གྱིས་སྐྱེ་བ་མེད་པ་ལ་བྱེད་དགོས་སོ། ། གཞན་ཡང་། དབུ་མ་ཐལ་འགྱུར་བ་དེས་དངོས་པོ་རྣམས་བདག་ལས་སྐྱེ་བ་མེད་པར་ཁས་ལེན་པར་ཐལ། དངོས་པོ་རྣམས་བདག་ལ་སྐྱེ་བ་མེད་པའི་ཕྱིར།
འདོད་ན། དབུ་མ་ཐལ་འགྱུར་བས་དངོས་པོ་རྣམས་བདག་ལ་སྐྱེ་བ་མེད་པར་དམ་བཅས་པའི་དམ་བཅའ་དེ་རང་རྒྱུད་ཀྱི་དམ་བཅར་ཁས་ལེན་པར་ཐལ། འདོད་པའི་ཕྱིར་ཟེར་ན། མ་ཁྱབ། འདོད་ན། དེ་ཁས་མི་ལེན་པར་ཐལ། དབུ་མ་ཐལ་འགྱུར་བས། དངོས་པོ་རྣམས་བདག་ལས་སྐྱེ་བ་མེད་པར་དམ་བཅའ་དེ་ཐལ་འགྱུར་ཙམ་གྱི་དམ་བཅར་ཁས་ལེན་པའི་ཕྱིར། མ་གྲུབ་ན། དེར་ཐལ།
དབུ་མ་ཐལ་འགྱུར་བས་དངོས་པོ་རྣམས་མཐའ་བཞི་གང་ལས་ཀྱང་མི་སྐྱེ་བར་དམ་བཅས་པའི་དམ་བཅའ་དེ་ཐལ་འགྱུར་ཙམ་གྱི་དམ་བཅར་ཁས་ལེན་ཞིང་། དབུ་མ་རང་རྒྱུད་པས། དངོས་པོ་རྣམས་མཐའ་བཞི་གང་ལས་ཀྱང་མི་སྐྱེ་བར་དམ་བཅས་པའི་དམ་བཅའ་དེ་རང་རྒྱུད་ཀྱི་དམ་བཅར་ཁས་ལེན་པའི་ཁྱད་པར་འཐད་པའི་ཕྱིར་ཏེ། བདག་ལས་མ་ཡིན་གཞན་ལས་མིན། ། ཞེས་སོགས་ཀྱི་སྐབས་སུ་དབུ་མ་ཐལ་རང་གཉིས་པོ་དེ་ལ་མཐའ་བཞིའི་སྐྱེ་འགོག་གི་དམ་བཅའ་ཁས་ལེན་ཚུལ་མི་འདྲ་བའི་ཁྱད་པར་ཡོད་པའི་ཕྱིར་ཏེ། དབུ་མ་ཐལ་རང་གཉིས་པོ་དེ་ལ་བདག་ལས་མ་ཡིན་གཞན་ལས་མིན་ཞེས་སོགས་ཀྱི་གཞུང་དེའི་དགོངས་པ་འགྲེལ་ཚུལ་མི་འདྲ་བའི་ཁྱད་པར་ཡོད་པའི་ཕྱིར་རོ། ། རང་ལུགས་དབུ་མ་ཐལ་འགྱུར་བས། དངོས་པོ་རྣམས་མཐའ་བཞི་གང་ལས་ཀྱང་མི་སྐྱེ་བར་དམ་བཅས་པའི་དམ་བཅའ་དེ་ཐལ་འགྱུར་ཙམ་གྱི་དམ་བཅར་འཇོག་པའི་གོ་དོན་ནི། དབུ་མ་ཐལ་འགྱུར་བ་དེས། གཙོ་ཆེར་མཐའ་བཞིའི་སྐྱེ་བ་འགོག་པའི་ཐལ་འགྱུར་བའི་དམ་བཅའ་ཙམ་དང་།
མཐའ་བཞིའི་སྐྱེ་བ་འགོག་པའི་ཐལ་འགྱུར་གྱི་རིགས་པ་ཙམ་ལ་བརྟེན་ནས་གཞན་གྱི་ལོག་རྟོག་འགོག་ནུས་པ་ལ་དགོངས་ནས། དེ་ལྟར་དུ་བཞེད་པ་ཡིན་ནོ། ། དེ་ལྟར་བྱས་པ་ལ་ཁོ་ན་རེ། དབུ་མ་ཐལ་འགྱུར་བས། དངོས་པོ་བདག་ལས་མི་སྐྱེ་བར་དམ་བཅས་པའི་དམ་བཅའ་དེ་རང་རྒྱུད་ཀྱི་དམ་བཅར་ཁས་ལེན་པར་ཐལ། དངོས་པོ་བདག་ལས་མི་སྐྱེ་བར་དམ་བཅས་པའི་དམ་བཅའ་དེ་རང་རྒྱུད་ཀྱི་དམ་བཅའ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་ཆོས་ཅན་ཚད་མས་གྲུབ་པའི་སྟེང་དུ་ཁྱད་པར་གྱི་ཆོས་ཚད་མས་གྲུབ་དམ་བཅས་པའི་དམ་བཅའ་ཡིན་པའི་ཕྱིར།
ཟེར་ན། རྟོག་གེའི་ལུགས་ལ་ཁྱབ་པ་བཟང་པོ་ཡོད་ཀྱང་། འདིར་མ་ཁྱབ་ཟེར་དགོས་སམ་སྙམ། གཞན་ཡང་། དེ་ཆོས་ཅན། ཁྱོད་རང་རྒྱུད་ཀྱི་དམ་བཅའ་ཡིན་པར་ཐལ། ཁྱོད་རང་ལུགས་ཀྱི་དམ་བཅའ་ཡང་དག་ཡིན་པའི་ཕྱིར་ཟེར་ན། བརྡ་ཆད་ཀྱི་གཞག་ཙམ་ཡིན་པས་མ་ཁྱབ་ཟེར་དགོས་སོ། ། གཞན་ཡང་། མཐའ་བཞི་སྐྱེ་འགོག་གི་རིགས་པ་དེ།
ཅུང་ཟད་དཔྱད་པའི་སྐབས་ཀྱི་རིགས་པ་ཡིན་པར་ཐལ། སློབ་དཔོན་དཔའ་བོས། སེམས་ནི་བདེན་པའི་དེ་ཉིད་ལ། ། འདི་ལྟར་ཅུང་ཟད་རྣམ་དཔྱད་ན། ། བདག་ལས་མ་ཡིན་གཞན་ལས་མིན། ། གཉིས་ལས་མ་ཡིན་རྒྱུ་མེད་མིན། ། ཞེས་པའི་གཞུང་དོན་གྲུབ་པའི་ཕྱིར། འདོད་ན་དེ་མ་ཡིན་པར་ཐལ། མཐའ་བཞི་སྐྱེ་འགོག་གི་རིགས་པ་དེ་ཤིན་ཏུ་དཔྱད་པའི་སྐབས་ཀྱི་རིགས་པ་ཡིན་པའི་ཕྱིར། མ་གྲུབ་ན།
དེར་ཐལ། བདག་སྐྱེ་འགོག་པའི་རིགས་པ་དེ་ཤིན་ཏུ་དཔྱད་པའི་སྐབས་ཀྱི་རིགས་པ་ཡིན་པའི་ཕྱིར། མ་གྲུབ་ན། དེར་ཐལ། དཔལ་ལྡན་ཟླ་བ་གྲགས་པས་བདག་སྐྱེ་འགོག་པའི་རིགས་པ་དེ་ཤིན་ཏུ་དཔྱད་པའི་སྐབས་ཀྱི་རིགས་པར་ཞལ་གྱིས་བཞེས་པ་གཅིག་ཡོད་པའི་ཕྱིར། འདིར་མ་ཁྱབ། མ་གྲུབ་ན། དེར་ཐལ། དཔལ་ལྡན་ཟླ་བ་གྲགས་པས་བདག་སྐྱེ་འགོག་པའི་སྐབས་དེར་བདག་ལས་སྐྱེ་བ་ལས་ཕྱོགས་གཞན་བདག་ལས་མི་སྐྱེ་བ་ཡང་ཞལ་གྱིས་མ་བཞེས་པ་ཡོད་པའི་ཕྱིར་ཏེ། དཔལ་ལྡན་ཟླ་བ་གྲགས་པ་དེ་བདག་སྐྱེ་འགོག་པའི་སྐབས་དེར།
དབུ་མ་པ་ཡིན་ན་ནི་རང་གི་རྒྱུད་ཀྱི་རྗེས་སུ་དཔག་པར་བྱ་བ་རིགས་པ་མ་ཡིན་ཏེ། ཕྱོགས་གཞན་ཁས་བླངས་པ་ཡང་མེད་པའི་ཕྱིར་རོ། ། ཞེས་པའི་འགྲེལ་པ་རྩོམ་པ་པོ་ཡིན་པའི་ཕྱིར་ཏེ། དཔལ་ལྡན་ཟླ་བ་གྲགས་པས། དེ་འདྲའི་འགྲེལ་པ་དེ་བདག་སྐྱེ་འགོག་པའི་སྐབས་སུ་གསུངས་པའི་ཕྱིར། གོང་དུ་དཔལ་ལྡན་ཟླ་བ་གྲགས་པས། བདག་སྐྱེ་འགོག་པའི་སྐབས་དེར་བདག་ལ་སྐྱེ་བ་ལས་ཕྱོགས་གཞན་བདག་ལས་མི་སྐྱེ་བ་ཡང་ཞལ་གྱིས་མ་བཞེས་པ་གཅིག་ཡོད་པའི་ཕྱིར་ལ་མ་ཁྱབ་ན། དཔལ་ལྡན་ཟླ་བ་གྲགས་པས། བདག་སྐྱེ་འགོག་པའི་སྐབས་དེར་བདག་སྐྱེ་འགོག་པ་ཡང་ཞལ་གྱིས་མ་བཞེས་པ་གཅིག་ཡོད་པར་ཐལ། འདོད་པའི་ཕྱིར།
འདོད་ན་དཔལ་ལྡན་ཟླ་བ་གྲགས་པ་དེ། བདག་སྐྱེ་འགོག་པའི་སྐབས་སུ་བདག་སྐྱེ་འགོག་པ་ཁས་མ་བླངས་པར་ཐལ། འདོད་པའི་ཕྱིར་ཟེར་ན། འདི་ལ་ཁྱབ་པ་ཡོང་བའི་ངེས་པ་མེད་དོ། ། འདོད་ན། དེས་ན་དེ་ཁས་བླངས་པར་ཐལ། དཔལ་ལྡན་ཟླ་བ་གྲགས་པ་དེ། བདག་སྐྱེ་འགོག་པའི་སྐབས་སུ་བདག་སྐྱེ་འགོག་པ་བ་ཡིན་པའི་ཕྱིར། རྟགས་སླ། རང་ལུགས་ནི།
དཔལ་ལྡན་ཟླ་བ་གྲགས་པས། བདག་སྐྱེ་འགོག་པའི་རིགས་པ་དེ་ཤིན་ཏུ་དཔྱད་པའི་སྐབས་ཀྱི་རིགས་པར་ཁས་མ་བླངས། དཔལ་ལྡན་ཟླ་བ་གྲགས་པས། བདག་སྐྱེ་འགོག་པའི་རིགས་པ་ཤིན་ཏུ་དཔྱད་པའི་སྐབས་ཀྱི་རིགས་པར་ཁས་ལེན་པའི་སྐབས་གཅིག་ཡོད། དཔལ་ལྡན་ཟླ་བ་གྲགས་པས་ཤིན་ཏུ་དཔྱད་པའི་སྐབས་དེར་དཔལ་ལྡན་ཟླ་བ་རང་ལུགས་ལ་བདག་སྐྱེ་འགོག་པའི་རིགས་པ་ཁས་མི་ལེན། གང་ཟག་གཞན་ངོར་བདག་སྐྱེ་འགོག་པའི་རིགས་པ་ཁས་ལེན་ཞེས་འཇོག་པ་ནི་གནད་ཀྱི་སྙིང་པོ་ཡིན་ནོ། ། དེ་ལ་ཁོ་ན་རེ། དཔལ་ལྡན་ཟླ་བ་གྲགས་པ་དེ་ལ། ཤིན་ཏུ་དཔྱད་པའི་ཚེ་ཁས་ལེན་ཡོད་པར་ཐལ། དཔལ་ལྡན་ཟླ་བ་གྲགས་པས།
ཤིན་ཏུ་དཔྱད་པའི་སྐབས་དེར་གཞན་གྱིས་ཁས་བླངས་འགོག་རྒྱུ་ཡོད་པའི་ཕྱིར་ཟེར་ན། འདི་ལ་ཤིན་ཏུ་དཔྱད་པའི་སྐབས་ཀྱི་ལན་ཡིན་པས་སྒྲུབས་ཤིག་མ་བྱེད་དགོས་སོ། ། དེ་ལ་ཁོ་ན་རེ། དངོས་འགལ་ལ་སོང་ངོ་ཟེར་ན། དངོས་འགལ་ལ་སོང་བ་ཡང་སྒྲུབས་ཤིག ཞེས་ལན་བཏབ་པས། བརྩོད་བྱ་རྩོད་བྱེད་དང་བྲལ་བར་འགྱུར་རོ། ། དཔེར་ན། ཐོག་མར་ཤིན་ཏུ་དཔྱད་པའི་ཚེ་ཁས་ལེན་དང་བྲལ་ཞེས་པ་ལྟ་བུ་གཅིག་མི་ཟེར་ཁ་མེད་ཡིན་ཏེ། དེ་ལྟར་མ་སྨྲས་ན་ཤིན་ཏུ་དཔྱད་པའི་གནས་སྐབས་འཇོག་མི་ཤེས་པས་སོ། །
དེ་ལྟར་བཞག་པ་ལ་ཁོ་ན་རེ། ཤིན་ཏུ་དཔྱད་པའི་ཚེ་ཁས་ལེན་ཡོད་པར་ཐལ། ཤིན་ཏུ་དཔྱད་པའི་ཚེ་ཁས་ལེན་དང་བྲལ་བར་ཁས་ལེན་པའི་ཁས་ལེན་ཡོད་པའི་ཕྱིར། ཤིན་ཏུ་དཔྱད་པའི་ཚེ་ཁས་ལེན་དང་བྲལ་བའི་ཕྱིར་རོ་ཟེར་ན་འདི་ལ་ཡང་སྒྲུབས་ཤིག་མ་ཐོབ་བོ། ། དངོས་འགལ་ལ་སོང་ངོ་ཟེར་ན་དངོས་འགལ་བ་སོང་བ་སྒྲུབས་ཤིག་ཅེས་ལན་འདེབས་སོ། ། དེས་ན་ཤིན་ཏུ་དཔྱད་པའི་སྐབས་དེར། དབུ་མ་པ་རང་ངོས་ནས་ཁས་ལེན་དང་བྲལ་བའི་སྟོང་པ་དང་། སྟོང་མིན་དང་། གཉིས་ཀ་ཡིན་པ་དང་། གཉིས་ཀ་མ་ཡིན་པ་སོགས་གང་ཡང་ཁས་མི་ལེན་ཞིང་།
དེ་བཞིན་དུ་ཡོད་པ་དང་། མེད་པ་དང་། ཡོད་མེད་གཉིས་ཀ་ཡིན་པ་དང་། ཡོད་མེད་གཉིས་ཀ་མ་ཡིན་པ་སོགས་གང་ཡང་ཁས་མི་ལེན་ཏེ། སྟོང་ངོ་ཞེས་ཀྱང་མི་བྱ་ལ། ། མི་སྟོང་ཞེས་ཀྱང་མི་བྱ་ཞིང་། ། སྟོང་དང་སྟོང་མིན་མི་བྱ་སྟེ། ། ཞེས་བཤད་པས་སོ། ། འོན་ཀྱང་གནས་སྐབས་དེར་རྒོལ་བ་གཞན་གྱིས་ལོག་རྟོག་དང་ཁས་བླངས་ངན་པ་འགོག་པའི་ཚེ། ཐོག་མར་ཁྱོད་ཀྱི་འདི་དང་འདི་ཁས་བླངས་པ་མི་འཐད།
གལ་ཏེ་འཐད་ན་སྐྱོན་འདི་དང་འདི་ཡོང་ཞེས་ཕ་རོལ་པོའི་ཁས་བླངས་རྟགས་སུ་བཀོད་ནས་ཕ་རོལ་པོ་ལ་མི་འདོད་པ་ཐལ་བར་འཕེན་པའི་ཐལ་གྱུར་འཕེན་པར་བྱེད་དེ། སྔར་གྱི་ལུང་གི་འཇུག་ཏུ་གདགས་པའི་དོན་དུ་བརྗོད་པར་བྱ་ཞེས་གསུངས་པས་སོ། ། དེའི་ཚེ་ཕ་རོལ་པོས། དབུ་མ་པ་ཁྱེད་ལ་སྐབས་འདིར་ཁས་ལེན་ཡོད་པར་ཐལ། ཁྱོད་ཀྱི་ངེད་ལ་རིགས་པ་འཕངས་འདུག་པའི་ཕྱིར་རོ། ། ཟེར་བ་ལ་སོགས་པའི་རྩོད་པ་གང་སྨྲས་ནའང་དེ་ཕྱིན་ཆད་སྒྲུབ་བྱེད་བསྒྲུབ་བྱ་དང་མཚུངས་པའི་ལན་ཞེས་པ། སྒྲུབས་ཤིག་མའི་ལན་ཁོ་ན་འདེབས་དགོས་པ་ཡིན་ཏེ། རྩ་ཤེ་ལས། སྟོང་པ་ཉིད་ཀྱིས་བརྩོད་བྱས་ཚེ། ། གང་ཞིག་ལན་འདེབས་སྨྲ་བྱེད་པ། །
དེ་ཡིས་ཐམས་ཅད་ལན་བཏབ་མིན། ། བསྒྲུབ་པར་བྱ་དང་མཚུངས་པར་འགྱུར། ། ཞེས་དང་། དེའི་འགྲེལ་པ་ཚིག་གསལ་དུ། དེའི་ཕྱིར་གཞན་གྱི་ལན་བཏབ་པ་ལྟ་ཡོད་པར་ག་ལ་འགྱུར་ཏེ། འདིའི་ཚིག་ཐམས་ཅད་ཀྱང་བསྒྲུབ་པར་བྱ་བ་དང་མཚུངས་པར་འགྱུར་བས། བསྟན་བཅོས་སུ་སྨྲས་པའི་ལན་ཐམས་ཅད་ལ་དབུ་མ་པས་བསྒྲུབ་པར་བྱ་བ་དང་མཚུངས་པ་ཉིད་དུ་བརྗོད་པར་བྱའོ་ཞེས་སློབ་དཔོན་སློབ་པར་མཛད་དོ། ། ཞེས་དང་། གཞུང་ལུགས་ལེགས་པར་བཤད་ཚུལ་ཚད་མས་གྲུབ་པར་ཁས་མི་ལེན་ཞིང་། གཞན་གྱིས་ཁས་བླངས་རྟགས་སུ་བཀོད་ནས་གཞན་གྱི་ལོག་རྟོག་འགོག་པ་ནི་ཐལ་འགྱུར་བ་ཡིན་ནོ། །
ཞེས་གསུངས་པའི་ཕྱིར། དེ་བཞིན་དུ་ཤིན་ཏུ་དཔྱད་པའི་སྐབས་འདིར་སློབ་མ་ལ་ཟབ་མོ་སྟོང་པ་ཉིད་འཆད་པའི་ཚེ། ཐོག་མར་ལུང་དང་རིགས་པ་དང་མན་ངག་གི་སྒོ་ནས་རྒྱས་པར་འཆད་ཅིང་། དེའི་ཚེ་སློབ་མས། དབུ་མ་པ་ཁྱོད་རང་ལ་ཡང་ཁས་ལེན་ཡོད་པར་ཐལ། འདི་དང་འདི་ཞེས་བྱ་བ་གསུངས་པའི་ཕྱིར། ཞེས་རྒོལ་ན་དོའི་ཚེ་ཡང་སྒྲུབས་ཤིག་མ་ཁོ་ན་ཐོབ་པ་ཡིན་ཏེ། དབུ་མ་ཚིག་གསལ་ལས། ཇི་ལྟར་གཞན་གྱི་ཕྱོགས་སུན་འབྱིན་པ་ལ་འདི་བརྗོད་པ་དེ་བཞིན་དུ་བཤད་པ་བྱེད་པའི་ཚེ་ན་ཡང་ཡིན་ནོ་ཞེས་བཤད་པ། སྟོང་པ་ཉིད་ཀྱིས་བཤད་བྱས་ཚེ། །
གང་ཞིག་སྐྱོན་འདོགས་སྨྲ་བྱེད་པ། ། དེ་ཡི་ཐམས་ཅད་སྐྱོན་བཏགས་མིན། ། བསྒྲུབ་པར་བྱ་དང་མཚུངས་པར་འགྱུར། ། བཤད་པ་བྱེད་པའི་དུས་སུ་ཡང་སློབ་མ་ལྟ་བུ་གང་ཞིག་རྒོལ་བར་བྱེད་པ་དེའི་འགལ་བ་དེ་ཡང་སྔ་མ་བཞིན་དུ་བསྒྲུབ་པར་བྱ་བ་དང་མཚུངས་པར་རིག་པར་བྱའོ། ། ཞེས་གསུངས་ཞིང་། མདོ་ལས་ཀྱང་། འཇམ་དཔལ་གྱིས་ནི་ཡང་དག་དྲིས། ། རྒྱལ་བའི་སྲས་པོ་མི་གསུང་བཞུགས། ། མི་གསུང་བ་ཉིད་རྒྱ་ཆེར་བཤད། ། ཅེས་དང་།
འཇམ་དབྱངས་ས་པཎ་གྱིས། གལ་ཏེ་ཁས་བླངས་བསྟན་མི་འདོད། སྤྲོས་བྲལ་ཡིན་ཕྱིར་མི་འདོར་ན། ། ཤེས་ན་དབུ་མའི་གྲུབ་མཐར་འགྱུར། ། ཡོད་ཀྱང་ཁས་ལེན་མི་ནུས་ན། ། དེ་ནི་ངན་གཡོའི་ལྟ་བར་བཤད། ། ཅེས་གསུངས་པའི་ཕྱིར། གནད་དེས་ན་ཤིན་ཏུ་དཔྱད་པའི་སྐབས་འདི་ནི། དངོས་སྨྲ་བ་རྣམས་ཀྱི་བློར་མི་ཤོང་བར་མ་ཟད། དབུ་མ་པར་ཁས་ཆེས་བ་རྣམས་ཀྱིས་ཀྱང་ཇི་བཞིན་མ་རྟོགས་པ་ལ་བརྟེན།
གཞན་དག་དབུ་མའི་ལྟ་བ་སྐྱེས་ཕྱིན་ཆད་ཁས་ལེན་མེད་ཟེར་བ་དང་། འགའ་ཞིག་དབུ་མའི་ལྟ་བ་རྒྱུད་ལ་སྐྱེས་ཀྱང་། གནས་སྐབས་ཐམས་ཅད་དུ་རང་ལུགས་ཁས་ལེན་རྒྱུ་ཡོད་དགོས་པ་སོགས་འདོད་པ་ནི། ལྟ་རིམ་གསུམ་གྱི་ཁྱད་པར་འབྱེད་མ་ཤེས་པའི་སྐྱོན་དུ་སྣང་བས་མཁས་པ་དག་ཀྱང་ཐུགས་གཟུ་བོར་གནས་པ་གཅིག་མཛད་འཚལ་ལོ། ། གཞན་ཡང་། ཐ་མར་ལྟ་བ་ཀུན་ཟློག་གི་ལྟ་བ་དེར། དབུ་མ་ཐལ་འགྱུར་བས། གཏན་ལ་འབེབས་པའི་ཐུན་མོང་མ་ཡིན་པར་ཐལ། ཐ་མར་ལྟ་བ་ཀུན་ཟློག་གི་ལྟ་བ་ཡང་ཡིན། དབུ་མ་རང་རྒྱུད་པའི་ལྟ་བ་ཡང་ཡིན་པའི་གཞི་མཐུན་ཡོད་པའི་ཕྱིར།
མ་གྲུབ་ན། དེར་ཐལ། དབུ་མ་རང་རྒྱུད་པས། ཐ་མར་ལྟ་བ་ཀུན་ཟློག་གི་དབུ་མའི་ལྟ་བ་གཅིག་ཁས་ལེན་པའི་ཕྱིར་ཟེར་ན། མ་ཁྱབ་བོ། ། མ་གྲུབ་ན། དེར་ཐལ། དབུ་མ་རང་རྒྱུད་པ་དེས། བསོད་ནམས་མིན་པ་དང་པོར་བཟློག ། ཅེས་སོགས་ཀྱི་གཞུང་རང་གཞུང་དུ་ཁས་ལེན་པའི་ཕྱིར་རོ། །
རང་རྒྱུད་པའི་ལུགས་ལ། གང་ཟག་གི་བདག་མེད་རྟོགས་པའི་ལྟ་བ་དེ་བར་དུ་བདག་ཟློག་གི་ལྟ་བ་དང་། ཆོས་ཀྱི་བདག་མེད་རྟོགས་པའི་ལྟ་བ་དེ་ཐ་མར་ལྟ་བ་ཀུན་ཟློག་གི་ལྟ་བར་འཇོག་དགོས་པར་སེམས་ཞིང་། གནད་དེས་ན། དབུ་མ་རང་རྒྱུད་པས། ཐ་མར་ལྟ་བ་ཀུན་ཟློག་གི་ལྟ་བར་འདོད་པའི་ལྟ་བ་དེ་ཡང་། དབུ་མ་ཐལ་འགྱུར་བའི་ལུགས་ཀྱི་བར་དུ་བདག་ཟློག་གི་ལྟ་བར་ཁས་ལེན་དགོས་པ་སོགས་གནད་མང་དུ་ཡོད་མོད། ངག་ལས་རྟོགས་པར་བྱའོ། ༈ །ད་ནི་དེང་སང་ཡོངས་ལ་གྲགས་པ་འདི་དག་ལ་དཔྱད་པར་བྱའོ། ། མྱུ་གུའི་གནས་ལུགས་ལ་དཔྱད་པའི་ཚེ།
མྱུ་གུ་མེད་ཟེར་བའི་ལུགས་ལ་དཔྱད་པ། དེའི་ཚེ་མྱུ་གུ་ཡོད་ཟེར་བའི་ལུགས་ལ་དཔྱད་པ། དེའི་ཚེ་མྱུ་གུ་ཡོད་མིན་མེད་མིན་ཡིན་ཟེར་བའི་ལུགས་ལ་དཔྱད་པ། དེའི་ཚེ་མྱུ་གུ་ཡོད་པ་ཡང་མ་ཡིན། མེད་པ་ཡང་མ་ཡིན། གཉིས་ཀ་ཡང་མ་ཡིན། གཉིས་ཀ་མ་ཡིན་པ་ཡང་མ་ཡིན་ཟེར་བའི་ལུགས་ལ་དཔྱད་པ་དང་བཞི། དང་པོ་ནི། ཁ་ཅིག་ན་རེ། མྱུ་གུའི་གནས་ལུགས་ལ་དཔྱད་ན་མྱུ་གུ་མེད་ཟེར་ན་ཉོན་ཅིག
མྱུ་གུའི་གནས་ལུགས་ལ་དཔྱད་པ་ཚེ་མྱུ་གུ་ཡོད་པར་ཐལ། དེའི་གནས་ལུགས་ལ་དཔྱོད་པའི་རིགས་ངོར་མྱུ་གུ་ཡོད་པའི་ཕྱིར། མ་གྲུབ་ན། དེར་ཐལ། དེའི་གནས་ལུགས་ལ་དཔྱོད་པའི་རིགས་པ་བཀོད་པའི་ཚེ་ན་མྱུ་གུ་ཡོད་པའི་ཕྱིར། མ་གྲུབ་ན། དེར་ཐལ། མྱུ་གུ་ཆོས་ཅན། བདེན་པར་མེད་དེ། རྟེན་འབྲེལ་ཡིན་པའི་ཕྱིར་ཞེས་པའི་རིགས་པ་བཀོད་པའི་ཚེ་ན་མྱུ་གུ་ཡོད་པའི་ཕྱིར།
མ་གྲུབ་ན། དེར་ཐལ། དེ་འདྲའི་རིགས་པ་བཀོད་པའི་ཚེ་ན་དེ་འདྲའི་རིགས་པ་ཡོད་པའི་ཕྱིར། མ་གྲུབ་ན། དེ་འདྲའི་རིགས་པ་ཆོས་ཅན། ཁྱོད་བཀོད་པའི་ཚེ་ན་ཁྱོད་ཡོད་པར་ཐལ། ཁྱོད་རིགས་པ་རྣམ་དག་ཡིན་པའི་ཕྱིར། མ་གྲུབ་ན། དེ་དེར་ཐལ། དེ་ཕྱིར་རྟེན་འབྱུང་རིགས་པ་འདི་ཡིས་ནི། །
ལྟ་ངན་དྲ་བ་མཐའ་དག་གཅོད་པར་བྱེད། ། ཞེས་པའི་གཞུང་དོན་གྲུབ་པའི་ཕྱིར་རོ། ། གཞན་ཡང་། དེ་འདྲའི་རིགས་པ་བཀོད་པའི་ཚེ་ན་མྱུ་གུ་ཡོད་པར་ཐལ། དེ་ལྟར་བཀོད་པའི་ཚེ་ན་རྟེན་འབྲེལ་དེ་མྱུ་གུ་བདེན་མེད་དུ་བསྒྲུབ་པའི་རྟགས་ཡང་དག་ཡིན་པའི་ཕྱིར་ཏེ། གནས་ལུགས་ལ་དཔྱོད་པའི་ཚེ། དབུ་མའི་རྟགས་ཆེན་ལྔ་ཁས་ལེན་རིགས་པའི་ཕྱིར་རོ། ། གཞན་ཡང་། མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་ཡོད་པར་ཐལ། མྱུ་གུ་སྣང་ལ་རང་བཞིན་མེད་པར་རྟོགས་པའི་དབུ་མའི་ལྟ་བའི་གཟིགས་ངོར་མྱུ་གུ་ཡོད་པའི་ཕྱིར།
མ་གྲུབ་ན། དེ་ཆོས་ཅན། དེར་ཐལ། ཁྱོད་མྱུ་གུ་ཀུན་རྫོབ་ཙམ་དུ་སྣང་ལ། དོན་དམ་པར་རང་བཞིན་མེད་པར་རྟོགས་པའི་ལྟ་བ་ཡིན་པའི་ཕྱིར་ཏེ། ཆོས་ཅན་གྱིས་འགྲུབ། གཞན་ཡང་། མྱུ་གུའི་གནས་ལུགས་ལ་དཔྱད་པའི་ཚེ་ན་མྱུ་གུ་ཡོད་པར་ཐལ། གནས་ལུགས་ལ་དཔྱོད་པའི་ཚེ་སྣང་བ་ཙམ་འདི་མི་འགོག་ལ། སྣང་བ་ལ་བདེན་པར་ཞེན་པ་འགོག་པའི་ཁྱད་པར་འཐད་པའི་ཕྱིར།
མ་གྲུབ་ན། དེར་ཐལ། སྤྱོད་འཇུག་ལས། མཐོང་ཐོས་རྣམ་པར་ཤེས་པ་དག ། འདིར་ནི་དགག་པར་བྱ་མིན་ཏེ། འདི་ནི་སྡུག་བསྔལ་རྒྱུར་གྱུར་པ། ། བདེན་པར་ཞེན་པ་བཟློག་བྱ་ཡིན། ། ཞེས་གསུངས་པའི་ཕྱིར་རོ། ། གཞན་ཡང་། མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་ཡོད་པར་ཐལ།
མྱུ་གུའི་གནས་ལུགས་ལ་རྩེ་གཅིག་ཏུ་མཉམ་པར་བཞག་བཞིན་པའི་འཕགས་ལམ་མཉམ་གཞག་ཡེ་ཤེས་ཀྱི་གཟིགས་ངོར་མྱུ་གུ་ཡོད་པའི་ཕྱིར། མ་གྲུབ་ན། དེར་ཐལ། དེའི་གཟིགས་ངོར་མྱུ་གུའི་གནས་ལུགས་ཡོད་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཀྱི་གཟིགས་ངོར་མྱུ་གུའི་གནས་ལུགས་ཡོད་པར་ཐལ། ཁྱོད་མྱུ་གུའི་གནས་ལུགས་ལ་མཉམ་པར་གཞག་བཞིན་པའི་འཕགས་ལམ་མཉམ་གཞག་ཡེ་ཤེས་ཡིན་པའི་ཕྱིར། མ་གྲུབ་ན། དེ་དེ་ཡིན་པར་ཐལ།
དེ་ཡིན་པ་ཡོད་པའི་ཕྱིར་རོ། ། གཞན་ཡང་། མྱུ་གུའི་གནས་ལུགས་ལ་རྩེ་གཅིག་ཏུ་མཉམ་པར་གཞག་བཞིན་པའི་འཕགས་ལམ་མཉམ་གཞག་ཡེ་ཤེས་ཀྱི་གཟིགས་ངོར་མྱུ་གུ་ཡོད་པར་ཐལ། མྱུ་གུའི་གནས་ལུགས་རྟོགས་པའི་རྣམ་མཁྱེན་གྱི་གཟིགས་ངོར་མྱུ་གུ་ཡོད་པའི་ཕྱིར། མ་གྲུབ་ན། དེར་ཐལ། མྱུ་གུ་རྟོགས་པའི་རྣམ་མཁྱེན་དེ་མྱུ་གུ་གཟིགས་པའི་རྣམ་མཁྱེན་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ།
ཁྱོད་ཤེས་བྱ་ཐམས་ཅད་གཟིགས་པའི་རྣམ་མཁྱེན་ཡིན་པའི་ཕྱིར། མ་གྲུབ་ན། དེ་དེར་ཐལ། རྗེ་བཙུན་འཇམ་པའི་དབྱངས་དེ་ཤེས་བྱ་ཐམས་ཅད་གཟིགས་པའི་སྐྱེས་བུ་ཡིན་པའི་ཕྱིར། མ་གྲུབ་ན། དེར་ཐལ། ཤེས་བྱ་ཐམས་ཅད་གཟིགས་པའི་སྤྱན་ཡངས་པ། ། ཞེས་བཤད་པ་དེ་འཐད་པའི་ཕྱིར་རོ། ། གཞན་ཡང་། མྱུ་གུའི་གནས་ལུགས་ལ་རྩེ་གཅིག་ཏུ་མཉམ་པར་གཞག་བཞིན་པའི་འཕགས་ལམ་མཉམ་གཞག་ཡེ་ཤེས་ཀྱི་གཟིགས་ངོར་མྱུ་གུ་ཡོད་པར་ཐལ།
མྱུ་གུའི་གནས་ལུགས་ལ་རྩེ་གཅིག་ཏུ་མཉམ་གཞག་པའི་ཚེ་ན། མྱུ་གུའི་གནས་ལུགས་ལ་མཉམ་པར་འཇོག་པ་པོའི་གང་ཟག་ཡིན་པའི་ཕྱིར་རོ། ། མ་གྲུབ་ན། དེར་ཐལ། མྱུ་གུའི་གནས་ལུགས་ལ་མཉམ་པར་གཞན་པའི་གང་ཟག་ཡོད་པའི་ཚེ་ན། མྱུ་གུའི་གནས་ལུགས་ལ་མཉམ་པར་གཞག་པའི་གང་ཟག་ཡོད་པའི་ཕྱིར། རྟགས་སླ། གཞན་ཡང་། མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་ཡོད་པར་ཐལ། མྱུ་གུའི་གནས་ལུགས་ལ་དཔྱོད་པའི་རིགས་ངོར་མྱུ་གུ་ཡོད་པའི་ཕྱིར།
མ་གྲུབ་ན། དེར་ཐལ། མྱུ་གུའི་གནས་ལུགས་ལ་རྟོགས་པའི་རིགས་ཤེས་རྗེས་དཔག་གི་ངོར་མྱུ་གུ་ཡོད་པའི་ཕྱིར། མ་གྲུབ་ན། དེར་ཐལ། དེའི་ངོར་བདེན་མེད་ཀྱི་ཁྱད་པར་དུ་བྱས་པའི་མྱུ་གུ་ཡོད་པའི་ཕྱིར། མ་གྲུབ་ན། དེ་འདྲའི་རྗེས་དཔག་ཆོས་ཅན། ཁྱོད་ཀྱི་ངོར་དེ་ཡོད་པར་ཐལ། ཁྱོད་བདེན་མེད་ཀྱི་ཁྱད་པར་དུ་བྱས་པའི་མྱུ་གུ་རྟོགས་པའི་རྗེས་དཔག་ཡིན་པའི་ཕྱིར་ཏེ།
ཆོས་ཅན་ཡིན་པའི་ཕྱིར། གཞན་ཡང་། མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་ཡོད་པར་ཐལ། དབུ་མ་ཐལ་འགྱུར་བའི་རང་ལུགས་ལ་མྱུ་གུའི་གནས་ལུགས་ཡོད་པའི་ཕྱིར། མ་གྲུབ་ན། དེར་ཐལ། དབུ་མ་ཐལ་འགྱུར་བའི་ལུགས་ལ་གནས་ལུགས་ཡོད་པ་གང་ཞིག མྱུ་གུ་ཡོད་པའི་ཕྱིར། དང་པོ་མ་གྲུབ་ན། དེར་ཐལ།
དབུ་མ་ཐལ་འགྱུར་བའི་ལུགས་ལ་གཞི་དབུ་མ་བདེན་གཉིས་ཟུང་འཇུག ལམ་དབུ་མ་ཐབས་ཤེས་ཟུང་འཇུག འབྲས་བུ་དབུ་མ་སྐུ་གཉིས་ཟུང་འཇུག་རྣམས་ཡོད་པའི་ཕྱིར་ཏེ། དབུ་མ་ཐལ་འགྱུར་བའི་ལུགས་ལ། དགེ་བ་འདི་ཡིས་སྐྱེ་བོ་ཀུན་ཞེས་སོགས་ཀྱི་གཞུང་དོན་གྲུབ་པའི་ཕྱིར། གཞན་ཡང་། མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་ཡོད་པར་ཐལ། མྱུ་གུ་ཆོས་ཅན། བདེན་པར་མེད་དེ། རྟེན་འབྲེལ་ཡིན་པའི་ཕྱིར།
ཞེས་པའི་རིགས་པ་བཀོད་པའི་ཚེ་ན་རིགས་པ་དེའི་རྟགས་ཆོས་དོན་གསུམ་ཡོད་པའི་ཕྱིར། མ་གྲུབ་ན། དེར་ཐལ། དེ་འདྲའི་རིགས་པ་བཀོད་པའི་ཚེ་ན་དེ་འདྲའི་རིགས་པ་དེ་རིགས་པ་རྣམ་དག་ཡིན་པའི་ཕྱིར་རོ། ། རྟགས་སླ། འདིར་ཁ་ཅིག མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་མེད། མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་མེད་པ་དེ་མྱུ་གུའི་གནས་ལུགས་ཡིན་ཟེར་ན། མྱུ་གུའི་གནས་ལ་དཔྱད་པའི་ཚེ་མྱུ་གུ་ཡོད་པར་ཐལ། དེ་ལ་དཔྱད་པའི་ཚེ་མྱུ་གུའི་གནས་ལུགས་ཡོད་པའི་ཕྱིར།
མ་གྲུབ་ན། དེར་ཐལ། མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་མེད་པ་དེ་མྱུ་གུའི་གནས་ལུགས་ཡིན་པའི་ཕྱིར། འཁོར་གསུམ། གཞན་ཡང་། མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་མེད་པ་ཆོས་ཅན། མྱུ་གུའི་གནས་ལུགས་མིན་པར་ཐལ། མེད་དགག་ཡིན་པའི་ཕྱིར། མ་གྲུབ་ན། དེ་ཆོས་ཅན།
དེར་ཐལ། ཡོད་པ་གང་ཞིག སྒྲུབ་པ་མ་ཡིན་པའི་ཕྱིར་རོ། ། གཞན་ཡང་། མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་ཡོད་པར་ཐལ། དེའི་ཚེ་ཆོས་ཅན་མྱུ་གུ་དང་། དེའི་ཆོས་ཉིད་གཉིས་ཟུང་དུ་འཇུག་པའི་དབྱིངས་ཡོད་པའི་ཕྱིར། མ་གྲུབ་ན། དེར་ཐལ། ཆོས་ཉིད་ཡིན་ན།
ཆོས་ཅན་དང་ཆོས་ཉིད་ཟུང་དུ་འཇུག་པའི་དབྱིངས་ཡིན་དགོས་པའི་ཕྱིར་སྟེ། གསང་འདུས་རིམ་ལྔ་ལས། སྣང་བ་དང་ནི་སྟོང་པ་གཉིས། ། སོ་སོའི་ཆ་ནས་ཤེས་གྱུར་ཏེ། ། གང་དུ་ཡང་དག་འདྲེས་གྱུར་པ། ། ཟུང་དུ་འཇུག་པར་འདིར་བཤད་དོ། ། ཞེས་པའི་གཞུང་དོན་གྲུབ་པའི་ཕྱིར་རོ། ། གཉིས་པ་མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་ཡོད་པར་འདོད་པའི་ལུགས་ནི། རང་ལུགས་ལ། མྱུ་གུའི་གནས་ལུགས་ལ་ཅུང་ཟད་དཔྱད་པའི་ཚེ་མྱུ་གུ་ཡོད།
མྱུ་གུའི་གནས་ལུགས་ལ་ཤིན་ཏུ་དཔྱད་པའི་ཚེ་མྱུ་གུ་ཡོད་པ་དང་མེད་པ་སོགས་སུ་ཁས་མི་ལེན་ཏེ། དེའི་ཚེ་ཆོས་ཅན་མྱུ་གུ་ཁས་མི་ལེན་པའི་ཕྱིར། དེ་ལྟར་བྱས་པ་ལ་ཁོ་ན་རེ། མྱུ་གུའི་གནས་ལུགས་ལ་དཔྱོད་པའི་རིགས་ངོར་མྱུ་གུ་ཡོད་པར་ཐལ། འདོད་པའི་ཕྱིར། འདོད་ན། མྱུ་གུའི་གནས་ལུགས་ལ་དཔྱོད་བྱེད་ཀྱི་རིགས་པས་དཔྱད་བཟོད་དུ་གྲུབ་པའི་མྱུ་གུ་ཡོད་པར་ཐལ་ལོ་ཟེར་ན། མ་ཁྱབ། འདོད་ན། དོན་དམ་དཔྱོད་བྱེད་ཀྱི་རིགས་ཤེས་ཚད་མས་དཔྱད་བཟོད་དུ་གྲུབ་པའི་མྱུ་གུ་ཡོད་པར་ཐལ་ལོ། །
འདོད་ན། བདེན་གྲུབ་ཀྱི་མྱུ་གུ་ཡོད་པར་ཐལ། འདོད་པ་གང་ཞིག དབུ་མ་སྣང་བ་ལས། བདེན་པར་གྲུབ་པ་ཞེས་བྱ་བ་ནི་རིགས་པས་དཔྱད་ན་གྲུབ་པ་ཞེས་བྱ་བའི་ཐ་ཚིག་གོ ། ཞེས་པའི་གཞུང་དོན་གྲུབ་པའི་ཕྱིར་རོ། ། མ་ཁྱབ་ཙམ་ལ། མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་རྙེད་པར་ཐལ། དེའི་ཚེ་ན་དེ་ཡོད་པའི་ཕྱིར། འདོད་ན།
གང་ཕྱིར་དངོས་པོ་འདི་དག་རྣམ་དཔྱད་ན། ། དེ་ཉིད་བདག་ཅན་དངོས་ལས་ཚུ་རོལ་དུ། ། གནས་རྙེད་མ་ཡིན་དེ་ཕྱིར་འཇིག་རྟེན་གྱི། ། ཐ་སྙད་བདེན་ལ་རྣམ་པར་དཔྱད་མི་བྱ། ། ཞེས་པའི་གཞུང་དོན་མ་གྲུབ་པར་ཐལ་ལོ། ། ཟེར་ན། གཞུང་དེའི་དོན་ནི། མྱུ་གུའི་གནས་ལུགས་ལ་ཤིན་དུ་དཔྱད་པའི་ཚེ་མྱུ་གུ་ཁས་མི་ལེན་ཞེས་པའི་དོན་ནོ། ། གཞན་ཡང་། ཀུན་རྫོབ་ཀྱི་གནས་ལུགས་ལ་དཔྱད་པའི་ཚེ་ཀུན་རྫོབ་ཡོད་པར་ཐལ།
མྱུ་གུ་ལ་དེའི་ཕྱིར། འདོད་ན། དེ་མེད་པར་ཐལ། ཀུན་རྫོབ་ཀྱི་གནས་ལུགས་ལ་དཔྱད་ན་ཀུན་རྫོབ་མི་རྙེད་པའི་ཕྱིར། མ་གྲུབ་ན། དེར་ཐལ། བདེན་གཉིས་ལས། ཀུན་རྫོབ་ཇི་ལྟར་སྣང་བ་འདི། ། རིགས་པས་བརྟགས་ན་འགའ་མི་རྙེད། ། ཅེས་པའི་གཞུང་དོན་གྲུབ་པའི་ཕྱིར།
ཟེར་ན། ལུང་དེའི་དོན་ནི། ཀུན་རྫོབ་ཤིན་ཏུ་དཔྱད་པའི་ཚེ་ཀུན་རྫོབ་མི་རྙེད་ཅེས་པའི་དོན་ཡིན་ནོ། ། གཞན་ཡང་། མྱུ་གུའི་གནས་ལུགས་ལ་རྩེ་གཅིག་ཏུ་མཉམ་པར་གཞག་བཞིན་པའི་འཕགས་ལམ་མཉམ་གཞག་གི་ཡེ་ཤེས་ཀྱི་གཟིགས་ངོར། མྱུ་གུ་ཡོད་པར་ཐལ། འདོད་པའི་ཕྱིར། འདོད་ན། མྱུ་གུའི་གནས་ལུགས་ལ་རྩེ་གཅིག་ཏུ་མཉམ་པར་གཞག་བཞིན་པའི་མཐོང་ལམ་མཉམ་གཞག་ཡེ་ཤེས་ཀྱི་གཟིགས་ངོར་མྱུ་གུ་ཡོད་པར་ཐལ་ལོ་ཟེར་ན། མ་ཁྱབ།
འདོད་ན། དེ་མྱུ་གུ་གཟིགས་པའི་མཁྱེན་པ་ཡིན་པར་ཐལ་ལོ། ། འདོད་ན། དེ་ཆོས་ཅན། ཀུན་རྫོབ་བདེན་པ་སྣང་བའི་མཁྱེན་པར་ཐལ་ལོ། ། འདོད་ན། ཁྱོད་སྣང་བཅས་རྣལ་འབྱོར་མངོན་སུམ་ཡིན་པར་ཐལ་ལོ། ། འདོད་པ་གང་ཞིག སེམས་ཅན་གྱི་རྒྱུད་ཀྱི་མཁྱེན་པ་ཡིན་པའི་ཕྱིར། འདོད་ན།
དེ་མ་ཡིན་པར་ཐལ། སྣང་མེད་རྣལ་འབྱོར་མངོན་སུམ་ཡིན་པའི་ཕྱིར་ཏེ། སེམས་ཅན་གྱི་རྒྱུད་ཀྱི་འཕགས་ལམ་མཉམ་གཞག་ཡེ་ཤེས་གང་ཞིག ཁྱོད་ཡིན་ན། སེམས་ཅན་གྱི་འཕགས་ལམ་མཉམ་གཞག་ཡེ་ཤེས་ཡིན་དགོས་པའི་ཕྱིར་རོ། ། མ་ཁྱབ་ཙམ་ལ། མྱུ་གུའི་གནས་ལུགས་ལ་མཉམ་པར་གཞག་བཞིན་པའི་མཐོང་ལམ་མཉམ་གཞག་ཡེ་ཤེས་ཆོས་ཅན། ཁྱོད་ཀྱི་གཟིགས་ངོར་མྱུ་གུ་ཡོད་པར་ཐལ། ཁྱོད་མྱུ་གུ་གཟིགས་པའི་མཁྱེན་པ་ཡིན་པའི་ཕྱིར་ཏེ། ཁྱོད་མྱུ་གུ་མཐོང་བའི་མཁྱེན་པ་ཡིན་པའི་ཕྱིར་སྟེ།
ཁྱོད་མྱུ་གུ་རྟོགས་པའི་མཁྱེན་པ་ཡིན་པའི་ཕྱིར། ཟེར་ན། དབུ་མའི་ལུགས་ལ་འདིར་མ་ཁྱབ། མ་གྲུབ་ན། དེ་ཆོས་ཅན། དེར་ཐལ། མྱུ་གུ་དང་མྱུ་གུའི་གནས་ལུགས་གཉིས་བདེན་གཉིས་ཟུང་འཇུག་རྟོགས་པའི་མཁྱེན་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། ། གོང་དུ་མྱུ་གུའི་གནས་ལུགས་ལ་མཉམ་པར་གཞག་བཞིན་པའི་འཕགས་ལམ་མཉམ་ཡེ་ཤེས་ཀྱི་གཟིགས་ངོར་མྱུ་གུ་ཡོད་པར་ཐལ་ལ། མ་ཁྱབ་ན།
གསལ་པ་དེར་ཐལ། དེ་འདྲའི་རྣམ་མཁྱེན་གྱི་གཟིགས་ངོར་མྱུ་གུ་ཡོད་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཀྱི་གཟིགས་ངོར་མྱུ་གུ་ཡོད་པར་ཐལ། ཁྱོད་ཤེས་བྱ་ཐམས་ཅད་གཟིགས་པ་མཐར་ཐུག་པའི་མཁྱེན་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། ། རིགས་པ་འདི་ལ་འཕྲོས་ནས་སྔོན་མཁས་པས་དཔྱད་པ་བྱས་ཚུལ་ཅུང་ཟད་བརྗོད་ན་རྗེ་བཙུན་བོ་དོང་པ་ཆེན་པོས། ཀུན་མཁྱེན་རོང་སྟོན་ལ། བདེན་པ་གཉིས་པོ་གཅིག་དང་ཐ་དད་གང་ཡིན་དྲིས་པས།
རོང་སྟོན་ཆེན་པོས། བདེན་གཉིས་ངོ་བོ་གཅིག་ལ་ལྡོག་པ་ཐ་དད་ཡིན། དེས་ན་བདེན་གཉིས་ཟུང་འཇུག་ཡིན་ཞེས་ལན་འདེབས་པར་མཛད། དེ་ལ་རྗེ་བཙུན་བོ་དོང་པས། འོ་ན། བུམ་པ་བདེན་མེད་དུ་རྟོགས་པའི་མཉམ་གཞག་ཡེ་ཤེས་ཀྱི་གཟིགས་ངོར་བུམ་པ་ཡོད་དམ་མེད། ཡོད་ན་ཆོས་ཅན་བུམ་པ་དེ། རིགས་པ་ཞིབ་མོས་དཔྱད་བཟོད་དུ་གྲུབ་པར་འགྱུར་བས། ཡང་དག་མཐོང་ཡུལ་གང་དེ་དེ་ཉིད་སྟེ། ། ཞེས་པ་དང་འགལ།
མེད་ན། ཁྱད་གཞི་མེད་པའི་ཁྱད་ཆོས་སྲིད་པར་འགྱུར་ཏེ། དེ་འདྲའི་མཉམ་གཞག་དེའི་གཟིགས་ངོ་ན་ཆོས་ཉིད་ཡན་གར་བ་འབའ་ཞིག་སྣང་བའི་ཕྱིར། དེའི་ཕྱིར་ན་བདེན་གཉིས་ཟུང་འཇུག་ཏུ་འདོད་པ་ཡང་ཉམས་ལ། མདོ་ལས། དེ་ལ་གཟུགས་ཉིད་ཀྱང་མེད་ན། གཟུགས་ཀྱི་དེ་བཞིན་ཉིད་དམིགས་པར་ག་ལ་འགྱུར། ཞེས་པ་དང་ཡང་འགལ་ལོ་ཞེས་གསུངས་པས། རོང་སྟོན་ཆེན་པོས། ལན་ཇི་ལྟ་བ་བཞིན་དུ་མ་ཐེབས་གསུང་བ་རྗེ་བཙུན་གྱི་རྣམ་ཐར་ན་བྲིས་པར་སྣང་མོད།
རོང་སྟོན་ཆེན་པོ་དེ་ཙམ་གྱི་ལན་ལ་རྨོངས་པར་ག་ལ་འགྱུར་ཏེ། བུམ་པ་བདེན་མེད་དུ་རྟོགས་པའི་མཉམ་གཞག་ཡེ་ཤེས་ཀྱི་གཟིགས་ངོར་ཡོད་ན། རིགས་པ་ཞིབ་མོས་དཔྱད་བཟོད་དུ་གྲུབ་པས་མ་ཁྱབ་ཅེས་ལན་འདེབས་པར་མཛད་པས་ཆོག་པའི་ཕྱིར་རོ། ། རོང་སྟོན་ཆེན་པོ་དགེས་པ་བསྐྱེད་པར་མཛོད་ཅིག ༈ གསུམ་པ་མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་ཡོད་མིན་མེད་མིན་དུ་འདོད་པའི་ལུགས་ནི། ཁ་ཅིག མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་ཡོད་མིན་མེད་མིན་ཡིན་ཏེ། དེའི་ཚེ་མྱུ་གུ་ཡོད་པ་ཡང་ཁས་ལེན་དུ་མི་རུང་། མེད་པ་ཡང་ཁས་ལེན་དུ་མི་རུང་བའི་ཕྱིར། ཟེར་རོ། །
འོ་ན་མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་ཡོད་མིན་མེད་མིན་དུ་ཚད་མས་གྲུབ་པར་ཐལ། དེའི་ཚེ་མྱུ་གུ་ཡོད་མིན་མེད་མིན་ཡིན་པའི་ཕྱིར། རྟགས་དངོས། འདོད་ན། དེའི་ཚེ་ཚད་མ་ཡོད་པར་ཐལ། འདོད་པའི་ཕྱིར། འདོད་ན། དེའི་ཚེ་ཡོད་པ་ཡོད་པར་ཐལ། འདོད་པའི་ཕྱིར། འདོད་ན།
དེའི་ཚེ་ཡིན་མིན་མེད་མིན་ཡོད་པར་ཐལ། འདོད་པའི་ཕྱིར། གཞན་ཡང་། སྔར་གྱི་མྱུ་གུའི་གནས་ལུགས་ལ་དཔྱད་པའི་ཚེ་མྱུ་གུ་མེད་ཟེར་བ་ལ་འཕགས་པའི་རིགས་པ་ཐམས་ཅད་སྟོང་ངོ་། ། ལུགས་བཞི་པ་ལ་དཔྱད་པ་ནི། ཡང་ཁ་ཅིག་ན་རེ། མྱུ་གུའི་གནས་ལུགས་ལ་དཔྱད་པའི་ཚེ། མྱུ་གུ་ཡོད་པ་ཡང་མིན། མེད་པ་ཡང་མ་ཡིན། གཉིས་ཀ་ཡང་མ་ཡིན།
གཉིས་ཀ་མ་ཡིན་པའང་མ་ཡིན་ཏེ། དེའི་ཚེ་ཁས་ལེན་མེད་པའི་ཕྱིར་རོ་ཟེར་ན། ཉོན་དང་། དེའི་ཚེ་ཁས་ལེན་ཡོད་པར་ཐལ། དེའི་ཚེ་མྱུ་གུ་ཡོད་པ་ཡང་མ་ཡིན། མེད་པ་མ་ཡིན་པར་ཁས་ལེན་པའི་ཁས་ལེན་ཡོད་པའི་ཕྱིར་ཏེ། དེའི་ཚེ་མྱུ་གུ་ཡོད་པ་ཡང་མ་ཡིན་མེད་པ་ཡང་མིན་པའི་ཕྱིར། རྟགས་དངོས། གཞན་ཡང་། དེའི་ཚེ་ཁས་ལེན་ཡོད་པར་ཐལ།
དེའི་ཚེ་ཁས་ལེན་མེད་པར་ཁས་བླངས་པའི་ཁས་བླངས་པ་ཡོད་པའི་ཕྱིར་ཏེ། དེའི་ཚེ་ཁས་ལེན་མེད་པའི་ཕྱིར། རྟགས་དངོས། གཞན་ཡང་། དེའི་ཚེ་ན་མྱུ་གུ་ཆོས་ཅན། ཡོད་པ་ཡིན་པར་ཐལ། མེད་པ་མ་ཡིན་པའི་ཕྱིར། ཁྱབ་པ་མེད་ཟེར་ན། ཁས་ལེན་ཡོད་པར་ཐལ། ཁྱབ་པ་མེད་པར་ཁས་བླངས་པའི་ཁས་བླངས་ཡོད་པའི་ཕྱིར་ཏེ།
ཁྱབ་པ་མེད་པའི་ཕྱིར། རྟགས་དངོས། ཡང་གོང་དུ། མེད་པ་མ་ཡིན་ན། ཡོད་པ་ཡིན་པས་ཁྱབ་པ་མེད་ཟེར་བ་དེ་ལ། ཁས་ལེན་ཡོད་པར་ཐལ། མེད་པ་མ་ཡིན་ན། ཡོད་པ་ཡིན་པས་ཁྱབ་པ་མེད་པར་ཁས་བླངས་པའི་ཁས་ལེན་ཡོད་པའི་ཕྱིར་ཏེ་མེད་པ་ལ་ཡིན་ན། ཡོད་པ་ཡིན་པས་ཁྱབ་པ་མེད་པའི་ཕྱིར། འཁོར་གསུམ།
གཞན་ཡང་། ཁ་ཅིག དོན་དམ་གྱི་གནས་སྐབས་སུ་སྒྲུབས་ཤིག་མ་ཁས་ལེན་ཟེར་ན། དོན་དམ་གྱི་གནས་སྐབས་སུ་ཁས་ལེན་ཡོད་པར་ཐལ་ལོ། ། འཁོར་གསུམ། ཡང་སྒྲུབས་ཤིག་མ་ལ་རིགས་པ་འདི་གཏོང་སྟེ། བུམ་པ་ཆོས་ཅན། ཡོད་པ་ཡིན་པར་ཐལ། མེད་པ་མ་ཡིན་པའི་ཕྱིར། དེ་ལ་ཁོ་ན་རེ།
བུམ་པ་མེད་པ་མ་ཡིན་པ་སྒྲུབས་ཤིག ཟེར་ན། བསྒྲུབ་རྒྱུ་ཡོད་པར་ཐལ། བུམ་པ་མེད་པ་མ་ཡིན་པ་སྒྲུབས་ཤིག་ཅེས་སྨྲས་པའི་ཕྱིར། རྟགས་དངོས། འདོད་ན་ཁས་ལེན་ཡོད་པར་ཐལ། འདོད་པའི་ཕྱིར། འཁོར་གསུམ། ཡང་། དབུ་མ་རང་སྟོང་པས་མྱུ་གུའི་གནས་ལུགས་ལ་དཔྱད་པའི་ཚེ།
མྱུ་གུ་ཡོད་པ་ཡང་མ་ཡིན། མེད་པ་ཡང་མ་ཡིན། གཉིས་ཀ་ཡང་མ་ཡིན། གཉིས་ཀ་མ་ཡིན་པ་ཡང་མ་ཡིན་ཞེས་སྨྲས་པ་ལ་གཞན་སྟོང་པ་ཁ་ཅིག་ན་རེ། མྱུ་གུའི་གནས་ལུགས་ལ་དཔྱད་པའི་ཚེ་ན་མྱུ་གུ་ཆོས་ཅན། ཡོད་མེད་གཉིས་ཀ་ཡིན་པར་ཐལ། ཡོད་མེད་གཉིས་ཀ་མ་ཡིན་པ་མ་ཡིན་པའི་ཕྱིར། འཕྲུལ་འཁོར་རམ་ཡིན་ཟེར་ཏེ། སྐབས་འདིར་དགག་པ་གཅིག་གིས་དགག་པ་དང་། དགག་པ་གཉིས་ཀྱིས་རྣལ་མར་གོ་བ་ཁས་མི་ལེན་ནོ། །
ཡང་བུམ་པའི་གནས་ལུགས་ལ་དཔྱད་པའི་ཚེ། ཁས་ལེན་ཡོད་པར་ཐལ། དེའི་ཚེ་བུམ་པ་རང་བཞིན་གྱིས་མ་གྲུབ་པ་མེད་པའི་ཕྱིར། སྒྲུབས་ཤིག་ཟེར་ན། འོ་ན་དེའི་ཚེ་བུམ་པ་རང་བཞིན་གྱིས་གྲུབ་པ་ཡོད་པར་ཐལ། དེའི་ཚེ་བུམ་པ་རང་བཞིན་གྱིས་མ་གྲུབ་མེད་པའི་ཕྱིར་ལ། སྒྲུབས་ཤིག་བྱས་འདུག་པའི་ཕྱིར། ཁྱབ་པ་ཡོད་དེ། རྩོད་ཟློག་ལས། རང་བཞིན་མེད་པ་ཉིད་ལོག་ན། །
རང་བཞིན་ཉིད་དུ་རབ་གྲུབ་འགྱུར། ། ཞེས་གསུངས་པའི་ཕྱིར་རོ། ། གཞན་ཡང་། མྱུ་གུའི་གནས་ལུགས་ལ་དཔྱད་པའི་ཚེ་ན་མྱུ་གུ་ཆོས་ཅན། རང་བཞིན་གྱིས་མེད་པ་ལས་ལོག་པ་ཡིན་པར་ཐལ། རང་བཞིན་གྱིས་མེད་པ་མ་ཡིན་པའི་ཕྱིར། རྟགས་སྒྲུབས་ཤིག་མ་ལ་སོང་། འདོད་ན། དེ་ཆོས་ཅན། རང་བཞིན་གྱིས་གྲུབ་པར་ཐལ།
འདོད་པའི་ཕྱིར། ཁྱབ་སྟེ། སྔར་གྱི་རྩོད་ཟློག་གི་ལུང་འདྲེན་ནོ། ། འདིའི་ཐད་དུ་མཁས་པ་སྔ་མས་འབེལ་གཏམ་མཛད་ཚུལ་ཅུང་ཟད་བཤད་ན། ༈ ཐེག་ཆེན་ཆོས་ཀྱི་རྒྱལ་པོ་རྒྱ་ནག་ལ་ཕེབས་པའི་ལམ་ཁར། འཕན་ཡུལ་ན་མོ་ཆེར་ཀུན་མཁྱེན་རོང་སྟོན་དང་། དྭགས་པོ་བཀའ་བཅུ་པ་འོད་ཟེར་སེངྒེ་ཞེས་བྱ་འབེལ་གཏམ་མཛད་པས། དྭགས་པོ་ན་རེ། མྱུ་གུ་དེ་བདེན་པ་གཉིས་ཆར་དུ་ཡོད་མེད་ལ་སོགས་པའི་མཐའ་བཞི་དང་བྲལ་བ་ཡིན་ནོ་ཞེས་ཟེར། དེ་ལ་རོང་སྟོན་ཆེན་པོས།
མྱུ་གུ་ཆོས་ཅན། ཀུན་རྫོབ་ཏུ་ཡོད་པར་ཐལ། ཀུན་རྫོབ་ཏུ་མེད་པ་མ་ཡིན་པའི་ཕྱིར། ཞེས་འཕངས་པ་ལ། དྭགས་པོ་ན་རེ། ཁྱབ་པ་མེད་དེ། ཀུན་རྫོབ་ཏུ་མེད་པ་མ་ཡིན་ན། ཀུན་རྫོབ་ཏུ་ཡོད་པ་ཡིན་དགོས་ཟེར་བ་ཁྱོད་ལྟ་བུའི་དབུ་མ་པ་སྲིད་པ་ཨཾ་ཞེས་སྨྲས་ཞིང་། དེར་འདུས་པའི་མཁས་པ་རྣམས་ཀྱང་། བཀའ་བཅུ་པ་བདེན་ཞེས་ཟེར་རོ། །
དེ་ལ་རོང་སྟོན་ཆེན་པོས། ཀུན་རྫོབ་ཏུ་མེད་པ་མ་ཡིན་ན། ཀུན་རྫོབ་ཏུ་ཡོད་པས་ཁྱབ་པ་ཆོས་ཅན། མེད་པ་མ་ཡིན་པར་ཐལ། ཡོད་མེད་ལ་སོགས་པའི་མཐའ་ཐམས་ཅད་དང་བྲལ་བའི་ཕྱིར། རྟགས་དང་། ཁྱབ་པ་གཉིས་དམ་བཅའི་སྟེང་དུ་དངོས་འགལ་ལ་སོང་། གསལ་པ་ཀུན་རྫོབ་ཏུ་མེད་པ་མ་ཡིན་ན། ཀུན་རྫོབ་ཏུ་ཡོད་པས་ཁྱབ་པ་མེད་ཟེར་བའི་སྟེང་དུ་དངོས་འགལ་ལ་སོང་བས། འཁོར་གསུམ་ཞེས་འཕངས་པས།
ཕ་རོལ་པོ་སྤོབས་པ་མེད་པར་གྱུར་པ་ཡིན་ནོ། ། ཞེས་བཤད་དོ། འདི་ནི་ཕ་རོལ་པོའི་ཁས་བླངས་འགོག་པ་ལ་དངོས་སྟོབས་ཀྱི་རིགས་པ་ཤིན་ཏུ་བཟང་ངོ་། ། དེས་ན་ཤིན་ཏུ་དཔྱད་པའི་སྐབས་འདི་གོ་དོན་ཤིན་ཏུ་བཟང་བ་ཡིན་ཀྱང་། རིགས་ལམ་དུ་སྐྱོང་དུས་སྐྱོང་ཤེས་པ་གཅིག་དགོས་སོ། ། དེ་ལྟར་མཐའ་བཞི་སྐྱེ་འགོག་ལ་དོགས་པ་དཔྱད་ནས། ད་ནི་གོང་དུ་དབུ་མ་ཐལ་འགྱུར་བའི་འཕགས་པ་ཡིན་ན། ། དབུ་མ་པ་ཡིན་པས་ཁྱབ་པ་ཁས་ལེན་ཞེས་བཤད་པ་དེ་ལ། ཤེས་བྱེད་ཀྱི་རིགས་པ་ཅུང་ཟད་བརྗོད་ན། ཤེས་བྱ་ཆོས་ཅན།
འཕགས་པ་ཡིན་ན། དབུ་མ་པ་ཡིན་པས་ཁྱབ་པར་ཐལ། དངོས་སྨྲ་བར་གྱུར་པའི་འཕགས་པ་མེད་པའི་ཕྱིར། མ་གྲུབ་ན། ཤེས་བྱ་ཆོས་ཅན། དངོས་སྨྲ་བར་གྱུར་པའི་འཕགས་པ་དེ་དངོས་སྨྲ་བའི་ལྟ་བ་རྒྱུད་ལྡན་གྱི་གང་ཟག་ཡིན་པར་ཐལ། དེ་ཡོད་པའི་ཕྱིར། འདོད་ན། དེ་ཆོས་ཅན། རྟག་ཆད་གང་རུང་གི་མཐར་ལྷུང་བའི་ལྟ་བ་རྒྱུད་ལྡན་ཡིན་པར་ཐལ་ལོ། །
འདོད་མི་ནུས་ཏེ། འཕགས་པའི་གང་ཟག་ཡིན་པའི་ཕྱིར་རོ། ། ཅི་སྟེ་མ་ཁྱབ་ན། དངོས་སྨྲ་བར་གྱུར་པའི་འཕགས་པ་ཆོས་ཅན། ཁྱོད་དངོས་པོ་བདེན་གྲུབ་ཏུ་ཁས་ལེན་པའི་གང་ཟག་ཡིན་པར་ཐལ། ཁྱོད་དངོས་སྨྲ་བ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་སྐྱེ་བོ་ཐ་མལ་པ་རྣམས་ཀྱིས་ཀྱང་སྨད་པའི་གནས་ཡིན་པར་ཐལ། ཁྱོད་ནང་པ་སངས་རྒྱས་པའི་གྲུབ་མཐའ་ལ་བཞུགས་ནས།
འདུས་བྱས་ཐམས་ཅད་མི་རྟག་པར་ཁས་ལེན་བཞིན་དུ་དངོས་པོ་བདེན་གྲུབ་ཏུ་བཟུང་ནས་གཞན་ལ་རྩོད་པའི་གང་ཟག་ཡིན་པའི་ཕྱིར་རོ། ། ཁྱབ་སྟེ། རིགས་པ་དྲུག་ཅུ་པའི་རྩ་བར། སངས་རྒྱས་ལམ་ལ་བརྟེན་ནས་ནི། ། ཀུན་ལ་མི་རྟག་སྨྲ་བ་རྣམས། ། རྩོད་པས་དངོས་རྣམས་མཆོག་བཟུང་ནས། ། གནས་པ་གང་ཡིན་དེ་སྨད་དོ། ། ཞེས་བཤད་པའི་ཕྱིར་རོ། ཡང་སེམས་ཙམ་པར་གྱུར་པའི་འཕགས་པ་ཡོད་པར་ཐལ། དངོས་སྨྲ་བར་གྱུར་པའི་འཕགས་པ་ཡོད་པ་གང་ཞིག
མདོ་སྡེ་པར་གྱུར་པའི་འཕགས་པ་ཡང་མེད། བྱེ་བྲག་ཏུ་སྨྲ་བར་གྱུར་པའི་འཕགས་པ་ཡང་མེད་པའི་ཕྱིར་རོ། ། འདོད་ན། དེ་ཆོས་ཅན། ཁྱོད་རྣམ་ཤེས་བདེན་གྲུབ་ཏུ་ཡོད་པར་ལྟ་བའི་ལྟ་བ་ལ་གནས་པའི་གང་ཟག་ཡིན་པར་ཐལ། ཁྱོད་རྣམ་རིག་པ་ཡིན་པའི་ཕྱིར། འདོད་ན། ཁྱོད་ཀྱི་ལྟ་བ་དེ་ལ་བསྟན་ནས་འཁོར་བ་ལས་གྲོལ་བར་མི་འགྱུར་པར་ཐལ། ཁྱོད་རྣམ་ཤེས་བདེན་གྲུབ་ཏུ་ཡོད་པར་ལྟ་བའི་ལྟ་བ་ལ་གནས་པའི་གང་ཟག་ཡིན་པའི་ཕྱིར། རྟགས་དངོས་སོ།
ཁྱབ་སྟེ། རིགས་པ་དྲུག་ཅུ་པའི་རྩ་བར། ཡོད་པས་རྣམ་པར་མི་གྲོལ་ཏེ། ། མེད་པས་སྲིད་པ་འདི་ལས་མིན། ། ཞེས་དང་། འགྲེལ་བར་ཟླ་བས། གང་གི་ཕྱིར་མི་གཙང་བས་མི་གཙང་བ་བཀྲུ་བར་མི་འགྱུར་བ་དེའི་ཕྱིར་འཁོར་བའི་མི་གཙང་བ་འབྱུང་བར་འགྱུར་པའི་རྒྱུ་ལྟ་བ་འདི་གཉིས་ཀྱིས་སྲིད་པ་ལས་འདས་པའི་མཚན་ཉིད་རྣམ་པར་གྲོལ་བ་ཐོབ་པར་མི་ནུས་སོ། ། ཤེས་བཤད་པའི་ཕྱིར། ཡང་སེམས་ཙམ་རྣམ་རྫུན་པར་གྱུར་པའི་འཕགས་པ་ཡོད་པར་ཐལ། སེམས་ཙམ་པར་གྱུར་པའི་འཕགས་པ་ཡོད།
རྣམ་བདེན་པར་གྱུར་པའི་འཕགས་པ་མེད་པའི་ཕྱིར། འདོད་ན། དེ་ཆོས་ཅན། ཁྱོད་གཟུང་འཛིན་གཉིས་སྟོང་གི་ཡེ་ཤེས་རྒྱུ་རྐྱེན་ལས་མ་སྐྱེས་པའི་རྟག་པར་ཁས་ལེན་གྱི་གང་ཟག་དང་། མི་རྟག་པར་ཁས་ལེན་གྱི་གང་ཟག་གང་རུང་ཡིན་པར་ཐལ། ཁྱོད་སེམས་ཙམ་རྣམ་རྫུན་པ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་སྔ་མ་དེར་ཐལ། འདོད་པ་གང་ཞིག
ཕྱི་མ་མ་ཡིན་པའི་ཕྱིར། འདོད་ན། ཁྱོད་ཕྱི་རོལ་པ་བཞིན་དུ་རྟག་ལྟས་བཅིངས་པའི་གང་ཟག་ཡིན་པར་ཐལ། འདོད་པའི་ཕྱིར། ཁྱབ་སྟེ། རིགས་པ་དྲུག་ཅུའི་རྩ་བར། གང་དག་གིས་ནི་མ་བརྟེན་པར། ། བདག་གིས་འཇིག་རྟེན་མངོན་ཞེན་པས། ། དེ་དག་ཀྱེ་མ་རྟག་མི་རྟག ། ལ་སོགས་ལྟ་བས་ཕྲོགས་པ་ཡིན། །
ཞེས་བཤད་པའི་ཕྱིར། རྟགས་གཉིས་པ་མ་གྲུབ་ན། དེ་ཆོས་ཅན། ཁྱོད་གཟུང་འཛིན་གཉིས་མེད་ཀྱི་ཡེ་ཤེས་མི་རྟག་པར་ཁས་ལེན་བཞིན་དུ་བདེན་གྲུབ་ཏུ་ཁས་ལེན་པའི་གང་ཟག་ཡིན་པར་ཐལ། ཁྱོད་དེ་མི་རྟག་པར་ཁས་ལེན་པའི་གང་ཟག་གང་ཞིག དེ་བདེན་གྲུབ་ཏུ་ཁས་ལེན་པའི་གང་ཟག་ཡིན་པའི་ཕྱིར། རྟགས་དང་པོ་དངོས། ཕྱི་མ་གྲུབ་སྟེ། རྣམ་རྫུན་པ་ཡིན་པའི་ཕྱིར། དེ་ལ་འདོད་ན།
ཁྱོད་རྟག་ཆད་གང་རུང་གི་མཐར་ལྷུང་བའི་གང་ཟག་ཡིན་པར་ཐལ་ལོ། ། འདོད་མི་ནུས་ཏེ་འཕགས་པ་ཡིན་པའི་ཕྱིར་རོ། ། ཡང་དངོས་སྨྲ་བར་གྱུར་པའི་དགྲ་བཅོམ་པ་ཡོད་པར་ཐལ། དེར་གྱུར་པའི་འཕགས་པ་ཡིན་ན། སློབ་པ་ཡིན་པས་མ་ཁྱབ་པའི་ཕྱིར། འདོད་ན། དངོས་སྨྲ་བར་གྱུར་པའི་དགྲ་བཅོམ་པ་ཆོས་ཅན། ཁྱོད་ཉེར་ལེན་གྱི་ཕུང་པོ་བདེན་གྲུབ་ཏུ་ཁས་ལེན་པའི་གང་ཟག་ཡིན་པར་ཐལ། ཁྱོད་དངོས་སྨྲ་བ་ཡིན་པའི་ཕྱིར། འདོད་ན།
ཁྱོད་ཉེར་ལེན་གྱི་ཕུང་པོ་བདེན་པར་འཛིན་པའི་བདེན་འཛིན་རྒྱུད་ལྡན་གྱི་གང་ཟག་ཡིན་པར་ཐལ། འདོད་པའི་ཕྱིར། འདོད་ན། ཁྱོད་བདེན་འཛིན་ལ་བརྟེན་ནས་འཁོར་བར་འཁྱམ་དགོས་ཀྱི་གང་ཟག་ཡིན་པར་ཐལ། འདོད་པའི་ཕྱིར། ཁྱབ་སྟེ། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་ན་ཡང་ལས་ཏེ། ། དེ་ལས་ཡང་ནི་སྐྱེ་བར་འགྱུར། །
ཞེས་བཤད་པའི་ཕྱིར། འདོད་མི་ནུས་ཏེ། དགྲ་བཅོམ་པ་ཡིན་པའི་ཕྱིར། ཡང་དངོས་སྨྲ་བར་གྱུར་པའི་དགྲ་བཅོམ་པ་ཆོས་ཅན། ཁྱོད་ཉོན་མོངས་འདོད་ཆགས། ཞེ་སྡང་སོགས་ཀྱི་རྩ་བར་གྱུར་པའི་རྟག་ཆད་གང་རུང་གི་ལྟ་བ་ངན་པ་ལ་གནས་པའི་གང་ཟག་ཡིན་པར་ཐལ། ཁྱོད་དངོས་འཛིན་དང་བདེན་འཛིན་ལ་གནས་པའི་གང་ཟག་ཡིན་པའི་ཕྱིར་ཏེ། ཁྱོད་དངོས་སྨྲ་བ་ཡིན་པའི་ཕྱིར། གོང་གི་ཉོན་མོངས་པའི་རྩ་བར་གྱུར་པའི་རྟག་ཆད་གང་རུང་གི་ལྟ་བ་ངན་པ་ལ་གནས་པའི་གང་ཟག་ཡིན་པར་ཐལ་ལ་མ་ཁྱབ་ན། དེ་ལ་ཁྱབ་པ་ཡོད་དེ།
རིགས་པ་དྲུག་ཅུ་པའི་རྩ་བར། དངོས་པོར་ཁས་ལེན་ཡོད་ན་ནི། ། འདོད་ཆགས་ཞེ་སྡང་འབྱུང་བ་ཡི། ། ལྟ་བ་མི་ཟད་མ་རུངས་འབྱུང་། ། དེ་ལས་བྱུང་བའི་རྩོད་པར་འགྱུར། ། དེ་མེད་ཉོན་མོངས་མི་སྐྱེ་སྟེ། ། ཞེས་བཤད་པའི་ཕྱིར་རོ། ། གོང་གི་རྟག་ཆད་གང་རུང་གི་མཐར་ལྷུང་པའི་གང་ཟག་ཡིན་པར་ཐལ་ལ་མ་ཁྱབ་ན། ཁྱབ་པ་ཡོད་དེ། རིགས་པ་དྲུག་ཅུ་པའི་རྩ་བར།
གང་དག་བརྟེན་ནས་འདུས་བྱས་རྣམས། ། དེ་ཉིད་དུ་ནི་གྲུབ་འདོད་པ། ། དེ་དག་ལ་ཡང་རྟག་སོགས་སྐྱོན། ། དེ་དག་ཇི་ལྟར་འབྱུང་མི་འགྱུར། ། ཞེས་བཤད་པའི་ཕྱིར། མདོར། དངོས་སྨྲ་བར་འགྱུར་པའི་འཕགས་པ། བྱེ་མདོ་སེམས་ཙམ་པ་གང་ཡོད་ཟེར་ཀྱང་། དེ་དག་ཆོས་ཅན། ཁྱོད་རྟག་ཆད་གང་རུང་གི་ལྟ་བ་ལ་གནས་པའི་གང་ཟག་ཡིན་པར་ཐལ།
ཁྱོད་དངོས་སྨྲ་བ་ཡིན་པའི་ཕྱིར། འདོད་མི་ནུས་ཏེ། འཕགས་པ་ཡིན་པའི་ཕྱིར། འདི་ལ་མ་ཁྱབ་ཟེར་ན། དངོས་སྨྲ་བར་གྱུར་པའི་འཕགས་པའི་རྒྱུད་ཀྱི་འཕགས་ལམ་དུ་འགྱུར་པའི་ལྟ་བ་དེ་རྟག་ཆད་གང་རུང་གི་ལྟ་བས་བཅིང་པའི་ལྟ་བ་ཡིན་པར་ཐལ། དེ་འདྲའི་འཕགས་པ་དེ་རྟག་ཆད་གང་རུང་གི་མཐར་ལྷུང་བའི་གང་ཟག་ཡིན་པའི་ཕྱིར། འདོད་ན། ཁྱོད་དེ་མ་ཡིན་པར་ཐལ། ཁྱོད་འཕགས་ལམ་དུ་གྱུར་པའི་ཡང་དག་པའི་ལྟ་བ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར།
གལ་ཏེ། དེའི་རྒྱུད་ཀྱི་འཕགས་ལམ་དུ་གྱུར་པའི་ལྟ་བ་དེ་རྟག་ཆད་གང་རུང་གི་ལྟ་བས་བཅིངས་པ་མིན་ཟེར་ན། དེ་ཡིན་པར་ཐལ། དེ་དང་རྟག་ཆད་གང་རུང་གི་ལྟ་བ་ལས་གྲོལ་བའི་ལྟ་བ་གང་རུང་ཡིན། ཕྱི་མ་མ་ཡིན་པའི་ཕྱིར། ཕྱི་མ་མ་གྲུབ་ན། དབུ་མའི་ལྟ་བ་ཡིན་པར་ཐལ། འདོད་པའི་ཕྱིར། འདོད་མི་ནུས་ཏེ། དངོས་སྨྲ་བའི་ལྟ་བ་ཡིན་པའི་ཕྱིར།
ཡང་དངོས་སྨྲ་བར་གྱུར་པའི་མཐོང་ལམ་པ་ཆོས་ཅན། ཁྱོད་བདེན་བཞིའི་གནས་ལུགས་གཅིག་ཆར་དུ་མངོན་སུམ་དུ་མཐོང་བའི་གང་ཟག་ཡིན་པར་ཐལ། ཁྱོད་དེ་མངོན་སུམ་དུ་མཐོང་བའི་གང་ཟག་ཡིན། ཁྱོད་དེ་མངོན་སུམ་དུ་རིམ་ཅན་དུ་མཐོང་བའི་གང་ཟག་དང་། མཐོང་དགོས་ཀྱི་གང་ཟག་གང་རུང་བ་མ་ཡིན་པའི་ཕྱིར། འདོད་ན། ཁྱོད་བདེན་པ་བཞི་བདེན་སྟོང་མངོན་སུམ་དུ་གཅིག་ཆར་མཐོང་བའི་གང་ཟག་ཡིན་པར་ཐལ། འདོད་པ་གང་ཞིག བདེན་པ་བཞི་བདེན་པས་སྟོང་པ་དེ་བདེན་པ་བཞིའི་གནས་ལུགས་ཡིན་པའི་ཕྱིར་ཏེ། བདེན་པ་བཞི་རང་བཞིན་གྱིས་སྐྱེ་བ་མེད་པའི་དབྱིངས་དེ་བདེན་པ་བཞིའི་གནས་ལུགས་ཡིན་པའི་ཕྱིར་ཏེ།
བདེན་པ་བཞི་རང་བཞིན་གྱིས་སྐྱེ་བ་མེད་པའི་ཕྱིར་ཏེ། བདེན་པ་བཞི་རང་བཞིན་གྱིས་མ་གྲུབ་པའི་ཕྱིར་ཏེ། མ་གྲུབ་ན། བདེན་པ་བཞི་ལ་གནས་ལུགས་ཐ་དད་པ་བཞི་ཡོད་པར་ཐལ། བདེན་པ་བཞི་རང་བཞིན་གྱིས་གྲུབ་པའི་ཕྱིར། འདོད་ན། སྡུག་བསྔལ་བདེན་པའི་གནས་ལུགས་གསར་དུ་མཐོང་བའི་འོག་ཏུ་ཀུན་འབྱུང་བདེན་པའི་གནས་ལུགས་གསར་མཐོང་གཅིག་སྐྱེ་དགོས་པར་ཐལ་ལོ། ། འདོད་ན། བདེན་པ་བཞི་གནས་ལུགས་གསར་མཐོང་རིམ་ཅན་དུ་སྐྱེ་དགོས་པར་འདོད་པ་ཁྱོད་ནི། རྟེན་འབྲེལ་གྱིས་གནད་ལ་མི་མཁས་པར་ཐལ་ཏེ།
རྟེན་འབྲེལ་གཅིག་བདེན་སྟོང་དུ་རྟོགས་པའི་རྗེས་སུ། རྟེན་འབྲེལ་གཞན་བདེན་སྟོང་དུ་རྟོགས་པར་འདོད་པའི་གང་ཟག་ཡིན་པའི་ཕྱིར་རོ། ། དེ་རྣམས་ལ་ཁྱབ་པ་རིམ་བཞིན་དུ་ཡོད་དེ། རིགས་པ་དྲུག་ཅུ་པའི་རྩ་བར། ཆོས་ཤེས་པ་ཡི་འོག་ཏུ་ནི། ། དེ་ལ་བྱེ་བྲག་དབྱེར་ཡོད་ན། ། ཤིན་ཏུ་ཕྲ་བའི་དངོས་རྣམས་ལ། ། གང་གི་སྐྱེ་བར་རྣམ་བཏགས་པ། ། རྣམ་པར་མི་མཁས་དེ་ཡིས་ནི། ། རྐྱེན་ལས་བྱུང་བའི་དོན་མ་མཐོང་། །
ཞེས་དང་། དེའི་འགྲེལ་པ་ཟླ་བས། ཅི་སྟེ་ཤེས་པ་འདི་རྟེན་ཅིང་འབྲེལ་པར་འབྱུང་བའི་སྐྱེ་བ་དང་འགག་པར་མ་དམིགས་པའི་མཚན་ཉིད་དེ་ཁོ་ན་བོར་ཏེ། དམིགས་པའི་དངོས་པོར་རང་གི་མཚན་ཉིད་ཀྱི་ངོ་བོ་ཞིག་ཡོད་པར་ཡོངས་སུ་རྟོགས་ནས་དངོས་པོ་རྣམས་ནི་ཕན་ཚུན་ཐ་དད་པའི་རང་གི་ངོ་བོ་ཡིན་པས། དེ་ངེས་པར་དེས་བྱེ་བྲག་ཏུ་ཡོངས་སུ་བཅད་དགོས་པར་འགྱུར་ཏེ། ངོ་བོ་གཞན་ཤེས་པས་དངོས་པོའི་ངོ་བོ་གཞན་ཡོངས་སུ་བཅད་པར་མི་ནུས་སོ། ། སྔོན་པོའི་ངོ་བོ་ཤེས་པས་སེར་པོ་ཡོངས་སུ་གཅོད་མི་ནུས་པ་དེ་བཞིན་དུ། འདི་ལ་ཡང་ཆོས་ཤེས་དེའི་དོན་འོག་ཏུ་ནི་ཞེས་སོགས་བཤད་པས་སོ། གཞུང་འདིས་ནི། བདེན་གྲུབ་ཁས་ལེན་གྱི་དངོས་སྨྲ་བ་རྣམས་ལ་མཐོང་ལམ་སྐྱེ་བ་མེད་པས་བདེན་གྲུབ་ཁས་ལེན་གྱི་གང་ཟག་རྣམས་ལ་འཕགས་པ་མི་སྲིད་པ་གསལ་བར་བསྟན་པས་དགོངས་པ་ཞུ།
ལུང་གི་དོན་རྣམས་བརྡ་ཆད་སྙིང་པོར་འདྲིལ། དེ་ཉིད་རིགས་པའི་རྣམ་གྲངས་མཐའ་ཡས་ཀྱིས། ། གཞན་ལ་ཕན་དང་རང་ལུགས་སྐྱོང་བའི་ཚུལ། ། ཞིབ་ཏུ་འཆད་པ་ཁོ་བོའི་མན་ངག་ཡིན། ༈ །དངོས་ཀུན་ཡང་དག་བརྫུན་བ་མཐོང་བ་ཡི། ། ཞེས་སོགས་ཀྱི་སྐབས་སུ། ངག་དོན་གྱི་སྦྱོར་བ་དང་། མཐའ་དཔྱད་པ་གཉིས་ལས། དང་པོ་ནི། ཕྱི་ནང་གི་དངོས་པོ་རྣམས་ཆོས་ཅན།
རང་གི་ངོ་བོ་ཉིད་འཛིན་པ་ཡིན་ཏེ། མ་བརྟགས་མ་དཔྱད་པའི་སྣང་ཙམ་གྱི་ངོ་བོ་དང་། བརྟགས་ཞིང་དཔྱད་ན་གང་དུ་ཡང་མ་གྲུབ་པའི་ངོ་བོ་གཉིས་དང་ལྡན་པའི་ཕྱིར། གཉིས་པ་ལ། བདེན་པ་གཉིས་ལ་འཇུག་པའི་རིམ་པ་བཤད་པ། བདེན་པ་གཉིས་ཀྱི་དབྱེ་གཞི་ངོས་བཟུང་བ། བདེན་གཉིས་སོ་སོའི་རང་བཞིན་བཤད་པ། བདེན་གཉིས་གཅིག་དང་ཐ་དད་གང་ཡིན་ལ་དཔྱད་པ། བདེན་པ་གཉིས་ཀྱི་གྲངས་ངེས་བཤད་པ། བདེན་གཉིས་ཀྱི་སྒྲ་དོན་བཤད་པ།
བདེན་གཉིས་རྟོགས་པའི་ཕན་ཡོན་བཤད་པ། ཤེས་བྱེད་ཀྱི་ལུང་དང་སྦྱར་བ་སྟེ་བརྒྱད་ཡོད། དང་པོ་ནི། རྒྱལ་བའི་བསྟན་པ་ལ་ཕྱིན་ཅི་མ་ལོག་པར་འཇུག་པར་འདོད་པ་རྣམས་ཀྱིས། ཐོག་མར་ཀུན་རྫོབ་ཀྱི་བདེན་པ་ཤེས་པར་བྱེད་དགོས་པ་ཡིན་ཏེ། ཀུན་རྫོབ་ཀྱི་བདེན་པ་མ་ཤེས་པར། དོན་དམ་པའི་བདེན་པ་རྟོགས་པར་མི་ནུས་པ་དང་། ཀུན་རྫོབ་བདེན་པ་མ་བསྟན་པར་དོན་དམ་བདེན་པ་བསྟན་ན། ཆད་པའི་མཐར་ལྷུང་ཞིང་། ཐབས་ཀྱི་ཆ་ལ་བསྐུར་པ་འདེབས་པའི་ཉེས་པ་རྣམས་འབྱུང་བའི་ཕྱིར་རོ། །
དེ་ལྟར་ཡང་། རྩ་ཤེ་ལས། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་ནུས། ། དམ་པའི་དོན་ནི་མ་རྟོགས་པར། ། མྱ་ངན་འདས་པ་ཐོབ་མི་འགྱུར། ། ཞེས་དང་། རིགས་པ་དྲུག་ཅུ་པ་ལས། དེ་ཉིད་ཚོལ་ལ་ཐོག་མར་ནི། ། ཐམས་ཅད་ཡོད་ཅེས་བརྗོད་པར་བྱ། །
དོན་རྣམས་རྟོགས་ཤིང་ཆགས་མེད་ནས། ། དེ་ཡི་འོག་ཏུ་དབེན་པ་འོ། ། ཞེས་དང་། བཞི་བརྒྱ་པ་ལས། བསོད་ནམས་འདོད་པས་སྟོང་པ་ཉིད། ། ཀུན་ཚེ་བརྗོད་པར་བྱ་མིན་ཏེ། ། གནས་མ་ཡིན་པར་སྦྱར་བའི་སྨན། ། དུག་ཏུ་འགྱུར་བ་མ་ཡིན་ནམ། ། ཞེས་གསུངས་པས་སོ། ། ཀུན་རྫོབ་ཀྱི་བདེན་པ་རྟོགས་པའི་འོག་ཏུ་དོན་དམ་བདེན་པ་རྟོགས་པར་བྱེད་དགོས་པ་ཡིན་ཏེ།
ཀུན་རྫོབ་བདེན་པ་རྟོགས་པ་ཙམ་ལ་བརྟེན་ནས། མངོན་མཐོའི་ཕུན་སུམ་ཚོགས་པ་དང་། དད་པ་དང་། སྙིང་རྗེ་དང་། ཀུན་རྫོབ་བྱང་ཆུབ་ཀྱི་སེམས་སོགས་འབྱུང་ཡང་། དོན་དམ་པའི་བདེན་པ་ཆོས་ཐམས་ཅད་བདེན་སྟོང་སྤྲོས་བྲལ་དུ་རྟོགས་པའི་ཤེས་རབ་མེད་ན་ཐེག་པ་གསུམ་གྱི་ངེས་ལེགས་ཀྱི་ཡོན་ཏན་མི་འབྱུང་བའི་ཕྱིར་ཏེ། རིན་ཆེན་ཕྲེང་བ་ལས། མེད་པ་བ་ནི་ངན་འགྲོར་འགྲོ། ། ཡོད་པ་བ་ནི་བདེ་འགྲོར་འགྲོ། ། ཡང་དག་ཇི་བཞིན་ཡོངས་ཤེས་ཕྱིར། །
གཉིས་ལ་མི་བརྟེན་ཐར་བར་འགྱུར། ། ཞེས་གསུངས་པའི་ཕྱིར། དེས་ན། འདི་དག་གི་གནད་ཅུང་ཟད་མ་རྟོགས་པ་ནི། སྔོན་བྱུང་བ་རྒྱ་ནག་ཧཱ་ཤང་གི་འདོད་པ་གཅིག་ཆར་པའི་ལམ་དང་། ཕྱིས་སུ་བྱུང་བ་དཀར་པོ་ཆིག་ཐུབ་འདོད་པ་རྣམས་དང་། དེང་སང་གི་དུས་ན་ཡང་སེམས་རྟོགས་པ་ཁོ་ནས་གྲོལ་བར་འདོད་པ་རྣམས་ཡིན་ནོ། ། སྐབས་འདིར་ནི། ཀུན་རྫོབ་བདེན་པ་སྣང་བའི་ཆ་དང་། དོན་དམ་བདེན་པ་སྟོང་པའི་ཆ་གཉིས་ཟུང་འབྲེལ་དུ་ཉམས་སུ་བླངས་པས།
ལམ་གྱི་མཆོག་ཏུ་འགྱུར་བ་ཡིན་ཏེ། པ་ཚབ་ལོ་ཙཱ་བ་ཆེན་པོས། སྣང་བས་ལས་ལམ་མི་འདོར་ཞིང་། ། སྟོང་པས་མངོན་ཞེན་མི་སྐྱེ་བ། ། དབྱེར་མེད་ཟུང་འཇུག་དབུ་མའི་ལམ། ། མ་ནོར་མཆོག་ནི་བསྒྲུབ་པ་དཀོན། ། ཞེས་གསུངས་པ་ལྟར་རོ། ། གཉིས་པ་དབྱི་གཞི་ནི། ཤེས་བྱའི་ཡུལ་གྱི་དབང་དུ་བྱས་ན། ཤེས་བྱ་དེ་བདེན་པ་གཉིས་ཀྱི་དབྱེ་གཞིར་འཇོག་པ་ཡིན་ཏེ།
ཡབ་སྲས་མཇལ་བའི་མདོ་ལས། ཀུན་རྫོབ་དང་དོན་དམ་པའི་བདེན་པ་ཁོང་དུ་ཆུད་པར་བྱ་སྟེ། ཤེས་པར་བྱ་བ་ཡང་བདེན་པ་གཉིས་པོ་འདི་ཙམ་ཁོ་ནར་ཟད་དོ། ། ཞེས་གསུངས་པའི་ཕྱིར། ཤེས་བྱེད་ཀྱི་བློའི་དབང་དུ་བྱས་ན། རང་འཛིན་པའི་བློ་ལ་སྣང་བ་ཙམ་བདེན་པ་གཉིས་ཀྱི་དབྱེ་གཞིར་འཇོག་པ་ཡིན་ཏེ། རིགས་པ་དྲུག་ཅུ་པའི་འགྲེལ་པར། བདེན་པ་གཉིས་སུ་འཇོག་པ་ནི་འཇིག་རྟེན་པའི་བློ་ལ་ལྟོས་ནས་འཇོག་གོ ། ཞེས་གསུངས་པས་སོ། ། འོ་ན།
བདེན་པ་བཞི་པོ་དེ་བདེན་པ་གཉིས་སུ་བསྡུ་ཚུལ་ཇི་ལྟར་སྙམ་ན། བདེན་པ་བཞི་པོ་དེ་བདེན་པ་གཉིས་སུ་བསྡུ་ཚུལ་ཡོད་དེ། སྡུག་བསྔལ། ཀུན་འབྱུང་། ལམ་བདེན་དང་གསུམ། ཀུན་རྫོབ་བདེན་པར་འདུས། འགོག་བདེན་དོན་དམ་བདེན་པར་འདུ་བའི་ཕྱིར་ཏེ། ། འཇུག་འགྲེལ་ལས། དེ་ལ་སྡུག་བསྔལ་དང་ཀུན་འབྱུང་དང་ལམ་གྱི་བདེན་པ་ནི་ཀུན་རྫོབ་བདེན་པའི་ཁོངས་སུ་རྟོགས་སོ། ། འགོག་པའི་བདེན་པ་ནི།
དོན་དམ་པའི་བདེན་པར་རང་གི་ངོ་བོའོ། ། ཞེས་གསུངས་པས་སོ། ། གསུམ་པ་དབྱེ་བ་སོ་སོའི་རང་བཞིན་ལ། ཀུན་རྫོབ་བདེན་པ་བཤད་པ་དང་། དོན་དམ་བདེན་པ་བཤད་པ་གཉིས། དང་པོ་ལ། མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི།
མཐོང་བ་བརྫུན་པས་རྙེད་པའི་རྙིང་དོན་དུ་གྱུར་བའི་སྣང་ཙམ་གྱི་ཆོས་དེ་ཀུན་རྫོབ་བདེན་པའི་མཚན་ཉིད་ཡིན་ཏེ། མཐོང་བ་བརྫུན་པའང་ཀུན་རྫོབ་བདེན་པར་གསུངས། ། ཞེས་བཤད་པས་སོ། ། འོ་ན། འདི་སྐབས་ཀྱི་མཐོང་བ་བརྫུན་པ་དེ་གང་ལ་འཇོག་སྙམ་ན། དེ་ནི་སློབ་པ་འཕགས་པའི་རྗེས་ཐོབ་རྒྱ་ཡན་གྱི་བློ་དང་། དེ་དང་དམིགས་རྣམ་རྗེས་སུ་མཐུན་པ། དབུ་མའི་ལྟ་བ་རྒྱུད་ལ་མ་སྐྱེས་པའི་སོ་སོ་སྐྱེ་བོའི་བློ་ཐམས་ཅད་ལ་འཇོག་པ་ཡིན་ཏེ། རྨ་བྱ་བྱང་བརྩོན་གྱི་སྟོང་མཐུན་ལས། ཀུན་རྫོབ་རྣམ་གཉིས་འཇིག་རྟེན་བྱིས་པ་དང་། །
སྣང་བཅས་འཕགས་པའི་ཤེས་ངོར་བདེན་པ་འོ། ། ཞེས་གསུངས་པའི་ཕྱིར། འདི་སྐབས་ཀྱི་སྣང་བཅས་འཕགས་པའི་ཤེས་ངོར་ཞེས་པ་ཡང་། འཕགས་པའི་རྗེས་ཐོབ་རྒྱ་ཡན་གྱི་བློ་ལ་ངོས་འཛིན་པ་ཡིན་གྱི། སྣང་བཅས་རྣལ་འབྱོར་མངོན་སུམ་ལ་མི་འཛིན་ཏེ། སྣང་བཅས་རྣལ་འབྱོར་མངོན་སུམ་ནི། དོན་དམ་བདེན་པ་མངོན་སུམ་དུ་རྟོགས་ཀྱང་། ཀུན་རྫོབ་ཀྱི་སྣང་བ་ཅུང་ཟད་དང་བཅས་པའི་འཕགས་ལམ་ཞིག་ལ་བཤད་འདུག་པས་སོ། ། འདིའི་ཤེས་བྱེད་འོག་ཏུ་འཆད་དོ། ། གཉིས་པ་ཁྱབ་མཉམ་པ་ནི།
ཀུན་རྫོབ་བདེན་པ། གཏི་མུག་རང་བཞིན་སྒྲིབ་ཕྱིར་ཀུན་རྫོབ་ཏེ། ། ཞེས་སོགས་ཤླཽ་ཀ་གཅིག་གི་སྐབས་ནས་དངོས་སུ་བསྟན་པའི་ཀུན་རྫོབ་བདེན་པ། དོན་དམ་བདེན་པ་མ་ཡིན་པར་གྱུར་པའི་ཤེས་བྱ་དང་གསུམ་པོ་དོན་གཅིག གསུམ་པ་དབྱེ་བ་ལ། ངོ་བོའི་སྒོ་ནས་དབྱེ་བ་དང་། སྒྲའི་བརྗོད་རིགས་ཀྱི་སྒོ་ནས་དབྱེ་བ་གཉིས། དང་པོ་ལ། ཡང་དག་ཀུན་རྫོབ་བདེན་པ་དང་། ལོག་པའི་ཀུན་རྫོབ་བདེན་པ་གཉིས་ཡོད་དེ།
འདི་ཉིད་ལས། མཐོང་བ་བརྫུན་པའང་རྣམ་པ་གཉིས་འདོད་དེ། ། དབང་པོ་གསལ་དང་དབང་པོ་སྐྱོན་ལྡན་ནོ། ། ཞེས་དང་། ཇོ་བོའི་བདེན་གཉིས་ལས། ཀུན་རྫོབ་རྣམ་པ་གཉིས་འདོད་དེ། ། ལོག་པ་དང་ནི་ཡང་དག་གོ ། ཞེས་གསུངས་སོ། ། དང་པོ་ཡང་དག་ཀུན་རྫོབ་བདེན་པ་ལ་མཚན་ཉིད། ཁྱབ་མཉམ།
དབྱེ་བ་དང་གསུམ། དང་པོ་ནི། རང་རྒྱུ་འཕྲལ་གྱི་འཁྲུལ་རྒྱུས་མ་བསླད་པའི་དབང་པོ་དྲུག་པོ་གང་རུང་དུ་གྱུར་པའི་དངོས་པོ་ལ་བརྟེན་ནས་སྐྱེས་པའི་ཤེས་པ་དོན་མཐུན་དང་། དེའི་ཡུལ་གྱི་གཙོ་བོ་གང་རུང་གིས་བསྡུས་པའི་ཆོས་དེ། དེའི་མཚན་ཉིད་ཡིན་ཏེ། གནོད་པ་མེད་པའི་དབང་པོ་དྲུག་རྣམས་ཀྱིས། ། གཟུང་བ་གང་ཞིག་འཇིག་རྟེན་གྱིས་རྟོགས་ཏེ། ། འཇིག་རྟེན་ཉིད་ལས་བདེན་ཡིན་ཞེས་གསུངས་པ་ལྟར་རོ། ། འདིར་གནད་ཀྱི་གཙོ་བོ་ཤེས་དགོས་པ་ནི། སྐབས་འདིའི་འཇིག་རྟེན་པ་ཞེས་པ་ཡང་།
སོ་སོ་སྐྱེ་བོའམ། གྲུབ་མཐའ་ལ་མ་ཞུགས་པའམ། རབ་བྱུང་མ་བྱས་པའི་ཁྱིམ་པ་ལྟ་བུ་ཞིག་ལ་བཤད་པ་མ་ཡིན་གྱི། དབུ་མའི་ལྟ་བ་རྒྱུད་ལ་མ་སྐྱེ་པའམ། རྒྱུད་ལ་སྐྱེ་ཀྱང་དྲན་འདུན་གྱིས་མ་འཁྱོངས་པར་ལྟ་བའི་བྱེད་པ་ཉམས་པའི་གང་ཟག་རྣམས་ལ་འཇོག་པ་ཡིན་ཏེ། གང་ཟག་དེའི་རྒྱུད་ཀྱི་བདེན་འཛིན་པ་ལ་བདེན་པར་སྣང་བ་དེ་ལ། ཀུན་རྫོབ་བདེན་པར་འཇོག་པའི་ཕྱིར་རོ། ། ཡང་དབུ་མའི་ལྟ་བ་རྒྱུད་ལ་སྐྱེས་པ་ཞིག་གི་དབང་དུ་བྱས་ན་ཡང་། དང་པོ་དབུ་མའི་རིགས་པ་ལ་མ་ཞུགས་པ་དང་། དབུ་མའི་ལྟ་བ་སེམས་པ་ལ་མ་ཞུགས་པའི་ཚེ།
ཀུན་རྫོབ་བདེན་པ་དང་། དོན་དམ་བདེན་པ་ཞེས་བདེན་པ་གཉིས་ཀྱི་རྣམ་གཞག་བྱར་རུང་སྟེ། དེའི་ཚེ་ཀུན་རྫོབ་ལ་བདེན་འཛིན་ཡོད་པས་ཀུན་རྫོབ་བདེན་པ་དང་། དོན་དམ་པ་ལ་བདེན་འཛིན་མེད་ཀྱང་། དོན་དམ་བདེན་མེད་དུ་རྟོགས་པའི་བློ་མངོན་དུ་མ་གྱུར་པའི་ཕྱིར་རོ། ། དོན་འདི་ལ་དགོངས་ནས་རིགས་པ་དྲུག་ཅུ་པའི་འགྲེལ་པར་ཡང་། བདེན་པ་གཉིས་སུ་འཇོག་པ་ནི་འཇིག་རྟེན་པའི་བློ་ལ་ལྟོས་ནས་འཇོག་གོ ། ཞེས་དང་། གལ་ཏེ་དེ་ལྟར་ན་མྱ་ངན་ལས་འདས་པ་དོན་དམ་པའི་བདེན་པར་ཅི་ཞིག་བཤད། འཇིག་རྟེན་གྱི་ཐ་སྙད་ཀྱི་མི་སླུ་བའི་དོན་གྱིས་ན་འཇིག་རྟེན་གྱི་ཐ་སྙད་ཀྱི་དོན་དམ་པའི་བདེན་པ་ཞེས་བཤད་དོ། །
ཞེས་གསུངས་སོ། དེ་ནས་དབུ་མའི་རིགས་པས་ཅུང་ཟད་དཔྱད་པ་ལ་བཞུགས་ཏེ། དབུ་མའི་ལྟ་བ་ལ་སེམས་པའི་ཚེ། ཀུན་རྫོབ་འདི་ཐམས་ཅད་སྣང་ཙམ་ནས་རྨི་ལམ་ལྟ་བུ། སྒྱུ་མ་ལྟ་བུ་བུན་ནེ་ཤིག་གེ་འགྲོ་བ་ཡིན་ཏེ། ཀུན་རྫོབ་ཙམ་ཞེས་པའི་ཐ་སྙད་ཐོབ་པ་ཡིན་གྱི་ཀུན་རྫོབ་བདེན་པར་མི་འཇོག་ཅིང་། གནས་ལུགས་སྟོང་པ་ཉིད་དེ་མ་མཐོང་བའི་ཚུལ་གྱིས་མཐོང་བའི་ཚེ། སྟོང་ཉིད་དོན་དམ་པའི་བདེན་པ་དང་། གནས་སྐབས་དེ་ལ་བདེན་པ་གཅིག་ཏུ་བཞག་པའི་གནས་སྐབས་ཞེས་འཇོག་པ་ཡིན་ཏེ། མདོ་ལས།
བདེན་པ་དམ་པ་ནི་གཅིག་སྟེ་མི་བསླུ་བའི་ཆོས་ཅན་མྱ་ངན་ལས་འདས་པའོ། ། ཞེས་དང་། མྱ་ངན་འདས་པ་བདེན་གཅིག་པུ། ། ཞེས་གསུངས་པས་སོ། ། དེ་ནས་དབུ་མའི་རིགས་པས་ཤིན་ཏུ་དཔྱད་པ་ལ་ཞུགས་པའི་ཚེ། སྔར་གྱི་མ་མཐོང་བའི་ཚུལ་གྱིས་མཐོང་བའི་གནས་ལུགས་དེ་ཡང་། ཡོད་མེད་ལ་སོགས་པ་སྤྲོས་པའི་མཐའ་ཐམས་ཅད་དང་བྲལ་བའི་ཚེ་ན། དོན་དམ་བདེན་པ་ཡང་གཞག་ཏུ་མེད་པས། བདེན་པ་གང་ཡང་མ་བཞག་པའི་གནས་སྐབས་ཞེས་འཇོག་པ་ཡིན་ཏེ། འཕགས་པ་ཀླུ་སྒྲུབ་ཀྱིས།
རྩོད་མེད་ཆེ་བའི་བདག་ཉིད་ཅན། ། དེ་རྣམས་ལ་ནི་ཕྱོགས་ཉིད་མེད། ། གང་ལ་རང་ཕྱོགས་ཡོད་མིན་པ། ། དེ་ལ་གཞན་ཕྱོགས་ག་ལ་ཡོད། ། ཅེས་དང་། རྗེ་བཙུན་རེད་མདའ་པའི་གསུང་ལས། ཅང་མེད་ཀྱི་རི་བོང་ར་ལྟ་བུ་ཡང་མ་ཡིན། འཁྲུལ་སྣང་སྒྱུ་མ་ལྟ་བུ་ཡང་མ་ཡིན། མཉམ་པར་བཞག་པའི་ཚེ་ན། མྱོང་རྒྱུ་གཅིག་ཡོད་ཀྱང་རྗེས་ཐོབ་ཀྱི་ཚེ་བསྟན་དུ་མེད་པས།
མདོར་ན། ཅིར་ཡང་ཐ་སྙད་གདགས་སུ་མེད་པ་གཅིག་ཡིན་ནོ། ། ཞེས་གསུངས་པ་ལྟར་རོ། ། གཉིས་པ་ཁྱབ་མཉམ་པ་ནི། ཡང་དག་ཀུན་རྫོབ་བདེན་པ། ཐ་སྙད་བདེན་པ།

འཇིག་རྟེན་ཉིད་ལས་བདེན་ཡིན་ཞེས་པའི་སྐབས་ནས་དངོས་སུ་བསྟན་པའི་ཀུན་རྫོབ་བདེན་པ། ལོག་པའི་ཀུན་རྫོབ་བདེན་པ་མ་ཡིན་པར་གྱུར་པའི་ཀུན་རྫོབ་བདེན་པ་དང་བཞི་དོན་གཅིག གསུམ་པ་དབྱེ་བ་ལ། ཡུལ་ཅན་ཡང་དག་ཀུན་རྫོབ་བདེན་པ་དང་། ཡུལ་ཡང་དག་ཀུན་རྫོབ་བདེན་པ་གཉིས། དང་པོ་ལ། མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། རང་གི་ཡུལ་གྱི་གཙོ་བོ་གྲུབ་པའི་ཤེས་པ་དོན་མཐུན་དེ་དེའི་མཚན་ཉིད་ཡིན།
སྐབས་འདིར། གང་ཟག་དང་། རྗོད་བྱེད་ཀྱི་སྒྲ་ལ་སོགས་པ་རྣམས་ནི་ཡུལ་ཅན་དུ་བཤད་པ་མི་སྣང་ངོ་། ། གཉིས་པ་ཁྱབ་མཉམ་པ་ནི། དེ་དང་། བློ་དོན་མཐུན། རང་ཡུལ་གྱི་གཙོ་བོ་གྲུབ་པའི་ཤེས་པ་རྣམས་དོན་གཅིག གསུམ་པ་དབྱེ་བ་ལ། ཚད་མར་གྱུར་པའི་ཡུལ་ཅན་ཡང་དག ཀུན་རྫོབ་བདེན་པ་དང་ཚད་མིན་གྱི་བློར་གྱུར་པའི་ཡུལ་ཅན་ཡང་དག་ཀུན་རྫོབ་བདེན་པ་གཉིས།
དང་པོ་ལ། མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། དོན་དམ་བདེན་པ་ཡུལ་གྱི་གཙོ་བོར་བྱེད་པའི་རིག་པ་དེ་དེའི་མཚན་ཉིད་ཡིན། གཉིས་པ་ཁྱབ་མཉམ་པ་ནི། དེ་དང་། མཐོང་བ་ཡང་དག་པ། ཡང་དག་པའི་ཤེས་པ།
ཚད་མ། དོན་དམ་བདེན་པ་ཡུལ་གྱི་གཙོ་བོར་བྱེད་པའི་ཤེས་པ་རྣམས་དོན་གཅིག གསུམ་པ་དབྱེ་ན། མངོན་སུམ་གྱི་ཚད་མ། རྗེས་དཔག་གི་ཚད་མ། ལུང་གི་ཚད་མ། དཔེ་ཉེར་འཇལ་གྱི་ཚད་མ། དྲན་ཤེས་ཚད་མ་དང་ལྔ་ཡོད། དང་པོ་དང་། འཕགས་རྒྱུད་ཀྱི་གནས་ལུགས་མངོན་སུམ་དུ་རྟོགས་པའི་བློ།
མ་འཁྲུལ་བའི་རིགས་པ། རྟོག་མེད་ཤེས་པ། ཟག་མེད་ཀྱི་མཁྱེན་པ་རྣམས་དོན་གཅིག་གོ ། རྟོག་མེད་ཤེས་པ་དང་། འཕགས་རྒྱུད་ཀྱི་མཁྱེན་པ་དོན་གཅིག་ཅིང་། རྟོག་པ་དང་། ཟག་བཅས་ཀྱིས་ཤེས་པ་དོན་གཅིག་པ་ནི། དབུ་སེམས་གཉིས་ཆར་མཐུན་ལ། མ་འཁྲུལ་བའི་རིགས་པ་འདི་ལ། སྔོན་གྱི་དབུ་མ་པ་ཆེན་པོ་འགའ་ཞིག་གིས།
མ་འཁྲུལ་བའི་རིགས་པ་དང་། མཐོང་བ་ཡང་དག་པ་གཉིས་དོན་གཅིག་ཏུ་མཛད་པ་དང་། ཡང་འགའ་ཞིག་གིས་མ་འཁྲུལ་བའི་རིགས་པ་དང་། མངོན་སུམ་གང་རུང་ཡིན་ན། རྣམ་མཁྱེན་ཡིན་པས་ཁྱབ་ཅེས་འདོད་པ་སོགས་མང་པོ་ཡོད་མོད། རང་གི་ལུགས་ནི། མ་འཁྲུལ་བའི་རིགས་པ་དང་། མངོན་སུམ་གང་རུང་ཡིན་ན། འཕགས་རྒྱུད་ཀྱི་མཁྱེན་པ་ཡིན་པས་ཁྱབ་ཅེས་ཁས་ལེན་ནོ། ། སེམས་ཅན་གྱི་རྒྱུད་ཀྱི་དབང་ཤེས་ཡིན་ན།
དོན་དམ་བདེན་པ་ཡུལ་གྱི་གཙོ་བོར་བྱེད་པའི་ཤེས་པ་མ་ཡིན་པས་ཁྱབ་སྟེ། མདོ་ལས། མིག་དང་རྣ་བ་སྣ་ཡང་ཚད་མ་མིན། ། ལྕེ་དང་ལུས་དང་ཡིད་ཀྱང་ཚད་མ་མིན། ། གལ་ཏེ་དབང་པོ་འདི་དག་ཚད་ཡིན་ན། ། འཕགས་པའི་ལམ་གྱིས་སུ་ལ་ཅི་ཞིག་བྱ། ། ཞེས་གསུངས་པ་ལྟར་རོ། ། ཀུན་རྫོབ་བདེན་པ་ཡུལ་གྱི་གཙོ་བོ་བྱེད་པའི་བློ་ཡིན་ན་ཡང་། ཚད་མ་མ་ཡིན་པས་ཁྱབ་སྟེ། འདི་ཉིད་ལས།
གལ་ཏེ་འཇིག་རྟེན་ཚད་མ་ཡིན་ན་ནི། ། འཇིག་རྟེན་དེ་ཉིད་མཐོང་བས་འཕགས་གཞན་གྱིས། ། ཅི་དགོས་འཕགས་པའི་ལམ་གྱིས་ཅི་ཞིག་བྱ། ། བླུན་པོ་ཚད་མར་རིགས་པའང་མ་ཡིན་ནོ། ། ཞེས་གསུངས་པས་སོ། ། འོ་ན་གནས་ལུགས་རྟོགས་པའི་སྐྱེ་འཕགས་རྣམས་ཀྱི་རྗེས་ཐོབ་ཏུ། གཟུགས་སྒྲ་ལ་སོགས་པ་སྣང་བའི་ཚེ། རྨི་ལམ་ལྟ་བུའོ། ། སྒྱུ་མ་ལྟ་བུའོ་སྙམ་དུ་རྟོགས་པའི་གནས་སྐབས་དེར། དབང་ཤེས་སུ་གྱུར་པའི་དབུ་མའི་ལྟ་བ་མེད་དམ་སྙམ་ན།
དེ་ཡང་མེད་དེ། གནས་སྐབས་དེར་ཡང་། དབང་ཤེས་ལ་གཟུགས་སྒྲ་སོགས་སྣང་བའི་ཆ་ནས། གནས་ལུགས་རྟོགས་པར་བཞག་པ་མ་ཡིན་གྱི། གནས་ལུགས་ལ་སེམས་པའི་ཡིད་ཤེས་ཀྱིས་གནས་ལུགས་རྟོགས་པའི་ཆ་ནས། སྐབས་དེར་དབུ་མའི་ལྟ་བ་རྟོགས་པར་འཇོག་པ་ནི་གནད་ཀྱི་དམ་པ་ཡིན་ནོ། ། གཉིས་པ་རྗེས་དཔག་ཚད་མ་ནི། རྟེན་འབྲེལ་གྱི་རྟགས་ལས་མྱུ་གུ་བདེན་མེད་དུ་རྟོགས་པའི་རིགས་ཤེས་རྗེས་དཔག་ལྟ་བུ་ལ་བྱེད། གསུམ་པ་ནི། ལུང་རྣམ་དག་ལ་བརྟེན་ནས་གནས་ལུགས་རྟོགས་པའི་རྗེས་དཔག་ལྟ་བུ་ལ་བྱེད།
བཞི་པ་ནི། སྒྱུ་མ་ལ་སོགས་པའི་དཔེ་བརྒྱད་ལ་བརྟེན་ནས་གནས་ལུགས་རྟོགས་པའི་རིགས་ཤེས་རྗེས་དཔག་ལྟ་བུ་ལ་བྱེད། ལྔ་པ་ནི། གནས་ལུགས་རྟོགས་ཟིན་རྟོགས་པའི་བློ་ཐམས་ཅད་ལ་བྱེད། གཉིས་པ་ཚད་མིན་གྱི་བློར་གྱུར་པའི་ཡུལ་ཅན་ཡང་དག་ཀུན་རྫོབ་བདེན་པ་ལ་མཚན་ཉིད་དང་། དབྱེ་བ་གཉིས། དང་པོ་ནི། ཀུན་རྫོབ་བདེན་པ་ཡུལ་གྱི་གཙོ་བོར་བྱེད་པའི་རིགས་པ་དེའི་མཚན་ཉིད་ཡིན། དེ་དང་། ཚད་མིན་གྱི་བློ་དོན་མི་གཅིག་སྟེ།
ཡུལ་ཅན་ལོག་པའི་ཀུན་རྫོབ་བདེན་པ་རྣམས་ཚད་མིན་གྱི་བློ་ཡིན་ཀྱང་། ཚད་མིན་གྱི་བློར་གྱུར་པའི་ཡུལ་ཅན་ཡང་དག་ཀུན་རྫོབ་བདེན་པ་མ་ཡིན་པའི་ཕྱིར། གཉིས་པ་དབྱེ་ན། གྲུབ་མཐའ་ལ་མ་བཞུགས་པའི་གང་ཟག་གི་རྒྱུད་ཀྱི་ཚད་མིན་གྱི་བློར་གྱུར་པའི་ཡུལ་ཅན་ཡང་དག་ཀུན་རྫོབ་བདེན་པ་དང་། གྲུབ་མཐའ་ལ་བཞུགས་པའི་གང་ཟག་གི་རྒྱུད་ཀྱི་དེ་གཉིས་ཡོད། གཉིས་པ་ཡུལ་ཡང་དག་ཀུན་རྫོབ་བདེན་པ་ལ་མཚན་ཉིད་དང་། མཚན་གཞི་གཉིས། དང་པོ་ནི། རང་ཉིད་ཡུལ་གྱི་གཙོ་བོར་བྱེད་པའི་ཤེས་པ་དོན་མཐུན་གྱི་ཡུལ་དུ་གྱུར་པའི་ཀུན་རྫོབ་ཀྱི་ཆོས་དེ་དེའི་མཚན་ཉིད་ཡིན། གཉིས་པ་ནི།
གཟུགས་སྒྲ་སོགས་ཆོས་ཕལ་ཆེ་བ་ལ་འཇོག་གོ ། གཉིས་པ་ལོག་པའི་ཀུན་རྫོབ་བདེན་པ་ལ་མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། རང་རྒྱུ་འཕྲལ་གྱི་འཁྲུལ་རྒྱུས་བསླད་པའི་དབང་པོ་དྲུག་པོ་གང་རུང་དུ་གྱུར་པའི་དངོས་པོ་ལ་བརྟེན་ནས་སྐྱེས་པའི་རིགས་སུ་གནས་པའི་ཤེས་པ་དོན་མི་མཐུན་དང་། དེའི་ཡུལ་གྱི་གཙོ་བོ་གང་རུང་གིས་བསྡུས་པའི་ཆོས་དེ་དེའི་མཚན་ཉིད་ཡིན། འདི་ལ་རིགས་གནས་སྨོས་དགོས་ཏེ། གང་ཟག་གི་བདག་འཛིན་ལྷན་སྐྱེས་དེ། ཡུལ་ཅན་ལོག་པའི་ཀུན་རྫོབ་བདེན་པ་ཡིན་ཀྱང་།
འཕྲལ་གྱི་འཁྲུལ་རྒྱུས་བསླད་པ་ཞུགས་པ་མ་ཡིན་པར། ཐོག་མ་མེད་པའི་འཁྲུལ་རྒྱུས་བསླད་པ་ཞུགས་པ་ཡིན་པའི་ཕྱིར་རོ། ། གཉིས་པ་ཁྱབ་མཉམ་པ་ནི། དེ་དང་། ལྷག་མ་ནི། ། འཇིག་རྟེན་ཉིད་ལས་ལོག་པར་རྣམ་པར་གཞག ། ཅེས་པའི་སྐབས་ནས་དངོས་སུ་བསྟན་པའི་ཀུན་རྫོབ་བདེན་པ། ཡང་དག་ཀུན་རྫོབ་བདེན་པ་མ་ཡིན་པར་གྱུར་པའི་ཀུན་རྫོབ་བདེན་པ་དང་གསུམ་དོན་གཅིག གསུམ་པ་ལ་སྒྲའི་བརྗོད་རིགས་ཙམ་གྱི་སྒོ་ནས་དབྱེ་ན། ཡུལ་ཅན་ལོག་པའི་ཀུན་རྫོབ་བདེན་པ་དང་།
ཡུལ་ལོག་པའི་ཀུན་རྫོབ་བདེན་པ་གཉིས་ཡོད། དང་པོ་ལ། མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། རང་ཡུལ་གྱི་གཙོ་བོ་མ་གྲུབ་པའི་རིག་པ་དེ་དེའི་མཚན་ཉིད་ཡིན། གཉིས་པ་ནི། དེ་དང་། ལོག་ཤེས་དོན་གཅིག
དེ་དང་། སྐྱོན་ལྡན་དབང་ཅན་རྣམས་ཀྱི་ཤེས་པ་ནི་ཞེས་པའི་སྐབས་ཀྱི་ཤེས་པ་དོན་མི་གཅིག་སྟེ། གང་ཟག་གི་བདག་འཛིན་ལྷན་སྐྱེས་དེ་ལོག་ཤེས་ཡིན་ཀྱང་། གཞུང་དེའི་སྐབས་ཀྱི་ཤེས་པ་མ་ཡིན་པས་སོ། ། གསུམ་པ་དབྱེ་ན། ཡུལ་ཅན་བཏགས་ལོག་ཀུན་རྫོབ་བདེན་པ་དང་། ཡུལ་ཅན་སྣང་ལོག་ཀུན་རྫོབ་བདེན་པ་གཉིས་ཡོད། དང་པོའི་མཚན་གཞི། གང་ཟག་གི་བདག་འཛིན་ལྷན་སྐྱེས་མ་སྤངས་པའི་གང་ཟག་གི་རྒྱུད་ཀྱི་གང་ཟག་གི་བདག་འཛིན་ལྷན་སྐྱེས་དང་། ཕྱི་རོལ་པའི་རྒྱུད་ཀྱི་གང་ཟག་གི་བདག་འཛིན་ཀུན་བརྟགས་ལ་སོགས་པ་ལ་འཇོག་ཏེ།
འདི་ཉིད་ལས། མི་ཤེས་གཉིད་ཀྱིས་རབ་བསྐྱེད་མུ་སྟེགས་ཅན། ། རྣམས་ཀྱིས་བདག་ཉིད་ཇི་བཞིན་བརྟགས་པ་དང་། ། ཞེས་གསུངས་པ་ལྟར་རོ། ། གཉིས་པའི་མཚན་གཞི་ནི། སྒྱུ་མ་སྤྲུལ་པའི་རྟ་གླང་འཛིན་པའི་ཤེས་པ་དང་། སྨིག་རྒྱུ་ལ་ཆུར་འཛིན་པའི་ཤེས་པ་དང་། ཟླ་བ་གཉིས་སྣང་གི་དབང་ཤེས་དང་། སྒྲ་རྟག་འཛིན་རྟོག་པ་སོགས་ལ་འཇོག་སྟེ། འདི་ཉིད་ལས།
སྒྱུ་མ་སྨིག་རྒྱུ་སོགས་ལ་བཏགས་པ་གང་། དེ་དག་འཇིག་རྟེན་ལས་ཀྱང་ཡོད་མིན་ཉིད། ། ཅེས་གསུངས་པས་སོ། ། གཉིས་པ་ཡུལ་ལོག་པའི་ཀུན་རྫོབ་བདེན་པ་ལ། མཚན་ཉིད། དབྱེ་བ་གཉིས། དང་པོ་ནི། རང་ཡུལ་གྱི་གཙོ་བོར་བྱེད་པའི་བློ་དོན་མི་མཐུན་གྱི་ཡུལ་གྱི་གཙོ་བོ་དེ་དེའི་མཚན་ཉིད་ཡིན། གཉིས་པ་དབྱེ་ན། ཡུལ་བཏགས་ལོག་ཀུན་རྫོབ་བདེན་པ་དང་།
ཡུལ་སྣང་ལོག་ཀུན་རྫོབ་བདེན་པ་གཉིས། དང་པོ་ནི། གང་ཟག་གི་བདག་དང་། ཆོས་ཀྱི་བདག་ལ་སོགས་པ་རྣམས་ལ་འཇོག གཉིས་པ་ནི། སྒྲ་རྟག་པ། ཟླ་གཅིག་ཟླ་གཉིས་ཡིན་པ། སྨིག་རྒྱུ་ཆུ་ཡིན་པ་སོགས་ལ་འཇོག་གོ ། ཁྱབ་མཐའ་བསྡུས་ན། ལོག་པའི་ཀུན་རྫོབ་བདེན་པ་ཡིན་ན།
ཀུན་རྫོབ་བདེན་པ་ཡིན་པས་ཁྱབ། དེ་ཡིན་ན། ཡུལ་ཅན་ལོག་པའི་ཀུན་རྫོབ་བདེན་པ་ཡིན་པས་ཁྱབ། ཡུལ་ལོག་པའི་ཀུན་རྫོབ་བདེན་པ་ཡིན་ན། ལོག་པའི་ཀུན་རྫོབ་བདེན་པ་མ་ཡིན་པས་ཁྱབ་ཅེས་ཁས་ལེན་དགོས་སོ། ། འདིར་ཁ་ཅིག སྨིག་རྒྱུ་ཆུར་འཛིན་པའི་རྟོག་པ་ལ། སྨིག་རྒྱུ་ཆུར་སྣང་བ་དེ། སྨིག་རྒྱུ་ཆུར་འཛིན་པའི་རྟོག་པའི་ཡུལ་གྱི་གཙོ་བོ་ཡིན་ཟེར་ན། འོ་ན་སྨིག་རྒྱུ་ལ་ཆུ་འཛིན་པའི་རྟོག་པའི་ཡུལ་གྱི་གཙོ་བོར་གྱུར་པར་ཐལ།
དེའི་ཡུལ་གྱི་གཙོ་བོ་ཡང་ཡིན། ཤེས་བྱ་ཡང་ཡིན་པའི་གཞི་མཐུན་པ་ཡོད་པའི་ཕྱིར་ཏེ། སྔར་གྱི་དེ་དེ་ལྟར་ཡིན་པའི་ཕྱིར། དེ་ཤེས་བྱ་ཡིན་ཏེ། དེ་དོན་སྤྱི་ཡིན་པའི་ཕྱིར་རོ། ། རྩ་བའི་གཉིས་པ་སྒྲའི་བརྗོད་རིགས་ཀྱི་སྒོ་ནས་དབྱེ་ན། ཀུན་རྫོབ་བདེན་པ་དང་། ཀུན་རྫོབ་ཙམ་གཉིས་ཡོད། དེ་གཉིས་ཀྱི་ཟླས་ཕྱེ་བའི་ཀུན་རྫོབ་བདེན་པ་དང་། ཡང་དག་ཀུན་རྫོབ་བདེན་པ་དོན་གཅིག
དེ་གཉིས་ཀྱི་ཟླས་ཕྱེ་བའི་ཀུན་རྫོབ་ཙམ་དང་། ཡུལ་ཅན་ལོག་པའི་ཀུན་རྫོབ་བདེན་པ་དོན་གཅིག དེས་ན། གང་ཟག་གི་བདག་འཛིན་ལྷན་སྐྱེས་དང་མཚུངས་ལྡན་དུ་བྱུང་བའི་རིགས་པས་བདེན་པར་ཞེན་པའི་གཟུགས་སོགས་སྣང་བའི་ཆོས་རྣམས་ལ། སྤྱིར་ཀུན་རྫོབ་བདེན་པ་དང་། མ་རིག་པ་དེའི་ངོར་བདེན་པ་ཞེས་ཀྱང་བྱ་སྟེ། དེས་བདེན་པར་མངོན་པར་ཞེན་པའི་ཕྱིར། ཡང་གང་ཟག་གི་བདག་འཛིན་ལྷན་སྐྱེས་དང་མཚུངས་ལྡན་དུ་བྱུང་བའི་མ་རིག་པ་སྤངས་པའི་འཕགས་པ་གསུམ་གྱི་རྗེས་ཐོབ་ཡེ་ཤེས་ཀྱི་གཟིགས་ངོར་གཟུགས་སོགས་སྣང་བའི་ཆོས་རྣམས་འཕགས་པ་དེ་རྣམས་ཀྱི་རྗེས་ཐོབ་ཡེ་ཤེས་ཀྱི་གཟིགས་ངོར་ཀུན་རྫོབ་ཙམ་ཡིན་གྱི། དེའི་གཟིགས་ངོར་བདེན་པ་ནི་མ་ཡིན་ཏེ། དེ་དག་ལ་བདེན་པར་མངོན་པར་རློམ་པ་མེད་པའི་ཕྱིར་ཏེ།
གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། ། ཞེས་སོགས་ཀྱི་རང་འགྲེལ་ལས། དེ་ལྟ་ན་རེ་ཞིག་སྲིད་པའི་ཡན་ལག་གི་ཡོངས་སུ་བསྡུས་པ་ཉོན་མོངས་པ་ཅན་གྱི་མ་རིག་པའི་དབང་གིས་ཀུན་རྫོབ་ཀྱི་བདེན་པ་རྣམ་པར་བཞག་གོ ། དེ་ཡང་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་ཉོན་མོངས་པ་ཅན་གྱི་མ་རིག་པ་སྤངས་པ། འདུ་བྱེད་གཟུགས་བརྙན་ལ་སོགས་པའི་ཡོད་པ་ཉིད་དང་འདྲ་བར་གཟིགས་པ་རྣམས་ལ་ནི་བཅོས་མའི་རང་བཞིན་ཡིན་གྱི། བདེན་པ་ནི་མ་ཡིན་ཏེ། བདེན་པར་མངོན་པར་རློམ་པ་མེད་པའི་ཕྱིར་རོ། ། བྱིས་པ་རྣམས་ལ་ནི་བསླུ་བར་བྱེད་པ་ཡིན་ལ། དེ་ལས་གཞན་པ་རྣམས་ལ་ནི་སྒྱུ་མ་ལ་སོགས་པ་ལྟར་རྟེན་ཅིང་འབྲེལ་པར་འབྱུང་བ་ཉིད་ཀྱིས་ཀུན་རྫོབ་ཙམ་དུ་འགྱུར་རོ། ། དེ་ཡང་ཤེས་བྱའི་སྒྲིབ་པའི་མཚན་ཉིད་ཅན་མ་རིག་པ་ཙམ་ཀུན་ཏུ་སྤྱོད་པའི་ཕྱིར་སྣང་བ་དང་བཅས་པའི་སྤྱོད་ཡུལ་ཅན་གྱི་འཕགས་པ་རྣམས་ལ་སྣང་གི
སྣང་བ་མེད་པའི་སྤྱོད་ཡུལ་མངའ་བ་རྣམས་ལ་ནི་མ་ཡིན་ནོ། ། ཞེས་གསུངས་པ་ལྟར་རོ། ། འདི་ལ་རིགས་པའི་དཔྱད་པ་ཅུང་ཟད་དགོས་མོད་འོག་ཏུ་འཆད་དོ། ། དེ་དག་གིས་ཀུན་རྫོབ་བདེན་པ་བཤད་ཟིན་ནས། ༈ གཉིས་པ་དོན་དམ་བདེན་པ་ལ་མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། མཐོང་བ་ཡང་དག་པས་རྙེད་པའི་རྙེད་དོན་དུ་གྱུར་པའི་དེ་ཁོ་ན་ཉིད་དེ་དེའི་མཚན་ཉིད་ཡིན། འོ་ན།
མཐོང་བ་ཡང་དག་པ་དེ་གང་ལ་འཇོག་སྙམ་ན། དེ་འཇོག་ཚུལ་ཡོད་དེ། འཕགས་ལམ་མཉམ་གཞག་ཡེ་ཤེས་དང་། འཕགས་ལམ་རྗེས་ཐོབ་ཡེ་ཤེས་རྣམས་དང་། དེ་དག་དང་དམིགས་རྣམས་རྗེས་སུ་མཐུན་པའི་སོ་སོ་སྐྱེ་བོའི་རྒྱུད་ཀྱི་དོན་དམ་བདེན་པ་རྟོགས་པའི་བློ་རྣམས་ལ་དེར་འཇོག་པའི་ཕྱིར། འདིར་ཁ་ཅིག འཕགས་པ་སློབ་པའི་རྗེས་ཐོབ་ཡེ་ཤེས་དེ་མཐོང་བ་བརྫུན་པ་ཡིན་གསུངས་པ་ནི་འཐད་པ་མ་ཡིན་ཏེ། སོ་སོ་སྐྱེ་བོའི་གནས་སྐབས་སུ་ཡང་མཉམ་གཞག་གི་རྣལ་འབྱོར་དེ་བཟང་བའི་ཚེ་ན། དེའི་དེ་མ་ཐག་པའི་རྗེས་ཐོབ་ཡེ་ཤེས་དེ་སྔར་གྱི་མཉམ་གཞག་ལས་ཀྱང་གནས་ལུགས་རྟོགས་པའི་ལྟ་བ་ཁྱད་པར་དུ་འཕགས་པ་ཞིག་འབྱུང་བ་ཡིན་ལ། འཕགས་པ་རྣམས་ཀྱི་མཉམ་གཞག་རྣམ་པར་མི་རྟོག་པའི་ཡེ་ཤེས་ཁྱད་པར་དུ་འཕགས་པ་ལས་ལངས་མ་ཐག་པའི་རྗེས་ཐོབ་ཡེ་ཤེས་དེ་ནི།
གནས་ལུགས་རྟོགས་པའི་ཐུགས་དམ་གྱི་ཁྱད་པར། སྔར་མཉམ་གཞག་གི་སྐབས་ལས་ཀྱང་ལྷག་པ་ཞིག་འབྱུང་ངེས་པས། དེ་ཉིད་མཐོང་བ་ཡང་དག་པར་མི་འཇོག་ན། ལས་དང་པོ་པའི་གང་ཟག་གི་རྒྱུད་ཀྱི་གནས་ལུགས་རྟོགས་པའི་རིགས་ཤེས་རྗེས་དཔག མཐོང་བ་ཡང་དག་པར་འཇོག་པ་ནི་བཞད་གད་ཀྱི་གནས་སུ་འགྱུར་རོ། ། འོན་ཀྱང་འཕགས་པ་སློབ་པའི་རྗེས་ཐོབ་རྒྱ་ཡན་གྱི་གནས་སྐབས་སུ། བདེན་འཛིན་མངོན་དུ་འགྱུར་བ་མེད་ཀྱང་། མཚན་འཛིན་དང་ཤེས་སྒྲིབ་རྟོག་པས་བསྡུས་པའི་འཁྲུལ་སྣང་མངོན་དུ་འགྱུར་བ་གཅིག་ཡོད་ལ་དེའི་ཚེ་འཕགས་པ་དེ་དག་གི་རྒྱུད་ཀྱི་ཤེས་པ་རྣམས། མཐོང་བ་བརྫུན་པར་འཇོག་པའི་གནད་ཀྱང་དེ་ལྟར་ཡིན་ནོ། ། གཉིས་པ་ཁྱབ་མཉམ་པ་ནི།
དོན་དམ་བདེན་པ། སྟོང་ཉིད། ཆོས་ཉིད། ཆོས་དབྱིངས། དེ་བཞིན་ཉིད། ཡང་དག་པའི་མཐའ། མཚན་མ་མེད་པའི་དབྱིངས། སྨོན་པ་མེད་པའི་དབྱིངས། མི་བསླུ་བའི་ཆོས་རྣམས་དོན་གཅིག་སྟེ། འདུས་བྱས་ཡིན་ན།
མི་བསླུ་བའི་ཆོས་མ་ཡིན་དགོས་པའི་ཕྱིར་ཏེ། མདོ་ལས། འདུ་བྱེད་ཐམས་ཅད་ནི་བརྫུན་པ་བསླུ་བའི་ཆོས་ཅན་ནོ། ། ཞེས་དང་། རྩ་ཤེ་ལས། འདུ་བྱེད་ཐམས་ཅད་བསླུ་བའི་ཆོས། ། དེས་ན་དེ་དག་བརྫུན་པ་ཡིན། ། ཞེས་གསུངས་པའི་ཕྱིར། གསུམ་པ་དབྱེ་བ་ལ། སྒྲའི་བརྗོད་རིགས་ཀྱི་སྒོ་ནས་དབྱེ་བ།
སྟོང་གཞིའི་ཆོས་ཅན་གྱི་སྒོ་ནས་དབྱེ་བ། དགག་བྱའི་སྒོ་ནས་དབྱེ་བ། ཡུལ་ཅན་གྱི་སྒོ་ནས་དབྱེ་བ། མཚན་གཞི་འཛིན་ཚུལ་མི་འདྲ་བའི་ཁྱད་པར་བཤད་པ་ལྔ། དང་པོ་ལ། རྣམ་གྲངས་པའི་དོན་དམ་བདེན་པ་དང་། རྣམ་གྲངས་པ་མ་ཡིན་པའི་དོན་དམ་བདེན་པ་གཉིས། དང་པོ་དང་། ཕུང་པོ་རྣམ་བཅས་ཀྱི་སྟོང་ཉིད་དོན་གཅིག་སྟེ། ཕུང་པོ་རྣམ་བཅས་སྟོང་པ་ཉིད། །
ཆུ་ཤིང་བཞིན་དུ་སྙིང་པོ་མེད། ། ཅེས་གསུངས་པ་ལྟར་རོ། ། དེའི་མཚན་གཞི། ཕུང་པོ་ལྔ་བདེན་པར་མེད་པ་དང་། ཕུང་པོ་ལྔ་བདེན་པ་གྲུབ་པ་བཀག་ཙམ་དང་། ཆོས་ཐམས་ཅད་བདེན་པར་མེད་པ་དང་། གང་ཟག་གི་བདག་མེད་དང་། ཆོས་ཀྱི་བདག་མེད་རྣམས་ལ་འཇོག དེས་ན། རྣམ་གྲངས་པའི་དོན་དམ་བདེན་པ་ཡིན་ན།
དོན་དམ་བདེན་པ་ཡིན་པས་ཁྱབ་བོ། ། གཉིས་པ། རྣམ་གྲངས་པ་མ་ཡིན་པའི་དོན་དམ་བདེན་པ་དང་། རྣམ་ཀུན་མཆོག་ལྡན་གྱི་སྟོང་ཉིད་དང་། དོན་དམ་བདེན་པ་དང་གསུམ་པོ་དོན་གཅིག་སྟེ། རྣམ་པ་ཀུན་གྱི་མཆོག་ལྡན་པའི། ། སྟོང་ཉིད་དེ་འདྲར་འདོད་མ་ཡིན། ། ཞེས་གསུངས་པ་ལྟར་རོ། ། གཉིས་པ་སྟོང་གཞིའི་ཆོས་ཅན་གྱི་སྒོ་ནས་དབྱེ་བ་ལ། སྟོང་ཉིད་བཞིར་དབྱེ་བ།
སྟོང་ཉིད་བཅུ་དྲུག་ཏུ་དབྱེ་བ། ཉི་ཤུར་དབྱེ་བ་དང་གསུམ་ཡོད། གསུམ་པ་དགག་བྱའི་སྒོ་ནས་དབྱེ་ན། གང་ཟག་གི་བདག་མེད་པའི་ཆོས་དབྱིངས་དང་། ཆོས་ཀྱི་བདག་མེད་པའི་ཆོས་དབྱིངས་གཉིས་ཡོད། བཞི་པ་ཡུལ་ཅན་གྱི་སྒོ་ནས་དབྱེ་ན། བར་དུ་བདག་ཟློག་གི་ལྟ་བ་ཡུལ་དུ་གྱུར་པའི་ཆོས་དབྱིངས་དང་། ཐ་མར་ལྟ་བ་ཀུན་ཟློག་གི་ལྟ་བའི་ཡུལ་དུ་གྱུར་པའི་ཆོས་དབྱིངས་གཉིས་ཡོད། ལྔ་པ་མཚན་གཞིའི་འདོད་ཚུལ་མི་འདྲ་བ་ལ། དབུ་མ་སྒྱུ་མ་ལྟ་བུར་སྨྲ་བའི་འདོད་ཚུལ།
ཟུང་འཇུག་རབ་ཏུ་མི་གནས་པའི། སྟོང་ཉིད་རབ་ཏུ་མི་གནས་པའི་འདོད་ཚུལ་དང་གསུམ། དང་པོ་ནི། སྣང་བཞིན་དུ་སྟོང་། སྟོང་བཞིན་དུ་སྣང་བའི་སྣང་སྟོང་ཟུང་འཇུག་གི་སྒྱུ་མ་ལྟ་བུ་ལ་འདོད་དེ། མདོ་ལས། མྱ་ངན་ལས་འདས་པ་ཡང་རྨི་ལམ་ལྟ་བུ་སྒྱུ་མ་ལྟ་བུ། ཞེས་གསུངས་པའི་ཕྱིར། གཉིས་པ་ནི། སྣང་སྟོང་དབྱེར་མེད་ཀྱི་ཟུང་འཇུག་གི་དབྱིངས་ལ་འདོད་དེ།
གསང་འདུས་རིམ་ལྔ་ལས། སྣང་བ་དང་ནི་སྟོང་པ་གཉིས། ། སོ་སོའི་ཆ་ནས་ཤེས་འགྱུར་ཏེ། ། གང་དུ་ཡང་དག་འདྲེས་གྱུར་པ། ། ཟུང་དུ་ཆུད་པར་དེ་བཤད་དོ། ། ཞེས་གསུངས་པའི་ཕྱིར། གསུམ་པ་ནི། རང་གི་ངོ་བོའི་སྒོ་ནས་ཇི་ལྟ་བ་བཞིན་དུ་བསྟན་དུ་མེད་པའི་ཤེས་བརྗོད་ཀྱི་ཡུལ་ལས་འདས་པའི་སྤྲོས་པ་ཉེར་ཞིའི་དབྱིངས་ལ་འདོད་དེ། རྩ་ཤེ་ལས། བརྗོད་པར་བྱ་བ་ལྡོག་པས་ཏེ། །
ཞེས་གསུངས་པའི་ཕྱིར། ལྔ་པ་བདེན་གཉིས་ཀྱི་གྲངས་ངེས་འཇོག་པའི་ཚུལ་ཡོད་དེ། ཡུལ་ལ་རིགས་པས་དཔྱད་བཟོད་མི་བཟོད་གཉིས་ཡོད། ཡུལ་ཅན་ལ་འཁྲུལ་མ་འཁྲུལ་གཉིས་ཡོད་པའི་ཕྱིར། དྲུག་པ་སྒྲ་དོན་ནི། བདེན་འཛིན་གྱི་གཏི་མུག་དེ་ལ་ཀུན་རྫོབ་ཅེས་འཇོག་སྟེ། དེ་ཡང་། ཀུན་རྫོབ་ཀྱི་སྐད་དོད། སཾ་བྲྀ་ཏ། ཞེས་པ་ཡིན་ལ་སཾ་ཞེས་པའི་སྒྲ་ལས་དྲངས་ཏེ་ས་མྱག་ཅེས་པ་ནི་ཡང་དག་པ།
བྲྀ་ཞེས་པའི་སྒྲ་ལས་དྲངས་ན། པྲྀ་ཨ་པ་ར་ཎ། ཞེས་པ་ནི་སྒྲིབ་པ་ཡིན་ལ། དེས་ན་ཡང་དག་པའི་དོན་མཐོང་བ་ལ་སྒྲིབ་པར་བྱེད་པས་ཀུན་རྫོབ་ཅེས་འཇོག་ཅིང་། བདེན་འཛིན་གཏི་མུག་དེས་མངོན་པར་ཞེན་པ་ལ། ཀུན་རྫོབ་བདེན་པ་ཞེས་འཇོག་པ་ཡིན་ཏེ། འདི་ཉིད་ལས། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། ། དེས་གང་བཅོས་མ་བདེན་པར་སྣང་དེ་ནི། ། ཀུན་རྫོབ་བདེན་ཞེས་ཐུབ་པ་དེས་གསུངས་ཏེ། །
བཅོས་མར་གྱུར་པའི་དངོས་ནི་ཀུན་རྫོབ་ཏུའོ། ། ཞེས་དང་། འདིའི་ཐད་ཀྱི་རང་འགྲེལ་ལས། དེ་ལ་འདིས་སེམས་ཅན་རྣམས་ཇི་ལྟར་གནས་པའི་དངོས་པོ་ལྟ་བ་ལ་རྨོངས་པར་བྱེད་པས་ན་གཏི་མུག་སྟེ། མ་རིག་པ་དངོས་པའི་རང་གི་ངོ་བོ་ཡོད་པ་མ་ཡིན་པ་སྒྲོ་འདོགས་པར་བྱེད་པ་རང་བཞིན་མཐོང་བ་ལ་སྒྲིབ་པའི་བདག་ཉིད་ཅན་ནི་ཀུན་རྫོབ་བོ། ། ཀུན་རྫོབ་དེས་གང་ཞིག་བདེན་པར་སྣང་ཞིང་རང་བཞིན་མེད་བཞིན་དུ་རང་གཞན་དུ་སོ་སོར་སྣང་བ་དེ་ནི་འཇིག་རྟེན་ཕྱིན་ཅི་ལོག་ཏུ་གྱུར་པའི་ཀུན་རྫོབ་ཏུ་བདེན་པས་འཇིག་རྟེན་གྱི་ཀུན་རྫོབ་ཀྱི་བདེན་པ་སྟེ། དེ་ནི་བཅོས་མ་རྟེན་ཅིང་འབྲེལ་བར་བྱུང་བ་འོ། ། ཞེས་གསུངས་པ་ལྟར་རོ། ། དོན་དམ་བདེན་པའི་སྒྲ་དོན་ནི། ། དོན་དམ་པའི་སྐད་དོད།
ས་ར་མ་ཨརྠ། ཞེས་བྱ་ཡིན་ལ། དེ་ཡང་ས་ར་མ་ནི་མཆོག ཨརྠ་ནི་དོན་ཡིན་པས། མཆོག་གི་དོན་ནམ་དམ་པའི་སྐྱེ་བོས་དོན་དུ་གཉེར་བྱ་དང་། མི་བསླུ་བའི་དོན་གྱིས། དོན་དམ་པ་ཡང་དེ་ཡིན་ལ། བདེན་པ་ཡང་དེ་ཡིན་པས། དོན་དམ་པའི་བདེན་པ་ཞེས་འཇོག་པ་ཡིན་ཏེ། དབུ་མ་ཚིག་གསལ་ལས།
དོན་དམ་པ་ཡང་དེ་ཡིན་ལ། བདེན་པ་ཡང་དེ་ཡིན་པས་དོན་དམ་པའི་བདེན་པ་ཞེས་བྱའོ། ། ཞེས་གསུངས་པས་སོ། ། བདུན་པ། བདེན་གཉིས་རྟོགས་པའི་ཕན་ཡོན་འཇོག་ཚུལ་ཡོད་དེ། ཀུན་རྫོབ་བདེན་པ་ཕྱིན་ཅི་མ་ལོག་པར་རྟོགས་པ་ལ་བརྟེན་ནས། ལས་རྒྱུ་འབྲས་ཀྱི་རྣམ་གཞག་ལ་ཡིད་ཆེས་ཁྱད་པར་ཅན་སྐྱེས་པའི་སྒོ་ནས། བསོད་ནམས་ཀྱི་ཚོགས་རྒྱ་ཆེན་པོ་གསོག་པར་བྱེད། དོན་དམ་བདེན་པ་ཕྱིན་ཅི་མ་ལོག་པར་རྟོགས་པ་ལ་བརྟེན་ནས། ཆོས་ཀྱི་གནས་ལུགས་ཟབ་མོ་ལ་ཡིད་ཆེས་ཁྱད་པར་ཅན་ངེས་པར་སྐྱེ་ཞིང་།
དེ་ལ་བརྟེན་ནས་ཡེ་ཤེས་ཀྱི་ཚོགས་རྒྱ་ཆེན་པོ་གསོག་པར་བྱེད། ཚོགས་གཉིས་པོ་དེ་ལ་བརྟེན་ནས་ཐེག་པ་ཆེན་པོའི་ས་ལམ་རྣམས་བགྲད་དེ། རྫོགས་པའི་སངས་རྒྱས་ཀྱི་གོ་འཕང་ཐོབ་པར་ནུས་པའི་ཕྱིར་རོ། ། བརྒྱད་པ་ཤེས་བྱེད་ཀྱི་ལུང་དང་སྦྱར་བ་ནི། སངས་རྒྱས་ཀྱི་གསུང་རབ་ཐམས་ཅད་ཀྱང་། གདུལ་བྱ་རྣམས་ཀྱིས་བརྗོད་བྱ་བདེན་པ་གཉིས་རྟོགས་པའི་ཕྱིར་དུ་གསུངས་པ་ཡིན་ཏེ། རྩ་ཤེ་ལས། སངས་རྒྱས་རྣམས་ཀྱིས་ཆོས་བསྟན་པ། ། བདེན་པ་གཉིས་ལ་ཡང་དག་བསྟེན། ། འཇིག་རྟེན་ཀུན་རྫོབ་བདེན་པ་དང་།།
དམ་པའི་དོན་གྱི་བདེན་པའོ། ། ཞེས་དང་། འདི་ཉིད་ལས། ཐ་སྙད་བདེན་པ་ཐབས་སུ་གྱུར་པ་དང་། ། དོན་དམ་བདེན་པ་ཐབས་བྱུང་གྱུར་པ་སྟེ། ། ཞེས་གསུངས་པའི་ཕྱིར་རོ། ། དེས་ན་རྒྱ་བོད་ཀྱི་དབུ་མ་པ་ཆེན་པོ་རྣམས་ཀྱིས། དབུ་མའི་གསུང་རབ་ཐམས་ཅད་བརྗོད་བྱ་བདེན་པ་གཉིས་ལས་བརྩམས་ཏེ། གསུངས་པ་འབའ་ཞིག་ཏུ་སྣང་བས་ཟབ་མོ་དབུ་མའི་དོན་རྟོགས་པར་འདོད་པ་རྣམས་ཀྱིས་བདེན་པ་གཉིས་ཀྱི་རྣམ་གཞག་ཕྱིན་ཅི་མ་ལོག་པར་ཤེས་པ་ལ་འབད་དགོས་སོ། ༈ །མཐའ་བྲལ་དབུ་མ་ཆེན་པོ་འཆད་པ་ཡི། །
བཀའ་དང་བསྟན་བཅོས་རྣམས་ཀྱི་བརྗོད་བྱའི་དོན། ། བདེན་པ་གཉིས་པོ་སྤྱི་སྡོམ་བརྒྱད་ཉིད་ཀྱིས། ། ཞིབ་ཏུ་འཆད་པ་ཁོ་བོའི་མན་ངག་ཡིན། ། དེ་དག་གི་སྐབས་སུ་དོགས་པ་དཔྱད་པ་ནི། གཞི་གྲུབ་ན། བདེན་པ་གཉིས་པོ་གང་རུང་ཡིན་དགོས་པར་ཐལ། ཤེས་བྱ་དེ་ལ་དེ་གཉིས་སུ་གྲངས་ངེས་པའི་ཕྱིར། འདོད་ན། ཉན་ཐོས་འཕགས་པའི་རྒྱུད་ཀྱི་འགོག་བདེན་ཆོས་ཅན། དེར་ཐལ།
དེའི་ཕྱིར། འདོད་ན། དེ་ཆོས་ཅན། ཁྱོད་ཀུན་རྫོབ་བདེན་པ་ཡིན་པར་ཐལ། འདོད་པ་གང་ཞིག དོན་དམ་བདེན་པ་མ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་དེ་མ་ཡིན་པར་ཐལ། ཁྱོད་དོན་དམ་བདེན་པ་ཡིན་པའི་ཕྱིར་ཏེ།
ཆོས་ཅན་གྱིས་འགྲུབ། རྟགས་གཉིས་པ་མ་གྲུབ་ན། དེ་ཆོས་ཅན། ཁྱོད་སྒྲོ་བསྐུར་གྱི་མཐའ་གཉིས་དང་བྲལ་བའི་སྟོང་ཉིད་ཡིན་པར་ཐལ། འདོད་པའི་ཕྱིར། འདོད་ན། ཉན་ཐོས་འཕགས་པ་དེ་སྒྲོ་བསྐུར་གྱི་མཐའ་གཉིས་དང་བྲལ་བའི་སྟོང་ཉིད་མངོན་སུམ་དུ་རྟོགས་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན།
ཁྱོད་ཐེག་ཆེན་གྱི་གང་ཟག་ཏུ་ཐལ། འདོད་པ་གང་ཞིག མངོན་རྟོགས་རྒྱན་ལས། བསྒོམ་པའི་ལམ་ནི་ཟབ་པ་སྟེ། ། ཟབ་མོ་སྟོང་པ་ཉིད་ལ་སོགས། ། ཟབ་པ་དེ་ནི་སྒྲོ་འདོགས་དང་། ། བསྐུར་བའི་མཐའ་ལས་གྲོལ་བར་འདོད། ། ཅེས་པའི་གཞུང་དོན་གྲུབ་པའི་ཕྱིར། ཟེར་ན། རང་ལུགས་ནི་གཞུང་དེའི་དོན་འདིར་སྒྲ་ཇི་བཞིན་དུ་ཁས་མི་ལེན་ནོ། །
གཞན་ཡང་། ངོ་བོ་ཉིད་སྐུ་དེ་དོན་དམ་བདེན་པ་ཡིན་པར་ཐལ། འགོག་བདེན་དེ་དོན་དམ་བདེན་པ་ཡིན་པའི་ཕྱིར། རྟགས་དངོས། འདོད་ན། དེ་ཆོས་ཅན། དོན་དམ་བདེན་པ་མངོན་སུམ་དུ་རྟོགས་པའི་གང་ཟག་ཡིན་ན། ཁྱོད་མངོན་སུམ་དུ་རྟོགས་པའི་གང་ཟག་ཡིན་དགོས་པར་ཐལ། འདོད་པའི་ཕྱིར་ཟེར་ན། མ་ཁྱབ།
འདོད་ན། བྱང་སེམས་འཕགས་པ་ནི། དེར་ཐལ། དེའི་ཕྱིར། རྟགས་ཆོས་ཅན་གྱིས་འགྲུབ། འདོད་ན། ངོ་བོ་ཉིད་སྐུ་དེ་སངས་རྒྱས་འཕགས་པ་ནང་ཕན་ཚུན་ཁོ་ནའི་མངོན་སུམ་གྱི་སྤྱོད་ཡུལ་མ་ཡིན་པར་ཐལ། འདོད་པའི་ཕྱིར། འདོད་ན་སླའོ། ། གཞན་ཡང་།
དངོས་ཀུན་ཡང་དག་བརྫུན་པ་མཐོང་བ་ཡིས། ། དངོས་རྙེད་ངོ་བོ་ཉིད་ནི་འཛིན་པར་འགྱུར། ། ཞེས་པའི་སྐབས་ནས་དངོས་སུ་བསྟན་པའི་ཀུན་རྫོབ་བདེན་པ་ཡིན་ན། ཀུན་རྫོབ་བདེན་པ་ཡིན་དགོས་པར་ཐལ། དེའི་སྐབས་ནས་དངོས་སུ་བསྟན་པའི་དོན་དམ་བདེན་པ་ཡིན་ན། དོན་དམ་བདེན་པ་ཡིན་དགོས་པའི་ཕྱིར། མ་གྲུབ་ན། དེར་ཐལ། རྟགས་དེ་ཡིན་ལ། བསལ་པ་དེ་མ་ཡིན་པའི་གཞི་མཐུན་མེད་པའི་ཕྱིར།
འདོད་ན། དངོས་ཀུན་ཆོས་ཅན། ཁྱོད་ཡང་དག་བརྫུན་པ་མཐོང་བ་ཡི། ། དངོས་རྙེད་ངོ་བོ་ཉིད་ནི་འཛིན་པར་འགྱུར། ། ཞེས་པའི་སྐབས་ནས་དངོས་སུ་བསྟན་པའི་ཀུན་རྫོབ་བདེན་པ་ཡིན་པར་ཐལ། ཁྱོད་མཐོང་བ་བརྫུན་པས་རྙེད་པའི་རྙེད་དོན་དུ་གྱུར་པའི་སྣང་ཙམ་གྱི་ཆོས་ཡིན་པའི་ཕྱིར། འདོད་ན། དོན་དམ་བདེན་པ་ཆོས་ཅན། ཀུན་རྫོབ་བདེན་པ་ཡིན་པར་ཐལ། དངོས་ཀུན་ཡང་དག་བརྫུན་པ་མཐོང་བ་ཡི། །
དངོས་རྙེད་ངོ་བོ་ཉིད་ནི་འཛིན་པར་འགྱུར། ། ཞེས་པའི་སྐབས་ནས་དངོས་སུ་བསྟན་པའི་ཀུན་རྫོབ་བདེན་པ་ཡིན་པའི་ཕྱིར་རོ། ། འཁོར་གསུམ། འདིར་ཁ་ཅིག འགོག་བདེན་དེ་དོན་དམ་བདེན་པ་མིན་ཟེར་ན། དེ་དེ་ཡིན་པར་ཐལ། ངོ་བོ་ཉིད་སྐུ་དེ་དོན་དམ་བདེན་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ།
ཁྱོད་དྲི་བཅས་དེ་བཞིན་ཉིད་དང་དྲི་མ་མེད། ། ཅེས་པའི་སྐབས་ནས་དངོས་སུ་བསྟན་པའི་དྲི་བྲལ་དེ་བཞིན་ཉིད་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་སངས་རྒྱས་ཆོས་ཚོགས་ཁམས་དང་བྱང་ཆུབ་དང་། ། ཞེས་པའི་སྐབས་ནས་དངོས་སུ་བསྟན་པའི་དྲི་བྲལ་གྱི་བྱང་ཆུབ་ཡིན་པའི་ཕྱིར་ཏེ། ངོ་བོ་ཉིད་སྐུ་ཡིན་པའི་ཕྱིར་རོ། ། གཞན་ཡང་། དོན་དམ་པའི་སྐུ་ཡིན་ན།
དོན་དམ་པ་ཡིན་དགོས་པར་ཐལ། ཆོས་ཉིད་ཀྱི་སྐུ་ཡིན་ན། ཆོས་ཉིད་ཡིན་དགོས་པའི་ཕྱིར། མ་ཁྱབ། མ་གྲུབ་ན། དེར་ཐལ། ཆོས་ཉིད་ཀྱི་སྐུ་ཡིན་ན། ངོ་བོ་ཉིད་སྐུ་ཡིན་དགོས་པའི་ཕྱིར་རོ། ། འདོད་ན། རྟོགས་ཡེ་ཆོས་སྐུ་ཆོས་ཅན།
དེར་ཐལ། དེའི་ཕྱིར། མ་གྲུབ་ན། དེར་ཐལ། རང་དོན་དོན་དམ་པའི་སྐུ་ཡིན་པའི་ཕྱིར། མ་གྲུབ་ན། དེར་ཐལ། ཁྱོད་ཆོས་སྐུ་ཡིན་པའི་ཕྱིར། དེ་ལ་ཁྱབ་པ་ཡོད་དེ། རྒྱུད་བླ་མ་ལས།
རང་དོན་གཞན་དོན་དོན་དམ་སྐུ་དང་ནི། ། དེ་ལ་བརྟེན་པ་ཀུན་རྫོབ་སྐུ་ཉིད་དེ། ། ཞེས་པའི་གཞུང་དོན་གྲུབ་པའི་ཕྱིར་རོ། ། གོང་དུ་འདོད་ན། དེ་ཆོས་ཅན། ཁྱོད་དོན་དམ་པ་མ་ཡིན་པར་ཐལ། ཁྱོད་ཀུན་རྫོབ་ཡིན་པའི་ཕྱིར་ཏེ། ཁྱོད་ཀུན་རྫོབ་བདེན་པ་ཡིན་པའི་ཕྱིར། དེ་ལྟར་དབྱེ་གཞི་དང་དབྱེ་ངོའི་སྐབས་སུ་དོགས་པ་དཔྱད་ནས། དབྱེ་བ་སོ་སོའི་རང་བཞིན་གྱི་སྐབས་སུ་དོགས་པ་དཔྱད་ན།
འཕགས་ལམ་མཉམ་གཞག་ཡེ་ཤེས་ཆོས་ཅན། ཁྱོད་ཡུལ་ཅན་ཡང་དག་ཀུན་རྫོབ་བདེན་པ་ཡིན་པར་ཐལ། ཁྱོད་རང་རྒྱུ་འཕྲལ་གྱི་འཁྲུལ་རྒྱུས་མ་བསླད་པའི་དབང་པོ་དྲུག་པོ་གང་རུང་དུ་གྱུར་པའི་དངོས་པོ་ལ་བརྟེན་ནས་སྐྱེས་པའི་ཤེས་པ་ཡིན་པའི་ཕྱིར་ཏེ། ཁྱོད་རང་རྒྱུ་འཕྲལ་གྱི་འཁྲུལ་རྒྱུས་མ་བསླད་པའི་ཡིད་དབང་ལ་བརྟེན་ནས་སྐྱེས་པའི་ཤེས་པ་ཡིན་པའི་ཕྱིར་ཏེ། ཆོས་ཅན་གྱི་འགྲུབ། རྩ་བར་འདོད་ན། དེ་ཆོས་ཅན། ཁྱོད་ཀྱི་ཡུལ་གྱི་གཙོ་བོ་ཡང་ཡིན། ཡུལ་ཡང་དག་ཀུན་རྫོབ་བདེན་པ་ཡང་ཡིན་པའི་གཞི་མཐུན་པ་ཡོད་པར་ཐལ། འདོད་པའི་ཕྱིར་ཟེར་ན།
མ་ཁྱབ། འདོད་ན། དེ་ཆོས་ཅན། ཁྱོད་ཀྱི་ཡུལ་གྱི་གཙེ་བོ་ཡང་ཡིན། ཡུལ་ཡང་དག་ཀུན་རྫོབ་བདེན་པ་ཡང་ཡིན་པའི་གཞི་མཐུན་པ་མེད་པར་ཐལ། ཁྱོད་དོན་དམ་བདེན་པ་ཡུལ་གྱི་གཙོ་བོར་བྱེད་པའི་ཤེས་པ་ཡིན་པའི་ཕྱིར་ཏེ། ཁྱོད་མཐོང་བ་ཡང་དག་ཡིན་པའི་ཕྱིར་ཏེ། ཆོས་ཅན་གྱིས་འགྲུབ། དེས་ན་སྐབས་འདིར་རྣམ་མཁྱེན་ཡིན་ན་ཡང་། མཐོང་བ་ཡང་དག་པ་ཡིན་པས་ཁྱབ་ཅིང་།
ཀུན་རྫོབ་བདེན་པ་ཡུལ་གྱི་གཙོ་བོར་བྱེད་པའི་རྣམ་མཁྱེན་མེད། ཀུན་རྫོབ་བདེན་པ་རྟོགས་པའི་རྣམ་མཁྱེན་ཡོད་ཅེས་ཁས་ལེན། དེ་བཞིན་དུ་ཀུན་རྫོབ་བདེན་པ་དང་། དོན་དམ་བདེན་པ་གཉིས་ཀ་ཡུལ་གྱི་གཙོ་བོར་བྱེད་པའི་རྣམ་མཁྱེན་ཡོད། དོན་དམ་བདེན་པ་དང་། ཀུན་རྫོབ་བདེན་པ་གཉིས་ཡུལ་གྱི་གཙོ་བོར་བྱེད་པའི་རྣམ་མཁྱེན་མེད་དོ། ། གཞན་ཡང་། བུམ་པ་བདེན་མེད་དུ་རྟོགས་པའི་དབུ་མའི་ལྟ་བ་ཆོས་ཅན། ཡུལ་ཅན་ཡང་དག་ཀུན་རྫོབ་བདེན་པ་ཡིན་པར་ཐལ། དབུ་མའི་ལྟ་བ་ཡིན་པའི་ཕྱིར།
འདོད་ན། དེ་ཆོས་ཅན། ཁྱོད་ཀྱི་ཡུལ་གྱི་གཙོ་བོ་ཡང་ཡིན། ཡུལ་ཡང་དག་ཀུན་རྫོབ་བདེན་པ་ཡང་ཡིན་པའི་གཞི་མཐུན་པ་ཡོད་པར་ཐལ། འདོད་པ་གང་ཞིག ཁྱོད་ཀྱི་ཡུལ་གྱི་གཙོ་བོ་ཡང་ཡིན། དོན་དམ་བདེན་པ་ཡང་ཡིན་པའི་གཞི་མཐུན་པ་མེད་པའི་ཕྱིར་ཟེར་ན། རང་ལུགས་རྟགས་གཉིས་པ་མ་གྲུབ་སྟེ། བུམ་པ་བདེན་པར་མེད་པའི་དབྱིངས་དེ་དེ་འདྲའི་གཞི་མཐུན་པ་ཡིན་ནོ། ། གོང་དུ་འདོད་ན།
བུམ་པ་བདེན་པར་མེད་པ་དེ་དེ་ཡིན་པར་ཐལ་ལོ། ། འདོད་ན། བུམ་པ་བདེན་པར་མེད་པ་ཆོས་ཅན། ཁྱོད་བུམ་པ་བདེན་མེད་དུ་རྟོགས་པའི་དབུ་མའི་ལྟ་བའི་ཡུལ་གྱི་གཙོ་བོ་ཡིན་པར་ཐལ། དེ་འདྲའི་གཞི་མཐུན་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་དབུ་མའི་ལྟ་བའི་ཡུལ་གྱི་གཙོ་བོ་ཡིན་པར་ཐལ་ལོ། ། འདོད་ན། དེ་ཆོས་ཅན།
ཁྱོད་དོན་དམ་བདེན་པ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་དེ་མ་ཡིན་པར་ཐལ། ཁྱོད་མེད་དགག་ཡིན་པའི་ཕྱིར་རོ། ། འདིར་རང་གཞན་གྱི་མཁས་པ་ཁ་ཅིག དབུ་མ་རང་སྟོང་པས། དོན་དམ་བདེན་པ་མེད་དགག་གི་ཆ་ནས་འཇོག་ཟེར་མཁན་ཡོད་དེ། རང་ལུགས་ནི་དེ་འདྲ་ཁས་མི་ལེན་པའི་གནད་སྔར་བརྡ་ཆད་ཀྱི་སྐབས་སུ་བཤད་ཟིན་ཏོ། །
གཞན་ཡང་། ཁོ་ན་རེ། བུམ་པ་བདེན་པར་མེད་པ་དེ་བུམ་པ་བདེན་མེད་དུ་རྟོགས་པའི་དབུ་མའི་ལྟ་བའི་ཡུལ་གྱི་གཙོ་ཡིན་པར་ཐལ། བུམ་པ་བདེན་པར་མེད་པ་དེ། རྟེན་འབྲེལ་གྱི་རྟགས་ལས་བུམ་པ་བདེན་མེད་དུ་རྟོགས་པའི་རིགས་ཤེས་རྗེས་དཔག་གི་རྙེད་པའི་རྙེད་དོན་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་རྟེན་འབྲེལ་གྱི་རྟགས་ཀྱིས་བུམ་པ་བདེན་མེད་དུ་སྒྲུབ་པའི་བསྒྲུབ་བྱ་ཡང་དག་ཡིན་པའི་ཕྱིར། མ་གྲུབ་ན།
དེར་ཐལ། དེ་འདྲའི་བསྒྲུབ་བྱ་ཡང་དག་གཅིག་ཡོད་པ་གང་ཞིག དེ་ལས་གཞན་པ་གཅིག་མེད་པའི་ཕྱིར་ཟེར་ན། རང་ལུགས་ནི། བུམ་པ་བདེན་པར་མེད་པའི་དབྱིངས་དེ་ལ་དེར་ངོས་འཛིན་པ་ཡིན་ནོ། ། རྟགས་དང་པོ་མ་གྲུབ་ན། དེར་ཐལ། རྟེན་འབྲེལ་དེ་བུམ་པ་བདེན་མེད་དུ་སྒྲུབ་པར་བྱེད་པའི་རྟགས་ཡང་དག་ཡིན་པའི་ཕྱིར་རོ། ། གཞན་ཡང་ཟླ་བ་གཉིས་སྣང་གི་དབང་ཤེས་ཆོས་ཅན། ཁྱོད་ལོག་པའི་ཀུན་རྫོབ་བདེན་པ་ཡིན་པར་ཐལ།
ཁྱོད་ཡུལ་ཅན་ལོག་པའི་ཀུན་རྫོབ་བདེན་པ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་དེ་མ་ཡིན་པར་ཐལ། ཁྱོད་ཡང་དག་ཀུན་རྫོབ་བདེན་པ་ཡིན་པའི་ཕྱིར། མ་གྲུབ་ན། དེར་ཐ་ལ། ཡུལ་ཡང་དག་ཀུན་རྫོབ་བདེན་པ་ཡིན་པའི་ཕྱིར། མ་གྲུབ་ན། དེ་དེར་ཐལ།
ཟླ་བ་གཉིས་སྣང་གི་དབང་ཤེས་རྟོགས་པའི་རྣམ་མཁྱེན་དེ། ཡུལ་ཅན་ཡང་དག་ཀུན་རྫོབ་བདེན་པ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན། དེར་ཐལ། རྣམ་མཁྱེན་ཡིན་པའི་ཕྱིར། མ་ཁྱབ་ཙམ་ལ། ཟླ་བ་གཉིས་སྣང་གི་དབང་ཤེས་རྟོགས་པའི་རྣམ་མཁྱེན་ཆོས་ཅན། ཁྱོད་ཀྱི་ཡུལ་གྱི་གཙོ་བོ་ཡང་ཡིན།
ཡུལ་ཡང་དག་ཀུན་རྫོབ་བདེན་པ་ཡང་ཡིན་པའི་གཞི་མཐུན་ཡོད་པར་ཐལ། འདོད་པའི་ཕྱིར་ཟེར་ན། དབུ་མའི་ལྟ་བ་ཆོས་ཅན། དེར་ཐལ། དེའི་ཕྱིར། འཁོར་གསུམ། ཡང་དོན་དམ་བདེན་པ་ཆོས་ཅན། ཁྱོད་དོན་དམ་བདེན་པ་མ་ཡིན་པར་ཐལ། ཁྱོད་ཡུལ་ཡང་དག་ཀུན་རྫོབ་བདེན་པ་ཡིན་པའི་ཕྱིར། མ་གྲུབ་ན།
དེ་དེར་ཐལ། དོན་དམ་བདེན་པ་རྟོགས་པའི་ལྟ་བ་དེ་ཡུལ་ཅན་ཡང་དག་ཀུན་རྫོབ་བདེན་པ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན། དེར་ཐལ། དབུ་མའི་ལྟ་བ་ཡིན་པའི་ཕྱིར་རོ། ། གཞན་ཡང་། དབུ་མའི་ལྟ་བ་ཆོས་ཅན། ཁྱོད་མཐོང་བ་ཡང་དག་པ་ཡིན་པར་ཐལ།
ཁྱོད་ཆོས་ཅན་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་དེ་མ་ཡིན་པར་ཐལ། ཁྱོད་མཐོང་བ་བརྫུན་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཡུལ་ཅན་བརྫུན་པ་ཡིན་པའི་ཕྱིར་ཟེར་ན། མ་ཁྱབ།
མ་གྲུབ་ན། དེ་ཆོས་ཅན། དེར་ཐལ། ཁྱོད་ཡུལ་ཅན་དུ་གྱུར་པའི་བརྫུན་པ་ཡིན་པའི་ཕྱིར། མ་གྲུབ་ན། དེར་ཐལ། ཁྱོད་ཡུལ་ཅན་གང་ཞིག བརྫུན་པ་ཡིན་པའི་ཕྱིར། རྟགས་གཉིས་ཀ་ཆོས་ཅན་གྱིས་འགྲུབ། གོང་དུ་ཡུལ་ཅན་བརྫུན་པ་ཡིན་པའི་ཕྱིར་ལ་མ་ཁྱབ་བྱས་པ་ལ།
དེ་ཆོས་ཅན། ཁྱོད་ཡུལ་ཅན་བརྫུན་པ་མ་ཡིན་པར་ཐལ། ཁྱོད་ཡུལ་ཅན་བདེན་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་མཐོང་བ་བདེན་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ།
ཁྱོད་མཐོང་བ་ཡང་དག་པ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། ཆོས་ཅན་གྱིས་འགྲུབ། ཡང་མཐོང་བ་ཡང་དག་པ་ཡིན་པའི་ཕྱིར་ལ་མ་ཁྱབ་བྱས་པ་ལ། དེ་ཆོས་ཅན། མཐོང་བ་བདེན་པ་ཡིན་པར་ཐལ། མཐོང་བ་བདེན་པ་དང་། མཐོང་བ་བརྫུན་པ་གང་རུང་ཡིན་པ་གང་ཞིག
མཐོང་བ་བརྫུན་པ་མ་ཡིན་པའི་ཕྱིར། རང་ལུགས་རྟགས་དང་པོ་མ་གྲུབ་བོ། ། རྟགས་དང་པོ་མ་གྲུབ་ན། དེ་ཆོས་ཅན། ཁྱོད་དེ་མ་ཡིན་པར་ཐལ། ཁྱོད་མཐོང་བ་ཡང་དག་པ་ཡིན་པའི་ཕྱིར་ཏེ། དབུ་མའི་ལྟ་བ་ཡིན་པའི་ཕྱིར། རང་ལུགས་རྟགས་དང་པོ་མ་གྲུབ་བྱས་པ་ལ། དེ་ཆོས་ཅན། ཁྱོད་མཐོང་བ་བདེན་པ་དང་།
མཐོང་བ་བརྫུན་པ་གང་རུང་ཡིན་པར་ཐལ། ཁྱོད་མཐོང་བ་ཡིན་པ་གང་ཞིག བདེན་པ་དང་བརྫུན་པ་གང་རུང་ཡིན་པའི་ཕྱིར་ཟེར་ན། མ་ཁྱབ། དང་པོ་དེར་ཐལ། ཁྱོད་མཐོང་བ་ཡང་དག་པ་ཡིན་པའི་ཕྱིར། ཕྱི་མ་དེར་ཐལ། གཞི་གྲུབ་པའི་ཕྱིར་རོ། ། འདིར་ཁ་ཅིག་ན་རེ། སློབ་པ་འཕགས་པའི་རྗེས་ཐོབ་ཡེ་ཤེས་དེ་མཐོང་བ་བརྫུན་པ་ཡིན་ཟེར་ན།
དེ་ཆོས་ཅན། ཁྱོད་མཐོང་བ་བརྫུན་པ་མ་ཡིན་པར་ཐལ། ཁྱོད་མཐོང་བ་ཡང་དག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཡུལ་ཅན་ཡང་དག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ།
ཁྱོད་ཡུལ་ཅན་ཡང་དག་པའི་ཤེས་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཡང་དག་པའི་ཤེས་པ་ཡིན་པའི་ཕྱིར། མ་གྲུབ་ན། དེར་ཐལ། མ་འཁྲུལ་པའི་ཤེས་པ་ཡིན་པའི་ཕྱིར་ཏེ། རྣལ་འབྱོར་མངོན་སུམ་ཡིན་པའི་ཕྱིར། རྟགས་ཆོས་ཅན་གྱིས་གྲུབ་བོ། །
གཞན་ཡང་། དེ་ཆོས་ཅན། ཁྱོད་མཐོང་བ་བརྫུན་པ་མ་ཡིན་པར་ཐལ། ཁྱོད་མཐོང་བ་ཡང་དག་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་དོན་དམ་བདེན་པ་མངོན་སུམ་དུ་རྟོགས་པའི་འཕགས་ལམ་ཡིན་པའི་ཕྱིར། མ་གྲུབ་ན། དེ་ཆོས་ཅན།
དེར་ཐལ། ཁྱོད་དོན་དམ་བདེན་པར་རྟོགས་པའི་འཕགས་ལམ་ཡིན་པ་གང་ཞིག ཁྱོད་དོན་དམ་བདེན་པ་དོན་སྤྱིའི་ཚུལ་གྱིས་རྟོགས་པའི་ཤེས་པ་མ་ཡིན་པའི་ཕྱིར། དང་པོ་ཆོས་ཅན་གྱིས་འགྲུབ། གཉིས་པ་མ་གྲུབ་ན། དེ་ཆོས་ཅན། ཁྱོད་རྟོགས་པ་ཡིན་པར་ཐལ། འདོད་པའི་ཕྱིར། འདོད་ན། མིན་པར་ཐལ།
ཁྱོད་འཕགས་ལམ་ཡིན་པའི་ཕྱིར་རོ། ། གཞན་ཡང་། ཐ་སྙད་ཀྱི་ཤེས་པ་ཡིན་ན། ཡང་དག་པའི་ཤེས་པ་ཡིན་དགོས་པར་ཐལ། ཐ་སྙད་བདེན་པ་ཡིན་ན། ཡང་དག་ཀུན་རྫོབ་བདེན་པ་ཡིན་དགོས་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། དེ་གཉིས་དོན་གཅིག་ཡིན་པའི་ཕྱིར།
འདོད་ན། དབུ་མའི་ལྟ་བ་མ་རྙེད་པའི་སོ་སོ་སྐྱེ་བོའི་རྒྱུད་ཀྱི་བུམ་འཛིན་རྟོག་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། འཇིག་རྟེན་ཐ་སྙད་ཀྱི་ཤེས་པ་ཡིན་པའི་ཕྱིར་ཏེ། ཆོས་ཅན་གྱིས་འགྲུབ། འདོད་ན།
ཁྱོད་ཚད་མ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་མཐོང་བ་ཡང་དག་པ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་དེ་མ་ཡིན་པར་ཐལ། ཁྱོད་མཐོང་བ་བརྫུན་པ་ཡིན་པའི་ཕྱིར་ཏེ།
ཆོས་ཅན་གྱིས་འགྲུབ་བོ། ། གཞན་ཡང་། བུམ་པ་དེ་ཡུལ་ཡང་དག་ཀུན་རྫོབ་བདེན་པ་ཡིན་པར་ཐལ། བུམ་འཛིན་རྟོག་པ་དེ་ཡུལ་ཅན་ཡང་དག་ཀུན་རྫོབ་བདེན་པ་ཡིན་པའི་ཕྱིར། འདོད་ན། བུམ་པ་ཆོས་ཅན། ཁྱོད་ཡང་དག་པ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན།
ཁྱོད་དེ་མ་ཡིན་པར་ཐལ། ཁྱོད་བརྫུན་པ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན། དེར་ཐལ། ཁྱོད་བརྫུན་པ་དང་བདེན་པ་གང་རུང་ཡིན་པ་གང་ཞིག བདེན་པ་མ་ཡིན་པའི་ཕྱིར། དང་པོ་དེར་ཐལ། གཞི་གྲུབ་པའི་ཕྱིར།
གཉིས་པ་མ་གྲུབ་ན། དེ་ཆོས་ཅན། དོན་དམ་བདེན་པར་ཐལ། འདོད་པའི་ཕྱིར། མ་ཁྱབ་ཙམ་ལ། བུམ་པ་ཆོས་ཅན་བརྫུན་པ་མ་ཡིན་པར་ཐལ། བདེན་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ།
བདེན་པར་གྲུབ་པའི་ཕྱིར་ཟེར་ན། མ་ཁྱབ་བོ། ། མ་གྲུབ་ན། དེ་ཆོས་ཅན། དེར་ཐལ། བདེན་པ་གཉིས་པོ་གང་རུང་དུ་ཚད་མས་གྲུབ་པའི་ཕྱིར། མ་གྲུབ་ན། དེར་ཐལ། བདེན་པ་གཉིས་པོ་གང་རུང་དུ་ཚད་མས་རྟོགས་པའི་ཕྱིར། མ་གྲུབ་ན།
དེ་ཆོས་ཅན། དེར་ཐལ། བདེན་པ་གཉིས་པོ་གང་རུང་ཡིན་པའི་ཕྱིར། མ་ཁྱབ་ཙམ་ལ། བུམ་པ་ཆོས་ཅན། ཁྱོད་ཀུན་རྫོབ་བདེན་པར་གྲུབ་པར་ཐལ། ཁྱོད་བདེན་པ་གཉིས་པོ་གང་རུང་དུ་གྲུབ་པ་གང་ཞིག དོན་དམ་བདེན་པར་མ་གྲུབ་པའི་ཕྱིར་ཟེར་ན། མ་ཁྱབ་སྟེ། གང་རུང་དུ་གྲུབ་པའི་གོ་དོན་ནི་བུམ་པ་དེ་ཀུན་རྫོབ་བདེན་པ་རུ་གྲུབ་ཅེས་པའི་དོན་ཡིན་ནོ། །
གོང་དུ་འདོད་ན། དེ་ཆོས་ཅན། ཁྱོད་ཆོས་སུ་བདེན་པར་གྲུབ་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་བདེན་པར་གྲུབ་པར་ཐལ་ལོ། ། གཞན་ཡང་། ཟླ་བ་གཉིས་སྣང་གི་དབང་ཤེས་ཆོས་ཅན། ཁྱོད་ལོག་པའི་ཀུན་རྫོབ་བདེན་པ་ཡིན་པར་ཐལ།
ཡུལ་ཅན་ལོག་པའི་ཀུན་རྫོབ་བདེན་པ་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་ལོག་པའི་ཀུན་རྫོབ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། དེ་མ་ཡིན་པར་ཐལ། ཡང་དག་པའི་ཀུན་རྫོབ་ཡིན་པའི་ཕྱིར། མ་གྲུབ་ན།
དེ་ཆོས་ཅན། དེར་ཐལ། ཡང་དག་པའི་ཀུན་རྫོབ་བདེན་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་ཀུན་རྫོབ་བདེན་པ་ཡང་དག་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ།
ཀུན་རྫོབ་བདེན་པ་དོན་མཐུན་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན། དེར་ཐལ། ཀུན་རྫོབ་བདེན་པ་མཚན་ཉིད་པ་ཡིན་པའི་ཕྱིར་ཏེ། ཀུན་རྫོབ་བདེན་པ་ཡིན་པའི་ཕྱིར་རོ། ། ཡང་། གོང་དུ་ཟླ་བ་གཉིས་སྣང་གི་དབང་ཤེས་ལོག་པའི་ཀུན་རྫོབ་བདེན་པ་ཡིན་བྱས་པ་དེ་ལ། དེ་ཆོས་ཅན།
ཁྱོད་ལོག་པའི་བདེན་པ་ཡིན་པར་ཐལ། འདོད་པའི་ཕྱིར་ཟེར་ན། མ་ཁྱབ། འདོད་ན། དེ་ཆོས་ཅན། དེ་མ་ཡིན་པར་ཐལ། ཁྱོད་ལོག་པའི་བརྫུན་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ།
ཁྱོད་ལོག་པར་གྱུར་པའི་བརྫུན་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ལོག་པ་གང་ཞིག བརྫུན་པ་ཡིན་པའི་ཕྱིར། དང་པོ་དེར་ཐལ། ལོག་ཤེས་ཡིན་པའི་ཕྱིར། གཉིས་པ་དེར་ཐལ། ཀུན་རྫོབ་བདེན་པ་ཡིན་པའི་ཕྱིར་རོ། །
གཞན་ཡང་། ཟླ་བ་གཉིས་སྣང་གི་དབང་ཤེས་ཆོས་ཅན། ཁྱོད་ལོག་པའི་ཀུན་རྫོབ་བདེན་པ་མ་ཡིན་པར་ཐལ། ཁྱོད་ཡང་དག་ཀུན་རྫོབ་བདེན་པ་ཡིན་པའི་ཕྱིར། མ་གྲུབ་ན། དེར་ཐལ། ཁྱོད་ཡུལ་ཡང་དག་ཀུན་རྫོབ་བདེན་པ་ཡིན་པའི་ཕྱིར། མ་གྲུབ་ན། དེ་དེར་ཐལ། ཟླ་བ་གཉིས་སྣང་གི་དབང་ཤེས་རྟོགས་པའི་ཚད་མ་དེ།
ཡུལ་ཅན་ཡང་དག་ཀུན་རྫོབ་བདེན་པ་ཡིན་པའི་ཕྱིར་ན་མ་ཁྱབ། རྟགས་སླ། མ་ཁྱབ་ཙམ་ལ། དེ་ཆོས་ཅན། ཁྱོད་ཀྱི་ཡུལ་གྱི་གཙོ་བོ་ཡང་ཡིན། ཡུལ་ཡང་དག་ཀུན་རྫོབ་བདེན་པ་ཡང་ཡིན་པའི་གཞི་མཐུན་ཡོད་པར་ཐལ་ལོ་ཟེར་ན། ད་ལན་གྱི་ངོ་སྐལ་ལ་ལྟོས་ཏེ་འདོད་ལན་ཡིན་ཏེ། ཟླ་བ་གཉིས་སྣང་གི་དབང་ཤེས་ཡོད་པ་དེ་དེ་ལྟར་ཡིན་པས་སོ། ། སྤྱིར་བར་ཁྱབ་ལ། དབུ་མའི་ལྟ་བ་ཆོས་ཅན་གཏོང་ངོ་། །
གཞན་ཡང་། ཆོས་དབྱིངས་ཆོས་ཅན། བདེན་པ་ཡིན་པར་ཐལ། དོན་དམ་བདེན་པ་ཡིན་པའི་ཕྱིར། འདོད་ན། དེ་མ་ཡིན་པར་ཐལ། བདེན་པ་ཡིན་པ་སྟོང་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ།
བདེན་སྟོང་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན། དེར་ཐལ། བདེན་པ་གྲུབ་པའི་སྟོང་པ་ཡིན་པའི་ཕྱིར་ཏེ། བདག་མེད་ཡིན་པའི་ཕྱིར། གཞན་ཡང་། ཆོས་དབྱིངས་ཆོས་ཅན། བདེན་པར་གྲུབ་པར་ཐལ།
བདེན་པར་ཚད་མས་གྲུབ་པའི་ཕྱིར། མ་གྲུབ་ན། དེར་ཐལ། བདེན་པ་ཡིན་པར་ཚད་མས་གྲུབ་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན། དེར་ཐལ། བདེན་པ་ཡིན་པར་ཚད་མས་རྟོགས་པའི་ཕྱིར། མ་གྲུབ་ན།
དེ་ཆོས་ཅན། དེར་ཐལ། བདེན་པ་ཡིན་པར་རྣམ་མཁྱེན་གྱིས་རྟོགས་པའི་ཕྱིར། མ་གྲུབ་ན། དེར་ཐལ། རྣམ་མཁྱེན་དེ་ཆོས་དབྱིངས་བདེན་པ་ཡིན་པར་རྟོགས་པའི་བློ་ཡིན་པའི་ཕྱིར། མ་གྲུབ་ན། རྣམ་མཁྱེན་ཆོས་ཅན། དེར་ཐལ། བློ་གང་ཞིག
ཆོས་དབྱིངས་བདེན་པ་ཡིན་པ་དེ་ཁྱོད་ཀྱི་རྟོགས་བྱ་ཡིན་པའི་ཕྱིར། གཉིས་པ་མ་གྲུབ་ན། ཆོས་དབྱིངས་བདེན་པ་ཡིན་པ་ཆོས་ཅན། ཁྱོད་རྣམ་མཁྱེན་གྱི་རྟོགས་བྱ་ཡིན་པར་ཐལ། ཁྱོད་གཞི་གྲུབ་པའི་ཕྱིར། མ་ཁྱབ་ཙམ་ལ། ཆོས་དབྱིངས་ཆོས་ཅན། ཁྱོད་བདེན་པ་ཡིན་པར་ཚད་མས་མ་གྲུབ་པར་ཐལ། བདེན་པ་མ་ཡིན་པར་ཚད་མས་གྲུབ་པའི་ཕྱིར། མ་གྲུབ་ན།
དེ་ཆོས་ཅན། དེར་ཐལ། བདེན་སྟོང་དུ་ཚད་མས་གྲུབ་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན། དེར་ཐལ། བདེན་སྟོང་དུ་ཚད་མས་རྟོགས་པའི་ཕྱིར། ཞེས་སོགས་སྒྲུབ་ལུགས་སྔར་དང་འདྲའོ། ། དེས་ན་སྐབས་འདིར་རང་སྟོང་བ་དང་།
གཞན་སྟོང་བ་གཉིས། ཡི་གེ་བ་གཉིས། ཡི་གེ་ར་གཅིག་ལ་མ་འཚམ་ཟེར་བའི་གོ་དོན་ཡང་། རང་སྟོང་བས་ཆོས་དབྱིངས་བདེན་པ་ཡིན། བདེན་པར་མ་གྲུབ་ཅེས་ཁས་ལེན། གཞན་སྟོང་བས་ཆོས་དབྱིངས་བདེན་པ་ཡིན། བདེན་པར་ཡང་གྲུབ་ཅེས་ཁས་ལེན་པའི་དོན་ཡིན་ནོ། ། འོད་ཀྱང་རང་སྟོང་། གཞན་སྟོང་གཉིས་དངོས་བསྟན་ཡི་གེ་ར་གཅིག་ལ་མ་འཆམ་ཞེས་སྣང་བ་ཆུང་བ་ལྟ་བུ་ཞིག་ཡོད་ཀྱང་། དོན་གྱི་གྲུབ་མཐའི་འགངས་ཆེན་པོ་ཡིན་ཏེ།
གཞན་སྟོང་པས་ཆོས་དབྱིངས་བདེན་པར་གྲུབ་ཟེར་བའི་དོན་ནི། ཆོས་དབྱིངས་དེ། རྟག་བརྟན། ཐེར་ཟུག་གང་ལ་ཡང་མ་ལྟོས་པར་གྲུབ་ཟེར་བར་སོང་བས། རྟག་པའི་མཐར་ལྷུང་བའི་སྐྱོན་ཡོད་དེ། གནད་བསྡུས་པ་ཙམ་ཞིག་འོག་ཏུ་འཆད་དོ། ། གཞན་ཡང་། བརྫུན་པའི་ཆོས་མེད་པའི་ཕྱིར། མ་གྲུབ་ན། དོན་དམ་དུ་བརྫུན་པའི་ཆོས་ཡོད་པར་ཐལ།
འདོད་པ་གང་ཞིག ཀུན་རྫོབ་ཏུ་བརྫུན་པའི་ཆོས་མེད་པའི་ཕྱིར། འདོད་ན། དོན་དམ་བདེན་པ་དེ་ཁ་དེ་ཡིན་པར་ཐལ། དེ་ཡོད་པ་གང་ཞིག ཀུན་རྫོབ་བདེན་པ་དེ་དེ་མ་ཡིན་པའི་ཕྱིར། འདོད་ན། དོན་དམ་བདེན་པ་ཆོས་ཅན། དོན་དམ་དུ་བརྫུན་པའི་ཆོས་མ་ཡིན་པར་ཐལ། དོན་དམ་དུ་བདེན་པའི་ཆོས་ཡིན་པའི་ཕྱིར།
མ་གྲུབ་ན། དེ་ཆོས་ཅན། དེར་ཐལ། དོན་དམ་བདེན་པ་གང་ཞིག བདེན་པའི་ཆོས་ཡིན་པའི་ཕྱིར། དང་པོ་དེར་ཐལ། དོན་དམ་བདེན་པ་ཡིན་པའི་ཕྱིར། དེ་ལ་ཁྱབ་པ་ཡོད་དེ། ཚིག་གསལ་ལས། དོན་དམ་པ་ཡང་དེ་ཡིན་ལ།
བདེན་པ་ཡང་དེ་ཡིན་པས། དོན་དམ་པའི་བདེན་པ་ཞེས་བྱའོ། ། ཞེས་པའི་གཞུང་དོན་གྲུབ་པའི་ཕྱིར། གཉིས་པ་མ་གྲུབ་ན། དེ་ཆོས་ཅན། དེར་ཐལ། བདེན་པ་ཡིན་པའི་ཕྱིར་རོ། ། གོང་དུ་ཀུན་རྫོབ་བདེན་པ་དེ། དོན་དམ་དུ་བརྫུན་པའི་ཆོས་མ་ཡིན་པ་རྟགས་མ་གྲུབ་ན། དེ་ཆོས་ཅན།
དོན་དམ་དུ་ཡོད་པའི་ཆོས་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། དེ་མ་ཡིན་པར་ཐལ། ཀུན་རྫོབ་ཏུ་ཡོད་པའི་ཆོས་ཡིན་པའི་ཕྱིར་ཏེ། ཀུན་རྫོབ་བདེན་པ་ཡིན་པའི་ཕྱིར། རྩ་བའི་རྟགས་གཉིས་ལ་ཀུན་རྫོབ་ཏུ་བརྫུན་པའི་ཆོས་མེད་པ་རྟགས་མ་གྲུབ་ན། ཀུན་རྫོབ་བདེན་པ་དེ་ཀུན་རྫོབ་ཏུ་བརྫུན་པའི་ཆོས་ཡིན་པར་ཐལ། དེ་ཡོད་པ་གང་ཞིག
དོན་དམ་བདེན་པ་དེ་ཀུན་རྫོབ་ཏུ་བརྫུན་པའི་ཆོས་མ་ཡིན་པའི་ཕྱིར། འདོད་ན། ཀུན་རྫོབ་བདེན་པ་ཆོས་ཅན། ཁྱོད་ཀུན་རྫོབ་ཏུ་བརྫུན་པ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། དེ་མ་ཡིན་པར་ཐལ། ཀུན་རྫོབ་ཏུ་བདེན་པ་ཡིན་པའི་ཕྱིར། མ་གྲུབ་ན།
དེར་ཐལ། ཀུན་རྫོབ་བདེན་པ་ཡིན་པའི་ཕྱིར་ཟོར་ན། མ་ཁྱབ། གོང་གི་རྟགས་གཉིས་པ་དོན་དམ་བདེན་པ་དེ་ཀུན་རྫོབ་ཏུ་བརྫུན་པའི་ཆོས་མ་ཡིན་པ་རྟགས་མ་གྲུབ་ན། དེ་ཆོས་ཅན། ཀུན་རྫོབ་ཏུ་ཆོས་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་ཀུན་རྫོབ་ཏུ་གྲུབ་པར་ཐལ་ལོ། །
འདོད་ན། དེ་ཆོས་ཅན། དེར་མ་གྲུབ་པར་ཐལ། དོན་དམ་དུ་གྲུབ་པའི་ཕྱིར། དོན་དམ་ཡིན་པའི་ཕྱིར། གོང་གི་མ་ཁྱབ་ཙམ་ལ། འོ་ན་ཀུན་རྫོབ་བདེན་པ་ཡིན་ན། ཀུན་རྫོབ་ཏུ་བརྫུན་པ་ཡིན་དགོས་པར་ཐལ། དེ་ཡིན་ན། བརྫུན་པ་ཡིན་དགོས་པ་གང་ཞིག
བརྫུན་པ་ཡིན་ན་ཀུན་རྫོབ་ཏུ་བརྫུན་པ་ཡིན་དགོས་པའི་ཕྱིར། རྟགས་གཉིས་པ་དེར་ཐལ། བརྫུན་པ་ཡིན་ན། བདེན་པ་གཉིས་པོ་གང་རུང་དུ་བརྫུན་པ་ཡིན་དགོས་པ་གང་ཞིག དོན་དམ་དུ་བརྫུན་པའི་ཆོས་མེད་པའི་ཕྱིར། གོང་དུ་འདོད་ན། དེ་མ་ཁྱབ་པར་ཐལ། ཀུན་རྫོབ་ཏུ་བདེན་པ་ཡོད་པའི་ཕྱིར། མ་གྲུབ་ན། དེར་ཐལ།
འཇིག་རྟེན་གྱི་ཀུན་རྫོབ་ཏུ་བདེན་པ་ཡོད་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། དབུ་མ་ཚིག་གསལ་ལས། འཇིག་རྟེན་ཀུན་རྫོབ་ཏུ་བདེན་པ་ནི། འཇིག་རྟེན་ཀུན་རྫོབ་ཀྱི་བདེན་པ་སྟེ། བརྗོད་བྱ་དང་། རྗོད་བྱེད་དང་། ཤེས་བྱ་དང་།
ཤེས་བྱེད་ལ་སོགས་པའི་ཐ་སྙད་ཐམས་ཅད་ཀྱང་འཇིག་རྟེན་ཀུན་རྫོབ་ཀྱི་བདེན་པའོ། ། ཞེས་དང་། རྩ་ཤེ་ལས། འཇིག་རྟེན་ཀུན་རྫོབ་བདེན་པ་དང་། ། ཞེས་པའི་གཞུང་དོན་གྲུབ་པའི་ཕྱིར། གོང་གི་འཇིག་རྟེན་གྱི་ཀུན་རྫོབ་ཏུ་བདེན་པ་ཡོད་པའི་ཕྱིར་ལ་མ་ཁྱབ་བྱས་པ་ལ། འོ་ན། འཇིག་རྟེན་གྱི་ཐ་སྙད་དུ་བདེན་པ་ཡོད་པར་ཐལ། འདོད་པའི་ཕྱིར། འདོད་ན།
འོ་ན་ཐ་སྙད་དུ་བདེན་པ་ཡོད་པར་ཐལ་ལོ། ། ཟེར་ན། མ་ཁྱབ་བོ། ། འདོད་ན། དབུ་མ་ཐལ་འགྱུར་བས་ཐ་སྙད་དུ་བདེན་པ་ཁས་ལེན་པར་ཐལ། འདོད་པའི་ཕྱིར། འདོད་ན། འཇམ་དབྱངས་ས་པཎ་གྱི་གསུང་ལས། ཐལ་འགྱུར་བ་དག་ཐ་སྙད་དུའང་། ། བདེན་པ་མི་འདོད་མདོར་བསྡུས་པའོ། །
ཞེས་པའི་གཞུང་དོན་མ་གྲུབ་པར་ཐལ་ལོ། ། གཞན་ཡང་། ཆོས་དབྱིངས་ཆོས་ཅན། བདེན་པར་གྲུབ་པར་ཐལ། བདེན་པར་ཚད་མས་གྲུབ་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་བདེན་པར་ཚད་མས་རྟོགས་པའི་ཕྱིར། མ་གྲུབ་ན།
དེ་ཆོས་ཅན། དེར་ཐལ། ཁྱོད་བདེན་པར་རྟོགས་པའི་ཚད་མ་ཡོད་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་བདེན་པ་ཡིན་པའི་ཕྱིར་ཟེར་ན། མ་ཁྱབ། རྟགས་སླ། མ་ཁྱབ་ཙམ་ལ།
དེ་ཆོས་ཅན། ཁྱོད་བདེན་པར་རྟོགས་པའི་ཚད་མ་ཡོད་པར་ཐལ། ཁྱོད་བདེན་པ་དང་བརྫུན་པ་གང་རུང་དུ་རྟོགས་པའི་ཚད་མ་ཡོད་པ་གང་ཞིག ཁྱོད་བརྫུན་པར་རྟོགས་པའི་ཚད་མ་མེད་པའི་ཕྱིར་ཟེར་ན་ཡང་མ་ཁྱབ། རྟགས་དང་པོ་དེར་ཐལ། ཁྱོད་བདེན་བརྫུན་གང་རུང་དུ་གྲུབ་པའི་ཕྱིར། གོང་གི་རྟགས་གཉིས་པ་མ་གྲུབ་ན། དེ་ཆོས་ཅན། བརྫུན་པ་ཡིན་པར་ཐལ། ཁྱོད་བརྫུན་པར་རྟོགས་པའི་ཚད་མ་ཡོད་པའི་ཕྱིར།
འདོད་ན་སླའོ། ། གཞན་ཡང་། ཆོས་དབྱིངས་ཆོས་ཅན། ཁྱོད་བདེན་པར་གྲུབ་པར་ཐལ། ཁྱོད་དོན་དམ་པར་གྲུབ་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་དོན་དམ་པ་དང་བརྫུན་པ་གང་རུང་དུ་གྲུབ་པ་གང་ཞིག བརྫུན་པར་མ་གྲུབ་པའི་ཕྱིར་ཟེར་ན།
མ་ཁྱབ། དང་པོ་དེར་ཐལ། ཁྱོད་དོན་དམ་པ་རུ་གྲུབ་པའི་ཕྱིར་ཏེ། ཁྱོད་དོན་དམ་པ་ཡིན་པའི་ཕྱིར། རྟགས་སླ། རྟགས་གཉིས་ཡང་གོ་སླའོ། ། གཞན་ཡང་། ཆོས་དབྱིངས་ཆོས་ཅན། ཁྱོད་རྟེན་འབྲེལ་ཡིན་པར་ཐལ། ཁྱོད་གཞི་གྲུབ་པའི་ཕྱིར།
འདོད་ན། དེ་ཆོས་ཅན། ཁྱོད་ལྟོས་ནས་གྲུབ་པའི་ཆོས་སུ་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་གཞན་ལ་ལྟོས་པའི་ཆོས་ཡིན་པར་ཐལ། འདོད་པའི་ཕྱིར། འདོད་ན། རྩ་ཤེ་ལས།
རང་བཞིན་དང་ནི་བཅོས་མིན་དང་། ། གཞན་ལ་ལྟོས་པ་མེད་པ་ཉིད། ། ཅེས་པའི་གཞུང་དོན་མ་གྲུབ་པར་ཐལ་ལོ། ། ཟེར་ན། དེའི་གོ་དོན་ནི། རྒྱུ་རྐྱེན་གཞན་ལ་ལྟོས་པ་མེད་པའི་དོན་ཡིན་པའི་ཕྱིར་རོ། ། གཞན་ཡང་། དངོས་པོ་ཆོས་ཅན། ཁྱོད་ཀུན་རྫོབ་བདེན་པ་མ་ཡིན་པར་ཐལ། ཁྱོད་ཀུན་རྫོབ་བརྫུན་པ་ཡིན་པའི་ཕྱིར།
མ་གྲུབ་ན། དེ་ཆོས་ཅན། དེར་ཐལ། ཀུན་རྫོབ་ཏུ་བརྫུན་པ་ཡིན་པའི་ཕྱིར་ཟེར་ན། མ་ཁྱབ། ཡང་། དེ་ཆོས་ཅན། ཁྱོད་ཀུན་རྫོབ་བརྫུན་པ་ཡིན་པར་ཐལ། ཁྱོད་ཀུན་རྫོབ་ཏུ་གྱུར་པའི་བརྫུན་པ་ཡིན་པའི་ཕྱིར། ཟེར་ན་ཡང་།
མ་ཁྱབ་བོ། ། ཡང་། ཟླ་གཅིག་ཟླ་གཉིས་ཡིན་པ་དེ་ཡུལ་ལོག་པའི་ཀུན་རྫོབབདེན་པ་ཡིན་པར་ཐལ། ཟླ་བ་གཉིས་སྣང་གི་དབང་ཤེས་དེ་ཡུལ་ཅན་ལོག་པའི་ཀུན་རྫོབ་བདེན་པ་ཡིན་པའི་ཕྱིར། འདོད་ན། དེ་ཆོས་ཅན། དེ་མ་ཡིན་པར་ཐལ། ཡུལ་ལོག་པའི་ཀུན་རྫོབ་བརྫུན་པ་ཡིན་པའི་ཕྱིར། མ་གྲུབ་ན། དེ་ཆོས་ཅན།
དེར་ཐལ། ཁྱོད་འཇིག་རྟེན་གྱི་ཐ་སྙད་དུ་བརྫུན་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་འཇིག་རྟེན་གྱི་ཐ་སྙད་དུ་མེད་བཞིན་སྣང་བ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། སྒྱུ་མ་སྤྲུལ་པའི་རྟ་གླང་དེ་མེད་བཞིན་དུ་སྣང་བ་ཡིན་པའི་ཕྱིར།
མ་གྲུབ་ན། དེར་ཐལ། མདོ་ཏིང་ངེ་འཛིན་རྒྱལ་པོ་ལས། སྒྱུ་མ་བྱེད་པ་དག་གིས་གཟུགས་སྤྲུལ་ཏེ། ། རྟ་དང་གླང་པོ་ཤིང་རྟ་སྣ་ཚོགས་བྱས། ། དེ་ལ་ཇི་བཞིན་སྣང་བ་གང་ཡང་མེད། ། ཆོས་རྣམས་ཐམས་ཅད་དེ་ལྟར་ཤེས་པར་གྱིས། ། ཞེས་བཤད་པའོ། ། གཞན་ཡང་། ཡུལ་ཅན་ལོག་པའི་ཀུན་རྫོབ་བདེན་པ་ཆོས་ཅན།
ཁྱོད་ཀུན་རྫོབ་བདེན་པ་མ་ཡིན་པར་ཐལ། ཁྱོད་འཇུག་འགྲེལ་ལས། དེའི་ཕྱིར་དེང་གང་ཞིག་ཀུན་རྫོབ་ཏུ་ཡང་བརྫུན་པ་དེ་ནི་ཀུན་རྫོབ་ཀྱི་བདེན་པ་མ་ཡིན་ནོ། ། ཞེས་པའི་ཚིག་ཟུར་གྱི་གང་ཞིག་ཀུན་རྫོབ་ཏུ་ཡང་བརྫུན་པ་དེ་ནི་ཞེས་པའི་སྐབས་ནས་དངོས་བསྟན་གྱི་ཆོས་ཡིན་པ་གང་ཞིག འགྲེལ་པ་དེའི་བསྟན་དོན་གྲུབ་པའི་ཕྱིར་ཟེར་ན། མ་ཁྱབ། དང་པོ་མ་གྲུབ་ན། དེ་ཆོས་ཅན། དེར་ཐལ། ཡུལ་ཅན་ལོག་པའི་ཀུན་རྫོབ་བདེན་པ་ཡིན་པའི་ཕྱིར་རོ། །
རང་ལུགས་འགྲེལ་པ་དེའི་དོན་ནི། དོན་དམ་བདེན་པ་དང་། ཀུན་རྫོབ་འཇིག་རྟེན་གྱི་ཐ་སྙད་དུ་ཡང་བརྫུན་པ་ཡུལ་ཅན་ལོག་པའི་ཀུན་རྫོབ་བདེན་པ་གཉིས། ཀུན་རྫོབ་ཙམ་དང་། ཀུན་རྫོབ་བདེན་པ་གཉིས་ཀྱི་ཟླས་ཕྱེས་བའི། ཀུན་རྫོབ་བདེན་པ་མ་ཡིན་ཞེས་པའི་དོན་ཡིན་ནོ། ། གཞན་ཡང་། བུམ་པ་དེ་འཕགས་ལམ་རྗེས་ཐོབ་ཡེ་ཤེས་ཀྱི་གཟིགས་ངོར་ཀུན་རྫོབ་ཙམ་ཡིན་ལ། དེའི་གཟིགས་ངོར་ཀུན་རྫོབ་བདེན་པ་མ་ཡིན་པའི་ཁྱད་པར་འཐད་པར་ཐལ། བུམ་པ་དེ་དེའི་གཟིགས་ངོར་ཀུན་རྫོབ་ཙམ་ཡིན་པའི་ཕྱིར།
ཟེར་ན་མ་ཁྱབ། མ་གྲུབ་ན། དེར་ཐལ། འཇུག་འགྲེལ་ལས། བྱིས་པ་རྣམས་ལ་ནི་བསླུ་བར་བྱེད་པ་ཡིན་ལ། དེ་ལས་གཞན་པ་རྣམས་ལ་ནི་སྒྱུ་མ་ལ་སོགས་པ་ལྟར་རྟེན་ཅིང་འབྲེལ་བར་འབྱུང་བ་ཉིད་ཀྱིས་ཀུན་རྫོབ་ཙམ་དུ་འགྱུར་རོ། ། ཞེས་དང་། འདུ་བྱེད་གཟུགས་བརྙན་ལ་སོགས་པའི་ཡོད་པ་ཉིད་དང་འདྲ་བར་གཟིགས་པ་རྣམས་ལ་ནི་བཅོས་པའི་རང་བཞིན་ཡིན་གྱི། བདེན་པ་ནི་མ་ཡིན་ཏེ། བདེན་པར་མངོན་པར་རློམ་པ་མེད་པའི་ཕྱིར་རོ། །
ཞེས་པའི་གཞུང་དོན་གྲུབ་པའི་ཕྱིར། རང་ལུགས། གཞུང་དེ་རྣམས་ཀྱི་དོན་དང་། གཟུགས་སོགས་ཀུན་རྫོབ་ཀྱི་ཆོས་རྣམས་འཕགས་ལམ་རྗེས་ཐོབ་ཡེ་ཤེས་ཀྱི་གཟིགས་ངོར་ཀུན་རྫོབ་ཙམ་ཡིན་པའི་དོན་ནི། དེ་རྣམས་དེའི་ངོར་སྣང་ཞིང་དེའི་ངོར་བདེན་པ་མ་ཡིན་པས་ན། དེ་ལྟར་དུ་འཇོག་པ་ཡིན། དེ་ཡང་ངག་སྦྱོར་དུ་འདྲིལ་ན། ཀུན་རྫོབ་ཀྱི་ཆོས་རྣམས་ཀུན་རྫོབ་བདེན་པར་འཇོག་པའི་རྒྱུ་མཚན་ཡོད་དེ། ཀུན་རྫོབ་ཀྱི་ཆོས་རྣམས་སོ་སོ་སྐྱེ་བོའི་རྒྱུད་ཀྱི་ཀུན་རྫོབ་བདེན་འཛིན་གྱི་ངོར་བདེན་པར་སྣང་བ་དང་། སློབ་པ་འཕགས་པའི་རྗེས་ཐོབ་ཡེ་ཤེས་ཀྱི་ངོར་ཀུན་རྫོབ་ཙམ་དུ་སྣང་བས་ན།
ཀུན་རྫོབ་བདེན་པར་འཇོག་པའི་ཕྱིར་རོ། ། ཞེས་པའི་དོན་ཡིན་ནོ། ། རྩ་བར་འདོད་ན། དེ་ཆོས་ཅན། ཁྱོད་དེའི་གཟིགས་ངོར་ཀུན་རྫོབ་བདེན་པ་མ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། དེར་ཐལ། དེའི་ངོར་ཀུན་རྫོབ་བདེན་པ་ཡིན་པའི་ཕྱིར།
མ་གྲུབ་ན། དེ་ཆོས་ཅན། ཁྱོད་དེར་ཐལ། སློབ་པ་འཕགས་པའི་རྗེས་ཐོབ་ཡེ་ཤེས་དེ། ཁྱོད་ཀུན་རྫོབ་བདེན་པར་རྟོགས་པའི་མཁྱེན་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་ཀུན་རྫོབ་བདེན་པ་ཐམས་ཅད་ཀུན་རྫོབ་བདེན་པར་རྟོགས་པའི་མཁྱེན་པ་ཡིན་པ་གང་ཞིག བུམ་པ་ཡོད་པའི་ཕྱིར་རོ། །
དེས་ན་སྐབས་འདིར་གཞུང་གི་དངོས་བསྟན་སྒྲ་ཇི་བཞིན་པ། རིགས་ལམ་དུ་སྐྱོང་བ་ཅུང་ཟད་དཀའ་བ་ཅིག་ཡོད་ནའང་། རིགས་ལམ་དུ་སྐྱོང་བའི་ཚེ་ཀུན་རྫོབ་བདེན་པ་དང་ཀུན་རྫོབ་ཙམ་གྱི་གཞི་མཐུན་ཡོད་དེ། ཀུན་རྫོབ་བདེན་པ་ཡིན་ན། དེ་འདྲའི་གཞི་མཐུན་ཡིན་དགོས་པའི་ཕྱིར་ཏེ། ཀུན་རྫོབ་བདེན་པ་ཡིན་ན། སོ་སོ་སྐྱེ་བོའི་རྒྱུད་ཀྱི་བདེན་འཛིན་གྱི་ངོར་བདེན་པ་དང་། སློབ་པ་འཕགས་པའི་རྗེས་ཐོབ་ཡེ་ཤེས་ཀྱི་གཟིགས་ངོར་ཀུན་རྫོབ་ཙམ་གཉིས་ཆར་ཡིན་དགོས་པའི་ཕྱིར། དེར་མ་ཟད་སློབ་པ་འཕགས་པའི་རྗེས་ཐོབ་ཡེ་ཤེས་ཀྱི་གཟིགས་ངོར་ཀུན་རྫོབ་བདེན་པ་དང་། དེའི་གཟིགས་ངོར་ཀུན་རྫོབ་ཙམ་གྱིས་གཞི་མཐུན་ཡང་ཡོད་དེ།
ཀུན་རྫོབ་བདེན་པ་ཡིན་ན། དེ་གཉིས་ཆར་ཡིན་དགོས་པའི་ཕྱིར། འོན་ཀྱང་ཀུན་རྫོབ་བདེན་པ་རྣམས་སློབ་པ་འཕགས་པའི་རྗེས་ཐོབ་ཡེ་ཤེས་ཀྱི་གཟིགས་ངོར་བདེན་པ་ནི་མ་ཡིན་ཏེ། སློབ་པ་འཕགས་པའི་རྗེས་ཐོབ་ཡེ་ཤེས་དེ་ཀུན་རྫོབ་ལ་བདེན་ཞེན་ཅན་གྱི་བློ་མ་ཡིན་པའི་ཕྱིར། ཡང་དག་ཀུན་རྫོབ་བདེན་པ་རྣམས་སོ་སོ་སྐྱེ་བོའི་རྒྱུད་ཀྱི་བདེན་འཛིན་གྱི་ངོར་ཀུན་རྫོབ་བདེན་པ་ཁོ་ན་ཡིན་གྱི། དེའི་ངོར་ཀུན་རྫོབ་ཙམ་མ་ཡིན་ཏེ། བདེན་འཛིན་དེ་དག་ཐ་སྙད་བདེན་པ་ལ་བདེན་ཞེན་ཅན་གྱི་བློ་ཡིན་པའི་ཕྱིར། འོན་ཀྱང་ཀུན་རྫོབ་བདེན་པ་དང་། ཀུན་རྫོབ་ཙམ་གཉིས་ཀྱིས་བཟླས་ཕྱེ་བའི། ཀུན་རྫོབ་བདེན་པ་དང་།
དེ་གཉིས་ཀྱི་བཟླས་ཕྱེ་བའི་ཀུན་རྫོབ་ཙམ་གཉིས་འགལ་བ་ཡིན་ཏེ། དང་པོ་དེ་ཡིན་ན། ཡང་དག་ཀུན་རྫོབ་བདེན་པ་ཡིན་པས་ཁྱབ། ཕྱི་མ་དེ་ཡིན་ན། ཡུལ་ཅན་ལོག་པའི་ཀུན་རྫོབ་བདེན་པ་ཡིན་དགོས་པས་སོ། ། དེ་ལྟར་ཀུན་རྫོབ་བདེན་པའི་སྐབས་སུ་དོགས་པ་དཔྱད་ནས། དོན་དམ་བདེན་པའི་སྐབས་སུ་དོགས་པ་ཅུང་ཟད་དཔྱད་ན། རྟེན་འབྲེལ་གྱི་བརྟགས་ལས། མྱུ་གུ་བདེན་མེད་དུ་རྟོགས་པའི་རིགས་ཤེས་རྗེས་དཔག་ཆོས་ཅན། ཁྱོད་མྱུ་གུ་བདེན་མེད་དུ་ཞེན་པའི་བློ་ཡིན་པར་ཐལ།
ཁྱོད་མྱུ་གུ་བདེན་མེད་དུ་འཛིན་པའི་ཞེན་རིག་ཡིན་པའི་ཕྱིར། མ་གྲུབ་ན། དེར་ཐལ། མྱུ་གུ་བདེན་མེད་དུ་འཛིན་པའི་ཞེན་རིག་ཡིན་པའི་ཕྱིར། མ་གྲུབ་ན། དེར་ཐལ། མྱུ་གུ་བདེན་མེད་དུ་རྟོགས་པའི་ཞེན་རིག་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ།
དེ་ལྟར་རྟོགས་པའི་རྗེས་དཔག་ཡིན་པའི་ཕྱིར་ཏེ། ཆོས་ཅན་གྱིས་འགྲུབ། འདོད་ན། དེ་ཆོས་ཅན། ཁྱོད་བདེན་འཛིན་དང་། མཚན་འཛིན་གང་རུང་དུ་ཐལ། འདོད་པའི་ཕྱིར། འདོད་ན། ཁྱོད་སྒྲིབ་པ་ཡིན་པར་ཐལ་ལོ། འདོད་ན།
དེ་མ་ཡིན་པར་ཐལ། དབུ་མའི་ལྟ་བ་ཡིན་པའི་ཕྱིར་ཏེ། ཆོས་ཅན་དང་གཅིག་ཡིན་པའི་ཕྱིར་རོ། ། གཞན་ཡང་། གང་ཟག་གི་བདག་མེད་ཆོས་ཅན། ཁྱོད་དོན་དམ་བདེན་པ་ཡིན་པར་ཐལ། ཁྱོད་ཆོས་ཉིད་ཡིན་པའི་ཕྱིར། མ་གྲུབ་ན། དེ་དེར་ཐལ། གང་ཟག་གི་བདག་མེད་ལ་རྩེ་གཅིག་ཏུ་མཉམ་པར་བཞག་བཞིན་པའི་ཐེག་ཆེན་གྱི་མཐོང་ལམ་དེ།
ཆོས་ཉིད་ལ་རྩེ་གཅིག་ཏུ་མཉམ་པར་བཞག་བཞིན་པའི་མཐོང་ལམ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། ཆོས་ཅན་གྱིས་འགྲུབ། མ་ཁྱབ་ཙམ་ལ། དེ་ཆོས་ཅན། ཁྱོད་ཀྱི་ཡུལ་གྱི་གཙོ་བོ་ཡང་ཡིན། ཆོས་ཉིད་ཡང་ཡིན་པའི་གཞི་མཐུན་པ་ཡོན་པར་ཐལ། འདོད་པའི་ཕྱིར།
འདོད་ན། གང་ཟག་གི་བདག་མེད་དེ་དེ་ཡིན་པར་ཐལ། དེ་ཡོད་པ་གང་ཞིག གང་ཟག་གི་བདག་མེད་དང་གཅིག་མ་ཡིན་པ་ཡང་ཡིན། དེ་འདྲའི་གཞི་མཐུན་ཡང་ཡིན་པའི་གཞི་མཐུན་མེད་པའི་ཕྱིར། ཟེར་ན། རང་ལུགས་རྟགས་གཉིས་པ་མ་གྲུབ་སྟེ། གང་ཟག་བདེན་པར་མེད་པའི་དབྱིངས་དེ་དེ་འདྲའི་གཞི་མཐུན་དུ་འཇོག གོང་དུ་འདོད་ན། ཆོས་ཉིད་དུ་ཐལ།
འདོད་པའི་ཕྱིར། འདོད་ན། དེ་ཆོས་ཅན། རྣམ་ཀུན་མཆོག་ལྡན་གྱི་སྟོང་ཉིད་ཡིན་པར་ཐལ་ལོ། ། འདོད་ན། དེ་ཆོས་ཅན། ཁྱོད་སྒྲུབ་པ་ཡིན་པར་ཐལ་ལོ། ། ཡང་མ་ཁྱབ་ཙམ་ལ། དེ་ཆོས་ཅན། ཁྱོད་འཛིན་སྟངས་དགག་པའི་རྣམ་པ་ཅན་གྱི་བློ་ཡིན་པར་ཐལ།
ཁྱོད་འཛིན་སྟངས་གང་ཟག་གི་བདག་མེད་ཀྱི་རྣམ་པ་ཅན་གྱི་བློ་ཡིན་པའི་ཕྱིར། མ་གྲུབ་ན། དེར་ཐལ། ཆོས་ཅན་ཡིན་པའི་ཕྱིར་ཟེར་ན། མ་ཁྱབ་སྟེ། གང་ཟག་གི་བདག་མེད་ཀྱི་དབྱིངས་ལ་མཉམ་པར་གཞག་པ་ལ། གང་ཟག་གི་བདག་མེད་ལ་མཉམ་པར་བཞག་པ་ཞེས་མིང་བཏགས་པ་ཡིན་ནོ། ། གོང་དུ་འདོད་ན། དེ་ཆོས་ཅན། ཁྱོད་དེ་མ་ཡིན་པར་ཐལ།
ཁྱོད་འཛིན་སྟངས་སྒྲུབ་པའི་རྣམ་པ་ཅན་གྱི་བློ་ཡིན་པའི་ཕྱིར་ཏེ། ཁྱོད་འཕགས་ལམ་མཉམ་གཞག་ཡེ་ཤེས་ཡིན་པའི་ཕྱིར། གཞན་ཡང་། ཐོག་མར་ཆོས་ཀྱི་བདག་མེད་རྟོགས་ནས། དེར་རྗེས་གང་ཟག་གི་བདག་མེད་རྟོགས་པ་གཅིག་ཡོད་པར་ཐལ། དབུ་མ་ལ་འཇུག་པ་འདིར། ཐོག་མར་ཆོས་ཀྱི་བདག་མེད་བཤད་ནས། དེར་རྗེས་གང་ཟག་གི་བདག་མེད་བཤད་པའི་ཕྱིར་ཟེར་ན། མ་ཁྱབ། མ་གྲུབ་ན།
དེར་ཐལ། དབུ་མ་འཇུག་པའི་སེམས་བསྐྱེད་དྲུག་པ་འཆད་ཚུལ་གཅིག་ཡོད་པའི་ཕྱིར་རོ། ། རྩ་བར་འདོད་ན། དེ་མེད་པར་ཐལ། ཆོས་ཀྱི་བདག་མེད་རྟོགས་པའི་གང་ཟག་ཡིན་ན། གང་ཟག་གི་བདག་མེད་རྟོགས་པའི་གང་ཟག་ཡིན་དགོས་པའི་ཕྱིར་ཏེ། ཆོས་ཐམས་ཅད་བདེན་མེད་དུ་རྟོགས་པའི་གང་ཟག་ཡིན་ན། གང་ཟག་བདེན་མེད་དུ་རྟོགས་པའི་གང་ཟག་ཡིན་དགོས་པའི་ཕྱིར་རོ། ། གཞན་ཡང་། ཀུན་རྫོབ་བདེན་པ་བདེན་མེད་དུ་རྟོགས་ནས།
དོན་དམ་བདེན་པ་བདེན་མེད་དུ་མ་རྟོགས་པའི་གང་ཟག་ཡོད་པར་ཐལ། ཀུན་རྫོབ་བདེན་པ་བདེན་མེད་དུ་རྟོགས་ནས། དོན་དམ་བདེན་པ་བདེན་གྲུབ་ཏུ་འདོད་པའི་གང་ཟག་ཡོད་པའི་ཕྱིར། མ་གྲུབ་ན། དེར་ཐལ། ཀུན་རྫོབ་བདེན་པ་རང་སྟོང་དུ་འདོད་ཅིང་། དོན་དམ་བདེན་པ་གཞན་སྟོང་དུ་འདོད་པའི་གང་ཟག་ཡོད་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ།
དབུ་མ་གཞན་སྟོང་པ་ཡིན་ན། དེ་ལྟར་ཡིན་དགོས་པའི་ཕྱིར། རྩ་བར་འདོད་ན། དེ་མེད་པར་ཐལ། ཀུན་རྫོབ་སྣང་ལ་རང་བཞིན་མེད་པར་རྟོགས་པའི་གང་ཟག་ཡིན་ན། དོན་དམ་སྤྲོས་པའི་མཐའ་དང་བྲལ་བར་རྟོགས་པའི་གང་ཟག་ཡིན་དགོས་པའི་ཕྱིར་ཏེ། ཀུན་རྫོབ་རང་བཞིན་མེད་པའི་དབྱིངས་དང་། དོན་དམ་སྤྲོས་པའི་མཐའ་དང་བྲལ་བའི་དབྱིངས་གཉིས་ལ། ངོ་བོའི་སྒོ་ནས་དབྱེ་བ་མེད་པའི་ཕྱིར་ཏེ། དེ་བཞིན་གཤེགས་པའི་རང་བཞིན་གང་། །
འགྲོ་བ་འདི་ཡི་རང་བཞིན་ཡིན། ། ཞེས་པའི་གཞུང་དོན་གྲུབ་པའི་ཕྱིར་རོ། ། གཞན་ཡང་། ཐོག་མར་འདུས་བྱས་བདེན་མེད་དུ་རྟོགས་ནས། དེར་རྗེས་འདུས་མ་བྱས་བདེན་མེད་དུ་རྟོགས་པའི་གང་ཟག་ཡོད་པར་ཐལ། ཐོག་མར་འདུས་བྱས་བདེན་མེད་དུ་བསྒྲུབས་ནས། དེ་རྗེས་འདུས་བྱས་བདེན་མེད་དུ་བསྒྲུབ་པ་ཡོད་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ།
རྩ་ཤེ་ལས། འདུས་བྱས་རབ་ཏུ་མ་གྲུབ་པས། ། འདུས་མ་བྱས་ལྟ་ག་ལ་གྲུབ། ། ཅེས་པའི་གཞུང་དོན་གྲུབ་པའི་ཕྱིར་རོ། ། རྩ་བར་འདོད་ན། འདུས་བྱས་བདེན་མེད་དུ་རྟོགས་ནས། འདུ་མ་བྱས་བདེན་མེད་དུ་མ་རྟོགས་པའི་གང་ཟག་ཡོད་པར་ཐལ། འདོད་པའི་ཕྱིར། འདོད་ན། དེ་མེད་པར་ཐལ།
འདུས་བྱས་བདེན་མེད་དུ་རྟོགས་པའི་གང་ཟག་ཡིན་ན། འདུས་མ་བྱས་བདེན་མེད་དུ་རྟོགས་པའི་གང་ཟག་ཡིན་དགོས་པའི་ཕྱིར་ཏེ། རྟེན་འབྲེལ་གྱི་གནད་ལས་འདུས་བྱས་བདེན་མེད་དུ་རྟོགས་པའི་གང་ཟག་ཡིན་ན། རྟེན་འབྲེལ་གྱི་གནད་ལས་འདུས་མ་བྱས་བདེན་མེད་དུ་རྟོགས་པའི་གང་ཟག་ཡིན་དགོས་པའི་ཕྱིར་རོ། ། གཞན་ཡང་། དོན་དམ་དཔྱོད་བྱེད་ཀྱི་རིགས་ཤེས་ཚད་མའི་ཡུལ་ཡིན་ན། དོན་དམ་བདེན་པ་ཡིན་དགོས་པར་ཐལ། མཐོང་བ་ཡང་དག་པའི་ཡུལ་ཡིན་ན། དོན་དམ་བདེན་པ་ཡིན་དགོས་པའི་ཕྱིར། མ་གྲུབ་ན།
དེར་ཐལ། མཐོང་བ་ཡང་དག་པའི་ཡུལ་དང་། མཐོང་བ་བརྫུན་པའི་ཡུལ་གཉིས་ངོས་འཛིན་སོ་སོར་བྱེད་རིགས་པའི་ཕྱིར། མ་གྲུབ་ན། དེར་ཐལ། མཐོང་བ་ཡང་དག་པའི་རྙེད་པའི་དོན་དང་། མཐོང་བ་བརྫུན་པའི་རྙེད་པའི་རྙེད་དོན་གཉིས་ངོས་འཛིན་སོ་སོར་བྱེད་རིགས་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ།
ཡང་དག་མཐོང་ཡུལ་གང་དེ་དེ་ཉིད་དེ། ། མཐོང་བ་བརྫུན་པའང་ཀུན་རྫོབ་བདེན་པར་གསུངས། ། ཞེས་པའི་གཞུང་དོན་གྲུབ་པའི་ཕྱིར་རོ། ། རྩ་བར་འདོད་ན། བུམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ།
འཕགས་ལམ་མཉམ་གཞག་ཡེ་ཤེས་ཀྱི་ཡུལ་ཡིན་པའི་ཕྱིར་ཏེ། རྣམ་མཁྱེན་གྱི་ཡུལ་ཡིན་པའི་ཕྱིར་རོ། ། འདོད་ན་སླ། རྩ་བར་མ་ཁྱབ་ན། དེ་གཉིས་སོ་སོར་འབྱེད་མི་རིགས་པར་ཐལ། གཞི་གྲུབ་ན། མཐོང་བ་ཡང་དག་པའི་ཡུལ་ཡིན་དགོས་པ་གང་ཞིག གཞི་གྲུབ་ན། མཐོང་བ་བརྫུན་པའི་ཡུལ་ཡིན་དགོས་པའི་ཕྱིར་རོ། ། གཞན་ཡང་།
བར་དུ་བདག་ཟློག་གི་དབུ་མའི་ལྟ་བ་ཡང་ཡིན། ཐ་མར་ལྟ་བ་ཀུན་ཟློག་གི་དབུ་མའི་ལྟ་བ་ཡང་ཡིན་པའི་གཞི་མཐུན་ཡོད་པར་ཐལ། བར་དུ་བདག་ཟློག་གི་དབུ་མའི་ལྟ་བ་ཡུལ་གྱི་གཙོ་བོ་ཡང་ཡིན། ཐ་མར་ལྟ་བ་ཀུན་ཟློག་གི་དབུ་མའི་ལྟ་བ་འི་ཡུལ་གྱི་གཙོ་བོ་ཡང་ཡིན་པའི་གཞི་མཐུན་ཡོད་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། རྟག་ཆད་ཀྱི་མཐའ་གཉིས་དང་བྲལ་བའི་ཆོས་དབྱིངས་དེ་དེ་ཡིན་པའི་ཕྱིར། མ་གྲུབ་ན། དེ་ཆོས་ཅན།
ཁྱོད་དེ་དེར་ཐལ། ཁྱོད་དང་པོ་གང་ཞིག ཕྱི་མ་ཡིན་པའི་ཕྱིར། དང་པོ་མ་གྲུབ་ན། དེ་ཆོས་ཅན། དེར་ཐལ། བར་དུ་བདག་ཟློག་གི་དབུ་མའི་ལྟ་བ་དེ་ཁྱོད་ཡུལ་གྱི་གཙོ་བོར་བྱེད་པའི་དབུ་མའི་ལྟ་བ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་རྟག་ཆད་ཀྱི་མཐའ་གཉིས་དང་བྲལ་བའི་ཆོས་དབྱིངས་ཡུལ་གྱི་གཙོ་བོར་བྱེད་པའི་དབུ་མའི་ལྟ་བ་ཡིན་པར་ཐལ།
ཁྱོད་བར་དུ་བདག་ཟློག་གི་དབུ་མའི་ལྟ་བ་ཡིན་པའི་ཕྱིར། རྟགས་གཉིས་པ་མ་གྲུབ་ན། དེ་ཆོས་ཅན། ཁྱོད་དེར་ཐལ། ཐ་མར་ལྟ་བ་ཀུན་ཟློག་གི་དབུ་མའི་ལྟ་བ་དེ། ཁྱོད་ཡུལ་གྱི་གཙོ་བོར་བྱེད་པའི་དབུ་མའི་ལྟ་བ་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་རྟག་ཆད་ཀྱི་མཐའ་གཉིས།
གཉིས་ཡིན་དང་། གཉིས་མིན་དུ་འཛིན་པའི་མཐའ་བཞིའི་སྤྲོས་པ་དང་བྲལ་བའི་ཆོས་དབྱིངས་ཡུལ་གྱི་གཙོ་བོར་བྱེད་པའི་དབུ་མའི་ལྟ་བ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། ། འདིར་སྨྲས་པ། རིགས་པའི་རྣམ་གྲངས་མཐའ་ཡས་པས། ། རིགས་དང་མི་རིགས་ལེགས་ཕྱེ་སྟེ། ། རིགས་པ་སྨྲ་བའི་མཁས་རྣམས་ལ། ། རིགས་པར་སྦྱིན་ནོ་གུས་པས་ལོངས། ། འཁྲུལ་མེད་ལུང་དང་རིགས་པའི་གནད། ། ཇི་བཞིན་འབྱེད་པ་འདི་མཐོང་ཚེ། །
འབུམ་ཕྲག་ཤོག་བུས་གཞུང་དོན་གྱི། ། ཉིན་བྱེད་སྒྲིབ་རྣམས་ངལ་བ་འཛིན། ། དེས་ན་ཐོག་མར་མཁས་པ་བསྟེན། ། བར་དུ་ཐོས་པའི་ཚིག་རྒྱ་བསྐྱེད། ། ཐ་མར་བསམ་བསྒོམ་ཟུང་དུ་འབྲེལ། ། དེས་ན་གནད་འདི་རྟོགས་པར་འགྱུར། ། ཞེས་སྨྲས་སོ། ༈ །སློབ་དཔོན་ཀླུ་སྒྲུབ་ཞབས་ཀྱི་ལམ་ལས་ནི། ། ཞེས་སོགས་ཀྱི་སྐབས་སུ་ངག་དོན་གྱི་སྦྱོར་བ་དང་། མཐའ་དཔྱད་པ་གཉིས།
དང་པོ་ནི། ཤེས་བྱ་ཆོས་ཅན། ཐར་པ་དང་ཐམས་ཅད་མཁྱེན་པའི་གོ་འཕང་ཐོབ་པར་བྱེད་པ་ལ། འཕགས་པ་ཀླུ་སྒྲུབ་བཞེད་པའི་དབུ་མའི་ལྟ་བ་འདི་ཕྱིན་ཅི་མ་ལོག་པར་རྟོགས་དགོས་ཏེ། འཕགས་པ་ཀླུ་སྒྲུབ་བཞེད་པའི་དབུ་མའི་ལམ་འདི་ལས་ཕྱི་རོལ་དུ་གྱུར་པའི་དངོས་སྨྲ་བ་རྣམས་ཀྱི་ལྟ་གྲུབ་ལ་བརྟེན་ནས་ཐར་པ་ཐོབ་པ་མི་སྲིད་པའི་ཕྱིར། གཉིས་པ་ལ། དབུ་སེམས་གཉིས་ཀྱི་གྲུབ་མཐའི་ཁྱད་པར་བཤད་པ་དང་། དབུ་མ་ཐལ་འགྱུར་བས་ཀུན་གཞི་དང་རང་རིག་སོགས་ཁས་མི་ལེན་ལ་དཔྱད་པ་གཉིས། དང་པོ་ལ། དབུ་སེམས་གཉིས་པོ་དེ།
ཤིང་རྟའི་སྲོལ་འབྱེད་གང་གིའི་རྗེས་སུ་འབྲང་ཚུལ་མི་འདྲ་བའི་ཁྱད་པར་བཤད་པ། བཤད་བྱའི་བཀའ་ལ་དྲང་ངེས་འབྱེད་ཚུལ་མི་འདྲ་བའི་ཁྱད་པར་བཤད་པ། དགོངས་འགྲེལ་གྱི་བསྟན་བཅོས་མི་འདྲ་བའི་ཁྱད་པར་བཤད་པ། ཉམས་སུ་ལེན་པའི་ལྟ་བ་མི་འདྲ་བའི་ཁྱད་པར་བཤད་པ། སྤྱོད་པ་བྱང་ཆུབ་ཀྱི་སེམས་བསྐྱེད་ཚུལ་མི་འདྲ་བའི་ཁྱད་པར་བཤད་པ། བདེན་པ་གཉིས་འཇོག་ཚུལ་མི་འདྲ་བའི་ཁྱད་པར་བཤད་པ། སྐྱེ་བ་ཁས་ལེན་ཚུལ་མི་འདྲ་བའི་ཁྱད་པར་བཤད་པ། ཐེག་པ་གསུམ་གྱི་བདག་མེད་རྟོགས་ཚུལ་མི་འདྲ་བའི་ཁྱད་པར་བཤད་པ་དང་བརྒྱད་ཡོད། དང་པོ་ནི། སེམས་ཙམ་པ་རྣམས་གཙོ་བོར་ཤིང་རྟ་ཆེན་པོ་འཕགས་པ་ཐོགས་མེད་ཀྱི་རྗེས་སུ་འབྲངས་ནས།
གྲུབ་མཐའི་གཞུང་འཛུགས་པར་བྱེད། དབུ་མ་པ་རྣམས་ཤིང་རྟའི་སྲོལ་འབྱེད་འཕགས་པ་ཀླུ་སྒྲུབ་ཀྱི་རྗེས་སུ་འབྲངས་ནས་གྲུབ་མཐའི་གཞུང་འཛུགས་པར་བྱེད་དོ། ། གནད་དེས་ན་རྒྱ་གར་འཕགས་པའི་ཡུལ་ནས། ཐེག་པ་ཆེན་པོའི་སློབ་དཔོན་ཕལ་ཆེ་བ་རྣམས། ཐོག་མར་ཤིང་རྟའི་སྲོལ་འབྱེད་འདི་གཉིས་གང་རུང་གི་རྗེས་སུ་འབྲངས་ནས་ཐེག་པ་ཆེན་པོའི་གཞུང་རྣམས་ལ་ཐོས་བསམ་སྒོམ་གསུམ་མཛད་པ་ཡིན་ནོ་ཞེས་མཁས་པ་རྣམས་བཞེད་ལ། སློབ་དཔོན་ཤནྟི་ནི། ཤིང་རྟའི་སྲོལ་འབྱེད་གཉིས་ཀའི་དགོངས་པ་གཞན་སྟོང་དུ་འགྲེལ་བར་བྱེད་ཅིང་། དེ་དང་མཐུན་པར་བོད་གངས་ཅན་གྱི་དབུ་མ་གཞན་སྟོང་པ་རྣམས་ཀྱང་དེ་ཁོ་ན་ལྟར་བཞེད་དོ། ། གཉིས་པ་ནི། སེམས་ཙམ་པ་རྣམས།
བཀའ་དང་པོ་བདེན་པ་བཞིའི་ཆོས་འཁོར་དང་། བར་པ་མཚན་ཉིད་མེད་པའི་ཆོས་འཁོར་གཉིས་དྲང་དོན་གྱི་མདོར་བཀྲལ་ནས། བཀའ་ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་ངེས་དོན་གྱི་མདོར་འགྲེལ་བར་བྱེད་ཅིང་། བོད་ཀྱི་གཞན་སྟོང་པ་རྣམས་ཀྱང་དེ་བཞིན་དུ་བཞེད། དབུ་མ་པ་རྣམས་བཀའ་དང་པོ་བདེན་བཞིའི་ཆོས་འཁོར་དང་། བཀའ་ཐ་མ་ལེགས་པར་རྣམ་པར་ཕྱེ་བའི་ཆོས་འཁོར་གཉིས་དྲང་དོན་གྱི་མདོར་བཀྲལ་ནས། བཀའ་བར་པ་མཚན་ཉིད་མེད་པའི་ཆོས་འཁོར་དེ་ངེས་དོན་གྱི་མདོར་འགྲེལ་བར་བྱེད་དོ། ། གསུམ་པ་ནི། སེམས་ཙམ་པ་རྣམས་གཙོ་བོར་བྱམས་པ་དང་འབྲེལ་བའི་ཆོས་སྡེ་ཉི་ཤུ་ལ་སོགས་པའི་སྒོ་ནས་གྲུབ་མཐའ་སྨྲ་བར་བྱེད་ཅིང་། བོད་ཁ་ཅིག་ཀྱང་དེའི་རྗེས་སུ་འབྲང་ལ།
དབུ་མ་པ་རྣམས། སྔར་བཤད་པའི་དབུ་མའི་བསྟན་བཅོས་དེ་རྣམས་ལ་བརྟེན་ནས་གྲུབ་མཐའ་སྨྲ་བར་བྱེད་དོ། ། བཞི་པ་ནི། སེམས་ཙམ་པ་རྣམས། ཡོངས་གྲུབ་བདེན་གྲུབ་ཏུ་འཛིན་པའི་ལྟ་བ་དེ་རྟག་ཆད་ཀྱི་མཐའ་གཉིས་དང་བྲལ་བའི་དབུ་མའི་ལྟ་བར་འདོད་ལ། དབུ་མ་པ་རྣམས་ནི་ཆོས་ཐམས་ཅད་བདེན་པར་གྲུབ་མ་མྱོང་བའི་དབྱིངས་རྟོགས་པའི་ལྟ་བ་ལ་དབུ་མའི་ལྟ་བར་འདོད་དོ། ། ལྔ་པ་ནི། སེམས་ཙམ་པ་རྣམས། བྱང་སྡོམ་སྐྱེ་བའི་རྟེན་དུ་ངེས་པར་སོ་ཐར་རིགས་བདུན་གང་རུང་དང་ལྡན་པ་ཞིག་དགོས་པར་འདོད། དབུ་མ་པ་རྣམས་ནི།
བྱང་སྡོམ་སྐྱེ་བའི་རྟེན་དུ་སོ་ཐར་གྱི་སྡོམ་པ་དང་ལྡན་པ་ཞིག་མ་བྱུང་ཡང་རུང་བར་བཞེད་དོ། ། དེ་ཡང་དཔལ་ལྡན་ཨ་ཏི་ཤའི་རྗེས་སུ་འབྲང་བའི་ཇོ་བོ་བཀའ་གདམས་པ་རྣམས་ནི། ལྟ་བ་འཕགས་པ་ཀླུ་སྒྲུབ་ཀྱི་རྗེས་སུ་འབྲང་ཞིང་། སྤྱོད་པ་བྱང་ཆུབ་ཀྱི་སེམས་བསྒོམ་ལུགས་འཕགས་པ་ཐོགས་མེད་ཀྱི་རྗེས་སུ་འབྲང་བར་བྱེད་ལ། དཔལ་ལྡན་ས་སྐྱ་པ་རྣམས་ནི། ལྟ་བ་མཐའ་བྲལ་ཟབ་མོ་དང་། སྤྱོད་པ་བྱང་ཆུབ་ཀྱི་སེམས་བསྒོམ་ལུགས་གཉིས་ཆར་འཕགས་པ་ཀླུ་སྒྲུབ་ཀྱི་རྗེས་སུ་འབྲང་བར་བཞེད་པ་ཡིན་ཏེ། འཇམ་དབྱངས་ས་པཎ་གྱིས། ཕལ་ཆེར་ལྟ་བ་དབུ་མའི་ཚུལ། ། འཕགས་པ་ཀླུ་སྒྲུབ་ལུགས་རྗེས་འབྲང་། །
སྤྱོད་པ་སེམས་ཙམ་སྨྲ་བའི་གཞུང་། ། ཐོགས་མེད་བཞེད་པའི་སེམས་བསྐྱེད་མཛད། ། འདིར་ནི་ལྟ་སྤྱོད་མ་འཁྲུལ་ཞིང་། ། ཕན་ཚུན་ཐུན་ཚགས་མ་ཡིན་པར། ། ཇི་སྐད་བཤད་བཞིན་ཉམས་ལེན་པ། ། རྫོགས་པའི་སངས་རྒྱས་བསྟན་པ་ཡིན། ། ཞེས་གསུངས་པས་སོ། ། དྲུག་པ་ནི། སེམས་ཙམ་རྣམ་བདེན་པའི་ལུགས་ལ། ཀུན་བརྟགས་ཀུན་རྫོབ་བདེན་པ་དང་།
གཞན་དབང་དང་། ཡོངས་གྲུབ་གཉིས་དོན་དམ་བདེན་པར་འདོད། སེམས་ཙམ་རྣམ་བརྫུན་པའི་ལུགས་ལ། ཀུན་བརྟགས་ལོག་པའི་ཀུན་རྫོབ་བདེན་པ་དང་། གཞན་དབང་ཡང་དག་ཀུན་རྫོབ་བདེན་པ་དང་། ཡོངས་གྲུབ་དོན་དམ་བདེན་པར་འདོད་པ་ཡིན་ཏེ། འཇམ་དབྱངས་ས་པཎ་གྱིས། གཞུང་ལུགས་ལེགས་བཤད་ལས། རྣམ་བརྫུན་པ་ན་རེ། ཡོངས་སུ་གྲུབ་པའི་ངོ་བོ་ཉིད་སྤྲོས་པའི་དྲི་མ་དང་བྲལ་བའི་རང་རིག་རང་གསལ་ནི་དོན་དམ་པ་ཡིན་ཞིང་།
གཞན་དབང་ནི་ཡང་དག་པའི་ཀུན་རྫོབ་ཡིན་ལ། ཀུན་བརྟགས་ནི་ལོག་པའི་ཀུན་རྫོབ་ཡིན་ནོ། ། ཞེས་གསུངས་པ་ལྟར་རོ། ། གནད་དེས་ན། སེམས་ཙམ་རྣམ་བདེན་པས་གཞན་དབང་བདེན་གྲུབ་ཏུ་འདོད་ཅིང་། རྣམ་བརྫུན་པས་ནི་གཞན་དབང་བདེན་མེད་སྒྲོ་བཏགས་སུ་འདོད་པ་ཡིན་ཏེ། ཤེར་ཕྱིན་གྱི་མདོར། ཆོས་ཐམས་ཅད་རྨི་ལམ་ལྟ་བུ། སྒྱུ་མ་ལྟ་བུར་གསུངས་པ་དེ། གཞན་དབང་གིས་བསྡུས་པའི་ཆོས་ཐམས་ཅད་བདེན་པར་མ་གྲུབ་པ་སྒྱུ་མ་ལྟ་བུ།
རྨི་ལམ་ལྟ་བུ་ཡིན་པ་ལ་དགོངས་ནས་དེ་ལྟར་གསུངས་པར་འདོད་པའི་ཕྱིར་ཏེ། སློབ་དཔོན་ཕྱོགས་ཀྱི་གླང་པོས་བརྒྱད་སྟོང་དོན་བསྡུ་ལས། སྒྱུ་མ་ལ་སོགས་དཔེ་ཡིས་ནི། ། གཞན་གྱི་དབང་ཉིད་རབ་ཏུ་བསྟན། ། ཞེས་དང་། རྒྱུད་བླ་མ་ལས། ཡང་དག་མཐའ་ནི་འདུས་བྱས་ཀྱིས། ། རྣམ་པ་ཐམས་ཅད་དབེན་པ་སྟེ། ། ཉོན་མོངས་ལས་དང་རྣམ་སྨིན་དོན། ། སྤྲིན་ལ་སོགས་པ་བཞིན་དུ་བརྗོད། །
ཉོན་མོངས་སྤྲིན་འདྲ་བྱ་བ་ཡིས། ། ལས་ནི་རྨི་ལམ་ལོངས་སྤྱོད་བཞིན། ། ཉོན་མོངས་ལས་ཀྱི་རྣམ་པར་སྨིན། ། ཕུང་པོ་སྒྱུ་མ་སྤྲུལ་པ་བཞིན། ། ཞེས་གསུངས་པའི་ཕྱིར། འདིར་མཁས་པ་ཁ་ཅིག སེམས་ཙམ་རྣམ་བདེན་བརྫུན་གཉིས་ཆར་གྱིས་གཞན་དབང་བདེན་གྲུབ་ཏུ་ཁས་ལེན་ཞེས་གསུངས་པ་དང་། དབུ་མ་གཞན་སྟོང་པའི་ལྟ་བ་དེ་དབུ་མའི་ལྟ་བ་རྣམ་དག་མིན་གསུངས་པ་གཉིས་ནང་འགལ་ཆེན་པོ་ཡིན་ཏེ། འོ་ན་བྱམས་ཆོས་ཕྱི་མ་རབ་ཏུ་བྱེད་པ་སྡེ་བརྒྱད་སོགས་ལས། གཟུགས་འཛིན་གཉིས་སྣང་དང་།
ཀུན་བརྟགས་དང་། གཞན་དབང་གིས་བསྡུས་པའི་ཆོས་ཐམས་ཅད་བདེན་མེད་དུ་གཏན་ལ་ཕབ་ནས། ཡོངས་གྲུབ་བདེན་གྲུབ་ཏུ་སྟོན་པའི་གཞུང་ལུགས་འདི་དག སེམས་ཙམ་རྣམ་བདེན་བརྫུན་གང་གི་ཡང་གཞུང་ལུགས་མ་ཡིན་པར་སོང་ཞིང་། དེ་དག་བྱེ་མདོ་གཉིས་ཀྱི་གཞུང་ལུགས་ནི་ཡིན་དོན་མེད་པས། གཞུང་ལུགས་དེ་དག་དབུ་མའི་གཞུང་ལུགས་སུ་ཁས་ལེན་དགོས་པར་འགྱུར་ཞིང་། དེ་ལྟར་འདོད་ན་ནི། དབུ་མ་གཞན་སྟོང་པ་དེ་དབུ་མ་པ་རྣམ་དག་ཏུ་ཁས་ལེན་དགོས་པར་འགྱུར་རོ། ། དེས་ན་རང་གཞན་གྱི་མཁས་པ་མང་པོས། འདི་དག་ལ་ཐུགས་གཞིག་ཆེར་འཇུག་པ་མ་སྣང་བ་ལ་བརྟེན།
སེམས་ཙམ་རྣམ་བརྫུན་པ་དེས་གཞན་དབང་བདེན་གྲུབ་ཏུ་འདོད་གསུང་བ་དང་། རྣམ་བརྫུན་པས་འཛིན་པ་ཆོས་ཀྱི་བདག་མེད་དང་། མཐར་ཐུག་ཐེག་པ་གཅིག་ཏུ་གྲུབ་པ་སོགས་ཁས་མི་ལེན་ཞེས་བཞེད་པ་རྣམས་ཀྱིས་ནི་དབུ་སེམས་ཀྱི་ཁྱད་པར་ཇི་བཞིན་འབྱེད་ནུས་པར་མ་མཐོང་ངོ་། ། དབུ་མ་པའི་ལུགས་ལ་ནི་ཡུལ་གྱི་གནས་ལུགས་དེ་ཁོ་ན་ཉིད་ལ་དོན་དམ་བདེན་པ་དང་། དེ་ལས་གཞན་པའི་ཆོས་རྣམས་ལ་ཀུན་རྫོབ་བདེན་པར་འཇོག་སྟེ་འཇོག་ཚུལ་བཤད་ཟིན། བདུན་པ་ནི། སེམས་ཙམ་པས་རང་བཞིན་གྱིས་གྲུབ་པའི་གཞན་སྐྱེ་ཁས་ལེན་ཏེ་སེམས་ཙམ་པས་རང་བཞིན་གྱིས་གྲུབ་པའི་རྒྱུ་ལས་རང་བཞིན་གྱིས་གྲུབ་པའི་འབྲས་བུ་སྐྱེ་བར་ཁས་ལེན་པས་སོ། ། དབུ་མ་པས་རང་བཞིན་གྱིས་སྐྱེ་བ་ཁས་མི་ལེན་ཀྱང་། ཐ་སྙད་དུ་རང་གི་རྒྱུ་ལ་བརྟེན་ནས་རང་གི་འབྲས་བུ་སྐྱེ་བ་ཙམ་ཞིག་ཁས་ལེན་ནོ། ། བརྒྱད་པ་ནི།
སེམས་ཙམ་པ་རྣམས་ཀྱིས། ཉན་ཐོས་ཀྱི་གང་ཟག་གི་བདག་མེད་རྟོགས། རང་སངས་རྒྱས་ཀྱིས་དེའི་སྟེང་དུ་གཟུང་བ་ཆོས་ཀྱི་བདག་མེད་ཀྱང་རྟོགས། ཐེག་ཆེན་གྱི་གང་ཟག་རྣམས་ཀྱིས་དེའི་སྟེང་དུ་འཛིན་པ་ཆོས་ཀྱི་བདག་མེད་ཀྱང་རྟགས་སོ་ཞེས་འདོད་ཅིང་། དབུ་མ་རང་རྒྱུད་པ་ཡང་དེ་དང་ཆ་མཐུན་ལ། དབུ་མ་ཐལ་འགྱུར་བས་ནི་ཐེག་པ་གསུམ་ཆར་གྱི་གང་ཟག་རྣམས་ཀྱིས། བདག་མེད་གསུམ་ཆར་རྟོགས་པར་ཁས་ལེན་ནོ། ། འདི་དག་ལ་འཕྲོས་ནས། རང་སྟོང་གཞན་སྟོང་གི་ཁྱད་པར་འབྱེད་ཚུལ་རྣམས་ནི་ཟུར་དུ་ཤེས་པར་བྱའོ། ༈ །རྩ་བའི་གཉིས་པ་ལ།
སྐབས་འདིར་ཀུན་གཞི་ཁས་ལེན་མི་ལེན་ལ་དཔྱད་པ། རང་རིག་ཁས་ལེན་མི་ལེན་ལ་དཔྱད་ལ། འཕྲོས་དོན་གཞན་ལ་དཔྱད་པ་དང་གསུམ། དང་པོ་ནི། ཁ་ཅིག་ན་རེ། དབུ་མ་ཐལ་འགྱུར་བས་ཀུན་གཞི་ཁས་མི་ལེན་ཏེ། འདི་ཉིད་ལས། ཀུན་གཞི་ཡོད་ཅིང་གང་ཟག་ཉིད་ཡོད་ལ། ། ཕུང་པོ་འདི་དག་འབའ་ཞིག་ཉིད་ཡོད་ཅེས། ། བསྟན་པ་འདི་ནི་དེ་ལྟར་ཆེས་ཟབ་དོན། །
རིག་པར་མི་འགྱུར་གང་ཡིན་དེ་ལ་འོ། ། ཞེས་གསུངས་པའི་ཕྱིར། ཟེར་ན། དེ་ནི་མི་འཐད་དེ། འོ་ན་གང་ཟག་ཀྱང་མེད་པར་ཐལ། གཞུང་དེའི་དངོས་བསྟན་ལ་གང་ཟག་མེད། ཅེས་པ་ལྟ་བུ་གཅིག་བསྟན་འདུག་པའི་ཕྱིར་རོ། །

རང་ལུགས་ལ། གཞུང་དེའི་དོན་ནི་སེམས་ཙམ་པ་འདོད་པའི་ཀུན་གཞི་བདེན་གྲུབ་པ་དེ་འདྲ་མེད། ཕྱི་རོལ་པ་འདོད་པའི་རྟག་གཅིག་རང་དབང་ཅན་གྱི་གང་ཟག་ཀྱང་མེད་ཅེས་པའི་དོན་ཡིན་ནོ། ། དེས་ན་དབུ་མ་ཐལ་འགྱུར་བའི་སྐབས་འདིར་ཡང་ཀུན་གཞི་རྣམ་ཤེས་ཁས་ལེན་ཏེ། འཕགས་པ་ཀླུ་སྒྲུབ་ཀྱིས་བྱང་ཆུབ་སེམས་འགྲེལ་ལས། ཇི་ལྟར་ཁབ་ལེན་དང་ཉེ་བས། ། ལྕགས་ནི་མྱུར་དུ་ཡོངས་སུ་འཁོར། ། དེ་ལ་སེམས་ནི་ཡོད་མིན་ཏེ། ། སེམས་དང་ལྡན་བཞིན་སྣང་བར་འགྱུར། ། དེ་བཞིན་ཀུན་གཞིའི་རྣམ་ཤེས་ནི། ། བདེན་མིན་བདེན་པ་བཞིན་དུ་ནི། །
གང་ཚེ་འགྲོ་འོང་གཡོ་བར་འགྱུར། ། དེ་ཚེ་སྲིད་པའང་འཛིན་པར་བྱེད། ། ཇི་ལྟར་རྒྱ་མཚོ་ལ་ནི་ཤིང་། ། སེམས་ནི་མེད་ཀྱང་གཡོ་བར་འགྱུར། ། དེ་བཞིན་ཀུན་གཞིའི་རྣམ་ཤེས་ནི། ། ལུས་ལ་བརྟེན་ནས་གཡོ་བ་ཡིན། ། ཞེས་གསུངས་ཤིང་། དེ་དང་མཐུན་པར་འཇུག་འགྲེལ་ལས་ཀྱང་གསུངས་སོ། ། ཀུན་གཞི་ཡོད་པའི་རིགས་པའི་སྒྲུབ་བྱེད་ནི། ཀུན་གཞིའི་རྣམ་ཤེས་ཡོད་པར་ཐལ།
འཁོར་འདས་ཀུན་གྱི་བག་ཆགས་བསྒོ་བའི་གཞིར་གྱུར་པའི་རྩ་བའི་རྣམ་ཤེས་ཡོད་པའི་ཕྱིར་ཏེ། འཁོར་བའི་ལས་ཀྱི་བག་ཆགས་བསྒོ་བའི་གཞིར་གྱུར་བའི་རྩ་བའི་རྣམ་ཤེས་ཡོད་པའི་ཕྱིར་ཏེ། མ་རིག་པའི་བག་ཆགས་བསྒོ་བའི་གཞིར་གྱུར་པའི་དེ་ཡོད་པའི་ཕྱིར་ཏེ། མ་རིག་པའི་རྟེན་འབྲེལ་གྱི་བག་ཆགས་སེམས་ཀྱི་སྟེང་དུ་བསྒོ་བ་ཡོད་པའི་ཕྱིར་ཏེ། མ་རིག་པའི་རྟེན་འབྲེལ་གྱི་བག་ཆགས་ཡོད་པའི་ཕྱིར་ཏེ། མ་རིག་པའི་བག་ཆགས་ཡོད་པའི་ཕྱིར་ཏེ། འཇུག་འགྲེལ་ལས། དེ་ལ་མ་རིག་པའི་བག་ཆགས་ནི་ཤེས་བྱ་ཡོངས་སུ་དཔྱོད་པའི་གེགས་སུ་འགྱུར་བ་ཡིན་ལ། ཞེས་གསུངས་པའི་ཕྱིར་རོ། ། གཞན་ཡང་།
ཀུན་གཞི་རྣམ་ཤེས་ཡོད་པར་ཐལ། མདོ་བསྡུད་པ་ལས། གང་ལ་རྣམ་པར་ཤེས་དང་སེམས་ཡིད་མཐོང་མེད་པ། ། འདི་ནི་ཆོས་མཐོང་ཡིན་ཞེས་དེ་བཞིན་གཤེགས་པས་བསྟན། ། ཞེས་དང་། དེའི་འགྲེལ་པར། སློབ་དཔོན་སངས་རྒྱས་ཡེ་ཤེས་ཞབས་ཀྱིས། རྣམ་པར་ཤེས་པ་ནི་རྣམ་པར་ཤེས་པའི་ཚོགས་དྲུག་གོ ། སེམས་ནི་ཀུན་གཞིའི་རྣམ་པར་ཤེས་པའོ། ། ཡིད་ནི་ཉོན་མོངས་པ་ཅན་གྱི་ཡིད་དོ། །
ཞེས་པའི་གཞུང་དོན་གྲུབ་པའི་ཕྱིར་རོ། ། གཞན་ཡང་། ཀུན་གཞི་རྣམ་ཤེས་ཡོད་པར་ཐལ། ཀུན་གཞི་རྣམ་ཤེས་གནས་གྱུར་པ་ལས། མེ་ལོང་ལྟ་བུའི་ཡེ་ཤེས་འབྱུང་བ་ཡོད་པའི་ཕྱིར། མ་གྲུབ་ན། དེར་ཐལ། འཕགས་པ་སངས་རྒྱས་སའི་མདོ་ལས། ཀུན་གཞིའི་རྣམ་ཤེས་གང་ཡིན་པ། ། དེ་ནི་མེ་ལོང་ཡེ་ཤེས་འགྱུར། །
ཞེས་གསུངས་པའི་ཕྱིར། གཞན་ཡང་། ཀུན་གཞི་རྣམ་ཤེས་དེ་རྣམ་ཤེས་ཡིན་པར་ཐལ། དེ་ཡོད་པའི་ཕྱིར། འདོད་ན། དེ་མ་ཡིན་པར་ཐལ། མདོ་ལས། ཀུན་གཞི་རྣམ་ཤེས་ཞེས་གསུངས་པའི་དོན་ནི། སྟོང་པ་ཉིད་ལ་དགོངས་ནས་དེ་ལྟར་གསུངས་པའི་ཕྱིར་ཏེ། འཇུག་འགྲེལ་ལས།
སྟོང་པ་ཉིད་ཁོ་ན་ཀུན་གཞིའི་རྣམ་པར་ཤེས་པའི་སྒྲས་བསྟན་པར་རིག་པར་བྱའོ། ། ཞེས་པའི་གཞུང་དོན་གྲུབ་པའི་ཕྱིར། ཟེར་ན། དེའི་གོ་དོན་ནི། ཀུན་གཞིའི་ཁྱད་པར་གྱི་ཆོས་གསལ་སྟོང་ཟུང་འཇུག་ལ། ཀུན་གཞིའི་སྒྲས་བཏགས་ནས་བསྟན་ཞེས་པའི་དོན་ཡིན་ནོ། ། གཞན་ཡང་། སློབ་དཔོན་ཟླ་བ་གྲགས་པ་དེ་ཀུན་གཞིའི་རྣམ་ཤེས་བཞེད་པར་ཐལ། ཀུན་གཞིའི་རྣམ་ཤེས་ཡོད་པའི་ཕྱིར། འདོད་ན།
སློབ་དཔོན་དེས་བདེ་གཤེགས་སྙིང་པོ་བཞེད་པར་ཐལ། འདོད་པའི་ཕྱིར། འདོད་ན། དེ་མི་བཞེད་པར་ཐལ། སློབ་དཔོན་དེ་བདེ་གཤེགས་སྙིང་པོ་ཡོད་པར་སྟོན་པའི་མདོ་དྲང་དོན་གྱི་མདོར་བཞེད་པའི་ཕྱིར། མ་གྲུབ་ན། དེར་ཐལ། སྡོམ་གསུམ་ལས། སློབ་དཔོན་ཟླ་བ་གྲགས་པས་ཀྱང་། ། དབུ་མ་ལ་ནི་འཇུག་པ་ལས། །
བདེ་གཤེགས་སྙིང་པོ་དྲང་དོན་དུ། ། གསུངས་པ་དེ་ཡང་ཤེས་པར་གྱིས། ། ཞེས་པའི་གཞུང་དོན་གྲུབ་པའི་ཕྱིར་ཟེར་ན། མ་ཁྱབ། གཞུང་དེའི་དོན་ནི་སློབ་དཔོན་ཟླ་བ་གྲགས་པས་བདེ་གཤེགས་སྙིང་པོ་བདེན་གྲུབ་ཏུ་སྟོན་པའི་མདོ་དེ་དྲང་དོན་གྱི་མདོར་འགྲེལ། ཞེས་པའི་དོན་ཡིན་ནོ། ། དཔལ་ལྡན་ཟླ་བ་གྲགས་པ་བདེ་གཤེགས་སྙིང་པོ་མི་བཞེད་ཟེར་ན། སློབ་དཔོན་དེ་བཞེད་པར་ཐལ། སློབ་དཔོན་དེ་སངས་རྒྱས་ཀྱི་རིགས་བཞེད་པའི་ཕྱིར། མ་གྲུབ་ན།
དེར་ཐལ། སློབ་དཔོན་དེས་ཐེག་ཆེན་གྱི་རིགས་སད་པའི་གང་ཟག་བཞེད་པའི་ཕྱིར། མ་གྲུབ་ན། དེར་ཐལ། དེ་ལ་རྫོགས་པའི་བྱང་ཆུབ་བློ་ཡི་ས་བོན་ཡོད། ། ཅེས་བཤད་པའི་ཕྱིར་རོ། ༈ །གཉིས་པ་དབུ་མ་ཐལ་འགྱུར་བས་རང་རིག་ཁས་ལེན་མི་ལེན་ལ་དཔྱད་པ་ནི། ལང་གཤེགས་ལས། ཇི་ལྟར་རལ་གྲི་རང་གི་སོས། ། གཅོད་པར་མི་བྱེད་སེར་མོ་བཞིན། །
རང་གིས་རེག་པར་བྱེད་མིན་ལྟར། ། རང་རིག་སེམས་ཀྱང་དེ་བཞིན་ནོ། ། ཞེས་སོགས་དང་། རང་རིག་པ་ནི་གྲུབ་ལ་རག་ཡོད་ཀྱི། ། དེ་ལྟའང་དྲན་པའི་དྲན་པ་རིགས་མིན་ཏེ། ། གཞན་ཕྱིར་མ་ཤེས་རྒྱུད་ལ་སྐྱེས་བ་བཞིན། ། གཏན་ཚིགས་འདིས་ནི་ཁྱད་པར་དག་ཀྱང་འཛོམས། ། ཞེས་དང་། དེའི་འགྲེལ་པར། འོན་ཏེ་འཇིག་རྟེན་ཐ་སྙད་པའི་དབང་དུ་ཡིན་ན་ནི།
དེ་ལྟ་ན་ཡང་རིག་པའི་རྒྱུན་གྱི་དྲན་པ་ནི་མི་སྲིད་པ་ཉིད་དོ། ། ཞེས་དང་། རང་རིག་མེད་པར་དྲན་པ་འདྲེན་པ་ཇི་ལྟར་འབྱུང་བ་དེ་སྟོན་པར་འགྱུར་རོ། ། ཞེས་སོགས་དང་། སྤྱོད་འཇུག་ལས། གལ་ཏེ་རང་རིག་ཡོད་མིན་ན། ། རྣམ་ཤེས་ཇི་ལྟར་དྲན་པར་འགྱུར། ། ཞེས་སོགས་ཀྱི་གཞུང་རྣམས་ཀྱིས། དངོས་སྨྲ་བ་འདོད་པའི་རང་རིག་བདེན་གྲུབ་པ་བཀག་ནས། དབུ་མ་ཐལ་འགྱུར་བ་རང་ལུགས་ལ།
སེམས་ཅན་ནས་སངས་རྒྱས་ཀྱི་བར་དུ་རིགས་འདྲ་རྒྱུན་མི་འཆད་པའི་སེམས་རང་བཞིན་གྱི་འོད་གསལ་བ་དེ་ལ། ཐ་སྙད་དུ་རང་རིག་ཅེས་འཇོག་པ་ཡིན་ནོ། ༈ །རྩ་བའི་གསུམ་པ་འཕྲོས་དོན་གཞན་དཔྱད་པ་ནི། འདི་ཉིད་ལས། རབ་རིབ་དང་ལྡན་དབང་པོ་ཅན་མཚུངས་ལ། ། ཆུ་འབབ་ཀླུང་ལ་ཡི་དྭགས་རྣག་བློ་ཡང་། ། མདོར་ན་ཇི་ལྟར་ཤེས་བྱ་མེད་དེ་བཞིན། ། བློ་ཡང་མེད་ཅེས་དོན་འདི་ཤེས་པར་གྱིས། ། ཞེས་པའི་སྐབས་སུ་མཁས་པ་ཁ་ཅིག་ན་རེ། གཞི་ཆུ་ཀླུང་གཅིག་ཉིད་ལྷའི་མིག་ཤེས་ལ་བདུད་རྩིར་སྣང་།
ལྷ་མ་ཡིན་གྱི་མིག་ཤེས་ལ་གོ་མཚོན་དུ་སྣང་། མིའི་མིག་ཤེས་ལ་ཆུར་སྣང་། ཡིད་དྭགས་ཀྱི་མིག་ཤེས་ལ་རྣག་ཁྲག་ཏུ་སྣང་། དུད་འགྲོ་འགའ་ཞིག་གི་མིག་ཤེས་ལ་གནས་ཁང་དུ་སྣང་། དམྱལ་བའི་མིག་ཤེས་ལ་ཁྲོ་ཆུ་ཁོལ་མ་ལ་སོགས་པར་སྣང་བའི་ཚེ། མིག་ཤེས་དེ་དྲུག་ཆར་འགྲོ་བ་རང་རང་གི་ལས་སྣང་ལ་ལྟོས་ནས་ཚད་མ་ཡིན་ཞིང་། ཆུ་ཀླུང་ཕོར་པ་གང་ཆུར་སྣང་བའི་མིའི་རྒྱུད་ཀྱི་མིག་ཤེས་ཚད་མ་དེས། འགྲོ་བ་གཞན་ལྔའི་རྒྱུད་ཀྱི་ཆུ་ཀླུང་ཕོར་པ་གང་བདུད་རྩི་སོགས་སུ་སྣང་བའི་ཚད་མ་དེ་འགོག་མི་ནུས་ཏེ། གཞི་དེར་རིགས་དྲུག་རང་རང་གི་ལས་སྣང་ལ་ལྟོས་ནས། ཆུ་ཀླུང་ཕོར་པ་གང་གི་གཞི་དེར་ལྷ་ལ་ལྟོས་ནས་བདུད་རྩི་ཕོར་པ་གང་།
མི་ལ་ལྟོས་ནས་ཆུ་ཕོར་པ་གང་། ལྷ་མ་ཡིན་ལ་ལྟོས་ནས་གོ་མཚོན་ཕོར་པ་གང་། དུད་འགྲོ་འགའ་ཞིག་ལ་ལྟོས་ནས་གནས་ཁང་། ཡིད་དྭགས་ལ་ལྟོས་ནས་རྣག་ཁྲག་ཕོར་པ་གང་། དམྱལ་བ་ལ་ལྟོས་ནས་ཁྲོ་ཆུ་ཕོར་པ་གང་ལ་སོགས་པ་ཡོད་པའི་ཕྱིར། ཞེས་བཞེད། འདི་ལ་མཁས་པ་རྣམས་ཀྱིས་དཔྱད་པ་མང་དུ་མཛད་མོད། ལོགས་སུ་ཤེས་པར་བྱའོ། ། རང་གི་ལུགས་ནི། ཆུ་ཀླུང་འབབ་པའི་གཞི་དེར་མིའི་མིག་ཤེས་ལ་བཏུང་བ་ཆུར་སྣང་།
དུད་འགྲོ་འགའ་ཞིག་གི་མིག་ཤེས་ལ་རང་གི་གནས་ཁང་དུ་སྣང་། ཡི་དྭགས་ཀྱི་དེ་ལ་རྣག་ཁྲག་ཏུ་སྣང་། ཚ་དམྱལ་བའི་དེ་ལ་མེར་སྣང་། འདོད་ལྷས་དེ་ལ་བདུད་རྩིར་སྣང་བའི་ཚེ། དེ་ལྟ་བུའི་ཡུལ་ཡུལ་ཅན་གྱི་སྣང་བ་གཉིས་ཀར་ཡང་། རང་རང་གི་སྣང་བ་ལ་ལྟོས་ཏེ་བདེན་པ་ཡིན་ཞིང་ཕན་ཚུན་ལྟོས་ཏེ་གཅིག་གི་ངོར་གཅིག་མི་སྣང་བས་རྫུན་པ་ཡིན་ལ། དབུ་མ་པ་རང་ལུགས་ལ། དེ་ཐམས་ཅད་ཀྱང་རྫུན་སྣང་ཙམ་དུ་མཚུངས་ཏེ། མིག་དབང་རབ་རིབ་ཅན་ལ་སྐྲ་ཤད་དུ་སྣང་བའི་བློ་དང་མཚུངས་པའི་ཕྱིར་ཏེ། དབང་པོ་རབ་རིབ་བཅས་པའི་བློ་གང་གིས། །
རབ་རིབ་མཐུ་ལས་སྐྲ་རྣམས་གང་མཐོང་བ། ། དེ་བློ་ལ་ལྟོས་གཉིས་ཆར་བདེན་པ་སྟེ། ། དོན་གསལ་མཐོང་ལ་གཉིས་ཀའང་བརྫུན་པ་ཡིན། ། ཞེས་གསུངས་པའི་ཕྱིར། འོན་ཀྱང་མིའི་འཇིག་རྟེན་གྲགས་སྡེ་དང་བསྟུན་ནས་ཆུ་ཀླུང་འབབ་པའི་གཞིར་བརླན་ཤིང་གཤེར་བ་དེ་ལ་ཆུའི་ཐ་སྙད་ཙམ་གདོགས་པ་ཡིན་ནོ། འདིར་སྨྲས་པ། རྣལ་འབྱོར་དཔྱོད་གཞུ་རྒྱ་མཚོའི་དོན་རྟོགས་ནས། ། མཐའ་བྲལ་དབུ་མ་ཆེན་པོར་གདེང་ཐོབ་སྟེ། ། དབུ་སེམས་གྲུབ་མཐའི་གནད་རྣམས་མ་འདྲེས་པར། ། ཞིབ་ཏུ་འཆད་པ་ཁོ་བོའི་མན་ངག་ཡིན།
༈ །ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། ། ལྟ་ལས་བྱུང་བར་བློ་ཡིས་མཐོང་གྱུར་ཞིང་། ། བདག་ནི་འདི་ཡི་ཡུལ་དུ་རྟོགས་བྱས་ནས། ། རྣལ་འབྱོར་པ་ཡིས་བདག་ནི་འགོག་པར་བྱེད། ། ཅེས་པའི་སྐབས་སུ། ངག་སྦྱོར་དང་། མཐའ་དཔྱད་པ་གཉིས། དང་པོ་ནི། ཤེས་བྱ་ཆོས་ཅན། མཁས་པའི་མཆོག་རྣལ་འབྱོར་དབུ་མ་པས།
འཇིག་ལྟ་ལྷན་སྐྱེས་ཀྱི་ཡུལ་གྱི་གང་ཟག་གི་བདག་དེ་ལུང་རིགས་མན་ངག་གསུམ་གྱི་སྒོ་ནས་འགོག་པར་བྱེད་དགོས་པ་ཡིན་ཏེ། འཇིག་ལྟ་ལྷན་སྐྱེས་དེ་ལ་བརྟེན་ནས་ཉོན་མོངས་པ་ཆགས་སོགས་དང་། སྐྱོན་སྐྱེ་རྒ་ན་འཆི་ལ་སོགས་པ་འཁོར་བའི་ཉེས་པ་ཐམས་ཅད་འབྱུང་བ་ཡིན་པའི་ཕྱིར། གཉིས་པ་ལ། བདག་འཛིན་གཉིས་ཀྱི་རྣམ་གཞག་བཤད་པ། རིགས་པའི་དགག་བྱ་བདག་གཉིས་ངོས་བཟུང་བ། བདག་གཉིས་འགོག་དགོས་པའི་རྒྱུ་མཚན་བཤད་པ། འཕྲོས་དོན་དབུ་མའི་ལུགས་ཀྱི་སྤང་བྱ་སྤོང་ཚུལ་བཤད་པ། དེ་དག་ལ་དོགས་པ་དཔྱད་པ་དང་ལྔ། དང་པོ་ལ།
གང་ཟག་གི་བདག་འཛིན་བཤད་པ། ཆོས་ཀྱི་བདག་འཛིན་བཤད་པ། དེ་གཉིས་ཤེས་བྱེད་ཀྱི་ལུང་དང་སྦྱར་བ་སྟེ་གསུམ། དང་པོ་ལ། མཚན་ཉིད། ཁྱབ་མཉམ། དབྱེ་བ། སྤོང་བའི་ས་མཚམས་བཤད་པ་དང་བཞི། དང་པོ་ནི། གང་ཟག་རང་ཉིད་དང་རང་རྒྱུད་ཀྱིས་བསྡུས་པའི་ཕུང་པོ་ལྔ་པོ་གང་རུང་ལ་དམིགས་ནས་ངའོ་སྙམ་དུ་འཛིན་པ་དང་།
དེ་ལ་དམིགས་ནས་ང་ཡིའོ་སྙམ་དུ་འཛིན་པ་གང་རུང་གིས་བསྡུས་པའི་འཇིག་ལྟ་དེ་དེའི་མཚན་ཉིད་ཡིན། གཉིས་པ་ནི། དེ་དང་། འཇིག་ལྟ། གང་ཟག་གི་བདག་འཛིན། གང་ཟག་གི་བདེན་འཛིན། ཉོན་མོངས་སྐྱོན་རྣམས་ལ་ལུས་འཇིག་ཚོགས་ལ། ལྟ་ལས་བྱུང་བར་ཞེས་པའི་སྐབས་ནས་དངོས་སུ་བསྟན་པའི་འཇིག་ལྟ། མདོ་ལས། ཉོན་མོངས་པ་རྣམས་ནི་འཇིག་ཚོགས་ལ་ལྟ་བའི་རྩ་བ་ཅན།
འཇིག་ཚོགས་ལྟ་བའི་རྒྱུ་ཅན། འཇིག་ཚོགས་ལ་ལྟ་བའི་ཀུན་འབྱུང་བ་ཅན་དག་གོ ། ཞེས་པའི་སྐབས་ནས་དངོས་སུ་བསྟན་པའི་འཇིག་ལྟ་རྣམས་དོན་གཅིག གསུམ་པ་ལ། གང་ཟག་གི་བདག་འཛིན་ཀུན་བརྟགས་དང་། གང་ཟག་བདག་འཛིན་ལྷན་སྐྱེས་གཉིས། དང་པོ་ལ། མཚན་ཉིད། ཁྱབ་མཉམ། དབྱེ་བ་དང་གསུམ།
དང་པོ་ནི། གང་ཟག་གི་བདག་འཛིན་གང་ཞིག་སྒྲིབ་པ་ཀུན་བརྟགས་ཀྱིས་བསྡུས་པ་དེ་དེའི་མཚན་ཉིད་ཡིན། གཉིས་པ་ནི། དེ་དང་། འཇིག་ལྟ་ཀུན་བརྟགས། བདག་གི་འདི་ཞེས་དངོས་ལ་ཆགས་སྐྱེད་པས། ། ཞེས་པའི་སྐབས་ནས་དངོས་སུ་བསྟན་པའི་འཇིག་ལྟ། སྒྲིབ་པ་ཀུན་བརྟགས་ཀྱིས་བསྡུས་པའི་འཇིག་ལྟ་རྣམས་དོན་གཅིག གསུམ་པ་དབྱེ་ན། གང་ཟག་རང་རྒྱུད་ཀྱིས་བསྡུས་པའི་གཟུགས་ཀྱི་ཕུང་པོ་བདག་མ་ཡིན་པ་ལ་གཟུགས་ཀྱི་ཕུང་པོ་བདག་ཏུ་ལྟ་བའི་འཇིག་ལྟ།
གང་ཟག་རང་རྒྱུད་ཀྱིས་བསྡུས་པའི་བདག་གཟུགས་ཀྱི་ཕུང་པོ་དང་ལྡན་པ་མ་ཡིན་པ་ལ་བདག་གཟུགས་ཀྱི་ཕུང་པོ་དང་ལྡན་པར་ལྟ་བའི་འཇིག་ལྟ། གང་ཟག་རང་རྒྱུད་ཀྱི་གཟུགས་ཀྱི་ཕུང་པོ་ལ་བདག་ཡོད་པར་ལྟ་བའི་འཇིག་ལྟ། གང་ཟག་རང་རྒྱུད་ཀྱི་བདག་ལ་གཟུགས་ཀྱི་ཕུང་པོ་ཡོད་པར་ལྟ་བའི་འཇིག་ལྟ་སྟེ་བཞི། དེ་བཞིན་དུ་གང་ཟག་རང་རྒྱུད་ཀྱིས་བསྡུས་པའི་ཕུང་པོ་ཕྱི་མ་བཞི་ལ་ཡང་བཞི་བཞིར་དབྱེ་བས་འཇིག་ལྟ་ཀུན་བརྟགས་ཉི་ཤུ་ཡོད་དེ། འདི་ཉིད་ལས། གཟུགས་བདག་མ་ཡིན་བདག་ནི་གཟུགས་ལྡན་མིན། ། གཟུགས་ལ་བདག་མེད་བདག་ལ་གཟུགས་ཡོད་མིན། ། དེ་ལྟར་རྣམ་བཞིར་ཕུང་ཀུན་ཤེས་བྱ་སྟེ། ། དེ་དག་བདག་ཏུ་ལྟ་བ་ཉི་ཤུར་འདོད། ། ཅེས་དང་།
དེའི་རང་འགྲེལ་ལས། ཕུང་པོའི་ལྔ་པོ་བདག་དང་བྲལ་བ་དག་ལ་འཇིག་ཚོགས་ལ་ལྟ་བས་རྣམ་པ་བཞི་བཞིའི་སྒོ་ནས་བདག་ཉིད་དུ་བཟུང་བ་ན་འཇིག་ཚོགས་ལ་ལྟ་བའི་ཆ་ཉི་ཤུར་འགྱུར་རོ། ། ཞེས་གསུངས་པས་སོ། འདིར་གནད་ཀྱི་སྙིང་པོ་ནི། གང་ཟག་རང་རྒྱུད་ཀྱིས་བསྡུས་པའི་ཕུང་པོ་ལྔ་པོ་གང་རུང་དམིགས་ཡུལ་དུ་སོང་བ་ལ་བརྟེན་ནས། གང་ཟག་རང་ཉིད་ལ་ངའོ་སྙམ་དུ་འཛིན་པའི་བློ་དེ་གང་ཟག་གི་བདག་འཛིན་ལྷན་སྐྱེས་དང་། ཡང་གང་ཟག་རང་རྒྱུད་ཀྱིས་བསྡུས་པའི་ཕུང་པོ་ལྔ་པོ་གང་རུང་། དམིགས་ཡུལ་དུ་སོང་བ་ལ་བརྟེན་ནས་བདག་གི་གཟུགས་ཀྱི་ཕུང་པོ་བདེན་པར་གྲུབ་བོ་སྙམ་དུ་འཛིན་པའི་བློ་དང་། ང་གཟུགས་ཀྱི་ཕུང་པོ་དང་ལྡན་ནོ་སྙམ་དུ་འཛིན་པའི་བློ་དེ་གང་ཟག་གི་བདག་འཛིན་ཀུན་བརྟགས་སུ་འཇོག་པའི་གནད་ནི། གཞུང་འདི་ཉིད་ཀྱིས་དངོས་སུ་བསྟན་པ་ཡིན་པས།
སྔར་དྲངས་པའི་གཞུང་འདི་ཉིད་ཀྱི་དོན་ལ་ཞིབ་ཏུ་དཔྱོད་པ་གལ་ཆེའོ། ། གཉིས་གང་ཟག་གི་བདག་འཛིན་ལྷན་སྐྱེས་ལ་མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། གང་ཟག་གི་བདག་འཛིན་གང་ཞིག སྒྲིབ་པ་ལྷན་སྐྱེས་ཀྱིས་བསྡུས་པ་དེ་དེའི་མཚན་ཉིད་ཡིན། གཉིས་པ་ནི། དེའི་ཕྱིར། ངར་འཛིན་ལྷན་སྐྱེས།
དང་པོ་ང་ཞེས་བདག་ལ་ཞེན་གྱུར་ཅིང་། ། ཞེས་པའི་སྐབས་ནས་དངོས་སུ་བསྟན་པའི་འཇིག་ལྟ། འཇིག་ལྟ་ལྷན་སྐྱེས། སྒྲིབ་པ་ལྷན་སྐྱེས་ཀྱིས་བསྡུས་པའི་འཇིག་ལྟ། རང་འཁོར་དུ་བྱེད་པའི་ཉོན་ཡིད་ཀྱི་འཁོར་དུ་བྱུང་བའི་བདག་ལྟ། སྒྲིབ་ལ་ལུང་དུ་མ་བསྟན་པས། ། ཉོན་མོངས་བཞི་དང་རྟག་ཏུ་འགྲོགས། ། བདག་རྒྱལ་བདག་ཏུ་ཆགས་པ་དང་། ། བདག་ཏུ་ལྟ་དང་བདག་ཏུ་རྨོངས། ། ཞེས་པའི་ཚིག་ཟུར་གྱི་བདག་ཏུ་ལྟ་དང་ཞེས་པའི་སྐབས་ནས་དངོས་སུ་བསྟན་པའི་བདག་ལྟ།
རྣམ་འགྲེལ་ལས། ལྷན་ཅིག་སྐྱེས་པ་མ་སྤངས་ཕྱིར། ། སྤངས་ན་ཡང་སྲིད་ག་ལ་ཡོད། ། ཅེས་པའི་ཚིག་ཟུར་གྱི་ལྷན་ཅིག་སྐྱེས་པ་ཞེས་པའི་སྐབས་ནས་དངོས་བསྟན་གྱི་འཇིག་ལྟ་ལྷན་སྐྱེས། བདེན་པར་གྱུར་པའམ་སྡུག་བསྔལ་བར། ། མ་གྱུར་ཅིག་ཅེས་འདོད་པ་ན། ། ང་འོ་སྙམ་པའི་བློ་གང་དེ། ། སེམས་ཅན་ལ་ལྟ་ལྷན་ཅིག་སྐྱེས། ། ཞེས་པའི་སྐབས་ནས་དངོས་སུ་བསྟན་པའི་འཇིག་ལྟ། འཇིག་ཚོགས་ལྟ་རི་ལྷུན་སྟུག་ལ་གནས་པའི། །
རྩེ་མོ་མཐོ་བར་གྱུར་པ་འདི་དག་གོ ། ཞེས་པའི་ཚིག་ཟུར་གྱི་ལྟ་རི་ལྷུན་སྟུག་ཅེས་པའི་སྐབས་ནས་དངོས་སུ་བསྟན་པའི་འཇིག་ལྟ། བྱེ་བྲག་ཏུ་སྨྲ་བས་མི་འདོད་ལ། རིགས་པའི་རྗེས་འབྲང་གི་མདོ་སྡེ་པ་ཡན་ཆད་ཀྱིས་འདོད་པའི་འཇིག་ལྟ་ལྷན་སྐྱེས་རྣམས་དོན་གཅིག གསུམ་པ་དབྱེ་བ་ལ། ལམ་མ་ཞུགས་ཀྱི་གང་ཟག་གི་རྒྱུད་ཀྱི་དེ་དང་། ལམ་ཞུགས་ཀྱི་གང་ཟག་གི་རྒྱུད་ཀྱི་དེ་གཉིས་ཡོད། འདིར་གནད་ཀྱི་སྙིང་པོ་ནི། བྱེ་བྲག་ཏུ་སྨྲ་བས་འཇིག་ལྟ་ལྷན་སྐྱེས་སམ། བསྒོམ་སྤངས་འཇིག་ལྟ་ཁས་མི་ལེན་ཏེ།
འཇིག་ལྟ་ཡིན་ན། མཐོང་སྤངས་ཉོན་མོངས་ཡིན་པས་ཁྱབ་པར་འདོད་ཅིང་། ཉོན་ཡིད་གཙོ་འཁོར་ཐམས་ཅད་ཁས་མ་བླངས་པས། ཉོན་ཡིད་འཁོར་བྱུང་གི་འཇིག་ལྟ་ཡང་མི་འདོད་པའི་ཕྱིར། དེས་ན། འཁོར་བའི་རྩ་བ་ཉོན་ཡིད། འཁོར་བྱུང་གི་བདག་ལྟ་ཁས་མ་བླངས་པས། དེ་སྤོང་བའི་གཉེན་པོ་དང་། དེའི་ཡུལ་གྱི་གཙོ་བོ་གང་ཟག་གི་བདག་དེ་སུན་དབྱུང་བའི་རིགས་པ་རྣམས་ཇི་བཞིན་མི་ཤེས་པའི་རྒྱུ་མཚན་གྱིས། བྱེ་བྲག་ཏུ་སྨྲ་བའི་གྲུབ་མཐའ་དེ་གྲུབ་མཐའ་ཅུང་ཟད་དམན་པར་འཇོག་པའི་གཙོ་བོ་ཡང་དེ་ཡིན་ནོ། །
བཞི་པ་སྤོང་བའི་ས་མཚམས་ནི། འཇིག་ལྟ་ཀུན་བརྟགས་དེ་ཉན་རང་གཉིས་ཀྱི་ལམ་དུ། མཐོང་ལམ་སྡུག་བསྔལ་ཆོས་བཟོད་ཀྱི་གནས་སྐབས་སུ་སྤོང་བར་བྱེད་དེ། ཉན་ཐོས་མཐོང་ལམ་སྡུག་བསྔལ་ཆོས་བཟོད་དེ་མཐོང་སྤངས་ཉོན་མོངས་བརྒྱད་ཅིག་ཆར་དུ་སྤོང་བའི་བྱ་བ་བྱེད་པའི་ཕྱིར་ཏེ། སྐབས་འདིར་མཐོང་ལམ་ཤེས་བཟོད་བཅུ་དྲུག་པོ་དེ་ངོ་བོ་གཅིག་ལ་ལྡོག་པ་ཐ་དད་དུ་གསུངས་པའི་ཕྱིར། འདིའི་གནད་འོག་ཏུ་འཆད་དོ། ། འཇིག་ལྟ་ཀུན་བརྟགས་དེ་ལ། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། ། ཞེས་པའི་སྐབས་ཀྱི་གཏི་མུག་གི་མིང་ཅན་བདེན་འཛིན་དང་། འགྲེལ་བར།
ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་ཉོན་མོངས་པ་ཅན་གྱི་མ་རིག་པ་སྤངས་པ་ཞེས་པའི་སྐབས་ཀྱི་ཉོན་མོངས་པ་ཅན་གྱི་མ་རིག་པའི་མིང་བཏགས་ནས་གསུངས་པ་ཡིན་ནོ། ། ཉན་རང་གཉིས་ཀྱི་ལམ་དུ་གང་ཟག་གི་བདག་འཛིན་ལྷན་སྐྱེས་སམ། འཇིག་ལྟ་ལྷན་སྐྱེས་དེ། བསྒོམ་ལམ་རྡོ་རྗེ་ལྟ་བུའི་ཏིང་ངེ་འཛིན་གྱི་གནས་སྐབས་སུ་སྤོང་བར་བྱེད་དེ། དེའི་གནས་སྐབས་སུ་ཉོན་ཡིད་གཙོ་འཁོར་ཐམས་ཅད་སྤོང་བའི་ཕྱིར། ཐེག་ཆེན་གྱི་ལམ་དུ་སྤོང་ཚུལ་ནི་དམན་ལམ་མངོན་དུ་མ་སོང་བའི་ཚེ། ཐེག་ཆེན་གྱི་སྦྱོར་ལམ་ཆོས་མཆོག་ཐ་མའི་ཡེ་ཤེས་ཀྱི་གནས་སྐབས་སུ། གང་ཟག་གི་བདག་འཛིན་ཀུན་བརྟགས་དང་། གང་ཟག་གི་བདག་འཛིན་ལྷན་སྐྱེས་གཉིས་ཅིག་ཆར་དུ་སྤོང་བ་ཡིན་ཏེ། གནས་སྐབས་དེར་མཐོང་སྤངས་ཀུན་སྦྱོར་གསུམ་དང་།
ཉོན་ཡིད་གཙོ་འཁོར་རྣམས་ཅིག་ཆར་དུ་སྤོང་བའི་ཕྱིར། དེས་ན། སྐབས་འདིར་བདེན་འཛིན་ཡིན་ན། ཉོན་སྒྲིབ་ཡིན་པས་མ་ཁྱབ་ཀྱང་། གང་ཟག་གི་བདག་འཛིན་ཡིན་ན། ཉོན་སྒྲིབ་ཡིན་པས་ཁྱབ་བོ། ། གཉིས་པ་ཆོས་ཀྱི་བདག་འཛིན་ལ་མཚན་ཉིད། ཁྱབ་མཉམ། དབྱེ་བ། སྤོང་བའི་ས་མཚམས་བཤད་པ་དང་བཞི།
དང་པོ་ནི། གང་ཟག་རང་རྒྱུད་ཀྱིས་བསྡུས་པ་ལས་གཞན་པའི་ཆོས་ལ་དམིགས་ནས་རང་ཡུལ་གྱི་གཙོ་བོ་བདེན་པར་འཛིན་པའི་བདེན་འཛིན་དེ་དེའི་མཚན་ཉིད་ཡིན། གཉིས་པ་ནི། དེ་དང་། ཆོས་ཀྱི་བདེན་འཛིན། ཤེས་སྒྲིབ་རྟོག་པར་གྱུར་པའི་བདེན་འཛིན། བདག་གི་འདི་ཞེས་དངོས་ལ་ཆགས་བསྐྱེད་པས། ། ཞེས་པའི་སྐབས་ནས་དངོས་སུ་བསྟན་པའི་ཆོས་ཀྱི་བདག་འཛིན་རྣམས་དོན་གཅིག ཤེས་སྒྲིབ་རྟོག་པ་དང་དོན་མི་གཅིག་སྟེ། ཤེས་སྒྲིབ་རྟག་འཛིན་རྟོག་པ་དེ་ཆོས་ཀྱི་བདེན་འཛིན་མ་ཡིན་པའི་ཕྱིར།
གསུམ་པ་དབྱེ་བ་ལ། ཆོས་ཀྱི་བདག་འཛིན་ཀུན་བརྟགས་དང་། ཆོས་ཀྱི་བདག་འཛིན་ལྷན་སྐྱེས་གཉིས་ཡོད། དང་པོ་ལ། མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། ཆོས་ཀྱི་བདག་འཛིན་གང་ཞིག སྒྲིབ་པ་ཀུན་བརྟགས་ཀྱི་བསྡུས་པ་དེ་དེའི་མཚན་ཉིད་ཡིན།
གཉིས་པ་ནི། དེ་དང་མཐོང་སྤངས་ཤེས་སྒྲིབ་རྟོག་པར་གྱུར་པའི་བདེན་འཛིན་དོན་གཅིག གསུམ་པ་དབྱེ་ན། མཐོང་སྤངས་ཤེས་སྒྲིབ་རྟོག་པ་བརྒྱད་པོ་གང་རུང་དུ་གྱུར་པའི་ཆོས་ཀྱི་བདག་འཛིན་ཀུན་བརྟགས་བརྒྱད་ཡོད། གཉིས་པ་ཆོས་ཀྱི་བདག་འཛིན་ལྷན་སྐྱེས་ལ་མཚན་ཉིད། ཁྱབ་མཉམ། དབྱེ་བ་དང་གསུམ། དང་པོ་ནི། ཆོས་ཀྱི་བདག་འཛིན་གང་ཞིག སྒྲིབ་པ་ལྷན་སྐྱེས་ཀྱིས་བསྡུས་པ་དེ་དེའི་མཚན་ཉིད་ཡིན།
གཉིས་པ་ནི། དེ་དང་། བསྒོམ་སྤངས་ཤེས་སྒྲིབ་རྟོག་པར་གྱུར་པའི་བདེན་འཛིན་དོན་གཅིག གསུམ་པ་དབྱེ་ན། འདོད་པའི་སས་བསྡུས་ཀྱི་ཆོས་ཀྱི་བདག་འཛིན་ལྷན་སྐྱེས། བསམ་གཏན་དང་པོའི་སས་བསྡུས་ཀྱིྎ བསམ་གཏན་གཉིས་པའི་སས་བསྡུས་ཀྱིྎ བསམ་གཏན་གསུམ་པའི་སས་བསྡུས་ཀྱིྎ བསམ་གཏན་བཞི་པའི་སས་བསྡུས་ཀྱིྎ གཟུགས་མེད་ཀྱི་སས་བསྡུས་ཀྱི་ཆོས་ཀྱི་བདག་འཛིན་ལྷན་སྐྱེས་དང་དྲུག་ཡོད། བཞི་པ་སྤོང་བའི་ས་མཚམས་ནི། ཆོས་ཀྱི་བདག་འཛིན་ཀུན་བརྟགས་དེ་ཐེག་ཆེན་གྱི་མཐོང་ལམ་སྡུག་བསྔལ་ཆོས་བཟོད་ཀྱི་གནས་སྐབས་སུ་སྤོང་སྟེ། ཐེག་ཆེན་གྱི་མཐོང་ལམ་སྡུག་བསྔལ་ཆོས་བཟོད་དེས། མཐོང་སྤངས་ཤེས་སྒྲིབ་རྟོག་པར་གྱུར་པའི་ཆོས་ཀྱི་བདག་འཛིན་ཐམས་ཅད་གཅིག་ཆར་དུ་སྤོང་བའི་ཕྱིར་ཏེ།
ཐེག་ཆེན་གྱི་མཐོང་ལམ་ཤེས་བཟོད་བཅུ་དྲུག་པོ་དེ་ངོ་བོ་གཅིག་ལ་ལྡོག་པ་ཐ་དད་དུ་བཤད་པའི་ཕྱིར་རོ། ། ཆོས་ཀྱི་བདག་འཛིན་ལྷན་སྐྱེས་ནི། ས་བདུན་པ་མན་ཆད་དུ་སྤོང་བར་བྱེད་དེ། ས་བརྒྱད་པ་ཐོབ་པའི་གང་ཟག་ཡིན་ན། ཤེས་སྒྲིབ་རྟོག་པ་སྤངས་པའི་གང་ཟག་ཡིན་དགོས་པའི་ཕྱིར་རོ། ། གསུམ་པ་དེ་གཉིས་ཤེས་བྱེད་ཀྱི་ལུང་དང་སྦྱར་བ་ནི། དང་པོར་ང་ཞེས་བདག་ལ་ཞེན་གྱུར་ཅིང་། ། ཞེས་སོགས་ཀྱི་གཞུང་འདིས། གང་ཟག་གི་བདག་འཛིན་དང་། ཆོས་ཀྱི་བདག་འཛིན་གཉིས་ཆར་བསྟན་པ་ཡིན་ཏེ།
དང་པོར་ང་ཞེས་བདག་ལ་ཞེན་གྱུར་ཅིང་། ཞེས་པ་དེས་གང་ཟག་གི་བདག་འཛིན་ལྷན་སྐྱེས་དངོས་སུ་བསྟན་ནོ། ། བདག་གི་འདི་ཞེས་དངོས་ལ་ཆགས་བསྐྱེད་པས། ། ཞེས་པ་དེས་གང་ཟག་གི་བདག་འཛིན་ཀུན་བརྟགས་དང་། ཆོས་ཀྱི་བདག་འཛིན་གཉིས་དངོས་སུ་བསྟན་པའི་ཕྱིར། དེ་བཞིན་དུ་དེའི་རང་འགྲེལ་དུ། འཇིག་རྟེན་འདི་ནི་བདག་གིར་མངོན་པར་ཞེན་པའི་སྔ་རོལ་ཉིད་དུ་ངར་འཛིན་པས། ཡོད་པ་མ་ཡིན་པའི་བདག་ཡོད་དོ་སྙམ་དུ་ཉེ་བར་བཏགས་ནས་འདི་ཉིད་དུ་བདེན་པར་མངོན་པར་ཞེན་ཅིང་། འདི་ནི་བདག་གིའོ་སྙམ་དུ་ངར་འཛིན་པའི་ཡུལ་ལས་གཞན་པའི་དངོས་པོའི་རྣམ་པ་མ་ལུས་པ་ལ་མངོན་པར་ཞེན་པ་ཡིན་ནོ། ། ཞེས་པའི་འགྲེལ་པ་འདིས་ཀྱང་གང་ཟག་གི་བདག་འཛིན་དང་།
ཆོས་ཀྱི་བདག་འཛིན་གཉིས་ཆར་དངོས་སུ་བསྟན་པ་ཡིན་ཏེ། ངར་འཛིན་པས་ཡོད་པ་མ་ཡིན་པའི་བདག་ཡོད་དོ་སྙམ་དུ་ཉེ་བར་བཏགས་ནས་འདི་ཉིད་དུ་བདེན་པར་མངོན་ཞེན་ཅིང་། ཞེས་པའི་འགྲེལ་པ་དེས། གང་ཟག་གི་བདག་འཛིན་ལྷན་སྐྱེས་དངོས་སུ་བསྟན། བདག་གིར་མངོན་པར་ཞེན་པ་ཞེས་པ་དང་། འདི་ནི་བདག་གི་འོ་སྙམ་དུ་ངར་འཛིན་པའི་ཡུལ་ལས་གཞན་པའི་དངོས་པོའི་རྣམ་པ་མ་ལུས་པ་ལ་མངོན་པར་ཞེན་པ་ཡིན་ནོ། ། ཞེས་པ་དེས་གང་ཟག་གི་བདག་འཛིན་ཀུན་བརྟགས་དང་། ཆོས་ཀྱི་བདག་འཛིན་གཉིས་དངོས་སུ་བསྟན་པའི་ཕྱིར། དེས་ན་གང་ཟག་གི་བདག་འཛིན་ལྷན་སྐྱེས་ཡིན་ན། ངར་འཛིན་ཡིན་པས་ཁྱབ།
དེ་ཡིན་ན། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ཅེས་པའི་སྐབས་ནས་དངོས་སུ་བསྟན་པའི་ངར་འཛིན་ཡིན་པས་ཁྱབ། དེ་ཡིན་ན། འགྲེལ་པར། ངར་འཛིན་པས་ཡོད་པ་མ་ཡིན་པའི་བདག་ཡོད་དོ། སྙམ་དུ་ཉེ་བར་བཏགས་ནས་ཞེས་པའི་སྐབས་ནས་དངོས་སུ་བསྟན་པའི་ངར་འཛིན་ཡིན་པས་ཁྱབ། གང་ཟག་གི་བདག་འཛིན་ཀུན་བརྟགས་དང་ཆོས་ཀྱི་བདག་འཛིན་གང་རུང་ཡིན་ན། བདག་གི་འདི་ཞེས་དངོས་ལ་ཆགས་བསྐྱེད་པས། །
ཞེས་པའི་སྐབས་ནས་དངོས་སུ་བསྟན་པས་ང་ཡིར་འཛིན་པ་ཡིན་པས་ཁྱབ། དེ་ཡིན་ན། འགྲེལ་པར། བདག་གིར་མངོན་པར་ཞེན་པའི་སྔ་རོལ་ཉིད་བཅས་པའི་ཚིག་ཟུར་གྱི་བདག་གིར་མངོན་པར་ཞེན་པའི་ཞེས་པའི་སྐབས་ནས་དངོས་སུ་བསྟན་པའི་བདག་གིར་འཛིན་པ་ཡིན་པས་ཁྱབ། བདག་འཛིན་དང་། བདག་གིར་འཛིན་པ་གཉིས་མི་འགལ། ངར་འཛིན་དང་། ང་ཡིར་འཛིན་པ་གཉིས་འགལ་བ་ཡིན་ནོ། ། གཞན་ཡང་། བརྡ་ཆད་ཀྱི་སྙིང་པོ་ཁག་ཆེ་བ་ནི།
གང་ཟག་གི་བདག་འཛིན་ཡིན་ན། ཆོས་ཀྱི་བདག་འཛིན་མ་ཡིན་པས་ཁྱབ་ཀྱང་། གང་ཟག་གི་བདག་འཛིན་གྱི་དམིགས་ཡུལ་གྱི་གཙོ་བོ་ཡིན་ན། ཆོས་ཀྱི་བདག་འཛིན་གྱི་དམིགས་ཡུལ་གྱི་གཙོ་བོ་མ་ཡིན་པས་མ་ཁྱབ་སྟེ། དཔེར་ན། སྐྱེས་བུ་ལྷས་སྦྱིན་གྱི་རྒྱུད་ཀྱི་ཕུང་པོ་ལྔ་བདེན་པར་གྲུབ་པ་དེ། སྐྱེས་བུ་ལྷས་སྦྱིན་ལ་ལྟོས་ཏེ་གང་ཟག་གི་བདག་འཛིན་གྱི་དམིགས་ཡུལ་གྱི་གཙོ་བོ་དང་། སྐྱེས་བུ་མཆོད་སྦྱིན་ལ་ལྟོས་ཏེ། ཆོས་ཀྱི་བདག་འཛིན་གྱི་དམིགས་ཡུལ་གྱི་གཙོ་བོར་འཇོག་པའི་ཕྱིར། འོན་ཀྱང་གང་ཟག་གཅིག་ཉིད་ཀྱི་རྒྱུད་ཀྱི་གང་ཟག་གི་བདག་འཛིན་གྱི་དམིགས་ཡུལ་གྱི་གཙོ་བོ་ཡིན་ན།
གང་ཟག་གཅིག་ཉིད་ཀྱི་རྒྱུད་ཀྱི་ཆོས་ཀྱི་བདག་འཛིན་གྱི་དམིགས་ཡུལ་གྱི་གཙོ་བོ་མ་ཡིན་པས་ཁྱབ་སྟེ། དཔེར་ན། ཉན་ཐོས་ཀྱི་རྒྱུད་ཀྱི་གང་ཟག་གི་བདག་འཛིན་གྱི་དམིགས་ཡུལ་གྱི་གཙོ་བོ་ཡིན་ན། ཉན་ཐོས་ཀྱི་རྒྱུད་ཀྱི་ཆོས་ཀྱི་བདག་འཛིན་གྱི་དམིགས་ཡུལགྱི་གཙོ་བོ་མ་ཡིན་དགོས་པའི་ཕྱིར། དེ་ལ་ཁོ་ན་རེ། གང་ཟག་གི་བདག་འཛིན་དང་། ཆོས་ཀྱི་བདག་འཛིན་གྱི་གཞི་མཐུན་ཡང་ཡོད་པར་ཐལ། ཉན་ཐོས་ཀྱི་རྒྱུད་ཀྱི་བྱང་སེམས་ཀྱི་ཕུང་པོ་ལྔ་བདེན་པར་འཛིན་པའི་བདེན་འཛིན་དེ། ཉན་ཐོས་ཀྱི་རྒྱུད་ཀྱི་ཆོས་ཀྱི་བདག་འཛིན་དང་། བྱང་སེམས་ཀྱི་རྒྱུད་ཀྱི་གང་ཟག་གི་བདག་འཛིན་གྱི་གཞི་མཐུན་ཡིན་པའི་ཕྱིར་སྙམ་ན།
དེ་ལྟ་བུའི་བྱང་སེམས་ཀྱི་རྒྱུད་ཀྱི་བདག་འཛིན་ཡིན་པ་སྒྲུབས་ཤིག་ཅེས་སྨྲས་པས་ཆོག་གོ ། འདི་དག་ལ་རིགས་ལམ་སྐྱོང་ཚུལ་དགོས་པ་རྣམས་འོག་ཏུ་འཆད་དོ། ༈ །རྩ་བའི་གཉིས་པ་རིགས་པའི་དགག་བྱ་བདག་གཉིས་ངོས་བཟུང་བ་ནི། གང་ཟག་རང་རྒྱུད་ཀྱིས་བསྡུས་པའི་ཕུང་པོ་ལྔ་བདེན་པར་ཡོད་པ་དེ། རྟག་པ་མཐར་བཟུང་གི་དབང་དུ་བྱས་པའི་གང་ཟག་གི་བདག་འཛིན་ཡིན། དེ་བདེན་པར་མེད་པ་དེ། གང་ཟག་གི་བདག་མེད་ཡིན། དེ་བདེན་མེད་དུ་རྟོགས་པའི་ལྟ་བ་དེ། གང་ཟག་གི་བདག་མེད་རྟོགས་པའི་ལྟ་བར་འཇོག་གོ ། ཡང་།
གང་ཟག་རང་རྒྱུད་ཀྱིས་བསྡུས་པ་ལས་གཞན་པའི་བརྟན་གཡོ་སྣོད་བཅུད་འདུས་བྱས་འདུས་མ་བྱས་ཀྱི་ཆོས་རྣམས་བདེན་པར་ཡོད་པ་དེ། རྟག་པ་མཐའ་བཟུང་གི་དབང་དུ་བྱས་པའི་ཆོས་ཀྱི་བདག་གི་མཚན་གཞི་ཡིན། དེ་བདེན་པར་མེད་པ་དེ། ཆོས་ཀྱི་བདག་མེད་ཡིན། དེ་བདེན་མེད་དུ་རྟོགས་པའི་ལྟ་བ་དེ། ཆོས་ཀྱི་བདག་མེད་རྟོགས་པའི་ལྟ་བར་འཇོག་པ་ཡིན་ནོ། དེ་དག་འཐད་དེ། སློབ་དཔོན་སྤྱན་རས་གཟིགས་བརྟུལ་ཞུགས་ཀྱི་འགྲེལ་བཤད་ལས། ཕུང་པོའི་རྒྱུན་ལ་ལྟ་བ་ནི་གང་ཟག་གི་བདག་ཡིན་ལ། དེ་རང་བཞིན་གྱིས་མ་གྲུབ་པ་ནི་གང་ཟག་གི་བདག་མེད་པའོ། །
ཆོས་ནི་གཟུགས་ལ་སོགས་པའི་ཕུང་པོ་ཡིན་ལ། དེ་རང་བཞིན་གྱིས་མ་གྲུབ་པ་ནི་ཆོས་ཀྱི་བདག་མེད་པའོ། ། ཞེས་དང་། དཔལ་ལྡན་ཟླ་བས་བཞི་བརྒྱ་པའི་འགྲེལ་པར། དེ་ལ་བདག་ཅེས་བྱ་བ་ནི། གང་ཟག་གི་དངོས་པོ་རྣམས་ཀྱི་བདག གཞན་ལ་རག་མ་ལས་པའི་ངོ་བོའི་རང་བཞིན་ཏེ། དེ་མེད་པ་ནི་བདག་མེད་པའོ། ། དེ་ཡང་གང་ཟག་དང་ཆོས་ཀྱི་དབྱེ་བས་གཉིས་སུ་རྟོགས་ཏེ། དེ་ལ་བདག་ཅེས་བྱ་བ་ནི།
གང་ཕུང་པོ་ལ་བརྟེན་ནས་བཏགས་པ་སྟེ། དེ་ནི་ཕུང་པོ་དག་ལ་རྣམ་པ་ལྔས་བརྩལ་ན་མི་སྲིད་དོ། ། ཆོས་ནི་ཕུང་པོ་དང་ཁམས་དང་སྐྱེ་མཆེད་ཅེས་བྱ་བའི་དངོས་པོ་རྣམས་སོ། ། ཞེས་སོགས་གསུངས་པའི་ཕྱིར། འདིར་ཁ་ཅིག གང་ཟག་རང་རྒྱུད་ཀྱིས་བསྡུས་པའི་ཕུང་པོ་ལྔ་པོ་དེ། གང་ཟག་གི་བདག་འཛིན་གྱི་དམིགས་ཡུལ་དུ་དབུ་མ་ཐལ་འགྱུར་ཡང་མི་འདོད་ཅེས་སྨྲ་བ་ནི་རྣམ་པར་མ་བརྟགས་པ་སྟེ། གང་ཟག་གི་བདག་མེད་རྟོགས་པའི་ཤེས་རབ་དང་། གང་ཟག་གི་བདག་འཛིན་གཉིས་ནི་དམིགས་ཡུལ་ཕུང་པོ་ལ་དམིགས་ནས་འཛིན་སྟངས་ཐ་དད་དུ་ཞུགས་པའི་བློ་ཡིན་པའི་ཕྱིར་རོ། ༈ །རྩ་བའི་གསུམ་པ་བདག་གཉིས་འགོག་དགོས་པའི་རྒྱུ་མཚན་འཆད་པ་ལ།
བཤད་གཞིའི་ལུང་དྲང་བ་དང་། ལུང་དོན་གཏན་ལ་དབབ་པ་གཉིས། དང་པོ་ནི། རྒྱལ་པོ་འཆར་བྱེད་ལ་གདམས་པའི་མདོ་ལས། གང་ཟག་བདག་མེད་རྒྱལ་པོ་ཉན་པར་གྱི། ། གང་ཟག་ལྔ་ཕུང་རྒྱུ་ཡིན་ཅི་ཕྱིར་ན། ། རྒྱུ་ནི་ལས་དང་ཉོན་མོངས་པས་གང་སྟེ། ། འབྲས་བུ་ཕུང་པོ་ཟག་སྟེ་དེ་ཡི་བདག ། བདག་ནི་སེམས་ཅན་སོ་སོའི་ལུས་འདི་ལ། ། ང་དང་བདག་ཏུ་བཟུང་ནས་ཆགས་འགྱུར་ཞིང་། །
བདག་ནི་ན་དང་ཤི་བཀྲེས་གྲང་གི་དོགས། ། བསྟོད་ན་དགའ་ཞིང་སྨད་ན་མི་དགའ་སྟེ། ། དེ་ལ་བརྟེན་ནས་མུ་སྟེགས་ལྟ་རྣམས་འབྱུང་། ། ང་འམ་བདག་དེ་ཡོད་པ་མ་ཡིན་ཏེ། ། ཕུང་པོ་འདི་ལ་བརྟགས་ན་འཁྲུལ་པ་ཡིན། ། མིང་ནི་བདག་མ་ཡིན་ཏེ་བཏགས་པ་ཙམ། ། ལུས་ཀྱང་བདག་མ་ཡིན་ཏེ་ཤ་རུས་རྣམས། ། འབྱུང་ཆེན་འདུས་པ་ཕྱི་རོལ་རྩིག་པ་འདྲ། ། སེམས་ཀྱང་བདག་མ་ཡིན་ཏེ་དངོས་པོར་མེད། ། ཆོས་ལ་བདག་མེད་རྒྱལ་པོ་ཉན་པར་གྱིས། །
ཆོས་ནི་གཟུགས་སོགས་དངོས་པོ་ཐམས་ཅད་ཡིན། ། བྱེད་པོ་མེད་ལ་མཚན་ཉིད་འཛིན་ཕྱིར་རོ། ། དེ་ལ་ལོག་རྟོག་མཚན་མར་བཅས་པ་དང་། ། ལྟ་མི་མཐུན་པ་ཡིན་ན་དེ་མེད་དོ། ། དངོས་འདི་སྤངས་ནས་སྟོང་ཉིད་མི་འཚོལ་ཏེ། ། སྣང་བ་ཉིད་ནས་སྟོང་པ་ཉིད་ཡིན་ཕྱིར། ། གཞིགས་བཅོམ་མི་རྟག་ཙམ་ལ་སྟོང་མིང་བཏགས། ། སྣང་ལ་རང་བཞིན་མེད་པར་ཅིས་སྔོན་ན། ། ཡོད་མེད་དབུས་དང་གསུམ་དུ་མི་གནས་ཏེ། ། ཡོད་པར་གྲགས་པས་འཁོར་བ་མྱ་ངན་འདས། །
འཁོར་བའི་རང་བཞིན་ཡུལ་སེམས་རྣམ་གཉིས་ཏེ། ། ཡུལ་འདི་དངོས་པོར་མེད་པས་འདི་ལྟར་རྟག ། རགས་པའི་རྡུལ་ཕྲན་དེ་ཡང་གཞིགས་ན་མེད། ། དངོས་སྣང་ཐམས་ཅད་སེམས་ཡིན་རྨི་ལམ་བཞིན། ། སེམས་ཀྱང་ཁ་དོག་དབྱིབས་སོགས་རྣམས་དང་བྲལ། ། དེས་ན་འཁོར་བ་སྟོང་ཞིང་བདག་མེད་དོ། ། འཁོར་བ་མེད་པས་མྱ་ངན་འདས་པའང་མེད། ། ཡོད་པ་མ་གྲུབ་པས་ན་མེད་པ་མེད། ། མཐའ་གཉིས་མེད་ཕྱིར་དབུས་ཀྱང་མེད་པ་ཡིན། ། དེ་ལྟར་རྒྱལ་པོ་བདག་མེད་བསྒོམ་བྱས་ནས། །
བདག་འཛིན་འཁོར་བ་རྩད་ནས་ཆོད་པར་འགྱུར། ། ཞེས་གསུངས་སོ། ། གཉིས་པ་དེའི་དོན་ནི། ཐར་པ་དོན་གཉེར་གྱི་སྐྱེས་བུ་རྣམས་ཀྱིས་བདག་འཛིན་གཉིས་ཀྱི་ཡུལ་གྱི་གཙོ་བོ་བདག་གཉིས་འགོག་དགོས་པའི་རྒྱུ་མཚན་ཡོད་དེ། གང་ཟག་གི་བདག་འཛིན་ལ་བརྟེན་ནས་ཉོན་མོངས་པ་ཆགས་སོགས་དང་སྐྱེ་རྒ་ན་འཆི་ལ་སོགས་པའི་འཁོར་བའི་སྐྱོན་ཐམས་ཅད་འབྱུང་ཞིང་། ཆོས་ཀྱི་བདག་འཛིན་དེས་ཐེག་ཆེན་གྱི་ཐར་པ་དང་ཐམས་ཅད་མཁྱེན་པ་ཐོབ་པ་ལ་སྒྲིབ་པར་བྱེད་ཅིང་། བདག་འཛིན་དེ་གཉིས་སྤོང་བར་བྱེད་པ་ལ་ཡང་། འདི་ཡུལ་སུན་དབྱུང་མེད་པར་ནི། ། དེ་སྤོང་བར་ནི་ནུས་མ་ཡིན། ། ཞེས་གསུངས་པ་ལྟར།
བདག་འཛིན་དེ་གཉིས་ཀྱི་ཡུལ་གྱི་གཙོ་བོ་བདག་གཉིས་སུན་དབྱུང་བས་བདག་འཛིན་གཉིས་སྤོང་ནུས་པའི་ཕྱིར་ཏེ། སྔར་དྲངས་པའི་མདོ་ལས། རེ་ལྟར་རྒྱལ་པོ་བདག་མེད་སྒོམ་བྱས་ནས། ། བདེན་འཛིན་འཁོར་བ་རྩད་ནས་ཆོད་པར་འགྱུར། ། ཞེས་དང་། དབུ་མ་བཞི་བརྒྱ་པ་ལས། ཡུལ་ལ་བདག་མེད་མཐོང་ན་ནི། ། སྲིད་པའི་ས་བོན་བཟློག་པར་འགྱུར། ། ཞེས་གསུངས་པ་ལྟར་རོ། ། སྔར་དྲངས་པའི་མདོ་དེའི་འབྲུ་མངོན་ནི་གཞན་དུ་ཤེས་པར་བྱའོ།
༈ །རྩ་བའི་བཞི་པ་དབུ་མའི་ལུགས་ཀྱི་སྤང་བྱ་སྤོང་ཚུལ་འཆད་པ་ལ། ཐེག་དམན་ལམ་དུ་སྤང་བྱ་སྤོང་ཚུལ་བཤད་པ། ཐེག་ཆེན་ལམ་དུ་སྤང་བྱ་སྤོང་ཚུལ་བཤད་པ། འཕྲོས་དོན་འཕགས་པ་ཡིན་ན། ལས་ཉོན་གྱི་སྐྱེ་བ་མི་ལེན་པས་ཁྱབ་པའི་རྒྱུ་མཚན་བཤད་པ་དང་གསུམ། དང་པོ་ནི། སྐབས་འདིར་མཐོང་ལམ་མམ་བདེན་པ་མངོན་རྟོགས་ནི་སྐད་ཅིག་མ་གཅིག་ཁོ་ནར་ངེས་པ་ཡིན་ཏེ། བདེན་པར་གསར་མཐོང་སྐད་ཅིག་མ་གཅིག་པོ་དེས་མཐོང་སྤང་ཉོན་མོངས་བརྒྱད་དང་། འཇིག་ལྟ་ཀུན་བརྟགས་ཉི་ཤུ་གཅིག་ཆར་སྤོང་བའི་བྱ་བ་བྱེད་པའི་ཆ་ནས་མཐོང་ལམ་བཟོད་པ་བརྒྱད་ཀྱི་མིང་བཏགས། བདེན་པ་བཞིའམ།
ཆོས་ཐམས་ཅད་ཀྱི་གནས་ལུགས་མངོན་སུམ་དུ་མཐོང་མ་ཐག་པ་ཡིན་པས་ན། མཐོང་ལམ་ཤེས་པ་བརྒྱད་ཀྱི་མིང་བཏགས་ནས་འཇོག་པའི་ཕྱིར་ཏེ། དབུ་མ་རང་རྒྱུད་པ་མན་ཆད་ཀྱི་ལུགས་ལྟར། བདེན་པ་བཞི་གནས་ལུགས་རིམ་གྱིས་རྟོགས་པའི་མཐོང་ལམ་སྐད་གཅིག་མ་བཅུ་དྲུག་སོགས་སུ་འདོད་པ་ནི། རྟེན་འབྲེལ་ཟབ་མོའི་དོན་མ་མཐོང་བའི་ཉེས་པ་ཡིན་པའི་ཕྱིར། དེ་ལྟར་ཡང་། དབུ་མ་རིགས་པ་དྲུག་ཅུ་པ་ལས། ཆོས་ཤེས་པ་ཡི་འོག་ཏུ་ནི། ། འདི་ལ་བྱེ་བྲག་དབྱེར་ཡོད་ན། ། དངོས་པོ་ཤིན་ཏུ་ཕྲ་བ་ལའང་། །
གང་གིས་སྐྱེ་བར་རྣམ་བརྟགས་པ། ། རྣམ་པར་མི་མཁས་དེ་ཡིས་ནི། ། རྐྱེན་ལས་བྱུང་བའི་དོན་མ་མཐོང་། ། ཞེས་དང་། དེའི་འགྲེལ་པར་དཔལ་ལྡན་ཟླ་བས། དེ་ལྟར་ན་རྟེན་ཅིང་འབྲེལ་པར་འབྱུང་བའི་སྐྱེ་བ་མེད་པ་དང་འགག་པ་མེད་པ་ལ་དམིགས་པའི་ཆོས་ཤེས་པས་བདེན་པ་གསུམ་པོ་རྟེན་ཅིང་འབྲེལ་པར་འབྱུང་བའི་ངོ་བོ་ཉིད་ཀྱིས་མ་སྐྱེས་ལ། མྱ་ངན་ལས་འདས་པ་ཡང་དེའི་ངོ་བོ་ཉིད་ཡིན་པར་མཐོང་བས་མངོན་པར་རྟོགས་པ་གཅིག་ཏུ་ཟེད་དོ། ། ཞེས་དང་། དེ་ལྟར་ན་ཆོས་ཤེས་པས། སྐད་ཅིག་གཅིག་ལ་རྟེན་ཅིང་འབྲེལ་པར་འབྱུང་བ་མཐོང་བས་སྔོན་མ་མཐོང་བའི་ལྟ་བར་བྱ་བ་གཞན་མི་སྲིད་དོ། །
གལ་ཏེ་དེ་ལྟར་ན་མཐོང་བའི་ལམ་སྐད་ཅིག་མ་བཅོ་ལྔ་ཇི་ལྟར་གཞག སྡེ་པ་ཁ་ཅིག་ནི། མཐོང་བའི་ལམ་སྐད་ཅིག་མ་བཅོ་ལྔར་མི་འདོད་ཀྱི་མངོན་པར་རྟོགས་པ་གཅིག་ཏུ་ཟད་པར་འདོད་དོ། དེ་དག་གི་འདོད་པ་དང་བཤད་པ་འདི་མི་འགལ་ལོ། ། གང་དག་སྐད་ཅིག་མ་བཅོ་ལྔར་འདོད་པ་དག་གི་ལྟར་ན་ཡང་། དེ་ལྟ་བུས་འདུལ་བའི་སྐྱེ་བོ་ལ། དེ་ལ་བསྟན་པས་ཕན་གདགས་པའི་ཕྱིར་ཤེས་པ་ངོ་བོ་གཅིག་ལ་ཆར་ཕྱེ་སྟེ་ཆ་བཅོ་ལྔར་རྣམ་པར་གཞག་གོ ། གལ་ཏེ་དེ་ལྟར་ན་ལམ་བསྒོམ་པ་རྣམ་པ་བཅུ་དྲུག་པ་དེ་ཅི་ལྟ་བུ། ཐར་པ་འདོད་པ་རྣམས་ལམ་རྣམ་པ་གཞན་དག་གིས་དེ་ཁོ་ན་ལ་འཇུག་པ་གོམས་པར་བྱ་བའི་ཕྱིར། འདིར་ཡང་ཡོངས་སུ་བརྟགས་ནས་རྣམ་པར་གཞག་ཉིད་དེ།
དེ་ཁོ་ན་ནི་ངོ་བོ་གཅིག་པུར་ཟད་དོ། ། ཞེས་གསུངས་པ་ལྟར་རོ། ། འགྲེལ་པ་འདི་དག་གི་གོ་དོན་ནི། འཕགས་པ་ཀླུ་སྒྲུབ་ཀྱི་བསྟོད་འགྲེལ་དུ་ཤེས་པར་བྱའོ། ། དེས་ན། ཉན་ཐོས་ཀྱི་མཐོང་ལམ་སྐད་ཅིག་མ་གཅིག་པོ་དེས་མཐོང་སྤངས་ཉོན་མོངས་བརྒྱད་ས་བོན་དང་བཅས་པ་དང་འཇིག་ལྟ་ཀུན་བརྟགས་ཉི་ཤུ་རྩ་བ་ནས་སྤོང་བར་བྱེད་ཅིང་། དེ་ལ་གནས་པའི་གང་ཟག་དེ་ལ་ཉན་ཐོས་ཞུགས་པ་ཞེས་འཇོག དེའི་རྗེས་དེ་མ་ཐག་པར་འཇིག་ལྟ་ཀུན་བརྟགས་ཉི་ཤུ་སྤང་མ་ཐག་པའི་རྣམ་གྲོལ་ལམ་མངོན་དུ་བྱེད་ཅིང་། དེ་ལྟ་བུའི་རྣམ་གྲོལ་ལམ་དེ། མཐོང་ལམ་གྱི་རྣམ་གྲོལ་ལམ་དང་།
སྒོམ་ལམ་རྣམ་གྲོལ་ལམ་དུ་འཇོག་ལ། དེ་ལ་གནས་པའི་ཉན་ཐོས་འཕགས་པ་དེ་ཉན་ཐོས་འབྲས་གནས་སུ་འཇོག་སྟེ། མདོ་ལས། འཇིག་ཚོགས་ལ་ལྟ་བའི་རི་བོ་མཐོ་བ་ཉི་ཤུ། འཕགས་པའི་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་དུ་བྱས་སོ། ། ཞེས་དང་། འདི་གཉིས་ལས། ལྟ་རི་བདག་མེད་རྟོགས་པའི་རྡོ་རྗེ་ཡིས། ། བཅོམ་བདག་གང་དང་ལྷན་གཅིག་འཇིག་འགྱུར་པ། ། འཇིག་ཚོགས་ལྟ་རི་ལྷུན་སྟུག་ལ་གནས་པའི། །
རྩེ་མོ་མཐོ་བར་གྱུར་པ་འདི་དག་གོ ། ཞེས་དང་། དེའི་རང་འགྲེལ་ལས། འཇིག་ཚོགས་ལ་ལྟ་བའི་རི་བོ་འཕགས་པའི་ཡེ་ཤེས་ཀྱི་རྡོ་རྗེ་མ་བབས་པས་ཉིན་རེ་བཞིན་ཉོན་མོངས་པའི་བྲག་རྡོ་འཕེལ་བ། འཁོར་བ་ཐོག་མ་མེད་པ་ནས་བྱུང་བ། དཔངས་ཁམས་གསུམ་དུ་མཐོ་བ། ཕྱོགས་ཀྱི་ངོས་མ་ལུས་པར་ཁྱབ་པ། མ་རིག་པའི་གསེར་གྱི་ས་གཞི་ལས་འཐོན་པ། བདག་མེད་པ་ཁོང་དུ་ཆུད་པའི་རྡོ་རྗེས་བཤིགས་པ་ན། རྩེ་མོ་ཆེས་མཐོ་བ་གང་དག་དང་ལྷན་ཅིག་འཇིག་པར་འགྱུར་བ་དེ་དག་ནི་རྩེ་མོ་ཡིན་པར་ཤེས་བྱའོ། །
ཞེས་དང་། རིགས་པ་དྲུག་ཅུ་པའི་འགྲེལ་པར། དེ་ཡང་ཁམས་གསུམ་གྱི་ས་ཆེན་པོས། ཕྱིན་ཅི་ལོག་བཞིའི་བློན་པོ་ཆེན་པོ་དང་ལྡན་པ། འདོད་ཆགས་ལ་སོགས་པའི་ཉོན་མོངས་པའི་འཁོར་གྱིས་རྟག་ཏུ་བསྐོར་བ། འཕགས་པ་མ་ཡིན་པའི་སྐྱེ་བོ་མཐའ་དག་གིས་རྨ་མ་ཕབ་པ། སྤྱོད་པ་བཟང་པོ་མ་ཡིན་པ་ལ་ཞུགས་པའི་རྗེས་སུ་སོང་བ། འཁོར་བའི་སེམས་ཅན་མ་ལུས་པ་འཕེལ་པར་བྱེད་པ་ནི་མ་རིག་པ་ཞེས་བྱ་བ་ཡིན་ཏེ། ཞེས་གསུངས་པ་ལྟར་རོ། ། འགྲེལ་པ་དེ་གཉིས་ཀྱི་དོན་ནི།
འཕགས་པ་རྣམས་ཀྱིས་འཇིག་ལྟ་ཀུན་བརྟགས་ཀྱིས་བསྡུས་པའི་བདེན་འཛིན་རྩ་བ་ནས་སྤངས་པའི་ཚེ། འཁོར་བའི་ལས་ཉོན་གྱི་སྐྱེ་བ་རྨངས་སུ་ཕབ་ནས། ལས་ཉོན་གྱི་སྐྱེ་བའི་རྒྱུན་ཐག་བཅད་པར་དངོས་སུ་བསྟན་པ་ཡིན་ནོ། ། དེ་ནས་སྔར་བཤད་པའི་རྣམ་གྲོལ་ལམ་གྱི་རྗེས་སུ་མཉམ་གཞག་ཁྱད་པར་ལམ་ཞིག་མངོན་དུ་བྱེད། དེའི་རྗེས་སུ་རྗེས་ཐོབ་ཁྱད་པར་ལམ་ཞིག་མངོན་དུ་བྱེད། དེ་ནས་རྗེས་ཐོབ་རྒྱ་ཡན་མངོན་དུ་བྱེད། དེ་ནས་མཉམ་གཞག་ཁྱད་པར་ལམ་ཞིག་མངོན་དུ་བྱེད། དེ་དག་ལ་ཉན་ཐོས་ཀྱི་ལམ་དུ་འབྲས་གནས་ཙམ་པོ་ཞེས་འཇོག་ཅིང་། རྟེན་དེ་ལ་བསྒོམ་ལམ་བར་ཆད་མེད་ལམ་ཞིག་མངོན་དུ་བྱེད་དོ། དེ་ཡན་ཆད་ཀྱིས་ཉན་རང་ལམ་དུ་སྤང་བྱ་སྤོང་ཚུལ་ཕལ་ཆེ་བ་ནི།
མངོན་པར་རྟོགས་པའི་རྒྱན་ནས་བཤད་པ་དང་མཐུན་པས་རྒྱས་པར་མ་སྤྲོས་སོ། ༈ །རྩ་བའི་གཉིས་པ་ཐེག་ཆེན་ལམ་དུ་སྤང་བྱ་སྤོང་ཚུལ་ནི། ཐེག་ཆེན་སྦྱོར་ལམ་ཆོས་མཆོག་ཐ་མའི་སྐབས་སུ། འཇིག་ལྟ་ཀུན་བརྟགས་དང་། འཇིག་ལྟ་ལྷནསྐྱེས་ཀྱིས་བསྡུས་པའི་བདེན་འཛིན་ཐམས་ཅད་རྩ་བ་ནས་སྤོང་བར་བྱེད། དེའི་རྗེས་སུ་ཐེག་ཆེན་གྱི་བདེན་པ་མངོན་རྟོགས་སྐད་ཅིག་མ་གཅིག་པོ་དེས་ཁམས་གསུམ་ས་དགུའི་ཆོས་ཀྱི་བདག་འཛིན་ཀུན་བརྟགས་ས་བོན་དང་བཅས་པ་རྩ་བ་ནས་སྤོང་བར་བྱེད་ཅིང་། བདེན་པ་མངོན་རྟོགས་སྐད་ཅིག་མ་གཅིག་པོ་དེ་ལ། ཐེག་ཆེན་གྱི་མཐོང་ལམ་ཤེས་བཟོད་བཅུ་དྲུག་གི་མིང་འདོགས་སོ། ། དེའི་རྗེས་སུ་ཆོས་ཀྱི་བདག་འཛིན་ཀུན་བརྟགས་སྤངས་མ་ཐག་པའི་རྣམ་གྲོལ་ལམ་མངོན་དུ་བྱེད་ལ། དེ་ནི་ཐེག་ཆེན་བསྒོམ་ལམ་ཡིན་གྱི།
ཐེག་ཆེན་མཐོང་ལམ་དུ་མི་འཇོག་གོ ། དེའི་རྗེས་སུ་མཉམ་གཞག་ཁྱད་པར་ལམ་དང་། རྗེས་ཐོབ་ཁྱད་པར་ལམ་ཞིག་མངོན་དུ་བྱེད། དེ་ཡན་ཆད་ལ་ས་དང་པོ་ཞེས་འཇོག་ཅིང་། གནད་དེས་ན་ས་དང་པོ་ལ་ཡང་། མཐོང་ལམ་དང་བསྒོམ་ལམ་གཉིས་ཆར་གཞག་ཏུ་ཡོད་པ་ནི། ས་བཅུ་རྣམས་སུ་བསྒོམ་པའི་ལམ་ལ། ཞེས་བཤད་པས་གྲུབ་བོ། ། དེ་ནས་ས་གཉིས་པའི་བསྒོམ་ལམ་བར་ཆད་མེད་ལམ་དགུ་ཚན་གཅིག་གིས་འདོད་པའི་སས་བསྡུས་ཀྱི་བསྒོམ་སྤང་ཤེས་སྒྲིབ་རྟོག་པ་དགུ་ཚུན་རྣམས་སྤོང་བའི་བྱ་བ་བྱེད། དེ་ནས་ས་གསུམ་པའི་བསྒོམ་ལམ་བར་ཚད་མེད་ལམ་དགུ་ཚན་གཅིག་གིས།
བསམ་གཏན་དང་པོའི་སས་བསྡུས་ཀྱི་སྒོམ་སྤངས་ཤེས་སྒྲིབ་རྟོགས་པ་རྣམས་སྤོང་བའི་བྱ་བ་བྱེད། དེ་ནས་ས་ལྔ་པའི་བསྒོམ་ལམ་བར་ཆད་མེད་ལམ་དགུ་ཚན་གཅིག་གིས། བསམ་གཏན་གསུམ་པའི་སས་བསྡུས་ཀྱི་བསྒོམ་སྤངས་ཤེས་སྒྲིབ་རྟོག་པ་རྣམས་སྤོང་བར་བྱེད། དེ་ནས་ས་དྲུག་པའི་བསྒོམ་ལམ་བར་ཆད་མེད་ལམ་དགུ་ཚན་གཅིག་གིས། བསམ་གཏན་བཞིའི་སས་བསྡུས་ཀྱི་བསྒོམ་སྤངས་ཤེས་སྒྲིབ་རྟོག་པ་རྣམས་སྤོང་བར་བྱེད། དེ་ནས་ས་བདུན་པའི་བསྒོམ་ལམ་བར་མེད་ལམ་དགུ་ཚན་གཅིག་གིས། གཟུགས་མེད་ཀྱི་སས་བསྡུས་ཀྱི་བསྒོམ་སྤང་ཤེས་སྒྲིབ་རྟོག་པ་རྣམ་སྤོང་བར་བྱེད། དེ་ནས་ས་བརྒྱད་པ་ཡན་ཆད་དུ་གཟུང་འཛིན་གཉིས་སྣང་གི་དྲི་མ་ལ་ཕྲ་རགས་སུ་ཕྱེ་ནས་རིམ་་་་་་མཆན། འདིར་གནད་ཟབ་མོ་ཞིག་ཡོད་པ་ངག་ལས་རྟོགས་པར་བྱའོ། ། གྱིས་དེ་སྤངས་ཏེ།
རྫོགས་པའི་སངས་རྒྱས་ཀྱི་གོ་འཕང་མངོན་དུ་བྱེད་དོ། ༈ །འདི་དག་ནི་པཎ་ཆེན་ཐམས་ཅད་མཁྱེན་པ་དཔལ་འབུམ་ཕྲག་གསུམ་པའི་དབུ་མའི་ལུགས་ཀྱི་སྤང་བྱ་སྤོང་ཚུལ་ལས་གསུངས་པ་ལྟར། ཁོ་བོ་ཅག་གི་འདྲེན་པ་དམ་པ། ཐམས་ཅད་མཁྱེན་པ་ཆེན་པོའི་གསུང་རྒྱུན་ལྟར་བཀོད་པ་ཡིན་ནོ། ། འདི་དག་གི་ལུང་སྦྱོར་རྣམས་འདིར་མང་དུ་དོགས་པས་ལོགས་སུ་ཤེས་པར་བྱའོ། ། རྩ་བའི་གསུམ་པ་འཕགས་པ་ཡིན་ན། ལས་ཉོན་གྱི་སྐྱེ་བ་མི་ལེན་པས་ཁྱབ་པའི་རྒྱུ་མཚན་ནི། འཕགས་པ་ཡིན་ན། འཁོར་བར་ལས་ཉོན་གྱིས་སྐྱེ་བ་མི་ལེན་པས་ཁྱབ་སྟེ། འཕགས་པ་ཡིན་ན།
ཆོས་ཐམས་ཅད་བདེན་སྟོང་སྤྲོས་བྲལ་དུ་མངོན་སུམ་དུ་རྟོགས་པའི་གང་ཟག་ཡིན་པས་ཁྱབ་པ་གང་ཞིག ཆོས་ཐམས་ཅད་བདེན་སྟོང་སྤྲོས་བྲལ་དུ་མངོན་གསུམ་རྟོགས་ཕྱིན་ཆད་བདེན་འཛིན་མངོན་དུ་འགྱུར་མི་སྲིད་ལ། དེ་མངོན་དུ་མ་གྱུར་པས་ལས་དང་ཉོན་མོངས་པས་བསྐྱེད་པའི་སྐྱེ་བ་ལེན་མི་སྲིད་པའི་ཕྱིར། དབུ་མ་རིགས་པ་དྲུག་ཅུ་པ་ལས། དངོས་པོར་ཁས་ལེན་ཡོད་ན་ནི། ། འདོད་ཆགས་ཞེ་སྡང་འབྱུང་བ་ཡི། ། ལྟ་བ་མི་ཟད་མ་རུང་འབྱུང་། ། དེ་ལས་བྱུང་བའི་རྩོད་པར་འགྱུར། ། དེ་ནི་ལྟ་བ་ཀུན་གྱི་རྒྱུ། ། དེ་མེད་ཉོན་མོངས་མི་སྐྱེ་སྟེ། །
དེ་བས་དེ་ནི་ཡོངས་ཤེས་ན། ། ལྟ་དང་ཉོན་མོངས་ཡོངས་སུ་བྱང་། ། གང་གིས་དེ་ཤེས་འགྱུར་སྙམ་ན། ། རྟེན་ནས་འབྱུང་བ་མཐོང་བས་དེ། ། བརྟེན་ནས་སྐྱེ་བ་མ་སྐྱེས་པར། ། ཡང་དག་མཁྱེན་པ་མཆོག་གིས་གསུང་། ། ཞེས་གསུངས་པའི་ཕྱིར། དོན་འདི་དག་ལ་དགོངས་ནས། རྟོགས་བརྗོད་དཔལ་གྱི་འཁྲི་ཤིང་དུ་ཡང་། དམན་པའི་འཕགས་པའང་འཁོར་བའི་དམན་ལྗོངས་སུ། །
ལས་ཀྱིས་སྐྱེ་བ་སྐྱེ་མེད་ཁྲིམས་ཀྱིས་བསྡམ། ། ཞེས་དང་། འཕགས་པ་ཀླུ་སྒྲུབ་ཀྱི་བསྟོད་པར་ཡང་། དམན་པའི་འཕགས་རྣམས་ཡང་སྲིད་འཁོར་བའི་རྒྱུ། ། རྟག་ཆད་འཁྲི་ཤིང་རིགས་པའི་མདའ་བོ་ཆེས། ། བསྲེག་ཚེ་སྲིད་པའི་རྒྱུན་ཐག་ཕྲེང་བ་ཅན། ། ཀླུ་སྒྲུབ་འཕངས་རྐྱེན་དཔའ་བོར་བདག་ཕྱག་འཚལ། ། ཞེས་གསུངས་སོ། ། དེ་ལ་འཁྲོས་ཏེ། རྒྱུན་ཞུགས་སྲིད་པ་ལན་བདུན་པ་དང་།
རྒྱུན་ཞུགས་རིགས་ནས་རིགས་སྐྱེ་དང་། ཕྱིར་འོང་ཚེ་གཅིག་བར་ཆད་གཅིག་པ་དང་། གཟུགས་སུ་ཉེར་འགྲོའི་ཕྱིར་མི་འོང་དང་། གཟུགས་མེད་ཉེར་འགྲོའི་ཕྱིར་མི་འོང་ལ་སོགས་པ་གསུངས་པ་རྣམས་མི་འཐད་པར་འགྱུར་རོ་སྙམ་ན། སྐྱོན་མེད་དེ། དེ་དག་ནི་གདུལ་བྱ་དམན་པ་ཁ་དྲང་བའི་བར་དུ་གསུངས་པ་དྲང་དོན་དགོངས་པ་ཅན་ཡིན་གྱི། ངེས་དོན་སྒྲ་ཇི་བཞིན་པ་མ་ཡིན་པའི་ཕྱིར་ཏེ། འཕགས་པ་ཀླུ་སྒྲུབ་ཀྱི་བསྟོད་པ་ལས། སྲིད་བདུན་རིགས་སྐྱེ་ཚེ་གཅིག་ཁམས་གཞན་འགྲོ། ། ཉན་ཐོས་སྐྱེ་རྒྱུ་དྲང་ངེས་མ་ཕྱེད་པའི། །
མཁས་བརློམ་བརྒྱལ་ཡང་ངེས་གསང་བདུད་རྩི་ཡིས། ། མཚོ་མཛད་ཀླུ་སྒྲུབ་སྨན་པའི་རྒྱལ་པོར་བསྟོད། ། ཅེས་གསུངས་པ་ལྟར་རོ། ། དེ་ལ་ཁ་ཅིག་ན་རེ། མདོ་ལས། ལན་ཅིག་ཕྱིར་འོང་བ་ཞེས་བཤད་པ་ཡང་མི་འཐད་པར་འགྱུར་ཏེ། འདོད་པར་ལས་ཉོན་གྱིས་སྐྱེ་བ་ལེན་པའི་འཕགས་པ་མེད་པའི་ཕྱིར་རོ་སྙམ་ན། དེ་ལ་ཡང་སྐྱོན་ཡོད་པ་མ་ཡིན་ཏེ། འདོད་ཉོན་དགུ་པ་ལ་ཆགས་པ་དང་མ་བྲལ་བ་ཙམ་ལ། ལན་གཅིག་ཕྱིར་འོང་བ་ཞེས་མིང་བཏགས་ནས་གསུངས་པ་ཙམ་ཡིན་པའི་ཕྱིར།
འདི་དག་ལ་འཕྲོས་ནས། འཕགས་པ་ཡིན་ན། མཐོང་ཆོས་ཚེ་དེ་ཉིད་ལ་མྱ་ངན་ལས་འདས་པའི་གང་ཟག་ཡིན་པས་ཁྱབ་སྟེ། འཕགས་པ་ཡིན་ན། ཆོས་ཐམས་ཅད་རང་བཞིན་གྱིས་སྐྱེ་འགག་མེད་པའི་དབྱིངས་མངོན་སུམ་དུ་རྟོགས་པའི་གང་ཟག་ཡིན་པས་ཁྱབ་པ་གང་ཞིག རང་བཞིན་གྱིས་སྐྱེ་འགག་མེད་པའི་དབྱིངས་དེ་ལ་འཁོར་འདས་དབྱེར་མེད་ཅེས་པའི་སྐབས་ཀྱི་མྱ་ངན་ལས་འདས་པར་འཇོག་ལ། དེ་ལྟ་བུའི་མྱ་ངན་འདས་དེ་མངོན་སུམ་དུ་རྟོགས་པ་ལ་མྱང་འདས་ཐོབ་པ་ཞེས་ཐ་སྙད་འཇོགས་པའི་ཕྱིར་ཏེ། དབུ་མ་རིགས་པ་དྲུག་ཅུ་པ་ལས། འདི་ཉིད་མཐོང་ཆོས་མྱ་ངན་ལས། ། འདས་ཞིང་བྱ་བ་བྱས་པ་ཡིན། །
ཞེས་དང་། དེའི་འགྲེལ་པར་དཔལ་ལྡན་ཟླ་བས། ཚེ་འདི་ཉིད་ལ་རྣལ་འབྱོར་པ་དེའི་ཆོས་ཐམས་ཅད་མི་དམིགས་པའི་ཡེ་ཤེས་ཀྱི་གནས་སྐབས་གང་ཡིན་པ་དེ་ཉིད་མཐོང་བའི་ཆོས་ལ་མྱ་ངན་ལས་འདས་པའོ། ། བྱ་བ་བྱས་པ་ཉིད་ཁོ་ན་བྱ་བ་བྱས་པའི་སྒྲས་བརྗོད་དོ། ། སྐྱེ་བ་དང་འགག་པ་མི་དམིགས་པའི་ཡེ་ཤེས་ཀྱི་གནས་སྐབས་གང་ཡིན་པ་དེ་ཉིད་མཐོང་བའི་ཆོས་ལ་མྱ་ངན་ལས་འདས་པ་དང་། བྱ་བ་བྱས་པ་ཞེས་བྱ་བར་བཤད་པར་བྱ་སྟེ། ཞེས་གསུངས་པས་སོ། དེས་ན། སྐབས་འདིར་མྱང་འདས་ཐོབ་པ་ལ་འཁོར་བ་སྤངས་པ་ཞིག་མི་དགོས་ཏེ། ཆོས་ཐམས་ཅད་ཀྱི་གནས་ལུགས་མངོན་སུམ་དུ་མཐོང་བའི་ཚེ།
མྱང་འདས་ཐོབ་པ་ཞེས་པའི་ཐ་སྙད་འཇོག་པའི་ཕྱིར་ཏེ། དབུ་མ་རིགས་པ་དྲུག་ཅུ་པ་ལས། སྲིད་པ་ཡོངས་སུ་ཤེས་པ་ནི། ། མྱ་ངན་འདས་ཞེས་བརྗོད་པ་ཡིན། ། ཞེས་དང་། དེའི་འགྲེལ་པར། དཔལ་ལྡན་ཟླ་བས། སྲིད་པ་དེ་ཉིད་ཀྱི་ངོ་བོ་ཉིད་སྐྱེ་བ་མེད་པ་ཡོངས་སུ་མི་ཤེས་པའི་ཚུལ་གྱིས་ཡོངས་སུ་ཤེས་པ་གང་ཡིན་པ་དེ་ཉིད་མཚན་མ་ཐམས་ཅད་རབ་ཏུ་ཞི་བའི་ངོ་བོ་ཡིན་པས། ཐ་སྙད་ཀྱི་བདེན་པ་དང་སྦྱར་ནས། མྱ་ངན་ལས་འདས་པ་ཞེས་རྣམ་པར་གཞག་སྟེ།
མྱ་ངན་ལས་འདས་པ་ཞེས་བྱ་བ་རང་གི་ངོ་བོར་གྲུབ་པ་ནི། གང་ཡང་མེད་པར་ཤེས་པར་བྱའོ། ། ཞེས་གསུངས་པ་ལྟར་རོ། ། འོན་ཀྱང་འཕགས་པ་རྣམས་ཀྱིས་བདེན་པ་མཐོང་བ་ཙམ་གྱིས་མྱང་འདས་ཐོབ་པར་འཇོག་ཀྱང་། ལྷག་བཅས་ལྷག་མེད་ཀྱི་མྱང་འདས་ཐོབ་པར་མི་འཇོག་སྟེ། ལྷག་བཅས་ལྷག་མེད་ཀྱི་མྱང་འདས་ཐོབ་པ་ལ་འཁོར་བ་སྤངས་པ་ཞིག་དགོས་པའི་ཕྱིར་རོ། ། དེས་ན་འཕགས་པ་ཡིན་ན། ལས་ཉོན་གྱིས་སྐྱེ་བ་མི་ལེན་པའི་གང་ཟག་ཡིན་པས་ཁྱབ། དེ་ཡིན་ན། མཐོང་ཆོས་ཚེ་དེ་ཉིད་མ་མྱང་འདས་ཐོབ་པའི་གང་ཟག་ཡིན་པས་ཁྱབ།
དེ་ཡིན་ན། ཆོས་ཐམས་ཅད་བདེན་སྟོང་སྤྲོས་བྲལ་དུ་མངོན་སུམ་དུ་རྟོགས་པའི་གང་ཟག་ཡིན་པས་ཁྱབ། འདིར་སྨྲས་པ། བདེན་འཛིན་གཉིས་དང་རིགས་པའི་དགག་བྱ་དང་། ། དེ་ཉིད་འགོག་ཚུལ་ལུང་རིགས་གནད་རྣམས་དང་། ། ཁྱད་པར་ལུགས་འདིའི་སྤང་བྱ་སྤོང་ཚུལ་རྣམས། ། ཞིབ་ཏུ་འཆད་པ་ཁོ་བོའི་མན་ངག་ཡིན། ། ལྔ་པ་དེ་དག་གི་སྐབས་སུ་དོགས་པ་དཔྱད་པ་ནི། སྐབས་འདིར་གང་ཟག་གི་བདག་འགོག་མི་རིགས་པར་ཐལ། གང་ཟག་གི་བདག་ཡོད་པའི་ཕྱིར།
མ་གྲུབ་ན། དེར་ཐལ། གང་ཟག་གི་བདག་འཛིན་ལྷན་སྐྱེས་ཀྱི་ཡུལ་གྱི་གཙོ་བོ་གྲུབ་པའི་ཕྱིར། མ་གྲུབ་ན། དེ་ཆོས་ཅན། ཁྱོད་ཀྱི་ཡུལ་གྱི་གཙོ་བོ་གྲུབ་པར་ཐལ། ཁྱོད་ཡུལ་ཅན་ཡང་དག་ཀུན་རྫོབ་བདེན་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ།
ཁྱོད་འཕྲལ་གྱི་འཁྲུལ་རྒྱུས་མ་བསླད་པའི་དབང་པོ་དྲུག་པོ་གང་རུང་དུ་གྱུར་པའི་དངོས་པོ་ལ་བརྟེན་ནས་སྐྱེས་པའི་ཤེས་པ་ཡིན་པ་གང་ཞིག གནོད་པ་མེད་པའི་དབང་པོ་དྲུག་རྣམས་ཀྱིས། ། གཟུང་བ་གང་ཞིག་འཇིག་རྟེན་གྱིས་རྟོགས་ཏེ། ། འཇིག་རྟེན་ཉིད་ལས་བདེན་ཡིན། ཞེས་པའི་གཞུང་དེས་འཕྲལ་གྱི་འཁྲུལ་རྒྱུས་མ་བསླད་པའི་དབང་པོ་དྲུག་པོ་གང་རུང་དུ་གྱུར་པའི་དངོས་པོ་ལ་བརྟེན་ནས་སྐྱེས་པའི་ཤེས་པ་ཡིན་ན། ཡུལ་ཅན་ཡང་དག་ཀུན་རྫོབ་བདེན་པ་ཡིན་པས་ཁྱབ་པ་བསྟན་པའི་ཕྱིར་ཟེར་ན། རང་ལུགས་རྟགས་གཉིས་པ་མ་གྲུབ་བོ། ། གཞུང་དེའི་དོན་ནི། འཕྲལ་གྱི་འཁྲུལ་རྒྱུས་མ་བསླད་པའི་དབང་པོ་དྲུག་པོ་གང་རུང་དུ་གྱུར་པའི་དངོས་པོ་ལ་བརྟེན་ནས་སྐྱེས་པའི་ཤེས་པ་དོན་མཐུན་ཡིན་ན། ཡུལ་ཅན་ཡང་དག་ཀུན་རྫོབ་བདེན་པ་ཡིན་པས་ཁྱབ་ཅེས་པའི་དོན་ཡིན་ནོ། །
དང་པོ་མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་རང་རྒྱུ་འཕྲལ་གྱི་འཁྲུལ་རྒྱུས་མ་བསླད་པའི་ཡིད་དབང་ལ་བརྟེན་ནས་སྐྱེས་པའི་ཤེས་པ་ཡིན་པའི་ཕྱིར་ཏེ། ཁྱོད་ཐོག་མ་མེད་པའི་འཁྲུལ་རྒྱུས་བསླད་ལ། རང་རྒྱུ་འཕྲལ་གྱི་འཁྲུལ་རྒྱས་མ་བསླད་པའི་དབང་པོ་ལ་བརྟེན་ནས་སྐྱེས་པའི་ཤེས་པ་ཡིན་པའི་ཕྱིར། ཆོས་ཅན་གྱིས་འགྲུབ། གཞན་ཡང་། གང་ཟག་གི་བདག་འཛིན་གྱི་ཡུལ་གྱི་གཙོ་བོ་གྲུབ་པར་ཐལ། དེའི་འཛིན་སྟངས་ཀྱི་ཡུལ་གྱི་གཙོ་བོ་གྲུབ་པའི་ཕྱིར།
མ་གྲུབ་ན། དེར་ཐལ། དེའི་དམིགས་ཡུལ་གྱི་གཙོ་བོ་གྲུབ་པའི་ཕྱིར། མ་གྲུབ་ན། དེར་ཐལ། དེའི་དམིགས་ཡུལ་གྲུབ་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། ཕུང་པོ་ལྔ་པོ་དེ་དེའི་ཡིན་པའི་ཕྱིར།
མ་གྲུབ་ན། དེ་དེར་ཐལ། གང་ཟག་གི་བདག་འཛིན་དེ་ཕུང་པོ་ལྔ་ལ་དམིགས་ནས་བདེན་པར་ཞེན་ཅིང་གང་ཟག་གི་བདག་མེད་རྟོགས་པའི་ཤེས་རབ་དེ་ཕུང་པོ་ལྔ་ལ་དམིགས་ནས་དེ་དག་བདེན་མེད་དུ་རྟོགས་པའི་ཁྱད་པར་འཐད་པའི་ཕྱིར་ཏེ། གང་ཟག་གི་བདག་འཛིན་དང་། གང་ཟག་གི་བདག་མེད་རྟོགས་པའི་ཤེས་རབ་གཉིས་པོ་དེ། དམིགས་ཡུལ་ཕུང་པོ་ལ་དམིགས་ནས་འཛིན་སྟངས་འགལ་བར་ཞུགས་པའི་བློ་ཡིན་པའི་ཕྱིར་རོ། ། གཞན་ཡང་། གང་ཟག་གི་བདག་ཡོད་པར་ཐལ། ཐ་སྙད་དུ་གང་ཟག་གི་བདག་ཡོད་པའི་ཕྱིར། མ་གྲུབ་ན།
དེར་ཐལ། ཐ་སྙད་དུ་ཕུང་པོ་ལྔའི་རྒྱུན་ལ་བརྟེན་ནས་བཏགས་པའི་གང་ཟག་གང་བདག་ཡོད་པའི་ཕྱིར། མ་གྲུབ་ན། དེར་ཐལ། མ་བརྟགས་མ་དཔྱད་པའི་ཚེ། ཕུང་པོ་ལྔའི་རྒྱུན་ལ་གང་ཟག་གི་བདག་ཏུ་འཇོག་པ་དང་། མ་བརྟགས་མ་དཔྱད་པའི་ཚེ་ཤིང་རྟའི་ཡན་ལག་དང་། འཕང་ལོ་སོགས་ལ་བརྟེན་ནས་བཏགས་པའི་ཤིང་རྟ་ཙམ་ཞིག་འཇོག་པ་གཉིས་དཔེ་དོན་དུ་སྦྱར་ནས་གསུངས་པའི་ཕྱིར། མ་གྲུབ་ན། དེར་ཐལ།
འདི་ནི་ཕུང་པོ་རྣམས་རྟེན་གྲུབ་པར་འགྱུར། ། ཞེས་དང་། དེ་ནི་དེ་ཉིད་དུ་འམ་འཇིག་རྟེན་ན། ། རྣམ་པ་བདུན་གྱིས་འགྲུབ་འགྱུར་མིན་མོད་ཀྱི། ། རྣམ་དཔྱད་མེད་པར་འཇིག་རྟེན་ཉིད་ལས་འདི། ། རང་གི་ཡན་ལག་བརྟེན་ནས་འདོགས་པ་ཡིན། ། ཞེས་པའི་གཞུང་དོན་གྲུབ་པའི་ཕྱིར་ཟེར་ན། མ་ཁྱབ་སྟེ། གཞུང་དེའི་དོན་ནི། དཔྱད་ན་གང་ཟག་མི་རྙེད་ཀྱང་།
མ་བརྟགས་མ་དཔྱད་པའི་ཚེ་ཕུང་པོ་ལྔའི་རྒྱུན་ལ་བརྟེན་ནས་བཏགས་པའི་གང་ཟག་ཙམ་ཞིག་ཐ་སྙད་དུ་ཡོད་པ་དང་། ཤིང་རྟའི་ཡན་ལག་དང་འཕགས་ལོ་སོགས་ལ་རྟེན་ནས་རྟགས་པའི་ཤིང་རྟ་ཙམ་ཞིག་ཐ་སྙད་དུ་ཡོད་པ་གཉིས་དཔེ་དོན་དུ་སྦྱར་ནས་གསུངས་པ་ཙམ་ཡིན་གྱིས་ཐ་སྙད་དུ་གང་ཟག་གི་བདག་ཡོད་ཅེས་པའི་གོ་དོན་བསྟན་ནས་མ་ཡིན་ནོ། ། གཞུང་འདི་དག་ལ་བརྟེན་ནས་མཁས་པ་ཁ་ཅིག བདག་དེ་ཐ་སྙད་དུ་ཡོད་ཅེས་གསུངས་པ་ནི། དཔལ་ལྡན་ཟླ་བས་རང་གཞན་གྱི་སྡེ་པ་རྣམས་ལ་འཕངས་པའི་རིགས་པ་ཐམས་ཅད་ཐོག་ཏུ་འབབ་པར་འགྱུར་རོ། ། གཞན་ཡང་། གང་ཟག་གི་བདག་མེད་ཀྱི་མཐར་འཛིན་པའི་དབུ་མའི་ལྟ་བ་ཡོད་པར་ཐལ། གང་ཟག་གི་བདག་མེད་འཛིན་པའི་དབུ་མའི་ལྟ་བ་ཡོད་པའི་ཕྱིར། མ་གྲུབ་ན། དེར་ཐལ།
བདག་མེད་གཉིས་འཛིན་པའི་དབུ་མའི་ལྟ་བ་ཡོད་པའི་ཕྱིར་ཏེ། བདག་མེད་གཉིས་རྟོགས་པའི་དབུ་མའི་ལྟ་བ་ཡོད་པའི་ཕྱིར་ཟེར་ན། རྟོག་གེའི་ལུགས་ལ་ཁྱབ་པ་གྲག་ཆགས་ཀྱང་། དབུ་མ་ཆེན་པོའི་སྐབས་འདིར་འགལ་ཁྱབ་ཡིན་ནོ། ། གོང་དུ་གང་ཟག་གི་བདག་མེད་འཛིན་པའི་དབུ་མའི་ལྟ་བ་ཡོད་པའི་ཕྱིར་ལ་མ་ཁྱབ་ན། དབུ་མའི་ལྟ་བ་དེ་གང་ཟག་གི་བདག་མེད་འཛིན་པའི་བློ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་མཚན་མར་འཛིན་པའི་བློ་ཡིན་པར་ཐལ།
འདོད་པའི་ཕྱིར། འདོད་ན། དེ་ཆོས་ཅན། ཁྱོད་མཚན་འཛིན་གྱི་བློ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་མཚན་འཛིན་ཡིན་པར་ཐལ་ལོ། ། འདོད་ན། དེ་ཆོས་ཅན།
ཁྱོད་སྒྲིབ་པ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་དེ་མ་ཡིན་པར་ཐལ། ཁྱོད་དབུ་མའི་ལྟ་བ་ཡིན་པའི་ཕྱིར། རིགས་པ་འདི་དག་ལ་དབུ་ཚད་གཉིས་རིགས་ལམ་སྐྱོང་ཚུལ་གཏན་ནས་མི་གཅིག་པས། གནད་རྣམས་ངག་ལས་ཤེས་དགོས་སོ། ། གཞན་ཡང་། གང་ཟག་གི་བདག་འཛིན་ཀུན་བརྟགས་སྤངས་པའི་གང་ཟག་ཡིན་ན།
གང་ཟག་གི་བདག་འཛིན་སྤངས་པའི་གང་ཟག་ཡིན་དགོས་པར་ཐལ། གང་ཟག་གི་བདག་འཛིན་ལྷན་སྐྱེས་སྤངས་པའི་གང་ཟག་ཡིན་ན། གང་ཟག་གི་བདག་འཛིན་སྤངས་པའི་གང་ཟག་ཡིན་དགོས་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། གང་ཟག་གི་བདག་འཛིན་ལྷན་སྐྱེས་སྤངས་པའི་གང་ཟག་ཡིན་ན། ཉོན་སྒྲིབ་སྤངས་པའི་གང་ཟག་ཡིན་དགོས་པའི་ཕྱིར་རོ། ། རྩ་བར་འདོད་ན། ཉོན་ཐོས་བསྒོམ་ལམ་པ་ཆོས་ཅན།
དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་འཇིག་ལྟ་ཀུན་བརྟགས་སྤངས་པའི་གང་ཟག་ཡིན་པའི་ཕྱིར་ཏེ། ཉན་ཐོས་འབྲས་གནས་ཡིན་པའི་ཕྱིར་རོ། ། རྩ་བར་འདོད་ན། དེ་ཆོས་ཅན། ཁྱོད་གང་ཟག་གི་བདག་འཛིན་ལྷན་སྐྱེས་སྤངས་པའི་གང་ཟག་ཡིན་པར་ཐལ།
འདོད་པའི་ཕྱིར། འདོད་ན། དེ་ཆོས་ཅན། ཁྱོད་ཉན་ཐོས་དགྲ་བཅོམ་པ་ཡིན་པར་ཐལ། ཁྱོད་གང་ཟག་གི་བདག་འཛིན་ལྷན་སྐྱེས་སྤངས་པའི་ཉན་ཐོས་ཡིན་པའི་ཕྱིར་རོ། ། གཞན་ཡང་། གང་ཟག་གི་བདག་འཛིན་སྤངས་པའི་གང་ཟག་ཡིན་ན། ཆོས་ཀྱི་བདག་འཛིན་སྤངས་པའི་གང་ཟག་ཡིན་དགོས་པར་ཐལ། ངར་འཛིན་སྤངས་པའི་གང་ཟག་ཡིན་ན། བདག་འཛིན་སྤངས་པའི་གང་ཟག་ཡིན་དགོས་པའི་ཕྱིར།
མ་གྲུབ་ན། དེར་ཐལ། བདེན་འཛིན་སྤངས་པའི་གང་ཟག་ཡིན་ན། བདག་འཛིན་སྤངས་པའི་གང་ཟག་ཡིན་དགོས་པའི་ཕྱིར་ཟེར་ན། མ་ཁྱབ། མ་གྲུབ་ན། དེར་ཐལ། བདག་འཛིན་དང་བདེན་འཛིན་གཉིས་དོན་གཅིག་པའི་ཕྱིར་རོ། ། རྩ་བར་འདོད་ན། ཉན་ཐོས་དགྲ་བཅོམ་པ་ཆོས་ཅན།
དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ། ཁྱོད་གང་ཟག་གི་བདག་འཛིན་ཀུན་བཏགས་སྤངས་པའི་གང་ཟག་གང་ཞིག ཁྱོད་གང་ཟག་གི་བདག་འཛིན་ལྷན་སྐྱེས་སྤངས་པའི་གང་ཟག་ཡིན་པའི་ཕྱིར། རྟགས་ཆོས་ཅན་གྱིས་འགྲུབ། རྩ་བར་འདོད་ན། དེ་ཆོས་ཅན།
ཁྱོད་ཤེས་སྒྲིབ་རྟོག་པ་སྤངས་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན། ཁྱོད་ཤེས་སྒྲིབ་རྟོག་པ་སྤོང་བའི་ཕྱིར་དུ་ཆོས་ཀྱི་བདག་མེད་རྫོགས་པར་བསྒོམ་པའི་གང་ཟག་ཏུ་ཐལ། འདོད་པའི་ཕྱིར། འདོད་ན། ཉན་ཐོས་ལམ་དུ་ཆོས་ཀྱི་བདག་མེད་རྫོགས་པར་བསྒོམ་པ་ཡོད་པར་ཐལ། འདོད་པའི་ཕྱིར། འདོད་ན། དེ་མེད་པར་ཐལ།
འཇུག་འགྲེལ་ལས། ཉན་ཐོས་དང་རང་སངས་རྒྱས་རྣམས་ཀྱིས་ཀྱང་རྟེན་ཅིང་འབྲེལ་པར་འབྱུང་བའི་རྐྱེན་ཉིད་འདི་པ་ཙམ་མཐོང་མོད་ཀྱི། དེ་ལྟར་ན་ཡང་དེ་དག་ལ་ཆོས་ཀྱི་བདག་མེད་པ་རྫོགས་པར་བསྒོམ་པ་ནི་མེད་དེ། ཞེས་པའི་གཞུང་དོན་གྲུབ་པའི་ཕྱིར་རོ། ། རྩ་བར་མ་ཁྱབ་ན། བྱང་སེམས་ས་དང་པོ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན།
དེར་ཐལ། ཁྱོད་དང་པོར་ང་ཞེས་བདག་ལ་ཞེན་གྱུར་ཅིང་། ། ཞེས་པའི་སྐབས་ནས་དངོས་སུ་བསྟན་པའི་ངར་འཛིན་ལྷན་སྐྱེས་སྤངས་པའི་གང་ཟག་ཡིན་པའི་ཕྱིར་ཏེ། ཆོས་ཅན་གྱིས་འགྲུབ། གོང་དུ་འདོད་ན། དེ་ཆོས་ཅན། ཁྱོད་ཆོས་ཀྱི་བདག་འཛིན་སྤངས་པའི་གང་ཟག་ཏུ་ཐལ་ལོ། ། འདོད་ན། ཁྱོད་དེ་མ་ཡིན་པར་ཐལ། ཁྱོད་བྱང་སེམས་ས་དང་པོ་པ་ཡིན་པའི་ཕྱིར།
གཞན་ཡང་། གང་ཟག་གི་བདག་འཛིན་ཡང་ཡིན། ཆོས་ཀྱི་བདག་འཛིན་ཡང་ཡིན་པའི་གཞི་མཐུན་ཡོད་པར་ཐལ། གང་ཟག་གི་བདག་འཛིན་གྱི་དམིགས་ཡུལ་གྱི་གཙོ་བོ་ཡང་ཡིན། ཆོས་ཀྱི་བདག་འཛིན་གྱི་དམིགས་ཡུལ་གྱི་གཙོ་བོ་ཡང་ཡིན་པའི་གཞི་མཐུན་ཡོད་པའི་ཕྱིར། མ་གྲུབ་ན། དེར་ཐལ། ཉན་ཐོས་ཀྱི་རྒྱུད་ཀྱི་ཕུང་པོ་ལྔ་བདེན་པར་གྲུབ་པ་དེ་དེ་འདྲའི་གཞི་མཐུན་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན།
དེ་དེར་ཐལ། རྟགས་དང་པོ་གང་ཞིག ཕྱི་མ་ཡིན་པའི་ཕྱིར། དང་པོ་མ་གྲུབ་ན། དེ་ཆོས་ཅན། དེར་ཐལ། ཁྱོད་ཉན་ཐོས་ཀྱི་རྒྱུད་ཀྱི་ཉན་ཐོས་ཀྱི་ཕུང་པོ་ལྔ་བདེན་གྲུབ་ཏུ་འཛིན་པའི་གང་ཟག་གི་བདག་འཛིན་གྱི་དམིགས་ཡུལ་གྱི་གཙོ་བོ་ཡིན་པའི་ཕྱིར་ཏེ། ཉན་ཐོས་ཀྱི་རྒྱུད་ཀྱི་ཉན་ཐོས་ཀྱི་ཕུང་པོ་ལྔ་བདེན་གྲུབ་ཏུ་འཛིན་པའི་གང་ཟག་གི་བདག་འཛིན་དེ། ཉན་ཐོས་ཀྱི་ཕུང་པོ་ལྔ་བདེན་གྲུབ་ཏུ་འཛིན་པའི་གང་ཟག་གི་བདག་འཛིན་ཡིན་པའི་ཕྱིར། མ་གྲུབ་ན།
དེ་ཆོས་ཅན། དེར་ཐལ། ཆོས་ཅན་ཁོ་རང་ཡིན་པའི་ཕྱིར། རྩ་བའི་རྟགས་གཉིས་པ་མ་གྲུབ་ན། དེ་ཆོས་ཅན། དེར་ཐལ། ཁྱོད་བྱང་སེམས་ཀྱི་རྒྱུད་ཀྱི་ཉན་ཐོས་ཀྱི་ཕུང་པོ་བདེན་གྲུབ་ཏུ་འཛིན་པའི་བདེན་འཛིན་གྱི་དམིགས་ཡུལ་གྱི་གཙོ་བོ་ཡིན་པ་གང་ཞིག བྱང་སེམས་ཀྱི་རྒྱུད་ཀྱི་ཉན་ཐོས་ཀྱི་ཕུང་པོ་ལྔ་བདེན་པར་འཛིན་པའི་བདེན་འཛིན་དེ་ཆོས་ཀྱི་བདག་འཛིན་ཡིན་པའི་ཕྱིར། དང་པོ་མ་གྲུབ་ན། དེ་དེར་ཐལ།
བྱང་སེམས་ཀྱི་རྒྱུད་ཀྱི་ཉན་ཐོས་ཀྱི་ཕུང་པོ་ལྔ་བདེན་པར་འཛིན་པའི་བདེན་འཛིན་དེ་ཉན་ཐོས་ཀྱི་ཕུང་པོ་ལྔ་བདེན་གྲུབ་ཏུ་འཛིན་པའི་བདེན་འཛིན་ཡིན་པའི་ཕྱིར་ཏེ། ཆོས་ཅན་གྱིས་འགྲུབ། གཉིས་པ་མ་གྲུབ་ན། བྱང་སེམས་ཀྱི་རྒྱུད་ཀྱི་ཉན་ཐོས་ཀྱི་ཕུང་པོ་ལྔ་བདེན་གྲུབ་ཏུ་འཛིན་པའི་བདེན་འཛིན་ཆོས་ཅན། ཁྱོད་ཆོས་ཀྱི་བདག་འཛིན་ཡིན་པར་ཐལ། ཁྱོད་བྱང་སེམས་ཀྱི་རྒྱུད་ཀྱི་ཆོས་ཀྱི་བདག་འཛིན་ཡིན་པའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་བྱང་སེམས་ཀྱི་རྒྱུད་ཀྱི་བྱང་སེམས་རང་རྒྱུད་ཀྱིས་བསྡུས་པ་ལས་གཞན་པའི་ཆོས་ལ་དམིགས་པའི་བདེན་འཛིན་ཡིན་པའི་ཕྱིར་ཏེ།
ཆོས་ཅན་གྱིས་འགྲུབ། རྩ་བར་མ་ཁྱབ་ན། བདག་འཛིན་དེ་གཉིས་ཀྱི་དམིགས་ཡུལ་གྱི་གཙོ་བོའི་གཞི་མཐུན་མེད་པར་ཐལ། དེ་གཉིས་ཀྱི་ཡུལ་གྱི་གཙོ་བོའི་གཞི་མཐུན་ཡིན་ན། མེད་པས་ཁྱབ་པའི་ཕྱིར། མ་གྲུབ་ན། དེར་ཐལ། བདག་འཛིན་དེ་གཉིས་ཀྱི་དམིགས་ཡུལ་གྱི་གཙོ་བོ་མ་གྲུབ་པའི་ཕྱིར། དེ་ལ་ཁོ་ན་རེ། གང་ཟག་གི་བདག་འཛིན་ཡང་ཡིན།
ཆོས་ཀྱི་བདག་འཛིན་ཡང་ཡིན་པའི་གཞི་མཐུན་ཡོད་པར་ཐལ། ཉན་ཐོས་ཀྱི་ཕུང་པོ་ལྔ་བདེན་པར་འཛིན་པའི་བདེན་འཛིན་དེ་ཉན་ཐོས་ལ་ལྟོས་ཏེ་གང་ཟག་གི་བདག་འཛིན་དང་། བྱང་སེམས་ལ་ལྟོས་ཏེ་ཆོས་ཀྱི་བདག་འཛིན་གྱི་གཞི་མཐུན་ཡིན་པའི་ཕྱིར། མ་གྲུབ་ན། དེ་དེར་ཐལ། ཉན་ཐོས་ཀྱི་རྒྱུད་ཀྱི་ཉན་ཐོས་ཀྱི་ཕུང་པོ་ལྔ་བདེན་པར་འཛིན་པའི་བདེན་འཛིན་དེ་ཉན་ཐོས་ཀྱི་རྒྱུད་ཀྱི་གང་ཟག་གི་བདག་འཛིན་དང་། བྱང་སེམས་ཀྱི་རྒྱུད་ཀྱི་ཉན་ཐོས་ཀྱི་ཕུང་པོ་ལྔ་བདེན་པར་འཛིན་པའི་བདེན་འཛིན་དེ་བྱང་སེམས་ཀྱི་རྒྱུད་ཀྱི་ཆོས་ཀྱི་བདག་འཛིན་ཡིན་པའི་ཕྱིར་ཟེར་ན། མ་ཁྱབ། རྟགས་ཆོས་ཅན་གྱིས་འགྲུབ། མ་ཁྱབ་བྱས་པ་ལ།
ཉན་ཐོས་ཀྱི་ཕུང་པོ་ལྔ་བདེན་པར་འཛིན་པའི་བདེན་འཛིན་དེ་ཉན་ཐོས་ཀྱི་རྒྱུད་ཀྱི་གང་ཟག་གི་བདག་འཛིན་དང་བྱང་སེམས་ཀྱི་རྒྱུད་ཀྱི་ཆོས་ཀྱི་བདག་འཛིན་གྱི་གཞི་མཐུན་ཡིན་པར་ཐལ། ཉན་ཐོས་ཀྱི་ཕུང་པོ་ལྔ་བདེན་པར་གྲུབ་པ་དེ། ཉན་ཐོས་ཀྱི་རྒྱུད་ཀྱི་ཉན་ཐོས་ཀྱི་ཕུང་པོ་ལྔ་བདེན་པར་འཛིན་པའི་གང་ཟག་གི་བདག་འཛིན་གྱི་ཡུལ་གྱི་གཙོ་བོ་དང་། བྱང་སེམས་ཀྱི་རྒྱུད་ཀྱི་ཉན་ཐོས་ཀྱི་ཕུང་པོ་ལྔ་བདེན་པར་འཛིན་པའི་ཆོས་ཀྱི་བདག་འཛིན་གྱི་ཡུལ་གྱི་གཙོ་བོ་གཉིས་ཆར་ཡིན་པའི་ཕྱིར་ཟེར་ན། མ་ཁྱབ། རྟགས་གཉིས་གོང་གི་རིགས་འགྲེའོ། ། འདི་འདྲའི་རིགས་པ་བཟང་པོ་སྔར་གངས་ཅན་གྱི་ཁྲོད་འདིར་མཁྱེན་མཁན་ཆེར་མ་བྱོན་པས་སྙིང་གི་ཟེ་འབྲུར་བཅང་བར་བྱ་དགོས་སོ། ། གཞན་ཡང་། སོ་སོ་སྐྱེ་བོའི་རྒྱུད་ཀྱི་གང་ཟག་གི་བདག་འཛིན་ཀུན་བརྟགས་ཀྱང་ཡིན། སོ་སོ་སྐྱེ་བོའི་རྒྱུད་ཀྱི་གང་ཟག་གི་བདག་འཛིན་ལྷན་སྐྱེས་ཀྱང་ཡིན་པའི་གཞི་མཐུན་ཡོད་པར་ཐལ།
དེ་གཉིས་ཀྱི་ཡུལ་གྱི་གཙོ་བོའི་གཞི་མཐུན་ཡོད་པའི་ཕྱིར། མ་གྲུབ་ན། དེར་ཐལ། སོ་སོ་སྐྱེ་བོའི་གཟུགས་ཀྱི་ཕུང་པོ་བདག་ཡིན་པ་དེ་དེ་འདྲའི་གཞི་མཐུན་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན། དེར་ཐལ། དང་པོ་གང་ཞིག ཕྱི་མ་ཡིན་པའི་ཕྱིར།
དང་པོ་མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་སོ་སོ་སྐྱེ་བོའི་རྒྱུད་ཀྱི་གཟུགས་ཀྱི་ཕུང་པོ་བདག་ཡིན་པར་ལྟ་བའི་འཇིག་ལྟ་ཀུན་བརྟགས་ཀྱི་ཡུལ་གྱི་གཙོ་བོ་ཡིན་པའི་ཕྱིར། མ་གྲུབ་ན། དེ་དེར་ཐལ། སོ་སོ་སྐྱེ་བོའི་རྒྱུད་ཀྱི་གཟུགས་ཀྱི་ཕུང་པོ་བདག་ཡིན་པར་ལྟ་བའི་འཇིག་ལྟ། སོ་སོ་སྐྱེ་བོའི་རྒྱུད་ཀྱི་གཟུགས་ཀྱི་ཕུང་པོ་དང་ལྡན་པར་ལྟ་བའི་འཇིག་ལྟ་ལ་སོགས་པ་འཇིག་ལྟ་ཀུན་བརྟགས་ཉི་ཤུ་ཡོད་པའི་ཕྱིར། མ་གྲུབ་ན། དེར་ཐལ།
གཟུགས་བདག་མ་ཡིན་བདག་ནི་གཟུགས་ལྡན་མིན། ། ཞེས་སོགས་ཀྱི་གཞུང་དོན་གྲུབ་པའི་ཕྱིར་རོ། ། རྟགས་གཉིས་པ་མ་གྲུབ་ན། དེ་ཆོས་ཅན། དེར་ཐལ། སོ་སོ་སྐྱེ་བོའི་རྒྱུད་ཀྱི་རང་གི་ཕུང་པོ་ལྔ་ལ་དམིགས་ནས་དཔྱད་པ་གང་ཡང་མ་བྱས་པར་བག་ཆགས་ཀྱི་དབང་གིས་ངའོ་སྙམ་དུ་འཛིན་པའི་ངར་འཛིན་ལྷན་སྐྱེས་ཀྱི་ཡུལ་གྱི་གཙོ་བོ་ཡིན་པའི་ཕྱིར་ཏེ། སོ་སོ་སྐྱེ་བོའི་རྒྱུད་ཀྱི་རང་གི་ཕུང་པོ་ལྔ་ལ་དམིགས་ནས་དཔྱད་པ་གང་ཡང་མ་བྱས་པར་ངའོ་སྙམ་དུ་འཛིན་པའི་ངར་འཛིན་ལྷན་སྐྱེས་དེ། སོ་སོ་སྐྱེ་བོའི་གཟུགས་ཀྱི་ཕུང་པོ་བདག་ཏུ་འཛིན་པའི་བདེན་འཛིན་ཡིན་པའི་ཕྱིར། མ་གྲུབ་ན། དེ་ཆོས་ཅན།
ཁྱོད་དེར་ཐལ། ཁྱོད་སོ་སོ་སྐྱེ་བོའི་ཕུང་པོ་ལྔ་བདེན་པར་འཛིན་པའི་བདེན་འཛིན་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། སོ་སོ་སྐྱེ་བོའི་ཕུང་པོ་ལྔ་ལ་དམིགས་ནས་ངའོ་སྙམ་དུ་བདེན་པར་འཛིན་པའི་ངར་འཛིན་ལྷན་སྐྱེས་ཡིན་པའི་ཕྱིར་ཏེ། ཆོས་ཅན་གྱིས་འགྲུབ། རྩ་བར་མ་ཁྱབ་ན། དེ་འདྲའི་གཞི་མཐུན་མེད་པར་ཐལ། དེ་འདྲའི་གཞི་མཐུན་ཡིན་ན།
མེད་པས་ཁྱབ་པའི་ཕྱིར། རིགས་པ་འདི་འདྲའི་གནད་དུ་མ་ཞིག་ད་དུང་ཡོད་མོད། ངག་ལས་རྟོགས་པར་བྱའོ། ། གཞན་ཡང་། གང་ཟག་གི་བདག་འཛིན་ཡང་ཡིན། ཆོས་ཀྱི་བདག་འཛིན་ཡང་ཡིན་པའི་གཞི་མཐུན་ཡོད་པར་ཐལ། གང་ཟག་གི་བདག་འགོག་པའི་རིགས་པ་ཡང་ཡིན། ཆོས་ཀྱི་བདག་འགོག་པའི་རིགས་པ་ཡང་ཡིན་པའི་གཞི་མཐུན་ཡོད་པ་གང་ཞིག གང་ཟག་གི་བདག་འགོག་པའི་རིགས་པའི་དགག་བྱ་ཡང་ཡིན། ཆོས་ཀྱི་བདག་འགོག་པའི་རིགས་པའི་དགག་བྱ་ཡང་ཡིན་པའི་གཞི་མཐུན་ཡོད་པའི་ཕྱིར་ཟེར་ན།
རང་ལུགས་རྟགས་གཉིས་པ་མ་གྲུབ་བོ། ། དང་པོ་མ་གྲུབ་ན། དེ་ཡོད་པར་ཐལ། རང་རྒྱུད་ཀྱི་ཕུང་པོ་ལྔ་པོ་ཆོས་ཅན། བདེན་པར་མེད་དེ། རྟེན་འབྲེལ་ཡིན་པའི་ཕྱིར། ཞེས་པའི་རིགས་པ་དེ་དེ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ།
དང་པོ་གང་ཞིག ཕྱི་མ་ཡིན་པའི་ཕྱིར། དང་པོ་མ་གྲུབ་ན། དེ་ཆོས་ཅན། དེར་ཐལ། རྟེན་འབྲེལ་གྱི་རིགས་པ་ཡིན་པའི་ཕྱིར་ཏེ། ཆོས་ཅན་གྱིས་འགྲུབ། གཉིས་པ་མ་གྲུབ་ན། དེ་ཆོས་ཅན། དེར་ཐལ།
རང་རྒྱུད་ཀྱི་ཕུང་པོ་ལྔ་བདེན་མེད་དུ་སྒྲུབ་པའི་རིགས་པ་ཡིན་པའི་ཕྱིར་ཏེ། ཆོས་ཅན་ཡིན་པའི་ཕྱིར་རོ། ། རྩ་བའི་རྟགས་གཉིས་པ་མ་གྲུབ་ན། དེ་ཡོད་པར་ཐལ། ཕུང་པོ་ལྔ་བདེན་པར་གྲུབ་པ་དེ་དེ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན། དེར་ཐལ། གང་ཟག་གི་བདག་འགོག་པའི་རིགས་པའི་དགག་བྱ་ཡིན་པ་གང་ཞིག
ཆོས་ཀྱི་བདག་འགོག་པའི་རིགས་པའི་དགག་བྱ་ཡིན་པའི་ཕྱིར། དང་པོ་མ་གྲུབ་ན། དེ་དེར་ཐལ། གང་ཟག་གི་བདག་འགོག་པའི་རིགས་པ་དེ་རང་རྒྱུད་ཀྱི་ཕུང་པོ་ལྔ་བདེན་པར་གྲུབ་པ་འགོག་བྱེད་ཀྱི་རིགས་པ་ཡིན་པའི་ཕྱིར། རྣལ་འབྱོར་པ་ཡིས་བདག་ནི་འགོག་པར་བྱེད། ། ཅེས་པའི་གཞུང་དོན་གྲུབ་པའི་ཕྱིར། གཉིས་པ་མ་གྲུབ་ན། དེ་ཆོས་ཅན། དེར་ཐལ། ཁྱོད་རྟེན་འབྲེལ་གྱི་རིགས་པའི་དགག་བྱ་ཡིན་པའི་ཕྱིར།
མ་གྲུབ་ན། དེ་དེར་ཐལ། རང་རྒྱུད་ཀྱི་ཕུང་པོ་ལྔ་ཆོས་ཅན། བདེན་པར་མེད་དེ། རྟེན་འབྲེལ་ཡིན་པའི་ཕྱིར་ཞེས་པའི་རིགས་པའི་རིགས་པ་དེ་རིགས་པ་རྣམ་དག་ཡིན་པའི་ཕྱིར་རོ། ། རྩ་བར་མ་ཁྱབ་ན། རིགས་པ་དེ་གཉིས་ཀྱི་དགག་བྱའི་གཞི་མཐུན་མེད་པར་ཐལ། དེ་འདྲའི་གཞི་མཐུན་ཡིན་ན། མེད་དགོས་པའི་ཕྱིར་རོ། ། གཞན་ཡང་།
གང་ཟག་བདེན་པར་འཛིན་པའི་བདེན་འཛིན་དེ་གང་ཟག་གི་བདག་འཛིན་ལྷན་སྐྱེས་ཡིན་པར་ཐལ། སྣོད་ཀྱི་འཇིག་རྟེན་བདེན་པར་འཛིན་པའི་བདེན་འཛིན་དེ་ཆོས་ཀྱི་བདག་འཛིན་ལྷན་སྐྱེས་ཡིན་པའི་ཕྱིར། འདོད་ན། དེ་ཡིན་ན། གང་ཟག་གི་བདག་འཛིན་ལྷན་སྐྱེས་ཡིན་དགོས་པར་ཐལ། འདོད་པའི་ཕྱིར། འདོད་ན། གྲུབ་མཐའ་ལ་བཞུགས་པའི་གང་ཟག་གི་རྒྱུད་ཀྱི་གང་ཟག་བདེན་པར་འཛིན་པའི་བདེན་འཛིན་ཆོས་ཅན། དེར་ཐལ། དེའི་ཕྱིར།
རྟགས་ཆོས་ཅན་གྱིས་འགྲུབ། འདོད་ན། དེ་ཆོས་ཅན། ཁྱོད་ལྷན་སྐྱེས་ཀྱི་སྒྲིབ་པ་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། དེ་མིན་པར་ཐལ། ཀུན་བརྟགས་ཀྱི་སྒྲིབ་པ་ཡིན་པའི་ཕྱིར། མ་གྲུབ་ན།
དེ་ཆོས་ཅན། དེར་ཐལ། གྲུབ་མཐའི་བསླད་པ་བཞུགས་པའི་སྒྲིབ་པ་ཡིན་པའི་ཕྱིར། མ་གྲུབ་ན། དེ་ཆོས་ཅན། དེར་ཐལ། གྲུབ་མཐའི་བསླད་པ་ཞུགས་པའི་གང་ཟག་གི་སྒྲིབ་པ་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན།
དེར་ཐལ། གྲུབ་མཐའ་ལ་བཞུགས་པའི་གང་ཟག་གི་རྒྱུད་ཀྱི་སྒྲིབ་པ་ཡིན་པའི་ཕྱིར་རོ། ། གཞན་ཡང་། ཕྱི་རོལ་མུ་སྟེགས་པས་གང་ཟག་གི་བདག་ཏུ་སྒྲོ་བཏགས་པ་དེ་གྲུབ་མཐའ་ལ་མ་བཞུགས་པའི་འཇིག་རྟེན་ཐ་མལ་པའི་ངོར་ཡང་ཡོད་པ་མ་ཡིན་པར་ཐལ། མི་ཤེས་ཉིད་ཀྱིས་རབ་བསྐྱོད་མུ་སྟེགས་ཅན། ། རྣམས་ཀྱིས་བདག་ཉིད་ཇི་བཞིན་བཏགས་པ་དང་། སྒྱུ་མི་སྨིག་སྒྱུ་སོགས་ལ་བཏགས་པ་གང་། ། དེ་དག་འཇིག་རྟེན་ལས་ཀྱང་ཡོད་མིན་ཉིད། ། ཅེས་པའི་གཞུང་དོན་གྲུབ་པའི་ཕྱིར། འདོད་ན།
གྲུབ་མཐའ་ལ་མ་བཞུགས་པའི་འཇིག་རྟེན་ཐ་མལ་པས། ཕྱི་རོལ་པས་བཏགས་པའི་གང་ཟག་གི་བདག་དེ་ཡོད་པ་མིན་པར་ཚད་མས་ངེས་པར་ཐལ། འདོད་པའི་ཕྱིར་ཟེར་ན། མ་ཁྱབ། འདོད་ན། ནང་པ་སངས་རྒྱས་པའི་བསྟན་བཅོས་རྣམས་ལས། ཕྱི་རོལ་པའི་འདོད་པའི་གང་ཟག་གི་བདག་དེ་འགོག་བྱེད་ཀྱི་རིགས་པ་བཤད་པ་མི་འཐད་པར་ཐལ། ནང་པ་སངས་རྒྱས་པའི་གྲུབ་མཐའ་ལ་འཇུག་པའི་སྔ་རོལ་དུ། གྲུབ་མཐའ་ལ་མ་བཞུགས་པའི་འཇིག་རྟེན་ཐ་མལ་པ་རྣམས་ཀྱི་ཕྱི་རོལ་པས་བརྟགས་པའི་གང་ཟག་གི་བདག་དེ་ཡོད་པ་མ་ཡིན་པར་ཚད་མས་ངེས་པའི་ཕྱིར། རྟགས་དངོས།
རིགས་པ་བཟང་པོ་ཡིན་ནོ། ། གཞན་ཡང་། རྟག་གཅིག་རང་དབང་ཅན་གྱི་གང་ཟག་གི་བདག་དེ་གང་ཟག་གི་བདག་འཛིན་ལྷན་སྐྱེས་ཀྱི་ཡུལ་གྱི་གཙོ་བོ་ཡིན་པར་ཐལ། གང་ཟག་གི་བདག་འཛིན་ལྷན་སྐྱེས་དེས། རང་གི་འཛིན་སྟངས་ཀྱི་འཛིན་ཚུལ་ལ། གང་ཟག་རྟག་པ་གཅིག་པུ་རང་དབང་ཅན་དུ་འཛིན་པ་ཡིན་པའི་ཕྱིར། མ་གྲུབ་ན། དེར་ཐལ། དེའི་འཛིན་སྟངས་ཀྱི་འཛིན་ཚུལ་ལ་གང་ཟག་རང་ཉིད་ད་ལོ་འདི་བྱེད། སང་ཕོད་འདི་བྱེད་ཀྱི་སྒོ་ནས་བརྟག་པར་འཛིན་པ་དང་ཕུང་པོ་ལ་རིལ་པོར་འཛིན་པའི་སྒོ་ནས་གཅིག་ཏུ་འཛིན་པ་དང་།
རང་གི་དབང་བསྒྱུར་བྱ་ལ་ང་ཡི་ཡིན་ནོ་སྙམ་དུ་རང་དབང་དུ་འཛིན་པ་ཡོད་པར་མྱོང་བས་གྲུབ་པའི་ཕྱིར་ཟེར་ན། རྟགས་མ་གྲུབ་སྟེ། དེ་ལྟར་འཛིན་པ་དེ་ནི་གང་ཟག་བདག་འཛིན་ཀུན་བརྟགས་ཀྱི་འཛིན་ཚུལ་ཡིན་གྱི། གང་ཟག་གི་བདག་འཛིན་ལྷན་སྐྱེས་ཀྱི་འཛིན་ཚུལ་མ་ཡིན་པའི་གནད་ཤེས་དགོས་སོ། ། རྩ་བར་འདོད་ན། རྟག་གཅིག་རང་དབང་ཅན་གྱི་གང་ཟག་གི་བདག་བཀག་པས་ལྷན་སྐྱེས་ཀྱི་གང་ཟག་གི་བདག་ཁེགས་པར་ཐལ། འདོད་པའི་ཕྱིར། འདོད་ན། དེ་མི་ཁེགས་པར་ཐལ། དེ་ལྟར་ཁེགས་པར་འདོད་པ་དང་།
རང་ཁྱིམ་ན་གླང་པོ་ཆེའི་འཇིགས་པ་བསལ་བས། རང་ཁྱིམ་ན་གནས་པའི་སྦྲུལ་གྱི་འཇིགས་པ་སེལ་བར་འདོད་པ་གཉིས་དཔེ་དོན་དུ་སྦྱར་ནས་བཀག་པའི་ཕྱིར་ཏེ། འདི་ཉིད་ལས། བདག་མེད་རྟོགས་ཚེ་རྟག་པའི་བདག་སྤོང་ཞིང་། ། འདི་ནི་ངར་འཛིན་རྟེན་དུའང་མི་འདོད་པ། ། དེ་ཕྱིར་བདག་མེད་རྟོགས་པས་བདག་ལྟ་བ། ། དཔྱིས་ཀྱང་འབྱིན་ཞེས་སྨྲ་བ་ཤིན་ཏུ་མཚར། ། རང་ཁྱིམ་རྩིག་ཕུག་སྦྲུལ་གནས་མཐོང་བཞིན་དུ། ། འདི་ན་གླང་ཆེན་མེད་ཅེས་དོགས་བསལ་ཏེ། ། སྦྲུལ་གྱི་འཇིགས་པ་སྤོང་བར་བྱེད་པ་ནི། །
སྐྱེ་མ་གཞན་གྱིས་བཞད་གད་འགྱུར་ཉིད་དོ། ། ཞེས་པའི་གཞུང་དོན་གྲུབ་པའི་ཕྱིར་རོ། ། གཞན་ཡང་། རྟག་གཅིག་རང་དབང་ཅན་གྱི་གང་ཟག་གི་བདག་བཀག་པས་ལྷན་སྐྱེས་ཀྱི་གང་ཟག་གི་བདག་ཁེགས་པར་ཐལ། ཀུན་བརྟགས་ཀྱི་གང་ཟག་གི་བདག་བཀག་པས། ལྷན་སྐྱེས་ཀྱི་གང་ཟག་གི་བདག་ཁེགས་པ་ཡོད་པའི་ཕྱིར། མ་གྲུབ་ན། དེར་ཐལ། ཀུན་བརྟགས་ཀྱི་བདག་བཀག་པས་ལྷན་སྐྱེས་ཀྱི་ཆོས་ཀྱི་བདག་ཁེགས་པ་ཡོད་པའི་ཕྱིར། མ་གྲུབ་ན།
དེར་ཐལ། ཀུན་བརྟགས་ཀྱི་བདེན་པའི་སྐྱེ་བ་བཀག་པས། ལྷན་སྐྱེས་ཀྱི་བདེན་པའི་སྐྱེ་བ་ཁེགས་པ་ཡོད་པའི་ཕྱིར། མ་གྲུབ་ན། དེར་ཐལ། མཐའ་བཞིའི་སྐྱེ་བ་བཀག་པས། བདེན་པའི་སྐྱེ་བ་ཁེགས་པ་ཡོད་པའི་ཕྱིར། མ་གྲུབ་ན། དེར་ཐལ། དེ་ཉིད་དེ་ལས་འབྱུང་མིན་ཞེས་སོགས་ཀྱི་གཞུང་དེས་དེ་ལྟར་བསྟན་པའི་ཕྱིར།
རྩ་བར་འདོད་ན། སྐྱོན་སྔར་བཞིན་གཏོང་། གཞན་ཡང་། མཐའ་བཞིའི་སྐྱེ་བ་མེད་པར་ངེས་པའི་གང་ཟག་ཡིན་ན། བདེན་པའི་སྐྱེ་བ་མེད་པར་ངེས་པའི་གང་ཟག་ཡིན་དགོས་པར་ཐལ། མཐའ་གཞིའི་སྐྱེ་བ་བཀག་པས་བདེན་པའི་སྐྱེ་བ་མཐའ་དག་ཁེགས་པའི་ཕྱིར། རྟགས་དངོས། འདོད་ན། མྱུ་གུའི་སྟེང་དུ་མཐའ་བཞིའི་སྐྱེ་བ་མེད་པར་ངེས་པའི་གང་ཟག་ཡིན་ན། མྱུ་གུའི་སྟེང་དུ་བདེན་པའི་སྐྱེ་བ་མེད་པར་ངེས་པའི་གང་ཟག་ཡིན་དགོས་པར་ཐལ།
འདོད་པའི་ཕྱིར། འདོད་ན། མཐའ་བཞི་ལས་སྐྱེ་བ་མེད་པའི་རྟགས་ཀྱིས། མྱུ་གུ་བདེན་པའི་སྐྱེ་མེད་དུ་བསྒྲུབ་པར་བྱེད་པའི་ཕྱིར་རྒོལ་རྣམ་དག་ཆོས་ཅན། དེར་ཐལ། དེའི་ཕྱིར། གཞན་ཡང་། ཀུན་བརྟགས་ཀྱི་གང་ཟག་གི་བདག་འཛིན་སྤངས་པའི་གང་ཟག་ཡིན་ན། ལྷན་སྐྱེས་ཀྱི་གང་ཟག་གི་བདག་འཛིན་སྤངས་པའི་གང་ཟག་ཡིན་དགོས་པར་ཐལ་ལོ། ། རང་ངོར་ཀུན་བརྟགས་ཀྱི་གང་ཟག་གི་བདག་ཁེགས་པའི་གང་ཟག་ཡིན་ན།
རང་ངོར་ལྷན་སྐྱེས་ཀྱི་གང་ཟག་གི་བདག་ཁེགས་པའི་གང་ཟག་ཡིན་དགོས་པའི་ཕྱིར། མ་གྲུབ་ན། དེར་ཐལ། རང་ངོར་ཀུན་བརྟགས་ཀྱི་གང་ཟག་གི་བདག་བཀག་པས། རང་ངོར་ལྷན་སྐྱེས་ཀྱི་གང་ཟག་གི་བདག་ཁེགས་པའི་ཕྱིར་ཟེར་ན། མ་ཁྱབ། རྩ་བར་འདོད་ན། ཉན་ཐོས་སྒོམ་ལམ་པ་ཆོས་ཅན། དེར་ཐལ། དེའི་ཕྱིར།
མ་གྲུབ་ན། དེ་ཆོས་ཅན། དེར་ཐལ། ཁྱོད་མཐོང་སྤང་འཇིག་ལྟ་སྤངས་པའི་གང་ཟག་ཡིན་པའི་ཕྱིར་ཏེ། ཉན་ཐོས་འབྲས་གནས་ཡིན་པའི་ཕྱིར། རྩ་བར་འདོད་ན། དེ་ཆོས་ཅན། ཁྱོད་གང་ཟག་གི་བདག་འཛིན་ལྷན་སྐྱེས་སྤངས་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན།
དེ་ཆོས་ཅན། དེ་མ་ཡིན་པར་ཐལ། ཆོས་ཅན་ཡིན་པའི་ཕྱིར་རོ། ། རྩ་བར་མ་ཁྱབ་ན། ཉན་ཐོས་སྒོམ་ལམ་པ་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། དེར་ཐལ།
ཁྱོད་གང་ཟག་གི་བདག་འཛིན་ཀུན་བརྟགས་ཀྱི་ཡུལ་གྱི་གཙོ་བོ་ཁེགས་པའི་གང་ཟག་ཡིན་པའི་ཕྱིར་ཏེ། ཁྱོད་གང་ཟག་གི་བདག་འཛིན་ཀུན་བརྟགས་སྤངས་པའི་གང་ཟག་ཡིན་པའི་ཕྱིར། གོང་དུ་འདོད་ན། དེ་ཆོས་ཅན། ཁྱོད་གང་ཟག་གི་བདག་འཛིན་ལྷན་སྐྱེས་ཀྱི་ཡུལ་གྱི་གཙོ་བོ་ཁེགས་པའི་གང་ཟག་ཡིན་པར་ཐལ། འདོད་པའི་ཕྱིར། འདོད་ན། དེ་ཆོས་ཅན། ཁྱོད་གང་ཟག་གི་བདག་འཛིན་ལྷན་སྐྱེས་སྤངས་པའི་གང་ཟག་ཏུ་ཐལ། འདོད་པའི་ཕྱིར།
འདོད་ན། དེ་ཆོས་ཅན། དེ་མིན་པར་ཐལ། ཆོས་ཅན་ཡིན་པའི་ཕྱིར་རོ། ། གཞན་ཡང་། བུམ་པ་མཐའ་བཞི་ལས་མི་སྐྱེ་བར་ངེས་པའི་གང་ཟག་ཡིན་ན། བུམ་པ་བདེན་པའི་སྐྱེ་མེད་དུ་རྟོགས་པའི་གང་ཟག་ཡིན་དགོས་པར་ཐལ། མཐའ་བཞིའི་སྐྱེ་བ་བཀག་པས་བདེན་པའི་སྐྱེ་བ་ཁེགས་པ་དེ་འཐད་པའི་ཕྱིར་ཟེར་ན། མ་ཁྱབ། འདོད་ན།
མཐའ་བཞི་ལས་མི་སྐྱེ་བའི་རྟགས་ཀྱི་བུམ་པ་བདེན་པའི་སྐྱེ་མེད་དུ་བསྒྲུབ་པའི་ཕྱིར་རྒོལ་རྣམ་དག་ཆོས་ཅན། དེར་ཐལ། དེའི་ཕྱིར། གཞན་ཡང་། གང་ཟག་གི་བདག་འཛིན་ལྷན་སྐྱེས་དེས་ཕུང་པོ་ལྔའི་ཚོགས་པ་ལ་དམིགས་པ་ཡིན་པར་ཐལ། ཕུང་པོ་ལྔ་པོ་དེ་གང་ཟག་གི་བདག་འཛིན་ལྷན་སྐྱེས་ཀྱི་དམིགས་ཡུལ་ཡིན་པའི་ཕྱིར། འདོད་ན། དེ་མ་ཡིན་པར་ཐལ། སྡེ་པ་གཞན་གྱིས་གང་ཟག་གི་བདག་འཛིན་ལྷན་སྐྱེས་དེས་ཕུང་པོ་ལྔ་རེ་རེ་བའམ་ཕུང་པོ་ལྔའི་ཚོགས་པ་བདག་ཏུ་འདོད་པ་དེ་དཔལ་ལྡན་ཟླ་བ་གྲགས་པས་བཀག་པའི་ཕྱིར་ཏེ། འདི་ཉིད་ལས།
ཕུང་པོ་ལས་གཞན་བདག་གྲུབ་མེད་པའི་ཕྱིར། ། བདག་ལྟའི་དམིགས་པ་ཕུང་པོ་ཁོ་ན་འོ། ། ཁ་ཅིག་བདག་ལྟའི་རྟེན་དུ་ཕུང་པོ་ནི། ། ལྔ་ཆར་ཡང་འདོད་ཁ་ཅིག་སེམས་གཅིག་འདོད། ། ཅེས་པའི་གཞུང་དོན་གྲུབ་པའི་ཕྱིར། ཟེར་ན། གཞུང་དེའི་དོན་ནི། གང་ཟག་གི་བདག་འཛིན་ལྷན་སྐྱེས་དེས་ཕུང་པོ་ལྔའི་ཚོགས་པ་ལ་དམིགས་པ་བཀག་པ་མ་ཡིན་གྱི། ཕུང་པོ་ལྔའི་ཚོགས་པའི་ཕུང་པོ་རེ་རེ་བ་དེ་གང་ཟག་གི་བདག་འཛིན་ལྷན་སྐྱེས་ཀྱི་དམིགས་ཡུལ་དུ་གྱུར་པའི་གང་ཟག་གི་བདག་ཡིན་པ་བཀག་པ་ཡིན་ནོ། ། གཞན་ཡང་།
གང་ཟག་གི་བདག་འཛིན་ལྷན་སྐྱེས་ཡིན་ན། ཕུང་པོ་ལྔ་ལ་དམིགས་པའི་བདེན་འཛིན་ཡིན་དགོས་པར་ཐལ། གང་ཟག་གི་བདག་འཛིན་ལྷན་སྐྱེས་དེ་ཕུང་པོ་ལྔ་ལ་དམིགས་པའི་བདེན་འཛིན་ཡིན་པའི་ཕྱིར་ཟེར་ན། མ་ཁྱབ། འདོད་ན། གཟུགས་མེད་ཁམས་པའི་གང་ཟག་གི་རྒྱུད་ཀྱི་གང་ཟག་གི་བདག་འཛིན་ལྷན་སྐྱེས་ཆོས་ཅན། དེར་ཐལ། དེའི་ཕྱིར། རྟགས་ཆོས་ཅན་གྱིས་འགྲུབ། འདོད་ན།
གཟུགས་མེད་ཁམས་པའི་གང་ཟག་གི་རྒྱུད་ཀྱི་ཕུང་པོ་ལྔ་ཡོད་པར་ཐལ། འདོད་པའི་ཕྱིར། འདོད་ན། དེའི་རྒྱུད་ཀྱི་གཟུགས་ཕུང་ཡོད་པར་ཐལ་ལོ། ། གཞན་ཡང་། ཕུང་ཁམས་སྐྱེ་མཆེད་ཀྱི་བསྡུས་པའི་ཆོས་ཐམས་ཅད་བདེན་པར་འཛིན་པའི་བདེན་འཛིན་ཡིན་ན། ཆོས་ཀྱི་བདག་འཛིན་ཡིན་དགོས་པར་ཐལ། གང་ཟག་གི་བདག་འཛིན་དང་། ཆོས་ཀྱི་བདག་འཛིན་གྱི་དམིགས་རྣམ་སོ་སོར་འབྱེད་པ་དེ་འཐད་པའི་ཕྱིར། འདོད་ན།
གང་ཟག་གི་བདག་འཛིན་ཆོས་ཅན། དེར་ཐལ། དེའི་ཕྱིར། མ་གྲུབ་ན། དེ་ཆོས་ཅན། ཁྱོད་དེར་ཐལ། ཁྱོད་གང་ཟག་གི་རྒྱུད་ཀྱི་བསྡུས་པའི་ཕུང་ཁམས་སྐྱེ་མཆེད་ཀྱི་ཆོས་རྣམས་བདེན་པར་འཛིན་པའི་བདེན་འཛིན་ཡིན་པའི་ཕྱིར་ཟེར་ན།

མ་ཁྱབ། མ་གྲུབ་ན། དེ་ཆོས་ཅན། དེར་ཐལ། ཆོས་ཅན་གྱིས་འགྲུབ་བོ། ། དེ་ལྟར་རང་ལུགས་ལ་དོགས་པ་དཔྱད་པ་འདི་རྣམས་ལ། དོན་གཉེར་ཆེན་པོས་ངེས་པ་གཏིང་ཚུགས་པ་སྐྱེ་བར་བྱེད་པ་ནི་ཤིན་ཏུ་གལ་ཆེའོ། ། འདིར་མཁས་པ་གཞན་དག་ན་རེ། བདག་ཙམ་ཞིག་ཁས་ལེན་དགོས་ཏེ། མདོ་བསྟན་བཅོས་རྣམས་ལས། བདག་དང་སྐྱེས་བུ་ལ་སོགས་པ་མིང་གི་རྣམ་གྲངས་སུ་གསུངས་པའི་ཕྱིར་དང་།
དཔལ་ལྡན་ཟླ་བ་གྲགས་པས་ཀྱང་། མ་བརྟགས་མ་དཔྱད་པར་ཤིང་རྟའི་ཡན་ལག་ལ་བརྟེན་ནས་ཤིང་རྟ་ཞེས་ཐ་སྙད་འདོགས་པ་དང་། ཕུང་པོ་ལྔ་ཚོགས་ཙམ་ལ་བརྟེན་ནས་བདག་ཅེས་ཐ་སྙད་འདོགས་པ་གཉིས་དཔེ་དོན་དུ་སྦྱར་ནས་གསུངས་པའི་ཕྱིར་དང་། སློབ་དཔོན་སངས་རྒྱས་བསྐྱངས་དང་། སློབ་དཔོན་ལེགས་ལྡན་བྱེད་གཉིས་ཀྱིས་ཀྱང་བདག་གི་ཐ་སྙད་འདོགས་པ་དང་། ཕུང་པོ་ལྔ་ཚོགས་ཙམ་ལ་རྟེན་ནས་བདག་ཅེས་ཐ་སྙད་འདོགས་པ་གཉིས་དཔེ་དོན་དུ་སྦྱར་ནས་གསུངས་པའི་ཕྱིར་དང་། སློབ་དཔོན་སངས་རྒྱས་བསྐྱངས་དང་། སློབ་དཔོན་ལེགས་ལྡན་བྱེད་གཉིས་ཀྱིས་ཀྱང་བདག་གི་ཐ་སྙད་གསལ་བར་གསུངས་པའི་ཕྱིར། ཞེས་ཟེར། འདི་དག་འགོག་ཚུལ་རྒྱས་པར་ནི་ཁོ་བོ་ཅག་གི་ཡོངས་འཛིན་དམ་པ་ཐམས་ཅད་མཁྱེན་པས་གང་ཟག་གི་བདག་འགོག་གི་ཟུར་བཀོལ་དུ་གསལ་བར་གསུངས་ཡོད་པས་དེར་ལྟ་བར་བྱའོ། །
འདིར་ཅུང་ཟད་དཔྱད་ན། བདག་མེད་པར་ཐལ། བདག་མེད་པར་བཅོམ་ལྡན་འདས་ཀྱིས་མདོ་ལས་གསུངས་པའི་ཕྱིར། མ་གྲུབ་ན། དེར་ཐལ། བཅོམ་ལྡན་འདས་ཀྱི་མདོ་ལས། འདུས་བྱས་ཐམས་ཅད་མི་རྟག ཟག་བཅས་ཐམས་ཅད་སྡུག་བསྔལ། ཆོས་ཐམས་ཅད་སྟོང་ཞིང་བདག་མེད། མྱ་ངན་ལས་འདས་པ་ནི་ཞི་ཞིང་དབེན་ཞེས་པའི་མདོ་དེའི་ཚིག་ཟུར་གྱི་ཆོས་ཐམས་ཅད་སྟོང་ཞིང་བདག་མེད་ཅེས་པ་དེ་ཆོས་ཐམས་ཅད་བདག་མེད་པར་བསྟན་པའི་ཕྱིར།
མ་གྲུབ་ན། དེར་ཐལ། མདོ་དེའི་ཚིག་ཟུར་གྱི་འདུས་བྱས་ཐམས་ཅད་མི་རྟག་ཅེས་པ་དེས་འདུས་བྱས་ཐམས་ཅད་མི་རྟག་པར་བསྟན་པའི་ཕྱིར། གཞན་ཡང་། བདག་མེད་པར་ཐལ། བདག་མེད་པར་རྟོགས་པའི་ལྟ་བ་རྣམ་དག་ཡོད་པའི་ཕྱིར། མ་གྲུབ་ན། དེར་ཐལ། བདག་མེད་པར་རྟོགས་པའི་ལྟ་བ་ཡོད་པའི་ཕྱིར། མ་གྲུབ་ན།
དེར་ཐལ། བདག་མེད་རྟོགས་པའི་དབུ་མའི་ལྟ་བ་ཡོད་པའི་ཕྱིར་རོ། ། གཞན་ཡང་། བདག་མེད་པར་ཐལ། དབུ་མའི་རྣལ་འབྱོར་པ་དེས་བདག་འགོག་རིགས་པའི་ཕྱིར། མ་གྲུབ་ན། དེར་ཐལ། རྣལ་འབྱོར་པ་ཡིས་བདག་ནི་འགོག་པར་བྱེད། ། ཅེས་པའི་གཞུང་དོན་གྲུབ་པའི་ཕྱིར་རོ། ། དེས་ན་རང་ལུགས་བདག་ཁས་མི་ལེན་ཏེ།
གང་ཟག་གི་བདག་དང་། ཆོས་ཀྱི་བདག་བཀག་པས་བདག་དེ་ཁེགས་པའི་ཕྱིར། འོན་ཀྱང་ལས་འབྲས་ཀྱི་རྟེན་དུ་གྱུར་པའི་བདག་དང་། ཕུང་པོ་ལྔའི་རྒྱུན་ལ་བརྟེན་ནས་བཏགས་པའི་བརྟེན་བཏགས་ཀྱི་བདག་ཙམ་ཞིག་ཡོད་ཅེས་ཁས་བླངས་པ་ལ། ཁོ་ན་རེ། གང་ཟག་དེ་ལས་འབྲས་ཀྱི་རྟེན་དུ་གྱུར་པའི་བདག་ཡིན་པར་ཐལ། དེ་ཡོད་པའི་ཕྱིར། འདོད་ན། དེ་ཆོས་ཅན། དེ་མ་ཡིན་པར་ཐལ།
ལས་འབྲས་ཀྱི་རྟེན་དུ་གྱུར་པའི་བདག་མེད་ཡིན་པའི་ཕྱིར་ཟེར་ན། མ་ཁྱབ། མ་གྲུབ་ན། དེ་ཆོས་ཅན། དེར་ཐལ། ལས་འབྲས་ཀྱི་རྟེན་གང་ཞིག བདག་མེད་ཡིན་པའི་ཕྱིར། གཞན་ཡང་། བདག་ཡོད་པར་ཐལ། མ་བརྟགས་མ་དཔྱད་པར་འཇིག་རྟེན་ཐ་མལ་གྱི་གྲགས་པ་ལ།
བདག་དང་། ང་དང་། གང་ཟག་རྣམས་མིང་གི་རྣམ་གྲངས་སུ་ཁས་ལེན་པ་གང་ཞིག སྐབས་འདིར། ཀུན་རྫོབ་ཀྱི་རྣམ་གཞག་ཕལ་ཆེ་བ་རྣམས་འཇིག་རྟེན་ན་ཇི་ལྟར་གྲགས་པ་བཞིན་དུ་ཁས་ལེན་རིགས་པའི་ཕྱིར། རྟགས་གཉིས་པ་དེར་ཐལ། སྐབས་འདིར། གང་འཇིག་རྟེན་ན་ཡོད་པར་སྨྲ་བ་དེ་ངས་ཀྱང་ཡོད་པར་སྨྲའོ་ཞེས་པའི་མདོ་དེ་སྒྲ་ཇི་བཞིན་དུ་ཁས་ལེན་རིགས་པའི་ཕྱིར་ཏེ། འདི་ཉིད་ལས། འབྲས་ཕྱིར་འདི་དག་མེད་ཀྱང་ཡོད་དོ་ཞེས། །
འཇིག་རྟེན་ངོར་བྱས་བདག་ནི་སྨྲ་བ་བྱེད། ། ཅེས་པའི་གཞུང་དོན་གྲུབ་པའི་ཕྱིར་རོ། ། ཟེར་ན། གཞུང་དེ་དག་གི་དོན་ནི། ཀུན་རྫོབ་ཀྱི་རྣམ་གཞག་ཕལ་ཆེ་བ་འཇིག་རྟེན་ན་ཇི་ལྟར་གྲགས་པ་བཞིན་ཁས་ལེན་ཞེས་པའི་དོན་ཡིན་གྱི། འཇིག་རྟེན་ན་གྲགས་ཚད་སྒྲ་ཇི་བཞིན་དུ་ཁས་ལེན་ཞེས་པའི་དོན་མ་ཡིན་ནོ། ། གཞན་ཡང་། ཐོག་མར་ཆོས་ཀྱི་བདག་མེད་རྟོགས་ནས། དེ་རྗེས་གང་ཟག་གི་བདག་མེད་རྟོགས་པའི་གང་ཟག་ཡོད་པར་ཐལ། བསྟན་བཅོས་འདིར་ཐོག་མར་ཆོས་ཀྱི་བདག་མེད་བཤད་ནས།
དེ་རྗེས་གང་ཟག་གི་བདག་མེད་བཤད་པ་འཐད་པའི་ཕྱིར་ཟེར་ན། མ་ཁྱབ། འདོད་ན། དེ་མེད་པར་ཐལ། ཆོས་ཀྱི་བདག་མེད་རྟོགས་པའི་གང་ཟག་ཡིན་ན། གང་ཟག་གི་བདག་མེད་རྟོགས་པའི་གང་ཟག་ཡིན་དགོས་པའི་ཕྱིར་རོ། ། ལུང་དང་རིགས་པའི་རྣམ་གྲངས་མཐའ་ཡས་པས། ། འཕགས་མཆོག་ཀླུ་སྒྲུབ་བཞད་གཞུང་སྙིང་པོའི་དོན། ། དཔལ་ལྡན་ཟླ་བས་ལེགས་པར་བཀྲལ་བའི་སྲོལ། ། ཞིབ་ཏུ་འཆད་པ་ཁོ་བོའི་མན་ངག་ཡིན། །
ཞེས་སྨྲས་སོ། ༈ །དེ་ཚེ་འདིས་ནི་སངས་རྒྱས་བརྒྱ་མཐོང་ཞིང་། ། ཞེས་པའི་སྐབས་སུ། ངག་དོན་གྱི་སྦྱོར་བ་དང་མཐའ་དཔྱད་པ་གཉིས། དང་པོ་ནི། བྱང་སེམས་ས་དང་པོ་པ་དེས་ཡོན་ཏན་ཐོབ་ཚུལ་ཡོད་དེ། དེས་ཡོན་ཏན་བརྒྱ་ཕྲག་གི་སྡེ་ཚན་བཅུ་གཉིས་ས་དང་པོའི་རྗེས་ཐོབ་ཚུན་ཆད་དུ་ཐོབ་པར་ནུས་པའི་ཕྱིར། གཉིས་པ་ལ་ས་བཅུའི་ཡོན་ཏན་བཤད་པ་དང་། དེ་དག་གི་སྐབས་སུ་ལམ་ཕར་ཕྱིན་བཅུ་ལ་ལྷག་པར་སྤྱོད་ཚུལ་བཤད་པ་གཉིས། དང་པོ་ནི།
ས་དང་པོ་ཐོབ་པའི་ཚེ། ཡོན་ཏན་བརྒྱ་ཕྲག་བཅུ་གཉིས་ཐོབ་པ་ཡིན་ཏེ། དེའི་ཚེ་སངས་རྒྱས་མི་འདྲ་བ་བརྒྱ་མཐོང་བའི་ཡོན་ཏན་དེ་དག་གི་བྱིན་རླབས་ཐོབ་པའི་ཡོན་ཏན། བསྐལ་པ་བརྒྱར་གནས་ནུས་པའི་ཡོན་ཏན། བསྐལ་པ་བརྒྱར་སྔོན་དང་ཕྱི་མའི་འཐར་ཡང་འཇུག་ནུས་པའི་ཡོན་ཏན། ཏིང་ངེ་འཛིན་མི་འདྲ་བ་བརྒྱ་ལ་འཇུག་ཅིང་ལྡང་བའི་ཡོན་ཏན། འཇིག་རྟེན་གྱི་ཁམས་མི་འདྲ་བ་བརྒྱ་གཡོ་བར་ནུས་པའི་ཡོན་ཏན། དེ་དག་ཏུ་འོད་བརྒྱ་འབྱེད་ནུས་པའི་ཡོན་ཏན། སེམས་ཅན་བརྒྱ་ཕྲག་གཅིག་ཅིག་ཆར་དུ་འཛིན་ནུས་པའི་ཡོན་ཏན། སངས་རྒྱས་ཀྱི་ཞིང་ཁམས་མི་འདྲ་བ་བརྒྱར་བགྲོད་ནུས་པའི་ཡོན་ཏན།
ཆོས་ཀྱི་སྒོ་མི་འདྲ་བ་བརྒྱ་ཅིག་ཆར་དུ་འབྱེད་ནུས་པའི་ཡོན་ཏན། རང་གི་ལུས་མི་འདྲ་བ་བརྒྱར་སྤྲུལ་ནུས་པའི་ཡོན་ཏན། ལུས་རེ་རེ་ལ་ཡང་འཁོར་བྱང་ཆུབ་སེམས་དཔའ་བརྒྱ་ཕྲག་རེས་བསྐོར་བར་སྟོན་ནུས་པའི་ཡོན་ཏན་ཏེ་དེ་ལྟར་ཡོན་ཏན་བརྒྱ་ཕྲག་བཅུ་གཉིས་ཐོབ་པའི་ཕྱིར། དེར་རྗེས་ས་གཉིས་པ་ནས་བཅུ་པའི་བར་གྱི་ཡོན་ཏན་ཐོབ་ཚུལ་ཡོད་དེ། ས་གཉིས་པར་སྔར་གྱི་ཡོན་ཏན་དེ་དག་སྟོང་འགྱུར་ཐོབ། ས་གསུམ་པར་ཁྲི། ས་བཞི་པར་བྱེ་བ་བརྒྱ། ས་ལྔ་པར་བྱེ་བ་སྟོང་། ས་དྲུག་པར་བྱེ་བ་འབུམ། ས་བདུན་པར་བྱེ་བ་བརྒྱ་ཕྲག་འབུམ།
ས་བརྒྱད་པར་སྟོང་གསུམ་འབུམ་ཕྲག་གཅིག་གི་རྡུལ་གྱི་གྲངས་དང་མཉམ་པའི་ཡོན་ཏན། ས་དགུ་པར་སྟོང་གསུམ་གྲངས་མེད་འབུམ་ཕྲག་བཅུའི་རྡུལ་གྱི་གྲངས་དང་མཉམ་པའི་ཡོན་ཏན། ས་བཅུ་པར་སངས་རྒྱས་ཀྱི་ཞིང་བརྗོད་དུ་མེད་པའི་ཡང་། བརྗོད་དུ་མེད་པའི་རྡུལ་གྱི་གྲངས་དང་མཉམ་པའི་ཡོན་ཏན་རྣམས་ཐོབ་པའི་ཕྱིར་ཏེ། འདི་ཉིད་ལས། དེ་ཚེ་འདི་ཡིས་སངས་རྒྱས་བརྒྱ་མཐོང་ཞིང་། ། དེ་དག་བྱིན་གྱིས་བརླབས་ཀྱང་འདི་ཡིས་རྟོགས། ། ཞེས་པ་ནས། དེ་བཞིན་ལྷ་དང་ལྷ་མིན་མི་དག་ཀྱང་། ། སྐད་ཅིག་སྐད་ཅིག་ལ་ནི་སྟོན་པར་ནུས། །
ཞེས་པའི་བར་གསུང་པའི་ཕྱིར། གཉིས་པ་ནི། ས་དང་པོ་ནས་ས་བཅུ་པའི་བར་དུ་ལམ་སྦྱིན་སོགས་ཕར་ཕྱིན་བཅུ་ལ་ལྷག་པར་སྤྱོད་པའི་ནུས་པ་ཐོབ་ཚུལ་ཡོད་དེ། ས་དང་པོར་ལམ་སྦྱིན་པའི་ཕ་རོལ་ཏུ་ཕྱིན་པ་ལ་ལྷག་པར་སྤྱོད་པའི་ནུས་པ་ཐོབ་པ་ནས། ས་བཅུ་པར་ལམ་ཡེ་ཤེས་ཀྱི་ཕ་རོལ་ཏུ་ཕྱིན་པ་ལ་ལྷག་པར་སྤྱོད་པའི་ནུས་པ་ཐོབ་པའི་བར་རིགས་འགྲེ་བའི་ཕྱིར་རོ། ། ས་བཅུའི་སྐབས་ཀྱི་སྤང་བྱ་སྤོང་ཚུལ་དང་དཀའ་བའི་གནས་ལ་དཔྱད་པ་རྣམས་གོང་དུ་བཤད་ཟིན། ༈ གང་ཕྱིར་ནམ་མཁའ་དྲི་མ་མེད་ལ་ཟླ་སྣང་གསལ་བར་འགྱུར་བའི་ཕྱིར། ། ཞེས་པའི་སྐབས་སུ། ངག་དོན་གྱི་སྦྱོར་བ་དང་། མཐའ་དཔྱད་པ་གཉིས།
དང་པོ་ནི། ཤེས་བྱ་ཆོས་ཅན། སངས་རྒྱས་བཅོམ་ལྡན་འདས་ཀྱི་ཡེ་ཤེས་དེས་ཆོས་ཐམས་ཅད་མཁྱེན་པའི་ཚུལ་ཡོད་དེ། དེས་ཆོས་ཐམས་ཅད་མངོན་སུམ་དུ་ཅིག་ཆར་དུ་རྟོགས་པ་ཡིན་པའི་ཕྱིར། གཉིས་པ་མཐའ་དཔྱད་པ་ལ། སངས་རྒྱས་ཀྱི་ཡེ་ཤེས་ཀྱི་རྣམ་བཞག་བཤད་པ། འབྲས་བུ་དབུ་མ་སྐུ་གཉིས་ཟུང་འཇུག་བཤད་པ། དབུ་མ་ལ་འཇུག་པ་འདི་ནི་བསྟན་བཅོས་གཞན་ལས་ཁྱད་པར་དུ་འཕགས་པའི་ཚུལ་བཤད་པ་དང་གསུམ། དང་པོ་ལ་ཡེ་ཤེས་ཀྱི་དབྱེ་བ་བཤད་པ་དང་། དེས་ཤེས་བྱ་མཁྱེན་ཚུལ་བཤད་པ་གཉིས།
དང་པོ་ནི། སྤྱིར་གནས་གྱུར་གྱི་ཡེ་ཤེས་ཐོབ་པ་ལ་རྫོགས་པའི་སངས་རྒྱས་ཀྱི་གོ་འཕང་ཐོབ་དགོས་ཏེ། བྱང་འཕགས་རྣམས་ཀྱིས་ཉོན་ཡིད་ས་བོན་དང་བཅས་པ་སྤངས་ཟིན་ཀྱང་། ཉོན་ཡིད་གནས་གྱུར་གྱི་ཡེ་ཤེས་མ་ཐོབ་པ་དང་། དེ་བཞིན་དུ་བྱང་འཕགས་རྣམས་ཀྱིས་འཁོར་བའི་ཆོས་མཐའ་དག་སྤངས་ཟིན་ཀྱང་། འཁོར་བ་གནས་གྱུར་གྱི་ཡེ་ཤེས་ཅུང་ཟད་མ་ཐོབ་པའི་ཕྱིར། དེས་ན། སངས་རྒྱས་མ་ཐག་པའི་གནས་སྐབས་དེར་སྔར་སེམས་ཅན་གྱི་གནས་སྐབས་ཀྱི་རྣམ་ཤེས་ཚོགས་བརྒྱད་གནས་གྱུར་པ་ལས་ཡེ་ཤེས་བཞི་ཅིག་ཆར་དུ་ཐོབ་པ་ཡིན་ཏེ་ཉོན་ཡིད་གནས་གྱུར་པ་ལས་མཉམ་པ་ཉིད་ཀྱི་ཡེ་ཤེས། སེམས་ཅན་གྱི་གནས་སྐབས་ཀྱི་སྒོ་ལྔའི་རྣམ་ཤེས་གནས་གྱུར་པ་ལས་སོ་སོར་རྟོག་པའི་ཡེ་ཤེས། སེམས་ཅན་གྱི་གནས་སྐབས་ཀྱི་དྲུག་པ་ཡིད་ཀྱི་རྣམ་ཤེས་གནས་གྱུར་པ་ལས་བྱ་བ་གྲུབ་པའི་ཡེ་ཤེས།
ཀུན་གཞི་རྣམ་ཤེས་གནས་གྱུར་པ་ལས་མེ་ལོང་ལྟ་བུའི་ཡེ་ཤེས་ཐོབ་པའི་ཕྱིར་ཏེ། མདོ་སྡེ་རྒྱན་ལས། ཡིད་ནི་གཞན་དུ་གྱུར་པ་ན། ། འབྱོར་དང་མཐུན་སྤྱོད་མི་རྟོག་པའི། ། ཡེ་ཤེས་ཤིན་ཏུ་དྲི་མེད་ལ། ། འབྱོར་བ་དམ་པ་ཐོབ་པར་འགྱུར། ། དོན་བཅས་འཛིན་པ་གཞན་གྱུར་ན། ། ཇི་ལྟར་འདོད་བཞིན་ལོངས་སྤྱོད་དག ། བསྟན་ཕྱིར་ཞིང་ནི་དག་པ་ལ། ། འབྱོར་པ་དམ་པ་ཐོབ་པར་འགྱུར། །
རྣམ་རྟོག་གཞན་དུ་འགྱུར་ན་ནི། ། དུས་རྣམས་རྟག་ཏུ་ཡེ་ཤེས་དང་། ། ལས་རྣམས་ཀུན་ལ་ཐོགས་མེད་ལ། ། འབྱོར་པ་དམ་པ་ཐོབ་པར་འགྱུར། ། རྟེན་ནི་གཞན་དུ་གྱུར་པ་ན། ། སངས་རྒྱས་དྲི་མེད་གནས་པ་ནི། ། མི་གནས་མྱ་ངན་འདས་པ་ཡི། ། འབྱོར་པ་དམ་པ་ཐོབ་པར་འགྱུར། ། ཞེས་གསུངས་པས་སོ། ། འོ་ན་སྐབས་འདིར་ཆོས་དབྱིངས་ཡེ་ཤེས་ཁས་མི་ལེན་ནམ་སྙམ་ན།
དེ་ཡང་ཁས་ལེན་དགོས་ཏེ། འཕགས་པ་སངས་རྒྱས་སའི་མདོ་ལས། སངས་རྒྱས་ཀྱི་ས་ནི་རྣམ་པ་ལྔ་པོ་འདིས་བསྡུས་པར་རིག་པར་བྱ་སྟེ། ལྔ་གང་ཞེ་ན། ཆོས་ཀྱི་དབྱིངས་ཤིན་ཏུ་རྣམ་པར་དག་པ་དང་མེ་ལོང་ལྟ་བུའི་ཡེ་ཤེས་དང་། ཞེས་སོགས་རྒྱས་པར་གསུངས་པས་སོ། ། འོ་ན་རྒྱུན་མཐའི་གནས་སྐབས་ན་ཉོན་ཡིད་ཡོད་པར་འགྱུར་ཏེ། སངས་རྒྱས་མ་ཐག་པའི་སྐྱེས་བུ་དེ་ཉོན་ཡིད་གནས་གྱུར་མ་ཐག་པའི་གང་ཟག་ཡིན་པའི་ཕྱིར་ཞེ་ན། མ་ཁྱབ་སྟེ། རྒྱུན་མཐའི་གནས་སྐབས་ན།
ཉོན་ཡིད་མངོན་གྱུར་བ་ས་བོན་དང་བཅས་པ་མེད་ཀྱང་། ཉོན་ཡིད་ཀྱི་བག་ལ་ཉལ་ལམ། ཉོན་ཡིད་ཀྱི་གནས་ངན་ལེན་གྱི་དྲི་མ་ཡོད་པས། དེ་གནས་གྱུར་པའི་སྟོབས་ཀྱིས་མཉམ་པ་ཉིད་ཀྱི་ཡེ་ཤེས་འབྱུང་བས་སོ། ། གནད་དེས་ན་རང་འགྲེལ་ལས། སངས་རྒྱས་རྣམས་ལ་ནི་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པས། སེམས་དང་སེམས་ལས་བྱུང་བའི་རྒྱུ་བ་གཏན་ལོག་པར་འདོད་པ་ཡིན་ནོ། ། ཞེས་གསུངས་པ་ཡང་། སེམས་ཅན་གྱི་གནས་སྐབས་ཀྱི་སེམས་སེམས་བྱུང་རྣམས་ཡེ་ཤེས་ལྔར་གནས་གྱུར་ཏེ། སེམས་ཅན་གྱི་གནས་སྐབས་ཀྱི་སེམས་དང་སེམས་བྱུང་གི་རྒྱུ་བ་རྣམས་གཏན་ནས་སམ་རྩ་བ་ནས་ལོག་པའི་དོན་ཡིན་པས་ཕུལ་དུ་ཕྱིན་པའི་ལེགས་བཤད་དོ། །
གཞན་དག སེམས་དང་སེམས་ལས་བྱུང་བའི་རྒྱུ་བ་གཏན་ལོག་པའི་དོན། སངས་རྒྱས་ཀྱི་ས་ན་སེམས་སེམས་བྱུང་མེད་པའི་གོ་དོན་དུ་འཆད་པ་དང་། ཁ་ཅིག་སེམས་དང་སེམས་བྱུང་གིས་བསྡུས་པའི་རྣམ་རྟོག་མེད་པའི་དོན་དུ་འཆད་པ་སོགས་ནི་རང་རང་གི་འདོད་པས་སློབ་དཔོན་གྱི་དགོངས་པ་འཇལ་བ་ཙམ་དུ་ཟད་དོ། ། གཉིས་པ་ཡེ་ཤེས་དེས་ཤེས་བྱ་མཁྱེན་ཚུལ་ནི། སངས་རྒྱས་ཀྱི་ཡེ་ཤེས་དེས། གཉིས་སྣང་གི་ཡུལ་ཡུལ་ཅན་གྱི་སྒྲིབ་གཡོགས་ཐམས་ཅད་བསལ་བའི་སྒོ་ནས་ཤེས་བྱ་ཇི་ལྟ་བ་དང་ཇི་སྙེད་པ་ཐམས་ཅད་མངོན་སུམ་དུ་རྟོགས་པ་ཡིན་ཏེ། ཇི་ལྟར་སྣོད་ཀྱི་དབྱེ་བས་མཁའ་ལ་དབྱེ་བ་མེད་དེ་ལྟར། ། དངོས་བྱས་དབྱེ་བ་འགའ་ཡང་དེ་ཉིད་ལ་མེད་དེ་ཡི་ཕྱིར། ། རོ་མཉམས་ཉིད་དུ་ཡང་དག་ཐུགས་སུ་ཆུད་པར་མཛད་གྱུར་ནས། །
མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། ། ཞེས་གསུངས་པའི་ཕྱིར། དེ་ལ་ཁོ་ན་རེ། སངས་རྒྱས་ཀྱི་ཡེ་ཤེས་དེ་ལ་གཉིས་སྣང་གིས་བསྡུས་པའི་ཡུལ་ཡུལ་ཅན་མེད་ན། དེ་ཡུལ་མཁྱེན་པའི་ཤེས་པར་མི་འཐད་པར་ཐལ་ལོ། ། ཞེས་པའི་རྩོད་པ་འགོད་པ་ནི། གང་ཚེ་ཞི་བ་དེ་ཉིད་ཡིན་ན་དེ་ལ་བློ་གྲོས་འཇུག་མི་འགྱུར། ། བློ་མ་ཞུགས་པར་ཤེས་བྱའི་ཡུལ་ཅན་ངེས་པར་རིགས་པའང་མ་ཡིན་ལ། ། ཀུན་ནས་ཤེས་མེད་པར་ནི་ཤེས་པར་ཇི་ལྟར་འགྱུར་ཏེ་འགལ་བར་འགྱུར། ། མཁྱེན་པོ་མེད་པར་ཁྱོད་ཀྱིས་གཞན་ལ་འདི་ལྟ་འོ་ཞེས་སུ་ཞིག་སྟོན། །
ཞེས་གསུངས་སོ། ། དེའི་ལན་ནི། ཡུལ་གྱི་རྣམ་ལྡན་དུ་སྐྱེས་པས་བློ་དེས་ཡུལ་རྟོགས་སོ་ཞེས་གྲགས་པ་དེ་བཞིན་དུ་ཆོས་ཐམས་ཅད་རང་བཞིན་གྱིས་སྐྱེ་འགག་མེད་པའི་དབྱིངས་དང་། སངས་རྒྱས་ཀྱི་ཡེ་ཤེས་དེ་ཡང་རང་བཞིན་གྱི་སྐྱེ་འགག་མེད་པ་གཉིས་ཆུ་ལ་ཆུ་བཞག་པ་བཞིན་དུ་སོང་ནས། ཡུལ་གྱི་གནས་ཚུལ་དང་བློའི་སྣང་ཚུལ་མཐུན་པ་ཉིད་ལ། ཡེ་ཤེས་དེས་ཡུལ་རྟོགས་སོ་ཞེས་ཐ་སྙད་འདོགས་པ་ཡིན་ཏེ། འདི་ཉིད་ལས། གང་ཚེ་སྐྱེ་མེད་དེ་ཉིད་ཡིན་ཞིང་བློ་ཡང་སྐྱེ་བ་དང་བྲལ་བ། ། དེ་ཚེ་དེ་རྣམས་རྟེན་ལས་དེ་ཡི་དེ་ཉིད་རྟོགས་པ་ལྟ་བུ་སྟེ། ། ཇི་ལྟར་སེམས་ནི་གང་གི་རྣམ་པ་ཅན་དུ་འགྱུར་བ་དེ་ཡི་ཡུལ། །
དེ་ཡོངས་ཤེས་པ་དེ་བཞིན་ཐ་སྙད་ཉེ་བར་བརྟེན་ནས་རིག་པ་ཡིན། ། ཞེས་གསུངས་པའི་ཕྱིར། འོ་ན་སངས་རྒྱས་ཀྱི་ཡེ་ཤེས་དེ་ལ་གཉིས་སུ་སྣང་བའི་ཡུལ་མེད་ན། གདུལ་བྱ་གཞན་ལ་ཆོས་གསུང་བ་མི་འཐད་པར་འགྱུར་རོ་ཞེ་ན། དེའི་ལན་འཆད་པ། ཇི་ལྟར་རྫ་མཁན་སྟོབས་ཆེན་ལྡན་པས་འདིར། ། ཞེས་སོགས་ཤླཽ་ཀ་གཉིས་ཀྱིས་བསྟན་ནོ། ། དེས་ན་འདི་དག་གི་སྐབས་སུ་མཁས་པ་སྔ་ལ་འགའ་ཞིག་གིས་ཤེས་བྱ་ཇི་ལྟ་བ་མཁྱེན་པའི་རྣམ་མཁྱེན་གྱིས་ཤེས་བྱ་ཇི་སྙེད་པ་མི་མཁྱེན། ཤེས་བྱ་ཇི་སྙེད་པ་མཁྱེན་པའི་རྣམ་མཁྱེན་གྱིས་ཤེས་བྱ་ཇི་ལྟ་བ་མི་མཁྱེན་ཞེས་འདོད་པ་དང་། ཡང་ཁ་ཅིག
སངས་རྒྱས་ཀྱི་ཡེ་ཤེས་ལ་ཀུན་རྫོབ་མི་སྣང་ཟེར་བ་སོགས་ནི་གཞུང་དོན་དང་མི་མཐུན་ལ། རང་གི་ལུགས་ལ། སངས་རྒྱས་ཀྱི་ས་ན་གཉིས་སྣང་བློ་བུར་བ་དང་བཅས་པའི་ཡེ་ཤེས་མེད་པས་ན། གནས་སྐབས་དེར་སྣང་བཅས་རྣལ་འབྱོར་མངོན་སུམ་མེད་པར་འཇོག་ཅིང་། འོན་ཀྱང་ཀུན་རྫོབ་ཀྱི་སྣང་བ་ནི་ཡོད་དེ། གཞི་གྲུབ་ན། ཐམས་ཅད་མཁྱེན་པའི་ཡེ་ཤེས་ཀྱི་རྟོགས་བྱ་ཡིན་དགོས་པའི་ཕྱིར་རོ། ༈ །རྩ་བའི་གཉིས་པ་འབྲས་བུ་དབུ་མ་སྐུ་གཉིས་ཟུང་འཇུག་འཆད་པ་ལ། རང་དོན་ཆོས་སྐུ་བཤད་པ་དང་། གཞན་དོན་གཟུགས་སྐུ་བཤད་པ་གཉིས།
དང་པོ་ནི། ཤེས་བྱའི་སྒྲིབ་པའི་བུད་ཤིང་མ་ལུས་པ་ཡེ་ཤེས་ཀྱི་མེས་བསྲེགས་པ་ལ་བརྟེན་ནས་ཐོབ་པའི་རྟོགས་པ་ཡེ་ཤེས་ཀྱི་ཆོས་སྐུ་དང་། ཤེས་བྱའི་སྒྲིབ་པའི་བུད་ཤིང་ཡེ་ཤེས་ཀྱི་མེས་བསྲེགས་པ་ལ་བརྟེན་ནས་ཐོབ་པའི་འགོག་བདེན་ངོ་བོ་ཉིད་སྐུ་གཉིས་ལ་ཆོས་ཀྱི་སྐུར་འཇོག་པ་ཡིན་ཏེ། འདི་ཉིད་ལས། ཤེས་བྱའི་བུད་ཤིང་སྐམ་པོ་མ་ལུས་པ། ། བསྲེགས་པས་ཞི་དེ་རྒྱལ་རྣམས་ཆོས་སྐུ་སྟེ། ། དེ་ཚེ་སྐྱེ་བ་མེད་ཅིང་འགག་པ་མེད། ། སེམས་འགགས་པ་དེ་སྐུ་ཡིས་མངོན་སུམ་མཛད། ། ཅེས་གསུངས་པའི་ཕྱིར། འདི་སྐབས་ཀྱི།
སེམས་འགགས་པ་དེ་སྐུ་ཡིས་མངོན་སུམ་མཛད། ། ཅེས་པའི་དོན་ནི་སེམས་ཅན་གྱི་གནས་སྐབས་ཀྱི་སེམས་སེམས་བྱུང་རྣམས་འགགས་པའམ། གནས་གྱུར་པའི་དག་པ་གཉིས་ལྡན་གྱི་ཡེ་ཤེས་སམ་ཆོས་སྐུ་དེ་ཉིད་ཐོག་མར་སུ་ཞིག་གིས་མངོན་དུ་བྱས་ཤེ་ན། ཐོག་མར་ལོངས་སྤྱོད་རྫོགས་སྐུ་དེས་མངོན་དུ་མཛད་ཅེས་པའི་དོན་ཡིན། གཉིས་པ་གཞན་དོན་གཟུགས་སྐུ་འཆད་པ་ལ། ། ལོངས་སྤྱོད་རྫོགས་སྐུ་དང་། སྤྲུལ་སྐུ་གཉིས། དང་པོ་ནི། ལོངས་སྤྱོད་རྫོགས་སྐུ་དེ་ལ་ཁྱད་ཆོས་ལྔ་དང་ལྡན་པ་ཞིག་དགོས་ཏེ། གནས་ཀྱི་ཁྱད་པར་ཞི་བ་ཆོས་ཀྱི་སྐུ་དང་པོར་མངོན་སུམ་དུ་མཛད་པའི་གནས་འོག་མིན་ཁོ་ནར་བཞུགས་པའི་སྐུ་ཡིན་པ།
ངོ་བོའི་ཁྱད་པར་མཚན་དཔེས་སྤྲས་ཤིང་དཔག་བསམ་གྱི་ཤིང་ལྟར་གསལ་བར་གྱུར་པ། ཆོས་ཀྱི་ཁྱད་པར་ཡིད་བཞིན་གྱི་ནོར་བུ་བཞིན་དུ་རྣམ་པར་མི་རྟོག་ཅིང་ལྷུན་གྱིས་གྲུབ་པའི་སྒོ་ནས་ཐེག་པ་ཆེན་པོའི་ཆོས་ཁོ་ན་སྟོན་པ། སྐུ་ཚེའི་ཁྱད་པར་འགྲོ་བ་འདི་གྲོལ་བར་གྱུར་པ་ཇི་སྲིད་དུ་དུས་རྟག་ཏུ་མྱ་ངན་ལས་མི་འདའ་བར་བཞུགས་པ། གདུལ་བྱའི་ཁྱད་པར་ཤེས་སྒྲིབ་རྟོག་པའི་སྤྲོས་པ་དང་བྲལ་བའི་དག་པ་ལ་གནས་པའི་བྱང་འཕགས་རྣམས་ལ་སྣང་བར་འགྱུར་བའི་ཕྱིར་ཏེ། འདི་ཉིད་ལས། ཞི་སྐུ་དཔག་བསམ་ཤིང་ལྟར་གསལ་གྱུར་ཅིང་། ། ཡིད་བཞིན་ནོར་བུ་ཇི་བཞིན་རྣམ་མི་རྟོག ། འགྲོ་གྲོལ་བར་དུ་འཇིག་རྟེན་འབྱོར་སླད་རྟག ། འདི་ནི་སྤྲོས་དང་བྲལ་པ་སྣང་བར་འགྱུར། ། ཞེས་གསུངས་པས་སོ། །
གཞུང་འདིའི་སྐབས་ཀྱི་སྤྲོས་དང་བྲལ་ལ་སྣང་བར་འགྱུར་ཞེས་པའི་དོན་ནི། ལོངས་སྤྱོད་རྫོགས་སྐུ་དེ་ཤེས་སྒྲིབ་རྟོག་པའི་སྤྲོས་པ་སྤངས་པའི་དག་ས་ལ་གནས་པའི་བྱང་སེམས་རྣམས་ལ་སྣང་བ་ཡིན་ནོ་ཞེས་པའི་དོན་ཡིན་ཏེ། འཇུག་འགྲེལ་ལས། བསོད་ནམས་བརྒྱའི་མཚན་གྱིས་བརྒྱན་པའི་སྐུ་འདི་ནི་བྱང་ཆུབ་སེམས་དཔའ་སྤྲོས་པ་དང་བྲལ་བ་རང་གི་བསོད་ནམས་དང་ཡེ་ཤེས་ཀྱི་ཚོགས་ལས་ཤེས་རབ་དྲི་མ་མེད་པའི་མེ་ལོང་ཐོབ་པ་རྣམས་ཁོ་ན་ལ་ཡོད་པ་ཉིད་དུ་སྣང་གི་སྤྲོས་པ་དང་བཅས་པ་རྣམས་ལ་ནི་མ་ཡིན་ནོ། ། ཞེས་གསུངས་པས་སོ། ། དེས་ན་འདིར་དག་ས་ལ་གནས་པའི་བྱང་སེམས་རྣམས་ལ་ལོངས་སྤྱོད་རྫོགས་སྐུ་སྣང་བར་གསུངས་པ་དང་། གསུང་ངག་རྡོ་རྗེའི་ཚིག་རྐང་དུ། ས་བརྒྱད་པ་བ་ཡན་ཆད་ལ་ལོངས་སྤྱོད་རྗོགས་སྐུ་སྣང་བར་གསུངས་པ་ནི་ཤིན་ཏུ་མཐུན་ཞིང་དོན་ལ་ཡང་གནས་པ་ཡིན་ནོ། ། གཉིས་པ་སྤྲུལ་སྐུ་ནི། ཤེས་བྱ་ཆོས་ཅན།
སྤྲུལ་སྐུ་ངོས་འཛིན་པའི་ཚུལ་ཡོད་དེ། གདུལ་བྱ་གང་ལ་གང་འདུལ་གྱི་སྒོ་ནས་འགྲོ་བའི་དོན་མཛད་པའི་གཟུགས་སྐུ་དེ་ལ་འཇོག་པའི་ཕྱིར་ཏེ། འདི་ཉིད་ལས། སླར་ཡང་མི་གཡོའི་སྐུ་མངའ་ཁྱོད་ཀྱིས་སྲིད་གསུམ་བྱོན་ནས་སྤྲུལ་རྣམས་ཀྱིས། ། གཤེགས་པ་དང་ནི་བལྟམས་དང་བྱང་ཆུབ་ཞི་བའི་འཁོར་ལོའང་སྟོན་པར་མཛད། ། ཅེས་སོགས་གསུངས་པས་སོ། ༈ །རྩ་བའི་གསུམ་པ་དབུ་མ་ལ་འཇུག་པ་འདི་ཉིད་བསྟན་བཅོས་གཞན་ལས་ཁྱད་པར་དུ་འཕགས་པའི་ཚུལ་བཤད་པ་ནི། དབུ་མ་ལ་འཇུག་པ་འདི་ཉིད་དངོས་སྨྲ་བའི་བསྟན་བཅོས་རྣམས་དང་དབུ་མ་རང་རྒྱུད་པའི་བསྟན་བཅོས་རྣམས་ལས་ཆེས་ཁྱད་པར་དུ་འཕགས་པ་ཡིན་ཏེ། བསྟན་བཅོས་འདི་ཉིད་སངས་རྒྱས་གཉིས་པ་དཔལ་འཕགས་པ་ཀླུ་སྒྲུབ་ཀྱིས་མཛད་པའི་དབུ་མའི་བསྟན་བཅོས་རྣམས་ལ་བཏུས་ཤིང་། འཕགས་པ་ཀླུ་སྒྲུབ་ཀྱི་ལུང་རིགས་མན་ངག་རྣམས་ཇི་ལྟ་བ་བཞིན་བརྗོད་པའི་སྒོ་ནས།
ངེས་དོན་གྱི་བསྟན་པ་ཉིན་མོ་ལྟར་གསལ་བར་བྱེད་ནུས་པའི་བསྟན་བཅོས་ཡིན་པའི་ཕྱིར་ཏེ། འདི་ཉིད་ལས། ལུགས་འདི་དགེ་སློང་ཟླ་གྲགས་ཀྱིས། ། དབུ་མའི་བསྟན་བཅོས་ལས་བཏུས་ནས། ། ལུང་ཇི་བཞིན་དང་མན་ངག་ནི། ། ཇི་ལྟ་བ་བཞིན་བརྗོད་པ་ཡིན། ། ཞེས་གསུངས་པ་ལྟར་རོ། ། གཞན་ཡང་འཇུག་པ་རྩ་འགྲེལ་འདི། དངོས་སྨྲ་བའི་བསྟན་བཅོས་རྣམས་དང་དབུ་མ་རང་རྒྱུད་པའི་བསྟན་བཅོས་རྣམས་ལས་ཁྱད་པར་དུ་འཕགས་པ་ཡིན་ཏེ། ཟབ་མོ་སྟོང་པ་ཉིད་ཀྱི་ཆོས་དེ་དབུ་མའི་བསྟན་བཅོས་རྣམས་ལས་མ་གཏོགས་པར་དངོས་སྨྲ་བའི་བསྟན་བཅོས་རྣམས་ལས།
ཕྱིན་ཅི་མ་ལོག་པར་མ་བསྟན་པ་དེ་བཞིན་དུ། བསྟན་བཅོས་འདིར་འཕགས་པ་ཀླུ་སྒྲུབ་ཀྱི་བཞེད་སྲོལ་བཟང་པོ་ལ་དངོས་སྨྲ་བས་འགལ་བའི་ལན་རྣམས་དང་། སློབ་དཔོན་སངས་རྒྱས་བསྐྱངས་ཀྱི་ལུགས་སྲོལ་བཟང་པོ་ལ། དབུ་མ་རང་རྒྱུད་པས་འགལ་བའི་ལན་རྣམས་ཕྱིན་ཅི་མ་ལོག་པར་བརྗོད་པ་འདི་ནི་བསྟན་བཅོས་གཞན་ན་མེད་དོ་ཞེས་མཁས་པ་རྣམས་ཀྱིས་ཤེས་པར་བྱ་དགོས་པའི་ཕྱིར་ཏེ། འདི་ཉིད་ལས། འདི་ལས་གཞན་ན་ཆོས་འདི་ནི། ། ཇི་ལྟར་མེད་པ་དེ་བཞིན་དུ། ། འདིར་འབྱུང་ལུགས་ཀྱང་གཞན་ན་ནི། ། མེད་ཅེས་མཁས་རྣམས་ངེས་པར་མཛད། ། ཞེས་དང་།
འདིའི་རང་འགྲེལ་ལས། འདི་ལྟར་དབུ་མའི་བསྟན་བཅོས་མ་གཏོགས་པར་བསྟན་བཅོས་གཞན་ལས་སྟོང་པ་ཉིད་ཅེས་བྱ་བའི་ཆོས་འདི་ཕྱིན་ཅི་མ་ལོག་པར་མ་བརྗོད་པ་དེ་བཞིན་དུ། ཁོ་བོ་ཅག་གིས་རིང་ལུགས་གང་ཞིག་འགལ་ལན་དང་བཅས་པར་སྙད་པའི་ལུགས་འདི་ནས་འབྱུང་བ་དེ་ཡང་སྟོང་པ་ཉིད་ཀྱི་ཆོས་ལྟར་བསྟན་བཅོས་གཞན་ན་མེད་དོ་ཞེས་མཁས་པ་རྣམས་ཀྱིས་ངེས་པར་མཛད་དུ་གསོལ་ལོ། ། ཞེས་གསུངས་པའི་ཕྱིར་རོ། ། དེས་ན་འདི་ལས་གཞན་ན་ཞེས་པའི་འདི་ཞེས་པ་ནི། འཕགས་པ་ཀླུ་སྒྲུབ་ཡབ་སྲས་ཀྱིས་མཛད་པའི་དབུ་མའི་བསྟན་བཅོས་རྣམས་ལ་འཇོག་ཅིང་། འདིར་འབྱུང་ལུགས་ཀྱང་ཞེས་པ་ནི་འཇུག་པ་རྩ་འགྲེལ་གཉིས་ལ་ངོས་འཛིན་པ་ཡིན་ཏེ། སྔར་དྲངས་པའི་རང་འགྲེལ་གྱི་ཚིག་དོན་ལ་བརྟགས་པས་ཤེས་པའི་ཕྱིར། འདི་དག་ཀྱང་ཅུང་ཟད་རྒྱས་པར་བཤད་ན། བླ་མ་རྡོ་རྗེ་གདན་པས་མཛད་པའི་གྲུབ་ཆེན་བརྒྱད་ཅུའི་བསྟོད་པ་ལས།
འཇམ་དཔལ་སྐུ་ཡི་སྤྲུལ་པར་འཁྲུངས། ། ཀླུ་སྒྲུབ་དགོངས་པ་ཐུགས་སུ་ཆུད། ། ཟླ་བ་གྲགས་པ་ཞེས་བྱ་བའི། ། བླ་མ་དེ་ལ་ཕྱག་འཚལ་ལོ། ། ཞེས་གསུངས་པ་ལྟར། དཔལ་ལྡན་ཟླ་བ་གྲགས་པ་ནི། རྒྱ་གར་ལྷོ་ཕྱོགས་སུ་སྐུ་འཁྲུངས་ཏེ་སྐྱེ་བ་ལྔ་བརྒྱར་མགོན་པོ་འཇམ་པའི་དབྱངས་ཀྱིས་རྗེས་སུ་བཟུང་ཞིང་། རྗེ་བཙུན་འཇམ་པའི་དབྱངས་ཀྱི་སྤྲུལ་པར་ཡང་གྲགས་པ་དང་། སྤྱིར་རིག་པའི་གནས་ལྔ་ལ་མཁས་ཞིང་དེའི་ནང་ནས་ཀྱང་ནང་དོན་རིག་པ་མདོ་སྔགས་གཉིས་ལ་མཁས་པའི་མཆོག་ཏུ་གྱུར་ལ། ཁྱད་པར་དུ་ཡང་དཔལ་འཕགས་པ་ཀླུ་སྒྲུབ་ཀྱི་དགོངས་དོན་ཟབ་མོ་དབུ་མའི་ལུགས་སྲོལ་བཟང་པོ་ཕྱོགས་ཀུན་ཏུ་གསལ་བར་མཛད་པ་ལ།
འགྲན་པའི་ཟླ་ཐམས་ཅད་དང་བྲལ་ཞིང་། རི་མོར་བྲིས་པའི་བ་ལས་འོ་མ་བཞོས་ཏེ་སྐྱེ་བོ་རྣམས་བདེན་པར་མངོན་པར་ཞེན་པ་ལས་ཟློག་པར་མཛད་ནུས་པ། སྟོང་པ་ཉིད་ཀྱི་དོན་ཕྱིན་ཅི་མ་ལོག་པར་རྟོགས་པས་རྡོའི་ཀ་བ་ལ་ཕྱག་མི་ཐོགས་པར་དབྱུག་པ་ངེས་དོན་གྱི་ལྟ་བ་ཟབ་མོ་དང་གསང་སྔགས་བླ་མེད་ཀྱི་ཉམས་བཞེས་ཟུང་དུ་འབྲེལ་བས་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་པའི་སློབ་དཔོན་ཆེན་པོ་དེས། སྤྱིར་སངས་རྒྱས་ཀྱི་བསྟན་པ་ཉིན་མོ་ལྟར་གསལ་བར་མཛད་ཅིང་། ཁྱད་པར་དཔལ་འཕགས་པ་ཀླུ་སྒྲུབ་ཀྱི་ངེས་དོན་བསྟན་པའི་སྙིང་པོ་ཕྱོགས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་མཛད་དོ། ། དཔལ་འཕགས་པ་ཀླུ་སྒྲུབ་དང་། དཔལ་ལྡན་ཟླ་བ་གྲགས་པའི་དགོངས་པ་གངས་ཅན་འདིར་ཆེ་ཆེར་གསལ་བར་མཛད་པ་ནི། རྗེ་བཙུན་འཇམ་པའི་དབྱངས་ཀྱི་རྣམ་པར་སྤྲུལ་པ་དཔལ་ལྡན་ས་སྐྱ་པཎྜི་ཏ་ཆེན་པོ་ཉིད་ཡིན་ཏེ། བདག་ཉིད་ཆེན་པོ་དེས་ཐུབ་པ་དགོངས་གསལ་དང་། གཞུང་ལུགས་ལེགས་བཤད་དང་།
མཁས་པ་འཇུག་སྒོ་རྩ་འགྲེལ་ལ་སོགས་པ་རྣམས་སུ། འཕགས་པ་ཀླུ་སྒྲུབ་དང་། དཔལ་ལྡན་ཟླ་བ་གྲགས་པའི་དགོངས་པ་འདི་ལྟར་དུ་ཡིན་ནོ་ཞེས་རྡོ་རྗེའི་ཚིག་གིས་ཡང་ཡང་གསུངས་པ་རྣམས། སློབ་དཔོན་དེ་དག་གི་དགོངས་པ་ཕྱིན་ཅི་མ་ལོག་པར་བཀྲལ་བའི་ལུགས་སྲོལ་ཕྱིན་ཅི་མ་ལོག་པ་ཁོ་ནར་སྣང་བས་སོ། དོན་འདི་ལ་དགོངས་ནས་མཁས་པའི་དབང་པོ་སྟག་ཚང་ལོ་ཙཱ་བའི་གསུང་ལས་ཀྱང་། ཀླུ་སྒྲུབ་རིང་ལུགས་དབུ་མ་ཆེན་པོ་ནི། ། ཟླ་བས་ལེགས་བཀྲལ་ཉི་མས་བསྒྱུར་བའི་སྲོལ། ། བུ་བཞི་ལས་འོང་རྟོག་གེས་མ་བསླད་པ། ། གངས་ཅན་མཐའ་བྲལ་རྩེར་གཤེགས་འགའ་ཡིས་གཟིགས། ། ཞེས་དང་།
དེའི་རང་འགྲེལ་ལས། པ་ཚབ་ཀྱི་སྲས་ཀྱི་ཐུ་བོ་བཞི་ལས་བརྒྱུད་དེ་བཤད་སྲོལ་མ་ཆད་ཙམ་དུ་འོང་པ་རྟོག་གེ་དང་རང་རྒྱུད་ཀྱི་འདྲེས་ཀྱིས་མ་བསླད་པའི་དབུ་མ་ཆེན་པོ་ནི། རྗེ་བཙུན་ས་སྐྱ་པ་རྣམས་དང་། ཤོང་སྟོན་རྡོ་རྗེ་རྒྱལ་མཚན་དང་། དཔང་བློ་གྲོས་བསྟན་པ་དང་། བྱང་བརྩོན་གྱི་སྐྱེ་བ་ཡིན་ནམ་སྙམ་པ། འཇམ་གསར་ཤེས་རབ་འོད་ཟེར། བུ་སྟོན་ཐམས་ཅད་མཁྱེན་པ། དེ་རྗེས་ནུབ་ལ་ཁད་དུ་གྱུར་མཚམས། ལོ་ཆེན་སྐྱབས་མཆོག་མཚན་ཅན་དང་།
མཁས་པ་གཞོན་ནུ་བློ་གྲོས་ལ་སོགས་པ་གངས་ཅན་གྱི་དབུ་མ་བ་མཐའ་བྲལ་གྱི་རྩེ་མོར་གཤེགས་པ་ཉུང་ཟད་འགའ་ཡིས་གཟིགས་ཤིང་བཤད་དེ། ཞེས་དང་། ས་སྐྱ་པ་གོང་མ་རྣམས་ལུགས་འདི་བཞེད་པར་ནི། རྗེ་བཙུན་ཆེན་པོའི་མངོན་རྟོགས་ལྗོན་ཤིང་སོགས་ནའང་གསལ་བ་ལྟར། ཆོས་ཀྱི་རྗེ་ས་སྐྱ་པཎྜི་ཏས། དབུ་ཚད་གཉིས་ཀྱི་ཁྱད་པར་ནི། ། ཐ་སྙད་དུ་ཡང་མི་སླུ་བ། ། འདོད་པ་ཚད་མའི་ལུགས་ཡིན་ཏེ། ། རང་རྒྱུད་ཕལ་ཆེར་དེ་དང་མཐུན། ། ཞེས་སོགས་གསུངས་སོ། །
ཞེས་གསལ་བར་བཤད་པ་ཡང་། ཐུགས་གཟུ་བོར་གནས་པའི་གཏམ་དུ་སྣང་བའི་ཕྱིར་རོ། ། དཔལ་ལྡན་ཟླ་བ་གྲགས་པ་དང་། འཇམ་པའི་དབྱངས་ས་སྐྱ་པཎྜི་ཏའི་དགོངས་དོན་ཇི་ལྟ་བའི་མཐའ་བྲལ་དབུ་མ་ཆེན་པོའི་སྲོལ་དར་ཞིང་རྒྱས་པར་མཛད་པ་ནི། ཁོ་བོ་ཅག་གི་འདྲེན་པ་ཐམས་ཅད་མཁྱེན་པ་ཆེན་པོ་དཔལ་མང་དུ་ཐོས་པ་ཀླུ་སྒྲུབ་རྒྱ་མཚོ་ཉིད་ཡིན་ཏེ། དེ་ཡང་གསུང་དངོས་ལས། སྤྱིར་རྒྱན་དྲུག་གཞུང་ལ་ངེས་པ་རྙེད། ། དགོས་འཕགས་པ་ཀླུ་སྒྲུབ་གཞུང་ལ་འདྲིས། ། སྤྱིར་རྡོ་རྗེ་ཐེག་ལ་བག་ཆགས་སད། ། དགོས་རྗེ་བཙུན་གོང་མའི་གསུངས་ལ་འདྲིས། །
ཞེས་གསུང་པ་ལྟར། སྤྱིར་མདོ་སྔགས་ཀྱི་གསུང་རབ་མཐའ་དག་འཆད་རྩོད་རྩོམ་གསུམ་གྱི་སྒོ་ནས་ཆེས་ཆེར་གསལ་བར་མཛད་ཅིང་། ཁྱད་པར་མཐའ་བྲལ་དབུ་མ་ཆེན་པོའི་ལྟ་བ་ལ་དབང་འབྱོར་བའི་སྒོ་ནས་གྲུབ་པ་མཆོག་གི་དངོས་གྲུབ་བརྙེས་ཏེ། དཔལ་འཕགས་པ་ཀླུ་གྲུབ་དང་། དཔལ་ལྡན་ཟླ་བ་གྲགས་པའི་དགོངས་དོན། གཞན་གྱིས་མ་རྙེད་པའི་ལེགས་བཤད་ཀྱི་སྙིང་པོ་རྩལ་འཐོན་དུ་འགྲེལ་བར་མཛད་ཅིང་། དཔལ་འཕགས་པ་ཀླུ་སྒྲུབ་ཀྱི་བསྟོད་པ་རྩ་འགྲེལ་དང་། ངོ་མཚར་དཔལ་གྱི་འཁྲི་ཤིང་གི་དབུ་མའི་རྟོགས་བརྗོད་རྩ་འགྲེལ་ལ་སོགས་པ་མཛད་པའི་སྒོ་ནས་ལམ་བཟང་དབུ་མའི་སྲོལ་ཆེས་ཆེར་དར་བར་མཛད། འདྲེན་པ་དམ་པ་དེ་ཉིད་ཀྱི་བཀའ་དྲིན་ལས་ཁོ་བོ་ཅག་གིས། སྤྱིར་མདོ་སྔགས་རིག་གནས་དང་བཅས་པའི་གསུང་རབ་ཐམས་ཅད་ཀྱི་དོན་ལ་མི་འཕྲོགས་པའི་ངེས་པ་རྙེད་ཅིང་།
ཁྱད་པར་བསྟན་པའི་སྙིང་པོ་ངེས་དོན་དབུ་མ་ཆེན་པོའི་གནད་ལ་དོན་གཉེར་འབད་པ་ཆེན་པོའི་སྒོ་ནས་གསུང་གི་བདུད་རྩི་ཡང་ཡང་མྱངས་ཤིང་ཐོས་བསམ་སྒོམ་གསུམ་གྱི་སྒོ་ནས་ཡུན་རིང་དུ་འབད་པ་ལ་བརྟེན་ནས། དམ་ཆོས་དབུ་མའི་ཚིག་དོན་ཕྱིན་ཅི་མ་ལོག་པར་འཆད་རྩོད་རྩོམ་པ་ལ་བསྙེངས་པ་དང་བྲལ་བའི་ཡིད་ཆེས་རྙེད་པ་ཡིན་ནོ། ། དེ་ཡང་གངས་ཅན་གྱི་ལྗོངས་འདིར་དབུ་མའི་ཡིག་འཇོག་ཕལ་ཆེ་བ་ནི་བཤད་ཡམ་ལྟ་བུར་ལེན་པ་དང་། ཕྱ་བསྡུས་ཀྱི་རིགས་པ་ལྟར་སྣང་གཞུང་དོན་ལ་བསྲེས་པ་ཁོ་ན་མ་གཏོགས། འཕགས་པ་ཀླུ་སྒྲུབ་ཡབ་སྲས་ཀྱི་དགོངས་དོན་དང་མཐུན་པ་ཆེར་མི་སྣང་ལ་ཁོ་བོ་ཅག་གི་སྤྱི་དོན་འདིར་ནི། དབུ་མའི་གཞུང་ལས་བཤད་པའི་གྲུབ་མཐའི་གདོད་ཁྱེར་དང་། སློབ་དཔོན་སོ་སོའི་བཞེད་སྲོལ་དང་མཐུན་པའི་བརྡ་ཆད་རྣམས་སྙིང་པོར་འདྲིལ། དེ་དག་ལ་ཤེས་བྱེད་དུ་དགོས་པའི་ལུང་རྣམས་ལུང་དོན་གྱི་སྒོ་ནས་བཤད། ལུང་དོན་དང་མཐུན་པའི་རིགས་པའི་ཕྲེང་བ་མཐའ་ཡས་པ་བཀོད་པའི་སྒོ་ནས་དབུ་མའི་སྲོལ་ཤིན་ཏུ་གསལ་བར་བགྱིས་པ་ཡིན་པས་མཁས་པ་རྣམས་དགེས་པ་ཆེན་པོ་བསྐྱོད་དུ་གསོལ། སྭ་ཏི།
ཐུབ་དབང་བསྟན་པའི་སྙིང་པོ་དབུ་མའི་ལམ། ། འཕགས་མཆོག་ཀླུ་སྒྲུབ་བཞེད་གཞུང་ཀུནྡའི་ཚལ། ། དཔལ་ལྡན་ཟླ་བའི་ལེགས་བཤད་འོད་བརྒྱ་ཡིས། ། རྣམ་པར་ཕྱེ་བའི་ལུགས་བཟང་རྨད་བྱུང་གང་། ། རྗེ་བཙུན་གོང་མས་ཚིག་ཉུང་དོན་རྒྱས་པ། ། ལེགས་གསུངས་པཎ་ཆེན་ཐམས་ཅད་མཁྱེན་པ་ཡིས། ། གསལ་བར་མཛད་པའི་ལུང་རིགས་སྙིང་པོའི་དོན། ། མཉན་ཡོད་མཁས་པའི་ཚོགས་ཀྱིས་རྒྱ་ཆེར་སྤེལ། ། ཁྱད་པར་གསུང་རབ་མང་ཐོས་རྣམ་དཔྱོད་གང་། ། ཀླུ་སྒྲུབ་སྙིང་པོ་དངོས་ཉིད་གཞན་ལ་ཅི། །
སྙམ་དུ་བསམ་ནས་ངེས་དོན་དབང་གི་རྒྱལ། ། མཁྱེན་པའི་རྒྱ་མཚོར་གནས་བཅས་མགོན་དེ་ཡིས། ། མདོ་སྔགས་སྤྱི་དང་ཁྱད་པར་ལུགས་འདི་ཉིད། ། དཔྱད་གསུམ་རྣམ་པར་དག་པའི་ལུང་རིགས་ཀྱིས། ། ཐུབ་ཆེན་བསྟན་པ་ཆེས་ཆེར་གསལ་བ་ནི། ། རྟ་ལྗང་ཅན་གྱིས་ནོར་འཛིན་ཁྱོན་ལྟར་མཛད། ། ཡོངས་འཛིན་གང་དེའི་ལེགས་གསུང་བདུད་རྩིའི་རྒྱུན། ། རྣམ་དཔྱོད་ཡངས་པའི་སྣོད་དུ་ལེགས་བཟུང་ནས། ། ཤེས་ལྡན་དོན་གཉེར་མཁས་པའི་ཚོགས་རྣམས་ལ། ། ཚིམ་པར་སྦྱིན་ནོ་ལེགས་བཤད་བཅུད་མྱོངས་ཤིག །
ཆོས་འདི་བླ་མའི་དྲུང་དུ་ཡང་ཡང་ཐོབ། ། བར་དུ་ལུང་དང་རིགས་པས་བསམ་ཞིང་དཔྱད། ། དེ་ནས་བློ་གསལ་མཁས་པའི་ཚོགས་ལ་བཤད། ། བཤད་པའི་སྙིང་པོ་བསྟན་བཅོས་འདི་བྱས་སོ། ། ད་དུང་འཕགས་མཆོག་ཀླུ་སྒྲུབ་དགོངས་དོན་གྱི། ། ལུང་རིགས་མང་དུ་ཡོད་འཇམ་དབྱངས་རྗེས། ། ལེགས་བཤད་ཡིན་ཡང་ཧ་ཅང་མ་གྲགས་ན། ། དྲིན་མི་འགྱུར་ཞེས་གསུང་ཕྱིར་བཏང་སྙོམས་བཞག ། ལེགས་བཤད་འདི་ཉིད་ཐོག་མར་བློའི་ཡུལ་དུ། ། ལེན་པར་བྱས་ནས་སླར་ཡང་དོན་གཉེར་ན། །
བཤད་པར་བྱ་འོ་བློ་གསལ་མཁས་པ་རྣམས། ། དགའ་དང་སྤྲོ་བས་ཐོས་སྒོམ་རྒྱུན་བསྲིངས་ཤིག ། སྔོན་བསགས་བསོད་ནམས་ནམ་མཁའི་ཁྱོན་ལས་ལྷག་བསམ་རྒྱས་པའི་ཉིན་བྱེད་ནི། ། ཚེ་དང་དབང་ཕྱུག་དཀྱིལ་འཁོར་རབ་རྒྱས་ཕུན་ཚོགས་ཀུན་ལ་དབང་འབྱོར་བའི། ། འོད་སྣང་བྱེ་བ་ཁྲག་ཁྲིག་གང་ནས་སྐྱེ་དགུའི་རྨོངས་མུན་དྲུང་འབྱིན་མཁན། ། འཇིག་རྟེན་གསུམ་ལ་མངའ་དབང་བསྒྱུར་བའི་ཆོས་ཀྱི་རྒྱལ་པོའི་བཀས་བསྐུལ་ནས། ། སངས་རྒྱས་གཉིས་པ་འཕགས་མཆོག་ཀླུ་སྒྲུབ་ཀྱིས། ། ལེགས་པར་ཕྱེ་བའི་ངེས་དོན་ལམ་བཟང་མཆོག ། བློ་གསལ་མཁས་པ་རྣམས་ལ་སྤེལ་བྱའི་ཕྱིར། ། ལེགས་བཤད་ལུང་རིགས་མཛེས་རྒྱན་འདི་བྱས་སོ། །
རྣམ་དཀར་དགེ་དེས་ཆོས་ཀྱི་རྒྱལ་པོ་ཡི། ། སྐུ་ཚེ་བསྐལ་པའི་བར་དུ་རབ་བརྟན་ཞིང་། ། ཆབ་སྲིད་གངྒའི་རྒྱུན་ལྟར་དར་ཞིང་རྒྱས། ། ཇི་ལྟར་བཞེད་རྒུ་དབྱར་མཚོ་ལྟར་གྱུར་ཅིག ། གཞན་ཡང་བསྟན་དང་བསྟན་འཛིན་ས་ཆེན་ཁྱབ། ། འགྲོ་ཀུན་བདེ་སྐྱིད་ཡར་ངོའི་ཟླ་ལྟར་འཕེལ། ། མངོན་མཐོའི་སྐས་ལས་ངེས་ལེགས་རྩེར་སོན་ཏེ། ། དོན་གཉིས་མཐར་ཕྱིན་ཐམས་ཅན་མཁྱེན་ཐོབ་ཤོག ། དཔལ་ལྡན་མ་ཧཱ་ཀཱ་ལ་རྣམ་གཉིས་དང་། ། རྣམ་མང་ཐོས་སྲས་དམག་ཟོར་མཆེད་ལྔ་ཡིས། །
བསྟན་དང་བསྟན་འཛིན་བུ་ལྟར་སྐྱོང་བ་དང་། ། ལེགས་བཤད་འདི་ཉིད་དར་བའི་འཕྲིན་ལས་མཛོད། ། རྒྱན་དྲུག་མཆོག་གཞུང་འཆད་རྩོད་རྩོམ་པའི་དབྱངས། ། གངས་རིའི་ལྗོངས་འདིར་འགྲན་པའི་ཟླ་བྲལ་པ། ། མཉན་ཡོད་བྱ་རྒོད་གཤོངས་ཞེས་ཡོངས་གྲགས་པའི། ། གནས་འདིར་དམ་ཆོས་འཕེལ་བའི་བཀྲ་ཤིས་བྱོན། ། དེ་ལྟར་དབུ་མའི་སྤྱི་དོན་ལུང་རིགས་མཛེས་པའི་རྒྱན་ཞེས་བྱ་བ་འདི་ནི། རྗེ་བཙུན་བླ་མ་དམ་པའི་གསུང་ལས། དབུ་མའི་སྤྱི་དོན་གཅིག་རྩོམ་དགོས་སོ་གསུང་བའི་བཀའ་ལུང་ཡོད་པ་དང་། ཉེ་བའི་རྐྱེན་བསོད་ནམས་ཆེན་པོའི་དཔལ་གྱིས་མངོན་པར་མཐོ་ཞིང་།
སངས་རྒྱས་ཀྱི་བསྟན་པ་རིན་པོ་ཆེ་ཕྱོགས་ཐམས་ཅད་དུ་དར་ཞིང་རྒྱས་པར་མཛད་པ་ལ། བོད་ཀྱི་ཆོས་རྒྱལ་མེས་དབོན་གསུམ་ལས་ཀྱང་ཆེས་ཁྱད་པར་དུ་འཕགས་པ། རིགས་ལྡན་ཆོས་ཀྱི་རྒྱལ་པོ་དཔལ་ནམ་མཁའ་ཚེ་དབང་ཕུན་ཚོགས་དབང་གི་རྒྱལ་པོའི་གསུང་ལས་དབུ་མའི་སྤྱི་དོན་རྩོམས་ཤིག་གསུང་བའི་བཀའ་ལུང་ལྷུར་བླངས་ཏེ། རྗེ་བཙུན་བླ་མ་དམ་པ་མཁས་ཤིང་གྲུབ་པ་བརྙེས་པའི་གཙུག་རྒྱན་ཆེན་པོ་དཔལ་མང་དུ་ཐོས་པ་ཀླུ་སྒྲུབ་རྒྱ་མཚོའི་གསུང་ལས་སྐྱེས་པ། ཤཱཀྱའི་དགེ་སློང་མདོ་སྔགས་མང་དུ་ཐོས་པའི་དབུས་ན་བདེ་བར་གནས་པ། འཇམ་དབྱངས་དགའ་བའི་བཤེས་གཉེན་གྱིས། ཆུ་ཕོ་བྱི་བའི་ལོའི་དབོའི་ཟླ་བའི་ཡར་ཚེས་གཅིག་ནས་མགོ་བརྩམས་ཏེ། ས་ག་ཟླ་བའི་ཚེས་བཅོ་ལྔའི་དུས་བཟང་པོ་ལ། འཛམ་གླིང་ཡོངས་ལ་སྙན་པར་གྲགས་པ་དཔལ་མཉན་ཡོད་བྱ་རྒོད་གཤོངས་ཞེས་བྱ་བ་མཁས་པའི་མདུན་ས་ཆེན་པོ་ལེགས་བཤད་ཀྱི་སྒྲ་དབྱངས་རྒྱུན་མི་འཆད་པར་སྒྲོག་པའི་གནས་སུ་ལེགས་པར་སྦྱར་བའོ། ། འདིས་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག །
མངྒ་ལཾ། གཅིག་ཞུས་ཏེ་དག ། འདི་ཉིད་འདྲི་བ་རྣམས་ཀྱི་མགོ་འཇུག་གི་ཚིགས་བཅད་རྣམས་འདོར་བ་དང་། བར་སྐབས་ནས་ཆོལ་མནོ་སྟེ་ཡིག་ཆར་གསིལ་བུར་གཏོགས་པ་དང་། རང་བཟོའི་ལྷད་འཇུག་པ་སོགས་བྱུང་ན་དཔལ་མགོན་ཙ་ཏུར་མུ་ཁས་ཆད་པས་ཆོད་ཅིག ། དགེའོ་བཀྲ་ཤིས།། །། PAGE * MERGEFORMAT 278 འཇམ་དབྱངས་དགའ་བའི་བཤེས་གཉེན། ཟབ་དོན་དབུ་མའི་སྤྱི་དོན་ལུང་རིགས་མཛེས་རྒྱན། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
