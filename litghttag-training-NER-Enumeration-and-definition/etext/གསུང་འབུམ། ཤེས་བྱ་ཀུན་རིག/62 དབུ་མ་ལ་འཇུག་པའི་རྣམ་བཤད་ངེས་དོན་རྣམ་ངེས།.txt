གསུང་འབུམ། ཤེས་བྱ་ཀུན་རིག
པོད ༦༢
དབུ་མ་ལ་འཇུག་པའི་རྣམ་བཤད་ངེས་དོན་རྣམ་ངེས།
༄༅། །དབུ་མ་ལ་འཇུག་པའི་རྣམ་བཤད་ངེས་དོན་རྣམ་ངེས་ཞེས་བྱ་བ་བཞུགས་སོ།།
དབུ་མ་ལ་འཇུག་པའི་རྣམ་བཤད་ངེས་དོན་རྣམ་ངེས་ཞེས་བྱ་བ། ལྷག་པའི་ལྷ་བཅོམ་ལྡན་འདས་མི་གཡོ་བ་ལ་ཕྱག་འཚལ་ལོ། ། བྱང་ཆུབ་ཐུགས་བསྐྱེད་རྒྱ་མཚོ་མངོན་པར་བསྲུབས་པ་ལས་བྱུང་སྐུ་གསུམ་ཉིན་མོར་བྱེད་པའི་དཔལ། ། སྤྲོས་པའི་ཆུ་འཛིན་མ་ལུས་ཞི་བའི་ཆོས་དབྱིངས་མཁའ་ལ་སྨོན་ལམ་མྱུར་འགྲོ་བདུན་ལྡན་ཞིང༌། ། ལེགས་བཤད་དྲི་བསུང་དོན་གཉེར་བློ་གྲོས་དབང་པོ་མཆོག་ལྡན་ཉན་ཐོས་རང་རྒྱལ་རྒྱལ་སྲས་ཚོགས་དང་བཅས། ། ཕྲིན་ལས་འོད་བརྒྱའི་དྲྭ་བས་བློ་གྲོས་པདྨོ་རྒྱས་མཛད་ཀུན་མཁྱེན་ཉིན་བྱེད་དབང་པོ་རྒྱལ་གྱུར་ཅིག ། དཔག་ཡས་ཡོན་ཏན་རིན་ཆེན་དུ་མའི་གཏེར་གྱུར་གསུང་རབ་རྒྱ་མཚོའི་དབུས་ན་ཆེར་གནས་ཤིང༌། ། སྟོང་ཉིད་རྟོགས་པའི་བློ་གྲོས་ལུས་བཟང་དམིགས་མེད་བརྩེ་བའི་གཙུག་གི་ནོར་བུའི་རྒྱན་གྱིས་སྤྲས། ། སྣང་བའི་ཆོས་ཀུན་གདོད་ནས་སྐྱེ་མེད་ཟབ་མོའི་དོན་གྱི་རོ་འཛིན་གཉིས་སྟོང་ལྡན་པ་ཅན། །
ཀུན་མཁྱེན་ཡེ་ཤེས་རྒྱ་མཚོ་ཆེན་པོའི་ཁྱབ་བདག་འཕགས་པ་ཀླུ་ཡི་དབང་པོས་བདག་སྐྱོངས་ཤིག ། ཟབ་མོའི་དོན་རྟོགས་མཁྱེན་པའི་དཀྱིལ་འཁོར་སྤྲོས་པའི་ཆུ་འཛིན་ཚོགས་ཀྱིས་སྒྲིབ་པར་མ་གྱུར་ཅིང༌། ། དངོས་འཛིན་ཡིད་ཀྱི་པདྨོ་ཟུམ་བྱེད་རིགས་པའི་འོད་ཀྱི་ཆ་ཡི་ཆ་ཙམ་ལྷུང་བས་ཀྱང༌། ། རྟོག་གེའི་གཞུང་ལུགས་མུན་པ་ཀུན་བཅོམ་རྣམ་བཤད་ལེགས་བཤད་རབ་ཏུ་བསིལ་བའི་འོད་བརྒྱ་པ། ། སྨྲ་བའི་ཟླ་བ་དཔལ་ལྡན་གྲགས་པ་རྟེན་འབྲེལ་ཟབ་མོའི་ལམ་བཟང་སྟོན་པ་དེ་ལ་འདུད། ། སངས་རྒྱས་བསྟན་པ་ཟབ་མོའི་རྒྱ་མཚོ་ལ། ། བློ་གྲོས་འདབ་སྟོང་ཡོངས་སུ་རྫོགས་པའི་དཔལ། ། འབུམ་ཕྲག་གཞུང་གི་དྲི་བསུང་ལྡན་པ་ཅན། ། བསྟན་པ་རྒྱ་མཚོའི་དབུས་ན་རྒྱལ་གྱུར་ཅིག ། ཡོན་ཏན་ཁུར་གྱིས་ལྕི་བའི་དེད་དཔོན་མཆོག །
མང་ཐོས་གསེར་གྱི་དྲྭ་བའི་རྒྱན་གྱིས་སྤྲས། ། རྨད་བྱུང་སྤོབས་པའི་ཡན་ལག་རྣམ་གཡོ་ཞིང༌། ། རྒྱལ་བའི་གསུང་རབ་པད་མཚོའི་འགྲམ་དུ་ལྷགས། ། ལུང་དང་རིགས་པའི་མཆེ་བ་རབ་བརྟན་ཞིང༌། ། འཆད་རྩོད་རྩོམ་པས་ཕས་རྒོལ་གཡུལ་ལས་རྒྱལ། ། ལྟ་ངན་པད་ཚལ་འཇོམས་པའི་མཐུ་ལྡན་པ། ། ཡོངས་འཛིན་ལག་ལྡན་དབང་པོ་དེ་ལ་འདུད། ། གཏིང་མཐའ་རབ་ཡངས་རྒྱལ་བའི་གསུང་རབ་པདྨོའི་མཚོ། ། རྣམ་དཔྱོད་བརྩོན་པའི་སྟོབས་ཀྱིས་བརྒལ་བར་འདོད་པ་ཡིས། ། གཏིང་མཐའ་ཡངས་པ་མཐའ་དག་རྟོགས་པར་མ་གྱུར་ཀྱང༌། །
ཟབ་དོན་སྙིང་པོའི་དོན་གྱི་ནོར་བུ་ཅིས་མི་རྙེད། ། གལ་ཏེ་འགའ་ཞིག་ལེན་ན་དེ་ཡི་ཡིད་ཀྱི་གདུང་བ་སེལ། ། གལ་ཏེ་ལེན་པ་མེད་ཀྱང་བདག་བློའི་རྟོགས་པ་འཕེལ་བའི་རྒྱུ། ། དེ་ཕྱིར་རྒྱལ་བའི་གསུང་རབ་རྣམས་ཀྱི་ངེས་དོན་ཟབ་མོའི་དོན། ། རྣམ་འགྲེལ་བྱེད་པ་རྣམས་ཀྱི་རྗེས་ཞུགས་དེ་ཉིད་རྣམ་ངེས་བརྩམ། ། གང་ཞིག་ལྷ་དང་ལྷ་མིན་མིའམ་ཅི་དང་གདེངས་ཅན་གཙུག་གི་ནོར་བུ་ཡིས། ། ཞབས་ཀྱི་པདྨོ་བདེ་འབྱུང་གཙུག་གིས་རྒྱུ་སྐར་དབང་པོ་བཞིན་དུ་གུས་པས་འདུད་བྱེད་པ། ། གཉིས་མེད་གསུང་བའི་གསུང་རབ་མཚན་མ་མེད་པའི་ཆོས་ཚུལ་ཟབ་ཅིང་རྒྱ་ཆེའི་དགོངས་དོན་རྣམས། ། གསལ་བར་སྟོན་མཛད་དཔལ་ལྡན་ཟླ་བའི་གསུང་རབ་ཡན་ལག་བརྒྱད་ལྡན་ཟབ་མོའི་རྒྱ་མཚོ་འདིར་འཇུག་རིགས། ། ཆོས་དབྱིངས་ཟབ་མོའི་རྒྱ་མཚོ་ལ་རྨད་དུ་བྱུང་བའི་ཚོགས་གཉིས་ཀྱི་གྲུ་བོ་ཆེ་མངོན་པར་སྦྱོར་བའི་རླུང་ཤུགས་ཀྱིས་བསྐྱོད་དེ་སྲིད་ཞིའི་རྒྱ་མཚོའི་ཕ་རོལ་ཏུ་སྒྲིབ་གཉིས་ཀྱི་མུན་པ་མ་ལུས་པ་སེལ་བར་མཛད་པའི་ཕྲིན་ལས་ཀྱི་འོད་བརྒྱ་དང་ལྡན་པ།
བླ་ན་མེད་པའི་ཆོས་ཀྱི་སྐུའི་ཡིད་བཞིན་གྱི་ནོར་བུ་ལ་དབང་འབྱོར་བའི་སངས་རྒྱས་བཅོམ་ལྡན་འདས་ཀྱིས་དམིགས་པ་མེད་པའི་ཐུགས་རྗེ་ཆེན་པོ་ལ་བརྟེན་ནས་མཐའ་བྲལ་དབུ་མའི་ལམ་རང་གིས་ཐུགས་སུ་ཆུད་པ་ལྟར་གཞན་ལ་ཕྱིན་ཅི་མ་ལོག་པར་སྟོན་པས་ཕྱི་རོལ་པའི་སྟོན་པ་དང་ཉན་རང་རྣམས་ལས་ཆེས་ལྷག་པའི་ཕྱིར། སྟོན་པ་གཅིག་པུར་གྱུར་པ་འགྲན་ཟླ་ཐམས་ཅད་དང་བྲལ་བས་མཚུངས་པ་མེད་ཅིང༌། ཤེས་བྱ་མ་ལུས་པ་མངོན་སུམ་དུ་གཟིགས་པའི་སངས་རྒྱས་ཀྱིས་ཆོས་ཀྱི་འཁོར་ལོ་ཇི་སྙེད་ཅིག་བསྐོར་བའི་དགོངས་པ་འགྲེལ་པའི་གྲུབ་མཐའི་འདོད་ཚུལ་བཞི་ལས་ངོ་བོ་ཉིད་མེད་པར་སྨྲ་བའི་ལུགས་ལས་ཕྱི་རོལ་དུ་གྱུར་པ་གཞན་དག་གི་འདོད་པ་མ་རྟོགས་པ་དང་ལོག་པར་རྟོག་པ་དུ་མ་མཐོང་བས། དེ་དག་བཟློག་ནས་རྒྱལ་བ་སྲས་དང་བཅས་པ་ཐམས་ཅད་ཀྱི་བགྲོད་པ་གཅིག་པའི་ལམ་མཐའ་བྲལ་དབུ་མའི་ལམ་སྟོན་པའི་ཕྱིར་དུ། སྟོང་ཉིད་རྟོགས་པའི་ཡེ་ཤེས་ཀྱི་རྒྱ་མཚོ་རྣམ་དག་ལེགས་བཤད་ཀྱི་རླབས་ཕྲེང་གིས་ཉེ་བར་མཛེས་པ། འཕགས་པ་ཀླུའི་དབང་པོས་དབུ་མའི་དོན་རིགས་པས་སྟོན་པ་རིགས་པའི་ཚོགས་དང༌། ལུང་གིས་སྟོན་པ་བསྟོད་པའི་ཚོགས་རྣམས་མཛད་དོ། ། རིགས་པའི་ཚོགས་ལ་བསྒྲུབ་བྱ་བདེན་དངོས་འགོག་པ་དང༌། སྒྲུབ་བྱེད་རྟོག་གེའི་རིགས་པ་འགོག་པ་གཉིས་ལས། དང་པོ་ལ་རང་དང་གཞན་གྱི་སྡེ་པ་ཐམས་ཅད་ཀྱི་ལོག་པར་རྟོག་པ་བསལ་ནས་རྟེན་ཅིང་འབྲེལ་བར་འབྱུང་བ་མཐའ་བརྒྱད་དང་བྲལ་བར་སྟོན་པ་རྩ་བ་ཤེས་རབ།
རང་སྡེ་བྱེ་བྲག་ཏུ་འགོག་པའི་རིགས་པ་དྲུག་ཅུ་པ། རང་བཞིན་སྐྱེ་མེད་དུ་བསྟན་པ་ལ་རྩོད་པ་སྤོང་བའི་དོན་དུ་རྐྱེན་བརྟག་པ་ལས་འཕྲོས་པ་རྩོད་པ་བཟློག་པ། སྐྱེ་འཇིག་རང་བཞིན་མེད་པར་བསྟན་པ་ལ་རྩོད་པ་སྤང་བའི་དོན་དུ། འདུས་བྱས་བརྟག་པ་ལས་འཕྲོས་པ་སྟོང་ཉིད་བདུན་ཅུ་པ་དང་བཞིའོ། ། སྒྲུབ་བྱེད་རྟོག་གེའི་རིགས་པ་ནི་རྟོག་གེས་ཁེངས་པ་རྣམས་ཀྱི་ང་རྒྱལ་གཞོམ་པའི་ཕྱིར། དེ་དག་གིས་བརྟག་པ་ཚད་མ་ལ་སོགས་པའི་རྟོག་གེའི་ཚིག་དོན་བཅུ་དྲུག་རིགས་པས་ཞིབ་ཏུ་འཐག་པར་བྱེད་པ་ཞིབ་མོ་རྣམ་པར་འཐག་པའོ། ། སློབ་དཔོན་གྱིས་བསྟན་བཅོས་དེ་དག་མཛད་པའི་རྗེས་སུ་སློབ་དཔོན་དེའི་སྲས་ཀྱི་ཐུ་བོ་སིངྒ་ལའི་མེ་ཏོག་གི་ལྡུམ་རྭར་སྐུ་འཁྲུངས་པ་འཕགས་པ་ལྷས། དབུ་མ་རྩ་བའི་དོན་ཉམས་སུ་ལེན་པའི་ཐབས་རྣལ་འབྱོར་སྤྱོད་པ་བཞི་བརྒྱ་པ་དང༌། གཞན་གྱི་ལོག་རྟོག་སེལ་བའི་དོན་དུ་དབུ་མ་ལག་པའི་བོལ་ཚད་དང༌། འཁྲུལ་པ་བཟློག་པའི་རིགས་པ་ལ་སོགས་པ་མཛད་དོ། །
དེའི་འོག་ཏུ་སྟོང་ཉིད་ཟབ་མོའི་དོན་རྟོགས་པའི་བློ་གྲོས་ཀྱི་བུམ་པ་འཕགས་པ་ཀླུ་སྒྲུབ་ཀྱི་གསུང་གི་བདུད་རྩིས་ཡོངས་སུ་བལྟམས་པ། སློབ་དཔོན་སངས་རྒྱས་བསྐྱངས་ཀྱིས་དབུ་མ་རྩ་བའི་དགོངས་པ་ཐལ་འགྱུར་གྱི་ཚུལ་དུ་སྟོན་པ་འགྲེལ་པ་བུདྡྷ་པ་ལི་ཏ་མཛད་དོ། ། དེའི་འོག་ཏུ་ཐུགས་རྗེ་ཆེན་པོའི་གྲུབ་པ་བརྙེས་ཤིང་རྣམ་པར་དཔྱོད་པའི་བློ་གྲོས་ཀྱི་མེ་ལྕེ་རབ་ཏུ་འབར་བས་དངོས་པོར་སྨྲ་བ་རྣམས་ཀྱི་ལོག་རྟོག་གི་བུད་ཤིང་མ་ལུས་པ་བསྲེགས་པར་མཛད་པའི་སློབ་དཔོན་ལེགས་ལྡན་འབྱེད་ཀྱིས་ཐལ་འགྱུར་བའི་ཕྱོགས་ལ་སྐྱོན་བརྗོད་ནས་རང་རྒྱུད་ཀྱི་གཞུང་གཟུང་བའི་དོན་དུ་དབུ་མ་རྩ་བའི་འགྲེལ་པ་ཤེས་རབ་སྒྲོན་མེ་དང༌། རང་གཞན་གྱི་སྡེ་པ་རྣམས་ཀྱི་ལོག་རྟོག་དགག་པའི་ཕྱིར། དབུ་མ་རྩ་བའི་དོན་གྱི་འགྲེལ་པ་རྟོག་གེའི་སྙིང་པོ་དང༌། དེའི་འགྲེལ་པ་རྟོག་གེ་འབར་བ་མཛད་དོ། ། དེའི་འོག་ཏུ་རྣམ་པར་དཔྱོད་པའི་བློ་གྲོས་ཀྱི་དཀྱིལ་འཁོར་ལས་བྱུང་བའི་ཡང་དག་རིགས་པའི་བསིལ་ཟེར་གྱི་དྲྭ་བས་རྟོག་གེའི་གཞུང་ལུགས་ཀྱི་མུན་པ་ཐམས་ཅད་བསལ་ཏེ། རྟེན་འབྲེལ་ཟབ་མོའི་དེ་ཁོ་ན་ཉིད་གསལ་བར་མཛད་པའི་དཔལ་ལྡན་ཟླ་བ་གྲགས་པས་ལེགས་ལྡན་འབྱེད་ཀྱིས་སུན་འབྱིན་བརྗོད་པ་རྣམས་ལེགས་པར་སྤངས་ཏེ། སློབ་དཔོན་སངས་རྒྱས་བསྐྱངས་ཀྱིས་འཕགས་པའི་དགོངས་པ་ཅི་ལྟ་བཞིན་དུ་དགོངས་པར་མཁྱེན་ནས་ལེགས་ལྡན་འབྱེད་ལ་སུན་འབྱིན་རྒྱས་པར་བརྗོད་ཅིང་མདོ་ཏིང་ངེ་འཛིན་རྒྱལ་པོ་དང༌། རྟེན་འབྲེལ་གྱི་མདོ་འགྲེལ་དང༌།
སཱ་ལུ་ལྗང་པའི་མདོ་དང༌། དཀོན་མཆོག་བརྩེགས་པ་དང༌། འཕགས་པ་གླང་པོ་ཆེའི་རྩལ་གྱི་མདོ་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ལ་སོགས་པའི་མདོ་སྡེ་དུ་མ་དང༌། དབུ་མ་རྩ་བ་ལ་སོགས་པ་ལ་བརྟེན་ནས་དབུ་མ་རྩ་བའི་ཚིག་གི་འགྲེལ་པ་ཚིགས་གསལ་དང༌། ས་བཅུ་པའི་མདོ་སྡེ་ལ་སོགས་པ་མདོ་སྡེ་དུ་མ་ལ་བརྟེན་ནས་དོན་གྱི་འགྲེལ་པ་འཇུག་པ་མཛད་དོ། ། དེ་ལ་འདིར་གང་བསྟན་པར་བྱ་བའི་ཆོས་ནི་དེ་ཉིད་དོ། ། འདི་ལ་ལོ་ཙཱ་བས་བཀོད་པའི་མཚན་དོན་བཤད་པ་དང༌། འཇུག་བྱ་བསྟན་བཅོས་ཀྱི་རང་བཞིན་བཤད་པ་དང༌། སྒྱུར་བྱེད་ལོ་པཎ་གྱི་འགྱུར་བྱང་བཤད་པ་དང་གསུམ་ལས།
དང་པོ་ནི། རྒྱ་གར་གྱི་སྐད་དུ། གཞུང་འདི་ལ་མ་དྷྱ་མ་ཀ་ཨ་བ་ཏ་ར་ན་མ། ཞེས་བརྡ་སྦྱར་བ་ཡིན་ལ། བོད་ཀྱི་སྐད་དུ། མ་དྷྱ་མ་ཀ་ནི་དབུ་མ། ཨ་བ་ཏ་ར་ནི་འཇུག་པ། ན་མ་ནི་ཞེས་བྱ་བའོ། ། དབུ་མ་ལ་རྗོད་བྱེད་ཚིག་གི་དབུ་མ་དང༌། བརྗོད་བྱ་དོན་གྱི་དབུ་མ་གཉིས་སུ་གནས་པ་ལས།
དང་པོ་ནི་དབུ་མ་རྩ་བའི་ཤེས་རབ་བོ། ། གཉིས་པ་ནི་རྟེན་ཅིང་འབྲེལ་བར་འབྱུང་བ་མཐའ་གཉིས་ལས་འདས་པ་སྟེ། སྣང་བའི་འཆར་སྒོ་མ་འགག་པས་ཆད་པའི་མཐའ་ལས་འདས། སྣང་དུས་ཉིད་ནས་མཐའ་གང་དུ་ཡང་བཟུང་དུ་མེད་པས་རྟག་པའི་མཐའ་ལས་འདས་པའོ། ། ཡང་ན་གཞི་དབུ་མ་རྟེན་ཅིང་འབྲེལ་བར་འབྱུང་བ་མཐའ་གཉིས་ལས་འདས་པ། ལམ་དབུ་མ་སྤྲོས་པའི་མཐའ་བྲལ་རྟོགས་པའི་ལྟ་བ་རྗེས་འབྲངས་དང་བཅས་པ། འབྲས་བུ་དབུ་མ་སྤྲོས་པ་མ་ལུས་པ་ཞི་བ་སྟེ། འདི་ནི་བརྗོད་བྱ་དོན་གྱི་དབུ་མའོ། ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ་ཞེས་བྱ་བ་ནི་ལོ་ཙཱ་བའི་མཆོད་བརྗོད་དོ། ། མཚན་དོན་བཤད་ཟིན་ཏོ། །
གཉིས་པ་ལ་གསུམ་སྟེ། མཆོད་པར་བརྗོད་པའི་ཚིག་དོན་བཤད། གཞུང་གི་དོན་ཉིད་གཏན་ལ་དབབ། བསྟན་བཅོས་རྫོགས་པའི་བྱ་བ་བསྟན་པའོ། ། དང་པོ་ལ་བསྟོད་པ་དང༌། ཕྱག་འཚལ་བ་གཉིས་ལས། བསྟོད་པ་བརྗོད་པ་ནི། དང་པོར་བྱང་ཆུབ་མཆོག་ཏུ་ཐུགས་བསྐྱེད་པ་དང༌། བར་དུ་བསྐལ་པ་གྲངས་མེད་གསུམ་དུ་ཚོགས་བསགས་པ་དང༌། ཐ་མར་སངས་རྒྱས་ནས་གཞན་དོན་དུ་ཆོས་ཀྱི་འཁོར་ལོ་བསྐོར་བའི་ཡོན་ཏན་ཐམས་ཅད་ཀྱི་འབྱུང་གནས་སྙིང་རྗེ་ཆེན་པོ་ལ་བསྟོད་པར་འོས་པ་ཉིད་བསྟན་པའི་ཕྱིར་ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས་ཞེས་བྱ་བ་གསུངས་སོ། །
དེ་ལ་ཐུབ་དབང་ཞེས་བྱ་བ་ནི་སངས་རྒྱས་བཅོམ་ལྡན་འདས་ཏེ། སྒོ་གསུམ་ཐུབ་པ་ཐུན་མོང་མ་ཡིན་པ་དང་ལྡན་པས་ཐུབ་པ་ཡིན་ལ། རྒྱུ་གཉིས་ཀྱིས་དབང་པོ་ཡང་ཡིན་པའི་ཕྱིར་ཏེ། སྟོང་ཉིད་སྙིང་རྗེའི་སྙིང་པོ་ཅན་གྱི་ནོར་ལ་དབང་འབྱོར་བ་དང༌། ཉན་ཐོས་དང་རང་སངས་རྒྱས་རྣམས་ཀྱང་བཀའ་ཡིས་དབང་བསྒྱུར་བའི་ཕྱིར་རོ། ། ཁྱད་པར་གཉིས་དང་ལྡན་པའི་ཐུབ་དབང་དེ་ལས་ཉན་ཐོས་དང་རང་སངས་རྒྱས་སྐྱེས་སོ། ། ཅི་ལྟར་སྐྱེས་ཤེ་ན། དེ་པས་རྟེན་ཅིང་འབྲེལ་བར་འབྱུང་བ་གསུངས་པའི་དོན་ཐོས་པའི་ཤེས་རབ་ཀྱིས་བཟུང་ཞིང་བསམ་པ་ལས་བྱུང་བའི་ཤེས་རབ་ཀྱིས་ལེགས་པར་བསམས་པའི་དོན། བསྒོམ་བྱུང་གིས་ཚུལ་བཞིན་དུ་ཉམས་སུ་བླངས་པ་ལས་སྐལ་པ་དང་འཚམས་པའི་ཡོན་ཏན་རྫོགས་པར་འགྱུར་བའི་ཕྱིར་རོ། ། དེ་མི་འཐད་དེ།
རྟེན་འབྲེལ་ལ་ཐོས་བསམ་བྱས་པ་འགའ་ཞིག་བྱང་ཆུབ་ཐོབ་པར་མ་དམིགས་པས་སོ་ཞེ་ན། གལ་ཏེ་ཡང་འགའ་ཞིག་རྟེན་ཅིང་འབྲེལ་བར་འབྱུང་བ་ཐོས་པའི་དབང་གིས་དབུ་མའི་དོན་ལ་མཁས་སུ་ཟིན་ཀྱང༌། མཐོང་བའི་ཆོས་ཁོ་ན་ལ་མྱ་ངན་ལས་འདས་པ་ཐོབ་པ་མི་འགྱུར་མོད། འོན་ཀྱང་ལས་བཞིན་དུ་ཚེ་རབས་གཞན་དུ་གདོན་མི་ཟ་བར་འབྲས་བུ་ཡོངས་སུ་སྨིན་པར་འགྱུར་ཏེ། འཕགས་པ་ལྷས། དེ་ཉིད་ཤེས་པས་གལ་ཏེ་འདིར། ། མྱ་ངན་འདས་པ་མ་ཐོབ་ཀྱང༌། ། སྐྱེ་བ་ཕྱི་མར་འབད་མེད་པར། ། ངེས་པར་ཐོབ་འགྱུར་ལས་བཞིན་ནོ། ། ཞེས་པ་དང༌།
དབུ་མ་ལས་ཀྱང༌། རྫོགས་སངས་རྒྱས་རྣམས་མ་བྱུང་ཞིང༌། ། ཉན་ཐོས་རྣམས་ཀྱང་ཟད་པ་ན། ། རང་སངས་རྒྱས་ཀྱི་ཡེ་ཤེས་ནི། ། རྟེན་པ་མེད་ལས་རབ་ཏུ་སྐྱེ། ། ཞེས་སོ། ། ཅིའི་ཕྱིར་ཉན་ཐོས་ཞེས་བྱ་ཞེ་ན། བདག་མེད་སྟོན་པའི་གདམས་ངག་གི་དོན་ཉམས་སུ་བླངས་པ་ལས་འཐོབ་པའི་འབྲས་བུ་གཞན་ལ་སྒྲོགས་པར་བྱེད་པས་ན་ཉན་ཐོས་སོ། ། ཇི་ལྟར་སྒྲོགས་པའི་ཚུལ་ནི། བྱ་བ་བྱས་སོ། །
འདི་ལས་སྲིད་པ་གཞན་མི་ཤེས་སོ་ཞེས་པའི་ཚུལ་དུ་སྒྲོག་གོ ། ཡང་ན་དེ་པ་རྣམས་ལས་རྫོགས་པའི་སངས་རྒྱས་ཀྱི་ལམ་ཐོས་པ་གཞན་ལ་སྒྲོགས་པར་བྱེད་པས་ཉན་ཐོས་ཏེ། དམ་ཆོས་པདྨ་དཀར་པོའི་མདོ་ལས། མགོན་པོ་དེ་རིང་བདག་ཅག་ཉན་ཐོས་འགྱུར། ། བྱང་ཆུབ་དམ་པ་ཡང་དག་བསྒྲགས་པར་བགྱི། ། བྱང་ཆུབ་པ་ཡི་སྒྲ་ཡང་རབ་ཏུ་བརྗོད། ། དེ་བས་བདག་ཅག་ཉན་ཐོས་མེ་ཟད་འདྲ། ། ཞེས་སོ། ། བྱང་ཆུབ་སེམས་དཔའ་ཡང་དེ་ལྟར་ཡིན་མོད་ཀྱི། འོན་ཀྱང་སངས་རྒྱས་ཀྱི་ལམ་འབྲས་བུ་དང་བཅས་པ་སྒྲོགས་པ་ཙམ་ཡིན་གྱི་རྗེས་སུ་སྒྲུབ་པར་མི་བྱེད་པ་ལ་ཉན་ཐོས་ཞེས་ཐ་སྙད་བྱས་པས་བྱང་ཆུབ་སེམས་དཔའ་ལ་ཐལ་བར་མི་འགྱུར་རོ། །
འདི་ནི་ཉན་ཐོས་ཀྱི་སྒྲ་བཤད་པའོ། ། རང་སངས་རྒྱས་ཀྱི་སྒྲ་བཤད་པ་ནི། སངས་རྒྱས་ཀྱི་སྒྲ་རིགས་ཅན་གསུམ་ཀ་ལ་འཇུག་ཀྱང་འབྲིང་གི་སྒྲ་དང་འབྲེལ་བས་འདིར་རང་རྒྱལ་ལ་བསྙད་དོ། ། ཅིའི་ཕྱིར་འབྲིང་ཞེས་བྱ་ཞེ་ན། བསོད་ནམས་དང་ཡེ་ཤེས་ཉན་ཐོས་ལས་ལྷག་པའི་ཕྱིར་དང༌། ཐུགས་རྗེ་ཆེན་པོ་ལ་སོགས་པ་མེད་པས་རྫོགས་པའི་སངས་རྒྱས་ལས་དམན་པའི་ཕྱིར་འབྲིང་ངོ༌། ། བདག་ཉིད་གཅིག་པུའི་དོན་དུ་སངས་རྒྱས་པས་རང་སངས་རྒྱས་སོ། ། ཡང་ཇི་སྐད་བཤད་པའི་ཉན་ཐོས་དང༌། རང་སངས་རྒྱས་ཀྱི་འབྱུང་གནས་སུ་བསྟན་པའི་ཐུབ་པའི་དབང་པོ་གང་ལས་སྐྱེ་ཞེ་ན། རྫོགས་པའི་སངས་རྒྱས་བྱང་ཆུབ་སེམས་དཔའ་ལས་འཁྲུངས་པ་སྟེ་སྐྱེས་སོ། །
བྱང་ཆུབ་སེམས་དཔའ་རྣམས་ཀྱང་དེ་པས་རྟེན་ཅིང་འབྲེལ་བར་འབྱུང་བའི་ཆོས་བསྟན་པ་ལས་སྐྱེས་པས་རྒྱལ་བའི་སྲས་ཞེས་བརྗོད་པ་མ་ཡིན་ནམ། ཇི་ལྟར་བཅོམ་ལྡན་འདས་བྱང་ཆུབ་སེམས་དཔའ་ལས་སྐྱེས་ཤེ་ན། དེ་ཡང་བདེན་མོད་ཀྱང་ལུང་དང་རིགས་པ་གཉིས་ལ་བརྟེན་ནས་བྱང་ཆུབ་སེམས་དཔའ་ཉིད་རྒྱུར་བཞག་གོ ། དེ་ལ་རིགས་པ་ནི་རྒྱུ་རྣམ་པ་གཉིས་ཀྱིས་སངས་རྒྱས་ཀྱི་རྒྱུའི་གཙོ་བོར་གྱུར་པའི་ཕྱིར་རོ། ། རྒྱུ་གཉིས་པོ་གང་ཞེ་ན། གནས་སྐབས་ཀྱི་ཁྱད་པར་དང་ཡང་དག་པར་ལེན་དུ་འཇུག་པའི་ཁྱད་པར་རོ། ། དང་པོ་ནི། དེ་པ་ནི་བྱང་ཆུབ་སེམས་དཔའི་གནས་སྐབས་ཀྱི་རྒྱུ་ཅན་ཡིན་པའི་ཕྱིར་ཏེ། སྔར་བྱང་ཆུབ་སེམས་དཔར་གྱུར་ནས་མཐར་རྡོ་རྗེ་ལྟ་བུའི་ཏིང་ངེ་འཛིན་གྱི་སྐད་ཅིག་མ་གཉིས་པར་མངོན་པར་བྱང་ཆུབ་པའི་ཕྱིར་རོ། ། གཉིས་པ་ནི།
བྱང་ཆུབ་སེམས་དཔའ་འཇམ་དཔལ་གྱིས་ཤཱཀྱ་ཐུབ་པ་ལ་སོགས་པའི་དེ་པ་རྣམས་བྱང་ཆུབ་ཀྱི་སེམས་ལེན་དུ་གཞུག་པས་སངས་རྒྱས་ཀྱི་རྒྱུར་གྱུར་པ་ཡིན་ནོ། ། ལུང་ཡང་ཡོད་དེ། འཕགས་པ་དཀོན་མཆོག་བརྩེགས་པའི་མདོ་ལས། འོད་སྲུངས་འདི་ལྟ་སྟེ་ཟླ་བ་ཚེས་པ་ལ་ཕྱག་འཚལ་བ་ལྟར་ཉ་བ་ལ་ནི་མ་ཡིན་ནོ། ། འོད་སྲུངས་དེ་བཞིན་དུ་གང་དག་ང་ལ་རབ་ཏུ་དད་པ་དག་གིས་བྱང་ཆུབ་སེམས་དཔའ་རྣམས་ལ་ཕྱག་བྱའི་དེ་པ་རྣམས་ལ་དེ་ལྟ་མ་ཡིན་ནོ། ། དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་རྣམས་ལས་ནི་དེ་པ་རྣམས་འབྱུང་ངོ༌། ། དེ་པ་རྣམས་ལས་ནི་ཉན་ཐོས་དང་རང་སངས་རྒྱས་ཐམས་ཅད་འབྱུང་ངོ་ཞེས་གསུངས་པ་ལྟ་བུའོ། ། ཅིའི་ཕྱིར་མདོ་འདི་ལས་བྱང་ཆུབ་སེམས་དཔའ་ལ་བསྔགས་པ་བརྗོད་ཅེ་ན། བྱང་ཆུབ་སེམས་དཔའ་ནི་སངས་རྒྱས་ཀྱི་རྒྱུ་ཕུན་སུམ་ཚོགས་པ་ཆེས་བརླིང་བ་སྟེ་རྒྱུའི་གཙོ་བོ་ཡིན་པའི་ཕྱིར་དང༌།
རྒྱུར་བྱང་ཆུབ་སེམས་དཔའ་ལ་མཆོད་པར་བརྗོད་པས་འབྲས་བུ་སངས་རྒྱས་ལའང་དོན་གྱིས་མཆོད་པར་དགོངས་ཏེ། དཔེར་ན་སྨན་གྱི་ལྗོན་ཤིང་འབྲས་བུ་དཔག་ཏུ་མེད་པ་སྟེར་བ་ནི་འབྲས་བུ་ཐོབ་པར་བྱ་བའི་ཕྱིར་དུ་མྱུ་གུ་ལ་སོགས་པ་འཐོན་ཞིང་ལོ་མ་འཇམ་པའི་གནས་སྐབས་སུ་སྐྱོང་བར་བྱེད་པ་ལྟར། འབྲས་བུ་དང་མཚུངས་པའི་སངས་རྒྱས་ཐོབ་པའི་ཕྱིར་དུ། མྱུ་གུ་དང་ཆོས་མཚུངས་པའི་བྱང་ཆུབ་སེམས་དཔའ་བསྐྱང་བར་བྱ་བ་ཉིད་དུ་བསྟན་པའི་ཕྱིར་དང༌། དཀོན་མཆོག་བརྩེགས་པ་གསུངས་པའི་དུས་དེར་ཉེ་བར་གྱུར་པའི་གདུལ་བྱ་ཐེག་པ་གསུམ་ལ་འགོད་པ་རྣམས་མཐར་ཐུག་ཐེག་པ་ཆེན་པོ་ལ་ངེས་པར་སྦྱར་བའི་ཕྱིར་དུ་བྱང་ཆུབ་སེམས་དཔའ་ལ་བསྔགས་པ་བརྗོད་དོ། ། ཡང་བྱང་ཆུབ་སེམས་དཔའ་དེ་དག་ཅིའི་རྒྱུ་ཅན་ཡིན་ཞེ་ན། ཞེ་སྡང་མེད་པའི་ངོ་བོ་སྙིང་རྗེའི་སེམས་འོག་ནས་འཆད་པར་འགྱུར་བ་དང༌། དངོས་པོ་དང་དངོས་པོ་མེད་པ་ལ་སོགས་པའི་གཉིས་སུ་ཞེན་པ་མེད་པའི་མཐའ་གཉིས་དང་བྲལ་བའི་བློ་སྟེ་ཤེས་རབ་དང༌། སྨོན་པ་དང་འཇུག་པའི་བདག་ཉིད་ཅན་གྱི་ཀུན་རྫོབ་བྱང་ཆུབ་ཀྱི་སེམས་ནི་རྒྱལ་སྲས་བྱང་ཆུབ་སེམས་དཔའ་རྣམས་ཀྱི་རྒྱུ་ཡིན་ནོ། ། བྱང་ཆུབ་ཀྱི་སེམས་གདུལ་བྱའི་སེམས་ཅན་རྣམས་ཀྱིས་བདག་མེད་པ་རྣམ་པ་གཉིས་ཁོང་དུ་ཆུད་པར་བྱའོ་སྙམ་པའི་རྣམ་པ་ཅན་གྱི་ཡིད་ཀྱི་ཤེས་པའི་ངོ་བོ་ཅན་སེམས་ཅན་རྣམས་ལ་ཕན་པ་དང་བདེ་བའི་སེམས་ལ་སོགས་པའི་ཕན་ཡོན་དགུ་དང་བཅས་པའོ། །
འཕགས་པ་ཆོས་ཀུན་ཏུ་འགྲོ་བའི་མདོ་ཁུངས་སུ་མཛད་ནས་གསུངས་སོ། ། ཅིའི་ཕྱིར་གསུམ་པོ་འདི་ཙམ་ཞིག་བྱང་ཆུབ་སེམས་དཔའི་རྒྱུར་བརྗོད་ཅེ་ན། སྙིང་རྗེ་ཆེན་པོ་དང༌། གཉིས་སུ་མེད་པའི་ཤེས་རབ་དང༌། བྱང་ཆུབ་ཀྱི་སེམས་གསུམ་པོ་འདི་དག་བྱང་ཆུབ་སེམས་དཔའི་རྒྱུའི་གཙོ་བོར་གྱུར་པའི་ཕྱིར་དེ་སྐད་དུ་བརྗོད་དོ། ། རིན་ཆེན་ཕྲེང་བ་ལས། དེ་ཡི་རྩ་བ་བྱང་ཆུབ་སེམས། ། རི་དབང་ལྷུན་པོ་ལྟར་བརྟན་དང༌། ། ཕྱོགས་མཐས་གཏུགས་པའི་སྙིང་རྗེ་དང༌། ། གཉིས་ལ་མི་བརྟེན་ཡེ་ཤེས་ལགས། །
ཞེས་འབྱུང་བས་སོ། ། བྱང་ཆུབ་ཀྱི་སེམས་དང་གཉིས་སུ་མེད་པའི་ཡེ་ཤེས་ཀྱི་རྩ་བ་ཡང་སྙིང་རྗེ་ཡིན་པའི་ཕྱིར་ན་སྙིང་རྗེ་གཙོ་བོ་ཉིད་དུ་བསྟན་པ་ནི་བསྟོད་ཅེས་དྲང་ངོ༌། ། གང་གིས་ན་ཟླ་བ་གྲགས་པ་བདག་གིས་སོ། ། དུས་ནམ་གྱི་ཚེ་ན། བསྟན་བཅོས་རྩོམ་པའི་ཐོག་མར་རོ། ། གང་ལ་བསྟོད་ན་འཆད་པར་འགྱུར་བའི་སྙིང་རྗེ་ལའོ། ། བསྟོད་པའི་རྒྱུ་མཚན་གང་གི་ཕྱིར་ན། ཇི་ལྟར་ན་འཇིག་རྟེན་ན་ལོ་ཐོག་ཕུན་སུམ་ཚོགས་པ་འགྲུབ་པའི་ཕྱིར་དུ། ཐོག་མར་མྱུ་གུ་མ་སྐྱེས་པ་སྐྱེད་པར་བྱེད་པའི་ཕྱིར་ཏེ། འདི་ལྟར་སྙིང་རྗེ་ཅན་གྱི་གང་ཟག་གང་གིས་སེམས་ཅན་སྡུག་བསྔལ་བར་མཐོང་བར་ཡོངས་སུ་སྐྱོབ་པར་བྱ་བའི་ཕྱིར་དུ་སངས་རྒྱས་ཐོབ་པར་བྱའོ་སྙམ་དུ་བྱང་ཆུབ་ཀྱི་སེམས་བསྐྱེད་པ་མངོན་དུ་བྱེད་དོ། །
སེམས་བསྐྱེད་པ་ན། དམ་བཅའ་བ་འདི་ཡང་གཉིས་སུ་མེད་པའི་ཡེ་ཤེས་མེད་ན་མཚན་མར་འཛིན་པའི་གཡང་སར་ལྷུང་བས་འབྲས་བུ་བྱང་ཆུབ་མི་ཐོབ་པའི་ཕྱིར། མཚན་མར་འཛིན་པའི་གཉེན་པོར་གཉིས་སུ་མེད་པའི་ཡེ་ཤེས་ལ་ངེས་པར་འཇུག་སྟེ། དེའི་ཕྱིར་སངས་རྒྱས་ཀྱི་ཆོས་ཐམས་ཅད་ཀྱི་ས་བོན་སྙིང་རྗེ་ཡིན་ནོ། ། དེ་ཡང་རིན་ཆེན་ཕྲེང་བ་ལས། ཐེག་པ་ཆེན་པོ་གང་ཞིག་ལས། ། སྙིང་རྗེ་སྔོན་བཏང་སྤྱོད་ཀུན་དང༌། ། ཡེ་ཤེས་དྲི་མ་མེད་བཤད་པ། ། སེམས་ཡོད་སུ་ཞིག་དེ་ལ་སྨོད། ། ཅེས་འབྱུང་ངོ༌། །
བར་དུ་ཚོགས་གཉིས་ཀྱི་དགེ་བ་གོང་ནས་གོང་དུ་སྤེལ་བ་ལ་ཆུ་དང་འདྲ་བ་ཡིན་ཏེ། བྱང་ཆུབ་ཀྱི་སེམས་ཀྱི་མྱུ་གུ་འབྲས་བུ་མཐར་ཐུག་པ་སངས་རྒྱས་ཀྱི་ཡོན་ཏན་ཡོངས་སུ་སྨིན་གྱི་བར་དུ་སྙིང་རྗེའི་ཆུས་ཡང་དང་ཡང་དུ་བཅུས་ནས་བར་མ་དོར་དམན་པའི་མྱང་འདས་སུ་ཉེ་ཞོར་མི་འགྱུར་བར་གོང་ནས་གོང་དུ་ཁྱད་པར་དུ་འགྲོ་བའི་ཕྱིར་རོ། ། ཐ་མར་ལོངས་སྤྱོད་པའི་དོན་དུ་ཡུན་རིང་དུ་གནས་པ་ལ་ཡོངས་སུ་སྨིན་པ་དང་འདྲ་བ་ཡིན་ཏེ། སྨིན་རུང་གི་སེམས་ཅན་ཡལ་བར་མི་འདོར་བའི་སྙིང་རྗེ་ཡོངས་སུ་སྨིན་པའི་དབང་གིས་རང་དོན་ཆོས་ཀྱི་སྐུ་ལ་གནས་ཀྱང་གཞན་དོན་གཟུགས་ཀྱི་སྐུའི་སྣང་བ་བསྟན་ཏེ། ཆོས་ཀྱི་འཁོར་ལོ་བསྐོར་བའི་སྒོ་ནས་མངོན་པར་མཐོ་བ་དང་ངེས་པར་ལེགས་པའི་འབྲས་བུའི་ཚོགས་གཅིག་ནས་གཅིག་ཏུ་བརྒྱུད་པའི་རིམ་པ་ཡུན་རིང་པོར་མངོན་པར་འཕེལ་བའི་ཕྱིར་རོ། ། བསྟོད་པ་བརྗོད་ཟིན་ནས་ད་ནི་དམིགས་པའི་བྱེ་བྲག་ལ་འཇུག་པའི་སྒོ་ནས་སྙིང་རྗེ་གསུམ་གྱི་ངོ་བོའི་ཁྱད་པར་བསྟན་ཏེ་ཕྱག་འཚལ་བ་ལ་སེམས་ཅན་ལ་དམིགས་པ་དང༌། ཆོས་དང༌། དམིགས་པ་མེད་པའི་སྙིང་རྗེ་ལ་ཕྱག་འཚལ་བ་གསུམ་ལས། དང་པོ་ལ་འདུད་ཅེས་དྲང་ངོ༌། ། གང་གིས་ན་ཟླ་བ་གྲགས་པས་སོ། །
གང་ལ་ཞེ་ན་འགྲོ་བ་སྡུག་བསྔལ་རྒྱུ་དང་བཅས་པ་ལས་སྒྲོལ་བར་འདོད་པའི་མཚན་ཉིད་ཅན་གྱི་སྙིང་རྗེར་གྱུར་པ་གང་ཡིན་པ་དེ་ལའོ། ། འགྲོ་བ་ཇི་ལྟ་བུ་ཞེ་ན། ཁྱད་པར་གཉིས་དང་ལྡན་པ་སྟེ། ངོ་བོའི་ཁྱད་པར་ནི་ཟོ་ཆུན་གྱི་ཁྱུད་མོ་འཕྱན་པ་ལྟར་རང་དབང་མེད་པར་གྱུར་པའི་རང་བཞིན་ཅན་ནོ། ། རྒྱུ་གང་ལས་འཕྱན་ཞེ་ན། རྒྱུའི་ཁྱད་པར་བསྟན་པ་ནི། བདག་གིར་མངོན་པར་ཞེན་པའི་དང་པོར་ཉེ་བར་ལེན་པའི་ཕུང་པོ་ལ་ཡོད་པ་མ་ཡིན་པའི་བདག་ཉེ་བར་བཏགས་ནས་ང་ཞེས་ཞེན་པར་གྱུར་ཅིང༌། ངར་འཛིན་གྱི་ཡུལ་ལས་གཞན་པ་རྣམས་ལ་བདག་གི་རྫས་དང་ལོངས་སྤྱོད་འདི་ཞེས་ཆགས་པ་སྐྱེད་པར་གྱུར་པའི་རྒྱུ་ལས་སོ། ། ཚིག་དང་པོས་ནི་གང་ཟག་གི་བདག་འཛིན་བསྟན་ཅིང༌། གཉིས་པས་ཆོས་ཀྱི་བདག་འཛིན་བསྟན་ཏོ། །
ཇི་ལྟར་ཟོ་ཆུན་གྱི་རྒྱུད་དང་ཆོས་མཚུངས་ཤེ་ན། བདག་དང་བདག་གིར་ཞེན་པའི་འཇིག་རྟེན་པ་འདི་ནི་ལས་དང་ཉོན་མོངས་པའི་ཐག་པས་ཆེས་བསྡོམས་ཤིང༌། རྣམ་པར་ཤེས་པའི་འཁྲུལ་འཁོར་མཁན་གྱིས་བསྐྱོད་པ་ལ་རགས་ལས་ཏེ་འཇུག་པ་འཁོར་བའི་ཁྲོན་པ་ཆེན་པོ་སྲིད་པའི་རྩེ་མོ་ནས་མནར་མེད་པར་ཐུག་པར་ཟབ་ཅིང༌། བར་མཚམས་མེད་པར་འཕྱན་པ་ངན་སོང་དུ་རང་གི་ངང་གིས་འཇུག་ཅིང༌། དགེ་བ་བཅུའི་འབད་པས་ལྷ་མིའི་གནས་སུ་དྲང་བར་བྱ་བ། ཉོན་མོངས་པ་དང་ལས་དང་སྐྱེ་བའི་ཉོན་མོངས་པ་གསུམ་གྱིས་བར་མཚམས་མེད་པར་ཉི་མ་རེ་རེ་ཞིང་སྡུག་བསྔལ་གྱི་སྡུག་བསྔལ་དང༌། འགྱུར་བའི་སྡུག་བསྔལ་དག་གིས་གཅོག་པའི་ཕྱིར་ཟོ་ཆུན་གྱི་ཆུན་མོ་དང་མཚུངས་པ་ཡིན་ནོ། ། གཉིས་པ་ཆོས་དང་དམིགས་པ་མེད་པའི་སྙིང་རྗེ་ལ་ཕྱག་འཚལ་བ་ནི། གདུལ་བྱའི་འགྲོ་བ་མཐོང་བ་ན་སྡུག་བསྔལ་དང་བྲལ་བར་འདོད་པའི་རྣམ་པ་ཅན་གྱི་སྙིང་རྗེར་གྱུར་པ་གང་ཡིན་པ་དེ་ལ་འདུད་དོ། ། དེ་ལ་ཆོས་ལ་དམིགས་པའི་སྙིང་རྗེ་ནི་དཔེར་ན།
ཆུ་ཤིན་ཏུ་དྭངས་པས་གང་བའི་ཆུ་མཚོའི་ནང་དུ་ཟླ་བའི་གཟུགས་བརྙན་ཤར་བ་རླུང་ཅུང་ཟད་ཀྱིས་བསྐྱོད་པ་ཚེ་འཇིག་རྟེན་པ་རྣམས་ཀྱིས་རྟེན་གྱི་ཡུལ་ཆུ་དང་ལྷན་ཅིག་ཏུ་འཇིག་པ་མཐོང་བ་ལྟར་བྱང་ཆུབ་སེམས་དཔའ་རྣམས་ཀྱིས་ཀྱང་མཐའ་ཡས་པའི་སེམས་ཅན་འཇིག་ཚོགས་ལ་ལྟ་བའི་མཚོ། མ་རིག་པའི་ཆུས་ཡོངས་སུ་གང་བ་ཚུལ་བཞིན་མ་ཡིན་པའི་རྣམ་པར་རྟོག་པའི་རླུང་གིས་བསྐྱོད་པའི་ནང་དུ་གནས་པ། རང་གི་ལས་ཀྱི་གཟུགས་བརྙན་ལྟ་བུར་སྐད་ཅིག་རེ་རེ་ལ་མི་རྟག་པའི་སྡུག་བསྔལ་གྱིས་རབ་ཏུ་གཡོ་བར་མཐོང་བའོ། ། དམིགས་པ་མེད་པའི་སྙིང་རྗེ་ནི། ཆུ་ཟླ་རང་བཞིན་གྱིས་སྟོང་པ་ལྟར་འགྲོ་བ་འདི་དག་གདོད་མ་ནས་མ་སྐྱེས་པས་རང་བཞིན་གྱིས་སྟོང་པར་མཐོང་བའོ། ། སྙིང་རྗེ་གསུམ་པོ་དེ་དག་གི་བསྡུས་པའི་དོན་ནི་ངོ་བོའི་ཁྱད་པར་དང་བྱེད་ལས་དང་ས་མཚམས་གསུམ་གྱིས་རིག་པར་བྱ་སྟེ། དེ་ལ་ངོ་བོའི་ཁྱད་པར་ནི། སེམས་ཅན་ལ་དམིགས་པར་མཚུངས་ཀྱང་དམིགས་ཡུལ་སེམས་ཅན་སྡུག་བསྔལ་བར་དམིགས་ནས་སྡུག་བསྔལ་ལས་སྐྱོབ་པའི་རྣམ་པ་ཅན་དང༌། དམིགས་ཡུལ་སེམས་ཅན་མི་རྟག་པ་དང༌། རང་བཞིན་གྱིས་སྟོང་པར་དམིགས་ནས་སངས་རྒྱས་ལ་འགོད་པར་འདོད་པའི་རྣམ་པ་ཅན་ཏེ།
དམིགས་པའི་ཡུལ་གྱི་ཁྱད་པར་གྱི་ཆོས་ལ་འཇུག་པའི་བྱེ་བྲག་གིས་གསུམ་དུ་ཕྱེ་བའོ། ། བྱེད་ལས་ནི་གནས་སྐབས་ཀྱི་སྡུག་བསྔལ་ལས་སྐྱོབ་པ་དང༌། མཐར་ཐུག་གི་སྡུག་བསྔལ་ལས་སྐྱོབ་པ་དང༌། སྲིད་ཞི་མཐའ་དག་གི་རྒུད་པ་ལས་སྐྱོབ་པའི་བྱ་བ་བྱེད་དོ། ། ས་མཚམས་ནི་དང་པོ་ཚོགས་སྦྱོར་ན་ཡོད་ཅིང༌། གཉིས་པ་ཉན་རང་འཕགས་པ་དང༌། གསུམ་པ་ཐེག་ཆེན་གྱི་མཐོང་ལམ་ཡན་ཆད་ན་ཡོད་དོ། ། མཆོད་པར་བརྗོད་པའི་དོན་བཤད་ཟིན་ཏོ། ། གཉིས་པ་གཞུང་གི་དོན་གཏན་ལ་དབབ་པ་ལ་གསུམ་སྟེ། རྒྱུའི་ས་བཅུ་སོ་སོར་བཤད།
སའི་ཡོན་ཏན་རྒྱས་པར་བཤད། འབྲས་བུའི་ས་ཉིད་གསལ་བར་བསྟན་པའོ། ། དང་པོ་ལ་སའི་ངོ་བོ་བསྟན་པ་ནི། བྱང་ཆུབ་སེམས་དཔའ་རྣམས་ཀྱི་ཟག་པ་མེད་པའི་ཡེ་ཤེས་སྙིང་རྗེ་ཆེན་པོས་ཡོངས་སུ་ཟིན་པ་ལ་ས་ཞེས་བྱ་སྟེ། ཡོན་ཏན་གྱི་རྟེན་དུ་གྱུར་པའི་ཕྱིར་རོ། ། འདི་ལ་ཡུལ་ཆོས་ཀྱི་དབྱིངས་མི་འདྲ་བ་རྟོགས་པའི་སྒོ་ནས་ཡུལ་ཅན་ཡེ་ཤེས་ལ་མི་འདྲ་བའི་ཁྱད་པར་གྱི་དབྱེ་བ་མེད་དེ། ཇི་སྐད་དུ་ས་བཅུ་པ་ལས། ཇི་ལྟར་བར་སྣང་བྱ་རྗེས་མཁས་རྣམས་ཀྱིས། ། བརྗོད་པར་ནུས་མ་ཡིན་ཞིང་མི་མཐོང་བ། ། དེ་ལྟར་རྒྱལ་བའི་སྲས་ཀྱི་ས་ཀུན་ཀྱང༌། །
བརྗོད་མི་ནུས་ན་མཉན་པར་ག་ལ་ནུས། ། ཞེས་སོ། ། འོན་ཀྱང་གོང་ནས་གོང་དུ་སངས་རྒྱས་ཀྱི་ཞལ་མཐོང་བ་ལ་སོགས་པའི་ཡོན་ཏན་གྱི་གྲངས་རྣམ་པར་འཕེལ་བ་དང༌། འཇིག་རྟེན་གྱི་ཁམས་གཡོ་བ་ལ་སོགས་པའི་མཐུ་ཕུལ་དུ་བྱུང་བ་ཐོབ་པ་དང༌། སྦྱིན་པ་ལ་སོགས་པའི་ཕ་རོལ་ཕྱིན་པ་བཀླགས་པ་དང༌། རིན་ཆེན་ཕྲེང་བ་ལས་བསྟན་པ་བཞིན་དུ་འཛམ་བུ་གླིང་དང་གླིང་བཞི་ལ་དབང་བྱེད་པའི་སྐྱེ་བ་འཛིན་པ་ལ་སོགས་པའི་རྣམ་པར་སྨིན་པའི་བྱེ་བྲག་གིས་རབ་ཏུ་དགའ་བ་ལ་སོགས་པའི་ས་བཅུར་རྣམ་པར་བཞག་གོ ། དེ་ལ་བྱང་ཆུབ་ཀྱི་སེམས་དང་པོ་ནི། དོན་བཞིའི་སྒོ་ནས་བསྟན་པར་བྱ་སྟེ། ས་རང་གི་ངོ་བོ་བསྟན། ས་ལ་གནས་པའི་ཡོན་ཏན་བརྗོད།
སྦྱིན་པའི་ཕར་ཕྱིན་ལྷག་པར་བསྟན། སའི་བསྔགས་པར་བརྗོད་དེ་མཇུག་བསྡུ་བའོ། ། དང་པོ་ནི། རྒྱལ་བའི་སྲས་ས་དང་པོ་ལ་གནས་པ་འདིའི་སེམས་སྙིང་རྗེས་ཡོངས་སུ་ཟིན་པའི་སེམས་གང་གཉིས་སུ་མེད་པའི་ཡེ་ཤེས་ཀྱི་ངོ་བོ་ཅན་མཐུ་ཕུལ་དུ་བྱུང་བ་ལ་སོགས་པའི་འབྲས་བུས་ཉེ་བར་མཚོན་པ་དེ་ནི་སེམས་བསྐྱེད་པ་དང་པོ་ཞེས་བྱའོ། ། དེ་ཡང་ཁྱད་པར་བཞི་དང་ལྡན་པ་སྟེ། ཁྱད་པར་དང་པོ་ནི། དམིགས་པ་མེད་པའི་སྙིང་རྗེའི་དབང་གིས་སེམས་ཅན་གཞན་གྱི་དབང་དུ་གྱུར་པའོ། ། ཅིང་ནི་སྡུད་པའི་ཚིག་གོ ། དགོས་པ་ཅིའི་དོན་དུ་ཞེ་ན། འགྲོ་བ་རྣམས་སྡུག་བསྔལ་ལས་རྣམ་པར་གྲོལ་བར་བྱ་བའི་ཕྱིར་རོ། །
ཁྱད་པར་གཉིས་པ་ནི། འགྲོ་བ་རྣམས་སྡུག་བསྔལ་ལས་རྣམ་པར་གྲོལ་བར་བྱ་བའི་ཕྱིར་དམིགས་པ་མེད་པའི་སྙིང་རྗེའི་དབང་གིས་སེམས་ཅན་གཞན་གྱི་དབང་དུ་གྱུར་པ་དང༌། ཁྱད་པར་གསུམ་པ་ནི། བྱང་ཆུབ་སེམས་དཔའ་ཀུན་ཏུ་བཟང་པོའི་སྨོན་ལམ་གྱིས་དགེ་བའི་རྩ་བ་འཁོར་གསུམ་དག་པའི་སྒོ་ནས་གཞན་དོན་དུ་བསྔོ་བ་བྱེད་པ་དང༌། ཁྱད་པར་བཞི་པ་ནི་ཟག་པ་མེད་པའི་དགའ་བདེ་གསར་དུ་ཐོབ་པ་ལ་རབ་ཏུ་གནས་པས་རབ་ཏུ་དགའ་བའི་མིང་གིས་ཁྱད་པར་དུ་བྱས་པ་ཅན་ནོ། ། ཅིའི་ཕྱིར་ཀུན་ཏུ་བཟང་པོའི་སྨོན་ལམ་ཁྱད་པར་དུ་བཀོད་ཅེ་ན། གནས་སྐབས་འདིར་སྨོན་ལམ་འབུམ་ཕྲག་གྲངས་མེད་པ་ཕྲག་བཅུ་འདེབས་པ་དེ་དག་ཀུན་ཏུ་བཟང་པོའི་སྨོན་ལམ་གྱི་ནང་དུ་འདུ་བས་སྨོན་ལམ་མ་ལུས་པ་ཉེ་བར་བསྡུ་བའི་ཕྱིར་སྨོས་སོ། ། ཅིའི་ཕྱིར་འདི་ལས་ས་བཅུ་རྣམ་པར་བཞག་ཅིང་མོས་པས་སྤྱོད་པ་གང་གི་ནང་དུ་འདུ་ཞེ་ན། ཇི་ལྟར་ཉན་ཐོས་ཀྱི་ཐེག་པར་ས་བརྒྱད་རྣམ་པར་བཞག་པ་བཞིན་དུ་འདིར་ཡང་བྱང་ཆུབ་སེམས་དཔའི་ས་བཅུ་ཡིན་ནོ། ། ཇི་ལྟར་ཉན་ཐོས་ངེས་པར་འབྱེད་པའི་ཆ་མཐུན་སྐྱེས་པ་ཙམ་ནི་འབྲས་བུ་དང་པོ་ལ་ཞུགས་པར་མི་འདོད་པ་བཞིན་དུ་འདིར་ཡང་ཡིན་ཏེ།
དཀོན་མཆོག་སྤྲིན་གྱི་མདོ་ལས། མོས་པ་ཆེན་པོའི་ཡང་ཆེན་པོས་སྤྱོད་པ་ཆོས་ཉིད་ཀྱི་ས་དང་པོ་དེ་མ་ཐག་ཏུ་ཐོབ་པར་གནས་པ་འདི་ནི་བྱང་ཆུབ་སེམས་དཔའི་སེམས་མ་བསྐྱེད་པའི་སའོ་ཞེས་གསུངས་པ་ལྟ་བུའོ། ། ཡང་དེ་ཉིད་ལས། མོས་པས་སྤྱོད་པའི་སྐད་ཅིག་དེ་ལ་གནས་པ་ཡང༌། རིགས་ཀྱི་བུ་འདི་ལྟ་སྟེ་དཔེར་ན་འཁོར་ལོས་སྒྱུར་བའི་རྒྱལ་པོ་ནི་མིའི་མདོག་ལས་འདས་ལ་ལྷའི་མདོག་མ་ཐོབ་པ་ཡིན་ཏེ། དེ་བཞིན་དུ་བྱང་ཆུབ་སེམས་དཔའ་ཡང་འཇིག་རྟེན་པ་དང་ཉན་ཐོས་དང་རང་སངས་རྒྱས་ཀྱི་ས་ཐམས་ཅད་ལས་ནི་ཤིན་ཏུ་འདས་ལ་དོན་དམ་པའི་བྱང་ཆུབ་སེམས་དཔའི་ས་ནི་མ་ཐོབ་པ་ཡིན་ནོ་ཞེས་བཤད་དོ། ། གཉིས་པ་ས་ལ་གནས་པའི་ཡོན་ཏན་བརྗོད་པ་ནི། ས་དང་པོ་ལ་ཞུགས་པར་གྱུར་པ་དེ་ནས་བཟུང་སྟེ། བྱང་ཆུབ་སེམས་དཔའ་དེ་ནི་སེམས་བསྐྱེད་པ་དང་པོ་དེ་ཐོབ་པར་གྱུར་པ་དེ་ཡིས་བྱང་ཆུབ་སེམས་དཔའ་འཕགས་པ་ཞེས་བྱ་བའི་སྒྲ་ཉིད་ཀྱིས་བསྙད་དོ། ། རྣམ་པ་གཞན་སོ་སྐྱེའི་མིང་གིས་བསྙད་པར་བྱ་བ་མ་ཡིན་ཏེ།
དེའི་ཚེ་འཕགས་པ་ཡིན་ཕྱིར་རོ། ། ཅིའི་ཕྱིར་སོ་སོ་སྐྱེ་བོ་ལ་བྱང་ཆུབ་སེམས་དཔའི་སྒྲས་བསྙད་པར་བྱ་བ་མིན་ཞེ་ན། བྱང་ཆུབ་ནི་ཆོས་ཀྱི་དབྱིངས་ཡིན་ལ་སེམས་དཔའ་ནི་དེ་ཅི་ལྟ་བ་བཞིན་རྟོགས་པ་ཡིན་པས་སོ་སྐྱེ་ལ་དེ་མི་འཐད་པའི་ཕྱིར་ཏེ། བཅོམ་ལྡན་འདས་མ་ཉིས་སྟོང་ལྔ་བརྒྱ་པ་ལས། བྱང་ཆུབ་སེམས་དཔའ་ཞེས་བྱ་བ་ནི་རྗེས་སུ་རྟོགས་པའི་སེམས་དཔའི་ཚིགས་བླ་དྭགས་ཏེ། གང་གིས་ཆོས་ཐམས་ཅད་རྗེས་སུ་རྟོགས་ཤིང་ཤེས་པའོ། ། ཇི་ལྟར་ཤེས་ཤེ་ན། མ་བྱུང་བ་དང་ཡང་དག་པར་མ་བྱུང་བ་དང༌། མ་ལོག་པ་དང༌། དེ་དག་ཇི་ལྟར་བྱིས་པ་སོ་སོ་སྐྱེ་བོས་རྙེད་པ་དེ་ལྟར་མ་ཡིན་པ་སྟེ།
དེའི་ཕྱིར་བྱང་ཆུབ་སེམས་དཔའ་ཞེས་བྱའོ་ཞེས་གསུངས་སོ། ། གནས་སྐབས་དེར་བྱང་ཆུབ་སེམས་དཔའ་འཕགས་པར་བརྗོད་པར་མ་ཟད་ཀྱི། བྱང་ཆུབ་སེམས་དཔའ་འདི་ནི་དེ་བཞིན་གཤེགས་པ་རྣམས་ཀྱི་གདུང་འཛིན་པའི་རིགས་སུའང་སྐྱེས་པ་ཡིན་ཏེ། སོ་སོ་སྐྱེ་བོ་དང་ཉན་ཐོས་དང་རང་སངས་རྒྱས་ཀྱི་ས་ཐམས་ཅད་ལས་འདས་པའི་ཕྱིར་དང༌། དེ་པའི་ས་ལ་རྗེས་སུ་འགྲོ་བའི་ཟག་མེད་ཀྱི་ལམ་དང་པོ་སྐྱེས་པའི་ཕྱིར་རོ། ། རྒྱལ་བའི་སྲས་པོ་འདི་ཡི་འཇིག་ཚོགས་ལ་ལྟ་བ་དང༌། ཐེ་ཚོམ་དང༌། ཚུལ་ཁྲིམས་དང༌། བརྟུལ་ཞུགས་མཆོག་ཏུ་འཛིན་པ་ཞེས་པའི་ཀུན་ཏུ་སྦྱོར་བ་གསུམ་དང་བྲལ་བ་ཡང་ཡིན་ཏེ། གང་ཟག་གི་བདག་མེད་པ་མངོན་སུམ་དུ་མཐོང་བས་དེ་དག་སླར་མི་སྐྱེ་བའི་ཕྱིར་རོ། །
ས་དང་པོའི་བྱང་ཆུབ་སེམས་དཔའ་དེ་ནི་དགའ་བ་མཆོག་ཏུ་གྱུར་པ་འཆང་བ་སྟེ་སྲེལ་བ་ཡིན་ཏེ། ཟག་པ་མེད་པའི་དགའ་བ་མངའ་བ་ཉིད་ཀྱི་ཕྱིར་ཏེ། ངེས་པ་ལ་དངོས་སུ་ཞུགས་པའི་རྒྱུ་ཅན་གྱི་ཡོན་ཏན་ཐོབ་པ་དང༌། སའི་མི་མཐུན་པའི་ཕྱོགས་དང་བྲལ་བས་ཐུན་མོང་མ་ཡིན་པའི་དགའ་བ་ཁྱད་པར་ཅན་སྐྱེས་པས་སོ། ། འཇིག་རྟེན་གྱི་ཁམས་བརྒྱ་རྫུ་འཕྲུལ་གྱི་སྟོབས་ཀྱིས་ཀུན་ནས་གཡོ་བར་ནུས་ཤིང་གཅིག་ཏུ་གྱུར་ནས་མང་པོ་ལ་སོགས་པའི་ནུས་པའང་ཐོབ་པ་ཡིན་ནོ། ། ས་དང་པོ་ཐོབ་པའི་རྗེས་ནས་ས་གཉིས་པ་དང་གསུམ་པ་ལེགས་པར་གནོན་པ་སྟེ་བགྲོད་པར་བྱེད་ཅིང་གོང་མ་ཀུན་ཏུ་འོད་ཀྱི་ས་ལ་རབ་ཏུ་འགྲོ་བར་ཡང་འགྱུར་ཏེ་ཁོང་དུ་ཆུད་པའི་ས་ཉིད་ཀྱི་དོན་གོམས་པར་བྱེད་པའི་ཕྱིར་དང༌། ས་གཉིས་པ་ལ་སོགས་པ་གནོན་པ་ལ་ཆེས་སྤྲོ་བའི་ཕྱིར་རོ། ། འཕགས་པ་བརྒྱད་པ་རྒྱུན་ཞུགས་ཞུགས་པ་ལ་མི་དགེ་བཅུ་མི་བྱེད་པའི་ཡོན་ཏན་ཡོད་པས་ངན་འགྲོའི་ལམ་འགག་པ་དང༌། བདེན་པ་མཐོང་བས་སོ་སྐྱེའི་སྐྱོན་རྣམས་ཟད་པ་ཇི་ལྟ་བ་དེ་ལྟར་ས་དང་པོ་ཐོབ་པ་དེའི་ཚེ་མི་དགེ་བ་བཅུ་མི་བྱེད་པས་འདིའི་རྒྱུད་ལ་ངན་འགྲོའི་ལམ་རྣམས་མཐའ་དག་འགག་པར་འགྱུར་ཞིང༌། དེ་ཡི་ཚེ་བདེན་པ་མཐོང་བས་འདིའི་རྒྱུད་ལ་སོ་སོ་སྐྱེ་བོའི་ས་རྣམས་ཟད་པས་བྱང་ཆུབ་སེམས་དཔའ་འདི་རྒྱུན་ཞུགས་ཞུགས་པའི་དཔེའི་སྒོ་ནས་ཉེ་བར་བསྟན་ཏེ།
ཉན་ཐོས་དང་བསེ་རུ་ཟིལ་གྱིས་གནོན་པར་བསྟན་པ་ནི། རྫོགས་པའི་བྱང་ཆུབ་ཀྱི་རྒྱུར་གྱུར་པའི་སེམས་ལྟ་དང་པོ་ལ་གནས་པས་ཀྱང་ཀུན་རྫོབ་བྱང་ཆུབ་ཀྱི་སེམས་དང་སྙིང་རྗེ་ལ་སོགས་པའི་བསོད་ནམས་ཀྱི་ཚོགས་དག་གི་དབང་གིས་ཕམ་པ་སྟེ་ཟིལ་གྱིས་གནོན་པར་བྱས་ནས་བསོད་ནམས་རྣམ་པར་འཕེལ་ལོ། ། གང་ཟིལ་གྱིས་གནོན་ཞེ་ན། ཐུབ་པའི་དབང་པོའི་གསུང་ལས་སྐྱེས་པ་ཉན་ཐོས་དང་བཅས་པའི་སྒྲས་བསྡུས་པ་རང་སངས་རྒྱས་རྣམས་ཟིལ་གྱིས་གནོན་ཏོ། ། ཇི་སྐད་དུ་བྱམས་པའི་རྣམ་ཐར་ལས། རིགས་ཀྱི་བུ་འདི་ལྟ་སྟེ་དཔེར་ན་རྒྱལ་པོའི་བུ་སྐྱེས་ནས་རིང་པོ་མ་ལོན་པར་རྒྱལ་པོའི་མཚན་དང་ལྡན་པ་ནི་བློན་པོའི་ཚོགས་གཙོ་བོར་གྱུར་པ་ཐམས་ཅད་ཀྱང་རིགས་ཀྱི་བདག་ཉིད་ཆེ་བའི་དབང་གིས་ཟིལ་གྱིས་གནོན་ཏོ། ། དེ་བཞིན་དུ་བྱང་ཆུབ་སེམས་དཔའ་ལས་དང་པོ་པ་བྱང་ཆུབ་ཏུ་སེམས་བསྐྱེད་ནས་རིང་པོ་མ་ལོན་པ་དེ་པ་ཆོས་ཀྱི་རྒྱལ་པོའི་རིགས་སུ་སྐྱེས་པས་ཀྱང་བྱང་ཆུབ་ཀྱི་སེམས་དང་སྙིང་རྗེའི་དབང་གིས་ཉན་ཐོས་དང་རང་སངས་རྒྱས་ཡུན་རིང་དུ་ཚངས་པར་སྤྱོད་པ་རྣམས་ཟིལ་གྱིས་གནོན་ཏོ། ། རིགས་ཀྱི་བུ་འདི་ལྟ་སྟེ་དཔེར་ན་ནམ་མཁའ་ལྡིང་གི་དབང་པོ་ཆེན་པོའི་ཕྲུ་གུ་སྐྱེས་ནས་རིང་པོ་མ་ལོན་པའི་གཤོག་པའི་རླུང་གི་ཤུགས་དང་མིག་ཡོངས་སུ་དག་པའི་ཡོན་ཏན་གང་ཡིན་པ་དེ་ནི་དེ་ལས་གཞན་པའི་བྱའི་ཚོགས་མ་ལུས་པ་རྒས་པར་གྱུར་པ་ཐམས་ཅད་ལ་ཡོད་པ་མ་ཡིན་ནོ། ། དེ་བཞིན་དུ་བྱང་ཆུབ་སེམས་དཔའ་བྱང་ཆུབ་ཏུ་སེམས་དང་པོ་བསྐྱེད་པའི་བྱང་ཆུབ་སེམས་དཔའ་ནམ་མཁའ་ལྡིང་གི་དབང་པོ་ཆེན་པོའི་རིགས་ཀྱི་རྒྱུད་དུ་ཡང་དག་པར་བྱུང་བ་ནམ་མཁའ་ལྡིང་གི་དབང་པོའི་ཕྲུ་གུ་ཐམས་ཅད་མཁྱེན་པ་ཉིད་དུ་སེམས་བསྐྱེད་པའི་གཤོག་པའི་སྟོབས་ཀྱིས་ཕ་རོལ་གནོན་པ་དང༌། ལྷག་པའི་བསམ་པ་ཡོངས་སུ་དག་པའི་མིག་གི་ཡོན་ཏན་གང་ཡིན་པ་དེ་ནི་བསྐལ་པ་སྟོང་དུ་ངེས་པར་འབྱུང་བའི་ཉན་ཐོས་དང་རང་སངས་རྒྱས་ཐམས་ཅད་ལ་ཡོད་པ་མ་ཡིན་ནོ། །
ཞེས་བྱ་བ་ལ་སོགས་པ་གསུངས་པ་ལྟ་བུའོ། ། དུས་གང་གི་ཚེ་བློ་གྲོས་ཀྱི་མཐུས་ཟིལ་གྱིས་གནོན་ཞེ་ན་བྱང་ཆུབ་སེམས་དཔའ་དེ་ནི་ས་བདུན་པ་རིང་དུ་སོང་བ་ཐོབ་པར་གྱུར་པའི་ཚེ། རང་གི་ཡུལ་ཤེས་པའི་ཆེ་བ་ཆོས་དབྱིངས་ལ་གོམས་པ་ཕུལ་དུ་བྱུང་བ་ཐོབ་པ་ལ་གནས་པས། བསོད་ནམས་ལྷག་པར་མ་ཟད་སྟོང་ཉིད་རྟོགས་པའི་བློ་ཡང་ལྷག་པར་འགྱུར་རོ། ། འགྲེལ་བཤད་ལས་བློ་གྲོས་ལྷག་པའི་དོན་མདོ་སྡེ་ལ་སོགས་པའི་མཚན་མ་ལ་མི་ལྟོས་པར་ཆོས་ཀྱི་དབྱིངས་གོམས་པ་བྱེད་ནུས་པ་ལ་བཤད་དོ། ། ཡང་འགའ་ཞིག་ས་བཅུའི་མཉམ་བཞག་ལ་ཁྱད་པར་མེད་པར་འདོད་པ་དག་གིས་ནི་གཞུང་མ་མཐོང་བའམ་བློ་ཁ་མ་ཕྱོགས་པར་ཟད་དོ། ། འདི་ལ་རང་གི་ངོ་བོའི་ཁྱད་པར་གྱིས་བྱས་པའི་དབྱེ་བ་མེད་པ་གསུངས་པ་མ་ཡིན་ནམ་ཞེ་ན། དེ་ནི་ཆོས་ཀྱི་དབྱིངས་ལ་རང་བཞིན་མི་འདྲ་བ་དུ་མ་མེད་པས་ཆོས་དབྱིངས་མི་འདྲ་བ་རྟོགས་པའི་སྒོ་ནས་ཡུལ་ཅན་ཡེ་ཤེས་ལ་ངོ་བོ་མི་འདྲ་བའི་དབྱེ་བ་བསྟན་དུ་མེད་པའི་དོན་དུ་བཤད་ཟིན་ཏོ། ། འོག་ཏུ་ཐེག་པ་ཆེན་པོ་གཅིག་ཏུ་ངེས་པའི་སྒྲུབ་བྱེད་ལ་ཡང་དེ་ཉིད་དུ་གསལ་བར་བསྟན་ཏོ། ། ས་བདུན་པ་ནས་བློ་གྲོས་ཕུལ་དུ་བྱུང་བར་འགྲོ་བའི་ལུང་གི་ཁུངས་བསྟན་པ་ནི།
འཕགས་པ་ས་བཅུ་པ་ལས། ཀྱེ་རྒྱལ་པོའི་སྲས་དག་འདི་ལྟར་ཏེ། དཔེར་ན་རྒྱལ་པོའི་རིགས་སུ་སྐྱེས་པའི་རྒྱལ་པོའི་བུ་རྒྱལ་པོའི་མཚན་དང་ལྡན་པ་ནི་སྐྱེས་པ་ཙམ་གྱིས་རྒྱལ་པོའི་བྱིན་གྱིས་བློན་པོའི་ཚོགས་ཟིལ་གྱིས་གནོན་གྱི་རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། ། ནམ་དེ་ནར་སོན་པར་གྱུར་པ་དེའི་ཚེ་རང་གི་བློའི་སྟོབས་བསྐྱེད་པས་བློན་པོའི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། ། ཞེས་ཇི་སྐད་གསུངས་པ་ལྟ་བུའོ། ། ལུང་འདི་ལས་ནི་ཉན་རང་ལ་ཡང་ཆོས་བདག་མེད་རྟོགས་པ་ཡོད་པར་བསྟན་ཏོ། ། ཆོས་ཀྱི་བདག་མེད་པ་རྟོགས་པ་ལ་ལུང་དང་རིགས་པ་གཉིས་ལས་རིགས་པ་ནི། གལ་ཏེ་ཉན་རང་ལ་ཆོས་རང་བཞིན་མེད་པར་ཤེས་པ་མེད་ན་སེམས་བསྐྱེད་དང་པོ་བསྐྱེད་པས་ཀྱང་བློ་གྲོས་ཀྱི་མཐུས་ཟིལ་གྱིས་གནོན་པར་འགྱུར་ཏེ། ཆོས་རང་བཞིན་མེད་པར་ཤེས་པ་དང་བྲལ་བའི་ཕྱིར། འཇིག་རྟེན་པའི་ཆགས་བྲལ་བཞིན།
འདོད་མི་ནུས་ཏེ། ལུང་གིས་བསལ་བས་སོ། ། སྒྱུ་རྩལ་ཤེས་ཀྱི་བུ་རིང་ཕུར་དང༌། རེང་བྱེད་ཀྱི་བུ་ལྷག་སྤྱོད་བཞིན་ཕྲ་རྒྱས་ཐམས་ཅད་སྤངས་པར་ཡང་མི་འགྱུར་རོ། ། མི་རྟག་སོགས་སུ་རྟོགས་པས་ཕྲ་རྒྱས་སྤོང་བའི་ཕྱིར་མ་ངེས་ཤེ་ན། མ་ཡིན་ཏེ། ཕུང་པོ་རྟག་སོགས་འཛིན་པ་དང་མི་རྟག་སོགས་འཛིན་པ་ཡང་ཕུང་པོའི་གནས་ལུགས་ལ་ཕྱིན་ཅི་ལོག་ཏུ་ཞུགས་པར་མཚུངས་པའི་ཕྱིར། མི་རྟག་པར་རྟོགས་པ་ཙམ་གྱིས་ཕྲ་རྒྱས་ཐམས་ཅད་སྤོང་ནུས་པ་ག་ལ་ཡོད་དེ། གཟུགས་སོགས་ཕུང་པོའི་རང་གི་ངོ་བོ་ལ་དམིགས་པས་ཕུང་པོ་གནས་ལུགས་ལས་ཕྱིན་ཅི་ལོག་ཏུ་གྱུར་པའི་ཕྱིར། གང་ཟག་གི་བདག་མེད་རྟོགས་པར་ཡང་མི་འགྱུར་ཏེ།
བདག་ཏུ་གདགས་པའི་ཕུང་པོ་རང་བཞིན་མེད་པར་རྟོགས་པར་ཕུང་པོ་མི་རྟག་སོགས་སུ་དམིགས་པའི་ཕྱིར་རོ། ། ཆོས་ཀྱི་བདག་མེད་མ་རྟོགས་པ་ལ་གནོད་བྱེད་ཀྱི་རིགས་པ་གསུམ་བསྟན་ནས། གཉིས་པ་ལུང་ལ་བདུན་ཡོད་པ་ལས། གང་ཟག་གི་བདག་མེད་རྟོགས་པ། ཆོས་ཀྱི་བདག་མེད་རྟོགས་པ་ལ་རགས་ལས་པའི་ཁུངས་ནི། རིན་ཆེན་ཕྲེང་བ་ལས། ཇི་སྲིད་ཕུང་པོར་འཛིན་ཡོད་པ། ། དེ་སྲིད་དེ་ལ་ངར་འཛིན་ཡོད། ། ངར་འཛིན་ཡོད་ན་ཡང་ལས་ཏེ། ། དེ་ལས་ཀྱང་ནི་སྐྱེ་བ་ཡིན། །
ལམ་གསུམ་ཐོག་མཐའ་དབུས་མེད་པར། ། འཁོར་བའི་དཀྱིལ་འཁོར་འགལ་མེ་ཡི། ། དཀྱིལ་འཁོར་ལྟ་བུར་ཕན་ཚུན་གྱི། ། རྒྱུ་ཅན་འདི་ནི་འཁོར་བར་འགྱུར། ། ཞེས་སོ། ། འདིས་རྗེས་འགྲོ་བསྟན་ཏོ། ། ལྡོག་པ་སྟོན་པ་ནི། དེ་ན་རང་གཞན་གཉིས་ཀ་དང༌། ། དུས་གསུམ་ཉིད་དུའང་མ་མཐོང་ཕྱིར། ། ངར་འཛིན་པ་ནི་ཟད་པར་འགྱུར། །
དེ་ནས་ལས་དང་སྐྱེ་བ་ཡང༌། ། ཅེས་སོ། ། ལུང་གཉིས་པ་ཕུང་པོ་ལྔ་རང་བཞིན་མེད་པ་ཉན་ཐོས་དང་རང་སངས་རྒྱས་ལ་བསྟན་པའི་ཁུངས་ནི། ཡང་དེ་ཉིད་ལས། ཇི་ལྟར་མིག་ནི་འཁྲུལ་པ་ཡིས། ། འགལ་མེའི་འཁོར་ལོ་འཛིན་བྱེད་པ། ། ཞེས་པ་ནས་བཟུང་སྟེ། སེམས་བྱུང་མེད་པར་སེམས་མེད་དེ། ། དོན་མེད་ཕྱིར་ནི་ཡོད་མི་འདོད། ། ཅེས་པ་ནས།
བདག་གཉིས་མེད་པར་ཤེས་ནས་མྱ་ངན་ལས་འདས་པ་ཐོབ་པའི་དབང་དུ་བྱས་ནས། དེ་ལྟར་ཡང་དགྲ་ཇི་བཞིན་དུ། ། འགྲོ་བ་དོན་མེད་ཤེས་ནས་ནི། ། རྒྱུ་མེད་པ་ཡི་མེ་བཞིན་དུ། ། གནས་མེད་ལན་མེད་མྱ་ངན་འདས། ། ཞེས་པའི་བར་དུ་གསུངས་སོ། ། འདི་བྱང་ཆུབ་སེམས་དཔའི་དབང་དུ་བྱས་པ་ཡིན་ནོ་ཞེ་ན། མ་ཡིན་ཏེ། མཇུག་ཐོག་ཁོ་ནར་བྱང་ཆུབ་སེམས་དཔའི་དབང་དུ་མཛད་ནས། དེ་ལྟར་བྱང་ཆུབ་སེམས་དཔས་ཀྱང༌། །
མཐོང་ནས་བྱང་ཆུབ་ངེས་པར་འདོད། ། འོན་ཀྱང་དེ་ནི་སྙིང་རྗེ་ཡིས། ། བྱང་ཆུབ་བར་དུ་ཉིང་མཚམས་སྦྱོར། ། ཞེས་གསུངས་པའི་ཕྱིར་རོ། ། ཉོན་མོངས་པའི་སྒྲིབ་པ་སྤོང་བའི་དོན་དུ་ཉན་ཐོས་ལ་ཕུང་པོ་རང་བཞིན་མེད་པར་བསྟན་པ་ནི། ཉན་ཐོས་ལ་བསྟན་པའི་མདོ་ལས། གཟུགས་ནི་ལྦུ་བ་གདོས་པ་འདྲ། ། ཚོར་བ་ཆུའི་ཆུ་བུར་བཞིན། ། འདུ་ཤེས་སྨིག་རྒྱུ་ལྟ་བུ་སྟེ། ། འདུ་བྱེད་རྣམས་ནི་ཆུ་ཤིང་བཞིན། །
རྣམ་པར་ཤེས་པ་སྒྱུ་མ་ལྟར། ། ཉི་མའི་གཉེན་གྱིས་བཀའ་སྩལ་ཏོ། ། ཞེས་སོ། ། དོན་འདི་ཉིད་སྟོན་པར་མཛད་པ་ན། སློབ་དཔོན་གྱི་ཞལ་སྔ་ནས། ཐེག་པ་ཆེ་ལས་སྐྱེ་མེད་བསྟན། ། གཞན་གྱི་ཟད་པ་སྟོང་པ་ཉིད། ། ཟད་དང་མི་སྐྱེ་དོན་དུ་ནི། ། གཅིག་པ་དེ་བཞིན་བཟོད་པར་གྱིས། ། ཞེས་སྟོང་པ་ཉིད་གཅིག་ཉིད་ཐེག་ཆེན་ལས་སྐྱེ་མེད་ཀྱིས་སྒྲས་བསྟན་ཅིང༌།
ཐེག་པ་ཆུང་ངུ་ལས་ཟད་པའི་མིང་གིས་བསྟན་པར་གསུངས་པ་དང༌། དེ་བཞིན་དུ། བཅོམ་ལྡན་དངོས་དང་དངོས་མེད་པ། ། མཁྱེན་པས་ཀཱ་ཏ་ཡ་ན་ཡི། ། གདམས་ངག་ལས་ནི་ཡོད་པ་དང༌། ། མེད་པ་གཉིས་ཀའང་དགག་པར་མཛད། ། ཅེས་གསུངས་པ་དང༌། ཤེར་ཕྱིན་ལས་ཀྱང༌། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། ། ཞེས་གསུངས་པ་དང༌།
སྡུད་པ་ལས་ཀྱང༌། གང་དག་བདེ་གཤེགས་ཉན་ཐོས་འགྱུར་བར་བྱ་སྙམ་དང༌། ། རང་སངས་རྒྱས་དང་དེ་བཞིན་ཆོས་རྒྱལ་འགྱུར་འདོད་པས། ། བཟོད་པ་འདི་ལ་མ་བརྟེན་ཐོབ་པར་མི་ནུས་ཏེ། ། དཔེར་ན་ཚུལ་རོལ་ཕ་རོལ་འགྲོ་ངོགས་མི་མཐོང་བཞིན། ། ཞེས་དང༌། ཆོས་ཀྱི་བདག་མེད་རྟོགས་པའི་ལམ་ལ་མ་བརྟེན་པར་བྱང་ཆུབ་གསུམ་པོ་གང་ཡང་མི་འཐོབ་པར་བཤད་དོ། ། ལུང་ཐ་མ་འདི་གཉིས་ཚིགས་གསལ་དུ་ཆོས་ཀྱི་བདག་མེད་རྟོགས་པའི་ཁུངས་སུ་མཛད་པ་འདིར་དྲངས་པ་ཡིན། གལ་ཏེ་ཉན་ཐོས་ཀྱི་ཐེག་པ་ལས་ཀྱང་ཆོས་ཀྱི་བདག་མེད་བསྟན་ན། ཐེག་པ་ཆེན་པོ་བསྟན་པ་དོན་མེད་པར་འགྱུར་རོ་ཞེ་ན།
ཐེག་པ་ཆེན་པོ་ལས་ནི་ཆོས་ཀྱི་བདག་མེད་པ་ཙམ་སྟོན་པ་མ་ཡིན་གྱི། བྱང་ཆུབ་སེམས་དཔའི་ས་དང༌། ཕ་རོལ་ཏུ་ཕྱིན་པ་དང༌། སྨོན་ལམ་དང༌། སྙིང་རྗེ་ལ་སོགས་པ་དང༌། བསྔོ་བ་དང༌། ཚོགས་གཉིས་དང༌། ཡོན་ཏན་བརྒྱ་ཕྲག་བཅུ་གཉིས་ལ་སོགས་པ་དང༌། མཛད་པ་བཅུ་གཉིས་ཀྱི་ཚུལ་སྟོན་ནུས་པ་ལ་སོགས་པའི་བསམ་གྱིས་མི་ཁྱབ་པའི་ཆོས་ཉིད་ཀྱང་བསྟན་པར་བྱ་བ་ཡིན་ཏེ། རིན་ཆེན་ཕྲེང་བ་ལས།
ཉན་ཐོས་ཐེག་པ་དེ་ལས་ནི། ། བྱང་ཆུབ་སེམས་དཔའི་སྨོན་ལམ་དང༌། ། སྤྱོད་པ་ཡོངས་བསྔོ་མ་བཤད་དེས། ། བྱང་ཆུབ་སེམས་དཔར་ག་ལ་འགྱུར། ། བྱང་ཆུབ་སྤྱོད་ལ་གནས་པ་ནི། ། མདོ་སྡེ་ལས་ནི་བཀའ་མ་སྩལ། ། ཐེག་པ་ཆེ་ལས་བཀའ་སྩལ་པ། ། དེ་ཕྱིར་མཁས་པ་རྣམས་ཀྱིས་བཟུང༌། ། ཞེས་གསུངས་སོ། ། གཞན་ཡང་ཉན་ཐོས་ཀྱི་ཐེག་པ་ལས་ནི་ཉོན་མོངས་པའི་སྒྲིབ་པ་སྤང་བའི་ཕྱིར།
ཆོས་ཀྱི་བདག་མེད་མདོ་ཙམ་དུ་བསྟན་པ་ཡིན་ལ། ཐེག་པ་ཆེན་པོ་ལས་ནི་ཤེས་སྒྲིབ་ཀྱི་གཉེན་པོར་སྟོང་པ་ཉིད་བཅུ་དྲུག་ལ་སོགས་པ་རྒྱས་པར་བསྟན་པ་ཡིན་ཏེ། སློབ་དཔོན་གྱི་ཞལ་སྔ་ནས། མཚན་མ་མེད་པ་མ་རྟོགས་པར། ། ཁྱོད་ཀྱིས་ཐར་པ་མེད་པར་གསུངས། ། དེ་ཕྱིར་ཁྱོད་ཀྱིས་ཐེག་ཆེན་ལས། ། དེ་ནི་ཚངས་པར་བསྟན་པ་ལགས། ། ཞེས་གསུངས་སོ། ། དེ་ལྟར་ལུང་དང་རིགས་པ་གཉིས་ཀྱིས་ཆོས་ཀྱི་བདག་མེད་རྟོགས་པ་བསྟན་ཟིན་ཏོ། ། གསུམ་པ་སྦྱིན་པའི་ཕར་ཕྱིན་ལྷག་པར་བསྟན་པ་ལ་གསུམ་སྟེ།
སྦྱིན་པའི་ཕར་ཕྱིན་གཙོ་བོར་བསྟན། ཞར་ལ་སྦྱིན་པའི་བསྔགས་པ་བརྗོད། ཕ་རོལ་ཕྱིན་པའི་རྣམ་དབྱེ་བསྟན་པའོ། ། དང་པོ་ནི། ལྷག་པར་འགྱུར་ཞེས་དྲང་ངོ༌། ། གང་ན་རྫོགས་པའི་བྱང་ཆུབ་རྣམ་པ་ཐམས་ཅད་མཁྱེན་པ་ཉིད་ཀྱི་རྒྱུ་ཕར་ཕྱིན་བཅུའི་དང་པོ་སྦྱིན་པའི་ཕ་རོལ་ཏུ་ཕྱིན་པ་ནི་ལྷག་པར་འགྱུར་རོ། ། དུས་གང་གི་ཚེ་ན། དང་པོ་ཐོབ་པ་དེའི་ཚེའོ། ། གང་ཟག་གང་ལ་ཞེ་ན། རབ་ཏུ་དགའ་བ་ལ་གནས་པའི་བྱང་ཆུབ་སེམས་དཔའ་དེ་ལའོ། །
ཅིའི་ཕྱིར་ལྷག་ཅེ་ན། སྦྱིན་པའི་ཕར་ཕྱིན་གྱི་མི་མཐུན་པའི་ཕྱོགས་མཐའ་དག་སྤངས་པའི་ཕྱིར་རོ། ། འོན་ཀྱང་དེ་ལས་གཞན་པའི་ཕར་ཕྱིན་རྣམས་མེད་པ་ནི་མ་ཡིན་ནོ། ། གཉིས་པ་སྦྱིན་པའི་བསྔགས་པ་བརྗོད་པ་ལ་གཉིས་ཏེ། སྦྱིན་པའི་བསྔགས་པ་སྤྱིར་བརྗོད་པ་དང༌། བྱང་ཆུབ་སེམས་དཔའི་སྦྱིན་པ་ཁྱད་པར་དུ་བསྔགས་པའོ། ། དང་པོ་ནི། ས་རབ་ཏུ་དགའ་བ་ཐོབ་པའི་བྱང་ཆུབ་སེམས་དཔའ་ནི་དངོས་པོ་གཏོང་བ་ལ་གུས་པར་མ་ཟད། རང་གི་ལུས་ལས་ཤ་བཅད་དེ་གཞན་དུ་སྟེར་བ་ལའང་གུས་པར་བྱས་པའི་ལུས་ངག་ཁྱད་པར་གྱི་རྟགས་ཀྱིས་དུ་བས་མེ་དཔོག་པ་བཞིན་དུ་སོ་སྐྱེ་ལ་མངོན་སུམ་དུ་སྣང་དུ་མི་རུང་བ་ཆོས་ཉིད་མངོན་སུམ་དུ་རྟོགས་པ་སོགས་ཀྱི་ཡོན་ཏན་དཔོག་པའི་རྒྱུར་ཡང་འགྱུར་ཏེ། ཆོས་དབྱིངས་མངོན་སུམ་མ་རྟོགས་པར་རང་གི་ཤ་བཅད་དེ་སྟེར་བ་ལ་གུས་པ་ཁྱད་པར་ཅན་བྱེད་པར་མི་འགྱུར་བའི་ཕྱིར།
བྱང་ཆུབ་སེམས་དཔའི་སྦྱིན་པ་རྣམ་མཁྱེན་གྱི་རྒྱུ་དང༌། འབྲས་བུ་མངོན་སུམ་ཡིན་པའི་རྒྱུ་དང༌། སོ་སོ་སྐྱེ་བོ་དང་ཉན་ཐོས་དང་རང་སངས་རྒྱས་རྣམས་ཀྱི་སྦྱིན་པ་ཡང་སྡུག་བསྔལ་ཕྱིར་བཅོས་པ་དང༌། གཏན་དུ་བདེ་བའི་རྒྱུ་ཡིན་ནོ་ཞེས་བསྟན་པ་ནི་མཛད་དོ་ཞེས་དྲང་ངོ༌། ། གང་ན་སྦྱིན་པའི་གཏམ་མོ། ། དུས་གང་གི་ཚེ་ན། གཏམ་གསུམ་གྱི་དང་པོར་རོ། ། གང་གིས་ན་ཐུབ་པས་སོ། ། ཇི་ལྟར་མཛད་ཅེ་ན། ལོངས་སྤྱོད་སྦྱིན་པའི་རྗེས་སུ་འགྲོ་ལྡོག་བྱེད་པར་མཁྱེན་ནས་མཛད་དོ། །
ཇི་ལྟར་བྱེད་ཅེ་ན། སོ་སོ་སྐྱེ་བོ་འདི་ཀུན་བཀྲེས་པ་དང་སྐོམ་པ་ལ་སོགས་པའི་གཉེན་པོར་སྡུག་བསྔལ་ཕྱིར་བཅོས་པ་ཙམ་གྱི་གནས་སྐབས་ཀྱི་བདེ་བ་མངོན་པར་འདོད་ཅིང༌། མི་ལ་སོགས་པའི་གདུལ་བྱ་རྣམས་ཀྱི་བཀྲེས་པ་དང་སྐོམ་པ་ལ་སོགས་པ་ཉེ་བར་ཞི་བའི་གནས་སྐབས་ཀྱི་བདེ་བ་དེ་ཡང་ལོངས་སྤྱོད་མེད་ན་འབྱུང་བ་མ་ཡིན་པ་ལོངས་སྤྱོད་ཀྱང་སྦྱིན་པ་ལས་བྱུང་བའི་བསོད་ནམས་བྱུང་བའི་ཚུལ་གྱིས་རྗེས་སུ་འགྲོ་ལྡོག་བྱེད་དོ། ། སྦྱིན་པ་གཏོང་བ་པོ་ཚུལ་དང་མི་མཐུན་པ་ཡིན་དུ་ཟིན་ཀྱང་སྦྱིན་པས་རང་དང་རྗེས་སུ་མཐུན་པའི་འབྲས་བུ་འབྱིན་པར་བསྟན་པ་ནི། གཏོང་བ་པོ་ཚུལ་དང་མི་མཐུན་པ་དེ་དག་གི་ཡང་མངོན་པར་འདོད་པའི་ལོངས་སྤྱོད་རྣམས་ལུས་ཀྱི་སྡུག་བསྔལ་ཉེ་བར་ཞི་བའི་རྒྱུར་གྱུར་པའི་སྦྱིན་པ་ལས་བྱུང་བ་ཡིན་ནོ། ། སྦྱིན་པ་དེ་ཡང་ལུས་ཀྱི་སྡུག་བསྔལ་བཀྲེས་པ་དང་སྐོམ་པ་ལ་སོགས་པ་ཉེ་བར་ཞི་བར་བྱེད་པའི་ལོངས་སྤྱོད་ཀྱི་རྒྱུ་ཡིན་པར་རིག་པར་བྱའོ། ། གཏོང་བ་པོ་དེ་ཡང་གང་ཞེ་ན། ཁྱད་པར་གསུམ་དང་ལྡན་པ་སྟེ། དང་པོ་ནི་སྡུག་བསྔལ་ལས་བསྒྲལ་འདོད་ཀྱི་བསམ་པ་མེད་པས་སྙིང་རྗེ་དམན་ཞིང༌། ཁྱད་པར་གཉིས་པ་ནི།
སློང་བ་པོ་ལ་ཤིན་ཏུ་ཁྲོ་བ་དང་བཅས་པས་རྩུབ་པའི་སེམས་དང་ལྡན་པ་ཅན་ནོ། ། ཁྱད་པར་གསུམ་པ་ནི། རང་འབའ་ཞིག་གི་དོན་དུ་ནོར་ཅུང་ཟད་བཏང་བས་འབྲས་བུ་ནོར་གྱི་ཕུང་པོ་ལྷུར་ལེན་པ་ཉིད་དུ་འདོད་ནས་སྦྱིན་པ་ལ་གུས་པར་གྱུར་པ་གང་ཡིན་པའོ། ། འདི་དག་གིས་ནི་སྦྱིན་པ་མངོན་མཐོའི་རྒྱུ་ཉིད་དུ་བསྟན་ཏོ། ། ངེས་པར་ལེགས་པའི་རྒྱུར་བསྟན་པ་ནི་སྙིང་རྗེ་དང་བྲལ་བས་རང་གི་སྡུག་བསྔལ་ཕྱིར་བཅོས་པ་ཙམ་གྱི་དོན་དུ་སྦྱིན་པ་གཏོང་བ་ལ་གུས་པ་འདི་ཡང་སྦྱིན་པ་གཏོང་བའི་སྐབས་ཀྱི་དུས་ནམ་ཞིག་གི་ཚེ། ཡོན་གནས་དམ་པ་འཕགས་པའི་སྐྱེ་བོ་དང་ཕྲད་པ་མྱུར་དུ་ཐོབ་པར་འགྱུར་ཞིང༌། འཕགས་པ་དང་ཕྲད་པ་དེ་ནས་དམ་པ་དེ་དག་གི་གདམས་ངག་ཉེ་བར་བསྟན་པའི་མཐུ་ལས། འཁོར་བ་ལ་ཡོན་ཏན་མེད་པར་རིག་ཅིང་འཕགས་པའི་ལམ་དྲི་མ་མེད་པ་མངོན་དུ་བྱས་པའི་སྟོབས་ཀྱིས་མ་རིག་པ་སྤངས་ནས་སྲིད་པའི་རྒྱུན་སྐྱེ་འཆི་གཅིག་ནས་གཅིག་ཏུ་བརྒྱུད་པ་ཡང་དག་པར་བཅད་པར་བྱས་ཏེ་ལམ་དེའི་རྒྱུ་ཅན་ཏེ་འབྲས་བུ་ཞི་བ་མྱ་ངན་ལས་འདས་པར་ཉན་ཐོས་དང་རང་སངས་རྒྱས་ཀྱི་ཐེག་པར་འགྲོ་བར་འགྱུར་རོ། ། འདི་དག་གིས་ནི་བྱང་ཆུབ་སེམས་དཔའ་མ་ཡིན་པ་རྣམས་ཀྱི་སྦྱིན་པ་ཡང་འཁོར་བ་དང་མྱ་ངན་ལས་འདས་པའི་བདེ་བ་ཐོབ་པའི་རྒྱུ་ཡིན་པར་བསྟན་ཏོ། ། གཉིས་པ་བྱང་ཆུབ་སེམས་དཔའི་སྦྱིན་པ་ཁྱད་པར་དུ་བསྔགས་པ་ནི།
བྱང་ཆུབ་སེམས་དཔའ་མ་ཡིན་པ་ལ་སྦྱིན་པའི་འབྲས་བུ་མངོན་སུམ་མ་ཡིན་པ་ཉིད་ཀྱིས་སྦྱིན་པ་ལ་མི་འཇུག་པ་ཡང་སྲིད་ན། རྣམ་མཁྱེན་ཡིད་ལ་བྱེད་པས་འགྲོ་བར་ཕན་པར་དམ་བཅས་པའི་ཡིད་ཅན་བྱང་ཆུབ་སེམས་དཔའ་རྣམས་ནི་སྦྱིན་པ་བཏང་བའི་སྟོབས་ཀྱིས་རིང་པོར་མི་ཐོགས་པར་སྦྱིན་པའི་འབྲས་བུ་དགའ་བ་ཁྱད་པར་ཅན་ཐོབ་པར་འགྱུར་བའི་ཕྱིར། ཐམས་ཅད་ཀྱི་ཚེ་སྦྱིན་པ་ལ་དགའ་བར་འགྱུར་རོ། ། སྦྱིན་པ་དང་འབྲེལ་བའི་གཏམ་གཙོ་བོར་བསྟན་པ་ནི། གོང་དུ་ཇི་སྐད་བཤད་པའི་ཚུལ་གྱིས་སྦྱིན་པའི་གཏམ་ཉིད་གཙོ་བོར་མཛད་པ་ཡིན་ནོ། ། རྒྱུ་མཚན་གང་གི་ཕྱིར་ན། བརྩེ་བའི་བདག་ཉིད་མ་ཡིན་པ་ཉན་རང་དང་སོ་སྐྱེ་རྣམས་ཀྱི་མངོན་པར་མཐོ་བ་དང་ངེས་པར་ལེགས་པའི་རྒྱུ་སྦྱིན་པ་ཡིན་པ་དེའི་ཕྱིར་རོ། ། སྦྱིན་པས་རིང་པོར་མི་ཐོགས་དགའ་བ་འཐོབ། ། ཅེས་པའི་དགའ་བ་དེ་ཅི་ལྟ་བུ་ཞེ་ན། བརྗོད་པར་བྱ་སྟེ།
སྦྱིན་འབྲས་དགའ་བ་ཐོབ་པའི་ཚུལ་ཇི་ལྟར་ན་སློང་མོ་བས་བྱིན་ཅིག་ཅེས་པའི་སྒྲ་ཐོས་པའི་དབང་གིས་བདག་ལ་ཡིན་ནམ་གཞན་ལ་ཡིན་ཞེས་བསམ་པ་ལས་བདག་ལ་སློང་བ་ཞིག་ཏུ་རྟོགས་པའི་ཚེ་ན། རྒྱལ་སྲས་ལ་ཡང་དང་ཡང་དུ་བདེ་བ་འབྱུང་བ་དེ་ལྟར་ནི་ཐུབ་པ་ཉན་རང་རྣམས་ཞི་བ་མྱ་ངན་ལས་འདས་པ་ལ་ཞུགས་པའི་བདེ་བ་ལས་ཀྱང་བྱེད་མིན་ཏེ་ཕུལ་དུ་བྱུང་བ་དང་བཅས་པ་ཡིན་ན། ཕྱི་ནང་གི་དངོས་པོ་ཐམས་ཅད་བཏང་བ་ལས་དགའ་བདེ་ཁྱད་པར་ཅན་འབྱུང་བ་ལྟ་སྨོས་ཅི་ཞིག་དགོས་ཏེ་མི་དགོས་སོ། ། གལ་ཏེ་སྲོག་ལ་སོགས་པ་གཏོང་བ་ལ་ནི་ལུས་ལ་སྡུག་བསྔལ་འབྱུང་བའི་ཕྱིར་དགའ་བ་ཐོབ་པ་མི་འཐད་དོ་ཞེ་ན། ས་ཐོབ་པ་རྣམས་ལ་ནི་ཤིང་བཅད་པ་ལྟར་ལུས་ཀྱི་སྡུག་བསྔལ་འབྱུང་མི་སྲིད་དེ། འཕགས་པ་ནམ་མཁའི་མཛོད་ཀྱི་ཏིང་ངེ་འཛིན་ལས། འདི་ལྟ་སྟེ་དཔེར་ན་ཤིང་སཱ་ལ་ཚལ་ཞིག་ཡོད་ལ། དེར་འགའ་ཞིག་འོངས་ནས་སཱ་ལ་གཅིག་བཅད་པ་ན་ཤིང་སཱ་ལ་ལྷག་མ་དེ་རྣམས་འདི་སྙམ་དུ་འདི་ནི་བཅད་པའོ། ། བདག་ནི་མ་བཅད་པའོ་སྙམ་དུ་མི་སེམས་ཤིང་དེ་དག་ལ་རྗེས་སུ་ཆགས་པ་མེད་དོ། ། རྟོག་པ་དང་རྣམ་པར་རྟོག་པ་མེད་དོ། །
དེ་བཞིན་དུ་བྱང་ཆུབ་སེམས་དཔའི་བཟོད་པ་དེ་ལྟ་བུ་གང་ཡིན་པ་འདི་ནི་བཟོད་པ་ཡོངས་སུ་དག་པ་མཆོག་ནམ་མཁའ་དང་མཉམ་པ་ཡིན་ནོ་ཞེས་གསུངས་པ་ལྟ་བུའོ། ། རིན་ཆེན་ཕྲེང་བ་ལས་ཀྱང༌། དེ་ལ་ལུས་ཀྱི་སྡུག་བསྔལ་མེད། ། ཡིད་ཀྱི་སྡུག་བསྔལ་ག་ལ་ཡོད། ། དེ་ནི་སྙིང་རྗེས་འཇིག་རྟེན་སྡུག ། དེ་ཉིད་ཀྱིས་ནི་ཡུན་རིང་གནས། ། ཞེས་སོ། ། ཆགས་པ་མེད་པའི་གནས་སྐབས་མ་ཐོབ་པ་རྣམས་ལ་སྡུག་བསྔལ་འབྱུང་མོད། འོན་ཀྱང་སྙིང་རྗེའི་དབང་གིས་ལྷག་པར་ཡང་སྦྱིན་པ་ལ་འཇུག་པར་བསྟན་པ་ནི། བྱང་ཆུབ་སེམས་དཔའ་རང་གིས་གཞན་དོན་དུ་ལུས་ལས་ཤ་བཅད་དེ།
སློང་པ་པོ་ལ་སྟེར་ཞིང༌། བདག་གི་ལུས་ལས་ཤ་བཅད་པའི་སྡུག་བསྔལ་གྱིས་དམྱལ་བ་དང༌། དུད་འགྲོའི་སྐྱེ་གནས་དང༌། གཤིན་རྗེའི་འཇིག་རྟེན་ལ་སོགས་པའི་གཞན་དག་རྣམས་མཚམས་མེད་པའི་སྡུག་བསྔལ་གྱིས་ལུས་རབ་ཏུ་འཇོམས་པ་དག་རང་གི་ལུས་ལས་ཤ་བཅད་པ་ལ་སོགས་པའི་སྡུག་བསྔལ་རང་རིག་སྟེ་ཉམས་སུ་མྱོང་བ་ལས་རྗེས་སུ་དཔག་པ་སྟེ། དམྱལ་བ་ལ་སོགས་པའི་སྡུག་བསྔལ་ཆེས་ལྷག་པ་ཉིད་དུ་མཐོང་ནས་བྱང་ཆུབ་སེམས་དཔའ་དེ་གཞན་གྱི་སྡུག་བསྔལ་དེ་བཅད་པར་བྱ་བའི་ཕྱིར་དུ་མྱུར་དུ་བརྩོན་འགྲུས་བརྩོམ་མོ། ། སྦྱིན་པའི་ཡོན་ཏན་བརྗོད་ཟིན་ཏོ། ། གསུམ་པ་ཕ་རོལ་ཏུ་ཕྱིན་པའི་རྣམ་དབྱེ་བསྟན་པ་ནི། འཇིག་རྟེན་ལས་འདས་པའི་སྦྱིན་པ་བསྟན་པ་ནི་སྦྱིན་པར་བྱ་བ་རྫས་དང༌། ལེན་པ་པོ་དང༌། གཏོང་བ་པོ་གསུམ་ཀ་ཡང་རང་བཞིན་སྟོང་པ་ཉིད་དུ་མངོན་སུམ་དུ་མཐོང་བའི་ཤེས་རབ་ཀྱིས་ཡོངས་སུ་ཟིན་པའི་སྒོ་ནས་རྫོགས་པའི་བྱང་ཆུབ་ཏུ་བསྔོས་པ་ནི་འཇིག་རྟེན་ལས་འདས་པའི་སྦྱིན་པའི་ཕ་རོལ་ཏུ་ཕྱིན་པ་ཞེས་བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་གསུངས་སོ། །
དེ་ལ་ཕ་རོལ་ནི་འཁོར་བའི་རྒྱ་མཚོའི་ཕ་རོལ་ཏེ། སྒྲིབ་པ་གཉིས་མ་ལུས་པ་སྤངས་པའི་སངས་རྒྱས་སོ། ། ཕྱིན་པ་ནི་དེར་ཕྱིན་པའོ། ། འདི་ལ་ལེགས་པར་སྦྱར་བའི་སྒྲ་ལ་པ་རཾ་ཨི་ཏ་ཞེས་འབྱུང་བ་ཡིན་ལ། དེ་ཉིད་མཚམས་མ་སྦྱར་བའི་དུས་སུ་པ་རཾ་ནི་ཕ་རོལ་ཡིན་ལ། ཨི་ཏ་ནི་འགྲོ་བ་ལ་འཇུག་པ་ཡིན་ནོ། ། ཀླད་སྐོར་གྱི་མ་ནི་ལས་ཀྱི་གཉིས་ཚིགས་ཏེ། དུ་ཞེས་པའམ་ལ་ཞེས་པའི་དོན་ཅན་དུ་འགྱུར་བ་ཡིན་ནོ། ། དཔེར་ན་ཕ་རོལ་ཏུ་ཕྱིན་པའམ་ཕ་རོལ་ལ་ཕྱིན་པ་ཞེས་པ་ལྟ་བུའོ། ། མཚམས་སྦྱོར་བྱས་པའི་བཤད་པ་ལ་སྒྲ་གཞན་གྱི་ལུགས་ནི་ཀླད་སྐོར་གྱི་མ་ལ་བསྡུ་བ་བྱས་ནས།
རའི་སྲོག་ཡིག་ཨ་ཕྱུངས་ཏེ་ཕ་རོལ་ཏུ་གཟུགས་སུ་བཀོད་པར་བྱའོ། ། སྒྲའི་བསྟན་བཅོས་ལས། ཨིའི་གོང་གི་ཨ་ནི་ཨེ་ཞེས་པར་འགྱུར་བར་བཤད་པས་ཨེ་ཡིག་ཏུ་འགྱུར་ཏེ། ཕ་རོལ་གྱི་ཨི་ཡིག་དབྱེ་བར་བྱའོ། ། ཨེ་ཡིག་ར་ཡི་སྲོག་ཡིག་ཏུ་སྒྱུར་བས་པ་རེ་ཏ་ཞེས་བྱ་བར་འགྱུར་བ་ཡིན་ནོ། ། སློབ་དཔོན་འདིའི་བཤད་པ་ནི་ཚིག་ཕྱི་མ་མི་མངོན་པར་མི་བྱ་ཞེས་འབྱུང་བས་ན་ཀླད་སྐོར་གྱི་མ་དཀྱུས་སུ་བཞག་ནས་ཨེ་སྲོག་དུ་བྱིན་པས་པ་ར་མི་ཏ་ཞེས་འབྱུང་བ་ཡིན་ནོ། ། གལ་ཏེ་དྷ་ན་པ་ར་མི་ཏ་ཅེས་པ་སྒྲ་བརྗོད་པ་འགལ་བར་འགྱུར་ཏེ། དྷ་ན་པ་ར་ཞེས་པ་ནི་ཕོ་སྒྲ་ཡིན་ལ་མི་ཏ་ནི་མོ་སྒྲ་ཡིན་པས་སྒྲ་བརྗོད་པ་མ་འབྲེལ་ཏེ། སྒྲ་གཅིག་ལ་ཕོ་སྒྲ་མོ་སྒྲ་གཉིས་མི་འཐད་པའི་ཕྱིར་རོ། ། ཞེ་ན།
ཤེས་རབ་ཀྱི་ཕ་རོལ་ཏུ་ཕྱིན་པ་ལ་ནི་པྲ་ཛྙཱ་པ་ར་མི་ཏ་གཉིས་མོ་སྒྲ་ཅན་དུ་མཚུངས་ལ། ཕ་རོལ་ཏུ་ཕྱིན་པ་ལ་ནི་པ་ར་མི་ཏ་མོ་སྒྲ་བཏགས་པ་བ་ཡིན་པས་སྐྱོན་མེད་དོ། ། ཇི་ལྟར་བཏགས་ཤེ་ན། སྦྱིན་པའི་ཕ་རོལ་ཏུ་ཕྱིན་པ་ཞེས་པའི་ཚུལ་དུའོ། ། འདོགས་པའི་རྒྱུ་མཚན་ནི་འཁོར་གསུམ་མི་དམིགས་པའི་བསྔོ་བས་ཟིན་ན་སྲིད་ཞིའི་ཕ་རོལ་དུ་ཕྱིན་པར་འགྱུར་བས་སོ། ། དེ་ལ་མི་དམིགས་པ་ནི་འཇིག་རྟེན་ལས་འདས་པ་ཡིན་ལ། དམིགས་པ་ནི་ཐ་སྙད་ཀྱི་བདེན་པས་བསྡུས་པས་འཇིག་རྟེན་པ་ཉིད་ཡིན་ནོ། ། མི་དམིགས་པ་དེ་ཡང་བྱང་ཆུབ་སེམས་དཔའི་གནས་སྐབས་མ་ཐོབ་པར་ཤེས་པར་མི་ནུས་སོ། ། གཞན་ཡང་སྦྱིན་པ་དེ་ཉིད་སྦྱིན་བྱ་སོགས་གསུམ་པོ་དག་ལ་ཆགས་པ་སྟེ་མངོན་པར་ཞེན་པ་སྐྱེས་པའི་སྦྱིན་པ་དེ་ནི་འཇིག་རྟེན་པའི་སྦྱིན་པའི་ཕ་རོལ་ཏུ་ཕྱིན་པ་ཞེས་པའི་མིང་གིས་བསྙད་དོ། ། བཞི་པ་སའི་བསྔགས་པ་བརྗོད་དེ་མཇུག་བསྡུ་བ་ནི།
ས་དང་པོ་ལ་གནས་པའི་རྒྱལ་བའི་སྲས་ཀྱི་དོན་དམ་བྱང་ཆུབ་ཀྱི་སེམས་ནི་ཤེས་པའི་རང་བཞིན་ཡིན་པས་ཟག་པ་མེད་པའི་ཡིད་ལ་རབ་ཏུ་གནས་ཤིང་དམ་པ་བྱང་ཆུབ་སེམས་དཔའི་རྟེན་ལ་རྣམ་པར་མི་རྟོག་པའི་ཡེ་ཤེས་ཀྱི་འོད་ཆགས་ཤིང་མཐོང་སྤོང་གི་དྲི་མ་མེད་པར་རབ་ཏུ་མཛེས་པ་རྙེད་པའི་རབ་ཏུ་དགའ་བའི་མིང་ཅན་འདི་ནི་རྒྱལ་བ་ཡིན་ནོ། ། གང་ལས་ན་མཐོང་སྤང་གི་མུན་པ་སྟུག་པོ་ཐམས་ཅད་ལས་སོ། ། ཇི་ལྟར་བྱས་པས་ཤེ་ན། ནོར་བུ་ཆུ་ཤེལ་ལས་གྲུབ་པའི་ཟླ་བས་མུན་པ་སེལ་བ་ཇི་ལྟ་བ་བཞིན་དུའོ། ། དབུ་མ་ལ་འཇུག་པ་ལས་རབ་ཏུ་དགའ་བ་ཞེས་བྱ་བ་སེམས་བསྐྱེད་པ་དང་པོའི་རྣམ་བཤད་བསྟན་ཟིན་ཏོ།། །། སེམས་བསྐྱེད་གཉིས་པ་བསྟན་པ། ས་ཞེས་བྱ་བ་ཤེས་པའི་ཁྱད་པར་ཐམས་ཅད་ནི་ཡུལ་སྟོང་པ་ཉིད་རྟོགས་པའི་རང་བཞིན་དུ་ཐ་མི་དད་པ་ཉིད་ཀྱི་ཕྱིར་ངོ་བོ་མི་འདྲ་བའི་དབྱེ་བ་ཡོད་པ་མ་ཡིན་ཡང་ཚུལ་ཁྲིམས་ལ་སོགས་པའི་ཡོན་ཏན་གྱི་དབྱེ་བ་ལས་སེམས་བསྐྱེད་པ་གཉིས་པ་ལ་སོགས་པའི་ཁྱད་པར་སྟོན་པར་བྱེད་དོ། ། སེམས་བསྐྱེད་པ་གཉིས་པའི་དབང་དུ་བྱས་ནས་བཤད་པ་ལ་བཞི་སྟེ། བྱང་ཆུབ་སེམས་དཔའི་ཚུལ་ཁྲིམས་ལྷག་པར་བསྟན། ཚུལ་ཁྲིམས་གཞན་གྱི་བསྔགས་པ་གསལ་བར་བརྗོད།
ཕ་རོལ་ཕྱིན་པའི་རྣམ་པར་དབྱེ་བ་བསྟན། སའི་བསྔགས་པ་བརྗོད་དེ་མཇུག་བསྡུ་བའོ། ། དང་པོ་ནི། ས་གཉིས་པ་ལ་གནས་པའི་བྱང་ཆུབ་སེམས་དཔའ་དེ་ནི་གཉིད་སད་པའི་དུས་སུ་མ་ཟད་རྨི་ལམ་དུ་ཡང་འཆལ་བའི་ཚུལ་ཁྲིམས་ཀྱི་དྲི་མ་མཐའ་དག་སྤངས་ཏེ། མི་དགེ་བ་བཅུ་དང་བྲལ་བའི་ཡོན་ཏན་རྣམ་པར་དག་པ་དང་ལྡན་པའི་ཕྱིར་ཏེ། ཚུལ་ཁྲིམས་ཕུན་སུམ་ཚོགས་པ་དང་ལྡན་པས་སོ། ། ཚུལ་ཁྲིམས་དེ་ཡང་གང་ཞེ་ན། སྤོང་བཅུའི་མཚན་ཉིད་ཅན་ནོ། ། ཅིའི་ཕྱིར་ཚུལ་ཁྲིམས་ཞེས་བྱ་ཞེ་ན། ཤི་ལའི་སྒྲ་ལས་བཤད་ན།
ཉོན་མོངས་པ་དྭང་དུ་མི་ལེན་པ་དང༌། སྡིག་པ་མི་འབྱུང་བ་དང༌། འགྱོད་པའི་མེ་ཞི་བས་བསིལ་བ་ཉིད་ཀྱི་ཕྱིར་ན་ཚུལ་ཁྲིམས་སོ། ། ཨ་ལའི་སྒྲ་ལས་བཤད་ན་བདེ་བའི་རྒྱུ་ཡིན་པ་ཉིད་ཀྱིས་དམ་པ་དག་གིས་བསྟེན་པར་བྱ་བ་ཡིན་པའི་ཕྱིར་ཚུལ་ཁྲིམས་སོ། ། ཇི་ལྟར་ཚུལ་ཁྲིམས་ཕུན་སུམ་ཚོགས་པས་ཡོན་ཏན་དག་པར་འགྱུར་ཞེ་ན། ས་གཉིས་པ་ལ་གནས་པ་འདི་ནི་དམ་པའི་ལས་ལམ་དགེ་བ་བཅུ་ཆར་དུའང་སོག་པར་བྱེད་པ་ཡིན་ཏེ། ལུས་ཀྱི་རྒྱུ་བ་སྲོག་གཅོད་པ་དང༌། མ་བྱིན་པར་ལེན་པ་དང༌། འདོད་པས་ལོག་པར་གཡེམ་པའི་སྐྱོན་གྱིས་དག་ཅིང༌། ངག་གི་རྒྱུ་བ་རྫུན་དུ་སྨྲ་བ་དང༌།
ཕྲ་མ་དང༌། ཚིག་རྩུབ་དང༌། ཚིག་འཁྱལ་པ་རྣམ་པར་དག་པ་དང༌། ཡིད་ཀྱི་རྒྱུ་བ་ཡང་བརྣབ་སེམས་གནོད་སེམས་ལོག་པར་ལྟ་བས་རྣམ་པར་དག་པར་འགྱུར་བས་སོ། ། དེ་ཡང་ཇི་སྐད་དུ་ས་བཅུ་པ་ལས། ཀྱེ་རྒྱལ་བའི་སྲས་དག་བྱང་ཆུབ་སེམས་དཔའི་ས་དྲི་མ་མེད་པ་ལ་གནས་པའི་བྱང་ཆུབ་སེམས་དཔའ་ནི་རང་བཞིན་གྱིས་སྲོག་གཅོད་པ་སྤངས་པ་ཡིན་ཏེ། ཞེས་པ་ནས་ཚུལ་ཁྲིམས་ངན་པའི་ལྟ་བ་ཅན་དང་བྲལ་བ་ཡིན་ཏེ། ལྟ་བ་དྲང་ཞིང་གཡོ་སྒྱུ་མེད་ལ་སྒྱུ་མེད་པས། སངས་རྒྱས་དང་ཆོས་དང་དགེ་འདུན་ལ་བསམ་པ་ངེས་པ་ཡིན་ཏེ་ཞེས་བྱ་བ་ལ་སོགས་པ་གསུངས་པ་ལྟ་བུའོ། ། ཅི་དགེ་བའི་ལས་ཀྱི་ལམ་འདི་རྣམས་སེམས་དང་པོ་བསྐྱེད་པས་མི་གསོག་གམ་ཞེ་ན།
དེ་དག་གིས་ཀྱང་སོག་པར་བྱེད་མོད་ཀྱི་འོན་ཀྱང་ས་དང་པོ་ལ་གནས་པའི་བྱང་ཆུབ་སེམས་དཔའ་ལ་ལྟོས་ཏེ། དགེ་བའི་ལས་ཀྱི་ལམ་བཅུ་ཆར་ཡང་ས་གཉིས་པ་ལ་གནས་པ་དེ་ལ་ཀླགས་པ་སྟེ་ལྷག་འགྱུར་བ་ཡིན་ཏེ། ས་དེར་ཚུལ་ཁྲིམས་ཀྱི་ཕར་ཕྱིན་ཕུལ་དུ་བྱུང་བ་གསར་དུ་ཐོབ་པའི་ཕྱིར་རོ། ། ཚུལ་ཁྲིམས་ཀྱི་མི་མཐུན་ཕྱོགས་ཀྱི་དྲི་མས་ཤིན་ཏུ་དག་པར་འགྱུར་བ་ཡང་ཡིན་ནོ། ། ཇི་ལྟར་རྣམ་པར་དག་ཅེ་ན། སྟོན་ཀའི་ཟླ་བས་རྡུལ་གྱི་དྲི་མས་རྣམ་པར་དག་པ་ལྟར་རྟག་ཏུ་འཆལ་ཚུལ་གྱི་དྲི་མས་རྣམ་པར་དག་སྟེ་གཞན་འདྲེན་པའི་ཚིག་གོ ། གནས་སྐབས་ཀྱི་ཡོན་ཏན་གཉིས་དང་ཡང་ལྡན་ཏེ། དབང་པོའི་སྒོ་བསྡམས་པས་ཞི་བ་དང༌། ཚུལ་ཁྲིམས་ཀྱི་སྟོབས་ཀྱིས་འོད་ཆགས་པར་གྱུར་པ་སྟེ་གནས་སྐབས་ཀྱི་ཡོན་ཏན་གཉིས་པོ་དེ་དག་གིས་མཛེས་པ་ཡང་ཡིན་ནོ། ། དེ་ལྟར་ཚུལ་ཁྲིམས་མ་ཉམས་པར་བསྲུང་བ་ཡིན་ཡང་གལ་ཏེ་གང་ཟག་དེ་ནི་ཚུལ་ཁྲིམས་རྣམ་པར་དག་པར་བསྲུང་ངོ་སྙམ་དུ་ང་རྒྱལ་བར་བྱེད་ན།
ཚུལ་ཁྲིམས་རྣམ་པར་དག་པ་དང་ལྡན་པར་མི་འགྱུར་ཏེ། ཚུལ་ཁྲིམས་ལ་རང་བཞིན་ཏེ་མཚན་མར་ལྟ་བ་དེའི་ཕྱིར། ཇི་སྐད་དུ་འཕགས་པ་དཀོན་མཆོག་བརྩེགས་པའི་མདོ་ལས། འོད་སྲུངས་འདི་ལ་དགེ་སློང་ཁ་ཅིག་ཚུལ་ཁྲིམས་དང་ལྡན་པ་ཡིན་ཏེ། སོ་སོར་ཐར་པའི་སྡོམ་པས་བསྡམས་ཤིང་གནས་ཞེས་པ་ནས་ངར་འཛིན་པ་དང་ང་ཡིར་འཛིན་པ་ལ་གནས་པ་དེ་ནི་འོད་སྲུངས་ཚུལ་ཁྲིམས་འཆལ་བ་ཚུལ་ཁྲིམས་དང་ལྡན་པ་ལྟར་བཅོས་པ་བཞི་པ་སྟེ་ཞེས་བྱ་བའི་བར་དུ་གསུངས་པ་ལྟ་བུའོ། ། རློམ་པ་དང་བཅས་ན་ཚུལ་ཁྲིམས་དག་པར་མི་འགྱུར་བ་དེའི་ཕྱིར། ས་གཉིས་པའི་བྱང་ཆུབ་སེམས་དཔའ་དེ་ནི་དུས་རྟག་ཏུ་ཡུལ་གང་ལ་སྤོང་བ་དང༌། གང་ཞིག་སྤོང་བ་དང༌། གང་གིས་སྤོང་བར་བྱེད་པ་གསུམ་ཆར་ལའང་དངོས་པོ་དང་དངོས་པོ་མེད་པ་ལ་སོགས་གཉིས་འཛིན་གྱི་བློ་དང་བྲལ་བར་ཡང་འགྱུར་རོ། ། བྱང་ཆུབ་སེམས་དཔའི་ཚུལ་ཁྲིམས་བརྗོད་ནས་གཉིས་པ་ཚུལ་ཁྲིམས་གཞན་གྱི་བསྔགས་པ་ལ་བཞི་སྟེ།
མི་མཐུན་ཕྱོགས་ཀྱི་ཉེས་དམིགས་བརྗོད། གཉེན་པོ་ཇི་ལྟར་བསྟན་པའི་ཚུལ། ཡོན་ཏན་ཀུན་གྱི་རྟེན་དུ་བརྗོད། མངོན་མཐོ་ངེས་ལེགས་རྒྱུ་རུ་བསྟན། དང་པོ་ནི། སྦྱིན་པ་བཏང་ཞིང་ཚུལ་ཁྲིམས་སྲུང་བའི་སྐྱེ་བོ་འགའ་ཞིག་སྔོན་གྱི་ཚུལ་ཁྲིམས་དང་སྦྱིན་པའི་སྟོབས་ཀྱིས་ལྷ་དང་མིའི་ནང་དུ་ལོངས་སྤྱོད་ཕུན་སུམ་ཚོགས་པ་དག་ནི་འབྱུང་ནའང༌། ཕྱིས་ཚུལ་ཁྲིམས་ཀྱི་རྐང་པ་ཉམས་ན་འགྲོ་བ་ངན་པ་ཉི་ཚེ་བའི་སེམས་ཅན་དམྱལ་བ་དང༌། བ་ལང་དང༌། རྟ་དང༌། གླང་པོ་ཆེ་དང༌།
སྤྲེའུ་དང༌། སྦྲུལ་ལ་སོགས་པ་དང༌། ཡི་དྭགས་རྫུ་འཕྲུལ་ཆེན་པོ་རྣམས་སུ་སྐྱེས་ནས་སྔོན་གྱི་སྦྱིན་པའི་འབྲས་བུ་ལ་ལོངས་སྤྱོད་པར་འགྱུར་རོ། ། དེ་ལྟ་མོད་ཀྱི་ཕྱིན་ཆད་གང་ཟག་དེ་ལ་ལོངས་སྤྱོད་འབྱུང་བར་མི་འགྱུར་ཏེ། ཕྱིས་ཀྱི་ལོངས་སྤྱོད་འབྱུང་བའི་ཆེད་དུ་སྦྱིན་པ་བཏང་བའི་ཚུལ་ལ་རྨོངས་ཤིང༌། སྔར་སྦྱིན་པ་བཏང་བའི་རྒྱུ་ཅན་གྱི་དངོས་པོའི་འདུ་བ་སྐྱེད་དང་བཅས་པ་ཡོངས་སུ་ཟད་པས་ནའོ། ། དཔེར་ན་བྱས་པ་ཆུད་གསོན་པའི་རང་བཞིན་ཅན་སྔར་གྱིས་ས་བོན་ཙམ་ཡང་ལོངས་སྤྱོད་པས་ཕྱིས་འབྲས་བུ་འབྱུང་བ་རྒྱུན་ཆད་པ་བཞིན་ནོ། ། སྐབས་ཀྱི་དོན་གཞུང་གི་ཤུགས་ལས་འབྱུང་བ་ནི། སྦྱིན་པས་ལོངས་སྤྱོད་དག་ནི་བདེ་འགྲོ་ནའང༌། ། སྐྱེ་བོ་ཚུལ་ཁྲིམས་རྐང་པ་ལྡན་ལས་འབྱུང༌། །
སྐྱེད་བཅས་དངོས་འདུ་ཡོངས་སུ་འཕེལ་བས་ན། ། ཕྱིན་ཆད་ཀྱང་ནི་ལོངས་སྤྱོད་འབྱུང་བར་འགྱུར། ། ཞེས་འདོན་པར་བྱའོ། ། དཔེར་ན་དོན་ཅུང་ཟད་ཙམ་ལས་འབྲས་བུ་རྒྱ་ཆེན་པོ་རྙེད་པའི་ཐབས་ལ་མཁས་པ་ནི་ཕྱིས་ཀྱང་འབྲས་བུ་འབྱུང་བའི་ཆེད་དུ་བརྩོན་པ་བཞིན་ནོ། ། ཚུལ་ཁྲིམས་དང་བྲལ་བ་ལོངས་སྤྱོད་མི་འབྱུང་བ་འབའ་ཞིག་ཏུ་མ་ཟད་ཀྱི་ངན་འགྲོ་ལས་ལྡང་བར་དཀའོ་ཞེས་བསྟན་པ། དཔའ་བོ་མཐུན་པའི་ཡུལ་ན་གནས་པ་འཆིང་བ་ལས་གྲོལ་བ་ལྟར། གང་གི་ཚེ་དལ་འབྱོར་གྱི་ལུས་ཐོབ་པས་གཞན་ལ་རགས་མ་ལས་པར་རང་དབང་དུ་འཇུག་ཅིང་མཐུན་པའི་ཡུལ་ན་གནས་པའི་སྒོ་ནས་གལ་ཏེ་གང་ཟག་འདི་འཁོར་བའི་རྒྱ་མཚོའི་མཐར་ཕྱིན་པའི་དོན་དུ་ཚུལ་ཁྲིམས་བསྲུང་བ་ལ་སོགས་པས་ངན་འགྲོ་ལས་འཛིན་པར་མི་བྱེད་ན་དཔའ་བོ་བཅིངས་ནས་རི་སུལ་དུ་བསྐྱུར་བ་ལྟར། ཕྱི་ནས་ངན་སོང་གི་གཡང་སར་ལྷུང་བས་དགེ་བ་ལ་སྤྱོད་པའི་སྐལ་པ་མེད་པར་གཞན་དབང་དུ་འཇུག་པར་འགྱུར་བ་དེ་ལ་ཐབས་གང་གིས་སློང་བར་འགྱུར་ཏེ་མི་འགྱུར་རོ། ། དེ་ཉིད་ཀྱི་ཕྱིར་ས་བཅུ་པ་ལས། གལ་ཏེ་མི་རྣམས་ཀྱི་ནང་སྐྱེས་ནའང་རྣམ་པར་སྨིན་པ་གཉིས་མངོན་པར་གྲུབ་སྟེ།
ཞེས་སོགས་གསུང་ངོ༌། ། གཉིས་པ་གཉེན་པོ་བསྟན་པའི་ཚུལ་ནི། ཚུལ་ཁྲིམས་འཆལ་བ་ཉེས་པ་དུ་མའི་གནས་སུ་གྱུར་པར་དེའི་ཕྱིར། སྡིག་པའི་ཆོས་མཐའ་དག་ཕམ་པར་མཛད་པའི་རྒྱལ་བས་སྦྱིན་པའི་ཡོན་ཏན་ཆུད་མི་ཟ་བར་བྱ་བའི་ཕྱིར་སྦྱིན་པའི་གཏམ་གྱི་རྗེས་ཐོགས་ནས་ཡོན་ཏན་ཉིད་ཚུལ་ཁྲིམས་ཀྱི་རྗེས་སུ་འགྲོ་བའི་གཏམ་ཉིད་མཛད་པ་ཡིན་ནོ། ། གསུམ་པ་ཡོན་ཏན་ཀུན་གྱི་རྟེན་དུ་བརྗོད་པ་ནི། ཚུལ་ཁྲིམས་ཆོས་ཅན། ཞིང་དང་འདྲ་བ་ཡིན་ཏེ། རྒྱུ་མཚན་གང་གི་ཕྱིར་ན། ཞིང་ས་ལོ་ཐོག་གི་རྟེན་ཡིན་པ་བཞིན་དུ་ཁྱོད་སྦྱིན་པ་ལ་སོགས་པ་ཡོན་ཏན་ཀུན་གྱི་རྟེན་དུ་གྱུར་པའི་ཕྱིར་རོ། ། ཚུལ་ཁྲིམས་ཀྱི་ཞིང་དུ་སྦྱིན་པ་གཏོང་བ་དང༌།
བཟོད་པ་བསྒོམས་པ་ལ་སོགས་པ་ཡོན་ཏན་གོང་ནས་གོང་དུ་རྣམ་པར་འཕེལ་བས་རྒྱུ་དང་འབྲས་བུའི་བརྒྱུད་པ་རྣམས་བར་མ་ཆད་པར་འབྲས་བུའི་ཚོགས་ཉེ་བར་འཕེལ་ཞིང་ཉེ་བར་ལོངས་སྤྱོད་པ་རྒྱུན་ཆད་པ་མེད་པར་འགྱུར་རོ། ། བཞི་པ་མངོན་མཐོ་ངེས་ལེགས་རྒྱུ་རུ་བསྟན་པ་ནི་ཚུལ་ཁྲིམས་ཡོན་ཏན་ཀུན་གྱི་རྟེན་དུ་གྱུར་པ་དེའི་ཕྱིར། སོ་སོ་སྐྱེ་བོ་རྣམས་མངོན་པར་མཐོ་བ་དང་ཐུབ་པའི་གསུང་ལས་སྐྱེས་པ་ཉན་ཐོས་དང་རང་བྱང་ཆུབ་ལ་ངེས་པའི་བདག་ཉིད་རང་སངས་རྒྱས་རྣམས་དང་རྒྱལ་སྲས་བྱང་ཆུབ་སེམས་དཔའ་རྣམས་ཀྱི་ངེས་པར་ལེགས་པའི་རྒྱུ་ནི་ཚུལ་ཁྲིམས་ལས་ལྷག་པ་གཞན་མེད་དོ། ། ཚུལ་ཁྲིམས་ཀྱི་མི་མཐུན་ཕྱོགས་མི་དགེ་བ་བཅུ་ཆུང་ངུ་སྤྱད་པ་ལས་ནི་གཤིན་རྗེའི་འཇིག་རྟེན་དང༌། འབྲིང་དུ་སྤྱད་པས་ནི་དུད་འགྲོ་དང༌། ཆེན་པོར་སྤྱད་པས་ནི་སེམས་ཅན་དམྱལ་བར་ཁྲིད་པར་འགྱུར་རོ། ། གཉེན་པོ་དགེ་བ་བཅུའི་ལས་ཀྱི་ལམ་འདི་དག་ཆུང་ངུར་སྤྱད་པ་ལས་ནི་མངོན་པར་མཐོ་བ་འཁོར་བའི་བདེ་དགེ་བཅུ་འཐོབ་ཅིང༌། སྟོང་ཉིད་རྟོགས་པའི་ལྟ་བས་ཡོངས་སུ་བསྐྱངས་པ་ལས་ནི་ཅི་རིགས་པར་ཉན་ཐོས་དང་རང་སངས་རྒྱས་ཀྱི་བྱང་ཆུབ་འཐོབ་ལ་སྟོང་ཉིད་རྟོགས་པའི་ལྟ་བ་དང༌། ཚད་མེད་པའི་སྙིང་རྗེས་བརྩེ་བ་དང༌། བསྡུ་བའི་དངོས་པོ་བཞི་ཡིས་གདུལ་བྱ་ཡོངས་སུ་སྡུད་པའི་ཐབས་ལ་མཁས་པའི་སྒོ་ནས་ཡོངས་སུ་སྦྱངས་པ་ལས་ནི་བླ་ན་མེད་པའི་བྱང་ཆུབ་འཐོབ་པར་འགྱུར་རོ། །
མི་མཐུན་ཕྱོགས་དང་མ་འདྲེས་པ་དཔེའི་སྒོ་ནས་བསྟན་པ་ནི་གོང་དུ་ཇི་སྐད་བསྟན་པ་དེ་ལྟར་ཚུལ་ཁྲིམས་ཀྱི་ཕར་ཕྱིན་ཕུལ་དུ་བྱུང་བ་དང་ལྡན་པའི་དབང་དུ་བྱས་པའི་གཉིས་པ་དྲི་མ་མེད་པ་ལ་གནས་པའི་བདག་ཉིད་ཆེན་པོ་དེ་ཚུལ་ཁྲིམས་འཆལ་བ་དང་ལྷན་ཅིག་གནས་པར་མི་འདོད་དོ། ། མི་གནས་པའི་ཚུལ་དེ་ཡང་ཇི་ལྟར་ན། ཀླུ་རྣམས་ནི་གཙང་སྒྲ་ལ་གནས་པས་རྒྱ་མཚོ་དང་རོ་ཉིན་ཞག་གཅིག་ཏུ་མི་གནས་པ་དང༌། རྣ་ནག་མ་སྟེ་བྱུར་དང་བཀྲ་ཤིས་ལྷན་ཅིག་ཏུ་མི་གནས་པ་བཞིན་ནོ། ། གསུམ་པ་ཕ་རོལ་ཏུ་ཕྱིན་པའི་རྣམ་དབྱེ་བསྟན་པ་ནི། གཉེན་པོ་གང་གིས་སྤོང་བ་དང༌། སྤང་བྱ་གང་ཞིག་སྤོང་བ་དང༌། ཡུལ་གང་ལ་སྤོང་བར་བྱེད་པའི་འཁོར་གསུམ་དུ་དམིགས་པའི་ཞེན་པ་ཡོད་ན། ཚུལ་ཁྲིམས་དེ་འཇིག་རྟེན་པའི་ཕ་རོལ་ཏུ་ཕྱིན་པ་ཞེས་མདོ་ལས་བཤད་ཅིང༌། འཁོར་གསུམ་ལ་ཆགས་པའི་ཞེན་པས་སྟོང་པའི་ཚུལ་ཁྲིམས་ནི་འཇིག་རྟེན་ལས་འདས་པའི་ཕ་རོལ་ཏུ་ཕྱིན་པ་ཞེས་བཤད་དོ། །
བཞི་པ་སའི་བསྔགས་པ་བརྗོད། དེའི་མཇུག་བསྡུ་བ་ནི། རབ་ཏུ་དགའ་བའི་མིང་ཅན་གྱི་ས་ལ་མཐོང་སྤངས་ཀྱི་དྲི་མ་སེལ་བ་ལ་སོགས་པའི་ཡོན་ཏན་ཡོད་པར་མ་ཟད། རྒྱལ་སྲས་ཟླ་བ་དང་འདྲ་བ་ལས་བྱུང་བའི་དྲི་མ་མེད་པའི་མིང་ཅན་འདི་ཡང་སྲིད་མིན་གྱི་ཡོན་ཏན་དང་ལྡན་པ་ཡིན་ཏེ། འགྲོ་བའི་ཡིད་ཀྱི་འཆལ་ཚུལ་གྱི་གདུང་བ་སེལ་བར་བྱེད་པའི་ཕྱིར་རོ། ། དཔེར་ན་སྟོན་ཀའི་དུས་ཀྱི་ཟླ་བའི་འོད་ཀྱིས་ཚ་བའི་གདུང་བ་སེལ་བར་བྱེད་པ་བཞིན་ནོ། ། སྤངས་པའི་ཁྱད་པར་དང་ལྡན་པ་ཡིན་ཏེ། སྟོན་ཀའི་ཟླ་བ་ས་རྡུལ་གྱི་དྲི་མ་དང་བྲལ་བ་ལྟར་དགེ་བ་བཅུའི་ལས་ཀྱི་ལམ་གྱིས་འཆལ་ཚུལ་གྱི་དྲི་མ་དང་བྲལ་བའི་ཕྱིར། དེ་ཉིད་ཀྱི་ཕྱིར་འདི་ལ་དྲི་མ་མེད་པ་ཞེས་ཐ་སྙད་ཀྱང་གདགས་སོ། ། སྲིད་པ་མ་ཡིན་ཏེ།
སྲིད་པའི་ཁོངས་སུ་མ་གཏོགས་པའི་ཕྱིར། སྲིད་པའི་ཁོངས་སུ་མ་གཏོགས་ཀྱང་སྲིད་པའི་དཔལ་ཡིན་ཏེ། ཡོན་ཏན་ཕུན་སུམ་ཚོགས་པ་ཐམས་ཅད་ཀྱི་རྟེན་ཡིན་པའི་ཕྱིར། གླིང་བཞིའི་དབང་ཕྱུག་ཕུན་སུམ་ཚོགས་པའི་རྒྱུ་ཡིན་པའི་ཕྱིར་རོ། ། ཇི་ལྟར་རྒྱུ་ཡིན་ཞེ་ན། དྲི་མ་མེད་པ་ལ་གནས་པའི་བྱང་ཆུབ་སེམས་དཔའ་གླིང་བཞི་ལ་དབང་བྱེད་པའི་འཁོར་ལོས་བསྒྱུར་བའི་རྒྱལ་པོར་སྐྱེ་བ་ཡོངས་སུ་བཟུང་ནས་གདུལ་བྱ་ལ་མངོན་མཐོ་དང་ངེས་ལེགས་ཀྱི་ཡོན་ཏན་བསྒྲུབ་པའི་ཕྱིར་རོ། ། དབུ་མ་ལ་འཇུག་པའི་རྣམ་པར་བཤད་པ་ངེས་དོན་རྣམ་ངེས་ལས་སེམས་བསྐྱེད་པ་གཉིས་པའི་རྣམ་བཤད་དོ།། །། སེམས་བསྐྱེད་གསུམ་པའི་དབང་དུ་བྱས་ནས་བཤད་པ་ལ་བཞི་སྟེ། ངེས་ཚིག་གི་སྒོ་ནས་སའི་ངོ་བོ་བསྟན། སའི་ཡོན་ཏན་རྒྱས་པར་བཤད།
རྟེན་དང་ཚོགས་ཀྱི་ཁྱད་པར་བསྟན། སའི་ཡོན་ཏན་བརྗོད་དེ་མཇུག་བསྡུ་བའོ། ། དང་པོ་ནི། ས་གསུམ་པ་འོད་བྱེད་པ་ཞེས་བྱ་སྟེ། ཤེས་བྱ་གང་ཟག་དང་ཆོས་ཀྱི་བདག་གཉིས་ཡུལ་ཅན་དང་བཅས་པའི་བུད་ཤིང་རྡོ་རྗེ་ཟེགས་མ་ལ་སོགས་པའི་རིགས་པས་བསྲེགས་ནས་སྐྱེ་མེད་དུ་རྟོགས་པའི་དོན་ལ་མཉམ་པར་བཞག་པའི་ཡེ་ཤེས་ཀྱི་མེ་སྤྲོས་པ་ཀུན་ཉེ་བར་ཞི་བའི་བདག་ཉིད་ཅན་གྱི་འོད་འབྱུང་བའི་ཕྱིར། ཡང་འབྱུང་ཞེས་དྲང་ངོ༌། ། གང་ལ་འབྱུང་ཞེ་ན། བདེ་གཤེགས་སྲས་པོ་ས་གསུམ་པ་ལ་གནས་པ་དེ་ལའོ། ། དུས་གང་གི་ཚེ་ན། ས་གསུམ་པ་ཐོབ་པ་དེའི་ཚེ།
ཇི་ལྟར་འབྱུང་ན་ཉི་མ་ཤར་བའི་གནས་སྐབས་ཀྱི་སྔ་རོལ་དུ་ཟངས་དང་འདྲ་བའི་སྣང་བ་འབྱུང་བ་ལྟར་རོ། ། གང་ན་ཡེ་ཤེས་ཀྱི་སྣང་བ་འབྱུང་ངོ༌། ། སའི་ཡོན་ཏན་རྒྱས་པར་བཤད་པ་ལ་གསུམ་སྟེ། བཟོད་པའི་ཕར་ཕྱིན་གཙོ་བོར་བསྟན། ཕ་རོལ་ཕྱིན་པའི་རྣམ་དབྱེ་བཤད། ཡོན་ཏན་གཞན་ཡང་ཐོབ་པར་བསྟན། དང་པོ་ལ་བཞི་སྟེ། བཟོད་པའི་ཕར་ཕྱིན་ལྷག་པར་བསྟན། མི་བཟོད་པ་ཡི་ཉེས་དམིགས་བརྗོད། བཟོད་པའི་ཡོན་ཏན་རབ་ཏུ་བསྟན།
བཟོད་པ་བསྟེན་པར་འོས་པ་བསྟན། དང་པོ་ནི། ལྷག་པར་སྐྱེ་ཞེས་དྲང་ངོ༌། ། གང་ན་ལས་ཀྱི་རྣམ་པར་སྨིན་པ་དམྱལ་བའི་སྡུག་བསྔལ་ལ་སོགས་པ་ལ་ལྷག་པར་དམིགས་པའི་སྙིང་རྗེའི་དབང་གིས་ལུས་ལས་ཤ་བཅད་པའི་སྡུག་བསྔལ་ལ་ཇི་མི་སྙམ་པའོ། ། ཡུལ་གང་ལ་སྐྱེ་ན། ཁོང་ཁྲོ་བའི་གནས་མ་ཡིན་པའི་བྱང་ཆུབ་སེམས་དཔའ་ལ་སེམས་ཁོང་ནས་འཁྲུག་པའི་གང་ཟག་འགའ་ཡིས་བྱང་ཆུབ་སེམས་དཔའ་དེའི་ལུས་ལ་གཅོད་པར་བྱེད་པ་ལའོ། ། ཇི་ལྟར་སྐྱེ་ཞེ་ན། ལུས་ལ་ནི་གཅོད་ཚུལ་མི་འདྲ་བ་གསུམ་གྱི་སྒོ་ནས་བཅད་པར་གྱུར་ཀྱང་སྐྱེའོ། ། དེ་ལ་གཅོད་ཚུལ་དང་པོ་ནི་ཤ་རུས་པ་དང་བཅས་པ། གཅོད་ཚུལ་གཉིས་པ་ནི།
ཡུལ་རིང་སྡོད་ཅིང་གཅོད་ལ། གཅོད་ཚུལ་གསུམ་པ་ནི་སྲང་རེ་རེ་ནས་གཅོད་པའོ། ། གལ་ཏེ་ནི་ཁྲོ་བ་དཀོན་པའི་ཚིག་གོ ། སྙིང་རྗེའི་དབང་གིས་བཟོད་པ་སྐྱེ་བར་བསྟན་ནས་ཤེས་རབ་ཀྱི་དབང་གིས་ཀྱང་སྐྱེ་བར་བསྟན་པ་ནི་བཟོད་པར་འགྱུར་ཞེས་དྲང་ངོ༌། ། གང་གིས་ན་བྱང་ཆུབ་སེམས་དཔའ་དེ་ཡིས་སོ། ། གང་ལ་ན་བྱང་ཆུབ་སེམས་དཔའི་ལུས་ལ་ཤ་བཅད་པ་ལའོ། ། བཟོད་པའི་རྒྱུ་མཚན་གང་གི་ཕྱིར་ན་སྡིག་པའི་རྐྱེན་ཅན་དམྱལ་བ་ལ་སོགས་པའི་སྡུག་བསྔལ་ལ་ལྷག་པར་དམིགས་པའི་སྙིང་རྗེའི་དབང་གིས་བཟོད་པར་མ་ཟད། གང་ཟག་གི་བདག་མེད་པ་མངོན་སུམ་དུ་མཐོང་བའི་ཕྱིར་དང༌། ཤ་གང་ཞིག་གཅོད་པ་དང་གང་ཟག་གང་གིས་གཅོད་པ་དང༌། དུས་གང་གི་ཚེ་ཚུལ་ཇི་ལྟར་གཅོད་པའི་ཆོས་རྣམས་ཀྱང་བྱང་ཆུབ་སེམས་དཔའ་དེ་ཡིས་གཟུགས་བརྙན་ལྟར་མངོན་སུམ་དུ་མཐོང་བ་དེས་ནའོ། །
གཉིས་པ་མི་བཟོད་པའི་ཉེས་དམིགས་བརྗོད་པ་ལ། དང་པོ་ཁྲོ་བ་སྤང་བར་རིགས་པ་ནི། བདག་ཕ་རོལ་པོས་རྨ་འབྱིན་པ་ལ་སོགས་པའི་གནོད་པ་བྱས་པས་གལ་ཏེ་ཕ་རོལ་པོ་དེར་བཀོན་པ་སྟེ་ཁོང་ཁྲོ་བ་ན། ཕ་རོལ་པོ་དེ་ལ་བཀོན་པ་སྟེ་ཁོང་ཁྲོ་བ་ངེས་པར་འཇིག་རྟེན་འདིར་དོན་མེད་དེ། ཕ་རོལ་པོ་དེ་ལ་བཀོན་པ་སྟེ་ཁོང་ཁྲོ་བས་གནོད་པ་བྱས་ཟིན་པ་བཟློག་གམ་སྟེ་བཟློག་ཏུ་མེད་པའི་ཕྱིར་ཏེ། བྱ་རྒྱུ་བྱས་ཟིན་པའི་ཕྱིར་རོ། ། ཚེ་འདིར་གནོད་ལན་བྱས་པ་དོན་མེད་པར་མ་ཟད་འཇིག་རྟེན་ཕ་རོལ་གྱི་བདེ་བ་དང་ཡང་འགལ་བར་འགྱུར་ཏེ། ཁོང་ཁྲོ་བའི་དབང་གིས་རྣམ་པར་སྨིན་པ་ཡིད་དུ་མི་འོང་བར་འཕེན་པའི་ཕྱིར་རོ། ། རང་གི་ལས་ཀྱི་རྣམ་སྨིན་དུ་མ་ཤེས་པར་ཁོང་ཁྲོ་བ་བསྐྱེད་ནས་གནོད་ལན་བྱེད་པར་འདོད་པ་བཟློག་པའི་ཕྱིར་དུ་བཤད་པའོ། ། ཞེས་བོས་ནས་ལུས་ལ་མཚོན་ཆའི་གནོད་པ་འབབ་པ་ནི་སྔོན་བྱས་པའི་མི་དགེ་བའི་ལས་ཀྱི་འབྲས་བུ།
སེམས་ཅན་དམྱལ་བ་དང་དུད་འགྲོའི་སྐྱེ་གནས་ལ་སོགས་པར་ཉམས་སུ་མྱོང་བར་འགྱུར་ཞིང་རྒྱུ་མཐུན་གྱི་འབྲས་བུ་ཅུང་ཟད་ལུས་པ་གང་ཡིན་པ་ཟད་པར་བྱེད་པ་ཡིན་ནོ་ཞེས་བདག་གིས་བརྗོད་པ་དེ་ཉིད་ཁོང་དུ་ཆུད་པར་བྱས་ནས་ཁོང་ཁྲོ་སྤོང་བར་རིགས་ཏེ། དཔེར་ན་ནད་ཀྱི་ལྷག་མ་ཅུང་ཟད་ལུས་པ་འབྱིན་པའི་དོན་དུ་ལུས་ལ་རྨ་འབྱིན་པའི་སྨན་པ་ལ་ཁྲོ་བར་མི་རིགས་པར་བཞིན་ནོ། ། དེས་ན་སྡུག་བསྔལ་སྐྱེད་པའི་ཕྱིར་ཕ་རོལ་པོ་གཞན་ལ་སྦྱོར་བའི་སྒོ་ནས་གནོད་པ་བྱེད་པ་དང༌། ཀུན་སློང་གི་སྒོ་ནས་ཁོང་ཁྲོ་བའི་ས་བོན་སེམས་རྒྱུད་ཀྱི་ཞིང་དུ་ཇི་ལྟ་བུར་ན་འདེབས་པར་བྱེད་དེ་འདེབས་པར་མི་རིགས་སོ། ། ཁོང་ཁྲོ་བ་བསོད་ནམས་ཟད་པའི་རྒྱུ་ཡང་ཡིན་ནོ་ཞེས་བསྟན་པ་ནི། མི་བཟོད་པ་ལས་ལྷག་པའི་སྡིག་པ་གཞན་ཡོད་པ་མ་ཡིན་ནོ། ། རྒྱུ་མཚན་གང་གི་ཕྱིར་ན་གལ་ཏེ་བྱང་ཆུབ་སེམས་དཔའ་འགའ་ཞིག་གིས་གང་ཟག་ཁྱད་པར་ངེས་སམ་མ་ངེས་ཀྱང་རུང་སྟེ་བྱང་ཆུབ་ཏུ་སེམས་བསྐྱེད་པའི་རྒྱལ་སྲས་རྣམས་ལ་བདེན་པ་དང་བདེན་པ་མ་ཡིན་པའི་ཉེས་པ་ལྷག་པར་སྒྲོ་བཏགས་ནས་ཁོང་ཁྲོ་བའི་བསམ་པ་སྐད་ཅིག་ཙམ་སྐྱེད་པར་བྱེད་ན་ཡང་དེ་དག་གིས་བསྐལ་པ་བརྒྱར་བསགས་པའི་བསོད་ནམས་ཀྱི་ཚོགས་སྔར་བསྟན་པའི་སྦྱིན་པ་དང་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་འཇོམས་ཏེ་ནུས་མེད་དུ་བྱེད་པ་དེའི་ཕྱིར་རོ། ། དེ་སྐད་དུ་མདོ་ལས། འཇམ་དཔལ་ཁོང་ཁྲོ་བ་ཞེས་བྱ་བ་ནི་བསྐལ་པ་བརྒྱར་བསགས་པའི་དགེ་བ་ཉེ་བར་འཇོམས་པར་བྱེད་པ་དེའི་ཕྱིར་ཁོང་ཁྲོ་བ་ཞེས་བྱའོ། ། ཞེས་གསུངས་སོ། །
བྱང་ཆུབ་སེམས་དཔའ་རྣམས་ལ་ཡང་དེ་ལྟར་དུ་གྱུར་ན་གཞན་རྣམས་ལ་ལྟ་ཅི་སྨོས། གལ་ཏེ་བྱང་ཆུབ་སེམས་དཔའ་རྣམས་ལ་ཁོང་ཁྲོ་བ་ཡོད་དམ་ཞེ་ན།

མཉམ་བཞག་གིས་མ་ཟིན་པའི་གནས་སྐབས་འགའ་ཞིག་ཏུ་འབྱུང་བ་ཡང་སྲིད་དེ། ཉོན་མོངས་པ་ལ་རག་ལས་ནས་འཇུག་པ་ཉིད་ཀྱི་ཕྱིར་རོ། ། ཁོང་ཁྲོ་བའི་རྣམ་པར་སྨིན་པའི་ཚད་ཅི་ཙམ་ཞེ་ན། རྒྱ་མཚོ་ཆེན་པོའི་ཆུའི་ཚད་གྲངས་ཀྱིས་ངེས་པར་མི་ནུས་པ་ལྟར་དེའི་རྣམ་པར་སྨིན་པའི་ཚད་ཀྱང་ངེས་པར་མི་ནུས་སོ། ། གཞན་ཡང་མི་བཟོད་པ་ཡིས་བཞིན་རས་ནག་པོར་བྱེད་པས་མི་སྡུག་གཟུགས་སུ་བྱེད་ཅིང་དམ་པའི་ཚུལ་དང་འགལ་བ་དམ་པ་མིན་པར་ཡང་བཀྲི་བར་བྱེད་དོ། ། ཚུལ་དགེ་བ་དང་ཚུལ་མ་ཡིན་པ་མི་དགེ་བའི་བླང་དོར་ཤེས་པའི་རྣམ་དཔྱོད་ཀྱི་ཤེས་རབ་འཕྲོག་པར་བྱེད་ཅིང་དུས་ཕྱིས་ལྷ་མིའི་རིགས་མཐུན་པ་བཏང་ནས་མྱུར་དུ་སྐྱེ་བ་གཞན་གྱིས་བར་མ་ཆོད་པར་ངན་འགྲོར་བསྐྱུར་བར་བྱེད་དོ། ། མི་བཟོད་པའི་ཉེས་དམིགས་བརྗོད་ཟིན་ཏོ། ། གསུམ་པ་བཟོད་པའི་ཡོན་ཏན་བརྗོད་པ་ནི། བཟོད་པས་མི་སྡུག་གཟུགས་སུ་བྱེད་པ་སོགས་བཤད་ཟིན་པ་དང་འགལ་བའི་ཡོན་ཏན་རྣམས་བྱེད་དོ། ། དེ་ཉིད་སྟོན་པ་ནི་བཟོད་པས་མཛེས་ཤིང་སྐྱེ་བོ་དམ་པ་ལ་འཕངས་པ་དང་ལུགས་དང་ལུགས་མིན་ཏེ་དགེ་སྡིག་གི་བླང་དོར་ཤེས་པ་ལ་མཁས་པར་འགྱུར་ཞིང༌། སྐྱེ་བ་དེའི་འོག་ཏུ་ནི་ལྷ་དང་མིའི་བདེ་བ་འཐོབ་ཅིང་སྔར་བསགས་པའི་སྡིག་པ་ཡང་ཟད་པར་འགྱུར་རོ། །
བཞི་པ་བཟོད་པ་བསྟེན་པར་འོས་པ་བསྟན་པ་ནི། སོ་སོ་སྐྱེ་བོ་རྣམས་དང་རྒྱལ་སྲས་ཀྱི་ཁྲོ་བའི་སྐྱོན་དང་བཟོད་པའི་ཡོན་ཏན་རིག་པར་བྱས་ཏེ། ཞེ་སྡང་ལྟ་བུའི་སྡིག་པ་མེད་ཅེས་དམ་པ་རྣམས་ཀྱིས་སྨད་པའི་མི་བཟོད་པ་སྤངས་ནས་འཕགས་པའི་སྐྱེ་བོ་ཡིས་བཟོད་པ་ལྟ་བུའི་དཀའ་ཐུབ་མེད་ཅེས་བསྔགས་པའི་བཟོད་པ་རྟག་ཏུ་རྒྱུན་མི་འཆད་པར་མྱུར་དུ་བསྟེན་པར་བྱའོ། ། གཉིས་པ་ཕ་རོལ་ཏུ་ཕྱིན་པའི་རྣམ་དབྱེ་བཤད་པ་ནི། བཟོད་པའི་དགེ་བ་གང་རྫོགས་པའི་སངས་རྒྱས་ཀྱི་བྱང་ཆུབ་ཐོབ་བར་བྱ་བའི་ཕྱིར་བསྔོས་ཀྱང་གང་བཟོད་པ་དང༌། གང་གིས་བཟོད་པ་དང༌། ཡུལ་གང་ལ་བཟོད་པ་གསུམ་དུ་དམིགས་པ་ཡོད་ན་བཟོད་པ་དེ་ནི་འཇིག་རྟེན་པའི་བཟོད་པའི་ཕ་རོལ་ཏུ་ཕྱིན་པའི་མིང་གིས་བསྙད་དེ། འཁོར་གསུམ་དུ་དམིགས་པ་མེད་ན་བཟོད་པ་དེ་ཉིད་སངས་རྒྱས་ཀྱིས་འཇིག་རྟེན་ལས་འདས་པའི་ཕ་རོལ་ཏུ་ཕྱིན་པ་ཞེས་བསྟན་ཏོ། ། གསུམ་པ་ཡོན་ཏན་གཞན་ཡང་ཐོབ་པར་བསྟན་པ་ནི། ས་འོད་བྱེད་པ་དེར་རྒྱལ་སྲས་ས་གསུམ་པ་ལ་གནས་པ་ལ་བསམ་གཏན་དང༌།
དེས་ཉེ་བར་མཚོན་པའི་གཟུགས་མེད་བཞི་དང་མངོན་པར་ཤེས་པ་ལྔ་ལ་སོགས་པའི་ཡོན་ཏན་ཐོབ་ཅིང་འདོད་ཆགས་དང་ཞེ་སྡང༌། དང་གི་སྒྲས་བསྡུས་པ་གཏི་མུག་ཀྱང་སླར་མི་ལྡོག་པའི་ཚུལ་དུ་ཡོངས་སུ་ཟད་པར་འགྱུར་ཏེ། ཆོས་ཐམས་ཅད་རང་བཞིན་གྱིས་འཕོ་བ་མེད་པ་དང་རྣམ་པར་འཇིག་པ་མེད་པ་ཉིད་དུ་མངོན་སུམ་དུ་རྟོགས་པའི་ཕྱིར་རོ། ། ཇི་ལྟར་རང་བཞིན་གྱིས་འཕོ་བ་དང་འཇིག་པ་མེད་ཅེ་ན། ཆོས་ཐམས་ཅད་རྐྱེན་ལ་རྟེན་པ་ཉིད་ཡིན་པས་སོ། ། བསམ་གཏན་སོགས་ལ་སྙོམས་པར་འཇུག་ན་བསམ་གཏན་གྱི་དབང་གིས་སྐྱེ་བ་འཛིན་པར་འགྱུར་རོ་ཞེ་ན། གཞན་དོན་དུ་སྨོན་ལམ་གྱི་དབང་གིས་སྐྱེ་བ་མ་གཏོགས་པ་སྙོམས་འཇུག་གི་དབང་གིས་མི་སྐྱེ་སྟེ། དེ་དག་གི་རོ་མི་མྱོང་བའི་ཕྱིར་དང༌། གཞན་དོན་བསྒྲུབ་པའི་ཐབས་ལ་མཁས་པའི་ཕྱིར་རོ། ། ས་གཉིས་པ་ལ་གནས་པས་གླིང་བཞི་ལ་དབང་བྱེད་པའི་སྐྱེ་བ་ཡོངས་སུ་བཟུང་ནས་གཞན་དོན་བྱེད་པར་མ་ཟད།
ས་གསུམ་པ་ལ་གནས་པ་དེས་ཀྱང་ལྷའི་དབང་པོའི་སྐྱེ་བ་ཡོངས་སུ་བཟུང་ནས་གཞན་དོན་བྱེད་དེ་རྟག་ཏུ་སྟེ་རྒྱུན་མི་འཆད་པར་འཇིག་རྟེན་པའི་འདོད་པའི་འདོད་ཆགས་འཇོམས་པར་ནུས་པའི་ཐབས་བསྟན་པའི་སྒོ་ནས་གདུལ་བྱ་རྣམས་འཁོར་བའི་འདམ་ནས་འདོན་པར་མཛད་པ་ཡིན་པའི་ཕྱིར་རོ། ། སའི་ཡོན་ཏན་བརྗོད་ཟིན་ཏོ། ། གསུམ་པ་རྟེན་དང་ཚོགས་ཀྱི་ཁྱད་པར་བསྟན་པ་ནི། བསྔགས་ཞེས་དྲང་ངོ༌། ། གང་ན་སྦྱིན་པ་དང༌། ཚུལ་ཁྲིམས་དང༌། བཟོད་པའི་ཆོས་གསུམ་པོ་དེ་དག་བསྔགས། གང་གིས་ན་བདེ་བར་གཤེགས་པ་རྣམས་ཀྱིས་སོ། ། གང་ལ་ན། ཕལ་མོ་ཆེར་ཏེ་གཙོ་བོར་བྱང་ཆུབ་སེམས་དཔའ་ཁྱིམ་པ་རྣམས་ལ་བསྔགས་ཏེ།
དེ་དག་གིས་བསྒྲུབ་པར་སླ་བའི་ཕྱིར། ཚོགས་གཉིས་ཀྱི་ནང་ནས་བསོད་ནམས་ཞེས་བྱའི་ཚོགས་ཀྱང་ཆོས་གསུམ་པོ་དེ་དག་ཉིད་ཡིན་ལ། སངས་རྒྱས་ཀྱི་གཟུགས་ཀྱི་སྐུའི་བདག་ཉིད་མཚན་དང་དཔེ་བྱད་ཀྱིས་རབ་ཏུ་མཛེས་པའི་སྐུ་ཡང་དེ་དག་གོ ། བསམ་གཏན་ཆོས་གསུམ་འདི་དག་ཕལ་མོ་ཆེར། ། བདེ་བར་གཤེགས་པས་རབ་བྱུང་རྣམས་ལ་བསྔགས། ། ཡེ་ཤེས་ཞེས་བྱའི་ཚོགས་ཀྱང་དེ་དག་ཉིད། ། སངས་རྒྱས་ཆོས་ཀྱི་བདག་ཉིད་སྐུ་ཡི་རྒྱུ། ། ཞེས་ཤུགས་ལ་འདོན་པར་བྱས་ནས་སྦྱར་རོ། ། བཞི་པ་སའི་ཡོན་ཏན་བརྗོད་དེ་མཇུག་བསྡུ་བ་ནི། རྒྱལ་བའི་སྲས་པོ་ཉི་མའི་དཀྱིལ་འཁོར་ལྟ་བུ་ལ་གནས་པའི་ས་གསུམ་པ་འོད་བྱེད་པ་འདི་དང་པོ་རང་གི་རྒྱུད་དུ་གཏོགས་པའི་སྒྲིབ་གཉིས་ཀྱི་མུན་པ་ཡེ་ཤེས་སྐྱེ་བའི་གེགས་སུ་གྱུར་པ་རྣམས་གཉེན་པོ་རང་ཉིད་སྐྱེ་བཞིན་པའི་གནས་སྐབས་ཉིད་དུ་ཡང་དག་པར་བསལ་བར་བྱས་ནས་ཕྱིས་དམ་པའི་ཆོས་ཀྱི་གསུང་གི་འོད་ཟེར་འབྱེད་པའི་སྒོ་ནས་འགྲོ་བའི་ཡིད་ཀྱི་མུན་པ་རྣམ་པར་འཇོམས་པར་མངོན་པར་འདོད་དོ། །
བྱང་ཆུབ་སེམས་དཔའ་དེ་ནི་ས་གསུམ་པའི་སྐབས་འདིར་ཉི་མས་མུན་པ་སེལ་བ་ལྟར་གཞན་གྱི་སྒྲིབ་པ་སེལ་བའི་གཉེན་པོ་ཤིན་ཏུ་རྣོ་བར་གྱུར་ཀྱང་གཞན་སྐྱོན་དང་ལྡན་པ་ལ་ཁོང་ཁྲོ་བར་མི་འགྱུར་ཏེ། བཟོད་པ་ལ་ཆེས་ལྷག་པར་གོམས་པའི་ཕྱིར་དང༌། སྙིང་རྗེས་རྒྱུད་སྣུམ་པར་བྱས་པའི་ཕྱིར་རོ། ། དབུ་མ་ལ་འཇུག་པའི་རྣམ་བཤད་ངེས་དོན་རྣམ་ངེས་ལས་སེམས་བསྐྱེད་པ་གསུམ་པའི་བཤད་པའོ།། །། སེམས་བསྐྱེད་པ་བཞི་པའི་དབང་དུ་བྱས་ནས་བཤད་པ་ལ་གསུམ་སྟེ། བརྩོན་འགྲུས་ལྷག་པའི་སྒོ་ནས་སའི་ངོ་བོ་བསྟན། སྒྲ་འཇུག་པའི་རྒྱུ་མཚན་ངེས་ཚིག་བརྗོད། སྤངས་པའི་སྒོ་ནས་ཡོན་ཏན་རྣམ་པར་བཞག་པའོ། ། དང་པོ་ནི། སྦྱིན་པ་ལ་སོགས་པའི་ཡོན་ཏན་མ་ལུས་པ་བརྩོན་འགྲུས་ཀྱི་རྗེས་སུ་འགྲོ་ལྡོག་བྱེད་པ་ཡིན་ཏེ།
བརྩོན་འགྲུས་དང་མི་ལྡན་པ་ལ་སྦྱིན་སོགས་ཀྱིས་བསྡུས་པའི་ཡོན་ཏན་མི་འབྱུང་ལ། བརྩོན་འགྲུས་དང་ལྡན་པ་ལ་ནི་སྔར་བཤད་པའི་ཡོན་ཏན་མ་ཐོབ་པ་རྣམས་ཐོབ་པར་འགྱུར་ཞིང་ཐོབ་པ་རྣམས་མི་ཉམས་པར་གོང་ནས་གོང་དུ་འཕེལ་བར་འགྱུར་བའི་ཕྱིར། ཚོགས་གཉིས་ཀྱི་རྒྱུ་ཡང་ཡིན་ཏེ། བསོད་ནམས་ཀྱི་ཚོགས་དང་བློ་གྲོས་ཏེ་ཡེ་ཤེས་ཀྱི་ཚོགས་གཉིས་ཁྱད་པར་དུ་འགྱུར་བའི་རྟེན་བྱེད་པའི་ཕྱིར་རོ། ། ཁྱད་པར་གཉིས་དང་ལྡན་པའི་བརྩོན་འགྲུས་དེ་ཉིད་ས་གང་དུ་འབར་བ་སྟེ་ལྷག་པར་གྱུར་པའི་ས་དེ་ལ་ས་བཞི་པ་འོད་ནི་འཕྲོ་བ་ཞེས་བྱའོ། ། ཅིའི་ཕྱིར་འོད་འཕྲོ་བ་ཞེས་བརྗོད་ཅེ་ན། སྒྲ་འཇུག་པའི་རྒྱུ་མཚན་ངེས་ཚིག་བཤད་པ་ནི། ས་བཞི་པ་དེ་ནི་བདེ་གཤེགས་སྲས་པོ་ལ་རྫོགས་པའི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གསུམ་པ་མན་ཆད་ལས་ལྷག་པར་བསྒོམ་པ་ལས་སྐྱེས་པའི་སྔར་བཤད་པའི་སྣང་བ་ཟངས་ཀྱི་མདོག་ལྟ་བུ་ལས་ལྷག་པའི་ཡང་དག་པའི་ཡེ་ཤེས་ཀྱི་མེའི་འོད་འབྱུང་བས་ན། ས་དེ་ལ་འོད་འཕྲོ་བ་ཞེས་བྱའོ། ། སྣང་བ་འདི་དག་མཉམ་བཞག་ཏུ་ཆོས་ཉིད་རྟོགས་པའི་ཡེ་ཤེས་ཀྱི་མཐུ་ལས་རྗེས་ཐོབ་ཏུ་འབྱུང་བ་ཡིན་གྱི་མཉམ་པར་བཞག་པ་ལ་ནི་སྣང་བ་མི་མངའ་བ་ཡིན་ནོ། །
བྱང་ཆུབ་ཀྱི་ཆོས་དེ་དག་ཀྱང་གང་ཞེ་ན། དྲན་པ་ཉེ་བར་བཞག་པ་བཞི་དང༌། ཡང་དག་པར་སྤོང་བ་བཞི་དང༌། རྫུ་འཕྲུལ་གྱི་རྐང་པ་བཞི་དང༌། དབང་པོ་ལྔ་དང༌། སྟོབས་ལྔ་དང༌། བྱང་ཆུབ་ཀྱི་ཡན་ལག་བདུན་དང༌། འཕགས་པའི་ལམ་ཡན་ལག་བརྒྱད་རྣམས་སོ། ། འདི་དག་སྔ་རོལ་དུ་ཡོད་པ་མ་ཡིན་ནམ་ཞེ་ན། ཡོད་མོད་ཀྱིས་ཕུལ་དུ་བྱུང་བའི་ཚུལ་གྱིས་བསྒོམ་པ་མེད་པ་ལ་དགོངས་ནས་མ་བཞག་གོ །
གསུམ་པ་སྤངས་པའི་སྒོ་ནས་ཡོན་ཏན་བརྗོད་པ་ནི། ས་འདི་ལ་བྱང་ཆུབ་ཀྱི་ཕྱོགས་བསྒོམ་པའི་ཡོན་ཏན་ཡོད་པར་མ་ཟད་ཀྱི་རང་དུ་ལྟ་བ་གང་ཟག་གི་བདག་ཏུ་འཛིན་པ་དང༌། དེ་དང་འབྲེལ་བ་བདག་གིར་ལྟ་བ་ཆོས་ཀྱི་བདག་འཛིན་ཀྱང་ཡོངས་སུ་ཟད་པར་འགྱུར་རོ། ། འདི་ཡང་བག་ཆགས་སྤངས་པ་ལ་བྱ་ཡི་ངོ་བོ་ནི་མཐོང་ལམ་ནས་སྤང་ཟིན་པ་ཡིན་ནོ། ། དབུ་མ་ལ་འཇུག་པའི་རྣམ་བཤད་ངེས་དོན་རྣམས་ངེས་ལས་སེམས་བསྐྱེད་པ་བཞི་པའི་རྣམ་བཤད་དོ།། །། སེམས་བསྐྱེད་པ་ལྔ་པའི་དབང་དུ་བྱས་ནས་བཤད་པ་ལ་གསུམ་ལས། དང་པོ་ངེས་ཚིག་ནི། ས་ལྔ་པ་ལ་གནས་པའི་བྱང་ཆུབ་སེམས་དཔའ་ནི་འཇིག་རྟེན་གྱི་ཁམས་ཐམས་ཅད་ན་གནས་པའི་ལྷའི་བུའི་བདུད་རྣམས་ཀྱིས་ཀྱང་ཕམ་པར་བྱེད་མི་ནུས་ན་བདུད་ཀྱི་བཀའ་ཉན་པ་ལ་སོགས་པ་རྣམས་ཀྱིས་ལྟ་ཅི་སྨོས། དེ་ཉིད་ཀྱི་ཕྱིར་ས་འདིའི་མིང་སྦྱངས་དཀའ་བ་ཞེས་བྱའོ། ། གཉིས་པ་བསམ་གཏན་ལྷག་པར་བསྟན་པ་ནི།
ཕ་རོལ་ཏུ་ཕྱིན་པ་བཅུའི་ནང་ནས་བསམ་གཏན་གྱི་ཕ་རོལ་ཏུ་ཕྱིན་པ་ཕུལ་བྱུང་གསར་དུ་ཐོབ་པས་ལྷག་པའོ། ། ཅིང་ནི་སྡུད་པའི་ཚིག་གོ ། གསུམ་པ་བདེན་པ་ལ་མཁས་པ་ནི། བློ་བཟང་འཕགས་པའི་བདེན་པ་བཞིའི་རང་བཞིན་སྟོང་ཉིད་ཤེས་པ་བཞི་མོས་ཁོང་དུ་ཆུད་པར་བྱ་བ་རྟོགས་པ་ལ་ཤིན་ཏུ་མཁས་པ་ཐོབ་པར་རིག་པར་བྱའོ། ། བདེན་པ་བཞི་པོ་གང་ཞེ་ན། སྡུག་བསྔལ་དང༌། ཀུན་འབྱུང་དང༌། འགོག་པ་དང༌། ལམ་གྱི་བདེན་པའོ། ། གལ་ཏེ་བཅོམ་ལྡན་འདས་ཀྱིས་བདེན་པ་ནི་ཀུན་རྫོབ་ཀྱི་བདེན་པ་དང་དོན་དམ་པའི་བདེན་པ་གཉིས་ཁོ་ནར་བསྟན་པ་མ་ཡིན་ནམ།
ཅིའི་ཕྱིར་བདེན་པ་བཞིར་རྣམ་པར་བཞག་ཅེ་ན། དེ་ལྟར་ཡིན་མོད་ཀྱང་བླང་བར་བྱ་བ་དང༌། སྤང་བར་བྱ་བ་རེ་རེ་ཡང་རྒྱུ་དང་འབྲས་བུའི་སྒོ་ནས་བསྟན་པའི་ཕྱིར་འཕགས་པའི་བདེན་པ་བཞི་བསྙད་པ་ཡིན་ལ། དེ་དག་ཀྱང་བདེན་པ་གཉིས་ཀྱི་ཁོངས་སུ་འདུས་པའི་ཕྱིར་འགལ་བ་མེད་དོ། ། ཇི་ལྟར་འདུ་ཞེ་ན། སྡུག་བསྔལ་དང་ཀུན་འབྱུང་དང༌། ལམ་གྱི་བདེན་པ་ནི་ཀུན་རྫོབ་བདེན་པའི་ཁོངས་སུ་འདུ་བ་ཡིན་ལ། འགོག་པ་ནི་དོན་དམ་བདེན་པའི་ངོ་བོ་ཡིན་ནོ། ། ཅིའི་ཕྱིར་ལམ་གྱི་བདེན་པ་ཀུན་རྫོབ་ཏུ་མཛད་ཅེ་ན། འདུས་བྱས་ཡིན་པ་ལ་དགོངས་པ་ཡིན་ནོ། །
ཡུལ་ཆོས་ཀྱི་དབྱིངས་འདུས་མ་བྱས་ལ་ཡུལ་ཅན་འདུས་བྱས་མི་འཐད་དེ། ཡུལ་དང་ཡུལ་ཅན་མི་མཐུན་པར་འགྱུར་བས་སོ་ཞེ་ན། ཡུལ་སྤྲོས་པའི་མཐའ་དང་བྲལ་བ་ལ་ཡུལ་ཅན་ཡེ་ཤེས་ཀྱང་མཐའ་བྲལ་གྱི་རྣམ་པ་ཅན་དུ་སྐྱེས་པ་ལ་མཐུན་པའི་ཐ་སྙད་བྱེད་པ་ཡིན་གྱི་འདུས་མ་བྱས་སུ་མཚུངས་པ་ནི་མཐུན་པའི་དོན་མ་ཡིན་པས་སྐྱོན་མེད་དོ། ། གཞན་དུ་ན་ས་བདུན་པ་ནས་བློ་གྲོས་ལྷག་པར་བཤད་པ་རྣམས་ཀྱང་མི་འཐད་པར་འགྱུར་རོ། ། དགག་བསྒྲུབ་རྒྱས་པ་ནི་འོག་ཏུ་བཤད་པར་བྱའོ། ། དབུ་མ་ལ་འཇུག་པའི་རྣམ་བཤད་ངེས་དོན་རྣམ་ངེས་ལས་སྦྱངས་དཀའ་བ་ཞེས་བྱ་བ་ས་ལྔ་པའི་རྣམ་བཤད་དོ།། །། སེམས་བསྐྱེད་པ་དྲུག་པའི་དབང་དུ་བྱས་ནས་བཤད་པ་ལ་གསུམ་སྟེ། ཤེས་རབ་ཀྱི་ཕར་ཕྱིན་ལྷག་པར་བསྟན། བཤད་པར་བྱ་བའི་ངོ་བོ་གཏན་ལ་དབབ། ཤེར་ཕྱིན་ཐོབ་པའི་སེམས་བསྐྱེད་པའི་ཡོན་ཏན་བརྗོད་པའོ། །
དང་པོ་ནི། ས་ལྔ་པའི་གནས་སྐབས་ན་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་དག་པ་ཐོབ་པས་དྲུག་པ་མངོན་དུ་གྱུར་པ་འདིར་མཉམ་པར་བཞག་པའི་སེམས་ལ་གནས་ཏེ། རྒྱུ་དང་རྐྱེན་འདི་བ་ཙམ་ལ་བརྟེན་ནས་འབྱུང་བའི་དེ་ཁོ་ན་ཉིད་མཐོང་བའི་བྱང་ཆུབ་སེམས་དཔའ་དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པ་སྟེ་ཕུལ་བྱུང་གསར་བུ་ཐོབ་པས་སྤྲོས་པ་ཐམས་ཅད་ཞི་བའི་འགོག་པ་ཐོབ་པ་ཡིན་ནོ། ། སྔ་རོལ་དུ་ཐོབ་ནུས་པ་ནི་མ་ཡིན་ཏེ། མངོན་པར་ཞེན་པའི་སྤྲོས་པ་ནི་མ་རིག་པའི་རྩ་བ་ཅན་ཡིན་ལ། དེ་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་ཕུལ་དུ་བྱུང་བ་མེད་པར་སྦྱིན་པ་ལ་སོགས་པས་མ་ལུས་པ་སྤོང་མི་ནུས་པའི་ཕྱིར་རོ། ། སེམས་བསྐྱེད་པ་དང་པོ་ལ་སོགས་པའི་སྐབས་ན་ཡང་སྤྲོས་པ་ཉེ་བར་ཞི་བ་ཡོད་པ་མ་ཡིན་ནམ། ཅིའི་ཕྱིར་འགོག་པ་མེད་ཅེ་ན། དངོས་པོ་ལ་མངོན་པར་ཞེན་པའི་གཉེན་པོ་སྟོང་པ་ཉིད་ཡུན་རིང་དུ་གོམས་པ་ལས་མཉམ་བཞག་ཏུ་སྤྲོས་པ་ཉེ་བར་ཞི་བ་ཡོད་ཀྱང༌། རྗེས་ཐོབ་ཏུ་དངོས་པོ་དང་སྟོང་པ་ཉིད་ལ་ཞེན་པའི་བག་ཆགས་ལྡང་བའི་ཕྱིར་འགོག་པ་ཐོབ་པ་མེད་ལ།
ས་དྲུག་པ་ལ་ནི་མཉམ་པར་བཞག་པའི་ཡེ་ཤེས་ཀྱི་འོད་ཟེར་གྱི་དྲྭ་བས་རྗེས་ཐོབ་ཀྱི་གནས་སྐབས་ན་ཡང་དངོས་པོ་ལ་མངོན་པར་ཞེན་པ་དང༌། སྟོང་པ་ཉིད་ལ་མངོན་པར་ཞེན་པའི་བག་ཆགས་མ་ལུས་པ་རྣམ་པར་བསལ་བས་འགོག་པ་ཐོབ་ཞེས་བརྗོད་དོ། ། དེ་སྐད་དུ་ཡང་འོག་ནས་དེ་བཞིན་ཉིད་ལ་འགོག་པ་ཞེས་བརྗོད་དེ། འདིར་སྤྲོས་པ་མ་ལུས་པ་འགག་པར་འགྱུར་རོ་ཞེས་གསུངས་པའི་ཕྱིར་རོ་ཞེས་འབྱུང་ཞིང༌། ཞི་བ་ལྷས་ཀྱང༌། སྟོང་ཉིད་བག་ཆགས་གོམས་པས་ནི། ། དངོས་པོའི་བག་ཆགས་སྤོང་འགྱུར་ཅིང༌། ། ཅི་ཡང་མེད་ཅེས་གོམས་པས་ན། ། དེ་ཡང་ཕྱི་ནས་སྤོང་བར་འགྱུར། ། ཞེས་སོ། །
ཅིའི་ཕྱིར་ས་འདི་ལ་མངོན་དུ་གྱུར་པ་ཞེས་བྱ་ཞེ་ན། རྟེན་ཅིང་འབྲེལ་བར་འབྱུང་བ་གཟུགས་བརྙན་དང་འདྲ་བའི་ཆོས་ཉིད་ཁོང་དུ་ཆུད་པའི་ཕྱིར་དང༌། ས་ལྔ་པར་རྟོགས་པའི་ལམ་གྱི་བདེན་པ་ལ་དམིགས་པའི་ཕྱིར་དང༌། རྫོགས་པའི་སངས་རྒྱས་ཀྱི་ཆོས་སྟོབས་དང་མི་འཇིགས་པ་ལ་སོགས་ལ་མངོན་དུ་ཕྱོགས་པའི་ཕྱིར་རོ། ། ཞར་ལ་ཡོན་ཏན་གཞན་རྣམས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་རག་ལས་པར་བསྟན་པ་ནི། ཇི་ལྟར་སྐྱེས་བུ་མིག་དང་ལྡན་པ་གཅིག་གིས་ལོང་བའི་ཚོགས་ཀུན་འགྲོ་བར་འདོད་པའི་ཡུལ་དེར་བདེ་བླག་ཏུ་ཁྲིད་པར་བྱེད་པ་དེ་བཞིན་དུ། དོན་གྱི་སྐབས་འདིར་ཡང་བློ་ཤེས་རབ་ཀྱི་ཕ་རོལ་ཏུ་ཕྱིན་པས་མིག་ཉམས་པ་དང་འདྲ་བའི་ཕ་རོལ་ཏུ་ཕྱིན་པ་གཞན་རྣམས་ཀྱི་ཡོན་ཏན་བླངས་ཏེ་རྒྱལ་བ་ཉིད་ཀྱིས་ཀུན་ཏུ་འོད་ཀྱི་ས་ལ་འགྲོ་བ་སྟེ་འཇོག་པར་འགྱུར་ཏེ། ཡང་དག་པའི་ལམ་ཆོས་རྣམས་རང་བཞིན་མེད་པར་མཐོང་བ་དང༌། ལམ་མ་ཡིན་པ་དངོས་པོ་ལ་མངོན་པར་ཞེན་པ་སྤོངས་ནུས་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཁོ་ན་ལ་ཡོད་པའི་ཕྱིར་རོ། ། ཤེས་རབ་ཀྱི་ཕ་རོལ་ཏུ་ཕྱིན་པ་གང་ཞེ་ན།
རྟེན་ཅིང་འབྲེལ་བར་འབྱུང་བ་ཡང་དག་པའི་ལྟ་བས་སྤྲོས་པའི་མཐའ་བྲལ་དུ་རྟོགས་པའི་དོན་ལ་རྩེ་གཅིག་པའི་ཞི་གནས་ལ་བརྟེན་ཏེ་སྟོང་ཉིད་རྟོགས་པའི་ལྟ་བ་ཡང་དང་ཡང་དུ་གོམས་པར་བྱས་པ་ལས་གོམས་པ་མཐར་ཕྱིན་པའི་ཚེ་ཤེས་བྱ་དང་ཤེས་བྱེད་ཀྱི་སྤྲོས་པ་ཉེ་བར་ཞི་བའི་ཆོས་ལ་བློ་གྲོས་གཡོ་བ་མེད་པར་སྤྲོས་མེད་ཀྱི་དབྱིངས་དང་ནམ་མཁའ་ལ་ཉི་མའི་འོད་བཞིན་དུ་དབྱེར་མེད་དུ་གྱུར་པ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བརྗོད་དོ། ། གལ་ཏེ་དེ་ཉིད་ཀྱིས་དེ་ཁོ་ན་ཉིད་ཀྱི་དོན་རྟོགས་སམ་མ་རྟོགས། མ་རྟོགས་ན་ཤེས་རབ་ཀྱི་ཕ་རོལ་ཏུ་ཕྱིན་པ་མ་ཡིན་ལ། རྟོགས་ན་ཤེས་བྱ་དང་ཤེས་བྱེད་ཀྱི་སྤྲོས་པ་ཞི་བར་འགལ་ལོ་ཅེ་ན། ཡང་དག་པའི་ཤེས་རབ་ཀྱིས་སྤྲོས་པ་ཅིར་ཡང་མ་དམིགས་པ་ཤེས་རབ་ཀྱིས་བཟུང་བ་ལ་རྟོགས་པའི་ཐ་སྙད་བྱེད་པ་ཡིན་པས་སྐྱོན་མེད་དོ། ། གཉིད་དང་བརྒྱལ་བ་ལ་སོགས་པས་ཀྱང་དེ་ཁོ་ན་ཉིད་རྟོགས་པར་འགྱུར་རོ་ཞེ་ན། དེ་དག་གིས་རྣམ་པར་རྟོག་པ་བཀག་པ་ཙམ་ཡིན་གྱི། དེ་ཁོ་ན་ཉིད་རྟོགས་པའི་ནུས་པ་ཡོད་པ་མ་ཡིན་ཏེ། བདག་མེད་པའི་ལྟ་བས་ཡོངས་སུ་མ་ཟིན་པའི་ཕྱིར་རོ། ། ཕྱི་རོལ་པའི་ཏིང་ངེ་འཛིན་བཞིན་ནོ། །
འོ་ན་འདིར་གཞིའི་གནས་ལུགས་ལྟ་བས་སྒྲོ་འདོགས་ཡོངས་སུ་གཅོད་པའི་དོན་ལ་བསྒོམས་པས་ཉམས་སུ་བླངས་པས་རྗེས་ཐོབ་ཏུ་རྟེན་ཅིང་འབྲེལ་བར་འབྱུང་བ་སྣང་ལ་རང་བཞིན་མེད་པ་ཆུ་ནང་གི་ཟླ་བའི་གཟུགས་བརྙན་ལྟར་ཡང་དག་པའི་ལྟ་བས་ཡོངས་སུ་གཅོད་པར་བྱེད་ཅིང་མཉམ་བཞག་ཏུ་སྤྲོས་པའི་མཚན་མ་མ་ལུས་པ་ཉེ་བར་ཞི་བའི་ཡེ་ཤེས་ཀྱི་འོད་ཟེར་གྱིས་མཐར་འཛིན་གྱི་ལྟ་བའི་མུན་པ་མ་ལུས་པ་རྣམ་པར་བསལ་བས་ཆོས་ཉིད་སྐྱེ་མེད་རོ་མཉམ་དུ་ཐུགས་སུ་ཆུད་པའི་ཕྱིར་གཉིད་དང་བརྒྱལ་བ་ལ་སོགས་པ་དང་མཚུངས་པའི་གོ་སྐབས་ག་ལ་ཡོད། གཉིས་པ་བཤད་པར་བྱ་བའི་ངོ་བོ་གཏན་ལ་དབབ་པ་ལ་གསུམ་སྟེ། གང་ལ་བརྟེན་ནས་བཤད་པའི་ཚུལ། གང་ལ་བཤད་པར་བྱ་བའི་ཡུལ། བཤད་བྱའི་ངོ་བོ་གཏན་ལ་དབབ། དང་པོ་ནི་འདིར་སྨྲས་པ། འདི་རྟེན་འབྱུང་བའི་དེ་ཉིད་མཐོང་བ་དེ། ། ཤེས་རབ་གནས་པས་འགོག་པ་ཐོབ་པར་འགྱུར། ། ཞེས་གསུང་ན་རྟེན་ཅིང་འབྲེལ་བར་འབྱུང་བའི་དེ་ཁོ་ན་ཉིད་ནི་གང༌། མཐོང་བའི་ཚུལ་ཇི་ལྟ་བུ་ཞེ་ན།
དེའི་རང་གི་ངོ་བོ་ནི་བདག་ཅག་ལྟ་བུའི་ཡུལ་མ་ཡིན་གྱི་གང་ལ་སྟོང་པ་ཉིད་མངོན་སུམ་དུ་མཐོང་བའི་མིག་སྨན་གྱིས་རབ་རིབ་ཀྱི་ལིང་ཏོག་རྣམ་པར་བསལ་བས་རབ་རིབ་དང་བྲལ་བའི་བློའི་སྤྱན་དྲི་མ་མེད་པ་མངའ་བའི་བྱང་ཆུབ་སེམས་དཔའ་རྣམས་དང་སངས་རྒྱས་བཅོམ་ལྡན་འདས་ལ་དྲི་བར་བྱ་བ་ཡིན་ནོ། ། གལ་ཏེ་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་དང༌། འཕགས་པ་ས་བཅུ་པ་ལས་བྱང་ཆུབ་སེམས་དཔའ་ཇི་ལྟར་རྟེན་ཅིང་འབྲེལ་བར་འབྱུང་བའི་དེ་ཉིད་མཐོང་ཚུལ་གསུངས་པས་ལུང་གི་རྗེས་སུ་འབྲངས་ནས་བཤད་པར་རིགས་སོ་ཞེ་ན། ལུང་གི་དགོངས་པའང་བདག་གིས་ངེས་པར་དཀའ་བའི་ཕྱིར། ལུང་ལས་ཀྱང་དེ་ཁོ་ན་ཉིད་བསྟན་མི་ནུས་སོ། ། འོ་ན་དེ་ཁོ་ན་ཉིད་སྟོན་པའི་བསྟན་བཅོས་བརྩམ་པར་མི་རིགས་སོ་ཞེ་ན། གཞན་ལ་མ་བརྟེན་པར་རང་དབང་ཉིད་ཀྱི་དབང་དུ་བྱས་ནས་ངེས་པར་མི་ནུས་ཞེས་བརྗོད་ཀྱི་ཚད་མར་གྱུར་པའི་སྐྱེས་བུས་བྱས་ཤིང་ལུང་གི་དགོངས་པ་ཕྱིན་ཅི་མ་ལོག་པར་སྟོན་པའི་ཁྱད་པར་གཉིས་དང་ལྡན་པའི་བསྟན་བཅོས་མཐོང་བ་ལས་ནི་ལུང་གི་དགོངས་པ་ངེས་པའི་ཕྱིར། ས་དྲུག་པའི་བྱང་ཆུབ་སེམས་དཔའ་དེ་ཡིས་ཆེས་ཟབ་མོ་རྟེན་ཅིང་འབྲེལ་བར་འབྱུང་བའི་ཆོས་ཀྱི་དེ་ཁོ་ན་ཉིད་ཇི་ལྟར་རྟོགས་པའི་ཚུལ་དེ་བཞིན་གཤེགས་པའི་ལུང་ལས་གསུངས་པ། འཕགས་པ་ཀླུ་སྒྲུབ་ཀྱིས་ཕྱིན་ཅི་མ་ལོག་པར་མཁྱེན་ནས་དབུ་མའི་བསྟན་བཅོས་ལས་ཀཱ་ཏྱཱ་ན་ལ་གདམས་པའི་ལུང་ལ་སོགས་པ་དང༌། བདག་ལས་མ་ཡིན་གཞན་ལས་མིན་ཞེས་སོགས་ཀྱི་རིགས་པའི་སྒོ་ནས་གསལ་བར་བསྟན་པ་ཡིན་པས་ན།
འཕགས་པ་ཀླུ་སྒྲུབ་ཀྱི་གཞུང་ལུགས་རྩ་བ་ཤེས་རབ་ལས་ལུང་དང་རིགས་པས་དེ་ཁོ་ན་ཉིད་བསྟན་པས་དེ་ལྟར་ཟླ་བ་གྲགས་པ་བདག་གིས་ཀྱང་ཀླུ་སྒྲུབ་ཀྱི་གཞུང་ལུགས་ལ་ཇི་ལྟར་གནས་པ་བཞིན་བརྗོད་པར་བྱའོ། ། འཕགས་པ་ཀླུ་སྒྲུབ་ཀྱིས་ལུང་གི་དགོངས་པ་ངེས་པ་ཇི་ལྟར་ཤེས་ཤེ་ན། ལུང་ལས་ཤེས་ཏེ། འཇམ་དཔལ་རྩ་རྒྱུད་ལས། བདེ་གཤེགས་མྱ་ངན་འདས་གྱུར་ནས། ། ལོ་ནི་བཞི་བརྒྱ་ལོན་ནས་ནི། ། བསྟན་པ་འདི་ལ་ཕན་དགའ་བའི། ། དགེ་སློང་ཀླུ་སྒྲུབ་ཅེས་བྱ་འབྱུང༌། ། ཞེས་པ་དང༌། ལངྐར་གཤེགས་པ་ལས།
ལྷོ་ཕྱོགས་བྷེ་ཏའི་ཡུལ་དུ་ནི། ། དགེ་སློང་དཔལ་ལྡན་ཆེར་གྲགས་པ། ། དེ་མིང་ཀླུ་ཞེས་འབོད་པ་སྟེ། ། ཡོད་དང་མེད་པའི་ཕྱོགས་འཇིག་པ། ། ང་ཡི་ཐེག་པ་འཇིག་རྟེན་དུ། ། བླ་མེད་ཐེག་པ་རབ་བསྟན་ནས། ། རབ་ཏུ་དགའ་བའི་ས་བསྒྲུབས་ཏེ། ། བདེ་བ་ཅན་དུ་དེ་འགྲོ་འོ། ། ཞེས་དང༌། འཕགས་པ་སྤྲིན་ཆེན་པོ་སྟོང་ཕྲག་བཅུ་གཉིས་པ་ལས་ཀྱང༌།
ཀུན་དགའ་བོ་ལི་ཙ་བྱི་གཞོན་ནུ་སེམས་ཅན་ཐམས་ཅད་ཀྱིས་མཐོང་ན་དགའ་བ་ཞེས་བྱ་བ་འདི་ནི་ང་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན་ཀླུ་ཞེས་པའི་དགེ་སློང་དུ་གྱུར་ནས། ངའི་བསྟན་པ་རྒྱས་པར་སྟོན་ཏེ། མཐར་གྱིས་རབ་ཏུ་དྭང་བའི་འོད་ཅེས་བྱ་བའི་འཇིག་རྟེན་གྱི་ཁམས་སུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡེ་ཤེས་འབྱུང་གནས་འོད་ཅེས་བྱ་བར་གྱུར་ཏོ། ། ཞེས་གསུངས་པའི་ལུང་འདི་དག་ལས་ཤེས་སོ། ། གཉིས་པ་གང་ལ་བཤད་པར་བྱ་བའི་ཡུལ་གཉིས་ཏེ། སྣོད་ཀྱི་ཁྱད་པར་བཟུང་བ་དང༌། ཉན་པར་བསྐུལ་བའོ། ། དང་པོ་ནི། རྟེན་ཅིང་འབྲེལ་བར་འབྱུང་བ་སྟོན་པའི་བསྟན་བཅོས་དེ་ཡང་སྔོན་སྟོང་པ་ཉིད་ཐོས་པའི་ས་བོན་བཞག་པ་རྣམས་ལ་བསྟན་པར་བྱའི་གཞན་དག་ལ་ནི་མ་ཡིན་ཏེ། འགའ་ཞིག་ནི་སྟོང་པ་ཉིད་སྤངས་ནས་ངན་འགྲོར་འགྲོ་བར་འགྱུར།
འགའ་ཞིག་ནི་སྟོང་པ་ཉིད་ཀྱི་དོན་མེད་པར་བཟུང་ནས་ལོག་པར་ལྟ་བ་འཕེལ་བར་བྱེད་པའི་ཕྱིར་རོ། ། དེ་བས་ན་ཉན་པ་པོའི་ཁྱད་པར་ངེས་པར་བྱས་ནས་བཤད་པར་བྱའོ། ། ཁྱད་པར་ངེས་པར་མི་ནུས་སོ་ཞེ་ན། ཕྱི་རོལ་གྱི་མཚན་མ་ལས་ངེས་པར་བསྟན་པ་ནི། སོ་སོ་སྐྱེ་བོའི་དུས་ནའང་གཞན་ལས་སྟོང་པ་ཉིད་ཀྱི་ལྟ་བ་ཐོས་ནས་ནང་དུ་སྟོང་ཉིད་ཐོས་པའི་རབ་ཏུ་དགའ་བ་ཡང་དང་ཡང་དུ་འབྱུང་ཞིང་རང་ཉིད་ཀྱིས་སྟོང་ཉིད་རྟོགས་པའི་རབ་ཏུ་དགའ་བ་དང༌། སྟོང་ཉིད་མ་རྟོགས་པ་ལ་དམིགས་པའི་སྙིང་རྗེའི་རྗེས་སུ་འགྲོ་བའི་མཆི་མས་མིག་བརླན་ཅིང་ལུས་ཀྱི་དད་པའི་བ་སྤུ་ལྡང་བར་གྱུར་པ་གང་ཡིན་པ་དེ་ལ་རྫོགས་པའི་སངས་རྒྱས་ཀྱི་བློ་རྣམ་པ་ཐམས་ཅད་མཁྱེན་པའི་ས་བོན་ཡོད་པས་དེ་ཁོ་ན་ཉིད་ཉེ་བར་བསྟན་པའི་སྣོད་ནི་དེ་ཡིན་ཏེ། གང་ཟག་དེ་ལ་འོག་ནས་འཆད་པར་འགྱུར་བའི་དོན་དམ་པའི་དོན་གྱི་བདེན་པ་བསྟན་པར་བྱའོ། ། དེ་ཅིའི་ཕྱིར་ཞེ་ན། གང་ཟག་དེ་ལ་སྟོང་ཉིད་བསྟན་པའི་རྗེས་སུ་འགྲོ་བའི་ཡོན་ཏན་འབྱུང་བར་བྱ་བའི་ཕྱིར་རོ། ། ཇི་ལྟར་འབྱུང་ཞེ་ན།
ཚུལ་ཁྲིམས་འཆལ་བའི་དབང་གིས་ངན་འགྲོར་ལྟུང་ན་སྟོང་པ་ཉིད་ཀྱི་ལྟ་བ་རྒྱུན་ཆུད་པར་རིག་ནས་སྟོང་པ་ཉིད་ཀྱི་ལྟ་བ་མི་ཉམས་པར་བྱ་བའི་ཕྱིར་རྟག་ཏུ་ཚུལ་ཁྲིམས་ཡང་དག་པར་བླངས་ནས་གནས་པར་འགྱུར་རོ། ། བདེ་འགྲོར་སྐྱེས་ནས་དབུལ་བར་གྱུར་ན་ཡོ་བྱད་ཚོལ་བའི་བྱ་བས་གཡེངས་ནས་སྟོང་ཉིད་ཉན་པའི་སྐབས་མེད་དོ་སྙམ་ནས། སྦྱིན་པ་གཏོང་བར་འགྱུར་ཞིང་སྙིང་རྗེས་མ་ཟིན་པའི་ལྟ་བས་ནི་སངས་རྒྱས་འདྲེན་པར་མི་བྱེད་པར་རྟོགས་ནས་སྙིང་རྗེ་བསྟེན་པར་བྱེད་དོ། ། ཁོང་ཁྲོ་བས་ནི་ངན་སོང་དུ་འགྲོ་ཞིང༌། མདོག་ངན་པ་ཐོབ་པར་བྱེད་པའི་རྐྱེན་གྱིས་སྟོང་ཉིད་སྟོན་པའི་བླ་མ་མི་མཉེས་པར་འགྱུར་སྙམ་ནས་བཟོད་པ་བསྒོམས་པར་བྱེད་དོ། ། རྣམ་མཁྱེན་དུ་མ་བསྔོས་པའི་དགེ་བ་སངས་རྒྱས་ཐོབ་པའི་རྒྱུར་མི་འགྱུར་བས་གདུལ་བྱའི་འགྲོ་བ་གྲོལ་བར་བྱ་བའི་ཕྱིར། ཚུལ་ཁྲིམས་ལ་སོགས་པའི་དགེ་བ་རྣམ་མཁྱེན་དུ་ཡོངས་སུ་བསྔོ་བར་བྱེད་ཅིང་བྱང་ཆུབ་སེམས་དཔའ་མ་གཏོགས་པར་གཞན་དག་གིས་རྟེན་འབྲེལ་གྱི་དེ་ཁོ་ན་ཉིད་བསྟན་མི་ནུས་པར་བསམས་ནས་རྫོགས་པའི་བྱང་ཆུབ་སེམས་དཔའ་རྣམས་ལ་གུས་པར་བྱེད་པ་ཡིན་ནོ། ། གཉིས་པ་ཉན་པར་བསྐུལ་བ་ནི། ཟབ་མོ་བདག་མེད་པ་གཉིས་དང༌། བསམ་པ་རྒྱ་ཆེ་བ་ཀུན་རྫོབ་བྱང་ཆུབ་ཀྱི་སེམས་དང་སྙིང་རྗེ་ཆེན་པོ་དང༌།
སྦྱོར་བ་རྒྱ་ཆེ་བ་སྦྱིན་སོགས་ཕ་རོལ་ཏུ་ཕྱིན་པ་དང༌། འབྲས་བུ་རྒྱ་ཆེ་བ་སྐུ་གསུམ་ཕྲིན་ལས་ཡོན་ཏན་དང་བཅས་པ་སྟེ་དེ་ལྟ་བུའི་ཟབ་པ་དང་རྒྱ་ཆེ་བའི་ཚུལ་ལ་མཁས་པའི་སྐྱེ་བོས་ནི་ཚོགས་ལམ་ནས་བཟུང་སྟེ་རིམ་གྱིས་རབ་ཏུ་དགའ་བའི་ས་ནི་ཐོབ་པར་འགྱུར་བས་ན་ས་རབ་ཏུ་དགའ་བ་དེ་ནི་དོན་དུ་གཉེར་བས་འོག་ནས་འཆད་པར་འགྱུར་བའི་རྟེན་ཅིང་འབྲེལ་བར་འབྱུང་བ་ཟབ་མོའི་ལམ་འདི་མཉན་པར་གྱིས་ཞེས་གདམས་སོ། ། གསུམ་པ་བཤད་པར་བྱ་བའི་ངོ་བོ་གཏན་ལ་དབབ་པ་ལ་གསུམ་སྟེ། རྟེན་འབྲེལ་ཆོས་ཀྱི་བདག་མེད་སྒོ་ནས་བཤད། གང་ཟག་གི་བདག་མེད་པའི་སྒོ་ནས་བཤད། སྟོང་ཉིད་བཅུ་དྲུག་དང་བཞིའི་སྒོ་ནས་བཤད། དང་པོ་ལ་ལུང་དང༌། རིགས་པ་གཉིས་ལས། ལུང་ནི་མདོ་སྡེ་ས་བཅུ་པ་ལས། ཀྱེ་རྒྱལ་བའི་སྲས་དག་བྱང་ཆུབ་སེམས་དཔའི་ས་ལྔ་པ་ལམ་ཤིན་ཏུ་ཡོངས་སུ་རྫོགས་པའི་བྱང་ཆུབ་སེམས་དཔའ་དེ་བྱང་ཆུབ་སེམས་དཔའི་ས་དྲུག་པ་ལ་འཇུག་སྟེ།
དེ་ཆོས་མཉམ་པ་ཉིད་བཅུས་འཇུག་གོ ། བཅུ་གང་ཞེ་ན་འདི་ལྟ་སྟེ། ཆོས་ཐམས་ཅད་མཚན་མ་མེད་པར་མཉམ་པ་ཉིད་དང༌། དེ་བཞིན་དུ་སྐྱེ་བ་མེད་པ་དང༌། མ་སྐྱེས་པ་དང༌། དབེན་པ་དང༌། གདོད་མ་ནས་རྣམ་པར་དག་པ་དང༌། སྤྲོས་པ་མེད་པ་དང༌། བླང་དུ་མེད་པ་དང༌། དོར་བ་མེད་པ་དང༌།
མཉམ་པ་ཉིད་དང༌། ཆོས་ཐམས་ཅད་སྒྱུ་མ་དང༌། རྨི་ལམ་དང༌། མིག་ཡོར་དང༌། བྲག་ཆ་དང༌། ཆུ་ཟླ་དང༌། གཟུགས་བརྙན་དང༌། སྤྲུལ་པ་ལྟ་བུར་མཉམ་པ་ཉིད་དང༌། ཆོས་ཐམས་ཅད་དངོས་པོ་དང་དངོས་པོ་མེད་པར་གཉིས་སུ་མེད་པར་མཉམ་པ་ཉིད་དེ། དེ་ཆོས་ཐམས་ཅད་ཀྱི་རང་བཞིན་དེ་ལྟར་དུ་རབ་ཏུ་རྟོགས་པ་ནི་རྣོ་ཞིང་རྗེས་སུ་མཐུན་པའི་བཟོད་པས་བྱང་ཆུབ་སེམས་དཔའི་ས་དྲུག་པ་མངོན་དུ་གྱུར་པ་རྗེས་སུ་ཐོབ་སྟེ།
ཞེས་གསུངས་སོ། ། དེ་ལ་དང་པོ་བརྒྱད་ནི་དོན་དམ་པར་མཉམ་པ་ཉིད་ཡིན་ལ། དགུ་པ་ཀུན་རྫོབ་ཏུ་མཉམ་པ་ཉིད་ནི་སྒྱུ་མ་ལ་སོགས་པའི་དཔེ་བདུན་གྱིས་བསྟན་པ་དག་གོ ། ཐ་མ་ནི་བདེན་པ་གཉིས་ཆར་དུ་མཉམ་པ་ཉིད་དོ། ། གཉིས་པ་རིགས་པས་བསྟན་པ་ལ་གཉིས་ཏེ། སྤྱིའི་དོན་དང༌། གཞུང་གི་ཚིག་དོན་ནོ། ། དང་པོ་ནི་མཉམ་པ་ཉིད་བཅུ་ཡོད་པ་ལས། སྐྱེ་བ་མེད་པར་མཉམ་པ་ཉིད་ཁོ་ན་རིགས་པས་བསྟན་པ་ལས་གཞན་རྣམས་གོ་སླ་བར་དགོངས་ཏེ། སློབ་དཔོན་གྱིས་དབུ་མའི་བསྟན་བཅོས་ཀྱི་དང་པོར།
བདག་ལས་མ་ཡིན་གཞན་ལས་མིན། ། གཉིས་ལས་མ་ཡིན་རྒྱུ་མེད་མིན། ། དངོས་པོ་གང་དག་གང་ན་ཡང༌། ། སྐྱེ་བ་ནམ་ཡང་ཡོད་མ་ཡིན། ། ཞེས་ཉེ་བར་བཀོད་པ་ཡིན་ནོ། ། འདི་ལ་དམ་བཅའ་དང༌། ཚད་མ་ཡོད་མེད་ཀྱི་ཚུལ་དཔྱད་པ་དང༌། ཐལ་འགྱུར་བ་དང༌། རང་རྒྱུད་པའི་ཁྱད་པར། ཐལ་འགྱུར་གྱི་ལུགས་བྱེ་བྲག་ཏུ་བཤད་པའོ། །
དང་པོ་ལ་དགག་གཞག་སྤོང་གསུམ་ལས། གཞན་ལུགས་དགག་པ་ནི། འགའ་ཞིག་དབུ་མ་ཐལ་འགྱུར་བ་ལ། ཐ་སྙད་དུ་ཡང་རང་ལུགས་ཀྱི་དམ་བཅའ་མེད་དེ། རིགས་པས་དཔྱད་ན་དམ་བཅའ་བར་བྱེད་པའི་ཆོས་མ་དམིགས་པའི་ཕྱིར་རོ། ། དམ་བཅའ་མེད་པས་དེ་སྒྲུབ་བྱེད་ཀྱི་ཚད་མའང་ཁས་མི་ལེན་ཞིང༌། གཞན་ཕྱོགས་འགག་པའང་གཞན་ལ་གྲགས་ཀྱི་ཚད་མ་དང༌། འགལ་བ་བརྗོད་པའི་ཐལ་འགྱུར་སོགས་ཀྱིས་འགོག་པར་བྱེད་ཅིང༌། ཀུན་རྫོབ་ཀྱང་གཞན་ངོར་འཇིག་རྟེན་གཞུག་པའི་དོན་དུ་ཁས་བླངས་པར་ཟད་ཀྱི་རང་ལུགས་ལ་ནི་མ་ཡིན་ནོ་ཞེས་སྨྲ་བར་བྱེད་དོ། ། རྟེན་ཅིང་འབྲེལ་བར་འབྱུང་བ་བདེན་པ་གཉིས་ཆར་དུ་མཐའ་བཞིའི་སྐྱེ་བ་དང་བྲལ་བ་དང༌།
རང་བཞིན་མེད་པ་ལ་སོགས་ཀྱི་རྣམ་བཞག་འདི་དབུ་མ་ཁོ་ནའི་འདོད་པ་མ་ཡིན་ནམ་ཅིའི་ཕྱིར་དམ་བཅའ་མེད་པར་འདོད། རིགས་ཚོགས་ནས་བཤད་པའི་རིགས་པ་དེ་དག་ཀྱང་དབུ་མ་བདག་གིས་འདོད་པ་མ་ཡིན་ནམ། ཇི་ལྟར་ན་དེ་དག་ལ་དམ་བཅའ་མེད་པ་ཡིན། དངོས་པོར་སྨྲ་བ་དག་གི་ལུགས་སོ་སྙམ་ན། དངོས་པོར་སྨྲ་བ་དག་གི་གྲུབ་མཐའ་འགོག་པར་ལྷུར་ལེན་པའི་རིགས་པ་ཡིན་པའི་ཕྱིར་དེ་དག་གི་འདོད་པར་མི་རིགས་ཏེ། རང་གི་གྲུབ་མཐའ་འགོག་པའི་རིགས་པ་རང་གིས་བྱེད་པ་མི་སྲིད་པའི་ཕྱིར་རོ། ། ཡོངས་གཅོད་བསྒྲུབ་པའི་དམ་བཅའ་མེད་པ་ཡིན་གྱི་རྣམ་བཅད་དགག་པའི་དམ་བཅའ་ཁས་ལེན་པས་ཉེས་པ་མེད་དོ་སྙམ་ན། རྟེན་འབྲེལ་དང་ལས་འབྲས་ལ་སོགས་པ་ཁས་ལེན་པ་ཡང་མེད་པ་དང་གཞན་དོན་དུ་རྫོགས་པའི་སངས་རྒྱས་ཐོབ་འདོད་ཀྱང་མེད་པར་འགྱུར་ཏེ། སྒྲུབ་པའི་དམ་བཅའ་མེད་པའི་ཕྱིར། བཞི་བརྒྱ་པའི་འགྲེལ་པ་ལས།
དེ་ནི་སྐད་ཅིག་མ་ཡིན་ཏེ། འདུ་བྱེད་ཐམས་ཅད་སྐད་ཅིག་རེ་རེ་འཇིག་པའི་རང་བཞིན་ཅན་ཡིན་པའི་ཕྱིར། ཞེས་གསུངས་པ་ཡང་མི་འཐད་པར་འགྱུར་རོ། ། དམ་བཅའ་ཡོད་ན་ཕྱོགས་གཉིས་ཁས་ལེན་དགོས་པས་དབུ་མ་སྨྲ་བར་མི་འགྱུར་བའི་ཕྱིར་རྣམ་བཅད་དགག་པའི་དམ་བཅའ་ཡང་མེད་དོ་ཞེས་ཟེར་བ་ཡང་མི་འཐད་དེ། འདིར་བཤད་པའི་སྐྱེ་མེད་ཀྱི་དམ་བཅའ་བཞི་པོ་ཡང་དབུ་མ་པ་དག་གི་དམ་བཅའ་ཡིན་པའི་ཕྱིར་ཏེ། ཚིག་གསལ་ལས། མེད་པར་དགག་པ་བརྗོད་པར་འདོད་པའི་ཕྱིར་དང༌། ། ཞེས་གསུངས་པ་ལྟར་རོ། ། ཅི་སྟེ་དེ་དག་དངོས་པོར་སྨྲ་བ་དག་གི་ཡིན་ནོ་ཞེ་ན། མི་འཐད་དེ།
དེ་དག་ནི་སྟོང་པ་ཉིད་དུ་སྨྲ་བ་ལ་ཕྱིར་རྒོལ་བའི་ཕྱིར་དང༌། དེས་བསྟན་པའི་རིགས་པ་བསལ་བ་ལ་བརྩོན་པའི་ཕྱིར་རོ། ། དམ་བཅའ་སྒྲུབ་བྱེད་ཀྱི་ཚད་མ་མེད་པར་འདོད་པ་ཡང་མི་འཐད་དེ། འཇིག་རྟེན་ན་གྲགས་པའི་ལུང་རིགས་ཀྱིས་ཕྱོགས་གཉིས་དགག་སྒྲུབ་བྱེད་པའི་ཕྱིར་དང༌། ཡོད་མེད་དུ་ཡིད་ཆེས་པར་བྱེད་པའི་རྒྱུ་མངོན་སུམ་ལ་སོགས་པའི་ཚད་མ་བཞི་ཡང་འདོད་པའི་ཕྱིར་རོ། ། ཅི་སྟེ་རང་ལ་གྲུབ་པའི་ཚད་མ་མེད་ཀྱང་གཞན་ཕྱོགས་ཁས་བླངས་ནང་འགལ་གྱི་ཐལ་འགྱུར་ཁོ་ནས་འགོག་པས་ཉེས་པ་མེད་དོ་ཞེ་ན། གཞན་ཕྱོགས་ཀྱི་ཁས་བླངས་ནང་འགལ་བར་ཤེས་ན་ནི་ཚད་མ་ཡོད་ལ། མི་ཤེས་ན་ནི་འགོག་འདོད་ཀྱི་བློ་མི་སྐྱེ་བས་ཇི་ལྟར་དེ་དག་དགག་པར་བྱེད། གཞན་ཡང་ཕ་རོལ་པོ་འགོག་བྱེད་ཀྱི་རིགས་པ་ཤེས་ན་ནི་ཚད་མ་ཡོད་ལ། མི་ཤེས་ན་ནི་རིགས་པས་འགོག་པར་ཡང་མི་འགྱུར་ཞིང༌།
ཐལ་འགྱུར་ཡང་དག་དང་གྲུབ་མཐའ་འགལ་མི་འགལ་གྱི་རྣམ་དབྱེ་ཡང་ཚད་མ་མེད་ན་གང་གིས་རྣམ་པར་འབྱེད། དེས་ན་ཁས་བླངས་མེད་པའི་དབུ་མ་པར་རློམ་པ་འདི་ནི་ཁས་བླངས་ཅི་ཡང་མེད་དོ་ཞེས་སྨྲ་བ་བཞིན་དུ་སློབ་དཔོན་དག་གིས་འདི་ལྟར་བཞེད་ཅིང༌། དབུ་མའི་གཞུང་ལུགས་ཀྱི་དགོངས་པ་ཡང་འདི་ལྟར་རོ་ཞེས་སོགས་གང་ཅི་སྨྲས་པ་ཐམས་ཅད་ཁས་བླངས་དང་རང་ཚིག་འགལ་བ་འབའ་ཞིག་ཏུ་སྨྲ་བས་གཞན་འགོག་ནུས་པར་ལྟ་ཞོག་རང་ཉིད་ཀྱིས་རང་ཉིད་འགོག་པར་ཟད་དོ། ། གཉིས་པ་རང་ལུགས་བཞག་པ་ནི་ཇི་སྐད་བཤད་པའི་རིགས་པས་དམ་བཅའ་ཡོད་པར་གྲུབ་ལ། ལུང་གིས་ཀྱང་ངེས་ཏེ། རྩོད་བཟློག་ལས། ཐ་སྙད་ཁས་ནི་མ་བླངས་པར། ། ངེད་ཅག་འཆད་པར་མི་བྱེད་དོ། ། ཞེས་པ་དང༌། འཇུག་འགྲེལ་ལས།
མཁས་པ་དག་གིས་ཕྱོགས་འདི་སྐྱོན་མེད་ཅིང་ཕན་ཡོན་དང་བཅས་པ་ཡིན་ནོ་སྙམ་དུ་བསམ་སྟེ་གདོན་མི་ཟ་བར་ཁས་བླང་བར་བྱའོ། ། ཞེས་གསུངས་པ་ལྟར་རོ། ། རིགས་པ་དྲུག་ཅུ་པ་ལས། གང་དག་རྟེན་ནས་དངོས་པོ་རྣམས། ། ཆུ་ཡི་ཟླ་བ་ལྟ་བུར་ནི། ། ཡང་དག་མ་ཡིན་ལོག་མིན་པར། ། འདོད་པ་དེ་དག་ལྟས་མི་འཕྲོག ། ཅེས་པས་སྒྲུབ་པའི་དམ་བཅའ་འདོད་པར་བསྟན་ཏོ། ། ཀུན་རྫོབ་ཞལ་གྱིས་བཞེས་ཏེ། འཇུག་འགྲེལ་ལས།
རང་གི་མཚན་ཉིད་ཅན་གྱི་སྐྱེ་བ་ནི་བདེན་པ་གཉིས་ཆར་དུ་ཡང་ཡོད་པ་མ་ཡིན་ནོ་ཞེས་མི་འདོད་བཞིན་དུ་ཡང་གདོན་མི་ཟ་བར་ཁས་བླང་བར་བྱའོ་ཞེས་གསུངས་པ་དང༌། ཚིག་གསལ་ལས། ཇི་ལྟར་རང་བཞིན་གྱིས་སྐྱེ་བ་འགའ་ཡང་མེད་དོ་ཞེས་བྱ་བ་འདི་ནི་གདོན་མི་ཟབ་བར་ཁས་བླང་བར་བྱ་དགོས་སོ་ཞེས་པས་དགག་པའི་དམ་བཅའ་ཡང་བསྟན་ཏོ། ། ཀུན་རྫོབ་བཞེད་པ་ཡང་དེ་ཉིད་ལས། ཆུ་འདོད་པས་སྣོད་ལྟར་ཐོག་མར་གདོན་མི་ཟ་བར་ཀུན་རྫོབ་ཇི་ལྟར་གནས་པ་ཁས་བླང་བར་བྱའོ། ། ཞེས་སོ། ། དོན་དམ་ཡང་འདོད་པ་ཡིན་ཏེ། རང་བཞིན་ནི་སློབ་དཔོན་གྱི་ཞལ་གྱིས་བཞེས་པ་འབའ་ཞིག་ཏུ་མ་ཟད་ཀྱི། གཞན་ཡང་དོན་འདི་ཁས་ལེན་དུ་གཞུག་པར་ནུས་པས་རང་བཞིན་འདི་ནི་གཉིས་ཀ་ལ་གྲུབ་པ་ཉིད་རྣམ་པར་བཞག་གོ་ཞེས་གསུངས་པ་བཞིན་ནོ། ། སྒྲུབ་བྱེད་ཀྱི་ལུང་རིགས་ཀྱང༌།
ཇི་སྐད་དུ་འཇུག་པ་ལས། ཇི་ལྟར་དེ་ཡིས་ཆེས་ཟབ་ཆོས་རྟོགས་པ། ། ལུང་དང་གཞན་ཡང་རིགས་པ་ཡིན་པས་ན། ། ཞེས་པ་ལྟར་རོ། ། ཡོངས་གཅོད་ཀྱི་དམ་བཅའ་ལུང་རིགས་ཀྱིས་སྟོན་པར་མཛད་དེ། ཡང་དེ་ཉིད་ལས། ཇི་ལྟར་ན་ལུང་དང་རིགས་པ་དག་གིས་ཆོས་བདག་མེད་པར་བསྟན་ནས། དེའི་འོག་ཏུ་གང་ཟག་གི་བདག་མེད་པ་བསྟན་པར་བྱ་བའི་ཕྱིར་བཤད་པ་ཞེས་པ་དང༌། ཚིག་གསལ་ལས། དེའི་ཕྱིར་བསྟན་པའི་རིགས་པ་དང༌།
ལུང་འདི་ལས་དངོས་པོ་རྣམས་རང་བཞིན་མེད་པར་གྲུབ་སྟེ། ཞེས་གསུངས་པ་ཡིན་ནོ། ། མངོན་སུམ་ལ་སོགས་པའི་ཚད་མ་བཞི་བཞེད་ཚུལ་ལ་ཡང༌། རྩོད་བཟློག་ཏུ། མངོན་སུམ་དང༌། རྗེས་དཔག་དང༌། ལུང་ཚད་མ་དང༌། ཉེ་བར་འཇལ་གྱི་ཚད་མ་བཞི་གསུངས་ལ། དེ་ལ་མངོན་སུམ་ནི་ཚིག་གསལ་ལས། མངོན་སུམ་གྱི་སྒྲ་ནི་ལྐོག་ཏུ་མ་གྱུར་པའི་དོན་གྱི་རྗོད་པར་བྱེད་པ་ཡིན་པའི་ཕྱིར།
དབང་པོ་མངོན་དུ་ཕྱོགས་པའི་དོན་ནི་མངོན་སུམ་ཡིན་ནོ། ། འདི་ལ་དབང་པོ་མངོན་དུ་ཕྱོགས་པས་ཞེས་བྱས་ནས། བུམ་པ་དང་སྔོན་པོ་ལ་སོགས་པ་ལྐོག་ཏུ་མ་གྱུར་པ་རྣམས་མངོན་སུམ་ཉིད་དུ་གྲུབ་པར་འགྱུར་ལ། དེ་ཡོངས་སུ་གཅོད་པར་བྱེད་པའི་ཤེས་པ་ནི། རྩ་དང༌། སོག་མའི་མེ་བཞིན་དུ་མངོན་སུམ་གྱི་རྒྱུ་ཅན་ཡིན་པའི་ཕྱིར་མངོན་སུམ་ཉིད་དུ་རྗོད་པར་བྱེད་དོ་ཞེས་སོ། ། རྗེས་དཔག་ནི། ཡང་དེ་ཉིད་ལས། ལྐོག་ཏུ་གྱུར་པའི་ཡུལ་ཅན་རྟགས་བསྒྲུབ་པར་བྱ་བ་ལ་མི་འཁྲུལ་པའི་ཤེས་པ་ནི་རྗེས་སུ་དཔག་པའོ་ཞེས་སོ། ། ལུང་ཚད་མ་ཡང༌།
དབང་པོ་ལས་འདས་པའི་དོན་མངོན་སུམ་དུ་རིགས་ཅིང་ཡིད་ཆེས་པར་གྱུར་པ་དག་གི་ཚིག་གང་ཡིན་པ་དེ་ནི་ལུང་ངོ་ཞེས་པ་དང༌། ཉེ་བར་འཇལ་གྱི་ཚད་མ་ཡང་འདྲ་བ་ལས་ཉམས་སུ་མྱོང་བའི་དོན་རྟོགས་པ་ནི་ཉེ་བར་འཇལ་བ་སྟེ། དཔེར་ན་བ་མིན་ནི་བ་ལང་དང་འདྲའོ་སྙམ་པ་ལྟ་བུའོ་ཞེས་གསུངས་པ་ལྟར་རོ། ། དེ་ལ་ཡུལ་གྱི་མངོན་སུམ་ནི་ལྐོག་ཏུ་མ་གྱུར་པའི་རང་སྤྱི་སོགས་དང༌། དངོས་པོར་ཡོད་མེད་ཀྱི་ཆོས་ཐམས་ཅད་ནི། ཡང་དེ་ཉིད་ལས། སྤྱིའི་མཚན་ཉིད་ཀྱང་རུང་སྟེ་ཞེས་པ་དང༌། རིགས་པ་དྲུག་ཅུ་པའི་འགྲེལ་པར། མེད་པ་དང་མི་དམིགས་པ་ཡང་འཇིག་རྟེན་ན་མངོན་སུམ་ཞེས་ཐ་སྙད་འདོགས་ཏེ། ཞེས་སོ། །
ཡུལ་ཅན་གྱི་མངོན་སུམ་ལས། འཇིག་རྟེན་པའི་མངོན་སུམ་ནི་ཀུན་རྫོབ་ལ་ཚད་མ་ཡིན་གྱི་དེ་ཁོ་ན་ཉིད་ནི་ཚད་མ་མ་ཡིན་ཏེ། དེའི་ཡུལ་མ་ཡིན་པས་སོ། ། ཇི་སྐད་དུ། མདོ་ལས་མིག་དང་རྣ་བ་སྣ་ཡང་ཚད་མ་མིན། ། ཞེས་པ་ལྟར་རོ། ། འཕགས་པའི་མངོན་སུམ་ནི་དེ་ཁོ་ན་ཉིད་དང༌། ཆོས་ཅན་རྟེན་འབྲེལ་ལ་ཡང་མངོན་སུམ་ཡིན་ཞིང༌། གཞན་སྣང་ལ་ནི་འཁྲུལ་སྣང་ལ་ཡང་མངོན་སུམ་ཡིན་ནོ། ། འཕགས་པས་འཇིག་རྟེན་པ་ཇི་ལྟར་སྣང་བ་ལྟར་གསུངས་པ་ན།
བདག་ལ་སྣང་བ་འདི་ནི་འཕགས་པ་ལ་མངོན་སུམ་དུ་འགྱུར་ཏེ་སྙམ་དུ་ཡིད་ལ་བྱེད་པས་སོ། ། རྗེས་དཔག་ནི་འཇིག་རྟེན་པའི་རྒྱུད་ལ་ཡོད་ཅིང་ཆོས་འགའ་ཞིག་ལྐོག་ཏུ་གྱུར་པ་འཕགས་པ་འོག་མ་གསུམ་གྱི་རྒྱུད་ལ་ཡང་ཅི་རིགས་སུ་ཡོད་ལ། རྫོགས་པའི་སངས་རྒྱས་ལ་ནི་ཆོས་གང་ཡང་ལྐོག་ཏུ་གྱུར་པ་མི་མངའ་བས་རང་རྒྱུད་ཀྱིས་བསྡུས་པའི་རྗེས་དཔག་མེད་ཀྱི་གདུལ་བྱ་ཁོ་ན་ལ་གྲགས་པའི་རྗེས་དཔག་ཞལ་གྱིས་བཞེས་ནས་དེ་ཉིད་ཀྱིས་གདུལ་བྱས་ཁོང་དུ་ཆུད་པར་བརྗོད་དོ། ། ལུང་ཚད་མས་བརྗོད་པ་ཡང༌། ཚིག་གསལ་ལས། དེ་བཞིན་གཤེགས་པ་རྣམས་ནི་དངོས་པོའི་རང་བཞིན་འཐད་པ་དང་འགལ་བ་གསུངས་པ་མ་ཡིན་ཏེ། རང་ཉིད་ཀྱིས་དངོས་པོའི་དེ་ཁོ་ན་ཉིད་ཕྱིན་ཅི་མ་ལོག་པར་ཐུགས་སུ་ཆུད་པའི་ཕྱིར་རོ། ། དེ་ཉིད་ཀྱི་ཕྱིར་མཁས་པ་དག་ནི་སངས་རྒྱས་བཅོམ་ལྡན་འདས་ཁོ་ནའི་གསུངས་ཚད་མར་བྱེད་དེ། འཐད་པ་དང་བཅས་པས་མི་སླུ་བའི་ཕྱིར་རོ། ། དེ་ཉིད་ཀྱི་ཕྱིར་ཉེས་པ་མ་ལུས་པ་སྤངས་པ་ཡིད་ཆེས་པའི་ངག་ལས་འོངས་པའི་ཕྱིར་རོ། །
དེ་ཁོ་ན་ཉིད་ཀུན་ནས་གོ་བར་བྱེད་པའི་ཕྱིར་རམ། མངོན་དུ་ཕྱོགས་ནས་འགྲོ་བ་སྟེ། དེ་ལ་རྟེན་ནས་འཇིག་རྟེན་མྱ་ངན་ལས་འདས་པར་འགྲོ་བའི་ཕྱིར། རྫོགས་པའི་སངས་རྒྱས་ཀྱི་གསུང་ཉིད་ལུང་ཉིད་དུ་རྣམ་པར་བཞག་ལ། དེ་ལས་གཞན་གྱི་གཞུང་ལུགས་རྣམས་ནི་འཐད་པ་དང་བྲལ་བས་ཚད་མ་མིན་པ་ཉིད་དང༌། ལུང་མིན་པ་ཉིད་དུ་རྣམ་པར་བཞག་གོ ། ཞེས་སོ། ། གསུམ་པ་རྩོད་པ་སྤང་བ་ལ། དམ་བཅའ་དང་ཚད་མ་ཡོད་ན། རྩོད་བཟློག་ལས།
གལ་ཏེ་ངས་དམ་བཅས་འགའ་ཡོད། ། དེས་ན་ང་ལ་སྐྱོན་འདི་ཡོད། ། ང་ལ་དམ་བཅའ་མེད་པས་ན། ། ང་ནི་སྐྱོན་མེད་ཁོ་ན་ཡིན། ། ཞེས་པ་དང༌། གལ་ཏེ་ཁྱོད་ཀྱི་དོན་དེ་རྣམས། ། ཚད་མ་ཉིད་ཀྱིས་རབ་གྲུབ་ན། ། ཁྱོད་ཀྱི་ཚད་མ་དེ་རྣམས་ཀྱང༌། ། ཇི་ལྟར་རབ་ཏུ་གྲུབ་པར་སྨྲོས། ། གལ་ཏེ་ཚད་མ་གཞན་རྣམས་ཀྱིས། །
གྲུབ་བོ་སྙམ་ན་ཐུག་པ་མེད། ། དེ་ཡང་དང་པོ་གྲུབ་མིན་ལ། ། བར་མ་མིན་ཞིང་ཐ་མའང་མིན། ། ཐུག་པ་མེད་པར་འགྱུར་ན་ཡང༌། ། དང་པོ་འགྲུབ་པར་མི་འཐད་དོ། ། ཞེས་གསུངས་པ་རྣམས་ཇི་ལྟར་འཆད་ཅེ་ན། དགོངས་པ་ནི་འདི་ཡིན་ཏེ། བདེན་པ་གཉིས་ཆར་དུ་རང་བཞིན་གྱིས་གྲུབ་པའི་ཆོས་དམ་བཅས་པ་ཡོད་ན་སྐྱོན་ཡོད་པར་རིགས་པ་ལས་མེད་པའི་ཕྱིར་སྐྱོན་མེད་པ་ཡིན་ནོ་ཞེས་བྱ་བ་ཡིན་ནོ། ། ཚད་མ་ཡང་རྟོག་གེ་ལས་བརྟག་པ་ནི་འཇིག་རྟེན་གྱི་ཐ་སྙད་ལས་འདས་ཏེ་རང་དགར་སྣང་བ་ལ་དགོངས་ནས་དེ་དག་བཀག་པ་ཡིན་གྱི། འཇིག་རྟེན་ན་གྲགས་པ་ནི་བཞེད་པ་ཡིན་ཏེ།
ཚིག་གསལ་ལས། འཇིག་རྟེན་ཡིན་པ་དེ་བཞིན་དུ་རིགས་པ་ལ་ཡང་ཡིན་ཏེ། འཇིག་རྟེན་པའི་ཐ་སྙད་ཁོ་ན་རིགས་པའི་བསྟན་བཅོས་སུ་སྐབས་སུ་བབ་པའི་ཕྱིར་ཞེས་པ་དང༌། བཞི་འགྲེལ་ལས་ཀྱང༌། དེའི་ཕྱིར་རྟོག་གེའི་མཚན་ཉིད་མ་བསྟན་པར་གྱུར་དུ་ཟིན་ཀྱང༌། འཇིག་རྟེན་པའི་དོན་རྣམ་པར་གཏན་ལ་འབེབས་པ་ལ་མཁས་པ་རྣམས་ཀྱིས་དངོས་པོ་གང་གིས་ཇི་ལྟར་གནས་པ་དེ་ཁོ་ན་ལྟར་རྟོགས་ལ་གཞན་དག་ལ་ཡང་སྟོན་པར་བྱེད་དོ་ཞེས་པ་ལྟར་རོ། ། ཅི་སྟེ་དམ་བཅའ་དང་ཚད་མ་ཡོད་པར་བཤད་པ་ནི་གཞན་ངོར་ཡིན་གྱི་རང་ལུགས་མིན་ཏེ། འཇུག་པ་ལས། འབྲས་ཕྱིར་འདི་དག་མེད་ཀྱང་ཡོད་དོ་ཞེས། ། འཇིག་རྟེན་ངོར་བྱས་བདག་ནི་སྨྲ་བར་བྱེད། །
ཅེས་པ་དང༌། འཇིག་རྟེན་པས་ཡོངས་སུ་མཐོང་བ་འདི་ཡོད་ན་འདི་འབྱུང་ཞེས་འདི་ཙམ་ཞིག་གཞན་ལ་རག་ལས་པའི་འཇུག་པའི་སྒོ་ནས་ཁས་བླང་བར་བྱའོ་ཞེས་གསུངས་པས་སོ་ཞེ་ན། དབུ་མ་པའི་ཁས་ལེན་ཚུལ་ནི་གསུམ་སྟེ། དགོས་པའི་དབང་གིས་གཞན་ངོར་ཁས་བླངས་པ་དང༌། རང་གཞན་མཐུན་པའི་ཁས་ལེན་པ་དང༌། རང་ཁོ་ནས་ཁས་ལེན་པའོ། ། དང་པོ་ནི་བློ་ལ་བདེན་པར་སྣང་བ་དགོས་པའི་དབང་གིས་ཁས་ལེན་པ་སྟེ། རིག་པ་དྲུག་ཅུ་པ་ལས། དགོས་པའི་དབང་གིས་རྒྱལ་བ་རྣམས། ། ང་དང་ང་ཡི་ཞེས་གསུངས་ལྟར། །
ཕུང་པོ་ཁམས་དང་སྐྱེད་མཆེད་རྣམས། ། དེ་བཞིན་དགོས་པའི་དབང་གིས་གསུངས། ། ཞེས་པ་དང༌། འཇུག་པ་ལས། འཇིག་ཚོགས་ལྟ་དང་བྲལ་ཡང་སངས་རྒྱས་ཀྱིས། ། ཇི་ལྟར་ང་དང་ང་ཡི་ཞེས་གསུངས་ལྟར། ། དེ་བཞིན་དངོས་རྣམས་རང་བཞིན་མེད་མོད་ཀྱི། ། ཡོད་ཅེས་དྲང་དོན་ཉིད་དུ་བསྟན་པ་ཡིན། ། ཞེས་གསུངས་པ་ལྟར་རོ། ། གཉིས་པ་ནི།
རྨི་ལམ་ཇི་བཞིན་སྒྱུ་མ་བཞིན། ། དྲི་ཟའི་གྲོང་ཁྱེར་ཇི་བཞིན་དུ། ། ཞེས་པ་དང༌། བདག་བཏགས་པ་ཙམ་ཁས་ལེན་པ་སྟེ། ཚིག་གསལ་ལས། ཕུང་པོ་ལ་རྟེན་ནས་བཏགས་པའི་བདག་ལ་བདག་ཅེས་བྱའོ། ། བཞི་འགྲེལ་ལས། ཇི་ལྟར་བུད་ཤིང་ལ་བརྟེན་ནས་མེ་ཡིན་པ་དེ་བཞིན་དུ་ཕུང་པོ་རྣམས་ལ་བརྟེན་ནས་བདག་ཏུ་འདོགས་ལ་ཞེས་བདག་ཏུ་ཁས་བླང་བ་དང༌། ཆོས་ཁས་ལེན་ཚུལ་ཡང༌། ས་བོན་ལས་མྱུ་གུ་སྐྱེ་བ་ཙམ་ཞིག་འཇིག་རྟེན་པས་ཁས་ལེན་པ་ལྟར་འདི་ཡང་ཡིན་ཏེ།
ཚིག་གསལ་ལས། བདག་དང་གཞན་ལས་ཞེས་བྱ་བ་དེ་ལྟ་བུ་ལ་སོགས་པའི་རྣམ་པ་དཔྱོད་པ་འཇུག་པ་མེད་པར་རྒྱུ་ལས་འབྲས་བུ་འབྱུང་ངོ་ཞེས་བྱ་བ་འདི་ཙམ་ཞིག་རྟོགས་པ་ཡིན་ན་ཞེས་པ་དང༌། རྐྱེན་ཉིད་འདི་བ་ཙམ་གྱིས་ཀུན་རྫོབ་འགྲུབ་ཡང་ཁས་ལེན་གྱི་ཕྱོགས་བཞི་ཁས་ལེན་པའི་སྒོ་ནས་ནི་མ་ཡིན་ཏེ་ཞེས་གསུངས་པ་ལྟ་བུའོ། ། གསུམ་པ་ནི། རྟེན་འབྲེལ་བདེན་པ་གཉིས་ཆར་དུ་མཐའ་བཞིའི་སྐྱེ་བ་དང་བྲལ་བ་དང༌། བདེན་པའི་རང་བཞིན་མེད་པ་ཁས་ལེན་པ་སྟེ། འཇུག་པ་ལས། འདི་ལས་གཞན་ན་ཆོས་འདི་ནི། ། ཇི་ལྟར་མེད་པ་དེ་བཞིན་དུ། ། འདིར་འབྱུང་ལུགས་ཀྱང་གཞན་ན་ནི། །
མེད་ཅེས་མཁས་རྣམས་ངེས་པ་མཛོད། ། ཅེས་པ་ལྟ་བུའོ། ། དེ་བས་ན་ཁས་ལེན་ཚུལ་དུ་མ་ཡོད་པ་ལས། ཁྱོད་ཀྱི་ལུགས་ནི་ཁས་ལེན་ཚུལ་དང་པོའི་དབང་དུ་བྱས་པ་སྟེ། ཚུལ་འདི་ནི་གཞན་ལ་ཡང་ཤེས་པར་བྱའོ། ། གཉིས་པ་ཐལ་འགྱུར་བ་དང་རང་རྒྱུད་པའི་ཁྱད་པར་ནི་དངོས་པོར་སྨྲ་བ་དང་རང་བཞིན་དཔྱོད་པ་ལྷུར་ལེན་པའི་ཚེ་གཞན་གྱི་ལོག་རྟོག་ཐལ་འགྱུར་གྱིས་སེལ་བར་བྱེད་ཀྱི་རང་རྒྱུད་ཀྱི་རྟགས་མི་འདོད་པ་དང༌། ཐོག་མར་ཐལ་འགྱུར་གྱིས་རྟགས་འགོག་པའི་སྣོད་དུ་རུང་བར་བྱས་ནས་ཕྱིས་རང་རྒྱུད་ཀྱིས་རྗེས་སུ་བཟུང་བར་འདོད་པ་འདི་ནི་འདི་གཉིས་ཀྱི་ཁྱད་པར་རོ། ། ཐལ་འགྱུར་གྱི་རྣམ་བཞག་བྱེ་བྲག་ཏུ་བཤད་པ་ལ། རྣམ་བཞག་བཀོད་པ་དང༌། རྣམ་བཞག་དེའི་སྐྱོན་སྤང་བ་དང་གཉིས་ལས།
དང་པོ་ནི་རང་ཕྱོགས་བསྒྲུབ་པ་དང༌། གཞན་ཕྱོགས་དགག་པ་དང༌། རང་ཕྱོགས་ལ་ཉེས་པ་སྤོང་བའི་རྣམ་བཞག་གོ ། དང་པོ་ལ། བསྒྲུབ་བྱ་ནི་ཀུན་རྫོབ་སྒྱུ་མ་ལྟ་བུ་དང༌། དོན་དམ་པར་སྤྲོས་བྲལ་ལ་སོགས་པ་ཡིན་ལ། སྒྲུབ་བྱེད་ནི་ལུང་དང་རིགས་པ་སྟེ་གཞུང་ནས་ཇི་ལྟར་བཤད་པ་དག་གོ ། རང་རྒྱུད་ཀྱི་རྟག་འགོག་པ་མིན་ནམ་ཇི་ལྟར་ན་བསྒྲུབ་བྱ་དང་སྒྲུབ་བྱེད་འདོད་པར་བྱེད་ཅེ་ན། རང་རྒྱུད་ཀྱི་རྟག་འགོག་པ་ཡིན་ཡང༌། བཏགས་པ་ཙམ་གྱི་བསྒྲུབ་བྱ་དང་སྒྲུབ་བྱེད་མི་བཞེད་པ་ནི་མ་ཡིན་ཏེ།
འཐད་པ་དང་བྲལ་བ་ལས་ཀྱང་བསྒྲུབ་པར་བྱ་ཞེས་ཤེས་པར་བྱ། ཞེས་པ་ལྟར་རོ། ། རང་བཞིན་གྱིས་སྟོང་ཞིང་འཐད་པ་དང་བྲལ་བའི་གཏན་ཚིགས་ཀྱིས་བསྒྲུབ་པར་བྱ་བ་ཡིན་ལ། ཞེས་པ་དང༌། དེ་བས་ན་ཆུ་ཟླ་ལྟ་བུའི་གཏན་ཚིགས་ཀྱིས་སྤྲུལ་པ་ལྟ་བུའི་ཕྱིར་རྒོལ་ལ་རྨི་ལམ་ལྟ་བུའི་བསྒྲུབ་བྱ་རྟོགས་པ་ཡིན་ནོ། ། གཉིས་པ་གཞན་ཕྱོགས་དགག་པ་ལ། དགག་བྱ་ངོས་བཟུང་བ་དང༌། འགོག་བྱེད་ཀྱི་རིགས་པ་བཤད་པ་གཉིས་ལས། དང་པོ་ལ། ལམ་གྱིས་དགག་བྱ་ནི་འཁྲུལ་པའི་སྣང་བ་མཐའ་དག་ཡིན་ལ།
འདིར་ལུང་རིགས་ཀྱི་དགག་བྱ་ནི། ཡུལ་དང་ཡུལ་ཅན་གཉིས་ལས་དང་པོ་ལ་ཡང་ལྷན་སྐྱེས་ཀྱི་མ་རིག་པས་བཏགས་པ་དང༌། ཀུན་བཏགས་ཀྱི་མ་རིག་པས་བཏགས་པ་གཉིས་ལས། དང་པོ་ནི། གྲུབ་མཐའ་ལ་ཞུགས་མ་ཞུགས་ཐམས་ཅད་ལ་ཐུན་མོང་དུ་ཡོད་པའི་གང་ཟག་ཏུ་འཛིན་པ་དང༌། ཆོས་སུ་འཛིན་པ་གཉིས་ཀྱི་དམིགས་ཡུལ་གང་ཟག་དང༌། ཆོས་སུ་འཇོག་ལ། འཛིན་སྟངས་ཀྱི་བཟུང་བྱ་བདེན་པ་ནི་གང་ཟག་གི་བདག་དང༌། ཆོས་ཀྱི་བདག་འཇོག་པའོ། ། གཉིས་པ་ནི་དངོས་པོར་སྨྲ་བ་དག་གིས་ལུང་རིགས་ལྟར་སྣང་གི་འཐད་པ་ལ་རྟེན་ནས་རྟོག་པས་སྦྱར་བ་དག་སྟེ།
འདི་ལ་དངོས་པོ་རང་བཞིན་གྱིས་སྒྲོ་བཏགས་པ་ལྟ་བུ་ཡོད་པ་སྒྲོ་འདོགས་ཀྱི་མཐའ་དང༌། ལས་རྒྱུ་འབྲས་ལ་བསྐུར་པ་འདེབས་པ་ལྟ་བུ་མེད་བསྐུར་འདེབས་ཀྱི་མཐའ་གཉིས་སོ། ། གཉིས་པ་ཡུལ་ཅན་ནི་ཡུལ་དེ་དང་དེར་རྟོག་པའི་བློ་དང་ལྟ་བ་ངན་པ་ཐམས་ཅད་ཡིན་ཏེ། བཞི་བརྒྱ་པ་ལས། རྟོག་པས་མཐོང་བ་འཆིང་བ་སྟེ། ། དེ་ནི་འདི་རུ་དགག་པར་བྱ། ། ཞེས་པ་དང༌། འཇུག་པ་ལས། དེ་ཕྱིར་རྟེན་འབྱུང་རིགས་པ་འདི་ཡིས་ནི། ། ལྟ་ངན་དྲྭ་བ་མཐའ་དག་གཅོད་པར་བྱེད། །
ཅེས་པ་ལྟར་རོ། ། འགོག་བྱེད་ཀྱི་རིགས་པ་ལ། འགལ་བ་བརྗོད་པའི་ཐལ་འགྱུར། གཞན་ལ་གྲགས་ཀྱི་རྗེས་དཔག རྒྱུ་མཚན་མཚུངས་པའི་མགོ་སྙོམས། སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པའོ། ། དེ་ལ་དང་པོ་གཉིས་ནི་གཞན་ཕྱོགས་དགག་པའི་རིགས་པ་དངོས་ཡིན་ལ། ཕྱི་མ་གཉིས་ནི་གཞན་ལ་གྲགས་ཀྱི་རྗེས་དཔག་གི་ཁྱབ་པ་བསྒྲུབ་པའི་ཡན་ལག་གོ ། འགལ་བརྗོད་དང་གཞན་གྲགས་ཀྱི་ཁྱད་པར་ནི། ཁས་བླངས་དངོས་སུ་འགལ་བ་བརྗོད་པས་འགོག་པ་ནི་འགལ་བརྗོད་ཐལ་འགྱུར་ཏེ།
དཔེར་ན་གྲངས་ཅན་པས་འབྲས་བུ་རྒྱུའི་བདག་ཉིད་དུ་ཡོད་ཅེས་ཀྱང་སྨྲ་ཞིང༌། རྒྱུ་ལས་སྐྱེའོ་ཞེས་ཀྱང་སྨྲ་བ་ལ་མི་སྐྱེ་བར་འགྱུར་ཏེ། གྲུབ་ཟིན་པའི་ཕྱིར། མངོན་པར་གསལ་བའི་བུམ་པ་བཞིན། ཞེས་བྱ་བས་ཡོད་པར་གྲུབ་ཟིན་པ་དང༌། རྒྱུ་ལས་སྐྱེ་བའི་ཁས་བླངས་འགལ་བ་སྟོན་པ་ལྟ་བུའོ། ། གཞན་གྲགས་རྗེས་དཔག་ནི། ཁས་བླངས་པ་དང་དངོས་སུ་འགལ་བ་བརྗོད་པ་མེད་ཀྱང་ཁས་ལེན་དགོས་པའི་དོན་དང་འགལ་བ་བརྗོད་པས་འགོག་པ་ཡིན་ཏེ། དཔེར་ན་མིག་ཆོས་ཅན་གཞན་ལ་མི་ལྟ་སྟེ། རང་ལ་མི་ལྟ་བའི་ཕྱིར།
བུམ་པ་བཞིན་ཞེས་བརྗོད་པ་ན། གཏན་ཚིགས་རང་ལ་མི་ལྟ་བ་དང་དགག་བྱ་གཞན་ལ་ལྟ་བ་དངོས་སུ་འགལ་བར་མ་ངེས་ཀྱང༌། ཁས་བླངས་མཐར་ཐུག་དང་འགལ་བ་ལྟ་བུའོ། ། ཐལ་འགྱུར་གྱི་རྣམ་བཞག་ལ་གསུམ་སྟེ། ཕྱོགས་ཆོས་ཁས་བླངས་ལ་ཁྱབ་པ་ཚད་མས་གྲུབ་པ། ཕྱོགས་ཆོས་ཚད་མས་གྲུབ་ལ་ཁྱབ་པ་ཁས་བླངས་དང༌། གཉིས་ཀ་ཁས་བླངས་ཙམ་གྱིས་གྲུབ་པ་ཁས་བླངས་ཙམ་ལ་བརྟེན་པའི་སུན་འབྱིན་གྱི་ཐལ་འགྱུར་རོ། ། དང་པོ་ནི་ལ་ལ་དུ་བ་མཐོང་བར་མེ་མེད་པར་སྨྲ་བ་ལ་དུ་བ་ཡང་མེད་པར་ཐལ། མེ་མེད་པའི་ཕྱིར་ཆུ་བཞིན་ཞེས་པ་ལྟ་བུའོ། ། གཉིས་པ་ནི།
མེའི་མཚན་ཉིད་དྲིས་པ་ན་དོན་བྱ་བ་ནུས་པ་ཞེས་སྨྲ་བ་ལ། ཆུ་ཡང་མེར་ཐལ། དོན་བྱེད་ནུས་པའི་ཕྱིར་ཞེས་པ་ལྟ་བུའོ། ། གསུམ་པ་ནི། བྱེ་བྲག་པ་ལ་སྤྱི་རྟག་དངོས་ཆོས་ཅན། དུ་མར་ཐལ། རང་གིས་གསལ་བ་དུ་མ་ལ་དོན་དམ་པར་འཕྲོད་འདུས་འབྲེལ་བའི་ཕྱིར་ཞེས་བྱ་བ་ལྟ་བུ་སྟེ། རྟོག་གེ་པ་རྣམས་ཀྱིས་ཐལ་འགྱུར་གྱི་ཚུལ་གསུམ་དུ་བཞག་པ་ལས། དབུ་མ་རིགས་ཚོགས་པའི་འདོད་པ་ནི་ཕྱི་མ་ཡིན་ནོ། ། སློབ་དཔོན་ལེགས་ལྡན་འབྱེད་ནི་ཐལ་འགྱུར་ཙམ་གྱིས་སྤྲོས་པའི་སྒྲོ་འདོགས་མི་ཆོད་པས་རང་རྒྱུད་ཀྱི་རྟགས་ཀྱང་དགོས་པར་བཞེད་ལ།
སློབ་དཔོན་ཟླ་བ་གྲགས་པ་ནི་རིགས་པ་དགོས་པའི་ཡུལ་ཡིན་ན་ཐལ་འགྱུར་གྱིས་ཁས་བླངས་ནང་འགལ་བསྟན་པས་འགལ་བར་ཤེས་པ་ན་ལོག་རྟོག་ལྡོག་ལ། ཡུལ་མ་ཡིན་ན་ནི་རང་རྒྱུད་ཀྱིས་ཀྱང་མི་ནུས་པས་རང་རྒྱུད་མི་དགོས་པར་བཞེད་དོ། ། འདིར་དགག་བསྒྲུབ་ཡང་མ་བརྟག་པའི་བློ་ཡུལ་གྱི་དགག་པ་དང༌། སྒྲུབ་པ་ལ་ངེས་པ་མེད་ལ་རྗེས་དཔག་སོ་སོའི་རང་བཞིན་བྱེད་པའི་སྐབས་སུ་རིགས་པས་བརྟགས་ཏེ་རིགས་པ་གང་ཇི་སྙེད་པ་དེ་ཐམས་ཅད་ནི་མེད་པ་དགག་པ་ཁོ་ནའོ། ། འགལ་བ་བརྗོད་པའི་ཐལ་འགྱུར་བརྗོད་ཟིན་ཏོ། ། གཞན་ལ་གྲགས་པའི་རྗེས་དཔག་ལ་གཉིས་ཏེ། གཞན་བཀག་པའི་དོན་དུ་བཀག་ཆོས་ཁས་བླངས་པའི་རྗེས་དཔག་དང༌། ཐལ་བའི་རྗེས་སུ་བརྗོད་པའི་རྗེས་དཔག་གོ ། དང་པོ་ནི། སྣང་བ་འདི་ཆོས་ཅན།
རང་གིས་སྟོང་སྟེ། རྟེན་ནས་བྱུང་བའི་ཕྱིར། དཔེར་ན་གཟུགས་བརྙན་བཞིན་ནོ། ། ཞེས་བྱ་བ་ལྟ་བུ་སྟེ། གཞན་གྱིས་བརྟགས་པའི་དངོས་པོ་དགག་པའི་དོན་དུ་སྟོང་པ་ཉིད་དུ་དམ་བཅའ་བའོ། ། ཐལ་བ་རྗེས་སུ་བརྗོད་པ་ནི། མིག་ཆོས་ཅན། གཞན་ལ་མི་ལྟ་བར་ཐལ། རང་ལ་མི་ལྟ་བའི་ཕྱིར། དཔེར་ན་བུམ་པ་བཞིན།
ཞེས་པ་ལྟ་བུའོ། ། མགོ་སྙོམས་ལ་གཉིས་ཏེ། མགོ་བསྒྲེ་སྤྱིའི་རྣམ་བཞག་བརྗོད། སྐབས་སུ་བབ་པའི་དཔེར་བརྗོད་དོ། ། དང་པོ་ལ་མགོ་བསྒྲེས་འཇུག་པའི་ཡུལ་ནི། དངོས་པོའི་ལན་ལ་བསྙོན་འདེབས་པར་བྱེད་པ་པོ་ཡིན་ལ། མགོ་བསྒྲེའི་དོན་ནི་མི་འདོད་པའི་དོན་གཞན་ཁས་བླངས་པའམ། ཁས་ལེན་དགོས་པའི་རྒྱུ་མཚན་མཚུངས་པར་བརྗོད་པས་འདོད་པའི་དོན་སུན་འབྱིན་པར་བྱེད་པ་ཡིན་ནོ། ། དེ་ལ་དང་པོ་ནི་མགོ་བསྒྲེའི་གནས་རང་གིས་ཁས་བླངས་ནས་ཁྱོད་ཀྱིས་འདི་ཁས་བླངས་ན་ཁོ་བོས་ཀྱང་འདི་ཁས་ལེན་ཞེས་མགོ་བསྒྲེ་བའོ། ། བསྒྲེ་བྱ་དང་སྒྲེ་བྱེད་ཀྱི་ཆོས་གཉིས་ཀ་རྒོལ་བ་ཁས་ལེན་དུ་གཞུག་པ་ནི།
དེ་ཡང་འདི་འདོད་ན་རྒྱུ་མཚན་མཚུངས་པས་འདི་ཡང་འདོད་པར་གྱིས་ཤིག་ཅེས་བྱའོ། ། ཇི་སྐད་དུ། གལ་ཏེ་གཞན་ལ་བརྟེན་ནས་གཞན་ཞིག་འབྱུང་བར་འགྱུར་ན་ནི། ། འོ་ན་མེ་ལྕེ་ལས་ཀྱང་མུན་པ་འཐུག་པོ་འབྱུང་འགྱུར་ཞིང༌། ། ཐམས་ཅད་ལས་ཀྱང་ཐམས་ཅད་སྐྱེ་བར་འགྱུར་ཏེ་གང་གི་ཕྱིར། ། སྐྱེད་པར་བྱེད་པ་མ་ཡིན་མ་ལུས་ལའང་གཞན་ཉིད་མཚུངས། ། ཞེས་པ་ལྟ་བུའོ། ། སྐབས་སུ་བབ་པའི་དཔེར་བརྗོད་མགོ་སྙོམས་ཞེས་བྱ་བ་ནི་དཔེ་དང་རྩོད་གཞི་མགོ་སྙམ་པ་སྟེ། དཔེ་བུམ་པའི་སྟེང་དུ་རང་ལ་མི་ལྟ་བའི་ལྡོག་པ་གཅིག་ཡོད་ལ། རྩོད་གཞི་མིག་གི་སྟེང་ནའང་རང་ལ་མི་ལྟ་བའི་ལྡོག་པ་གཅིག་ཡོད་པས་གཉིས་ཀའང་རང་ལ་ལྟ་བ་ལས་ལོག་ཙམ་གྱི་རང་ལ་མི་ལྟ་བ་ཙམ་དུ་ལྡོག་པ་གཅིག་པས།
བུམ་པའང་གཞན་ལ་ལྟ་དགོས་ལ་ཡང་ན་མིག་ཀྱང་གཞན་ལ་ལྟ་བར་མི་རིགས་ཞེས་མགོ་སྙམ་པའོ། ། རྩ་བ་ལས། གལ་ཏེ་རང་གི་བདག་ཉིད་ནི། ། དེ་ལ་ལྟ་བ་མ་ཡིན་ཉིད། ། གང་ཞིག་བདག་ལ་མི་ལྟ་བ། ། དེ་གཞན་དག་ལ་ཇི་ལྟར་ལྟ། ། ཞེས་པ་ལྟར་རོ། ། ཅི་སྟེ་མིག་རིག་པ་དང་ལྡན་ལ། བུམ་པ་མི་ལྡན་པས་གཞན་ལ་ལྟ་མི་ལྟའི་ཁྱད་པར་ཡོད་པའི་ཕྱིར་མ་ངེས་སོ་ཞེ་ན། གཏན་ཚིགས་འདིས་ནི་ཁྱད་པར་དག་ཀྱང་འཇོམས་ཞེས་༼གཞན༽ལ་ལྟར་རང་ལ་མི་ལྟ་བའི་ལྡོག་པ་གཅིག་པའི་གཏན་ཚིགས་ཀྱིས་ཁྱད་པར་དག་ཀྱང་འཇོམས་པར་བྱེད་དོ། །
མིག་ཆོས་ཅན་རིག་པ་དང་མི་ལྡན་པར་ཐལ། རང་ལ་མི་ལྟ་བའི་ཕྱིར། བུམ་པ་ལྟ་བུའོ་ཞེས་པ་བཞིན་ནོ། ། ཅི་སྟེ་རང་ལ་མི་ལྟ་ཙམ་དུ་ལྡོག་པ་གཅིག་པ་ཙམ་གྱིས་རིག་པ་དང་ལྡན་མི་ལྡན་གྱི་ཁྱད་པར་མི་གྱུར་བས་མ་ངེས་སོ་ཞེ་ན། ལྡོག་པ་གཅིག་པས་ཁྱབ་པ་ཁས་མི་ལེན་ན། འོ་ན་སྒྲ་མི་རྟག་སྟེ་བྱས་པའི་ཕྱིར། བུམ་པ་བཞིན་ཞེས་བྱ་བ་ལ་ཁྱབ་པ་མེད་པར་མི་འདོད་པས་ཡོད་པར་ཁས་ལེན་དགོས་སོ། ། དེའི་ཚེ་བུམ་པའི་བྱས་པ་ལ་མི་རྟག་པས་ཁྱབ་ཀྱང༌། སྒྲའི་བྱས་པ་ལ་མི་རྟག་པས་མ་ཁྱབ་བོ་ཞེས་བྱའོ། ། བྱས་པ་ཙམ་གྱི་སྤྱི་ལ་མི་རྟག་པས་ཁྱབ་པ་ལ།
བྱེ་བྲག་སྒྲའི་བྱས་པ་ལ་མི་རྟག་པས་མ་ཁྱབ་པར་འགལ་ལོ་ཞེ་ན། རིགས་ཀྱི་སྤྱིར་རང་ལ་མི་ལྟ་བ་ཙམ་ལ་གཞན་ལ་མི་ལྟ་བས་ཁྱབ་པ་ལ། བྱེ་བྲག་མིག་གི་སྟེང་གི་རང་ལ་མི་ལྟ་བ་ལ་གཞན་ལ་མི་ལྟ་བས་མ་ཁྱབ་པར་འགལ་ཞེས་བྱའོ། ། བྱེ་བྲག་ཏུ་བུམ་པའི་རང་ལྟ་མེད་དོ་ཞེ་ན། བྱས་པ་ཡང་རིགས་སྤྱི་མ་ཡིན་ཏེ། བུམ་སྤྱི་བྱས་པ་ཡིན་པར་འདོད་དགོས་ཞེས་བྱའོ། ། དོན་གྱི་མཐར་ཐུག་ནི། ལྡོག་པ་གཅིག་ཡིན་ན་གཞན་ལ་ལྟ་མི་ལྟ་གཉིས་དང་འབྲེལ་བར་འགལ་ལ། གཞན་ལ་ལྟ་མི་ལྟ་ཐ་དད་དང་འབྲེལ་ན་ལྡོག་པ་གཅིག་ཏུ་འགལ་བས་ཀྱང་ཁྱབ་ལྡན་དུ་ཁས་བླངས་དགོས་ལ། ཡང་ན་ནི་ཐམས་ཅད་ཀྱང་ཁྱབ་པ་མེད་པར་ཁས་བླངས་དགོས་ཞེས་བྱ་བ་ཡིན་ནོ། །
བསྒྲུབ་བྱ་དང་མཚུངས་པའི་མ་གྲུབ་ནི། ཕ་རོལ་པོས་བརྗོད་པའི་སྒྲུབ་བྱེད་ཐམས་ཅད་དབུ་མ་པ་ལ་ལྟོས་ནས་དམ་བཅའ་དང་མཚུངས་པར་བསྒྲུབ་བྱ་སྒྲུབ་པ་ལ་ནུས་པ་མེད་པ་སྟེ། དབུ་མ་རྩ་བ་ལས། སྟོང་པ་ཉིད་ཀྱིས་བརྩད་བྱས་ཚེ། ། གང་ཞིག་ལན་འདེབས་སྨྲ་བྱེད་པ། ། དེ་ཡིས་ཐམས་ཅད་ལན་བཏབ་མིན། ། བསྒྲུབ་པར་བྱ་དང་མཚུངས་པར་འགྱུར། ། ཞེས་པ་ལྟར་རོ། ། གསུམ་པ་རང་ཕྱོགས་ལ་ཉེས་པ་སྤང་བའི་རྣམ་བཞག་ལ་གཉིས་ཏེ། ཀུན་རྫོབ་ལ་ལྟོས་ཏེ་ཉེས་པ་སྤོང་བ་དང༌།
དོན་དམ་ལ་ལྟོས་ཏེ་ཉེས་པ་སྤོང་བའོ། ། དང་པོ་ནི། གཞུང་ནས་ཕ་རོལ་པོའི་བརྟག་པ་ཁས་བླངས་ནས་ལན་འདེབས་པ་ཡོད་དེ། དེ་ནི་གཞན་ངོར་དགོས་པ་ལ་ལྟོས་པའི་ལན་ཡིན་ནོ། ། འདི་ནི་གཅིག་ཏུ་ཐ་སྙད་ལ་ཡིན་པས་འདི་ལ་བརྟག་པ་མི་འཇུག་ཅེས་ལན་འདེབས་པ་ཡོད་དོ། ། དེ་ནི་རྣལ་མའི་ལན་ཡིན་ནོ། ། འདི་ལ་མགོ་སྙོམས་ཀྱི་སྒོ་ནས་རང་ལ་སྐྱོན་བརྗོད་ན། ཐ་སྙད་ཀུན་རྫོབ་ཀྱི་དོན་ལ་རིགས་པས་བརྟག་མི་བཟོད་པ་ནི་འདོད་པ་ཁོ་ན་སྟེ། རིགས་པས་གཞིག་པར་མ་ནུས་ན་ཀུན་རྫོབ་བརྟག་མི་བཟོད་དུ་མི་རུང་བའི་ཕྱིར། ཚིག་གསལ་ལས་ཀྱང༌།
འཇིག་རྟེན་པའི་ཐ་སྙད་ལ་དེ་ལྟར་རྣམ་པར་དཔྱད་པ་མི་འཇུག་པའི་ཕྱིར་དང༌། འཇིག་རྟེན་པའི་དངོས་པོ་རྣམས་ནི་མ་བརྟག་པར་ཡོད་པའི་ཕྱིར་རོ། ། དེ་ལྟ་མིན་ན་ཀུན་རྫོབ་འཐད་པ་དང་ལྡན་པ་མ་ཡིན་ནམ། དེས་ནི་འདི་ཁོ་ན་ཉིད་དུ་འགྱུར་གྱི་ཀུན་རྫོབ་ཏུ་མི་འགྱུར་རོ་ཞེས་གསུངས་པ་ལྟ་བུའོ། ། ཅི་སྟེ་ངེད་ཀྱི་ཀྱང་དེ་ལས་ལྷག་པ་ཅི་ཞིག་སྨྲས་ཏེ། ཀུན་རྫོབ་རྣམས་ནི་མ་བརྟག་གནས་པ་ཙམ་དུ་འཇོག་གི་རིགས་པས་བརྟག་བརྗོད་དུ་མི་འདོད་དོ་ཞེ་ན། མི་ཡིན་ཏེ། ཁྱོད་ཀྱིས་ནི་རིགས་པས་བརྟག་ནས་ཚད་མས་གྲུབ་ན་གྲུབ་པ་ཡིན་གྱི་གཞན་དུ་ནི་མ་ཡིན་ནོ། ། ཞེས་པ་དང་རིགས་པས་བརྟག་ན་གྲུབ་པའི་དོན་ལ་འཇལ་བྱེད་དུ་འཇུག་པའི་ཚད་མ་ལ་ཚད་མ་གཞན་གྱིས་གནོད་མེད་དུ་ཁས་བླངས་པས་མི་མཚུངས་པ་ཁོ་ནའོ། ། གཉིས་པ་དོན་དམ་ལ་ལྟོས་ནས་ཉེས་པ་སྤོང་བ་ལ།
དམ་བཅའ་མེད་པ་དང༌། གཏན་ཚིགས་མེད་པ་གཉིས་ལས། དང་པོ་ནི། རིགས་ངོར་རང་བཞིན་གྱིས་གྲུབ་པའི་ཆོས་དམ་བཅའ་མེད་པས་རིགས་པས་བརྟག་བཟོད་ཀྱི་ཆོས་ཁས་བླངས་པའི་སྔོན་ཡང་མེད་དོ། ། ཅིའི་ཕྱིར་དེ་ལྟ་བུའི་དམ་བཅའ་མེད་ཅེ་ན། རིགས་པས་རྣམ་པར་དཔྱད་པ་ན་ཤེས་བྱ་འདི་ལ་ཡོད་པ་དང་མེད་པ་ལ་སོགས་པའི་རང་བཞིན་ཅུང་ཟད་གཅིག་ཡོད་ན། དེ་དོན་དམ་པར་རིགས་ན་ཅུང་ཟད་ཀྱང་མ་རྙེད་པས་གང་གིས་དམ་བཅའ་བར་བྱེད། ལུང་གིས་ཀྱང་དེ་ལྟར་ངེས་ཏེ། འཕགས་པ་ཀླུ་སྒྲུབ་ཀྱིས། གལ་ཏེ་ངས་དམ་བཅས་འགའ་ཡོད། །
དེས་ན་ང་ལ་སྐྱོན་དེ་ཡོད། ། ང་ལ་དམ་བཅའ་མེད་པས་ན། ། ང་ནི་སྐྱོན་མེད་ཁོ་ན་ཡིན། ། ཞེས་པ་དང༌། འཕགས་པ་ལྷས། ཡོད་དང་མེད་དང་ཡོད་མེད་ཅེས། ། གང་ལ་ཕྱོགས་ནི་ཡོད་མིན་པ། ། དེ་ལ་ཡུན་རིང་པོ་ན་ཡང༌། ། ཀླན་ཀ་བརྗོད་པར་ནུས་མ་ཡིན། ། ཅེས་པ་ལྟར་རོ། །
གལ་ཏེ་དམ་བཅའི་ངོ་བོ་ནི་འདོད་པ་ཡིན་ལ། ཁྱེད་ཀྱང་དམ་བཅའ་མེད་པར་འདོད་པས་དམ་བཅའ་མེད་པ་ཉིད་དམ་བཅའ་བར་སོང་ངོ་ཞེ་ན། འདིའི་ལན་ལ་ཁ་ཆེའི་པཎྜི་ཏ་ཛ་ཡ་ཨ་ཌ་ནི། འགའ་ཞིག་གིས་ཀུ་ཅོ་འདོན་པ་དགག་པའི་ཕྱིར་དུ། ཁ་རོག་སྡོད་ཅིག་ཅེས་བརྗོད་པ་ན་ཤེས་རབ་དང་ལྡན་པ་དག་ནི་ཅང་མི་སྨྲ་བར་འདུག་ལ། འགའ་ཞིག་ནི་སྒྲ་དེ་ཉིད་ཀྱང་ཀུ་ཅོ་ཡིན་ཞེས་རྒོལ་བར་བྱེད་པ་དེ་བཞིན་དུ། དབུ་མ་པ་ལ་དམ་བཅའ་མེད་ཅེས་བརྗོད་པ་ན་ཤེས་རབ་དང་ལྡན་པ་དག་དམ་བཅའ་མ་གྲུབ་པས་དེ་ལ་ལྟོས་པའི་དམ་བཅའ་མེད་པའང་མི་འཐད་པར་རྟོགས་ལ། བློ་དམན་པ་དག་ནི་དམ་བཅའ་མེད་པ་ཞེས་བྱ་བའི་དམ་བཅའ་ཞིག་འདོད་པ་ཡིན་ནོ་སྙམ་དུ་སེམས་པ་ཡིན་ནོ་ཞེས་གསུངས་སོ། ། འདི་དག་ཀྱང་རང་བཞིན་གྱིས་གྲུབ་པའི་ཆོས་ཁས་བླངས་པའི་དམ་བཅའ་མེད་ཅེས་འཆད་པར་བྱེད་དགོས་ཀྱི་ཐ་སྙད་དུ་བཏགས་པ་ཙམ་གྱི་ཆོས་ཁས་ལེན་པའི་དམ་བཅའ་ནི་ཡོད་པ་ཡིན་ནོ། ། ཞེས་རྒྱ་ཆེར་བསྟན་ཟིན་ཏོ། །
དམ་བཅའ་མེད་པ་ཉིད་དམ་བཅའ་ཡིན་ན་རི་བོང་གི་རྭ་མེད་པར་དམ་བཅས་པ་ཡང་རི་བོང་གི་རྭ་དམ་བཅས་པར་འགྱུར་རོ། ། ཅི་སྟེ་རི་བོང་གི་རྭ་མེད་པ་ནི་རྭ་བཀག་པ་ཡིན་ལ། རི་བོང་གི་རྭ་བཀག་པ་རི་བོང་གི་རྭར་འགལ་བས་མི་འཐད་དོ་ཞེ་ན། དམ་བཅའ་མེད་པ་ཞེས་བྱ་ཡང་དམ་བཅའ་བཀག་པ་ཡིན་པས། དམ་བཅའ་བཀག་པ་དམ་བཅའ་བ་འགལ་ལོ་ཞེས་བརྗོད་པར་བྱའོ། ། རྣལ་མའི་ལན་ནི་རིགས་པས་དཔྱད་ན་རང་བཞིན་གྱིས་གྲུབ་པའི་ཆོས་མེད་པར་དམ་བཅས་པའི་དམ་བཅའ་མེད་པར་འདོད་པས་སྐྱོན་མེད་དོ། ། གཉིས་པ་གཏན་ཚིགས་མེད་པ་ནི། ཚིག་གསལ་ལས། དབུ་མ་པ་ཡིན་ན་རང་གི་རྒྱུད་ཀྱི་རྗེས་སུ་དཔག་པ་རིགས་པ་མ་ཡིན་ཏེ། ཕྱོགས་གཞན་ཁས་བླངས་པ་མེད་པའི་ཕྱིར་ཞེས་པ་སྟེ།
གནས་ལུགས་ལ་དཔྱོད་པའི་སྐབས་སུ། གང་ལ་དཔྱོད་པའི་གཞི་དབུ་མ་པ་ལ་མ་གྲུབ་པས་དེའི་སྟེང་དུ་དགག་ཆོས་ལས་གཞན་སྒྲུབ་ཆོས་ཀྱང་ཁས་བླངས་པ་མེད་པའི་ཕྱིར་རོ་ཞེས་པའོ། ། གཉིས་པ་རྣམ་བཞག་དེའི་སྐྱོན་སྤོང་བ་ནི། འགལ་བ་བརྗོད་པའི་ཐལ་འགྱུར་གྱིས་སྤྲོས་པ་མཐའ་དག་གཅོད་མི་ནུས་ན་ཉི་ཚེ་བ་སྟོང་པ་ཉིད་ཀྱི་དབུ་མར་མི་འགྲུབ་བོ། ། ནུས་ན་གཅིག་ཆར་རམ་རིམ་གྱིས་གཅོད་ཅེས་བརྟག་པ་ན་རིམ་གྱིས་གཅོད་ན། ཤེས་བྱ་མཐའ་ཡས་པ་སྤྲོས་པ་གཅོད་པའི་དུས་མེད་ལ་གཅིག་ཆར་གཅོད་ན་རིགས་པ་གཞན་རྣམས་དོན་མེད་པར་འགྱུར་ཞེ་ན། སྟོང་པ་ཉིད་རྣམས་ནི་རོ་གཅིག་པས་གཅིག་ལ་ཆོད་པ་ན་ཀུན་ལ་ཆོད་པར་འགྱུར་རོ། ། དབང་པོ་རྟུལ་པོས་ནི་རིམ་གྱིས་གཅོད་པའི་སྐབས་ཀྱང་ཡོད་དེ། ཐོག་མར་འགལ་བ་བརྗོད་པས་དངོས་པོར་བདེན་པའི་སྤྲོས་པ་བཅད་ནས། ཕྱིས་གཞན་ལ་གྲགས་ཀྱི་རྗེས་དཔག་གིས་སྟོང་ཉིད་བདེན་པ་ཡང་འགོག་པ་ལྟ་བུའོ། །
གཞན་ལ་གྲགས་དང་རང་རྒྱུད་ཀྱི་རྗེས་སུ་དཔག་པ་ལ་ཁྱད་པར་ཅི་ཡོད་ན། རང་རྒྱུད་ཀྱི་དམ་བཅའ་བསྒྲུབ་པར་བྱེད་པའི་གཏན་ཚིགས་ནི་ཚུལ་གསུམ་ངེས་པ་ཡིན་ལ། གཞན་ལ་གྲགས་ནི་ཕ་རོལ་པོའི་ལོག་རྟོག་སེལ་བའི་དོན་དུ་གཞན་གྱི་ཁས་བླངས་རྟགས་སུ་བརྗོད་པ་ཡིན་གྱི་རང་དབང་དུ་དམ་བཅའ་པའི་དམ་བཅའ་སྒྲུབ་ཏུ་མེད་པ་ཡིན་ནོ། ། རང་བཞིན་གྱིས་གྲུབ་པའི་ཚད་མ་མེད་ན་དགག་སྒྲུབ་བྱེད་མི་ནུས་ཏེ། རྨི་ལམ་གྱི་དུ་བས་གྲང་རེག་འགོག་མི་ནུས་པ་བཞིན་ནོ། ། ཅེ་ན། འཇིག་རྟེན་ལ་རབ་ཏུ་གྲགས་པའི་ཐ་སྙད་པའི་ཚད་མས་འཁྲུལ་ངོར་དགག་སྒྲུབ་བྱེད་པ་ལ་འགལ་བ་ཅི་ཞིག་ཡོད། དཔེར་ན་རྨི་ལམ་གྱི་མེ་རྨི་ལམ་གྱི་ཆུས་བསད་པའམ། སྒྱུ་མའི་རྒྱལ་པོས་སྒྱུ་མའི་རྒྱལ་པོ་གཞན་ཞིག་ཕམ་པར་བྱས་པ་བཞིན། འཁྲུལ་ངོར་དགག་བསྒྲུབ་བྱས་ཀྱང་རིགས་པས་བརྟག་ན་དགག་བསྒྲུབ་ཀྱང་མི་འགྲུབ་ཅེ་ན།
དེ་ནི་དེ་བཞིན་ཏེ། རྩོད་བཟློག་ལས། དགག་བྱ་ཅི་ཡང་མེད་པས་ན། ། ང་ཡང་ཅི་ཡང་མི་འགོག་གོ ། དེ་ཕྱིར་དགག་པར་བྱས་སོ་ཞེས། ། སྐུར་པ་དེ་ནི་ཁྱོད་ཀྱིས་བཏབ། ། ཅེས་པ་ལྟར་རོ། ། དེ་དག་ཀྱང་གཞན་ངོར་དགོས་པའི་དབང་གིས་གཞན་ངོར་སྨྲས་པའི་ལན་ཡིན་གྱི། རིགས་པས་བརྟག་ན་དགག་བསྒྲུབ་ཉིད་མེད་ལ། ཀུན་རྫོབ་མ་བརྟག་པ་འཁྲུལ་ངོའི་དགག་བསྒྲུབ་ལ་རྣམ་དཔྱད་ཞིབ་མོ་མི་འཇུག་སྟེ།
དེ་དག་བརྟག་ན་མ་གྲུབ་པའི་ཕྱིར། དངོས་པོར་སྨྲ་བ་རྣམས་རིགས་པས་མ་གྲུབ་པར་ཁས་ལེན་པ་ནི་མཁས་པ་རྣམས་ཀྱི་ལུགས་ལས་ཉམས་པའི་ཕྱིར་རྟེན་འབྲེལ་རྣམ་པར་བཞག་པའི་ཚེ་གྲུབ་མཐས་བློ་མ་བསྒྱུར་བ་དག་གི་རྗེས་སུ་མི་འབྲངས་ཏེ། རིགས་པའི་རྣམ་དཔྱད་མེད་པར་འཇུག་པས་འཁྲུལ་པ་སྲིད་པའི་ཕྱིར། དེ་དག་གི་རྗེས་སུ་འབྲང་བར་མི་རིགས་སོ་སྙམ་དུ་བསམ་པའོ། ། དེ་ལྟར་ན་སྐུར་བ་བཏབ་པར་འགྱུར་ཏེ། ། རིགས་པས་མ་གྲུབ་ན་འཇིག་རྟེན་གྱི་ཐ་སྙད་དུ་ཡོད་པས་གོ་མི་ཆོད་པར་ཁས་བླངས་ཤིང༌། རིགས་པས་བརྟག་ན་དེ་དག་མི་རྙེད་པའི་ཕྱིར་ཐམས་ཅད་འཐད་པས་གྲུབ་དགོས་ན་ཅིའི་ཕྱིར་ཞེས་བྱ་བ་དེ་ཉིད་ཀྱང་ཅིའི་ཕྱིར། ཐ་སྙད་དུ་རྒྱུ་དང༌། འབྲས་བུ་དང༌། མེ་ཚ་བ་དང༌།
ཆུ་གཤེར་བར་འོང་བ་ཉིད་ཀྱང་ཅིའི་ཕྱིར་ཞེ་ན། ཆོས་ཉིད་དུ་འོང་བ་ཉིད་ཀྱང་ཅིའི་ཕྱིར། དེ་ལྟར་རྣམ་པར་དཔྱད་པས་ཀུན་རྫོབ་མི་རྙེད་ལ། རིགས་པས་མ་གྲུབ་ན་ནི་ཡོད་པའི་གོ་མི་ཆོད་པས་ཀུན་རྫོབ་ཉམས་པར་བྱས་སོ། ། ཁོ་བོ་ཅག་ཀྱང་ཀུན་རྫོབ་དཔྱད་བཟོད་དུ་མི་འདོད་པས་ཉེས་པ་མེད་ཅེ་ན། རིགས་པས་བརྟགས་ནས་ཚད་མའི་ཡུལ་དུ་གྲུབ་པར་ཁས་བླངས་ནས་དཔྱད་མི་བཟོད་པར་འདོད་པ་ནི་མ་འབྲེལ་བ་ཁོ་ན་སྟེ། རིགས་པས་བརྟགས་ནས་གྲུབ་པ་ལ་རིགས་པ་གཞན་གྱིས་གནོད་ན་རིགས་པ་ལ་ཡིད་བརྟན་དུ་མི་རུང་བའི་ཕྱིར་རོ། ། ཇི་སྐད་དུ་སློབ་དཔོན་ཟླ་བ་གྲགས་པས། རྣམ་པ་བདུན་དུ་བཙལ་བ་ན་ཤིང་རྟ་མི་འཐད་ཅིང༌། ཁྱོད་ཀྱིས་རྣམ་པར་དཔྱད་ནས་དངོས་པོ་གྲུབ་པར་འཇོག་པར་བྱེད་ལ།
ཐུབ་པའི་ཐབས་གཞན་ཡང་ཁས་མ་བླངས་པའི་ཕྱིར་རོ། ། དེ་ནི་ཤིང་རྟ་འོན་ཅིག་ཅེས་བྱ་བ་དེ་ལྟ་བུ་ལ་སོགས་པ་འཇིག་རྟེན་པའི་ཐ་སྙད་ཇི་ལྟར་འགྲུབ་པར་འགྱུར་ཞེས་གསུངས་པ་ལྟར་རོ། ། ཁྱོད་ལ་ཉེས་པ་གནས་སོ་ཞེ་ན། མི་གནས་ཏེ་རིགས་པས་མ་བརྟགས་པར་གྲགས་ངོ་ཙམ་དུ་འཇོག་པའི་ཕྱིར། འཇུག་པ་ལས། དེ་ནི་དེ་ཉིད་དུའམ་འཇིག་རྟེན་དུ། ། རྣམ་པ་བདུན་གྱིས་འགྲུབ་འགྱུར་མིན་མོད་ཀྱི། ། རྣམ་དཔྱད་མེད་པར་འཇིག་རྟེན་ཉིད་ལས་འདི། ། རང་གི་ཡན་ལག་བརྟེན་ནས་འདོགས་པ་ཡིན། ། ཞེས་གསུངས་སོ། །
ཁྱོད་ཀྱི་ཕྱོགས་ལ་ཐ་སྙད་དུ་རྣལ་འབྱོར་པ་མཐུ་ལྡན་གྱིས་སྤྲུལ་སྒྱུར་བྱེད་པ་ཡང་མི་སྲིད་དེ། རང་བཞིན་གཞན་དུ་བསྒྱུར་བ་ནི་སུས་ཀྱང་མི་ནུས་པའི་ཕྱིར། ཇི་སྐད་དུ། རང་བཞིན་གཞན་དུ་འགྱུར་བ་ནི། ། ནམ་ཡང་འཐད་པར་མི་ཡིན་ནོ། ། ཞེས་སོ། ། ཀུན་རྫོབ་ལས་ཉམས་ན་དོན་དམ་རྟོགས་པའི་ཐབས་མེད་པའི་ཕྱིར། མཐར་བདེན་གཉིས་ལས་ཉམས་པར་འགྱུར་བས་ཐར་པ་ཐོབ་ནུས་པ་ཡང་མ་ཡིན་ཏེ། དེ་ལས་ཉམས་པས་ཐར་པ་འགྲུབ་ཡོད་མིན། ། ཞེས་པ་ལྟར་རོ། །
དེ་བས་ན་ཐར་པ་འདོད་པ་དག་གིས་དབུ་མའི་ལུགས་ཁོ་ན་ཁས་བླང་བར་བྱའོ། ། ཐུན་མོང་དང་ཐུན་མོང་མ་ཡིན་པའི་ཁྱད་པར་གཞན་ཇི་ལྟར་ཡོད་ཅེ་ན། རྒྱུ་ལ་དཔྱད་པ་རྡོ་རྗེ་གཟེགས་མ་དང༌། འབྲས་བུ་ལ་དཔྱོད་པ་ཡོད་མེད་སྐྱེ་འགོག་དང༌། ངོ་བོ་ལ་དཔྱོད་པ་གཅིག་དང་དུ་བྲལ་དང༌། རྒྱུ་འབྲས་གཉིས་ཀའི་དབང་དུ་བྱས་པ་རྟེན་འབྲེལ་ལ་སོགས་པ་རྣམ་པར་བཞག་པ་ནི། རང་རྒྱུད་པ་རྣམས་དང་ཐུན་མོང་གི་རྣམ་བཞག་ཡིན་ལ། འགལ་བ་བརྗོད་པའི་ཐལ་འབྱུང་དང༌། གཞན་ལ་གྲགས་ཀྱི་རྗེས་དཔག་དང༌། རྒྱུ་མཚན་མཚུངས་པའི་མགོ་སྙོམས་དང༌།
སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པ་དང༌། རང་རྒྱུད་ཀྱི་དམ་བཅའ་དང་རྟགས་མེད་པ་དང་དྲུག་པོ་འདི་དག་ནི་གཞན་དང་ཐུན་མོང་མ་ཡིན་པའོ། ། དེ་ལ་དང་པོ་བཞི་ནི་གཡུལ་དུ་འཇུག་པའི་ཚེ་མཚོན་ཆ་རྣོ་བ་དང་འདྲ་སྟེ། གཞན་གྱི་ཕྱོགས་ཐམས་ཅད་འཇིགས་པར་བྱེད་པའི་ཕྱིར་རོ། ། ཐ་མ་གཉིས་ནི་གོ་ཆ་སྲ་བ་དང་འདྲ་སྟེ། གཞན་གྱི་གླན་ཀས་གླག་མི་རྙེད་པའི་ཕྱིར་རོ། ། གཉིས་པ་གཞུང་གི་ཚིག་དོན་ལ་གཉིས་ཏེ། རྡོ་རྗེ་གཟེགས་མའི་རིགས་པ་བསྟན་པ། དེ་ལ་གླན་ཀ་སྤོང་བའོ། ། དང་པོ་ལ་གཉིས་ཏེ།
མཐའ་བཞིའི་སྐྱེ་བ་སོ་སོར་དགག བཀག་པས་གྲུབ་པའི་དོན་བསྡུ་བའོ། ། དང་པོ་ལ་བཞི་སྟེ། བདག་ལས་སྐྱེ་བ་དགག གཞན་ལས་སྐྱེ་བ་དགག གཉིས་ཀ་ལས་སྐྱེ་བ་དགག རྒྱུ་མེད་པར་སྐྱེ་བ་དགག་པའོ། ། དང་པོ་ལ་གཉིས་ཏེ། དམ་བཅའ་བརྗོད་པ་དང༌། འཐད་པ་བརྗོད་པའོ། །
དང་པོ་ནི། ས་བོན་གྱི་བདག་ཉིད་དུ་ཡོད་པའི་མྱུ་གུ་དེ་ནི་རང་གི་བདག་ཉིད་དུ་ཡོད་པའི་ས་བོན་ལས་འབྱུང་བར་འདོད་ན་སྐྱེ་བ་ལ་ཡོན་ཏན་འགའ་ཡང་ཡོད་པར་མ་ཡིན་ནོ། ། གཉིས་པ་འཐད་པར་བརྗོད་པ་ལ་གསུམ་སྟེ། དོན་དམ་པར་བདག་སྐྱེ་དགག་པ་དང༌། ཐ་སྙད་དུ་བདག་སྐྱེ་དགག་པ་དང༌། ཧ་ཅང་ཐལ་བ་བརྗོད་པའོ། ། དང་པོ་ལ་བཞི་སྟེ། གྲགས་པའི་དོན་མི་རུང་བར་ཐལ་བ་དང༌། མ་གྲགས་པའི་དོན་ཐོབ་པར་ཐལ་བ་དང༌། རྒྱུ་འབྲས་འཆོལ་བར་ཐལ་བ་དང༌།
རྟོགས་པ་མཚུངས་པར་ཐལ་བའོ། ། དང་པོ་ནི། སྐྱེས་ཟིན་པའི་ས་བོན་གྱི་བདག་ཉིད་སླར་ཡང་སྐྱེ་བར་ཡོངས་སུ་རྟོགས་པར་འགྱུར་ན་ནི་འཇིག་རྟེན་འདིར་མྱུ་གུ་དང་སྡོང་བུ་དང༌། སྦུབ་འཆའ་བ་ལ་སོགས་པ་རྣམས་ཀྱི་སྐྱེ་བའི་གོ་སྐབས་རྙེད་པར་མི་འགྱུར་ཏེ། ས་བོན་ལས་ས་བོན་རང་གི་བདག་ཉིད་ཁོ་ན་སྐྱེ་བའི་ཕྱིར་རོ། ། གཉིས་པ་མ་གྲགས་པའི་དོན་ཐོབ་པར་ཐལ་བ་ནི། ས་བོན་སྲིད་པ་མཐར་ཐུག་སྟེ་འཁོར་བ་མ་སྟོང་གི་བར་དུ་རབ་ཏུ་སྐྱེ་བ་ཉིད་དུ་འགྱུར་ཏེ། ས་བོན་ལས་ས་བོན་སྐྱེ་བ་ལ་མཐུན་རྐྱེན་མ་ཚང་བ་དང་འགལ་རྐྱེན་གྱི་གེགས་མེད་པའི་ཕྱིར་རོ། ། ཅི་སྟེ་ལྷན་ཅིག་བྱེད་རྐྱེན་དང་བཅས་པའི་ས་བོན་ལས་མྱུ་གུ་འབྱུང་ལ། མྱུ་གུ་ཡང་རང་གི་བྱེད་པ་པོ་དང་ལྷན་ཅིག་མི་གནས་པས་ས་བོན་འཇིག་པར་བྱས་ནས་འབྱུང་བས་མྱུ་གུ་སྐྱེ་བའི་གོ་སྐབས་མི་རྙེད་པ་དང༌།
ས་བོན་སྲིད་མཐར་ཐུག་པར་སྐྱེ་བར་ཐལ་བའི་ཉེས་པ་མེད་དོ་ཞེ་ན། ས་བོན་གྱི་བདག་ཉིད་དུ་གྱུར་པའི་དེ་ཉིད་ཆོས་ཅན། ཇི་ལྟར་ས་བོན་དེ་རྣམ་པར་འཇིག་པར་བྱེད་པར་འགྱུར་ཏེ་མི་འགྱུར་བར་ཐལ། ས་བོན་དང་བདག་ཉིད་གཅིག་པའི་ཕྱིར། མྱུ་གུའི་རང་གི་བདག་ཉིད་བཞིན་ནོ། ། གསུམ་པ་རྒྱུ་འབྲས་ངོ་བོ་འཆོལ་བར་ཐལ་བ་བརྗོད་པ་ནི། མྱུ་གུའི་བྱེད་རྒྱུ་ས་བོན་གྱི་དབྱིབས་དང་ཁ་དོག་དང་རོ་དང་ནུས་པ་ལ་སོགས་པ་ལས་མྱུ་གུའི་དབྱིབས་དང་ཁ་དོག་དང་རོ་དང་ནུས་པ་དང་ཡོངས་སུ་སྨིན་པའི་ཁྱད་པར་ཐ་དད་པ་རྒྱུ་འབྲས་རྫས་གཅིག་ཏུ་སྨྲ་བའི་གྲངས་ཅན་ཁྱོད་ལ་མེད་པར་འགྱུར་ཏེ། ཁྱོད་ཀྱི་ཕྱོགས་ལ་རྒྱུ་འབྲས་རྫས་གཅིག་པའི་ཕྱིར་རོ། ། འདི་དག་དང་སྔ་མ་རྣམས་ཀྱིས་དངོས་སུ་གཞན་ལ་གྲགས་ཀྱི་རྗེས་དཔག་བསྟན་ཏོ། ། བཟློག་ནས་འགལ་བ་བརྗོད་པའི་ཐལ་འགྱུར་ཡང་བརྗོད་པར་བྱའོ། །
གལ་ཏེ་ཟློས་གར་མཁན་གྱི་སྐྱེས་བུ་གཅིག་ཉིད་སེར་པོའི་ཆ་བྱད་བཏང་ནས་སྔོན་པོའི་ཆ་བྱད་ལེན་པ་ལ་འཇུག་པ་བཞིན་སྔར་གྱི་ས་བོན་གྱི་བདག་གི་དངོས་པོའི་གནས་སྐབས་བསལ་ནས་དེ་ལས་གཞན་མྱུ་གུའི་གནས་སྐབས་ཐོབ་པའི་སྒོ་ནས་ས་བོན་དེ་ཉིད་མྱུ་གུའི་ངོ་བོར་འགྱུར་བར་འདོད་ན་མྱུ་གུ་དེའི་ངོ་བོ་ས་བོན་དང་དེ་ཉིད་དེ་གཅིག་ཏུ་ཇི་ལྟར་འགྱུར་ཏེ་མི་འགྱུར་བར་ཐལ། ས་བོན་གྱི་གནས་སྐབས་བསལ་ནས་མྱུ་གུའི་གནས་སྐབས་ཐོབ་པ་དེའི་ཚེའོ། ། ས་བོན་དང་མྱུ་གུའི་དབྱིབས་ལ་སོགས་པ་ཐ་དད་ཀྱང་རྫས་ཐ་མི་དད་དོ་ཞེ་ན། མ་ཡིན་ཏེ། དེ་དག་གི་དབྱིབས་མ་བཟུང་བར་རྫས་མི་འཛིན་པའི་ཕྱིར་རོ། ། བཞི་པ་རྟོགས་པ་ཕན་ཚུན་མཚུངས་པར་ཐལ་བ་ནི། གལ་ཏེ་བདག་སྐྱེ་ཡོད་མེད་དཔྱད་པའི་སྐབས་འདིར་གྲངས་ཅན་པ་ཁྱོད་ཀྱི་ལྟར་ས་བོན་དང་མྱུ་གུ་གཞན་མ་ཡིན་པར་གཅིག་ཡིན་ན་མི་སྣང་བའི་ས་བོན་བཞིན་དུ་སྣང་བའི་མྱུ་གུ་ཞེས་བྱ་བར་བཟུང་དུ་མེད་པར་འགྱུར་བའམ་ཡང་ན་ཇི་ལྟར་སྣང་བའི་མྱུ་གུ་འདི་བཞིན་དུ་མི་སྣང་བའི་ས་བོན་དེ་ཡང་བཟུང་དུ་ཡོད་པར་འགྱུར་ཏེ། སྣང་བ་དང་མི་སྣང་བའི་ས་བོན་དང་མྱུ་གུ་རྫས་གཅིག་པས་སོ། ། མྱུ་གུ་སྣང་ལ་ས་བོན་མི་སྣང་བ་དེའི་ཕྱིར་ས་བོན་དང་མྱུ་གུ་ལ་སྣང་མི་སྣང་ཆ་གཉིས་མེད་པར་ཐལ་བར་འགྱུར་པའི་ཉེས་པ་སྤོང་བར་འདོད་པས་ནི་ས་བོན་དང་མྱུ་གུའི་རྫས་གཅིག་པ་འདི་ནི་ཁས་མི་བླང་ངོ༌། ། དོན་དམ་དུ་བདག་སྐྱེ་འདོད་པ་བཀག་ཟིན་ཏོ། །
གཉིས་པ་ཐ་སྙད་དུ་བདག་ལས་སྐྱེ་བ་དགག་པ་ནི། ས་བོན་དང་མྱུ་གུ་དེ་དག་གཅིག་པ་ཡིན་ཞེས་འཇིག་རྟེན་པས་ཀྱང་ཁས་མི་ལེན་ཏེ། གང་གི་ཕྱིར་རྒྱུ་ས་བོན་ཞིག་པར་གྱུར་ནའང་དེ་ཡི་འབྲས་བུ་མྱུ་གུ་འཇིག་རྟེན་པས་ཀྱང་མཐོང་བ་དེའི་ཕྱིར་མྱུ་གུའི་དངོས་པོ་རང་གི་བདག་ཉིད་ལས་བྱུང་ཞེས་གྲངས་ཅན་ཁྱོད་ཀྱིས་རབ་ཏུ་བརྟག་པ་འདི་དེ་ཁོ་ན་ཉིད་དང་འཇིག་རྟེན་གཉིས་ཆར་དུ་ཡང་རིགས་པ་མ་ཡིན་ནོ། ། གང་དག་དངོས་པོ་རྣམས་དོན་དམ་པར་བདག་ལས་སྐྱེ་བ་མ་ཡིན་ཏེ། ཡོད་པའི་ཕྱིར་རོ། ། སེམས་པ་ཅན་བཞིན་ནོ། ། ཞེས་དོན་དམ་གྱིས་ཁྱད་པར་དུ་བྱེད་པའི་དོན་མེད་དེ་ཐ་སྙད་དུ་ཡང་བདག་ལས་སྐྱེ་བ་མེད་པའི་ཕྱིར། གསུམ་པ་ཧ་ཅང་ཐལ་བ་ནི། ཕྱི་ནང་གི་དངོས་པོ་རྣམས་བདག་ལས་སྐྱེ་བར་འདོད་ན་བསྐྱེད་པར་བྱ་བའི་འབྲས་བུ་དང་སྐྱེད་བྱེད་ཀྱི་རྒྱུ་དང་བཅད་པར་བྱ་བའི་ལས་དང་གཅོད་པར་བྱེད་པ་པོ་ལ་སོགས་པ་ཡང་གཅིག་ཉིད་དུ་འགྱུར་ཏེ། རྒྱུ་དང་འབྲས་བུ་བདག་ཉིད་གཅིག་པའི་ཕྱིར།
དེ་ལྟ་མིན་ན་ནི་དངོས་པོ་རྣམས་བདག་ལས་སྐྱེ་བར་ཁས་བླང་བར་བྱ་བ་མིན་ཏེ། བསྐྱེད་བྱ་དང་སྐྱེད་བྱེད་སོགས་དེ་དག་ནི་གཅིག་མ་ཡིན་པས་སོ། ། ཞེས་འགལ་བརྗོད་དུ་བྱའོ། ། དེས་ན་བདག་ལས་སྐྱེ་བ་མི་འཐད་དེ། གོང་དུ་བཤད་པའང་དབུ་མ་རྩ་བ་ལས་རྒྱ་ཆེར་བཤད་པའི་ཉེས་པར་ཐལ་བར་འགྱུར་བའི་ཕྱིར་རོ། ། ཇི་སྐད་དུ། རྩ་བ་ལས། རྒྱུ་དང་འབྲས་བུ་གཅིག་ཉིད་དུ། ། ནམ་ཡང་འཐད་པ་མ་ཡིན་ཏེ། ། རྒྱུ་དང་འབྲས་བུ་གཅིག་ཉིད་ན། །
བསྐྱེད་བྱ་སྐྱེད་བྱེད་གཅིག་ཏུ་འགྱུར། ། ཞེས་པ་དང༌། གལ་ཏེ་ཤིང་དེ་མེ་ཡིན་ན། ། བྱེད་པ་པོ་དང་ལས་གཅིག་འགྱུར། ། ཞེས་གསུངས་སོ། ། གཉིས་པ་གཞན་ལས་སྐྱེ་བ་དགག་པ་ལ་གཉིས་ཏེ། རྩོད་པ་དགོག་པ་དང༌། ལན་བཤད་པའོ། ། དང་པོ་རང་གི་སྡེ་པ་དག་འདི་ལྟར་སྨྲ་སྟེ། བདག་ལས་འབྱུང་བ་མ་ཡིན་པ་ཞེས་བྱ་བ་འདི་ནི་རིགས་པ་ཉིད་ཡིན་ན།
གཞན་དག་ལས་ལྟ་ག་ལ་ཞིག་ཅེས་སྨྲ་བ་ནི་མི་རིགས་ཏེ། འདི་ལྟར་གཞན་དུ་གྱུར་པའི་རྐྱེན་བཞི་པོ་རྒྱུ་དང༌། དམིགས་པ་དང༌། དེ་མ་ཐག་པ་དང༌། དེ་བཞིན་དུ་བདག་པོ་སྟེ་རྐྱེན་རྣམས་དངོས་པོ་རྣམས་ཀྱི། སྐྱེད་པར་བྱེད་པའོ་ཞེས་བྱ་བའི་ལུང་ལྟོས་ནས་གཞན་ལས་སྐྱེ་བ་ཁས་བླངས་དགོས་སོ། ། དེ་ལ་མདོ་སྡེ་པ་དག་གིས་རྒྱུ་རྐྱེན་ནི། རྒྱུ་དྲུག་ཡོད་པ་ལས་བྱེད་རྒྱུ་མ་གཏོགས་པའི་རྒྱུ་ལྔའོ། ། རྣམ་པར་ཤེས་པ་དྲུག་གི་དམིགས་པ་ནི་དམིགས་པའི་རྐྱེན་ནོ། ། དགྲ་བཅོམ་ཐ་མའི་སེམས་སེམས་བྱུང་ལས་གཞན་སེམས་སེམས་བྱུང་རྣམས་ནི་དེ་མ་ཐག་པའི་རྐྱེན་ནོ། །
བྱེད་རྒྱུ་ནི་བདག་པོའི་རྐྱེན་ཡིན་ནོ། ། ཞེས་འདོད་དོ། ། བྱེ་བྲག་ཏུ་སྨྲ་བ་དག་གིས་རྒྱུ་གང་ཞིག་འབྲས་བུ་གང་གི་སྐྱེད་པར་བྱེད་པ་ས་བོན་གྱི་ངོ་བོར་གནས་པ་ནི་རྒྱུའི་རྐྱེན་ཡིན་ལ། སེམས་དང་སེམས་ལས་བྱུང་བ་རྣམས་དམིགས་པ་གང་ལས་སྐྱེ་བའི་དམིགས་པ་ནི་དམིགས་པའི་རྐྱེན་ནོ། ། རྒྱུ་འགག་མ་ཐག་པ་ནི་དེ་མ་ཐག་རྐྱེན་ནོ། ། རྒྱུ་གང་ཞིག་ཡོད་ན་འབྲས་བུ་གང་འབྱུང་བ་ནི་བདག་པོའི་རྐྱེན་ནོ། ། ཞེས་བརྗོད་དོ། ། ཡང་རྐྱེན་གཞན་མྱུ་གུ་དང་གྲིབ་མ་ལྟ་བུ་ལྷན་ཅིག་ཏུ་སྐྱེས་པ་དང༌། དུས་གསུམ་རྫས་ཡོད་དུ་སྨྲ་བ་རྣམས་ཀྱིས་མ་འོངས་པའི་དངོས་པོ་རྣམས་ཀྱང་རྒྱུར་འདོད་པ་ལྟ་བུ་ཕྱི་ནས་སྐྱེས་པ་ལ་སོགས་པ་དེ་དག་ཀྱང་འདི་དག་གི་ནང་དུ་འདུའོ། ། དེ་ཡང་བཤད་པ་སྔ་མ་ལྟར་ན་རྒྱུའི་རྐྱེན་དུ་འདུ་ལ།
ཕྱི་མ་ལྟར་ན་བདག་པོའི་རྐྱེན་དུ་ལྟའོ། ། དབང་ཕྱུག་ལ་སོགས་པ་ནི་རིམ་དང་གཅིག་ཆར་གྱི་དོན་བྱེད་མི་རུང་བས་རྐྱེན་མ་ཡིན་པའི་ཕྱིར་རྐྱེན་ལྔ་པ་ནི་མེད་དོ་ཞེས་སྨྲའོ། ། གཉིས་པ་ལན་ལ་གཉིས་ཏེ། གཞན་ལས་སྐྱེ་བ་དགག་པ་དངོས། ཞར་ལ་རྣམ་རིག་པའི་ལུགས་དགག་པའོ། ། དང་པོ་ལ་བཞི་སྟེ། དོན་དམ་དུ་གཞན་ལས་སྐྱེ་བ་དགག་པ། ཀུན་རྫོབ་ཏུ་གཞན་ལས་སྐྱེ་བ་དགག་པ། རྟག་ཆད་ལས་གྲོལ་བའི་ཡོན་ཏན་གྲུབ་པ། ལས་དང་འབྲས་བུའི་འབྲེལ་བ་འཐད་པའོ། །
དང་པོ་ལ་གཉིས་ཏེ། ལུང་རིགས་ཀྱི་གནོད་བྱེད་བརྗོད། འཇིག་རྟེན་གྱིས་གནོད་པ་སྤངས་པའོ། ། དང་པོ་ལ་གསུམ་སྟེ། ཧ་ཅང་ཐལ་བའི་གནོད་བྱེད་བརྗོད། གཞན་དུ་གྲུབ་པ་མེད་པར་བསྟན། མུ་བཞིར་བརྟག་སྟེ་དགག་པ་བསྟན། དང་པོ་ལ་གཉིས་ཏེ། རིགས་མི་མཐུན་ལས་སྐྱེ་བར་ཐལ་བ། སྐྱེ་བ་ངེས་པ་མེད་པར་ཐལ་བའོ། །
དང་པོ་ལ་ཁས་བླངས་རྗེས་སུ་བརྗོད་པ་ནི། གལ་ཏེ་རྒྱུ་རྐྱེན་རྫས་གཞན་ལ་བརྟེན་ནས་འབྲས་བུ་གཞན་ཞིག་འབྱུང་བར་འགྱུར་བར་འདོད་ན་ནི་འོ་ན་མེ་ལྕེའི་རྩེ་མོ་ལས་ཀྱང་མུན་པ་འཐུག་པོ་འབྱུང་བར་འགྱུར་ཏེ། མུན་པ་དེ་མེ་ལྕེ་ལས་གཞན་ཡིན་པའི་ཕྱིར་རོ། ། མེ་ལྕེ་ལས་མུན་པ་འབྱུང་བ་འདི་ནི་མཐོང་བ་དང་རིགས་པ་ཡང་མ་ཡིན་པ་དེའི་ཕྱིར་གཞན་ལས་སྐྱེ་བ་འདི་ནི་ཡོད་པ་མ་ཡིན་པར་ཤེས་པར་བྱའོ། ། རྩ་བ་ལས་ཀྱང༌། རྒྱུ་དང་འབྲས་བུ་གཞན་ཉིད་དུ། ། ནམ་ཡང་འཐད་པ་མ་ཡིན་ནོ། ། རྒྱུ་དང་འབྲས་བུ་གཞན་ཉིད་ན། ། རྒྱུ་དང་རྒྱུ་མིན་མཚུངས་པར་འགྱུར། ། ཞེས་གསུངས་སོ། །
མི་མཚུངས་ཏེ། མེ་ལྕེ་ལས་མུན་པ་མི་འབྱུང་ལ་ས་བོན་རྫས་གཞན་ལས་མྱུ་གུ་འབྱུང་བས་སོ་ཞེ་ན། རྒོལ་བ་ཉིད་ལན་དུ་བཏབ་པས་ན་སྒྲུབ་བྱེད་བསྒྲུབ་བྱ་དང་མཚུངས་སོ། ། ཆོས་ཉིད་ཡིན་ནོ་ཞེས་ཀྱང་བརྗོད་མི་ནུས་ཏེ། ཆོས་ཉིད་ཀྱི་རིགས་པ་ནི་གང་གིས་ཀྱང་བསྙོན་པར་མི་ནུས་པར་འཇུག་པ་ཡིན་ན་འདི་ལ་ནི་དེ་མེད་དེ། ས་བོན་ལས་མྱུ་གུ་འབྱུང་བ་ཙམ་འགྲུབ་ཀྱི་གཞན་ལས་སྐྱེ་བ་ནི་འཇིག་རྟེན་ན་ཡང་མ་མཐོང་བའི་ཕྱིར་རོ། ། སྐྱེ་བ་ངེས་པ་མེད་པར་ཐལ་བ་ལ་གཉིས་ཏེ། དངོས་ཀྱི་དོན་དང༌། རྩོད་པ་སྤང་བའོ། ། དང་པོ་ནི།
རྒྱུ་དང་རྒྱུ་མིན་པ་ཐམས་ཅད་ལས་ཀྱང་འབྲས་བུ་དང་འབྲས་བུ་མ་ཡིན་པ་ཐམས་ཅད་སྐྱེ་བར་འགྱུར་ཏེ། རྒྱུ་མཚན་གང་གི་ཕྱིར་ན། སཱ་ལུའི་ས་བོན་སཱ་ལུའི་མྱུ་གུ་ལས་གཞན་པ་ལྟར་སྐྱེད་པར་བྱེད་པ་མ་ཡིན་པ་མེ་དང་སོལ་བ་ལ་སོགས་པ་ཐམས་ཅད་ལ་ཡང་སཱ་ལའི་མྱུ་གུ་ལས་རྫས་གཞན་ཉིད་དུ་མཚུངས་པའི་ཕྱིར། ཐམས་ཅད་ལས་ཀྱང་ཐམས་ཅད་སྐྱེ་བར་འགྱུར་ཏེ་གང་གི་ཕྱིར། བསྐྱེད་པར་བྱ་བ་མ་ཡིན་མ་ལུས་ལ་ཡང་གཞན་ཉིད་མཚུངས། ། ཞེས་ཀྱང་སྦྱར་རོ། ། གཉིས་པ་དེ་ལ་རྩོད་པ་སྤང་བ་ལ་གཉིས་ཏེ། རྩོད་པ་དང༌། ལན་བརྗོད་པའོ། ། དང་པོ་ནི།
གཞན་ཡིན་པར་མཚུངས་ཀྱང་གང་ཞིག་གང་གིས་རབ་ཏུ་བྱ་བར་ནུས་པ་དེའི་ཕྱིར་འབྲས་བུར་ངེས་པར་བརྗོད་ཅིང་རྒྱུ་གང་ཞིག་གིས་འབྲས་བུ་དེ་བསྐྱེད་པར་ནུས་པ་དེ་ནི་འབྲས་བུ་ལས་གཞན་ཡིན་ནའང་རྒྱུ་ཡིན་པས་གཞན་ཁྱད་པར་ཅན་རྒྱུ་ཡིན་གྱི་གཞན་ཙམ་ནི་མ་ཡིན་ལ། རྒྱུད་གཅིག་ཏུ་གཏོགས་པ་དང༌། རིགས་འདྲ་བ་དང་སྐྱེད་པར་བྱེད་པ་སྔ་རོལ་དུ་གྲུབ་པ་ལས་སྐྱེ་བ་དེའི་ཕྱིར་སཱ་ལུའི་མྱུ་གུ་སཱ་ལུའི་ས་བོན་ལ་འབྱུང་བའི་རྒྱུ་ཐ་དད་དུ་གཏོགས་པ་ནས་ཀྱི་ས་བོན་ལ་སོགས་པའམ་རྒྱུད་གཅིག་ཏུ་གཏོགས་ཀྱང་སྐད་ཅིག་ཕྱི་མ་ལས་སྔ་མ་འབྱུང་བ་དེ་ལྟ་མིན་པས་ཐམས་ཅད་ལས་ཐམས་ཅད་འབྱུང་བར་མི་འགྱུར་རོ་ཞེ་ན།

འདི་ལ་སཱ་ལུའི་ས་བོན་ཁོ་ན་དེའི་རྒྱུ་ཡིན་གྱི་གཞན་མ་ཡིན་གྱི་མྱུ་གུ་ཡང་སཱ་ལུའི་ས་བོན་ཁོ་ནའི་རྒྱུ་ཅན་ཡིན་གྱི་གཞན་གྱི་ནི་མ་ཡིན་ནོ་ཞེས་བྱ་བའི་ཉེས་པ་འདི་ག་ལས་ཡིན་ཞེས་དྲི་བར་བྱའོ། ། ངེས་པ་མཐོང་བའི་ཕྱིར་ཞེས་ལན་སྨྲ་ན། ཅིའི་ཕྱིར་ངེས་པར་མཐོང་ཞེས་རྒོལ་ཞིང་བརྟག་གོ ། དེའི་ཕྱིར་ངེས་པ་མཐོང་བའི་ཕྱིར་ངེས་པ་མཐོང་ཞེས་ལན་དུ་སྨྲ་ན་འདིའི་སྒྲུབ་བྱེད་བསྒྲུབ་བྱ་དང་མཚུངས་པའི་ཕྱིར་ཉེས་པ་སྤང་བར་མི་ནུས་སོ། ། གཉིས་པ་ལན་བརྗོད་པ་ནི། ཇི་ལྟར་ནས་དང་པདྨའི་གེ་སར་དང་ཤིང་ཀིང་ཤུ་ཀ་ལ་སོགས་པ་རྣམས་སཱ་ལུའི་མྱུ་གུ་ལས་གཞན་ཡིན་པའི་ཕྱིར་སཱ་ལུའི་མྱུ་གུ་སྐྱེད་པར་བྱེད་པར་འདོད་པ་མིན་ཞིང་སྐྱེད་པར་བྱེད་པའི་ནུས་པ་དང་ལྡན་པ་ཡང་མིན་རྒྱུད་གཅིག་གི་ཁོངས་སུ་གཏོགས་པ་ཡང་མིན་འདྲ་བ་ཡང་མིན་པ་ཉིད་དུ་གྲུབ་པ་དཔེ་དེ་བཞིན་སཱ་ལུའི་ས་བོན་ཡང་ནི་ཆོས་ཅན། སཱ་ལུའི་མྱུ་གུ་དེའི་སྐྱེད་བྱེད་སོགས་ཁྱད་པར་བཞི་ལྡན་དུ་གྲུབ་པ་མིན་པར་ཐལ། སཱ་ལུའི་མྱུ་གུ་ལས་གཞན་ཉིད་ཡིན་པའི་ཕྱིར་རོ། ། གཉིས་པ་གཞན་མ་གྲུབ་པར་བསྟན་པ་ལ་གཉིས་ཏེ། རྒྱུ་འབྲས་དུས་མཉམ་ཡོད་པ་དགག ལྷན་ཅིག་འབྱུང་བའི་གཞན་སྐྱེ་དགག་པའོ། །
དང་པོ་ལ་གཉིས་ཏེ། དུས་མཉམ་དགག་པ་དངོས་དང༌། དེ་ལ་རྩོད་པ་སྤང་བའོ། ། དང་པོ་ནི། མྱུ་གུ་ནི་ས་བོན་དང་དུས་མཉམ་དུ་དམིགས་པ་ཡོད་པ་མ་ཡིན་ཏེ། ས་བོན་གྱི་ནུས་པ་ཡོངས་སུ་འགྱུར་བ་མེད་པར་མྱུ་གུ་སྐྱེ་བ་མེད་པའི་ཕྱིར་རོ། ། བྱམས་པ་དང་ཉེར་སྦས་བཞིན་དུ་དུས་མཉམ་པ་ཁོ་ན་ལ་གཞན་ཡིན་པས་ན་ས་བོན་དང་དུས་མཉམ་དུ་མ་གྲུབ་པ་དེའི་ཚེ་ས་བོན་ལས་གཞན་དུ་ཡོད་པ་མ་ཡིན་ཏེ། གཞན་ཉིད་དུ་གྲུབ་པ་མེད་པས་མྱུ་གུ་ལ་ལྟོས་ནས་ས་བོན་གཞན་པ་ཉིད་དུ་ག་ལ་འགྱུར་རོ། ། གལ་ཏེ་རྒྱུའི་དུས་ན་འབྲས་བུ་མེད་ཀྱང་ཕྱིས་འབྱུང་གི་འབྲས་བུ་བློ་ཡུལ་དུ་བྱས་པ་དེ་ལ་ལྟོས་ནས་རྒྱུའི་དུས་གཞན་དུ་འཇོག་གོ་སྙམ་ན། འོ་ན་ཕྱིས་འབྱུང་གི་འབྲས་བུ་ད་ལྟ་ཡོད་དམ་མེད།
ཡོད་ན་ཕྱིས་འབྱུང་ཡིན་པ་ཉམས་ལ། མེད་ན་ནི་ལྟོས་ས་མེད་པས་ད་ལྟ་གཞན་ཉིད་མི་འགྲུབ་བོ། ། ད་ལྟ་མ་གྲུབ་ཀྱང་ཕྱིས་འབྱུང་བློས་བཏགས་ནས་བློ་ཡུལ་དུ་བྱེད་ཅེ་ན། འོ་ན་ལྟོས་ས་ཡང་བློས་བཏགས་པ་ཙམ་དུ་ཟད་ལ་དེའི་ཚེ་ལྟོས་པའི་གཞན་ཡང་བཏགས་པར་འགྱུར་བས་དངོས་པོའི་གཞན་དུ་གྲུབ་པ་ཉམས་སོ། ། ས་བོན་མྱུ་གུ་ལས་གཞན་ཉིད་དུ་མ་གྲུབ་པ་དེས་ན་མྱུ་གུ་ས་བོན་རྫས་གཞན་ལས་སྐྱེ་བར་འགྲུབ་པར་འགྱུར་བ་མ་ཡིན་ནོ། ། དེས་ན་ས་བོན་རྫས་གཞན་ལས་མྱུ་གུ་རྫས་གཞན་སྐྱེ་བ་ཡིན་ཞེས་བྱ་བའི་ཕྱོགས་ནི་གཏོང་བར་བྱོས་ཤིག དོན་འདི་ནི་སློབ་དཔོན་གྱིས། དངོས་པོ་རྣམས་ཀྱི་རང་བཞིན་ནི། ། རྐྱེན་ལ་སོགས་ལ་ཡོད་མ་ཡིན། ། བདག་གི་དངོས་པོ་ཡོད་མིན་ན། །
གཞན་གྱི་དངོས་པོ་ག་ལ་ཡོད། ། ཅེས་པའི་སྒོ་ནས་བཤད་པ་ཡིན་ནོ། ། གཉིས་པ་རྩོད་པ་སྤང་བ་ལ། དང་པོ་གཞན་གཞུང་རྗེས་སུ་བརྗོད་པ་ནི། མྱུ་གུ་ས་བོན་དང་ནི་དུས་མཉམ་ཡོད་པ་མ་ཡིན་ཏེ། ཞེས་གང་སྨྲས་པ་དེ་ནི་མི་རིགས་ཏེ། ཇི་ལྟར་སྲང་གི་འགོ་མཇུག་གི་མདའ་གཉིས་མཐོ་བ་དང་ནི་དམའ་བ་དུས་མཉམ་མ་ཡིན་པ་ནི་མིན་པར་ཏེ་དུས་མཉམ་དུ་མཐོང་བ་དེ་བཞིན་དུ་བསྐྱེད་པར་བྱ་བ་འབྲས་བུ་སྐྱེ་བ་དང་སྐྱེད་པར་བྱེད་པ་རྒྱུ་དག་གི་འགག་པའི་བྱ་བ་དུས་མཉམ་པས་བྱེད་པ་པོའི་རྒྱུ་འབྲས་གཉིས་ཀྱང་དུས་མཉམ་དུ་འགྲུབ་པར་འགྱུར་ལ། དེའི་ཚེ་གཞན་ཉིད་དུ་འགྲུབ་བོ་ཞེ་ན། གཉིས་པ་ཟློག་བྱེད་ཀྱི་ལན་བཤད་པ་ནི། གལ་ཏེ་སྲང་གི་མདའི་མཐོ་དམན་ནི་དུས་གཅིག་གི་ཚེ་གྲུབ་ཐུབ་པ་ཡིན་ན།
དོན་གྱི་སྐབས་འདིར་ནི་རྒྱུ་འབྲས་སྐྱེ་འགག་གི་བྱ་བ་དུས་མཉམ་དུ་ཆུག་ཀྱང་རྒྱུ་འབྲས་གཉིས་དུས་གཅིག་ཏུ་གྲུབ་པ་དེ་མེད་པས་གཞན་དུ་ཡོད་པ་མ་ཡིན་ནོ། ། ཇི་ལྟར་རྒྱུ་འབྲས་ས་བོན་དང་མྱུ་གུ་དུས་གཅིག་ཏུ་མེད་ཅེ་ན། གལ་ཏེ་མྱུ་གུ་སྐྱེ་བཞིན་པ་ནི་སྐྱེ་བ་ལ་མངོན་དུ་ཕྱོགས་པས་ད་ལྟ་ཡོད་པ་མ་ཡིན་ཞིང༌། ས་བོན་འགག་བཞིན་པ་ནི་ད་ལྟ་ཡོད་ཀྱང་འཇིག་པ་ལ་མངོན་དུ་ཕྱོགས་པར་འདོད་པར་གྱུར་པས་ན་དུས་གཅིག་ཏུ་མ་གྲུབ་པར་འདོད་དགོས་སོ། ། དུས་གཅིག་ཏུ་མ་གྲུབ་པ་དེའི་ཚེ་རྒྱུ་དང་འབྲས་བུ་འདི་ནི་ཇི་ལྟ་བུར་ན་སྲང་མདའི་མཐོ་དམན་དང་མཚུངས་པ་ཡིན་ཏེ་མི་མཚུངས་སོ། ། གཉིས་པ་བྱ་བ་ལ་ལྟོས་ཏེ་དུས་མི་མཚུངས་པར་བསྟན་པ་ནི། ཅི་སྟེ་རྒྱུ་འབྲས་དུས་གཅིག་པ་མ་ཡིན་ཡང་དེ་དག་གི་བྱ་བ་དུས་གཅིག་གོ་ཞེ་ན། འདི་ཡང་མི་རུང་སྟེ་བྱ་བ་ཆོས་ལས་ཐ་དད་པར་ཁས་མ་བླངས་པའི་ཕྱིར། གཞན་ཡང་མྱུ་གུ་སྐྱེ་བའི་བྱ་བ་འདི་ནི་བྱ་བར་འཇོག་པར་བྱེད་པའི་རྟེན་མྱུ་གུ་མེད་པར་རིགས་པའི་ངོ་བོའང་མ་ཡིན་ཏེ། རྟེན་མེད་པའི་བྱ་བའང་མ་གྲུབ་པས་སོ། །
དེས་ཀྱང་བྱ་བ་གཉིས་ཀྱང་དུས་མཉམ་པ་མི་རིགས་སོ། ། ཡང་ན་མྱུ་གུ་སྐྱེ་བའི་བྱ་བ་འདི་ནི་ད་ལྟ་ཡོད་པ་མ་ཡིན་པར་ཐལ། བྱ་བ་འཇོག་པར་བྱེད་པ་པོ་མྱུ་གུ་མ་འོངས་པ་ཡིན་པས་ད་ལྟ་མེད་པའི་ཕྱིར། བྱེད་པ་པོ་མེད་པའི་བྱ་བ་མ་གྲུབ་པས་ཁྱབ་པ་ཡོད་པར་འདོད་དགོས་སོ། ། འདོད་ན་ནི་ས་བོན་འགག་པའི་བྱ་བ་ད་ལྟར་བ་དང་དུས་མི་གཅིག་པས་བྱ་བ་གཉིས་ཀྱང་དུས་གཅིག་པ་ཉིད་དུ་རིགས་པའི་ངོ་བོ་མིན་པ་ཁོ་ནའོ། ། སློབ་དཔོན་གྱི་ཞལ་སྔ་ནས། གལ་ཏེ་དངོས་པོ་མ་སྐྱེས་པ། ། འགའ་ཞིག་གང་ན་ཡོད་གྱུར་ན། ། དེ་ནི་སྐྱེ་འགྱུར་དངོས་པོ་དེ། ། མེད་ན་ཅི་ཞིག་སྐྱེ་བར་འགྱུར། །
ཅེས་གསུངས་སོ། ། གཉིས་པ་ལྷན་ཅིག་འབྱུང་བའི་གཞན་སྐྱེ་འགོག་པ་ནི། གལ་ཏེ་མིག་གི་རྣམ་པར་ཤེས་པ་དང་ལྷན་ཅིག་འབྱུང་བའི་མིག་དང་གཟུགས་ལ་སོགས་པ་དང༌། ཚོར་བ་དང་འདུ་ཤེས་ལ་སོགས་པ་གཙོ་བོ་མིག་གི་རྣམ་པར་ཤེས་པ་བསྐྱེད་པས་གཞན་སྐྱེ་འགྲུབ་བོ་ཞེ་ན། གལ་ཏེ་མིག་གི་བློ་ལ་རང་གི་སྐྱེད་བྱེད་རང་དང་དུས་གཅིག་པ་མིག་ལ་སོགས་པ་དང་ལྷན་ཅིག་ཏུ་འབྱུང་བའི་འདུ་ཤེས་དང་ཚོར་བ་ལ་སོགས་པ་སྐྱེད་བྱེད་དུ་འདོད་ན། མིག་གི་རྣམ་པར་ཤེས་པ་དེ་མིག་ལས་རྫས་གཞན་དུ་ཡོད་དམ་མེད། གལ་ཏེ་གཞན་དུ་ཡོད་ན་ནི་མིག་ལ་སོགས་པ་ལས་འབྱུང་བ་ལ་དགོས་པ་ཅི་ཞིག་ཡོད་དེ་མེད་པར་ཐལ། ཡོད་པར་གྲུབ་ཟིན་པའི་ཕྱིར། ཅི་སྟེ་ཉེས་པ་སྤང་བར་འདོད་ནས་དེ་དག་ལས་རྫས་གཞན་དུ་མེད་ཅེ་ན། འོ་ན་མིག་གི་རྣམ་པར་ཤེས་པ་ལས་མིག་ལ་སོགས་པའི་རྐྱེན་རྣམས་གཞན་ཉིད་དུ་མ་གྲུབ་པས་གཞན་སྐྱེ་མི་འགྲུབ་པའི་ཉེས་པ་བཤད་ཟིན་ཏོ། །
དེ་བཞིན་དུ་མིག་གི་རྣམ་ཤེས་ཀྱིས་མིག་སོགས་སྐྱེད་པ་ལའང་རྫས་གཞན་དུ་ཡོད་མེད་བརྟག་ནས་དགག་པ་སྔར་བཞིན་སྦྱར་རོ། ། ཞེས་གསུངས་སོ། ། གསུམ་པ་མུ་བཞིར་བརྟགས་ཏེ་དགག་པ་བསྟན་པ་ནི། སྐྱེད་པར་བྱེད་པ་བསྐྱེད་བྱའི་འབྲས་བུ་གཞན་བསྐྱེད་པ་དེ་རྒྱུ་ཡིན་པར་འདོད་ན་འབྲས་བུ་སྔར་ནས་ཡོད་པའམ་འོན་ཏེ་མེད་པ་བསྐྱེད་པ་དང་གཉིས་ཀ་དང་གཉིས་ཀ་དང་བྲལ་བ་ཞིག་བསྐྱེད་གྲང༌། ཡོད་པར་བསྐྱེད་པར་འདོད་ན་ནི་དེ་ལ་སྐྱེད་བྱེད་ཅི་ཞིག་དགོས་ཏེ་སྐྱེ་ལ་དོན་མེད་པ་དང་ཐུག་མེད་དུ་ཐལ་བའི་ཕྱིར་རོ། ། མེད་པ་དེ་ལའང་སྐྱེད་བྱེད་ཀྱི་རྒྱུ་དེས་ནི་ཅི་ཞིག་བྱ་སྟེ་མི་དགོས་པར་ཐལ། བོང་བུའི་རྭ་ལྟར་མེད་པའི་ཕྱིར། ཇི་སྐད་དུ་བཞི་བརྒྱ་པ་ལས། འབྲས་བུ་ཡོད་པར་གང་འདོད་དང༌། ། འབྲས་བུ་མེད་པར་གང་འདོད་ལ།
ཁྱིམ་གྱི་དོན་དུ་ཀ་བ་སོགས། ། རྒྱན་པའི་དོན་ཡང་མེད་པར་འགྱུར། ། ཞེས་བཤད། རྩ་བ་ལས་ཀྱང༌། འབྲས་བུ་ངོ་བོ་ཉིད་ཡོད་ན། ། རྒྱུས་ནི་ཅི་ཞིག་བསྐྱེད་པར་བྱེད། ། འབྲས་བུ་ངོ་བོ་ཉིད་མེད་ན། ། རྒྱུས་ནི་ཅི་ཞིག་བསྐྱེད་པར་བྱེད། ། ཅེས་གསུངས་སོ། ། ཡོད་མེད་གཉིས་ཀའི་བདག་ཉིད་ལའང་རྒྱུ་དེས་ཅི་ཞིག་བྱ་སྟེ།
ཡོད་པ་བསྐྱེད་མི་དགོས་པ་དང༌། མེད་པ་བསྐྱེད་མི་ནུས་པའི་ཉེས་པ་གཉིས་ཀ་འབབ་པའི་ཕྱིར་དང༌། ཡོད་མེད་གཉིས་ཀ་ནི་དུས་གཅིག་ཏུ་རྒྱུ་གཅིག་གི་འབྲས་བུར་འདུ་བ་མེད་པའི་ཕྱིར་རོ། ། ཇི་སྐད་དུ་རྩ་བ་ལས། ཇི་ལྟར་མྱ་ངན་འདས་པ་ལ། ། དངོས་དང་དངོས་མེད་གཉིས་ཡོད་དེ། ། དེ་གཉིས་གཅིག་ལ་ཡོད་མིན་ཏེ། ། སྣང་བ་དང་ནི་མུན་པ་བཞིན། ། ཞེས་པ་དང༌། བྱེད་པ་པོར་གྱུར་མ་གྱུར་བ། །
གྱུར་མ་གྱུར་ཏེ་མི་བྱེད་དེ། ། ཡིན་དང་མ་ཡིན་གྱུར་ཅིག་ལ། ། ཕན་ཚུན་འགལ་བས་ག་ལ་ཡོད། ། ཅེས་སོ། ། ཡོད་མེད་གཉིས་ཀ་དང་བྲལ་ལའང་རྒྱུ་དེས་ཅི་ཞིག་བྱ་སྟེ། དགག་བྱ་ཡོད་མེད་གཉིས་ཀ་མི་སྲིད་པས་དེ་བཀག་པའི་བཀག་པ་ཡང་མི་འགྲུབ་པའི་ཕྱིར། ཇི་སྐད་དུ་རྩ་བ་ལས། དངོས་མིན་དངོས་པོ་མེད་མིན་པ། ། མྱ་ངན་འདས་པར་གང་སྟོན་པ། ། དངོས་དང་དངོས་པོ་མེད་པ་དག །
གྲུབ་ན་དེ་ནི་གྲུབ་པར་འགྱུར། ། ཞེས་གསུངས་སོ། ། གཉིས་པ་འཇིག་རྟེན་པའི་གནོད་པ་སྤང་བ་ལ་གཉིས་ཏེ། གཞན་གཞུང་རྗེས་སུ་བརྗོད་པ་དང༌། ཟློག་བྱེད་ཀྱི་ལན་བཤད་པའོ། ། དང་པོ་ནི། གཞན་སྐྱེ་བསྒྲུབ་པའི་དོན་དུ་རིགས་པ་གང་དང་གང་སྨྲས་པ་ཐམས་ཅད་བུད་ཤིང་སྐམ་པོ་མར་གྱིས་བྲན་པ་མེས་བསྲེགས་པ་ལྟར། དབུ་མ་པ། ཁྱོད་ཀྱི་གཞན་སྐྱེ་འགོག་པའི་བློ་གྲོས་ཀྱི་མེས་བསྲེག་པར་བྱེད་པས་ཁྱོད་ཀྱི་ཤེས་རབ་ཀྱི་མེ་སྤོར་བར་བྱེད་པ་ལྷུར་ལེན་པའི་རིགས་པའི་བུད་ཤིང་བསྐུལ་བར་འགྱུར་བས་དེ་ཙམ་གྱིས་ཆོག་གོ ། གལ་ཏེ་རིགས་པ་མ་བསྟན་ན་འདོད་པའི་དོན་མི་འགྲུབ་པ་མ་ཡིན་ནམ་ཞེ་ན།
གཞན་སྐྱེ་བསྒྲུབ་པའི་སྐབས་འདིར་ནི་རིགས་པ་སྨྲས་པ་ཉིད་ཀྱིས་ལྟ་གོ་ཅི་ཞིག་བྱ་སྟེ་མི་དགོས་སོ། ། རྒྱུ་མཚན་གང་གིས་ན་འཇིག་རྟེན་འདི་ཐམས་ཅད་མངོན་སུམ་གྱིས་ཇི་ལྟར་མཐོང་བ་ལྟར་ཁས་ལེན་པའི་རང་གི་ལྟ་བ་ལ་གནས་པ་ན་ཚད་མར་འདོད་ཅིང༌། གཞན་ལས་སྐྱེ་བ་ཡང་ལྟ་བར་བྱེད་པས་ན་རྒྱུ་གཞན་ལས་འབྲས་བུ་གཞན་སྐྱེ་བར་འབྱུང་བ་ཡང་འཇིག་རྟེན་པ་ཡིས་རྟོགས་པར་འགྱུར་རོ། ། འགྱུར་བ་དེས་ན་གཞན་ལས་སྐྱེ་བ་དགག་པ་བསྒྲུབ་པ་འདིར་ནི་རིགས་པས་ཅི་ཞིག་དགོས་ཤེ་ན། གཉིས་པ་བཟློག་བྱེད་ཀྱི་ལན་ལ་གཉིས་ཏེ། བདེན་པའི་དབྱེ་བ་བསྟན་པས་འཇིག་རྟེན་གྱིས་མི་གནོད་པར་བསྟན་པ། གནོད་པའི་ཡུལ་གྱི་ཁྱད་པར་བཤད་པའོ། ། དང་པོ་ནི། དབུ་མའི་བསྟན་བཅོས་ཀྱི་དོན་མི་ཤེས་པ་ཐོག་མ་མེད་པ་ནས་དངོས་པོ་ལ་མངོན་པར་ཞེན་པ་འདི་ནི་འཇིག་རྟེན་གྱི་བྱུང་ཚུལ་བདེན་པ་གཉིས་མ་བཤད་པར་བཟློག་པར་མི་ནུས་པས་རེ་ཞིག་བདེན་པ་གཉིས་ཀྱི་རྣམ་བཞག་སྟོན་པར་བྱེད་དོ། ། འདི་ལ་གཉིས་ཏེ།
བདེན་པ་གཉིས་སྤྱིར་བསྟན་པ་དང༌། བདེན་པ་སོ་སོར་བཤད་པའོ། ། དང་པོ་ལ་སྤྱིའི་དོན་དང༌། གཞུང་གི་དོན་གཉིས་ལས། དང་པོ་ལ་བདེན་གཉིས་གསུངས་པའི་དགོས་པ་ནི། ཐ་སྙད་དུ་ཡོད་པ་དང་དོན་དམ་པར་མེད་པ་ལ་སོགས་པའི་བདེན་གཉིས་ཀྱི་རྣམ་དབྱེ་ལ་མཁས་ནས་སྣང་ཙམ་ལ་སྐུར་བ་མི་འདེབས་པ་དང༌། དོན་དམ་ལ་སྒྲོ་མི་འདོགས་པ་ཡིན་ནོ། ། མ་ཤེས་པའི་ཉེས་དམིགས་ནི། དེ་གཉིས་རྣམ་དབྱེ་གང་གིས་མི་ཤེས་པ། ། དེ་ནི་རྣམ་རྟོག་ལོག་པས་ལམ་ངན་ཞུགས། །
ཞེས་པ་ལྟར་རོ། ། ཅིའི་ཕྱིར་བདེན་པ་གཉིས་སུ་ངེས་ཤེ་ན། ཤེས་བྱ་ལ་འཇུག་པའི་བློ་ལ་སྣང་ཚུལ་ལ་འཇུག་པ་དང༌། གནས་ཚུལ་ལ་འཇུག་པའི་དབྱེ་བས་གཉིས་སུ་བསྟན་ཏེ། སྣང་ཚུལ་ལ་འཇུག་པའི་ཡུལ་ཀུན་རྫོབ་དང༌། གནས་ཚུལ་ལ་འཇུག་པའི་ཡུལ་དོན་དམ་ཞེས་བསྟན་པའི་ཕྱིར་རོ། ། ཡབ་སྲས་མཇལ་བའི་མདོ་ལས་ཀྱང༌། འཇིག་རྟེན་མཁྱེན་པས་གཞན་ལ་མ་གསན་པར། ། བདེན་པ་འདི་གཉིས་ཉིད་ཀྱིས་བསྟན་པ་མཛད། ། གང་ཞིག་ཀུན་རྫོབ་དེ་བཞིན་དོན་དམ་སྟེ། །
བདེན་པ་གསུམ་པ་ནམ་ཡང་མ་མཆིས་སོ། ། ཞེས་གསུངས་པ་ལྟར་རོ། ། གང་ལས་དབྱེ་བའི་གཞི་ནི་རྟེན་འབྲེལ་ཙམ་སྟེ། རྟེན་འབྲེལ་མཐོང་ཚུལ་གྱི་དབྱེ་བས་གཉིས་སུ་ཕྱེ་བའི་ཕྱིར་རོ། ། དབྱེ་བའི་དོན་ལ་བདེན་གཉིས་གཅིག་གམ་ཐ་དད་ཅེ་ན། འགའ་ཞིག་ངོ་བོ་གཅིག་ཡིན་ཏེ། ཐ་སྙད་པའི་བློ་ལ་སྣང་བའི་ལྡོག་པ་ནས་ཀུན་རྫོབ་དང༌། རིག་ཤེས་ཀྱི་ཡུལ་དུ་མ་གྲུབ་པའི་ཆ་ནས་དོན་དམ་དུ་བཞག་པའོ། ། དཔེར་ན་དངོས་པོ་གཅིག་ཉིད་ལྟོས་ས་ཐ་དད་ལ་ལྟོས་ནས་རིང་ཐུང་དུ་འཇོག་པ་བཞིན། མདོ་ལས་ཀྱང༌།
གཟུགས་སྟོང་པའོ། ། སྟོང་པ་ཉིད་གཟུགས་སོ། ། གཟུགས་ལས་སྟོང་པ་ཉིད་གཞན་མ་ཡིན། སྟོང་པ་ཉིད་ལས་ཀྱང་གཟུགས་གཞན་མ་ཡིན། ཞེས་པ་དང༌། ཀུན་རྫོབ་སྟོང་པ་ཉིད་དུ་བཤད། ། སྟོང་ཉིད་ཁོ་ན་ཀུན་རྫོབ་སྟེ། ། བྱས་དང་མི་རྟག་པ་བཞིན་དུ། ། མེད་ན་མི་བྱུང་ངེས་ཕྱིར་རོ། ། ཞེས་གསུངས་པ་ཡིན་ནོ་ཞེས་འདོད་དོ། །
གཞན་དག་ནི་དགོངས་པ་ངེས་པར་འགྲེལ་པ་ལས། བདེན་གཉིས་ངོ་བོ་གཅིག་པ་ལ་ཉེས་པ་བཞི། ཐ་དད་པ་ལ་ཉེས་པ་བཞི་བརྗོད་པས། དེ་ཉིད་དང་གཞན་དུ་བརྗོད་དུ་མེད་པ་ཉིད་ལེགས་སོ། ། ཞེས་ཟེར་རོ། ། ལ་ལ་ནི་དགོངས་འགྲེལ་ལས་གསུངས་པ་དེ་ནི་ལྡོག་པ་ཐ་མི་དད་པ་ལ་ཉེས་པ་ཡོད་པར་བསྟན་པ་ཡིན་གྱི་ངོ་བོ་གཅིག་པ་ཙམ་ལ་ནི་མ་ཡིན་ཏེ། གཞན་དུ་ན་རིགས་ཤེས་ཀྱིས་སྣང་བ་དོན་དམ་དུ་འཛིན་པའི་སྒྲོ་འདོགས་ཀྱང་མི་ཆོད་པར་ཐལ་བ་དང༌། དོན་དམ་བདེན་པ་སྣང་བའི་ཆོས་ཉིད་མ་ཡིན་པར་ཐལ་བར་འགྱུར་ཏེ། སྣང་བའི་ངོ་བོའམ་རང་བཞིན་མ་ཡིན་པས་སོ་ཞེས་འདོད་དོ། ། དེ་ལ་ངོ་བོ་གཅིག་པའི་ཕྱོགས་ནི་ལུང་གི་དགོངས་པ་ཡང་མ་ཡིན་ཏེ།
ལུང་དེ་དག་གིས་ནི་ངོ་བོ་ཐ་དད་པ་འགོག་པ་ཡིན་གྱི་ངོ་བོ་གཅིག་ཏུ་སྟོན་པ་མ་ཡིན་པས་སོ། ། དགོངས་པ་ངེས་པར་འགྲེལ་པའི་སྐྱོན་ཡང་ཡོད་པ་མ་ཡིན་ཏེ། དེ་དག་ཀྱང་ངོ་བོ་ཐ་དད་པ་ཙམ་ལ་བརྗོད་པའི་སྐྱོན་ཡིན་པའི་ཕྱིར་རོ། ། དེ་བས་ན་གཅིག་པ་བཀག་པ་ཙམ་ལ་ཐ་དད་དུ་བཏགས་པ་ཙམ་ཉིད་བཟུང་བར་བྱའོ། ། སྒྲ་བཤད་པ་ལ་ཀུན་རྫོབ་ཅེས་པ་ནི་འཁྲུལ་པའི་ཤེས་པ་སྟེ། དེ་ཁོ་ན་ཉིད་མཐོང་བ་ལ་སྒྲིབ་པར་བྱེད་པའི་ཕྱིར་རོ། ། ཇི་སྐད་དུ། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། ། ཞེས་པ་ལྟར་རོ། ། ཡང་ན་ཚིག་གསལ་ལས།
ཕན་ཚུན་བརྟེན་པས་ན་ཀུན་རྫོབ། ཡང་ན་བརྡའི་ཐ་སྙད་ཡིན་པས་ན་ཀུན་རྫོབ་ཅེས་གསུངས་པ་ལྟར་བཟུང་ངོ༌། ། དོན་ཡང་ཡིན་དམ་པ་ཡང་ཡིན་པས་ན་དོན་དམ་སྟེ། ཨུཏྤལ་སྔོན་པོ་ཞེས་པ་བཞིན། ཡང་ན་རིགས་པ་དམ་པའི་ཡུལ་ཡིན་པས་ན་དོན་དམ་ཞེས་བྱའོ། ། ཇི་ལྟར་འཇོག་པའི་ཚུལ་ནི། འཇིག་རྟེན་ན་སླུ་བའི་ཆོས་ཅན་ལ་ཀུན་རྫོབ་དང༌། མི་བསླུ་བ་ལ་དོན་དམ་ཞེས་གྲགས་པའི་རྗེས་སུ་འབྲངས་ནས་རྣམ་པར་འཇོག་གོ ། ངོས་བཟུང་བའི་ཚུལ་ནི་མི་འདྲ་སྟེ། འཇིག་རྟེན་པ་ནི་སྣང་བ་འདི་དག་ལ་སླུ་བ་དང་མི་སླུ་བའི་ཆོས་གཉིས་སུ་ཕྱེ་ནས་དེ་ལ་ཀུན་རྫོབ་དང་དོན་དམ།
ཞེས་ཐ་སྙད་འདོགས་ཅིང༌། དབུ་མ་པ་ནི་འཇིག་རྟེན་པའི་ཀུན་རྫོབ་དང་དོན་དམ་གཉིས་ཀ་ཡང་རྫུན་པར་མཚུངས་པས་ཀུན་རྫོབ་ཡིན་ལ། དེའི་སྟོང་ཉིད་ནི་ཐ་སྙད་དཔྱོད་པའི་རིགས་པ་ལ་ལྟོས་ནས་མི་སླུ་བར་གྲུབ་པའི་ཕྱིར་དོན་དམ་པ་ཡིན་ཏེ། མདོ་ལས། དགེ་སློང་དག་འདི་ནི་བདེན་པ་དམ་པ་སྟེ། ། མི་སླུ་བའི་ཆོས་ཅན་མྱ་ངན་ལས་འདས་པའོ། ། འདུ་བྱེད་ཐམས་ཅད་ནི་རྫུན་པ་བསླུ་བའི་ཆོས་ཅན་ནོ། ། ཞེས་པ་དང༌། སློབ་དཔོན་གྱིས། མྱ་ངན་འདས་པ་བདེན་གཅིག་པུ། །
རྒྱལ་བ་རྣམས་ཀྱིས་གང་བསྟན་པ། ། དེ་ཚེ་ལྷག་མ་རྫུན་པ་ཞེས། ། མཁས་པ་སུ་ཞིག་རྟོགས་མི་བྱེད། ། ཅེས་པ་དང༌། རིགས་པ་དྲུག་ཅུ་པའི་འགྲེལ་པར། འདུ་བྱེད་ཐམས་ཅད་རྫུན་པ་སྟེ་བསླུ་བའི་ཆོས་ཅན་ཡིན་པའི་ཕྱིར། སྨིག་རྒྱུ་བཞིན། གང་ཞིག་བདེན་པ་དེ་ནི་བསླུ་བའི་ཆོས་ཅན་མིན་ཏེ། མྱ་ངན་ལས་འདས་པ་བཞིན་ཞེས་པ་ལྟར་རོ། ། འདིའི་མྱ་ངན་འདས་ནི་དོན་དམ་སྐྱེ་མེད་དུ་བཞི་བརྒྱ་པའི་འགྲེལ་པ་ལས་བཤད་དོ། །
དེས་ན་འཇིག་རྟེན་པས་དོན་དམ་དུ་གདགས་པའི་གཞི་ནི་ཐལ་འགྱུར་བས་ཀུན་རྫོབ་ཏུ་འདོད་ལ། རང་རྒྱུད་པ་རྣམས་ནི་ཉན་ཐོས་སྡེ་གཉིས་ཀྱིས་དོན་དམ་དུ་འདོད་པ་དེ་དག་ཀུན་རྫོབ་འདོད་དོ། ། འཇུག་འགྲེལ་ལས་ནི། མདོ་སྡེ་པ་རྣམས་ཀྱི་ལུགས་གང་ཞིག་དོན་དམ་པར་སྨྲས་པ་དེ་ཉིད་དབུ་མ་པ་རྣམས་ཀྱིས་ཀུན་རྫོབ་ཏུ་འདོད་དོ། ། ཞེས་པ་གང་ཡིན་པ་དེ་ནི་དབུ་མའི་བསྟན་བཅོས་ཀྱི་དེ་ཁོ་ན་ཉིད་མི་ཤེས་པས་སྨྲས་པ་ཡིན་ནོ་ཞེས་ཤེས་པར་བྱའོ། ། ཞེས་གསུངས་སོ། ། འདིར་འཇིག་རྟེན་ཞེས་པ་ནི་རེས་འགའ་ཐ་མལ་པ་དང༌། འགའ་ཞིག་ཏུ་སོ་སྐྱེ་དང༌། ལ་ལར་མ་དཔྱད་པར་འཇུག་པའི་བློ་ལ་བཤད་དེ། གཙོ་ཆེར་ཕྱི་མའོ། །
སོ་སོའི་ངོ་བོ་ངོས་བཟུང་བ་ལ། ཀུན་རྫོབ་ཀྱི་འདོད་ཚུལ་ནི། སློབ་དཔོན་བྷ་བྱ་ནི་ཕྱི་རོལ་གྱི་དོན་འདོད་ལ། སློབ་དཔོན་ཞི་བ་འཚོ་དང་སེངྒེ་བཟང་པོ་གཉིས་ནི་ཀུན་རྫོབ་ཏུ་སྣང་བ་སེམས་ཀྱི་བདག་ཉིད་དུ་འདོད་དེ། དབུ་མ་རྒྱན་ལས། རྒྱུ་དང་འབྲས་བུ་གྲུབ་པ་འདི། ། ཤེས་པ་འབའ་ཞིག་ཁོ་ན་སྟེ། ། ཞེས་འབྱུང་ཞིང༌། འགྲེལ་ཆེན་ལས་ཀྱང་དེ་དང་མཐུན་པར་བཤད་པའི་ཕྱིར་རོ། ། སློབ་དཔོན་སངས་རྒྱས་བསྐྱངས་ཀྱིས་མ་སྐྱེས་པའི་སྣང་བ་ཞེས་གསུངས་ལ།
སློབ་དཔོན་ཟླ་བ་གྲགས་པ་དང༌། ཡེ་ཤེས་སྙིང་པོ་ནི་ཇི་ལྟར་སྣང་བཞིན་པར་འདོད་དེ། འཇུག་པ་ལས། གང་ཕྱིར་དངོས་པོ་འདི་དག་རྣམ་དཔྱད་ན། ། དེ་ཉིད་བདག་ཅན་དངོས་ལས་ཚུལ་རོལ་དུ། ། གནས་རྙེད་མ་ཡིན་དེ་ཕྱིར་འཇིག་རྟེན་གྱི། ། ཐ་སྙད་བདེན་ལ་རྣམ་པར་དཔྱད་མི་བྱ། ། ཞེས་པ་དང༌། བདེན་གཉིས་ལས། ཇི་ལྟར་སྣང་བཞིན་ངོ་བོའི་ཕྱིར། །
འདི་ལ་དཔྱད་པ་མི་འཇུག་གོ ། ཅེས་སོ། ། སྣང་བ་འདིའི་རྒྱུ་དང་རང་བཞིན་གང་ཡིན། འབྲས་བུ་ནི་གང་ཡིན་ཞེ་ན། མ་དག་པའི་སྣང་བ་རྣམས་ཀྱི་ནི་མ་རིག་པ་ཡིན་ལ། དག་པའི་སྣང་བ་རྣམས་ཀྱི་ནི་ཡེ་ཤེས་ལ་སོགས་པའོ། ། བྱིས་པ་རྣམས་ཀྱི་ནི་གཙོ་བོ་ལས་ཀྱི་སྣང་བ་ཡིན་ཏེ། སྤྱོད་འཇུག་ལས། ལྕགས་བསྲེགས་ས་གཞི་སུ་ཡིས་བྱས། ། མེ་ཚོགས་དེ་དག་ཅི་ལས་བྱུང༌། །
དེ་འདྲ་དེ་དག་ཐམས་ཅད་ནི། ། སྡིག་སེམས་ཡིན་པར་ཐུབ་པས་གསུངས། ། ཞེས་པ་དང༌། འོད་སྲུངས་ཀྱིས་ཞུས་པ་ལས་ཀྱང༌། སྣ་ཚོགས་ཡིད་དགའ་མེ་ཏོག་ཁ་ཕྱེ་ཞིང༌། ། གསེར་གྱི་ཁང་མཆོག་འབར་བ་ཡིད་འོང་བ། ། འདི་ན་དེ་ལའང་བྱེད་པོ་འགའ་མེད་དེ། ། དེ་དག་རྟོག་པའི་དབང་གིས་བཞག་པ་ཡིན། ། ཞེས་སོ། ། ཉན་རང་རྣམས་ལའང་ལས་ཀྱི་སྣང་བ་ཡོད་དེ།
མོའུ་འགལ་ཀུན་ཏུ་རྒྱུས་བཅོམ་པའི་སྣང་བ་བཞིན། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ནི་ཚོགས་གཉིས་ཀྱི་སྣང་བ་ཡིན་ཏེ། རིགས་པ་དྲུག་ཅུ་པ་ལས། བསོད་ནམས་ཡེ་ཤེས་ལས་བྱུང་བ། ། ཞེས་གསུངས་པ་ལྟར་རོ། ། འབྲས་བུ་ནི་མ་དག་པ་རྣམས་ཀྱི་ནི་འཁོར་བས་བསྡུས་པ་ཡིན་ལ། དག་པའི་སྣང་བ་རྣམས་ནི་མྱང་འདས་རྒྱུ་འབྲས་དང་བཅས་པ་རྣམས་སོ། ། གཉིས་པ་དོན་དམ་གྱི་འདོད་ཚུལ་ལ། ཐམས་ཅད་ཀྱང་སྤྲོས་བྲལ་དུ་འདོད་པ་ལ་ཁྱད་པར་ཡོད་པ་མ་ཡིན་ལ། ངོས་བཟུང་བའི་ཚུལ་ལ་འཕགས་པའི་ཡུལ་གྱི་དབུ་མ་པ་རྣམས་ནི་ཕལ་ཆེར་མཐུན་ལ།
བོད་ཀྱི་སློབ་དཔོན་རྣམས་ནི་འགའ་ཞིག་མ་ཡིན་དགག་སྒྱུ་མ་ལྟ་བུར་འདོད་དེ། སྣང་བ་འདི་ལ་དཔྱད་ན་རང་བཞིན་མེད་ཅིང་མ་དཔྱད་ན་སྣང་བ་ཙམ་དུ་ཡོད་པས་སྒྲོ་སྐུར་དང་བྲལ་བའི་སྣང་སྟོང་ཟུང་དུ་འཇུག་པ་དེ་ཉིད་དབུ་མ་ཡིན་ལ། སྣང་བ་རང་བཞིན་གྱིས་སྟོང་པ་ཉིད་དོན་དམ་ཡིན་པའི་ཕྱིར་ཞེས་ཟེར་རོ། ། འགའ་ཞིག་ནི་མེད་དགག་ཏུ་འདོད་དེ། མདོ་ལས་གང་གིས་དངོས་རྣམས་དངོས་མེད་ཤེས་གྱུར་པ། ། གང་ཞིག་དངོས་པོ་ཀུན་ལ་གནས་ཀྱང་ཆགས་མེད་པ། ། དེ་ནི་མཚན་མ་མེད་པའི་ཏིང་ངེ་འཛིན་ལ་རེག ། ཅེས་འབྱུང་བས་སོ་ཞེས་འདོད་དེ། མཐར་ཐུག་དཔྱོད་པའི་རིགས་པ་ལ་ལྟོས་ནས་སྒྱུ་མ་ལྟ་བུ་ཡིན་ལ། ཐ་སྙད་དཔྱོད་པའི་རིགས་པ་ལ་ལྟོས་ནས་ནི་ཕྱི་མ་ཉིད་ལེགས་སོ། །
ཡོངས་གཅོད་དུ་གྲུབ་པར་འདོད་པ་ནི་མི་རིགས་ཏེ། ཆོས་ཉིད་ནི་རྣམ་གཅོད་ཙམ་དུ་ཤེས་བྱ་ཡིན་གྱི། ཡོངས་གཅོད་དུ་ཤེས་བྱ་མ་ཡིན་པའི་ཕྱིར་རོ། ། རང་ལུགས་ནི་ཆོས་ཅན་སྣང་བ་འདི་དག་གདོད་མ་ནས་ངོ་བོ་ཉིད་ཀྱིས་མ་གྲུབ་པ་དེ་ཉིད་ལ་ཆོས་ཉིད་དོན་དམ་པ་ཞེས་བརྗོད་པ་ཡིན་གྱི་ཆོས་ཅན་དང་ཆོས་ཉིད་འབྲས་དང་འབྲས་ཀྱི་ཤུན་པ་ལྟ་བུར་འདོད་པས་ནི་དོན་འདི་ཁོང་དུ་མ་ཆུད་དོ། ། མ་ཡིན་དགག་དང་མེད་དགག་ཏུ་འདོད་པ་དག་གིས་མིང་གི་ཕྱོགས་རེ་ཙམ་ལ་མངོན་པར་ཞེན་པ་ཟད་དོ། ། དབྱེ་བ་ལ་དོན་དམ་ནི་ནམ་མཁའ་ལྟར་ཀུན་ཏུ་རོ་གཅིག་པས་དབྱེ་བ་ཡོད་པ་མ་ཡིན་ལ། ཀུན་རྫོབ་ལ་འཇིག་རྟེན་དུ་ཡང་དག་པ་དང་ལོག་པ་ཞེས་གྲགས་པའི་རྗེས་སུ་འབྲངས་ནས་འཁྲུལ་པའི་རྒྱུས་བསླད་པའི་དབང་པོ་ཡུལ་དང་བཅས་པ་ལ་ལོག་པའི་ཀུན་རྫོབ་དང༌། གཅིག་ཤོས་ལ་ཡང་དག་པའི་ཀུན་རྫོབ་ཅེས་འཇོག་པར་བྱེད་དོ། ། ཀུན་རྫོབ་ནི་འཇིག་རྟེན་པའི་ཚུལ་ལ་བརྟེན་པ་ཡིན་ལ། འཇིག་རྟེན་ན་འཁྲུལ་ནས་དུང་སེར་པོར་མཐོང་ཞེས་ཡུལ་ཡུལ་ཅན་གཉིས་ཀ་ལ་ལོག་པའི་ཐ་སྙད་བྱེད་ཀྱི་ཡུལ་ནི་ལོག་པ་ཡིན་ལ།
ཡུལ་ཅན་ནི་ཡང་དག་ཡིན་ཞེས་ཐ་སྙད་བྱེད་པ་ནི་མེད་དོ་ཞེས་འདོད་དོ། ། ཚུལ་གཞན་གྱི་སྒོ་ནས་དབྱེ་ན། ཀུན་རྫོབ་ཀྱི་བདེན་པ་དང༌། ཀུན་རྫོབ་ཙམ་གཉིས་སུ་འགྱུར་ཏེ། སོ་སོ་སྐྱེ་བོ་རྣམས་ཀྱིས་སྣང་བ་ཙམ་དེ་ལ་བདེན་པར་ཞེན་པའི་ཕྱིར་དང༌། འཕགས་པའི་རྗེས་ཀྱི་ཤེས་པས་སྣང་ཡང་ཞེན་པ་མེད་པའི་དབྱེ་བས་སོ། ། བདེན་པ་ཞེས་པ་ནི་ཀུན་རྫོབ་ཏུ་གནས་པ་དེ་ཉིད་བློ་འཁྲུལ་པའི་ངོར་བདེན་པར་སྣང་བས་དེ་སྐད་དུ་བརྗོད་ཀྱི་ཀུན་རྫོབ་ཀྱང་ཡིན་ལ་བདེན་པ་ཡང་ཡིན་པའི་གཞི་མཐུན་དུ་གནས་པས་ཀུན་རྫོབ་བདེན་པར་འཇོག་པ་ནི་མ་ཡིན་ཏེ། ཀུན་རྫོབ་ནི་བརྫུན་པའི་དོན་ཅན་ཡིན་པས་སོ། ། ཀུན་རྫོབ་བདེན་པ་གཉིས་པོ་གང་གི་ནང་དུ་འདུ་ཞེ་ན། ཀུན་རྫོབ་བདེན་པར་འདུ་སྟེ།
ཀུན་རྫོབ་ཙམ་དུ་གནས་ཀྱང་བདེན་འཛིན་གྱི་བློ་ངོར་བདེན་པར་སྣང་བའི་ཕྱིར། འོན་ཀྱང་རྗེས་ཀྱི་བདེན་ཞེན་ཡོད་མེད་ཀྱི་སྒོ་ནས་ཚུལ་གཞན་དུ་དབྱེ་བ་ཡིན་ནོ། ། དེ་དག་གི་སྒྲུབ་བྱེད་བཤད་པ་ལ། ཀུན་རྫོབ་སྣང་ལ་རང་བཞིན་མེད་པར་བསྒྲུབ་པ་དང༌། དོན་དམ་སྤྲོས་བྲལ་དུ་བསྒྲུབ་པ་གཉིས་སོ། ། དང་པོ་ལ། འགའ་ཞིག་ཀུན་རྫོབ་ཀྱི་རྣམ་པར་བཞག་པ་ཀུན་འཇིག་རྟེན་པའི་བློ་ལ་ལྟོས་ནས་བཞག་པས་འཇིག་རྟེན་པའི་བློས་འགྲུབ་པ་ཡིན་གྱི་རིགས་པ་མི་དགོས་ལོ། ། འཇུག་པ་ལས་ཀྱང༌། ཐ་སྙད་བདེན་ལ་རྣམ་པར་དཔྱད་མི་བྱ། ། ཞེས་པ་དང༌།
འགྲེལ་པར། རྣམ་པར་དཔྱད་པ་བྱས་ན་འཇིག་རྟེན་པའི་ཆོས་ལས་ཉམས་པར་འགྱུར་རོ་ཞེས་གསུངས་སོ་ཞེས་འདོད་དོ། ། སྣང་བ་ཙམ་འགྲུབ་ཀྱང་ཀུན་རྫོབ་ཏུ་མི་འགྲུབ་སྟེ། དེ་དག་གིས་སྣང་བ་དོན་དམ་དུ་སྒྲོ་འདོགས་པའི་ཕྱིར་རོ། ། ལུང་དེ་དག་གི་དགོངས་པ་ནི་སྣང་བ་ཙམ་མི་འགོག་ཅེས་པའི་དོན་ཡིན་གྱི། ཀུན་རྫོབ་ཏུ་སྒྲུབ་པ་ལ་ནི་རིགས་པ་དགོས་ཏེ། རིགས་པས་བདེན་པ་མ་བཀག་ན་རྫུན་པའི་དོན་ཅན་དུ་མི་འགྲུབ་ཅིང༌། རྫུན་པའི་དོན་མ་ཡིན་པ་ཡང་ཀུན་རྫོབ་ཏུ་མི་རུང་བའི་ཕྱིར་རོ། ། དེ་བས་ན་བདེན་པ་ཁེགས་ཤིང་སྣང་བ་ཙམ་ལུས་པ་དེ་ཉིད་སྣང་ལ་རང་བཞིན་མེད་པར་གྲུབ་པའི་ཕྱིར་ཀུན་རྫོབ་ཅེས་བྱའོ། ། སྣང་ཙམ་ནི་མི་འགོག་སྟེ།
བཞི་འགྲེལ་ལས། ཁོ་བོ་ཅག་གིས་རྣམ་པར་དཔྱད་པ་ནི་རང་བཞིན་ཚོལ་བ་ལྷུར་ལེན་པ་ཉིད་ཀྱི་ཕྱིར་ཁོ་བོ་ཅག་ནི་འདིར་དངོས་པོ་རྣམས་རང་གི་ངོ་བོས་གྲུབ་པ་འགོག་གི། མིག་ལ་རྟེན་ཅིང་འབྲེལ་བར་འབྱུང་བའི་ལས་ཀྱི་རྣམ་པར་སྨིན་པ་ཉིད་ནི་མི་འགོག་ཅེས་གསུངས་སོ། ། དེས་ན་ཀུན་རྫོབ་སྣང་ལ་རང་བཞིན་མེད་པ་སྒྲུབ་པའི་རིགས་པ་ལ་དངོས་པོ་བདེན་པ་འགོག་པ་དང༌། དངོས་མེད་བདེན་པ་འགོག་པ་གཉིས་ལས། དང་པོ་ལ། ངོ་བོ་ལ་དཔྱོད་པ་གཅིག་དང་དུ་བྲལ་དང༌། རྟེན་འབྲེལ་གྱི་རྟགས། རྒྱུ་ལ་དཔྱོད་པ་རྡོ་རྗེ་གཟེགས་མ་དང༌། འབྲས་བུ་ལ་དཔྱོད་པ་ཡོད་མེད་སྐྱེ་འགོག་གི་རིགས་པ་རྣམས་ཏེ།
དེ་དག་གིས་བདེན་པ་བཀག་ནས་སྣང་ལ་རང་བཞིན་མེད་པར་གཏན་ལ་འབེབས་པའི་ཕྱིར་རོ། ། དངོས་མེད་བདེན་པ་འགོག་པའི་རིགས་པ་ནི་ཆོས་ཐམས་ཅད་སྐྱེ་མེད་དུ་བསྒྲུབ་པ་ན་བདེན་པའི་སྐྱེ་མེད་ཀྱི་རང་བཞིན་སྟོང་ཉིད་དེ་ཉིད་ཙམ་བདེན་པར་ཡོད་དོ་སྙམ་པའི་བདེན་འཛིན་བཟློག་པའི་ཆེད་དུ་འགོད་དོ། ། དེ་ལ་རིགས་པས་དགག་པ་ནི། ཇི་སྐད་བཤད་པའི་རིགས་པས་ལྟོས་ས་མི་སྟོང་པ་ཡོད་པ་མ་ཡིན་པས་ལྟོས་ཆོས་སྟོང་པ་ཉིད་ཀྱང་ཡོད་པ་མ་ཡིན་ནོ། ། ལྟོས་ས་ཕ་རོལ་མ་གྲུབ་ན་ལྟོས་པ་ཚུལ་རོལ་ཡང་མི་གྲུབ་པ་བཞིན། དབུ་མ་རྩ་བ་ལས། གལ་ཏེ་སྟོང་མིན་ཅུང་ཟད་ཡོད། ། སྟོང་པའང་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་ཡོད་མིན་ན། ། སྟོང་པ་ཡོད་པར་ག་ལ་འགྱུར། །
ཞེས་གསུངས་པས་སོ། ། མདོ་ལས། ཞིག་རྒྱུའི་དངོས་པོ་མ་གྲུབ་པས། དེ་ཞིག་པའི་སྟོང་ཉིད་ཀྱང་མ་གྲུབ་ཅེས་བྱ་བ་ཡིན་ནོ་ཞེས་ཟེར་རོ། ། འོ་ན་སྟོང་རྒྱུའི་དངོས་པོ་མ་གྲུབ་པས་དེས་སྟོང་པའི་སྟོང་ཉིད་ཀྱང་མ་གྲུབ་པར་ཅིའི་ཕྱིར་ཁས་མི་ལེན། ཚུལ་འདི། འདུས་བྱས་རབ་ཏུ་མ་གྲུབ་པས། ། འདུས་མ་བྱས་ནི་ཇི་ལྟར་གྲུབ། ། ཅེས་རིགས་པས་ཀྱང་བསྟན་ཏོ། ། རིགས་པ་འདི་ལ་ལྟོས་ནས་ནི།
དོན་དམ་ཡང་སྒྱུ་མ་ལྟར་ཐ་སྙད་དུ་ཡོད་ཀྱང་དོན་དམ་པར་མ་གྲུབ་པས་ཀུན་རྫོབ་ལས་མ་འདས་ཏེ། མདོ་ལས། ཚེ་དང་ལྡན་པ་རབ་འབྱོར་མྱ་ངན་ལས་འདས་པ་ཡང་སྒྱུ་མ་ལྟ་བུ། རྨི་ལམ་ལྟ་བུའོ། ། ཚེ་དང་ལྡན་པ་རབ་འབྱོར། སངས་རྒྱསཆོས་རྣམས་ཀྱང་སྒྱུ་མ་ལྟ་བུ། རྨི་ལམ་ལྟ་བུའོ། ། ཞེས་བྱ་བ་ནས་རིགས་ཀྱི་བུ་གལ་ཏེ་མྱ་ངན་ལས་འདས་པ་བས་ཆེས་ལྷག་པའི་ཆོས་གཞན་ཞིག་ཡོད་ནའང་སྒྱུ་མ་ལྟ་བུ་རྨི་ལམ་ལྟ་བུའོ་ཞེས་སྨྲའོ་ཞེས་བྱ་བ་དང༌། དོན་དམ་བདེན་པ་རྨི་ལམ་འདྲ་བ་དང༌། ། མྱ་ངན་འདས་པ་རྨི་ལམ་མཚུངས་པར་འཇུག །
གང་གིས་མཁས་པ་དེ་ལྟར་མཚུངས་པར་འཇུག ། དེ་ནི་ཡིད་ཀྱི་བདེན་པའི་མཆོག་ཏུ་བརྗོད། ། ཅེས་པ་དང༌། འགོག་པའི་བདེན་པ་རྨི་ལམ་ཇི་བཞིན་ནོ། ། མྱ་ལས་འདས་པ་རྨི་ལམ་ཇི་བཞིན་དུ། ། གང་ལ་བྱང་ཆུབ་སེམས་དཔའ་གང་འཇུག་པ། ། དེ་ནི་ངག་གི་བདེན་པ་དེ་ཞེས་བྱ། ། ཞེས་གསུངས་སོ། ། འོ་ན་མྱ་ངན་ལས་འདས་པ་རྨི་ལམ་ལྟ་བུ་སྒྱུ་མ་ལྟ་བུ་ཡིན་པའི་ཕྱིར་ཀུན་རྫོབ་ཏུ་འགྱུར་རོ་ཞེ་ན། རིགས་པ་འདི་ལ་ལྟོས་ནས་ནི་འདོད་པ་ཁོ་ན་སྟེ།
རིགས་པ་དྲུག་ཅུ་པའི་འགྲེལ་པར། ཅི་མྱ་ངན་ལས་འདས་པ་ཡང་ཀུན་རྫོབ་ཀྱི་བདེན་པ་ཡིན་ནམ་ཞེ་ན། དེ་དེ་བཞིན་ཏེ། འཁོར་བར་ཡོངས་སུ་རྟོགས་པ་ཡོད་ན་མྱ་ངན་ལས་འདས་པར་ཡོངས་སུ་རྟོགས་པའི་ཕྱིར་དང༌། དེ་གཉིས་ཀྱང་འཇིག་རྟེན་གྱི་ཐ་སྙད་ཡིན་པའི་ཕྱིར་རོ། ། དེ་བས་ན་བཅོམ་ལྡན་འདས་མ་ལས་གསུངས་པ། ཚེ་དང་ལྡན་པ་རབ་འབྱོར་མྱ་ངན་ལས་འདས་པ་ཡང་སྒྱུ་མ་ལྟ་བུ་རྨི་ལམ་ལྟ་བུ་ཞེས་སྨྲའོ། ། ཤཱ་རིའི་བུ་མྱ་ངན་ལས་འདས་པ་ལས་ཆེས་ལྷག་པའི་ཆོས་གཅིག་ཡོད་ནའང་སྒྱུ་མ་ལྟ་བུ་རྨི་ལམ་ལྟ་བུ་ཞེས་སྨྲའོ། ། ཞེས་འབྱུང་ངོ༌། ། གལ་ཏེ་འཁོར་བར་རྟོག་པ་ལ་ལྟོས་པ་མ་ཡིན་ན་སྒྱུ་མ་ལྟ་བུར་མི་འགྱུར་རོ། །
དེ་བས་ན་མྱ་ངན་ལས་འདས་པ་ཡང་ཀུན་རྫོབ་ཀྱི་བདེན་པར་བརྟག་པ་ཡིན་ནོ་ཞེས་སོ། ། འོ་ན་དོན་དམ་རང་བཞིན་མེད་པར་འགྱུར་བས་ཆོས་རྣམས་ཀྱི་རང་བཞིན་དུ་བཤད་པ་དང་འགལ་ལོ་ཞེ་ན། རང་བཞིན་དུ་བཤད་པ་ནི་ཀུན་རྫོབ་དཔྱོད་བྱེད་ཀྱི་རིགས་པ་ལ་ལྟོས་ནས་བཤད་དེ། འཇུག་འགྲེལ་ལས། བདག་གིས་ཀུན་རྫོབ་བདེན་པ་ལ་ལྟོས་ནས་བཅོས་མ་མ་ཡིན་པ་ཉིད་དང༌། གཞན་ལ་མི་ལྟོས་པ་ཉིད་དུ་བརྗོད་དོ། ། ཞེས་གསུངས་སོ། ། དོན་དམ་པར་ནི་གང་གིས་སྟོང་པའི་སྟོང་རྒྱུའི་དངོས་པོ་མ་གྲུབ་པས། དེས་སྟོང་པའི་སྟོང་ཉིད་ཀྱང་མ་གྲུབ་པའི་རིགས་པ་ཉིད་ཀྱིས་སྟོང་ཉིད་ཀྱང་རང་གི་ངོ་བོས་སྟོང་པས་རང་བཞིན་མེད་པ་ཁོ་ན་སྟེ། གཞན་དུ་ན་ཉི་ཚེ་བའི་སྟོང་ཉིད་ཙམ་དུ་འགྱུར་གྱི་རང་གི་ངོ་བོས་སྟོང་པའི་སྟོང་ཉིད་དུ་མི་འགྱུར་བས་སོ། །
ལངྐར་གཤེགས་པ་ལས་ཀྱང༌། བློ་གྲོས་ཆེན་པོ་གཅིག་ལ་གཅིག་མེད་པའི་སྟོང་པ་ཉིད་ནི་སྟོང་ཉིད་ཐམས་ཅད་ཀྱི་ཐ་ཤལ་ཡིན་ནོ་ཞེས་སོ། ། ཅི་སྟེ་མཐར་ཐུག་དཔྱོད་པའི་རིགས་པ་ལ་ལྟོས་ནས་ཀུན་རྫོབ་དོན་དམ་དུ་མི་འཐད་དེ། རིགས་པ་དེ་ལ་ལྟོས་ནས་མ་གྲུབ་པས་སོ་ཞེ་ན། བདེན་པར་བཏགས་པ་འགོག་གི་ཐ་སྙད་དུ་ཡོད་པར་མི་འགོག་ལ། མཐར་ཐུག་དཔྱོད་བྱེད་ཀྱི་རིགས་པས་དཔྱད་མི་བཟོད་པའི་ཕྱིར། དོན་དམ་པར་མ་གྲུབ་ཅིང་ཐ་སྙད་དུ་ཡོད་པས་ཀུན་རྫོབ་ལས་མི་འདའ་འོ། ། རིགས་པ་འདི་སྟོང་ཉིད་བདེན་པར་ལྟ་བའི་གཉེན་པོར་གསུངས་པ་ཡིན་ཏེ། སྟོང་པ་ཉིད་ལ་བདེན་པར་ཞེན་པའང་འཆིང་བར་བྱེད་པའི་ཕྱིར་རོ། ། བསྟོད་པ་ལས་ཀྱང༌།
ཀུན་རྟོག་ཐམས་ཅད་གཞོམ་པའི་ཕྱིར། ། སྟོང་ཉིད་བདུད་རྩི་བསྟན་པར་མཛད། ། གང་ཞིག་དེ་ལ་ཞེན་གྱུར་པ། ། དེ་ནི་ཁྱོད་ཀྱིས་ཤིན་ཏུ་སྨད། ། ཅེས་པ་དང༌། རྩ་བ་ལས་ཀྱང༌། རྒྱལ་བ་རྣམས་ཀྱིས་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུངས། ། གང་དག་སྟོང་པ་ཉིད་ལྟ་བ། ། དེ་དག་བསྒྲུབ་ཏུ་མེད་པར་གསུངས། །
ཞེས་པ་དང༌། དཀོན་བརྩེགས་ལས། འོད་སྲུངས་གང་དག་སྟོང་ཉིད་དུ་དམིགས་པས་སྟོང་པ་ཉིད་མ་རྟོགས་པ་དེ་དག་ནི་ངས་གསུང་རབ་འདི་ལ་ཉེས། རབ་ཏུ་ཉེས་ཞེས་བཤད་དོ། ། འོད་སྲུངས་གང་ཟག་ཏུ་ལྟ་བ་རི་རབ་ཙམ་ནི་བླའི། མངོན་པའི་ང་རྒྱལ་ཅན་སྟོང་པ་ཉིད་དུ་ལྟ་བ་ནི་དེ་ལྟ་མ་ཡིན་ནོ། ། དེ་ཅིའི་ཕྱིར་ཞེ་ན། འོད་སྲུངས་ལྟ་བར་གྱུར་པ་ཐམས་ཅད་ལས་བྱུང་བ་ནི་སྟོང་པ་ཉིད་ཡིན་ན། འོད་སྲུངས་གང་སྟོང་པ་ཉིད་ཁོ་ནར་ལྟ་བ་དེ་ནི་གསོར་མི་རུང་ངོ་ཞེས་ངས་བཤད་དོ། ། རྡུལ་དང་རགས་པར་ཞེན་པ་གཉིས་ཀ་ཡང༌། །
འཆིང་བའི་རྒྱུ་རུ་མཚུངས་པར་འགྱུར་བ་བཞིན། ། སྟོང་དང་མི་སྟོང་གཉིས་ཀས་མཉམ་དུ་འཆིང༌། ། དེ་བས་སྤྲོས་བྲལ་ཆོས་ཉིད་ལྟ་བར་བྱས། ། ཞེས་པ་ནི་བར་སྐབས་ཀྱི་ཚིགས་བཅད་དོ།། །། དོན་དམ་སྤྲོས་བྲལ་ནི་ཇི་སྐད་བཤད་པའི་རིགས་པས་ཡོད་མེད་ཀྱི་སྤྲོས་པ་ཁེགས་པ་རིགས་པའི་ཤུགས་ལས་རྟོགས་པ་ཡིན་ནོ། ། དེ་དག་ལ་རྩོད་པ་སྤང་བ་ནི་ཡོད་མེད་ཀྱི་སྤྲོས་པ་དང་བྲལ་ན་ཤེས་བྱར་མི་རུང་ལ། ཤེས་བྱ་མ་ཡིན་པ་ཡང་རྟོགས་པར་མི་འཐད་དོ་ཞེ་ན། ཡོད་མེད་འཛིན་པས་བློ་དང་དེ་ལྟར་བརྗོད་པའི་སྒྲས་བརྗོད་དུ་མེད་པ་ཡིན་གྱི། བློས་གཏན་ལ་དབབ་པར་མི་ནུས་པ་ནི་མ་ཡིན་ཏེ། རིགས་ཤེས་ཀྱིས་རྟོགས་པར་ནུས་པའི་ཕྱིར་རོ། །
རིགས་ཤེས་ལ་ཡང་ལོག་པར་འགོག་པ་དང༌། དངོས་པོ་འགོག་པ་དང༌། སྟོང་ཉིད་བདེན་པ་འགོག་པའི་བྱེ་བྲག་གིས་ཕྲ་རགས་གསུམ་མོ། ། ཅི་སྟེ་སྐྱེ་མེད་ལ་སོགས་པ་རིགས་པས་འགོག་ན་དེའི་ཡུལ་ཡང་རིགས་པ་གཞན་གྱིས་བཀག་དགོས་པས་བློ་སྔ་མ་གནོད་བཅས་དང་ཕྱི་མ་ཐུག་མེད་དུ་འགྱུར་རོ་སྙམ་ན། སྔ་མས་གྲུབ་པའི་སྟོང་པ་ཉིད་ནི་ཕྱི་མས་མི་འགོག་ཅིང༌། ཕྱི་མས་བཀག་པའི་སྟོང་ཉིད་བདེན་པ་ནི་སྔ་མས་མ་གཞལ་བས་འགལ་བ་མེད་ལ། ཐུག་མེད་དུ་ཡང་མི་འགྱུར་ཏེ། ཆོས་ཅན་བདེན་པ་བཀག་ཅིང་སྟོང་ཉིད་ཀྱང་བདེན་པ་བཀག་པས་བདེན་པའི་ལྷག་མ། མ་ལུས་པས་གསུམ་པ་ནས་དོན་མེད་པའི་ཕྱིར་རོ། ། དེ་ལྟར་ཡོད་མེད་ཀྱི་སྤྲོས་པ་གཅོད་པའི་རིགས་པ་རྨད་དུ་བྱུང་བ་ཤེས་པ་དེ་ནི་དབུ་མ་པ་ཞེས་བྱའོ། །
དོན་དེ་དག་ཀྱང་སློབ་དཔོན་གྱིས་རིན་ཆེན་ཕྲེང་བ་ལས། དེ་ལྟར་བདག་དང་བདག་མེད་པར། ། ཡང་དག་ཇི་བཞིན་དམིགས་སུ་མེད། ། དེ་ཉིད་ཕྱིར་ན་ཡང་དག་ཏུ། ། ཡོད་ཅེས་མེད་ཅེས་ཞལ་མི་བཞེས། ། ཞེས་པ་དང༌། ལྟ་བ་ཐམས་ཅད་སྤངས་པའི་ཕྱིར། ། མགོན་པོ་ཁྱོད་ཀྱིས་སྟོང་ཉིད་བསྟན། ། དེ་ཡང་ཡོངས་སུ་བརྟགས་པ་སྟེ། ། དངོས་སུ་མགོན་པོ་ཁྱོད་མི་བཞེད། །
སྟོང་དང་མི་སྟོང་མ་མཆིས་ལ། ། གཉིས་ཀར་ཁྱོད་ཀྱིས་མ་འགག་པ། ། དེ་སླད་རྩོད་པ་མ་མཆིས་པ། ། ཁྱོད་ཀྱི་གསུངས་ཆེན་སྤྱོད་པ་ལ། ། ཞེས་གསུངས་སོ། ། གཉིས་པ་གཞུང་གི་དོན་ནི་བདེན་པ་གཉིས་ཕྱིན་ཅི་མ་ལོག་པར་མཁྱེན་པའི་སངས་རྒྱས་ཀྱིས་ཕྱི་དང་ནང་གི་དངོས་པོ་འདི་ཀུན་ངོ་བོ་གཉིས་གཉིས་ནི་འཛིན་པར་འགྱུར་ཞེས་གསུངས་སོ། ། ཇི་ལྟར་བྱས་པས་ཤེ་ན། ཡང་དག་པ་མཐོང་བ་ཡིས་རྙེད་པ་དང༌། ཡུལ་རྫུན་པ་མཐོང་བ་ཡི་སོ་སྐྱེའི་བློ་ཡིས་རྙེད་པའི་དངོས་པོ་གཉིས་ཡོད་པས་སོ། ། གཉིས་པོ་ཀུན་རྫོབ་དང་དོན་དམ་པའི་བདེན་པའོ། །
དེ་ལ་ཡང་དག་མཐོང་བ་འཕགས་པའི་མཉམ་བཞག་གི་ཡུལ་གང་ཡིན་པ་དེ་ནི་དེ་ཁོ་ན་ཉིད་དོན་དམ་པའི་བདེན་པ་སྟེ། འཕགས་པའི་མཉམ་བཞག་གིས་ཤེས་པར་བྱ་བ་ཡིན་གྱི་རྟགས་ལ་སོགས་པ་ལས་དངོས་སུ་ཤེས་པར་མི་ནུས་པ་དང༌། ཞི་བ་དང༌། རྗོད་བྱེད་ཀྱི་སྒྲས་བརྗོད་པར་མི་ནུས་པ་དང༌། རྣམ་པར་རྟོག་པའི་ཡུལ་དུ་མ་གྲུབ་པ་དང༌། གཅིག་དང་ཐ་དད་ཀྱི་སྤྲོས་པ་ཉེ་བར་ཞི་བའི་ཕྱིར་རོ། ། མཐོང་བ་བརྫུན་པའི་ཡུལ་གང་ཡིན་པ་ནི་ཀུན་རྫོབ་ཀྱི་བདེན་པ་སྟེ། མ་རིག་པའི་དབང་གིས་བདེན་པར་སྣང་བའི་ཕྱིར་རོ། ། འོན་ཀྱང་འདི་ནི་སྤྱིར་བསྟན་པ་ཙམ་ཡིན་ནོ། ། གཉིས་པ་བདེན་པ་གཉིས་སོ་སོར་བཤད་པ་ལ་གཉིས་ཏེ།
ཀུན་རྫོབ་བཤད་པ་དང༌། དོན་དམ་བཤད་པའོ། ། དང་པོ་ལ་གཉིས་ཏེ། སོ་སོ་སྐྱེ་བོའི་བློ་ལ་ལྟོས་པའི་ཀུན་རྫོབ། སོ་སྐྱེ་དང་འཕགས་པ་གཉིས་ལ་ལྟོས་པའི་ཀུན་རྫོབ། དང་པོ་ལ་གསུམ་སྟེ། མཐོང་བ་འཁྲུལ་པའི་དབྱེ་བ། ཡུལ་རྫུན་པའི་དཔེར་བརྗོད། འཇིག་རྟེན་པའི་མི་གནོད་པའི་ཚུལ་ལོ། ། དང་པོ་ནི།
མཐོང་བ་རྫུན་པས་མཐོང་བ་ལ་ཡང༌། སོ་སྐྱེའི་བློ་ལ་ལྟོས་ནས་ཡང་དག་པ་དང༌། རྫུན་པ་གཉིས་ཡོད་པ་ལས། དེ་དག་ཡུལ་དང་བཅས་པ་བསྟན་པའི་ཕྱིར་དུ་བཤད་པ། མཐོང་བ་རྫུན་པའང་སོ་སོ་སྐྱེ་བོའི་བློ་ལ་ལྟོས་ནས་ཡང་དག་པ་དང༌། རྫུན་པ་གཉིས་སུ་འདོད་དེ། གཉིས་པོ་གང་ཞེ་ན། རབ་རིབ་དང་མིག་སེར་ལ་སོགས་པས་ཉམས་པར་མ་བྱས་པའི་དབང་པོ་གསལ་བ་དང་ལྡན་པ་དང༌། ཉམས་པར་བྱས་པའི་དབང་པོ་སྐྱོན་དང་ལྡན་པའི་ཤེས་པའོ། ། དེ་ལ་སོ་སྐྱེའི་བློ་ལ་ལྟོས་ཏེ་སྐྱོན་མེད་པའི་ཐ་སྙད་པའི་དབང་པོ་ལ་བརྟེན་པའི་ཤེས་པ་ལ་ལྟོས་ནས་རབ་རིབ་ལ་སོགས་པའི་སྐྱོན་དང་ལྡན་པའི་དབང་པོ་ལ་བརྟེན་པའི་ཤེས་པ་རྣམས་ནི་ལོག་པར་འདོད་དེ།
འདིས་ཐལ་འགྱུར་བ་རྣམས་ཡང་དག་པ་དང་ལོག་པའི་ཀུན་རྫོབ་ཀྱི་དབྱེ་བ་མི་བཞེད་ཅེས་སྨྲ་བ་ཡང་བསལ་བ་ཡིན་ནོ། ། མཐོང་བ་བརྫུན་པ་ལ་ཡང་དག་པ་དང་ལོག་པའི་དབྱེ་བ་ཡོད་པ་ལྟར། ཡུལ་ལ་ཡང་ཡོད་པ་ཡིན་ནོ། ། ཞེས་བཤད་པའི་ཕྱིར་དུ་གནོད་པ་མེད་པའི་དབང་པོ་ཞེས་སོགས་གསུངས་སོ། ། འདི་ལ་ཡང་གནོད་པའི་རྒྱུ་ཡོངས་སུ་མ་བཟུང་བར་གནོད་པ་མེད་པ་ཁོང་དུ་ཆུད་པར་མི་འགྱུར་བས་གནོད་པའི་རྒྱུ་ངོས་བཟུང་བ་ལ་གསུམ་སྟེ། དབང་པོ་ལ་གནོད་པའི་རྒྱུ་དང༌། ཡིད་ལ་གནོད་པའི་རྒྱུ་དང༌། གཉིས་ཀ་ལ་གནོད་པའི་རྒྱུའོ། ། དང་པོ་ལ་ཡང་ནང་ལ་གནོད་པ་ནི་རབ་རིབ་དང་མིག་སེར་ལ་སོགས་པའོ། ། ཕྱི་ལ་གནོད་པ་ནི་བྲག་ཕུག་ནས་བརྗོད་པའི་སྒྲ་དང༌།
སྨིག་རྒྱུ་དང༌། མིག་འཕྲུལ་མཁན་གྱིས་སྦྱར་བའི་སྔགས་དང་སྨན་ལ་སོགས་པའོ། ། ཡིད་ལ་གནོད་པའི་རྒྱུ་ནི། གྲུབ་མཐའ་ངན་པ་ཐོས་པ་དང༌། རྗེས་དཔག་ལྟར་སྣང་བ་ལ་སོགས་པའོ། ། གསུམ་པ་ནི་རྨི་ལམ་ལ་སོགས་པ་སྟེ་འཆད་པར་འགྱུར་རོ། ། ཇི་སྐད་བཤད་པའི་འཁྲུལ་པའི་རྒྱུས་གནོད་པ་མེད་པའི་དབང་པོ་དྲུག་པོ་རྣམས་ཀྱི་བཟུང་བའི་ཡུལ་གང་ཞིག་གྲུབ་མཐས་བློ་མ་བསྒྱུར་བའི་འཇིག་རྟེན་གྱིས་རྟོགས་པ་གང་ཡིན་པ་དེ་དག་འཇིག་རྟེན་པ་ཉིད་ཀྱི་བློ་ལ་ལྟོས་ཏེ་བདེན་པ་ཡིན་གྱི་འཕགས་པའི་བློ་ལ་ལྟོས་ཏེ་མ་ཡིན་ནོ། ། གནོད་པ་མེད་པའི་དབང་པོས་མ་བཟུང་བའི་ལྷག་མ་གནོད་བཅས་ཀྱི་དབང་པོས་ཡོངས་སུ་བཟུང་བ་གང་ཡིན་པ་ནི་འཇིག་རྟེན་ཉིད་ལ་ལྟོས་ནས་ཀྱང་ལོག་པར་རྣམ་པར་བཞག་གོ ། འདིར་གནོད་པ་ཡོད་མེད་ཅེས་བྱ་བ་ཡང་འཇིག་རྟེན་ལ་གྲགས་པ་བརྗོད་ཀྱི་དོན་གནོད་པ་ཡོད་མེད་ནི་མ་ཡིན་ཏེ། སྣང་བཅས་ཀྱི་བློ་ཐམས་ཅད་ལ་མ་རིག་པས་གནོད་པ་ཡོད་པར་མཚུངས་པའི་ཕྱིར་རོ། །
གང་དག་མི་ཤེས་པའི་མ་རིག་པ་གཉིད་ཀྱིས་རབ་ཏུ་བསྐྱོད་པའི་མུ་སྟེགས་ཅན་དེ་ཁོ་ན་ཉིད་རྟོགས་པར་འདོད་པས་ཤིང་ལ་འཛེག་པར་འདོད་པ་གང་དག་ཡལ་ག་སྔ་མ་བཏང་ནས་ཕྱི་མ་མ་བཟུང་བ་ལྟར་སྐྱེ་བོ་གནག་རྫི་ཡན་ཆད་ལ་ཡོངས་སུ་གྲགས་པ་ལས་འདས་ཤིང་དབུ་མའི་ལུགས་ཀྱང་མ་བཟུང་བར་ལྟ་བ་ངན་པའི་གཡང་སར་ལྟུང་བ་རྣམས་ཀྱི་ཡོན་ཏན་གསུམ་གྱི་བདག་ཉིད་གཙོ་བོ་ལ་སོགས་པ་ཇི་ལྟ་བ་བཞིན་བརྟགས་པ་ལོག་པའི་ཀུན་རྫོབ་དང༌། སྒྱུ་མ་དང་སྨིག་རྒྱུ་ལ་སོགས་པའང་ཡུལ་གྱི་ངོ་བོ་ཉིད་དུ་བརྟགས་པའི་སྣང་བ་ལོག་པའི་ཀུན་རྫོབ་གང་ཡིན་པ་དེ་དག་འཇིག་རྟེན་ལ་ལྟོས་ནས་ཀྱང་བདེན་པར་ཡོད་པ་མིན་པ་ཉིད་དོ། ། མདོར་ན་གཞུང་འདི་དག་གིས་ཡུལ་ཅན་བློའི་ཡང་དག་པ་དང༌། ལོག་པའི་ཀུན་རྫོབ་གཉིས་འདི་དག་ལ་ཡང་ཡུལ་དང་ཡུལ་ཅན་གྱི་ཡང་ལོག་གཉིས་གཉིས་སོ། ། ལོག་པའི་ཀུན་རྫོབ་ལ་ཡང་བརྟག་པ་ལོག་པའི་ཀུན་རྫོབ་དང༌། སྣང་བ་ལོག་པའི་ཀུན་རྫོབ་གཉིས་ཡོད་པར་བསྟན་པ་ཡིན་ནོ། ། གསུམ་པ་འཇིག་རྟེན་པས་མི་གནོད་པའི་ཚུལ་ནི། བློ་འཁྲུལ་མ་འཁྲུལ་གྱི་སྒོ་ནས་བདེན་པ་གཉིས་ཀྱི་རྣམ་བཞག་བྱས་པ་དེའི་ཕྱིར། མིག་ལ་ནི་རབ་རིབ་ཀྱི་སྐྱོན་ཞུགས་པ་ཅན་གྱི་བློས་སྐྲ་ཤད་དམིགས་པ་ཡིས་རབ་རིབ་མེད་པའི་ཤེས་པས་སྐྲ་ཤད་མ་དམིགས་པ་ལ་གནོད་པ་ཡོད་པ་མིན་པ་དེ་བཞིན་དུ་ཉོན་མོངས་པའི་དྲི་མ་མེད་པའི་འཕགས་པའི་ཡེ་ཤེས་སྤངས་པའི་སོ་སོ་སྐྱེ་བོའི་བློས་དྲི་མ་མེད་པ་འཕགས་པའི་བློའི་ཡུལ་ལ་གཞན་ལས་སྐྱེ་བ་བཀག་པ་ལ་གནོད་པ་ཡོད་པ་མ་ཡིན་ནོ། ། གཉིས་པ་སྐྱེ་འཕགས་གཉིས་ལ་ལྟོས་པའི་ཀུན་རྫོབ་བཤད་པ་ལ།
དང་པོ་འཇིག་རྟེན་པའི་ཀུན་རྫོབ་བཤད་པ་ནི། གཏི་མུག་ཆོས་ཅན། ཀུན་རྫོབ་ཡིན་ཏེ། དངོས་པོ་རྣམས་ཀྱི་རང་བཞིན་སྟོང་ཉིད་མཐོང་བ་ལ་སྒྲིབ་པའི་ཕྱིར། ཉོན་མོངས་ཅན་གྱི་མ་རིག་པའི་བདག་ཉིད་ཀྱི་ཀུན་རྫོབ་དེས་ཤེས་བྱའི་ཆོས་གང་བདེན་པར་སྣང་བ་དེ་ནི་ཀུན་རྫོབ་ཀྱི་བདེན་པ་སྟེ་དེ་ནི་བཅོས་མ་རྟེན་ཅིང་འབྲེལ་བར་འབྱུང་བའོ། ། གལ་ཏེ་གཟུགས་བརྙན་ལ་སོགས་པ་ཡང་སྣང་བས་ཀུན་རྫོབ་ཀྱི་བདེན་པ་མ་ཡིན་ནམ་ཞེ་ན། སོ་སྐྱེ་རྣམས་ལ་སྣང་བའི་གཟུགས་བརྙན་ལ་སོགས་པ་འདི་དག་ནི་ཀུན་རྫོབ་ཅན་གྱི་མ་རིག་པ་དང་ལྡན་པ་རྣམས་ལ་སྣང་བས་ཀུན་རྫོབ་ཙམ་ཡིན་གྱི་བདེན་པ་ནི་མ་ཡིན་ཏེ། ཀུན་རྫོབ་ཏུ་ཡང་རྫུན་པའི་ཕྱིར་རོ། ། དེས་ན་འདི་ནི་བྱིས་པའི་ཀུན་རྫོབ་ཅེས་བྱའོ། ། རང་བཞིན་ནི་སོ་སྐྱེ་རྣམས་ལ་རྣམ་པ་ཐམས་ཅད་དུ་མི་སྣང་ངོ༌། །
སོ་སྐྱེ་རྣམས་ལ་བདེན་པར་སྣང་བ་འདི་དག་འཕགས་པ་རྣམས་ལ་ཡང་བདེན་པར་སྣང་བར་འགྱུར་རམ་ཞེ་ན། སྐྱེ་བོ་རྣམས་ལ་བདེན་པར་སྣང་བ་དེ་དག་ཀྱང་ཉོན་མོངས་པ་ཅན་གྱི་མ་རིག་པ་སྤངས་པའི་རིགས་ཅན་གསུམ་གྱི་འཕགས་པ་རྣམས་ལ་ནི་བདེན་པ་མ་ཡིན་ཏེ། དེ་དག་གིས་གཟུགས་བརྙན་དང་འདྲ་བར་གཟིགས་པའི་ཕྱིར་དང༌། བདེན་པར་མངོན་པར་རློམ་པ་མེད་པའི་ཕྱིར་རོ། ། འོ་ན་ཇི་ལྟར་འགྱུར་ཞེ་ན། ། རྟེན་ཅིང་འབྲེལ་བར་འབྱུང་བ་སྒྱུ་མ་ལ་སོགས་པ་ལྟར་དུ་སྣང་བས་ཀུན་རྫོབ་ཙམ་དུ་འགྱུར་རོ། ། མཉམ་བཞག་དང་རྗེས་ཐོབ་གང་ལ་སྣང་ཞེ་ན། སྣང་བའི་སྤྱོད་ཡུལ་ཅན་གྱི་རྗེས་ཤེས་ལ་སྣང་གི་མཉམ་བཞག་ལ་ནི་མ་ཡིན་ནོ། ། ཅིའི་ཕྱིར་རྗེས་ཤེས་ལ་སྣང་ཞེ་ན། ཤེས་བྱའི་སྒྲིབ་པ་ཉོན་མོངས་མ་ཡིན་པའི་མ་རིག་པ་ཙམ་ལ་སྤྱོད་པའི་ཕྱིར་རོ། །
རྫོགས་པའི་སངས་རྒྱས་ལ་ནི་སྣང་བ་ཅུང་ཟད་ཀྱང་མི་མངའ་སྟེ། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པའི་ཕྱིར་རོ། ། སེམས་དང་སེམས་ལས་བྱུང་བ་ཡུལ་རྣམ་པར་རྒྱུ་བ་གཏན་ལོག་པས་སོ། ། མདོར་ན་སོ་སྐྱེ་རྣམས་ལ་བདེན་པར་སྣང་བ་དེ་དག་སྣང་བའི་སྤྱོད་ཡུལ་ཅན་གྱི་ཀུན་རྫོབ་ཙམ་དུ་འགྱུར་ལ། དེ་དག་གི་རང་བཞིན་སྟོང་པ་ཉིད་རྫོགས་པའི་སངས་རྒྱས་ཀྱི་ཡེ་ཤེས་ཀྱིས་ཡུལ་གང་ཡིན་པ་དེ་དག་ནི་དོན་དམ་པའི་བདེན་པ་སྟེ། ཡེ་ཤེས་ཀྱིས་གཅིག་ཏུ་མི་སླུ་བའི་ཕྱིར་རོ། ། གང་གི་སྤྱོད་ཡུལ་ཡིན་ཞེ་ན། འཕགས་པ་རྣམས་ཀྱི་དམིགས་པ་མེད་པའི་ཡེ་ཤེས་ཀྱིས་རིག་པར་བྱ་བ་ཡིན་ནོ། ། དེ་ལྟར་ན་ཐུབ་པ་དེས་ཀུན་རྫོབ་ཀྱི་བདེན་པ་དང་ཀུན་རྫོབ་ཙམ་དུ་གསུངས་པ་ཡིན་ནོ། ། གཉིས་པ་དོན་དམ་པ་བཤད་པ་ནི།
དོན་དམ་པའི་བདེན་པ་དེ་ནི། ཤེས་པའི་ཡུལ་མ་ཡིན་པ་ཉིད་ཀྱིས་བརྗོད་དུ་མེད་པའི་ཕྱིར། ངོ་བོ་དངོས་སུ་བསྟན་པར་མི་ནུས་པས་འཇིག་རྟེན་པ་རང་ལ་གྲུབ་པའི་དཔེའི་སྒོ་ནས་བསྟན་པའི་ཕྱིར་དུ་བཤད་པ། མིག་ལ་རབ་རིབ་ཀྱི་གནོད་པ་ཞུགས་པའི་མཐུ་ཡིས་ལག་ན་ཐོག་པའི་བསེ་རུ་ལ་སོགས་པའི་སྣོད་ཀྱི་ནང་དུ་སྐྲ་ཤད་ལ་སོགས་པའི་ངོ་བོ་ལོག་པ་སྟེ་ཡོད་པ་མ་ཡིན་གང་ཞིག རྣམ་པར་བརྟགས་ནས་བརྟགས་པ་དེ་ཉིད་བསལ་བའི་ཕྱིར་དུ་ཚེགས་ཆེན་པོ་ཐོབ་བོ། ། དེའི་ཚེ་རབ་རིབ་མེད་པས་དེའི་གན་དུ་ཕྱིན་ཏེ་རབ་རིབ་ཅན་ལ་སྐྲ་ཤད་སྣང་བའི་ཡུལ་གང་དུ་མིག་གཏད་པས་སྐྲ་ཤད་མ་མཐོང་བ་ན། རབ་རིབ་ཅན་གྱི་ངོར་བྱས་ནས་འདི་ན་སྐྲ་ཤད་མེད་དོ་ཞེས་དགག་པ་ལྷུར་ལེན་པའི་ཚིག་སྨྲ་མོད་ཀྱི་སྨྲ་བ་པོ་སྐྲ་ཤད་ལ་སྐུར་བ་འདེབས་པ་ལ་སོགས་པ་ནི་མ་ཡིན་ནོ། ། དེ་ལྟར་བསྟན་པས་སྐྲ་ཤད་མི་བདེན་པར་སྤྱིའི་ཚུལ་དུ་རྟོགས་པ་ཙམ་དུ་འབྱུང་ཡང་སྐྲ་ཤད་ཀྱི་དེ་ཁོ་ན་ཉིད་ནི་མ་ཡིན་ནོ། ། འོ་ན་སྐྲ་ཤད་ཀྱི་དེ་ཁོ་ན་ཉིད་གང་ཞེ་ན། མིག་ལ་རབ་རིབ་ཀྱི་སྐྱོན་དག་པས་མ་མཐོང་བའི་ཚུལ་གྱིས་མཐོང་བ་དེ་ཡིན་ནོ། །
དཔེ་དེ་བཞིན་དུ་དོན་གྱི་སྐབས་འདིར་ཡང་མ་རིག་པའི་རབ་རིབ་དང་ལྡན་པའི་སོ་སྐྱེ་རྣམས་ལ་སྣང་བའི་ཕུང་པོ་དང་ཁམས་དང་སྐྱེ་མཆེད་ཀུན་རྫོབ་པ་དེ་ཉིད་ཀྱི་རང་བཞིན་སངས་རྒྱས་བཅོམ་ལྡན་འདས་ཀྱིས་རབ་རིབ་ཅན་མ་ཡིན་པས་སྐྲ་ཤད་མཐོང་བའི་ཚུལ་དུ་ཅིར་ཡང་མ་གཟིགས་པ་དེ་ཉིད་དོན་དམ་པའི་བདེན་པའོ། ། ཇི་སྐད་དུ་འཕགས་པ་བདེན་པ་གཉིས་ལ་འཇུག་པ་ལས། ལྷའི་བུ་གལ་ཏེ་དོན་དམ་པར་ནི་དོན་དམ་པའི་བདེན་པ། ལུས་དང༌། ངག་དང་ཡིད་ཀྱི་ཡུལ་གྱི་རང་བཞིན་དུ་གྱུར་ན། དེ་དོན་དམ་པའི་བདེན་པའི་གྲངས་སུ་མི་འགྲོ་སྟེ། ཀུན་རྫོབ་ཀྱི་བདེན་པ་ཉིད་དུ་འགྱུར་རོ། ། འོན་ཀྱང་ལྷའི་བུ་དོན་དམ་པར་ནི་དོན་དམ་པའི་ཐ་སྙད་ལས་འདས་པ། བྱེ་བྲག་མེད་པ། མ་སྐྱེས་པ།
མ་འགག་པ། སྨྲ་བར་བྱ་བ་དང༌། སྨྲ་བ་དང༌། ཤེས་པར་བྱ་བ་དང༌། ཤེས་པ་དང་བྲལ་བའོ། ། ལྷའི་བུ་དོན་དམ་པའི་བདེན་པ་ནི། རྣམ་པ་ཐམས་ཅད་ཀྱི་མཆོག་དང་ལྡན་པ་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་གྱི་བར་ལས་འདས་པ་ཡིན་ཏེ། ཇི་ལྟར་དོན་དམ་པའི་བདེན་པའོ་ཞེས་པ་ལྟར་ནི་མ་ཡིན་ནོ། ། ཆོས་ཐམས་ཅད་ནི་རྫུན་པ་སྟེ་བསླུ་བའི་ཆོས་སོ། ། ལྷའི་བུ་དོན་དམ་པའི་བདེན་པ་ནི་བསྟན་པར་མི་ནུས་སོ། །
དེ་ཅིའི་ཕྱིར་ཞེ་ན། གང་གིས་སྟོན་པ་དང༌། ཅི་སྟོན་པ་དང༌། གང་ལ་སྟོན་པའི་ཆོས་དེ་དག་ཐམས་ཅད་དོན་དམ་རབ་ཏུ་མ་སྐྱེས་པའོ། ། རབ་ཏུ་མ་སྐྱེས་པའི་ཆོས་རྣམས་ཀྱིས་ནི་རབ་ཏུ་མ་སྐྱེས་པའི་ཆོས་རྣམས་བཤད་མི་ནུས་སོ། ། ཞེས་རྒྱ་ཆེར་གསུངས་པ་ལྟ་བུའོ། ། དོན་དམ་པའི་བདེན་པ་དེའི་ངོ་བོ་མ་དམིགས་པའི་ཕྱིར་ཡོད་མེད་ལ་སོགས་པའི་སྤྲོས་པ་ཐམས་ཅད་དང་བྲལ་བ་ཡིན་ནོ། ། དེ་ཁོ་ན་ཉིད་འཇིག་རྟེན་པའི་ཡུལ་མ་ཡིན་པ་དེའི་ཕྱིར་དོན་དམ་པའི་བདེན་པ་ལ་འཕགས་པ་ཁོ་ན་ཚད་མ་ཡིན་གྱི་སོ་སོ་སྐྱེ་བོ་ནི་མ་ཡིན་ནོ། ། གཉིས་པ་འཇིག་རྟེན་གྱིས་མི་གནོད་པར་བསྟན་པ་ལ་གསུམ་སྟེ། ཧ་ཅང་ཐལ་བར་བརྗོད་པ་དང༌།
མི་གནོད་པའི་དོན་དངོས། གནོད་པའི་ཡུལ་གྱི་ཁྱད་པར་བཤད་པའོ། ། དང་པོ་ནི། གལ་ཏེ་འཇིག་རྟེན་གྱི་མངོན་སུམ་དེ་ཁོ་ན་ཉིད་ཀྱི་དོན་ལ་ཚད་མར་འདོད་ན་སོ་སོ་སྐྱེ་བོ་ལས་གཞན་འཕགས་པ་རྣམས་ཀྱིས་ཅི་ཞིག་དགོས་ཏེ་མི་དགོས་པར་ཐལ། འཇིག་རྟེན་པ་ཉིད་ཀྱིས་མིག་ལ་སོགས་པས་དེ་ཁོ་ན་ཉིད་ཀྱི་དོན་མངོན་སུམ་དུ་མཐོང་བས་སོ། ། འཕགས་པའི་ཡེ་ཤེས་ཁོང་དུ་ཆུད་པའི་དོན་དུ་ཚུལ་ཁྲིམས་བསྲུང་བ་དང༌། ཐོས་པ་དང༌། བསམ་པ་ལ་སོགས་པ་རྣམས་ཀྱིས་ཀྱང་ཅི་ཞིག་བྱ་སྟེ་མི་དགོས་པར་ཐལ། འཇིག་རྟེན་པས་དེ་ཁོ་ན་ཉིད་མཐོང་བས་སོ། ། དེ་བས་ན་དེ་ཁོ་ན་ཉིད་ཀྱི་དོན་ལ་བླུན་པོ་འཇིག་རྟེན་པ་ཚད་མར་རིགས་པ་མ་ཡིན་ནོ། །
གཉིས་པ་མི་གནོད་པའི་དོན་དངོས་ནི། ཇི་སྐད་བཤད་པའི་རིགས་པས་དེ་ཁོ་ན་ཉིད་ལ་འཇིག་རྟེན་པ་རྣམ་པ་ཀུན་ཏུ་ཚད་མ་མ་ཡིན་པ་དེའི་ཕྱིར། དེ་ཁོ་ན་ཉིད་རྣམ་པར་དཔྱད་པའི་སྐབས་སུ་གཞན་སྐྱེ་བཀག་པས་འཇིག་རྟེན་པས་གནོད་པ་མེད་དོ། ། གསུམ་པ་གནོད་པའི་ཡུལ་གྱི་ཁྱད་པར་བཤད་པ་ནི། འོ་ན་འཇིག་རྟེན་གྱིས་ཇི་ལྟར་གནོད་ཅེ་ན། དཔེར་ན་ཁ་ཅིག་གིས་ངའི་རྫས་འཕྲོག་གོ་ཞེས་སྨྲས་པ་ན། གཅིག་ཤོས་ཀྱིས་རྫས་ཅི་ཞིག་དྲིས་པ་ན། ཕ་རོལ་པོས་བུམ་པའོ་ཞེས་སྨྲས་པ་ལ་བུམ་པ་ནི་རྫས་མ་ཡིན་ཏེ། གཞལ་བྱ་ཡིན་པའི་ཕྱིར། རྨི་ལམ་གྱི་བུམ་པ་བཞིན་ནོ་ཞེས་སོ། །
འཇིག་རྟེན་ན་བུམ་པ་རྫས་སུ་གྲགས་པའི་དོན་ནི་འཇིག་རྟེན་ན་གྲགས་པའི་གཞལ་བྱ་ཉིད་ཀྱི་རྟགས་ཀྱིས་གལ་ཏེ་སེལ་ན་འཇིག་རྟེན་ན་བུམ་པ་རྫས་སུ་གྲགས་པས་གནོད་པར་འགྱུར་གྱི། འཕགས་པའི་གཟིགས་པ་ཚད་མར་བྱས་པའི་ཚེ་འཇིག་རྟེན་གྱིས་མི་གནོད་དོ། ། གཉིས་པ་ཀུན་རྫོབ་ཏུ་གཞན་ལས་སྐྱེ་བ་དགག་པ་ནི་དོན་དམ་དུ་མ་ཟད་གཞན་ལས་སྐྱེ་བ་འཇིག་རྟེན་པའི་བློ་ལ་ལྟོས་ནས་ཀྱང་མེད་དེ། རྒྱུ་མཚན་གང་གི་ཕྱིར་ན་འཇིག་རྟེན་པ་རྣམས་བུ་ཡི་ས་བོན་མི་གཙང་བ་ཙམ་ཞིག་བཏབ་ནས་ཕྱིས་ཁྱེའུ་ལ་དམིགས་ཏེ་བདག་གིས་བུ་འདི་བསྐྱེད་ཅེས་སྨྲ་བར་བྱེད་ཅིང༌། གཞན་ཡང་ལྕུག་ཕྲན་ཙམ་ཞིག་བཙུགས་པ་ལ་ཤིང་སྡོང་ལ་དམིགས་ནས་ཤིང་ཡང་བཙུགས་སོ་སྙམ་དུ་རྟོགས་པ་དེས་ནའོ། ། འདིར་ཀུན་རྫོབ་ཏུ་ཡང་ངོ་བོ་ཉིད་ཀྱིས་གྲུབ་པའི་གཞན་སྐྱེ་འགོག་པ་ཡིན་གྱི་ཐ་སྙད་པའི་གཞན་སྐྱེ་འགོག་པ་ནི་མ་ཡིན་ཏེ། གལ་ཏེ་འགོག་ན་སཱ་ལུ་ལྗང་པའི་མདོ་དང་འགལ་བས་སོ། ། གསུམ་པ་རྟག་ཆད་ལས་གྲོལ་བའི་ཡོན་ཏན་བཤད་པ་ལ་གསུམ་སྟེ། རྟག་ཆད་ལས་གྲོལ་བའི་དོན། དེའི་འཐད་པ་བརྗོད་པ།
བཤད་པའི་མཇུག་བསྡུ་བསྟན་པའོ། ། དང་པོ་ནི། མྱུ་གུ་ས་བོན་ལས་གཞན་ཡིན་ན་མྱུ་གུའི་ཚེ་ས་བོན་རྒྱུན་ཆད་པར་འགྱུར་བ་ཞིག་ན་མྱུ་གུ་སྐྱེས་པའི་ཚེ་ས་བོན་ཞིག་པ་མེད་དེ། གང་གི་ཕྱིར་ན་ཇི་སྐད་བཤད་པའི་ཚུལ་གྱིས་མྱུ་གུ་ས་བོན་ལས་གཞན་མ་ཡིན་པའི་ཕྱིར། དེ་ལྟར་ན་ཆད་པའི་མཐའ་ལས་གྲོལ་ལོ། ། ས་བོན་དང་མྱུ་གུ་གཅིག་ཡིན་ན་མྱུ་གུའི་ཚེ་ས་བོན་ཡོད་པར་འགྱུར་བ་ཞིག་ན། མྱུ་གུའི་ཚེ་ས་བོན་ཡོད་ཅེས་བརྗོད་པར་མི་བྱ་སྟེ། གང་གི་ཕྱིར་ན་བདག་ལས་སྐྱེ་བ་བཀག་པའི་སྐབས་སུ་བསྟན་པའི་ཚུལ་གྱིས་གཅིག་ཉིད་དུ་ཡོད་པའང་མ་ཡིན་པ་དེའི་ཕྱིར་ཡང་ངོ༌། ། དེ་ལྟར་ན་རྟག་པའི་མཐའ་ལས་གྲོལ་བ་ཡིན་ནོ། ། དེ་སྐད་དུ་ཡང༌།
སཱ་ལུ་ལྗང་པའི་མདོ་ལས། ས་བོན་ཡོད་ན་མྱུ་གུ་ཇི་བཞིན་ཏེ། ། ས་བོན་གང་ཡིན་མྱུ་གུ་དེ་ཉིད་མིན། ། དེ་ལས་དེ་མིན་དེ་ཡང་མ་ཡིན་ཏེ། ། དེ་ཕྱིར་རྟག་མིན་ཆད་མིན་ཆོས་ཉིད་དོ། ། ཞེས་གསུངས་སོ། ། གལ་ཏེ་དེ་ཉིད་གཞན་གཉིས་དངོས་འགལ་ཡིན་པས་དེ་གཉིས་གང་ཡང་མ་ཡིན་པ་འགལ་ལོ་ཞེ་ན། ས་བོན་དང་མྱུ་གུ་གཉིས་ལ་རང་བཞིན་ཡོད་ན་ནི་གཅིག་པའམ་གཞན་ཞིག་ཏུ་འགྱུར་ན། རྨི་ལམ་དུ་རྨིས་པའི་ས་བོན་དང་མྱུ་གུ་ལྟར་རང་བཞིན་ཡོད་པ་མ་ཡིན་ན་དེ་ཉིད་དུ་གཞན་ཉིད་དུ་ག་ལ་འགྱུར། རྩ་བ་ལས་ཀྱང༌།
གང་ལ་བརྟེན་ཏེ་གང་འབྱུང་བ། ། དེ་ནི་རེ་ཞིག་དེ་ཉིད་མིན། ། དེ་ལས་གཞན་པའང་མ་ཡིན་ཕྱིར། ། དེ་ཕྱིར་རྟག་མིན་ཆད་པ་མིན། ། ཞེས་གསུངས་སོ། ། གཉིས་པ་འཐད་པ་ལ་གཉིས་ཏེ། དོན་དམ་དུ་རང་བཞིན་མེད་པ་དང༌། ཀུན་རྫོབ་ཏུ་རང་བཞིན་མེད་པའོ། ། དང་པོ་ནི། གཟུགས་སོགས་རང་བཞིན་སྐྱེ་མེད་དུ་ཁས་བླངས་དགོས་སོ། །
གལ་ཏེ་འཁོར་དུས་སུ་རང་གི་མཚན་ཉིད་ཀྱིས་གྲུབ་པ་རྒྱུ་རྐྱེན་ལ་རྟེན་ནས་འབྱུང་བར་གྱུར་ན། སྟོང་ཉིད་རྟོགས་པའི་རྣལ་འབྱོར་པ་འདིས་སྔར་གྱི་དངོས་པོའི་རང་བཞིན་ལ་སྐུར་བ་བཏབ་པས་དངོས་པོ་སྟོང་ཉིད་དུ་རྟོགས་པར་འགྱུར་ཏེ། དངོས་པོ་རང་བཞིན་གྱིས་གྲུབ་པ་རང་བཞིན་མེད་པར་རྟོགས་པའི་ཕྱིར་རོ། ། འདོད་ན་ཐོ་བ་ལ་སོགས་པ་བུམ་པ་འཇིག་བྱེད་ཀྱི་རྒྱུ་ཡིན་པ་ལྟར། སྟོང་ཉིད་དངོས་པོ་འཇིག་པའི་རྒྱུར་འགྱུར་ཏེ། སྟོང་ཉིད་བསྒོམས་པས་དངོས་པོ་སྔར་ཡོད་འཇིག་པར་བྱེད་པའི་ཕྱིར། དེ་ལྟར་གྱུར་པ་དེ་ནི་རིགས་པ་མ་ཡིན་པ་དེའི་ཕྱིར། གཟུགས་སོགས་དངོས་པོ་རང་བཞིན་གྱིས་ཡོད་པ་མ་ཡིན་པར་ཁས་བླང་བར་བྱའོ། ། ཇི་སྐད་དུ་འཕགས་པ་དཀོན་མཆོག་བརྩེགས་པའི་མདོ་ལས། འོད་སྲུངས་གཞན་ཡང་དབུ་མའི་ལམ་ཆོས་རྣམས་ལ་ཡང་དག་པར་སོ་སོར་རྟོག་པ་ནི་གང་སྟོང་པ་ཉིད་ཀྱིས་ཆོས་རྣམས་སྟོང་པར་མི་བྱེད་དེ།
ཆོས་རྣམས་ཉིད་སྟོང་པ་དང༌། མཚན་མ་མེད་པས་ཆོས་རྣམས་མཚན་མར་མེད་པ་མི་བྱེད་དེ། ཆོས་རྣམས་ཉིད་མཚན་མ་མེད་པ་དང༌། གང་སྨོན་པ་མེད་པས་ཆོས་རྣམས་སྨོན་པར་མེད་པ་མི་བྱེད་དེ། ཆོས་རྣམས་ཉིད་སྨོན་པ་མེད་པ་དང༌། གང་མངོན་པར་འདུ་བྱ་བ་མེད་པའང་ཆོས་རྣམས་མངོན་པར་འདུ་བྱ་བ་མེད་པར་མི་བྱེད་དེ། ཆོས་རྣམས་ཉིད་མངོན་པར་འདུ་བྱ་བ་མེད་པ་དང༌། གང་མ་སྐྱེས་པས་ཆོས་རྣམས་མ་སྐྱེས་པ་ཉིད་དུ་མི་བྱེད་དེ། ཆོས་རྣམས་ཉིད་མ་སྐྱེས་པ་ཉིད་དང༌། གང་མ་བྱུང་བས་ཆོས་རྣམས་མ་བྱུང་བར་མི་བྱེད་དེ།
ཆོས་རྣམས་ཉིད་མ་བྱུང་བ་དང༌། ཞེས་རྒྱ་ཆེར་གསུངས་པ་ལྟ་བུའོ། ། སེམས་ཙམ་པ་གང་དག་གཞན་དབང་རང་བཞིན་གྱིས་གྲུབ་པ་གཟུང་འཛིན་ཀུན་བཏགས་ཀྱིས་སྟོང་པར་ཁས་ལེན་པ་ལྟར་ན། རང་བཞིན་གྱིས་མི་སྟོང་བར་ཆོས་གཞན་གྱིས་སྟོང་པ་ཙམ་དུ་ཟད་པས་སྟོང་ཉིད་མཐོང་བའི་བློས་སྟོང་ཉིད་མ་ཡིན་པ་སྟོང་ཉིད་དུ་མཐོང་བར་འགྱུར་རོ། ། དེ་ལྟར་སྟོང་ཉིད་མཐོང་བའི་བློ་ལོག་ལྟར་གྱུར་པ་དེ་ཉིད་ཀྱིས་མྱ་ངན་ལས་འདའ་བར་འགྱུར་དགོས་ན། དེ་ལྟ་མ་ཡིན་ཏེ། བཞི་བརྒྱ་པ་ལས། བདག་ནི་མྱ་ངན་འདའ་འགྱུར་ཞེས། ། སྟོང་མིན་སྟོང་ལྟར་མཐོང་མིན་ཏེ། ། ལོག་ལྟས་མྱ་ངན་མི་འདའ་བར། །
དེ་བཞིན་གཤེགས་པ་རྣམས་ཀྱིས་གསུངས། ། ཞེས་པ་དང༌། རྩ་བ་ལས་ཀྱང༌། རྒྱལ་བ་རྣམས་ཀྱིས་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུངས། ། གང་དག་སྟོང་པ་ཉིད་ལྟ་བ། ། དེ་དག་སྒྲུབ་ཏུ་མེད་པར་གསུངས། ། ཞེས་སོ། ། རང་གི་སྡེ་པ་དག་གཞན་ལས་སྐྱེ་བ་བཀག་པ་མ་བཟོད་ནས་སྨྲས་པ། བདག་ལས་སྐྱེ་བ་བཀག་པ་ཡིན་གྱི་གཞན་ལས་སྐྱེ་བ་འདོད་དགོས་སོ། །
ཅི་སྟེ་མི་འདོད་ན་བདེན་པ་གཉིས་མེད་པ་གཅིག་ཁོ་ནར་འགྱུར་བས་གཞན་ལས་སྐྱེ་བ་ཡོད་དོ་ཞེ་ན། རིགས་པས་དཔྱད་ན་ཀུན་རྫོབ་ཏུ་ཡང་སྐྱེ་བ་མི་འགྲུབ་ལ། དོན་དམ་པར་ནི་བདེན་པ་གཉིས་ཞེས་བྱ་བ་ཡང་མེད་དེ། དགེ་སློང་དག་བདེན་པ་དམ་པ་ནི་གཅིག་སྟེ། འདི་ལྟ་སྟེ། མི་སླུ་བའི་ཆོས་ཅན་གྱིས་མྱ་ངན་ལས་འདས་པའོ། ། འདུ་བྱེད་ཐམས་ཅད་ནི་རྫུན་བསླུ་བའི་ཆོས་ཅན་ནོ། ། ཞེས་འབྱུང་བའི་ཕྱིར་རོ། ། གཉིས་པ་ཀུན་རྫོབ་ཏུ་རང་བཞིན་མེད་པར་བསྟན་པ་ལ་གཉིས། ཐ་སྙད་དུ་རིགས་པའི་རྣམ་དཔྱད་མི་འཇུག་པ་དང༌།
རྣམ་དཔྱད་བྱས་ན་ཐ་སྙད་ལ་ཡང་མཚུངས་པའོ། ། དང་པོ་ནི། འཇིག་རྟེན་ཐ་སྙད་ཀྱི་བདེན་པ་ནི་དོན་དམ་པའི་བདེན་པ་ལ་འཇུག་པར་བྱ་བའི་ཐབས་སུ་ཁས་བླང་བར་བྱ་བ་ཡིན་ལ། ཁས་ལེན་པ་དེའི་ཚེ་བདག་དང་གཞན་ལས་སྐྱེ་ཞེས་སོགས་ཀྱི་རིགས་པའི་རྣམ་པར་དཔྱད་པ་མི་བྱ་སྟེ། རྒྱུ་མཚན་གང་གི་ཕྱིར་ན། ཕྱི་ནང་གི་དངོས་པོ་འདི་དག་རིགས་པས་རྣམ་པས་དཔྱད་ན་དེ་ཁོ་ན་ཉིད་ཀྱི་བདག་ཉིད་ཅན་གྱི་དངོས་པོ་ལས་ཚུལ་རོལ་ཏེ་ཐ་སྙད་དུ་ཡང་སྐྱེ་བ་ལ་སོགས་ཀྱི་གནས་རྙེད་པ་མ་ཡིན་པ་དེའི་ཕྱིར། དེས་ན་འཇིག་རྟེན་པའི་བློ་ལ་ལྟོས་ནས་འདི་ཡོད་ན་འདི་འབྱུང་ཙམ་ཞིག་ཁས་བླང་བར་བྱ་སྟེ། འཕགས་པ་ལྷས། ཇི་ལྟར་ཀླ་ཀློ་སྐད་གཞན་གྱིས། ། གཟུང་བར་མི་ནུས་དེ་བཞིན་དུ། །
འཇིག་རྟེན་པ་ཡིས་མ་གཏོགས་པར། ། འཇིག་རྟེན་གཟུང་བར་ནུས་མ་ཡིན། ། ཞེས་པ་དང༌། བསྟན་བཅོས་ལས་ཀྱང༌། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། ། དམ་པའི་དོན་ནི་མ་རྟོགས་པར། ། མྱ་ངན་འདས་པ་ཐོབ་མི་འགྱུར། ། ཅེས་སོ། ། མདོ་ལས།
དཔེར་ན་ཤིང་དང་རྒྱུད་ལ་རྟེན་བྱས་ནས། ། ལག་པ་རྩོལ་བ་བྱས་གསུམ་ཚོགས་པ་ན། ། སྒྲོག་བྱེད་པི་ཝཾ་གླིང་བུ་ལ་སོགས་ལས། ། དེ་དག་ལས་སྐྱེས་སྒྲ་ཡང་འབྱུང་བར་འགྱུར། ། ཞེས་དང༌། མཁས་པ་ལ་ལས་བརྟག་བྱས་ཏེ། ། དེ་ནི་གང་ནས་འོང་བ་གར་སོང་ཞེས། ། ཕྱོགས་དང་ཕྱོགས་མཚམས་ཀུན་ཏུ་བརྟག་བྱས་ཀྱང༌། ། སྒྲ་ཡི་འོང་བའམ་འགྲོ་བ་རྙེད་མི་འགྱུར། ། དེ་ལྟར་རྒྱུ་དག་དང་ནི་རྐྱེན་དག་ལས། །
འདུ་བྱེད་གྱུར་པ་ཐམས་ཅད་འབྱུང་བ་སྟེ། ། ཡང་དག་མཐོང་བའི་རྣལ་འབྱོར་པ་ཡིས་ནི། ། འདུ་བྱེད་སྟོང་པ་གཡོ་བ་མེད་པར་མཐོང༌། ། ཕུང་པོ་དག་དང་སྐྱེ་མཆེད་ཁམས་རྣམས་ནི། ། ནང་ཡང་སྟོང་ལ་ཕྱི་རོལ་སྟོང་པ་སྟེ། ། བདག་ཉིད་ཀུན་གྱིས་སྟོང་ཞིང་གནས་མེད་ལ། ། ཆོས་ཀྱི་མཚན་ཉིད་ནམ་མཁའི་ངོ་བོ་ཉིད། ། ཅེས་གསུངས་པ་ལྟ་བུའོ། ། གཉིས་པ་ནི། གལ་ཏེ་ཀུན་བརྟགས་ཀྱི་སྐྱེ་བ་མེད་པ་ཡིན་གྱི་གཞན་དབང་གི་སྐྱེ་བ་རང་བཞིན་གྱིས་གྲུབ་པ་ཡོད་དོ་ཞེ་ན།
ཁྱོད་ཀྱིས་རང་བཞིན་གྱིས་སྐྱེ་བ་རིགས་པ་གང་གིས་འགྲུབ་པར་འགྱུར། དེ་ཁོ་ན་ཉིད་དཔྱོད་པའི་སྐབས་སུ་བཤད་པའི་རྡོ་རྗེ་གཟེགས་མའི་རིགས་པ་གང་ཞིག་གིས་དངོས་པོ་ཀུན་བདག་དང་གཞན་ལས་སྐྱེ་བར་རིགས་པ་མ་ཡིན་པའི་རིགས་པ་དེ་ཉིད་ཀྱིས་ཐ་སྙད་དུ་ཡང་རང་བཞིན་གྱིས་སྐྱེ་བ་རིགས་པ་མིན་པས་སོ། ། སློབ་དཔོན་བློ་གྲོས་བརྟན་པས། གང་དག་རྡོ་རྗེ་གཟེགས་མའི་རིགས་པས་བརྟགས་པ་འགོག་གི་གཞན་དབང་གི་ངོ་བོ་ནས་བཀག་པ་མ་ཡིན་ནོ་སྙམ་ན། མ་ཡིན་ཏེ། ཁྱོད་ཉིད་འདོད་པ་གཞན་དབང་དེ་ཉིད་ཀྱང་བརྟགས་པ་ཡིན་པའི་ཕྱིར་རོ། ། གལ་ཏེ་བདེན་པ་གཉིས་ཆར་དུ་ཡང་རང་བཞིན་གྱིས་སྐྱེ་བ་མེད་ན། དངོས་པོ་ཀུན་རྫོབ་པ་རྣམས་ཀྱི་ངོ་བོ་ཐ་སྙད་དུ་ཡང་མི་དམིགས་པར་འགྱུར་ཞེ་ན། དངོས་པོ་རང་བཞིན་གྱིས་སྟོང་པའི་གཟུགས་བརྙན་ལ་སོགས་པ་རྒྱུ་རྐྱེན་ཚོགས་པ་ལ་ལྟོས་པ་རྣམས་ཐ་སྙད་དུ་སྐྱེ་བར་མ་གྲགས་པའང་མིན་པའི་ཕྱིར། རྒྱུ་རང་བཞིན་མེད་ཀྱང་འབྲས་བུ་སྐྱེ་བ་མི་འགལ་བར་བསྟན་པ་ནི།
དཔེ་ཇི་ལྟར་ན་འབྲས་བུ་རང་བཞིན་མེད་ཀྱང་མི་འགལ་བ། མེ་ལོང་ནང་དུ་གཟུགས་བརྙན་ཤར་བ་དེར་ནི་གཟུགས་བརྙན་སོགས་རང་བཞིན་གྱིས་སྟོང་པ་ལས་ཤེས་པར་གཟུགས་བརྙན་དེའི་རྣམ་པ་ཅན་དུ་སྐྱེ་བར་འགྱུར་བ་ལྟར་ཕྱི་ནང་གི་དངོས་པོ་ཐམས་ཅད་དཔེ་དེ་བཞིན་དུ་རིགས་པའི་ངོར་རང་བཞིན་གྱིས་སྟོང་ན་ཡང་རང་བཞིན་གྱིས་སྟོང་པ་ཉིད་ཀྱི་རྒྱུ་རྐྱེན་དག ལས་འབྲས་བུ་རབ་ཏུ་སྐྱེ་བར་འགྱུར་རོ། ། ཆོས་ཐམས་ཅད་གཟུགས་བརྙན་དང་འདྲ་བར་ཡང་ཇི་སྐད་དུ། མེ་ལོང་ཤིན་ཏུ་ཡང་དག་ལ། ། ཇི་ལྟར་རང་བཞིན་མེད་པའི་གཟུགས། ། གཟུགས་བརྙན་སྣང་བ་དེ་བཞིན་དུ། ། ལྗོན་པ་ཆོས་རྣམས་ཤེས་པར་གྱིས། ། ཞེས་སོ། ། རང་བཞིན་མེད་པ་ལས་རང་བཞིན་མེད་པ་སྐྱེ་བའི་ལུང་ཡང༌།
བསྟན་བཅོས་ལས། ཇི་ལྟར་སྟོན་པས་སྤྲུལ་པ་ནི། ། རྫུ་འཕྲུལ་ཕུན་ཚོགས་ཀྱིས་སྤྲུལ་ཞིང༌། ། སྤྲུལ་པ་དེ་ཡང་སྤྲུལ་པ་ནི། ། སླར་ཡང་གཞན་ཞིག་སྤྲུལ་པ་ལྟར། ། དེ་བཞིན་བྱེད་པོ་དེ་ལས་གང༌། ། བྱས་པའང་སྤྲུལ་པའི་རྣམ་པ་བཞིན། ། དཔེར་ན་སྤྲུལ་པས་སྤྲུལ་གཞན་ཞིག ། སྤྲུལ་པ་མཛད་པ་དེ་བཞིན་ནོ། ། ཞེས་སོ། །
གསུམ་པ་བཤད་པའི་མཇུག་བསྡུ་བསྟན་པ་ནི། ཕྱི་ནང་གི་དངོས་པོ་དེ་དག་རྟག་པ་ཡང་མ་ཡིན་ཆད་པ་ཡང་མ་ཡིན་ཏེ། བདེན་པ་གཉིས་ཆར་སུའང་རང་བཞིན་མེད་པའི་ཕྱིར། རང་བཞིན་ཡོད་ན་ནི་རྟག་ཆད་གང་རུང་དུ་འགྱུར་ཏེ། རང་བཞིན་གྱིས་གྲུབ་ན་ནི་རྟག་པའམ་མི་རྟག་པ་ལས་མ་འདས་པའི་ཕྱིར་རོ། ། རྩ་བ་ལས། དངོས་པོ་ཡོད་པར་ཁས་བླངས་ན། ། རྟག་དང་ཆད་པར་ལྟ་བ་ནི། ། ཐལ་བར་འགྱུར་ཏེ་དངོས་དེ་ནི། ། རྟག་དང་མི་རྟག་འགྱུར་ཕྱིར་རོ། །
ཞེས་སོ། ། བཞི་པ་ལས་འབྲས་ཀྱི་འབྲེལ་པ་འཐད་པ་ལ་གསུམ་སྟེ། ལས་དང་འབྲས་བུ་ཆུད་མི་ཟ་བར་བསྟན་པ། གཞན་གྱི་ཀླན་ཀ་མི་འཇུག་པར་བསྟན་པ། ཀུན་གཞི་སོགས་བཤད་པ་དྲང་དོན་དུ་བསྟན་པའོ། ། དང་པོ་ནི། ཟུར་ན་གནས་པ་འགའ་ཞིག་གིས་ལས་བྱས་མ་ཐག་ཏུ་འགག་གམ་མི་འགག འགག་ན་ནི་མ་འོངས་པ་ན་འབྲས་བུ་བསྐྱེད་པའི་ནུས་པ་མེད་པར་འགྱུར་ལ། མི་འགག་ན་ནི་རྟག་པར་འགྱུར་རོ་ཞེས་བརྩད་པའི་ལན་དུ་སེམས་ཙམ་པ་རྣམས་ལས་འགག་ཀྱང་ཀུན་གཞིའི་སྟེང་དུ་ས་བོན་བཞག་པ་ལས་སྐྱེ་བས་སྐྱོན་མེད་པར་འདོད་དོ། ། བྱེ་བྲག་སྨྲ་བས་ཐོབ་པ་དང༌།
མདོ་སྡེ་བས་རྒྱུད་ཡོངས་སུ་འགྱུར་བའི་ཁྱད་པར་ལས་འབྲས་བུ་སྐྱེ་བས་སྐྱོན་མེད་པར་འདོད་དོ། ། དབུ་མ་པས་ནི་ཀུན་གཞི་སོགས་ལས་འབྲས་ཀྱི་རྟེན་དུ་མི་འདོད་དོ། ། འོ་ན་ཀུན་གཞི་སོགས་མེད་པས་འབྲས་བུ་ཆུད་ཟོས་པར་འགྱུར་རོ་ཞེ་ན། དངོས་པོ་རྣམས་བདེན་པ་གཉིས་ཆར་དུ་རང་བཞིན་མེད་པས་རྟག་ཆད་སྤངས་པར་མ་ཟད་ཀུན་གཞི་མེད་ཀྱང་ལས་འབྲས་ཀྱི་འབྲེལ་བ་འདི་སྐྱེད་པར་ནུས་ཏེ། གང་གི་ཕྱིར་ན་ལས་རང་བཞིན་གྱིས་མ་སྐྱེས་པས་རང་བཞིན་གྱིས་ལས་དེ་མི་འགག་ཅིང་རང་བཞིན་གྱིས་མ་འགག་པའི་ལས་ལས་འབྲས་བུ་འབྱུང་བ་མི་སྲིད་པ་ཡང་མ་ཡིན་པའི་ཕྱིར། ཀུན་གཞི་སོགས་མེད་ཀྱང་ལས་ཀྱི་འབྲས་བུ་སྐྱེད་ནུས་པ་དེའི་ཕྱིར་གནས་སྐབས་ལ་ལར་འགག་ནས་ཡུན་རིང་ལོན་ནས་ཀྱང༌། ལས་ཀྱི་དྲན་སྣང་ལ་བརྟེན་ནས་འབྲས་བུ་ཡང་དག་པར་ཏེ་ཕྱིན་ཅི་མ་ལོག་པར་འབྱུང་བར་རིགས་པར་གྱིས། ཇི་སྐད་དུ་རྩ་བ་ལས། གང་ཕྱིར་ལས་ནི་སྐྱེ་བ་མེད། ། འདི་ལྟར་རང་བཞིན་མེད་དེའི་ཕྱིར། །
གང་ཕྱིར་ལས་ནི་མ་སྐྱེས་པ། ། དེ་ཕྱིར་ཆུད་ཟར་མི་འགྱུར་རོ། ། ཞེས་པ་དང༌། རྒྱལ་པོ་ལ་གདམས་པའི་མདོ་ལས་ཀྱང༌། མི་ཡི་ཚེ་ཚད་ལོ་བརྒྱ་སྟེ། ། དེ་སྲིད་འཚོ་ཞེས་བརྗོད་མོད་ཀྱི། ། ལོ་ལ་ཕུང་པོར་སྤུངས་པ་མེད། ། སྒྲུབ་པ་དེ་ཡང་དེ་དང་མཚུངས། ། ཟད་པ་མེད་ཅེས་གང་སྨྲས་པ། ། སྟོང་པའི་ཚུལ་དུ་ཟད་པ་མེད། །
ཐ་སྙད་ཚུལ་དུ་ཟད་པ་བསྟན། ། ཞེས་འབྱུང་ངོ༌། ། ཐ་སྙད་དུ་ལས་འགག་ཀྱང་འབྲས་བུ་འབྱུང་བ་དཔེས་བསྟན་པ་ནི་རྨི་ལམ་དུ་དམིགས་པའི་ཡུལ་གྱི་བུད་མེད་དག་མཐོང་ནས་ནི། ཕྱིས་གཉིད་སད་དུས་ཀྱང་རྨི་ལམ་གྱི་བུད་མེད་དྲན་ནས་རང་བཞིན་མེད་ཀྱང་བླུན་པོ་འགའ་ཞིག་ལ་ཆགས་པ་སྐྱེ་བར་འགྱུར། དེ་བཞིན་དུ་རྨི་ལམ་གྱི་ཡུལ་དང་མཚུངས་པར་འགག་ཤིང་རང་བཞིན་ཡོད་པ་མ་ཡིན་པའི་ལས་ལས་ཀྱང་ལས་ཀྱི་དྲན་སྣང་ལ་བརྟེན་ནས་འབྲས་བུ་འབྱུང་བ་ཡོད་པ་ཡིན་ནོ། ། གཉིས་པ་གཞན་གྱི་ཀླན་ཀ་མི་འཇུག་པར་བསྟན་པ་ལ་གཉིས་ཏེ། འབྲས་བུ་ཐུག་མེད་དུ་ཐལ་བ་སྤང་བ་དང༌། འབྲས་བུ་ངེས་མེད་དུ་ཐལ་བར་སྤང་བའོ། ། དང་པོ་ནི། གལ་ཏེ་ལས་རང་བཞིན་གྱིས་མ་སྐྱེས་པ་ལ་ཟད་པ་མེད་པས་འབྲས་བུ་རྣམ་སྨིན་འབྱིན་པར་འདོད་ན།
རྣམ་སྨིན་འབྱིན་པར་འགྱུར་བའི་ལས་བཞིན་དུ་འབྲས་བུ་སྨིན་ཟིན་པའི་ལས་ལས་རྣམ་སྨིན་འབྱུང་བར་འགྱུར་རོ། ། དེ་ལྟ་ན་རྣམ་སྨིན་ཐུག་མེད་དུ་འགྱུར་རོ་ཞེ་ན། ཇི་ལྟར་ཡུལ་སྐྲ་ཤད་དང་རི་བོང་གི་རྭ་ནི་གནས་ཚུལ་ལ་ཡོད་པ་ཉིད་མིན་པར་མཚུངས་ཀྱང་མིག་ལ་རབ་རིབ་ཀྱི་སྐྱོན་ཡོད་པ་ཅན་གྱི་སྐྲ་ཤད་ཀྱི་རྣམ་པ་མཐོང་གི་དངོས་པོ་གཞན་རི་བོང་གི་རྭའི་རྣམ་པ་མཐོང་བ་མ་ཡིན་པ་ལྟར་དུ་ལས་གཉིས་རང་བཞིན་གྱིས་མ་འགག་པར་མཚུངས་ཀྱང་སྔར་སྨིན་མ་ཟིན་པའི་ལས་ལས་རྣམ་སྨིན་འབྱུང་ལ་སྨིན་ཟིན་པ་ལས་ནི་སླར་ཡང་འབྲས་བུ་སྨིན་པ་མིན་པ་དཔེ་དེ་བཞིན་དུ་ཤེས་པར་གྱིས་ཤིག གཉིས་པ་རྣམ་སྨིན་ངེས་མེད་དུ་ཐལ་བ་སྤང་བ་ནི། དགེ་བ་དང་མི་དགེ་བའི་ལས་ཀྱིས་འབྲས་བུ་བདེ་སྡུག་སོ་སོར་འབྱིན་པར་མ་ངེས་པར་ཐལ། རང་བཞིན་མེད་པར་མཚུངས་པའི་ཕྱིར་ཞེ་ན། རབ་རིབ་ཅན་གྱི་དཔེས་འབྲས་བུ་སྨིན་མ་སྨིན་གྱི་ཁྱད་པར་ཡོད་པར་མ་ཟད་འབྲས་བུ་བདེ་སྡུག་སོ་སོར་སྐྱེད་པ་ཡང་ངེས་པར་བསྟན་པ་ནི། རབ་རིབ་ཅན་གྱི་དཔེས་རང་བཞིན་མེད་ཀྱང་འབྲས་བུ་སྨིན་མ་སྨིན་གྱི་ངེས་པ་ཡོད་པར་གྲུབ་པ་དེའི་ཕྱིར་རྣམ་སྨིན་མི་དགེ་བ་སྟེ་ཡིད་དུ་མི་འོང་བ་ནི་ནག་པོ་མི་དགེ་བའི་ལས་ལས་འབྱུང་བ་ཡིན་ལ། རྣམ་སྨིན་དགེ་བ་ཉིད་དེ་ཡིད་དུ་འོང་བ་ནི་དགེ་བའི་ལས་ལས་འབྱུང་བ་ཡིན་པར་རབ་རིབ་ཅན་གྱི་དཔེ་ལས་མཐོང་ཤིང་ཁོང་དུ་ཆུད་པར་བྱའོ། ། ཟག་བཅས་ཀྱི་དགེ་བ་དང་མི་དགེ་བའི་བདེན་པར་མི་དམིགས་པའི་བློ་གྲོས་ཅན་གྱི་ཐར་བར་འགྱུར་ཏེ།
སྤྲོས་བྲལ་ཁོང་དུ་ཆུད་པའི་ཕྱིར། རིན་ཆེན་ཕྲེང་བ་ལས། གཉིས་ལ་མི་བརྟེན་ཐར་པར་འགྱུར། ། ཅེས་པ་བཞིན་ནོ། ། ལས་འབྲས་དཔྱད་ན་མ་གྲུབ་པས་འགའ་ཞིག་གིས་ལས་འབྲས་ལ་རིགས་པས་དཔྱད་ན་ཀུན་རྫོབ་འཇིག་པར་བྱེད་པར་དགོངས་ནས་ལས་འབྲས་རྣམས་ལ་རིགས་པས་སེམས་པ་དེ་དགག་པ་མཛད་དོ། ། ཇི་ལྟར་མཛད་ན། ལས་ཀྱི་འབྲས་བུ་རྣམ་པར་སྨིན་པ་ནི་བསམ་གྱིས་མི་ཁྱབ་བོ་ཞེས་པའི་ཚུལ་དུ་འབྱུང་ངོ༌། ། དེས་ན་ཇི་སྐད་བཤད་པའི་རིགས་པས་དངོས་པོ་རང་བཞིན་མེད་པ་ཡང་ཡིན། ནུས་པ་སོ་སོར་ངེས་པའི་རྟེན་ཅིང་འབྲེལ་བར་འབྱུང་བ་ཟབ་མོ་ཡང་འཐད་པས་སྣང་སྟོང་འགལ་བ་མེད་པའོ། ། འདི་ཇི་ལྟར་ཁོང་དུ་ཆུད་པར་བྱ་ཞེ་ན།
སྣང་གྲགས་ཀྱི་དངོས་པོ་འདི་དག་ཤེས་རབ་ཀྱིས་ཡོངས་སུ་བརྟག་པ་ན་སྐད་ཅིག་དང་རྒྱུན་གྱིས་མི་རྟག་པར་ཡོངས་སུ་འགྱུར་བར་མཐོང་ནས་རང་བཞིན་མེད་པར་ཁོང་དུ་ཆུད་པ་ཡིན་ལ། རང་བཞིན་སྟོང་པ་ཉིད་ཀྱི་དོན་ལ་ས་བོན་ལས་མྱུ་གུ་འབྱུང་ལ་མེ་དང་སོལ་བ་ལ་སོགས་པ་ལས་མ་ཡིན་པའི་རྒྱུ་འབྲས་ཀྱི་ངེས་པ་ཡང་མཐོང་བས་སྣང་སྟོང་འགལ་བ་མེད་པར་རྟོགས་ལ། དེ་ཉིད་ལས་བདེན་གཉིས་ཟུང་འཇུག་ཀྱང་རྟོགས་སོ། ། དེ་དག་རྟོགས་པས་ནི་ལས་དགེ་སྡིག་གི་བླང་དོར་ལ་གནས་ཤིང་རང་བཞིན་སྟོང་ཉིད་ཀྱི་དོན་རྟོགས་པའི་ལྟ་བས་མངོན་ཞེན་གྱིས་འཆིང་བ་བཅད་དེ། འཁོར་བའི་འཆིང་བ་ལས་གྲོལ་བར་འགྱུར་རོ། ། དེ་ཉིད་ཀྱི་དབང་དུ་བྱས་ནས། དགེ་མི་དགེ་མེད་བློ་ཅན་ཐར་འགྱུར་ཏེ། ། ཞེས་སོ། ། སྟོང་པ་ཉིད་ཀྱི་དོན་རང་བཞིན་མེད་པ་ཁོང་དུ་མ་ཆུད་པའི་ཉེས་པ་ཡང་བསྡུ་ན་གཉིས་ཏེ། སྟོང་པ་ཉིད་ཀྱི་དོན་མེད་པར་ལྟ་བ་དང༌།
ཡོད་པར་ལྟ་བའོ། ། དེ་ལ་དང་པོ་ལའང་གཉིས་ཏེ། སྟོང་པ་ཉིད་ཀྱིས་ལྟ་བ་ལ་མོས་པ་དང༌། མི་མོས་པའོ། ། དེ་ལ་དང་པོས་ནི། སྟོང་པ་ཉིད་ཁོ་ན་ལ་མཆོག་ཏུ་འཛིན་ཞིང༌། དེ་སྟོང་པ་ཉིད་དོན་ཡང་མེད་པར་བཟུང་ནས་ལས་རྒྱུ་འབྲས་ལ་སྐུར་བ་བཏབ་ནས་ངན་སོང་གི་གཡང་སར་ལྷུང་བའོ། ། འདི་ཉིད་དགག་པའི་དབང་དུ་མཛད་ནས། ལས་འབྲས་རྣམས་ལ་སེམས་པ་དགག་པར་མཛད། ཅེས་གསུངས་སོ། །
གཉིས་པ་ནི། སྟོང་པ་ཉིད་ལ་གཡང་སར་འདུ་ཤེས་ནས་འབྱུང་བ་དང་འཇིག་པ་མི་འཐད་པ་ཐལ་བ་སོགས་ཀྱི་དགག་པ་སྤྲོས་ཏེ་སྟོང་ཉིད་སྤོང་བར་བྱེད་པའོ། ། གཉིས་པ་ཡོད་པར་ལྟ་བ་ནི་སྟོང་ཉིད་ཀྱི་དོན་དངོས་པོར་བཏགས་ནས་དེའི་རྟེན་དངོས་པོ་ཡང་རྟོགས་པར་བྱེད་དོ། ། འདི་གཉིས་ཀྱིས་སྟོང་པ་ཉིད་སྤངས་པས་ཆོས་སྤོང་གི་ལས་ཀྱི་དབང་གིས་ངན་སོང་དུ་འགྲོ་བར་འགྱུར་ཏེ། རིན་ཆེན་ཕྲེང་བ་ལས། གཞན་ཡང་འདི་ནི་ལོག་བཟུང་ནས། ། བླུན་པོ་མཁས་པའི་ང་རྒྱལ་ཅན། ། སྤོང་བས་མི་རུང་བདག་ཉིད་ཅན། ། མནར་མེད་པར་ནི་སྤྱིའུ་གཙུག་འགྲོ། ། ཞེས་བཤད་དོ། །
གསུམ་པ་ཀུན་གཞི་སོགས་བཤད་པ་དྲང་དོན་དུ་བསྟན་པ་ནི། ཀུན་གཞི་མེད་པར་ཡང་ལས་འབྲས་ཀྱི་འབྲེལ་བ་འདོད་ན། ལངྐར་གཤེགས་པ་ལ་སོགས་པ་ལས། ཀུན་ནས་ཉོན་མོངས་པ་དང་རྣམ་བྱང་གི་ས་བོན་ཀུན་གཞིའི་རྣམ་ཤེས་གསུངས་པ་དང་འགལ་ལོ་ཞེ་ན། མི་འགལ་ཏེ། དངོས་པོ་ཐམས་ཅད་ལ་རྗེས་སུ་ཞུགས་པའི་ཕྱིར་སྟོང་པ་ཉིད་ལ་ཀུན་གཞིའི་སྒྲས་བསྟན་ནས་ཡོད་པར་བསྟན་ཅིང༌། དེར་མ་ཟད་ཕུང་པོ་ལ་བརྟེན་ནས་བཏགས་པའི་བདག་ཐ་སྙད་ཙམ་དུ་ཡོད་པ་ལ་དགོངས་ནས་གང་ཟག་ཉིད་ཀྱང་ཡོད་པར་བསྟན་ཏེ། དགེ་སློང་དག་ཕུང་པོ་ལྔ་ནི་ཁུར་རོ། ། ཁུར་ཁུར་བ་ནི་གང་ཟག་གོ ། ཞེས་གསུངས་པ་ལྟ་བུའོ། །
ཡང་ཁ་ཅིག་ལ་གཟུགས་སོགས་ཕུང་པོ་འདི་དག་འབའ་ཞིག་ཉིད་ཡོད་ཅེས་བསྟན་པ་འདི་ནི་ཐོག་མ་མེད་པ་ནས་མུ་སྟེགས་ཀྱི་ལྟ་བ་ལ་གོམས་པས་གོང་དུ་བསྟན་པ་དེ་ལྟར་ཆེས་ཟབ་མོ་སྟོང་པ་ཉིད་ཀྱི་དོན་རིགས་པར་མི་འགྱུར་བའི་གདུལ་བྱ་གང་ཡིན་པ་དེ་ལ་བསྟན་པ་ཡིན་ནོ། ། དགོས་པ་ནི་སྟོང་པ་ཉིད་ཀྱི་དོན་ལ་རིམ་གྱིས་གཞུག་པའི་དོན་དུ་ཡིན་ཞིང༌། རིམ་གྱིས་འཇུག་ཚུལ་ཡང་ཐོག་མར་ཀུན་གཞི་སོགས་བསྟན་པས་མུ་སྟེགས་ཀྱི་ལྟ་བ་ལས་ལོག་ནས་གསུང་རབ་ཀྱི་དོན་ལ་འཇུག་གོ ། ཞུགས་པ་ལས་ནི་གསུང་རབ་ཀྱི་དོན་སྟོང་ཉིད་རྟོགས་པ་ཡིན་ནོ། ། ཅིའི་ཕྱིར་ཐོག་མར་སྟོང་ཉིད་མི་སྟོན་ཞེ་ན། སྟོང་པ་ཉིད་ལ་གཡང་སར་འདུ་ཤེས་ནས་རྒྱབ་ཀྱི་ཕྱོགས་པས་དམ་པའི་ཆོས་ཀྱི་སྣོད་ལས་ཉམས་པའི་སྐྱོན་གཟིགས་ནས་ཐོག་མར་མ་བསྟན་ཏེ། ཇི་སྐད་དུ་འཕགས་པ་ལྷས། གང་ཞིག་གང་གང་ལ་དགའ་བ། ། དེ་ཡིས་དེ་དེ་སྔར་དཔྱད་བྱ། ། ཉམས་པར་གྱུར་པ་དམ་ཆོས་ཀྱི། །
སྣོད་ནི་ཅིས་ཀྱང་མ་ཡིན་ནོ། ། ཞེས་བཤད་དོ། ། གདུལ་བྱ་འཇུག་པའི་དོན་དུ་ཀུན་གཞི་སོགས་བསྟན་པར་མ་ཟད་སངས་རྒྱས་ཀྱིས་འཇིག་ཚོགས་ལ་ལྟ་བ་དང་བྲལ་བས་ངར་འཛིན་སྤངས་ཀྱང་ང་འཁོར་ལོས་བསྒྱུར་བའི་རྒྱལ་པོར་འགྱུར་ཞེས་པ་དང༌། ངའི་ཐེག་པ་སོགས་ཇི་ལྟར་བསྟན་པ་དེ་ལྟར་ཕྱི་ནང་གི་དངོས་པོ་རྣམས་རང་བཞིན་གྱིས་མེད་མོད་ཀྱི་ཡོད་ཅེས་བསྟན་པ་འདི་ནི་དཔེ་དེ་བཞིན་དུ་གདུལ་བྱ་དེ་ཁོ་ན་ཉིད་ལ་དྲང་བའི་དོན་ཉིད་དུ་བསྟན་པ་ཡིན་ནོ། ། དོན་ལ་མེད་ཀྱང་འཇིག་རྟེན་པའི་ངོར་མཛད་ནས་ཡོད་པར་གསུངས་པ་ཡང་ཇི་སྐད་དུ་ཤར་གྱི་རི་བོ་སྡེ་དང་མཐུན་པའི་ཚིགས་སུ་བཅད་པ་དག་ལས། གལ་ཏེ་འཇིག་རྟེན་རྣམ་འདྲེན་རྣམས། ། འཇིག་རྟེན་མཐུན་པར་མི་འཇུག་ན། ། སངས་རྒྱས་ཆོས་ཉིད་གང་ཡིན་དང༌། ། སངས་རྒྱས་ཡུལ་ཡང་ཤེས་མི་འགྱུར། ། ཕུང་པོ་དག་དང་ཁམས་རྣམས་དང༌། །
སྐྱེ་མཆེད་རང་བཞིན་གཅིག་བཞེད་ལ། ། ཁམས་གསུམ་པ་དག་སྟོན་མཛད་པ། ། འདི་ནི་འཇིག་རྟེན་མཐུན་འཇུག་ཡིན། ། མིང་མེད་པ་ཡི་ཆོས་རྣམས་ལ། ། བསམ་དུ་མེད་པའི་མིང་དག་གིས། ། སེམས་ཅན་རྣམས་ཡོངས་རབ་བརྗོད་པ། ། འདི་ནི་འཇིག་རྟེན་མཐུན་འཇུག་ཡིན། ། དངོས་མེད་ཉེ་བར་སྟོན་མཛད་ཅིང༌། ། སངས་རྒྱས་རང་བཞིན་ལ་ཞུགས་ནས། ། དངོས་མེད་འགའ་ཡང་འདིར་མེད་པ། །
འདི་ནི་འཇིག་རྟེན་མཐུན་འཇུག་ཡིན། ། ཞིག་པ་མེད་ཅིང་སྐྱོན་མེད་པ། ། ཆོས་ཀྱི་དབྱིངས་དང་མཉམ་འགྱུར་ཀྱང༌། ། བསྲེགས་པའི་བསྐལ་པ་སྟོན་མཛད་པ། ། འདི་ནི་འཇིག་རྟེན་མཐུན་འཇུག་ཡིན། ། དུས་གསུམ་དག་ཏུ་སེམས་ཅན་གྱི། ། རང་བཞིན་གནས་པ་མ་ཡིན་ལ། ། སེམས་ཅན་ཁམས་ཀྱང་སྟོན་མཛད་པ། ། འདི་ནི་འཇིག་རྟེན་མཐུན་འཇུག་ཡིན། ། ཞེས་གསུངས་སོ། །
མདོར་ན་འདིས་ཆོས་ཇི་སྙེད་གསུངས་པ་ཐམས་ཅད་འཇིག་རྟེན་པའི་ངོར་མཛད་ནས་གསུངས་ཞེས་བསྟན་ཏོ། ། གཞན་ལས་སྐྱེ་བ་བཀག་པ་དངོས་བསྟན་ཟིན་ཏོ། ། གཉིས་པ་ཞར་བྱུང་རྣམ་རིག་པའི་ལུགས་བཟློག་པ་ལ་གཉིས་ཏེ། གཞན་གཞུང་རྗེས་སུ་བརྗོད་པ། ཟློག་བྱེད་ཀྱི་ལན་བཤད་པའོ། ། དང་པོ་ནི་ས་དྲུག་པ་ལ་གནས་པའི་བྱང་ཆུབ་སེམས་དཔའ་རྣམས་རྟེན་འབྲེལ་རང་བཞིན་གྱིས་སྐྱེ་མེད་དུ་རྟོགས་པར་བསྟན་པ་མ་བཟོད་ནས། རྣམ་རིག་པ་རང་གི་རྟེན་འབྲེལ་གྱི་དེ་ཁོ་ན་ཉིད་རྟོགས་ཚུལ་ཇི་ལྟར་ཡིན་པ་བསྟན་པའི་ཕྱིར་དུ་སྨྲས་པ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་པའི་ས་དྲུག་པའི་བྱང་ཆུབ་སེམས་དཔའ་དེས་རྟེན་འབྲེལ་གྱི་དེ་ཁོ་ན་ཉིད་ཕྱི་རོལ་གྱི་དོན་གྱིས་དབེན་པའི་རྣམ་ཤེས་ཙམ་དུ་རྟོགས་པར་འགྱུར་ཏེ། ཇི་ལྟར་རྣམ་ཤེས་ཙམ་དུ་རྟོགས་ཤེ་ན། གཟུང་བ་འགོག་པའི་རིགས་པ་ལ་རྟེན་ཏེ།
གཟུང་བ་མེད་པར་རྟོགས་པས་དེ་ལ་ལྟོས་པའི་འཛིན་པ་མ་མཐོང་ཞིང༌། སྲིད་པ་གསུམ་པོ་ཕྱི་རོལ་གྱི་དོན་གྱིས་དབེན་པའི་རྣམ་ཤེས་ཙམ་དུ་ཐོས་བསམ་གྱིས་རྟོགས་པ་སྒོམ་བྱུང་གིས་གོམས་པར་བྱས་པས་གོམས་པ་རབ་ཏུ་གྱུར་པ་ན་བརྗོད་དུ་མེད་པའི་རྣམ་རིག་ཙམ་ཞིག་རྟོགས་པའི་རིམ་པ་ལས་རྟོགས་སོ། ། གལ་ཏེ་འདི་དག་ཕྱི་རོལ་མེད་པར་སེམས་ཉིད་ཡིན་ན་ནི་ཇི་ལྟར་དོན་གྱི་རྣམ་པ་ཅན་གྱི་ཤེས་པ་སྐྱེ་བར་འགྱུར་ཞེ་ན། སྨྲས་པ། ཇི་ལྟར་རླུང་གི་རྐྱེན་གྱིས་བསྐུལ་བས་རྒྱ་མཚོ་ཆེན་པོ་ལས་རྐྱེན་དང་འཚམ་པའི་ཆུ་རླབས་འབྱུང་བ་དེ་བཞིན་དུ། རླབས་དང་འདྲ་བའི་ཀུན་ནས་ཉོན་མོངས་པ་དང་རྣམ་བྱང་ཀུན་གྱི་ས་བོན་གྱི་རྐྱེན་རྒྱ་མཚོ་ལྟ་བུའི་ཀུན་གཞི་ལ་ཐོག་མ་མེད་པ་ནས་བརྒྱུད་དེ་འོངས་པའི་བག་ཆགས་ཀྱིས་བསྐྱེད་པའི་རྣམ་པར་ཤེས་པས་རང་ཉིད་འགག་བཞིན་པའི་གནས་སྐབས་སུ་རང་དང་རྗེས་སུ་མཐུན་པའི་རྣམ་ཤེས་ཕྱི་མ་འབྱུང་བའི་རང་གི་ནུས་པ་བཞག་པ་ལས་གཟུང་འཛིན་གཉིས་སུ་སྣང་བའི་རྣམ་པར་ཤེས་པ་ཙམ་ཞིག་འབྱུང་བ་ན་བྱིས་པ་རྣམས་གཟུང་འཛིན་དུ་རྟོག་པར་བྱེད་ཀྱི་ཤེས་པ་ལས་ཐ་དད་པའི་གཟུང་བ་ནི་མེད་དོ། ། གསུང་རབ་ཀྱི་དགོངས་པ་རྣམ་རིག་ཏུ་གནས་པ་དེའི་ཕྱིར་གཞན་གྱི་དབང་གི་ངོ་བོ་གང་ཡིན་པ་གདོན་མི་ཟ་བར་ཁས་བླངས་དགོས་ཏེ། སྦྲུལ་དུ་འཁྲུལ་པའི་གཞི་ཐག་པ་ལ་སོགས་པ་ལྟར་དངོས་པོ་བརྟགས་པར་ཡོད་པ་གཟུང་འཛིན་ལ་སོགས་པར་འཁྲུལ་པའི་རྒྱུར་གྱུར་པའི་ཕྱིར་རོ། ། གལ་ཏེ་དེ་དག་མེད་ན་ནི་འཁྲུལ་པར་ཡང་མི་འགྱུར་ཏེ། འཁྲུལ་རྒྱུ་མེད་པས་ནམ་མཁའ་ལ་བུམ་པ་ལ་སོགས་པར་འཁྲུལ་པ་མི་འབྱུང་བ་བཞིན་ནོ། །
ཀུན་ནས་ཉོན་མོངས་པ་དང་རྣམ་པར་བྱང་བའི་རྒྱུར་གྱུར་པའི་ཕྱིར་ཡང་ཡོད་དོ། ། ཡོད་པའི་ཚུལ་ཡང་ཕྱི་རོལ་གྱི་གཟུང་བ་ལ་ལྟོས་པ་མེད་པར་གཉིས་སྣང་གི་བག་ཆགས་ཡོངས་སུ་སྨིན་པ་ལས་འབྱུང་བར་འགྱུར་བ་དང༌། རྫས་སུ་ཡོད་པ་དང༌། སྤྲོས་པ་ཀུན་གྱི་ཡུལ་མ་ཡིན་པའི་རང་བཞིན་དུ་ཡོད་པའོ། ། དངོས་པོ་བརྟགས་པར་ཡོད་པའི་རྒྱུན་ནི་རྫས་སུ་ཡོད་པ་དང་དོན་གཅིག་པའི་ཕྱིར་ལོགས་སུ་མི་བགྲང་བས་ཁྱད་པར་གསུམ་ལྡན་དུ་ཡོད་ཅེ་ན། གཉིས་པ་ཟློག་པའི་ལན་བཤད་པ་ལ་དྲུག་སྟེ། རིགས་པའི་གནོད་བྱེད་བརྗོད་པ་དང༌། ངེས་ལེགས་མི་འཐོབ་པར་བསྟན་པ། ཀུན་རྫོབ་ལ་ཀླན་ཀ་སྤོང་བ། སེམས་ཙམ་གསུངས་པའི་དགོངས་པ་བསྟན་པ།
སེམས་ཙམ་པ་ལ་གདམས་པ་བརྗོད་པ། སྒྲུབ་བྱེད་ལུང་གཞན་བཟློག་པའོ། ། དང་པོ་ལ་གསུམ་སྟེ། ཤེས་བྱ་མེད་པའི་ཤེས་བྱེད་ཡོད་པ་དགག གཉིས་མེད་ཀྱི་གཞན་དབང་རྫས་སུ་གྲུབ་པ་དགག ཉེས་སྤོང་གི་ལན་ལ་རིགས་པའི་གནོད་བྱེད་བརྗོད་པའོ། ། དང་པོ་ལ་གཉིས་ཏེ། རྒྱས་པར་བཤད་པ་དང༌། བཤད་པའི་དོན་བསྡུ་བའོ། ། དང་པོ་ལ་དྲུག་སྟེ།
རྨི་ལམ་གྱི་དཔེས་མི་འགྲུབ་པ། རབ་རིབ་ཀྱི་དཔེས་མི་འགྲུབ་པ། རྟེན་དང་དམིགས་པ་སུན་ཕྱུང་བ། སྒྲུབ་བྱེད་རིལ་བསྒྲུབ་བྱ་དང་མཚུངས་པ། ལུང་གིས་གནོད་པ་སྤོང་བ། སྒྲུབ་བྱེད་དཔེ་བཞིན་བཟློག་པའོ། ། དང་པོ་ལ་བཞི་སྟེ། མཐུན་སྣང་དུ་གྲུབ་པར་འདོད་པ་དགག་པ། དྲན་པའི་རྟགས་མེད་པར་བསྟན་པ། སྒྲུབ་བྱེད་ཀྱི་ལན་གཞན་ཡང་དགག་པ།
ཡུལ་ཤེས་ཡོད་མེད་མཚུངས་པར་བསྟན་པའོ། ། དང་པོ་མཐུན་སྣང་དུ་སྒྲུབ་པར་འདོད་པ་དགག་པ་ནི། ཡུལ་མེད་པའི་ཡུལ་ཅན་མི་འཐད་པར་དགོངས་ནས་ཕྱི་རོལ་གྱི་དོན་མེད་པར་དོན་སྣང་གི་སེམས་ཡོད་པའི་དཔེར་ནི་གང་དུ་ཡོད་ཅེས་དབུ་མ་པས་དྲིས་པའི་ཚེ་ལན་སྨྲས་པ། ཁང་མིག་ཤིན་ཏུ་དོག་པའི་ནང་དུ་གཉིད་ལོག་པའི་རྨི་ལམ་དུ་གླང་པོ་ཆེའི་ཁྱུ་རྨིས་པའི་ཚེ་གླང་པོ་ཆེ་ཤོང་བའི་གོ་སྐབས་མེད་པས་གླང་པོ་ཆེ་མེད་ཀྱང་གླང་པོ་ཆེ་སྣང་བའི་ཤེས་པ་ཡོད་པ་ཇི་ལྟ་བ་བཞིན་ནོ་ཞེ་ན། བསམ་པར་བྱ་སྟེ་རྣམ་རིག་པ་ཁྱོད་ཀྱིས་བཀོད་པའི་རྨི་ལམ་གྱི་དཔེ་དབུ་མ་པའི་ངོར་ཡུལ་མེད་པར་ཡུལ་ཅན་ཤེས་པ་བདེན་པར་ཡོད་པའི་དཔེ་ཡང་དག་ཏུ་ཡོད་པ་མ་ཡིན་པར་ཐལ། གང་གི་ཚེ་དབུ་མ་པ་ང་ལ་རྨི་ལམ་ན་ཡང་སེམས་བདེན་པར་ཡོད་པར་མིན་པ་དེའི་ཚེའོ། ། གཉིས་པ་དྲན་པའི་རྟགས་མེད་པར་བསྟན་པ་ནི། གལ་ཏེ་གཉིད་སད་པའི་ཚེ་རྨི་ལམ་གྱི་ཤེས་པ་ཉམས་སུ་མྱོང་བ་དྲན་པ་ལས་ཡིད་ཀྱི་ཤེས་པ་འཁྲུལ་པ་ཡོད་པར་འགྲུབ་ཅེ་ན།

ཕྱི་རོལ་གྱི་ཡུལ་གླང་པོ་ཆེ་ཡང་རྨི་ལམ་རྨིས་པའི་ཤེས་པ་དེ་བཞིན་དུ་ཡོད་པར་འགྱུར་རོ། ། དེ་ཅིའི་ཕྱིར་ཞེ་ན། ཇི་ལྟར་ཁྱོད་ཀྱིས་ངས་གླང་པོ་ཆེ་མཐོང་ངོ་སྙམ་པ་དེ་འདྲ་བ་ཕྱི་རོལ་གྱི་ཡུལ་ལ་ཡང་ཡོད་པར་མཚུངས་པའི་ཕྱིར། གསུམ་པ་སྒྲུབ་བྱེད་ཀྱི་ལན་གཞན་ཡང་དགག་པ་ལ་གཉིས་ཏེ། རྨི་ལམ་གྱི་ཡུལ་ཤེས་བདེན་མེད་དུ་བསྟན་པ། སད་པའི་ཡུལ་ཤེས་བདེན་མེད་དུ་བསྟན་པའོ། ། དང་པོ་ནི། གལ་ཏེ་གཉིད་ཀྱི་རྐྱེན་གྱིས་དཀྲུག་པས་རྨི་ལམ་གྱི་ནང་དུ་མིག་གི་བློ་མི་སྲིད་པས་དེའི་ཡུལ་མིག་གི་སྐྱེ་མཆེད་ཀྱིས་གཟུང་བར་བྱ་བའི་གླང་པོ་ཆེའི་གཟུགས་ཡོད་པ་མ་ཡིན་པ་ལ་གླང་པོ་ཆེའི་གཟུགས་སྣང་བའི་ཡིད་ཀྱི་ཤེས་པ་ཁོ་ན་ཡོད་པས་དེའི་རྣམ་པ་ལས་ཕྱི་རོལ་གྱི་ཡུལ་ཉིད་དུ་ཞེན་པ་ཙམ་མོ། ། རྨི་ལམ་ཇི་ལྟ་བ་དེ་བཞིན་དུ་སད་པའི་གནས་སྐབས་འདིར་ཡང་ཕྱི་རོལ་གྱི་དོན་མེད་པར་དོན་སྣང་གི་ཤེས་པ་འབྱུང་བར་འདོད་ན་རྨི་ལམ་དུ་དོན་མེད་པར་དོན་སྣང་གི་ཤེས་པ་འབྱུང་བ་དེ་ལྟ་ཡང་མ་ཡིན་ཏེ། ཇི་ལྟར་ཁྱོད་ཀྱི་ལུགས་ལ་རྨི་ལམ་དུ་ཕྱི་རོལ་གྱི་ཡུལ་རང་བཞིན་གྱིས་མ་སྐྱེས་པ་དེ་བཞིན་དུ་བརྟག་ན་ཡིད་ཀྱང་རང་བཞིན་གྱིས་མ་སྐྱེས་ལ་མ་བརྟག་པའི་ངོ་ན་སེམས་སྣང་བ་ལྟར་ཡུལ་ཡང་སྣང་བའོ། ། སད་པའི་ཚེ་གཟུགས་བརྙན་མཐོང་བ་ན་མིག་དང་གཟུགས་དང་རྣམ་ཤེས་གསུམ་ཀར་སྣང་ཙམ་དུ་ཡོད་པར་མཚུངས་པ་དེ་བཞིན་དུ་རྨི་ལམ་དུ་ཡང་ཡུལ་གཟུགས་ཡོངས་སུ་གཅོད་པ་ནི་མིག་དང་གཟུགས་དང་རྣམ་ཤེས་གསུམ་ཀར་དམིགས་པ་ཡིན་ནོ། །
འོ་ན་རྨི་ལམ་དུ་ལས་སོག་པར་འགྱུར་ཏེ། སད་པའི་གནས་སྐབས་དང་ཡུལ་ཅན་སོགས་ཡོད་མེད་མཚུངས་ཕྱིར་རོ་ཞེ་ན། རྗེས་ཀྱི་གསོས་འདེབས་པ་ཡོད་ན་ནི་སོག་པར་འགྱུར་ལ། མེད་ན་ནི་སད་པ་ཉིད་གཉེན་པོར་འགྲོ་བས་སོགས་པར་མི་འགྱུར་རོ་ཞེས་པཎྜི་ཏ་པ་ར་ཧེ་ཏས་བཞེད་དོ། ། སྐྲ་ཤད་དང་རི་བོང་གི་རྭ་རང་བཞིན་མེད་པར་མཚུངས་ཀྱང་རབ་རིབ་ཅན་གྱིས་སྐྲ་ཤད་མཐོང་ལ་རི་བོང་གི་རྭ་མི་མཐོང་བ་བཞིན་དུ། དགེ་བ་དང་སྡིག་པའི་ལས་ཀྱི་རྣམ་སྨིན་སོ་སོར་ངེས་པར་བསྟན་ཞེས་ལན་བཏབ་ན་ལེགས་སོ། ། ཇི་ལྟར་རྨི་ལམ་གྱི་གནས་སྐབས་དེར་མིག་དང་མིག་གི་ཡུལ་དང་སྟེ་གཟུགས་གཉིས་རང་བཞིན་གྱིས་མེད་པ་དེ་བཞིན་དུ་དེས་བསྐྱེད་པའི་སེམས་མིག་གི་རྣམ་པར་ཤེས་པའང་མེད་པས་གསུམ་པོ་ཐམས་ཅད་ཀྱང་རྫུན་པ་ཡིན་ཏེ། སྣང་ལ་རང་བཞིན་མེད་པར་མཚུངས་པའི་ཕྱིར། ལྷག་མ་རྣ་བ་དང་སོགས་པ་ཡིད་ཀྱི་བར་གྱི་ཡུལ་དང་དབང་པོ་རྣམ་པར་ཤེས་པ་གསུམ་པོའང་སྐྱེ་བ་མེད་དོ། ། རྨི་ལམ་དུ་ཡང་ཡུལ་དང་དབང་པོ་དང་རྣམ་པར་ཤེས་པ་གསུམ་ཀར་ཡང་རྫུན་པ་དེའི་ཕྱིར།
རྨི་ལམ་དུ་དབང་པོ་དང་དོན་མེད་པར་ཡིད་ཤེས་བདེན་པར་མི་རིགས་སོ། ། གཉིས་པ་སད་པའི་ཡུལ་ཤེས་བདེན་མེད་དུ་བསྟན་པ་ནི། རྨི་ལམ་གྱི་ཡུལ་དང་དབང་པོ་དང་རྣམ་པར་ཤེས་པ་གསུམ་ཀར་མི་བདེན་པར་བསྒྲུབས་ནས་དཔེ་དེ་ཉིད་ཀྱི་སྒོ་ནས་སད་པའི་ཡུལ་དང་ཤེས་པ་ཡང་མི་བདེན་པར་བསྟན་པ་ནི། རྨི་ལམ་གྱི་ཡུལ་དང་དབང་པོ་དང་རྣམ་པར་ཤེས་པ་བརྫུན་པ་ཇི་ལྟ་བ་དེ་བཞིན་དུ་སད་པའི་གནས་སྐབས་འདིར་ཡང་སྣོད་བཅུད་ཀྱི་དངོས་པོ་རྣམས་བརྫུན་པའི་རང་བཞིན་ཡིན་པས་བྱེ་བྲག་ཏུ་ཡུལ་ཅན་གྱི་སེམས་དེ་དག་ཀྱང་ཡོད་པ་མ་ཡིན་ལ་སྤྱོད་ཡུལ་གཟུགས་སོགས་ཀྱང་མེད་ཅིང་རྟེན་དབང་པོ་རྣམས་ཀྱང་མེད་དོ། ། དངོས་པོ་རྣམས་རྨི་ལམ་དང་སྒྱུ་མ་དང་མཚུངས་པར་ཡང༌། ཇི་སྐད་དུ་ཏིང་ངེ་འཛིན་རྒྱལ་པོ་ལས། ཇི་ལྟར་ཕ་མའི་སེམས་ཅན་དམིགས་པ་ལྟར། ། སྣང་བ་དེ་ཉིད་དུ་ནི་ཡང་དག་མིན། ། སྒྱུ་མ་ལྟ་བུ་རྨི་ལམ་དང་འདྲ་བ། ། དེ་ལྟའི་ཆོས་ནི་བདེ་བར་གཤེགས་པས་བསྟན། །
ཞེས་པ་དང༌། སྲིད་པའི་འགྲོ་བ་རྨི་ལམ་ལྟ་བུ་སྟེ། ། འདི་ལ་སུ་ཡང་མི་འཆི་སྐྱེ་བ་མེད། ། སེམས་ཅན་མི་དང་སྲོག་ཀྱང་མི་རྙེད་དེ། ། ཆོས་འདི་རྣམས་ནི་ལྦུ་བ་ཆུ་ཤིང་འདྲ། ། ཞེས་གསུངས་སོ། ། བཞི་པ་ཡུལ་ཤེས་ཡོད་མེད་མཚུངས་པར་བསྟན་པ་ནི། རྨི་ལམ་སད་པ་ལ་སྦྱར་བས་རྨི་ལམ་གྱི་གསུམ་ཀར་སྣང་ཙམ་དུ་ཡོད་པར་མཚུངས་པར་སྟོན་པ་ནི། འཇིག་རྟེན་འདི་ན་ཇི་ལྟར་སད་པའི་གནས་སྐབས་ན་ཡུལ་དབང་རྣམ་ཤེས་གསུམ་ཡོད་པར་དམིགས་པ་དེ་བཞིན་དུ་ཇི་སྲིད་དུ་ཐ་སྙད་པའི་གཉིད་མ་སད་པ་དེ་སྲིད་དུ་རྨི་ལམ་གྱི་གནས་སྐབས་དེ་ལ་སེམས་དམིགས་པ་ལྟར་དབང་པོ་དང་དོན་ཡང་དམིགས་པས་ན་གསུམ་པོ་ཡོད་པ་ཡིན་ནོ། ། སད་པ་རྨི་ལམ་ལ་སྦྱར་བས་སད་པའི་གསུམ་པོ་ཡང་རང་བཞིན་མེད་པར་མཚུངས་པར་སྟོན་པ་ནི།
ཐ་སྙད་པའི་གཉིད་སད་པར་གྱུར་ན་རྨི་ལམ་གྱི་གསུམ་ཀར་ཡོད་པ་མིན་པ་ལྟར་ཇི་སྲིད་གཏི་མུག་གི་གཉིད་ཡོད་པ་དེ་སྲིད་དུ་གསུམ་ཀར་ཡོད་ལ་གཏི་མུག་གི་གཉིད་ཟད་པ་ལས་སྤྲོས་པ་ཐམས་ཅད་དང་བྲལ་བའི་ཆོས་ཀྱི་དབྱིངས་མངོན་སུམ་དུ་བྱས་པའི་ཚེ་རྨི་ལམ་གསུམ་པོ་དེ་སད་པའི་དུས་ན་མི་སྣང་བ་དེ་བཞིན་དུ་འཁྲུལ་བའི་སྣང་བ་ཡོད་པ་མ་ཡིན་ནོ། ། དེ་ལྟར་ན་རྨི་ལམ་ན་ཡང་སྣང་ཙམ་དུ་གསུམ་ཀར་ཡོད་ཅིང་དོན་ལ་མེད་པས་ཕྱི་རོལ་མེད་པར་ཤེས་པ་ཡོད་པའི་དཔེ་མི་འགྲུབ་བོ། ། གཉིས་པ་རབ་རིབ་ཀྱི་དཔེས་མི་གྲུབ་པར་བསྟན་པ་ལ་གསུམ་སྟེ། ཡུལ་ཤེས་ཡོད་མེད་མཚུངས་པར་བསྟན། ཡུལ་མེད་པའི་ཡུལ་ཅན་ཡོད་པ་དགག ཉེས་སྤོང་གི་ལན་ལ་གནོད་བྱེད་བརྗོད་པའོ། ། དང་པོ་ནི། རབ་རིབ་ཅན་གྱིས་ཡོད་པ་མ་ཡིན་པའི་སྐྲ་ཤད་ལ་དམིགས་པའི་ཕྱིར། ཕྱི་རོལ་གྱི་དོན་མེད་ཀྱང་རྣམ་ཤེས་ཡོད་དོ་ཞེ་ན། དེ་ཡང་མི་འཐད་དེ།
ཅིའི་ཕྱིར་ཞེ་ན། རབ་རིབ་དང་བཅས་པའི་དབང་པོ་ལ་བརྟེན་པའི་མིག་བློ་གང་གིས་བདག་རྐྱེན་ལ་སྐྱོན་ཞུགས་པའི་མཐུ་ལས་སྐྲ་ཤད་ལ་སོགས་པ་རྣམས་མཐོང་བ་གང་ཡིན་པ་དེ་ལ་ཡང་རབ་རིབ་ཅན་གྱིས་མཐོང་བའི་བློ་ལ་ལྟོས་ནས་སྐྲར་སྣང་གི་ཤེས་པ་དང་ཡུལ་སྐྲ་ཤད་གཉིས་ཀར་བདེན་པ་ཡིན་ལ། རབ་རིབ་དང་བྲལ་བའི་དོན་གསལ་བར་མཐོང་བ་ལ་ནི་སྐྲ་ཤད་དང་སྐྲ་ཤད་ཀྱི་ཡུལ་ཅན་གཉིས་ཀའང་བརྫུན་པར་དེས་ན་ཡུལ་མི་བདེན་པ་ལྟར་ཤེས་པ་ཡང་མི་བདེན་པར་གདོན་མི་ཟ་བར་འདོད་པར་བྱེད་དགོས་སོ། ། གཉིས་པ་ཡུལ་མེད་པའི་ཡུལ་ཅན་ཡོད་པ་དགག་པ་ནི། གལ་ཏེ་ཤེས་བྱ་སྐྲ་ཤད་ཀྱི་རྣམ་པ་ཙམ་ཡང་མེད་པར་སྐྲ་སྣང་གི་བློ་ཡོད་ན་སྐྲ་ཤད་འཛག་པར་སྣང་བ་དེའི་ཡུལ་མཁར་གཞོང་ལ་སོགས་པའི་སྣོད་དང་མིག་ནི་རྗེས་སུ་འབྲེལ་བའི་རབ་རིབ་མེད་པའི་མིག་ཅན་ལའང་ཡུལ་སྐྲ་ཤད་མེད་པར་མཚུངས་པའི་ཕྱིར། སྐྲ་ཤད་སྣང་བའི་བློ་སྐྱེ་བར་འགྱུར་བ་ཞིག་ན། རབ་རིབ་མེད་པ་ལ་སྐྲ་ཤད་སྣང་བ་དེ་ལྟར་མ་ཡིན་པའི་ཕྱིར་ཡུལ་མེད་པར་ཡུལ་ཅན་ཤེས་པ་ཡོད་པ་དེ་ནི་མ་ཡིན་ནོ། ། ཡུལ་ནི་ཤེས་པའི་རྒྱུ་མ་ཡིན་གྱི་རབ་རིབ་ཅན་གྱི་དབང་པོ་ཡིན་ནོ་ཞེ་ན། འོ་ན་དབང་པོ་དེ་སྐྲ་ཤད་ཀྱི་རྒྱུར་ཡང་འགྱུར་བས་ཡུལ་མེད་པའི་ཤེས་པ་ཡོད་པར་མི་འགྲུབ་བོ། ། གཉིས་པ་ཉེས་སྤོང་གི་ལན་ལ།
ཉེས་སྤོང་འགོག་པ་དང༌། གནོད་བྱེད་བརྗོད་པའོ། ། དང་པོ་ནི། ཡུལ་སྐྲ་ཤད་ཡོད་པ་དང་མེད་པས་ཤེས་པ་སྐྱེ་བ་དང་མི་སྐྱེ་བར་ངེས་ན་དེ་ལྟར་གྱུར་ན་ཡང་འདིར་ཤེས་བྱ་སྐྲ་ཤད་ཡོད་པས་སྐྲ་ཤད་སྣང་བའི་བློ་སྐྱེ་སྐྲ་ཤད་ཀྱི་དངོས་པོ་དང་བྲལ་བས་མི་སྐྱེ་བ་མ་ཡིན་གྱི་སྐྲ་ཤད་སྣང་བའི་བག་ཆགས་ཡོངས་སུ་སྨིན་པ་དང་མ་སྨིན་པའི་ལས་ཡིན་ནོ། ། དེས་ན་རབ་རིབ་དང་བྲལ་བའི་མཐོང་བ་དག་པ་དེ་ལ་སྐྲར་སྣང་གི་བློ་མི་འབྱུང་སྟེ། སྐྲར་སྣང་གི་བློའི་ནུས་པ་ཡོངས་སུ་སྨིན་པ་མེད་པ་དེའི་ཕྱིར་གཅིག་ཤོས་ལ་ནུས་པ་ཡོངས་སུ་སྨིན་པ་ཡོད་པར་སྐྲར་སྣང་གི་བློ་འབྱུང་བ་དེ་བས་ན་ཁྱོད་ཀྱི་ཐལ་བ་ལ་ཁྱབ་པ་མེད་དོ་ཞེ་ན། གཉིས་པ་གནོད་བྱེད་བརྗོད་པ་ལ་གཉིས་ཏེ། ནུས་པ་མི་གྲུབ་པར་བསྟན་པ། ནུས་པ་ཇི་ལྟར་མེད་པའི་ཚུལ། དང་པོ་ནི།
གལ་ཏེ་ནུས་པ་ཞེས་བྱ་བ་འགའ་ཞིག་ཡོད་ན་ནི་ནུས་པ་སྨིན་པ་དང་མ་སྨིན་པ་དག་ལས་རྣམ་པར་ཤེས་པ་འབྱུང་བ་དང་མི་འབྱུང་བ་ཞིག་ཏུ་འགྱུར་ན། འོག་ནས་འཆད་པའི་རིགས་པས་ནུས་པ་དེ་མེད་པའི་ཕྱིར་བག་ཆགས་སྨིན་མ་སྨིན་ལས་ཤེས་པ་སྐྱེ་མི་སྐྱེའི་ངེས་པ་འདི་ནི་གྲུབ་པ་མ་ཡིན་ནོ། ། གཉིས་པ་ལ་གཉིས་ཏེ། དྲི་བ་བཀོད་པ་དང༌། དགག་པ་བསྟན་པའོ། ། དང་པོ་ནི་ཇི་ལྟར་ནུས་མེད་ཅེ་ན། རྣམ་པར་ཤེས་པ་འདིར་ནུས་པ་ཞེས་བྱ་བ་ཡོངས་སུ་རྟོགས་ན། རྣམ་པར་ཤེས་པ་ད་ལྟར་བ་དང་འབྲེལ་བ་ཞིག་གམ། མ་འོངས་པ་དང་འབྲེལ་བའམ། འདས་པས་བཞག་པ་གཅིག་ཏུ་འགྱུར་གྲང༌།
གཉིས་པ་དགག་པ་བསྟན་པ་ལ་གསུམ་སྟེ། ད་ལྟར་བའི་ནུས་པ་དགག མ་འོངས་པའི་ནུས་པ་དགག འདས་པའི་ནུས་པ་དགག་པའོ། ། དང་པོ་ནི། རྣམ་པར་ཤེས་པ་སྐྱེས་པ་ད་ལྟར་བ་ལ་ད་ལྟར་བ་སྐྱེད་བྱེད་ཀྱི་ནུས་པ་སྲིད་པ་ཡོད་པ་མ་ཡིན་ཏེ། ད་ལྟར་བ་སྐྱེ་བྱེད་ཀྱི་ད་ལྟར་བའི་ནུས་པ་འདོད་པའི་ཚེ་དྲུག་པ་འབྲེལ་བ་དང༌། ལྔ་པ་འབྱུང་ཁུངས་གང་རུང་དུ་འབྱུང་བ་ཞིག་ན་གཉིས་ཀ་ལྟར་ཡང་མི་འཐད་པས་སོ། ། དྲུག་པ་འབྲེལ་བར་འདོད་དོ་ཞེ་ན། རྣམ་པར་ཤེས་པ་ད་ལྟ་བའི་ནུས་པས།
རྣམ་པར་ཤེས་པ་ད་ལྟར་བ་བསྐྱེད་དོ་ཞེས་ནུས་པ་དང་རྣམ་ཤེས་གཞི་མཐུན་གྱི་དྲུག་པ་ཡིན་པ་དེའི་ཚེ་རྣམ་པར་ཤེས་པ་ད་ལྟར་བའི་འབྲས་བུའི་ངོ་བོར་གྱུར་པ་ཉིད་ད་ལྟར་བའི་རྒྱུ་ཉིད་ཐལ་བར་འགྱུར་ཏེ། ནུས་པ་དང་རྣམ་ཤེས་གཞི་མཐུན་པ་དེ་ཉིད་ཀྱིས་རྣམ་ཤེས་ད་ལྟར་བསྐྱེད་པའི་ཕྱིར་རོ། ། གལ་ཏེ་རྣམ་ཤེས་ད་ལྟར་བ་འབྲས་བུར་གནས་པ་དེ་ཉིད་ད་ལྟར་བའི་སྐྱེ་བྱེད་ཡིན་ན་ནི་འབྲས་བུ་རྣམ་ཤེས་ད་ལྟར་བ་རྒྱུ་མེད་དུ་འབྱུང་བར་འགྱུར་ཏེ། རྒྱུས་ཕན་མ་བཏགས་པར་སྐྱེས་པའི་ཕྱིར་རོ། ། མྱུ་གུ་སྐྱེས་པ་ན་ཡང་ས་བོན་མི་འཇིག་པར་ཡང་འགྱུར་ཏེ། འབྲས་བུ་སྐྱེས་པའི་ཚེ་ཡང་རྒྱུ་གནས་པའི་ཕྱིར་རོ། ། ལྔ་པ་འབྱུང་ཁུངས་སུ་འདོད་དོ་ཞེ་ན། རྣམ་ཤེས་ད་ལྟར་བ་ནུས་པ་ལས་འབྱུང་ཞེས་ལྔ་པ་འབྱུང་ཁུངས་སུ་འདོད་པ་དེའི་ཚེ་ནི་རྣམ་ཤེས་ད་ལྟར་བ་ནུས་པ་ལས་འབྱུང་བར་འགྱུར་ན། དེ་ཡང་མ་ཡིན་ཏེ། ད་ལྟར་བྱུང་བ་རྒྱུ་ལ་རག་མ་ལས་པའི་ཕྱིར་རོ། །
གཉིས་པ་ལ་གསུམ་སྟེ། ནུས་པ་ཁྱད་པར་ཅན་མེད་པར་བསྟན། འབྱུང་འགྱུར་དུ་ཡོད་པ་འདོད་པ་དགག ཕན་ཚུན་ལྟོས་པས་རང་བཞིན་མེད་པར་བསྟན། དང་པོ་ནི། རྣམ་ཤེས་མ་སྐྱེས་པའི་ངོ་བོ་སྟེ་རང་བཞིན་ཅན་གྱི་རྣམ་པར་ཤེས་པ་ལ་ཡང་ནུས་པ་སྲིད་པ་ཡོད་པ་མ་ཡིན་ཏེ། རྣམ་པར་ཤེས་པའི་ནུས་པ་ཞེས་རྣམ་པར་ཤེས་པ་ཁྱད་པར་བྱེད་ཆོས་ཡིན་ལ་ནུས་པ་ཁྱད་པར་གྱི་གཞི་ཡིན་པ་དེའི་ཚེ་ཁྱད་པར་དུ་བྱེད་ཆོས་རྣམ་ཤེས་མ་འོངས་པ་ཡིན་པས་མེད་ལ། ཁྱད་པར་དུ་བྱེད་ཆོས་རྣམ་ཤེས་མེད་པར་ཁྱད་པར་ཅན་དེའི་ནུས་པ་ཡོད་པ་མ་ཡིན་པའི་ཕྱིར་རོ། ། ཁྱད་པར་དུ་བྱེད་ཆོས་མེད་པས་ཁྱད་པར་ཅན་གྱི་ནུས་པ་མེད་པའི་རྣམ་ཤེས་འདི་ནི་ནུས་པ་འདི་ལས་འབྱུང་ངོ་ཞེས་པའི་ཁྱད་པར་བརྗོད་པས་མ་འོངས་པ་ལས་རྣམ་ཤེས་སྐྱེ་བར་བསྟན་པར་མི་ནུས་སོ། ། གལ་ཏེ་རྣམ་པར་ཤེས་པ་མ་སྐྱེས་པ་ལ་ནུས་པ་འདོད་ན།
མོ་གཤམ་གྱི་བུ་ལའང་ནུས་པ་དེ་ནི་ཡོད་པར་ཐལ་ཏེ། མ་སྐྱེས་པར་མཚུངས་པའི་ཕྱིར་རོ། ། གཉིས་པ་ནི། གལ་ཏེ་ནུས་པ་ལས་འབྱུང་བར་འགྱུར་བའི་རྣམ་པར་ཤེས་པ་མ་འོངས་པ་བློ་ཡུལ་དུ་བྱས་ནས་རྣམ་པར་ཤེས་པ་འདིའི་ནུས་པ་འདི་ཡིན་ཞིང་ནུས་པ་འདི་ལས་རྣམ་པར་ཤེས་པ་འདི་འབྱུང་ངོ་ཞེས་ཁྱད་པར་དང་ཁྱད་པར་ཅན་དུ་བསྙད་དེ། དཔེར་ན་ཕྱིས་འབྱུང་བློ་ཡུལ་དུ་བྱས་པ་ནས་འབྲས་ཆན་ཚོས་ཤིག སྣལ་མ་འདི་ལ་རས་ཡུག་ཐོགས་ཤིག་ཅེས་བརྗོད་པ་དང༌། མངལ་དུ་འཇུག་པ་གསུམ་དག་སྟེ། ། འཁོར་ལོས་བསྒྱུར་དང་རང་བྱུང་ངོ༌། ། ཞེས་བཤད་པ་བཞིན་ནོ་ཞེས་འདོད་ན། གལ་ཏེ་ནུས་པ་ཡོད་ན་རྣམ་པར་ཤེས་པ་འབྱུང་བར་འགྱུར་བ་ཞིག་ན།
ནུས་པ་ཉིད་ཡོད་པ་མ་ཡིན་ཏེ། ལྟོས་ས་རྣམ་པར་ཤེས་པ་མ་འོངས་པ་ཡོད་པ་མ་ཡིན་པའི་ཕྱིར། ནུས་པ་མེད་པར་ནི་རྣམ་པར་ཤེས་པ་འདིའི་འབྱུང་འགྱུར་ཡང་མེད་དེ། ནུས་པ་རྣམས་ནི་རྣམ་པར་ཤེས་པའི་རྒྱུར་འདོད་པའི་ཕྱིར་རོ། ། འདིས་ནི་འབྲས་ཆན་ལ་སོགས་པའི་དཔེ་དག་ཀྱང་བཀག་པ་བཞིན་ནོ། ། གསུམ་པ་ནི། གཞན་ཡང་རྣམ་པར་ཤེས་པ་ལ་ལྟོས་ནས་ནུས་པ་ཡོད་པར་འགྲུབ་ལ། ནུས་པ་ལས་རྣམ་པར་ཤེས་པ་འགྲུབ་པའི་ཕྱིར། ཕན་ཚུན་གཅིག་གི་དོན་ལ་གཅིག་རྟེན་པའི་ལྟོས་གྲུབ་ཏུ་འགྱུར་ལ། དེ་ལྟར་ན་ནི་རིང་པོ་དང་ཐུང་ངུ་དང༌།
ཕ་རོལ་དང་ཚུལ་རོལ་ལྟར་ངོ་བོ་ཉིད་ཀྱིས་གྲུབ་པ་ཉིད་མིན་ཞེས་ཀླུ་སྒྲུབ་ལ་སོགས་ཚད་མར་གྱུར་པ་རྣམས་ཀྱིས་གསུངས་སོ། ། ཇི་སྐད་དུ་རྩ་བ་ལས། གལ་ཏེ་དངོས་པོ་གང་ལྟོས་གྲུབ། ། དེ་ཉིད་ལ་ཡང་ལྟོས་ནས་ནི། ། ལྟོས་བྱ་གང་ཡིན་དེ་གྲུབ་ན། ། གང་ལ་ལྟོས་ནས་གང་ཞིག་འགྲུབ། ། ཅེས་སོ། ། འདས་པའི་ནུས་པ་དགག་པ་ལ་གསུམ་སྟེ། སྐྱེ་བ་ངེས་པ་མེད་པར་ཐལ་བ། སྒྲུབ་བྱེད་བསྒྲུབ་བྱ་དང་མཚུངས་པ།
གཞན་ཉིད་ལ་རྒྱུད་གཅིག་མི་འཐད་པའོ། ། དང་པོ་ནི། གལ་ཏེ་འགག་པ་སྟེ་འདས་པའི་རྣམ་པར་ཤེས་པས་རང་བཞིན་འགག་བཞིན་པའི་གནས་སྐབས་ན་རང་དང་རྗེས་སུ་མཐུན་པའི་འབྲས་བུ་ཕྱི་མ་སྐྱེད་པའི་དོན་དུ་ཀུན་གཞི་ལ་བཞག་པའི་ནུས་པ་ཡོངས་སུ་སྨིན་པ་ལས་རྣམ་པར་ཤེས་པ་འབྱུང་བར་འགྱུར་རོ་ཞེ་ན། བརྟག་པ་སྔ་མ་གཉིས་ནི་མཐའ་དཔྱོད་པ་ཡིན་ལ། འདི་ནི་འདོད་པ་རྣལ་མའོ། ། དེ་ལྟར་ན་སེར་པོ་འཛིན་པའི་རྣམ་པར་ཤེས་པ་གཞན་གྱི་ནུས་པ་ལས་སྔོ་འཛིན་གྱི་རྣམ་པར་ཤེས་པ་ལ་སོགས་པའི་རྣམ་ཤེས་གཞན་འབྱུང་བར་འགྱུར་ཏེ། ཅིའི་ཕྱིར་ཞེ་ན། ཆུ་ཀླུང་གི་རྒྱུན་ལྟར་སྐད་ཅིག་སྔ་ཕྱིའི་རིམ་པ་མ་ཆད་པར་འཇུག་པའི་རྒྱུན་དང་ལྡན་པ་ཅན་སྐད་ཅིག་སྔ་ཕྱི་རྣམས་སྐབས་དེར་ཕན་ཚུན་རྫས་ཐ་དད་དུ་ཡོད་པར་ཁས་བླང་བའི་ཕྱིར་རོ། ། འདོད་ན་གཞན་གྱི་ནུས་པ་ལས་གཞན་འབྱུང་བ་དེའི་ཕྱིར། འབྲས་བུ་དང་འབྲས་བུར་མ་གྱུར་པ་ཐམས་ཅད་དང་རྒྱུ་དང་རྒྱུ་མ་ཡིན་པར་ཀུན་ལས་འབྱུང་བར་འགྱུར་རོ། །
ཞེས་གཞན་ལས་སྐྱེ་བ་བཀག་པའི་སྐབས་སུ་བཤད་ཟིན་ཏོ། ། གཉིས་པ་སྒྲུབ་བྱེད་བསྒྲུབ་བྱ་དང་མཚུངས་པ་ནི། གལ་ཏེ་འདས་པའི་ནུས་པ་ལས་གཞན་འབྱུང་བའི་སྐབས་དེར་ནི་རྒྱུན་ཅན་སྐད་ཅིག་མ་བག་ཆགས་འཇོག་བྱེད་དང་བག་ཆགས་ཀྱི་འབྲས་བུ་རྫས་ཐ་དད་ཀྱི་སྐད་ཅིག་སྔ་ཕྱི་རྣམས་ཀྱི་རྒྱུན་ཅན་དེ་དག་ལས་རྫས་ཐ་དད་མེད་པ་དེའི་ཕྱིར་ཐམས་ཅད་ལས་ཐམས་ཅད་སྐྱེ་བར་ཐལ་བའི་ཉེས་པ་མེད་ཅེ་ན། རྒྱུན་ཅན་རྫས་ཐ་དད་ལ་རྒྱུན། གཅིག་པ་འདི་ནི་བསྒྲུབ་པར་བྱ་བ་ཞིག་གོ ། ཅིའི་ཕྱིར་ཞེ་ན་རྫས་ཐ་དད་པ་རྣམས་ལ་ཐ་མི་དད་པའི་རྒྱུན། གཅིག་འཇུག་པའི་གོ་སྐབས་མི་རིགས་པའི་ཕྱིར་རོ། ། གསུམ་པ་གཞན་ཉིད་ལ་རྒྱུད་གཅིག་མི་འཐད་པ་ནི། རྣམ་པར་ཤེས་པ་སྐད་ཅིག་སྔ་ཕྱི་དེ་དག་རྒྱུད་གཅིག་ཏུ་གཏོགས་པར་རིགས་པ་མ་ཡིན་ཏེ། རྣམ་ཤེས་སྔ་ཕྱི་དག་གི་མཚན་ཉིད་ཀྱིས་སོ་སོ་ཐ་དད་པའི་ཕྱིར།
དཔེར་ན་བྱམས་པ་དང་ཉེར་སྦས་ལྟ་བུར་རྒྱུད་གཞན་ལ་བརྟེན་པའི་མིག་ལ་སོགས་པའི་ཆོས་རྣམས་གཞན་ཡིན་པའི་ཕྱིར་རྒྱུད་གཅིག་ཏུ་གཏོགས་པ་མིན་པ་དེ་བཞིན་ནོ། ། ནུས་པ་འགོག་བྱེད་ཀྱི་རིགས་པ་འདིས་ཤེས་བྱ་མེད་པའི་ཤེས་པ་བཀག་པའི་ཉེས་སྤང་གི་ལན་དུ་ནུས་པ་ཡོངས་སུ་སྨིན་པ་དང་མ་སྨིན་པ་ལས་རྣམ་པར་ཤེས་པ་ཡོད་པ་དང་མེད་པའི་ཁྱད་པར་སྨྲ་བ་རྣམས་བསལ་བའི་ཕྱིར་ཤེས་བྱ་མེད་པའི་ཤེས་པ་མི་འགྲུབ་ཅེས་པ་འདི་ནི་གནས་སོ། ། གསུམ་པ་རྟེན་དང་དམིགས་པ་སུན་དབྱུང་བ་ལ་གསུམ་སྟེ། གཞན་གཞུང་རྗེས་སུ་བརྗོད། དགག་པའི་འཐད་པ་བརྗོད། བཤད་པའི་མཇུག་བསྡུ་བསྟན། དང་པོ་ནི། སླར་ཡང་རྣམ་པར་ཤེས་པ་སྨྲ་བ་རང་གི་ལུགས་བརྗོད་པས་དབང་པོ་དང་ཕྱི་རོལ་གྱི་དོན་མེད་པར་ཡང་རྣམ་ཤེས་འགྲུབ་པར་བསམ་ནས་སྨྲས་པ། མིག་ཤེས་སྔ་མ་འགག་བཞིན་པའི་མིག་གི་དབང་པོ་ལ་བརྟེན་པའི་བློ་སྐྱེ་བར་འགྱུར་བའི་རང་གི་ནུས་པ་གང་ཞིག་ཀུན་གཞི་ལ་བཞག་པ་ལས་ཆོས་གཞན་གྱིས་བར་མ་ཆོད་པར་དེ་མ་ཐག་ཏུ་མིག་ཤེས་ཕྱི་མ་སྐྱེ་བར་འགྱུར་རོ། ། འདིས་ནི་དེ་མ་ཐག་པའི་རྐྱེན་བསྟན་ཏོ། །
བདག་རྐྱེན་བསྟན་པ་ནི་མིག་རང་གི་རྣམ་པར་ཤེས་པའི་ཐུན་མོང་མ་ཡིན་པའི་རྟེན་གྱི་ནུས་པ་དེ་ལ་མ་རིག་པའི་དབང་གིས་བྱིས་པ་རྣམས་དབང་པོ་གཟུགས་ཅན་མིག་ཅེས་བྱ་བར་རྟོགས་ཀྱི་རྣམ་པར་ཤེས་པ་ལས་ཐ་དད་པའི་དབང་པོ་མ་ཡིན་ནོ། ། དམིགས་པའི་རྐྱེན་ཡང་ཤེས་པ་ལས་ཐ་མི་དད་པར་བསྟན་པ་ནི། ཇི་ལྟར་ཤིང་ཀིང་ཤུ་ལ་སོགས་པ་ཕྱི་རོལ་གྱི་ཚོན་གྱིས་བསྒྱུར་བ་ལ་མི་ལྟོས་པར་རང་གི་ས་བོན་ལས་དམར་པོར་སྐྱེ་བ་དམིགས་པ་བཞིན་དུ་འཇིག་རྟེན་འདི་ན་དབང་པོ་ལས་བྱུང་བར་གྲགས་པའི་རྣམ་རིག་ཕྱི་ཡི་གཟུང་བ་སྔོ་སོགས་ལ་ལྟོས་པ་མེད་པར་ཀུན་གཞི་ལ་ཡོད་པའི་རང་གི་ས་བོན་ལས་སྔོན་པོ་དང་སེར་པོ་སོགས་སུ་སྣང་བ་ཉིད་དུ་འབྱུང་བར་མ་རྟོགས་ནས་ཆུ་ནང་དུ་ནོར་བུ་པདྨ་རཱ་གའི་གཟུགས་བརྙན་སྣང་བ་དེ་ལ་ནོར་བུ་པདྨ་རཱ་གར་ཞེན་པ་ལྟར། སོ་སོ་སྐྱེ་བོ་རྣམས་སེམས་ཉིད་ཕྱི་རོལ་གྱི་གཟུང་བར་ཁས་ལེན་པར་བྱེད་དོ། ། དེ་ལྟར་ན་ཤེས་པ་ལས་ཐ་དད་པའི་ཕྱི་རོལ་གྱི་དོན་ཡོད་པ་མ་ཡིན་ནོ། ། རྣམ་པ་གཅིག་ཏུ་རྨི་ལམ་ནི་དབང་པོ་དང་ཤེས་པ་ལས་དོན་གཞན་པའི་གཟུགས་མེད་པར་ཀུན་གཞི་ལ་ཡོད་པའི་ཡིད་ཤེས་གསལ་སྣང་སྐྱེད་པའི་རང་གི་ནུས་པ་ཡོངས་སུ་སྨིན་པ་ལས་གཟུགས་སོགས་དེའི་རྣམ་པ་ཅན་གྱི་སེམས་འབྱུང་བ་ཇི་ལྟ་བ་དེ་བཞིན་དུ་སད་པའི་གནས་སྐབས་འདི་ལའང་ཕྱི་རོལ་གྱི་དོན་མེད་པར་བག་ཆགས་སྨིན་པ་ལས་བྱུང་བའི་གསལ་སྣང་གི་ཡུལ་ནི་ཡོད་པར་གྲུབ་ཅེ་ན། གཉིས་པ་ལ་གཉིས་ཏེ། གནོད་བྱེད་ཀྱི་ཐལ་བ་བརྗོད། ཉེས་སྤང་གི་ལན་དགག་པའོ། ། དང་པོ་ནི།
ཇི་ལྟར་མིག་གི་དབང་པོ་དང་ཕྱི་རོལ་གྱི་དོན་མེད་པར་རྨི་ལམ་དུ་རང་གི་བག་ཆགས་སྨིན་པ་ལས་སྔོ་སོགས་གསལ་བར་སྣང་བའི་ཡིད་ཀྱི་སེམས་ཏེ་རྣམ་ཤེས་སད་པའི་གནས་སྐབས་ཀྱི་རྣམ་པར་ཤེས་པ་དང་རྗེས་སུ་མཐུན་པར་འབྱུང་བ་དེ་ལྟར་ན་སད་པའི་གནས་སྐབས་འདིར་ལོང་བ་ལའང་ཀུན་གཞི་ལ་ཡོད་པའི་རང་གི་ས་བོན་གྱི་ནུས་པ་ཡོངས་སུ་སྨིན་པ་ལས་གཟུགས་གསལ་བར་སྣང་བར་སྣང་བའི་ཤེས་པའི་ནུས་པ་ཞེས་མི་སྐྱེ་སྟེ་སྐྱེ་བར་ཐལ། རྨི་ལམ་གྱི་གནས་སྐབས་དང་མིག་དབང་མེད་པར་མཚུངས་པའི་ཕྱིར་རོ། ། གཉིས་པ་ཉེས་སྤང་གི་ལན་དགག་པ་ནི། གལ་ཏེ་སེམས་ཙམ་པ་ཁྱོད་ལྟར་ན་རྨི་ལམ་དུ་གཉིད་ཀྱི་རྐྱེན་གྱིས་དྲུག་པ་ཡིད་ཀྱི་ཤེས་པའི་ནུས་པ་སྨིན་པར་ཡོད་པ་ལ་སད་པར་གྱུར་པ་ན་རྐྱེན་མ་ཚང་བས་ནུས་པ་སྨིན་པ་མེད་པའི་ཕྱིར་རྨི་ལམ་དུ་གཟུགས་གསལ་སྣང་འབྱུང་བ་ལ་སད་པ་ལས་མིན་པར་འདོད་ན། རིགས་པ་མེད་པར་ཚིག་ཙམ་གྱིས་ཇི་ལྟར་སད་པའི་གནས་སྐབས་འདིར་རྐྱེན་གཉིད་མེད་པས་ཡིད་ཀྱི་ཤེས་པའི་ནུས་པ་སྨིན་པ་མེད་པར་འདོད་པ་དེ་ལྟར་རྨི་ལམ་གྱི་ཚེ་ཡང་ཡིད་ཀྱི་ཤེས་པའི་ནུས་པ་སྨིན་པ་མེད་ཅེས་ཅིས་མི་རིགས་ཏེ་རྒྱུ་མཚན་མཚུངས་པའི་ཕྱིར་རོ། ། ཅི་སྟེ་མིག་མེད་པ་ནུས་པ་སྨིན་བྱེད་མ་ཡིན་གྱི་གཉིད་རྐྱེན་ཡིན་ནོ་ཞེས་རིགས་པ་མ་སྨྲས་སམ་ཞེ་ན། སྨྲས་ཀྱང་མི་རིགས་ཏེ། ཇི་ལྟར་མིག་མེད་པ་སད་པའི་ལོང་བ་འདི་ཡི་བག་ཆགས་ཡོངས་སུ་སྨིན་བྱེད་མིན་པ་ལྟར་རྨི་ལམ་དུ་ཡང་གཉིད་ནི་ནུས་པ་ཡོངས་སུ་སྨིན་བྱེད་ཀྱི་རྒྱུ་མ་ཡིན་ཏེ། མིག་མེད་པར་མཚུངས་པའི་ཕྱིར་རོ། ། གལ་ཏེ་རྨི་ལམ་དུ་ལོང་བ་གཟུགས་གསལ་བར་སྣང་བའི་ཤེས་པ་མེད་པར་འགྱུར་ཏེ།
མིག་མེད་པའི་ཕྱིར་ཞེ་ན། མིག་རྫུན་པའི་རང་བཞིན་ཅན་ལས་མིག་ཤེས་རྫུན་པའི་རང་བཞིན་འབྱུང་བས་སོ། ། སད་པ་ལ་ནི་མ་ཡིན་ཏེ། མིག་བདེན་པའམ་རྫུན་པའི་རང་བཞིན་ཅན་གང་ཡང་མ་དམིགས་པའི་ཕྱིར། གསུམ་པ་བཤད་པའི་མཇུག་བསྡུ་བསྟན་པ་ནི་ཇི་སྐད་བཤད་པའི་རིགས་པས་རྨི་ལམ་ན་མིག་དབང་དང་གཟུགས་མེད་པར་གཟུགས་གསལ་བར་སྣང་བའི་ཤེས་པ་འབྱུང་བ་མི་འཐད་པ་དེའི་ཕྱིར། རྨི་ལམ་ན་ཡང་མིག་རྫུན་པའི་རང་བཞིན་ཅན་གཟུགས་སོགས་ཀྱི་དངོས་པོ་དེའི་ཡུལ་ཅན་མིག་ཤེས་ཀྱི་གཟུགས་རྟོགས་པའི་རྒྱུར་ཁས་བླང་བར་བྱ་སྟེ། རྨི་ལམ་དུ་གཟུགས་གསལ་བར་སྣང་བའི་ཤེས་པ་འབྱུང་བ་མིག་དང་གཟུགས་མེད་པར་ཡང་མིག་གཟུགས་གསལ་བར་སྣང་བ་མ་དམིགས་པའི་ཕྱིར་རོ། ། བཞི་པ་སྒྲུབ་བྱེད་རིལ་བསྒྲུབ་བྱ་དང་མཚུངས་པ་ནི། དབུ་མ་པ་དག་གིས་ཡུལ་དང་དབང་པོ་དང་རྣམ་ཤེས་གསུམ་ནི་རང་བཞིན་གྱིས་སྟོང་སྟེ། དམིགས་པའི་ཕྱིར།
རྨི་ལམ་གྱི་ཤེས་པ་བཞིན་ནོ་ཞེས་བསྟན་པ་ན། སེམས་ཙམ་པ་འདི་ཡིས་སད་པའི་རྣམ་ཤེས་ནི་དོན་གྱིས་སྟོང་སྟེ། རྣམ་པར་ཤེས་པ་ཡིན་པའི་ཕྱིར། རྨི་ལམ་གྱི་ཤེས་པ་བཞིན་ནོ་ཞེས་པ་དང༌། སད་པའི་དུས་ཀྱི་དམིགས་པའི་ཡུལ་ནི་རྫུན་པའི་རང་བཞིན་ཡིན་ཏེ། ཡུལ་ཡིན་པའི་ཕྱིར། རྨི་ལམ་གྱི་ཡུལ་བཞིན་ནོ་ཞེས་པ་དང༌། གཞན་དབང་ནི་ཡོད་པ་ཡིན་ཏེ། ཀུན་ནས་ཉོན་མོངས་དང་རྣམ་པར་བྱང་བའི་རྟེན་ཡིན་པའི་ཕྱིར། ས་བོན་བཞིན།
གཞན་དབང་མེད་ན་ནི་ཀུན་ནས་ཉོན་མོངས་དང་རྣམ་པར་བྱང་བ་ཡང་མེད་དེ། རྟེན་མེད་པའི་ཕྱིར། རུས་སྦལ་གྱི་སྤུའི་གོས་བཞིན་ནོ་ཞེས་སོགས་ལན་ནི་གང་དང་གང་བཏབ་པ་དེ་དང་དེ་ནི་མཁས་པ་དབུ་མ་པ་དག་གིས་དམ་བཅའ་དང་མཚུངས་པར་བསྒྲུབ་བྱ་སྒྲུབ་པ་ལ་ནུས་པ་མེད་པར་མཐོང་བས་དོན་ཐ་སྙད་དུ་ཡང་མེད་ལ་སེམས་རང་བཞིན་གྱིས་ཡོད་པའི་རྩོད་པ་འདི་རྣམས་སེལ་བར་བྱེད་དོ། ། ལྔ་པ་ལུང་གི་གནོད་པ་སྤོང་བ་ནི། སེམས་རང་བཞིན་མེད་པར་སྨྲ་བ་ལ་རིགས་པས་མི་གནོད་པར་མ་ཟད་ལུང་གིས་གནོད་པའི་ཉེས་པ་ཡང་མེད་དེ། རྫོགས་པའི་སངས་རྒྱས་རྣམས་ཀྱིས་ནི་ལུང་འགར་ཡང་སེམས་ལ་སོགས་པའི་དངོས་པོ་དོན་དམ་པར་ཡོད་ཅེས་ཅུང་ཟད་མ་བསྟན་ཅིང་ཕྱི་ནང་གི་དངོས་པོ་ཐམས་ཅད་བཏགས་པ་ཙམ་དུ་བསྟན་པའི་ཕྱིར་རོ། ། བཏགས་པ་ཙམ་དུ་བསྟན་པ་ཡང་ཇི་སྐད་དུ། ལངྐར་གཤེགས་པ་ལས། སྲིད་པ་གསུམ་ནི་བཏགས་པ་ཙམ། ། ངོ་བོ་ཉིད་ཀྱི་དངོས་པོ་མེད། །
བཏགས་པ་དངོས་པོའི་ངོ་བོ་ནི། ། རྟོག་གེ་བ་དག་རྟོག་པར་འགྱུར། ། རང་བཞིན་མེད་ཅིང་རྣམ་རིག་མེད། ། ཀུན་གཞི་མེད་ཅིང་དངོས་མེད་ན། ། བྱིས་པ་ངན་པ་རྟོག་གེ་བ། ། རོ་དང་འདྲ་བས་འདི་དག་བརྟགས། ། ཞེས་གསུངས་པ་ཡིན་ནོ། ། སེམས་ཙམ་པ་གང་དག་གཞན་དབང་གི་ཤེས་པ་ངོ་བོས་མི་སྟོང་བར་གཟུང་བ་དང༌། འཛིན་པས་སྟོང་པ་ལྟ་བུ་གཅིག་ལ་གཅིག་མེད་པའི་སྟོང་པ་ཉིད་ནི་ཡང་དག་པ་མ་ཡིན་ཏེ། ཉི་ཚེ་བའི་སྟོང་ཉིད་དུ་ཟད་ཀྱི་རང་གི་ངོ་བོས་མི་སྟོང་པའི་ཕྱིར།
དཔེར་ན་བ་ལང་རྟས་སྟོང་པ་སྟོང་ཉིད་དུ་ཁས་ལེན་པར་མི་རིགས་པ་བཞིན་ནོ། ། གཞན་གྱིས་སྟོང་པ་ཙམ་སྟོང་པ་ཉིད་ཡང་དག་པ་མ་ཡིན་པ་ལ་དགོངས་ནས་ལངྐར་གཤེགས་པ་ལས། བློ་གྲོས་ཆེན་པོ་གཅིག་ལ་གཅིག་མེད་པའི་སྟོང་པ་ཉིད་ནི་སྟོང་པ་ཉིད་ཐམས་ཅད་ཀྱི་ཐ་ཤལ་ལོ། ། ཞེས་གསུངས་སོ། ། གཞན་ཡང་མདོ་ལས། དབང་པོ་ཉི་ཤུ་རྩ་གཉིས་པོ་ཐམས་ཅད་རང་རང་གི་ངོ་བོས་སྟོང་པར་བསྟན་པ་ན། ཕུང་པོ་དང་ཁམས་དང་སྐྱེ་མཆེད་རྣམས་རང་བཞིན་གྱིས་གྲུབ་པ་ག་ལ་ཡོད། དྲུག་པ་སྒྲུབ་བྱེད་དཔེ་གཞན་བཟློག་པ་ལ་གཉིས་ཏེ། ཀེང་རུས་ཀྱི་དཔེས་ཡུལ་མེད་པའི་ཤེས་པ་མི་འགྲུབ་པ་དང༌། ཡུལ་ཤེས་ཡོད་མེད་མཚུངས་པ་གཞན་ལ་ཡང་སྦྱར་བའོ། །
དང་པོ་ནི། འདིར་སྨྲས་པ། ཡུལ་མེད་པའི་རྣམ་པར་ཤེས་པ་ཡོད་པ་མ་ཡིན་ན་རྣལ་འབྱོར་པ་ཡིས་བླ་མའི་མན་ངག་ལས་མི་སྡུག་པའི་ཏིང་ངེ་འཛིན་སྒོམ་པའི་ཚེ་ཀེང་རུས་མེད་ཀྱང་ས་གཞི་ཀེང་རུས་ཀྱིས་གང་བར་མཐོང་བ་དེ་ཇི་ལྟར་ཅེ་ན། རྣལ་འབྱོར་པ་ཡིས་བླ་མའི་མན་ངག་ལ་བརྟེན་ནས་མི་སྡུག་པའི་ཏིང་ངེ་འཛིན་སྒོམ་པའི་ཚེ་ས་གཞི་ཀེང་རུས་ཀྱིས་གང་བར་མཐོང་བའི་གནས་སྐབས་དེར་ཡུལ་མེད་པའི་ཤེས་པ་བདེན་པར་ཡོད་པ་མ་ཡིན་པར་ཐལ། ཡུལ་དང་དབང་པོ་དང་རྣམ་པར་ཤེས་པ་གསུམ་ཆར་སྣང་ཙམ་དུ་མཚུངས་ཤིང་རིགས་པས་དཔྱད་ན་རང་བཞིན་གྱིས་སྐྱེ་བ་མེད་པར་མཐོང་བའི་ཕྱིར། ཅིའི་ཕྱིར་རང་བཞིན་གྱིས་སྐྱེ་བ་མེད་ཅེ་ན། ཏིང་ངེ་འཛིན་དེ་ནི་ཁོ་ན་ཉིད་ཡིད་བྱེད་དང༌། ལོག་པ་ཡིད་ལ་བྱེད་པ་གཉིས་ཀྱི་ནང་ནས་ལོག་པ་ཡིད་ལ་བྱེད་པར་མདོ་ལས་བསྟན་པའི་ཕྱིར་རོ། ། ཀེང་རུས་མཐོང་བའི་སྐབས་དེར་གསུམ་ཀ་རང་བཞིན་སྐྱེ་མེད་དུ་གདོན་མི་ཟ་བར་ཁས་བླང་དགོས་སོ། ། གལ་ཏེ་དེ་ལྟར་མིན་པར་ཁྱོད་ཀྱི་ལུགས་ལ་དབང་པོ་ལ་བརྟེན་པའི་བློའི་ཡུལ་རྣམས་དངོས་པོར་ཡོད་པ་ཇི་ལྟ་བ་དེ་ལྟར་དུ་མི་སྡུག་པའི་ཏིང་ངེ་འཛིན་གྱི་ཡུལ་ཡང་དངོས་པོར་ཡོད་པར་འགྱུར་ན་མི་སྡུག་པ་བསྒོམ་པའི་རྣལ་འབྱོར་པས་ཀེང་རུང་མཐོང་བ་དེ་བཞིན་དུ་རྣལ་འབྱོར་པ་ལ་ཀེང་རུས་སྣང་བའི་ཡུལ་དེར་བློ་གཏད་པ་ན་གཅིག་ཤོས་རྣལ་འབྱོར་པ་མ་ཡིན་པས་ཀྱང་ཀེང་རུས་ཡོད་པར་རྟོགས་པར་འགྱུར་ཏེ།
ཟློས་གར་ལ་སོགས་པ་ལ་ལྟ་བའི་ཚེ་དབང་ཤེས་སྔ་མས་མཐོང་བའི་ཡུལ་ཕྱི་མས་ཀྱང་མཐོང་བ་ལྟར་ཏིང་ངེ་འཛིན་གྱི་ཡུལ་དོན་ལ་གནས་པའི་ཕྱིར། གཞན་ཡང་མི་སྡུག་པའི་ཏིང་ངེ་འཛིན་དེ་ནི་ཡུལ་རྫུན་པར་ཡིད་ལ་བྱེད་པར་ཡང་མི་འགྱུར་རོ། ། འདིས་ནི་སེམས་ཙམ་པ་ལ་ཀེང་རུས་རྫུན་པར་སྒྲུབ་མི་ནུས་པས་ཀེང་རུས་རྫུན་པར་སྒྲུབ་པ་མ་ཡིན་གྱི་ཡུལ་ཅན་བདེན་པ་མེད་པར་སྒྲུབ་ནས་ཡུལ་མི་བདེན་པར་སྟོན་པར་བྱེད་དོ། ། གཉིས་པ་ཡུལ་ཤེས་ཡོད་མེད་མཚུངས་པ་གཞན་ལ་སྦྱར་བ་ནི། དེ་བཞིན་དུ་རབ་རིབ་དང་ལྡན་པའི་དབང་པོ་ཅན་ལ་རབ་རིབ་མཐུ་ལས་སྐྲ་རྣམས་གང་མཐོང་བ་ཞེས་སོགས་ཇི་སྐད་དུ་བཤད་པ། ཆུ་འབབ་པའི་ཀླུང་ལ་ཡི་དྭགས་རྣམས་ལ་རྣག་ཏུ་སྣང་བ་དང་མི་ལ་ཆུར་སྣང་བ་ལ་སོགས་པ་ལ་ཡུལ་དང་ཤེས་པ་པོ་ཡོད་མེད་མཚུངས་པས་ཡུལ་མེད་པའི་ཤེས་པ་མི་འགྲུབ་བོ། ། དོན་འདི་ལ་རྣག་ཏུ་སྣང་བའང་སྣང་བ་ལྟར་མི་བདེན་ཏེ། མི་ལ་ཆུར་སྣང་བའི་ཕྱིར། ཆུར་བདེན་པའང་མ་ཡིན་ཏེ། ལྷ་ལ་བདུད་རྩིར་སྣང་བའི་ཕྱིར་རོ། །
དེས་ན་སྣང་བ་ཐམས་ཅད་ཇི་ལྟར་སྣང་བ་ལྟར་མི་བདེན་པའོ་ཞེས་ཤེས་པར་བྱའོ། ། ཤེས་བྱ་མེད་པའི་ཤེས་པ་རྒྱས་པར་བཀག་ཟིན་ཏོ། ། གཉིས་པ་བཤད་པའི་དོན་བསྡུ་བ་ནི། མདོར་ན་ཇི་ལྟར་ཤེས་བྱ་བདེན་པར་མེད་པ་དེ་བཞིན་དུ་བློ་ཡང་བདེན་པར་མེད་དེ། རང་བཞིན་གྱིས་མ་སྐྱེས་པའི་ཕྱིར་ཞེས་པའི་དོན་འདི་ཤེས་པར་གྱིས་ཤིག ཤེས་པ་དང་ཤེས་བྱ་གཉིས་ཀར་རང་བཞིན་མེད་པ་ཡང༌། ཇི་སྐད་དུ་བསྟོད་པ་ལས། མ་ཤེས་པ་ནི་ཤེས་བྱ་མིན། ། དེ་མེད་རྣམ་པར་ཤེས་མེད་པ། ། དེ་ཕྱིར་ཤེས་དང་ཤེས་བྱ་དག །
རང་བཞིན་མེད་པར་ཁྱོད་ཀྱིས་གསུངས། ། ཞེས་པ་དང༌། རྣམ་ཤེས་སྒྱུ་མ་དང་མཚུངས་པར། ། ཉི་མའི་གཉེན་གྱིས་གསུངས་པ་ཡིན། ། དེ་དམིགས་པ་ཡང་དེ་བཞིན་ཏེ། ། ངེས་པར་སྒྱུ་མའི་དངོས་དང་འདྲ། ། ཞེས་གསུངས་སོ། ། ཡུལ་མེད་པའི་ཡུལ་ཅན་མི་འཐད་པ་དེའི་ཕྱིར་རྣམ་པར་ཤེས་པ་རྫས་སུ་གྲུབ་པར་སྨྲ་ཞིང་ཕྱི་རོལ་གྱི་དོན་ལ་སྐུར་བ་འདེབས་པ་འདི་ཇི་སྐད་བཤད་པའི་ལུང་དང་རིགས་པས་ཡོངས་སུ་བཟུང་བར་བྱའོ། ། གཉིས་པ་གཉིས་མེད་ཀྱི་གཞན་དབང་རྫས་སུ་གྲུབ་པ་དགག་པ་ལ་གསུམ་སྟེ། སྒྲུབ་བྱེད་མེད་པར་བསྟན།
ཧ་ཅང་ཐལ་བ་བརྗོད། ཀུན་རྫོབ་ཉམས་པའི་སྐྱོན་ནོ། ། དང་པོ་ལ་བཞི་སྟེ། དགག་པ་སྤྱིར་བསྟན་པ། སོ་སོར་ཕྱེ་སྟེ་དགག་པ། བཤད་པའི་མཇུག་བསྡུ་བསྟན། རིགས་པའི་གནོད་བྱེད་གཞན་བརྗོད་པའོ། ། དང་པོ་ནི། གལ་ཏེ་གཟུང་བ་མེད་པ་དང་འཛིན་པ་ཉིད་དང་བྲལ་བའི་གཟུང་འཛིན་གཉིས་ཀྱིས་སྟོང་པའི་གཞན་དབང་གི་དངོས་པོ་ཡོད་ན་གཟུང་འཛིན་གཉིས་ཀྱིས་སྟོང་པའི་གཞན་དབང་འདི་ནི་ཡོད་པར་སྒྲུབ་བྱེད་ཀྱི་ཚད་མ་གང་གིས་ཤེས་པར་འགྱུར། དེ་ཉིད་ཀྱིས་ཤེས་སོ་ཞེ་ན།
མི་རིགས་ཏེ། རང་ལ་བྱེད་པ་འགལ་བའི་ཕྱིར་རོ། ། དཔེར་ན་རལ་གྲིའི་སོ་དེ་ཉིད་ཀྱིས་དེ་ཉིད་མི་གཅོད་པ་བཞིན། ཤེས་པ་གཞན་གྱིས་འཛིན་ནོ་ཞེ་ན། དེ་ཡང་མི་རིགས་ཏེ། གཟུང་འཛིན་གཉིས་སུ་མེད་པར་འདོད་པའི་རང་གི་གྲུབ་མཐའ་དང་འགལ་བའི་ཕྱིར་རོ། ། དེ་བས་ན་འཛིན་བྱེད་རྣམ་པ་ཐམས་ཅད་དུ་ཡོད་པ་མ་ཡིན་ལ། ཡུལ་ཅན་གྱིས་མ་བཟུང་བར་ཡང་ཡོད་ཅེས་པའི་ཐ་སྙད་བྱ་མི་རུང་སྟེ། ཡོད་པ་ལ་དམིགས་པས་ཁྱབ་པའི་ཕྱིར། གཉིས་པ་ལ་གསུམ་སྟེ།
སྒྲུབ་བྱེད་མངོན་སུམ་མེད་པ་དང༌། སྒྲུབ་བྱེད་རྗེས་དཔག་མེད་པ་དང༌། ཞར་ལ་རང་ཕྱོགས་བཞག་པའོ། ། དང་པོ་ནི། རང་རིག་ཁོ་ནས་འཛིན་པའི་ཕྱིར་གཞན་དབང་ཡོད་པ་ཉིད་དོ་ཞེ་ན། ཤེས་པ་དེ་ཉིད་ཀྱིས་དེ་ཉིད་མྱོང་བར་འགྲུབ་པར་མ་ཡིན་ཏེ། རང་རིག་ཉིད་རིགས་པས་འགོག་པའི་ཕྱིར་རོ། ། གཉིས་པ་ནི། ཁ་ཅིག་གིས་མདོ་སྡེ་པའི་ཕྱོགས་ཁས་བླངས་ནས་རང་རིག་པའི་སྒྲུབ་བྱེད་སྨྲས་པ། དཔེར་ན་སྒྲོན་མེ་ནི་རང་གཞན་གཉིས་ཀ་གསལ་བར་བྱེད་པ་བཞིན་དུ་རྣམ་པར་ཤེས་པ་ཡང་རང་གཞན་གཉིས་ཀ་རིག་པར་བྱེད་པས་རང་རིག་པ་ཁས་བླང་དགོས་ཏེ།
གཞན་དུ་ན་འདི་མཐོང་ངོ་ཞེས་པ་ཡུལ་དྲན་པ་དང༌། ངས་མཐོང་ངོ་སྙམ་པ་ཡུལ་ཅན་དྲན་པར་མི་འགྱུར་ཏེ། དྲན་པ་ནི་ཡུལ་ཉམས་སུ་མྱོང་བའི་ཡུལ་ཅན་ཡིན་པས་སོ། ། རང་རིག་པ་དེ་ཡང་དྲན་པའི་རྟགས་ལས་གྲུབ་པས་གཞན་དབང་འཛིན་བྱེད་ཡོད་པར་འགྲུབ་པ་ཡིན་ནོ། ། དེས་ན་འདི་ནི་ཡོད་པར་གང་གིས་ཤེས་པར་འགྱུར་ཞེས་གང་སྨྲས་པ་དེ་མི་རིགས་སོ་ཞེ་ན། གལ་ཏེ་དུས་ཕྱིས་ཀྱི་དྲན་པ་ལས་སྔར་གྱི་ཡུལ་མྱོང་བ་རྗེས་དཔག་གིས་གྲུབ་པར་འདོད་ན་དྲན་པ་དོན་དམ་པའམ་ཀུན་རྫོབ་སྒྲུབ་བྱེད་དུ་སྨྲ། དང་པོ་ལྟར་ན། མ་གྲུབ་པའི་རང་བཞིན་གྲུབ་པར་བྱ་བའི་ཕྱིར་དུ་སྒྲུབ་བྱེད་དུ་བརྗོད་པའི་དྲན་པ་འདི་ནི་རང་རིག་དོན་དམ་པའི་སྒྲུབ་པར་བྱེད་པ་མིན་ཏེ། རང་རིག་ལྟར་རང་བཞིན་གྱིས་མ་གྲུབ་པའི་ཕྱིར་ཏེ། བདག་དང་གཞན་ལས་མ་སྐྱེས་པའི་ཕྱིར།
གཉིས་པ་ལྟར་ན་ཡང་སྤྱིར་དྲན་པ་ཡོད་པའི་ཕྱིར་རང་རིག་པ་ཡོད་ཅེས་པའམ་རང་རིག་གིས་སྐྱེད་པའི་དྲན་པ་ཡོད་པའི་ཕྱིར། རང་རིག་པ་ཡོད་ཅེས་དཔོག་པར་བྱེད་གྲང༌། དང་པོ་ལྟར་ན་ནི་མ་ངེས་ཏེ། དཔེར་ན་ཆུ་ཙམ་མཐོང་བ་ལས་ནོར་བུ་ཆུ་ཤེལ་ལམ་མེ་ཙམ་ལས་མེ་ཤེལ་དཔོག་པ་བཞིན། གཉིས་པ་ལྟར་ན་གཏན་ཚིགས་ཉིད་མ་གྲུབ་པས་བསྒྲུབ་བྱ་སྒྲུབ་མི་ནུས་ཏེ། སྒྲ་མི་རྟག་པར་སྒྲུབ་པ་ལ་མིག་གི་གཟུང་བྱ་བཀོད་པ་བཞིན་ནོ། ། ཇི་ལྟར་མ་གྲུབ་ཅེ་ན། རང་རིག་པ་ཉིད་ཚད་མ་གྲུབ་པ་དེའི་རྒྱུ་ཅན་གྱི་དྲན་པ་ཉིད་མི་རིགས་པའི་ཕྱིར་རོ། ། ཅི་སྟེ་དེ་ལྟ་བུའི་རྣམ་པར་དཔྱོད་པ་བཏང་ནས་རང་རིག་པ་ནི་གྲུབ་ལ་རག་མོད་ཀྱི་དེ་ལྟར་ནའང་ཕྱིས་ཀྱི་དྲན་པས་སྔར་གྱི་ཡུལ་མྱོང་བ་དྲན་པར་རིགས་པ་མ་ཡིན་ཏེ། དྲན་པར་བྱ་བ་དང་དྲན་པ་རྫས་གཞན་ཡིན་པའི་ཕྱིར།
དཔེར་ན་བྱམས་པའི་རྒྱུད་ལ་སྐྱེས་པའི་རང་རིག་པ་དང་ཡུལ་མྱོང་བ་ནི་ཉེར་སྦས་ཀྱིས་སྔར་མ་ཤེས་པ་སྟེ་ཉམས་སུ་མ་མྱོང་བས་ཕྱིས་དྲན་པར་མི་རིགས་པ་བཞིན། དཔེ་དོན་མི་མཚུངས་ཏེ། བྱམས་པ་དང་ཉེར་སྦས་རྒྱུད་ཐ་དད་ཡིན་ལ་འདི་ནི་རྒྱུད་གཅིག་ཏུ་གཏོགས་པས་སོ་ཞེ་ན། གཞན་ཡིན་པའི་ཕྱིར་ཞེས་པའི་གཏན་ཚིགས་འདིས་ནི་གཏན་ཚིགས་ཀྱི་ཁྱད་པར་རྒྱུད་གཅིག་ཏུ་གཏོགས་པ་སོགས་ཀྱང་འཇོམས་པས་གཏན་ཚིགས་ཀྱི་ཁྱད་པར་གྱིས་སྐྱོན་སྤོང་མི་ནུས་པ་ཁོ་ནའོ། ། གཉིས་པ་རང་གཞུང་རྣམ་པར་བཞག་པ་ནི། ཁྱོད་ཀྱི་ལྟར་ན་སྔར་གྱི་མྱོང་བ་ཡུལ་དང་བཅས་པ་དྲན་ཚུལ་ཇི་ལྟར་ཞེ་ན། ཐ་སྙད་དུ་ང་ཡིས་ཡུལ་མཐོང་སྙམ་དུ་དྲན་པར་འགྱུར་ཏེ་སྔར་ཡོངས་སུ་བཅད་པ་གང་ཡིན་པ་ཕྱིས་ཀྱི་དྲན་པས་ཡོངས་སུ་མ་བཅད་པ་མ་ཡིན་པའི་ཕྱིར་ཁྱོད་ཀྱི་ཕྱོགས་ལའང་དྲན་པས་སྔར་གྱི་ཡུལ་ཡོངས་སུ་གཅོད་པ་མི་འཐད་དོ་ཞེ་ན། མི་འཐད་པ་མ་ཡིན་ཏེ། གང་གི་ཕྱིར་ན་དབུ་མ་པའི་ཕྱོགས་ལ་ནི་ཡུལ་ཅན་གང་གིས་ཡུལ་ཉམས་སུ་མྱོང་བར་གྱུར་པ་དེ་ལས་ཕྱིས་ཀྱི་དྲན་པ་འདི་རྫས་གཞན་དུ་ཡོད་པ་མ་ཡིན་པའི་ཕྱིར་རོ། ། སྔར་གྱི་མྱོང་བ་དྲན་ཚུལ་འདི་ཡང་རིགས་པས་ཤིན་ཏུ་དཔྱད་པར་བྱ་བ་ནི་མ་ཡིན་ཏེ།
རྫུན་པའི་དོན་ཅན་ཡིན་པའི་ཕྱིར་ཏེ། རིགས་པའི་རྣམ་དཔྱད་མེད་པར་འཇུག་པའི་འཇིག་རྟེན་གྱི་ཐ་སྙད་ཀྱི་ཚུལ་ལུགས་ཡིན་པའི་ཕྱིར་རོ། ། གསུམ་པ་བཤད་པའི་མཇུག་བསྡུ་བསྟན་པ་ནི། མངོན་སུམ་རྗེས་དཔག་གང་གིས་ཀྱང་མི་གྲུབ་པ་དེའི་ཕྱིར་གཞན་དབང་གི་ཡུལ་ཅན་དུ་འདོད་པའི་རང་རིག་པ་ཉིད་ཡོད་པ་མ་ཡིན་ན་སེམས་ཙམ་པ་ཁྱོད་གཞན་དབང་དེ་ཡུལ་ཅན་གང་གིས་འཛིན་པར་འགྱུར། རིག་པའི་གནོད་བྱེད་གཞན་བརྗོད་པ་ནི། ཤེས་པ་དེ་ཉིད་ཀྱིས་ཤེས་པ་དེ་ཉིད་འཛིན་པར་རིགས་པ་མིན་ཏེ། རིག་པར་བྱེད་པ་པོ་དང་རིག་པར་བྱ་བའི་ལས་དང་རིག་པའི་བྱ་བ་རྣམས་གཅིག་མིན་པས་སོ། ། གལ་ཏེ་དེ་དག་གཅིག་ཉིད་དུ་འདོད་ན་གཅོད་པ་པོ་དང་ཤིང་དང་གཅོད་པའི་ལས་རྣམས་ཀྱང་གཅིག་ཏུ་ཐལ་བར་འགྱུར་ན་དེ་དག་གཅིག་ཉིད་དུ་འཐད་པ་ནི་མིན་པས་ཤེས་པ་དེ་ཉིད་ཀྱིས་དེ་ཉིད་འཛིན་པར་མི་རིགས་སོ། ། ལངྐར་གཤེགས་པ་ལས། ཇི་ལྟར་རལ་གྲི་རང་གི་སོ། །
གཅོད་པར་མི་བྱེད་སོར་མོ་ནི། ། རང་ལ་རེག་པར་མི་བྱེད་ལྟར། ། རང་རིག་སེམས་ཀྱང་དེ་བཞིན་ནོ། ། ཞེས་གསུངས་སོ། ། གཉིས་པ་ཧ་ཅང་ཐལ་པ་བརྗོད་པ་ནི། གལ་ཏེ་ཇི་ལྟར་བསྟན་པའི་རིགས་པས་སྐྱེ་བ་མེད་ཅིང་ཡུལ་ཅན་གང་གིས་ཀྱང་མ་ཤེས་པར་གྲུབ་པའི་བདག་ཉིད་ཅན་གྱི་གཞན་དབང་གི་ངོ་བོ་སྤྲོས་པ་ཐམས་ཅད་ལས་འདས་ཤིང་འཕགས་པའི་ཡེ་ཤེས་ཀྱི་སྤྱོད་ཡུལ་དུ་གྱུར་པའི་དངོས་པོ་ཞིག་འདོད་ན་རྒྱུ་མཚན་གང་གིས་ན་མོ་གཤམ་གྱི་བུ་འདི་ཡོད་པ་ཉིད་དུ་འདོད་པར་མི་རིགས་ཏེ་རིགས་པར་ཐལ། གཉིས་ཀ་ཡང་མ་སྐྱེས་པ་དང་ཚད་མ་གང་གིས་ཀྱང་མ་ཤེས་པར་མཚུངས་པའི་ཕྱིར་རོ། ། གཉིས་ཀ་ཡོད་མེད་མཚུངས་བཞིན་དུ་མོ་གཤམ་གྱི་བུ་མི་འདོད་ན་མོ་གཤམ་གྱི་བུས་གནོད་པ་ཅི་ཞིག་བསྐྱལ། ། གཞན་དབང་གིས་ཕན་ཅི་ཞིག་གདགས་ཞེས་སྨྲོས། གཞན་དུ་ན་གཞན་དབང་ལྟར་མོ་གཤམ་གྱི་བུ་ཡང་འདོད་པར་གྱིས་ཤིག
གསུམ་པ་ཀུན་རྫོབ་ཉམས་པའི་སྐྱོན་བསྟན་པ་ནི། གོང་དུ། དངོས་པོ་བཏགས་པར་ཡོད་པའི་རྒྱུར་གྱུར་ཅིང་ཞེས་སྨྲས་པ་དེ་གཞན་དབང་ཡོད་ན་རིགས་པ་ལས། གང་གི་ཚེ་སྔར་ཇི་སྐད་བཤད་པའི་རིགས་པས་ཀུན་རྫོབ་ཏུ་གཞན་དབང་ཅུང་ཟད་ཀྱང་ཡོད་པ་མ་ཡིན་པ་དེ་ཅིའི་ཕྱིར། གཞན་དབང་གང་ཞིག་ཀུན་རྫོབ་པའི་རྒྱུར་འགྱུར་ཏེ་ཅུང་ཟད་ཀྱང་མེད་པར་འགྱུར་རོ་སྙམ་དུ་ཟླ་བ་གྲགས་པ་དགོངས་སོ། ། སེམས་ཙམ་པ་ཁྱོད་ལ་འཇིག་རྟེན་གྱི་ཐ་སྙད་ཀྱི་རྒྱུ་ཡོད་པ་མ་ཡིན་པ་དེ་བས་ན། གཞན་དབང་དངོས་པོ་སྨྲ་བ་ཁྱོད་ཀྱི་ལྟར་ན་གཞན་དབང་གི་རྫས་ཅུང་ཟད་ཙམ་ལ་ཆགས་པའི་སྒོ་ནས་འཇིག་རྟེན་ན་རབ་ཏུ་གྲགས་པའི་སྒོ་ནས་རྣམ་བཞག་འདུག་ཅིག་སོངས་ཤིག་བྱོས་ཤིག་ཅེས་བྱ་བ་ལ་སོགས་པའི་རྣམ་བཞག་ཀུན་ཀྱང་བརླག་སྟེ་ཁྱོད་ལ་མེད་པར་འགྱུར་རོ། ། དེ་ཅིའི་ཕྱིར་ཞེ་ན། ཀུན་རྫོབ་སྣ་ཚོགས་པའི་གཞི་གཞན་དབང་དུ་འདོད་ཅིང་གཞན་དབང་ཉིད་ཡོད་པ་མ་ཡིན་པས་བརྟེན་པ་ཀུན་རྫོབ་སྣ་ཚོགས་མི་རུང་བའི་ཕྱིར། གཉིས་པ་ངེས་ལེགས་མི་ཐོབ་པར་བསྟན་པ་ནི།
དབུ་མ་ཚིགས་གསལ་བ་ལས་བསྟན་པ་ལྟར་ཁྱད་པར་བདུན་དང་ལྡན་པའི་སློབ་དཔོན་འཕགས་པ་ཀླུ་སྒྲུབ་ཞབས་ཀྱི་ཤུལ་ལམ་བདེན་པ་གཉིས་ཀྱི་ཚུལ་ལས་ཕྱི་རོལ་དུ་གྱུར་པ་དེ་དག་ལ་ཞི་བ་མྱང་འདས་ཐོབ་པའི་ཐབས་མེད་དོ། ། ཅིའི་ཕྱིར་ཞེ་ན། སློབ་དཔོན་ཀླུ་སྒྲུབ་ཀྱི་ཚུལ་ལས་ཕྱི་རོལ་ཏུ་གྱུར་པའི་སེམས་ཙམ་པ་དེ་དག་ཕྱི་རོལ་གྱི་དོན་ལ་སྐུར་བ་བཏབ་པས་ཀུན་རྫོབ་ལས་ཉམས་ཤིང་སེམས་ལ་དོན་དམ་དུ་སྒྲོ་འདོགས་པས་དེ་ཁོ་ན་ཉིད་ཀྱི་བདེན་པ་ལས་ཉམས་པའི་ཕྱིར་རོ། ། བདེན་པ་གཉིས་ལས་ཉམས་པས་ཐར་པ་མི་འགྲུབ་པའི་རྒྱུ་མཚན་ཅི་ཞེ་ན། བདེན་པ་གཉིས་པོ་དེ་ལས་ཉམས་པས་ཐར་པ་འགྲུབ་པ་ཡོད་པ་མ་ཡིན་ཏེ། ཐ་སྙད་ཀྱི་བདེན་པ་ལས་ཉམས་པས་དོན་དམ་མི་རྟོགས་ཤིང༌། དོན་དམ་མ་རྟོགས་ན་མྱ་ངན་ལས་འདས་པ་མི་འཐོབ་པའི་ཕྱིར་རོ། ། ཐ་སྙད་ལས་ཉམས་པས་དོན་དམ་ཅིའི་ཕྱིར་མི་རྟོགས་ཤེ་ན། འདིར་ཐ་སྙད་ཀྱི་བདེན་པ་བསྟན་པ་ནི། དོན་དམ་རྟོགས་པའི་ཐབས་སུ་གྱུར་པ་ཡིན་ཏེ།
ཐ་སྙད་ཀྱི་བདེན་པ་ཁོ་ན་ལ་གནས་ནས་དོན་དམ་སྟོན་པའི་ཕྱིར། ཇི་སྐད་དུ། ཡི་གེ་མེད་པའི་ཆོས་ལ་ནི། ། ཉན་པ་གང་དང་སྟོན་པ་གང༌། ། འགྱུར་བ་མེད་པ་སྒྲོ་བཏགས་ནས། ། འོན་ཀྱང་ཉན་ཞིང་སྟོན་པ་ཡིན། ། ཞེས་འབྱུང་བ་ཡིན་ནོ། ། དོན་དམ་མ་རྟོགས་པས་ཀྱང་མྱ་ངན་ལས་འདས་པ་མི་འཐོབ་སྟེ། བསྟན་བཅོས་ལས། ཐ་སྙད་ལ་ནི་མ་བརྟེན་པར། །
དམ་པའི་དོན་ནི་བསྟན་མི་ནུས། ། དམ་པའི་དོན་ནི་མ་རྟོགས་པར། ། མྱ་ངན་འདས་པ་ཐོབ་མི་འགྱུར། ། ཅེས་གསུངས་སོ། ། དེ་ལ་དོན་དམ་བསྟན་པ་ནི་ཐབས་ལས་བྱུང་བ་སྟེ་ཐབས་ལས་རྟོགས་པར་བྱ་བ་ཞེས་པའི་དོན་ནོ། ། དེ་ལྟ་བུའི་བདེན་པ་དེ་གཉིས་ཀྱི་རྣམ་དབྱེ་གང་ཟག་གང་མི་ཤེས་པ་དེ་ནི་རྣམ་པར་རྟོག་པ་ལོག་པས་ལམ་ངན་པར་ཞུགས་པའི་ཕྱིར་ཐར་པ་ཡོད་པ་མ་ཡིན་ནོ། ། ཇི་སྐད་དུ་དཀོན་མཆོག་བརྩེགས་པའི་ལེའུ་འཕགས་པ་དེ་ཁོ་ན་ཉིད་ངེས་པར་བསྟན་པའི་ཏིང་ངེ་འཛིན་ལས། འཇིག་རྟེན་མཁྱེན་པས་གཞན་ལ་མ་གསན་པར། ། བདེན་པ་འདི་གཉིས་ཉིད་ཀྱིས་སྟོན་པར་མཛད། ། གང་ཞིག་ཀུན་རྫོབ་དོན་དམ་དེ་བཞིན་ཏེ། །
བདེན་པ་གསུམ་པ་གང་ཡང་མ་མཆིས་སོ། ། གང་གི་བདེ་བར་གཤེགས་ལ་འགྲོ་བ་རྣམས། ། བདེ་བའི་དོན་དུ་དད་པ་སྐྱེ་འགྱུར་བ། ། རྒྱལ་བས་འགྲོ་བ་རྣམས་ཀྱི་དོན་སླད་དུ། ། འཇིག་རྟེན་ཕར་ཕྱིན་ཀུན་རྫོབ་དེ་བསྟན་ཏོ། ། སེམས་ཅན་ཚོགས་ཀྱི་འགྲོ་དྲུག་གང་བསྟན་པ། ། སེམས་ཅན་དམྱལ་དང་དུད་འགྲོ་ཡི་དྭགས་དང༌། ། ལྷ་མིན་རིས་དང་མི་དང་ལྷ་རྣམས་དག ། མི་ཡི་སེང་གེས་ཀུན་རྫོབ་བཏགས་པ་མཛད། ། རིགས་དམའ་དེ་བཞིན་མཐོ་བའི་རིགས་རྣམས་དང༌། །
ཕྱུག་པོའི་ཁྱིམ་དང་དབུལ་པོའི་ཁྱིམ་རྣམས་དང༌། ། བྲན་གྱི་ཚོགས་དང་དེ་བཞིན་གཡོག་གི་ཚོགས། ། བུད་མེད་ཚོགས་དང་སྐྱེས་པ་མ་ནིང་དང༌། ། འགྲོ་བའི་ཁྱད་པར་ཇི་སྙེད་གང་ཡང་རུང༌། ། མཚུངས་མེད་ཁྱོད་ཀྱིས་འཇིག་རྟེན་བསྟན་མཛད་པ། ། ཀུན་རྫོབ་བདེན་པ་མཁས་པས་ཐུགས་ཆུད་ནས། ། འཇིག་རྟེན་མཁྱེན་པས་མི་ལ་དེ་བསྟན་ཏོ། ། འདི་ལ་དགའ་བའི་འགྲོ་བ་འཁོར་བ་ན། ། འགྲོ་བའི་ཆོས་བརྒྱད་ལ་ནི་འཇུག་འགྱུར་ཏེ། ། ཐོབ་དང་མ་ཐོབ་སྙན་དང་མི་སྙན་དང༌། །
བསྟོད་དང་སྨད་དང་བདེ་དང་སྡུག་བསྔལ་ལོ། ། ཐོབ་པ་རྙེད་ན་དེ་ལ་ཆགས་པ་སྐྱེ། ། མ་ཐོབ་གྱུར་ན་དེས་ཀྱང་འཁྲུགས་པར་འགྱུར། ། གང་གཞན་མ་བསྟན་ཚུལ་འདིས་ཤེས་པར་བྱ། ། ནད་རྣམས་བརྒྱད་ཀྱིས་དེ་རྒྱུན་གཅོད་པར་འགྱུར། ། ཀུན་རྫོབ་དེ་ལ་དོན་དམ་དུ་སྨྲ་བ། ། དེ་དག་ནོར་བའི་བློ་ལྡན་ཤེས་པར་བྱ། ། མི་སྡུག་སྡུག་དང་སྡུག་བསྔལ་བདེ་བ་དང༌། ། བདག་མེད་རང་བཞིན་བདག་ཏུ་སྨྲ་བ་དང༌། ། མི་རྟག་ཆོས་ལ་རྟག་ཅེས་སྨྲ་བགྱིད་ཅིང༌། །
དེ་ལྟར་གལ་ཏེ་མཚན་མར་གང་གནས་པ། ། དེ་དག་བདེ་གཤེགས་གསུང་ནི་ཐོས་གྱུར་ནས། ། འཇིགས་ཤིང་ཇི་བཞིན་མི་རྟོགས་སྤོང་བར་བྱེད། ། དེ་དག་བདེ་གཤེགས་གསུང་ནི་སྤོངས་གྱུར་ནས། ། སེམས་ཅན་དམྱལ་བའི་སྡུག་བསྔལ་མི་བཟད་མྱོང༌། ། དེ་དག་ཚུལ་མིན་བདེ་བ་ཚོལ་བགྱིད་ཀྱང༌། ། སྡུག་བསྔལ་བརྒྱ་དག་བྱིས་པས་མྱོང་བར་འགྱུར། ། འཇིག་རྟེན་ཕན་པའི་བསྟན་པ་སུ་ཞིག་གིས། ། མ་ལོག་བློ་ཡིས་རྣམ་པར་རྟོགས་གྱུར་ནས། ། སྦྲུལ་གྱི་ལྤགས་པ་ཉིད་ལྟར་རབ་སྤངས་ཏེ། །
སྲིད་པ་ཀུན་ལས་འདས་ནས་ཞི་བར་འགྱུར། ། ཆོས་འདི་ཐམས་ཅད་རང་བཞིན་མེད་པ་སྟེ། ། སྟོང་པ་མཚན་མ་མེད་པ་དོན་དམ་ཞེས། ། གང་གིས་ཐོས་ནས་དགའ་བ་སྐྱེ་འགྱུར་བ། ། དེ་དག་བླ་མེད་བྱང་ཆུབ་ཐོབ་པར་འགྱུར། ། རྒྱལ་བ་ཁྱོད་ཀྱིས་ཕུང་པོ་དབེན་པར་གཟིགས། ། ཁམས་དང་སྐྱེ་མཆེད་རྣམས་ཀྱང་དེ་བཞིན་ཏེ། ། དབང་པོའི་གྲོང་ནི་མཚན་མས་དབེན་པ་དག ། ཀུན་ཀྱང་ཐུབ་པ་ཁྱོད་ཀྱིས་ཇི་བཞིན་གཟིགས། ། ཞེས་གསུངས་པ་ལྟ་བུའོ། །
གསུམ་པ་ཀུན་རྫོབ་ལ་ཀླན་ཀ་སྤོང་བ་ལ་གཉིས་ཏེ། ཁས་ལེན་ཚུལ་མི་མཚུངས་པར་བསྟན་པ། ཀུན་རྫོབ་སྤངས་ན་འཇིག་རྟེན་གྱིས་གནོད་པའོ། ། དང་པོ་ནི། གལ་ཏེ་དབུ་མ་པ་ཁྱོད་ཀྱིས་ཁོ་བོ་ཅག་ལ་ལྟོས་པ་མེད་པར་དེ་སྐད་དུ་སྨྲ་ན་ཁོ་བོ་ཅག་ཀྱང་བཟོད་པར་མི་བྱེད་དེ། ཁྱོད་ཀྱིས་རིགས་པའི་སྒོ་ནས་གཞན་དབང་སེལ་བར་བྱེད་ན། རིགས་པ་དེ་ཉིད་ཀྱིས་ཁྱོད་ལ་གྲགས་པའི་ཀུན་རྫོབ་སེལ་བར་བྱེད་དོ་ཞེ་ན། ཁོ་བོ་ཅག་ལ་ཅི་ཡང་གནོད་པ་མེད་པ་མེད་དེ། ཇི་ལྟར་སེམས་ཙམ་པ་ཁྱོད་ཀྱིས་གཞན་ལ་ལྟོས་མེད་དུ་གཞན་དབང་གི་དངོས་པོ་བདེན་པ་བ་འདོད་པ་ལྟར་ཀུན་རྫོབ་ཀྱང་བདག་གིས་དེ་ལྟར་དུ་ཁས་མ་བླངས་པའི་ཕྱིར་རོ། ། འོ་ན་ཅི་ཞེ་ན།
ཀུན་རྫོབ་བདེན་པར་མེད་ཀྱང་འཇིག་རྟེན་གྱི་ངོར་བྱས་ནས་ཡོད་དོ་ཞེས་བདག་ནི་སྨྲ་བར་བྱེད་དེ། ཀུན་རྫོབ་བརྗོད་པ་ནི་བདེན་ཞེན་ལྡོག་པའི་འབྲས་བུ་ཅན་ཡིན་པའི་ཕྱིར་ཏེ། ཐ་སྙད་ཀྱི་བདེན་པ་ཞལ་གྱིས་བཞེས་ནས་མངོན་པར་ཞེན་པ་ལྡོག་པའི་ཕྱིར། འཇིག་རྟེན་གྱི་ཐ་སྙད་ཞལ་གྱི་བཞེས་པའི་ཁུངས་ནི་ཇི་སྐད་དུ་བཅོམ་ལྡན་འདས་ཀྱིས། འཇིག་རྟེན་ང་དང་ལྷན་ཅིག་རྩོད་ཀྱི་ང་ནི་འཇིག་རྟེན་དང་མི་རྩོད་དེ། གང་འཇིག་རྟེན་ན་ཡོད་པར་འདོད་པ་དེ་ནི་ང་ཡང་ཡོད་པར་བཞེད་དོ། ། གང་འཇིག་རྟེན་ན་མེད་པར་འདོད་པ་དེ་ནི་ང་ཡང་མེད་པར་བཞེད་དོ་ཞེས་གསུངས་པ་ལྟ་བུའོ། ། གལ་ཏེ་འཇིག་རྟེན་པའི་ངོར་ཀུན་རྫོབ་ཁས་ལེན་པ་ལྟར་སེམས་ཙམ་པ་རྗེས་སུ་བཟུང་བའི་དོན་དུ་གཞན་དབང་ཡང་ཁས་ལེན་པར་རིགས་སོ་ཞེ་ན། འདིར་ཤིང་རྟ་ཆེན་པོ་འགའ་ཞིག་གིས་གྲུབ་མཐའ་གོང་མ་གོང་མའི་ལུགས་ཁས་བླངས་ནས་འོག་མ་འོག་མ་འགོག་པར་བྱེད་མོད། དེ་ནི་མི་རིགས་ཏེ།
བར་དུ་ཁས་བླངས་པ་དེ་ཉིད་འཐད་པ་ཡིན་ན་མཐར་འགོག་པར་མི་རིགས་ལ། གལ་ཏེ་མི་འཐད་པ་ཡིན་ན། མི་འཐད་པའི་དོན་ཁས་བླངས་ན་རང་ཉིད་ལ་གནོད་པའི་ཕྱིར་དང༌། བར་གྱི་ཁས་ལེན་བརྒྱུད་པ་དགོས་པ་ཡང་མེད་པའི་ཕྱིར་ཏེ། ཐོག་མའི་དྲི་མ་དག་པར་བྱ་བའི་དོན་དུ་བར་དུ་མི་གཙང་བའི་འདམ་རྫབ་ཏུ་འཇུག་པ་དང་ཚུལ་མཚུངས་པའི་ཕྱིར། གཞན་རྗེས་སུ་བཟུང་བའི་དོན་དུ་དགོས་ཤེ་ན། དེ་ལ་ཐོག་མར་ཀུན་རྫོབ་ཀྱི་ཐ་སྙད་ཁས་བླངས་པས་ཆོག་པ་ཅི་ཞིག་ཡོད། དེ་ཉིད་ཀྱིས་བཟུང་བར་མི་ནུས་ཤེ་ན། འོ་ན་གཞན་དབང་ལ་ཡང་མཚུངས་སོ། ། མི་མཚུངས་ཏེ་དེ་ནི་རང་གིས་འདོད་པས་སོ་ཞེ་ན།
འཇིག་རྟེན་གྱི་ཐ་སྙད་ལ་རྟེན་པའི་ཕྱིར་དེ་ཉིད་ཀྱིས་བཟུང་ནུས་པར་ཆེས་འདོད་པར་རིགས་སོ། ། འཇིག་རྟེན་གྱི་ཐ་སྙད་ཀྱང་རིགས་པས་མི་འཐད་ན་ཁས་ལེན་པར་མི་རིགས་ལ་འཇིག་རྟེན་གྱི་ཐ་སྙད་འཐད་ན་གཞན་དབང་ཡང་འཐད་པར་མཚུངས་སོ་ཞེ་ན། འཇིག་རྟེན་གྱི་ཐ་སྙད་ནི་རིགས་པའི་སྒོ་ནས་འཇོག་པ་མ་ཡིན་ཏེ། རིགས་པའི་རྣམ་དཔྱད་མེད་པས་འཇུག་པའི་ཐ་སྙད་ཡིན་པའི་ཕྱིར། གཞན་དབང་ནི་རིགས་པས་འཇོག་པས་ཚུལ་མི་འདྲ་བ་ཡིན་ནོ། ། ཐ་སྙད་ཀྱི་བདེན་པ་ནི་དོན་དམ་རྟོགས་པའི་ཐབས་སུ་སྔར་ཇི་སྐད་བསྟན་པ་ལྟར་ཡིན་ལ། ཁྱོད་ཀྱིས་འདོད་པའི་གཞན་དབང་ནི་བདེན་པ་གཉིས་ཆར་དུ་མི་རུང་སྟེ། འཇིག་རྟེན་གྱི་ཐ་སྙད་ལས་འདས་པའི་ཕྱིར་དང༌། གནས་ལུགས་སུ་མི་རུང་བའི་ཕྱིར་རོ། ། ཅི་སྟེ་ཀུན་རྫོབ་འདི་ཡང་ཇི་ལྟར་དགྲ་བཅོམ་པ་ཕུང་པོ་སྤངས་ནས་ཞི་བ་མྱ་ངན་ལས་འདས་པའི་དབྱིངས་སུ་ཞུགས་པ་རྣམས་ལ་ཕུང་པོ་ཡོད་པ་མིན་པ་དེ་ལྟར་འཇིག་རྟེན་ལ་ཡང་ཀུན་རྫོབ་མེད་ན་ལྷག་མ་མེད་པའི་མྱང་འདས་ལ་ཕུང་པོ་མེད་པ་དེ་བཞིན་དུ་ཀུན་རྫོབ་འདི་ཡང་འཇིག་རྟེན་ལ་ཡང་ཡོད་ཅེས་བདག་མི་སྨྲ་བ་ལས་འཇིག་རྟེན་ན་ཡོད་པའི་ཕྱིར་བདག་སྨྲའོ། །
འདིར་དཔེ་བཀོད་པ་ནི་གཞན་ལ་གྲགས་པ་བཀོད་པ་ཡིན་གྱི་དབུ་མ་པ་རང་ལ་གྲུབ་པ་ནི་མ་ཡིན་ཏེ། དགྲ་བཅོམ་པ་ཚེའི་འདུ་བྱེད་བཏང་བ་ཡང་རྣམ་པར་ཤེས་པ་དང་མ་བྲལ་བར་འདོད་པའི་ཕྱིར། གལ་ཏེ་ཁྱོད་ཀུན་རྫོབ་འགོག་ན་ཀུན་རྫོབ་བདེན་པ་ཁས་བླངས་པ་ཡང་གཞན་ངོར་དགོས་པའི་དབང་གིས་ཁས་བླངས་པ་ཡིན་གྱི་རང་དབང་དུ་ནི་མ་ཡིན་ནོ། ། གཉིས་པ་ཀུན་རྫོབ་སྤངས་ནས་འཇིག་རྟེན་གྱིས་གནོད་པ་ནི། གལ་ཏེ་སེམས་ཙམ་པ་ཁྱོད་ཀྱིས་ཀུན་རྫོབ་བཀག་པ་ལ་འཇིག་རྟེན་གྱིས་མི་གནོད་ན་འཇིག་རྟེན་པ་ཉིད་ཀྱི་བློ་ལ་ལྟོས་ནས་ཀུན་རྫོབ་འདི་ནི་དགག་པར་གྱིས་ཤིག དགག་པ་དེའི་ཚེ་འཇིག་རྟེན་གྱིས་མི་གནོད་པ་ཡང་མ་ཡིན་ནོ། ། གལ་ཏེ་ཀུན་རྫོབ་སེལ་བར་འདོད་ན་ཡང་གང་གིས་ཁས་བླངས་པ་དེ་ཁོ་ན་ལ་ལྟོས་ནས་བསལ་བར་འོས་པ་ཡིན་ལ། ཁས་ཀྱང་འཇིག་རྟེན་པ་ཁོ་ནས་ཁས་བླངས་པའི་ཕྱིར། འཇིག་རྟེན་པ་ཉིད་ཀྱི་བློ་ལ་ལྟོས་ནས་དགག་པར་གྱིས་ཤིག ཁོ་བོ་ཅག་ནི་ཀུན་རྫོབ་འཁྲུལ་པའི་སྣང་བ་བཟློག་པ་ལ་ཤིན་ཏུ་ཚེགས་ཆེན་པོ་ལ་གནས་པས་ཁྱོད་ལ་འཇིག་རྟེན་གྱིས་གནོད་པར་མི་འགྱུར་ན་ཁྱོད་ཀྱིས་ཀུན་རྫོབ་བཀག་པ་ལ་སྟོང་གདབ་པར་བྱའོ། །
འཇིག་རྟེན་གྱིས་གནོད་པ་ཡང་ཡིན་པས་ཁོ་བོ་ནི་བཏང་སྙོམས་ལ་གནས་པར་བྱའོ། ། ཁྱོད་དང་འཇིག་རྟེན་པ་གཉིས་ཀུན་རྫོབ་འདིར་རྩོད་པ་གྱིས་དང་ཕྱི་ནས་རྩོད་པའི་འོག་ཏུ་ཁྱོད་རྒྱལ་ན་ནི་ཁྱོད་ཀྱི་ཕྱོགས་ལ་བརྟེན་པར་བྱེད་ཅིང༌། གལ་ཏེ་འཇིག་རྟེན་པ་རྒྱལ་ན་ནི་ཤིན་ཏུ་སྟོབས་དང་ལྡན་པའི་འཇིག་རྟེན་པ་ཉིད་ལ་བདག་གིས་བརྟེན་པར་བྱའོ། ། འོན་ཀྱང་ཁྱོད་ཀྱིས་འཇིག་རྟེན་པ་འགོག་མི་ནུས་ཏེ། ལུང་རིགས་སམ་འཇིག་རྟེན་གྱི་གྲགས་པས་འགོག་དྲང་ན། ལུང་རིགས་ཀྱིས་མི་ནུས་ཏེ། དེ་དག་ལུང་རིགས་ཁས་མི་ལེན་པའི་ཕྱིར་རོ། ། གྲགས་པས་ཀྱང་མི་ནུས་ཏེ། གྲགས་པ་ཚད་མ་ཡིན་ན་ནི་འགོག་མི་ནུས་ལ་མ་ཡིན་ན་འགོག་བྱེད་ཡང་དག་ཏུ་མི་རུང་བས་སོ། ། བཞི་པ་སེམས་ཙམ་གསུངས་པའི་དགོས་པ་བསྙད་པ་ལ་གཉིས་ཏེ།
རྒྱས་པར་བཤད་པ་དང༌། མཇུག་བསྡུ་བསྟན་པའོ། ། དང་པོ་ལ་གཉིས་ཏེ། བྱེད་པ་པོ་གཞན་དགག་པའི་དོན་ཅན་དུ་བཤད་པ། གཟུགས་ལས་སེམས་གཙོ་ཆེ་བའི་དོན་ཅན་དུ་བཤད་པའོ། ། དང་པོ་ལ་གཉིས་ཏེ། བདག་འགོག་མདོའི་དགོངས་པ་བཤད། དགོངས་པ་དེ་ཉིད་གཞན་གྱིས་བཤད་པའི་ཚུལ་ལོ། ། དང་པོ་ནི། འདིར་སྨྲས་པ།
འཐད་པ་བྲལ་ཡང་འཇིག་རྟེན་གྱིས་གནོད་པས་འཇིགས་ནས་ཀུན་རྫོབ་ཁས་ལེན་ན་ལུང་གིས་གནོད་པས་འཇིགས་ནས་སེམས་ཙམ་ཡང་ཁས་ལེན་དགོས་ཏེ། མདོ་སྡེ་ས་བཅུ་པ་ལས། ད་ནི་འདི་སྙམ་དུ་སེམས་ཏེ། འདི་ལྟར་ཁམས་གསུམ་པོ་འདི་དག་ནི་སེམས་ཙམ་སྟེ། ཞེས་གསུངས་པའི་ཕྱིར་རོ་ཞེ་ན། མདོའི་དགོངས་པ་ནི་དེ་ལྟར་མ་ཡིན་ནོ། ། འོ་ན་ཅི་ཞེ་ན། ཆོས་ཀྱི་དབྱིངས་ལ་མངོན་དུ་ཕྱོགས་པས་དྲུག་པ་མངོན་དུ་གྱུར་པ་ལ་གནས་པའི་བྱང་ཆུབ་སེམས་དཔའ་ཡིས་སྲིད་པ་གསུམ་སྟེ་ཁམས་གསུམ་རྣམ་ཤེས་ཙམ་དུ་རྟོགས་ཞེས་གསུངས་པའི་མདོའི་དོན་ནི་ས་དྲུག་པ་ལ་གནས་པའི་བྱང་ཆུབ་སེམས་དཔའ་དེས་ཀུན་རྫོབ་ཏུ་སེམས་ཙམ་ཞིག་ཁམས་གསུམ་གྱི་བྱེད་པ་པོ་ཡིན་པར་རྟོགས་སོ་ཞེས་བྱ་བ་ཡིན་ནོ། ། ཙམ་གྱི་སྒྲ་ནི་བདག་རྟག་པ་འཇིག་རྟེན་གྱི་བྱེད་པ་པོ་ཡིན་པ་བཀག་ནས་སེམས་ཙམ་རྒྱུ་ཡིན་པར་བསྟན་པའི་ཕྱིར་གསུངས་པ་ཡིན་ནོ། ། འཇིག་རྟེན་གྱི་བྱེད་པ་པོ་སེམས་ཡིན་པའི་ཁུངས་ནི་དེ་འདི་སྙམ་དུ་སེམས་ཏེ།
བྱེད་པ་པོ་ལ་མངོན་པར་ཞེན་པ་ལས་རྣམ་ཤེས་ཡོད་པར་འགྱུར་རོ། ། གང་ན་བྱེད་པ་པོ་མེད་པ་དེ་དོན་དམ་པར་ལས་ཀྱང་མི་དམིགས་སོ་སྙམ་མོ། ། དེ་འདི་སྙམ་དུ་སེམས་ཏེ་འདི་ལྟར་ཁམས་གསུམ་པོ་འདི་དག་ནི་སེམས་ཙམ་སྟེ། སྲིད་པའི་ཡན་ལག་བཅུ་གཉིས་པོ་གང་དག་དེ་བཞིན་གཤེགས་པས་རབ་ཏུ་ཕྱེ་སྟེ་བཀའ་སྩལ་པ། དེ་དག་ཀྱང་སེམས་གཅིག་ལ་བརྟེན་པ་དག་གོ་ཞེས་རྒྱ་ཆེར་གསུངས་སོ། ། གཉིས་པ་ནི། ཁམས་གསུམ་པོ་འདིའི་རྒྱུ་སེམས་ཡིན་པ་དེར་གསུངས་ཞེས་དྲང་ངོ༌། ། གང་ལས་ཤེ་ན། ལངྐར་གཤེགས་པའི་མདོ་ལས་སོ། ། གང་གིས་ན་ཀུན་མཁྱེན་གྱིས་སོ། །
གང་གསུངས་ཤེ་ན། གང་ཟག་རྒྱུན་དང་ཕུང་པོ་དང༌། དེ་བཞིན་རྐྱེན་དང་རྡུལ་དག་དང༌། ། གཙོ་བོ་དབང་ཕྱུག་བྱེད་པོ་རྣམས། ། སེམས་ཙམ་དུ་ནི་ངས་བཤད་དོ། ། ཞེས་པའི་ངག་གི་རང་བཞིན་གྱི་རྡོ་རྗེ་འདི་ནི་གསུངས་པའོ། ། དགོས་པ་ནི་བློ་ལྡན་ས་དྲུག་པ་ལ་གནས་པའི་བྱང་ཆུབ་སེམས་དཔའ་རྗེས་ཐོབ་ཏུ་ཁམས་གསུམ་གྱི་རྒྱུ་སེམས་ཙམ་དུ་རྟོགས་པའི་བློ་གྲོས་གོང་ནས་གོང་དུ་འཕེལ་བར་བྱ་བའི་ཕྱིར་དང༌། ཁམས་གསུམ་པོ་འདི་དག་ནི་སེམས་ཙམ་མོ་ཞེས་པའི་མདོ་དེའི་དགོངས་པ་བཅད་པའི་ཕྱིར་དུ་གསུངས། ཅིའི་ཕྱིར་མདོའི་ངག་འདི་ལ་རྡོ་རྗེ་ཞེས་བྱ་ཞེ་ན། གང་ཟག་བྱེད་པ་པོར་སྨྲ་བའི་མུ་སྟེགས་རྣམས་ཀྱི་ལྟ་བའི་རི་བོ་མཐོན་པོ་དང་ལྡན་པ་འཇོམས་པའི་ཕྱིར་རོ། །
ལངྐར་གཤེགས་པའི་མདོ་འདིའི་དོན་བཀྲོལ་བའི་ཕྱིར་བཤད་པ། མུ་སྟེགས་རྣམས་ཀྱི་རང་རང་གི་གྲུབ་མཐའ་ཇི་ལྟ་བ་བཞིན་སྟོན་པའི་བསྟན་བཅོས་དེ་དང་དེ་ལས་གང་ཟག་རྒྱུན་དང་ཕུང་པོ་ལ་སོགས་པ་དེ་དག་འཇིག་རྟེན་གྱི་བྱེད་པ་པོར་སྨྲས་པ་ཡིན་ལ། དེ་རྣམས་ཀྱིས་སྨྲས་པའི་གང་ཟག་སོགས་དེ་དག་འཇིག་རྟེན་གྱི་བྱེད་པ་པོར་མ་གཟིགས་ནས་རྒྱལ་བས་སེམས་ཙམ་ཁོ་ན་འཇིག་རྟེན་གྱི་བྱེད་པ་པོར་གསུངས་ཞེས་བྱ་བ་ནི་མདོ་དེའི་དོན་ཡིན་ནོ། ། གང་ཟག་བྱེད་པ་པོར་སྨྲ་བ་རྣམས་ལ་མུ་སྟེགས་ཞེས་བརྗོད་པ་མི་འཐད་དེ། ཆོས་འདི་པ་ཡང་གང་ཟག་བྱེད་པ་པོར་སྨྲ་བ་ཡོད་པའི་ཕྱིར་རོ་ཞེ་ན། གང་ཟག་སོགས་བྱེད་པ་པོར་སྨྲ་བ་ལ་མུ་སྟེགས་པ་གཙོ་ཆེ་བས་ཕལ་ཆེ་བའི་སྒྲས་བསྟན་པ་ཡིན་ནོ། ། རྣམ་པ་གཅིག་ཏུ་ན་དེ་དག་ཀྱང་ཆོས་འདི་པ་མིན་ཏེ། མུ་སྟེགས་ལྟར་བསྟན་པའི་དོན་ཇི་ལྟ་བ་བཞིན་ཁོང་དུ་མ་ཆུད་པའི་ཕྱིར་རོ། ། དེ་ཡང་ཇི་སྐད་དུ་རིན་ཆེན་ཕྲེང་བ་ལས། གང་ཟག་ཕུང་པོ་སྨྲ་བ་ཡི། །
འཇིག་རྟེན་གྲངས་ཅན་འུག་ཕྲུག་དང༌། ། གོས་མེད་ཅན་ལ་གལ་ཏེ་ཞིག ། ཡོད་མེད་འདས་པར་སྨྲ་ན་དྲིས། ། དེ་ཕྱིར་སངས་རྒྱས་རྣམས་ཀྱིས་ནི། ། བསྟན་པ་འཆི་མེད་ཡོད་མེད་ལས། ། འདས་པ་ཟབ་མོ་ཞེས་བསྟན་པ། ། ཐུན་མོང་མ་ཡིན་ཡིན་ཤེས་གྱིས། ། ཞེས་གང་ཟག་དང་ཕུང་པོ་སྨྲ་བ་ཡང༌། མུ་སྟེགས་པའི་ཕྱོགས་སུ་བསྟན་པས་སོ། ། གཉིས་པ་ལ་བཞི་སྟེ།
སེམས་ཙམ་གཙོ་བོར་ཇི་ལྟར་བསྟན་པའི་ཚུལ། ཕྱིའི་དོན་འགོག་པ་མདོའི་དོན་མ་ཡིན། སེམས་སུ་བདེན་པ་ལུང་དང་འགལ་བ་བརྗོད། སེམས་གཙོ་བོར་བསྟན་པའི་རྒྱུ་མཚན་བཤད་པའོ། ། དང་པོ་ནི། ཇི་ལྟར་དེ་ཁོ་ན་ཉིད་ལ་བློ་རྒྱས་པ་ལ་སངས་རྒྱས་ཞེས་ཚིག་སྔ་མ་མི་མངོན་པར་བྱས་ནས་བསྙད་པ་ཇི་ལྟ་བ་དེ་བཞིན་དུ་འཇིག་རྟེན་གྱི་བྱེད་པ་པོ་ལ་སེམས་ཙམ་གཙོ་བོ་གྱུར་པ་ལ་གཙོ་བོའི་སྒྲ་མི་མངོན་པར་བྱས་ནས་མདོ་ལས་སེམས་ཙམ་ཞེས་གསུངས་པ་ཡིན་ནོ། ། གཉིས་པ་ནི་མདོའི་དགོངས་པ་དཔྱད་པའི་སྐབས་འདིར་ཙམ་གྱི་སྒྲས་གཟུགས་འགོག་པ་དེ་ལྟར་མདོའི་དོན་མིན་ནོ། ། གསུམ་པ་ནི། གལ་ཏེ་ཁྱོད་ཀྱི་ལྟར་ཁམས་གསུམ་འདི་དག་སེམས་ཙམ་དུ་བདེན་པར་མཁྱེན་ནས་མདོ་དེ་ལས་ཙམ་གྱི་སྒྲས་གཟུགས་ཉིད་ལ་དགག་པ་མཛད་ན་ནི་སླར་ཡང་ས་བཅུ་པའི་མདོ་དེ་ལས་བདག་ཉིད་ཆེན་པོ་རྫོགས་པའི་སངས་རྒྱས་ཀྱིས་མ་རིག་པས་བྱས་པའི་ལས་ཀྱི་རྣམ་པར་སྨིན་པ་ནི་འདུ་བྱེད་རྣམས་སོ། ། འདུ་བྱེད་ལ་རྟེན་པའི་སེམས་དང་པོ་ནི་རྣམ་པར་ཤེས་པའོ་ཞེས་གཏི་མུག་དང་ལས་ལས་སྐྱེས་པར་ཅིའི་ཕྱིར་གསུངས་ཏེ་གསུང་བར་མི་རིག་པར་ཐལ།
སེམས་རང་གི་མཚན་ཉིད་ཀྱིས་ཡོད་པའི་ཕྱིར། དེས་ན་སེམས་ཙམ་དུ་གསུངས་པ་ནི་སེམས་ཙམ་ཞིག་འཇིག་རྟེན་རྒྱུའི་གཙོ་བོར་བསྟན་པ་ཡིན་གྱི་གཟུགས་བཀག་པ་ནི་ཐམས་ཅད་དུ་མིན་ནོ། ། བཞི་པ་ནི། སེམས་འཇིག་རྟེན་གྱི་བྱེད་པ་པོའི་གཙོ་བོར་གྱུར་པ་ཡིན་ཏེ། སེམས་ཀྱིས་ནི་ཐུན་མོང་མ་ཡིན་པའི་ལས་ཀྱིས་སྐྱེད་པའི་སེམས་ཅན་འཇིག་རྟེན་རླུང་གི་དཀྱིལ་འཁོར་ནས་འོག་མིན་གྱི་གཞལ་ཡས་ཁང་གི་བར་ཤིན་ཏུ་སྣ་ཚོགས་པ་འགོག་པ་སྟེ་སྐྱེད་པར་བྱེད་པའི་ཕྱིར་ཏེ། འགྲོ་བ་སྣོད་དང་བཅས་པ་མ་ལུས་པ་ལས་ལས་སྐྱེས་པར་གསུངས་ཤིང་ལས་ཀྱང་སེམས་ལ་རྟེན་པ་ཡིན་པའི་ཕྱིར། ཇི་ལྟར་ཞེ་ན། སེམས་དང་བཅས་པ་ཁོ་ནས་ལས་སོག་གི་སེམས་སྤངས་ནས་ནི་ལས་ཀྱང་ཡོད་པ་མ་ཡིན་པའི་ཕྱིར་རོ། ། འགྲོ་བ་མ་ལུས་པ་ལས་ལས་སྐྱེས་པར་གསུངས་པའི་མདོ་ཡང༌། ཇི་སྐད་དུ།
སེམས་ཅན་ལས་ཀྱི་དབང་གིས་རི། ། ནག་པོ་དུས་སུ་སྐྱེས་ཏེ་དཔེར། ། སེམས་དམྱལ་མཐོ་རིས་འཇིག་རྟེན་དུ། ། མཚོན་དང་རིན་ཆེན་ཤིང་བཞིན་ནོ། ། ཞེས་གསུངས་སོ། ། དེ་བས་ན་འགྲོ་བ་འགྲུབ་པ་ལ་སེམས་གཙོ་བོའི་རྒྱུ་ཡིན་གྱི། བདག་ལ་སོགས་པ་ནི་མ་ཡིན་པས་མདོ་ལས་སེམས་གཙོ་བོར་བཞག་པ་ཡིན་གྱི་གཟུགས་བཀག་པ་མ་ཡིན་ནོ། ། གཉིས་པ་མཇུག་བསྡུ་བསྟན་པ་ནི། དེས་ན་ཙམ་གྱི་སྒྲས་སེམས་ལས་གཞན་པའི་བྱེད་པ་པོ་བཟློག་གི་གཟུགས་ནི་བཀག་པ་མ་ཡིན་ནོ། ། དེ་ཅིའི་ཕྱིར་ཞེ་ན།
ལས་བྱེད་པའི་གནས་སྐབས་སུ་ལུས་ངག་གི་བྱ་བ་ལ་སོགས་པ་གཟུགས་ཀྱང་ཡོད་མོད་ཀྱི་དེ་ལ་ནི་སེམས་བཞིན་དུ་བྱེད་པ་པོའི་གཙོ་བོ་ཉིད་དུ་ཡོད་པ་མ་ཡིན་ནོ་སྙམ་དུ་སེམས་པའོ། ། འདི་ནི་བདག་པོར་འདོད་པ་དང་བྱེད་པ་པོར་འདོད་པ་ལ་རྩོད་ཀྱི་གཟུགས་སོགས་གཙོ་བོ་མ་ཡིན་པ་ལ་ནི་རྩོད་པ་མེད་པས་བྱེད་པ་པོ་ཉིད་དུ་དོགས་པའི་བདག་ལ་སོགས་པ་བསལ་ནས་བྱེད་པ་པོ་ཉིད་དུ་ནུས་པ་མཐོང་བའི་སེམས་ཙམ་ཞིག་བྱེད་པ་པོར་བརྗོད་པར་རིགས་ཏེ། དཔེར་ན་རྒྱལ་པོ་གཉིས་ཡུལ་གཅིག་ན་དབང་བྱེད་པར་འདོད་པས་རྩོད་པའི་ཚེ། གང་སྟོབས་དང་ལྡན་པས་གཅིག་ཤོས་བཏོན་ནས་གཉིས་ཀ་ལ་ཉེ་བར་མཁོ་བའི་སྐྱེ་བོ་ཕལ་པ་ལ་གནོད་པར་མི་བྱེད་པ་དེ་བཞིན་དུ། གཉིས་ཀ་ལ་ཉེ་བར་མཁོ་བའི་གཟུགས་མི་འགོག་གི་འགྲན་ཟླ་ལྟ་བུའི་བདག་བཀག་པ་ཡིན་པར་ཤེས་པར་བྱའོ། ། ལྔ་པ་སེམས་ཙམ་པ་ལ་གདམས་པ་བརྗོད་པ་ལ་བཞི་སྟེ། ཡུལ་ཤེས་ཡོད་མེད་མཚུངས་པར་རིགས་པ་བསྟན། ཡོད་མེད་མཚུངས་པའི་དོན་ལ་གདམས་པ་བརྗོད། ཡུལ་ཤེས་ཡོད་མེད་མཚུངས་པར་ལུང་གིས་བསྟན། མཐར་ཐུག་གིས་གདམས་པ་ཁྱད་པར་ཅན་བསྟན་པའོ། །
དང་པོ་ནི། ཇི་སྐད་བཤད་པའི་ཚུལ་གྱིས། འཇིག་རྟེན་པའི་དེ་ཁོ་ན་ཉིད་དེ་ཀུན་རྫོབ་བདེན་པའི་ཐ་སྙད་ལ་གནས་པའི་གང་ཟག་གི་ངོར་ཕུང་པོ་ལྔ་ཆར་ཡོད་དེ། འཇིག་རྟེན་ན་གྲགས་པའི་ཕྱིར་འཇིག་རྟེན་ཞེས་པ་དབུ་མ་པའི་གཞུང་ལུགས་ལས་སོ་སྐྱེ་ཙམ་དང༌། གྲུབ་མཐའ་ལ་མ་ཞུགས་པ་དང༌། རིག་པའི་རྣམ་དཔྱད་མེད་པར་འཇུག་པའི་བློ་དང་གསུམ་ལ་འཇུག་པ་ལས། གཙོ་ཆེར་ནི་རིགས་པའི་རྣམ་དཔྱད་མེད་པར་འཇུག་པའི་བློ་ལ་འཆད་དོ། ། དེ་ཁོ་ན་ཉིད་ཀྱི་ཡུལ་ཅན་གྱི་ཡེ་ཤེས་འཆར་བར་འདོད་པའི་རྣལ་འབྱོར་པའམ་དོན་དམ་དཔྱོད་པའི་རིགས་པའི་ངོར་ནི་ཕུང་པོ་ལྔ་ཆར་ཡང་འབྱུང་བར་མི་འགྱུར་ཏེ། མ་དམིགས་པའི་ཕྱིར། གཉིས་པ་ནི་དེ་ལྟ་ཡིན་པ་དེའི་ཕྱིར་དོན་དམ་པར་གཟུགས་མེད་ན་ནི་སེམས་ཀྱང་ཡོད་པར་མ་འཛིན་ཅིག
དོན་དམ་པར་གཟུགས་ཀྱང་སེམས་ལྟར་འཐད་པ་དང་བྲལ་བའི་ཕྱིར། ཀུན་རྫོབ་ཏུ་སེམས་ཡོད་པར་རྟོག་ན་ཡང་གཟུགས་ཀྱང་མེད་པར་མ་འཛིན་ཅིག གཟུགས་དང་སེམས་གཉིས་ཀ་ཡང་འཇིག་རྟེན་ལ་གྲགས་པའི་ཕྱིར་རོ། ། གསུམ་པ་ནི། ལུང་ལས་ཀྱང་བརྗོད་བྱ་དེ་ལྟར་རྟོགས་པར་བྱ་སྟེ། ཆོས་མངོན་པའི་མདོ་ལས་རང་སྤྱིའི་མཚན་ཉིད་ཀྱི་རབ་ཏུ་དབྱེ་བའི་སྒོ་ནས་ཕུང་པོ་ལྔ་ཆར་ཡང་ཡོད་པར་གསུངས་ལ། ཕུང་པོ་ལྔ་པོ་དེ་དག་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་སྟོན་པར་བྱེད་པའི་མདོར་སངས་རྒྱས་ཀྱིས་མཚུངས་པར་སྤངས་པ་སྟེ་བཀག་པ་ཡིན་ཏེ། རབ་འབྱོར་གཟུགས་ནི་རང་བཞིན་གྱིས་སྟོང་ངོ་ཞེས་བྱ་བ་ནས་རྣམ་པར་ཤེས་པ་ནི་རང་བཞིན་གྱིས་སྟོང་ངོ་ཞེས་བྱ་བའི་བར་དུ་གསུངས་པའི་ཕྱིར་རོ། ། བཞི་པ་ནི། ཐ་སྙད་དུ་ཕུང་པོ་ལྔ་ཆར་ཡང་ཡོད་ལ།
དོན་དམ་པར་ཡོད་པ་མ་ཡིན་པ་དེ་ལྟར་ལུང་དང་རིགས་པས་གྲུབ་པའི་ཕྱིར་བདེན་གཉིས་ཀྱི་རིམ་པ་འདི་དག་བཤིག་ནས་ཀྱང་ཁྱོད་ཀྱིས་འདོད་པའི་གཞན་དབང་གི་རྫས་ནི་སྒྲུབ་ཀྱང་འགྲུབ་པར་མི་འགྱུར་ཏེ། སྔར་ལུང་རིགས་ཀྱིས་བཀག་པའི་ཕྱིར་རོ། ། ཐ་སྙད་དུ་ཕུང་པོ་ལྔ་ཆར་ཡོད་ལ་དོན་དམ་དུ་ཡོད་པ་མ་ཡིན་པ་དེའི་ཕྱིར་དེ་ལྟ་བུའི་རིམ་པས་དེ་ཁོ་ན་ཉིད་དུ་དངོས་པོ་རྣམས་གདོད་མ་ནས་མ་སྐྱེས་པ་ཡིན་ལ། འཇིག་རྟེན་གྱི་སྣང་ངོར་སྐྱེས་པར་རིགས་པར་བྱའོ། ། དེ་ཁོ་ན་ཉིད་དུ་མ་སྐྱེས་ན་ཐ་སྙད་དུ་ཡང་སྐྱེ་བར་འགལ་ལོ་ཞེ་ན། མི་འགལ་བའི་དཔེ་ནི་གཟུགས་བརྙན་གྱི་དཔེ་དང༌། དྲི་ཟའི་གྲོང་ཁྱེར་ལ་སོགས་པའི་དཔེ་ལས་ངེས་པར་བྱའོ། ། དྲུག་པ་སྒྲུབ་བྱེད་ལུང་གཞན་བཟློག་པ་ལ་གསུམ་སྟེ། མདོ་དྲང་བའི་དོན་ཅན་དུ་བཤད་པ། སྒྲུབ་བྱེད་ལུང་རིགས་བསྟན་པ།
ཞར་ལ་གྲངས་ངེས་ཀྱི་ཁྱད་པར་བཤད་པའོ། ། དང་པོ་ནི། ཕྱོགས་སྔ་མ་བརྗོད་པ་ནི། ལུང་གཞན་ལ་རྟེན་ནས་སེམས་ཙམ་ཡོད་པ་ཉིད་དུ་ངེས་ཏེ། ལངྐར་གཤེགས་པ་ལས། ཕྱི་རོལ་སྣང་བ་ཡོད་མེད་དེ། ། སེམས་ནི་སྣ་ཚོགས་རྣམས་སུ་སྣང༌། ། ལུས་དང་ལོངས་སྤྱོད་གནས་འདྲ་བ། ། སེམས་ཙམ་དུ་ནི་ངས་བཤད་དོ། ། ཞེས་གསུངས་སོ། །
དེ་ལ་ལུས་ནི་མིག་ལ་སོགས་པའི་སྐྱེ་མཆེད་དོ། ། ལོངས་སྤྱོད་ནི་གཟུགས་ལ་སོགས་པའི་ཡུལ་རྣམས་སོ། ། གནས་ནི་སྣོད་ཀྱི་འཇིག་རྟེན་ནོ། ། བསྡུས་པའི་དོན་ནི། རྣམ་པར་ཤེས་པ་ཙམ་ཞིག་ལུས་དང་ལོངས་སྤྱོད་དང་གནས་སུ་སྣང་བ་སྐྱེ་བ་ན་ལུས་ལ་སོགས་པ་ཤེས་པ་ལས་ཐ་དད་པའི་ཕྱི་རོལ་ལྟ་བུར་མངོན་པར་ཞེན་པ་ཡིན་ནོ། ། ཞེས་བྱ་བའི་དོན་ཏོ། ། དེ་བས་ན་ཁམས་གསུམ་པོ་སེམས་ཙམ་དུ་གནས་པ་ཡིན་ནོ་ཞེ་ན། མདོ་འདི་ཡང་དགོངས་པ་ཅན་ཏེ། ལངྐར་གཤེགས་པའི་མདོ་སྡེ་གང་ལས། ཕྱི་རོལ་གྱི་སྣང་བ་ཡོད་པ་མ་ཡིན་ཞིང༌།
སེམས་ཉིད་སྣ་ཚོགས་སུ་སྣང་ངོ་ཞེས་གསུངས་པ་དེ་ཡང་དྲང་བའི་དོན་ཅན་ཉིད་དེ། དེ་ལ་དགོངས་པ་ནི་གཟུགས་ལ་ཤིན་ཏུ་ཆགས་ཤིང་ཞེན་པ་དེ་དག་ལ་ཆགས་པ་འཇོམས་པའི་གཉེན་པོར་ཀེང་རུས་ཀྱི་རྣམ་པ་སྒོམ་པ་ལྟར་གཟུགས་ཀྱི་རྟེན་ཅན་གྱི་ཉོན་མོངས་པ་བཟློག་པའི་ཆེད་དུ་དངོས་པོ་ལ་སེམས་ཙམ་དུ་གྱུར་པ་མ་ཡིན་ཡང་དགོས་པ་ལ་ལྟོས་ནས་སེམས་ཙམ་དུ་བསྟན་པ་ཡིན་ནོ་ཞེས་ཤེས་པར་བྱའོ། ། གཉིས་པ་ནི་འདི་འདྲ་དྲང་དོན་ཡིན་པར་གང་ལས་ངེས་ཤེ་ན། ལུང་དང་རིགས་པ་ལས་ངེས་ཏེ། ལུང་འདི་ནི་སྟོན་པས་དྲང་དོན་ཉིད་དུ་གསུངས་ཤིང༌། འདི་ནི་དྲང་དོན་ཉིད་དུ་རིགས་པས་ཀྱང་འཐད་པའི་ཕྱིར་རོ། ། མདོ་འདི་དྲང་བའི་དོན་ཡིན་པ་འབའ་ཞིག་ཏུ་མ་ཟད་ཀྱི་རྣམ་པ་དེ་ལྟ་བུའི་མདོ་སྡེ་གཞན་ཡང་ནི་དྲང་བའི་དོན་དུ་ལུང་འདིས་གསལ་བར་བྱེད་དོ། ། མདོ་སྡེ་གཞན་དེ་ཡང་གང་ཞེ་ན། དགོངས་པ་ངེས་པར་འགྲེལ་པའི་མདོ་ལས། བརྟགས་པ་མེད་པ་ཉིད་དང༌།
གཞན་དབང་ཡོད་པ་ཉིད་དང༌། ཅེས་པ་དང༌། ལེན་པའི་རྣམ་པར་ཤེས་པ་ཟབ་ཅིང་ཕྲ། ། ས་བོན་ཐམས་ཅད་ཆུ་བོའི་རྒྱུན་བཞིན་འབབ། ། བདག་ཏུ་རྟོགས་པར་གྱུར་ན་མི་རུང་ཞེས། ། བྱིས་པ་རྣམས་ལ་ངས་ནི་མ་བསྟན། ། ཞེས་པ་ལ་སོགས་པའོ། ། དེ་དག་དྲང་དོན་དུ་གསལ་བར་བྱེད་པའི་ལུང་ལ་གསུམ། ལུང་དང་པོ་ནི། ཇི་ལྟར་ནད་པ་ནད་པ་ལ། །
སྨན་པས་སྨན་རྣམས་གཏོང་བ་ལྟར། ། དེ་བཞིན་སངས་རྒྱས་སེམས་ཅན་ལ། ། སེམས་ཙམ་དུ་ཡང་རབ་ཏུ་སྟོན། ། ཞེས་སོ། ། ལུང་གཉིས་པ་ནི། ལངྐར་གཤེགས་པའི་མདོ་ལས། བཅོམ་ལྡན་འདས་ཀྱི་མདོ་བརྗོད་པ་ལས་དེ་པའི་སྙིང་པོ་གསུངས་པ་དེ། བཅོམ་ལྡན་འདས་ཀྱིས་རང་བཞིན་གྱིས་འོད་གསལ་བ་རྣམ་པར་དག་པས་ཐོག་མ་མེད་པ་ནས་རྣམ་པར་དག་པ་ཉིད་མཚན་སུམ་ཅུ་རྩ་གཉིས་དང་ལྡན་པ་སེམས་ཅན་ཐམས་ཅད་ཀྱི་ལུས་ཀྱི་ནང་ན་མཆིས་པར་བརྗོད་དེ། བཅོམ་ལྡན་འདས་ཀྱིས་རིན་པོ་ཆེ་རིན་ཐང་ཆེན་པོ་གོས་དྲི་མ་ཅན་གྱིས་ཡོངས་སུ་དཀྲིས་པ་ལྟར་ཕུང་པོ་ཁམས་དང་སྐྱེ་མཆེད་ཀྱི་གོས་ཀྱིས་ཡོངས་སུ་དཀྲིས་པ་འདོད་ཆགས་དང་ཞེ་སྡང་དང་གཏི་མུག་གིས་ཟིལ་གྱིས་གནོན་པ། ཡོངས་སུ་རྟོག་པའི་དྲི་མས་དྲི་མ་ཅན་དུ་གྱུར་པ།
རྟག་པ་དང་བརྟན་པ་ཐེར་ཟུག་པར་ནི་བརྗོད་ན། བཅོམ་ལྡན་འདས་དེ་བཞིན་གཤེགས་པའི་སྙིང་པོར་སྨྲ་བ་འདི་ནི་མུ་སྟེགས་བྱེད་ཀྱི་བདག་ཏུ་སྨྲ་བ་དང་ཇི་ལྟར་འདྲ་བ་མ་ལགས། བཅོམ་ལྡན་འདས་མུ་སྟེགས་བྱེད་རྣམས་ཀྱང་རྟག་པ་བྱེད་པ་པོ་ཡོན་ཏན་མེད་པ་ཁྱབ་པ་མི་འཇིག་པའོ། ། ཞེས་བདག་ཏུ་སྨྲ་བ་སྟོན་པར་བགྱིད་དོ། ། བཅོམ་ལྡན་འདས་ཀྱིས་བཀའ་སྩལ་པ། བློ་གྲོས་ཆེན་པོ་ངའི་དེ་པའི་སྙིང་པོ་བསྟན་པ་ནི་མུ་སྟེགས་ཅན་གྱི་བདག་ཏུ་སྨྲ་བ་དང་འདྲ་བ་མ་ཡིན་ཏེ། བློ་གྲོས་ཆེན་པོ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ནི་སྟོང་པ་ཉིད་དང༌། ཡང་དག་པའི་མཐའ་དང༌། མྱ་ངན་ལས་འདས་པ་དང༌། མ་སྐྱེས་པ་དང༌།
མཚན་མ་མེད་པ་དང༌། སྨོན་པ་མེད་པ་ལ་སོགས་པའི་ཚིག་གི་དོན་རྣམས་ལ་དེ་པའི་སྙིང་པོ་བསྟན་པར་བྱས་ནས། བྱིས་པ་རྣམས་བདག་མེད་པས་འཇིགས་པའི་གནས་རྣམ་པར་སྤང་བར་བྱ་བའི་དོན་དུ་དེ་པའི་སྙིང་པོའི་སྒོ་ནས་བསྟན་པས་རྣམ་པར་མི་རྟོག་པའི་སྤྱོད་ཡུལ་སྟོན་ཏེ་བློ་གྲོས་ཆེན་པོ་དུས་གསུམ་གྱི་བྱང་སེམས་ཆེན་པོ་རྣམས་བདག་ལ་མངོན་པར་ཞེན་པར་མི་བྱའོ། ། བློ་གྲོས་ཆེན་པོ་དཔེར་ན། རྫ་མཁན་ནི། འཇིམ་པའི་རྡུལ་གྱི་ཕུང་པོ་གཅིག་ལས་ལག་པ་དང༌། བཟོ་དང༌། ལག་བཟུང་དང༌། ཆུ་དང༌། སྲད་བུ་དང༌།
ནན་ཏན་དང་ལྡན་པ་ལས་སྣོད་རྣམ་པ་སྣ་ཚོགས་བྱེད་དོ། ། བློ་གྲོས་ཆེན་པོ་དེ་བཞིན་དུ་དེ་པ་རྣམས་ཀྱང་ཆོས་བདག་མེད་པ་རྣམ་པར་རྟོག་པའི་མཚན་ཉིད་ཐམས་ཅད་རྣམ་པར་ལོག་པ་དེ་ཉིད་ཤེས་རབ་དང་ཐབས་མཁས་པ་དང་ལྡན་པ་རྣམ་པ་སྣ་ཚོགས་ཀྱིས་དེ་པའི་སྙིང་པོའི་བསྟན་པའམ་བདག་མེད་པར་བསྟན་པས་ཀྱང་རུང་སྟེ། རྫ་མཁན་བཞིན་དུ་ཚིག་དང་ཡི་གེའི་རྣམ་གྲངས་རྣམ་པ་སྣ་ཚོགས་ཀྱིས་སྟོན་ཏོ། ། དེ་ལྟར་དེའི་ཕྱིར། བློ་གྲོས་ཆེན་པོ་དེ་པའི་སྙིང་པོ་བསྟན་པ་ནི་མུ་སྟེགས་ཀྱི་བདག་ཏུ་སྨྲ་བའི་བསྟན་པ་དང་མི་འདྲའོ། ། བློ་གྲོས་ཆེན་པོ་དེ་ལྟར་དེ་པ་རྣམས་ཀྱིས་མུ་སྟེགས་བྱེད་བདག་ཏུ་སྨྲ་བ་བདག་ལ་མངོན་པར་ཞེན་པ་རྣམས་དྲང་བའི་ཕྱིར་དེ་པའི་སྙིང་པོ་བསྟན་པས། དེ་པའི་སྙིང་པོ་སྟོན་ཏེ་ཡང་དག་པའི་བདག་ཏུ་རྣམ་པར་རྟོག་པའི་ལྟ་བར་ལྟུང་བའི་བསམ་པ་ཅན་རྣམ་པར་ཐར་པ་གསུམ་གྱི་སྤྱོད་ཡུལ་ལ་གནས་པའི་བསམ་པ་ལྡན་ཞིང་མྱུར་དུ་བླ་ན་མེད་པའི་བྱང་ཆུབ་ཏུ་མངོན་པར་རྫོགས་པ་འཚང་རྒྱ་བར་ཇི་ལྟར་འགྱུར་ཞེས་བྱ་བ་དང༌། ལུང་གསུམ་པ་ནི། ཡང་དེ་ཉིད་ལས། བློ་གྲོས་ཆེན་པོ་སྟོང་པ་ཉིད་དང༌།
མ་སྐྱེས་པ་དང༌། མི་གཉིས་པ་དང༌། རང་བཞིན་མེད་པའི་མཚན་ཉིད་སངས་རྒྱས་ཐམས་ཅད་ཀྱི་མདོ་སྡེའི་ནང་དུ་ཆུད་པ་འདི་ཞེས་བསྟན་ཏོ། ། དེ་ལྟར་ན་རྣམ་པ་དེ་ལྟ་བུའི་མདོ་སྡེ་རྣམ་པར་ཤེས་པ་སྨྲ་བ་རྣམས་ཀྱིས་ངེས་པའི་དོན་ཉིད་དུ་ཁས་བླངས་པ་ཐམས་ཅད་དྲང་བའི་དོན་དུ་ལུང་འདི་དག་གིས་གསལ་བྱར་བྱས་པ་ཡིན་ནོ། ། གང་དག་མཚན་དང་སྟོབས་བཅུ་དང་མི་འཇིགས་པ་བཞི་དང་ལྡན་པའི་བདེ་གཤེགས་སྙིང་པོ་སེམས་ཅན་གྱི་རྒྱུད་ལ་ཡོད་པར་གསུངས་པ་ངེས་དོན་དུ་ཡོད་པར་འདོད་པ་ཡང་འདིས་བཀག་པ་ཡིན་ནོ། ། བཅོམ་ལྡན་འདས་ཀྱིས་གདུལ་བྱ་རྣམས་རང་བཞིན་མེད་པའི་དོན་ལ་རིམ་གྱིས་འཇུག་པར་མཛད་པས་ན་ཚིག་ལ་འཇུག་པའི་ཐབས་སུ་ཐོག་མར་སྦྱིན་པ་ལ་སྦྱོར་བར་མཛད་པ་དེ་བཞིན་དུ་ཤེས་བྱ་བདག་མེད་ཁོང་དུ་ཆུད་པའི་ཐབས་སུ་སངས་རྒྱས་བཅོམ་ལྡན་འདས་རྣམས་ཀྱིས་ཐོག་མར་ཤེས་བྱ་ཡུལ་ལ་དགག་པ་གསུངས་སོ། ། ཤེས་བྱ་བདག་མེད་པ་ཁོང་དུ་ཆུད་པ་ལས་ནི་ཤེས་པ་ཡང་བདག་མེད་པར་རྟོགས་པར་འགྱུར་ཏེ། ཤེས་བྱ་བདག་མེད་པ་རྟོགས་ན་ཤེས་པ་རང་བཞིན་ཡོད་པ་བསལ་བའི་དོན་ནི་བདེ་བླག་ཏུ་རྙེད་པར་འགྱུར་བའི་ཕྱིར་རོ། ། རྙེད་པའི་ཚུལ་ནི་ཤེས་བྱ་རང་བཞིན་མེད་པར་རྟོགས་ན་ཤེས་པ་རང་བཞིན་མེད་པ་ཡང་འགྲུབ་པས་ཤེས་པ་བདག་མེད་པར་རྟོགས་པའི་ཐབས་སུ་དང་པོ་ཤེས་བྱ་ལ་དགག་པ་མཛད་པ་ཡིན་ནོ། ། གསུམ་པ་ཞར་ལ་དྲང་ངེས་ཀྱི་ཁྱད་པར་སྟོན་པ་ནི།
ཚུལ་དེ་ལྟར་དྲང་དོན་དང་ངེས་དོན་གྱི་ལོ་རྒྱུས་རྣམས་ཤེས་པར་བྱ་སྟེ་མདོ་གང་དེ་ཁོ་ན་ཉིད་མ་ཡིན་པ་ཀུན་རྫོབ་ཀྱི་བདེན་པའི་དོན་ཅན་དུ་བཤད་པ་དྲང་དོན་དུ་གསུངས་པའི་དགོངས་པའང་རྟོགས་ནས་དྲང་བར་བྱ་ཞིང་མདོ་གང་སྟོང་པ་ཉིད་ཀྱི་དོན་ཅན་ངེས་པའི་དོན་གྱི་རྣམ་དབྱེའང་ཤེས་པར་གྱིས་ཏེ་ཤེས་པར་བྱའོ། ། འདི་ལ་བརྗོད་བྱའི་སྒོ་ནས་དབྱེ་བ་དང༌། རྗོད་བྱེད་ཀྱི་སྒོ་ནས་ཕྱེ་བ་དང༌། གདུལ་བྱའི་སྒོ་ནས་ཕྱེ་བ་དང་གསུམ་མོ། ། དང་པོ་ནི་བློ་གྲོས་མི་ཟད་པའི་མདོ་ལས། སྟོང་པ་བདེ་བར་གཤེགས་པས་བསྟན་པ་ལྟར། ། ངེས་དོན་མདོ་སྡེ་དག་གི་བྱེ་བྲག་ཤེས། ། གང་ལ་སེམས་ཅན་གང་ཟག་སྐྱེས་བུ་བསྟན། ཆོས་དེ་ཐམས་ཅད་དྲང་བའི་དོན་དུ་ཤེས། ། ཞེས་གསུངས་པ་ལྟ་བུའོ། །
ཡང་མདོ་ལས། འཇིག་རྟེན་ཁམས་ནི་སྟོང་ཕྲག་ཏུ། ། ང་ཡིས་མདོ་རྣམས་གང་གསུངས་པ། ། ཡི་གེ་ཐ་དད་དོན་གཅིག་སྟེ། ། ཡོངས་སུ་བསྒྲགས་པར་ནུས་མ་ཡིན། ། དངོས་པོ་གཅིག་ནི་བསམ་བྱས་ན། ། དེ་དག་ཐམས་ཅད་སྒོམ་འགྱུར་ཏེ། ། སངས་རྒྱས་ཀུན་གྱི་ཆོས་མང་པོ། ། ཇི་སྙེད་རབ་ཏུ་བསྟན་པ་རྣམས། ། ཆོས་རྣམས་ཀུན་གྱི་བདག་མེད་ཡིན། །
མི་གང་དོན་ལ་མཁས་རྣམས་ཀྱིས། ། གནས་འདི་ལ་ནི་བསླབ་བྱས་ན། ། སངས་རྒྱས་ཆོས་རྣམས་རྙེད་མི་དཀའ། ། ཞེས་གསུངས་པ་བཞིན་ནོ། ། གཉིས་པ་ནི། སྒྲ་ཇི་བཞིན་པ་དང༌། སྒྲ་ཇི་བཞིན་མ་ཡིན་པ་སྟེ། དྲངས་མ་ཐག་པའི་མདོ་གཉིས་པ་ལྟ་བུའོ། ། གསུམ་པ་ནི། གདུལ་བྱ་མ་སྨིན་པ་སྨིན་པར་བྱ་བའི་ཐབས་སུ་བསྟན་པ་ནི་དྲང་དོན།
སྨིན་པ་གྲོལ་བ་དང༌། གྲོལ་བ་མཐར་ཕྱིན་པར་བྱ་བའི་དོན་དུ་སྟོན་པ་ནི་ངེས་དོན་ཏེ། འཕགས་པ་བློ་གྲོས་མི་ཟད་པའི་མདོ་ལས་རྒྱ་ཆེར་གསུངས་པ་ལས་རྟོགས་པར་བྱའོ། ། དགོངས་པ་ངེས་པར་འགྲེལ་པ་ལས། ཀུན་བཏགས་མེད་པ་དང་གཞན་དབང་ཡོད་པར་གསུངས་འདྲེན་ནོ། ། དེའི་དགོངས་པ་གང་ཡིན་ཞེ་ན། དཔེར་ན་སྦྲུལ་ནི་རྟེན་ཅིང་འབྲེལ་བར་འབྱུང་བའི་ཐག་པ་ལ་སྦྲུལ་འཛིན་གྱི་བློས་ཀུན་བཏགས་པ་ཡིན་ཏེ། སྦྲུལ་དུ་བཟུང་ཡང་དེ་ལ་སྦྲུལ་ཡོད་པ་མ་ཡིན་པའི་ཕྱིར་རོ། ། སྦྲུལ་དངོས་ནི་ཡོངས་སུ་གྲུབ་པ་ཡིན་ཏེ། ཀུན་ཏུ་མ་བཏགས་པའི་རང་བཞིན་དུ་ཡོད་པའི་ཕྱིར་རོ། །
དཔེ་དེ་བཞིན་དུ་རང་བཞིན་ཡང་རྟེན་ཅིང་འབྲེལ་བར་འབྱུང་བའི་གཞན་དབང་ལ་བདེན་འཛིན་གྱི་བློས་ཀུན་བཏགས་པ་ཡིན་ཏེ། བདེན་པའི་རང་བཞིན་དུ་བཟུང་ཡང་བདེན་པའི་རང་བཞིན་དུ་ཡོད་པ་མ་ཡིན་པའི་ཕྱིར་ཏེ། རང་བཞིན་ཡོད་ན་རྒྱུ་རྐྱེན་གཞན་གྱིས་བྱས་པ་འགལ་བའི་ཕྱིར་རོ། ། ཇི་སྐད་དུ། རང་བཞིན་དག་ནི་བཅོས་མིན་དང༌། ། གཞན་ལ་ལྟོས་པ་མེད་པ་ཡིན། ། ཞེས་འབྱུང་བས་སོ། ། དངོས་སུ་སྣང་ཞིང་འབྱུང་བའི་རྟེན་ཅིང་འབྲེལ་བར་འབྱུང་བ་གཟུགས་བརྙན་དང་འདྲ་བ་ལ་སངས་རྒྱས་ཀྱིས་དངོས་སུ་གཟིགས་པའི་རང་བཞིན་གང་ཡིན་པ་དེ་ནི་ཡོངས་སུ་གྲུབ་པ་ཡིན་ཏེ། ཀུན་ཏུ་མ་བཏགས་པའི་རང་བཞིན་དུ་ཡོད་པའི་ཕྱིར་རོ། ། དེས་ན་དབུ་མ་པའི་ལུགས་ལ་རྟེན་ཅིང་འབྲེལ་བར་འབྱུང་བ་ནི་གཞན་དབང་ཡིན་ལ།
དེ་ལ་ལྷན་སྐྱེས་དང་ཀུན་བཏགས་ཀྱི་མ་རིག་པའི་དབང་གིས་སོ་སོར་སྐྱེ་བོ་རྣམས་ཀྱིས་བདེན་པར་བཏགས་པ་ནི་ཀུན་བཏགས་སོ། ། དེ་དག་བཏགས་པ་ལྟར་གདོད་མ་ནས་ཡོད་པར་མ་ཡིན་པ་ནི་དེའི་རང་བཞིན་ཡོངས་སུ་གྲུབ་པའོ། ། ཁ་ཅིག་རྟེན་འབྲེལ་ཀུན་བཏགས་སུ་སྨྲ་བ་ནི་དོན་འདི་ཁོང་དུ་མ་ཆུད་པར་ཟད་དོ། ། དྲང་དོན་དང་ངེས་དོན་འདི་དག་གྲུབ་མཐའི་བྱེ་བྲག་ལས་ནི་སྣ་ཚོགས་སུ་འགྱུར་ཏེ། ཕྱི་རོལ་གྱི་དོན་ཡོད་པར་བཤད་པ་ཉན་ཐོས་སྡེ་གཉིས་ཀྱིས་ངེས་པའི་དོན་དུ་འདོད་ཅིང་སེམས་ཙམ་པ་དྲང་དོན་དུ་འདོད། ངོ་བོ་ཉིད་གསུམ་གསུངས་པ་སེམས་ཙམ་པ་ངེས་དོན་དུ་འདོད་ཅིང་དབུ་མ་པ་དྲང་དོན་དུ་འདོད་པ་ལྟ་བུའོ། ། སྤྲོས་པས་ཆོག་གོ ། གསུམ་པ་གཉིས་ཀ་ལ་སྐྱེ་བ་བཀག་པ་ལ་གཉིས་ལས། དང་པོ་བསལ་བྱ་འགོད་པ་ནི། ཚིགས་འགལ་གཉིས་སུ་སྨྲ་བའི་གཅེར་བུ་པ་དེ་དག་དངོས་པོ་རྣམས་བདག་གཞན་གཉིས་ཀ་ལས་སྐྱེ་བར་སེམས་ཏེ།
འདི་ལྟར་བུམ་པ་ནི་འཇིམ་པའི་གོང་བུ་ལས་སྐྱེ་བས་བདག་ལས་སྐྱེ་བ་ཡང་ཡིན་ལ། རྫ་མཁན་གྱི་བྱེད་པས་གཞན་ལས་སྐྱེ་བ་ཡང་ཡིན་ནོ། ། ཕྱི་རོལ་གྱི་དངོས་པོ་བཞིན་དུ། ནང་གི་དངོས་པོ་རྣམས་ཀྱང་ཡིན་ནོ། ། བྱམས་པ་ཚེ་རབས་གཞན་དུ་སྲོག་གི་བདག་ཉིད་དུ་ཡོད་པ་ཁོ་ན་སྐྱེ་བ་ལེན་པས་བདག་ལས་སྐྱེ་བ་ཡིན་ཞིང༌། ཕ་མ་ལ་སོགས་གཞན་དུ་གྱུར་པ་ལས་སྐྱེ་བའི་ཕྱིར་གཞན་ལས་སྐྱེ་བ་ཡིན་ནོ་ཞེ་ན། གཉིས་པ་སེལ་བྱེད་ཀྱི་ལན་བཤད་པ་ལ་གསུམ་སྟེ། སྔར་གྱི་རིགས་པ་དེ་ཉིད་སྦྱར་བ། བདེན་པ་གཉིས་ཆར་དུ་འགོག་པ། ཡ་གྱལ་ཁེགས་པའི་རིགས་པས་འགོག་པའོ། །
དང་པོ་ནི། བདག་གཞན་གཉིས་ཀ་ལས་སྐྱེ་བ་འདིའང་རིགས་པས་གྲུབ་པའི་ངོ་བོ་མ་ཡིན་ཏེ། རྒྱུ་མཚན་གང་གི་ཕྱིར་ན་ཕྱོགས་གཉིས་ཀ་ལ་སྐྱོན་བཤད་ཟིན་པའི་ཉེས་པ་དེ་དག་ཐོག་ཏུ་འབབ་པའི་ཕྱིར་རོ། ། ཇི་ལྟར་ཞེ་ན། འཇིམ་པའི་བདག་ཉིད་དུ་ཡོད་པའི་བུམ་པ་ཆོས་ཅན། གསར་དུ་སྐྱེ་བ་མ་ཡིན་ཏེ། ཡོད་པར་གྲུབ་ཟིན་པའི་ཕྱིར། ཇི་སྐད་དུ། དེ་ནི་དེ་ལས་བྱུང་ན་ཡོན་ཏན་འགའ་ཡང་ཡོད་མ་ཡིན། ། སྐྱེས་པར་གྱུར་པ་སླར་ཡང་སྐྱེ་བར་རིགས་པ་མ་ཡིན་ཉིད། །
ཅེས་བྱ་བ་ལ་སོགས་པས་བཤད་པ་ཡིན་ནོ། ། བྱམས་པ་ཆོས་ཅན། ཕ་མ་ལས་གསར་དུ་སྐྱེ་བ་མ་ཡིན་པར་ཐལ། སྔར་གྱི་སྲོག་གི་བདག་ཉིད་ཁོ་ནར་གནས་པའི་ཕྱིར། གཞན་ལས་སྐྱེ་བའང་མ་ཡིན་ཏེ། གལ་ཏེ་གཞན་ལ་རྟེན་ནས་གཞན་ཞིག་འབྱུང་བར་འགྱུར་ན་ནི། ཞེས་སོགས་ཀྱི་སྐབས་སུ་བསྟན་པའི་རིགས་པས་གནོད་པའི་ཕྱིར། གཉིས་པ་ནི། རང་གཞན་གཉིས་ཀ་ལས་སྐྱེ་བ་འདི་ནི་འཇིག་རྟེན་ལས་ཀྱང་སྐྱེ་བ་མིན་ཞིང་དེ་ཁོ་ན་ཉིད་དུ་ཡང་འདོད་པར་རིགས་པ་མིན་ཏེ། སྔར་བཤད་པའི་རིགས་པས་གཉིས་ཀ་ལས་སྐྱེ་བར་མི་རིགས་པའི་ཕྱིར་རོ། །
གསུམ་པ་ནི། དེར་མ་ཟད་གཉིས་ཀ་ལས་སྐྱེ་བར་རིགས་པ་མིན་ཏེ། རྒྱུ་མཚན་གང་གི་ཕྱིར་ན་སྔར་གྱི་རིགས་པས་མ་ཟད་བདག་གཞན་རེ་རེ་ལས་ཀྱང་སྐྱེ་བ་ཡོད་པ་མ་ཡིན་པའི་ཕྱིར། དཔེར་ན་བྱེ་མ་རེ་རེས་ཏིལ་མར་འབྱིན་མི་ནུས་ན་མང་པོ་ཚོགས་པས་ཀྱང་འབྱིན་མི་ནུས་པ་བཞིན་ནོ། ། རྒྱུ་མེད་ལས་སྐྱེ་བ་དགག་པའི་འཐད་པ་ལ་གཉིས་ཏེ། ངོ་བོ་ཉིད་ཀྱིས་སྐྱེ་བར་སྨྲ་བ་དགག ཚུལ་རོལ་མཛེས་པ་བའི་འདོད་པ་དགག་པའོ། ། དང་པོ་ལ་གཞན་གྱི་འདོད་པ་བརྗོད་པ་ནི། ངོ་བོ་ཉིད་ཀྱིས་སྐྱེ་བར་སྨྲ་བ་དག་ནི་རྒྱུ་ལས་སྐྱེ་བར་འདོད་ན་ཉེས་པ་ཡོད་པ་ཞིག་ན། བདག་གིས་རྒྱུ་ཁས་མ་བླངས་པས་ཇི་སྐད་དུ་བཤད་པའི་ཉེས་པ་མེད་དོ། །
དངོས་པོ་རྣམས་ནི་རྒྱུ་ལ་མ་ལྟོས་པར་ངོ་བོ་ཉིད་ཀྱིས་སྐྱེ་བ་ཡིན་ཏེ། འདི་ལྟར་པདྨའི་འདབ་མ་རྣམས་ཀྱི་འཇམ་པ་དང༌། རྩུབ་པ་དང༌། ཟེའུ་འབྲུ་དང་ལྟེ་བ་ལ་སོགས་པ་རྣམས་སུས་ཀྱང་བྱེད་པ་མ་མཐོང་ངོ༌། ། ཤིང་ཐོག་པ་ན་སེ་དང་བལ་པོའི་སེའུ་འབྲུ་ལ་སོགས་པ་རྣམས་ཀྱང་དེ་བཞིན་ནོ། ། ཇི་ལྟར་ཕྱི་རོལ་གྱི་དངོས་པོ་སུས་ཀྱང་མ་བྱས་པ་དེ་བཞིན་དུ་རྨ་བྱའི་མདོངས་ལ་སོགས་པ་རྣམས་ཀྱང་མ་བྱས་པ་ཉིད་དོ། ། དེའི་ཕྱིར་དངོས་པོ་རྣམས་རྒྱུ་མེད་ངོ་བོ་ཉིད་ལས་བྱུང་བ་ཁོ་ནའོ། ། ཞེས་སྨྲའོ། ། གཉིས་པ་སེལ་བྱེད་ཀྱི་ལན་བཤད་པ་ལ་གཉིས་ཏེ། རིགས་པའི་གནོད་བྱེད་བརྗོད་པ་དང༌།
གྲགས་པས་གནོད་པར་བསྟན་པའོ། ། དང་པོ་ནི། གལ་ཏེ་དངོས་པོ་རྣམས་རྒྱུ་མེད་ཁོ་ནར་སྐྱེ་བར་ལྟ་བ་སྟེ་འདོད་པ་ཞིག་ཏུ་འགྱུར་ན་ནི་རྒྱུ་མེད་པ་དེའི་ཚེ་ཤིང་ཐོག་པ་ན་སེ་ལ་སོགས་པའི་འབྲས་བུ་མཐའ་དག་ཨ་མྲ་ལ་སོགས་པའི་དངོས་པོ་ཐམས་ཅད་ལས་ཀྱང་སྐྱེ་བར་འགྱུར་ཏེ། སྐྱེ་བ་རང་གི་རྒྱུ་ལ་མི་ལྟོས་པའི་ཕྱིར་རོ། ། དེ་བཞིན་དུ་བྱ་རོག་ལ་ཡང་རྨ་བྱའི་མདོངས་སོགས་ཡོད་པར་འགྱུར་ཏེ། རྨ་བྱའི་མདོངས་སོགས་ཀྱི་རྒྱུ་མ་ཡིན་པས་སོ། ། རྨ་བྱ་ལ་མངལ་གྱི་གནས་སྐབས་ན་ཡང་ནེ་ཙོའི་སྒྲོ་ཡོད་པར་འགྱུར་ཏེ། ནེ་ཙོའི་སྒྲོ་སྐྱེ་བ་དེ་ཡུལ་དང་དུས་ཚིག་དང་གནས་སྐབས་ཐམས་ཅད་ལ་མི་ལྟོས་པའི་ཕྱིར་རོ། ། དེས་ན་དངོས་པོ་རྒྱུ་མེད་དུ་སྨྲ་བ་མི་རིགས་སོ། །

གཉིས་པ་གྲགས་པ་དང་འགལ་བ་བརྗོད་པ་ནི། རྒྱུ་མེད་ན་འབྲས་བུ་ལོ་ཐོག་ལ་སོགས་པ་འབྱུང་བའི་ཆེད་དུ་འཇིག་རྟེན་པ་འདི་ཡིས་ས་བོན་འདེབས་པ་དང་ཆུ་གཅུ་བ་ལ་སོགས་པ་འབད་རྩོལ་བརྒྱ་ཕྲག་དག་གི་སྒོ་ནས་ལོ་ཐོག་སྡུད་པར་བྱེད་པར་ཡང་མི་འགྱུར་བར་ཐལ་བ་ལས་འབད་རྩོལ་བྱེད་པ་ཡང་ཡིན་པ་དེའི་ཕྱིར་རྒྱུ་མེད་ངོ་བོ་ཉིད་ལས་འབྱུང་བ་མ་ཡིན་ནོ། ། གཞན་ཡང་གལ་ཏེ་འགྲོ་བ་འདི་དག་རྒྱུ་ཡིས་སྟོང་པ་སྟེ་རྒྱུ་མེད་པར་གྱུར་ན་ནི་ནམ་མཁའི་ཨུཏྤལ་པ་ལའི་དྲི་དང་མདོག་བཞིན་བཟུང་བ་མེད་པ་ཉིད་དུ་ཐལ་བར་འགྱུར་ན་ཤིན་ཏུ་ཆེས་བཀྲ་བའི་འཇིག་རྟེན་བློས་འཛིན་ཅིང་དམིགས་པའང་ཡིན་པ་དེའི་ཕྱིར་རང་གི་རྒྱུད་ཀྱི་སྔོ་འཛིན་གྱི་བློ་དམིགས་ཡུལ་སྔོན་པོ་ལས་སྐྱེ་བར་འདོད་པ་བཞིན་དུ་འཇིག་རྟེན་འདི་དག་ཀྱང་རྒྱུ་ལས་སྐྱེས་པ་ཡིན་པར་ཤེས་པར་གྱིས་ཤིག ཚུལ་རོལ་མཛེས་པ་བ་དགག་པ་ལ་གཉིས་ཏེ། བསལ་བྱ་འགོད་པ་དང༌། སེལ་བྱེད་བཤད་པའོ། ། དང་པོ་ནི་འདིར་སྨྲས་པ། རྒྱུ་དམིགས་བཞིན་པ་ལ་ནི་བསྙོན་པར་མི་ནུས་ཏེ། མཐོང་བའི་ཕྱིར་དང༌། ཇི་སྐད་བཤད་པའི་རིགས་པ་དང་འགལ་བའི་ཕྱིར། དེས་ན་ཕྱིའི་དངོས་པོ་དང༌།
ནང་གི་སེམས་ཅན་དང༌། བློ་འདི་དག་འབྱུང་བ་བཞི་པོ་ལས་སྐྱེ་བ་ཡིན་ཏེ། འདི་དག་འགྲོ་བ་སྣ་ཚོགས་པའི་རྒྱུར་ཡོད་པས་སོ། ། དེས་ན་དེ་ཡང་འཇིག་རྟེན་འདིའི་རྒྱུ་ལས་འབྱུང་བ་ཁོ་ན་ཡིན་གྱི་ཚེ་སྔ་མ་བྱས་པའི་ལས་འདིར་སྨིན་པའམ། འདིར་བྱས་པའི་རྣམ་པར་སྨིན་པ་འཇིག་རྟེན་གཞན་དུ་འབྱུང་བའི་འཇིག་རྟེན་ཕ་རོལ་ཡོད་པ་མ་ཡིན་ནོ་ཞེ་ན། གཉིས་པ་སེལ་བྱེད་ཀྱི་ལན་ལ་གསུམ་སྟེ། འཇིག་རྟེན་ཕ་རོལ་མི་རྟོགས་པར་བསྟན། ལྟ་བ་ཕྱིན་ཅི་ལོག་ཏུ་བཞག་པ། མཐུན་པའི་དཔེ་ལ་རྩོད་པ་སྤོང་པའོ། ། དང་པོ་ནི།
འབྱུང་བ་དེ་དག་གི་བདག་ཉིད་དེ་རང་བཞིན་གང་ཞིག་གིས་ནི་རྒྱང་འཕེན་པ་ཁྱོད་ཀྱི་བློའི་ཡུལ་དུ་གྱུར་པ་དེའི་བདག་ཉིད་ཅན་དུ་ཡོད་པ་མ་ཡིན་ན། འཇིག་རྟེན་ཕ་རོལ་ཤིན་ཏུ་ཕྲ་བ་ལྷའི་མིག་གི་སྤྱོད་ཡུལ་དུ་གྱུར་པ་ཇི་ལྟར་རྟོག་པར་གྱུར་ཏེ་མི་འགྱུར་རོ། ། ཅིའི་ཕྱིར་ཞེ་ན། རྒྱང་འཕེན་པ་གང་ལ་འཇིག་རྟེན་འདི་ཉིད་ཀྱི་ཡུལ་ལ་ཡང་ཇི་ལྟ་བ་བཞིན་མཐོང་བའི་ཡིད་ཀྱི་མུན་པ་འཐུག་པོ་ཡོད་པའི་ཕྱིར་རོ། ། གཉིས་པ་ལྟ་བ་ཕྱིན་ཅི་ལོག་ཏུ་བཞག་པ་ནི། གཞན་ཡང་འཇིག་རྟེན་ཕ་རོལ་འགོག་པར་བྱེད་པའི་དུས་སུ་རྒྱང་འཕེན་པ་བདག་ཉིད་ནི་ཤེས་བྱའི་རང་བཞིན་ཕྱིན་ཅི་ལོག་ཏུ་ལྟ་བ་ཡིན་པར་རྟོགས་པར་བྱ་སྟེ། འཇིག་རྟེན་ཕ་རོལ་ལ་སྐུར་བ་འདེབས་པ་རྒྱང་འཕེན་པ་དེའི་ལྟ་བའི་རྣམ་པ་སྟེ་བྱེ་བྲག་འཇིག་རྟེན་ཕ་རོལ་མེད་པར་ལྟ་བ་དང་འབྱུང་བ་ཡོད་པར་ལྟ་བ་དེ་གཉིས་ཀྱི་རྟེན་དུ་མཚུངས་པའི་ལུས་དང་ཇི་སྲིད་འཇིག་རྟེན་ཕ་རོལ་ཡོད་པར་ལྟ་བའམ་ཐེ་ཚོམ་མ་གྱུར་པ་དེ་སྲིད་དུ་ལྡན་པའི་ཕྱིར། གང་གི་ཚེ་འབྱུང་བའི་བདག་ཉིད་ཡོད་པ་ཉིད་དུ་ཁས་ལེན་དེའི་ཚེ་ལྟ་བ་ཕྱིན་ཅི་ལོག་གི་རྟེན་ང་དང་ལྡན་པ་བཞིན་ནོ། ། མེད་པར་ལྟ་བ་དེའི་ལུས་ཀྱི་གནས་སྐབས་ནི་གཉིས་ཏེ། འཇིག་རྟེན་ཕ་རོལ་ལ་སྐུར་བ་འདེབས་པའི་གནས་སྐབས་དང༌།
འབྱུང་བ་ཡོད་པར་ལྟ་བའི་གནས་སྐབས་སོ། ། དེ་ལ་གཅིག་ནི་ཕྱོགས་སུ་བྱས་པ་ཡིན་ལ། གཞན་ནི་དཔེ་ཉིད་དུ་བསྟན་པ་ཡིན་ནོ། ། གསུམ་པ་མཐུན་དཔེ་ལ་རྩོད་པ་སྤོང་བ་ནི། ཅི་སྟེ་འབྱུང་བ་རང་བཞིན་གྱིས་ཡོད་པར་ལྟ་བའི་གནས་སྐབས་ན་ཡང་ལྟ་བ་ཕྱིན་ཅི་མ་ལོག་པ་དང་ལྡན་པས། དཔེ་བསྒྲུབ་བྱའི་ཆོས་ཀྱིས་སྟོང་པ་ཡིན་ནོ་ཞེ་ན། མ་ཡིན་ཏེ། འབྱུང་བ་བདེན་པར་ལྟ་བ་ནི་ལྟ་བ་ཕྱིན་ཅི་ལོག་དང་ལྡན་པར་གྲུབ་པའི་ཕྱིར་རོ། ། འབྱུང་བ་བདེན་པ་མེད་པ་ཉིད་བསྒྲུབ་པར་བྱ་དགོས་སོ་ཞེ་ན། འབྱུང་བ་དེ་དག་ཇི་ལྟར་བདེན་པར་ཡོད་པར་མ་ཡིན་པ་དེ་ལྟར་བཤད་ཟིན་ཏེ།
གང་གི་ཕྱིར་ན་གོང་དུ་རང་དང་གཞན་ལས་སྐྱེ་བ་དང་གཉིས་ཀ་ལས་སྐྱེ་བ་དང་རྒྱུ་མེད་ལས་སྐྱེ་བ་བཀག་པའི་སྒོ་ནས་དངོས་པོ་བདེན་པར་ཡོད་པ་ཐུན་མོང་དུ་བཀག་ཟིན་པ་དེའི་ཕྱིར། དེས་ན་སྔར་མཐའ་བཞིའི་སྐྱེ་བ་བཀག་པའི་སྐབས་སུ་དགག་པ་མ་བཤད་པའི་འབྱུང་བ་འདི་དག་ལྟ་ཞིག་ཡོད་པ་མ་ཡིན་པས་མཐུན་དཔེ་གྲུབ་པ་ཉིད་དོ། ། རིགས་པ་འདི་ནི་ཐམས་ཅད་མཁྱེན་པ་ལ་སྐུར་པ་འདེབས་པ་དང༌། དངོས་པོ་ཡོད་པར་སྨྲ་བ་དང་མེད་པར་སྨྲ་བ་རྣམས་དགག་པ་ལ་ཡང་སྦྱར་བར་བྱ་སྟེ། ཇི་ལྟར་སྦྱར་ཞེ་ན། རྫོགས་པའི་སངས་རྒྱས་འགོག་པར་བྱེད་པའི་དུས་སུ་བདག་ཉིད་ནི། ། ཤེས་བྱའི་རང་བཞིན་ཕྱིན་ཅི་ལོག་ཏུ་ལྟ་བར་རྟོགས་བྱ་སྟེ། ། དེ་ཡི་ལྟ་བའི་རྣམ་པའི་རྟེན་མཚུངས་ལུས་དང་ལྡན་ཉིད་ཕྱིར། ། གང་ཚེ་འབྱུང་བའི་བདག་ཉིད་ཡོད་པར་ཁས་ལེན་དེ་ཚེ་གཞན། ། ཞེས་སྦྱར་རོ། །
རིགས་པ་འདི་ཁྱོད་ལ་ཡང་མཚུངས་སོ་ཞེ་ན། མི་མཚུངས་ཏེ། ཁོ་བོའི་ལྟ་བ་ཕྱིན་ཅི་ལོག་ཏུ་སྒྲུབ་པ་ལ་མཐུན་དཔེ་མེད་པའི་ཕྱིར་རོ། ། འཇིག་རྟེན་ཕ་རོལ་ཡོད་པར་རྟོག་པའི་དུས་སུ་བདག་ཉིད་ནི། ། ཤེས་བྱའི་རང་བཞིན་ཡང་དག་ལྟ་བར་རྟོག་བྱ་སྟེ། ། དེ་ཡི་ལྟ་བའི་རྣམ་པའི་རྟེན་མཚུངས་ལུས་དང་ལྡན་ཉིད་ཕྱིར། ། གང་ཚེ་བདག་མེད་རྟོགས་པ་ཁས་ལེན་དེ་ཚེ་བཞིན། ། ཞེས་པ་དང༌། ཐམས་ཅད་མཁྱེན་པ་ཡོད་པའི་རྟོགས་པའི་དུས་སུ་བདག་ཉིད་ནི། ། ཤེས་བྱའི་རང་བཞིན་ཡང་དག་ལྟ་བར་རྟོགས་བྱ་སྟེ། །
ཞེས་སོགས་དངོས་པོ་ཐམས་ཅད་ལ་ཡང་སྦྱར་བར་བྱའོ། ། གཉིས་པ་བཀག་པས་གྲུབ་པའི་དོན་བསྟན་པ་ནི། དངོས་པོ་རྣམས་རང་བཞིན་ཡོད་ན་མཐའ་བཞི་པོ་གང་རུང་ལས་སྐྱེ་བར་འགྱུར་བ་ཞིག་ན། དེ་དག་རང་བཞིན་དང་བྲལ་བ་ཡིན་ཏེ། གང་གི་ཕྱིར་ན་བཤད་པའི་རིགས་པས་བདག་དང་གཞན་དང་གཉིས་ཀ་ལས་སྐྱེ་བ་མེད་ཅིང་རྒྱུ་ལ་མ་ལྟོས་པར་ཡང་ཡོད་པ་མིན་པས་སོ། ། དགག་བྱ་ནི་བདེན་པར་གྲུབ་པ་སྟེ། བདེན་པར་འཛིན་པའི་བློས་གཟུང་བ་ལྟར་ཡུལ་ཡང་དེ་དང་མཐུན་པར་གནས་པ་ནི་བདེན་པའི་དོན་ནོ། ། དེ་མེད་པས་ན་རང་བཞིན་མེད་ཅེས་ཤེས་པར་བྱའོ། ། འདིར་ནི་རང་བཞིན་གྱི་ཐ་སྙད་ནི་གཉིས་ཀ་ལ་གྲགས་པ་ཡིན་ལ། ངོས་བཟུང་བའི་ཚུལ་ནི་མི་འདྲ་སྟེ།
དངོས་པོར་སྨྲ་བ་རྣམས་བདེན་འཛིན་གྱི་བློས་ཡོངས་སུ་བཟུང་བ་ཉིད་ལ་འདོད་ཅིང༌། དབུ་མ་པ་ནི་དེ་ལུང་རིགས་ཀྱིས་བཀག་ནས་རང་བཞིན་མེད་པ་ཉིད་ལ་རང་བཞིན་དུ་འདོད་པའི་ཕྱིར་རོ། ། ཅིའི་ཕྱིར་རང་བཞིན་མེད་སྒྲུབ་ཅེ་ན། འཁོར་བའི་སྡུག་བསྔལ་ནི་ཉོན་མོངས་པའི་རྒྱུ་ལས་བྱུང་བ་ཡིན་ལ། དེ་ཡང་བདེན་པར་འཛིན་པའི་རྩ་བ་ཅན་ཡིན་པའི་ཕྱིར་རོ། ། བདེན་འཛིན་གྱི་ལྗོན་པའི་རྩ་བ་དྲུང་ནས་འབྱིན་ན་རྒྱུ་ཉོན་མོངས་པ་མི་འབྱུང་བས་འབྲས་བུ་སྡུག་བསྔལ་གྱི་ཕུང་པོ་ལྡོག་པར་འགྱུར་རོ། ། དེ་བས་ན་བདེན་པར་འཛིན་པ་བཟློག་པའི་དོན་དུ་དངོས་པོ་རྣམས་རང་བཞིན་མེད་པར་བསྒྲུབ་པ་ཡིན་ནོ། ། བདེན་འཛིན་དེ་ཉིད་ཇི་ལྟར་ལྡོག་ཅེ་ན། དངོས་པོ་རང་བཞིན་མེད་པར་བསྒྲུབ་པ་ལས་ཐལ་བར་འགྱུར་བའི་རྗེས་དཔག་སྐྱེ་བ་ཡིན་ལ། རྗེས་དཔག་དེ་ཉིད་ཀྱི་གཟུགས་སོགས་རྟེན་ཅིང་འབྲེལ་བར་འབྱུང་བ་ལ་ལྷན་སྐྱེས་ཀྱི་མ་རིག་པའི་དབང་གིས་བདེན་པར་འཛིན་པ་དང༌།
སླར་ཡང་རང་གཞན་གྱི་དངོས་པོར་སྨྲ་བ་དག་གིས་ཀུན་བཏགས་ཀྱི་མ་རིག་པའི་དབང་གིས་བདེན་པར་འཛིན་པའི་སྒྲོ་འདོགས་མཐའ་དག་གཅོད་པར་བྱེད་པའི་ཕྱིར་རོ། ། རྗེས་དཔག་དེ་ཉིད་ཀྱིས་རང་བཞིན་མེད་པའི་རྒྱུན་ཐབས་ཏིང་ངེ་འཛིན་གྱིས་ཡུན་རིང་དུ་གོམས་པས་གོམས་པ་མཐར་ཐུག་པ་ན་རང་བཞིན་མེད་པའི་དོན་མངོན་སུམ་དུ་རྟོགས་ནས་ས་བོན་ཙམ་ཡང་སྤངས་པས་ཕྱིས་མི་སྐྱེ་བའི་ཆོས་ཅན་དུ་བྱེད་པ་ཡིན་ནོ། ། ཅིའི་ཕྱིར་རྡོ་རྗེ་གཟེགས་མའི་རིགས་པས་དངོས་པོ་རང་བཞིན་མེད་པར་བསྒྲུབ་ཅེ་ན། བཤད་པར་བྱ་སྟེ། རྟེན་ཅིང་འབྲེལ་བར་འབྱུང་བ་སྒྱུ་མ་ལྟ་བུའི་རང་བཞིན་སྤྲོས་པ་དང་བྲལ་བ་ལ་སོ་སོ་སྐྱེ་བོ་རྣམས་ཀྱིས་ཐོག་མ་མེད་པ་ནས་གོམས་པའི་ལྷན་སྐྱེས་ཀྱི་མ་རིག་པའི་དབང་གིས་གནས་ལུགས་ཀྱི་དོན་མ་རྟོགས་པར་རང་གི་ངང་གིས་དངོས་པོར་མངོན་པར་ཞེན་ཅིང་སླར་ཡང་རང་གཞན་གྱི་སྡེ་པའི་དངོས་པོ་སྨྲ་བས་བདེན་པ་སྒྲོ་འདོགས་པར་བྱེད་དོ། ། དེ་ལས་བསོད་ནམས་དང་བསོད་ནམས་མ་ཡིན་པ་མངོན་པར་འདུ་བྱེད་པའི་ཉོན་མོངས་པ་རབ་ཏུ་སྐྱེས་ནས་སྐྱེ་འཆི་གཅིག་ནས་གཅིག་ཏུ་བརྒྱུད་པའི་སྡུག་བསྔལ་གྱི་ཕུང་པོ་ཡོངས་སུ་འགྲུབ་པར་འགྱུར་རོ། ། དེས་ན་ཉེས་པ་ཐམས་ཅད་ཀྱི་རྩ་བ་བདེན་པར་འཛིན་པ་ཡིན་ནོ། ། རྩ་བ་བདེན་འཛིན་ཡོངས་སུ་བཅད་ན་ཉོན་མོངས་པ་མི་འབྱུང་ལ་ཉོན་མོངས་པ་མེད་པར་ཡང་འཁོར་བར་སྐྱེ་བའི་ལས་སོག་པ་མེད་པས་ཡང་སྲིད་ཀྱི་ཕུང་པོ་ཉེ་བར་ལེན་པ་མེད་པའི་དགྲ་བཅོམ་པའི་འབྲས་བུ་མངོན་དུ་བྱེད་པར་འགྱུར་བས་ན། བདེན་འཛིན་བཟློག་པའི་ཆེད་དུ་རྡོ་རྗེ་གཟེགས་མའི་རིགས་པ་གསུངས་པ་ཡིན་ནོ། ། རྡོ་རྗེ་གཟེགས་མའི་གཏན་ཚིགས་བསྟན་ཟིན་ཏོ། །
གཉིས་པ་གཏན་ཚིགས་ལ་ཀླན་ཀ་སྤོང་བ་ལ་གསུམ་སྟེ། མཐོང་བ་དང་འགལ་བའི་ཀླན་ཀ་སྤོང༌། ཐ་སྙད་དུ་མེད་པར་ཐལ་བའི་ཀླན་ཀ་སྤོང༌། ཀུན་རྫོབ་ཏུ་རྟེན་འབྱུང་ཙམ་དུ་བཞག་པའོ། ། དང་པོ་ལ་གསུམ་སྟེ། ཀུན་རྫོབ་སྣང་བའི་རྒྱུ་བཤད། ཕྱིན་ཅི་ལོག་ཏུ་མཐོང་བའི་ཚུལ། སྟོང་ཉིད་རྟོགས་པས་གྲོལ་བར་བསྟན་པའོ། ། དང་པོ་ནི། གལ་ཏེ་དངོས་པོ་རྣམས་ཀྱི་རང་བཞིན་སྐྱེ་བ་མེད་པ་ཡིན་ན།
གཟུགས་ལ་སོགས་པ་བློས་བཟུང་དུ་མེད་པར་འགྱུར་ཏེ། མ་སྐྱེས་པའི་ཕྱིར་རོ་ཞེ་ན་གཟུགས་སོགས་ཀྱི་རང་བཞིན་སོ་སྐྱེ་རྣམས་ཀྱི་ཡུལ་དུ་གྱུར་པ་མ་ཡིན་པས་བློས་ཡོངས་སུ་བཟུང་བ་འདི་དག་ནི་རང་བཞིན་མ་ཡིན་ནོ། ། འོ་ན་ཡུལ་གྱི་ངོ་བོ་ཉིད་སྣང་བར་ཇི་ལྟར་འགྱུར་ཞེ་ན། འཇིག་རྟེན་པ་རྣམས་ལ་གཟུགས་སོགས་ཀྱི་ཡུལ་རྣམས་རང་བཞིན་མེད་པ་ལས་ལོག་པ་དག་ཏུ་སྣང་བར་འགྱུར་ཏེ། རྒྱུ་མཚན་གང་གིས་ན་རང་བཞིན་མཐོང་བ་ལ་སྒྲིབ་བྱེད་ཀྱི་གཏི་མུག་འཐུག་པོ་ཆར་སྤྲིན་གྱི་ཚོགས་དང་མཚུངས་པ་རྒྱུད་ལ་ཡོད་པ་དེས་ནའོ། ། གཉིས་པ་ཕྱིན་ཅི་ལོག་ཏུ་མཐོང་བའི་ཚུལ་ནི། གལ་ཏེ་གཏི་མུག་གིས་སྒྲིབ་པས་དེ་ཁོ་ན་ཉིད་མཐོང་བར་མི་འགྱུར་ནའང་མེད་བཞིན་དུ་མཐོང་བ་དེ་རྒྱུ་གང་ལས་ཤེ་ན། ཇི་ལྟར་མིག་ལ་རབ་རིབ་ཀྱི་སྐྱོན་ཞུགས་པའི་མཐུ་ཡིས་གང་ཟག་འགའ་ཞིག་ལ་མེད་བཞིན་དུ་སྐྲ་ཤད་དང་ཟླ་བ་གཉིས་དང་རྨ་བྱའི་མདོངས་དང་སྦྲང་མ་ལ་སོགས་ལོག་པར་འཛིན་པར་བྱེད་པ་དེ་བཞིན་དུ་གཏི་མུག་གི་དབང་གིས་མི་མཁས་པས་འདུས་བྱས་སྣ་ཚོགས་བདེན་པར་མེད་ཀྱང་བློ་གྲོས་ཀྱིས་བདེན་པར་རྟོག་པར་འགྱུར་བ་ཡིན་ནོ། ། བདེན་པར་མེད་ཀྱང་བདེན་པར་སྣང་བའི་ཁུངས་ནི། བཅོམ་ལྡན་འདས་ཀྱིས་མ་རིག་པའི་རྐྱེན་གྱིས་འདུ་བྱེད་རྣམས་ཞེས་བྱ་བ་དང༌།
མ་རིག་པ་རྗེས་སུ་འབྲེལ་བའི་གང་ཟག་འདི་ནི་བསོད་ནམས་མངོན་པར་འདུ་བྱ་བ་དང༌། བསོད་ནམས་མ་ཡིན་པ་མངོན་པར་འདུ་བྱ་བ་དང༌། མི་གཡོ་བ་མངོན་པར་འདུ་བྱ་བ་ཡང་མངོན་པར་འདུ་བྱེད་དོ། ། ཞེས་པ་དང༌། མ་རིག་པ་འགག་པས་འདུ་བྱེད་འགག་ཅེས་རྩ་བ་མ་རིག་པར་གསུངས་པ་ཡིན་ནོ། ། རྟེན་འབྲེལ་ལུགས་འབྱུང་ལུགས་བཟློག་གི་ཚུལ་འདིའི་སྒོ་ནས་གཏི་མུག་ལ་བརྟེན་ནས་ལས་འབྱུང་ཞིང་གཏི་མུག་མེད་པར་མི་འབྱུང་ཞེས་བྱ་བར་སོ་སྐྱེ་ཁོ་ནས་རྟོགས་པར་གོར་མ་ཆགས་པ་སྟེ་གདོན་མི་ཟའོ། ། བཞི་པ་སྟོང་ཉིད་རྟོགས་པས་གྲོལ་བར་བསྟན་པ་ནི། སྟོང་ཉིད་རྟོགས་པའི་བློ་གྲོས་བཟང་པོའི་ཉི་མས་བདེན་འཛིན་གྱི་མུན་པ་མཐུག་པོ་རྣམ་པར་བསལ་བའི་མཁས་པ་དག་ནི་རྟེན་འབྲེལ་རང་བཞིན་སྟོང་པ་ཉིད་དུ་ཁོང་དུ་ཆུད་ཅིང་དེར་མ་ཟད་རྟེན་འབྲེལ་རྟོགས་པ་ལས་མ་རིག་པ་སྤོང་ཞིང་འདུ་བྱེད་དག་ཀྱང་ཉེ་བར་མི་ལེན་པས་ན་འཁོར་བ་ལས་རྣམ་པར་གྲོལ་བར་འགྱུར་རོ། ། ཐ་སྙད་དུ་མེད་པར་ཐལ་བ་སྤོང་བ་ལ་གཉིས་ཏེ། རྩོད་པ་འགོད་པ་དང༌།
རྩོད་པ་སྤང་བའོ། ། དང་པོ་ནི། གལ་ཏེ་དངོས་པོ་རྣམས་དེ་ཁོ་ན་ཉིད་དུ་མེད་ན་ཐ་སྙད་དུ་ཡང་མོ་གཤམ་གྱི་བུ་ཇི་ལྟ་བ་བཞིན་དུ་དངོས་པོ་དེ་དག་མེད་པ་ཉིད་དུ་ཐལ་བར་འགྱུར་བ་ལས་ཐ་སྙད་དུ་ཡོད་པ་དེའི་ཕྱིར་དེ་དག་རང་བཞིན་གྱིས་ཡོད་པ་ཉིད་དོ་ཞེ་ན། རྩོད་པ་སྤང་བ་ལ་བཞི་སྟེ། ཁྱབ་པ་མ་ངེས་པར་བསྟན་པ། དཔེ་ཡིས་སྐྱེ་མེད་དུ་བསྟན་པ། ལུང་གིས་རང་བཞིན་སྐྱེ་མེད་དུ་བསྟན་པ། ཐ་སྙད་དུ་མེད་པར་ཐལ་བར་མི་འགྱུར་བའོ། ། དང་པོ་ནི། གང་དག་རབ་རིབ་ཅན་ལ་སོགས་པའི་ཡུལ་དུ་འགྱུར་བའི་སྐྲ་ཤད་ལ་སོགས་པ་དེ་དག་དོན་དམ་པར་མ་སྐྱེས་པས་ཐ་སྙད་དུ་ཡང་སྣང་བར་མི་རིགས་སོ་ཞེས་རེ་ཤིག་དེ་དག་ཉིད་ལ་བརྩད་པར་བྱ་སྟེ།
ཕྱི་ནས་མ་རིག་པའི་རབ་རིབ་དང་རྗེས་སུ་འབྲེལ་བ་ཅན་གྱི་འཇིག་རྟེན་པ་ལ་ཅིའི་ཕྱིར་མ་སྐྱེས་པའི་རང་བཞིན་ཅན་གྱི་གཟུགས་མཐོང་ལ་མོ་གཤམ་གྱི་བུ་མཐོང་བ་མ་ཡིན་ཞེས་བརྒལ་ཞིང་བརྟག་པར་བྱའོ། ། ཁོ་བོ་ཅག་ལ་ནི་བརྒལ་ཞིང་བརྟག་པར་བྱ་བ་མ་ཡིན་ཏེ། ཆོས་ཀྱི་དོན་ལ་མོས་པ་བསྐྱེད་པའི་དོན་དུ་རྣལ་འབྱོར་པ་རྣམས་ཀྱིས་ཆོས་ཉིད་གཟིགས་པའི་ཚུལ་ལུང་གི་རྗེས་སུ་འབྲང་ནས་འཆད་པ་ལ་ཞུགས་པ་ཡིན་གྱི། རང་གིས་ཤེས་པ་ལ་ལྟོས་ནས་མ་ཡིན་ཏེ། མ་རིག་པའི་རབ་རིབ་ཀྱིས་བློའི་མིག་རབ་ཏུ་སྒྲིབ་པའི་ཕྱིར་རོ། ། རྣལ་འབྱོར་པས་ཇི་ལྟར་རྟོགས་པའི་ཚུལ་ནི་ཇི་སྐད་དུ། ཕུང་པོ་རང་བཞིན་དབེན་ཞིང་སྟོང་པ་ཉིད། ། བྱང་ཆུབ་རང་བཞིན་དབེན་ཞིང་སྟོང་པ་ཉིད། ། གང་སྤྱོད་དེ་ཡང་རང་བཞིན་སྟོང་པ་སྟེ། ། ཡེ་ཤེས་ལྡན་པས་ཤེས་ཀྱི་བྱིས་པས་མིན། །
ཡེ་ཤེས་རང་བཞིན་སྟོང་པར་རིག་འགྱུར་ཏེ། ། ཤེས་བྱའི་རང་བཞིན་སྟོང་པར་རིག་གྱུར་ནས། ། ཤེས་པ་པོ་དང་འདྲ་བར་རྟོགས་གྱུར་ནས། ། བྱང་ཆུབ་ལམ་ལ་དེ་དག་སྤྱོད་ཅེས་བྱ། ། ཞེས་གསུངས་པ་ལྟ་བུའོ། ། རྣལ་འབྱོར་པ་རྣམས་ལ་བརྒལ་ཞིང་བརྟག་པར་བྱ་བ་ཡང་མ་ཡིན་ཏེ། དེ་དག་གིས་ནི་ཀུན་རྫོབ་ཏུ་ཡང་ཆོས་འགའ་ཞིག་གི་རང་བཞིན་མ་གཟིགས་ལ། དོན་དམ་པར་ཡང་མ་ཡིན་པས་སོ། ། རང་བཞིན་ཞེས་སྨོས་པ་ནི་བདེན་པར་མ་གཟིགས་ཞེས་སྟོན་པ་ཡིན་གྱི། ཅི་ཡང་མི་མཐོང་བ་ནི་མ་ཡིན་ནོ། །
རབ་རིབ་ཅན་ལ་བརྒལ་ཞིང་བརྟག་པ་ལྟ་ཞོག་རེ་ཞིག་ཁྱོད་ཉིད་ལ་བརྟག་པར་བྱ་སྟེ། གལ་ཏེ་རྨི་ལམ་གྱི་སྣང་བ་དང༌། དྲི་ཟའི་གྲོང་ཁྱེར་དང༌། སྨིག་རྒྱུའི་ཆུ་དང༌། མིག་འཕྲུལ་དང༌། གཟུགས་བརྙན་དང་སོགས་པས་བྲག་ཆ་དང་སྤྲུལ་པ་ལ་སོགས་པ་དེ་ཁོ་ནར་སྐྱེ་བ་མེད་ཀྱང་ཐ་སྙད་དུ་མཐོང་བར་འདོད་ན་དངོས་སྨྲ་བ་ཁྱོད་ལ་གཟུགས་སོགས་དང་མོ་གཤམ་གྱི་བུ་གཉིས་དོན་ལ་ཡོད་པ་ཉིད་མིན་པར་མཚུངས་དུ་ཟིན་ཀྱང་གཟུགས་སོགས་ཐ་སྙད་དུ་མེད་པར་ཐལ་བར་མི་འགྱུར་བ་ནི་ཁྱོད་ཀྱང་འདོད་པས་ན་འདིར་རང་ཉིད་ལ་ལྟོས་ནས་ཀྱང་ཁྱབ་པ་མ་ངེས་ཏེ། རྒྱུ་མཚན་གང་གི་ཕྱིར་ན་གཟུགས་ལ་སོགས་པ་འདི་དག་དེ་ཁོ་ན་ཉིད་དུ་སྐྱེ་བ་མེད་ཀྱང་ཐ་སྙད་དུ་ཡང་མོ་གཤམ་གྱི་བུ་ལྟར་འཇིག་རྟེན་གྱིས་མཐོང་བའི་ཡུལ་དུ་མི་འགྱུར་བ་མ་ཡིན་པའི་ཕྱིར་རོ། ། གཟུགས་སོགས་རང་བཞིན་མེད་ཀྱང་ཐ་སྙད་དུ་སྣང་བ་ཡང་ཇི་སྐད་དུ། བཅོམ་ལྡན་འདས་ཀྱིས། འགྲོ་བ་དག་ནི་རྨི་འདྲར་བཤད། །
དེ་ཉིད་དུ་ན་རྣམ་མ་བཞག ། རྨི་ལམ་གང་ལའང་དངོས་པོ་མེད། ། ལོག་པའི་བློ་ཅན་མངོན་པར་ཞེན། ། དྲི་ཟའི་གྲོང་ཁྱེར་ཇི་ལྟར་སྣང་གྱུར་ཀྱང༌། ། གྲོང་ཁྱེར་ཕྱོགས་བཅུར་ཡོད་མིན་གཞན་ནའང་མེད། ། གྲོང་ཁྱེར་མིང་ཙམ་ཞིག་གིས་རབ་ཏུ་བཤད། ། དེ་བཞིན་བདེ་བར་གཤེགས་པས་འགྲོ་འདི་གཟིགས། ། ཆུ་ཡི་འདུ་ཤེས་ཅན་གྱིས་ནི། ། མཐོང་ཡང་སྨིག་རྒྱུ་ལ་ཆུ་མེད། ། དེ་བཞིན་ཡོངས་སུ་རྟོག་པས་དཀྲུགས། །
སྡུག་པ་མིན་པ་སྡུག་པར་རྟོག ། མེ་ལོང་ཤིན་ཏུ་ཡོངས་དག་ལ། ། ཇི་ལྟར་རང་བཞིན་མེད་པ་ཡི། ། གཟུགས་བརྙན་སྣང་བ་དེ་བཞིན་དུ། ། ལྗོན་པ་ཆོས་རྣམས་ཤེས་པར་གྱིས། ། ཞེས་གསུངས་སོ། ། གཉིས་པ་དཔེའི་སྒོ་ནས་རང་བཞིན་སྐྱེ་མེད་དུ་བསྟན་པ་ནི། ཁོ་བོ་ཅག་ལ་ནི་ཁྱོད་ཀྱིས་བརྗོད་པའི་སྐྱོན་འཇུག་པ་མེད་དེ། གཟུགས་ལ་སོགས་པ་རང་བཞིན་གྱི་སྐྱེ་བ་ཁས་བླངས་ནས་དོན་དམ་པའི་སྐྱེ་བ་འགོག་པ་མ་ཡིན་པའི་ཕྱིར་རོ། ། དེ་ཡང་ཅིའི་ཕྱིར་ཞེ་ན།
ཇི་ལྟར་མོ་གཤམ་གྱི་བུ་ལ་རང་གི་བདག་ཉིད་ཀྱིས་སྐྱེ་བ་དེ་ཁོ་ན་ཉིད་དུ་མེད་ཅིང་འཇིག་རྟེན་དུ་ཡང་ཡོད་པ་མ་ཡིན་པ་དེ་བཞིན་དུ་ཕྱི་ནང་གི་དངོས་པོ་འདི་དག་ཀུན་ངོ་བོ་ཉིད་ཀྱིས་འཇིག་རྟེན་ཀུན་རྫོབ་ཏུ་ཡང་མ་སྐྱེས་ལ་གཟུགས་སོགས་དེ་ཁོ་ན་ཉིད་དུ་ཡང་མ་སྐྱེས་སོ། ། གསུམ་པ་ལུང་གིས་རང་བཞིན་སྐྱེ་མེད་དུ་བསྟན་པ་ནི། བདེན་པ་གཉིས་ཆར་དུ་རང་བཞིན་གྱིས་སྐྱེ་བ་མེད་པ་དེའི་ཕྱིར། འཁོར་འདས་གཉིས་ཀའི་གནས་སྐབས་སུ་རྟག་ཏུ་རང་བཞིན་གྱིས་ཡོད་པ་མིན་ཏེ། འདི་ལྟར་སྟོན་པས་ཆོས་རྣམས་ཀུན་གདོད་མ་ནས་ཞི་ཞིང་བདེན་པ་གཉིས་ཆར་དུ་རང་བཞིན་གྱིས་ཡོངས་སུ་མྱ་ངན་ལས་འདས་པར་གསུངས་པར་གྱུར་པ་དེའི་ཕྱིར། བྱང་ཆུབ་སེམས་དཔའ་འཕགས་པ་སྒྲིབ་པ་རྣམ་པར་སེལ་བས་བཅོམ་ལྡན་འདས་ལ་ཡོན་ཏན་ཕུལ་དུ་བྱུང་བའི་སྒོ་ནས་བསྟོད་པ་ལས། ཆོས་ཀྱི་འཁོར་ལོ་བསྐོར་བ་ན། ། གདོད་ནས་ཞི་ཞིང་མ་སྐྱེས་པ། ། རང་བཞིན་མྱ་ངན་འདས་པ་ནི། ། ཆོས་རྣམས་མགོན་པོ་ཁྱོད་ཀྱིས་བསྟན། །
ཞེས་གསུངས་སོ། ། ལུང་དེའི་དོན་ནི། ཆོས་ཀྱི་འཁོར་ལོ་བསྐོར་བའི་དུས་སུ་ཆོས་རྣམས་ཁྱོད་ཀྱིས་བསྟན་ཏོ། ། ཇི་ལྟར་ཞེ་ན། ཆོས་ཐམས་ཅད་ཞི་བའོ། ། ཅིའི་ཕྱིར་ཞེ་ན། ཡེ་ཤེས་ཞི་བའི་ཡུལ་ཡིན་པའི་ཕྱིར། ཅིའི་ཕྱིར་ཡེ་ཤེས་ཞི་བའི་ཡུལ་ཡིན་ཞེ་ན། རང་བཞིན་གྱིས་མ་སྐྱེས་པའི་ཕྱིར་རོ། ། ཅིའི་ཕྱིར་མ་སྐྱེས་ཤེ་ན།
རང་བཞིན་གྱིས་མྱ་ངན་ལས་འདས་པའི་ཕྱིར་རོ། ། རང་བཞིན་གྱིས་མྱ་ངན་ལས་འདས་པའི་དོན་ཡང་ཅི་ཞེ་ན། ཆོས་འགའ་ཞིག་རང་བཞིན་ཡོད་ན་དེ་སྐྱེ་བར་འགྱུར་བ་ཞིག་ན་གདོད་མ་ནས་རང་བཞིན་ཡོད་པ་མ་ཡིན་ཞེས་བྱ་བའི་དོན་ནོ། ། བཞི་པ་ཐ་སྙད་དུ་མེད་པར་ཐལ་བར་མི་འགྱུར་བ་ནི། རང་གི་སྡེ་བ་དག་གིས་དོན་དམ་དུ་མེད་ན་ཐ་སྙད་དུ་ཡང་མེད་ཅེས་བརྒལ་བར་རིགས་པ་མ་ཡིན་ཏེ། དེ་དག་གིས་བུམ་པ་ལ་སོགས་པ་འདི་དག་དེ་ཁོ་ན་ཉིད་དུ་མེད་ཅིང་འཇིག་རྟེན་ཀུན་རྫོབ་ཏུ་རབ་ཏུ་གྲགས་པར་ཡོད་པར་ཁས་བླངས་པས་སོ། ། དཔེ་དེ་ཇི་ལྟ་བ་བཞིན་དུ་ཕྱི་ནང་གི་དངོས་པོ་ཐམས་ཅད་ཀྱང་དོན་དམ་དུ་མེད་ཀྱང་ཐ་སྙད་དུ་ཡོད་པ་བུམ་པ་ལ་སོགས་པ་དེ་བཞིན་དུ་འགྱུར་བས་ན་ཐ་སྙད་དུ་ཡང་མེད་པ་མོ་གཤམ་བུ་དང་མཚུངས་པར་ཐལ་བར་མི་འགྱུར་རོ། ། གལ་ཏེ་བུམ་པ་གདགས་པའི་རྟེན་འབྱུང་བ་བཞི་དང༌། འབྱུང་འགྱུར་བཞི་པོ་ནི་རྫས་སུ་ཡོད་པས་བུམ་པ་གདགས་པར་རིགས་ན་ཁྱོད་ཀྱི་ལྟར་ན། ཆོས་ཐམས་ཅད་བཏགས་པ་ཙམ་དུ་ཟད་པས་བཏགས་པའི་རྟེན་རྫས་སུ་གྲུབ་པ་ཅི་ཡང་མེད་པས་མོ་གཤམ་གྱི་བུ་དང་འདྲ་བའི་ཐལ་བ་ཡོད་དོ་སྙམ་ན།
མ་ཡིན་ཏེ། བཏགས་པའི་རྟེན་རྫས་སུ་གྲུབ་མི་ནུས་པའི་ཕྱིར་རོ། ། ཇི་སྐད་དུ་རིན་ཆེན་ཕྲེང་བ་ལས། གཟུགས་ལ་སོགས་པ་མ་གཏོགས་པར། ། ཇི་ལྟར་བུམ་པ་ཡོད་མིན་ལྟར། ། དེ་བཞིན་རླུང་སོགས་མ་གཏོགས་པར། ། གཟུགས་ཀྱང་ཡོད་པ་མ་ཡིན་ནོ། ། ཞེས་པ་དང༌། ས་ཆུ་མེ་དང་རླུང་རྣམས་ནི། ། རེ་རེའི་ངོ་བོ་ཉིད་དུ་མེད། །
གང་གསུམ་མེད་པར་རེ་རེ་མེད། ། གཉིས་མེད་པར་ཡང་གསུམ་མེད་དོ། ། གལ་ཏེ་གསུམ་མེད་རེ་རེ་མེད། ། གཅིག་མེད་པར་ཡང་གསུམ་མེད་ན། ། སོ་སོ་རང་ཡོད་མ་ཡིན་ཏེ། ། ཇི་ལྟར་འདུས་པ་སྐྱེ་བར་འགྱུར། ། ཞེས་སོགས་ཀྱི་རིགས་པས་འབྱུང་བ་དང་འབྱུང་འགྱུར་རྫས་སུ་གྲུབ་པ་ལ་གནོད་པས་སོ། ། ཇི་ལྟར་ཉན་ཐོས་པ་ཁྱོད་ཀྱིས་རྟག་པ་ལས་མི་རྟག་པ་སྐྱེ་བར་མི་འདོད་པ་བཞིན་དུ་རྫས་སུ་ཡོད་པ་ལས་ཀྱང་རྫས་སུ་མེད་པར་སྐྱེ་བ་མི་རིགས་ཏེ། ཇི་སྐད་དུ། དངོས་པོ་རྟག་པ་ལས་བྱུང་བ། །
མི་རྟག་པ་ནི་ཇི་ལྟར་འགྱུར། ། རྒྱུ་འབྲས་མཚན་ཉིད་འགལ་བ་ནི། ། ནམ་ཡང་མཐོང་བ་མ་ཡིན་ནོ། ། ཞེས་གསུངས་པས་སོ། ། དངོས་པོ་བཏགས་པར་ཡོད་པ་ཐམས་ཅད་གདགས་གཞི་བཏགས་པར་ཡོད་པའི་རྟེན་ཅན་དུ་རིགས་ཏེ། བཏགས་ཡོད་ཀ་བ་ལ་སོགས་ལ་བརྟེན་ནས་ཁྱིམ་དུ་བཏགས་པ་དང༌། བཏགས་ཡོད་ཤིང་ལ་བརྟེན་ནས་ནགས་ཚལ་དུ་བཏགས་པ་བཞིན། བཏགས་ཡོད་ལ་བརྟེན་ནས་བཏགས་ཡོད་བཏགས་པ་ཡང༌། ཇི་སྐད་དུ་རྩ་བ་ལས། ཇི་ལྟ་སྟོན་པས་སྤྲུལ་པ་ནི། །
ཞེས་པ་ནས། དྲི་ཟའི་གྲོང་ཁྱེར་ལྟ་བུ་དང༌། ། སྨིག་རྒྱུ་རྨི་ལམ་འདྲ་བ་ཡིན། ། ཞེས་བྱ་བའི་བར་དུ་གསུངས་པ་ལྟ་བུའོ། ། གསུམ་པ་ཀུན་རྫོབ་ཏུ་རྟེན་འབྱུང་ཙམ་དུ་བཤད་པ་ལ་གཉིས་ཏེ། རྟེན་ནས་བྱུང་བའི་ཚུལ། རྟེན་འབྲེལ་བཤད་པའི་ཡོན་ཏན་ནོ། ། དང་པོ་ནི་གལ་ཏེ་ཁྱོད་ཀྱིས་བདེན་པ་གཉིས་ཀར་ཡང་མཐའ་བཞི་པོ་ལས་སྐྱེ་བ་བཀག་ན། ཀུན་རྫོབ་ཏུ་མ་རིག་པ་ལས་འདུ་བྱེད། ས་བོན་ལ་སོགས་པ་ལས་མྱུ་གུ་ལ་སོགས་པ་སྐྱེ་བ་དེ་ཇི་ལྟར་ངེས་པར་བྱ་ཞེ་ན།
གང་གི་ཕྱིར་ཇི་སྐད་བཤད་པའི་ཚུལ་གྱིས་དངོས་པོ་རྣམས་རྒྱུ་མེད་པ་དང༌། དབང་ཕྱུག་དང་དུས་ལ་སོགས་པ་དང༌། བདག་དང་གཞན་དང་གཉིས་ཀ་ལས་ཀྱང་སྐྱེ་བར་འགྱུར་བ་མ་ཡིན་པ་དེའི་ཕྱིར། རྒྱུ་ལ་རྟེན་ནས་འབྲས་བུ་རབ་ཏུ་སྐྱེ་བར་འགྱུར་རོ། ། དེ་ཙམ་ཞིག་འཇིག་རྟེན་ཐ་སྙད་མི་བཅད་པའི་དོན་དུ་བསྟན་ཏོ། ། ཇི་སྐད་དུ་བཅོམ་ལྡན་འདས་ཀྱིས། ཆོས་ཀྱི་བརྡ་ནི་འདི་ཡིན་ཏེ། ། འདི་ལྟ་སྟེ། འདི་ཡོད་ན་འདི་འབྱུང༌། འདི་སྐྱེས་པས་འདི་སྐྱེ་སྟེ་གང་འདིར་མ་རིག་པའི་རྐྱེན་གྱིས་འདུ་བྱེད་རྣམས་ཞེས་བྱ་བ་ལ་སོགས་པ་གསུངས་སོ། །
རིན་ཆེན་ཕྲེང་བ་ལས་ཀྱང༌། འདི་ཡོད་པས་ན་འདི་འབྱུང་དཔེར། ། རིང་པོ་ཡོད་ན་ཐུང་ངུ་བཞིན། ། འདི་སྐྱེས་པས་ན་འདི་སྐྱེ་དཔེར། ། མར་མེ་འབྱུང་བས་འོད་བཞིན་ནོ། ། ཞེས་པ་དང༌། དབུ་མ་རྩ་བ་ལས་ཀྱང༌། བྱེད་པོ་ལས་ལ་བརྟེན་བྱས་ཤིང༌། ། ལས་ཀྱང་བྱེད་པོ་དེ་ཉིད་ལ། ། བརྟེན་ནས་འབྱུང་བ་མ་གཏོགས་པར། །
གྲུབ་པའི་རྒྱུ་ནི་མ་མཐོང་ངོ༌། ། དེ་བཞིན་ཉེར་ལེན་ཤེས་པར་བྱ། ། ལས་དང་བྱེད་པོ་བསལ་ཕྱིར་རོ། ། བྱེད་པ་པོ་དང་ལས་དག་གིས། ། དངོས་པོ་ལྷག་ལ་ཤེས་པར་བྱ། ། ཞེས་འདི་ཙམ་ཞིག་ཁོ་ན་གསུངས་སོ། ། གཉིས་པ་རྟེན་འབྲེལ་བཤད་པའི་ཡོན་ཏན་བསྟན་པ་ལ་གསུམ་སྟེ། རྟེན་འབྲེལ་གྱི་རིགས་པས་ལྟ་བའི་དྲྭ་བ་གཅོད་ཚུལ། མཐའ་གང་དུ་ཡང་བརྟག་པར་མི་ནུས། རིགས་པས་རྣམ་པར་དཔྱོད་པའི་འབྲས་བུ་བསྟན་པའོ། །
དང་པོ་ནི། རྐྱེན་ཉིད་འདི་པ་ཙམ་རྟེན་ཅིང་འབྲེལ་བར་འབྱུང་བ་བཤད་པ་ན། རྒྱུ་མེད་ལ་སོགས་མི་འཐད་པར་མ་ཟད། རྟག་པ་དང་ཆད་པ་ལ་སོགས་པ་ཡང་མི་འཐད་དོ་ཞེས་བསྟན་པའི་ཕྱིར་བཤད་པ། གང་གི་ཕྱིར་དངོས་པོ་རྣམས་རྐྱེན་ཉིད་འདི་པ་ཙམ་ལ་རྟེན་ནས་རབ་ཏུ་འབྱུང་བའི་རིགས་པས་ཀུན་རྫོབ་ཏུ་གཞན་གྱིས་རྟག་པ་དང་ཆད་པ་སོགས་སུ་རྟོག་པའི་ཡུལ་འདི་དག་གང་དུ་ཡང་བརྟགས་པར་མི་ནུས་པ་དེའི་ཕྱིར་རྟེན་ཅིང་འབྲེལ་བར་འབྱུང་བ་རྐྱེན་ཉིད་འདི་པ་ཙམ་གྱི་རིགས་པ་འདི་ཡིས་མཐར་འཛིན་གྱི་ལྟ་ངན་གྱི་དྲྭ་བ་མཐའ་དག་གཅོད་པར་བྱེད་པ་ཡིན་ནོ། ། ཅིའི་ཕྱིར་རྟེན་འབྲེལ་གྱི་རིགས་པས་རྟག་པ་དང་ཆད་པ་སོགས་སུ་མི་འཐད་ཅེ་ན། འདི་ལྟར་དངོས་པོ་རང་བཞིན་གྱིས་གྲུབ་པར་སྨྲ་བ་ཁོ་ན་ལ་རྟག་པ་དང་ཆད་པ་སོགས་ཀྱི་སྐྱོན་འབྱུང་བ་ཡིན་གྱི་རྐྱེན་འདི་པ་ཙམ་ཞིག་རྟེན་ཅིང་འབྲེལ་བར་འབྱུང་བའི་དོན་དུ་འཇོག་པ་ནི་དངོས་པོ་འགའ་ལ་ཡང་རང་བཞིན་ཁས་མི་ལེན་ལ་རང་བཞིན་མེད་པ་ལ་རྟག་ཆད་མི་འབྱུང་བའི་ཕྱིར་རོ། ། ཅིའི་ཕྱིར་རྟེན་འབྲེལ་སྨྲ་བས་རང་བཞིན་ཁས་མི་ལེན་ཞེ་ན། རྟེན་འབྲེལ་ནི་རང་བཞིན་མེད་པའི་དོན་ཅན་ཡིན་པའི་ཕྱིར་རོ། ། ཇི་སྐད་དུ་མདོ་སྡེ་ལས།
གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་གང་དེ་སྟོང་པར་བཤད། ། གང་ཞིག་སྟོང་ཉིད་ཤེས་དེ་བག་ཡོད་ཡིན། ། ཞེས་པ་དང༌། རིག་པ་དྲུག་ཅུ་པ་ལས། དེ་དང་དེ་རྟེན་གང་འབྱུང་བ། ། རང་གི་ངོ་བོར་དེ་མ་སྐྱེས། ། རང་གི་ངོ་བོར་མ་སྐྱེས་གང༌། ། དེ་ནི་སྐྱེ་ཞེས་ཇི་སྐད་སྨྲ། །
ཞེས་པ་དང༌། དབུ་མ་རྩ་བ་ལས་ཀྱང༌། རྟེན་ཅིང་འབྲེལ་བར་འབྱུང་བ་གང༌། ། དེ་ནི་སྟོང་པ་ཉིད་དུ་བཤད། ། དེ་ནི་རྟེན་ནས་གདགས་པ་སྟེ། ། དེ་ཉིད་དབུ་མའི་ལམ་ཡིན་ནོ། ། ཞེས་གསུངས་སོ། ། འདིར་བསྡུས་པའི་དོན་ནི་འདི་ཡིན་ཏེ། རྡོ་རྗེ་གཟེགས་མའི་རིགས་པས་གཞན་གྱིས་ཡོངས་སུ་བརྟགས་པའི་སྐྱེ་བ་བཀག་པའི་དངོས་པོ་རྟེན་འབྱུང་ཙམ་དུ་བཤད་པ་ཡིན་ལ། རྟེན་འབྱུང་དུ་བཤད་པའི་རིགས་པས་ནི་ཡོད་མེད་དུ་འཛིན་པའི་ལྟ་ངན་གྱི་དྲྭ་བ་མཐའ་དག་གཅོད་པ་ཡིན་ནོ། །
རྟེན་འབྲེལ་གྱི་གཏན་ཚིགས་ཀྱི་ཆོས་ཅན་ནི་དངོས་པོར་སྣང་ཙམ་སྟེ། དབུ་མ་པ་དང་དངོས་པོར་སྨྲ་བ་བདེན་པར་ཡོད་མེད་རྩོད་པའི་གཞི་ཡིན་པའི་ཕྱིར། བསྒྲུབ་པར་བྱ་བའི་ཆོས་ནི། རང་བཞིན་མེད་པ་སྟེ། ཆོས་ཅན་སྣང་བའི་སྟེང་དུ་བསྒྲུབ་པར་བྱ་དགོས་པའི་ཕྱིར་རོ། ། རྟེན་ཅིང་འབྲེལ་བར་འབྱུང་བ་ནི་གཏན་ཚིགས་ཏེ། བདེན་འཛིན་ཅན་གྱི་བློ་ལ་ལྐོག་ཏུ་གྱུར་པའི་རང་བཞིན་མེད་པའི་དོན་རྟོགས་པའི་ཐབས་ཡིན་པའི་ཕྱིར་རོ། ། འདིར་དགག་བྱ་ནི་གཉིས་ཏེ། ལམ་གྱི་དགག་བྱ་དང༌། རིགས་པའི་དགག་བྱའོ། །
དང་པོ་ནི་སྣང་ཡུལ་ལ་འཁྲུལ་པའི་ལོག་ཤེས་འབྲས་བུའི་དུས་སུ་ལམ་ལ་གོམས་པས་སྤང་བར་བྱ་བའོ། ། གཉིས་པ་ནི། ཞེན་ཡུལ་ལ་འཁྲུལ་པའི་ལོག་ཤེས་རྒྱུའི་དུས་སུ་ལུང་རིགས་ཀྱིས་བསལ་བར་བྱ་བ་སྟེ། འདི་ལ་ཡང་མེད་པ་སྐུར་འདེབས་ཀྱི་མཐའ་དང༌། ཡོད་པ་སྒྲོ་འདོགས་ཀྱི་མཐའོ། ། དང་པོ་ནི། ཀུན་རྫོབ་སྟོན་པ་དྲང་དོན་གྱི་ལུང་དང༌། འབྲས་བུ་མི་སླུ་བར་སྟོན་པའི་རིགས་པས་སེལ་ལོ། ། གཉིས་པ་ནི། སྟོང་ཉིད་སྟོན་པ་ངེས་དོན་གྱི་ལུང་དང༌།
དངོས་པོ་འགོག་པས་སེལ་ལོ། ། འདི་ནི་ཡོད་པ་སྒྲོ་འདོགས་ཀྱི་མཐའོ། ། དེ་ཡང་གཞན་གྱིས་སྣང་བ་བདེན་པར་བརྟགས་པ་ཉིད་དོ། ། དེ་འགོག་པ་ནི་ཡུལ་ཅན་བདེན་འཛིན་འགོག་པའི་ཐབས་ཏེ། དེ་ཡུལ་སུན་ཕྱུང་མེད་པར་ནི། ། དེ་བློ་སྤོང་བར་ནུས་མ་ཡིན། ། ཞེས་པའི་ཚུལ་གྱིས་ཡུལ་མ་བཀག་པར་ཡུལ་ཅན་མི་ལྡོག་པའི་ཕྱིར་རོ། ། འདི་དགག་བྱར་བཟུང་བའི་དོན་ནི། བདེན་འཛིན་གྱི་བློས་བདེན་པར་བཟུང་བ་དང་མཐུན་པར་ཡུལ་ཡང་དེ་ལྟར་དུ་གནས་པ་སྟེ་དེ་སྣང་བའི་སྟེང་དུ་གྲུབ་པ་འགོག་པའོ། ། རང་བཞིན་མེད་པར་སྒྲུབ་པའི་སྐབས་འདིར་དེ་ལྟ་ཡིན་གྱི།
འོན་ཀྱང་རྟེན་འབྲེལ་གྱི་རིགས་པས་ཡོད་པ་དང་མེད་པའི་མཐའ་གཉིས་ཀ་ཡང་འགོག་པ་ཡིན་ཏེ། རང་བཞིན་ནམ་ངོ་བོ་ཉིད་ཀྱིས་ཡོད་ན་རྟེན་འབྲེལ་དུ་མི་རུང་ཞིང༌། མེད་ནའང་རྟེན་འབྲེལ་དུ་མི་རུང་བའི་ཕྱིར་ཏེ། རྟེན་འབྲེལ་ནི་གཞན་ལ་ལྟོས་པ་ཡིན་ལ། རང་བཞིན་ཡོད་ན་གཞན་ལ་ལྟོས་པར་མི་རུང་བའི་ཕྱིར་ཏེ། དཔེར་ན་བཅོས་མའི་ནོར་བུ་ནོར་བུའི་རང་བཞིན་དུ་མི་རུང་བའི་ཕྱིར། ཇི་སྐད་དུ་དབུ་མ་རྩ་བ་ལས། རང་བཞིན་དག་ནི་བཅོས་མིན་དང༌། ། གཞན་ལ་ལྟོས་པ་མེད་པ་ཡིན། ། ཞེས་སོ། །
གཉིས་པ་མཐའ་གང་དུ་ཡང་རྟོག་པར་མི་ནུས་པ་ནི། གལ་ཏེ་དངོས་པོ་རྣམས་ལ་མཐའ་འགའ་ཞིག་ཡོད་ན་དེའི་སྐྱེ་བ་རྒྱུ་མེད་པའམ་བདག་དང་གཞན་དང་གཉིས་ཀ་དང་དབང་ཕྱུག་ལ་སོགས་པ་དག་ལས་འགྱུར་ཞིང་སྐྱེ་ཟིན་ལ་གནས་པས་རྟག་པ་དང༌། འཇིག་པས་ཆད་པ་ལ་སོགས་པའི་རྟོག་པ་རྣམས་སུ་འགྱུར་བ་ཞིག་ན། དངོས་པོ་ཇི་ལྟར་རང་བཞིན་མེད་པའི་ཚུལ་ཡོངས་སུ་གཅོད་ཟིན་པའི་ཕྱིར་མཐའ་དེ་དག་ཏུ་འགྱུར་བ་མ་ཡིན་ནོ། ། དངོས་པོ་རང་བཞིན་མེད་པར་རྟག་པ་དང་ཆད་པ་སོགས་ཀྱི་རྟོག་པའི་ཡུལ་འདི་རྣམས་མི་འབྱུང་སྟེ། དཔེར་ན་བུད་ཤིང་མེད་པར་མེ་ཡོད་པ་མིན་པ་དེ་བཞིན་ནོ། ། མཐའ་བཞིའི་སྐྱེ་བ་བཀག་ཟིན་ཏོ། ། གསུམ་པ་རིགས་པས་རྣམ་པར་དཔྱོད་པའི་འབྲས་བུ་བསྟན་པ་ལ་བཞི་སྟེ། རྣམ་རྟོག་ལོག་པ་འབྲས་བུར་བསྟན། རྩོད་པའི་ཆེད་དུ་མཛད་པ་མིན།
དེ་ལ་གཞན་གྱིས་ཀླན་ཀ་སྤང༌། ཕྱོགས་འཛིན་བསལ་བས་གྲོལ་བའི་ཚུལ་ལོ། ། དང་པོ་ནི། རྟེན་འབྲེལ་གྱི་རིགས་པས་དེ་ཁོ་ན་ཉིད་ཀྱི་དོན་རྟོགས་པ་གོམས་པར་བྱེད་པའི་རྣལ་འབྱོར་པས་འཕགས་པའི་ལམ་མངོན་སུམ་དུ་མཛད་ནས་དེ་ཁོ་ན་ཉིད་མ་གཟིགས་པའི་ཚུལ་གྱིས་གཟིགས་པ་ན། ཐོག་མ་མེད་པ་ནས་གོམས་པའི་རྣམ་པར་རྟོག་པ་རྣམས་ལྡོག་པ་ཡིན་ཏེ། དཔེར་ན་མིག་སྨན་བསྐུས་པས་སྐྲ་ཤད་སོགས་ལོག་པ་བཞིན་ནོ། ། རང་བཞིན་མེད་པར་རྟོགས་པ་ཁོ་ནས་རྟོག་པ་ལྡོག་པ་དེའི་ཕྱིར་རང་བཞིན་གྱི་དོན་མི་ཤེས་པའི་སོ་སོ་སྐྱེ་བོ་རྣམས་ཁོ་ན་རྟོག་པས་བཅིངས་པ་ཡིན་ལ། ཆོས་ཉིད་ཁོང་དུ་ཆུད་པས་རྟག་ཆད་ཀྱི་མཐའ་གང་དུ་ཡང་མི་རྟོག་པའི་རྣལ་འབྱོར་པ་ནི་འཁོར་བ་ལས་གྲོལ་བར་འགྱུར་བས་ན་མཐར་འཛིན་གྱི་རྣམ་པར་རྟོག་པ་རྣམས་ལོག་པར་གྱུར་པ་གང་ཡིན་པ་དེ་སློབ་དཔོན་གྱིས་དབུ་མའི་བསྟན་བཅོས་ལས་བཤད་པའི་དེ་ཁོ་ན་ཉིད་ལ་རྣམ་པར་དཔྱོད་པའི་འབྲས་བུར་མཁས་པ་རྣམས་གསུངས་ཏེ། བཞི་བརྒྱ་པ་ལས། དངོས་པོ་རང་བཞིན་གྱིས་ཡོད་ན། །
སྟོང་མཐོང་ཡོན་ཏན་ཅི་ཞིག་ཡོད། ། རྟོག་པས་མཐོང་བ་འཆིང་བ་སྟེ། ། དེ་ཉིད་འདིར་ནི་འགོག་པ་ཡིན། ། ཞེས་གསུངས་སོ། ། གཉིས་པ་རྩོད་པའི་ཆེད་དུ་མཛད་པ་མིན་པ་ནི། དེ་ཉིད་ཀྱི་ཕྱིར་དབུ་མའི་བསྟན་བཅོས་ལས་རྣམ་པར་དཔྱོད་པ་མཛད་པ་ནི་རྩོད་པ་ལ་ཆགས་པ་སྟེ་གཞན་ཟིལ་གྱིས་གནོན་པར་བྱ་བའི་ཕྱིར་མ་མཛད་པར་ཤེས་པར་བྱའོ། ། འོ་ན་གང་གི་ཆེད་དུ་བསྟན་པ་ཡིན་ཞེ་ན། དེ་ཁོ་ན་ཉིད་བསྟན་པའི་ཆེད་ཡིན་ནོ། ། དེ་ཡང་གང་གི་ཆེད་དུ་ཡིན་ཞེ་ན། རྣམ་ཤེས་འཁོར་བའི་འཆིང་བ་ལས་རྣམ་པར་གྲོལ་བའི་ཕྱིར་ཡིན་ནོ། །
དེ་ལ་གཞན་གྱི་ཀླན་ཀ་སྤོང་བ་ནི། གལ་ཏེ་རྣལ་འབྱོར་པ་རྟོག་པ་ལྡོག་པ་ཙམ་ཁོ་ན་བསྟན་བཅོས་ཀྱི་འབྲས་བུར་བཞག་པར་སྨྲ་བ་ནི་མི་བདེན་ཏེ། བསྟན་བཅོས་ནི་རྩོད་པའི་ཕྱིར་དུ་མཛད་པ་གསལ་བའི་ཕྱིར་ཏེ། རྒོལ་བ་གཞན་གྱིས་བརྟག་པ་ཐམས་ཅད་བཀོད་ནས་བཀག་པའི་ཕྱིར་རོ་ཞེ་ན། རྩོད་པའི་ཕྱིར་མཛད་པ་མ་ཡིན་མོད་ཀྱི་འོན་ཀྱང་དེ་ཁོ་ན་ཉིད་ཀྱི་དོན་རྣམ་པར་བཤད་པ་ན་གཞན་གྱི་གཞུང་ལུགས་རྣམས་སྣང་བ་ཉེ་བ་ན་མུན་པ་ལྟར་འཇིག་པར་འགྱུར་ན་རང་ཉིད་ཀྱི་གྲུབ་མཐའི་ཉེས་པ་ཡིན་གྱི་ཁོ་བོ་ཅག་ལ་ཉེས་པ་མེད་དོ། ། ཇི་སྐད་དུ། ཆོས་འདི་དེ་བཞིན་གཤེགས་རྣམས་ཀྱིས། ། རྩོད་པ་མཛད་ཕྱིར་གསུངས་པ་མིན། ། འོན་ཀྱང་མེ་ཡིས་བུད་ཤིང་ལྟར། ། འདི་ཡིས་ཕལ་གྱི་རྒོལ་བ་བསྲེགས། །
ཞེས་སོ། ། གལ་ཏེ་རྩོད་པའི་ཕྱིར་དུ་མཛད་ན་ནི་ཐེ་ཚོམ་མེད་པར་གཞན་ཕྱོགས་ལ་སྡང་ཞིང་རང་ཕྱོགས་སུ་རྗེས་སུ་ཆགས་པར་འགྱུར་བས་རྟོག་པ་ལྡོག་པ་མི་སྲིད་དོ། ། དེ་ཅིའི་ཕྱིར་ཞེ་ན། རང་གི་ལྟ་བ་ལ་ཆགས་པ་དང་དེ་བཞིན་དུ་གཞན་གྱི་ལྟ་བ་ལ་སེམས་ཁོང་ནས་འཁྲུགས་པ་གང་ཡིན་པ་དེ་རྟོག་པ་ཉིད་ཡིན་པའི་ཕྱིར་རོ། ། བཞི་པ་ཕྱོགས་འཛིན་བསལ་བས་གྲོལ་བའི་ཚུལ་ནི། ཆོས་འདི་རྩོད་པའི་ཕྱིར་དུ་མ་མཛད་པ་དེའི་ཕྱིར་རང་ཕྱོགས་ལ་ཆགས་པ་དང་གཞན་ཕྱོགས་ལ་ཁོང་ཁྲོ་བ་རྣམ་པར་བསལ་ཏེ་འཁོར་བ་ལས་མྱུར་དུ་གྲོལ་བར་འགྱུར་རོ། ། གཉེན་པོ་གང་གིས་ཉོན་མོངས་པ་སྤོང་བས་གྲོལ་བར་འགྱུར་རོ་ཞེ་ན། སྤོང་བྱེད་ཀྱི་གཉེན་པོ་ལ་གཞན་གྱི་འདོད་ཚུལ་དགག་པ་ནི། འགའ་ཞིག་འཕགས་པ་འོག་མ་གསུམ་གྱི་མཉམ་བཞག་ནི་སོ་སོར་རྟོག་པའི་ཤེས་རབ་ཀྱིས་རྟོགས་པའི་སྒྲོ་འདོགས་བཅད་དེ་ཆོས་ཀྱི་དབྱིངས་ལ་མཉམ་པར་བཞག་པ་ན་རིག་པ་དབྱིངས་ཀྱི་རང་བཞིན་དུ་གྱུར་ནས་ཤེས་པ་དང་ཤེས་བྱ་ལ་སོགས་པ་གང་ཡང་ཡོད་པ་མ་ཡིན་ལ། རྗེས་ཐོབ་ཀྱི་གནས་སྐབས་ལ་ནི་མ་རིག་པའི་བག་ཆགས་ཀྱི་དབང་གིས་ཤེས་པ་དང་ཤེས་བྱ་ལ་སོགས་པ་གཉིས་སུ་སྣང་བ་འབྱུང་ཞིང་སྒྱུ་མ་ལྟར་སྣང་ལ་རང་བཞིན་མེད་པའི་ཚུལ་གྱིས་རྟོགས་པ་ཡིན་ལ།
སྣང་བ་དང་བཅས་པས་འཁྲུལ་པ་ཁོ་ན་སྟེ། སྣང་བ་ནི་མ་རིགས་པའི་དབང་གིས་སྣང་བའི་ཕྱིར་ཞེས་འདོད་དོ། ། འདི་ལ་དང་པོ་མཉམ་བཞག་འགོག་པ་ནི། ཤེས་བྱ་ཤེས་བྱེད་གང་ཡང་ཡོད་པ་མ་ཡིན་ཞེས་བྱ་བ་འདི་དོན་དམ་པའམ་ཐ་སྙད་ཀྱི་དབང་དུ་བྱས་པ་ཡིན། དང་པོ་ལྟར་ན་ཆོས་ཐམས་ཅད་ཀྱང་སྤྲོས་པ་ཉེ་བར་ཞི་བ་མ་ཡིན་ནམ། མཉམ་བཞག་ཁོ་ན་དམིགས་ཀྱིས་བཀར་བ་ལ་ཕན་ཚུན་ལྷག་པ་ཅི་ཞིག་ཡོད། ཅི་སྟེ་ཐ་སྙད་ཀྱི་དབང་དུ་བྱས་པ་ནི་ཤེས་པ་དང་ཤེས་བྱ་མེད་པར་མི་འཐད་དེ། དེ་ཁོ་ན་ཉིད་མཐོང་བས་གྲོལ་བ་ཡིན་ན་མཐོང་བྱེད་ཀྱང་ཤེས་པ་ལས་མ་འདས་པའི་ཕྱིར། རིན་ཆེན་ཕྲེང་བ་ལས། དེ་ལྟར་ངོ་བོ་ཉིད་མེད་ཕྱིར། །
བདེ་དང་ཕྲད་པའི་སྲེད་པ་དང༌། ། སྡུག་ལ་བྲལ་བའི་སྲེད་པ་སྤོང༌། ། དེ་ཕྱིར་དེ་ལྟར་མཐོང་བས་གྲོལ། ། གང་གིས་མཐོང་བར་འགྱུར་ཞེ་ན། ། ཐ་སྙད་དུ་ནི་སེམས་ལ་བརྗོད། ། ཅེས་པ་དང༌། རིགས་པ་དྲུག་ཅུ་པ་ལས། དངོས་དང་དངོས་མེད་ཡོད་ཤེས་པ། ། བདག་ཉིད་ཆེན་པོ་རྣམ་པར་གྲོལ། ། ཞེས་པ་དང༌།
གཟུགས་ཀྱི་རང་བཞིན་ཤེས་པ་ཡི། ། བློ་མཆོག་ལྡན་པ་རྣམ་པར་གྲོལ། ། ཅེས་གསུངས་སོ། ། མཉམ་བཞག་ཏུ་བློ་མེད་ན་ཡུལ་བདག་མེད་པ་གང་གིས་རྟོག་པར་བྱེད། མཉམ་བཞག་གོམས་པས་གོང་ནས་གོང་དུ་ཁྱད་པར་འགྲོ་བར་མེད་པར་འགྱུར་བ་དང༌། རྗེས་ཐོབ་ཏུ་གཉིས་སྣང་འབྱུང་བའི་རྒྱུ་ཡང་མེད་པར་འགྱུར་རོ། ། ཅི་སྟེ་མཉམ་པར་བཞག་པའི་དུས་སུ་བློ་ཡོད་ན་ཤེས་པ་དང་ཤེས་བྱ་ལ་སོགས་པ་ཡོད་པས་གཉིས་སྣང་ཡོད་པར་འགྱུར་ལ། བདེན་ཞེན་མེད་པས་མི་འབྱུང་བར་འདོད་ན་ནི་རྗེས་ཐོབ་ཏུ་ཡང་མི་འབྱུང་བར་ཐལ་ལོ་ཞེ་ན། མཉམ་བཞག་ལ་ནི་གཉིས་སུ་སྣང་བའི་རྒྱུ་རྟོག་པ་འགག་པས་ཡོད་པ་མ་ཡིན་ལ། རྗེས་ཐོབ་ལ་ནི་བདེན་ཞེན་མེད་ཀྱང་གཉིས་སྣང་གི་རྟོག་པར་ཡོད་པས་མི་འགལ་ལོ། །
མཉམ་བཞག་གི་ཤེས་པས་སྟོང་ཉིད་རྟོགས་ན། སྡུད་པ་ལས། ཕུང་འདི་སྟོང་ཞེས་རྟོགས་ན་བྱང་ཆུབ་སེམས་དཔའ་ནི། ། མཚན་མ་ལ་སྤྱོད་སྐྱེ་མེད་གནས་ལ་དད་མ་ཡིན། ། ཞེས་པ་དང༌། སྤྱོད་འཇུག་ཏུ། གང་ཚེ་དངོས་དང་དངོས་མེད་དག ། བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པས་རབ་ཏུ་ཞི། །
ཞེས་སོགས་དང་འགལ་ལོ་ཞེ་ན། འདི་ནི་ཆོས་ཉིད་ལ་མཉམ་པར་བཞག་པའི་ཚེ་ཡོད་མེད་དུ་འཛིན་པ་ལ་སོགས་པའི་རྟོག་པ་དང་བྲལ་བར་སྟོན་པ་ཡིན་གྱི་ཤེས་པ་དང་ཡུལ་མེད་པར་སྟོན་པ་མ་ཡིན་ཏེ། འཇམ་དཔལ་ལ་བསྟོད་པར། ཆོས་རྣམས་ཀུན་ལ་མི་གནས་ཤིང༌། ། ཆོས་ཀུན་རྟོགས་པར་ཐུགས་སུ་ཆུད། ། མཆོག་ཏུ་ཟབ་པ་ཉིད་སྟོན་པ། ། ཟབ་པ་ཁྱོད་ལ་ཕྱག་འཚལ་བསྟོད། ། ཅེས་པ་དང༌། གཟུང་དང་འཛིན་པ་རྣམ་སྤངས་པའི། ། རྟོག་བྲལ་ཁྱོད་ལ་ཕྱག་འཚལ་བསྟོད། །
ཅེས་པ་ལྟར་རོ། ། འོ་ན་སྤྱོད་འཇུག་ཏུ། དོན་དམ་བློ་ཡི་སྤྱོད་ཡུལ་མིན། ། བློ་ནི་ཀུན་རྫོབ་ཡིན་པར་བརྗོད། ། ཅེས་སོགས་ཇི་ལྟར་དྲང་ཞེ་ན། འོ་ན་ཁྱོད་ཀྱང༌། སངས་རྒྱས་བྱང་ཆུབ་སེམས་དཔའ་དག ། ཀུན་ཏུ་ཐོགས་མེད་གཟིགས་པར་ལྡན། ། ཞེས་སོགས་ཇི་ལྟར་དྲང་བར་བྱེད། དེས་ན་བློ་འཁྲུལ་པའི་ཡུལ་མ་ཡིན་གྱི་ཡེ་ཤེས་སྒྱུ་མ་ལྟ་བུ་ནི་འགོག་པ་མ་ཡིན་ཏེ།
ཇི་ལྟར་མཐོང་ཐོས་ཤེས་པ་དག ། འདིར་ནི་དགག་པར་བྱ་མིན་ཏེ། ། འདིར་ནི་སྡུག་བསྔལ་རྒྱུར་གྱུར་པའི། ། བདེན་པར་ཞེན་པ་བཟློག་བྱ་ཡིན། ། ཞེས་གསུངས་སོ། ། ཅི་སྟེ་མདོ་ལས། དོན་དམ་བདེན་པ་གང་ཞེ་ན། གང་ལ་སེམས་ཀྱི་རྒྱུ་བ་ཡང་མེད་ན་ཡི་གེ་རྣམས་ལྟ་སྨོས་ཀྱང་ཅི་དགོས་ཞེས་གསུངས་པ་མ་ཡིན་ནམ། ཇི་ལྟར་དོན་དམ་པ་བློའི་ཡུལ་དུ་འདོད་ཅེ་ན། འདིར་སེམས་ཀྱི་རྒྱུ་བ་ཞེས་བྱ་བ་ནི་རྣམ་པར་རྟོག་པ་ཡིན་ལ།
དེ་དང་བྲལ་བའི་ཕྱིར་རྣམ་པར་རྟོག་པ་མེད་ཅེས་སྟོན་པ་ཡིན་ནོ། ། གལ་ཏེ་ཡེ་ཤེས་ཀྱི་ཡུལ་ཡང་མ་ཡིན་ཏེ། མདོ་ལས། ལྷའི་བུ་དོན་དམ་པའི་བདེན་པ་ནི་རྣམ་པ་ཐམས་ཅད་དང་ལྡན་པ་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་གྱི་བར་ལས་འདས་པ་ཡིན་ཏེ་ཞེས་འབྱུང་བས་སོ་ཞེ་ན། དེ་ནི་དོན་དམ་པ་ལ་དགོངས་པ་ཡིན་ཏེ། ལྷའི་བུ་དོན་དམ་པར་ནི་དོན་དམ་པའི་བདེན་པ་ནི་ཐ་སྙད་ཙམ་ལས་འདས་པ། བྱེ་བྲག་མེད་པ། མ་སྐྱེས་པ། མ་འགག་པ། ཞེས་དོན་དམ་པའི་སྒྲ་དངོས་སུ་གསུངས་པའི་ཕྱིར།
ཐ་སྙད་དུ་ཡུལ་ཡིན་ཏེ། འདི་ཉིད་ལས། མཁྱེན་བཟང་ཁྱེད་ཀྱིས་སྐད་ཅིག་གིས་ནི་ཤེས་བྱ་མ་ལུས་ཐུགས་སུ་ཆུད། ཅེས་དང༌། ཆོས་དབྱིངས་བསྟོད་པ་ལས། ངག་གི་སྤྱོད་ཡུལ་ཀུན་ལས་འདས། ། དབང་པོ་ཀུན་གྱི་སྤྱོད་ཡུལ་མིན། ། ཡིད་ཀྱི་ཤེས་པས་རྟོགས་བྱ་བ། ། གང་ཡང་རུང་ལ་ཕྱག་འཚལ་བསྟོད། ། ཅེས་པ་དང༌།
སེམས་ཀྱི་ཡུལ་ན་ངེས་རྟོགས་ན། ། དེར་ནི་ཤེས་པ་འཇུག་པར་འགྱུར། ། ཅེས་སོ། ། ཅི་སྟེ་མཉམ་བཞག་ན། བློ་ཡོད་པར་མི་འགྲུབ་སྟེ། མཉམ་བཞག་ན་གཞན་རིག་མེད་ཅིང་རང་རིག་ཀྱང་བཀག་པའི་ཕྱིར་ཞེ་ན། རིགས་པས་བརྟགས་བཟོད་ཀྱི་རང་རིག་འདོད་པ་བཀག་པ་ཡིན་གྱི་རང་རིག་ཐ་སྙད་པ་ནི་མི་འགོག་པས་ཉེས་པ་མེད་ཅིང༌། མདོ་ལས་ཀྱང༌། སོ་སོ་རང་རིག་ཡེ་ཤེས་སྤྱོད་ཡུལ་བ། ། ཞེས་པ་དང༌།
སྐུ་གསུམ་ལ་བསྟོད་པ་ལས། སོ་སོ་རང་རིག་རྒྱལ་བ་རྣམས་ཀྱི་ཆོས་སྐུ་དཔེ་མེད་གང་ཡིན་དེ་ལ་བདག་ཕྱག་འཚལ། ། ཞེས་འབྱུང་བས་སོ། ། ཅི་སྟེ་ས་བཅུའི་མཉམ་བཞག་ཆོས་དབྱིངས་འདུས་མ་བྱས་ཀྱི་རང་བཞིན་ཡིན་པས་ཁྱད་པར་མེད་དོ་ཞེ་ན། འོ་ན་ཆོས་སྐུ་རྟོགས་ཚུལ་གྱི་བྱེ་བྲག་གོང་ནས་གོང་དུ་འགྲོར་མེད་པར་འགྱུར་ཏེ། ས་བཅུའི་མཉམ་བཞག་ལ་ཁྱད་པར་མེད་པའི་ཕྱིར་ཏེ། འདོད་པ་ཡང་མ་ཡིན་ཏེ། ཆོས་དབྱིངས་བསྟོད་པ་ལས། ཇི་ལྟར་མར་ངོའི་བཅུ་བཞི་ལ། ། ཟླ་བ་ཅུང་ཟད་མཐོང་བ་ལྟར། །
དེ་བཞིན་ཐེག་མཆོག་མོས་རྣམས་ལ། ། སངས་རྒྱས་སྐུ་ནི་ཅུང་ཟད་མཐོང༌། ། ཇི་ལྟར་ཚེས་པའི་ཟླ་བ་ལ། ། སྐད་ཅིག་སྐད་ཅིག་འཕེལ་བར་མཐོང༌། ། དེ་བཞིན་ས་ལ་ཞུགས་རྣམས་ཀྱིས། ། རིམ་གྱིས་རིམ་གྱིས་འཕེལ་བར་མཐོང༌། ། ཇི་ལྟར་ཚེས་པའི་བཅོ་ལྔ་ལ། ། ཟླ་བའི་དཀྱིལ་འཁོར་རྫོགས་པར་གསལ། ། དེ་བཞིན་ས་ཡི་མཐར་ཐུག་ནས། ། ཆོས་ཀྱི་སྐུ་ཡང་རྫོགས་པར་གསལ། །
ཞེས་འབྱུང་བས་སོ། ། ཚུལ་འདི་ནི་མདོ་ལས། སྤྲིན་མཐོང་མཁའ་ལ་ཉི་བཞིན་འདིར་ཁྱོད་ཕྱོགས་གཅིག་བློ་གྲོས་ཅན། ། བློ་མིག་དག་པའི་འཕགས་མཆོག་གིས་ཀྱང་ཐམས་ཅད་མཐོང་མ་ལགས། ། བཅོམ་ལྡན་འདས་ཁྱོད་ཆོས་སྐུ་གང་དག་བློ་གྲོས་མཐའ་ཡས་པ། ། ཤེས་བྱ་མཐའ་མེད་མཁའ་དབྱིངས་ཁྱབ་པ་དེ་དག་གིས་ཀུན་མཐོང༌། ། ཞེས་གསུངས་པ་དང་མཐུན་ནོ། ། འདིས་ཆོས་སྐུ་རྟོགས་ཚུལ་སྟོན་པ་ཡིན་གྱི་རང་བཞིན་རྣམ་དག་རྟོགས་ཚུལ་སྟོན་པ་ནི་མ་ཡིན་ནོ། ། ཡང་ཁྱོད་ལ་སྒྲིབ་པའི་ས་བོན་དྲུང་ནས་འབྱིན་པའི་གཉེན་པོ་ཡང་མེད་པར་འགྱུར་ཏེ། མཉམ་བཞག་ན་བློ་མེད་ཅིང་རྗེས་ཐོབ་ནི་འཁྲུལ་པ་ཁོ་ནར་འདོད་པའི་ཕྱིར་རོ། །
ཅི་ཡང་ཡིད་ལ་མི་བྱེད་པ་ནི་རྟོག་པའི་འགལ་ཟླ་ཡིན་པས་དེ་ཉིད་གཉེན་པོར་འཐད་དོ་སྙམ་ན། ཅི་ཡང་ཡིད་ལ་མི་བྱེད་པ་ནི་ལྷག་མཐོང་གི་འགལ་ཟླ་ཡིན་པའི་ཕྱིར་དེ་ཉིད་ཀྱིས་སྒྲིབ་པ་སྤོང་བར་ཇི་ལྟར་ནུས། གཞན་དུ་འདུ་ཤེས་མེད་པའི་སྙོམས་འཇུག་གིས་ཀྱང་སྒྲིབ་པ་སྤོང་བར་བྱ་དགོས་པ་ཁོ་ནའོ། ། མི་མཚུངས་ཏེ་འདིར་ནི་ལྟ་བས་སྤྲོས་པའི་མཚན་མ་བཅད་པ་སྔོན་དུ་བཏང་ནས་མཉམ་པར་འཇོག་པའི་ཕྱིར་རོ་ཞེ་ན། སྤྲོས་པའི་སྒྲོ་འདོགས་བཅད་པ་སྔོན་དུ་བཏང་བའི་གཉིད་འཐུག་པོས་ཀྱང་སྒྲིབ་པ་སྤོང་བར་ཐལ་བའི་ཉེས་པ་སྔར་ལྟར་གནས་སོ། ། དེས་མཉམ་བཞག་གི་ཡེ་ཤེས་ཀྱིས་སྒྲིབ་པ་སྤོང་བར་བྱེད་པ་ཡིན་ཏེ། རྩ་ཤེར་ལས། མ་རིག་འགག་པ་འགྱུར་ན་ནི། ། ཤེས་པས་དེ་ཉིད་བསྒོམས་པས་སོ། ། ཞེས་པ་དང༌།
རིགས་པ་དྲུག་ཅུ་པ་ལས། དེ་པས་དེ་ནི་ཡོངས་ཤེས་ན། ། ལྟ་དང་ཉོན་མོངས་རབ་ཏུ་འབྱང༌། ། གང་གིས་དེ་ཤེས་འགྱུར་ཞེ་ན། ། རྟེན་ཅིང་འབྱུང་བ་མཐོང་བ་སྟེ། ། ཞེས་པ་དང༌། བཞི་བརྒྱ་པར། རྟེན་ཅིང་འབྲེལ་བར་འབྱུང་བ་ནི། ། མཐོང་ན་གཏི་མུག་འབྱུང་མི་འགྱུར། ། ཞེས་པ་དང༌།
མདོ་ལས། དེ་བཞིན་ཟད་མེད་འཕགས་པའི་ཡེ་ཤེས་རྟེན། ། མི་ཤེས་ཉོན་མོངས་སོགས་པ་མེད་པར་འགྱུར། ། ཡེ་ཤེས་དང་ནི་ཉོན་མོངས་རྟག་པར་ཡང༌། ། དེ་དག་ལན་འགའ་ཙམ་ཡང་འགྲོགས་པ་མེད། ། ཡེ་ཤེས་མི་ཤེས་མི་བྱ་མི་སེམས་ཀྱང༌། ། ཡེ་ཤེས་རྟེན་ནས་མི་ཤེས་མེད་པར་འགྱུར། ། ཞེས་སོ། ། ཅི་སྟེ་གཉེན་པོ་གོམས་པས་སྤང་བྱའི་རྒྱུན་གཅོད་པར་འདོད་ན། རྩ་ཤེར་ལས།
སྔོན་འབྱུང་ད་ལྟ་མེད་ཅེས་པ། ། དེས་ན་ཆད་པར་ཐལ་བར་འགྱུར། ། ཞེས་པ་ལྟར། སྔར་ཡོད་པ་ཕྱིས་མེད་པར་འགྱུར་བར་འདོད་པའི་ཕྱིར་ཆད་པར་ལྟ་བ་ཅན་དུ་ཐལ་ལོ་ཞེ་ན། འོ་ན་ཁྱེད་ཀྱང་སངས་རྒྱས་པ་ན་འཁྲུལ་སྣང་རྒྱུན་ཆད་པར་འདོད་པས་ཆད་པར་ལྟ་བ་ཅན་དུ་ཐལ་བར་འགྱུར་བ་བཟློག་ཏུ་མེད་དོ། ། ཁྱོད་ལྟར་ན་ལས་རྒྱུ་འབྲས་རྣམས་ཀྱང་འཁྲུལ་སྣང་དུ་འདོད་པས་དེ་དག་མེད་པར་འགྱུར་རོ། ། འདོད་ན་ནི་ཁྱོད་ལོག་ལྟ་ཅན་དུ་ཐལ་བར་འགྱུར་ཏེ། རིན་ཆེན་ཕྲེང་བ་ལས། མདོར་ན་མེད་པར་ལྟ་བ་ཉིད། ། ལས་ཀྱི་འབྲས་བུ་མེད་ཅེས་པ། །
བསོད་ནམས་མིན་པ་ངན་སོང་བ། ། དེ་ནི་ལོག་པར་ལྟ་བར་བཤད། ། ཅེས་སོ། ། ཅི་སྟེ་ཡོད་པ་མ་ཡིན་པར་འདོད་ཀྱི་མེད་པར་འདོད་པ་མ་ཡིན་པས་ལོག་པར་ལྟ་བ་ཅན་དུ་མི་འགྱུར་ཞེ་ན། ལས་འབྲས་ལ་སོགས་མེད་པར་འདོད་ན་ཉེས་པ་སོ་ན་གནས་ལ། ཡོད་པ་མ་ཡིན་པར་འདོད་པའི་ཚེ་མེད་པར་ཁས་ལེན་དགོས་ཏེ། སྒྲུབ་པ་བཀག་པ་དགག་པ་ཡིན་དགོས་པའི་ཕྱིར། རང་བཞིན་མེད་པ་ཉིད་ལོག་ན། ། རང་བཞིན་ཉིད་དུ་རབ་གྲུབ་འགྱུར། ། ཅེས་པ་ལྟར་རོ། །
ཅི་སྟེ་བདེན་ཞེན་བསལ་བའི་ཕྱིར་དུ་ཡོད་པ་མ་ཡིན་ཞེས་སྨྲའོ་ཞེ་ན། དེ་ནི་རང་བཞིན་མེད་པར་སྒྲུབ་པའི་རིགས་པ་ཉིད་ཀྱིས་ཁེགས་པས་དེ་ལ་དགོས་པ་ཅི་ཞིག་ཡོད། འགའ་ཞིག་ཡོད་པ་དང་ནི་རང་བཞིན་གྱིས་ཡོད་པ་དོན་གཅིག་པས་ཡོད་ན་རང་བཞིན་གྱིས་ཡོད་པར་འདོད་དགོས་སོ་ཞེས་འདོད་དོ། ། འདི་ནི་དངོས་པོར་སྨྲ་བ་དག་གི་འདོད་པ་ཡིན་གྱི་དབུ་མ་པའི་འདོད་པར་ཇི་ལྟར་འགྱུར། དབུ་མ་པས་ནི་རང་བཞིན་གྱིས་མེད་ན་མེད་དགོས་ཞེས་སྨྲ་བ་དག་ལ་རང་བཞིན་མེད་ཅིང་ཐ་སྙད་དུ་མེད་པས་སྐྱོན་མེད་དོ་ཞེས་ལན་འདེབས་པར་བྱེད་པ་ཡིན་ཏེ། ཇི་ལྟར་ཡིན་པའི་ཚུལ་ནི་དབུ་མ་རྩ་བ་ལས། གལ་ཏེ་འདི་དག་ཀུན་སྟོང་ན། ། འབྱུང་བ་མེད་ཅིང་འཇིག་པ་མེད། ། ཅེས་སོགས་ཀྱི་གཞུང་གི་བརྒལ་ལན་ལས་རྟོགས་པར་བྱའོ། ། གཞན་ཡང་མཉམ་བཞག་ཏུ་བློ་ཡོད་པ་མ་ཡིན་ན་མཉམ་རྗེས་དམིགས་རྣམ་མཐུན་པར་འཇུག་པར་མི་འགྱུར་ཏེ།
བློ་ཡོད་མེད་ཀྱི་གནས་སྐབས་འགལ་བའི་ཕྱིར་རོ། ། ཁྱོད་ལ་ཡང་མཚུངས་ཏེ། མཉམ་བཞག་རྟོག་མེད་ཡིན་ལ་རྗེས་ཐོབ་རྟོགས་བཅས་ཡིན་པའི་ཕྱིར་རོ་ཞེ་ན། ཁོ་བོ་ཅག་རྗེས་ཐོབ་ལ་རྟོག་པ་ཡོད་པར་སྨྲ་ཡི་རྗེས་ཐོབ་ཐམས་ཅད་རྟོག་བཅས་སུ་མི་སྨྲ་སྟེ། མ་དག་ས་བདུན་ནའང་མཉམ་བཞག་གིས་ཟིན་པའི་རྗེས་ཐོབ་རྟོག་མེད་ཀྱང་ཡོད་ལ། དག་པ་སར་ནི་རྣམ་པར་མི་རྟོག་པ་ལ་དབང་ཐོབ་པས་རྗེས་ཐོབ་ཡང་གཙོ་བོར་རྟོག་མེད་ཡིན་ནོ། ། འོ་ན་དེ་དག་དུ་མཉམ་རྗེས་ཀྱི་ཁྱད་པར་ཇི་ལྟར་འབྱེད་ཅེ་ན། མཉམ་བཞག་ལ་གནས་པ་དེ་ལས་ལྡང་བ་ཙམ་གྱིས་འབྱེད་ཅིང༌། གནས་སྐབས་འགའ་ཞིག་ཏུ་ཆོས་ཉིད་མཉམ་པར་བཀག་པ་དང༌། དེ་ལས་ལྡང་བའང་ཡོད་མོད་ཀྱི་རྣམ་རྟོག་མངོན་དུ་རྒྱུ་ནི་མི་སྐྱེ་སྟེ་སྤངས་པའི་ཕྱིར་རོ། །
འོ་ན་རྫོགས་པའི་སངས་རྒྱས་དང་ཁྱད་པར་མེད་པར་འགྱུར་རོ་ཞེ་ན། མི་འགྱུར་ཏེ། སྒྲིབ་གཉིས་ཀྱི་བག་ཆགས་མ་སྤངས་པའི་ཕྱིར་རོ། ། འགྲེལ་པ་ལས་ཀྱང༌། བག་ཆགས་དེ་ཡང་རྣམ་པ་ཐམས་ཅད་མཁྱེན་པ་དང༌། སངས་རྒྱས་བཅོམ་ལྡན་འདས་ཁོ་ན་ལ་ལྡོག་པར་འགྱུར་གྱི། གཞན་དག་ལ་ནི་མ་ཡིན་ནོ་ཞེས་སོ། ། འོ་ན་རྣམ་རྟོག་ཀྱང་སྐྱེ་བར་འགྱུར་ཏེ། རྒྱུ་བག་ཆགས་ཡོད་པའི་ཕྱིར་རོ་ཞེ་ན། རྒྱུ་ཡོད་ཀྱང་རྐྱེན་མེད་པའི་ཕྱིར་སྐྱེ་བ་མ་ཡིན་ནོ། །
མཉམ་བཞག་བསྟན་ཟིན་ཏོ། ། རྗེས་ཐོབ་ཀྱི་འདོད་ཚུལ་དགག་པ་ནི། སྣང་བ་ལ་འཁྲུལ་སྣང་གིས་ཁྱབ་པར་འདོད་པ་ལྟར་ན་ཇི་སྙེད་པ་མཁྱེན་པའི་ཡེ་ཤེས་གོང་ནས་གོང་དུ་ཁྱད་པར་དུ་འགྱུར་པས་འཁྲུལ་པའི་སྣང་བ་ཡང་ཡོངས་སུ་འཕེལ་བར་འགྱུར་ཏེ། ཆོས་ཅན་གྱི་མཐོང་ཚུལ་གོང་ནས་གོང་དུ་ཁྱད་པར་དུ་འགྱུར་བའི་ཕྱིར་རོ། ། ཅི་སྟེ་འཁྲུལ་པ་ལ་ཞེན་ཡུལ་ལ་འཁྲུལ་པ་དང༌། སྣང་ཡུལ་ལ་འཁྲུལ་པ་གཉིས་ལས་དང་པོ་ནི་རྒྱུའི་དུས་སུ་ལུང་རིགས་ཀྱིས་བསལ་བར་བྱ་བ་ཡིན་ལ། གཉིས་པ་ནི་རྒྱུའི་དུས་སུ་སྤང་མི་དགོས་པ་དང་སྣང་ཡང་ཞེན་པ་མེད་པས་འཁོར་བའི་རྒྱུ་མ་ཡིན་ཞིང་ལམ་གྱི་གེགས་ཀྱང་མི་བྱེད་པའི་ཕྱིར་དང༌། རྒྱུའི་དུས་སུ་མ་རིག་པའི་བག་ཆགས་སྤང་མི་ནུས་པའི་ཕྱིར་དང༌། སྣང་བཅས་དགེ་བ་བསྒྲུབ་པའི་རྟེན་ཡིན་པས། ཚོགས་མ་རྫོགས་པ་དེ་སྲིད་དུ་དགོས་པའི་ཕྱིར་རོ་ཞེ་ན།
སྣང་བའི་མཐོང་རྒྱ་གོང་ནས་གོང་དུ་ཁྱད་པར་དུ་འཕེལ་བར་འགྱུར་བས་ལམ་དམན་པ་ཉིད་དུ་འགྱུར་རོ། ། ཅི་སྟེ་བདེན་པའི་ཡུལ་ཅན་ཡིན་ན་བདེན་པ་ཡོད་པར་འགྱུར་ལ། རྫུན་པའི་ཡུལ་ཅན་ཡིན་ན་རྗེས་ཐོབ་འཁྲུལ་པར་འགྱུར་རོ་ཞེ་ན། དངོས་པོར་སྨྲ་བ་རྣམས་ནི་གཟུགས་སོགས་ཕྱིའི་ཡུལ་བདེན་པ་སྣང་བའི་མིག་སོགས་མ་འཁྲུལ་པ་དང༌། སྨིག་རྒྱུ་སོགས་རྫུན་པའི་སྣང་བའི་ཤེས་པ་འཁྲུལ་པར་སྨྲ་ལ། འདིར་ནི་དེ་འདྲ་མི་བཞེད་དེ། ཀུན་ནས་ཉོན་མོངས་པ་དང་རྣམ་བྱང་གི་བྱ་བྱེད་ཐམས་ཅད་རྫུན་པ་ཁོ་ན་ལ་རུང་བར་འདོད་པའི་ཕྱིར་ཏེ། ཚིག་གསལ་ལས། ཅི་དངོས་པོ་རྫུན་པའི་རང་བཞིན་ཅན་རྣམས་ཀྱང་ཀུན་ནས་ཉོན་མོངས་པ་དང་རྣམ་པར་བྱང་བར་འགྱུར་རམ་ཞེ་ན་འགྱུར་ཏེ། དཔེར་ན་སྒྱུ་མའི་ན་ཆུང་ནི་དེའི་རང་བཞིན་མངོན་པར་མི་ཤེས་པ་རྣམས་ཀྱིས་ཀུན་ནས་ཉོན་མོངས་པའི་རྒྱུ་ཡིན་ལ།
དེ་བཞིན་གཤེགས་པའི་སྤྲུལ་པ་ནི་དགེ་བའི་རྩ་བ་བསགས་རྣམས་ཀྱི་རྣམ་པར་བྱང་བའི་རྒྱུར་འགྱུར་བ་བཞིན་ནོ་ཞེས་བཤད་པ་ལྟར་རོ། ། འོ་ན་འདིར་འཁྲུལ་པ་དང་མ་འཁྲུལ་པའི་ཁྱད་པར་གང་གིས་འབྱེད་ཅེ་ན། འཁྲུལ་པའི་རྐྱེན་གྱིས་སྣང་བ་དང་མི་སྣང་བ་ཁོ་ན་ཡིན་ཏེ། འཁྲུལ་པའི་རྐྱེན་གྱིས་སྣང་ན་ནི་འཁྲུལ་པར་འགྱུར་ལ་མི་སྣང་ན་ནི་འཁྲུལ་པར་མི་འགྱུར་རོ། ། བྱང་ཆུབ་སེམས་དཔའ་རྣམས་ལ་སྣང་བ་ཡོད་པར་མཚུངས་ཀྱང་འཁྲུལ་མ་འཁྲུལ་ནི་འཁྲུལ་པའི་རྐྱེན་གྱིས་སྣང་མི་སྣང་ཁོ་ན་ལ་རགས་ལས་པས་སོ། ། སྣང་བ་ཐམས་ཅད་འཁྲུལ་སྣང་དུ་སྨྲ་བ་ནི་ཐེག་ཆེན་གྱི་ཕུན་ཚོགས་མི་བཟོད་པར་ཁོ་ན་ཡིན་ཏེ། རིན་ཆེན་ཕྲེང་བ་ལས། བྱང་ཆུབ་ལམ་ཅན་བསོད་ནམས་དང༌། ། ཡེ་ཤེས་རང་བཞིན་སངས་རྒྱས་ཀྱིས། ། གང་ལས་བསྟན་པའི་ཐེག་ཆེན་ཏེ། །
ཡེ་ཤེས་དངོས་རྣམས་མི་བཟོད་དོ། ། ཞེས་པ་ལྟར་རོ། ། སྐྱོན་གཞན་ཡང་རྗེས་ཐོབ་ཀྱི་འཁྲུལ་སྣང་གི་ཤེས་པ་རྒྱུ་མེད་ཀྱི་དངོས་པོར་ཁས་བླངས་པར་འགྱུར་རོ། ། མཉམ་བཞག་ལས་སྐྱེ་བར་འདོད་ན་མཉམ་བཞག་ལ་བློ་མེད་པར་འགལ་ལོ། ། གལ་ཏེ་མཉམ་པར་འཇོག་ཁའི་གཉིས་སྣང་ལས་སྐྱེ་བ་ཡིན་ཏེ། དཔེར་ན་ལས་འགག་ནས་ཡུན་རིང་ལོན་པ་ལས་ཀྱང་འབྲས་བུ་འབྱུང་བ་བཞིན་ནོ་ཞེ་ན། དཔེ་དོན་མི་འདྲ་སྟེ། ལས་ཀྱི་གནས་སྐབས་སུ་སེམས་ཀྱི་རྒྱུན་མ་འགག་པར་ཡོད་ཅིང་འདིར་ནི་རིག་པ་རྒྱུན་ཆད་པའི་ཕྱིར། ཉེས་པ་སོ་ན་གནས་སོ། ། གཉིས་སྣང་སྔོན་དུ་སོང་བ་ཙམ་ལས་སྐྱེ་བར་འདོད་དོ་ཞེ་ན།
འོ་ན་སྔོན་གྱི་མི་དགེ་བ་ལས་ཀྱང་འཕགས་པའི་ཡེ་ཤེས་སྐྱེ་བར་འདོད་པར་གྱིས་ཤིག ཅི་སྟེ་ཁྱེད་ལ་ཡང་རྗེས་ཐོབ་རྒྱུ་མེད་དུ་ཐལ་བར་འགྱུར་ཏེ། མཉམ་པར་འཇོག་ཁའི་གཉིས་སྣང་ནི་འགག་ཟིན། མཉམ་བཞག་ཟག་མེད་ལས་ཀྱང་སྐྱེ་བར་མི་རིགས་པའི་ཕྱིར་ཞེ་ན། མཉམ་པར་འཇོག་ཁའི་གཉིས་སྣང་གིས་མཉམ་བཞག་ལ་རིགས་མཐུན་ཕྱི་མ་སྐྱེད་པའི་ནུས་པ་བཞག་པ་ལས་སྐྱེ་བར་འདོད་པས་སྐྱོན་མེད་ལ། ཁྱོད་ཀྱིས་ནི་རིག་པ་རྒྱུན་ཆད་དུ་འདོད་པས་མི་འདྲའོ། ། འཐད་པ་འགོད་པ་རྟོག་བྱ་རྟེན་འབྲེལ་གྱི་རང་བཞིན། དེ་དག་ཇི་ལྟར་རྟོགས་པའི་ཚུལ་ལོ། ། དང་པོ་ནི་རང་གི་རྒྱུ་རྐྱེན་ལ་བརྟེན་ནས་སྐྱེ་བ་སྟེ། དེ་ལ་འཁོར་བའི་རྟེན་འབྲེལ་གྱི་རྒྱུ་ནི་ཉོན་མོངས་པའི་བག་ཆགས་དང་ཚུལ་བཞིན་མ་ཡིན་པའི་ཡིད་བྱེད་དང༌།
ལས་དང་ཉོན་མོངས་པ་རྣམས་ལས་སྐྱེས་ཏེ། མདོ་ལས་མ་རིག་པ་ནི་རྒྱུའོ། ། འདུ་བྱེད་ནི་རྐྱེན་ནོ། ། ཞེས་སོགས་ནས་བག་ལ་ཉལ་བ་ནི་རྒྱུའོ། ། ཀུན་ནས་ལྡང་བ་ནི་རྐྱེན་ཏེ་ཞེས་པའི་བར་དུ་གསུངས་པ་ལྟར་རོ། ། རྣམ་བྱང་གི་རྟེན་འབྲེལ་གྱི་རྒྱུ་ནི་དྲི་མ་དང་བྲལ་བའི་ཆོས་ཉིད་དང༌། ཆོས་ཅན་འོད་གསལ་བའི་སེམས་ཏེ། ཆོས་ཀྱི་དབྱིངས་བསྟོད་པ་ལས། ཇི་ལྟར་འོ་མ་རྣམ་སྦྱངས་པས། ། མར་གྱི་སྙིང་པོ་དྲི་མེད་འགྱུར། །
དེ་བཞིན་ཉོན་མོངས་རྣམ་སྦྱངས་པས། ། ཆོས་དབྱིངས་ཤིན་ཏུ་དྲི་མེད་འགྱུར། ། ཞེས་པ་དང༌། ས་བོན་གྱུར་པའི་ཁམས་དེ་ཉིད། ། ཆོས་རྣམས་ཀུན་གྱི་རྟེན་དུ་འདོད། ། རིམ་གྱིས་སྤངས་པར་གྱུར་པ་ལས། ། སངས་རྒྱས་གོ་འཕང་ཐོབ་པར་འགྱུར། ། དྲི་མེད་ཉི་མ་ཟླ་བ་ཡང༌། ། སྤྲིན་དང་དུ་བ་ཁུག་སྣ་དང༌། ། སྒྲ་གཅན་གདོང་དང་རྡུལ་ལ་སོགས། །
སྒྲིབ་པ་ལྔ་ཡིས་བསྒྲིབ་པར་འགྱུར། ། དེ་བཞིན་འོད་གསལ་པ་ཡི་སེམས། ། ཞེས་པ་ལྟར་རོ། ། རྐྱེན་ནི་གཞན་གྱིས་ཆོས་བསྟན་པ་དང༌། རང་གིས་ཚུལ་བཞིན་ཡིད་ལ་བྱེད་པ་ལ་སོགས་པའོ། ། དེ་ལ་སྐྱེད་པའི་རྒྱུ་ནི་སེམས་ཡིན་ལ། ཆོས་ཉིད་ནི་དེའི་གཞི་ཡིན་པས་རྒྱུར་བཞག་པ་ཡིན་ནོ། ། རྟེན་འབྲེལ་ཐམས་ཅད་འཁྲུལ་སྣང་དུ་འདོད་པ་དག་གིས་ནི་འདི་མ་རྟོགས་པ་ཡིན་ནོ། ། སོ་སྐྱེ་རྣམས་ལ་བདེན་པར་སྣང་བ་དང་འཕགས་པའི་རྗེས་ཐོབ་ཀྱི་གནས་སྐབས་འགའ་ཞིག་ཏུ་གཉིས་སུ་སྣང་བའི་རྐྱེན་ནི་ལྷན་སྐྱེས་མ་རིག་པ་ཡིན་ལ། གྲུབ་མཐའ་ལ་ཞུགས་པ་རྣམས་ལ་རྟག་ཆད་སོགས་སུ་སྣང་བའི་རྐྱེན་ནི་ཀུན་བཏགས་ཀྱི་མ་རིག་པ་ཡིན་པས་འདི་གཉིས་ཀྱིས་འཁོར་བར་འཆིང་བར་བྱེད་པ་ཡིན་ཏེ།
རིགས་པ་དྲུག་ཅུ་པ་ལས། དངོས་པོར་ཁས་ལེན་ཡོད་ན་ནི། ། འདོད་ཆགས་ཞེ་སྡང་འབྱུང་བ་ཡི། ། ལྟ་བ་མི་བཟད་མ་རུང་འཛིན། ། དེ་ལས་བྱུང་བའི་རྩོད་པར་འགྱུར། ། ཞེས་སོ། ། གཞན་ཡང་སོ་སོ་སྐྱེ་བོ་ཐ་མལ་པ་རྣམས་ལྷན་སྐྱེས་ཀྱི་མ་རིག་པའི་དབང་གིས་རྟེན་ཅིང་འབྲེལ་བར་འབྱུང་བ་འདི་ལ་བདེན་པར་ཞེན་ཅིང་སླར་ཡང་རང་གཞན་གྱི་གྲུབ་མཐའ་སྨྲ་བ་རྣམས་ཀྱིས་ཀུན་བཏགས་ཀྱི་མ་རིག་པ་དུ་མ་ཡོངས་སུ་སྤེལ་བས་ཚེ་འདིའི་བདེ་བའི་ཆེད་དུ་མི་དགེ་བ་བཅུ་སྤྱོད་པས་ངན་སོང་དུ་འགྲོ་བར་འགྱུར་ཞིང༌། འགའ་ཞིག་ནི་འཁོར་བའི་བདེ་འབྲས་ལ་མངོན་པར་ཞེན་པས་བསོད་ནམས་དང་མི་གཡོ་བའི་ལས་བསགས་པས་མཐོ་རིས་འཁོར་བར་འཆིང་བར་བྱེད་དོ། ། རིགས་པ་དྲུག་ཅུ་པ་ལས། ཡོད་པས་རྣམ་པར་མི་གྲོལ་ཏེ། །
མེད་པས་སྲིད་པ་འདི་ལས་མིན། ། ཞེས་པ་དང༌། འཇུག་པ་ལས། སོ་སོ་སྐྱེ་བོ་རྣམས་ནི་རྟོག་པས་བཅིངས། ། ཞེས་པ་ལྟར་རོ། ། འདི་ནི་རེ་ཤིག་ཇི་ལྟར་བཅིང་བའི་ཚུལ་ལོ། ། རྟེན་ཅིང་འབྲེལ་བར་འབྱུང་བ་སྒྱུ་མ་ལྟ་བུ་དང་དེའི་ཆོས་ཉིད་ཚོགས་སྦྱོར་དུ་ལུང་རིགས་ཀྱིས་རྣམ་པར་དཔྱད་པས་ན་ཕྱི་ནང་གི་དངོས་པོ་མཐའ་དག་སྒྱུ་མ་ལྟ་བུ་དང༌། རང་བཞིན་གྱིས་སྐྱེ་བ་མེད་པར་རྟོགས་ནས་མཐའ་གང་དུ་ཡང་རྣམ་པར་མི་རྟོག་པར་བདེན་གཉིས་ཟུང་འཇུག་ཏུ་བསྒོམ་པ་སྟེ། རིགས་པ་དྲུག་ཅུ་པ་ལས། གང་བློ་ཡོད་དང་མེད་པ་ལས། །
རྣམ་པར་འདས་ཤིང་མི་གནས་པ། ། དེ་དག་ཟབ་མོ་དམིགས་མེད་པའི། ། རྐྱེན་གྱི་དོན་ལ་རྣམ་པར་བསྒོམ། ། ཞེས་པ་ལྟར་རོ། ། དེ་ལྟར་བསྒོམས་པས་སྒོམ་པ་རྫོགས་པ་ན་མཐོང་ལམ་དུ་བདེན་བཞིའི་དེ་ཁོ་ན་ཉིད་སྐྱེ་བ་མེད་པ་སྐད་ཅིག་མ་གཅིག་ལ་མངོན་སུམ་དུ་མཐོང་བས་གྲོལ་བ་ཐོབ་པར་འགྱུར་རོ། ། ཅི་ཆོས་ཉིད་མཐོང་བ་མེད་པ་མ་ཡིན་ནམ། ཇི་ལྟ་མངོན་སུམ་དུ་འགྱུར་ཞེ་ན། སྐྱོན་མེད་དེ། འཇིག་རྟེན་ན་མི་དམིགས་པ་ལ་ཡང་མངོན་སུམ་ཞེས་ཐ་སྙད་འདོགས་པར་མཐོང་སྟེ། འགག་ཞིག་སྨིག་རྒྱུ་ལ་ཆུར་མཐོང་བ་ན་འདི་ན་ཆུ་ཡོད་པ་མ་ཡིན་ཏེ།
དེར་སོང་ལ་ལྟོས་ཤིག ངའི་ཚིག་མངོན་དུ་འགྱུར་རོ་ཞེས་སྨྲས་པ་ལྟ་བུའོ། ། མཉམ་བཞག་གི་གནས་སྐབས་ལ་ནི་ཡོད་མེད་ལ་སོགས་མཐའ་གཉིས་སུ་འཛིན་པ་ཐམས་ཅད་དང་བྲལ་བས་བཏགས་པའི་ཚེ་གང་ཡང་མ་གཟིགས་པའི་ཚུལ་གྱིས་དེ་ཁོ་ན་ཉིད་གཟིགས་པའི་ཕྱིར། མ་གཟིགས་པའི་ཚུལ་གྱིས་གཟིགས་སོ་ཞེས་བཤད་པ་སྟེ། ཇི་སྐད་དུ། ཡང་དག་པའི་ཡེ་ཤེས་ཤར་བ་ན་རབ་རིབ་ཀྱིས་བསླད་པའི་སྐྲ་ཤད་ལ་སོགས་པ་བདག་གི་ངོ་བོ་ལྟར། རང་གི་མཚན་ཉིད་རྣམས་མི་སྣང་བ་དེས་རང་གི་མཚན་ཉིད་ཡོད་པ་ཉིད་དུ་བཞག་མི་ནུས་སོ། ། ཞེས་པ་ལྟར་རོ། ། རྗེས་ཐོབ་ཀྱི་གནས་སྐབས་སུ་སྣང་ལ་རང་བཞིན་མེད་པར་མཐོང་སྟེ། ཇི་སྐད་དུ།
དངོས་ལ་མཁས་པ་རྣམས་ཀྱིས་ནི། ། དངོས་པོ་མི་རྟག་སླུ་བའི་ཆོས། ། ཡང་དག་སྟོང་པ་བདག་མེད་པ། ། རྣམ་པར་དབེན་པ་རབ་ཏུ་མཐོང༌། ། ཞེས་སོ། ། མཐོང་ལམ་ཡན་ཆད་དུ་བྱང་སེམས་འགའ་ཞིག་ནི་མཚན་མའི་སྤྲོས་པ་དགག་པའི་ཕྱིར་སྟོང་ཉིད་ལ་མཉམ་པར་འཇོག་མོད་ཀྱི་སེམས་འགག་པ་ནི་མ་ཡིན་ཏེ། ཇི་སྐད་དུ། ཆོས་ཉིད་དོན་དམ་པའི་རང་གི་མཚན་ཉིད་ཡེ་ཤེས་ཀྱི་མིག་གིས་མཐོང་ངོ༌། ། ཞེས་པ་དང༌། ཉི་མ་དང༌།
ཟླ་བ་དང༌། ནོར་བུ་དང༌། མེའི་འོད་ཀྱི་ངོ་བོ་ཉིད་བཞིན་དུ་ཤིན་ཏུ་གསལ་བའོ་ཞེས་སོ། ། བྱང་སེམས་འགའ་ཞིག་ནི་ཞིང་དག་པ་དང་མཚན་དཔེ་ལ་སོགས་པ་སྒྲུབ་པའི་ཕྱིར་དུ་རྗེས་ཐོབ་ལ་གཙོ་བོར་གནས་ནས་ཀུན་རྫོབ་རྟེན་འབྲེལ་ལྷུར་ལེན་པའང་ཡོད་ཀྱི་མ་རིག་པའི་རྒྱུས་འབྱུང་བ་ནི་མིན་ཏེ། དེའི་ཚེ་འཁྲུལ་པའི་སྣང་བ་འགྲིབས་ནས་དག་པའི་སྣང་བ་ཇི་ཆེར་འཕེལ་བས་སོ། ། གཙོ་བོར་ནི་སྣང་བ་རྟེན་ཅིང་འབྲེལ་བར་འབྱུང་བ་དང་དེའི་སྟོང་ཉིད་ཟུང་དུ་འཇུག་པ་ལ་མཉམ་པར་འཇོག་སྟེ། ཉེས་པ་ཐམས་ཅད་ཀྱི་རྩ་བ་གཏི་མུག་གི་གཉེན་པོ་རྟེན་འབྲེལ་རང་བཞིན་མེད་པར་སྒོམ་པ་ལས་ལྷག་པ་གཞན་མེད་པའི་ཕྱིར་ཏེ། ཚིག་གསལ་ལས། གང་ཕྱིར་རྟེན་འབྱུང་གཏི་མུག་ཟད་བྱེད་མཐོང་སྟེ་དེ་ནི་དེ་ཉིད་ཡིན། ། དེ་ནི་བདེ་བར་གཤེགས་པ་རྣམས་ཀྱི་དབུ་མའི་ལམ་དུ་ཡང་དག་བསྒྲགས་པར་འགྱུར། །
དེ་ནི་ཐུབ་པའི་རང་བཞིན་ཆོས་ཀྱི་སྐུར་འདོད་དེ་ནི་སྟོང་པ་ཉིད་དུ་བརྗོད། ། སངས་རྒྱས་རྣམས་ཀྱི་ཐུགས་ཡིན་དེ་ནི་རིགས་པ་ཆེན་པོ་ཡིན་ནོ་ཞེས་ཀྱང་བསྒྲགས། ། ཞེས་སོ། ། དེ་ཕྱིར་རྟེན་འབྲེལ་འཁྲུལ་སྣང་འབའ་ཞིག་སྒྲོ་བཏགས་ཁོ་ནར་འདོད་པ་དག་གིས་ནི་དབུ་མའི་གཞི་དང་ལམ་དང་འབྲས་བུ་གསུམ་ལ་སྐུར་བ་བཏབ་པས་མཆིལ་མའི་ཐལ་བ་བཞིན་དུ་རྒྱང་རིང་དུ་དོར་བར་བྱའོ། ། དེ་ལྟར་རྟེན་འབྲེལ་ཉིད་མཐོང་ཚུལ་གྱི་བྱེ་བྲག་གིས་བདེན་པ་གཉིས་སུ་འཇོག་པ་ཡིན་ནོ། ། ཅི་སྟེ་མཉམ་བཞག་གིས་བདེན་གཉིས་ཟུང་འཇུག་ཏུ་རྟོགས་པ་ཡིན་ན་མཉམ་བཞག་སྣང་བཅས་སུ་འགྱུར་བས་སྣང་མེད་དུ་བཤད་པ་དང་འགལ་ལོ་ཞེ་ན། འཁྲུལ་པའི་སྣང་བ་མེད་པ་ལ་དགོངས་པ་ཡིན་གྱི་སྣང་བ་གཏན་མེད་པ་ནི་མིན་ཏེ། ཚིག་གསལ་ལས། གང་གི་ཚེ་མ་རིག་པའི་རབ་རིབ་དང་བྲལ་བས་དྲི་མ་མེད་པའི་ཡེ་ཤེས་ཀྱི་སྤྱན་མངའ་བ་རྣམས་ཀྱིས་གཟིགས་པ་ལ་ལྟོས་ནས་ནི། དེའི་ཚེ་རབ་རིབ་དང་བྲལ་བ་དག་གིས་རབ་རིབ་ཅན་གྱིས་དམིགས་པའི་སྐྲ་ཤད་མ་མཐོང་བ་གཉིས།
འཕགས་པས་བྱིས་པའི་སྐྱེ་བོའི་བློས་བཏགས་པའི་རང་བཞིན་མ་གཟིགས་པ་རྣམས་ཞེས་པ་དང༌། འཇུག་འགྲེལ་ལས། ཤཱཀྱ་དངོས་པོ་ཐམས་ཅད་རང་བཞིན་མེད་པར་ལྟ་བའི་ཉི་མས་སེམས་ཀྱི་རྒྱུད་སྣང་བར་བྱས་ཤིང་དམ་པ་མ་ཡིན་པའི་ལྟ་བ་མ་ལུས་པས་མཐོང་ཤིང་ཚང་ཚིང་དུ་གྱུར་པའི་མ་རིག་པའི་མུན་པ་བཅོམ་པ་འདུས་བྱས་རྨི་ལམ་དང་མིག་འཕྲུལ་དང༌། སྒྱུ་མ་དང༌། གཟུགས་བརྙན་དང༌། སྤྲུལ་པ་དང་མཚུངས་པར་མཐོང་བ་ཉོན་མོངས་པའི་དྲི་མ་མ་ལུས་བསལ་བ་སེམས་ཀྱི་རྒྱུད་དྲི་མ་མེད་པ་ཞེས་སོ། ། དེ་བས་ན་མཐའ་བྲལ་གྱི་རྟེན་འབྲེལ་སྣང་ཡང་གཞན་གྱིས་བཏགས་པའི་བདེན་པ་མི་སྣང་བས་སྣང་མེད་དུ་བཤད་པ་ཁོ་ནའོ། ། རིགས་པ་དྲུག་ཅུ་པ་ལས་ཀྱང༌། དངོས་པོ་གཟུགས་བརྙན་ལྟ་བུར་ནི། ། ཡེ་ཤེས་མིག་གིས་རབ་མཐོང་ན། །
བདག་ཉིད་ཆེན་པོ་དེ་དག་ནི། ། ཡུལ་གྱི་འདམ་ལ་མ་ཆགས་སོ། ། ཞེས་གསུངས་སོ། ། རྟེན་འབྲེལ་མ་རྟོགས་ན་རྟེན་འབྲེལ་ལ་ལོག་པར་ཞུགས་པའི་སྒྲིབ་སྤོང་མི་ནུས་ཏེ། སྟོང་ཉིད་བསྒོམས་ཀྱང་རྟེན་འབྲེལ་ལ་བདེན་འཛིན་མི་ལྡོག་པའི་ཕྱིར་རོ། ། ཕྱི་རོལ་པས་བཏགས་པའི་བདག་མེད་པར་བསྒོམས་པས་ལྷན་སྐྱེས་ཀྱི་བདེན་འཛིན་མི་ལྡོག་པ་བཞིན། ཅི་སྟེ་རྟེན་འབྲེལ་ཉིད་སྟོང་ཉིད་དུ་བསྒོམས་པས་བདེན་འཛིན་ལྡོག་ཅེ་ན། དེ་ལྟ་ན་རྟེན་འབྲེལ་ལ་དམིགས་ནས་དེ་ཉིད་སྟོང་པ་ཉིད་དུ་བསྒོམ་པའི་ཕྱིར། རྟེན་འབྲེལ་དམིགས་ཡུལ་དུ་འདོད་པར་བྱ་དགོས་པས་སྣང་མེད་དུ་འདོད་པར་དོར་བར་གྱིས་ཤིག དེ་ལྟར་རྟེན་འབྲེལ་རང་བཞིན་མེད་པའི་སྣང་སྟོང་ཟུང་འཇུག་ཉིད་དབུ་མའི་ལམ་ཡིན་ཞིང་སྣང་སྟོང་ཟུང་འཇུག་ཏུ་བསྒོམ་པའི་རྣལ་འབྱོར་ཉིད་དབུ་མའི་ལམ་གྱི་གཙོ་བོ་ཡིན་པས།
བདག་ལེགས་སུ་འདོད་པ་དག་གིས་འདི་ལ་འབད་པར་བྱའོ། ། ཅི་སྟེ་སྤྱོད་འཇུག་ལས། སྟོང་ཉིད་བག་ཆགས་གོམས་པས་ནི། ། དངོས་པོའི་བག་ཆགས་སྤང་འགྱུར་ཞིང༌། ། ཅི་ཡང་མེད་ཅེས་གོམས་པས་ནི། ། ཕྱི་ནས་དེ་ཡང་སྤོང་བར་འགྱུར། ། ཞེས་དང་པོ་སྟོང་ཉིད་རྐྱང་པ་བསྒོམ་ཞིང་ཕྱིས་སྟོང་ཉིད་ཀྱང་མི་བསྒོམ་པར་བཤད་པ་ཇི་ལྟར་འཆད་ཅེ་ན། དེ་ནི་དང་པོ་དངོས་པོ་རྣམས་ལ་བདེན་པར་ཞེན་པ་སྤངས་པའི་སྟོང་པའི་དོན་དུ་སྟོང་པ་ཉིད་གོམས་པར་བྱེད་ལ། ཕྱིས་སྟོང་པ་ཉིད་ལ་བདེན་པར་ཞེན་པ་སྤང་བའི་དོན་དུ་གསུངས་ཀྱི་སྟོང་ཉིད་གཏན་ནས་མི་དགོས་པར་སྟོན་པ་མ་ཡིན་ནོ། ། དེས་ན་སྟོང་ཉིད་ཡན་གར་བ་བསྒོམ་པ་ནི་ལམ་གྱི་གཙོ་བོ་མ་ཡིན་ཏེ།
གཙོ་བོར་སྣང་བ་ལ་བདེན་ཞེན་སྐྱེ་ཡི་སྟོང་ཉིད་ལ་དམིགས་པ་ནི་ཤས་ཆུང་བས་སོ། ། དེ་ཉིད་ཀྱི་ཕྱིར་མདོ་དང་དགོངས་འགྲེལ་གྱི་དགོངས་པ་གུང་སྒྲིག་ལ་ཇི་སྐད་བཤད་པ་ལྟར་ཁོང་དུ་ཆུད་པར་བྱའོ། ། དེ་ལྟར་ལུང་དང་རིགས་པ་དག་གིས་ཆོས་ཀྱི་བདག་མེད་པ་བསྟན་ཟིན་ཏོ། ། གཉིས་པ་གང་ཟག་གི་བདག་མེད་བསྟན་པ་ལ་དྲུག་སྟེ། བདག་འགོག་པའི་རྒྱུ་མཚན་བསྟན། བདག་རྫས་སུ་ཡོད་པར་འདོད་པ་དགག བརྟེན་ནས་བཏགས་པ་ཙམ་དུ་རྣམ་པར་བཞག མ་རིག་པའི་དབང་གིས་རྙེད་པའི་ཚུལ། བདག་མེད་བསྒོམས་པས་གྲོལ་བའི་ཚུལ། བརྟགས་པས་ཆོས་གཞན་ལ་ཡང་སྦྱར་བའོ། །
དང་པོ་ནི། རྣམ་པར་དཔྱོད་པའི་བློ་ཡིས་འདོད་ཆགས་ལ་སོགས་པའི་ཉོན་མོངས་པ་དང༌། སྐྱེ་རྒ་ན་འཆི་ལ་སོགས་པའི་སྐྱོན་རྣམས་མ་ལུས་པ། དེའི་རྣམ་པར་ཞུགས་པའི་འཇིག་ཚོགས་ལ་ལྟ་བའི་ཤེས་རབ་ཉོན་མོངས་པ་ཅན་དེ་ལས་འབྱུང་བར་མཐོང་བར་གྱུར་ཅིང་འཐད་པས་ཀྱང་གྲུབ་སྟེ། ཉོན་མོངས་པ་དང་སྐྱེ་བ་དང་རྒས་པ་ལ་སོགས་པའི་སྐྱོན་མ་ལུས་པ་འཇིག་ཚོགས་ལ་ལྟ་བའི་རྒྱུ་ཅན་ཡིན་པའི་ཕྱིར་ཏེ། འཇིག་ཚོགས་ལ་ལྟ་བ་མ་སྤངས་པ་རྣམས་ལ་འདུ་བྱེད་མངོན་པར་གྲུབ་པའི་ཕྱིར་དང༌། དེ་ལ་སོགས་པའི་སྡུག་བསྔལ་འབྱུང་བའི་ཕྱིར་རོ། ། མདོ་ལས་ཀྱང་ཉོན་མོངས་པ་ཐམས་ཅད་ནི་འཇིག་ཚོགས་ལ་ལྟ་བའི་རྩ་བ་ཅན་འཇིག་ཚོགས་ལ་ལྟ་བའི་རྒྱུ་ཅན། འཇིག་ཚོགས་ལ་ལྟ་བའི་ཀུན་འབྱུང་བ་ཅན་ཞེས་གསུངས་སོ། ། འཇིག་ལྟ་དེའི་དམིགས་པ་གང་ཞེ་ན།
བདག་ནི་འཇིགས་ལྟ་དེའི་ཡུལ་དུ་རྟོག་པ་སྟེ་ཤེས་པར་བྱས་ཏེ། ངར་འཛིན་པ་ནི་བདག་གི་ཡུལ་ཅན་ཡིན་པའི་ཕྱིར་རོ། ། དེ་བས་ན་ཉོན་མོངས་པ་དང་སྐྱོན་མ་ལུས་པ་ཡོངས་སུ་སྤང་བར་འདོད་པས་འཇིག་ཚོགས་ལ་ལྟ་བ་སྤང་བར་བྱ་བ་ཡིན་ལ་དེ་ཡང་བདག་མེད་པར་ཁོང་དུ་ཆུད་པ་ལས་སྤོང་བར་འགྱུར་བས་རྣལ་འབྱོར་པས་ཐོག་མར་བདག་ཁོ་ན་འགོག་པར་བྱེད་དོ། ། གཉིས་པ་ལ་གཉིས་ཏེ། གཞན་སྡེའི་འདོད་པ་དགག རང་སྡེའི་འདོད་པ་དགག དང་པོ་ནི། འཇིག་ཚོགས་ལ་ལྟ་བའི་དམིགས་པ་བདག་ཇི་འདྲ་ཞེ་ན། རེ་ཞིག་མུ་སྟེགས་གྲངས་ཅན་རྣམས་ཀྱིས་ཁྱད་པར་ལྔ་ལྡན་དུ་བརྟགས་སོ། ། ཁྱད་པར་ལྔ་པོ་ནི།
ཡུལ་ལ་ལོངས་སྤྱོད་པས་ན་ཟ་བ་པོ་དང༌། རྣམ་འགྱུར་ཐམས་ཅད་ཞི་བར་གྱུར་ཀྱང་གནས་པའི་ཕྱིར་རྟག་པའི་དངོས་པོ་དང༌། བྱ་བ་ལ་སྙོམ་ལས་ཅན་དུ་གྱུར་པས་ན་བྱེད་པ་པོ་མིན་པའོ། ། རྡུལ་དང་མུན་པ་དང་སྙིང་སྟོབས་དང་བྲལ་བའི་ཕྱིར་ཡོན་ཏན་མེད་པ་དང༌། ཁྱབ་པའི་ཕྱིར་ན་བྱ་བ་མེད་པ་ཉིད་དོ་ཞེས་ཟེར་རོ། ། བདག་དེའི་དབྱེ་བ་ཅུང་ཟད་ཅུང་ཟད་མི་འདྲ་བ་ལ་བརྟེན་ནས་མུ་སྟེགས་ཅན་རྣམས་ནི་ལུགས་ནི་ཐ་དད་འགྱུར། འདི་ལྟར་བྱེ་བྲག་པ་རྣམས་བདག་ཡོན་ཏན་དགུ་ལྡན་དུ་སྨྲ་བར་བྱེད་དོ། ། ཁ་ཅིག་ནི་ལུས་ཆེན་པོ་ལེན་པའི་སྐབས་སུ་བརྐྱང་པ་དང༌། ཆུང་ངུ་ལེན་པའི་དུས་སུ་བསྐུམ་པའི་བྱ་བ་དང་བཅས་པར་སྨྲའོ། ། རིག་བྱེད་དུ་སྨྲ་བ་ནི་བུམ་པ་ལ་སོགས་པའི་སྣོད་ཐ་དད་ཀྱི་ནང་གི་ནམ་མཁའ་ལྟར་བདག་གཅིག་ཉིད་ལུས་ཐ་དད་པའི་སྒོ་ནས་སྣ་ཚོགས་པ་ཉིད་ཅེས་འདོད་དོ། །
གཉིས་པ་སེལ་བྱེད་བཤད་པ་ལ་གཉིས་ཏེ། གནོད་པ་བརྗོད་པ་དང༌། སྒྲུབ་བྱེད་དགག་པའོ། ། དང་པོ་ལ་གསུམ་སྟེ། གཞན་ལ་གྲགས་ཀྱི་རྗེས་དཔག་གིས་གནོད་པ། རང་བཞིན་མ་དམིགས་པས་གནོད་པ། ངར་འཛིན་གྱི་ཡུལ་དུ་མི་འཐད་པའོ། ། དང་པོ་ལ་གཉིས་ཏེ། ངོ་བོ་ལ་གནོད་ཚུལ་དང༌། ཁྱད་པར་ལ་གནོད་ཚུལ་ལོ། །
དང་པོ་ནི། མུ་སྟེགས་ཅན་རྣམས་ཀྱིས་རབ་ཏུ་བརྟག་པ་དེ་ལྟར་གྱུར་པའི་བདག་ནི་ཡོད་པ་མ་ཡིན་ཞིང་འདི་ནི་ངར་འཛིན་གྱི་རྟེན་དུའང་མི་རིགས་ཏེ། སྐྱེ་བ་དང་བྲལ་བའི་ཕྱིར། མོ་གཤམ་གྱི་བུ་ལྟར་རོ། ། འདི་ནི་ཀུན་རྫོབ་ཏུ་ཡང་ཡོད་པ་དང་ངར་འཛིན་གྱི་རྟེན་དུའང་མི་འདོད་དེ། སྐྱེ་བ་དང་བྲལ་བའི་ཕྱིར། མོ་གཤམ་གྱི་བུ་བཞིན་ནོ། ། ཁྱད་པར་ལ་གནོད་ཚུལ་ནི། གྲངས་ཅན་པའི་བསྟན་བཅོས་དང་བྱེ་བྲག་པའི་བསྟན་བཅོས་ལས་བཤད་པའི་བདག་དེའི་ཁྱད་ཆོས་ཀུན་ཀྱང་ཡོད་པ་མ་ཡིན་ཏེ། གང་གི་ཕྱིར་ན་མུ་སྟེགས་རྣམས་ཀྱིས་གང་བསྟན་པའི་ཁྱད་པར་དེ་ཀུན་ལ་མུ་སྟེགས་པ་རང་ལ་གྲགས་པའི་མ་སྐྱེས་པའི་གཏན་ཚིགས་ཀྱིས་གནོད་པ་དེའི་ཕྱིར་རོ། །
གཉིས་པ་རང་བཞིན་མ་དམིགས་པས་གནོད་པ་ནི། ཕུང་པོ་ལས་ཐ་དད་པའི་བདག་གི་ངོ་བོ་དང་ཁྱད་པར་མི་འཐད་པ་དེའི་ཕྱིར་ཕུང་པོ་ལས་དོན་གཞན་པའི་བདག་མེད་དེ། ཕུང་པོ་མ་གཏོགས་པ་སྟེ་ལོགས་ཤིག་ཏུ་བདེན་འཛིན་འཇུག་པ་མ་གྲུབ་པའི་ཕྱིར། རྩ་བ་ལས། བདག་ནི་ཉེ་བར་ལེན་པ་ལས། ། གཞན་དུ་འཐད་པ་གཉིས་མ་ཡིན། ། གལ་ཏེ་གཞན་ན་ལེན་མེད་པར། ། གཟུང་ཡོད་རིགས་ན་གཟུང་དུ་མེད། ། ཅེས་པ་དང༌། གལ་ཏེ་ཕུང་པོ་རྣམས་ལས་གཞན། །
ཕུང་པོའི་མཚན་ཉིད་མེད་པར་འགྱུར། ། ཞེས་གསུངས་སོ། ། གསུམ་པ་ངར་འཛིན་གྱི་ཡུལ་དུ་མི་འཐད་པ་ནི། གཞན་ཡང་འཇིག་རྟེན་གྱི་ངར་འཛིན་གྱི་བློའི་རྟེན་དུ་མི་འདོད་དེ། གང་དག་རྟག་པ་དང་ཟ་བ་པོ་ལ་སོགས་པ་ཁྱད་པར་དུ་བྱས་པའི་བདག་དེ་རིགས་པ་མིན་པའང་བདག་ཏུ་ལྟ་བའི་ཕྱིར་རོ། ། གཉིས་པ་སྒྲུབ་བྱེད་དགག་པ་ནི། ཅི་སྟེ་ད་ལྟ་རྟག་པའི་བདག་མི་ཤེས་པ་རྣམས་ལ་ངར་འཛིན་དམིགས་པ་ཡང་སྔོན་རྟག་པའི་བདག་གོམས་པའི་དབང་གིས་ཡིན་ནོ་ཞེ་ན། མ་ཡིན་ཏེ། འདི་ལྟར་གང་དག་བསྐལ་པ་མང་པོར་དུད་འགྲོའི་སྐྱེ་བ་བརྒྱུད་མར་བསྐྱལ་བར་གྱུར་པ་རྟག་པའི་བདག་གོམས་པར་མ་བྱས་པ་དེས་ཀྱང་མ་སྐྱེས་པའི་རྟག་པའི་བདག་འདི་མ་མཐོང་ལ། ངར་འཛིན་དེ་དག་ལ་ཡང་འཇུག་པ་མཐོང་བའི་ཕྱིར་རོ། །
ཀྱང་གི་སྒྲས་ནི་དམྱལ་བ་ལ་སོགས་པར་སྐྱེས་པ་སྡུད་དོ། ། དེས་ན་ཕུང་པོ་ལས་དོན་གཞན་པའི་བདག་འགའ་ཡང་མེད་དོ། ། རང་སྡེའི་འདོད་པ་དགག་པ་ལ་གཉིས་ཏེ། བདག་དང་ཕུང་པོ་གཅིག་ཏུ་འདོད་པ་དགག བརྗོད་དུ་མེད་པའི་གང་ཟག་རྫས་ཡོད་དགག་པའོ། ། དང་པོ་ལ་འདོད་པ་བརྗོད་པ་ནི། རང་གི་སྡེ་པ་འཕགས་པ་མང་པོས་བཀུར་བའི་སྡེ་བ་ན་རེ། ཇི་སྐད་བཤད་པའི་རིགས་པས་ཕུང་པོ་ལས་གཞན་དུ་བདག་གྲུབ་པ་མེད་པའི་ཕྱིར་བདག་ཏུ་ལྟ་བའི་དམིགས་པ་ཕུང་པོ་ཁོ་ནའོ་ཞེས་སྨྲའོ། ། དེ་ལས་ཀྱང་ཁ་ཅིག་ནི་ཕུང་པོ་ལྔ་ཆར་བདག་ཏུ་འདོད་དེ་བཅོམ་ལྡན་འདས་ཀྱིས་དགེ་སློང་དག་དགེ་སྦྱོང་ངམ་བྲམ་ཟེ་གང་སུ་དག་གཅིག་བདག་གོ་སྙམ་དུ་ཡང་དག་པར་རྗེས་སུ་ལྟ་བ་དེ་དག་ནི་ཉེ་བར་ལེན་པའི་ཕུང་པོ་ལྔ་པོ་འདི་དག་ཁོ་ན་ལ་ཡང་དག་པར་རྗེས་སུ་ལྟའོ་ཞེས་གསུངས་པ་ལྟ་བུའོ། ། གཞན་དག་ནི་སེམས་ལ་བདག་གོ་ཞེས་འདོད་དེ།
བདག་ཉིད་བདག་གི་མགོན་ཡིན་གྱི། ། གཞན་ནི་སུ་ཞིག་མགོན་དུ་གྱུར། ། བདག་ཉིད་ལེགས་པར་དུལ་བས་ནི། མཁས་པས་མཐོ་རིས་ཐོབ་པར་འགྱུར། ། ཞེས་སེམས་ལ་བདག་གི་སྒྲས་གསུངས་སོ། ། དེ་གང་ལས་ཤེས་ཤེ་ན། ཕུང་པོ་ལས་ཐ་དད་པའི་བདག་མེད་པའི་ཕྱིར་དང༌། མདོ་གཞན་ལས་སེམས་དུལ་བར་གསུངས་པའི་ཕྱིར། ཇི་སྐད་དུ། སེམས་དུལ་བ་ནི་ལེགས་པ་སྟེ། །
སེམས་དུལ་བས་ནི་བདེ་བ་འདྲེན། ། ཞེས་གསུངས་པས་སོ་ཞེའོ། ། དེ་དགག་པ་ལ་གཉིས་ཏེ། དགག་པ་རྒྱས་པར་བཤད་པ་དང༌། དགག་པའི་དོན་བསྡུ་བའོ། ། དང་པོ་ལ་ལྔ་སྟེ། གནོད་བྱེད་བརྗོད་པ་དང༌། སྒྲུབ་བྱེད་དགག་པ་དང༌། མཐའ་གཞན་བཀག་པ་དང༌། རྟེན་ནས་བཏགས་པར་བསྟན་པ་དང༌།
མ་འབྲེལ་བའི་དོན་ཅན་བརྗོད་པའོ། ། དང་པོ་ལ་གསུམ་སྟེ། རིགས་པ་དང་འགལ་བ་བརྗོད། ལུང་དང་འགལ་བ་བརྗོད། མངོན་རྟོགས་དང་འགལ་བ་བརྗོད་པའོ། ། དང་པོ་ལ་རྒྱས་པར་བཤད་པ་དང༌། མདོར་བསྡུ་བ་གཉིས་ལས། དང་པོ་ནི། གལ་ཏེ་ཕུང་པོ་ལྔའམ་སེམས་ལ་བདག་ཏུ་འདོད་ན་དེ་དག་བདག་ཡིན་པ་དེའི་ཕྱིར། ཕུང་པོ་དེ་གཟུགས་དང་ཚོར་བ་ལ་སོགས་པའི་དབྱེ་བ་མང་ལ་སེམས་ཀྱང་མིག་གི་རྣམ་ཤེས་ལ་སོགས་པའི་སྒོ་ནས་མང་བས་བདག་དེ་དག་ཀྱང་མང་པོར་ཐལ་བར་འགྱུར་རོ། །
འདོད་ན་འཇིག་རྟེན་སྐྱེ་བ་ན་གང་ཟག་ཉག་གཅིག་སྐྱེ་ཞེས་པའི་ལུང་གིས་གནོད་པ་ཡིན་ནོ། ། བདག་ནི་རྫས་སུ་ཡང་འགྱུར་ཏེ། གཟུགས་ལ་སོགས་པའི་རྫས་རྣམས་ཁོ་ན་ལ་ཕུང་པོར་བརྗོད་ཅིང་དེ་ཁོ་ན་ལ་བདག་ཏུ་བསྙད་པའི་ཕྱིར་རོ། ། འདོད་ན་དགེ་སློང་ལྔ་པོ་འདི་རྣམས་ནི་མིང་ཙམ་ཐ་སྙད་ཙམ་བཏགས་པ་ཙམ་སྟེ་ཞེས་པ་དང༌། ཇི་ལྟར་ཡན་ལག་ཚོགས་རྣམས་ལ། ། བརྟེན་ནས་ཤིང་རྟར་བརྗོད་པ་ལྟར། ། དེ་བཞིན་ཕུང་པོ་རྣམས་བརྟེན་ནས། ། ཀུན་རྫོབ་སེམས་ཅན་ཞེས་བྱའོ། ། ཞེས་པའི་ལུང་ཁས་བླངས་པས་གནོད་དོ། ། བདག་དེར་ལྟ་བ་ནི་གཞི་མེད་ཀྱི་ཕྱིན་ཅི་ལོག་ཏུ་མི་འགྱུར་ཏེ།
ཡུལ་རྫས་སུ་ཡོད་པ་ལ་འཇུག་པས་སོ། ། སྔོ་སེར་ལ་དམིགས་པའི་ཤེས་པ་བཞིན། ཕུང་པོ་ལ་དམིགས་པའི་འདུན་པའི་འདོད་ཆགས་སྤངས་པ་ཁོ་ནས་སྤོང་བ་ཉིད་དུ་ཡང་འགྱུར་རོ། ། གཞན་ཡང་བདག་ཕུང་པོའི་རང་བཞིན་ཅན་དུ་འདོད་ན་ལྷག་མེད་ཀྱི་མྱ་ངན་ལས་འདས་པའི་ཚེ་ཕུང་པོ་ལྔ་རྒྱུན་ཆད་པས་ངེས་པར་བདག་རྒྱུན་ཆད་པར་འགྱུར་རོ། ། འདོད་ན་ཁྱོད་ནི་ཕུང་པོ་རྒྱུན་ཆད་པའི་མཐར་འཛིན་པས་མཐར་འཛིན་གྱི་ལྟ་བ་ཅན་དུ་ཐལ་བར་འགྱུར་ཏེ། གང་གི་ཕྱིར་ཁྱོད་ཀྱིས་འཇིག་ཚོགས་ལྟ་བ་ཡོངས་སུ་བཟུང་བའི་བདག་དེ་ཉིད་ལ་རྟག་པར་དང་ཆད་པར་འཛིན་པས་མཐར་འཛིན་པའི་ལྟ་བར་རྣམ་པར་བཞག་པའི་ཕྱིར་རོ། ། མྱ་ངན་ལས་འདས་པའི་སྔ་རོལ་དུ་སྐད་ཅིག་རེ་རེ་དེ་དག་ལ་ཕུང་པོ་སྐྱེ་ཞིང་འཇིག་པས་བདག་ཀྱང་དེ་བཞིན་དུ་སྐྱེ་ཞིང་འཇིག་པར་འགྱུར་ཏེ། བདག་ཕུང་གཅིག་ཡིན་པའི་ཕྱིར་རོ། ། འདོད་ན་དེའི་ཚེ་དེའི་དུས་ན་ང་རྒྱལ་པོ་ང་ལས་ནུ་ཞེས་བྱ་བར་གྱུར་ཏོ་ཞེས་གསུངས་པ་ཡང་མི་འཐད་པར་ཐལ། སྔར་གྱི་བདག་ཀྱང་སྔར་གྱི་ལུས་ཞིག་པའི་ཕྱིར་དང༌།
འདིར་བདག་གཞན་ཉིད་སྐྱེ་བར་ཁས་བླངས་པའི་ཕྱིར་རོ། ། རྩ་བ་ལས་ཀྱང༌། ཉེ་བར་ལེན་ཉིད་བདག་མ་ཡིན། ། དེ་དག་འབྱུང་དང་འཇིག་པ་ཡིན། ། ཉེ་བར་བླང་བ་ཇི་ལྟ་བུར། ། ཉེ་བར་ལེན་པོ་ཡིན་པར་འགྱུར། ། ཞེས་པ་དང༌། གལ་ཏེ་ཕུང་པོ་བདག་ཡིན་ན། ། སྐྱེ་དང་འཇིག་པ་ཅན་དུ་འགྱུར། ། ཞེས་སོ། །
བདག་སྐྱེ་བ་དང་འཇིག་པར་འདོད་པར་སྐྱོན་གཞན་ཡང་ཡོད་དེ། ལས་བྱེད་པ་པོའི་བདག་གི་འོག་རོལ་དུ་ལས་ལ་རྟེན་མེད་པར་ཐལ། སྔར་གྱི་ལས་བྱེད་པ་པོའི་བདག་ཞིག་ནས་མེད་པས་སོ། ། འདོད་ན་ལས་ཀྱང་མེད་པར་འགྱུར་ཏེ། རྟེན་མེད་པའི་ཕྱིར་རོ། ། འདོད་ན་མ་འོངས་པ་ན་ལས་ལས་འབྲས་བུ་འབྱུང་བ་མེད་པར་ཐལ། ལས་མེད་པའི་ཕྱིར། མ་འོངས་པའི་སྐྱེ་བའི་དུས་ན་ལས་ཀྱི་རྣམ་སྨིན་ལ་ལོངས་སྤྱོད་པ་མེད་པར་ཐལ། སྔར་གྱི་ལས་བྱེད་པ་པོའི་བདག་ཞིག་ནས་མེད་པའི་ཕྱིར། སྔ་མས་བྱས་པའི་ལས་ཀྱི་འབྲས་བུ་ལ་ཕྱི་མས་སྤྱོད་པས་སྐྱོན་མེད་དོ་ཞེ་ན།
འོ་ན་གཞན་ལྷས་སྦྱིན་གྱིས་བསགས་པའི་ལས་ཀྱི་འབྲས་བུ་ལ་གཞན་མཆོད་སྦྱིན་གྱིས་ཟ་བར་འགྱུར་ཏེ། བདག་སྔ་མས་བྱས་པའི་ལས་ཀྱི་རྣམ་པར་སྨིན་པ་ལ་བདག་ཕྱི་མ་གཞན་གྱིས་ལོངས་སྤྱོད་པའི་ཕྱིར་རོ། ། འདོད་ན་བྱས་པ་ཆུད་ཟོས་པ་དང་མ་བྱས་པ་དང་ཕྲད་པར་འགྱུར་རོ། ། ཇི་སྐད་དུ་རྩ་བ་ལས། གལ་ཏེ་འདི་ནི་གཞན་གྱུར་ན། ། དེ་མེད་པར་ཡང་འབྱུང་བར་འགྱུར། ། དེ་བཞིན་དེ་ནི་གནས་གྱུར་ཅིང༌། ། དེར་མ་ཤི་བར་སྐྱེ་བར་འགྱུར། ། ཆད་དང་ལས་རྣམས་ཆུད་ཟ་དང༌། ། གཞན་གྱིས་བྱས་པའི་ལས་རྣམས་ནི། །
གཞན་གྱིས་སོ་སོར་མྱོང་བ་དང༌། ། དེ་ལ་སོགས་པར་ཐལ་བར་འགྱུར། ། ཞེས་གསུངས་སོ། ། སྔ་ཕྱིའི་བདག་རྒྱུད་གཅིག་ཏུ་གཏོགས་ལ་ལྷས་སྦྱིན་དང་མཆོད་སྦྱིན་གྱི་རྒྱུད་ཐ་དད་པ་ཁོ་ན་ཡིན་པས་ཉེས་པ་མེད་དོ་ཞེ་ན། གལ་ཏེ་སྔ་ཕྱི་རྒྱུད་དེ་ཉིད་དུ་སྟེ་གཅིག་ཏུ་ཡོད་ན་སྐྱོན་མེད་པར་རིགས་ནའང་སྔར་གཞན་དབང་ལ་རིགས་པའི་རྣམ་དཔྱད་བྱས་པའི་ཚེ་རྒྱུད་སྔ་ཕྱི་གཅིག་ཏུ་འདོད་པ་ལ་བྱམས་པ་ཉེར་སྦས་ལ་རྟེན་ཆོས་རྣམས་ནི་ཞེས་པའི་སྐབས་དེར་ཉེས་པ་བཤད་ཟིན་ཏོ། ། རྩ་བ་ལས་ཀྱང༌། གལ་ཏེ་ལྷ་ལས་མི་གཞན་ན། ། དེ་ལྟ་ན་ནི་མི་རྟག་འགྱུར། ། གལ་ཏེ་ལྷ་མི་གཞན་ཡིན་ན། ། རྒྱུད་ནི་འཐད་པར་མི་འགྱུར་རོ། །
ཞེས་སོ། ། དོན་བསྡུ་བ་ནི། ཕུང་པོ་དང་སེམས་བདག་ཡིན་པ་ལ་རིགས་པའི་གནོད་བྱེད་ཡོད་པ་དེའི་ཕྱིར། ཕུང་པོ་དང་སེམས་བདག་ཏུ་ཡོད་པ་མི་རིགས་སོ། ། གཉིས་པ་ལུང་དང་འགལ་བ་བརྗོད་པ་ནི། སྡེ་པ་ཐམས་ཅད་ཀྱིས་འདོད་པའི་ལུང་འདི་ལྟ་སྟེ། འཇིག་རྟེན་རྟག་གོ་ཞེས་སོགས་བཞི། མཐའ་དང་ལྡན་པ་ཞེས་སོགས་བཞི། དེ་བཞིན་གཤེགས་པ་གྲོང་ནས་འབྱུང་བ་སོགས་བཞི། ལུས་སྲོག་གཅིག་དང་ཐ་དད་ལ་བརྟེན་པ་གཉིས་ཏེ་བཅུ་བཞི་གསུངས་པ་ལས།
འཇིག་རྟེན་གྱི་སྒྲས་ཕུང་པོ་འཛིན་དགོས་ཏེ། བདག་ཕུང་པོའི་རང་བཞིན་ཅན་ཡིན་ཕྱིར། འཛིན་པ་དེའི་ཚེ་ཕུང་པོ་རྣམས་འཛིན་པས་མི་རྟག་པའི་ཕྱིར། འཇིག་རྟེན་མི་རྟག་པ་ཉིད་ཅེས་ལུང་བསྟན་པར་ཡང་འགྱུར་ལ། མྱ་ངན་ལས་འདས་པའི་འོག་ཏུ་ཕུང་པོ་རྣམས་མེད་པས་འཇིག་རྟེན་མཐའ་དང་ལྡན་ནོ་ཞེས་ལུང་བསྟན་པར་འགྱུར་རོ། ། འདོད་པ་ཡང་མ་ཡིན་ཏེ། འཇིག་རྟེན་མཐའ་དང་ལྡན་པ་ལ་སོགས་པ་མེད་པར་གསུངས་པའི་ཕྱིར་རོ། ། ཇི་སྐད་དུ། ཤར་གྱི་རི་བོ་པའི་སྡེ་པའི་གཞུང་ལས། འཇིག་རྟེན་རྟག་གོ་ཞེས་བྱ་བ་དེ་ལྟ་བུའི་ལྟ་བ་ཅན་དེ་ལ་ཡང་བསྐྲད་པའི་ལས་བྱའོ། །
འཇིག་རྟེན་མི་རྟག་གོ་ཞེས་བྱ་བ་དེ་ལྟ་བུའི་ལྟ་བ་ཅན་དེ་ཡང་བསྐྲད་པའི་ལས་བྱའོ་ཞེས་སོགས་ལུང་མ་བསྟན་གྱི་དངོས་པོ་བཅུ་བཞི་ཐམས་ཅད་ལ་སྦྱར་ནས་གསུངས་པའི་ཕྱིར་རོ། ། གསུམ་པ་མངོན་རྟོགས་དང་འགལ་བ་བརྗོད་པ་ནི། གཞན་ཡང་མང་པོས་བཀུར་བའི་སྡེ་པ་ཁྱོད་ལྟར་ན་ཕུང་པོ་ལྔའམ་སེམས་བདག་ཡིན་པའི་ཕྱིར་རྣལ་འབྱོར་པ་འདིས་བདེན་པ་མཐོང་བའི་དུས་སུ་བདག་མེད་པ་མཐོང་བའི་རྣལ་འབྱོར་པས་སྡུག་བསྔལ་གྱི་བདེན་པ་མཐོང་བ་དེའི་ཚེ་ཕུང་པོའི་དངོས་པོ་རྣམས་མེད་པར་མཐོང་བར་འགྱུར་རོ། ། ཅི་སྟེ་ལས་འབྲས་ཀྱི་འབྲེལ་བའི་དུས་སུ། ཕུང་པོ་ལ་བདག་གི་སྒྲ་སྦྱོར་ལ། བདག་མེད་པར་མཐོང་བ་དེའི་ཚེ་ནི་གཞན་གྱིས་བརྟགས་པའི་བདག་ལ་འཇུག་པས་ཉེས་པ་མེད་དོ་ཞེ་ན། ལས་འབྲས་ཀྱི་སྐབས་སུ་ཕུང་པོ་ལ་བདག་གི་སྒྲས་གསུངས་ལ་བདག་མེད་པར་མཐོང་བའི་དུས་སུ་གཞན་གྱིས་བརྟགས་པའི་བདག་སྤོང་བས་དེ་མེད་པར་མཐོང་ན་བདག་མེད་པར་རྟོགས་པ་དེའི་ཚེ་བདག་གི་སྒྲས་བརྟགས་པའི་བདག་ཡོངས་སུ་འཛིན་པ་དེའི་ཕྱིར་ཁྱོད་ཉིད་ལྟར་ན་སེམས་སམ་ཕུང་པོ་བདག་ཏུ་མི་འགྱུར་བས་ཁྱོད་ཀྱི་ཕྱོགས་ཉམས་པར་འགྱུར་རོ། །

སྐྱོན་གཞན་ཡང་ཁྱོད་ཀྱི་ལྟར་ན་རྣལ་འབྱོར་པ་བདག་མེད་མངོན་སུམ་དུ་མཐོང་བས་གཟུགས་སོགས་ཕུང་པོ་ལྔའི་དེ་ཁོ་ན་ཉིད་རྟོགས་པར་མི་འགྱུར་ཏེ། ཕུང་པོ་ལྔ་གཞན་གྱིས་བཏགས་པའི་བདག་དང་བྲལ་བར་མཐོང་བ་ཙམ་ཡིན་པའི་ཕྱིར། འདོད་ན་བདག་མེད་མཐོང་བས་ཆགས་སོགས་ཉོན་མོངས་པ་སྤོང་བར་མི་འགྱུར་རོ། ། གཟུགས་ལ་སོགས་པའི་རང་གི་ངོ་བོ་ལ་དམིགས་པས་ཆགས་སོགས་ཉོན་མོངས་སྤོང་བར་འདོད་ན་ཉོན་མོངས་སྤངས་པ་ལ་བདག་མེད་རྟོགས་པ་དགོས་པ་མེད་པར་འགྱུར་རོ། ། རྣལ་འབྱོར་པས་གཞན་གྱིས་བརྟགས་པའི་བདག་མེད་པར་རྟོགས་ཀྱང་ཆགས་སོགས་ཉོན་མོངས་སྐྱེ་བར་འགྱུར་ཏེ། གཟུགས་སོགས་ལ་མཚན་མར་དམིགས་ནས་འཇུག་པའི་ཕྱིར། གཉིས་པ་སྒྲུབ་བྱེད་དགག་པ་ལ་གསུམ་སྟེ། ལུང་གི་དགོངས་པ་ཕུང་པོ་བདག་ཏུ་འདོད་པ་དགག ཕུང་པོའི་ཚོགས་པ་བདག་ཏུ་ལུང་གིས་བསྒྲུབ་མི་ནུས། ཚོགས་ཙམ་བདག་ཏུ་འདོད་ལ་ལུང་གིས་གནོད་པ་འགོད། དང་པོ་ནི།
ལུང་གིས་ཕུང་པོ་བདག་ཏུ་སྟོན་པར་བྱེད་དེ། ཇི་སྐད་དུ། དགེ་སློང་ངམ་དགེ་སྦྱོང་ངམ་བྲམ་ཟེ་གང་སུ་དག་གཅིག་བདག་གོ་སྙམ་དུ་ཡང་དག་པར་རྗེས་སུ་ལྟ་བ་དེ་དག་ནི་ཉེ་བར་ལེན་པའི་ཕུང་པོ་ལྔ་པོ་འདི་དག་ཁོ་ན་ལ་ཡང་དག་པར་རྗེས་སུ་ལྟའོ་ཞེས་གསུངས་སོ་ཞེ་ན། གང་གི་ཕྱིར་སྟོན་པས་ཕུང་པོ་ལྔ་པོ་འདི་དག་ལ་བདག་ཏུ་ལྟའོ་ཞེས་གསུངས་པ་དེའི་ཕྱིར། ཕུང་པོ་ལ་བདག་ཏུ་འདོད་ན་མདོ་དེ་ནི་ཕུང་པོ་ལས་གཞན་དུ་བདག་ཡོད་པ་འགོག་པ་ཡིན་ཏེ། ཀུན་རྫོབ་ཀྱི་བདེན་པ་ལ་ལྟོས་ནས་མུ་སྟེགས་ཅན་གྱི་གཞུང་ལས་འབྱུང་བའི་བདག་དགག་པའི་ཕྱིར་དང༌། ཀུན་རྫོབ་ཀྱི་བདེན་པ་ཕྱིན་ཅི་མ་ལོག་པར་གསལ་བར་བྱས་པ་ཡིན་ནོ། ། དེ་ཡང་གང་ལས་ངེས་ཤེ་ན། མདོ་གཞན་ལས་གཟུགས་བདག་མ་ཡིན་ཞེས་བྱ་བ་ལ་སོགས་གསུངས་པའི་ཕྱིར་རོ། ། དེ་ཡང་ཇི་ལྟར་ཞེ་ན།
མདོ་གཞན་ལས་གང་གི་ཕྱིར་གཟུགས་དང་ཚོར་བ་རྣམས་བདག་མ་ཡིན། འདུ་ཤེས་མ་ཡིན། འདུ་བྱེད་རྣམས་མ་ཡིན་རྣམ་ཤེས་ཀྱང་བདག་མིན་པར་གསུངས་པ་དེའི་ཕྱིར། མདོ་གཞན་ལས་བསྟན་པའི་དོན་ཕུང་པོ་བདག་ཅེས་བཞེད་པ་མ་ཡིན་ནོ། ། གཉིས་པ་ནི། དགེ་སློང་དག་ཅེས་སོགས་ཀྱི་མདོ་འདིས་ཕུང་པོ་བདག་ཏུ་སྟོན་པ་ཡིན་དུ་ཆུག་ཀྱང༌། མདོ་དེས་ཕུང་པོ་བདག་ཅེས་བརྗོད་པའི་ཚེ་ཕུང་པོ་རྣམས་ཀྱི་ཚོགས་པ་བདག་ཡིན་གྱི་ཕུང་པོ་རེ་རེ་བའི་ངོ་བོ་བདག་ཏུ་རིགས་པ་མིན་ཏེ། དཔེར་ན་ཤིང་རྣམས་ལ་ནགས་ཚལ་ཞེས་བརྗོད་པ་ན་ཤིང་གི་ཚོགས་པ་ནགས་ཚལ་ཡིན་གྱི་ཤིང་རེ་རེ་ནགས་ཚལ་མིན་པ་བཞིན་ནོ། ། ཚོགས་ཙམ་བདག་ཏུ་འདོད་པ་དེ་ལྟར་ན་ཡང་ཕུང་པོ་ཚོགས་པ་དེ་རྫས་སུ་མེད་པའི་ཕྱིར། མགོན་དུ་གྱུར་པ་ཡང་མིན་དུལ་བར་བྱ་བ་དང་དཔང་པོ་ཉིད་ཀྱང་མིན་པར་འགྱུར་རོ། །
བཅོམ་ལྡན་འདས་ཀྱིས་ཇི་སྐད་དུ། བདག་ཉིད་བདག་གི་མགོན་ཡིན་ཏེ། ། བདག་ཉིད་བདག་གི་དགྲ་ཡང་ཡིན། ། ངན་དང་ལེགས་པར་བྱས་པ་ལ། ། བདག་ཉིད་བདག་གི་དཔང་པོའང་ཡིན། ། ཞེས་མགོན་དང་དཔང་པོ་ཉིད་དུ་གསུངས་ལ། བདག་ཉིད་ལེགས་པར་དུལ་བས་ནི། ། མཁས་པས་མཐོ་རིས་ཐོབ་པར་འགྱུར། ། ཞེས་གསུངས་པའི་ལུང་ལས་ནི། འདོད་པ་ཡང་མ་ཡིན་ནོ། །
དེ་ཕྱིར་ཕུང་པོ་ཚོགས་པ་ཙམ་དེ་བདག་མ་ཡིན་ནོ། ། གསུམ་པ་ནི། མདོ་ལས་ཤིང་རྟ་དང་མཚུངས་པར་བསྟན་པ་ཡིན་ཏེ། ཇི་སྐད་དུ། ཇི་ལྟར་ཡན་ལག་ཚོགས་རྣམས་ལ། ། བརྟེན་ནས་ཤིང་རྟར་བརྗོད་པ་ལྟར། ། དེ་བཞིན་ཕུང་པོ་རྣམས་བརྟེན་ནས། ། ཀུན་རྫོབ་སེམས་ཅན་ཞེས་བྱའོ། ། ཞེས་འབྱུང་བས་ན་ཤིང་རྟ་དང་མཚུངས་པ་ཡིན་ནོ། ། དེ་བས་ན་ཚོགས་པ་ཙམ་བདག་ཏུ་འདོད་པ་དེའི་ཚེ་ཤིང་རྟ་དེའི་ཡན་ལག་འཕང་ལོ་ལ་སོགས་པར་གནས་པ་རྣམས་ཤིང་རྟ་ཉིད་དུ་ཐལ་བར་འགྱུར་ན་དེ་ཡང་རིགས་པ་མ་ཡིན་ཏེ།
འོག་ནས་འགོག་པར་འགྱུར་པའི་ཕྱིར་རོ། ། དེ་ལྟར་ན་མདོ་ལས་ཕུང་པོ་ལ་བརྟེན་ནས་བདག་བཏགས་པ་ཙམ་ཡིན་པར་གསུངས་པ་དེའི་ཕྱིར། ཕུང་པོ་འདུས་ཤིང་ཚོགས་པ་ཙམ་བདག་མ་ཡིན་ནོ། ། དེ་ཡང་འདི་ལྟར་ཕུང་པོ་ལ་བརྟེན་ནས་བཏགས་པ་དེ་ནི་ཉེ་བར་ལེན་པའི་ཡན་ལག་ཚོགས་པ་ཙམ་མིན་ཏེ། བརྟེན་ནས་བཏགས་པ་ཙམ་ཡིན་པའི་ཕྱིར། དཔེར་ན་སྔོན་པོ་ལ་སོགས་པ་འབྱུང་བ་ལས་གྱུར་པ་དག་ལ་སོགས་འབྱུང་བ་དག་ལ་བརྟེན་ནས་བཏགས་པས་འབྱུང་བ་འདུས་པ་ཙམ་མ་ཡིན་པ་བཞིན་ནོ། ། གསུམ་པ་མཐའ་གཞན་དགག་པ་ལ་གཉིས་ཏེ། དབྱིབས་བདག་ཏུ་འདོད་པ་དགག་པ་དང༌། བྱེད་པ་པོ་མེད་པའི་ལས་དགག་པའོ། ། དང་པོ་ནི།
ཅི་སྟེ་འཕང་ལོ་ལ་སོགས་པའི་ཚོགས་པ་ཤིང་རྟ་མ་ཡིན་གྱི་འོན་ཀྱང་འཕང་ལོ་ལ་སོགས་པའི་དབྱིབས་ཁྱད་པར་ཅན་དང་ལྡན་པ་ལ་ཤིང་རྟའི་ཐ་སྙད་བཏགས་པ་དེ་བཞིན་དུ་གཟུགས་ལ་སོགས་པ་ཚོགས་པ་ཙམ་བདག་མ་ཡིན་གྱི་དེ་རྣམས་ཀྱིས་བསྐྱེད་པའི་དབྱིབས་ཁྱད་པར་ཅན་བདག་ཡིན་པར་འདོད་དོ་ཞེ་ན། དབྱིབས་དེ་གཟུགས་ཅན་ཁོ་ན་ལ་ཡོད་པའི་ཕྱིར། ཁྱོད་ལ་གཟུགས་དེ་དག་ཉིད་བདག་ཅེས་བྱ་བར་འགྱུར་གྱི་སེམས་ལ་སོགས་པའི་ཚོགས་ནི་བདག་ཉིད་དུ་འགྱུར་བ་མིན་ཏེ། གང་གི་ཕྱིར་ན་སེམས་ལ་སོགས་པ་དེ་དག་ལ་དབྱིབས་ཡོད་པ་མིན་པའི་ཕྱིར་རོ། ། གཞན་ཡང་ཉེ་བར་ལེན་པའི་བདག་རང་ཉིད་ཉེ་བར་བླང་བྱའི་ཉེར་ལེན་གྱི་ཕུང་པོ་དང་གཅིག་ཏུ་རིགས་པའི་དངོས་པོ་མིན་ཏེ། གལ་ཏེ་གཅིག་ཡིན་པ་དེ་ལྟ་ན་ལས་དང་བྱེད་པ་པོ་ཡང་གཅིག་ཉིད་དུ་ཐལ་བར་འགྱུར་རོ། ། འདོད་པ་ཡང་མ་ཡིན་ཏེ། འབྱུང་བ་དང་རྒྱུར་བྱས་པའི་གཟུགས་དང་བུམ་པ་དང༌། རྫ་མཁན་དག་ཀྱང་གཅིག་ཉིད་དུ་ཐལ་བར་འགྱུར་བའི་ཕྱིར་རོ། ། ཇི་སྐད་དུ།
བུད་ཤིང་གང་དེ་མེ་ཡིན་ན། ། བྱེད་པ་པོ་དང་ལས་གཅིག་འགྱུར། ། ཞེས་པ་དང༌། དེ་ནི་ཉེར་ལེན་ཉིད་ཀྱང་མིན། ། ཞེས་གསུངས་སོ། ། གཉིས་པ་ནི། སྟོང་ཆེན་རབ་འཇོམས་ཀྱི་མདོ་ལས། ལས་བྱེད་པ་པོ་ནི་མ་དམིགས་ཀྱི་ལས་ཀྱང་ཡོད་ལ་རྣམ་པར་སྨིན་པ་ཡང་ཡོད་དོ། ། ཞེས་གསུངས་པས་ན། བྱེད་པ་པོ་མེད་པའི་ལས་ཡོད་དོ་སྙམ་དུ་སེམས་པ་ཡིན་ན་མིན་ཏེ།
གང་གི་ཕྱིར་ན་བྱེད་པ་པོ་མེད་པའི་ལས་མེད་པའི་ཕྱིར་རོ། ། གལ་ཏེ་ཡོད་ན་ལས་སུ་འཇོག་པའི་རྒྱུ་མེད་པར་འགྱུར་ཏེ། བྱེད་པ་པོས་མ་བྱས་པའི་ཕྱིར་རོ། ། བསྟན་བཅོས་ལས་ཀྱང༌། བདག་ནི་ཉེ་བར་ལེན་མེད་ཡིན། ། མེད་པ་ཉིད་དུའང་དེ་མ་ངེས། ། ཞེས་གསུངས་སོ། ། དེས་ན་བྱེད་པ་པོ་ལ་བརྟེན་ནས་ལས་སུ་ཐ་སྙད་འདོགས་ལ། ལས་ལ་བརྟེན་ནས་ཀྱང་བྱེད་པ་པོའི་ཐ་སྙད་འདོགས་པ་བཞིན་དུ། ཉེར་བར་བླང་བྱ་ལ་བརྟེན་ནས་ཉེ་བར་ལེན་པོ་སོགས་གདགས་པར་བྱ་ལ།
ཉེ་བར་ལེན་པ་པོ་ལ་བརྟེན་ནས་ཀྱང་ཉེ་བར་བླང་བྱ་འཇོག་པ་ཡིན་ནོ། ། ལུང་དེའི་དོན་ནི། བདག་དང་དབང་ཕྱུག་ལ་སོགས་པ་བྱེད་པ་པོ་རང་བཞིན་དུ་གྲུབ་པ་བཀག་པར་ཤེས་པར་བྱའི། ཕུང་པོ་ལ་བརྟེན་ནས་བཏགས་པའི་བདག་ནི་བཀག་པ་མ་ཡིན་ཏེ། ཇི་སྐད་དུ། མ་རིག་པ་དང་རྗེས་སུ་འབྲེལ་བའི་གང་ཟག་འདི་ནི་ཆོས་རྣམས་མངོན་པར་འདུ་བྱ་བ་ཡང་མངོན་པར་འདུ་བྱེད་དོ། ། ཞེས་གསུངས་པས་སོ། ། བཞི་པ་བརྟེན་ནས་བཏགས་པར་བསྟན་པ་ནི། གང་གི་ཕྱིར་ཐུབ་པས། མདོ་ལས།
རྒྱལ་པོ་ཆེན་པོ་དེ་ནི་ཁམས་དྲུག་དང༌། རེག་པའི་སྐྱེ་མཆེད་དྲུག་དང༌། ཡིད་ཀྱི་ཉེ་བར་རྒྱུ་བ་བཅོ་བརྒྱད་དོ་ཞེས་བདག་དེ་སའི་ཁམས་དང་ཆུ་དང་མེ་དང་རླུང་དང་རྣམ་པར་ཤེས་པ་དང་ནམ་མཁའི་ཁམས་ཞེས་བྱ་བའི་ཁམས་དྲུག་དང་མིག་ལ་སོགས་པའི་རྟེན་དྲུག་དག་ལ་བརྟེན་ནས་བཏགས་པ་ཙམ་དུ་ཉེ་བར་བསྟན་ཅིང༌། སེམས་དང་སེམས་བྱུང་གི་ཆོས་རྣམས་ཉེ་བར་བཟུང་ནས་བཏགས་པ་ཙམ་དུ་གསུངས་པ་དེའི་ཕྱིར། བདག་དེ་ནི་ཕུང་པོ་དེ་རྣམས་དང་དེ་ཉིད་དེ་གཅིག་ཀྱང་མ་ཡིན་ལ་ཕུང་པོ་ཚོགས་ཙམ་ཉིད་ཀྱང་མིན་ནོ། ། རྒྱུ་མཚན་དེའི་ཕྱིར་ཆོས་དེ་རྣམས་ལ་ངར་འཛིན་གྱི་བློས་བདག་ཏུ་འཛིན་པ་མི་རིགས་སོ། ། དེ་ལྟར་ཕུང་པོ་རྣམས་ངར་འཛིན་གྱི་ཡུལ་མ་ཡིན་ལ། ཕུང་པོ་ལས་གཞན་ན་ཡང་ཡོད་པ་མ་ཡིན་པས་རྣལ་འབྱོར་པས་བདག་མ་དམིགས་པ་ལས་བདག་གི་བ་ཡང་ཡོད་པ་མ་ཡིན་པ་ཉིད་དུ་ཤེས་ཏེ། ཟག་བཅས་ཀྱི་ཕུང་པོ་རྣམ་པར་བསལ་ནས་ཕུང་པོ་ལེན་པ་མེད་པར་མྱ་ངན་ལས་འདའ་བར་འགྱུར་རོ། ། དེ་ཕྱིར་ཕུང་པོ་ལས་ཐ་དད་པ་དང་ཐ་མི་དད་པའི་བདག་མེད་པ་རྣམ་པར་དཔྱད་པ་འདི་ཆེས་ཤིན་ཏུ་རིགས་པ་ཡིན་ནོ། །
ལྔ་པ་མ་འབྲེལ་བའི་དོན་ཅན་དུ་བརྗོད་པ་ནི། མུ་སྟེགས་པས་བཏགས་པའི་བདག་མེད་པར་རྟོག་པ་ན་ཕུང་པོ་ལ་བདག་ཏུ་འཛིན་པ་བཟློག་པར་འདོད་པ་ནི་ཧ་ཅང་མ་འབྲེལ་ཏེ། འདི་ལྟར་གལ་ཏེ་བདག་རྟག་པ་ངར་འཛིན་གྱི་ཡུལ་ཡིན་ན་ནི། དེ་མེད་པར་རྟོག་པས་ངར་འཛིན་སྤོང་བ་ཞིག་ན། ཁྱོད་ལྟར་ན་བདག་མེད་རྟོག་པའི་ཚེ་རྟག་པའི་བདག་སྤང་བ་སྟེ་མེད་པར་མཐོང་ཞིང༌། རྟག་པའི་བདག་འདི་ནི་ངར་འཛིན་གྱི་རྟེན་དུའང་མི་འདོད་པ་དེའི་ཕྱིར་མངོན་སུམ་དུ་རྟག་པའི་བདག་མེད་པར་ཤེས་ནས་ཕུང་པོའི་ཡུལ་ཅན་གྱི་བདག་ཏུ་ལྟ་བ་དཔྱིས་ཀྱང་འབྱིན་ཞེས་སྨྲ་བ་ཤིན་ཏུ་མཚར་བ་སྟེ་བཞད་གད་ཀྱི་གནས་ཡིན་ཏེ། རྟག་པའི་བདག་དང་ངར་འཛིན་ལ་འབྲེལ་བ་མེད་པའི་ཕྱིར། དོན་དེ་ཉིད་དཔེའི་སྒོ་ནས་བཤད་པ་རང་གི་ཁྱིམ་གྱི་རྩིག་པའི་ཕུག་ན་དུག་སྦྲུལ་གནས་པར་མཐོང་བཞིན་དུ་འདི་ན་གླང་ཆེན་མེད་ཅེས་དོགས་པ་བསལ་ནས་དུག་སྦྲུལ་གྱི་འཇིགས་པ་སྤོང་བར་བྱེད་པ་དེ་ནི་ཀྱེ་མ་ཤེས་ལྡན་གཞན་གྱིས་གནམ་པོར་བཞད་གད་ཀྱི་གནས་སུ་བྱ་བ་ཉིད་དེ། གླང་པོ་ཆེ་མེད་པས་སྦྲུལ་གྱི་འཇིགས་པ་སེལ་བར་མི་རིགས་པའི་ཕྱིར། དཔེ་དེ་བཞིན་དུ་ཕུང་པོ་དང་རྣམ་པར་ཤེས་པ་བདག་ཏུ་སྨྲ་བ་ལྟར་ན་ཡང་རྟག་པའི་བདག་མེད་པར་རྟོག་པས་ཕུང་པོའི་ཡུལ་ཅན་གྱི་ངར་འཛིན་བསལ་བར་མི་ནུས་སོ། །
དེའི་ཕྱིར་འཁོར་བ་ཉིད་བཟློག་པར་མི་འགྱུར་རོ། ། གཉིས་པ་བཀག་པའི་དོན་བསྡུ་བ་ལ་གསུམ་སྟེ། རྟེན་དང་བརྟེན་པ་འདོད་པ་དགག ལྡན་པའི་དོན་དུ་འདོད་པ་དགག འཇིག་ལྟའི་གྲངས་ངེས་བསྟན་པའོ། ། དང་པོ་ནི། ཕུང་པོ་ལ་བདག་བརྟེན་པར་འདོད་པ་མ་ཡིན། བདག་ལ་ཡང་ཕུང་པོ་དེ་རྣམས་བརྟེན་པར་ཡོད་པ་མིན་ཏེ། གང་གི་ཕྱིར་ན་བདག་དང་ཕུང་པོ་གཞན་ཉིད་དུ་ཡོད་ན་མཁར་གཞོང་དང་ཞོ་ལྟར་རྟེན་དང་བརྟེན་པར་རྟོག་པ་འདིར་འགྱུར་ན་གཞན་ཉིད་དུ་མེད་པ་དེའི་ཕྱིར་རྟེན་དང་བརྟེན་པ་འདིར་རྟོག་པ་དོན་མེད་པའོ། ། བདག་ནི་གཟུགས་དང་ལྡན་པར་མི་འདོད་དེ།
གང་གི་ཕྱིར་ན་བདག་ཡོད་པ་མིན་པ་དེའི་ཕྱིར། ། དེས་ན་བདག་ཕུང་པོ་དང་ལྡན་ནོ་ཞེས་སྦྱོར་བ་དོན་མེད་དོ། ། ལྷས་སྦྱིན་གནག་སྟེ་བ་ལང་དང་ལྡན་ཞེས་པ་ལྟར་གཞན་ཏེ་ཐ་དད་ཀྱི་ལྡན་པ་དང༌། གཟུགས་དང་ལྡན་ཞེས་བྱ་བ་ལྟར་གཞན་མིན་པ་ཐ་མི་དད་ཀྱི་ལྡན་པར་འདོད་གྲང་ན། གཉིས་ཀ་ལྟར་ཡང་མི་འཐད་དེ། བདག་ནི་གཟུགས་དང་དེ་ཉིད་དང་གཞན་ཉིད་དུ་མེད་པའི་ཕྱིར། གསུམ་པ་འཇིག་ལྟའི་གྲངས་ངེས་བསྟན་པ་ནི། གཟུགས་བདག་མ་ཡིན་ཏེ། ལས་དང་བྱེད་པ་པོ་གཅིག་ཏུ་འགྱུར་བའི་ཕྱིར་རོ། ། འཁོར་ལོས་བསྒྱུར་བའི་རྒྱལ་པོ་མཚན་དང་ལྡན་པ་བཞིན་དུ་བདག་ནི་གཟུགས་དང་ལྡན་པ་མིན་ལ།
ནགས་ཁྲོད་ན་སེང་གེ་གནས་པ་ལྟར་གཟུགས་ལ་བདག་བརྟེན་པ་ཡང་མེད། རི་བོ་གངས་ཅན་ལ་ནགས་ཀྱི་ཚོགས་ལྟར་བདག་ལའང་གཟུགས་བརྟེན་པར་ཡོད་པ་མིན་ནོ། ། དེ་ལྟར་རྣམ་པ་བཞི་བཞིར་དཔྱད་པའི་སྒོ་ནས་ཕུང་པོ་ཀུན་བདག་མེད་པར་ཤེས་པར་བྱའོ། ། ཕུང་པོ་དེ་དག་ལ་འཇིག་ཚོགས་ལ་ལྟ་བས་ཇི་སྐད་བཤད་པ་ལས་བཟློག་པ་རྣམ་པ་བཞི་བཞིའི་སྒོ་ནས་བདག་ཏུ་བཟུང་བའི་དབྱེ་བས་བདག་ཏུ་ལྟ་བ་ཉི་ཤུར་འདོད་དོ། ། གལ་ཏེ་ཕུང་མིན་ཕུང་པོ་ལས་གཞན་མིན། ། དེ་ལ་ཕུང་མེད་དེར་དེ་མེད། ། དེ་བཞིན་གཤེགས་པ་ཕུང་ལྡན་མིན། ། དེ་བཞིན་གཤེགས་པ་གང་ཞིག་ཡིན། ། ཞེས་གསུངས་པས། ཇི་ལྟར་ཉི་ཤུར་བརྗོད་ཅེ་ན།
མདོ་ལས། འཇིག་ཚོགས་ལ་ལྟ་བ་ཉི་ཤུར་རྣམ་པར་བཞག་ལ། དེས་ཀྱང་ཕུང་པོ་རྣམས་མ་བཟུང་བར་བདག་ཏུ་མངོན་པར་ཞེན་མི་ནུས་པས་རྣམ་པ་བཞི་བཞིའི་སྒོ་ནས་ཕུང་པོ་རྣམས་ལ་དམིགས་ཤིང་འཇུག་གོ ། ཕུང་པོ་ལས་གཞན་དུ་བདག་ཏུ་མངོན་པར་ཞེན་པ་མེད་པས་འཇིག་ཚོགས་ལ་ལྟ་བའི་རྣམ་པ་ལྔ་པ་མི་སྲིད་དོ། ། དེས་ན་འཇིག་ཚོགས་ལ་ལྟ་བ་ཉི་ཤུར་ངེས་སོ། ། བསྟན་བཅོས་ལས་རྣམ་པར་དཔྱད་པ་ལྔ་པོ་ཕུང་པོ་ལས་གཞན་པའི་བདག་དགག་པར་མཛད་པ་ནི་མུ་སྟེགས་པའི་ལུགས་དགག་པའི་ཕྱིར། མདོ་ལས། འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུར་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་དུ་བྱས་སོ། ། ཞེས་ལུང་ལས་བཤད་པ་གང་ཞེ་ན། འཇིག་ཚོགས་ལ་ལྟ་བའི་རི་བོ་བདག་མེད་རྟོགས་པའི་ཡེ་ཤེས་ཀྱི་རྡོ་རྗེ་ཡིས་བཅོམ་ནས་རྩེ་མོ་ཆེས་མཐོ་བའི་བདག་ཏུ་ལྟ་བ་གང་དག་དང་ལྷན་ཅིག་ཏུ་འཇིག་པར་འགྱུར་བ་འཇིག་ཚོགས་ལ་ལྟ་བའི་རི་བོ་ལྷུན་སྟུག་པ་ལ་གནས་པ་ཇི་སྐད་བཤད་པའི་ཉི་ཤུ་པོ་འདི་དག་གོ །
ལྟ་བའི་རི་བོ་དེ་ཡང་ཡེ་ཤེས་ཀྱི་རྡོ་རྗེ་མ་བབས་པས་ཉིན་རེ་བཞིན་ཉོན་མོངས་པའི་བྲག་རྡོ་འཕེལ་བ་འཁོར་བ་ཐོག་མ་མེད་པ་ནས་འབྱུང་བ་དབང་ཁམས་གསུམ་དུ་མཐོ་བ། ཕྱོགས་ཀྱི་ངོས་མ་ལུས་པ་ལ་ཁྱབ་པ། མ་རིགས་པའི་གསེར་གྱི་ས་གཞི་ལས་འཐོན་པ་ཞིག་གོ ། འདིར་ཀུན་བཏགས་དང་ལྷན་སྐྱེས་ཀྱི་བདག་ཏུ་བཟུང་བ་གང་བཟུང་ཞེ་ན། འཁོར་བ་ཐོག་མ་མེད་པ་ནས་ཞེས་འབྱུང་བས་ན་ལྷན་སྐྱེས་ཀྱི་བདག་ཏུ་ལྟ་བ་བཟུང་ངོ༌། ། བརྗོད་དུ་མེད་པའི་བདག་དགག་པ་ལ་གཉིས་ཏེ། གཞན་གྱི་འདོད་པ་བརྗོད། དེ་ལ་གནོད་བྱེད་བརྗོད། དང་པོ་ནི། མང་པོས་བཀུར་བ་དག་གང་ཟག་ནི་སྐྱེ་བ་དང་འཇིག་པར་འགྱུར་བས་ཕུང་པོ་དང་གཅིག་ཏུ་མི་འཐད་ཅིང་ཕུང་པོ་ལས་མ་གཏོགས་པར་བདག་ཏུ་འཛིན་པ་མ་གྲུབ་པས་གཞན་དུ་ཡང་མི་འཐད་དོ། །
དེ་ཉིད་ཀྱི་ཕྱིར་དེ་ཉིད་གཞན་ཉིད་དུ་བརྗོད་དུ་མེད་དོ། ། རྟག་པ་དང་ཆད་པར་འགྱུར་བས་རྟག་པ་དང་མི་རྟག་པ་ཉིད་དུ་ཡང་བརྗོད་དུ་མེད་དོ། ། སོགས་པ་མྱ་ངན་ལས་འདས་པའི་ཚེ་ཡོད་པ་དང་མེད་པ་ཉིད་དུ་བརྗོད་དུ་མེད་དོ། ། རྫས་སུ་ནི་ཡོད་པ་ཉིད་དེ། བྱེད་པ་པོ་དང་ཟ་བ་པོ་ཉིད་དུ་བརྗོད་པའི་ཕྱིར་དང༌། འཁོར་བ་དང་མྱ་ངན་ལས་འདས་པ་དང༌། བཅིངས་པ་དང་ཐར་པ་དང་འབྲེལ་བ་ཅན་ཡིན་པའི་ཕྱིར། གང་ཟག་དེ་ནི་རང་གི་ངོ་བོས་ཤེས་བྱ་མིན་གྱི། སྐྱེ་མཆེད་དྲུག་ཡུལ་དུ་བྱས་པའི་སྒོ་ནས་ཤེས་པར་བྱེད་པས་རྣམ་པར་ཤེས་པ་དྲུག་གི་ཤེས་བྱར་ཡང་དེ་འདོད་ཅིང༌། དེ་ནི་ངར་འཛིན་གྱི་གཞིར་ཡང་འདོད་པ་ཡིན་ནོ། །
གཉིས་པ་གནོད་བྱེད་བརྗོད་པ་ལ་གསུམ་སྟེ། རྫས་སུ་ཡོད་པར་འདོད་པ་དགག བཏགས་པ་ཙམ་དུ་རྣམ་པར་བཞག དངོས་པོའི་རྟེན་ཅན་ཡིན་པ་དགག དང་པོ་ནི། གལ་ཏེ་དངོས་པོར་གྲུབ་པའི་བདག་འགའ་ཞིག་གྲུབ་པར་གྱུར་ན་གང་ཟག་ཆོས་ཅན། ཕུང་པོ་དང་དེ་ཉིད་དང་གཞན་དུ་བརྗོད་དུ་མེད་པར་ཚད་མས་རྟོགས་པ་ཉིད་མ་ཡིན་པར་ཐལ། གང་གི་ཕྱིར་ན། དངོས་པོར་ཡོད་པའི་ཕྱིར། དཔེར་ན་གཟུགས་ལས་སེམས་དེ་ཉིད་དང་གཞན་དུ་བརྗོད་དུ་མེད་པར་ཚད་མས་མི་རྟོགས་པ་བཞིན།
གཞན་ཡང་ཕུང་པོ་ལས་དེ་ཉིད་དང་གཞན་དུ་བརྗོད་དུ་མེད་པར་མི་འགྱུར་བར་ཐལ། སེམས་ལྟར་རྫས་སུ་གྲུབ་པའི་དངོས་པོ་ཡིན་པའི་ཕྱིར། གཉིས་པ་བཏགས་པ་ཙམ་དུ་རྣམ་པར་བཞག་པ་ནི། གང་གི་ཕྱིར་ཁྱོད་ལྟར་ན་བུམ་པ་རང་གི་གདགས་གཞི་གཟུགས་སོགས་ལས་དེ་ཉིད་དང་གཞན་དུ་བརྗོད་དུ་མེད་པར་འགྱུར་བས་དངོས་པོར་མ་གྲུབ་པར་འདོད་པ་བཞིན་དུ་བདག་གང་ཡིན་པ་དེ་ཡང་ཕུང་པོ་ལས་དེ་ཉིད་དང་གཞན་དུ་བརྗོད་དུ་མེད་པའི་ཕྱིར་རང་གི་ངོ་བོ་ཉིད་ཀྱིས་ཡོད་པ་ཉིད་དུ་གྲུབ་པར་རྟོགས་པར་མི་བྱའི་བཏགས་ཡོད་ཙམ་དུ་ཤེས་པར་བྱའོ། ། གསུམ་པ་དངོས་པོའི་རྟེན་ཅན་ཡིན་པ་དགག་པ་ནི། ཁྱོད་ཀྱི་རྣམ་པར་ཤེས་པ་དངོས་པོར་ཡོད་པས་རང་གི་བདག་ཉིད་ལས་རྫས་གཞན་མིན་པར་འདོད་ཅིང་གཟུགས་ལས་རྫས་གཞན་དུ་འདོད་པ་བཞིན་དུ་དངོས་པོར་གྲུབ་པ་ལ་རྫས་གཅིག་དང་རྫས་ཐ་དད་ཀྱི་རྣམ་པ་དེ་གཉིས་གང་རུང་དུ་མཐོང་བར་འགྱུར་བ་དེའི་ཕྱིར་ཁྱོད་ཀྱི་བདག་ནི་དངོས་པོར་མེད་དེ། དངོས་པོའི་ཆོས་རྫས་གཅིག་དང་རྫས་ཐ་དད་དང་བྲལ་བའི་ཕྱིར། དཔེར་ན་ནམ་མཁའི་མེ་ཏོག་བཞིན་ནོ། ། རྣམ་པར་དཔྱད་ན་གང་ཟག་རྫས་སུ་མི་རིགས་པ་དེའི་ཕྱིར། ངར་འཛིན་གྱི་རྟེན་ཏེ་ཡུལ་བདག་དེ་དངོས་པོར་རིགས་པ་མིན་ནོ། །
གཉིས་པ་དོན་བསྡུ་བ་ནི། ཇི་སྐད་བཤད་པའི་རིགས་པས་བདག་འདི་ནི་ཕུང་པོ་ལས་གཞན་མིན་ལ་ཕུང་པོའི་ངོ་བོའང་མིན་ནོ། ། ཕུང་པོ་ལ་བརྟེན་པ་ཡང་མིན་ལ་ཕུང་པོ་དེ་དང་ལྡན་པ་ཡང་མིན་པར་ཤེས་པར་བྱའོ། ། གསུམ་པ་བརྟེན་ནས་བཏགས་པ་ཙམ་དུ་རྣམ་པར་བཞག་པ་ལ་གཉིས་ཏེ། བཏགས་པར་རྣམ་པར་བཞག་པའི་དགོས་པ། ཇི་ལྟར་བཏགས་པ་དཔེ་ཡིས་སྟོན་པའོ། ། དང་པོ་ནི། རིགས་པའི་རྣམ་དཔྱད་མེད་པར་རྒྱུ་ལ་བརྟེན་ནས་འབྲས་བུ་འདི་འབྱུང་ཙམ་ཞིག་ཁས་ལེན་པ་བཞིན་དུ་འཇིག་རྟེན་གྱི་ཐ་སྙད་གནས་པར་བྱ་བའི་ཕྱིར། བདག་འདི་ནི་ཕུང་པོ་རྣམས་ལ་བརྟེན་ནས་ཐ་སྙད་དུ་བཏགས་པ་ཙམ་དུ་གྲུབ་པར་ཁས་བླངས་པར་བྱ་སྟེ། འཇིག་རྟེན་ན་བདག་ཏུ་ཐ་སྙད་བཏགས་པ་མཐོང་བའི་ཕྱིར་རོ། །
གཉིས་པ་ལ་གཉིས་ཏེ། དཔེ་དོན་སྦྱར་བ་མདོར་བསྟན། དཔེ་ཤིང་རྟ་རྒྱས་པར་བཤད། དཔེས་དོན་མཚོན་པའི་ཚུལ་ལོ། ། དང་པོ་ལ། ཤིང་རྟ་འདི་ནི་རང་གི་ཡན་ལག་འཕང་ལོ་དང༌། འཛེར་བུ་དང་སྲོག་ཤིང་ལ་སོགས་པ་ལས་རྫས་གཞན་དུ་འདོད་པར་རིགས་པ་མ་ཡིན་ཏེ། ཡན་ལག་ལས་གཞན་དུ་མ་དམིགས་པའི་ཕྱིར། གཞན་མིན་པ་གཅིག་ཀྱང་མ་ཡིན་ཏེ། ཉེ་བར་བླང་བྱ་དང་ལེན་པ་པོ་གཅིག་ཏུ་འགྱུར་བའི་སྐྱོན་ཡོད་པའི་ཕྱིར་རོ། །
གཅིག་དང་ཐ་དད་དུ་མེད་པས་ཡན་ལག་དེ་དང་ལྡན་པ་ཡང་མིན་ཞིང་ཡན་ལག་ལ་བརྟེན་པའང་མིན། ཡན་ལག་དག་ཤིང་རྟ་དེར་བརྟེན་པ་ཡང་མིན། ཡན་ལག་འདུས་པ་ཙམ་ཡང་མིན་ལ། དབྱིབས་ཀྱང་མིན་པ་ཇི་ལྟ་བ་བཞིན་བདག་ཀྱང་རིགས་པར་བྱའོ། ། གཉིས་པ་ལ་བཞི་སྟེ། ཤིང་རྟ་དོན་དམ་པ་དགག ཤིང་རྟ་ཀུན་རྫོབ་པ་རྣམ་པར་བཞག རྣམ་པར་དཔྱད་པའི་འབྲས་བུ། རྩོད་པ་སྤོང་བའོ། ། དང་པོ་ལ་གསུམ་སྟེ།
ཚོགས་པ་ཁོ་ན་ཤིང་རྟ་ཡིན་པ་དགག དབྱིབས་དང་ཚོགས་པ་གཉིས་ཀ་ཤིང་རྟ་ཡིན་པ་དགག བྱེ་བྲག་དུ་དབྱིབས་ཤིང་རྟ་ཡིན་པ་དགག་པའོ། ། དང་པོ་ནི། གལ་ཏེ་ཚོགས་ཙམ་ཤིང་རྟར་འདོད་པར་གྱུར་ན་ནི་ཡན་ལག་སིལ་བུར་གནས་པ་སྟེ་སྤུངས་པར་གྱུར་པ་ལ་ཡང་ཤིང་རྟ་ཉིད་ཡོད་པར་འགྱུར་ཏེ། ཡན་ལག་ཚོགས་ཙམ་ནི་དེ་ལའང་ཡོད་པའི་ཕྱིར། གཉིས་པ་ནི། གང་གི་ཕྱིར་ཡན་ལག་ཅན་མེད་ན་དེའི་ཡན་ལག་དག་ཀྱང་མེད་པས་ཡན་ལག་ཚོགས་པའི་དབྱིངས་ཤིང་རྟར་རིགས་པ་ཡང་མིན་ཏེ། ཡན་ལག་ཅན་མེད་ན་ཡན་ལག་ཀྱང་མེད་པའི་ཕྱིར་རོ། ། ཡན་ལག་ཅན་མེད་པ་ནི་རང་ཉིད་ཀྱིས་ཁས་བླངས་པ་ཡིན་ནོ། །
གལ་ཏེ་ཤིང་རྟ་བཤིག་པ་ལ་ཡན་ལག་ཅན་མེད་ཀྱང་ཡན་ལག་དམིགས་པས་མ་ངེས་སོ་ཞེ་ན། ཤིང་རྟ་བཤིག་ནས་ཡན་ལག་སྤུངས་པར་གནས་པ་ཆོས་ཅན། ཤིང་རྟ་མེད་པའི་ཤིང་རྟའི་ཡན་ལག་ཏུ་བདེན་པ་མེད་པར་ཐལ། ཤིང་རྟའི་ཐ་སྙད་ཤེས་པ་དང་མི་ཤེས་པ་གང་གི་ངོར་ཡང་ཤིང་རྟའི་ཡན་ལག་ཏུ་མ་དམིགས་པའི་ཕྱིར། གསུམ་པ་ལ་གཉིས་ཏེ། ཡན་ལག་རེ་རེའི་དབྱིབས་ཤིང་རྟ་ཡིན་པ་དགག ཡན་ལག་ཚོགས་པའི་དབྱིབས་ཤིང་རྟ་ཡིན་པ་དགག དང་པོ་ནི། གལ་ཏེ་དབྱིབས་ཙམ་ཞིག་ཤིང་རྟར་འདོད་ན་དབྱིབས་དེ་ཡན་ལག་སོ་སོ་བ་དག་གམ་ཚོགས་པའི་ཡིན་པར་རྟོག སོ་སོ་བ་དག་གི་ཡིན་པར་འདོད་ན་སྔར་གྱི་དབྱིབས་ཀྱི་ཁྱད་པར་དག་གིའམ།
བཏང་བ་དག་གི་ཡིན་པར་འགྱུར། གལ་ཏེ་ཕྱོགས་དང་པོ་ལྟར་འདོད་ན་མི་རིགས་ཏེ། འདི་ལྟར་ཁྱོད་ཀྱིས་ཡན་ལག་རེ་རེ་བའི་དབྱིབས་ཤིང་རྟའི་སྔར་ན་ཡོད་པར་གྱུར་པ་ཇི་ལྟ་བ་བཞིན་ཤིང་རྟར་རྟོགས་པའི་དུས་ནའང་དེ་བཞིན་དུ་འདོད་ན་ཡན་ལག་སོ་སོ་བའི་བྱེ་བར་གྱུར་པ་དེ་དག་ལ་ཤིང་རྟ་ཡོད་པ་མིན་པ་ཇི་ལྟ་བ་ལྟར་ཤིང་རྟ་བཅས་པའི་དུས་ད་ལྟ་ཡང་ནི་ཤིང་རྟ་ཡོད་པ་མ་ཡིན་པར་འགྱུར་ཏེ། སྔར་ཤིང་རྟ་མ་བཅས་པའི་དུས་ཀྱི་ཡན་ལག་གི་དབྱིབས་དང་ཐ་མི་དད་པའི་ཕྱིར། ཅི་སྟེ་ཕྱོགས་གཉིས་པ་ལྟར་འདོད་ན། སྔར་གྱི་ཡན་ལག་གི་དབྱིབས་ལས་གཞན་ཁོ་ན་ཤིང་རྟར་འགྱུར་བའི་ཕྱིར་ད་ལྟ་ཤིང་རྟ་ཉིད་ཀྱི་དུས་འདིར་སྔར་གྱི་འཕང་ལོ་ལ་སོགས་པའི་དབྱིབས་ལས་ད་ལྟར་གྱི་འཕང་ལོ་ལ་སོགས་པའི་དབྱིབས་ཐ་དད་དུ་ཡོད་པར་འགྱུར་རོ། ། གལ་ཏེ་ཐ་དད་དུ་ཡོད་ན་ནི་ད་ལྟར་གྱི་འཕང་ལོ་ལ་སོགས་པའི་དབྱིབས་འདི་སྔར་གྱི་འཕང་ལོ་སོགས་ཀྱི་དབྱིབས་ལས་ཐ་དད་དུ་གཟུང་དུ་ཡོད་པར་འགྱུར་ན་དེ་ཡང་ཡོད་པ་མིན་ནོ། ། རྒྱུ་མཚན་དེའི་ཕྱིར་ཡན་ལག་གི་དབྱིབས་ཙམ་ཤིང་རྟར་ཡོད་པ་མ་ཡིན་ནོ། ། གཉིས་པ་ཡན་ལག་ཚོགས་པའི་དབྱིབས་ཤིང་རྟ་ཡིན་པ་དགག་པ་ནི། ཅི་སྟེ་ཡན་ལག་ཚོགས་པ་རྣམས་ཀྱི་དབྱིབས་ཁྱད་པར་བ་ཤིང་རྟ་ཡིན་ནོ་སྙམ་ན།
དེ་ཡང་མི་རིགས་ཏེ། གལ་ཏེ་ཚོགས་པ་ཞེས་བྱ་བའི་དངོས་པོ་ཅུང་ཟད་གཅིག་ཡོད་ན་དེའི་རྟེན་ཅན་གྱི་དབྱིབས་གདགས་པར་འགྱུར་བ་ཞིག་ན་གང་གི་ཕྱིར་ཁྱོད་ཀྱི་ལྟར་ན་ཡན་ལག་ཚོགས་པ་དངོས་པོར་གྲུབ་པ་ཅི་ཡང་མེད་པས་ཤིང་རྟའི་དབྱིབས་དེ་ཡན་ལག་ཚོགས་པ་རྣམས་ཀྱི་རྟེན་ཅན་མ་ཡིན་ན་གང་ཞིག་ཅི་ཡང་མ་ཡིན་པའི་ཚོགས་པ་དེ་ལ་བརྟེན་ནས་འདིར་ནི་དབྱིབས་སུ་གདགས་པར་ཡང་ཇི་ལྟར་འགྱུར་ཏེ། ཁྱོད་ལྟར་ན་བཏགས་པ་ནི་རྫས་ཀྱི་རྟེན་ཅན་ཁོ་ན་ཡིན་པའི་ཕྱིར། གཉིས་པ་ཤིང་རྟ་ཀུན་རྫོབ་པ་རྣམ་པར་བཞག་པ་ལ་གསུམ་སྟེ། བདེན་མེད་ཀྱི་དོན་ལ་གདམས་པ་བརྗོད་པ། སྔར་གྱི་རིགས་པས་བདེན་མེད་དུ་བསྟན་པ། ཁྱད་པར་གྱི་ཐ་སྙད་རྣམ་པར་བཞག་པའོ། ། དང་པོ་ནི། ཅི་སྟེ་མི་བདེན་དུ་ཟིན་ཀྱང་ཡན་ལག་ཚོགས་པ་ལ་བརྟེན་ནས་མི་བདེན་པའི་དབྱིབས་སུ་གདགས་པར་འདོད་ན། ཁྱོད་ཀྱིས་མི་བདེན་པའི་དབྱིབས་འདི་ནི་མི་བདེན་པའི་ཚོགས་པ་ལ་བརྟེན་ནས་གདགས་པ་ཇི་ལྟར་འདོད་པ་དེ་ལྟར་དུ་མི་བདེན་པའི་རྒྱུ་མ་རིག་པ་དང༌།
ས་བོན་ལ་བརྟེན་ནས་འབྲས་བུའི་རྣམ་པ་འདུ་བྱེད་དང༌། མྱུ་གུ་མི་བདེན་པའི་རང་བཞིན་ཅན་སྐྱེ་བ་ཡིན་ལ། དེ་བཞིན་དུ་རྒྱུ་དང་འབྲས་བུ་མི་བདེན་པའི་རང་བཞིན་ཅན་ཐམས་ཅད་ཀྱང་ནི་ཤེས་པར་གྱིས་ཤིག འབད་རྩོལ་བརྒྱ་ཕྲག་དག་བྱས་ཀྱང་གང་གི་ཤ་ཟ་བར་མི་ནུས་པའི་རི་དྭགས་ཀྱི་གྲིབ་མ་ལྟ་བུའི་དངོས་པོ་ལ་མངོན་པར་ཞེན་པས་ཅི་ཞིག་བྱ་སྟེ་ཞེན་པར་མི་རིགས་སོ། ། གཉིས་པ་ནི་ཤིང་རྟ་བཀག་པའི་རིགས་པ་འདིས་ནི་གཟུགས་སོགས་རྫས་བརྒྱད་ཀྱི་བཀོད་པ་དེ་ལྟར་གནས་པ་རྣམས་ལ་བློས་བུམ་པའོ་ཞེས་བྱ་བར་ཞེན་པར་རིགས་པ་མ་ཡིན་ནོ། ། གཞན་ཡང་ཇི་སྐད་བཤད་པའི་ཚུལ་གྱིས་མཐའ་བཞི་ལས་སྐྱེ་བ་མེད་པས་ན་གདགས་གཞི་གཟུགས་སོགས་ཀྱང་ཡོད་པ་མ་ཡིན་པ་དེའི་ཕྱིར་ཡང་བུམ་པ་གཟུགས་སོགས་ཀྱི་རྟེན་ཅན་དུ་མི་རིགས་པས་གཟུགས་སོགས་དེ་དག་གི་དབྱིབས་ཀྱི་ཁྱད་པར་གྱི་བདག་ཉིད་མ་ཡིན་ནོ། ། གལ་ཏེ་ཇི་སྐད་བཤད་པའི་ཚུལ་དུ་རྣམ་པ་བདུན་གྱིས་བཙལ་བ་ན་ཤིང་རྟ་མེད་པས་འཇིག་རྟེན་ཤིང་རྟའི་སྒོ་ནས་ཐ་སྙད་འདོགས་པ་རྒྱུན་ཆད་པར་འགྱུར་རོ་ཞེ་ན། ཉེས་པ་འདི་ཁྱོད་ལ་ཡང་འགྱུར་ཏེ་རྣམ་པ་བདུན་གྱིས་བཙལ་བ་ན་ཤིང་རྟ་མི་འཐད་ཅིང་ཁྱོད་ཀྱིས་རྣམ་པར་དཔྱད་ནས་དངོས་པོ་རྣམས་འགྲུབ་པར་འཇོག་པའི་ཕྱིར་རོ། ། ཁོ་བོ་ཅག་ལ་ནི་ཉེས་པ་འདི་མེད་དེ། གང་གི་ཕྱིར་ན་ཤིང་དེ་ནི་དེ་ཁོ་ན་ཉིད་དུའམ་འཇིག་རྟེན་དུ་ཡང་རིགས་པ་རྣམ་པ་བདུན་གྱིས་བཙལ་ན་གྲུབ་པར་འགྱུར་བ་མིན་མོད་ཀྱི།
འོན་ཀྱང་རིགས་པའི་རྣམ་དཔྱད་མེད་པར་འཇིག་རྟེན་གྱི་ཐ་སྙད་ཉིད་ལ་ལྟོས་ནས་ཤིང་རྟ་འདིར་རང་གི་ཡན་ལག་འཕང་ལོ་ལ་སོགས་པ་ལ་བརྟེན་ནས་ཤིང་རྟ་འོན་ཅིག་ཅེས་སོགས་ཀྱི་ཐ་སྙད་འདོགས་པ་ཡིན་པས་སོ། ། དེས་ན་ཁོ་བོ་ཅག་གི་ཕྱོགས་ལ་འཇིག་རྟེན་ཐ་སྙད་རྒྱུན་ཆད་པར་མི་འགྱུར་ལ། ཕ་རོལ་པོས་ཀྱང་འདི་ཉིད་ཁས་བླང་བར་བྱ་བ་ཡིན་ནོ། ། གསུམ་པ་ཁྱད་པར་གྱི་ཐ་སྙད་རྣམ་པར་བཞག་པ་ནི། འཇིག་རྟེན་གྱི་གྲགས་པའི་སྒོ་ནས་ཤིང་རྟའི་ཐ་སྙད་འདོགས་པར་མ་ཟད་ཀྱི་མིང་གི་ཁྱད་པར་ཡང་འཇིག་རྟེན་ལ་གྲགས་པའི་སྒོ་ནས་ཁས་བླང་བར་བྱ་སྟེ། འདི་ལྟར་འགྲོ་བ་སྟེ་འཇིག་རྟེན་པའི་ངོར་ཤིང་རྟ་དེ་ཉིད་འཕང་ལོ་ལ་སོགས་པའི་ཡན་ལག་ལ་ལྟོས་ནས་ཡན་ལག་ཅན་དང་ཡང་དེའི་ཆ་ཤས་ལ་ལྟོས་ནས་ཆ་ཤས་ཅན་དང༌། ཤིང་རྟ་དེ་ཉིད་བྱ་བ་ལ་ལྟོས་ནས་བྱེད་པ་པོ་ཞེས་བསྙད་པ་ཡིན་ལ། སྐྱེ་བོ་རྣམས་ལ་བླང་བྱ་ལ་ལྟོས་ནས་ལེན་པ་པོ་ཉིད་དུ་གྲུབ་པར་བརྗོད་པ་ཡིན་ནོ། ། རང་གི་སྡེ་བ་གང་དག་མདོ་ལས། ལས་ཡོད་ཀྱི་བྱེད་པ་པོ་ནི་མེད་དོ། །
ཞེས་གསུངས་པའི་དོན་ཁོང་དུ་མ་ཆུད་པར་ཡན་ལག་ཙམ་ཡོད་ཀྱི་ཡན་ལག་ཅན་ཡོད་པ་མ་ཡིན་པ་དང༌། ཆ་ཤས་ཡོད་ཀྱི་ཆ་ཤས་ཅན་མེད་པ་དང༌། ལས་ཡོད་ཀྱི་བྱེད་པ་པོ་ནི་མེད་དོ། ། ཞེས་སོགས་ཐ་སྙད་ལ་བསྐུར་བ་འདེབས་པར་འགྱུར་བས་འཇིག་རྟེན་ན་རབ་ཏུ་གྲགས་པའི་ཀུན་རྫོབ་ལས་དང་བྱེད་པ་པོ་ལ་སོགས་པ་མ་བརླག་ཅིག་ཅེས་བཟློག་པར་བྱ་བ་ཁོ་ནའོ། ། གསུམ་པ་རྣམ་པར་དཔྱད་པའི་འབྲས་བུ་བསྟན་པ་ནི། འཇིག་རྟེན་གྱི་ཀུན་རྫོབ་འདི་རྣམ་པར་དཔྱད་ན་ཡོད་པ་མ་ཡིན་ཞིང༌། མ་བཏགས་གྲགས་པ་ཙམ་དུ་ཡོད་པའི་ཕྱིར། རྣལ་འབྱོར་པས་ཕྱོགས་བདུན་དུ་དཔྱོད་པའི་རིགས་པའི་རིམ་པ་འདི་ཉིད་ཀྱིས་རྣམ་པར་དཔྱོད་ན་དེ་ཁོ་ན་ཉིད་ཀྱི་གཏིང་དཔོག་པར་འགྱུར་རོ། ། ཇི་ལྟར་ཞེ་ན། ཤིང་རྟ་ཞེས་བྱ་བ་རང་བཞིན་གྱིས་གྲུབ་པ་ཡོད་ན།
རྣམ་པ་བདུན་ལས་གང་ཡང་རུང་བ་ཞིག་ཏུ་འགྱུར་ན་རྣམ་པ་བདུན་གྱིས་བཙལ་ན་མེད་པ་གང་ཡིན་པ་དེ་ཇི་ལྟ་ཇི་ལྟ་བུར་ཡོད་ཅེས་རྣལ་འབྱོར་པས་ཤིང་རྟ་འདི་ཡི་ཡོད་པ་མི་རྙེད་པ་དེས་ན་དེ་ཁོ་ན་ཉིད་ཀྱི་དོན་ལ་བདེ་བླག་ཏུ་འཇུག་པར་འགྱུར་བས་སོ། ། འང་གི་སྒྲས་ནི་ཀུན་རྫོབ་ཉམས་པར་ཡང་མི་འགྱུར་ཏེ། རྣམ་པར་དཔྱད་ན་མེད་པ་ཡིན་གྱི་མ་བརྟག་གྲགས་པ་ཙམ་དུ་ཀུན་རྫོབ་འཇོག་པའི་ཕྱིར་རོ། ། འདིས་ནི་དོན་དམ་དུ་མེད་པ་དང་ཀུན་རྫོབ་ཏུ་ཡོད་པ་མི་འགལ་བར་བསྟན་པས་ན་དབུ་མའི་གནད་བསྟན་པར་རིག་པར་བྱའོ། ། ཤིང་རྟ་དཔྱད་པའི་སྐབས་འདིར་ཤིང་རྟ་དེའི་གྲུབ་པའི་ཚུལ་མ་བརྟག་གྲགས་པ་ཙམ་དུ་གྲུབ་པར་ཇི་ལྟར་བཤད་པ་དེ་བཞིན་དུ་འདོད་པར་བྱའོ། ། བཞི་པ་རྩོད་པ་སྤང་བ་ནི། རྣལ་འབྱོར་པས་ཤིང་རྟ་མ་དམིགས་ལ་རག་མོད། ཡན་ལག་ཚོགས་པ་ཙམ་ཞིག་ཡོད་པ་ཡིན་ནོ་ཞེ་ན། སྣམ་བུ་ཚིག་པའི་ཐལ་བ་ལ་སྣལ་མ་འཚོལ་བ་ཁྱོད་ནི་བཞད་གད་དུ་བྱ་བར་རིགས་ཏེ། རིགས་པས་དཔྱད་ནས་ཤིང་རྟ་ཉིད་ཡོད་པ་མིན་པ་དེའི་ཚེ་ཡན་ལག་ཅན་གྱི་ཤིང་རྟ་ཡོད་མེད་པས་དེའི་ཡན་ལག་ཀྱང་ཡོད་པར་ག་ལ་འགྱུར།
གལ་ཏེ་ཤིང་རྟ་ཞིག་ཀྱང་འཕང་ལོ་ལ་སོགས་པ་དམིགས་པས་ན་ཡན་ལག་ཅན་མེད་ན་ཡན་ལག་ཅན་མེད་པར་ཇི་ལྟར་བརྗོད་ཅེ་ན། མ་ཡིན་ཏེ། ཤིང་རྟ་རྟོག་པ་པོའི་ཁོ་ནས་འཕང་ལོ་ལ་སོགས་པ་ཤིང་རྟའི་ཡན་ལག་ཏུ་རྟོག་གི་ཤིང་རྟ་མི་ཤེས་པ་དག་ནི་ཤིང་རྟའི་ཡན་ལག་ཏུ་རྟོག་པ་མ་ཡིན་པས་ཡན་ལག་ཅན་མེད་ན་ཡན་ལག་ཀྱང་མེད་པར་གྲུབ་བོ། ། གཞན་ཡང་དོན་འདི་ནི་དཔེ་ལས་ཤེས་པར་བྱ་སྟེ། ཤིང་རྟ་རིལ་པོ་མེས་ཚིག་ན་ཡན་ལག་འཕང་ལོ་ལ་སོགས་མེད་པ་དཔེ་དེ་བཞིན་དུ་རྣམ་པར་དཔྱོད་པའི་བུད་ཤིང་ལས་བྱུང་བའི་བློ་གྲོས་ཀྱི་མེས་ཡན་ལག་ཅན་གྱི་ཤིང་རྟ་མ་ལུས་པ་བསྲེགས་པ་དེའི་ཡན་ལག་ཀྱང་དམིགས་པར་མི་འགྱུར་ཏེ། ཡན་ལག་མ་ལུས་པ་རྣམ་དཔྱོད་ཀྱི་མེས་ངེས་པར་བསྲེགས་པའི་ཕྱིར་རོ། ། གསུམ་པ་དཔེས་དོན་མཚོན་པ་ལ་གཉིས་ཏེ། དཔེ་དང་དོན་སྦྱར་བ་དངོས། ངོ་བོ་ཉིད་ཀྱིས་གྲུབ་པ་དགག་པའོ། ། དང་པོ་ནི།
ཇི་ལྟར་འཕང་ལོ་ལ་སོགས་པ་ལ་བརྟེན་ནས་ཤིང་རྟར་འདོགས་ཤིང་འཕང་ལོ་ལ་སོགས་པ་དག་ཉེ་བར་ལེན་པ་ཡིན་ལ། ཤིང་རྟ་ཉེ་བར་ལེན་པ་པོའི་ཡིན་པ་དེ་བཞིན་དུ་འཇིག་རྟེན་གྱི་གྲགས་པ་ལ་བརྟེན་ནས་ཕུང་པོ་ལྔ་དང༌། ཁམས་དང་སྐྱེ་མཆེད་དྲུག་ལ་རྟེན་ནས་བདག་ཏུ་འདོགས་ཤིང་ཕུང་པོ་ཉེ་བར་བླང་བྱ་ཡིན་ལ། བདག་ཉེ་བར་ལེན་པ་པོ་ཉིད་དུ་འདོད་དོ། ། འདིའི་ལས་དང་བྱེད་པ་པོའི་རྣམ་པར་བཞག་པ་ཡང་ཤིང་རྟ་ལྟར་ཁས་བླངས་པར་བྱའོ་ཞེས་བཤད་པ་ཉེར་ལེན་ལས་ཡིན་ལ་བདག་འདི་ནི་བྱེད་པ་པོའང་ཡིན་པར་རྣམ་པར་བཞག་གོ ། གཉིས་པ་ནི་བདག་འདི་ནི་སྔར་བྱུང་བ་ད་ལྟར་ཡང་ཡོད་པའི་བརྟན་པ་མིན་ཞིང༌། མ་བྱུང་བ་ལས་བྱུང་བའི་མི་བརྟན་པ་ཉིད་ཀྱང་མིན། འདི་ནི་སྐྱེ་འཇིག་བྱེད་པ་ཡང་མིན། འདི་ལ་རྟག་པ་ཉིད་དང་མི་རྟག་པ་ལ་སོགས་པ་ཉིད་ཀྱང་ཡོད་པ་མིན་ལ། ཕུང་པོ་དང་དེ་ཉིད་དང་གཞན་ཉིད་དུ་ཡང་མེད་དེ།
བཏགས་པ་ཙམ་དུ་ཟད་པས་དངོས་པོར་ཡོད་པ་མ་ཡིན་པའི་ཕྱིར། ཇི་སྐད་དུ། མདོ་ལས། མི་ཟད་པ་ཡི་ཆོས་བཞི་ནི། ། འཇིག་རྟེན་མགོན་གྱིས་བསྟན་པ་སྟེ། ། སེམས་ཅན་མྱ་འདས་བྱང་ཆུབ་སེམས། ། དེ་བཞིན་སངས་རྒྱས་ཆོས་རྣམས་སོ། ། གལ་ཏེ་དེ་དག་རྫས་ཡོད་ན། ། དེ་དག་ཡོངས་སུ་ཟད་གྱུར་གྲང༌། ། མེད་པ་དེ་དག་མི་ཟད་དེ། །
དེ་ཕྱིར་དེ་དག་ཟད་མེད་གསུངས། ། ཞེས་འབྱུང་ངོ༌། ། བསྟན་བཅོས་ཀྱི་རིགས་པས་ཀྱང་མི་འཐད་དེ། ཇི་སྐད་དུ་རྩ་བ་ལས། འདས་པའི་དུས་ན་བྱུང་གྱུར་ཞེས། ། བྱ་བ་འདི་ནི་མི་འཐད་དོ། ། སྔོན་ཚེ་རྣམས་སུ་གང་བྱུང་བ། ། དེ་ཉིད་འདི་ནི་མ་ཡིན་ནོ། ། དེ་ཉིད་བདག་ཏུ་འགྱུར་སྙམ་ན། ། ཉེ་བར་ལེན་པ་ཐ་དད་འགྱུར། །
ཞེས་སོ། ། མི་འབྱུང་བ་ཉིད་ཀྱང་མི་འཐད་དེ། རྩ་བ་ལས། ཉེ་བར་ལེན་ཉིད་བདག་མ་ཡིན། ། དེ་འབྱུང་བ་དང་འཇིག་པ་ཡིན། ། ཉེ་བར་བླང་བ་ཇི་ལྟ་བུར། ། ཉེ་བར་ལེན་པོ་ཡིན་པར་འགྱུར། ། ཞེས་པ་དང༌། མ་བྱུང་བ་ལས་འབྱུང་མིན་ཏེ། ། འདི་ལ་སྐྱོན་དུ་ཐལ་བར་འགྱུར། །
བདག་ནི་བྱས་པར་འགྱུར་བ་དང༌། ། འབྱུང་བའང་རྒྱུ་མེད་ཅན་དུ་འགྱུར། ། ཞེས་སོ། ། སྐྱེ་འཇིག་ཉིད་དུའང་མི་འཐད་དེ། གལ་ཏེ་ཕུང་པོ་བདག་ཡིན་ན། ། སྐྱེ་དང་འཇིག་པ་ཅན་དུ་འགྱུར། ། ཞེས་འབྱུང་བས་སོ། ། དེ་ཉིད་ཀྱི་ཕྱིར་རྟག་པ་དང་མི་རྟག་པ་ཉིད་དུ་མི་འཐད་དེ། རྟག་དང་མི་རྟག་ལ་སོགས་བཞི། ། ཞི་བ་འདི་ལ་ག་ལ་ཡོད། །
ཅེས་སོ། ། ཕུང་པོ་དང་དེ་ཉིད་དང་གཞན་ཉིད་དུའང་མེད་དེ། ཇི་སྐད་དུ། གལ་ཏེ་ཕུང་པོ་བདག་ཡིན་ན། ། སྐྱེ་དང་འཇིག་པ་ཅན་དུ་འགྱུར། ། གལ་ཏེ་ཕུང་པོ་རྣམས་ལས་གཞན། ། ཕུང་པོའི་མཚན་ཉིད་མེད་པར་འགྱུར། ། ཞེས་སོ། ། བཞི་པ་མ་རིག་པའི་དབང་གིས་རྙེད་པའི་ཚུལ་ནི། རྣམ་པ་བདུན་གྱིས་བཙལ་ན་ཡོད་པ་མ་ཡིན་ན།
བདག་གི་ཐ་སྙད་འདི་གང་ལས་རྙེད་ཅེ་ན། མི་དང་དུད་འགྲོ་ལ་སོགས་པའི་འགྲོ་བ་རྣམས་ཡུལ་གང་ལ་རྟག་ཏུ་ངར་འཛིན་གྱི་བློ་རབ་ཏུ་འབྱུང་བ་གང་ཡིན་པ་དེ་བདག་ཡིན་པར་རིག་པར་བྱ་ཞིང༌། བདག་དེའི་ལོངས་སྤྱོད་བྱ་མིག་སོགས་ནང་དང༌། གཟུགས་སོགས་ཕྱི་རོལ་གྱི་ཆོས་གང་ཡིན་པ་དེར་ང་ཡིར་འཛིན་པའི་བློ་འབྱུང་བའི་བདག་དེ་ནི་མ་བརྟག་གྲགས་པའི་ངོར་གཏི་མུག་གི་རྒྱུ་ལས་རྙེད་པ་ཡིན་གྱི་རང་གི་ངོ་བོས་གྲུབ་པ་ནི་མ་ཡིན་ནོ། ། ལྔ་པ་བདག་མེད་པ་བསྒོམས་པས་གྲོལ་བའི་ཚུལ་ནི། གཏི་མུག་གི་རྒྱུ་ལས་བདག་ཉིད་ཐ་སྙད་འདོགས་ཤིང་རིགས་པས་དཔྱད་ན་ཡོད་པ་མ་ཡིན་པ་དེ་ཉིད་ཀྱི་ཕྱིར་རྣལ་འབྱོར་པ་དག་གིས་བདག་རྣམ་པ་ཐམས་ཅད་དུ་མ་དམིགས་ལ་དེ་མ་དམིགས་ན་ཡང་བདག་གི་བ་དམིགས་པར་མི་འགྱུར་རོ། ། ཇི་ལྟར་བདག་མེད་ན་བདག་གི་བ་ཡང་མེད་ཅེ་ན། གང་གི་ཕྱིར་བྱེད་པ་པོ་མེད་པ་ཅན་གྱི་ལས་མེད་པ་དེའི་ཕྱིར་བདག་མེད་པར་བདག་གི་བ་ཡོད་པ་མིན་ནོ། ། རྒྱུ་མཚན་དེའི་ཕྱིར་རྣལ་འབྱོར་པ་དེས་ཐམས་ཅད་ལ་བདག་གིས་སྟོང་པར་ལྟ་ཞིང་བདག་མེད་རྟོགས་པའི་ལྟ་བ་དེ་ཉིད་ཐབས་ཏིང་ངེ་འཛིན་ལ་བརྟེན་ནས་གུས་སྦྱོར་དང་རྟག་སྦྱོར་གཉིས་ཀྱིས་མཐར་ཐུག་པར་ཐོབ་པ་ན། ཉེས་པ་ཐམས་ཅད་ཀྱི་རྩ་བ་བདག་ཏུ་འཛིན་པ་བཅད་ནས་ཉོན་མོངས་པ་མི་སྐྱེ་བའི་ཆོས་ཅན་དུ་བྱས་ཏེ་འཁོར་བར་སྐྱེ་བའི་ལས་བསགས་པ་མེད་པས་ཡང་སྲིད་ལེན་པ་མེད་པར་རྣམ་པར་གྲོལ་བར་འགྱུར་རོ། །
ཇི་སྐད་དུ། ནང་དང་ཕྱི་རོལ་ཉིད་དག་དང༌། ། བདག་དང་བདག་གི་སྙམ་ཟད་ན། ། ཉེ་བར་ལེན་པ་འགག་འགྱུར་ཞིང༌། ། དེར་ཟད་པས་ན་སྐྱེ་བ་ཟད། ། ཅེས་གསུངས་སོ། ། བྱང་ཆུབ་སེམས་དཔའ་རྣམས་ནི་བདག་མེད་མཐོང་དུ་ཟིན་ཀྱང་སྙིང་རྗེའི་དབང་གིས་བྱང་ཆུབ་བར་དུ་སྲིད་པའི་རྒྱུན་ཡོངས་སུ་བཟུང་སྟེ་ཐབས་མཁས་བསོད་ནམས་ཚོགས་ཀྱིས་བླ་ན་མེད་པའི་བྱང་ཆུབ་མངོན་དུ་བྱེད་པས་ན་མཁས་པ་དག་གིས་ལུས་དང་སྲོག་ལ་བབ་ཀྱང་ཇི་སྐད་བཤད་པའི་བདག་མེད་པར་ཡོངས་སུ་བཙལ་བར་བྱའོ། ། དྲུག་པ་བརྟག་པ་གཞན་ལ་སྦྱར་བ་ལ་གཉིས་ཏེ། ཡན་ལག་ལ་སོགས་པ་ཆོས་གཞན་ལ་སྦྱར་བ་དང༌། བྱེ་བྲག་ཏུ་རྒྱུ་འབྲས་ལ་སྦྱར་བའོ། །
དང་པོ་ནི། གང་དག་བུམ་པ་དང༌། སྣམ་བུ་དང༌། རེ་ལྡེ་དང༌། དམག་དང༌། ནགས་ཚལ་དང༌། ཕྲེང་བ་དང༌། ལྗོན་ཤིང་དང༌། ཁང་ཁྱིམ་དང༌། ཤིང་རྟ་དང༌།
བྲན་དང༌། མགྲོན་གནས་ལ་སོགས་པའི་དངོས་པོ་རྣམས་རྣམ་པ་བདུན་གྱིས་བཙལ་བས་ཡོད་པ་མ་ཡིན་ཞིང་དེ་ལས་གཞན་དུ་གྱུར་པ་འཇིག་རྟེན་གྲགས་པའི་སྒོ་ནས་ཡོད་པ་ཡིན་ནོ། ། དེའི་རིགས་ཅན་གྱི་དངོས་པོ་གཞན་ཡང་དེ་བཞིན་དུ་ཐ་སྙད་ཀྱི་སྒོ་ནས་སྐྱེ་བ་འཛིན་པ་འདིས་རྙེད་པ་དེ་རྣམས་རྟོགས་པར་བྱ་སྟེ། གང་གི་ཕྱིར་ན་འཇིག་རྟེན་ང་དང་ལྷན་ཅིག་རྩོད་ཀྱི་ང་ནི་འཇིག་རྟེན་དང་མི་རྩོད་དོ། ། ཞེས་བྱ་བའི་ལུང་ལས་ནི། ཐུབ་དབང་དེ་ནི་འཇིག་རྟེན་དང་ལྷན་ཅིག་མི་རྩོད་དེ་འཇིག་རྟེན་གྱི་ཐ་སྙད་ལ་དགག་པ་མི་མཛད་པར་འཇིག་རྟེན་གྱི་ཐ་སྙད་ཞལ་གྱིས་བཞེས་པའི་ཕྱིར། ཡང་འཇིག་རྟེན་པ་དག་དངོས་པོ་རྣམས་ལ་གང་དག་གི་སྒོ་ནས་ཇི་ལྟར་ཐ་སྙད་འདོགས་ཤེ་ན། བུམ་པ་ལ་སོགས་པའི་དོན་དེ་དག་གི་མེ་རིས་སྔོ་བསངས་ལ་སོགས་པའི་ཡོན་ཏན་ལ་ལྟོས་ནས་བུམ་པ་ལ་ཡོན་ཏན་ཅན་དང༌། ཡོན་ཏན་ཅན་ལ་ལྟོས་ནས་ཀྱང་ཡོན་ཏན་རྣམ་པར་འཇོག་ལ་དེ་བཞིན་དུ་མགྲིན་པ་དང་ལྟོ་བ་ལ་སོགས་པའི་ཡན་ལག་ལ་ལྟོས་ནས་ཡན་ལག་ཅན་དང༌། ལྟོ་བ་ལྡིར་བ་དང༌།
མཆུ་འཕྱང་བ་ལ་སོགས་པའི་མཚན་ཉིད་ལ་ལྟོས་ནས་མཚན་གཞི་དང༌། ཡུལ་ལ་མངོན་པར་ཞེན་པའི་འདོད་ཆགས་ལ་ལྟོས་ནས་དེའི་རྟེན་ལ་འདོད་ཆགས་ཅན་དང༌། བུད་ཤིང་ལ་སོགས་པའི་བསྲེག་བྱ་དང༌། མེ་ལ་སོགས་པའི་སྲེག་བྱེད་ལ་སོགས་པར་ཐ་སྙད་འདོགས་པ་དེ་རྣམས་ལ་ཤིང་རྟའི་རྣམ་དཔྱད་བྱས་པས་རྣམ་པ་བདུན་གྱིས་བཙལ་བཙལ་བ་ན་ཡོད་པ་མིན་ཤིང༌། རྣམ་དཔྱད་བྱས་པ་དེ་ལས་གཞན་དུ་གྱུར་པ་སྟེ་རྣམ་དཔྱད་མེད་པར་འཇིག་རྟེན་གྲགས་པའི་སྒོ་ནས་ཡོད་པ་ཡིན་ནོ། ། གཉིས་པ་བྱེ་བྲག་ཏུ་རྒྱུ་འབྲས་ལ་སྦྱོར་བ་ལ་བཞི་སྟེ། རྒྱུ་འབྲས་ལྟོས་གྲུབ་ཏུ་སྦྱར་བ། རང་བཞིན་གྱིས་གྲུབ་པ་དགག་པ། རང་ཕྱོགས་སྐྱོན་མེད་པར་བརྗོད་པ། གཞན་གྱིས་སྨྲས་པའི་སྐྱོན་སྤངས་པའོ། །
དང་པོ་ནི། ཡན་ལག་ལ་སོགས་པ་རྣམས་ཕན་ཚུན་ལྟོས་གྲུབ་ཡིན་པ་འབའ་ཞིག་ཏུ་མ་ཟད་ཀྱི་རྒྱུ་དང་འབྲས་བུ་གཉིས་ཀྱང་ཕན་ཚུན་ལྟོས་པ་ཡིན་ནོ་ཞེས་བཤད་པ། གལ་ཏེ་ས་བོན་ལ་སོགས་པའི་རྒྱུ་ཡིས་བསྐྱེད་པར་བྱ་བ་སྐྱེད་པ་དེ་ལྟ་ན་ས་བོན་སོགས་དེ་རྒྱུ་ཡིན་ཞིང༌། གལ་ཏེ་སྐྱེད་པར་མི་བྱེད་ན་ནི་འབྲས་བུ་སྐྱེད་པ་དེ་མེད་པས་ས་བོན་སོགས་དེ་རྒྱུར་འཇོག་པའི་རྒྱུ་མེད་པ་ཅན་དུ་ཐལ་བར་འགྱུར་རོ། ། འབྲས་བུ་ཡང་ནི་རྒྱུ་ཡོད་པར་གྱུར་ན་སྐྱེས་བར་འགྱུར་བ་དེའི་ཕྱིར་ཕན་ཚུན་ལྟོས་ནས་གྲུབ་པས་ངོ་བོ་ཉིད་ཀྱིས་ཡོད་པ་མ་ཡིན་ནོ། ། གཉིས་པ་ནི། རྒྱུ་དང་འབྲས་བུ་གཉིས་པོ་གང་ལས་རྒྱུ་གང་ཞིག་ལས་འབྲས་བུར་འཇོག་པར་འགྱུར་བ་དང༌། འབྲས་བུ་གང་ཞིག་ལས་རྒྱུར་འཇོག་པར་འགྱུར་བའི་རྒྱུ་འབྲས་གཉིས་ལས་སྔར་གང་ཞིག་འགྲུབ་པར་འགྱུར་བ་དེ་སྨྲོས་ཤིག གལ་ཏེ་རྒྱུ་སྔར་གྲུབ་ན་ནི་རྒྱུ་ནི་རྒྱུའོ་ཞེས་སོགས་རྣམ་པར་འཇོག་བྱེད་ཀྱི་རྒྱུ་མེད་པར་འགྱུར་ཏེ། རྒྱུ་འབྲས་བུ་མེད་པའི་སྔ་རོལ་དུ་གྲུབ་པའི་ཕྱིར་རོ། །
འབྲས་བུ་སྔར་གྲུབ་པ་ནི་འབྲས་བུ་རྒྱུ་མེད་དུ་འགྱུར་ཏེ། རྒྱུ་ལས་མ་སྐྱེས་པའི་ཕྱིར་རོ། ། གཞན་ཡང་རྒྱུས་འབྲས་བུ་རང་བཞིན་གྱིས་གྲུབ་པ་སྐྱེད་ན་ཕྲད་ནས་སྐྱེད་དམ་མ་ཕྲད་པར་སྐྱེད་དྲང༌། གལ་ཏེ་ཁྱོད་ཀྱིས་རྒྱུ་ཡིས་ཕྲད་ནས་འབྲས་བུ་སྐྱེད་པར་བྱེད་ན་ནི། དེའི་ཚེ་རྒྱ་མཚོ་དང་ཆུ་ཀླུང་ཕྲད་པ་ལྟར་ནུས་པ་དབྱེར་མེད་དུ་གྱུར་པས་འདི་ནི་སྐྱེད་བྱེད་དེ། འདི་ནི་འབྲས་བུའོ་ཞེས་ཐ་དད་དུ་བཟུང་དུ་མེད་པར་འགྱུར་རོ། ། སོ་སོར་ཏེ་མ་ཕྲད་པར་སྐྱེད་ན་ནི་རྒྱུ་དང་རྒྱུ་མིན་པ་རྣམས་དང༌། རང་གི་འབྲས་བུ་སྐྱེད་མི་བསྐྱེད་ཀྱི་ཁྱད་པར་མེད་པར་འགྱུར་ཏེ། མ་ཕྲད་པས་ན་རང་གི་འབྲས་བུ་མ་ཡིན་པ་མི་སྐྱེད་པ་ལྟར་དུ་རང་གི་བསྐྱེད་བྱ་ཡིན་པ་དང་མ་ཡིན་པ་གཉིས་ཀ་དང་མི་ཕྲད་པར་མཚུངས་པའི་ཕྱིར། མ་ཕྲད་ཀྱང་སྐྱེད་ན་ནི་རིལ་སྐྱེད་པར་འགྱུར་རོ། །
ཕྲད་མ་ཕྲད་ཀྱི་རྟོག་པ་གཉིས་པོ་འདི་དག་སྤངས་ནས་རྟོག་པ་གསུམ་པ་གཞན་ཡང་ཁྱོད་ལ་ཡོད་པར་འགྱུར་བ་མ་ཡིན་པས་རང་བཞིན་གྱིས་གྲུབ་པའི་རྒྱུས་མི་སྐྱེད་པ་ཁོ་ནའོ། ། ཁྱོད་ཀྱིས་རྒྱུས་འབྲས་བུ་སྐྱེད་པར་མི་བྱེད་པ་དེའི་ཕྱིར་འབྲས་བུ་ཞེས་བྱ་བ་ཡང་ཡོད་པ་མིན་ནོ། ། རྒྱུས་འབྲས་བུ་མི་སྐྱེད་པ་དེའི་ཚེ་འབྲས་བུ་མེད་པས་འབྲས་བུ་དང་བྲལ་བའི་རྒྱུ་ནི་རྒྱུའོ་ཞེས་རྣམ་པར་འཇོག་པར་བྱེད་པའི་རྒྱུ་མེད་པ་ཅན་དུ་འགྱུར་ཏེ། རྒྱུ་ནི་འབྲས་བུ་ལ་ལྟོས་པའི་ཕྱིར། རྒྱུ་མེད་པར་ཡོད་པར་འདོད་པའང་རིགས་པ་མིན་ནོ། ། དེའི་ཕྱིར་རྒྱུ་དང་འབྲས་བུ་གཉིས་རང་བཞིན་གྱིས་ཡོད་པའང་མིན་ནོ། ། གསུམ་པ་རང་ཕྱོགས་ལ་སྐྱོན་མེད་པར་བརྗོད་པ་ནི། ཁྱོད་ཀྱི་ཇི་ལྟར་ཞེ་ན་གང་གི་ཕྱིར་རྒྱུ་དང་འབྲས་བུ་གཉིས་ཆར་ཡང་ནི་སྒྱུ་མ་དང་འདྲ་བར་རང་བཞིན་ཡོད་པ་མ་ཡིན་ཞིང༌། རང་བཞིན་མེད་ཀྱང་རབ་རིབ་ཅན་གྱིས་དམིགས་པའི་སྐྲ་ཤད་ལྟར་མ་དཔྱད་པའི་བློ་ངོར་སྣང་བ་ཙམ་ཡིན་པ་དེའི་ཕྱིར་ཕྲད་པ་དང་མ་ཕྲད་པ་ལ་སོགས་པ་བརྟགས་ནས་གནོད་བྱེད་བརྗོད་པ་དག་གིས་བདག་ལ་སྐྱོན་དུ་མི་འགྱུར་ཞིང་འཇིག་རྟེན་པའི་རྒྱུ་འབྲས་ཀྱི་དངོས་པོ་རྣམས་ཀྱང་སྣང་ཚོད་དུ་ཡོད་པས་ཐམས་ཅད་གྲུབ་བོ། ། བཞི་པ་གཞན་གྱིས་སྨྲས་པའི་སྐྱོན་སྤོང་བ་ལ་གཉིས་ཏེ།
ཐལ་བ་བརྗོད་པ་དང༌། སྐྱོན་སྤང་བརྗོད་པའོ། ། དང་པོ་ནི། འདིར་སྐྱོན་སྨྲ་བ་དག་གིས་སྨྲས་པ། ཁྱོད་ཀྱི་སུན་འབྱིན་འདིས་སུན་དབྱུང་བྱ་ཕྲད་ནས་སུན་འབྱིན་ནམ་མ་ཕྲད་པར་ཡིན་ཞེས་ཉེས་པ་འདི་ནི་དབུ་མ་པ་ཁྱོད་ལའང་འགྱུར་བ་མ་ཡིན་ནམ། གལ་ཏེ་ཕྲད་ནས་སུན་འབྱིན་པར་བྱེད་ན་ནི་སུན་འབྱིན་དང་སུན་དབྱུང་བྱ་ཐ་དད་དུ་མེད་པའི་ཉེས་པ་དེ་ཉིད་དུ་འགྱུར་རོ། ། མ་ཕྲད་པར་ཡིན་ན་ཡང་རིལ་སུན་འབྱིན་པའི་ཉེས་པ་དེ་ཉིད་དུ་འགྱུར་རོ། ། ཕྲད་མ་ཕྲད་ཀྱི་རྟོག་པ་གཉིས་པོ་འདི་དག་སྤངས་ནས་རྟོག་པ་གསུམ་པོ་གཞན་ཡང་ཡོད་པར་འགྱུར་བ་མ་ཡིན་ནོ། ། གང་གི་ཚེ་ཕྲད་ནས་སམ་མ་ཕྲད་པར་སྐྱེ་ཞེས་དེ་སྐད་དུ་སྨྲ་ཞིང་བརྟག་པ་དེ་ཉིད་ཀྱིས་རང་གིས་སྨྲས་པའི་སུན་འབྱིན་གྱིས་རང་ཕྱོགས་ཁོ་ན་རྣམ་པར་འཇོམས་པ་དེའི་ཚེ་ཁྱོད་ཀྱི་སུན་དབྱུང་བྱ་སུན་འབྱིན་པར་ནུས་པ་མ་ཡིན་པས་ན་ཁྱོད་ཀྱིས་ཁྱོད་ཉིད་སུན་དབྱུང་བས་ཤུགས་ཀྱིས་ན་རྒྱུ་དང་འབྲས་བུའི་དངོས་པོ་གྲུབ་པ་ཉིད་དོ། ། གཞན་ཡང་གང་གི་ཚེ་དབུ་མ་པ་རང་གི་སུན་འབྱིན་གྱི་ཚིག་ལ་ཐལ་བར་འགྱུར་བ་མཚུངས་པའི་ཕྱིར།
ཕྲད་མ་ཕྲད་ཀྱི་བརྟག་པའི་རིགས་པ་ལྟག་ཆོད་དུ་གྱུར་པ་ཉིད་ཀྱིས་ན། འབྲས་བུ་མ་ཕྲད་པར་བསྐྱེད་པ་ལ་གནོད་བྱེད་ཀྱི་རིགས་པ་ཅི་ཞིག་ཡོད་དེ། འདི་ལྟར་རྡོ་ཁབ་ལེན་གྱིས་མ་ཕྲད་པར་མཚུངས་ཀྱང༌། རུང་བའི་ཡུལ་ན་གནས་པའི་ལྕགས་འདྲེན་པར་བྱེད་ཀྱི་ཐམས་ཅད་ནི་མ་ཡིན་པས་གཞན་དུ་མ་ཕྲད་པར་སྐྱེད་དུ་ཟིན་ཀྱང་མ་ཕྲད་པ་ཐམས་ཅད་བསྐྱེད་པ་མ་ཡིན་གྱི་འབྲས་བུར་རུང་བ་ཁོ་ན་སྐྱེད་པར་འགྱུར་རོ། ། དེ་ལྟར་ན་རིགས་པ་མེད་པར་རྒྱུ་འབྲས་ཀྱི་དངོས་པོ་མཐའ་དག་ལ་སྐུར་བ་འདེབས་པ་དེའི་ཕྱིར། ཁྱོད་ནི་སྐྱེ་བོ་དམ་པས་བཞེད་པར་ཡང་མི་འགྱུར་རོ། ། སུན་ཅི་ཕྱིན་དུ་རྒོལ་བ་པོ་ཡང་ཡིན་པར་འགྱུར་ཏེ། གང་གི་ཕྱིར་ན་ཁྱོད་ལ་རང་ཕྱོགས་བཞག་ཏུ་མེད་ཅིང༌། གཞན་སུན་འབྱིན་པ་ཙམ་དུ་ཞུགས་པའི་ཕྱིར་ཞེས་སྨྲའོ། ། གཉིས་པ་སྐྱོན་སྤང་ལ་དྲུག་སྟེ།
གཞན་གྱི་ཐལ་བ་མི་མཚུངས་པར་བརྗོད། མི་བདེན་པ་སུན་འབྱིན་པ་འཐད་པ་དཔེ་ཡིས་སྟོན་པ། ཀླན་ཀ་བརྗོད་པའི་ངག་དོན་མེད་དུ་ཐལ་བ། གཞན་ལ་རང་བཞིན་བསྒྲུབ་པའི་མཐུ་མེད་པར་བསྟན་པ། སུན་འབྱིན་ལྷག་མའི་སྒོ་ནས་ལན་འདེབས་ཚུལ། སུན་ཅི་ཕྱིན་དུ་རྒོལ་བའི་སྐྱོན་མེད་པའི་ཚུལ་ལོ། ། དང་པོ་ནི། འདི་ལ་ལན་བརྗོད་པར་བྱ་སྟེ། སུན་འབྱིན་པས་སུན་དབྱུང་བྱ་མ་ཕྲད་པར་སུན་འབྱིན་པར་བྱེད་དམ་འོན་ཏེ་ཕྲད་ནས་སུན་འབྱིན་པ་ཡིན་ཞེས་སྨྲས་ཟིན་པའི་ཉེས་པ་ནི་འདིར་གང་ཟག་གང་ལ་ངེས་པར་སུན་འབྱིན་བྱེད་དང༌། སུན་དབྱུང་བྱ་རང་བཞིན་གྱིས་གྲུབ་པར་འདོད་པའི་ཕྱོགས་ཡོད་པ་དེ་ལ་སྐྱོན་འདིར་འགྱུར་གྱི།
དབུ་མ་པ་བདག་ལ་ནི་རང་བཞིན་གྱིས་གྲུབ་པའི་ཕྱོགས་འདི་ནི་ཡོད་པ་མིན་པའི་ཕྱིར་ཐལ་བར་འགྱུར་བ་འདི་ནི་མཚུངས་པའི་གོ་སྐབས་སྲིད་པ་ཡོད་པ་མིན་ཏེ། སུན་དབྱུང་བྱ་དང༌། སུན་འབྱིན་བྱེད་གཉིས་ཀ་རང་བཞིན་གྱིས་མ་གྲུབ་པའི་ཕྱིར། ཕྲད་པ་དང་མ་ཕྲད་པ་བརྟག་ཏུ་མེད་དོ། ། དེས་ན་ཁྱོད་ཀྱི་ཐལ་བར་འགྱུར་བ་འདི་ནི་མཚུངས་པའི་གོ་སྐབས་སྲིད་པ་མ་ཡིན་ནོ། ། ཇི་སྐད་དུ་ཚེ་དང་ལྡན་པ་རབ་འབྱོར་ཅི་སྐྱེས་པའི་ཆོས་ཀྱིས་མ་སྐྱེས་པའི་ཆོས་ཐོབ་པ་འཐོབ་པར་འགྱུར་རམ། འོན་ཏེ་མ་སྐྱེས་པའི་ཆོས་ཀྱིས་མ་སྐྱེས་པའི་ཆོས་ཐོབ་པ་འཐོབ་པར་འགྱུར། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ་ཁོ་བོ་ནི་སྐྱེས་པའི་ཆོས་ཀྱིས་མ་སྐྱེས་པའི་ཆོས་ཐོབ་པ་འཐོབ་པར་མི་འདོད་དོ། ། ཤཱ་རིའི་བུས་སྨྲས་པ།
ཚེ་དང་ལྡན་པ་རབ་འབྱོར་ཡང་ཅི་ཐོབ་པ་མེད་ཅིང་མངོན་པར་རྟོགས་པ་མེད་དམ། རབ་འབྱོར་གྱིས་སྨྲས་པ། ཚེ་དང་ལྡན་པ་ཤཱ་རིའི་བུ། ཐོབ་པ་ཡང་ཡོད་མངོན་པར་རྟོགས་པ་ཡང་ཡོད་མོད་ཀྱི། གཉིས་ཀྱི་ཚུལ་གྱིས་ནི་མ་ཡིན་ནོ། ། ཚེ་དང་ལྡན་པ་ཤཱ་རིའི་བུ། ཐོབ་པ་དང་མངོན་པར་རྟོགས་པ་ནི་འཇིག་རྟེན་གྱི་ཐ་སྙད་དུ་ཡིན་གྱི། རྒྱུན་དུ་ཞུགས་པ་དང༌། ལན་ཅིག་ཕྱིར་འོང་བ་དང༌། ཕྱིར་མི་འོང་བ་དང༌།
དགྲ་བཅོམ་པ་དང༌། རང་སངས་རྒྱས་དང༌། བྱང་ཆུབ་སེམས་དཔའ་ཡང་འཇིག་རྟེན་གྱི་ཐ་སྙད་དུ་ཡིན་གྱི། དོན་དམ་པར་ནི་ཐོབ་ཅིང་མངོན་པར་རྟོགས་པ་མེད་དོ། ། ཞེས་བྱ་བ་རྒྱ་ཆེར་གསུངས་པ་ལྟ་བུའོ། ། མདོ་འདིས་ནི་སྐྱེས་པའི་ཆོས་ཀྱིས་སྐྱེས་པ་དང༌། མ་སྐྱེས་པའི་ཆོས་ཀྱིས་འཐོབ་པ་བཀག་ནས། མ་བརྟགས་པར་འཇིག་རྟེན་གྱི་ཐ་སྙད་དུ་ཐོབ་པ་ཁས་བླངས་པ་དེ་བཞིན་དུ་སུན་དབྱུང་བར་བྱ་བ་དང༌། སུན་འབྱིན་པ་དག་ཀྱང་ཕྲད་པ་དང་མ་ཕྲད་པ་སུན་འབྱིན་པ་མ་ཡིན་མོད་ཀྱི། འོན་ཀྱང་སུན་འབྱིན་པས་སུན་དབྱུང་བྱ་སུན་འབྱིན་པར་བྱེད་དོ་ཞེས་བཤད་པར་བྱའོ། །
གཉིས་པ་མི་བདེན་པ་སུན་འབྱིན་འཐད་པ་དཔེའི་སྒོ་ནས་སྟོན་པ་ནི། ཇི་ལྟར་དངོས་པོར་སྨྲ་བ་ཁྱོད་ཀྱིས་ཆུ་ཤིན་ཏུ་དྭངས་པའི་ནང་དུ་ཤར་བའི་ཉི་མའི་གཟུགས་བརྙན་ལའང་ཉི་མ་གཟས་བཟུང་བ་ལ་སོགས་པ་རྣམས་ཀྱི་ཚེ་ན་ཉི་མའི་དཀྱིལ་འཁོར་ལ་ཡོད་པའི་ཁྱད་པར་རྣམས་མཐོང་བར་འགྱུར་ལ། ཉི་མ་དང་ཆུ་ཕྲད་པ་དང་མ་ཕྲད་པར་གཟུགས་བརྙན་གྱི་རྣམ་པ་སྐྱེད་པ་མི་རིགས་མོད་ཀྱི་འོན་ཀྱང་ཆུ་དང་ཉི་མ་ལ་བརྟེན་ནས་ཉི་མའི་གཟུགས་བརྙན་སྐྱེ་ལ་གཟུགས་བརྙན་ལ་བརྟེན་ནས་ཉི་མ་གཟས་བཟུང་ངོ་ཞེས་པའི་ཐ་སྙད་ཅིག་འབྱུང་བར་འགྱུར་བ་དང༌། མེ་ལོང་གི་ནང་གི་གཟུགས་བརྙན་མི་བདེན་བཞིན་དུ་རང་གི་བཞིན་གྱི་མཛེས་པ་བསྒྲུབ་པར་བྱ་བའི་ཕྱིར། རྫུན་པའི་རང་བཞིན་ཅན་གྱི་མེ་ལོང་གི་གཟུགས་བརྙན་ལ་བརྟེན་ནས་དྲི་མ་སེལ་བའི་ནུས་པ་དེ་ཡོད་པ་ཇི་ལྟ་བ་བཞིན་དུ། དངོས་པོར་སྨྲ་བ་སུན་འབྱིན་པའི་སྐབས་འདིར་ཡང་དངོས་པོར་སྨྲ་བའི་ཤེས་རབ་ཀྱི་གདོང་པ་ལ་ཡོད་པའི་བདག་འཛིན་ལ་སོགས་པའི་དྲི་མ་སྦྱང་བ་སྟེ་དག་པར་བྱ་བ་ལ་ནུས་པ་མཐོང་བར་འགྱུར་བའི་རྡོ་རྗེ་གཟེགས་མ་ལ་སོགས་པའི་གཏན་ཚིགས་ཕྲད་པ་དང་མ་ཕྲད་པ་ལ་སོགས་པའི་འཐད་པ་དང་བྲལ་བ་ལས་ཀྱང་བསྒྲུབ་བྱ་རང་བཞིན་གྱིས་སྐྱེ་མེད་རྟོགས་ཞེས་ཤེས་པར་བྱའོ། ། དེ་ཡང་འདི་ལྟར་ཆུ་ཟླ་ལྟ་བུའི་གཏན་ཚིགས་ཀྱིས་སྒྲུབ་པ་ལྟ་བུའི་ཕྱིར་རྒོལ་ལ་རྨི་ལམ་ལྟ་བུའི་བསྒྲུབ་བྱ་མིག་འཕྲུལ་ལྟ་བུའི་ཚུལ་དུ་ཡོངས་སུ་ཤེས་པར་བྱེད་དོ། ། འདིས་ནི་དབུ་མ་པ་ལ་རྟགས་དང་བསྒྲུབ་བྱ་མེད་པ་ཡང་བཀག་པ་ཡིན་ནོ། ། གསུམ་པ་ཀླན་ཀ་བརྗོད་པ་དོན་མེད་དུ་བསྟན་པ་ནི། གཞན་ཡང་གལ་ཏེ་རང་གིས་བསྒྲུབ་བྱ་གོ་བར་བྱེད་པའི་གཏན་ཚིགས་དངོས་པོར་གྲུབ་པ་དང༌།
རྟགས་ཀྱིས་དངོས་སུ་གོ་བྱ་ཉིད་དུ་འགྱུར་བའི་བསྒྲུབ་པར་བྱ་བའི་ངོ་བོའང་ཡོད་པར་འགྱུར་ན། ཕྲད་པ་དང་མ་ཕྲད་པ་ལ་སོགས་པའི་རིགས་པ་ཉེ་བར་སྦྱོར་བ་འཐད་པར་འགྱུར་བ་ཞིག་ན་བསྒྲུབ་བྱ་དང་སྒྲུབ་བྱེད་རང་བཞིན་གྱིས་གྲུབ་པ་ཡོད་པ་མ་ཡིན་པས་ཕྲད་མ་ཕྲད་ཀྱི་བརྟག་པ་འཇུག་པར་བྱེད་པ་ནི། ཁྱོད་ཀྱི་ཡིད་ཆད་དེ་འབད་པ་དོན་མེད་འབའ་ཞིག་ཡིན་ཏེ། དཔེར་ན་རབ་རིབ་ཅན་གྱིས་སྐྲ་ཤད་དམིགས་པས་རབ་རིབ་མེད་པ་ལ་མི་གནོད་པ་བཞིན་དུ། དངོས་པོ་རང་བཞིན་མེད་པར་སྨྲ་བ་ལ་ཁྱོད་ཀྱིས་ཕྲད་མ་ཕྲད་ཀྱི་ཕྱོགས་གཉིས་ཡོངས་སུ་བཟུང་ནས་སུན་འབྱིན་བཀོད་པས་ཀྱང་མི་གནོད་དོ། ། དེ་ཉིད་ཀྱི་ཕྱིར་གང་དག་རྡོ་ཁབ་ལེན་གྱིས་མ་ཕྲད་པར་རང་གི་བྱ་བ་བྱེད་པ་རྣམ་པར་བཞག་པའི་དཔེ་དག་ཀྱང་བཀག་པར་རིག་པར་བྱ་སྟེ། དེ་དག་ལ་ཐལ་བར་འགྱུར་བ་མཚུངས་པའི་ཕྱིར་རོ། ། རང་བཞིན་མེད་པར་སྒྲུབ་པའི་མཐུན་དཔེ་སྟོན་པ་ནི། གཞན་ཡང་རྨི་ལམ་དང་སྒྱུ་མ་ལ་སོགས་པ་གཉིས་ཀ་ལ་གྲུབ་པའི་དཔེ་ཁོ་ནས་རྒྱུ་འབྲས་ཀྱི་དངོས་པོ་རྣམས་དངོས་པོ་རང་བཞིན་མེད་པར་རྟོགས་སུ་གཞུག་པར་ནི་ནུས་པ་ཆེས་སླ་བ་ཇི་ལྟ་བ་བཞིན་དུ་རང་བཞིན་ཡོད་པར་གཞན་དབུ་མ་པ་ལ་དག་ལ་བདེ་བླག་ཏུ་ཁོང་དུ་ཆུད་པར་བྱེད་ནུས་པ་མ་ཡིན་ཏེ། དངོས་པོ་རང་བཞིན་ཡོད་པར་བསྒྲུབ་པ་ལ་གཉིས་ཀ་ལ་གྲགས་པའི་དཔེ་མེད་པའི་ཕྱིར་ཏེ།
ཁོ་བོ་ཅག་ནི་དངོས་པོ་འགའ་ལ་ཡང་རང་བཞིན་ཅུང་ཟད་ཀྱང་ཁས་མི་ལེན་པའི་ཕྱིར། དེ་ལྟར་ན་ཁོ་བོས་དངོས་པོ་སྨྲ་བའི་རྩོད་པ་བཟློག་པ་ཡིན་པས་ལན་སུས་ཀྱང་བརྗོད་པར་ནུས་པ་མ་ཡིན་པས་དངོས་པོ་རྣམས་རང་བཞིན་མེད་པར་གྲུབ་བོ། ། དེ་ཉིད་ཀྱི་ཕྱིར་ན་འཇིག་རྟེན་དར་གྱི་སྲིན་བུ་ལྟར་རང་གི་རྣམ་པར་རྟོག་པས་ཡོངས་སུ་བཅིངས་པའི་སྟེང་དུ་དངོས་པོ་རང་བཞིན་ཡོད་པར་བསྒྲུབ་པའི་རྟོག་གེ་ངན་པའི་དྲྭ་བས་འཁོར་བ་འདིར་འཇིག་རྟེན་པ་རྣམས་ལ་ཅི་སྟེ་བཅོལ་བར་བྱེད་དེ་བྱེད་པར་མི་རིགས་སོ། ། སུན་འབྱིན་ལྷག་པའི་སྒོ་ནས་ལན་འདེབས་ཚུལ་ནི། རྒྱུ་འབྲས་རང་བཞིན་གྱིས་གྲུབ་པར་སྨྲ་བ་སུན་འབྱིན་པའི་ལྷག་མ་རྡོ་རྗེ་གཟེགས་མ་སོགས་གོང་དུ་བསྟན་པ་ཡང་ནི་ཤེས་པར་བྱས་ནས་རྒྱུས་འབྲས་བུ་ཕྲད་ནས་སྐྱེད་དམ། སོགས་པ་མ་ཕྲད་པར་སྐྱེད་ཅེས་སོགས་ཀྱི་ལན་གྱི་ཆེད་དུ་འདིར་སུན་འབྱིན་དུ་བཏང་བར་བྱའོ། ། ཇི་ལྟར་ཞེ་ན། ཕྲད་པ་དང་མ་ཕྲད་པ་སོགས་ཀྱི་རྣམ་དཔྱད་མི་འཇུག་སྟེ། སྒྱུ་མ་ལྟར་རིགས་པས་དཔྱད་མི་བཟོད་པའི་ཕྱིར་རོ་ཅེས་བྱའོ། ། སུན་ཅི་ཕྱིན་དུ་རྒོལ་བའི་སྐྱོན་མེད་པའི་ཚུལ་ནི།
སུན་ཅི་ཕྱིན་དུ་རྒོལ་བ་ཡང་ཇི་ལྟར་ཡོད་པ་མིན་པའི་ཚུལ་ནི། རྟོག་རྣམས་ལོག་པར་གྱུར་པ་གང་ཡིན་པ། ། རྣམ་པར་དཔྱོད་པའི་འབྲས་བུར་མཁས་རྣམས་གསུངས། ། ཞེས་དེ་སྐད་སྔར་བཤད་ཟིན་པ་ལས་རྟོགས་པར་བྱ་སྟེ། དེར་ནི་ཐ་སྙད་དུ་རྣམ་རྟོག་ལོག་པ་ཙམ་ཞིག་རང་ཕྱོགས་སུ་བསྟན་པའི་ཕྱིར་དང༌། དོན་དམ་པར་ནི་སུས་ཀྱང་རང་གི་ཕྱོགས་མ་བཞག་ཅིང་གཞན་ཕྱོགས་བཟློག་པ་ཡང་མེད་པས་སུན་ཅི་ཕྱིན་དུ་རྒོལ་བ་པོ་ཡང་ཡོད་པ་མ་ཡིན་ནོ། ། རང་གི་ཚིག་ལ་ཐལ་པ་མཚུངས་པའི་རྩོད་པ་དང༌། སུན་ཅི་ཕྱིན་དུ་རྒོལ་བ་པར་ཐལ་བའི་རྩོད་པ་རྣམས་ལ་གནོད་བྱེད་དུ་བརྗོད་པའི་སུན་འབྱིན་གྱི་ལྷག་མ་དངོས་པོ་མཐའ་དག་ལ་སྐུར་བ་འདེབས་པར་ཐལ་བའི་རྩོད་པའི་སུན་འབྱིན་བདེན་གཉིས་ཀྱི་ལན་ཕྱོགས་འདི་ཉིད་ཀྱིས་རྟོགས་པར་བྱ་སྟེ། ཐ་སྙད་དུ་རྟེན་འབྱུང་གི་སྐྱེ་བ་ཁས་བླངས་པ་ཡིན་ལ། དོན་དམ་པར་ནི་སྐུར་བ་བཏབ་པར་བྱ་བའི་ཡུལ་དང༌།
འདེབས་པ་པོ་གཉིས་ཀ་ཡང་ཡོད་པ་མ་ཡིན་པས་སྐུར་པ་འདེབས་པ་མེད་དོ་ཞེས་རྟོག་པར་བྱའོ། ། མཁས་རློམ་གཞན་དག་གིས་ནི་གཞུང་འདི་ཁོང་དུ་མ་ཆུད་དོ། ། དེ་ལྟར་བདག་མེད་རིགས་པས་བསྟན་པའི་ཚུལ་བརྗོད་ཟིན་ཏོ། ། གཉིས་པ་ལུང་གིས་བསྟན་པ་ལ་གཉིས་ཏེ། དགོས་པའི་སྒོ་ནས་གཉིས་སུ་དབྱེ་བ་དང༌། སླར་ཡང་རྣམ་པ་མང་དུ་དབྱེ་བའོ། ། དང་པོ་ནི། བདག་མེད་པ་འདི་ནི་རྣམ་པ་གཉིས་སུ་གསུངས་སོ། ། གང་གི་སྒོ་ནས་ཤེ་ན། ཆོས་དང་གང་ཟག་གི་དབྱེ་བས་སོ། །
དགོས་པ་ནི་གདུལ་བྱའི་འགྲོ་བ་རྣམས་སྒྲིབ་གཉིས་ལས་རྣམ་པར་གྲོལ་བར་བྱ་བའི་ཕྱིར་དུ་གསུངས་ཏེ། དེའང་ཉན་ཐོས་དང་རང་སངས་རྒྱས་རྣམས་གྲོལ་བར་བྱ་བའི་ཕྱིར་དུ་གང་ཟག་གི་བདག་མེད་པས་བསྟན་ཏོ། ། བྱང་ཆུབ་སེམས་དཔའ་རྣམས་གྲོལ་བར་བྱ་བའི་ཕྱིར་ནི་གཉིས་ཀ་བསྟན་ཏོ། ། འོ་ན་སྔར་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་བཤད་པ་དང་འགལ་ལོ་ཞེ་ན། ཉན་ཐོས་དང་རང་སངས་རྒྱས་ཀྱིས་ཀྱང་རྟེན་འབྲེལ་རང་བཞིན་མེད་པར་མཐོང་བ་ཡོད་མོད་ཀྱི། ཤེས་བྱ་རྒྱ་ཆེན་པོ་ཡོངས་སུ་ཤེས་པ་ལྷུར་ལེན་པ་མེད་པའི་ཕྱིར་ཆོས་ཀྱི་བདག་མེད་རྫོགས་པར་བསྒོམ་པ་མེད་པས་ཆོས་ཀྱི་བདག་མེད་རྫོགས་པར་མ་བསྟན་ཏོ། ། རྣམ་པར་གྲོལ་བ་དོན་དུ་གཉེར་བ་ཁམས་གསུམ་ན་སྤྱོད་པའི་ཉོན་མོངས་པ་སྤོང་བའི་ཐབས་ཙམ་ནི་ཡོད་དོ། ། གང་ཟག་གི་བདག་མེད་མ་ལུས་པར་སྒོམ་པ་ནི་ཡོད་པར་བཞག་གོ ། གཉིས་པ་ལ་མདོར་བསྟན་པ་དང༌། རྒྱས་པར་བཤད་པ་གཉིས་ལས།
དང་པོ་ནི། གོང་དུ་བསྟན་པའི་བདག་མེད་པ་འདི་ཉིད་ནི་གདུལ་བྱ་རྣམས་ཀྱི་བསམ་པ་ལ་ལྟོས་ནས་རྣམ་པ་མང་དུ་ཕྱེ་སྟེ་གསུངས་སོ། ། དེ་ལ་སྤྲོས་པ་དང་བཅས་པས་སྟོང་པ་ཉིད་བཅུ་དྲུག་བསྟན་ཏེ། ཇི་སྐད་དུ་རབ་འབྱོར་གཞན་ཡང་བྱང་ཆུབ་སེམས་དཔའི་ཐེག་པ་ཆེན་པོ་ནི་འདི་ལྟ་སྟེ། ནང་སྟོང་པ་ཉིད་དང༌། ཕྱི་སྟོང་པ་ཉིད་དང༌། གཉིས་ཀ་སྟོང་པ་ཉིད་དང༌། སྟོང་པ་ཉིད་སྟོང་པ་ཉིད་དང༌། ཆེན་པོ་སྟོང་པ་ཉིད་དང༌། དོན་དམ་པ་སྟོང་པ་ཉིད་དང༌།
འདུས་བྱས་སྟོང་པ་ཉིད་དང༌། འདུས་མ་བྱས་སྟོང་པ་ཉིད་དང༌། མཐའ་ལས་འདས་པ་སྟོང་པ་ཉིད་དང༌། ཐོག་མ་དང་ཐ་མ་མེད་པ་སྟོང་པ་ཉིད་དང༌། དོར་བ་མེད་པ་སྟོང་པ་ཉིད་དང༌། རང་བཞིན་སྟོང་པ་ཉིད་དང༌། ཆོས་ཐམས་ཅད་སྟོང་པ་ཉིད་དང༌། རང་གི་མཚན་ཉིད་སྟོང་པ་ཉིད་དང༌། མི་དམིགས་པ་སྟོང་པ་ཉིད་དང༌། དངོས་པོ་མེད་པའི་ངོ་བོ་ཉིད་སྟོང་པ་ཉིད་དོ་ཞེས་གསུངས་སོ། །
མདོར་བསྡུས་ཏེ་སླར་ཡང་སྟོང་པ་ཉིད་བཞིར་བཤད་དེ། རབ་འབྱོར་གཞན་ཡང་དངོས་པོ་ནི་དངོས་པོས་སྟོང་ངོ༌། ། དངོས་པོ་མེད་པ་ནི་དངོས་པོ་མེད་པས་སྟོང་ངོ༌། ། རང་བཞིན་ནི་རང་བཞིན་གྱིས་སྟོང་ངོ༌། ། གཞན་གྱི་དངོས་པོ་ནི་གཞན་གྱི་དངོས་པོས་སྟོང་ངོ༌། ། ཞེས་གསུངས་སོ། ། སྟོང་པ་ཉིད་དག་ནི་ཐེག་ཆེན་དུ་ཡང་བཞེད་པ་ཡིན་ཏེ། སྒྲིབ་པ་གཉིས་ཀྱི་གཉེན་པོར་བདག་མེད་རབ་ཏུ་གསུངས་པ་ཡིན་པའི་ཕྱིར་རོ། ། འདི་དག་ཀྱང་རྣམ་པ་དེ་ལྟ་བུས་གདུལ་བྱའི་སྐྱེ་བའི་དབང་གིས་གཟུགས་ལ་སོགས་པ་ལྟར་ཀུན་རྫོབ་ཏུ་བསྙད་པར་ཟད་ཀྱི་དོན་དམ་པར་ནི་སྟོང་པ་དང་མི་སྟོང་པའི་ཆོས་ཅུང་ཟད་ཀྱང་ཡོད་པ་མ་ཡིན་ནོ། ། གཉིས་པ་རྒྱས་པར་བཤད་པ་ལ།
བཅུ་དྲུག་བཤད་པ་དང༌། བཞིར་བཤད་པའོ། ། དང་པོ་ལ། ནང་སྟོང་པ་ཉིད་ཀྱི་དབང་དུ་བྱས་པ་ནི་མིག་ནས་ཡིད་ཀྱི་བར་དྲུག་ནི་ནང་གི་ཆོས་ཞེས་བྱའོ། ། དེ་ལ་མིག་ནི་མིག་གིས་སྟོང་ངོ༌། ། དེ་བཞིན་དུ་རྣ་བ་དང་སྣ་དང་ལྕེ་དང༌། ལུས་དང་ཡིད་ཀྱང་རང་རང་གི་ངོ་བོས་སྟོང་པར་བསྙད་པར་བྱ་སྟེ། གང་གི་ཕྱིར་ན་མིག་རང་བཞིན་མེད་པ་དེ་ཉིད་མིག་དེའི་རང་བཞིན་ཡིན་པའི་ཕྱིར་རོ། ། ཅིའི་ཕྱིར་རང་བཞིན་མེད་ཅེ་ན། ། རང་བཞིན་བྱས་པ་ཡིན་ནོ་ཞེས། །
ཇི་ལྟ་བུར་ན་རུང་བར་འགྱུར། ། རང་བཞིན་དག་ནི་བཅོས་མིན་དང༌། ། གཞན་ལ་ལྟོས་པ་མེད་པ་ཡིན། ། ཞེས་པའི་ཚུལ་དུ་གདོན་མི་ཟ་བར་རང་བཞིན་མི་འདོར་བར་ཐེར་ཟུག་ཏུ་གནས་པའམ་འཇིག་པར་འགྱུར་བ་གང་རུང་ཞིག་ཏུ་འགྱུར་བ་ཡིན་ན། མིག་སོགས་འདི་དག་ནི་ཐེར་ཟུག་དུ་གནས་པ་ཡང་མ་ཡིན་འཇིག་པ་ཡང་མ་ཡིན་པའི་ཕྱིར་རོ། ། རང་བཞིན་དག་ནི་བཅོས་མིན་དང༌། ། ཞེས་གསུངས་པ་དེ་ལྟ་བུའི་རང་བཞིན་སློབ་དཔོན་གྱི་ཞལ་གྱིས་བཞེས་པ་ཡོད་དམ་ཞེ་ན། ཆོས་ཐམས་ཅད་ལ་རང་བཞིན་གྱི་ཐ་སྙད་གདགས་པ་དེ་ལྟ་བུ་ནི་ཡོད་དེ། བཅོམ་ལྡན་འདས་ཀྱིས་དེ་བཞིན་གཤེགས་པ་རྣམས་བྱུང་ཡང་རུང་མ་བྱུང་རུང་ཆོས་རྣམས་ཀྱི་ཆོས་ཉིད་འདི་ནི་གནས་པ་ཉིད་དོ་ཞེས་གསུངས་པ་ལྟ་བུའོ། ། མིག་སོགས་ཀྱི་ཆོས་ཉིད་ཅེས་བྱ་བ་འདི་ཡང་དེ་དག་གི་རང་བཞིན་ནོ། །
རང་བཞིན་དེ་ཡང་བཅོས་མ་མ་ཡིན་པ་འཕགས་པ་རྣམས་ཀྱིས་རྟོགས་པར་བྱ་བའི་ངོ་བོའོ། ། གལ་ཏེ་དེ་མེད་ན་ནི་བྱང་ཆུབ་སེམས་དཔའ་རྣམས་ཀྱིས་ཕ་རོལ་ཏུ་ཕྱིན་པའི་ལམ་སྒོམ་པ་དང༌། ཆོས་ཉིད་རྟོགས་པའི་ཕྱིར་དཀའ་བ་རྩོམ་པ་སོགས་པ་དང༌། དེ་བཞིན་གཤེགས་པ་འབྱུང་བ་ཡང་དོན་མེད་པ་ཞིག་ན་དོན་མེད་པ་ཡང་མ་ཡིན་ཏེ། ཇི་སྐད་དུ། རིགས་ཀྱི་བུ་གལ་ཏེ་དོན་དམ་པ་ཡོད་པར་མ་གྱུར་ན་ནི་ཚངས་པར་སྤྱོད་པ་དོན་མེད་པར་འགྱུར་ཞིང༌། དེ་བཞིན་གཤེགས་པ་རྣམས་འབྱུང་བ་དོན་མེད་པར་འགྱུར་རོ། ། གང་གི་ཕྱིར་དོན་དམ་པ་དེ་ཡོད་པ་དེའི་ཕྱིར་བྱང་ཆུབ་སེམས་དཔའ་རྣམས་ལ་དོན་དམ་པ་ལ་མཁས་པ་ཞེས་བྱའོ་ཞེས་གསུངས་པ་ལྟ་བུའོ། ། འདིར་སྨྲས་པ། དངོས་པོ་རྣམས་ལ་རང་བཞིན་ཅུང་ཟད་ཀྱང་མི་འདོད་ཅིང་བཅོས་མ་མ་ཡིན་པ་རང་བཞིན་དུ་འདོད་པ་ནི་ཕན་ཚུན་འགལ་བ་བརྗོད་པའོ་ཞེ་ན།
མ་ཡིན་ཏེ། རང་བཞིན་མེད་པ་ཞེས་བྱ་བ་འདི་ནི་སོ་སོ་སྐྱེ་བོས་ཡོངས་སུ་བཟུང་བ་ཉིད་རང་བཞིན་དུ་མི་འཐད་པ་ལ་དགོངས་པ་སྟེ། འདི་ཉིད་རང་བཞིན་དུ་ཡོད་ན་ནི་ཐ་མལ་པས་ཀྱང་རྟོགས་པའི་ཕྱིར་ཚངས་པར་སྤྱོད་པ་དོན་མེད་པས་སོ། ། རང་བཞིན་དུ་བརྗོད་པ་འདི་ཡང་ཀུན་རྫོབ་ཀྱི་བདེན་པ་ལ་ལྟོས་ནས་བཅོས་མ་མ་ཡིན་པ་དང༌། གཞན་ལ་མི་ལྟོས་པ་ཉིད་དུ་བརྗོད་དོ། ། འདི་ནི་སློབ་དཔོན་གྱི་བཞེད་པ་འབའ་ཞིག་ཏུ་མ་ཟད་ཀྱི། གཞན་ལ་ཡང་ཁས་ལེན་དུ་གཞུག་པར་ནུས་པས། གཉིས་ཀ་ལ་གྲུབ་པ་ཉིད་དུ་བཞག་གོ ། གང་དག་མེའི་རང་བཞིན་ཚ་བ་ལ་འདོད་པ་མི་འཐད་དེ། རྟེན་ཅིང་འབྲེལ་བར་འབྱུང་བ་ཉིད་ཀྱིས་བཅོས་མ་ཡིན་པའི་ཕྱིར་དང༌།
གཞན་ལ་ལྟོས་པའི་ཕྱིར་རོ། ། དེས་ན་གདོད་མ་ནས་རང་གི་ངོ་བོས་སྟོང་པ་ཉིད་རང་བཞིན་ཡིན་པར་རིགས་ཏེ། འདི་ཁོང་དུ་ཆུད་པས་སྒྲིབ་པ་གཉིས་སྤོང་བའི་ཕྱིར་ཏེ། འདི་ལྟར་ཉོན་མོངས་པ་དང་རྣམ་པར་རྟོག་པ་རྣམས་དངོས་པོ་ལ་མངོན་པར་ཞེན་པའི་རྩ་བ་ཅན་ཡིན་ལ། ཇི་སྐད་བརྗོད་པའི་སྟོང་ཉིད་འདི་རྟོགས་པ་ལས་ནི་བདེན་འཛིན་ལྡོག་པའི་ཕྱིར། དེའི་ཕྱིར་མཐའ་བྲལ་སྟོང་པ་ཉིད་འདི་ནི་རྒྱལ་བ་ཐམས་ཅད་ཀྱི་གཤེགས་ཤུལ། དེ་བཞིན་གཤེགས་པའི་གསུང་རབ་ཐམས་ཅད་ཀྱི་བརྗོད་བྱའི་སྙིང་པོ་ཡིན་པས་འདི་ལ་ཤིན་ཏུ་གཅེས་སྤྲས་སུ་བྱ་དགོས་སོ། ། གང་དག་དོན་དམ་པར་ཡོད་པར་ལྟ་བ་ནི་ཉོན་མོངས་པའི་རྩ་བ་བདེན་འཛིན་འཕེལ་བར་བྱེད་པའི་ཕྱིར་སྒྲིབ་པའི་གཉེན་པོར་མི་རུང་ཞིང༌། ལྟ་བ་ཐམས་ཅད་ཀྱི་གཉེན་པོ་ནི་སྟོང་པ་ཉིད་ཡིན་ན་སྟོང་ཉིད་བདེན་པར་ལྟ་བ་ནི་སྨན་དུག་ཏུ་སོང་བ་བཞིན་དུ་དམ་ཆོས་ཀྱི་བདུད་རྩིས་གསོར་མི་རུང་བ་ཡིན་ཏེ། འོད་སྲུངས་ཀྱིས་ཞུས་པ་ལས།
གང་ཟག་གི་བདག་ཏུ་ལྟ་བ་རི་རབ་ཙམ་ནི་བླའི་སྟོང་པ་ཉིད་དུ་ལྟ་བ་མངོན་པའི་ང་རྒྱལ་ཅན་ནི་དེ་ལྟ་མ་ཡིན་ནོ་ཞེས་གསུངས་པ་ལྟ་བུའོ། ། གཞན་ཡང་སྟོང་པ་ཉིད་རང་བཞིན་གྱིས་གྲུབ་པ་གཞན་ཀུན་རྫོབ་ཀྱི་ཆོས་ཀྱིས་སྟོང་པར་སྨྲ་བ་ལྟར་ན་སྟོང་ཉིད་རྟོགས་པའི་ཤེས་རབ་སྒྲིབ་པའི་གཉེན་པོར་མི་རུང་སྟེ། སྤང་བྱ་དང་གཉེན་པོ་ནི་དམིགས་པ་གཅིག་ལ་འཛིན་སྟངས་ཐ་དད་ཀྱིས་འཇུག་དགོས་ན། ཆོས་ཅན་དང་ཆོས་ཉིད་དོན་ལ་ཐ་དད་དུ་གྱུར་པས་སྤང་བྱ་དང་གཉེན་པོ་དམིགས་པ་ཐ་དད་པའི་ཕྱིར་རོ། ། དེས་ན་འདི་ནི་མཁས་པ་དག་གིས་ལུང་དང་རིགས་པས་རྒྱ་ཆེར་དགག་པར་བྱའོ། ། དེ་ལ་ཕྱི་སྟོང་པ་ཉིད་གང་ཞེ་ན། ཕྱིའི་ཆོས་རྣམས་ཞེས་བྱ་བ་ནི་གཟུགས་ལ་སོགས་པའོ། ། ཐེར་ཟུག་ཏུ་གནས་པ་ཡང་མ་ཡིན་འཇིག་པ་ཡང་མ་ཡིན་པའི་ཕྱིར་གཟུགས་ནི་གཟུགས་ཀྱིས་སྟོང་པའོ། ། སྒྲ་དང༌། དྲི་དང༌།
རོ་དང༌། རེག་བྱ་དང་ཆོས་རྣམས་ཉིད་ཀྱང་དེ་བཞིན་དུ་སྟོང་ངོ༌། ། དེ་ཅིའི་ཕྱིར་ཞེ་ན། གཟུགས་སོགས་དེའི་རང་བཞིན་སྟོང་ཉིད་དེ་ཡིན་པའི་ཕྱིར་རོ། ། གཟུགས་སོགས་རང་བཞིན་མེད་པ་ཉིད་ལ་ཕྱི་རོལ་སྟོང་པ་ཉིད་དུ་འདོད་དོ། ། ཕྱི་མ་རྣམས་ཀྱང་འདི་ལྟར་དུ་ཤེས་པར་བྱའོ། ། གཉིས་ཀ་སྟོང་པ་ཉིད་གང་ཞེ་ན། ཕྱི་དང་ནང་གི་ཆོས་གཉིས་ཆར་རང་བཞིན་མེད་པ་ཉིད་ནི་ཕྱི་ནང་སྟོང་པ་ཉིད་ཡིན་ནོ། ། སྟོང་པ་ཉིད་སྟོང་པ་ཉིད་གང་ཞེ་ན། ཆོས་རྣམས་རང་བཞིན་སྟོང་པ་ཉིད་མཁས་པས་སྟོང་པ་ཉིད་ཅེས་བྱ་བར་བསྙད་ལ།
སྟོང་པ་ཉིད་དེ་ཡང༌། གལ་ཏེ་སྟོང་མིན་ཅུང་ཟད་ཡོད། ། སྟོང་པ་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་ཡོད་མིན་ན། ། སྟོང་པ་ཡོད་པར་ག་ལ་འགྱུར། ། ཞེས་གསུངས་པ་ལྟར་རང་གི་དངོས་པོས་མི་སྟོང་པའི་ཆོས་ཅུང་ཟད་ཡོད་ན་དེ་ལ་ལྟོས་པའི་ཆོས་སྟོང་པ་ཅུང་ཟད་ཡོད་པར་འགྱུར་ན་ཇི་སྐད་བརྗོད་པའི་རིགས་པས་རང་གི་ངོ་བོས་མི་སྟོང་པའི་ཆོས་ཅུང་ཟད་དུ་ཡོད་པ་མིན་ནོ། ། དེ་ལ་ལྟོས་པའི་སྟོང་པ་ཡོད་པར་ག་ལ་འགྱུར། དེའི་ཕྱིར་རང་གི་སྟོང་ཉིད་ཀྱང་རང་གི་ངོ་བོས་སྟོང་པར་འདོད་པ་ཡིན་ནོ། ། དེ་ལ་སྟོང་པ་ཉིད་ཅེས་པའི་སྟོང་པ་ཉིད་གང་ཡིན་པ་དེ་ལ་སྟོང་པ་ཉིད་སྟོང་པ་ཉིད་དུ་འདོད་དོ། ། དགོས་པ་ཅིའི་ཕྱིར་བཤད་ཅེ་ན།
སྟོང་པ་ཉིད་དངོས་པོར་འཛིན་པའི་བློ་ཅན་གྱི་འཛིན་པ་བཟློག་པར་བྱ་བའི་ཕྱིར་གསུངས་པ་ཡིན་ཏེ། ཇི་སྐད་དུ། ཀུན་རྟོག་ཐམས་ཅད་གཞོམ་པའི་ཕྱིར། ། སྟོང་ཉིད་བདུད་རྩི་བསྟན་པར་མཛད། ། གང་ལ་དེ་ཡང་འཛིན་ཡོད་པ། ། དེ་ནི་ཁྱོད་ཀྱིས་སྨད་པར་མཛད། ། ཅེས་པ་ལྟར་རོ། ། ཆེན་པོ་སྟོང་པ་ཉིད་གང་ཞེ་ན། ཤར་ལ་སོགས་པའི་ཕྱོགས་རྣམས་ནི། སེམས་ཅན་དང་སྣོད་ཀྱི་འཇིག་རྟེན་མ་ལུས་པ་ལ་ཁྱབ་པར་བྱེད་པ་ཉིད་ཀྱི་ཕྱིར་དང༌།
མུ་མཐའ་མེད་པའི་བྱམས་སོགས་ཚད་མེད་སྒོམ་པའི་དཔེ་ཅན་དུ་གནས་པ་ཡིས་ན་མུ་མཐའ་བྲལ་བའི་ཕྱིར་ཆེན་པོ་ཞེས་བྱའོ། ། ཕྱོགས་འདི་དག་བཅུ་ཆར་ཡང་ཕྱོགས་རྣམས་ཀྱི་ངོ་བོ་ཉིད་ཀྱིས་སྟོང་པ་ཉིད་གང་ཡིན་པ་དེ་ཆེན་པོ་སྟོང་པ་ཉིད་ཡིན་ནོ། ། དགོས་པ་བྱེ་བྲག་པ་ཕྱོགས་ཆེན་པོའི་རྫས་སུ་འཛིན་པ་བཟློག་པའི་ཕྱིར་གསུངས་སོ། ། དོན་དམ་པ་སྟོང་པ་ཉིད་གང་ཞེ་ན། མྱང་ངན་ལས་འདས་པ་དེ་ནི་དགོས་པ་མཆོག་ཡིན་པས་དོན་དམ་པ་ཞེས་བརྗོད་པ་ཡིན་ལ། དེ་རང་གི་ངོ་བོ་ཡིས་སྟོང་པ་ཉིད་གང་ཡིན་པ་དེ་ནི་དོན་དམ་པ་སྟོང་པ་ཉིད་དེ། མྱ་ངན་ལས་འདས་པ་དངོས་པོར་འཛིན་པའི་བློ་ཅན་གྱི་འཛིན་པ་བཟློག་པར་བྱ་བའི་ཕྱིར་དུ་དོན་དམ་མཁྱེན་པ་རྫོགས་པའི་སངས་རྒྱས་ཀྱིས་དོན་དམ་པ་སྟོང་པ་ཉིད་འདི་ནི་བསྟན་པར་མཛད་དོ། ། འདུས་བྱས་སྟོང་པ་ཉིད་གང་ཞེ་ན། རྒྱུ་རྐྱེན་ལས་བྱུང་བའི་ཕྱིར་ཁམས་གསུམ་པོ་འདུས་བྱས་ཡིན་པར་ངེས་པར་བསྙད་དོ། ། དེ་ནི་དེ་ཡིས་སྟོང་པ་ཉིད་གང་ཡིན་པ་དེ་ནི་འདུས་བྱས་སྟོང་པ་ཉིད་དུ་གསུངས་སོ། །
འདུས་མ་བྱས་སྟོང་པ་ཉིད་གང་ཞེ་ན། ཆོས་གང་ལ་སྐྱེ་བ་དང་གནས་པ་དང་མི་རྟག་པ་གསུམ་པོ་དེ་དག་ཉིད་མེད་པ་ལ་འདུས་མ་བྱས་ཞེས་བརྗོད་དོ། ། དེ་ནི་དེ་ཡི་ངོ་བོ་ཡིས་སྟོང་པ་ཉིད་གང་ཡིན་པ་དེ་ནི་འདུས་མ་བྱས་སྟོང་པ་ཉིད་དོ། ། མཐའ་ལས་འདས་པ་སྟོང་ཉིད་ནི། མཐའ་ནི་རྟག་པ་དང་ཆད་པའི་མཐའ་སྟེ་གང་ལ་མཐའ་ཡོད་པ་མིན་པ་དེ་ནི་མཐའ་ལས་འདས་པར་བརྗོད། དེ་དེའི་ངོ་བོ་ཁོ་ནས་སྟོང་པ་ཉིད་ནི་མཐའ་ལས་འདས་པ་ཉིད་ཅེས་བྱ་བར་བསྙད་དོ། ། ཐོག་མར་དང་ཐ་མ་མེད་པ་སྟོང་པ་ཉིད་ནི། ཐོག་མ་ནི་དང་པོ་ཐ་མ་ནི་མཐའ་སྟེ། དེ་དག་མེད་པས་འཁོར་བ་ལ་ཐོག་མ་དང་ཐ་མ་མེད་བརྗོད། ཐོག་མ་དང་ཐ་མ་མེད་པ་དེ་ལ་དབུས་མི་དམིགས་ཤིང༌།
གང་ལ་ཐོག་མ་དང་ཐ་མ་དང་དབུས་མི་དམིགས་པ་དེ་ལ་སྔ་མ་ནས་འོང་བ་དང༌། ཕྱི་མར་འགྲོ་བ་དང་ཡང་བྲལ་བའི་ཕྱིར་རྨི་ལམ་ལྟ་བུའི་སྲིད་པ་འདི་ཡི་ངོ་བོས་ཡིས་དབེན་པ་ཉིད་གང་ཡིན་པ་དེ་ནི་ཐོག་མ་དང་ཐ་མ་མེད་པ་སྟོང་པ་ཉིད་དོ་ཞེས་བསྟན་བཅོས་ལས་ནི་ངེས་པར་བསྙད་དོ། ། དོར་བ་མེད་པ་སྟོང་པ་ཉིད་ནི་དོར་བ་ཞེས་བྱ་བ་ནི་འཐོར་བ་དང་འབོར་བ་ལ་ངེས་པར་བརྗོད་ལ། དོར་བ་མེད་པ་ནི་རྟོགས་པའི་ཆོས་གཏོང་བ་མེད་པ་སྟེ། འགའ་ཡང་འབོར་བ་མེད་པ་གང་ཡིན་པའོ། ། དོར་བ་མེད་པ་དེ་ཉིད་ཀྱི་ངོ་བོས་དེ་ཉིད་སྟོང་པ་ཉིད་གང་ཡིན་པ་དེ། རྒྱུ་མཚན་དེའི་ཕྱིར་དོར་བ་མེད་པ་སྟོང་པ་ཉིད་ཅེས་བྱ་བར་བརྗོད་དོ། ། རང་བཞིན་སྟོང་པ་ཉིད་གང་ཞེ་ན། འདུས་བྱས་ལ་སོགས་པ་རྣམས་ཀྱི་ངོ་བོ་ཉིད་ནི་རང་བཞིན་ཏེ། གང་གི་ཕྱིར་ན།
སློབ་མ་དང༌། རང་སངས་རྒྱས་དང༌། དེ་བཞིན་གཤེགས་པ་རྣམས་ཀྱི་ཤེས་པ་མཐོང་བས་མངོན་པར་འདུ་མ་མཛད་པ་དེའི་ཕྱིར་རོ། ། དེས་ན་འདུས་བྱས་ལ་སོགས་པ་རྣམས་ཀྱི་ངོ་བོ་ཉིད་ལ་རང་བཞིན་ཉིད་དུ་བསྙད་པ་སྟེ་དེ་ཉིད་དེ་ཡིས་སྟོང་པ་ཉིད་གང་ཡིན་པ་དེ་ནི་རང་བཞིན་སྟོང་པ་ཉིད་དོ། ། ཆོས་ཐམས་ཅད་སྟོང་པ་ཉིད་གང་ཞེ་ན། ཁམས་བཅོ་བརྒྱད་དང་རེག་དྲུག་དང༌། དེ་ལས་བྱུང་བའི་ཚོར་དྲུག་དང༌། གཟུགས་ཅན་དང་གཟུགས་ཅན་མིན་པ་དང༌། དེ་བཞིན་དུ་འདུས་བྱས་དང་འདུས་མ་བྱས་ཀྱི་ཆོས་ཉིད་ཅེས་བརྗོད་ལ། དེ་དག་ཐམས་ཅད་དེ་དག་གི་ངོ་བོས་དབེན་པ་ཉིད་ནི་ཆོས་ཐམས་ཅད་སྟོང་པ་ཉིད་དོ། །
རང་གི་མཚན་ཉིད་སྟོང་པ་ཉིད་ལ། མདོར་བསྟན་པ་དང༌། རང་གི་མཚན་ཉིད་རྒྱས་པར་བཤད་པ་དང༌། དོན་བསྡུ་བའོ། ། དང་པོ་ནི། གཟུགས་ནས་རྣམ་མཁྱེན་བར་གྱི་ཆོས་རྣམས་ཀྱི་རང་གིས་མཚན་ཉིད། གཟུགས་སུ་རུང་བ་ལ་སོགས་པ་བདེན་པའི་དངོས་པོ་མེད་པ་གང་ཡིན་པ་དེ་ནི་རང་གི་མཚན་ཉིད་སྟོང་པ་ཉིད་དོ། ། གཉིས་པ་རྒྱས་པར་བཤད་པ་ལ་གཉིས་ཏེ། ཀུན་ནས་ཉོན་མོངས་པའི་མཚན་ཉིད་རྒྱས་པར་བཤད་པ་དང༌། རྣམ་བྱང་གི་མཚན་ཉིད་རྒྱས་པར་བཤད་པའོ། །
དང་པོ་ནི། གཟུགས་ནི་གཞིག་ཅིང་གཞོམ་དུ་རུང་བས་གཟུགས་སུ་རུང་བའི་མཚན་ཉིད་ཅན་ནོ། ། ཚོར་བ་ནི་ཉམས་སུ་མྱོང་བའི་མཚན་ཉིད་ཅན་ནོ། ། འདུ་ཤེས་ནི་ཆོས་རྣམས་ཀྱི་ཐུན་མོང་མ་ཡིན་པའི་མཚན་མ་འཛིན་པ་ཉིད་དོ། ། འདུ་བྱེད་ནི་སེམས་ཡུལ་ལ་མངོན་པར་འདུ་བྱེད་པའོ། ། རྣམ་པར་ཤེས་པའི་གཟུགས་སོགས་ཡུལ་རྣམས་ལ་རྣམ་པར་རིག་པ་རང་གི་མཚན་ཉིད་ཅན་ནོ། ། ཉེ་བར་ལེན་པའི་ཕུང་པོ་རྣམས་ནི་སྡུག་བསྔལ་གསུམ་ཅི་རིགས་པ་དང་འབྲེལ་བའི་རང་གི་མཚན་ཉིད་ཅན་ནོ། ། ཁམས་རྣམས་འཛིན་པར་ཆོས་མཐུན་པའི་སྒོ་ནས་སྦྲུལ་གདུག་པ་དང་འདྲ་བའི་མཚན་ཉིད་ཅན་དུ་འདོད། སྐྱེ་མཆེད་རྣམས་ནི་སངས་རྒྱས་ཀྱིས་སྐྱེ་བའི་སྒོར་གྱུར་ཉིད་དུ་གསུངས་ཏེ། སེམས་སེམས་བྱུང་སྐྱེ་བའི་སྒོར་གྱུར་པའི་ཕྱིར་རོ། །
རྟེན་ཅིང་འབྲེལ་བར་འབྱུང་བ་གང་ཡིན་པ་དེ་ནི་རྒྱུ་རྐྱེན་འདུ་འཕྲོད་པའི་མཚན་ཉིད་ཅན་དེ། རྟེན་འབྲེལ་ནི་རྒྱུ་རྐྱེན་འཕྲོད་པ་རབ་ཏུ་ཕྱེ་བའི་ཕྱིར་རོ། ། གཉིས་པ་ལ་གཉིས་ཏེ། རྒྱུའི་གནས་སྐབས་ཀྱི་ཆོས་ཀྱི་མཚན་ཉིད། འབྲས་བུའི་གནས་སྐབས་ཀྱི་ཆོས་ཀྱི་མཚན་ཉིད། དང་པོ་ལ་གཉིས་ཏེ། ཐུན་མོང་མིན་པ་དང༌། ཐུན་མོང་བའི་ཆོས་སོ། ། དང་པོ་ནི། སྦྱིན་པའི་ཕ་རོལ་ཏུ་ཕྱིན་པ་ནི་གཏོང་བ་ཕུན་སུམ་ཚོགས་པའི་མཚན་ཉིད་ཅན་ནོ། །
ཚུལ་ཁྲིམས་ནི་ཉོན་མོངས་པའི་གདུང་བ་མེད་པའི་མཚན་ཉིད་ཅན། བཟོད་པའི་ནི་ཁྲོ་བ་མེད་པའི་མཚན་ཉིད་ཅན་ནོ། ། བརྩོན་འགྲུས་ནི་ཁ་ན་མ་ཐོ་བ་མེད་པ་ཉིད་ཀྱི་མཚན་ཉིད་ཅན་ཏེ། དགེ་བ་ཡོངས་སུ་འཛིན་པའི་ཕྱིར་རོ། ། བསམ་གཏན་ནི་སྡུད་པའི་མཚན་ཉིད་ཅན་ཏེ། དགེ་བའི་ཆོས་སྡུད་པའི་ཕྱིར་རོ། ། ཤེས་རབ་ནི་ཆགས་པ་མེད་པའི་མཚན་ཉིད་ཅན་ཏེ། ཆོས་རང་བཞིན་མེད་པར་ཤེས་པས་ཆོས་གང་ལ་ཡང་ཆགས་པ་མེད་པའི་ཕྱིར། དེ་ལྟར་ཕ་རོལ་ཏུ་ཕྱིན་པ་དྲུག་པོ་རྣམས་ཀྱི་མཚན་ཉིད་ནི་གོང་དུ་བཤད་པ་འདི་དག་ཡིན་པར་བརྗོད་དོ། ། གཉིས་པ་ཐུན་མོང་གི་ཆོས་ནི།
བསམ་གཏན་རྣམས་དང་ཚད་མེད་པ་དག་དང་དེ་བཞིན་དུ་དེ་ལས་གཞན་པའི་གཟུགས་མེད་པ་གང་ཡིན་པ་དེ་དག་འདོད་པ་ལ་ཆགས་པ་དང་བྲལ་ཏེ། ཁོང་ཁྲོ་བ་སྤངས་པས་ཐོབ་པའི་ཕྱིར། ཡང་དག་མཁྱེན་པ་དེ་བཞིན་གཤེགས་པ་ཡིས་མི་འཁྲུགས་པའི་མཚན་ཉིད་ཅན་དུ་གསུངས་སོ། ། བྱང་ཆུབ་ཀྱི་ཕྱོགས་སུམ་ཅུ་རྩ་བདུན་ནི་འཁོར་བ་ལས་ཐར་པའི་རྒྱུ་ཡིན་པས་ངེས་པར་འབྱུང་བར་བྱེད་པའི་རང་གི་མཚན་ཉིད་ཅན་ནོ། ། རྣམ་པར་ཐར་པའི་སྒོ་སྟོང་པ་ཉིད་ནི་དངོས་པོ་དམིགས་པ་མེད་པར་རྣམ་པར་རྟོག་པའི་དྲི་མས་མ་སྦགས་པའི་ཕྱིར་རྣམ་པར་དབེན་པའི་མཚན་ཉིད་ཅན་ནོ། ། རྣམ་པར་ཐར་པའི་སྒོ་མཚན་མ་མེད་པ་ནི་མཚན་མ་མེད་པ་ལ་དམིགས་པའི་སྒོ་ནས་ཞི་བའི་མཚན་ཉིད་ཅན་ནོ། ། རྣམ་པར་ཐར་པའི་སྒོ་གསུམ་པ་སྨོན་པ་མེད་པ་ནི་སྡུག་བསྔལ་དང་གཏི་མུག་མེད་པའི་མཚན་ཉིད་ཅན་ཏེ། འདུ་བྱེད་ཀྱི་རང་བཞིན་སྡུག་བསྔལ་གྱི་རང་བཞིན་ལ་ཤེས་རབ་ཀྱིས་རྗེས་སུ་ལྟ་བ་ན་སྨོན་པར་མི་བྱེད་པའི་ཕྱིར། རྣམ་ཐར་བརྒྱད་པོ་རྣམས་ཀྱི་མཚན་ཉིད་ནི། སྙོམས་འཇུག་གི་སྒྲིབ་པ་ལས་རྣམ་པར་གྲོལ་བར་བྱེད་པའོ། །
བརྒྱད་གང་ཞེ་ན། གཟུགས་ཅན་གཟུགས་ལ་ལྟ་བའི་རྣམ་ཐར་དང༌། གཟུགས་མེད་གཟུགས་ལ་ལྟ་བའི་རྣམ་ཐར། སྡུག་པའི་རྣམ་ཐར་དང༌། གཟུགས་མེད་བཞི་དང༌། འདུ་ཤེས་དང་ཚོར་བ་འགོག་པའི་རྣམ་ཐར་རོ། ། གཉིས་པ་འབྲས་བུའི་གནས་སྐབས་ཀྱི་ཆོས་ཀྱི་མཚན་ཉིད་ལ། སྟོབས་རྣམས་ཀྱི་མཚན་ཉིད་ནི་ཤེས་བྱ་ཤིན་ཏུ་རྣམ་པར་གཏན་ལ་འབེབས་པའི་རང་བཞིན་དུ་གསུངས་སོ། ། གཞན་སྡུག་བསྔལ་ལས་སྐྱོབ་པའི་སངས་རྒྱས་ཀྱི་མི་འཇིགས་པ་བཞིའི་དམ་བཅའ་རྣམས་ནི་ཤིན་ཏུ་བརྟེན་པའི་ངོ་བོའམ་མཚན་ཉིད་ཅན་ཡིན་ཏེ། སུས་ཀྱང་གཞན་དུ་བྱ་བར་མི་ནུས་པའི་ཕྱིར་རོ། །
སོ་སོ་ཡང་དག་པར་རིག་པ་རྣམས་ནི་སྤོབས་པ་དང་སོགས་པ་ཆོས་དང་དོན་ལ་སོགས་པ་མི་ཟད་པས་ཆད་པ་མེད་པའི་མཚན་ཉིད་ཅན་ནོ། ། བྱམས་པ་ཆེན་པོ་ནི་འགྲོ་བ་ཕན་པ་ཉེ་བར་སྒྲུབ་པ་ཞེས་བྱའོ། ། ཐུགས་རྗེ་ཆེན་པོ་ནི་སེམས་ཅན་སྡུག་བསྔལ་ཅན་རྣམས་ཡོངས་སུ་སྐྱོབ་པའི་མཚན་ཉིད་ཅན་ནོ། ། དགའ་བ་ཆེན་པོ་ནི་བདེ་བ་དང་ལྡན་པ་ལ་རབ་ཏུ་དགའ་བའི་མཚན་ཉིད་ཅན་ནོ། ། བཏང་སྙོམས་ཆེན་པོ་ནི་ཁོང་ཁྲོ་བ་ལ་སོགས་པ་དང་མ་འདྲེས་པའི་མཚན་ཉིད་ཅན་ཞེས་བྱའོ། ། སངས་རྒྱས་ཀྱི་ཆོས་ཉན་རང་བྱང་ཆུབ་སེམས་དཔའ་དང་ཐུན་མོང་མ་ཡིན་པས་མ་འདྲེས་པ་བཅུ་དང་བརྒྱད་དུ་འདོད་པ་གང་དག་ནི་སྟོན་པ་དེ་བཞིན་གཤེགས་པ་དེས་མི་འཕྲོག་པའི་རང་གི་མཚན་ཉིད་ཅན་དུ་གསུངས་ཏེ། གང་གི་ཕྱིར་ན་གཞན་གྱིས་མི་འཕྲོག་པ་དེའི་ཕྱིར་རོ། ། བཅོ་བརྒྱད་པོ་གང་ཞེ་ན། སྤྱོད་པ་མ་འདྲེས་པ་དྲུག རྟོགས་པ་མ་འདྲེས་པ་དྲུག
ཕྲིན་ལས་མ་འདྲེས་པ་གསུམ། ཡེ་ཤེས་མ་འདྲེས་པ་གསུམ་མོ། ། རྣམ་པ་ཀུན་མཁྱེན་པ་ཉིད་ཀྱི་ཡེ་ཤེས་ནི་ངོ་བོ་དང་ཁྱད་པར་གྱི་མཚན་ཉིད་ཀྱི་ཆོས་ཐམས་ཅད་ལ་མངོན་སུམ་པའི་མཚན་ཉིད་ཅན་དུ་འདོད་དོ། ། གཞན་ཉན་རང་གི་མཁྱེན་པ་ནི་རྟོགས་པ་ཉི་ཚེ་བ་ཉིད་ཡིན་པས་ཆོས་ཐམས་ཅད་ལ་མངོན་སུམ་ཞེས་བྱ་བར་མི་འདོད་དོ། ། གསུམ་པ་དོན་བསྡུ་བ་ནི། གང་ཞིག་འདུས་བྱས་སུ་གཏོགས་པ་ཐམས་ཅད་ཀྱི་མཚན་ཉིད་དང༌། འདུས་མ་བྱས་སུ་གཏོགས་པ་ཐམས་ཅད་ཀྱི་མཚན་ཉིད་གང་ཡིན་པ་དེ་དེ་ཁོ་ནས་སྟོང་པ་ཉིད་དེ་ནི་རང་གི་མཚན་ཉིད་སྟོང་པ་ཉིད་དོ། ། མི་དམིགས་པ་སྟོང་པ་ཉིད་ནི། ད་ལྟར་བ་འདི་སྐད་ཅིག་མ་ཉིད་ཀྱིས་མི་གནས་ཤིང་འདས་པ་དང་མ་འོངས་པ་ནི་ཞིག་པ་དང་མ་སྐྱེས་པའི་ཕྱིར་ཡོད་པ་མིན་ལ། གང་དུ་དུས་གསུམ་པོ་དེ་དག་མི་དམིགས་པ་དེ་ལ་མི་དམིགས་པ་ཞེས་བརྗོད།
མི་དམིགས་པ་དེ་རང་གི་ངོ་བོ་དེ་ཡིས་དབེན་པ་ཉིད་གང་ཡིན་པ་དེ་ཐེར་ཟུག་ཏུ་གནས་པ་དང་འཇིག་པ་མིན་པས་མི་དམིགས་པ་ཞེས་བྱ་བའི་སྟོང་པ་ཉིད་དོ། ། དངོས་པོ་མེད་པའི་ངོ་བོ་ཉིད་སྟོང་པ་ཉིད་ནི། དངོས་པོ་རྣམས་ལ་ཚོགས་པའམ་འདུས་པའི་ངོ་བོ་མེད་དེ། རྒྱུ་རྐྱེན་ལས་བྱུང་བའི་ཕྱིར་རོ། ། ངོ་བོ་མེད་པ་སྟེ་རྒྱུ་རྐྱེན་འདུས་པ་དེ་ཉིད་ཀྱི་ངོ་བོས་སྟོང་པ་ཉིད་ནི་དངོས་པོ་མེད་པའི་ངོ་བོ་ཉིད་སྟོང་པ་ཉིད་དོ། ། སྟོང་པ་ཉིད་བཅུ་དྲུག་བཤད་ཟིན་ཏོ། ། བསྡུས་པའི་སྒོ་ནས་བཞིར་བཤད་པ་ནི། དངོས་པོའི་སྒྲ་ནི་མདོར་བསྡུ་ན་ཕུང་པོ་ལྔ་རྣམས་ལ་བརྗོད་པ་ཡིན་ལ། དེ་རྣམས་དེའི་ངོ་བོས་སྟོང་པ་ཉིད་གང་ཡིན་པ་དེ་དངོས་པོ་སྟོང་པ་ཉིད་དུ་བཤད་དོ། ། མདོར་བསྡུ་ན་ནི་དངོས་པོ་མེད་པ་ནི་འདུས་མ་བྱས་པའི་ཆོས་རྣམས་ལ་བརྗོད་ལ།
དངོས་པོ་མེད་པ་དེ་ཉིད་དངོས་པོ་མེད་པ་དེས་སྟོང་པ་ཉིད་ནི་དངོས་པོ་མེད་པ་སྟོང་པ་ཉིད་དོ། ། འདི་ལྟར་ཆོས་རྣམས་ཀྱི་རང་བཞིན་ནི་ཉན་ཐོས་སོགས་ཀྱིས་མ་བྱས་པས་རང་བཞིན་ཞེས་བྱ་བར་བསྙད་ལ། རང་བཞིན་དེའི་ངོ་བོ་ཉིད་མེད་པ་ནི་རང་བཞིན་སྟོང་པ་ཉིད་ཅེས་བྱའོ། ། སངས་རྒྱས་རྣམས་ནི་བྱུང་བའམ་མ་བྱུང་ཡང་རུང་དངོས་སུ་ན་དངོས་པོ་ཀུན་གྱི་ཆོས་ཉིད་སྟོང་པ་ཉིད་ནི་ཚུར་རོལ་མཐོང་བ་ལས་ཕ་རོལ་གཟིགས་པའི་ཡེ་ཤེས་ཀྱི་སྤྱོད་ཡུལ་ཡིན་པའི་ཕྱིར་གཞན་གྱི་དངོས་པོར་རབ་ཏུ་བསྒྲགས་སོ། ། ཡང་ན་འཁོར་བ་ལས་འདས་པས་གཞན་གྱི་དངོས་པོ་ནི་དེ་བཞིན་ཉིད་དང༌། ཡང་དག་པའི་མཐར་ཉིད་དེ། དེ་སྟོང་པ་ནི་གཞན་གྱི་དངོས་པོ་སྟོང་པ་ཉིད་དོ། ། སྟོང་པ་ཉིད་བཅུ་དྲུག་དང་བཞི་པོ་དེ་དག་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ཏེ་མདོ་ལས་སྔར་བཤད་པ་དེ་བསྒྲགས་སོ། ། གསུམ་པ་ཤེར་ཕྱིན་ཐོབ་པའི་བྱང་ཆུབ་སེམས་དཔའི་ཡོན་ཏན་བརྗོད་པ་ལ་གསུམ་སྟེ། ས་འདི་ལ་གནས་པའི་ཡོན་ཏན་དང༌།
ས་གོང་མ་ཐོབ་པའི་ཡོན་ཏན་དང༌། བདེན་གཉིས་ཀྱི་ཡོན་ཏན་གྱིས་མཇུག་བསྡུ་བའོ། ། དང་པོ་ནི། སྔར་བཤད་པའི་བདག་མེད་གཉིས་ཀྱི་ཚུལ་དེ་ལྟར་རྣམ་པར་དཔྱད་པའི་བློ་གྲོས་ཀྱི་ཟེར་གྱིས་དེ་ཁོ་ན་ཉིད་མཐོང་བའི་གེགས་ཀྱི་མུན་པ་བཅོམ་ནས་དེ་ཁོ་ན་ཉིད་ལ་སྣང་བ་ཞེས་ཐ་སྙད་གདགས་པའི་དོན་གོམས་པར་བྱས་པའི་བྱང་ཆུབ་སེམས་དཔའ་ནི། རང་གི་ལག་ན་གནས་པའི་སྐྱུ་རུ་ར་གསལ་བར་སྣང་བ་བཞིན་དུ་སྲིད་གསུམ་འདི་དག་མ་ལུས་པ་གདོད་ནས་སྐྱེ་བ་མེད་པ་མངོན་སུམ་དུ་རྟོག་སྟེ་འགོག་པ་ལ་སྙོམས་པར་ཞུགས་ཏེ་སྤྲོས་པ་ཐམས་ཅད་བཀག་པའི་འགོག་པར་འགྲོ་བ་སྟེ་སྙོམས་པར་འཇུག་གོ ། འོ་ན་གཞན་དོན་དོར་བས་འགོག་པར་མངོན་དུ་བྱེད་པར་འགྱུར་རོ་ཞེ་ན། རྟག་ཏུ་འགོག་པར་འཇུག་པའི་ནུས་པ་ཐོབ་པས་མྱ་ངན་ལས་འདས་པར་གཏོགས་པའི་བསམ་པ་དང་ལྡན་པ་ཡིན་མོད་ཀྱང་སྦྱོར་བས་མགོན་མེད་པ་ལ་སྙིང་རྗེའང་སྐྱེད་པར་བྱེད་པས་འགོག་པ་མངོན་དུ་མི་བྱེད་དོ། ། གཉིས་པ་ནི། ས་དྲུག་པ་དེའི་གོང་རོལ་ས་བདུན་པ་ལ་སོགས་པར་ནི་བདེ་བར་གཤེགས་པའི་གསུང་ལས་སྐྱེས་པ་ཉན་ཐོས་དང༌། སངས་རྒྱས་འབྲིང་པོ་རང་སངས་རྒྱས་དང་བཅས་པ་མ་ལུས་པ་རྣམས་བློ་ཤེས་རབ་ཀྱིས་སྟོབས་ཀྱིས་ཕམ་པར་བྱེད་པའང་ཡིན་ནོ། །
གསུམ་པ་ནི། ཀུན་རྫོབ་སྦྱིན་སོགས་དང་དོན་དམ་སྟོང་པ་ཉིད་རྟོགས་པའི་ཤེས་རབ་ཀྱི་གཤོག་པ་ཤིན་ཏུ་ཡངས་པ་དྲི་མ་མེད་པ་དཀར་བ་རབ་ཏུ་རྒྱས་པར་གྱུར་པའི་རྒྱལ་པོ་ལྟ་བུ་ས་དྲུག་པའི་བྱང་ཆུབ་སེམས་དཔའ་དེའི་གདུལ་བྱའི་སྐྱེ་བོ་ངང་པའི་ཚོགས་དང་འདྲ་བ་ཡིས་མདུན་དུ་བདར་ནས་བྱང་ཆུབ་ཀྱི་ཕྱོགས་ལ་སོགས་པའི་དགེ་བའི་རླུང་གི་ཤུགས་སྟོབས་ཀྱིས་རྒྱལ་བའི་ཡོན་ཏན་གཏིང་མཐའ་རྟོགས་པར་དཀའ་བས་རྒྱ་མཚོ་ལྟ་བུའི་ཕ་རོལ་མཆོག་རབ་ཀྱི་མཐར་ཐུག་པར་འགྲོའོ། །

དབུ་མ་ལ་འཇུག་པའི་རྣམ་བཤད་ངེས་དོན་རྣམ་ངེས་ལས་སེམས་བསྐྱེད་པ་དྲུག་པའི་བཤད་པའོ།། །། སེམས་བསྐྱེད་པ་བདུན་པ་ནི། བྱང་ཆུབ་སེམས་དཔའ་ས་བདུན་པ་རིང་དུ་སོང་བ་འདིར་སེམས་ཀྱི་སྐད་ཅིག་དང་སྐད་ཅིག་རེ་རེ་ལ། ཡང་དག་པའི་མཐའ་དེ་བཞིན་ཉིད་ལ་འགོག་པར་བརྗོད་པ་དེ་ཉིད་ལ་སྙོམས་པར་འཇུག་ལྡང་བྱེད་པར་འགྱུར་ཞིང་མངོན་དུ་བྱེད་པ་ནི་མ་ཡིན་ནོ། ། མངོན་དུ་བྱས་ན་དེ་ལས་མི་ལྡང་བའི་ཕྱིར་མྱ་ངན་ལས་འདའ་བར་འགྱུར་བས་སོ། ། ས་དེར་ཐབས་ཀྱི་ཕ་རོལ་ཏུ་ཕྱིན་པ་ལེགས་པར་འབར་བ་ཐོབ་པ་ཡང་ཡིན་ནོ། ། ཐབས་དང་སྨོན་ལམ་དང་སྟོབས་དང་ཡེ་ཤེས་ཀྱི་ཕ་རོལ་ཏུ་ཕྱིན་པ་བཞི་ནི་ཤེས་རབ་ཀྱི་རང་བཞིན་ཏེ། ཤེས་རབ་ཉིད་རྣམ་པ་ཁྱད་པར་ཅན་དུ་བཞུགས་པ་ལ་ཕར་ཕྱིན་བཞི་བཞག་པས་སོ། ། དབུ་མ་ལ་འཇུག་པའི་རྣམ་བཤད་ངེས་དོན་རྣམ་ངེས་ལས་སེམས་བསྐྱེད་པ་བདུན་པའི་བཤད་པའོ།། །། ས་བརྒྱད་པའི་བཤད་པ་ལ། དང་པོ་གང་ལ་འཇུག་པར་བསྟན་པ་ནི།
ས་བདུན་པ་ཡོངས་སུ་རྫོགས་པའི་བདག་ཉིད་ཆེན་པོ་དེ་ནི་ཡང་དང་ཡང་དུ་སྔར་ས་བདུན་པ་མན་ཆད་དུ་བྱང་ཆུབ་ཀྱི་ཕྱོགས་ལ་སོགས་པའི་དགེ་བ་ཐོབ་པ་བས་ལྷག་པ་རབ་ཀྱི་གནས་སྐབས་ཐོབ་པར་བྱ་བའི་ཕྱིར་རྣམ་པ་ཐམས་ཅད་དུ་རྫོགས་པའི་བྱང་ཆུབ་ལས་ཕྱིར་མི་ལྡོག་པས་རྣམ་རྟོག་གིས་གཡོ་བར་མི་ནུས་པ་ས་བརྒྱད་པ་མི་གཡོ་བ་དེ་ལ་འཇུག་པར་འགྱུར་རོ། ། སྔར་གྱི་དགེ་བ་ལས་ལྷག་པ་ནི་དཔེར་ན་གྲུ་ཆེན་པོ་ནི་རྒྱ་མཚོ་ལ་མ་ཐུག་གི་བར་དུ་རྩོལ་བ་ཆེན་པོས་བསྐྱོད་པ་བཞིན་དུ། ས་བདུན་པ་མན་ཆད་འབད་རྩོལ་གྱི་མཚན་མ་དང་བཅས་ལ། གྲུ་བོ་ཆེ་རྒྱ་མཚོར་ཕྱིན་མ་ཐག་ཏུ་སྐྱེས་བུའི་རྩོལ་བ་ལ་མི་ལྟོས་པར་རླུང་ཤུགས་ཀྱིས་འགྲོ་བའི་དཔེས་ས་བརྒྱད་པ་ནས་རྩོལ་མེད་དུ་ངང་གིས་འཇུག་པས་ཐམས་ཅད་མཁྱེན་པའི་རྒྱ་མཚོར་བགྲོད་པ་ལ་ཤིན་ཏུ་མྱུར་བར་བསྟན་ཏོ། ། གཉིས་པ་སྨོན་ལམ་གྱི་ཕར་ཕྱིན་ལྷག་པར་བསྟན་པ་ནི། བྱང་ཆུབ་སེམས་དཔའ་འདིའི་སྨོན་ལམ་ས་དང་པོར་བཏབ་པའི་སྨོན་ལམ་རྣམས་འདིར་ཤིན་ཏུ་དག་པར་གྱུར་པས་སྨོན་ལམ་གྱི་ཕར་ཕྱིན་ཆེས་ལྷག་པར་འགྱུར་རོ། ། འདི་ནི་གཞོན་ནུའི་སར་ཡང་བཞག་སྟེ། ཇི་ལྟར་རྒྱལ་པོའི་སྲས་ལ་གཞོན་ནུ་དང༌། རྒྱལ་ཚབ་དང༌། དབང་བསྐུར་བའི་གནས་སྐབས་གསུམ་དུ་འཇོག་པ་དེ་བཞིན་དུ་དག་པ་ས་གསུམ་ལ་རིམ་པ་བཞིན་དུ་གཞོན་ནུ་དང༌།
རྒྱལ་ཚབ་དང༌། དབང་བསྐུར་བའི་སར་ཕྱིར་མི་ལྡོག་པའི་ས་བརྙེས་སོ། ། གསུམ་པ་རྒྱལ་བ་རྣམས་ལས་གདམས་པ་ཐོབ་པའི་ཚུལ་ནི། བྱང་ཆུབ་སེམས་དཔའ་འགོག་པ་ལ་སྙོམས་པར་འཇུག་པ་དེའི་ཚེ། ངེད་ཀྱི་ཡེ་ཤེས་སྟོབས་ཡངས་སངས་རྒྱས་ཆོས་ཀྱི་རྣམས། ། ད་དུང་ཁྱོད་ལ་མེད་ཀྱི་འབད་རྩོལ་བརྩོན་འགྲུས་བརྩམ། ། ཞེས་སོགས་ཀྱི་སྒོ་ནས་རྒྱལ་བ་རྣམས་ཀྱིས་འགོག་པའི་ཏིང་ངེ་འཛིན་ལས་སློང་བར་མཛད་ཅིང༌། དེ་བཞིན་གཤེགས་པའི་ཡེ་ཤེས་ཉེ་བར་བསྒྲུབ་པར་བྱིན་གྱིས་རློབས་པར་ཡང་མཛད་དོ། ། མ་མཛད་ན་ཉོན་མོངས་སྤངས་པའི་དབང་གིས་དེ་ཉིད་ཀྱི་ཚེ་མྱ་ངན་ལས་འདའ་བར་འགྱུར་རོ། ། བཞི་པ་མྱ་ངན་ལས་འདས་པ་ཁྱད་པར་ཅན་ཐོབ་པར་བསྟན་པ་ནི།
ས་བརྒྱད་པ་ལ་འཁོར་བར་སྐྱེ་བའི་རྒྱུ་ཁམས་གསུམ་ན་སྤྱོད་པའི་ཉོན་མོངས་པའི་དྲི་མ་མངོན་དུ་རྒྱུ་རྩ་བ་དང་བཅས་པ་ཉེ་བར་ཞི་བར་འགྱུར་ཏེ། ཆགས་པ་མེད་པའི་བློ་གྲོས་ཀྱི་ཉི་མ་ནི་ཉོན་མོངས་པའི་སྐྱོན་རྣམས་དང་ལྷན་ཅིག་ཏུ་མི་གནས་པའི་ཕྱིར་རོ། ། འོ་ན་ས་དེ་ཉིད་དུ་སངས་རྒྱས་པར་འགྱུར་རོ་ཞེ་ན། ཉོན་མོངས་ཟད་ཅིང་ཁམས་གསུམ་གྱི་བླ་མར་གྱུར་ཀྱང་ཤེས་བྱའི་སྒྲིབ་པ་མ་སྤངས་པས་སངས་རྒྱས་རྣམས་ཀྱི་འབྱོར་པའི་ཡོན་ཏན་མཁའ་ལྟར་མཐའ་དང་བྲལ་བ་མ་ལུས་ཐོབ་པར་ནུས་པ་མ་ཡིན་པས་དེ་ཐོབ་པར་བྱ་བའི་ཕྱིར་འདིས་འབད་པར་བྱ་དགོས་སོ། ། སྲིད་པར་སྐྱེ་བ་ལེན་པའི་རྒྱུ་ནི། ས་དེ་ཁམས་གསུམ་ལ་འདོད་ཆགས་དང་བྲལ་ན་འཁོར་བ་འགག་པས་སྲིད་པར་སྐྱེ་བ་ལེན་པར་མི་འགྱུར་ལ། དེ་ལྟ་ན་སངས་རྒྱས་ཀྱི་ཆོས་རྣམས་ཇི་ལྟར་ཡོངས་སུ་རྫོགས་པར་འགྱུར་ཞེ་ན། འདི་ཡིས་འཁོར་བ་འགགས་ཀྱང་དབང་རྣམས་བཅུ་པོ་ཐོབ་པར་གྱུར་ཅིང་དེ་དག་གི་མཐུས་མིའི་སྲིད་པའི་འགྲོ་བར་ཡིད་ཀྱི་རང་བཞིན་གྱི་ལུས་ཀྱི་སྒོ་ནས་རང་གིས་བདག་ཉིད་ཀྱི་དངོས་པོ་སྣ་ཚོགས་སྟོན་པར་འགྱུར་བས་ཚོགས་ཡོངས་སུ་རྫོགས་པས་མི་འགལ་ལོ། ། ཡིད་ཀྱི་རང་བཞིན་གྱི་ལུས་ནི་ཡིད་ལྟར་ཐོགས་པ་མེད་པའི་ལུས་ལ་བརྗོད་དོ། ། (Dདབང་བཅུ་)ནི་(Eཚེ་ལ་དབང་བ།
སེམས་ལ་དབང་བ། ཡོ་བྱད་ལ་དབང་བ། ལས་ལ་དབང་བ། སྐྱེ་བ་ལ་དབང་བ། སྨོན་ལམ་ལ་དབང་བ། མོས་པ་ལ་དབང་བ། རྫུ་འཕྲུལ་ལ་དབང་བ། ཡེ་ཤེས་ལ་དབང་བ། ཆོས་ལ་དབང་བ)འོ། ། དབུ་མ་ལ་འཇུག་པའི་བཤད་པ་ངེས་དོན་རྣམ་ངེས་ལས་སེམས་བསྐྱེད་པ་བརྒྱད་པའི་བཤད་པའོ།། །།
སེམས་བསྐྱེད་པ་དགུ་པ་བཤད་པ་ནི། ས་དགུ་པ་ལ་ནི་བྱང་ཆུབ་སེམས་དཔའ་དེའི་སྟོབས་ཀྱི་ཕ་རོལ་ཏུ་ཕྱིན་པ་མཐའ་དག་རྫོགས་ཤིང་ཆེས་དག་པར་འགྱུར་རོ། ། དེ་བཞིན་དུ་རང་གི་ས་ལ་བརྟེན་པའི་ཡོན་ཏན་སོ་སོ་ཡང་དག་པར་རིག་པའི་ཆོས་ཡོངས་སུ་དག་པའང་འཐོབ་བོ། ། དེ་ལ་ཆོས་སོ་སོ་ཡང་དག་པར་རིག་པ་ནི་ཆོས་ཐམས་ཅད་ཀྱི་མཚན་ཉིད་རབ་ཏུ་ཤེས་སོ། ། དོན་སོ་སོ་ཡང་དག་པར་རིག་པ་ནི་ཆོས་རྣམས་ཀྱི་དོན་མ་འདྲེས་པར་སོ་སོར་ཤེས་པའོ། ། ངེས་པའི་ཚིག་སོ་སོ་ཡང་དག་པར་རིག་པ་ནི་ཆོས་རྣམས་མ་འདྲེས་པར་སྟོན་པ་རབ་ཏུ་ཤེས་སོ། ། སྤོབས་པ་སོ་སོ་ཡང་དག་པར་རིག་པས་ནི་ཆོས་རྣམས་ཀྱི་བཤད་པའི་རྒྱུན་ཆད་པ་མེད་པ་ཉིད་དུ་འདུ་ཤེས་སོ། ། སེམས་བསྐྱེད་པ་དགུ་པའི་བཤད་པའོ།། །། སེམས་བསྐྱེད་པ་བཅུ་པ་བཤད་པ་ལ་གཉིས་ཏེ། ཡོན་ཏན་བརྗོད་པ་དང༌།
སའི་ངེས་ཚིག་གཉིས་ལས། དང་པོ་ནི། བཅུ་པའི་ས་ལ་བྱང་ཆུབ་སེམས་དཔའ་དེ་ཡིས་ཕྱོགས་བཅུ་ཀུན་ནས་སངས་རྒྱས་རྣམས་ལས་འོད་ཟེར་ཆེན་པོའི་ཆོས་ཀྱི་རྒྱལ་པོ་དབང་བསྐུར་བ་དམ་པ་ཐོབ་ཅིང་ཡེ་ཤེས་ཀྱི་ཕ་རོལ་ཏུ་ཕྱིན་པ་ཆེས་ལྷག་པར་མཆོག་ཏུ་དག་པ་འབྱུང་བར་འགྱུར་བ་ཡིན་ནོ། ། གཉིས་པ་ངེས་ཚིག་ནི། ཆར་སྤྲིན་རྣམས་ལས་ལོ་ཐོག་སྤེལ་བར་བྱེད་པ་ནི་ཆུ་ཆར་འབབ་པ་དེ་བཞིན་དུ་འགྲོ་བ་རྣམས་ཀྱི་དགེ་བའི་ལོ་ཐོག་སྤེལ་བའི་ཆེད་དུ་ས་བཅུ་པའི་རྒྱལ་སྲས་ལས་ཀྱང་འབད་རྩོལ་མེད་པར་ལྷུན་གྱིས་གྲུབ་པར་དམ་པའི་ཆོས་ཀྱི་ཆར་པ་འབེབས་པས་ས་དེ་ནི་ཆོས་ཀྱི་སྤྲིན་ཞེས་བྱའོ། ། སེམས་བསྐྱེད་པ་བཅུ་པའི་བཤད་པའོ།། །། གཉིས་པ་སའི་ཡོན་ཏན་རྒྱས་པར་བཤད་པ་ནི། སེམས་དང་པོ་བསྐྱེད་པ་དེའི་ཚེ་རྒྱལ་སྲས་འདིས་ནི་སྐད་ཅིག་ཐང་ཅིག་ཡུད་ཙམ་ཅིག་ལ་སངས་རྒྱས་བརྒྱ་མཐོང་ཞིང༌། དེ་དག་གིས་བྱིན་གྱིས་བརླབས་པ་དག་ཀྱང་བྱང་ཆུབ་སེམས་དཔའ་འདི་ཡིས་རྟོགས་སོ། ། གང་གི་སངས་རྒྱས་རྣམས་ཀྱི་ཡེ་ཤེས་བཞིན་རྣམ་པར་མི་རྟོག་པའི་ཡེ་ཤེས་ཉམས་སུ་མྱོང་བར་གྱུར་པ་དེ་ལ་བྱིན་གྱིས་བརླབས་པ་ཞེས་བྱའོ། །
དེ་ཉིད་ཀྱི་ཚེ་ན་བསྐལ་པ་བརྒྱར་གནས་པའི་ནུས་པ་ཐོབ་ཅིང༌། བསྐལ་པ་དེ་སྙེད་ཀྱི་སྔོན་དང་ཕྱི་མའི་མཐར་ཡང་མཁྱེན་པ་ཡང་དག་པར་འཇུག་གོ ། བློ་ལྡན་བྱང་ཆུབ་སེམས་དཔའ་འདི་ཡིས་ཏིང་ངེ་འཛིན་བརྒྱ་ཕྲག་ལ་སྙོམས་པར་འཇུག་ཅིང་སྔ་མ་གཏོང་བར་ཡང་བྱེད། འཇིག་རྟེན་ཁམས་བརྒྱ་ཀུན་ནས་གཡོ་ཞིང་སྣང་བར་ཡང་ནུས་ལ། དེ་བཞིན་དུ་རྫུ་འཕྲུལ་གྱི་སྟོབས་ཀྱིས་སེམས་ཅན་བརྒྱ་ཕྲག་དགེ་བའི་ལས་ལ་འགོད་པས་སྨིན་པར་བྱེད་ཅིང༌། བརྒྱ་ཕྲག་གྲངས་དང་རྗེས་སུ་འབྲེལ་བའི་སངས་རྒྱས་ཀྱི་ཞིང་དག་ཏུ་འགྲོ་བར་འགྱུར། བྱང་སེམས་དེས་ནི་ཆོས་ཀྱི་སྒོ་བརྒྱ་ཕྲག་རྣམས་ཡང་དག་པར་འབྱེད་པར་བྱེད་ཅིང་ཐུབ་དབང་གི་སྲས་སུ་གྱུར་པའི་བྱང་ཆུབ་སེམས་དཔའ་རང་གི་ལུས་ལ་ལུས་མི་འདྲ་བ་བརྒྱ་ཕྲག་ཀུན་ནས་སྟོན་པར་བྱེད་པའང་ཡིན། རང་གི་འཁོར་དང་བཅས་པས་མཛེས་པར་འབྱོར་བའི་ལུས་ནི་རེ་རེ་ཞིང་འཁོར་རྒྱལ་བའི་སྲས་པོ་བརྒྱ་ཕྲག་གྲངས་དང་རྗེས་སུ་འབྲེལ་བའང་སྟོན་པར་བྱེད་དོ། ། བློ་ལྡན་རབ་ཏུ་དགའ་བར་གནས་པས་ཐོབ་པར་གྱུར་བའི་ཡོན་ཏན་གྱི་རིགས་བཅུ་གཉིས་པོ་དེ་དག་ནི་གྲངས་སྔར་གྱི་དེ་ཁོ་ན་བཞིན་དུ་ས་དྲི་མ་མེད་པར་གནས་པས་དེ་དག་སྟོང་ནི་ཡང་དག་པར་ཐོབ་པར་འགྱུར་རོ། ། འོད་བྱེད་པ་དང༌།
འོད་འཕྲོ་བ་དང༌། སྦྱངས་དཀའ་བ་དང༌། མངོན་དུ་གྱུར་པ་དང༌། རིང་དུ་སོང་བའི་ས་ལྔ་པོ་འདི་དག་རྣམས་ལ་གནས་པའི་བྱང་ཆུབ་སེམས་དཔའ་ཡིས་ནི་རིམ་པ་བཞིན་ཡོན་ཏན་བཅུ་གཉིས་པོ་རེ་རེའང་གསུམ་པ་ལ་འབུམ་ཕྲག བཞི་པ་ལ་བྱེ་བ་བརྒྱ་ཕྲག་འཐོབ་ཅིང་ས་ལྔ་པ་ལ་དེ་ཡི་བྱེ་བ་སྟོང་འགྱུར་འཐོབ་བོ། ། དེ་ནས་ས་དྲུག་པ་ལ་བྱེ་བ་བརྒྱ་ཕྲག་སྟོང་འགྱུར་ཡང་སྟེ་བྱེ་བ་འབུམ་འཐོབ་བོ། ། ས་བདུན་པ་ལ་ཁྲག་ཁྲིག་ཕྲག་བརྒྱ་རྫོགས་པར་བསྒྱུར་བ་དང༌། སླར་ཡང་དེ་ཉིད་སྟོང་ཕྲག་ཏུ་ཡང་དག་པར་བསྒྱུར་བའི་ཡོན་ཏན་མཐའ་དག་རབ་ཏུ་ཐོབ་པར་འགྱུར་རོ། ། ས་བརྒྱད་པ་ཡན་ཆད་ཀྱི་ཡོན་ཏན་ནི་བྱེ་བ་སོགས་ཀྱི་གྲངས་ཀྱིས་བགྲང་བར་མི་ནུས་པས་འཇིག་རྟེན་གྱི་ཁམས་རྣམས་ཀྱི་རྡུལ་ཕྲ་རབ་ཀྱིས་བགྲང་སྟེ། ས་བརྒྱད་པ་མི་གཡོ་བའི་སར་གནས་པའི་རྣམ་པར་རྟོག་པ་མེད་པའི་སེམས་དཔའ་དེས་སྟོང་གསུམ་བརྒྱ་ཕྲག་སྟོང་བསྡོམས་པའི་འཇིག་རྟེན་ན་རྡུལ་གྱི་གྲངས་ཀྱི་ཚད་ཇི་སྙེད་ཡོད་པ་དེ་རྣམས་དང་མཉམ་པའི་ཡོན་ཏན་ཐོབ་པར་འགྱུར་ཏེ།
དགུ་པ་ལེགས་པའི་བློ་གྲོས་ས་ལ་གནས་པའི་བྱང་ཆུབ་སེམས་དཔའ་དེས་སྔར་བསྟན་པའི་ཡོན་ཏན་སྟོང་གསུམ་གྲངས་མེད་བརྒྱ་ཕྲག་སྟོང་དུ་ཡང་དག་པར་བསྡོམས་པ་ཕྲག་བཅུ་སྟེ་འབུམ་ཕྲག་བཅུའི་རྡུལ་ཚད་ཐོབ་པར་འགྱུར་རོ། ། ས་བཅུ་པ་ལ་སྔར་བརྗོད་པའི་ཡོན་ཏན་དུ་མ་ཡོད་པ་ལས། རེ་ཞིག་གི་སྒྲ་ནི་ཡོན་ཏན་མ་བརྗོད་པ་རྣམས་ཀྱང་སྡུད་པ་སྟེ་ཡོན་ཏན་དུ་མ་ཡོད་པ་ལས་རེ་ཞིག་ས་བཅུ་པ་འདིར་ནི་ངག་གི་སྤྱོད་ཡུལ་ལས་ཆེས་འདས་ཤིང་ངག་གི་སྤྱོད་ཡུལ་མ་ཡིན་པའི་བསྡོམས་པ་རྣམས་ནི་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་ཇི་སྙེད་ཡོད་པ་དེ་སྙེད་ཀྱི་གྲངས་དང་མཉམ་པའི་ཡོན་ཏན་ཐོབ་པར་འགྱུར་རོ། ། གཞན་ཡང་བྱང་ཆུབ་སེམས་དཔའ་འདིར་རྟོག་པས་ཀུན་ནས་རྒྱུ་བ་མེད་པར་ལུས་ཀྱི་བ་སྤུའི་ཁུང་བུར་འཁོར་བྱང་ཆུབ་སེམས་དཔའ་རྣམས་དང་ལྷན་ཅིག་ཏུ་རྫོགས་པའི་སངས་རྒྱས་ཀྱི་སྐུ་བགྲངས་ལས་འདས་པ་དང༌། དེ་བཞིན་དུ་ལྷ་དང་ལྷ་མིན་དང༌། མི་དག་ཀྱང་སྐད་ཅིག་ལ་སྟོན་པར་ནུས་སོ། ། ཀྱང་གི་སྒྲས་བསྡུས་པ་བརྒྱ་བྱིན་དང་ཚངས་པ་སོགས་སོ། ། དེ་བཞིན་དུ་གདུལ་བྱའི་བསམ་པ་བཞིན་དུ་སྐུ་དུ་མ་གཅིག་ཆར་དུ་སྟོན་པ་དང༌། སྐྱིལ་ཀྲུང་གཅིག་གིས་ཞིང་ཁམས་ཐམས་ཅད་ཁྱབ་པར་བྱེད་པ་སོགས་ལུས་ཀྱི་ལས་དང༌། ཚིག་གཅིག་གིས་གདུལ་བྱ་ཀུན་གྱི་བསམ་པ་བཞིན་ཆོས་སྟོན་པ་ངག་གི་ལས་དང༌།
ཏིང་ངེ་འཛིན་གཅིག་གིས་ཏིང་ངེ་འཛིན་དཔག་ཏུ་མེད་པ་བསྒྲུབ་པ་ལ་སོགས་ཡིད་ཀྱི་ལས་ཏེ་རྒྱས་པར་མདོ་ལས་བཙལ་བར་བྱའོ།། །། གསུམ་པ་འབྲས་བུའི་ས་ཉིད་གསལ་བར་བསྟན་པ་ལ་སྤྱིའི་དོན་དང༌། གཞུང་གི་དོན་གཉིས་ལས་དང་པོ་ལ་གཞན་ལུགས་དགག་པ་ནི། དབུ་མ་པར་རློམ་པ་ཁ་ཅིག་ཡུལ་ཅན་ཤེས་པ་དང་ཤེས་བྱའི་སྣང་བ་ཐམས་ཅད་ཀྱི་རྒྱུ་ནི་མ་རིག་པ་ཡིན་ལ། དེ་ཉིད་ལམ་གོམས་པར་བྱས་པས་རིམ་གྱིས་སྤངས་ཏེ། བག་ཆགས་ཤིན་ཏུ་ཕྲ་བའང་ས་བཅུ་རྒྱུན་གྱི་ཐ་མར་རྡོ་རྗེ་ལྟ་བུའི་ཏིང་ངེ་འཛིན་གྱིས་དྲུང་ཕྱུང་ནས། དེའི་རྗེས་སུ་ནམ་མཁའ་ལ་འཇའ་ཡལ་བ་ལྟར་རིག་པ་ཆོས་ཀྱི་དབྱིངས་ལ་ཐིམ་ནས། དབྱིངས་སྒྲིབ་བྲལ་འབའ་ཞིག་ཏུ་གྱུར་པ་ཡིན་གྱི་རང་རྒྱུད་ཀྱིས་བསྡུས་པའི་ཡེ་ཤེས་མེད་ལ། སྐུ་དང་ཕྲིན་ལས་དང་ཡེ་ཤེས་ཀྱི་སྣང་བ་ཐམས་ཅད་ནི་གཞན་སྣང་འབའ་ཞིག་གོ་ཞེས་འདོད་དོ། ། འདི་ལ་མ་རིག་པ་ནི་འཁྲུལ་སྣང་གི་རྐྱེན་ཙམ་དུ་ཟད་ཀྱི་རྒྱུ་ནི་རང་གི་རྒྱུ་རྐྱེན་སྔ་མ་ལས་སྐྱེས་པ་ཉིད་དུ་བསྒྲུབས་ཟིན་ཏོ། །
ཁྱོད་ལྟར་ན་རྒྱུན་མཐའི་ཏིང་ངེ་འཛིན་ཀྱང་འཁྲུལ་སྣང་ཡིན་པའི་ཕྱིར། སྤང་བྱར་ཐལ་བར་འགྱུར་ལ། དེ་ལྟར་ན་རང་ངམ་གཉེན་པོ་གཞན་གྱི་སྤང་བར་འདོད། རང་ཉིད་ཀྱིས་སྤངས་པ་ཡང་མིན་ཏེ། རང་ཉིད་རང་གི་སྤང་བྱར་འགལ་བས་སོ། ། གཉེན་པོ་གཞན་གྱིས་ཀྱང་མ་ཡིན་ཏེ། སློབ་ལམ་ལ་དེ་བས་སྟོབས་ཆེ་བ་མེད་ཅིང༌། སངས་རྒྱས་ལ་ཡང་ཡེ་ཤེས་མེད་པས་སོ། ། ཅི་སྟེ་གཉེན་པོས་སྤངས་པ་མ་ཡིན་གྱི་རྒྱུ་བག་ཆགས་ཟད་པས་རང་འགགས་སུ་འགྱུར་རམ་སྙམ་ན། བག་ཆགས་དེ་ཉིད་གང་གིས་སྤོང༌།
རྒྱུན་མཐའི་ཡེ་ཤེས་ཀྱིས་སྤོང་སྙམ་ན། དེ་ཡང་ཁྱོད་ལ་མི་རུང་སྟེ། རྒྱུན་མཐའ་ཡེ་ཤེས་ནི་འཁྲུལ་སྣང་ཡིན་པས་དེས་སྤོང་བར་མི་ནུས་ཏེ། སྤང་བྱ་ཐམས་ཅད་ཀྱི་ནང་ནས་ཤིན་ཏུ་སྤང་དཀའ་བ་དེ་ཉིད་ཡིན་པས་སོ། ། ཤིན་ཏུ་སྤང་དཀའ་བ་དེ་གཉེན་པོ་མི་དགོས་པས་རང་འགགས་སུ་འགྱུར་ན། གོང་གི་སྤང་བྱ་རྣམས་ནི་སྤོང་སླ་བས་གཉེན་པོ་མི་དགོས་པར་འགྱུར་ལ། དེ་བས་ན་གཉེན་པོ་བསྒོམ་པ་ལ་མི་ལྟོས་པར་འགྲོ་བ་ཐམས་ཅད་འབད་མེད་དུ་གྲོལ་བར་ཐལ་བ་བཟློག་ཏུ་མེད་དོ། ། རྒྱུན་མཐའི་ཡེ་ཤེས་དེ་ཉིད་ཀྱིས་རིག་པ་ཕྱི་མ་སྐྱེད་ན་སངས་རྒྱས་ཀྱི་ས་ན་རིག་པ་ཡོད་པ་དགག་ཏུ་མེད་ལ། མི་སྐྱེད་པར་ཡང་མི་འཐད་དེ། རྒྱུ་རྐྱེན་ཚང་ཞིང་འགལ་རྐྱེན་གྱི་གེགས་མེད་པའི་ཕྱིར་ཏེ།
དེ་ལ་རིག་པ་ཕྱི་མ་རྒྱུན་གཅོད་བྱེད་མེད་པའི་ཕྱིར་རོ། ། སངས་རྒྱས་ཀྱི་སྐུ་དང་ཡེ་ཤེས་ལ་སོགས་པ་གཞན་སྣང་འབའ་ཞིག་ཡིན་པ་ལ་ཡང་བརྗོད་པར་བྱ་སྟེ། ཚོགས་ལམ་པ་ལྟ་བུ་ལ་སྣང་བ་དེ་ཉིད་དེ་དག་གི་སེམས་སམ་དེ་ལས་གཞན་པ་ཞིག་ཡིན། དང་པོ་ལྟར་ན། ཚོགས་ལམ་ཐོབ་པ་ཉིད་ནས་ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པའི་ནུས་པ་ཡོད་པར་འགྱུར་ཏེ། སངས་རྒྱས་ཀྱི་ཡེ་ཤེས་རང་རྒྱུད་ལ་རྫོགས་པའི་ཕྱིར་རོ། ། རྒྱུ་བསོད་ནམས་ཀྱི་ཚོགས་ཀྱང་ཡོངས་སུ་རྫོགས་པར་འགྱུར་ཏེ། མཚན་དང་དཔེ་བྱད་མ་ལུས་པ་རང་རྒྱུད་ལ་ཡོངས་སུ་རྫོགས་པའི་ཕྱིར། སངས་རྒྱས་ཀྱི་སྟོབས་དང་མི་འཇིགས་པ་ལ་སོགས་པའི་ཡོན་ཏན་གྱི་ཁྱད་པར་རྣམས་ཀྱང་དངོས་སུ་ཡོངས་སུ་གཅོད་ནུས་པར་ཐལ། དེ་དག་རང་རང་གི་སེམས་ཡིན་པའི་ཕྱིར་རོ། །
འདོད་ནུས་པ་ཡང་མ་ཡིན་ཏེ། འདིའི་འགྲེལ་པར། སངས་རྒྱས་ཀྱི་ཆོས་མ་འདྲེས་པ་ལ་སོགས་པ་ཡོན་ཏན་གྱི་ཁྱད་པར་ཡོངས་སུ་གཅོད་པ་ནི་སངས་རྒྱས་ཁོ་ནས་གཅོད་ལ་གལ་ཏེ་གསུང་ན་ནི། རང་ཉིད་ཀྱི་ཡེ་ཤེས་ཀྱི་ཡུལ་དུ་གྱུར་པ་བསྐལ་པ་གྲངས་མེད་པ་བསམ་གྱིས་མི་ཁྱབ་པར་སྐུ་ཚེའི་འདུ་བྱེད་བྱིན་གྱིས་བརླབས་ཤིང༌། ཕྲིན་ལས་གཞན་མི་བྱེད་པར་སྐྱེན་པ་སྐྱེན་པར་གསུངས་པ་དེ་ལྟར་ནའང་ཡོན་ཏན་མཐའ་དག་རྟོགས་པར་མི་འགྱུར་ན་བྱང་ཆུབ་སེམས་དཔའ་ལྟ་ཅི་སྨོས་ཞེས་གསུངས་པ་དང་འགལ་བར་འགྱུར་བས་སོ། ། ལམ་གོང་ནས་གོང་དུ་བགྲོད་མི་དགོས་པར་འགྱུར་ཏེ། ཚོགས་གཉིས་རྫོགས་པའི་འབྲས་བུ་དེ་ལས་ལྷག་པའི་ཐོབ་བྱ་མེད་པས་སོ། ། དབྱིངས་སྒྲིབ་བྲལ་ཐོབ་པའི་དོན་དུ་གོང་དུ་འགྲོ་དགོས་སོ་ཞེ་ན། ཚོགས་ཡོངས་སུ་རྫོགས་ཤིང་སངས་རྒྱས་ཀྱི་ཡེ་ཤེས་ཐོབ་ཟིན་ན་དབྱིངས་སྒྲིབ་བྲལ་ཐོབ་པར་བྱ་བ་ཅི་ཞིག་ཡོད། དེས་ན་འདི་ནི་བརྟག་མི་བཟོད་པ་ཁོ་ནའོ། །
གལ་ཏེ་ཇི་སྐད་བཤད་པའི་རིགས་པས་གདུལ་བྱའི་སེམས་སུ་མི་འཐད་མོད། ། འོན་ཀྱང་སྔོན་གྱི་སྨོན་ལམ་དང༌། ཚོགས་གཉིས་ཀྱི་ཤུགས་དང༌། གདུལ་བྱའི་སེམས་རྒྱུད་ཡོངས་སུ་དག་པའི་རྟེན་འབྲེལ་ལས། དེ་ལྟ་བུའི་སྣང་བ་འབྱུང་བ་ལ་དེ་དང་དེ་དག་ཏུ་ཞེན་པས་གདུལ་བྱའི་ངོར་སངས་རྒྱས་ཀྱི་བྱ་བ་བྱེད་པའི་ཕྱིར་སངས་རྒྱས་སུ་བཞག་པ་ཙམ་མོ་ཞེ་ན། ས་བཅུ་རྒྱུན་གྱི་ཐ་མར་རིག་པ་རྒྱུན་ཆད་ན་སངས་རྒྱས་པའི་རྗེས་ཀྱི་གདུལ་བྱ་རྣམས་ལ་ཚོགས་ཀྱི་སྣང་བ་རྒྱུ་མེད་དུ་ཐལ། ཚོགས་གཉིས་ཀྱི་རྒྱུན་ཆད་པའི་ཕྱིར། གལ་ཏེ་རང་རྒྱུད་ལ་མེད་ཀྱང་གཞན་སྣང་ལ་ཡོད་པས་སྐྱོན་མེད་དོ་ཞེ་ན། སེམས་ཅན་གྱི་རྒྱུད་ཀྱིས་མ་བསྡུས་པའི་འཁྲུལ་སེམས་ཡོད་པར་ཐལ་ཏེ། སངས་རྒྱས་ཀྱི་རྒྱུད་ཀྱིས་མ་བསྡུས་པའི་སངས་རྒྱས་ཀྱི་ཡེ་ཤེས་ཡོད་པའི་ཕྱིར།
ཡེ་ཤེས་རྣམས་གཞན་སྣང་ཡིན་པས་སྐྱོན་མེད་དོ་ཞེ་ན། སེམས་ཅན་གྱི་རིག་པ་ཡང་གཞན་སྣང་ཙམ་ཡིན་པས་རང་རྒྱུད་ལ་མེད་པར་ཡང་ཅིའི་ཕྱིར་ཁས་མི་ལེན། ལམ་གོང་ནས་གོང་དུ་བགྲོད་པ་ལྟར་རང་རྒྱུད་ཀྱི་ཡེ་ཤེས་རྣམས་ཀྱང་ཇེ་དམན་ཇེ་དམན་དུ་འགྲོ་བར་འགྱུར་ཏེ། བློའི་ནུས་པ་མཐར་ཐུག་པ་ན་རང་རྒྱུད་ཀྱི་ཡེ་ཤེས་རྒྱུན་ཆད་པའི་ཕྱིར་རོ། ། གསུང་རབ་ལ་གྲགས་པའི་ཤཱཀྱ་ཐུབ་པའི་སྐུ་དང༌། དེས་གསུངས་པའི་དམ་ཆོས་རྣམས་ནི་གདུལ་བྱའི་འཁྲུལ་སྣང་ཙམ་དུ་འདོད་པས་ན། སྐུ་དང་གསུང་མཚན་ཉིད་པ་མ་ཡིན་ལ། དེ་ལས་གཞན་པའི་སངས་རྒྱས་ཀྱི་སྐུ་དང་གསུང་མཚན་ཉིད་པ་ཡང་ཁྱོད་ལ་མེད་པས་དེ་དག་ལུང་ཁུངས་སུ་བྱས་ནས་དྲང་དོན་དང་ངེས་དོན་ལ་སོགས་པའི་ཁྱད་པར་མ་ཕྱེད་པ་ཡང་བཞད་གད་ཀྱི་གནས་སོ། ། དེ་དང་དེ་དག་ཏུ་ཞེན་པའི་ངོར་སངས་རྒྱས་ཡིན་པའི་ཕྱིར་སྐྱོན་མེད་དོ་ཞེ་ན། འོ་ན་གང་ཟག་འགའ་ཞིག་གི་ངོར་སངས་རྒྱས་ཀྱི་ཆ་ལུགས་སུ་སྤྲུལ་པའི་ཚེའང་སངས་རྒྱས་ཀྱི་གོ་ཆོད་པར་འགྱུར་ཏེ།
སངས་རྒྱས་སུ་ཞེན་པའི་ཕྱིར་རོ། ། འདི་ནི་མུ་སྟེགས་སྤྱོད་པ་ལས་ཉེས་པ་ཟད་པའི་སྐྱེས་བུ་མེད་པར་འདོད་པ་དང་མཚུངས་པས་དགག་པར་བྱའོ། ། གཉིས་པ་འཐད་པ་འགོད་པ་ནི་ཤེས་པ་རིག་པ་སྔ་མའི་འབྲས་བུ་ཡིན་གྱི་མ་རིག་རྒྱུ་ཅན་མ་ཡིན་ལ། རྒྱུན་མཐའི་ཡེ་ཤེས་ཀྱིས་ཀྱང་མ་རིག་པ་སྤོང་གི་ཤེས་པ་སྤང་བ་མ་ཡིན་པའི་ཕྱིར། སངས་རྒྱས་ཀྱི་ས་ན་ཤེས་པ་ཡོད་པར་རིགས་པར་བྱའོ། ། ཆོས་དབྱིངས་བསྟོད་པ་ལས། ཇི་ལྟར་འོ་མ་དང་འདྲེས་ཆུ། ། སྐད་ཅིག་ན་ནི་གནས་པ་ལས། ། ངང་པས་འོ་མ་འཐུང་བྱེད་ཅིང༌། ། ཆུ་ནི་མ་ཡིན་དེ་བཞིན་གནས། །
དེ་བཞིན་ཉོན་མོངས་ཀྱིས་གཡོགས་ནས། ། ཡེ་ཤེས་ལུས་འདི་གཅིག་གནས་ཀྱང༌། ། རྣལ་འབྱོར་པ་ཡིས་ཡེ་ཤེས་གནས། ། མི་ཤེས་པ་ནི་འདོར་བར་བྱེད། ། ཅེས་པ་དང༌། འདིར་ནི་མྱ་ངན་འདས་པ་ཉིད། ། དྲི་མ་མེད་པར་སེམས་གྱུར་པའོ། ། ཞེས་པ་དང༌། དྲི་མ་མེད་པའི་ཆོས་སྐུ་ལ། ། ཡེ་ཤེས་རྒྱ་མཚོ་གནས་གྱུར་ནས། །
སྣ་ཚོགས་ནོར་བུ་ཇི་བཞིན་དུ། ། དེ་ལ་སེམས་ཅན་དོན་གཉིས་མཛད། ། ཅེས་པ་དང༌། སེམས་ཀྱི་རྡོ་རྗེ་ལ་བསྟོད་པ་ལས་ཀྱང༌། གང་གི་སེམས་བྱུང་དྲྭ་བ་ནི། ། སེམས་ཉིད་ཀྱིས་ནི་བསལ་མཛད་དེ། ། སེམས་ཀྱི་རྨོངས་པ་བསལ་བ་ཡི། ། རང་སེམས་དེ་ལ་ཕྱག་འཚལ་ལོ། ། དེ་ཕྱིར་སེམས་ནི་ཀུན་ཏུ་བསྲུངས། ། བདེ་ལེགས་སེམས་ལ་རང་སེམས་འབྱུང༌། །
ཞེས་རྒྱ་ཆེར་གསུངས་སོ། ། གཞན་ཡང་སངས་རྒྱས་ཀྱི་ས་ན་ཤེས་པ་ཡོད་པར་མངོན་ཏེ། ཤེས་པ་ཐམས་ཅད་ཀྱི་མཐར་ཐུག་པ་རྣམ་པ་ཐམས་ཅད་མཁྱེན་པ་ཉིད་ཡིན་པའི་ཕྱིར། ཤེས་པ་ཉིད་ཡོད་པར་མངོན་ཏེ། བཞི་འགྲེལ་ལས། རིགས་ཀྱི་ཕུལ་དུ་བྱུང་བ་བྲམ་ཟེ་ལ་ཐུག་པ་དང༌། སྐྱེ་གནས་ཀྱི་ཕུལ་དུ་བྱུང་བ་འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་ལ་ཐུག་པ་དང༌། རིའི་ཕུལ་དུ་བྱུང་བ་ལྷུན་པོ་ལ་ཐུག་པ་དང༌། རྒྱལ་པོའི་ཕུལ་དུ་བྱུང་བ་འཁོར་ལོས་བསྒྱུར་བ་ལ་ཐུག་པ་དེ་བཞིན་དུ་ཤེས་པའི་ཕུལ་དུ་བྱུང་བ་རྣམ་པ་ཐམས་ཅད་མཁྱེན་པ་ཉིད་ཀྱི་མཐར་ཐུག་པ་འབྱུང་བར་འགྱུར་རོ། ། ཞེས་སོ། །
ཡེ་ཤེས་མེད་ན་སངས་རྒྱས་ཞེས་བྱ་བར་ཡང་མི་འགྱུར་ཏེ། སངས་རྒྱས་ནི་སྤངས་རྟོགས་གཉིས་ཀྱིས་རབ་ཏུ་ཕྱེ་བའི་ཕྱིར་རོ། ། ཇི་སྐད་དུ། བཞི་འགྲེལ་ལས། སངས་རྒྱས་ཞེས་བྱ་བ་ནི་ཅི་ཞིག་ཅེ་ན། གང་དག་གིས་ཆོས་ཐམས་ཅད་ཇི་ལྟ་བ་བཞིན་དུ་ཐུགས་སུ་ཆུད་པའམ། ཆོས་ཐམས་ཅད་ཀྱི་དེ་ཁོ་ན་ཉིད་མངོན་པར་རྫོགས་པར་བྱང་ཆུབ་པས་ཤེས་བྱ་ཐམས་ཅད་ལ་བློ་ཁ་ཕྱེ་བས། རྣམ་པར་རྒྱས་པ་ལས་སངས་རྒྱས་ཞེས་བྱ་བ་སྟེ། དཔེར་ན་པདྨ་རྒྱས་པ་བཞིན་ནོ། ། ཡང་ན་ཉིད་ཀྱི་ཐུགས་སུ་ཆུད་ཅིང༌།
ལྷ་དང་མིས་མ་རྟོགས་པ་རྣམས་རྟོགས་པར་མཛད་པས་ན་སངས་རྒྱས་ཡིན་པའམ། མ་རིག་པའི་གཉིད་མ་ལུས་པ་དང་བྲལ་བས་རྣམ་པར་སད་པས་ན་སངས་རྒྱས་ཏེ། སྐྱེས་བུ་གཉིད་སད་པ་བཞིན་ནོ། ། ཞེས་སོ། ། ཅི་སྟེ་ཤེས་བྱ་མ་ལུས་པ་མཁྱེན་པའི་བློ་མངའ་ན་སྣང་བ་འདི་དག་ཇི་ལྟར་མཁྱེན་ཞེ་ན། འཁྲུལ་པའི་སྣང་བ་རྣམས་ནི་ཅིར་ཡང་མ་གཟིགས་པའི་ཚུལ་གྱིས་གཞན་ལ་སྣང་བར་རྟོགས་ལ། འཁྲུལ་པས་བདེན་པར་བཏགས་པ་དང་བྲལ་བའི་ཏིང་ངེ་འཛིན་གྱིས་རྟེན་ཅིང་འབྲེལ་བར་འབྱུང་བ་དང༌། དེའི་ཆོས་ཉིད་ཇི་ལྟ་བ་བཞིན་དུ་གཟིགས་ཏེ། ཚིག་གསལ་ལས། དངོས་པོའི་རྣམ་པ་མ་རིག་པའི་རབ་རིབ་ཀྱི་མཐུས་མ་དམིགས་པ་ནི།
མ་གཟིགས་པའི་ཚུལ་གྱིས་བདག་ཉིད་གང་གིས་འཕགས་པ་མ་རིག་པའི་རབ་རིབ་དང་བྲལ་བའི་ཡུལ་དུ་འགྱུར་ཏེ། ངོ་བོ་ཉིད་ནི་དེ་དག་གི་རང་བཞིན་དུ་བཞག་གོ ། ཞེས་སོ། ། གཞན་དག་གིས་ནི་མིག་མེད་པའི་སྐྱེས་བུས་གཞན་ཅི་ཡང་མ་མཐོང་བ་ལྟར། འགའ་ཡང་མཐོང་བ་མེད་པ་ཉིད་དེ་ཁོ་ན་ཉིད་མཐོང་བའོ་ཞེས་པའི་མདོའི་དོན་དུ་བསམ་ནས་མ་རིག་པའི་རབ་རིབ་དང་བྲལ་བའི་ཡེ་ཤེས་ཀྱི་སྤྱན་གྱིས་མི་མཐོང་བར་འདོད་པ་དེ་དག་གི་ལྟར་ན། མཐོང་བ་ཞེས་བྱ་བའི་ཐ་སྙད་ཀྱང་མི་འཐོབ་སྟེ། མཐོང་བྱ་དང་མཐོང་བྱེད་ཀྱང་མེད་པའི་ཕྱིར་རོ། ། གཞན་དུ་ན་མོ་གཤམ་གྱི་བུས་ཀྱང་དེ་ཁོ་ན་ཉིད་མཐོང་བར་བྱ་དགོས་སོ། ། ཁོ་བོ་ཅག་གི་ལྟར་ན་གཞན་གྱིས་བཏགས་པ་རྣམས་མ་གཟིགས་པའི་ཚུལ་གྱིས་གཞན་ལ་སྣང་བ་མཁྱེན་ཏེ། དཔེར་ན་མིག་དག་པས་སྐྲ་ཤད་ལ་སོགས་པ་རང་ལ་མི་སྣང་ཡང་གཞན་ལ་སྣང་བ་རྟོགས་པ་ལྟ་བུའོ། །
རྟག་ཆད་དང་འཁྲུལ་སྣང་སོགས་དང་བྲལ་བའི་རྟེན་འབྲེལ་ཀུན་རྫོབ་པ་རྣམས་ཇི་སྙེད་པ་མཁྱེན་པའི་ཡེ་ཤེས་ཀྱིས་རྟོགས་ཏེ། དཔེར་ན་མིག་དག་པས་སྐྲ་ཤད་མ་མཐོང་ཡང་དེ་དང་བྲལ་བའི་སྣོད་མཐོང་བ་ལྟ་བུའོ། ། དེའི་ཆོས་ཉིད་ནི་ཇི་ལྟ་བ་མཁྱེན་པའི་ཡེ་ཤེས་ཀྱིས་རྟོགས་པ་ཡིན། ། དེ་ཡང་སོ་སོར་རྟོག་པ་མ་ཡིན་གྱི་ཟུང་འཇུག་གི་ཚུལ་གྱིས་རྟོགས་པ་ཡིན་ནོ། ། གཞན་ཡང་དབུ་མ་རིགས་ཚོགས་དང༌། བསྟོད་ཚོགས་དང༌། སྔགས་དང༌། མཚན་ཉིད་རྣམས་ལ་ལྟ་བའི་ཁྱད་པར་ཡོད་པར་སྨྲ་བ་ནི་གསུང་རབ་དགོངས་འགྲེལ་དང་བཅས་པ་ལ་ལེགས་པར་མ་སྦྱངས་ཤིང་ལྟ་བ་ངན་པའི་གདོན་གྱིས་བྱིན་གྱིས་བརླབས་པའི་བབ་ཆོལ་འབའ་ཞིག་གོ ། དེ་དག་ལ་རྩོད་པ་སྤང་བ་ནི། ཅི་སྟེ་སངས་རྒྱས་ལ་ཡེ་ཤེས་ཡོད་ན་སེམས་དགག་པ་དེ་སྐུ་ཡིས་མངོན་སུམ་མཛད།
ཅེས་པ་དང༌། འགྲེལ་པར། སེམས་དང་སེམས་ལས་བྱུང་བ་དང་བྲལ་བའི་ཕྱིར་ཞེས་སོགས་ཇི་ལྟར་དྲང་ཞེ་ན། དེ་དག་ནི་རྣམ་པར་རྟོག་པའི་དབང་དུ་མཛད་པ་ཡིན་ཏེ། འགྲེལ་པར། སེམས་དང་སེམས་ལས་བྱུང་བའི་མེད་པའི་རང་བཞིན་ཅན་རྣམ་རྟོག་མེད་པ་ནི་ཞེས་པ་དང༌། རྣམ་རྟོག་མེད་པར་གྱུར་དུ་ཟིན་ཀྱང་ཞེས་སོགས་དུ་མ་གསུངས་པས་སོ། ། ཅི་སྟེ་རྟེན་འབྲེལ་གྱི་སྣང་བ་དེ་དག་བདེན་པར་གྲུབ་ན་དངོས་པོར་སྨྲ་བའི་ལུགས་སུ་འགྱུར་ལ། བཏགས་པ་ཙམ་ཡིན་ན་རྫུན་པའི་ཕྱིར་ཡུལ་ཅན་ཡེ་ཤེས་འཁྲུལ་པར་འགྱུར་རོ་ཞེ་ན། དངོས་པོར་སྨྲ་བ་རྣམས་ནི་བདེན་རྫུན་གྱི་བྱེ་བྲག་གིས་འཁྲུལ་མ་འཁྲུལ་དུ་རྣམ་པར་འབྱེད་ལ།
གཞུང་ལུགས་འདིར་ནི་འཇིག་རྟེན་ན་འཁྲུལ་པའི་རྐྱེན་གྱིས་གནོད་པ་ཡོད་མེད་ཀྱི་སྒོ་ནས་འཁྲུལ་མ་འཁྲུལ་གྱི་ཐ་སྙད་བྱེད་པའི་རྗེས་སུ་འབྲངས་ཏེ་འཁྲུལ་མ་འཁྲུལ་གྱི་ཁྱད་པར་ཕྱེ་བ་ཡིན་ལ། ངོས་བཟུང་བའི་ཚུལ་ནི་མི་འདྲ་སྟེ། དབུ་མ་པ་རྣམས་ནི་འཇིག་རྟེན་ན་མ་འཁྲུལ་པར་གྲགས་པའི་གཅོད་བྱེད་ཀྱི་ཤེས་པ་ཡུལ་དང་བཅས་པའང་མ་རིག་པའི་རྐྱེན་གྱིས་སྡང་བའི་འཁྲུལ་སྣང་དུ་བཞེད་པས་སོ། ། སངས་རྒྱས་རྣམས་ནི་འཁྲུལ་པའི་རྐྱེན་མཐའ་དག་སྤངས་པའི་ཕྱིར་དེ་དག་གི་མཁྱེན་པ་ཐམས་ཅད་ནི་མ་འཁྲུལ་པ་འབའ་ཞིག་གོ ། ཅི་སྟེ་ཀུན་རྫོབ་ཐམས་ཅད་འཁྲུལ་པའི་སྣང་བ་ཡིན་པའི་ཕྱིར། ཀུན་རྫོབ་སྣང་ན་ཅིའི་ཕྱིར་འཁྲུལ་པར་མི་འགྱུར་ཏེ། ཚིག་གསལ་ལས། ཀུན་རྫོབ་ཕྱིན་ཅི་ལོག་ཙམ་གྱིས་བདག་གི་ངོ་བོ་ཡོད་པར་རྙེད་པར་ཐར་པ་རྣམས་ཀྱི་ཐར་པར་འདྲེན་པར་བྱེད་པའི་དགེ་བའི་རྩ་བ་ལ་སོགས་པའི་རྒྱུར་གྱུར་པ་འདི་ནི་ཇི་སྲིད་དེ་ཁོ་ན་ཉིད་མ་རྟོགས་པ་དེ་སྲིད་དུ་གནས་པར་འགྱུར་མོད་ཅེས་པས་ཀུན་རྫོབ་འཁྲུལ་པར་སྐྱེད་པ་དང༌། དེ་ཁོ་ན་ཉིད་རྟོགས་པ་ན་ལྡོག་པར་བཤད་པས་སོ་ཞེ་ན། དེ་ནི་བྱིས་པ་རྣམས་ཀྱིས་བདེན་པར་བཟུང་བའི་དབང་དུ་བྱས་པ་སྟེ།
འཕགས་པ་ལ་བདེན་པར་སྣང་བ་མེད་ཀྱང་ཀུན་རྫོབ་ཙམ་ཞིག་སྣང་བ་ནི་ཡོད་པ་ཡིན་ནོ། ། ཅི་སྟེ་ཀུན་རྫོབ་ཀྱི་བདེན་པ་སྣང་བ་མ་ཡིན་ན་ཇི་ལྟར་ཀུན་རྫོབ་ཀྱི་བདེན་པ་གསུང་བར་ཡང་མཛད་ཅེ་ན། འདིར་སངས་རྒྱས་བཅོམ་ལྡན་འདས་རྣམས་ཀྱིས་དེ་ཁོ་ན་ཉིད་ལ་འཇུག་པའི་རིམ་པ་བསྟན་པ་སྟེ། རྩ་བ་ལས། ཐམས་ཅད་ཡང་དག་ཡང་དག་མིན། ། ཡང་དག་མིན་མིན་ཡང་དག་མིན། ། དེ་ནི་སངས་རྒྱས་རྗེས་སུ་བསྟན་པའོ། ། ཞེས་པ་དང༌། མདོ་ལས། གང་འཇིག་རྟེན་ན་ཡོད་པར་འདོད་པ་དེ་ནི་ང་ཡང་ཡོད་པར་བཞེད་དོ། །
གང་འཇིག་རྟེན་ན་མེད་པར་འདོད་པ་ནི་ང་ཡང་མེད་པར་བཞེད་དོ་ཞེས་འབྱུང་བ་ལྟར་ཐོག་མར་གདུལ་བྱ་རང་གི་བློ་ལ་སྣང་ཚུལ་དང་མཐུན་པར་གསུངས་པས། རང་ཉིད་ཐམས་ཅད་མཁྱེན་པར་ཡིད་ཆེས་པར་བྱས་ནས་ཕྱིས་བདེན་པའི་ཆ་བཀག་ནས་རྫུན་པར་སྟོན་ཅིང༌། དེ་ཁོ་ན་ཉིད་དངོས་སུ་སྟོན་པའི་སྣོད་དུ་བྱེད་ལ། དེ་ནས་བདེན་རྫུན་གཉིས་ཀའི་སྤྲོས་པ་དང་བྲལ་བའི་དེ་ཁོ་ན་ཉིད་སྟོན་པ་ནི་ཆོས་སྟོན་པའི་རིམ་པའོ། ། ཆོས་སྟོན་པ་ལ་ཡང་རང་ལ་སྣང་བའི་དོན་རྟོགས་ནས་སྟོན་པ་དང༌། གཞན་ལ་སྣང་བའི་དོན་རྟོགས་ནས་སྟོན་པ་གཉིས་ཡོད་ལ། བཀའ་ལ་ཡང་ཞལ་ནས་གསུངས་པ་དང༌། རྗེས་སུ་གནང་བ་དང༌། བྱིན་གྱིས་བརླབས་པའི་བཀའ་གསུམ་ལས། ནམ་མཁའ་དང་རྩྭ་ཤིང་སོགས་ལས་ཆོས་ཀྱི་སྒྲ་འབྱུང་བ་ནི་བྱིན་གྱིས་བརླབས་པའི་བཀའ་སྟེ།
ཟིན་དང་སྤྲུལ་པ་མཁའ་གཞན་ལས་དེའི་མཐུས། ། སྒྲ་གང་ཆོས་ཀྱི་དེ་ཉིད་སྟོན་འབྱུང་བ། ། ཞེས་གསུངས་པ་ལྟར་རོ། ། ཅི་སྟེ་ཆོས་སྟོན་པ་ཡོད་ན། རྩ་བ་ལས། དམིགས་པ་ཐམས་ཅད་ཉེར་ཞི་ཞིང༌། ། སྤྲོས་པ་ཉེར་ཞི་ཞི་བ་སྟེ། ། སངས་རྒྱས་ཀྱིས་ནི་གང་དུ་ཡང༌། ། སུ་ལའང་ཆོས་འགའ་མ་བསྟན་ཏོ། ། ཞེས་གསུངས་པ་ཇི་ལྟར་དྲང་ཞེ་ན།
འདི་ལ་ཆོས་སྣ་ཚོགས་གསུངས་པར་བཤད་པ་དང༌། ཆོས་གཅིག་གསུང་བ་ཡང་གདུལ་བྱ་རྣམས་ཀྱིས་སྣ་ཚོགས་སུ་གོ་བ་དང༌། ཆོས་གང་ཡང་མ་གསུངས་པར་བསྟན་པའི་རིམ་པ་གསུམ་ལས། དང་པོ་ནི་དྲང་དོན་ཡིན་ལ། གཉིས་པ་ནི་གནས་སྐབས་ཀྱི་ངེས་དོན་ཡིན་ཞིང༌། གསུམ་པ་ནི་ངེས་དོན་མཐར་ཐུག་པའི་དབང་དུ་བྱས་ནས་གསུངས་པས། ཆོས་གང་ཡང་མ་གསུངས་པ་དོན་དམ་གྱི་དབང་དུ་བྱས་པ་ཡིན་ནོ། ། གཞན་དུ་རྩ་བ་ལས། ལྟ་བ་ཐམས་ཅད་སྤོང་བའི་ཕྱིར་དམ་པའི་ཆོས་ནི་སྟོན་པ་ཡང་མི་རིགས་པར་འགྱུར་རོ། ། ཅི་སྟེ་བདེན་པར་གྲུབ་པའི་ཆོས་གསུང་བར་མཛད་ན་རིག་པ་དང་འགལ་བའི་ངག་གསུང་བར་འགྱུར་ལ།
དེ་ཡང་རིགས་པ་མ་ཡིན་ཏེ། ཚིག་གསལ་ལས། དེ་བཞིན་གཤེགས་པ་ནི་རིགས་པ་དང་འགལ་བའི་ངག་མི་གསུང་ལ་ཞེས་བཤད་པས་སོ་ཞེ་ན། དེ་ནི་ངེས་དོན་གྱི་དབང་དུ་མཛད་པ་ཡིན། གདུལ་བྱ་དྲང་བའི་དོན་དུ་དགོས་པ་ལ་ལྟོས་ནས་རིགས་པ་དང་འགལ་བའི་ངག་ཀྱང་གསུངས་ཏེ། ཕ་དང་མ་ནི་བསད་བྱ་ཞིང༌། ། ཞེས་པ་ལྟར་རོ། ། དེས་ན་ཇི་སྐད་བཤད་པའི་ལུང་དང་རིགས་པ་ལས་སངས་རྒྱས་བཅོམ་ལྡན་འདས་ལ་རང་བཞིན་གྱིས་ཡོད་པ་མ་ཡིན་པ་དང༌། ཐ་སྙད་དུ་མེད་པ་མ་ཡིན་པའི་ཡེ་ཤེས་རྟེན་ཅིང་འབྲེལ་བར་འབྱུང་བ་གདོན་མི་ཟ་བར་ཡོད་དོ། ། གཞན་དག་རྟེན་འབྲེལ་ཡིན་པས་ཡོད་པ་མ་ཡིན་ཞེས་པ་ནི་མི་རིགས་ཏེ།
བཞི་འགྲེལ་ལས། འདི་ལྟར་དེས་ནི་ཡོད་པ་ཡང་ཡོད་པར་མཁྱེན་ཏེ། གང་རྟེན་ཅིང་འབྲེལ་བར་འབྱུང་བའོ། ། ཡོད་པ་མ་ཡིན་པའང་ཡོད་པ་མ་ཡིན་པ་སྟེ། གཞན་གྱིས་ཀུན་བཏགས་པ་རྟེན་ཅིང་འབྲེལ་བར་འབྱུང་བ་མ་ཡིན་པའི་ཞེས་པ་ལྟར་རོ། ། འབྲས་བུའི་གནས་སྐབས་ཀྱི་སྤྱི་དོན་རྒྱ་ཆེར་བཤད་ཟིན་ཏོ།། །། གཉིས་པ་གཞུང་དོན་ལ་བཞི། བྱང་ཆུབ་ཇི་ལྟར་བརྙེད་པའི་ཚུལ། དེ་ལ་ཀླན་ཀ་སྤང་བ། སྐུ་དང་ཡོན་ཏན་དང་ཕྲིན་ལས་བཤད་པ།
དུས་ཀྱི་སྒོ་ནས་བསྔགས་པའོ། ། དང་པོ་ལ་གནས་གང་དུ་བརྙེས་པ་ནི། ཇི་ལྟར་སྤྲིན་ལ་སོགས་པའི་དྲི་མ་མེད་པའི་ནམ་མཁའ་ལ་ཚེས་བཅོ་ལྔའི་ཟླ་བའི་འོད་ཟེར་གྱི་སྣང་བས་མུན་པ་སེལ་བའི་སྒོ་ནས་འགྲོ་བ་མ་ལུས་པ་གསལ་བར་འགྱུར་པ་བཞིན་དུ་མངོན་པར་བྱང་ཆུབ་པའི་སྔོན་རོལ་ས་བཅུ་པའི་ཚེ་སྟོབས་བཅུ་བསྐྱེད་པའི་ས་ཐོབ་པའི་ཆེད་ལ་སླར་ཡང་འབད་པ་རྩོམ་པར་གྱུར་པས་གང་གི་དོན་དུ་འབད་པ་རྩོམ་པར་གྱུར་པའི་རྣམ་མཁྱེན་གྱི་གོ་འཕང་འདི་ལས་ཕུལ་དུ་བྱུང་བ་གཞན་མེད་པས་མཆོག་དང༌། སྒྲིབ་གཉིས་སྤངས་པས་ཞི་བ་དྲན་པ་ཉེ་བར་བཞག་པ་ལ་སོགས་པའི་ཡོན་ཏན་མཐར་ཐུག་ཅིང༌། འདི་དང་འདྲ་བ་གཞན་མེད་པས་མཚུངས་པ་མེད་པ་ཁྱོད་ཀྱིས་འོག་མིན་གྱི་གནས་ཁོ་ནར་བརྙེས་པར་འགྱུར་རོ། ། དུས་ཀྱི་སྒོ་ནས་ཡེ་ཤེས་བརྙེས་ཚུལ་ནི། ཇི་ལྟར་བུམ་པ་ལ་སོགས་པའི་སྣོད་ཀྱི་དབྱེ་བ་ཐ་དད་ཀྱང་མི་སྒྲིབ་པར་མཚུངས་པས་དེར་གཏོགས་པའི་ནམ་མཁའ་ལ་དབྱེ་བ་ཐ་དད་པ་མེད་པ་དེ་ལྟར་གཟུགས་དང་ཚོར་བ་ལ་སོགས་པའི་དངོས་པོ་ཐ་དད་ཀྱང་སྐྱེ་མེད་དུ་མཚུངས་པས་དེར་གཏོགས་པའི་དེ་ཁོ་ན་ཉིད་ལ་ཆོས་ཅན་ཐ་དད་ཀྱིས་བྱས་པའི་དབྱེ་བ་འགའ་ཡང་དེ་ཁོ་ན་ཉིད་ལ་མེད་པ་དེའི་ཕྱིར་ཤེས་བྱ་ཐམས་ཅད་སྟོང་པ་ཉིད་དུ་རོ་མཉམ་པའམ་རོ་གཅིག་པ་ཉིད་དུ་ཡང་དག་པར་ཐུགས་སུ་ཆུད་པར་མཛད་ནས་མཁྱེན་བཟང་ཁྱོད་ཀྱིས་སྐད་ཅིག་གིས་ཤེས་བྱ་དེ་ཁོ་ན་ཉིད་ཐུགས་སུ་ཆུད་པའི་ཐམས་ཅད་མཁྱེན་པའི་གོ་འཕང་བརྙེས་སོ། ། ནམ་མཁའ་མཛོད་ལས། གང་གིས་ཆོས་གཅིག་སྒོ་ནས་ཚེས་རྣམས་ཀུན། ། སྒྱུ་མ་སྨིག་རྒྱུ་འདྲ་ཞིང་སྐྱེ་མེད་ལ། །
གསོབ་རྫུན་ཐེག་ཟུག་མིན་པར་ཤེས་པ་སྟེ། ། རིང་པོར་མི་ཐོག་བྱང་ཆུབ་སྙིང་པོར་འགྲོ། ། ཞེས་པ་དང༌། ཏིང་ངེ་འཛིན་རྒྱལ་པོར། གཅིག་གིས་ཐམས་ཅད་ཤེས་གྱུར་ཅིང༌། ། གཅིག་གིས་ཐམས་ཅད་མཐོང་བར་འགྱུར། ། ཞེས་དང༌། བཞི་བརྒྱ་པར། དངོས་པོ་གཅིག་གི་ལྟ་པོ་གང༌། ། དེ་ནི་ཀུན་གྱི་ལྟ་པོར་བརྗོད། །
གཅིག་གི་སྟོང་ཉིད་གང་ཡིན་པ། ། དེ་ནི་ཀུན་གྱི་སྟོང་ཉིད་ཡིན། ། ཞེས་པ་ལྟར་ཆོས་ཉིད་ལ་དབྱེ་བ་མེད་པ་དང༌། གཅིག་རྟོགས་ན་ཀུན་རྟོགས་པར་བཤད་པ་ནི་རང་བཞིན་རྣམ་དག་ལ་དགོངས་ཏེ། འདི་ལྟར་དངོས་པོ་ཀུན་གྱི་སྟོང་པ་ཉིད་རྣམས་སྟོང་ཉིད་དུ་ཁྱད་པར་མེད་པར་གཅིག་ཏུ་བཤད་པར་ཟད་ཀྱི་ཆ་མེད་གཅིག་མིན་ནོ། ། འདིར་ནམ་མཁའ་དཔེར་མཛད་ནས་སྒྲིབ་མེད་དུ་མཚུངས་པའི་ཕྱིར་ཞེས་པ་དང༌། བཞི་བརྒྱ་པའི་འགྲེལ་པ་ལས། ཇི་ལྟར་རོ་མཚུངས་པའི་ཕྱིར་རྒྱ་མཚོའི་རོ་མྱ་ངན་རྣམ་པར་མྱང་བར་གྱུར་པ་དེ་བཞིན་དུ། དངོས་པོ་རྣམས་ཀྱི་སྟོང་པ་ཉིད་ཀྱང་ཡིན་ཏེ། མཚན་ཉིད་མཚུངས་པའི་ཕྱིར།
ཞེས་སོ། ། གཉིས་པ་ཀླན་ཀ་སྤང་བ་ལ་གཉིས་ཏེ། རྩོད་པ་དང༌། ལན་ནོ། ། དང་པོ་ལ། ཡེ་ཤེས་མི་འཐད་པའི་རྩོད་པ་ནི། གང་གི་ཚེ་སྤྲོས་པ་ཉེ་བར་ཞི་བའི་སྐྱེ་མེད་དེ་ཁོ་ན་ཉིད་ཡིན་ན་སྐྱེ་བ་མེད་པ་དེ་ལ་བློ་གྲོས་འཇུག་པར་མི་འགྱུར་བར་ཁས་བླངས་དགོས་ཏེ། བློ་མེད་པར་མི་འཐད་ལ། སྐྱེ་མེད་ཀྱི་རྣམ་པ་ཅན་གྱི་བློ་ཡང་མི་སྲིད་པའི་ཕྱིར་ཏེ། སྐྱེ་མེད་ལ་རྣམ་པ་གང་ཡང་མི་སྲིད་པས་སོ། །
བློ་མ་ཞུགས་ན་སྐྱོན་ཅི་ཡོད་ཅེ་ན། ཡུལ་དེ་ཁོ་ན་ཉིད་ལ་བློ་མ་ཞུགས་པར་ཤེས་བྱ་དེ་ཁོ་ན་ཉིད་ཀྱི་ཡུལ་ཅན་ངེས་པར་རིགས་པའང་མིན་ལ། ཡུལ་ཀུན་ནས་ཤེས་པ་མེད་པ་ནི་ཤེས་པར་ཇི་ལྟར་འགྱུར་ཏེ་ཕན་ཚུན་འགལ་བར་འགྱུར་རོ། ། ཆོས་སྟོན་པ་མི་འཐད་པའི་རྩོད་པ་ནི། སེམས་རང་བཞིན་གྱིས་སྐྱེ་བ་མེད་ན་དེ་ཁོ་ན་ཉིད་མཁྱེན་པ་པོ་མེད་ལ། དེ་མེད་པར་ཁྱེད་ཀྱིས་འདི་ལྟ་བུའི་མཚན་ཉིད་ཅན་གྱི་དེ་ཁོ་ན་ཉིད་ཐུགས་སུ་ཆུད་དོ་ཞེས་གཞན་ལ་སུ་ཞིག་གིས་སྟོན་པར་བྱེད་དེ། སྟོན་པ་ནི་ཤེས་པ་སྔོན་དུ་འགྲོ་བ་ཅན་ཡིན་པའི་ཕྱིར་ཞེ་ན། གཉིས་པ་ལ་དཔེའི་སྒོ་ནས་ཡེ་ཤེས་འཐད་པ་དང༌། ཆོས་སྟོན་པ་འཐད་པར་བསྟན་པའོ། ། དང་པོ་ནི།
ཇི་ལྟར་སེམས་ནི་སྔོན་པོ་ལ་སོགས་པའི་ཡུལ་གང་གི་རྣམ་པ་ཅན་དུ་འགྱུར་བའི་བློ་དེ་ཡིས་སྔོན་པོ་ལ་སོགས་པའི་ཡུལ་དེ་ཡོངས་སུ་ཤེས་པ་མདོ་སྡེ་པ་རྣམས་ཐ་སྙད་བྱེད་པ་དེ་བཞིན་དུ། གང་གི་ཚེ་ཆོས་ཐམས་ཅད་སྐྱེ་མེད་དེ་ཁོ་ན་ཉིད་ཡིན་ཞིང་ཡུལ་རྟོགས་པའི་བློ་ཡང་སྐྱེ་བར་སྣང་བ་དང་བྲལ་བ་སྟེ། སྐྱེ་མེད་དེའི་རྣམ་པ་རྟོག་པར་སྐྱེས་པ་དེའི་ཚེ་རྣལ་འབྱོར་པའི་བློ་དེ་ཡིས་དེ་ཁོ་ན་ཉིད་རྟོགས་པ་ཞེས་ཐ་སྙད་ཀྱི་བདེན་པ་ལ་ཉེ་བར་བརྟེན་ནས་རིག་པར་བཞག་པ་ཡིན་ནོ། ། ལྟ་བུའི་སྒྲས་ནི་ཡུལ་དང་ཡུལ་ཅན་ངོ་བོ་ཉིད་ཀྱིས་མ་གྲུབ་པར་སྟོན་ཏོ། ། སྐྱབས་གནས་བདུན་བཅུ་པར། ཆོས་རྣམས་རང་བཞིན་ཁོ་ན་ལ། ། གནས་པའི་བློ་ལ་སངས་རྒྱས་བརྗོད། ། ཅེས་པ་ལྟར་རོ། ། འདིར་སྐྱེ་བ་དང་བྲལ་ཞེས་པའི་དོན་ནི་བློ་ཉིད་ཡུལ་སྐྱེ་མེད་དུ་གྱུར་པ་ལ་འཆད་པ་ལྟར་ན་དཔེ་ལ་ཡང་སྔོན་པོའི་རྣམ་པ་ཅན་གྱི་བློ་ཉིད་ཡུལ་སྔོན་པོ་ཉིད་དུ་གྱུར་ཞེས་བཤད་དགོས་པས་མི་འཐད་དོ། ། འགྲེལ་པ་ལས།
རྣམ་པར་ཤེས་པ་སྔོན་པོའི་རྣམ་པར་སྐྱེ་བ་ན་སྔོན་པོ་ཤེས་སོ་ཞེས་བརྗོད་པ་དེ་བཞིན་དུ། ཤེས་པ་དེ་ཁོ་ན་ཉིད་ཀྱི་རྣམ་པའི་རྗེས་སུ་བྱེད་པ་སྐྱེ་བ་དེ་ཁོ་ན་ཉིད་ཤེས་སོ་ཞེས་ཉེ་བར་གདགས་སོ་ཞེས་འབྱུང་བ་ལྟར་བཤད་དགོས་སོ། ། གཞན་ལྟར་ན། ཀུན་ནས་ཤེས་མེད་པར་ནི་ཤེས་པར་ཇི་ལྟར་འགྱུར་ཏེ་འགལ་བར་འགྱུར། ཞེས་པའི་རྩོད་པ་མ་སྤངས་སོ། ། འགྲེལ་པར་ཤེས་པ་དང་ཤེས་བྱ་གཉིས་ཀའང་མ་སྐྱེས་པའི་ཕྱིར་ཞེས་པ་དང༌། ཤེས་པ་འདི་སྐྱེ་བ་མེད་པ་ཁོ་ན་ཡིན་པར་བདེན་མོད་ཀྱི་ཞེས་པ་ཡང་རང་བཞིན་གྱིས་སྐྱེ་བ་མེད་པ་ལ་དགོངས་ཀྱི་ཐ་སྙད་དུ་སྐྱེ་བ་མེད་པ་ནི་མ་ཡིན་ཏེ། ཚིག་གསལ་ལས། དེ་ཁོ་ན་ཉིད་ཀྱི་ཡེ་ཤེས་སྐྱེས་པར་གྱུར་པ་དེའི་ཚེ། དེ་ཁོ་ན་ཉིད་མ་རྟོགས་པའི་ཚུལ་གྱིས་རྟོགས་པར་འགྱུར་ཏེ་ཞེས་འབྱུང་བས་སོ། །
མ་རྟོགས་པའི་ཚུལ་གྱིས་ཞེས་པ་ཡང་བདེན་པར་གྲུབ་པ་མ་གཟིགས་པའི་ཚུལ་གྱིས་རྟོགས་ཞེས་པ་ཡིན་གྱི་རྟོགས་བྱེད་ཀྱི་བློ་མེད་པ་མ་ཡིན་ནོ། ། གཉིས་པ་ཆོས་སྟོན་པའི་འཐད་པ་ལ་གཉིས་ཏེ། མཁྱེན་པ་པོ་རྫས་སུ་གྲུབ་པ་མེད་ཀྱང་ཆོས་སྟོན་པ་འཐད་པ་དང༌། དཔེའི་སྒོ་ནས་ཆོས་སྟོན་པ་འཐད་པའོ། ། དང་པོ་ནི། རང་བཞིན་གྱིས་གྲུབ་པའི་མཁྱེན་པ་པོ་མེད་ཀྱང་སངས་རྒྱས་དེའི་ལོངས་སྤྱོད་རྫོགས་པའི་སྐུ་བྱང་ཆུབ་སེམས་དཔའ་རྣམས་ཀྱི་ཆོས་ཀྱི་ལོངས་སྤྱོད་ཀྱི་རྒྱུར་གྱུར་པ་བསོད་ནམས་མཐའ་ཡས་ཀྱིས་ཡོངས་སུ་ཟིན་པ་སྟེ་སྒྲུབ་པ་དང༌། དེར་མ་ཟད་ཆོས་སྐུའི་བྱིན་བརླབས་ཀྱིས་སྤྲུལ་པའི་སྐུ་དང༌། ནམ་མཁའ་དང༌། གཞན་རྩ་དང་ཤིང་རྩིག་པ་དང་བྲག་ལ་སོགས་ལས་ཆོས་སྐུ་དེའི་མཐུས་སྒྲ་གང་ཆོས་ཀྱི་དེ་ཁོ་ན་ཉིད་སྟོན་པ་འབྱུང་བ་དེ་ལས་ཀྱང་འཇིག་རྟེན་གྱི་དེ་ཁོ་ན་ཉིད་སྐྱེ་འགག་མེད་པ་རིག་པས་མཁྱེན་པ་པོ་རང་བཞིན་གྱིས་གྲུབ་པ་མེད་ཀྱང་ཆོས་སྟོན་པ་མི་འགལ་ལོ། ། ནམ་མཁའ་ལ་སོགས་པ་ལས་ཆོས་སྟོན་པ་འབྱུང་བ་ཡང་ཡེ་ཤེས་ཀྱི་མཐུ་ལས་འབྱུང་གི་ཡེ་ཤེས་མེད་པར་ནི་མི་འབྱུང་ངོ༌། །
གཉིས་པ་ནི། ཅི་སྟེ་ཆོས་སྐུ་ལ་རྟོག་པ་མེད་པས་རྩོལ་བ་མི་སྲིད་པའི་ཕྱིར། ཆོས་སྟོན་པའི་བྱ་བའི་རྒྱུར་ཇི་ལྟར་འགྱུར་ཞེ་ན། ཇི་ལྟར་རྫ་མཁན་སྟོབས་ཆེན་ལྡན་པས་བུམ་པ་སོགས་བྱེད་པའི་སྐབས་འདིར་ཡུན་རིང་དུ་ཆེས་འབད་པས་བསྐོར་བའི་འཁོར་ལོ་ནི་རྫ་མཁན་དེའི་རྩོལ་བ་ད་ལྟ་སྐྱེས་པ་མེད་བཞིན་དུ་འཁོར་ལོ་ངང་གིས་འཁོར་ཞིང་བུམ་པ་ལ་སོགས་པའི་རྒྱུར་མཐོང་བ་ལྟར་དེ་བཞིན་དུ་རྣམ་པར་རྟོག་པ་མེད་པས་ད་ལྟ་སྐྱེས་པའི་རྩོལ་བ་མེད་བཞིན་དུ་ཆོས་ཀྱི་བདག་ཉིད་ཅན་གྱི་སྐུ་ལ་བཞུགས་པའི་སངས་རྒྱས་དེ་ཡིས་ཆོས་སྟོན་པ་ལ་སོགས་པའི་བྱ་བ་འཇུག་པ་ནི། གདུལ་བྱའི་སྐྱེ་བོའི་དགེ་བ་ཡོངས་སུ་སྨིན་པ་དང༌། སྔོན་གྱི་རང་གི་སྨོན་ལམ་གྱི་ཁྱད་པར་གྱིས་འཕང་པ་ལས་ཆོས་སྟོན་པ་ལ་སོགས་པའི་བྱ་བ་མངོན་པ་ནི་ཆེས་བསམ་གྱིས་མི་ཁྱབ་བོ། ། གཉིས་པ་རྟེན་སྐུ་བཤད་པ་ལ་གསུམ་སྟེ། ཆོས་སྐུ་དང༌། ལོངས་སྐུ་དང༌། རྒྱུ་མཐུན་གྱི་སྐུའོ། །
དང་པོ་ནི། སྤངས་པའི་ཁྱད་པར་མཐར་འཛིན་གྱི་རྟོག་པས་བཏགས་པའི་ཤེས་བྱའི་བུད་ཤིང་སྐམ་པོ་མ་ལུས་པ་རྣམ་པར་དཔྱོད་པ་ལས་བྱུང་བའི་ཡེ་ཤེས་ཀྱི་མེས་བསྲེགས་པས་རྟོག་པ་མཐའ་དག་ཞི་བ་དང༌། རྟོགས་པའི་ཁྱད་པར་ཡེ་ཤེས་ཀྱི་བདག་ཉིད་ཅན་གྱི་སྐུ་དེ་རྒྱལ་བ་རྣམས་ཀྱི་ཆོས་སྐུ་སྟེ། དངོས་པོ་མེད་པར་འདི་རྣམས་མི་འགྱུར་དཔེར། ། བུད་ཤིང་མེད་པར་མེ་ཡོད་མིན་དེ་བཞིན། ། ཞེས་པ་ལྟར་རོ། ། དེའི་ཚེ་སྐད་ཅིག་གིས་སྐྱེ་འགག་མེད་པ་ལ་ཡེ་ཤེས་ལས་ཉོན་གྱིས་སྐྱེ་བ་དང༌། རྣམ་པར་དཔྱད་པས་འཆི་འཕོ་བའི་འགག་པ་དང༌། ཡིད་ཀྱི་ལུས་ཀྱི་སྐྱེ་བ་དང༌། བསམ་གྱིས་མི་ཁྱབ་པའི་འཆི་འཕོ་བའི་འགག་པ་དང༌།
གཟུགས་སྐུ་ལྟར་གདུལ་བྱའི་ངོར་སྐྱེ་འགག་ཏུ་སྣང་བའི་སྐྱེ་བ་མེད་ཅིང་འགག་པའང་མེད་པས་ཆོས་ཀྱི་སྐུ་ཞེས་བྱ་སྟེ། ཡེ་ཤེས་སྣང་རྒྱན་གྱི་མདོ་ལས། འཇམ་དཔལ་སྐྱེ་བ་མེད་ཅིང་འགག་པ་མེད་པར་ཞེས་བྱ་བ་འདི་ནི་དེ་བཞིན་གཤེགས་པའི་ཚིག་བླ་དྭགས་སོ། ། ཞེས་སོ། ། དེ་ལྟར་སྤྲོས་པའི་སེམས་དང་སེམས་ལས་བྱུང་བ་མ་ལུས་པ་འགག་པ་ལོངས་སྐུས་མངོན་དུ་མཛད་དོ། ། ཞེས་ཀུན་རྫོབ་ཏུ་གཞག་གོ ། གཉིས་པ་ནི། ཆོས་ཀྱི་སྐུས་མངོན་སུམ་དུ་མཛད་པའི་སྐུ་དེ་སྤྲོས་པ་ཞི་བས་རྣམ་པར་མི་རྟོག་ཏུ་ཟིན་ཀྱང་དཔག་བསམ་གྱི་ཤིང་དང་ཡིད་བཞིན་གྱི་ནོར་བུ་ཇི་ལྟ་བ་བཞིན་དུ་མངོན་པར་འདོད་པའི་དོན་སྒྲུབ་བྱེད་དུ་གསལ་བར་གནས་པར་གྱུར་ཅིང་གདུལ་བྱའི་འགྲོ་བ་རྣམས་འཁོར་བའི་འཆིང་བ་ལས་གྲོལ་གྱི་བར་དུ་འཇིག་རྟེན་གྱི་ཆོས་ཀྱི་འབྱོར་བའི་སླད་དུ་རྟག་ཏུ་བཞུགས་སོ། ། བསོད་ནམས་མཐའ་ཡས་པས་བསྐྲུན་པའི་མཚན་དཔེས་བརྒྱན་པའི་སྐུ་འདི་ནི་བྱང་ཆུབ་སེམས་དཔའ་སྤྲོས་པ་དང་བྲལ་བ་ཚོགས་གཉིས་ཀྱི་མཐུ་ལས་ཤེས་རབ་དྲི་མ་མེད་པའི་བློའི་མེ་ལོང་ཐོབ་པ་ཁོ་ན་ལ་སྣང་གི་རྟོག་པར་དང་བཅས་པ་ལ་ནི་མ་ཡིན་ནོ། ། གསུམ་པ་ལ་གསུམ་སྟེ།
སྐུ་གཅིག་ལ་རང་གི་རྣམ་པར་ཐར་པ་སྟོན་པ་དང༌། རང་གཞན་ཀུན་གྱི་རྣམ་པར་ཐར་པ་སྟོན་པ་དང༌། རྨད་དུ་བྱུང་བའི་ཆོ་འཕྲུལ་གཞན་སྟོན་པའོ། ། དང་པོ་ནི། ། ཐུབ་པའི་དབང་པོས་དུས་གཅིག་ཁོ་ནར་ཆོས་སྐུ་དང༌། ལོངས་སྐུ་དེའི་རྒྱུ་མཐུན་གྱི་གཟུགས་སྐུ་ལ་ཐམས་ཅད་མཁྱེན་པའི་ཡེ་ཤེས་ཀྱི་སྔ་རོལ་འཁོར་བ་ཐོག་མ་མེད་པར་རང་གི་སྐྱེ་བས་གནས་སྐབས་འགགས་ཟིན་པའི་བྱུང་ཚུལ་མ་ལུས་པས་བཀྲ་བར་གྱུར་པ་མཐའ་དག་གསལ་བ་དང༌། མ་འཆོལ་བར་མེ་ལོང་དག་པར་བཞིན་གྱི་གཟུགས་བརྙན་ལྟར་ལྷུན་གྲུབ་ཏུ་ཁོ་ན་མཛད་དོ། ། སྔར་བྱང་ཆུབ་སེམས་དཔའི་གནས་སྐབས་སུ་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ་སངས་རྒྱས་ཀྱི་ཞིང་བཻཌཱུརྻ་ལ་སོགས་པའི་རང་བཞིན་བསྟན་པ་དང༌། གསེར་གྱི་ལྗོན་ཤིང་གིས་མཛེས་པར་བྱས་པ་ཇི་འདྲ་བར་ཐུབ་དབང་དེ་སྐུ་བལྟམས་པ་དང༌། དེ་དག་གི་སྐུ་དང་སྤྱོད་པའི་མཐུ་སྟོབས་ཕུལ་དུ་བྱུང་བ་ཇི་འདྲ་བ་དང༌།
སངས་རྒྱས་དེ་དག་གི་ཉན་ཐོས་ཀྱི་དགེ་འདུན་གྱི་གྲངས་ཇི་སྙེད་པ་དང༌། རྣམ་པ་ཇི་འདྲ་བ་དང༌། ཞིང་དེར་བྱང་ཆུབ་སེམས་དཔའ་རྣམས་ཇི་འདྲ་བ་དང༌། ཐེག་པ་གཅིག་དང་གསུམ་གྱི་ཆོས་ཅི་འདྲ་བ་དང༌། ཞིང་དེར་བདག་བྲམ་ཟེ་སོགས་ཀྱི་རིགས་དང༌། ཁྱིམ་པ་དང་རབ་ཏུ་བྱུང་བ་ཅི་འདྲ་བ་དང༌། ཆོས་ཐོས་ནས་བསླབ་པ་བླངས་ཏེ་སྤྱོད་པ་གང་ལ་སྤྱོད་པ་དང༌། སངས་རྒྱས་དགེ་འདུན་དང་བཅས་པ་དེ་དག་ལ་སྦྱིན་པ་གང་ཚད་ཅི་ཙམ་ཕུལ་བ་དེ་ནི་སྐུ་གཅིག་མ་ལུས་པ་སྟོན་པར་མཛད་དོ། ། སྦྱིན་པའི་བྱུང་ཚུལ་སྟོན་པ་དེ་བཞིན་དུ་ཚུལ་ཁྲིམས་དང༌། བཟོད་པ་དང༌།
བརྩོན་འགྲུས་དང༌། ཏིང་ངེ་འཛིན་དང༌། ཤེས་རབ་ལ་སྤྱོད་པའི་ཚེ་སྟེ་དུས་ཀྱི་སྔར་གྱི་གནས་སྐབས་གང་ཡིན་པ་མ་ཚང་བ་མེད་པ་དག་དུས་གཅིག་ལ་སྟོན་པར་མཛད་དོ། ། གཉིས་པ་ལ། རང་གི་སྤྱོད་པ་སྟོན་པ་དང༌། གཞན་གྱི་སྤྱོད་པ་སྟོན་པ་གཉིས་ལས། དང་པོ་ནི། ཉིད་ཀྱི་སྤྱོད་པ་ཀུན་སྐུའི་བ་སྤུའི་ཁུང་འབུར་ཡང་གསལ་བར་སྟོན་ཏོ། ། གཉིས་པ་ནི། སངས་རྒྱས་གང་དག་འདས་པ་དང་འབྱུང་བར་འགྱུར་བ་དང༌།
གང་དག་ད་ལྟར་ནམ་མཁའི་མཐར་ཐུག་པར་གདངས་མཐོན་པོར་ཚངས་པའི་དབྱངས་ཀྱིས་ཆོས་སྟོན་པས་སྡུག་བསྔལ་གྱིས་བཟུང་བའི་འགྲོ་བ་དབུགས་འབྱིན་པར་མཛད་ཅིང་འཇིག་རྟེན་ན་བཞུགས་པ་དང༌། དང་པོ་ཐུགས་བསྐྱེད་པ་ནས་བཟུང་སྟེ་བྱང་ཆུབ་ཀྱི་སྙིང་པོ་ལ་གཤེགས་པའི་བར་གྱི་སྤྱོད་པ་དེ་དག་ཀུན་བདག་གི་སྤྱོད་པ་སྟོན་པ་བཞིན་དུ་བ་སྤུའི་ཁུང་བུར་དུས་གཅིག་ལ་གསལ་བར་སྟོན་ཏོ། ། ཇི་ལྟར་སྟོན་ཅེ་ན། དངོས་རྣམས་མིག་འཕྲུལ་གྱི་རང་བཞིན་ལྟར་དུ་མཁྱེན་ནས་མིག་འཕྲུལ་མཁན་མིག་འཕྲུལ་སྟོན་པ་ལྟར་དུ་སྟོན་ཏོ། ། ཉིད་ཀྱི་སྤྱོད་པ་དང་དེ་བཞིན་གཤེགས་པ་གཞན་གྱི་སྤྱོད་པ་སྟོན་པ་དེ་བཞིན་དུ་དུས་གསུམ་གྱི་བྱང་ཆུབ་སེམས་དཔའ་དང༌། རང་རྒྱལ་འཕགས་པ་དང་ཉན་ཐོས་འཕགས་པ་མ་ལུས་སྤྱོད་པ་དང༌། དེ་རྣམས་ཀྱི་ལྷག་མ་སོ་སོའི་སྐྱེ་བོའི་གནས་སྐབས་ཀྱི་སྤྱོད་པ་ཐམས་ཅད་དུས་གཅིག་གི་ཚེ་སྟོན་པར་བྱེད་དོ། ། གསུམ་པ་ལ་ཡུལ་ལ་མངའ་བསྒྱུར་བ་དང༌། དུས་ལ་མངའ་བསྒྱུར་བ་གཉིས་ལས། དང་པོ་ནི།
མཁྱེན་པ་ཡོངས་སུ་དག་པའི་སངས་རྒྱས་འདི་ནི་བཞེད་པ་ཙམ་ལ་རག་ལས་པས་འཇུག་པའི་རྡུལ་ཕྲ་རབ་གཅིག་གི་ཡུལ་ལ་ནམ་མཁའི་མཐར་གཏུགས་པའི་འཇིག་རྟེན་དང་མུ་མཐའ་ཡས་པའི་འཇིག་རྟེན་གྱི་རྡུལ་ཕྲ་རབ་གཅིག་གིས་ཁྱབ་པ་ཡང་སྟོན་མོད་དེའི་ཚེ་རྡུལ་ཕྲ་རབ་རགས་པར་ཡང་མི་འགྱུར་འཇིག་རྟེན་ཕྲ་བར་ཡང་མི་འགྱུར་རོ། ། གཉིས་པ་དུས་ལ་མངའ་བསྒྱུར་བ་ནི། རྣམ་པར་རྟོག་པ་མི་མངའ་བའི་སངས་རྒྱས་ཁྱོད་ཀྱིས་སྲིད་མཐའ་བར་སྐད་ཅིག་རེ་རེ་ལ་སྤྱོད་པ་སྣ་ཚོགས་པ་སྟོན་པར་མཛད་པའི་གྲངས་ཇི་སྙེད་པ་དེ་ཉིད་ནི་འཛམ་བུའི་གླིང་གི་རྡུལ་ཕྲ་རབ་མ་ལུས་པ་གང་ཡིན་པ་དེ་དག་ལ་ཡང་གྲངས་དེ་ཙམ་མེད་དོ། ། བརྟེན་པ་ཡེ་ཤེས་བསྟན་པ་ལ་གསུམ་སྟེ། རིགས་ཀྱི་དབྱེ་བ་བསྟན་པ་དང༌། གསལ་བའི་དབྱེ་བ་བརྗོད་མི་ནུས་པ་དང༌། ཡོན་ཏན་གྱི་རིགས་གཉིས་སུ་བསྡུ་བའོ། ། དང་པོ་ལ་མདོར་བསྟན་པ་ནི། གནས་དང་གནས་མིན་མཁྱེན་སྟོབས་དང༌། ། དེ་བཞིན་ལས་རྣམས་སྨིན་བློ་དང༌། །
མོས་པ་སྣ་ཚོགས་ཐུགས་ཆུད་དང༌། ། སྣ་ཚོགས་ཁམས་ནི་མཁྱེན་སྟོབས་དང༌། ། དེ་བཞིན་དབང་མཆོག་མ་ཡིན་དང༌། ། མཁྱེན་དང་ཐམས་ཅད་དུ་འགྲོ་དང༌། ། བསམ་གཏན་རྣམ་ཐར་ཏིང་འཛིན་དང༌། ། སྙོམས་པར་འཇུག་སོགས་བློ་སྟོབས་དང༌། ། སྔོན་གནས་དྲན་པ་མཁྱེན་པ་དང༌། ། དེ་བཞིན་འཆི་འཕོ་སྐྱེ་བློ་དང༌། ། ཟག་རྣམས་ཟད་པར་མཁྱེན་སྟོབས་ཏེ། ། སྟོབས་ནི་བཅུ་པོ་འདི་དག་གོ །
ཅེས་པའོ། ། རྒྱས་པར་བཤད་པ་ལ་བཅུ་ལས་དང་པོ་ནི། དགེ་བ་དང་མི་དགེ་བ་ལ་སོགས་པའི་རྒྱུ་གང་ཞིག་ལས་ཡིད་དུ་འོང་བ་དང་མི་འོང་བ་ལ་སོགས་གང་ཞིག་ངེས་པར་སྐྱེ་བར་འགྱུར་བ་དེ་ནི་འབྲས་བུ་དེའི་གནས་སུ་དེ་དག་མཁྱེན་པའི་སངས་རྒྱས་རྣམས་ཀྱིས་གསུངས་ལ་ཇི་སྐད་བཤད་པ་ལས་བཟློག་པ་དགེ་བ་ལས་ཡིད་དུ་མི་འོང་བ་དང༌། མི་དགེ་བ་ལས་འབྲས་བུ་ཡིད་དུ་འོང་བ་སྐྱེ་བ་གནས་མིན་སོགས་ཀྱི་ཤེས་བྱ་མཐའ་ཡས་པ་ལ་མཁྱེན་པ་ཐོགས་པ་སྤངས་པ་དེ་ནི་གནས་དང་གནས་མ་ཡིན་པ་མཁྱེན་པའི་སྟོབས་སུ་བཤད་དོ། ། གཉིས་པ་ནི། འདོད་པའི་དགེ་བའི་ལས་དང༌། མི་འདོད་པ་མི་དགེ་བའི་ལས་དང༌། དེ་ལས་བཟློག་པ་གཉིས་ཀ་མ་ཡིན་པའི་ལས་དང༌། ཟག་བཅས་ཀྱི་ལས་རྣམས་ཟད་པར་བྱེད་པ་ཟག་མེད་ཀྱི་དངོས་ཀྱི་ལས་དང༌། དགེ་མི་དགེའི་ལས་དེའི་རྣམ་པར་སྨིན་པ་ཤིན་ཏུ་སྣ་ཚོགས་པ་ལའང༌།
མཁྱེན་པའི་ནུས་མཐུ་ཐོགས་པ་མེད་པར་སོ་སོར་འཇུག་པ་ནི། དུས་གསུམ་པའི་ལས་དང་དེའི་རྣམ་སྨིན་ལ་སོགས་པའི་ཤེས་བྱ་མ་ལུས་པ་ལ་མཁྱེན་པ་ཁྱབ་པར་མཛད་པས་ལས་ཀྱི་རྣམ་སྨིན་མཁྱེན་པའི་སྟོབས་སུ་འདོད་དོ། ། གསུམ་པ་ནི། འདོད་ཆགས་ལ་སོགས་ཉོན་མོངས་པ་དང༌། དད་སོགས་ཀྱི་དགེ་བ་རྣམས་གང་ལས་འབྱུང་བའི་ས་བོན་གྱི་སྟོབས་ཀྱིས་ཡོངས་སུ་བཟུང་བའི་འདོད་པའམ་མོས་པ་ཤིན་ཏུ་སྣ་ཚོགས་པ་དམན་པ་དང་འབྲིང་དང་གང་ཡང་ཁྱད་པར་དུ་འཕགས་པར་འདོད་པའི་མོས་པ་དེ་ལས་གཞན་འདོད་ཆགས་ཀྱི་ཀུན་ཏུ་སྤྱོད་པ་རྣམས་ཀྱིས་ཞེ་སྡང་ལ་མོས་པ་སོགས་གཡོགས་ཤིང་སྒྲིབ་པ་དེ་ལྟ་བུའི་མོས་པ་སྣ་ཚོགས་པ་ལའང་མཁྱེན་པ་ཐོགས་པ་མེད་པ་ནི་དུས་གསུམ་གྱི་འགྲོ་བ་མ་ལུས་པ་ལ་ཁྱབ་པ་ནི་མོས་པ་སྣ་ཚོགས་མཁྱེན་པའི་སྟོབས་ཞེས་བྱའོ། ། བཞི་པ་ནི། ཁམས་ཀྱི་རྣམ་པར་དབྱེ་བ་ལ་མཁས་པའི་སངས་རྒྱས་རྣམས་ཀྱིས་མིག་སོགས་དག་གི་རང་བཞིན་སྟོང་པ་ཉིད་གང་ཡིན་པ་དེ་ལ་ཁམས་སུ་གསུངས་ལ་རྣམ་པ་ཀུན་ཏུ་སྟོང་ཉིད་ཐུགས་སུ་ཆུད་ནས་ཁམས་ཀྱི་ཁྱད་པར་མཐའ་ཡས་པ་ལ་འཇུག་པའི་རྫོགས་པའི་སངས་རྒྱས་ཀྱི་མཁྱེན་པ་ནི་ཁམས་སྣ་ཚོགས་མཁྱེན་པའི་སྟོབས་སུ་འདོད་དོ། ། ལྔ་པ་ནི། ཀུན་ཏུ་རྟོག་པ་སོགས་ཀུན་ནས་ཉོན་མོངས་ཀྱི་དབང་པོ་དང༌། སོགས་པ་རྣམ་བྱང་གི་དབང་པོ་ཆེས་རྣོ་བ་ཉིད་ནི་མཆོག་ཏུ་བཞེད་ལ།
འབྲིང་གི་གནས་སྐབས་དང༌། རྟུལ་པོ་ཉིད་ལ་དབང་པོ་མཆོག་མིན་པར་བཤད་པ་དང༌། མིག་སོགས་དབང་པོ་ཉེར་གཉིས་དང༌། དེ་རྣམས་ཕན་ཚུན་འབྲས་བུ་སྒྲུབ་པར་ནུས་པ་ཐུགས་སུ་ཆུད་པ་ལ་ཆགས་ཐོགས་མེད་པར་འཇུག་པའི་རྣམ་པ་ཐམས་ཅད་མཁྱེན་པ་ནི་དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་སུ་འདོད་དོ། ། དྲུག་པ་ནི། ལམ་འགའ་ཞིག་རྒྱལ་བ་ཉིད་དང༌། འགའ་ཞིག་རང་རྒྱལ་བྱང་ཆུབ་དང༌། འགའ་ཞིག་ཉན་ཐོས་ཀྱི་བྱང་ཆུབ་ཏུ་བགྲོད་པའི་ལམ་དང༌། འགའ་ཞིག་ཡི་དྭགས་དང༌། དུད་འགྲོ་དང༌།
ལྷ་དང༌། མི་རྣམས་དང༌། དམྱལ་བ་ལ་སོགས་པར་འགྲོ་བའི་ལམ་དེ་དག་ལ་མཁྱེན་པ་ཆགས་ཐོགས་མེད་ཅིང་མཐའ་ཡས་པ་འཇུག་པ་ནི་ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་སུ་འདོད་དོ། ། བདུན་པ་ནི། འཇིག་རྟེན་གྱི་ཁམས་མཐའ་ཡས་པ་ན་གནས་པའི་རྣལ་འབྱོར་པ་རྣམས་ཀྱི་རྒྱུད་ཀྱི་བྱེ་བྲག་ཐ་དད་པའི་བསམ་གཏན་རྣམས་དང༌། རྣམ་ཐར་བརྒྱད་པོ་གང་དང༌། ཞི་གནས་གང་དག་དང༌། སྙོམས་འཇུག་གི་ཁྱད་པར་གང་དག་གཅིག་དང་བརྒྱད་དུ་གྱུར་པ་དེ་ལ་མཁྱེན་པ་ཐོགས་མེད་དུ་འཇུག་པ་འདི་ནི་ཀུན་ནས་ཉོན་མོངས་པ་དང་རྣམ་པར་བྱང་བ་མཁྱེན་པའི་སྟོབས་སུ་བཤད་དོ། ། བརྒྱད་པ་ནི། ཇི་སྲིད་གཏི་མུག་རྒྱུད་ལ་ཡོད་པ་དེ་སྲིད་པར་གནས་པ་འདས་པའི་གནས་སྐབས་ཀྱི་བདག་དང་སེམས་ཅན་གཞན་རེ་རེའི་སྲིད་པར་སྔར་འདས་པ་ཇི་སྙེད་པ་དེ་ཉིད་ཀྱི་གཞི་དང་བཅས་པ་གྲྭ་ཡུལ་ཕྱོགས་དང་བཅས་པ་རྣམས་ལ་མཁྱེན་པའི་བློ་ཐོགས་མེད་དུ་འཇུག་པ་གང་དང་གང་ཡིན་པ་ནི་སྔོན་གྱི་གནས་རྗེས་སུ་དྲན་པའི་མཁྱེན་པའི་སྟོབས་སུ་བཤད་དོ། །
དགུ་པ་ནི། ནམ་མཁའི་མཐར་ཐུག་པའི་འཇིག་རྟེན་གྱི་ཁམས་ལ་གནས་པའི་སེམས་ཅན་རྣམས་ཀྱི་སེམས་ཅན་དེ་རེ་རེའི་འཆི་འཕོ་དང༌། སྐྱེ་བ་གང་དག་རབ་ཏུ་བཀྲ་ཞིང་མང་བ་དེ་ལ་མཁྱེན་པ་དུས་སྐད་ཅིག་མ་གཅིག་ལ་ཡུལ་དེར་འཇུག་པ་ཡིས་ན་ཡུལ་མཐའ་ཡས་པ་ལ་མ་ཆགས་རྣམ་པ་ཀུན་ཏུ་ཡོངས་སུ་དག་པ་དེ་ནི་འཆི་འཕོ་དང་སྐྱེ་བ་མཁྱེན་པའི་སྟོབས་སུ་བཤད་དོ། ། བཅུ་པ་ནི། རྣམ་ཀུན་མཁྱེན་པའི་སྟོབས་ཀྱིས་རྒྱལ་བ་རྣམས་ཉོན་མོངས་པ་བག་ཆགས་དང་བཅས་པ་དག་ནི་མྱུར་དུ་འཇིག་པ་སྟེ་སྤངས་བར་གྱུར་བའི་འགོག་པ་དང༌། སློབ་མ་ལ་སོགས་པའི་བློ་ཡིས་ཉོན་མོངས་འགོག་པ་གང་ཡིན་པ་དེ་ལ་མཁྱེན་པ་ཆགས་པ་མེད་ཅིང་མཐའ་ཡས་པ་འཇུག་པ་ནི་ཟག་པ་ཟད་པ་མཁྱེན་པའི་སྟོབས་སུ་འདོད་དོ། ། གཉིས་པ་གསལ་བའི་དབྱེ་བ་བརྗོད་མི་ནུས་པར་བསྟན་པ་ནི། འདབ་ཆགས་ཀྱི་དབང་པོ་ནམ་མཁའ་ལྡིང་འདབ་གཤོག་ཡངས་པའི་རླུང་ཤུགས་ཀྱིས་ཕ་རོལ་གནོན་པ་ཐོབ་པ་ཡང་ནམ་མཁའ་མེད་པས་ལྡོག་པར་མི་འགྱུར་གྱི་འདི་ནི་རང་གི་མཐུ་སྟོབས་ཟད་པས་ལྡོག་པར་འགྱུར་བ་དེ་བཞིན་དུ་སློབ་ཉན་ཐོས་རང་སངས་རྒྱས་དང་བཅས་པ་དང་སངས་རྒྱས་ཀྱི་སྲས་རྣམས་སངས་རྒྱས་ཀྱི་ཡོན་ཏན་ནམ་མཁའ་ལྟར་མཐའ་ཡས་པ་བརྗོད་མི་ནུས་པས་ལྡོག་པར་འགྱུར་གྱི་ཡོན་ཏན་ཡོངས་སུ་ཟད་པས་མ་ཡིན་ནོ། ། སངས་རྒྱས་མ་གཏོགས་པ་གཞན་གྱིས་ཤེས་པ་དང་བརྗོད་པར་མི་ནུས་པ་དེའི་ཕྱིར་མ་རིག་པས་བློ་མིག་མདོངས་པ་བདག་འདྲ་བས་ཁྱོད་ཀྱི་ཡོན་ཏན་འདི་དག་ཤེས་པ་དང་བརྗོད་པར་ནུས་པར་འགྱུར་རམ་སྟེ་མི་འགྱུར་རོ། ། འོན་ཀྱང་ཡོན་ཏན་དེ་དག་འཕགས་པ་ཀླུ་སྒྲུབ་ཀྱིས་རིན་ཆེན་ཕྲེང་བ་ལ་སོགས་པ་ལས་བཤད་པའི་ཕྱིར་ཡོད་མེད་ཀྱི་དོགས་པ་སྤངས་ཏེ་ཐེ་ཚོམ་མེད་པར་ཅུང་ཟད་ཙམ་ཞིག་སྨྲས་སོ། །
གསུམ་པ་ཡོན་ཏན་གྱི་རིགས་གཉིས་སུ་བསྡུ་བ་ནི། མདོར་ན་བསྟན་བཅོས་འདིས་ཡོན་ཏན་ཟབ་པ་དང་རྒྱ་ཆེ་བ་གཉིས་བསྟན་ཏེ། ཟབ་མོ་ནི་སྟོང་པ་ཉིད་ཡིན་ལ། སྦྱིན་སོགས་ཡོན་ཏན་གཞན་རྣམས་ནི་རྒྱ་ཆེ་བའོ། ། བསྟན་པའི་ཕན་ཡོན་ནི། ཟབ་པ་དང་རྒྱ་ཆེ་བའི་ཚུལ་ཤེས་པས་ཡོན་ཏན་འདི་དག་ཐོབ་པར་འགྱུར་རོ། ། གསུམ་པ་མཛད་པ་ཕྲིན་ལས་ལ་གསུམ། མཛད་པ་དང་མཛད་པ་པོ་སྦྱར་བ་དང༌། མཐར་ཐུག་ཐེག་པ་གཅིག་ཏུ་བསྒྲུབ་པ་དང༌། ཐེག་གསུམ་དགོངས་པ་ཅན་དུ་བཤད་པའོ། །
དང་པོ་ནི། ཆོས་ཀྱི་སྐུ་ལས་མི་གཡོ་བའི་སྐུ་མངའ་བ་བཅོམ་ལྡན་འདས་ཁྱོད་ཀྱིས་སྲིད་གསུམ་ལས་བརྒལ་དུ་ཟིན་ཀྱང་སླར་ཡང་སྲིད་པ་གསུམ་ན་གནས་པའི་དོན་དུ་བྱོན་ནས་ཐུགས་རྗེས་མྱ་ངན་ལས་འདས་པར་བཀྲི་བར་མཛད་དོ། ། གང་ན་འཇིག་རྟེན་ཉོན་མོངས་དང་རྣམ་རྟོག་གིས་འདི་རབ་ཏུ་གཡོ་བའི་བག་ཆགས་ལ་སྤྱོད་པ་ཅན་མངོན་ཞེན་གྱི་རེ་བའི་ཞགས་པ་མང་པོས་བཅིངས་པ་མ་ལུས་པ་དག་གོ ། གང་གིས་ན་བཅོམ་ལྡན་འདས་ཁྱོད་ཀྱིས་སོ། ། གང་གི་སྒོ་ནས་ཤེ་ན། སྤྲུལ་པའི་སྐུ་རྣམས་ཀྱི་སྒོ་ནས་དགའ་ལྡན་གྱི་གནས་ནས་གཤེགས་པ་དང༌། ཤཱཀྱའི་རིགས་སུ་སྐུ་བལྟམས་པ་དང༌། བྱང་ཆུབ་ཀྱི་ཤིང་དྲུང་དུ་བྱང་ཆུབ་དང༌། མངོན་མཐོ་དང་ངེས་ལེགས་ཀྱི་རྒྱུ་ཞི་བའི་ཆོས་ཀྱི་འཁོར་ལོའང་བསྐོར་བར་མཛད་པ་དེ་ལྟ་བུའི་རིམ་པའི་སྒོ་ནས་སོ། ། གཉིས་པ་ནི།
ཆོས་ཇི་ལྟ་བུ་སྟོན་པར་མཛད་ཅེ་ན། བཅོམ་ལྡན་འདས་ཁྱོད་ཀྱིས་གདུལ་བྱའི་འགྲོ་བ་ཐེག་པ་མི་མཉམ་དབྱེར་མེད་གཅིག་ཏུ་བསྟན་ཏོ། ། ཐེག་པ་གཅིག་ཏུ་ངེས་པ་ཡང་གང་གི་ཕྱིར་ན། འཇིག་རྟེན་འདི་ན་དེ་ཁོ་ན་ཉིད་ཤེས་པ་ལས་དྲི་མ་མཐའ་དག་སེལ་བ་ལ་ལྷུར་བྱེད་པ་སྟེ་ནན་ཏན་བྱ་བ་འདི་ལས་ལྷག་པ་མེད་ལ། ཆོས་རྣམས་ཀྱི་དེ་ཁོ་ན་ཉིད་ལ་ཡང་རྣམ་པར་འགྱུར་བ་དང་རང་བཞིན་ཐ་མི་དད་པའི་དབྱེ་བའང་རྟེན་པ་མིན་པས་དེ་ཁོ་ན་ཉིད་ཀྱི་ཡུལ་ཅན་བློ་གྲོས་འདི་ཡང་རང་བཞིན་ཐ་དད་དུ་འགྱུར་བ་མིན་པ་དེའི་ཕྱིར། ཡུལ་ལ་རང་བཞིན་ཐ་དད་པ་མེད་ཀྱང་རྟོགས་པ་ཐ་དད་པ་ཅི་འགལ་ཞེ་ན། ཡུལ་རང་བཞིན་ཐ་དད་པ་ལ་རྟོགས་པ་ཐ་དད་ན་ཤེས་པ་དང་ཤེས་བྱ་རྣམ་པ་མི་མཐུན་པས་ཡེ་ཤེས་ཀྱིས་ཡུལ་ཇི་ལྟར་བ་བཞིན་རྟོགས་པར་མི་འགྱུར་རོ། ། ཐེག་པ་དབྱེར་མེད་པ་ཡང༌། ཇི་སྐད་དུ། དཀོན་མཆོག་བརྩེགས་པ་ལས།
འོད་སྲུངས་ཆོས་ཐམས་ཅད་མཉམ་པ་ཉིད་དུ་རྟོགས་ན་མྱ་ངན་ལས་འདའ་བ་ཡིན་ལ་དེ་ཡང་གཅིག་ཡིན་གྱི་གཉིས་དང་གསུམ་ནི་མ་ཡིན་ནོ་ཞེས་པ་དང༌། ལངྐར་གཤེགས་པ་ལས། བྱིས་པ་རྣམས་ནི་དྲང་བའི་ཕྱིར། ། ང་ཡིས་ཐེག་པའི་དབྱེ་བ་བརྗོད། ། ཐེག་པ་རྣམ་བཞག་ཡོད་མ་ཡིན། ། ང་ཡིས་ཐེག་པ་གཅིག་ཏུ་བརྗོད། ། ཅེས་པ་དང༌། དཔེར་མེད་པར་བསྟོད་པ་ལས། ཆོས་ཀྱི་དབྱིངས་ལ་དབྱེར་མེད་ཕྱིར། ། གཙོ་བོའི་ཐེག་པ་དབྱེར་མ་མཆིས། །
སེམས་ཅན་གཞུག་པའི་ཆེད་དུ་ལགས། ། ཞེས་སོ། ། དེས་ན་མཐར་ཐུག་ཐེག་པ་གཅིག་ཏུ་གྲུབ་བོ། ། ཅིའི་ཕྱིར་ཐེག་པ་ཆེན་པོ་ཞེས་བྱ་ཞེ་ན། སྒྲིབ་པ་མ་ལུས་པ་སྤངས་པའི་ཡེ་ཤེས་མངའ་བས་བཅོམ་ལྡན་འདས་ནི་ཆེན་པོ་ཡིན་ལ་དེའི་ཐེག་པ་ཡིན་པས་ཐེག་པ་ཆེན་པོའོ། ། ཡང་ན་ཐེག་པ་ཡང་ཡིན་ལ་བསམ་གྱིས་མི་ཁྱབ་པའི་ཡེ་ཤེས་མངའ་བའི་བཅོམ་ལྡན་འདས་བཞུགས་པར་གྱུར་པས་ཐེག་པ་ཆེན་པོའོ། ། གསུམ་པ་ཐེག་གསུམ་དགོངས་པ་ཅན་དུ་བསྟན་པ་ནི། བགྲོད་བྱའི་མྱ་ངན་ལས་འདས་པ་གཅིག་ཁོ་ན་ཡིན་ན་ཇི་ལྟར་ན་ཉན་རང་གི་ཐེག་པས་ཀྱང་མྱ་ངན་ལས་འདས་པར་བསྟན་ཅེ་ན། གང་གི་ཕྱིར་འགྲོ་བ་ལ་ཐེག་ཆེན་ལ་ལྷག་པར་མོས་པ་འཇོམས་པའི་ཉེས་པ་སྐྱེད་བྱེད་ཀྱི་སྙིགས་མ་ལྔ་པོ་འདི་དག་ཡོད་པར་འགྱུར་ལ། དེ་བཞིན་གཤེགས་པའི་ཡེ་ཤེས་བླ་ན་མེད་པ་ལ་མོས་པའང་འགོག་པར་བྱེད་པ་དེའི་ཕྱིར་འཇིག་རྟེན་རྣམས་སངས་རྒྱས་ཀྱི་སྤྱོད་ཡུལ་གཏིང་ཟབ་པས་ཐེག་པ་ཆེན་པོ་ལ་འཇུག་པར་མི་འགྱུར་ལ།
བདེར་གཤེགས་རྣམས་འགྲོ་བ་སྣོད་མིན་པ་ཙམ་གྱིས་ཡལ་བར་མི་འདོར་ཏེ། གང་གི་ཕྱིར་འགྲོ་བ་རྣམས་གདུལ་བའི་ཐབས་རྟོགས་པས་མཁྱེན་རབ་དང༌། ཐུགས་རྗེ་ཐབས་དང་ལྷན་ཅིག་པ་མངའ་བའི་ཕྱིར་དང༌། བདག་གིས་སེམས་ཅན་རྣམས་འཁོར་བ་ལས་སྒྲོལ་བར་བྱའོ་ཞེས་ཁྱོད་ཀྱིས་ཞལ་གྱིས་བཞེས་པའི་ཕྱིར་དང༌། ཞལ་གྱིས་བཞེས་པ་ཡང་རྣམ་པ་གཞན་གྱི་སྒོ་ནས་གདོན་མི་ཟ་བར་སྒྲུབ་དགོས་པའི་ཕྱིར། འགྲོ་བ་རྣམས་ཐེག་ཆེན་ལ་འཇུག་པའི་གེགས་དུ་མ་ཡོད་ཅིང༌། དེ་དག་ཀྱང་མྱང་འདས་ལ་འགོད་དགོས་པ་དེའི་ཕྱིར། དེད་དཔོན་ཐབས་ལ་མཁས་པ་རིན་པོ་ཆེའི་གླིང་དུ་ཆས་པས་སྐྱེ་བོའི་ཚོགས་ཀྱི་ངལ་བ་ཉེ་བར་སེལ་བའི་དོན་དུ་ལམ་དུ་གྲོང་ཁྱེར་ཡིད་དུ་འོང་བ་རྣམ་པར་བཀོད་ནས་རིན་པོ་ཆེའི་གླིང་དུ་རིམ་གྱིས་ཁྲིད་པ་ལྟར། བཅོམ་ལྡན་འདས་ཁྱོད་ཀྱིས་ཉན་རང་གི་ཐེག་པ་འདི་ནི་མཐར་ཐུག་གི་ཐེག་པ་ཐོབ་པའི་ཐབས་སུ་སློབ་མ་སོགས་ཀྱི་རིགས་ཅན་རྣམས་ཀྱི་ཉེ་བར་ཞི་བ་མྱ་ངན་ལས་འདས་པའི་ཚུལ་ལ་ཐོག་མར་ཡིད་སྦྱར་ཞིང༌། འཁོར་བ་ལས་རྣམ་པར་དབེན་པ་རྟེན་འབྲེལ་ལ་བློ་སྦྱངས་པ་རྣམས་ལ་ཐེག་པ་ཆེན་པོ་ལོགས་སུ་གསུངས་སོ། །
ཉོན་མོངས་པ་སྤངས་པ་ཐོབ་པ་རྣམས་ལ་ཕྱིས་ནས་ཐེག་ཆེན་བསྟན་ཏེ་ཚོགས་བསགས་ནས་རྣམ་མཁྱེན་ཐོབ་པར་བྱ་དགོས་པས་སོ། ། བཞི་པ་དུས་ཀྱི་སྒོ་ནས་བསྔགས་པ་ལ་གཉིས་ཏེ། མངོན་པར་བྱང་ཆུབ་པ་བརྙེས་པའི་དུས་དང༌། བརྙེས་ནས་གཞན་དོན་ལ་བཞུགས་པའི་དུས་སོ། ། དང་པོ་ནི། བདེ་བར་གཤེགས་པ་མ་ལུས་པའི་ཕྱོགས་བཅུའི་སངས་རྒྱས་ཀྱི་ཞིང་མ་ལུས་པ་སངས་རྒྱས་ཀྱི་ཡུལ་གཞན་དག་ན་ཕྲ་རབ་ཀྱི་རྡུལ་གྱི་གྲངས་བདོག་པར་གྱུར་པ་ཅི་སྙེད་པ་དེ་སྙེད་ནི། སྤྲུལ་པའི་སྐུར་འབྱུང་བའི་རྒྱུ་བྱང་ཆུབ་མཆོག་རབ་སྟེ་ཆོས་སྐུ་དམ་པར་གཤེགས་པའི་བསྐལ་པའང་དེ་སྙེད་དེ། འོན་ཀྱང་བཅོམ་ལྡན་འདས་ཁྱོད་ཀྱིས་གསང་བ་འདི་ནི་སྔོན་དགེ་བ་མ་བསགས་པ་དག་གིས་མོས་པར་དཀའ་བས་དེ་དག་ལ་བསྙེད་པར་བགྱི་བ་མ་ལགས་སོ། ། དེ་དག་ལ་མོས་པ་ལ་བསོད་ནམས་གཞལ་དུ་མེད་པའི་ཕྱིར་བཤད་དོ། ། གཉིས་པ་ལ་གསུམ་སྟེ།
ཐུགས་རྗེའི་དབང་གིས་རྟག་ཏུ་བཞུགས་པར་བསྟན་པ་དང༌། ཐུགས་རྗེའི་རང་བཞིན་བསྟན་པ་དང༌། མྱ་ངན་ལས་མི་འདའ་བར་བསྟན་པའོ། ། དང་པོ་ནི། གཞན་དོན་དུ་དུས་ཅི་ཙམ་བཞུགས་ཤེ་ན། རྒྱལ་བ་ཇི་སྲིད་འཇིག་རྟེན་མཐའ་དག་མཆོག་ཏུ་རབ་ཏུ་ཞི་བ་མྱ་ངན་ལས་འདས་པར་འགྲོ་བ་མིན་ཞིང་ནམ་མཁའ་རྣམ་པར་འཇིག་པར་འགྱུར་བ་མིན་པ་དེ་སྲིད་དུ་ཞི་བར་འགྱུར་བ་ག་ལ་མངའ་སྟེ་ཤེས་རབ་ཀྱི་ཕར་ཕྱིན་གྱི་ཡུམ་གྱིས་བསྐྱེད་ཅིང་ཐུགས་རྗེ་མ་མའི་ཚུལ་དུ་བསྐྱེད་པ་སྟེ་དེ་ལ་གཏོད་པའི་ཕྱིར་རོ། ། གཉིས་པ་ནི། སེམས་ཅན་གྱི་དོན་བསྒྲུབ་པའི་ཕྱིར་དུ་འཇུག་པའི་སངས་རྒྱས་ཀྱི་ཐུགས་རྗེ་ཅི་འདྲ་བ་ཞིག་ཅེ་ན། གཏི་མུག་གི་སྐྱོན་གྱིས་འཇིག་རྟེན་ཁ་ཟས་དུག་བཅས་དང་འདྲ་བའི་འདོད་པའི་ཡོན་ཏན་ཟ་ཞིང་སྤྱོད་པའི་སྐྱེ་བོ་ཐུབ་པ་ཉིད་ཀྱི་ནང་མི་ལྟ་བུར་གྱུར་པ་དེ་དག་ལ་ཐུགས་བརྩེ་བ་ཇི་ལྟ་བ་དེ་ལྟར་དུག་ཟོས་ཉེན་པའི་བུ་གཅིག་པུ་ལ་མའི་སྡུག་བསྔལ་དེ་ཙམ་འབྱུང་བ་མིན་ནོ། ། དེས་ན་མགོན་པོ་ཁྱོད་ཐུགས་རྗེའི་དབང་གིས་མཆོག་ཏུ་རབ་ཏུ་ཞི་བར་གཤེགས་པར་འགྱུར་བ་མ་ལགས་སོ། །
གསུམ་པ་ནི། བཅོམ་ལྡན་འདས་ཁྱོད་ལ་མྱ་ངན་འདའ་བ་མི་མངའ་བ་སྟེ། ཐུགས་རྗེས་ཁྱོད་ཀྱི་ཐུགས་ཞི་བ་ལས་བཟློག་པས་སོ། ། ཅིའི་ཕྱིར་བཟློག་ཅེ་ན། འཇིག་རྟེན་ཐུགས་བརྩེའི་ཡུལ་དུ་རབ་ཏུ་དོང་བས་སོ། ། དེ་ཡང་གང་གི་ཕྱིར་ན། མི་མཁས་པ་ལས་འབྲས་ཀྱི་དངོས་པོར་ཞེན་པ་དང༌། ལས་འབྲས་ཀྱི་དངོས་པོ་མེད་པར་མངོན་པར་ཞེན་པའི་བློ་ཅན་གྱིས་སྐྱེ་བ་དང་འཇིག་པའི་གནས་སྐབས་དང༌། སྡུག་པ་དང་བྲལ་བ་དང་མི་སྡུག་པ་དང་ཕྲད་པས་སྐྱེད་པའི་སྡུག་བསྔལ་ཉམས་སུ་མྱོང་བ་དང༌། དམྱལ་བ་ལ་སོགས་པ་སྡིག་ཅན་གྱི་འགྲོ་བ་ཐོབ་པ་དེའི་ཕྱིར་རོ། །
བསྟན་བཅོས་རྫོགས་པའི་བྱ་བ་བསྟན་པ་ལ་ལྔ་སྟེ། བསྟན་བཅོས་ཇི་ལྟར་བརྩམ་པའི་ཚུལ། ལུགས་ཐུན་མོང་མ་ཡིན་པར་བསྟན་པ། བསྟན་བཅོས་བརྩམས་པའི་དགོས་པ། གཞན་གཞུང་འདོར་བ་ལ་གདམས་པ། བརྩམ་པའི་དགེ་བ་བྱང་ཆུབ་ཏུ་བསྔོ་བའོ། ། དང་པོ་ནི། སྔར་བཤད་པའི་དབུ་མའི་ལུགས་འདི་དགེ་སློང་ཟླ་གྲགས་ཀྱིས་རྩ་བ་ཤེས་རབ་ལ་སོགས་པའི་དབུ་མའི་བསྟན་བཅོས་ལས་བཏུས་ནས་མདོ་སྡེ་ལ་སོགས་པའི་ལུང་ཇི་ལྟ་བ་བཞིན་དང༌། འཕགས་པ་ཀླུ་སྒྲུབ་ནས་བརྒྱུད་པའི་མན་ངག་ཇི་ལྟ་བ་བཞིན་བརྗོད་པ་ཡིན་པས་ན་རང་བཟོའི་ཉེས་པ་མེད་དོ། ། གཉིས་པ་ནི།
ཇི་ལྟར་དབུ་མའི་བསྟན་བཅོས་འདི་ལས་གཞན་ན་སྟོང་པ་ཉིད་ཅེས་བྱ་བའི་ཆོས་ཕྱིན་ཅི་མ་ལོག་པར་བརྗོད་པ་མེད་པ་དེ་བཞིན་དུ་བསྟན་བཅོས་འདིར་འབྱུང་བའི་དབུ་མའི་ལུགས་སྔར་བཤད་པ་དག་ཀྱང་གཞན་ན་མེད་ཅེས་མཁས་པ་རྣམས་ཀྱིས་ངེས་པར་མཛོད་ཅིག ། གསུམ་པ་ནི། བསྟན་བཅོས་རྩོམ་པ་པོའི་སྐྱེ་བོ་གནས་བརྟན་དབྱིག་གཉེན་ལ་སོགས་པས་ཤིན་ཏུ་ཟབ་པའི་འཕགས་པའི་བློ་གྲོས་ཀྱི་རྒྱ་མཚོ་མཐའ་རྟོགས་པར་དཀའ་བས་ཤིན་ཏུ་རྒྱ་ཆེ་བའི་ཁ་དོག་གིས-འཇིགས་པས་དངོས་པོར་སྨྲ་བའི་སྐྱེ་བོས་རྟེན་ཅིང་འབྲེལ་བར་འབྱུང་བ་ཕྱིན་ཅི་མ་ལོག་པར་སྟོན་པའི་ཀླུ་སྒྲུབ་ཀྱི་ལུགས་བཟང་གང་དག་རྒྱང་རིང་དུ་སྤངས་པས་དེ་དག་གི་ལོག་པར་རྟོག་པ་བཟློག་ནས་ཀླུ་སྒྲུབ་དེའི་དབུ་མ་རྩ་བའི་ཚིག་ལེའུར་བྱས་པའི་ཀུ་མུད་ཏ་ཁ་འབུས་པ་ཟླ་བ་གྲགས་པའི་བློ་གྲོས་ཀྱི་བསིལ་ཟེར་གྱིས་རབ་ཏུ་ཕྱེ་བའི་ཆུས་ད་ལྟར་སྐྱེ་བོ་དུ་མ་ལ་ཐོས་བསམ་ལ་སོགས་པས་རེ་འདོད་སྐོང་བར་བྱེད་དོ། ། བཤད་ཟིན་པའི་རྟེན་ཅིང་འབྲེལ་བར་འབྱུང་བའི་དེ་ཁོ་ན་ཉིད་ཟབ་མོ་འཇིགས་སུ་རུང་བ་འདི་ནི་སྔོན་སྟོང་པ་ཉིད་ལ་གོམས་པའི་སྐྱེ་བོ་འགའ་ཡིས་རྒྱུ་ཡི་སྟོབས་ཉིད་ལས་ངེས་པར་རྟོགས་པར་འགྱུར་བ་ཡིན་གྱི་ཟབ་མོ་འདི་ནི་སྟོང་པ་ཉིད་ལ་ལྷག་པར་མོས་པའི་ས་བོན་དང་བྲལ་བས་དབྱིག་གཉེན་ལ་སོགས་པའི་སློབ་དཔོན་གཞན་གྱིས་གསན་རྒྱ་ཆེ་ཡང་ཐུགས་སུ་ཆུད་པར་མི་འགྱུར་རོ། ། དེའི་ཕྱིར་དབུ་མའི་གཞུང་ལུགས་འདི་ལས་གཞན་པའི་གཞན་ལུགས་ཀྱི་བཞེད་གཞུང་ངོ་བོ་ཉིད་གསུམ་ལ་སོགས་པའི་ཚུལ་ལུགས་རང་གི་རྟོག་པའི་བློས་སྦྱར་བ་དེ་དག་མཐོང་ནས་བདག་བརྗོད་བྱར་བྱེད་པའི་མུ་སྟེགས་པའི་གཞུང་ལུགས་ལྟར་དུ་དགའ་བའི་བློ་དོར་བར་བྱའོ། ། དེས་ན་འཕགས་པ་ཀླུ་སྒྲུབ་ཀྱི་བཞེད་གཞུང་སྟོང་པ་ཉིད་ཀྱི་ལྟ་བ་ལྷག་པར་མོས་པ་ལ་ཡ་མཚན་པར་རྟོགས་པར་བྱའོ། ། ལྔ་པ་ནི། སློབ་དཔོན་ཀླུ་སྒྲུབ་ཀྱི་ལུགས་བཟང་པོ་བདེན་གཉིས་ཕྱིན་ཅི་མ་ལོག་པར་བསྙེད་པ་ལས་ཟླ་བ་གྲགས་པ་བདག་གིས་བསོད་ནམས་གང་ཞིག་ཐོབ་པ་དེས་འཇིག་རྟེན་མ་ལུས་པ་རྟེན་ཅིང་འབྲེལ་བར་འབྱུང་བའི་དེ་ཁོ་ན་ཉིད་རྟོགས་ནས་མྱུར་དུ་བདེ་བར་གཤེགས་པའི་ས་ཀུན་དུ་འོད་དེར་བགྲོད་པར་ཤོག བསོད་ནམས་ཇི་ལྟ་བུ་ཞེ་ན། ཕྱོགས་ཀྱི་མཐའ་མ་ལུས་པ་ལ་ཁྱབ་པས་མཐའ་ཡས་པ་དང༌།
ཉོན་མོངས་པ་རྣམས་ཀྱིས་དྲི་མ་ཅན་དུ་བྱས་པ་ཁ་དོག་སྔོ་བ་ཡིད་ཀྱི་ནམ་མཁར་བསོད་ནམས་སྟོན་ཀའི་རྒྱུ་སྐར་ལྟར་དཀར་བའམ་ཉོན་མོངས་པ་དང་རྣམ་རྟོག་གི་དུག་གིས་དཀྲིས་པའི་སེམས་ཀྱི་སྦྲུལ་ལ་གདེངས་ཀའི་ནོར་བུ་དང་འདྲ་བར་རྣམ་པར་མི་རྟོག་བཞིན་དུ་དགོས་འདོད་འབྱུང་བའོ། ། སློབ་དཔོན་ཟླ་བ་གྲགས་པ་མི་འཕྲོག་པའི་མཁྱེན་རབ་དང་ཐུགས་རྗེ་ལྡན་པ་རི་མོར་བྲིས་པའི་བ་དྲུས་མ་ལས་འོ་མ་བཞོས་པས་བདེན་ཞེན་བཟློག་པར་མཛད་པས་སྦྱར་བའི་དབུ་མ་ལ་འཇུག་པའི་རྣམ་བཤད་དོ།། །། གསུམ་པ་འགྱུར་བྱང་ལོ་ཙཱ་བའི་འགྱུར་བཤད་པ་ནི། ཁ་ཆེའི་ཡུལ་གྲོང་ཁྱེར་དཔེ་མེད་ཀྱི་དབུས་རིན་ཆེན་སྦས་པའི་གཙུག་ལག་ཁང་དུ། ཁ་ཆེའི་རྒྱལ་པོ་དཔལ་འཕགས་པ་ལྷའི་སྐུ་རིང་ལ། རྒྱ་གར་གྱི་མཁན་པོ་ཏི་ལ་ཀ་ཀ་ལ་ཤ་དང༌། བོད་ཀྱི་ལོ་ཙཱ་བ་པ་ཚབ་ཉི་མ་གྲགས་ཀྱིས་ཁ་ཆེའི་དཔེ་དང་མཐུན་པ་ལྟར་བསྒྱུར། ཕྱིས་ལྷ་ས་ར་མོ་ཆེར་རྒྱ་གར་གྱི་མཁན་པོ་ཀ་ན་ཀ་ཝརྨ་དང༌། བོད་ཀྱི་ལོ་ཙཱ་བ་དེ་ཉིད་ཀྱིས་ཉི་འོག་ཤར་ཕྱོགས་ཀྱི་དཔེ་དང་གཏུགས་ཤིང་ལེགས་པར་བཅོས་ཏེ། བོད་དུ་འཆད་ཉན་གྱིས་གཏན་ལ་ཕབ་པའོ།། །།
བདེ་གཤེགས་བསྟན་པ་ཡན་ལག་བརྒྱད་ལྡན་ཟབ་ཅིང་གཏིང་དཔག་དཀའ་བ་ཤེས་བྱའི་མཚོ། ། འཕགས་པ་ཀླུ་ཡི་དབང་པོའི་མཁྱེན་རབ་མཐུ་ཡིས་ལེགས་པར་བསྲུབས་པ་ལས་འཐོན་པའི། ། རིགས་པའི་འོད་ཟེར་བརྒྱ་ལྡན་ངོ་བོ་ཉིད་མེད་སྨྲ་བའི་རིང་ལུགས་འདབ་བརྒྱའི་གཉེན། ། མཐའ་དག་འགྲོ་བར་ལམ་བཟང་སྟོན་པ་མཆོག་གི་གསུང་རབ་དེ་ཉིད་ལྟ་བའི་མིག ། འཕགས་པའི་ཡུལ་གྱི་ཤིང་རྟ་ཆེ་རྣམས་ཀྱིས་ཀྱང་ཇི་བཞིན་མ་རྟོགས་ཟབ་མོའི་དོན། ། ཡང་དག་དམ་ཆོས་འོད་ཟེར་སྣང་བས་སྤྲོས་པའི་མུན་པ་ཀུན་སེལ་ཉི་མ་གྲགས། ། དེ་ཡི་གསུང་གི་འོད་ཟེར་ལས་སྐྱེས་ཡེ་ཤེས་འབྱུང་གནས་འོད་ཀྱི་མན་ངག་ཆུ་བོའི་རྒྱུན། ། རིམ་པར་བརྒྱུད་པའི་མན་ངག་ཟབ་མོའི་བདུད་རྩིས་བློ་གྲོས་མཆོག་ཏུ་རབ་རྒྱས་པ། ། མཁྱེན་རབ་རྒྱ་མཚོའི་བདག་ཉིད་བླ་མ་བརྒྱུད་པའི་ལེགས་བཤད་རྨད་བྱུང་མང་དུ་ཐོས་པའི་མཐུས། ། མུ་མཐའ་ཡས་པའི་གསུང་རབ་ནགས་ཀྱི་ཚལ་ན་སྤོབས་པའི་རླབས་ཕྲེང་ཆེར་གཡོ་བ། །
སྒྲུབ་དང་སུན་འབྱིན་དྲེགས་པའི་ང་རོས་ཕས་རྒོལ་གླང་པོ་དག་གི་སྤོབས་པ་འཕྲོག་བྱེད་ཅིང༌། ། ཕ་རོལ་རྣམ་པར་གནོན་པར་དྲེགས་པའི་ཤུགས་འཚང་བཟོད་པར་དཀའ་བའི་ཀླུ་སྒྲུབ་རིགས་ཚུལ་གདོང་ལྔ་བ། ། སྨྲ་བའི་དབང་པོ་ཤེས་བྱ་ཀུན་རིག་བློ་ཡིས་བླ་མའི་མན་ངག་ལ་བརྟེན་ནས། ། མཁྱེན་པའི་ཟླ་བ་རབ་རྒྱས་ཀླུ་སྒྲུབ་གསུང་རབ་ཀུན་དགའ་ཚལ་རབ་རྒྱས་བྱེད་ཅིང༌། ། དངོས་པོར་སྨྲ་བ་མཁས་པའི་ཚོགས་རྣམས་སྤོབས་པ་འཕྲོག་བྱེད་རིགས་པའི་འོད་འབྱིན་པ། ། རབ་དཀར་གྲགས་པའི་འོད་ཟེར་རབ་གསལ་དེ་ཡི་གསུང་རབ་དོན་ཟབ་ཕུལ་འབྱུང་འདི། ། ཚུལ་བཞིན་བཤད་པའི་དགེ་བ་སྟོན་ཀའི་ཟླ་ལྟར་རབ་དཀར་གང་ཞིག་ཐོབ་པ་དེས། ། སྡུག་བསྔལ་རླབས་ཕྲེང་སྲིད་རྩེའི་བར་དུ་རྣམ་པར་གཡོ་བའི་སྲིད་མཚོར་གང་གནས་པ། ། ལེགས་བཤད་ཆུ་བོ་མི་ཟད་གཏེར་བྱུང་ཀུན་མཁྱེན་ཟབ་མོའི་རྒྱ་མཚོར་འཇུག་གྱུར་ཅིང༌། ། ལྟ་བ་ངན་པའི་མུན་པ་ཀུན་བསལ་བདེར་གཤེགས་བསྟན་པ་ཉིན་མོར་བྱེད་གྱུར་ཅིག །
དབུ་མ་ལ་འཇུག་པའི་རྣམ་བཤད་ངེས་དོན་རྣམ་ངེས་ཞེས་བྱ་བ་འདི་ནི། རང་གི་སློབ་མ་དུ་མས་ཡོངས་སུ་བསྐུལ་བའི་ངོར། འཆད་པ་དང༌། རྩོད་པ་དང༌། རྩོམ་པའི་ཚུལ་ལ་སྤོབས་པ་དགེ་བ་ཅན། ཤར་རྒྱལ་མོ་རོང་པ་རོང་སྟོན་ཤེས་བྱ་ཀུན་རིག་གིས་སྦྱར་བའོ། ། འདིས་བསྟན་པ་དང་སེམས་ཅན་ལ་ཕན་དཔག་ཏུ་མེད་པར་ཐོགས་པར་གྱུར་ཅིག། །། ཤུ་བྷཾ། ་་་་་ ཆད་མིན་གྱི་དོགས་གཞི་མང་པོ་མཆིས་ཀྱང༌། མ་དཔེ་གཅིག་ལས་མ་རྙེད་ཅིང་དུས་སྐབས་ཀྱི་རྐྱེན་པས་རྩ་འགྲེལ་བསྡུར་རྒྱུའང་མ་བྱུང་བས་བརྟག་དཔྱད་མཛད་དགོས་པ་སྣང༌།
མཆན། འདི་བསྒྲུབས་པ་ལས་བྱུང་བ་ཡི། ། དགེ་བ་བདག་གིས་གང་ཐོབ་པ། ། དེས་ནི་སྐྱེ་བོ་ཐམས་ཅད་ཀྱིས། ། བདེ་གཤེགས་ཤེས་རབ་ཐོབ་པར་ཤོག ། འགྲོ་བའི་སྡུག་བསྔལ་སྨན་གཅིག་པུ། ། བདེ་བ་ཐམས་ཅད་འབྱུང་བའི་གནས། ། བསྟན་པ་རྙེད་དང་བཀུར་སྟི་དང༌། ། བཅས་ཏེ་ཡུན་རིང་གནས་གྱུར་ཅིག། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས།
སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
