གསུང་འབུམ། ཤེས་བྱ་ཀུན་རིག
པོད ༥༥
རྒྱལ་བའི་གསུང་རབ་རྒྱ་མཚོ་ལ་འཇུག་པའི་སྒོ་གྲུབ་མཐའ་བཞིའི་དགོངས་དོན་རྣམ་པར་འབྱེད་པའི་རྒྱན།
༄༅། །རྒྱལ་བའི་གསུང་རབ་རྒྱ་མཚོ་ལ་འཇུག་པའི་སྒོ་གྲུབ་མཐའ་བཞིའི་དགོངས་དོན་རྣམ་པར་འབྱེད་པའི་རྒྱན་བཞུགས་སོ།།
༈ །རྒྱལ་བའི་གསུང་རབ་རྒྱ་མཚོ་ལ་འཇུག་པའི་སྒོ་གྲུབ་མཐའ་བཞིའི་དགོངས་དོན་རྣམ་པར་འབྱེད་པའི་རྒྱན་ཞེས་བྱ་བ། ལྷག་པའི་ལྷ་ལ་ཕྱག་འཚལ་ལོ། ། གསུང་རབ་ནགས་ཀྱི་ཚལ་ན་འཇིགས་མེད་གནས། ། མང་དུ་ཐོས་པའི་རལ་ཚོགས་རྣམ་པར་གཡོ། ། ཕས་རྒོལ་འཇོམས་པའི་ལུང་རིགས་གདོང་ལྔ་པ། སྨྲ་བའི་སེང་གེ་བླ་མའི་ཞབས་ལ་འདུད། ། སྒྲིབ་གཉིས་ཆུ་འཛིན་དག་པའི་མཁར་གནས་མཁྱེན་བརྩེའི་འོད་ཟེར་རྩིབས་སྟོང་བཞིན། ། འཁོར་བ་མཚན་མོའི་དགྲ་ལས་རྣམ་རྒྱལ་ཀུན་མཁྱེན་ཉིན་མོར་བྱེད་པའི་དཔལ། ། སྨོན་ལམ་རྟ་བདུན་སྟོབས་ཀྱིས་གདུལ་བྱ་གླིང་བཞིའི་མཁའ་ལ་ལེགས་དྲངས་ཤིང༌། །
ཕན་བདེའི་པད་ཚལ་ཀུན་ནས་རྒྱས་མཛད་ཐུབ་དབང་སྨྲ་བའི་ཉི་མ་རྒྱལ། ། འཁོར་བའི་གཡུལ་ལས་རྒྱལ་བའི་སྟོབས་ལྡན་ཞིང༌། ། བསླབ་གསུམ་རིན་ཆེན་གསེར་གྱི་དྲྭ་བས་སྤྲས། ། གསུང་རབ་པད་མོའི་ངོས་ལ་རྣམ་པར་རྒྱུ། ། སྡུད་བྱེད་ལག་ལྡན་དབང་པོའི་ཚོགས་ལ་འདུད། ། སྟོབས་བཅུ་ལྡན་པའི་ཞལ་གྱི་ཟླ་བ་ལས་འོངས་གསུང་རབ་བདུད་རྩིའི་འོད། ། ལེགས་མཛད་འོད་ཀྱི་སྣང་བས་འགྲོ་ལ་ཕན་བདེའི་ལམ་བཟང་སྟོན་མཛད་ཅིང༌། ། འགྲོ་བའི་ཡིད་ཀྱི་ཆུ་མཚོར་ལེགས་བྱས་ཀུ་མུད་རབ་ཏུ་རྒྱས་བྱེད་པ། ། ཡན་ལག་བཅུ་གཉིས་ཟབ་མོའི་དོན་ལྡན་ཐུབ་པའི་གསུང་རབ་རྒྱལ་གྱུར་ཅིག ། རྒྱལ་བའི་གསུང་རབ་ཡངས་པའི་ཆུ་གཏེར་དུ། །
ལེགས་མཛད་འདབ་སྟོང་ཡོངས་སུ་རྫོགས་པ་ཅན། ། གྲུབ་མཐའ་བཞི་ཡི་གེ་སར་རབ་རྒྱས་པ། ། བདག་བློ་ཉི་མའི་འོད་ཀྱིས་རྣམ་པར་དབྱེ། ། དམ་པའི་ཆོས་ཀྱི་བདུད་རྩིའི་རླབས་ཕྲེང་རྣམ་པར་གཡོ་བའི་གསུང་རབ་ཀྱི་རྒྱ་མཚོའི་དོན་རྟོགས་པར་བྱེད་པའི་ཐབས། གྲུབ་མཐའ་བཞིའི་བཞེད་ཚུལ་གཏན་ལ་ཕབ་པར་བྱེད་དེ། གྲུབ་མཐའི་དོན་ནི་བླང་དོར་གྱི་དོན་ལ་རྣམ་པར་དཔྱོད་པར་ཞུགས་པའི་གང་ཟག་རང་རིགས་འདོད་པས་ཡོངས་སུ་དཔྱད་པའི་དོན་ཡིན་ལ། སྦྱར་དོན། རང་གི་ལུང་རིགས་ཀྱིས་གྲུབ་པ་དེ་ལས་ཕར་ཡང་འགྲོ་བ་མེད་པ་ལ་བཤད་དོ། ། དབྱེ་བ་ནི་བཞི་སྟེ། བྱེ་བྲག་སྨྲ་བ།
མདོ་སྡེ་པ། སེམས་ཙམ་པ། དབུ་མ་པའི་གྲུབ་མཐའ་བཞིའོ། ། ཡེ་ཤེས་སྙིང་པོ་ཀུན་ལས་བཏུས་སུ། སངས་རྒྱས་ཆོས་ནི་རྣམ་པ་བཞི། ། ཡིད་འདོད་རྣམས་ཀྱིས་མངོན་མཐོང་སྟེ། ། བྱེ་བྲག་སྨྲ་ལ་སོགས་པའི་ལམ། ། ཞེས་པ་ལྟར་རོ། ། དེ་ལ་བྱེ་བྲག་སྨྲ་བ་ཞེས་བྱ་བ་ནི། བྱེ་བྲག་པའི་གྲུབ་མཐའ་དང་ཤས་ཆེར་མཐུན་པའི་ཕྱིར་དང༌།
མདོ་སྡེ་པ་ཞེས་བྱ་བ་ནི། མངོན་པ་སྡེ་བདུན་ལ་སོགས་པའི་བསྟན་བཅོས་ཚད་མར་མི་བྱེད་ཀྱི། མདོ་ཚད་མར་བྱེད་པའི་ཕྱིར་དང༌། སེམས་ཙམ་པ་ཞེས་བྱ་བ་ནི། ཕྱི་རོལ་གྱི་དོན་མེད་པར་སེམས་ཙམ་བདེན་པར་སྨྲ་བའི་ཕྱིར་དང༌། དབུ་མ་པ་ཞེས་བྱ་བ་ནི། རྟག་ཆད་སྤངས་པའི་དབུ་མའི་དོན་སྨྲ་བས་དེ་སྐད་ཅེས་བྱའོ། ། གྲུབ་མཐའ་སྨྲ་བ་བཞི་ཡང༌། བཅོམ་ལྡན་འདས་ཀྱིས་རྟག་ཆད་སྤངས་པ་དབུ་མའི་ལམ་ལ་བསྔགས་པ་མཛད་པའི་རྗེས་སུ་འཇུག་པར་འདོད་པའི་ཕྱིར། རང་རང་གི་གྲུབ་མཐའ་དབུ་མར་འདོད་མོད་ཀྱི།
འོན་ཀྱང་དབུ་མ་སྨྲ་བ་རྣལ་མ་མ་ཡིན་ཏེ། དངོས་པོ་རང་བཞིན་གྱིས་གྲུབ་པར་ཁས་ལེན་པས། རྟག་ཆད་དུ་སྨྲ་བ་ལས་མ་འདས་སོ། ། རྩ་བ་ལས། དངོས་པོ་ཡོད་པར་ཁས་བླངས་ན། ། རྟག་དང་ཆད་པར་ལྟ་བ་ནི། ། ཐལ་བར་འགྱུར་ཏེ་དངོས་དེ་ནི། རྟག་དང་མི་རྟག་འགྱུར་བའི་ཕྱིར། ། ཞེས་སོ། ། དང་པོ་བྱེ་བྲག་སྨྲ་བའི་འདོད་ཚུལ་ལ།
གཞི་ལམ་འབྲས་གསུམ་ལས། གཞི་ལ་མཚན་གཞིས་དབྱེ་བ། སོ་སོའི་རྣམ་གཞག་གོ ། དང་པོ་ལམ་ཕུང་ཁམས་སྐྱེ་མཆེད་དང༌། བདེན་གཉིས་སོ། ། ཕུང་པོ་ལྔ་ནི་འཁོར་བའི་དུས་སུ་ལས་ཉོན་གྱིས་འཆིང་བའི་གཞི་ཡིན་པའི་ཕྱིར་དང༌། ལམ་ལ་འཇུག་པའི་དུས་སུ། ཐོས་བསམ་གྱི་སྒྲོ་འདོགས་བཅད་གཞི་ཡིན་པའི་ཕྱིར་དང༌། ལམ་གྱི་དུས་སུ་རྟོགས་བྱ་ཡིན་པའི་ཕྱིར་དང༌། འབྲས་བུའི་དུས་སུ་གནས་གྱུར་ཐོབ་པའི་གཞི་ཡིན་པའི་ཕྱིར།
ཕུང་པོས་མ་བསྡུས་པའི་ཁམས་དང་སྐྱེ་མཆེད་དང་བདེན་གཉིས་ནི་ཤེས་བྱའི་གཞི་ཡིན་པའི་ཕྱིར་རོ། ། གཉིས་པ་ལ། བདེན་པ་རྣམ་པར་མ་ཕྱེ་བ་དང༌། ཕྱེ་བའི་རྣམ་གཞག་གཉིས་ལས། དང་པོ་ལ། གཞི་གསུམ་དུ་བྱེད་པའི་རྒྱུ་མཚན་དང༌། ཤེས་བྱ་གཞི་ལྔའི་སྒོ་ནས་གཏན་ལ་འབེབས་པ་གཉིས་སོ། ། དང་པོ་ནི། ཕུང་ཁམས་སྐྱེ་མཆེད་གསུམ་རྨོངས་པ་རྣམ་པ་གསུམ་བཟློག་པ་དང༌། དབང་པོ་རྣམ་པ་གསུམ་དང༌།
འདོད་པ་རྣམ་པ་གསུམ་གྱི་ཆེད་དུ་གསུམ་བསྟན་ཏེ། མཛོད་ལས། རྨོངས་དབང་འདོད་རྣམ་གསུམ་གྱི་ཕྱིར། ། ཕུང་པོ་ལ་སོགས་གསུམ་བསྟན་ཏོ། ། ཞེས་པ་ལྟར་རོ། ། ཕུང་པོའི་དོན་ནི་འདུས་བྱས་ཀྱི་ཆོས་དུ་མ་སྤུངས་པའོ། ། ཡང་ན་སྡུག་བསྔལ་སྣ་ཚོགས་རྒྱས་པའི་ཕྱིར་ཕུང་པོ་སྟེ། ཡལ་འདབ་རྒྱས་པའི་ཤིང་གི་ཕུང་པོ་ཞེས་བརྗོད་པ་བཞིན་ནོ། ། ཡང་ན་བྱ་བའི་ཁུར་ཁྱེར་བའི་ཕྱིར་ཕུང་པོ་སྟེ། ལུས་ཀྱི་ཕྱོགས་གཅིག་ཁུར་ཁྱེར་བ་ལ་ལུས་ཀྱི་ཕུང་པོ་ཞེས་བརྗོད་པ་བཞིན་ནོ། །
དང་པོ་ལྟར་ན། ཕུང་པོ་རྫས་ཡོད་དུ་འདོད་པར་བྱ་ལ། ཕྱི་མ་ལྟར་ན། གཟུགས་སོགས་རེ་རེ་བ་ཡང་ཕུང་པོ་ཉིད་དོ། ། གཉིས་པ་ནི། གཟུགས་ཀྱི་གཞི། སེམས་ཀྱི་གཞི། སེམས་བྱུང་གི་གཞི། ལྡན་མིན་འདུ་བྱེད་ཀྱི་གཞི། འདུས་མ་བྱས་ཀྱི་གཞི་དང་ལྔ་ལས།
དང་པོ་ལ། གཟུགས་ཀྱི་མཚན་ཉིད་དང༌། རྩོམ་པའི་ཚུལ་དང༌། རགས་པའི་རྣམ་གཞག་གོ ། དང་པོ་ནི། མདོ་ལས་གཟུགས་སུ་རུང་བ་ཞེས་གསུངས་ལ། དེའི་དོན་ནི་གནོད་པ་བྱར་རུང་བས་སོ། ། འོ་ན་རྣམ་པར་རིག་བྱེད་མིན་པའི་གཟུགས། གཟུགས་མིན་པར་འགྱུར་ཏེ། གནོད་པ་བྱར་མེད་པའི་ཕྱིར་ཞེ་ན།
རྟེན་འབྱུང་བ་ལ་གནོད་པས་རྣམ་པར་འགྱུར་བའི་ཕྱིར། འོ་ན་མིའི་རྣམ་ཤེས་ཀྱང་གནོད་པ་བྱ་རུང་བར་ཐལ། རྟེན་དབང་པོ་ལ་གནོད་པ་བྱར་ཡོད་པའི་ཕྱིར་ཞེ་ན། དབང་པོ་ནི་རྣམ་ཤེས་སྐྱེ་བའི་གོ་སྐབས་དབྱེ་བ་ཙམ་དུ་ཟད་ཀྱི། རིག་བྱེད་མིན་པ་འབྱུང་བ་ལ་བརྟེན་པ་ལྟར་དུ། དབང་པོ་ལ་བརྟེན་པ་མིན་པའི་ཕྱིར་ཉེས་པ་མེད་དོ། ། བསམ་གཏན་དང་པོ་གསུམ་གྱིས་བསྡུས་པའི་གཟུགས་ནི། མེ་ཆུ་རླུང་གསུམ་གྱིས་གནོད་པ་ཡོད་པའི་ཕྱིར་དང༌། ནང་གི་གཟུགས་ལ་ཡང་དེའི་རྒྱུས་གནོད་པའི་ཕྱིར་དང༌། བསམ་གཏན་བཞི་པའི་གཟུགས་ཀྱང་གནོད་པ་བྱ་རུང་དང་གཏན་ཚིགས་གཅིག་པའི་ཕྱིར།
གཟུགས་སུ་འཇོག་སྟེ། མེའི་བུད་ཤིང་བཞིན་ནོ། ། མདོ་སྡེ་པ་ལ་ནི། ཐོགས་པ་དང་བཅས་པ་ལ་འདོད་ལ། རིག་བྱེད་མ་ཡིན་པའི་གཟུགས་ནི་གཟུགས་སུ་མི་འདོད་ལ་མ་ཁྱབ་པའི་སྐྱོན་མེད་དོ། ། གཉིས་པ་རྩོམ་བྱེད་ཀྱི་རྡུལ་ནི། སྡེ་པ་གཉིས་ཀ་ཕྱོགས་ཀྱི་ཆ་མེད་ཀྱི་རྡུལ་རེ་རེ་བ་ལ་འདོད། ཆ་ཤས་དང་བཅས་ན། དེ་ལས་ཆེ་བའི་ཆ་རྡུལ་ལས་ཆུང་བར་འགྱུར་བའི་ཕྱིར། རྡུལ་ཕྲ་རབ་ནི་གཟུགས་ཅན་གྱི་ཆུང་བའི་མཐར་ཐུག་པ་མ་ཡིན་པར་འགྱུར་རོ། །
སྐད་ཅིག་ཀྱང་དུས་ཀྱི་ཐུང་མཐའ་ཡིན་པས་དུས་ཀྱི་སྔ་ཕྱིའི་ཆ་ཤས་མི་རུང་བའི་ཕྱིར། དེས་ན་སྐད་ཅིག་དང་སྐད་ཅིག་མ་ལ་ཁྱད་པར་ཤེས་པར་བྱའོ། ། གསུམ་པ་ནི། རྡུལ་ཕྲ་རབ་དུ་མ་འདུས་ནས་རྩོམ་པ་སྟེ། སྔར་གྱི་རྡུལ་རེ་རེའི་གནས་སྐབས་ལས་ཆེན་པོར་གྱུར་པའི་ཕྱིར་རོ། ། ཡང་བྱེ་བྲག་པས། ཕྲད་ནས་རྩོམ་པར་འདོད་ལ། དེ་ནི་མི་འཐད་དེ། ཕྱོགས་གཅིག་གིས་ཕྲད་ན་ཆ་བཅས་སུ་འགྱུར་ཏེ། ཕྲད་མ་ཕྲད་ཆ་གཉིས་ཡོད་པའི་ཕྱིར།
འདི་ཉིད་ཀུན་གྱིས་ཕྲད་ན་གཅིག་གི་ནང་དུ་གཅིག་ཐིམ་པར་འགྱུར་ཏེ། གཞན་དུ་ན། འདི་ཉིད་ཐམས་ཅད་ཀྱིས་ཕྲད་པར་ནམ་ཡང་མི་རུང་བའི་ཕྱིར། འདོད་ན། རགས་པ་རྩོམ་མི་ནུས་པར་འགྱུར་ཏེ། ཅི་ཙམ་བསགས་ཀྱང་བོང་ཚོད་ཆེར་མི་འགྲོ་བའི་ཕྱིར། བྱེ་མ་ལ་ཆུ་ཐིམ་པ་བཞིན་ནོ། ། བྱེ་བྲག་སྨྲ་བས། མ་ཕྲད་བར་སྐོར་བ་བར་བཅས་ཀྱི་ཚུལ་དུ་རྩོམ་པར་འདོད་དེ། ཕྲད་ནས་རྩོམ་པ་ལ་གནོད་བྱེད་ཡོད་པའི་ཕྱིར་ཟེར་རོ། །
འོ་ན་རྡོ་ལ་སོགས་པ་བྱེ་མ་བཞིན་དུ་མི་འགྱུར་རམ་ཞེ་ན། མི་འགྱུར་ཏེ། ཕན་ཚུན་སྡུད་པར་བྱེད་པའི་རླུང་གིས་བཟུང་བའི་ཕྱིར། འོ་ན་རླུང་གིས་འཐོར་བར་ཡང་འགྱུར་ཏེ། བར་དུ་རླུང་ཞུགས་པའི་ཕྱིར། ནམ་མཁའ་ལ་འཐོར་བ་བཞིན་ནོ་ཞེ་ན། རླུང་ལ་གཉིས་ཏེ། འཛིན་བྱེད་དང༌། འཐོར་བྱེད་ཀྱི་རླུང་ངོ༌། ། དང་པོ་ནི།
བསྐལ་པ་ཆགས་པའི་རླུང་ལྟ་བུ་ཡིན་ལ། གཉིས་པ་ནི། འཇིགས་པའི་དུས་ཀྱི་རླུང་ལྟ་བུའོ། ། འདིར་སྡུད་བྱེད་ཀྱི་རླུང་དུ་འདོད་པས་ཉེས་པ་མེད་དོ། ། བཞི་པ་ལ། འབྱུང་བ་དང༌། འབྱུང་འགྱུར་གཉིས། དང་པོ་ལ། འབྱུང་བ་དག་ནི་ས་ཁམས་རྣམས། ། ཞེས་གསུངས་པ་ལྟར་རོ། །
འབྲས་གཟུགས་ཀྱི་རྒྱུར་བསྟན་ཅིང་ས་ལ་སོགས་པ་ལས་ཀྱང་ཁྱད་པར་དུ་བྱེད་དེ། ས་ནི་རྫས་དུ་མ་འདུས་པ་ཡིན་ལ། འདི་ནི་རེག་བྱ་ཁོ་ན་ཡིན་པའི་ཕྱིར། དེས་ན་ས་དང་སའི་ཁམས་དོན་མི་གཅིག་པར་ལྟའོ། ། འབྱུང་བའི་ནུས་པ་ཡོངས་སུ་གྱུར་པ་ལས་གྲུབ་པའི་ཕྱིར་འབྱུང་འགྱུར་རོ། ། འོ་ན་འབྱུང་བ་རྣམས་ཀྱང་འབྱུང་འགྱུར་དུ་ཐལ། འབྱུང་བ་ལས་བྱུང་བའི་ཕྱིར། འབྱུང་བ་ལས་བྱུང་བའི་ཕྱིར་ཏེ། ཕན་ཚུན་ལྷན་ཅིག་འབྱུང་རྒྱུ་ཡིན་པའི་ཕྱིར་ཞེ་ན། འབྱུང་བ་རྣམས་ནི་རང་གི་རྟེན་འབྲེལ་གྱི་རྒྱུ་བྱས་པ་ལས་འབྱུང་གི།
འབྱུང་བ་གཞན་གྱིས་ཉེར་ལེན་བྱས་པ་ལ་མི་ལྟོས་པའི་ཕྱིར་དང༌། འབྱུང་རྒྱུ་ཞེས་བརྗོད་པ་ནི་ལྷན་ཅིག་བྱེད་རྐྱེན་ཙམ་དུ་ཟད་དོ། ། འོ་ན་འབྱུང་བ་བཞི་ཅར་ལས་སྐྱེའམ་རེ་རེ་ལས་སྐྱེ་ཞེ་ན། མདོ་ལས། འབྱུང་བ་ཆེན་པོ་བཞི་དག་རྒྱུར་བྱས་པའོ། ། ཞེས་གསུངས་པས། བཞི་ཆར་ལས་སྐྱེ་བར་འདོད་ལ། མདོ་སྡེ་པས་གོང་བུ་གཅིག་ལ་འབྱུང་བ་གང་དམིགས་པ་དེ། དེ་ལ་ཡོད་ཅེས་བརྗོད་ཅིང༌། ལྷག་མ་རྣམས་ས་བོན་གྱི་ཚུལ་དུ་ཡོད་ཀྱི།
མངོན་གྱུར་དུ་མེད་དོ། ། མདོའི་དོན་ནི། འབྱུང་བ་གང་ཡང་རུང་བ་ཞིག་ལ་མི་འཁྲུལ་ཞེས་བརྗོད་པ་ཡིན་གྱི། བཞི་ཆར་དུས་གཅིག་ལ་ཡོད་པ་ནི་མ་ཡིན་ནོ་ཞེས་ཟེར་རོ། ། བྱེ་བྲག་སྨྲ་བས། བྱ་བའི་སྒོ་ནས་ཡོད་པར་རྗེས་སུ་དཔགས་ཏེ། དཔེར་ན་ཆུ་ལ་དྲོད་ཀྱི་བྱ་བ་དང༌། གྱེན་དུ་འདེགས་པ་དང༌། གཅིག་ནས་གཅིག་ཏུ་གཡོ་བ་དམིགས་པའི་ཕྱིར། ལྷག་མ་གཞན་གསུམ་ཡང་ཡོད་ཅེས་འདོད་དོ། །
འབྱུང་འགྱུར་ལ་དབྱེ་བ་ནི། གཟུགས་ནི་དབང་པོ་ལྔ་དང་དོན། ། ལྔ་དང་རྣམ་རིག་བྱེད་མིན་ཉིད། ། ཅེས་པ་ལྟར་བཟུང་ངོ༌། ། རྣམ་པར་རིག་བྱེད་མིན་པའི་གཟུགས་ལ། མཚན་ཉིད་དང༌། སྒྲ་དོན་དང༌། རྣམ་གཞག་གསུམ། དང་པོ་ནི། བསྟན་དུ་ཡང་མེད་ལ།
ཐོགས་པ་ཡང་མེད་པའི་གཟུགས་སོ། ། ལུང་མ་བསྟན་ནི་མ་ཡིན་ཏེ། འདི་ཀུན་སློང་ལ་རག་ལས་པ་ཡིན་ལ། ལུང་མ་བསྟན་གྱི་སེམས་ཀྱིས་སློང་བར་མི་ནུས་ལ། འདི་ཀུན་སློང་ལ་རག་ལས་པ་མ་ཡིན་ནོ། ། ཀུན་སློང་གི་སེམས་འགགས་ཀྱང་ཇི་སྲིད་རང་གི་ངོ་བོ་མ་འགགས་ཀྱི་བར་དུ་རྒྱུན་ཆགས་སུ་རྗེས་སུ་འབྲེལ་བའི་ཕྱིར་དང༌། ལུང་མ་བསྟན་གྱི་སེམས་ནི་སྟོབས་ཞན་པས་དེ་ལྟར་བྱེད་མི་ནུས་པའི་ཕྱིར་རོ། ། གཉིས་པ་ནི། རང་གི་ཀུན་སློང་གཞན་ལ་རིག་པར་མི་བྱེད་པས་རིག་བྱེད་མ་ཡིན་པ་ཞེས་བྱའོ། ། གསུམ་པ་ལ།
སྐྱེ་བའི་གནས་སྐབས་དང༌། འབྱུང་བའི་ཁྱད་པར་ཇི་ལྟ་བུ་ལ་སྐྱེ་བ་དང༌། ཁམས་གསུམ་རྟོགས་མ་རྟོགས་ཀྱི་ཁྱད་པར་དང༌། རབ་ཏུ་དབྱེ་བ་དང༌། སྒྲུབ་བྱེད་ཀྱི་ཚད་མའོ། ། དང་པོ་ནི། སེམས་གཡེང་བའི་གནས་སྐབས་ན་ཡོད་དེ། སོ་སོ་ཐར་པའི་སྡོམ་པ་དགེ་བའི་སེམས་ཀྱིས་ཀུན་ནས་སློང་བ་ཡིན་ལ། ཕྱིས་ཉོན་མོངས་པ་སྐྱེ་བའི་དུས་སུ། དགེ་བའི་སེམས་འགགས་ནས་མི་དགེ་བ་སྐྱེས་ཀྱང་ཡོད་པ་བཞིན་ནོ། །
སེམས་མེད་པའི་གནས་སྐབས་ནའང་ཡོད་དེ། འདུ་ཤེས་མེད་པའི་སྙོམས་འཇུག་གི་གནས་སྐབས་ནའང་ཡོད་པའི་ཕྱིར། སྙོམས་འཇུག་དང་པོའི་གནས་སྐབས་ན་ཡོད་པ་ནི་བར་མའི་དགེ་བའོ། ། འགོག་སྙོམས་ཀྱི་གནས་སྐབས་ན་ཡོད་པ་ནི་སོ་སོ་ཐར་པའོ། ། བསམ་གཏན་དང༌། ཟག་མེད་ཀྱི་སྡོམ་པ་གཉིས་ནི་མི་འབྱུང་སྟེ། དེ་གཉིས་ནི་སེམས་ཀྱི་རྗེས་འབྲང་མ་ཡིན་པའི་ཕྱིར་ཏེ། ཐ་མ་གཉིས་ནི་སེམས་རྗེས་འབྲང༌། ། ཞེས་པ་ལྟར་རོ། ། སྙོམས་འཇུག་གི་གནས་སྐབས་མིན་ན་མི་དགེ་བ་ནི་ཡང་མེད་དོ། །
གཡེང་བའི་གནས་སྐབས་ན་ཡོད་པས་རྣམ་པར་རིག་བྱེད་ལས་ཁྱད་པར་དུ་བྱའོ། ། སེམས་པའི་གནས་སྐབས་ན་ཡོད་པས་སེམས་བྱུང་ལས་ཁྱད་པར་བྱས་སོ། ། གཉིས་པ་ནི། དུས་གང་གི་འབྱུང་བ་དང༌། ས་གང་གི་འབྱུང་བ་ལས་སྐྱེ་བ་དང༌། འབྱུང་བའི་ངོ་བོ་ཇི་ལྟ་བུ་ལ་སྐྱེ་བའོ། ། དང་པོ་ལ། སྐད་ཅིག་མ་དང་པོ་ནི། རང་དང་དུས་མཉམ་པ་ད་ལྟར་བའི་འབྱུང་བ་ལས་སོ། ། སྐད་ཅིག་མ་གཉིས་པ་མན་ནི།
དུས་གཉིས་ཀྱི་འབྱུང་བ་ལས་སྐྱེས་ཏེ། འདས་པའི་འབྱུང་བས་རྒྱུན་འཇུག་པའི་རྒྱུ་བྱེད་པའི་ཕྱིར་ཏེ། འཁོར་ལོ་འདྲིལ་བ་དང་པོའི་ལག་པའི་ཤུགས་བཞིན་ནོ། ། ད་ལྟར་བའི་འབྱུང་བས་ས་འཇུག་པའི་རྒྱུ་བྱེད་པའི་ཕྱིར་ཏེ། རང་དུས་ཀྱི་རྟེན་གྱི་ས་བཞིན་ནོ། ། བསམ་གཏན་དང་ཟག་མེད་ཀྱི་སྡོམ་གཟུགས་ནི། ད་ལྟར་བའི་ཟག་པ་མེད་པའི་འབྱུང་བ་ཁོ་ན་ལས་སྐྱེའོ། ། གཉིས་པ་ནི། ཟག་བཅས་ཀྱི་རིག་བྱེད་མིན་པའི་གཟུགས་ནི། རང་གི་ས་པའི་འབྱུང་བ་རྒྱུར་བྱས་ནས་སྐྱེ་སྟེ།
སོ་ཐར་གྱི་སྡོམ་པ་དང་སྡོམ་མིན་བར་མ་གསུམ་ནི། འདོད་པའི་འབྱུང་བ་རྒྱུར་བྱས་ནས་སྐྱེ་བའི་ཕྱིར་དང༌། བསམ་གཏན་གྱི་སྡོམ་པ་བསམ་གཏན་དང་པོར་གཏོགས་པ་ནི། དང་པོའི་འབྱུང་བ་ལས་སྐྱེས་པའི་ཕྱིར། བསམ་གཏན་ལྷག་མ་གསུམ་དུ་གཏོགས་པ་ཡང་དེ་བཞིན་ནོ། ། ཟག་མེད་ཀྱི་སྡོམ་གཟུགས་ནི། རྟེན་གྱི་ལུས་གང་དུ་ཡང་མ་གཏོགས་པའི་འབྱུང་བ་རྒྱུར་བྱས་པ་ཡིན་གྱི་ཁམས་གསུམ་དུ་མ་གཏོགས་པའི་ཕྱིར། གཟུགས་ད་ལྟར་བར་གཏོགས་པའི་འབྱུང་བ་ལ་བརྟེན་པར་བཞག་ཏུ་མེད་དོ། ། ཅིའི་ཕྱིར་ཞེ་ན། ས་སོ་སོའི་སྲེད་པས་ཡོངས་སུ་མ་སྤྱད་པའི་ཕྱིར་རོ། །
གསུམ་པ་ནི། འདོད་པ་ན་སྤྱོད་པའི་རིག་བྱེད་མ་ཡིན་པའི་རྒྱུ་མཐུན་གྱི་འབྱུང་བ་ལས་སྐྱེས་ཏེ་སེམས་ཀྱིས་ཀུན་སློང་བ་ལ་ལྟོས་པའི་ཕྱིར་ཏེ། འདིའི་འབྱུང་བ་ཡང་སེམས་ཀྱིས་བསྐྱེད་པར་བྱ་དགོས་པས་སོ། ། རྣམ་སྨིན་དང་རྒྱས་བྱུང་གི་འབྱུང་བ་ནི། སེམས་ལ་མི་ལྟོས་པ་ཡིན་ནོ། ། རྒྱས་པ་ལས་བྱུང་བ་མ་ཡིན་ཏེ་རྒྱས་པའི་རྒྱུ་བཞི་གང་ལ་ཡང་མི་ལྟོས་པའི་ཕྱིར། རང་གི་ཉེར་ལེན་ལ་ལྟོས་པའི་ཕྱིར་དང༌། ཟས་དང་གཉིད་ལ་སོགས་པ་ཡང༌། རྣམ་པར་རིག་བྱེད་མ་ཡིན་པའི་རྒྱུ་མ་ཡིན་པའི་ཕྱིར། རྣམ་སྨིན་སྐྱེས་ཀྱི་འབྱུང་བ་ལས་སྐྱེས་པ་ཡང་མ་ཡིན་ཏེ།
རྣམ་སྨིན་སྐྱེས་ཀྱི་འབྱུང་བ་སེམས་ལ་མི་ལྟོས་པའི་ཕྱིར། འབྱུང་བ་ཡང་ཟིན་པའི་འབྱུང་བ་ཁོ་ན་ཡིན་པར་རིག་པར་བྱའོ། ། རེ་རེ་ཡང་འབྱུང་བའི་ཚོགས་པ་སོ་སོ་ལས་སྐྱེ་བ་ཡིན་ཏེ། སྤོང་བདུན་རེ་རེ་ཡང་འབྱུང་བ་བཞི་ཚན་རེ་རེ་རྒྱུར་བྱས་པ་ལས་སྐྱེས་པའི་ཕྱིར། བསམ་གཏན་དང་ཟག་མེད་ཀྱི་སྡོམ་གཟུགས་ནི། མ་ཟིན་པའི་འབྱུང་བ་ལས་སྐྱེས་ཏེ། མཉམ་གཞག་གི་དབང་གིས་སེམས་ཀྱི་རྗེས་འཇུག་གི་འབྱུང་བ་ལས་སྐྱེ་ལ། དེའི་དབང་གིས་སྐྱེས་པའི་ཕྱིར། རྒྱས་པ་ལས་བྱུང་བ་ཡིན་ཏེ། རང་གི་ཉེར་ལེན་གྱི་རྒྱུ་ལས་བྱུང་བའི་ཕྱིར།
འདིའི་སྤོང་བདུན་ཐམས་ཅད་འབྱུང་བའི་རྒྱུ་ཚོགས་གཅིག་ལས་སྐྱེས་ཏེ། སེམས་བཞིན་དུ་འབྱུང་བ་ཐ་མི་དད་པའི་ཕྱིར། གསུམ་པ་ནི། སོ་ཐར་དང་སྡོམ་མིན་བར་མ་གསུམ་ནི་འདོད་པར་གཏོགས་ལ། བསམ་གཏན་གྱི་སྡོམ་པ་ནི་རྟེན་གང་ལ་ཡོད་ཀྱང་གཟུགས་ཀྱི་ཁམས་སུ་གཏོགས་ཤིང༌། ཟག་མེད་ནི་ཁམས་གསུམ་དུ་མ་གཏོགས་སོ། ། བཞི་པ་ནི། རྟེན་གྱི་སྒོ་ནས་ལུས་དང་ངག་གི་རིག་བྱེད་མ་ཡིན་པའོ། ། དང་པོ་ལ་ཡང་དགེ་མི་དགེ་གཉིས་ཡིན་ལ། ངག་གི་ལས་ལ་ཡང་དེ་བཞིན་ནོ། །
ཡིད་ཀྱིས་བསྡུས་པ་ནི་མེད་དོ། ། རྒྱུས་ཕྱེ་ན། རིག་བྱེད་ལས་སྐྱེས་པ་དང༌། རང་གི་ཉེར་ལེན་ལས་སྐྱེས་པ་གཉིས་དང༌། སས་ཕྱེ་ན། མཉམ་པར་བཞག་མ་བཞག་གི་སས་བསྡུས་པའོ། ། འདོད་པའི་རིག་བྱེད་མ་ཡིན་པ་ལའང༌། སྡོམ་མིན་སྡོམ་པ་བར་མ་གསུམ། དང་པོ་ལ། སྐྱེ་བའི་རྟེན་དང༌།
རང་གི་ངོ་བོ་དང༌། གཏོང་ཐོབ་ཀྱི་རྒྱུའོ། ། དང་པོ་ནི། གླིང་གསུམ་གྱི་སྐྱེས་པ་བུད་མེད་ཡིན་ལ། ཟ་མ་དང་མ་ནིང་ནི་མིན་ཏེ། བསམ་པ་མི་བརྟན་པའི་ཕྱིར་དང༌། ངོ་ཚ་ཁྲེལ་ཡོད་སྔར་ཡོད་ཉམས་པ་ལས་ཁ་ན་མ་ཐོ་བ་ཆེར་ཐོབ་པ་མེད་པའི་ཕྱིར་རོ། ། ངན་སོང་གསུམ་ནའང་མེད་དེ། ངོ་ཚ་ཤེས་པ་དང་ཁྲེལ་ཡོད་གསར་དུ་ཉམས་པར་བྱས་པ་ལས་ཁ་ན་མ་ཐོ་བ་ཆེན་པོ་ཐོབ་པ་མེད་པའི་ཕྱིར། རྟེན་ངོ་ཚ་ཁྲེལ་ཡོད་མེད་པའི་ཕྱིར།
སྒྲ་མི་སྙན་ནའང་མེད་དེ། སྡིག་པའི་བསམ་པ་ཅན་མིན་པས་ངག་ཀྱལ་ཡོད་ཀྱང་བར་མ་མི་དགེ་བས་བསྡུས་པ་ཙམ་མོ། ། ལྷ་ལའང་མེད་དེ་སྡིག་པའི་བསམ་པ་ཅན་མིན་པས་སོ། ། གཉིས་པ་ནི། སྡོམ་པའི་མི་མཐུན་ཕྱོགས་སུ་གྱུར་པའི་རིག་བྱེད་མིན་པའི་གཟུགས་ཏེ། འཆལ་བའི་ཚུལ་ཁྲིམས་མི་དགེའི་གཟུགས། ། ཞེས་སོ། ། གསུམ་པ་ནི། གཞི་གང་ལས་ཐོབ་པ་དང༌། རྐྱེན་གང་ལས་ཐོབ་པའོ། །
སེམས་ཅན་ཐམས་ཅད་ལས་ཐོབ་སྟེ། ཐམས་ཅད་ལས་བྱེ་བྲག་མེད་པར་གནོད་པ་བྱེད་པ་མི་སྡོམ་པ་ལས་ཐོབ་པའི་ཕྱིར་རོ། ། འོ་ན་ཤན་པས་ཀྱང་སྲོག་གཅོད་ཀྱི་སྡོམ་མིན་མི་ཐོབ་པར་འགྱུར་ཏེ། ཕ་མ་གསོད་པའི་བྱ་བར་མི་འཇུག་པའི་ཕྱིར་ཞེ་ན། ཚེ་འཕོས་པའི་དུས་སུ་སེམས་ཅན་གཞན་དུ་འགྱུར་བ་སྲིད་པའི་ཕྱིར། བསད་བྱའི་སེམས་ཅན་གཞན་དུ་གྱུར་པ་སྲིད་པས་དེ་ལ་ལྟོས་ནས་ཐོབ་པར་འདོད་དོ། ། འོ་ན་དུད་འགྲོ་སོགས་ལས་སྡོམ་མིན་མི་ཐོབ་པར་ཐལ། མ་འོངས་པ་ན་ཕ་མར་འགྱུར་བ་སྲིད་པའི་ཕྱིར། གལ་ཏེ་ད་ལྟར་གྱི་གནས་སྐབས་ན། གསོན་པོར་ཡོད་པ་ཇི་ལྟ་བར་མི་ཐོབ་ཅེ་ན།
འོ་ན་ད་ལྟ་བའི་གནས་སྐབས་ན་གསོད་འདོད་མེད་པའང་སྡོམ་མིན་མི་ཐོབ་པར་ཐལ། ཞེས་གཞན་གྱིས་སུན་འཕྱིན་བརྗོད་པར་སྣང་ངོ༌། ། མི་དགེ་བའི་རྩ་བ་ཐམས་ཅད་ལས་ཐོབ་བམ། རེ་རེ་ལས་ཐོབ་ཅེ་ན། ཐམས་ཅད་ལས་མིན་ཏེ། འདོད་ཆགས་སོགས་གསུམ་དུས་གཅིག་ལ་འདུས་པ་མི་སྲིད་པའི་ཕྱིར། དེས་ན་རེ་རེའམ་གཉིས་འདུས་པ་ལས་ཐོབ་བོ། ། གཉིས་པ་ནི། སྡོམ་པ་མིན་པ་བྱ་བའམ། ། ཁས་ལེན་པ་ལས་ཐོབ་པར་འགྱུར། །
ཞེས་གསུངས་པ་ལྟར་རོ། ། སྤོང་བའི་རྒྱུ་ནི་མཛོད་ལས། སྡོམ་མིན་སྡོམ་པ་ཐོབ་པ་དང༌། ། ཤི་དང་མཚན་གཉིས་འབྱུང་བ་དང༌། ། ཞེས་སོ། ། བསམ་གཏན་དང་ཟག་མེད་ཀྱི་སྡོམ་པ་ནི་ཐོབ་པས་སྡོམ་མིན་གཏོང་ཡང༌། མི་ལྕོགས་པ་མེད་པའི་སས་བསྡུས་པའི་བར་ཆད་མེད་པའི་ལམ་ལ་བརྟེན་པའི་སྡོམ་པ་གཉིས་ཀྱིས་གཏོང་གི་མི་ལྕོགས་མེད་ཀྱི་རྣམ་གྲོལ་ལམ་དང༌། དངོས་གཞི་ལ་བརྟེན་པ་རྣམས་ཀྱིས་མ་ཡིན་ནོ། ། གཉིས་པ་སྡོམ་པ་ལ་གསུམ་སྟེ། སོ་ཐར་གྱི་སྡོམ་པ།
བསམ་གཏན་གྱི་སྡོམ་པ། ཟག་མེད་ཀྱི་སྡོམ་པའོ། ། དང་པོ་ལ་ངོ་བོ་དང༌། ངེས་ཚིག་དང༌། རྣམ་གཞག་གོ ། ངོ་བོ་ནི། འདོད་པའི་ཁམས་སུ་གཏོགས་པའི་སྡོམ་གཟུགས། ཚུལ་འཆལ་གྱི་གཉེན་པོའོ། ། གཉིས་པ་ནི། སྡིག་པ་ལས་དང་པོར་སོ་སོར་ཐར་པའི་ཕྱིར་དང༌།
ལུས་ངག་གི་མི་མཐུན་ཕྱོགས་སྡོམ་པའི་ཕྱིར་སོ་ཐར་གྱི་སྡོམ་པ་ཞེས་བྱ་ལ། སྲིད་པའི་ལས་ནི་སེམས་ཅན་རྣམས་ལ་མཉམ་པར་འཇུག་པ་ཡིན་ལ། འདིས་ནི་སྲིད་པའི་ལས་དང་མི་མཉམ་པར་འཇུག་པའི་ཕྱིར་ཚུལ་ཁྲིམས་ཞེས་བྱའོ། ། གསུམ་པ་ལ། སྐྱེ་བའི་རྟེན། ཐོབ་པའི་རྒྱུ། ལྡན་ཚུལ་རབ་དབྱེ་དང༌། གཏོང་རྒྱུའོ། ། དང་པོ་ནི། གླིང་གསུམ་གྱི་སྐྱེས་པ་བུད་མེད་ཁོ་ན་ཡིན་ལ།
ཟ་མ་སོགས་ནི་མ་ཡིན་ཏེ། ངོ་ཚ་ཤེས་པ་དང་ཁྲེལ་ཡོད་ཤས་ཆུང་བའི་ཕྱིར་དང༌། གཉེན་པོས་རྟེན་མི་གཅོད་པའི་ཕྱིར་དང༌། ཉོན་མོངས་པ་ཤིན་ཏུ་ཤས་ཆེ་བའི་ཕྱིར་རོ། ། ངན་སོང་གསུམ་ལ་མེད་དེ། ངོ་ཚ་ཤེས་པ་དང་ཁྲེལ་ཡོད་མེད་པའི་ཕྱིར། བྱང་སྒྲ་མི་སྙན་པ་ལ་མེད་དེ། ལེན་པར་འདོད་པ་མེད་པའི་ཕྱིར། འདོད་ལྷ་དྲུག་ལའང་དེ་བཞིན་ནོ། ། གཉིས་པ་ལ།
གཞི་གང་ལས་ཐོབ་པ་དང༌། རྐྱེན་གང་ལས་ཐོབ་པའོ། ། དང་པོ་ནི། ལས་ལམ་གྱི་སྦྱོར་དངོས་རྗེས་གསུམ་ཀ་ལས་ཐོབ་བམ། དངོས་གཞི་ཁོ་ན་ལས་ཐོབ་ཅེ་ན། གསུམ་ཀ་ལས་ཐོབ་སྟེ། སྲོག་གཅོད་ཀྱི་སྦྱོར་དངོས་རྗེས་གསུམ་ཀ་བཟློག་པ་ལས་ཐོབ་དགོས་པའི་ཕྱིར། སེམས་ཅན་དུ་གཏོགས་པ་དང༌། གཏོགས་པ་མིན་པ་གང་ལས་ཐོབ་ཅེ་ན། སྲོག་གཅོད་སྤངས་པ་ནི་སེམས་ཅན་གྱི་རྒྱུད་ཀྱིས་བསྡུས་པ་ཁོ་ན་ལས་ཐོབ་ལ།
མ་བྱིན་ལེན་སྤོང་སོགས་ནི་སེམས་ཅན་དུ་མ་གཏོགས་པ་ལས་ཀྱང་ཐོབ་བོ། ། རང་བཞིན་དང་བཅས་པའི་ཁ་ན་མ་ཐོ་བ་གང་ལས་ཐོབ་ཅེ་ན། གཉིས་ཀ་ལས་ཐོབ་སྟེ། ལུས་ཀྱི་གསུམ་དང་ངག་གི་སྤོང་བ་བཞི་ནི་རང་བཞིན་གྱི་ཁ་ན་མ་ཐོ་བའི་གཞི་ལས་ཐོབ་པའི་ཕྱིར་དང༌། མྱོས་འགྱུར་དང་དུས་མིན་གྱི་ཁ་ཟས་སྤོང་བ་ལ་སོགས་པ་ནི་བཅས་པའི་ཁ་ན་མ་ཐོ་བ་ལས་ཐོབ་པའི་ཕྱིར། ད་ལྟར་གྱི་སེམས་ཅན་གྱི་གཞི་ལས་ཐོབ་བམ། དུས་གསུམ་ཀའི་སེམས་ཅན་གྱི་གཞི་ལས་ཐོབ་ཅེ་ན། འདས་མ་འོངས་ཀྱི་སེམས་ཅན་གྱི་གཞི་ལས་མི་ཐོབ་སྟེ། སེམས་ཅན་དུ་མི་བགྲང་བའི་ཕྱིར་ཞེས་ཟེར་རོ། ། བསམ་གཏན་དང་ཟག་མེད་གཉིས་ཀྱང༌།
སེམས་ཅན་གྱི་གཞི་ལས་མི་ཐོབ་པར་ཐལ། རྒྱུ་མཚན་མཚུངས་པའི་ཕྱིར་ཞེས་སུན་འབྱིན་སྨྲ་བར་སྣང་ངོ༌། ། ཡན་ལག་ཐམས་ཅད་ལས་ཐོབ་བམ། ཡན་ལག་འགའ་ཡར་བ་ལས་ཐོབ་ཅེ་ན། དགེ་སློང་གི་སྡོམ་པ་ནི་ཡན་ལག་ཐམས་ཅད་ལས་ཐོབ་ལ། དགེ་ཚུལ་ལ་སོགས་ནི་ཐམས་ཅད་མ་ཡིན་ཏེ། རྫུན་དུ་སྨྲ་བ་སྤོང་བའི་བར་གཞི་ལས་ཐོབ་ཀྱི། མཐའ་དག་སྤོང་བ་ལས་ཐོབ་པ་མེད། རྒྱུ་ནི་མ་ཆགས་པའི་དགེ་རྩ་སོགས་གསུམ་ཀ་ལས་ཐོབ་བོ། ། གཉིས་པ་ནི།
རང་དང་གཞན་གྱི་རྣམ་པར་རིག་བྱེད་སོགས་ལས་ཐོབ་སྟེ། བསྙེན་པར་རྫོགས་པའི་རྒྱུ་བཅུ་གསུངས་པ་ལས་རྟོགས་པར་བྱའོ། ། གསུམ་པ་ནི། མཛོད་ལས། སོ་སོ་ཐར་གནས་ཇི་སྲིད་དུ། ། མ་བཏང་བ་ལྟར་ད་ལྟར་གྱི། ། རྣམ་རིག་མིན་ལྡན་སྐད་ཅིག་མ། ། དང་པོ་ཕྱིན་ཆད་འདས་པ་དང༌། ། ཞེས་པ་ལྟར་རོ། ། བཞི་པ་དབྱེ་བ་ལ།
དགེ་བསྙེན་དང༌། བསྙེན་གནས་དང༌། དགེ་ཚུལ་དང༌། དགེ་སློང་གི་སྡོམ་པ་དང་བཞིའོ། ། སོ་སོའི་ངོ་བོ་ནི། སྤང་བྱ་ལྔ་སྤོང་བ་དང༌། བརྒྱད་སྤོང་བ་དང༌། བཅུ་སྤོང་བ་དང༌། ལུས་ངག་གི་མི་མཐུན་ཕྱོགས་ཐམས་ཅད་སྤོང་བར་གནས་པ་སྟེ། མཛོད་ལས།
སྤང་བྱ་ལྔ་བརྒྱད་བཅུ་དང་ནི། ། ཐམས་ཅད་སྤོང་བར་གནས་པ་ལས། ། དགེ་བསྙེན་དང་ནི་བསྙེན་གནས་དང༌། ། དགེ་ཚུལ་ཕྱེད་དང་དགེ་སློང་ཉིད། ། ཅེས་སོ། ། རྟེན་གྱི་སྒོ་ནས་དབྱེ་ན་བརྒྱད་དེ། དགེ་བསྙེན་ཕ་མ་དང༌། བསྙེན་གནས་པ་དང༌། དགེ་སློང་ཕ་མ་གཉིས་ཀྱི་དབྱེ་བས་ཕྱེ་བའི་ཕྱིར། མཛོད་ལས།
སོ་སོ་ཐར་ཞེས་བྱ་རྣམས་བརྒྱད། ། ཅེས་པ་ལྟར་རོ། ། དགེ་སློབ་མ་ནི། བཅུ་གཉིས་སྤོང་བྱེད་ཀྱི་རྩ་བའི་ཆོས་དྲུག་དང༌། རྗེས་མཐུན་སྤོང་བྱེད་ཀྱི་ཆོས་དྲུག་སྟེ། བཅུ་གཉིས་སྤོང་བྱེད་ཀྱི་བསླབ་པ་སྟེ། བུད་མེད་ཉོན་མོངས་པ་མང་བས་བསླབ་པའི་ཚིགས་མང་བར་བཞག་གོ ། ལྔ་པ་ནི། བསླབ་པ་ཕུལ་བ་དང༌། ཤི་འཕོས་དང༌།
མཚན་གཉིས་དག་ནི་བྱུང་བ་དང༌། དགེ་རྩ་ཆད་པ་སྟེ། འདི་ལྟར་བླངས་པ་འགལ་བའི་རིག་བྱེད་བྱས་པའི་ཕྱིར་དང༌། རྟེན་བོར་བ་དང༌། རྟེན་ཉམས་པ་དང༌། གཞི་ཆད་པའི་ཕྱིར། བསྙེན་གནས་ནི་མཚན་མོ་འདས་པས་ཀྱང་གཏོང་སྟེ། འཕངས་པའི་དུས་རྫོགས་པའི་ཕྱིར་ཏེ། མཛོད་ལས། བསླབ་པ་ཕུལ་དང་ཤི་འཕོས་དང༌། །
མཚན་གཉིས་དག་ནི་བྱུང་བ་དང༌། ། རྩ་བ་ཆད་དང་མཚན་འདས་ལས། ། སོ་སོ་ཐར་པའི་སྡོམ་པ་གཏོང༌། ། ཞེས་པ་ལྟར་རོ། ། འགའ་ཞིག་རྩ་བའི་ལྟུང་བ་གང་ཡང་རུང་བ་བྱུང་བས་ཀྱང་གཏོང་བར་སྨྲའོ། ། འདི་ནི་མི་འཐད་དེ། ཐུན་མོང་གི་རྩ་བ་བཞི་དང༌། ཐུན་མོང་མ་ཡིན་པའི་རེག་པ་གཉིས། ལུས་བཀན་པ་སོགས་ཐུན་མོང་མིན་པའི་རྩ་བ་བཞི་ལས་སྐྱེས་པ་ལས། རེག་པ་སོགས་ཀྱི་རྩ་བའི་ལྟུང་བ་བྱུང་བའི་དགེ་སློང་མས་སྡོམ་པ་བཏང་བར་འགྱུར་ཏེ།
རྩ་བའི་ལྟུང་བ་གང་ཡང་རུང་བ་བྱུང་བའི་ཕྱིར། འདོད་ན། མཚན་གྱུར་ནས་དགེ་སློང་དུ་གྱུར་པའི་ཚེ། དགོས་པ་སྒྲུབ་ནུས་ཀྱི་དགེ་སློང་གི་སྡོམ་པ་དང་མི་ལྡན་པར་འགྱུར་རོ། ། དེས་ན་ལྟུང་བ་སྡོམ་པ་གཏོང་བའི་རྒྱུར་མི་འདོད་དོ། ། གཏོང་བའི་རྒྱུ་བཞིར་བསྡུས་པ་ཡང་གཙོ་བོ་བསྡུས་པ་ཡིན་གྱི་ཐམས་ཅད་དེར་ངེས་པ་ནི་མིན་ནོ། ། ལོ་ཉི་ཤུ་མ་ལོན་པར་བསྙེན་རྫོགས་བྱས་པ་དག་ལོ་བཅུ་དགུ་ལྟ་བུའི་སྟེང་དུ་ལོ་མ་ལོན་པར་ཤེས་པ་ཡང་གཏོང་བའི་རྒྱུར་གསུངས་པའི་ཕྱིར་རོ། ། རྟེན་གྱི་སྡོམ་པ་ལ་བཞི་སྟེ། སྐྱེ་བའི་རྟེན་ཏེ་རྟེན་གྱི་གང་ཟག རང་གི་ངོ་བོ།
ཐོབ་རྒྱུ། གཏོང་རྒྱུའོ། ། དང་པོ་ལ་གཉིས་ཏེ། སྐྱེ་རུང་གི་རྟེན་དང༌། ངེས་པར་འབྱུང་བ་ཡོད་པའི་རྟེན་ནོ། ། དང་པོ་ནི། ཉི་ཤུ་རྩ་དྲུག་སྟེ། གླིང་གསུམ་གྱི་མི་དང༌། འདོད་ལྷ་དྲུག་དང༌། གཟུགས་ཁམས་གནས་རིགས་བཅུ་བདུན་ནོ། །
གཞན་ནི་མ་ཡིན་ཏེ། ཏིང་ངེ་འཛིན་སྐྱེ་བའི་རྟེན་མ་ཡིན་པའི་ཕྱིར། འདུ་ཤེས་མེད་པ་བ་ལ་ཐོབ་པ་ཙམ་ཡོད་ཀྱི་མངོན་དུ་གྱུར་པ་མེད་དེ། འདི་ནི་སེམས་ཀྱི་རྗེས་འབྲང་ཡིན་པའི་ཕྱིར། གཉིས་པ་ནི། འདུ་ཤེས་མེད་པ་བ་མ་གཏོགས་པའི་གཟུགས་ན་སྤྱོད་པ་ཐམས་ཅད་ལ་མངོན་གྱུར་དུ་ཡོད་དོ། ། གཉིས་པ་ནི། གཟུགས་སུ་གཏོགས་པའི་རིག་བྱེད་མིན་པའི་སྡོམ་གཟུགས་སོ། ། གསུམ་པ་ལ། གཞི་གང་ལས་ཐོབ་པ་དང༌།
རྐྱེན་གང་ལས་ཐོབ་པའོ། ། དང་པོ་ནི། ལས་ལམ་གྱི་དངོས་གཞི་ཁོ་ན་ལས་ཐོབ་ཅིང་དུས་ནི་གསུམ་ཀ་ལས་ཐོབ་བོ། ། སེམས་ཅན་དུ་གཏོགས་མི་གཏོགས་གཉིས་ཀའི་གཞི་ལས་ཐོབ་པ་དང༌། རང་བཞིན་གྱི་ཁ་ན་མ་ཐོ་བ་སྤངས་པ་ཁོ་ན་ལས་ཐོབ་བོ། ། གཉིས་པ་ནི། བསམ་གཏན་གྱི་ཉེར་བསྡོགས་དང༌། དངོས་གཞིའི་ཏིང་ངེ་འཛིན་ནོ། ། བཞི་པ་གཏོང་བའི་རྒྱུ་ནི། ས་འཕོས་པ་དང་ཉམས་པ་དག་གིས་གཏོང་སྟེ།
རྟེན་གང་ལ་ཡོད་ཀྱང་རུང་བསམ་གཏན་དང་པོས་བསྡུས་པ་ལྟ་བུ་ནི། བསམ་གཏན་གཉིས་པ་ལྟ་བུར་འཕོས་པའི་ཚེ་གཏོང་བའི་ཕྱིར་དང༌། འདོད་ཁམས་སུ་སྐྱེས་པའི་ཚེ་གཏོང་བའི་ཕྱིར་དང༌། ཉོན་མོངས་པས་བསམ་གཏན་ལས་ཡོངས་སུ་ཉམས་པའི་ཚེའང་གཏོང་བའི་ཕྱིར། བསམ་གཏན་དང་པོའི་རྟེན་ལ་ཡོད་པ་ནི། འདོད་པའི་ཉོན་མོངས་པས་མི་གཏོང་སྟེ། གོང་མའི་རྟེན་ལ་འོག་མའི་ཉོན་མོངས་པ་མི་འབྱུང་བའི་ཕྱིར་ཟེར་ཡང་ཞིབ་ཏུ་དཔྱད་ན་མི་འཐད་པར་ཤེར་ཕྱིན་གྱི་རྣམ་བཤད་དུ་བཤད་དོ། ། བསམ་གཏན་དང་པོའི་རྟེན་ལ་ཡོད་པ་གཉིས་པས་བསྡུས་པ་ནི་ཉམས་སྲིད་པས་དང་པོའི་ཉོན་མོངས་པས་གཏོང་ངོ༌། ། ངེས་འབྱེད་ཆ་མཐུན་གྱིས་གཏོང་བ་ནི། ཤི་འཕོས་པས་གཏོང་སྟེ།
འཕགས་མིན་འཆི་བས་སོ། ། ཞེས་གསུངས་པ་ལྟར་རོ། ། དག་པ་བ་དང་ཉམས་པ་ཆ་མཐུན་ནི། འདོད་ཆགས་དང་བྲལ་བས་ཀྱང་ཅུང་ཟད་གཏོང་ངོ༌། ། ཟག་མེད་ཀྱི་སྡོམ་པ་ལ། སྐྱེ་བའི་རྟེན། རང་གི་ངོ་བོ། ཐོབ་པའི་རྒྱུ། གཏོང་བའི་རྒྱུའོ། ། དང་པོ་ལ་སྐྱེ་རུང་གི་རྟེན་ནི།
གླིང་གསུམ་དང་འདོད་ལྷ་དྲུག་དང༌། ཚངས་ཆེན་དང༌། འདུ་ཤེས་མེད་པ་བ་ལ་གཏོགས་པའི་གླིང་གསུམ་ན་སྤྱོད་པ་རྣམས་སོ། ། གཟུགས་མེད་དུ་སྐྱེས་པའི་འཕགས་པ་ཡང༌། ཐོབ་པ་ཙམ་གྱི་རྟེན་དུ་རུང་གི་མངོན་དུ་གྱུར་པ་མེད་དེ། གཟུགས་མེད་པའི་ཕྱིར། འདིར་ཐོབ་པ་ཙམ་གྱིས་ཡོད་པར་མི་འདོད་དེ། གཟུགས་ཀྱི་ཐོབ་པ་ཡོད་པས་གཟུགས་ཡོད་པར་ཐལ་བའི་ཕྱིར་ཏེ། ཐོབ་པ་ཡང་ས་ལྔས་བསྡུས་པའི་ཕྱིར། འབྱུང་བ་གང་རུང་རྒྱུར་བྱས་པའི་ཟག་པ་མེད་པའི་སྡོམ་པ་ནི་འདས་པ་དང་ལྡན་ནོ། །
མ་འོངས་པ་ནི་ས་ལྔ་ཆར་གྱི་འབྱུང་བ་རྒྱུར་བྱས་པ་དང་ལྡན་ནོ། ། སླར་འོག་ཏུ་སྐྱེས་པའི་ཚེ་ས་ལྔ་ལས་གང་ཡང་རུང་བའི་འབྱུང་བ་རྒྱུར་བྱས་ན་ཐོབ་པ་ནི་གཟུགས་མེད་དུ་སྐྱེས་ཀྱང་མི་གཏོང་བའི་ཕྱིར། ས་ལྔ་ནི་འདོད་པ་དང་བསམ་གཏན་བཞིའོ། ། གཉིས་པ་ངེས་པར་འབྱུང་བ་དང་ལྡན་པའི་རྟེན་ནི། འདོད་པ་ཚངས་ཆེན་དང་འདུ་ཤེས་མེད་པ་བ་མ་གཏོགས་པའི་གཟུགས་དང༌། གཟུགས་ན་སྤྱོད་པ་དང༌། གཟུགས་མེད་བཞིའི་ཕུང་པོའོ། ། གཉིས་པ་རང་གི་ངོ་བོ་ནི། ཁམས་གསུམ་དུ་མ་གཏོགས་པའི་རིག་བྱེད་མ་རིག་པའི་གཟུགས་འཆལ་ཚུལ་གྱི་གཉེན་པོའོ། ། གསུམ་པ་ནི།
གཞི་གང་ལས་ཐོབ་པ་དང༌། ཐོབ་པའི་རྐྱེན་ནོ། ། དང་པོ་ནི། དུས་གསུམ་ཀའི་ལས་ལམ་གྱི་དངོས་གཞི་ལས་ཐོབ་ལ། སེམས་ཅན་ཡིན་མིན་གཉིས་ཀའི་དངོས་གཞི་ལས་ཐོབ་པ་དང༌། རང་བཞིན་གྱི་ཁ་ན་མ་ཐོ་བ་ཁོ་ན་ལས་ཐོབ་པ་ཉིད་དོ། ། གཉིས་པ་ནི། བསམ་གཏན་ས་དྲུག་ལ་བརྟེན་པའི་གཟུགས་མེད་ཀྱི་ལམ་གྱིས་ཐོབ་ལ། གཟུགས་མེད་ཀྱི་ས་ལ་བརྟེན་པས་མིན་ཏེ། གཟུགས་མེད་པ་ནི་གཟུགས་ལས་རྒྱབ་ཀྱིས་ཕྱོགས་པའི་ཕྱིར་རོ། །
བཞི་པ་ནི། མཛོད་ལས། འབྲས་བུས་ཐོབ་སྦྱངས་ཉམས་པས་གཏོང༌། ། ཞེས་སོ། ། གསུམ་པ་བར་མ་ལ། སྐྱེ་བའི་རྟེན། ཐོབ་པའི་རྒྱུ། རབ་ཏུ་དབྱེ་བ། ངེས་ཚིག གཏོང་བའི་རྒྱུའོ། །
དང་པོ་ནི། ཡི་དྭགས་དང༌། དུད་འགྲོ་དང༌། གླིང་གསུམ་དང༌། འདོད་ལྷ་དང༌། གཟུགས་ན་ཡོད་པ་ཐམས་ཅད་དོ། ། དམྱལ་བ་དང་སྒྲ་མི་སྙན་པ་ནི་རྟེན་དུ་མ་བཤད་དེ། དམྱལ་བཅས་སྒྲ་མི་སྙན་མ་གཏོགས། ། ཞེས་པ་ལྟར་རོ། ། བསམ་གཏན་གྱི་སས་བསྡུས་པ་མེད་ཀྱང་རྟེན་ལ་ཡོད་པ་ཉིད་དོ། །
གཉིས་པ་ནི། མཛོད་ལས། ལྷག་མ་རྣམ་རིག་མིན་ཞིང་དང༌། ། ལེན་དང་ནུས་པར་བྱེད་པས་ཐོབ། ། ཅེས་སོ། ། གསུམ་པ་ལ། རྟེན་གྱིས་ཕྱེ་ན། ལུས་དང་ངག་གི་ལས་སོ། ། གཞིའི་སྒོ་ནས་ལས་ལམ་གྱིས་བསྡུས་པ་དང༌། མ་བསྡུས་པ་གཉིས་སོ། །
དང་པོ་ནི། ངན་སོང་དང་ཟ་མ་ལ་སོགས་པའི་སྲོག་གཅོད་པ་སོགས་དང༌། སྲོག་གཅོད་པ་སྤོང་བ་ལ་སོགས་པའོ། ། གཉིས་པ་ནི། ཕྱག་འཚལ་བ་དང༌། སྡིག་པ་ལ་སོགས་པའི་རིག་བྱེད་མིན་པའོ། ། བཞི་པ་ནི། སྡོམ་པ་དང་སྡོམ་མིན་གང་རུང་དུ་ཡང་མ་གཏོགས་པའི་རིག་བྱེད་མིན་པའི་གཟུགས་མ་ཡིན་པའོ། ། ལྔ་པ་གཏོང་བའི་རྒྱུ་ནི། མཛོད་ལས།
བར་མ་ཅུང་བླང་བྱ་བ་དང༌། ། དོན་ཆེ་རྩ་བ་ཆད་པ་ལས། ། ཞེས་སོ། ། ལྔ་པ་སྒྲུབ་བྱེད་ཀྱི་ཚད་མ་ལ། རིག་བྱེད་མིན་པའི་གཟུགས་ཡོད་དེ། བསྟན་པ་ཡོད་པ། བསྟན་དུ་མེད་པ། ཐོགས་པ་དང་བཅས་པ། བསྟན་མེད་ཐོགས་མེད་ཀྱི་གཟུགས་རྣམས་གསུངས་པ་ལས། རིག་བྱེད་མིན་པ་མེད་པར་ནི་གཟུགས་ཐ་མ་མི་རུང་བའི་ཕྱིར་དང༌།
གཟུགས་མེད་ཀྱི་གཟུགས་གསུངས་པ་ཡང་དེ་མེད་པར་མི་རུང་བའི་ཕྱིར་དང༌། དགེ་འདུན་ལ་རྫས་ཕུལ་བ་ལོངས་སྤྱོད་པ་ལས། ཕུལ་བ་པོ་ལ་གཉིད་ལོག་པ་ལ་སོགས་པའི་གནས་སྐབས་ལ་ཡང་བསོད་ནམས་རྒྱུན་མི་ཆད་པར་འཕེལ་བར་འགྱུར་བའི་ཕྱིར་དང༌། རང་གིས་མ་བྱས་པར་གཞན་བྱེད་དུ་བཅུག་པ་ལས་ཀྱང་རང་རྒྱུད་ལ་ལས་ལམ་འབྱུང་བར་གསུངས་པའི་ཕྱིར་དང༌། འཕགས་ལམ་ཡན་ལག་བརྒྱད་གསུངས་པ་ལས། ཡང་དག་པའི་ངག་ལ་སོགས་པ་ཚུལ་ཁྲིམས་ཀྱི་བསྡུས་པ་གསུམ་འདི་ལ་དགོངས་ནས་གསུངས་པའི་ཕྱིར་དང༌། སྡོམ་གཟུགས་འཆལ་བའི་ཚུལ་ཁྲིམས་འགོག་པའི་ཆུ་ལོན་ལྟ་བུར་གསུངས་པའི་ཕྱིར་དང༌། ཆོས་ཀྱི་སྐྱེ་མཆེད་དུ་གཏོགས་པའི་གཟུགས་བཀག་པའི་ཕྱིར་དང༌། མཛོད་ལས། རྣམ་གསུམ་དྲི་མེད་གཟུགས་གསུངས་དང༌། །
འཕེལ་དང་མ་བྱས་ལམ་སོགས་ཕྱིར། ། ཞེས་སོ། ། གཟུགས་ཀྱི་གཞི་བསྟན་ཟིན་ཏོ། ། གཉིས་པ་ལ། མཚན་ཉིད། དབྱེ་བ། སོ་སོའི་རང་བཞིན། སྐྱེ་ཚུལ། ངེས་ཚིག ཁམས་ས་གང་ན་ཡོད་པའི་ཚུལ་ལོ། །
དང་པོ་ནི། ཡུལ་གྱི་རྣམ་པར་རིག་པ་ཙམ་དུ་སྐྱེས་པའི་ཤེས་པའོ། ། འོ་ན་སེམས་བྱུང་ཡང་སེམས་སུ་འགྱུར་རོ་ཞེ་ན། སེམས་བྱུང་ལ་ནི་ཡུལ་འཛིན་ཚུལ་གྱི་འཛིན་སྟངས་ཀྱི་ཁྱད་པར་ལྷག་པོ་རེ་རེ་ཡོད་པའི་ཕྱིར་ཞེས་སྒྲས་ཡོངས་སུ་བཤད་ཟིན་ཏོ། ། གཉིས་པ་ནི། རྣམ་ཤེས་ཚོགས་དྲུག་ཡིན་ལ། གསུམ་པ་ནི། མིག་གི་དབང་པོ་ལ་བརྟེན་ནས་གཟུགས་ཀྱི་རྣམ་པར་རིག་པ་ཙམ་དུ་སྐྱེས་པའི་ཤེས་པའོ། ། ལྷག་མ་རིགས་འགྲེའོ། ། བཞི་པ་སྐྱེ་ཚུལ་ནི།
འདི་པས་རིམ་གྱིས་སྐྱེ་བར་འདོད་ལ། ལུས་དང་ལྕེའི་རྣམ་ཤེས་གཉིས་ནི་ཡུལ་གཉིས་དང་ཕྲད་པ་ན་གང་སྔར་སྐྱེ་ཞེ་ན། ཡུལ་ཉམས་ན་ལྕེའི་རྣམ་ཤེས་སྔར་སྐྱེ་སྟེ། ཟ་བར་འདོད་པས་ལུས་ལ་སེམས་གཏད་པའི་ཕྱིར། མདོ་ལས། རྣམ་པར་ཤེས་པ་སྔ་ཕྱི་མེད་པར་སྐྱེ་བ་ནི་གནས་མེད་དོ་ཞེས་པའི་དོན་དུ་འདོད་དོ། ། འོ་ན་མཐོང་ཐོས་སོགས་གཅིག་ཆར་དུ་སྐྱེ་བར་སྣང་བ་ཅི་ཞེ་ན། མགྱོགས་པ་ལས་སྣང་སྟེ། མགལ་མེའི་འཁོར་ལོ་བཞིན་ནོ། ། ལྔ་པ་ནི།
དྲུག་པོ་ཉིད་ལ་འབྱེད་པས་ན་སེམས་སོ། ། ཤེས་པས་ན་ཡིད་དོ། ། དམིགས་པ་རྣམ་པར་རིག་པས་ན་རྣམ་པར་ཤེས་པའོ། ། ཡང་ན་བསགས་པས་སེམས་སོ། ། རྗེས་སུ་གྱུར་པས་ཡིད་དོ། ། རྟེན་དུ་གྱུར་པས་ན་རྣམ་པར་ཤེས་པའོ། ། འོ་ན་མིང་གི་རྣམ་གྲངས་གསུམ་ཡོད་པ་ཅི་ཞེ་ན། བྱེད་པ་གསུམ་དང༌། བསྟན་པ་གསུམ་གྱི་དབང་གིས་སོ། ། བྱེད་པ་ལས་ནི་རིང་དུ་འགྲོ་བས་ན་སེམས་སོ། །
སྔོན་དུ་འགྲོ་བས་ན་ཡིད་དོ། ། དམིགས་པ་རྣམ་པར་རིགས་པ་ན་རྣམ་ཤེས་སོ། ། དུས་ལས་ནི། མ་འོངས་པ་ནི་སེམས་སོ། ། འདས་པ་ནི་ཡིད་དོ། ། ད་ལྟར་བྱུང་བ་ནི་རྣམ་ཤེས་སོ། ། བསྟན་པའི་སྒོ་ནས་ནི། ཕུང་པོ་བསྟན་པའི་ཚེ་ན་རྣམ་ཤེས། སྐྱེ་མཆེད་མ་བསྟན་པའི་ཚེ་ན་ཡིད། ཁམས་བསྟན་པའི་ཚེ་ན་སེམས་སོ། །
དྲུག་པ་ནི། འདོད་པའི་ཁམས་ན་དྲུག་ཆར་ཡོད་ལ། གཟུགས་ན་སྣ་ལྕེའི་རྣམ་ཤེས་མེད་དེ། དྲི་རོ་མེད་པའི་ཕྱིར་ཏེ། ཁམས་ཟས་ལ་འདོད་ཆགས་དང་བྲལ་བའི་ཕྱིར་ཏེ། འོ་ན་རེག་བྱ་ཡང་མེད་པར་ཐལ། ཁམས་ཟས་མེད་པའི་ཕྱིར་ཞེ་ན། རེག་བྱ་ལ་ཁམས་ཟས་སུ་གཏོགས་མ་གཏོགས་གཉིས་ལས། ཁམས་ཟས་མ་གཏོགས་པའི་རེག་བྱ་ཡོད་པའི་ཕྱིར་དང༌། དྲི་རོ་ནི་ཁམས་ཟས་ཀྱིས་བསྡུས་པ་ཁོ་ན་ཡིན་པའི་ཕྱིར།
འོ་ན་སྣ་ལྕེའི་དབང་པོ་ཡང་མེད་པར་ཐལ། ཡུལ་དྲི་རོ་ནི་མེད་པས་དེ་སྤྱོད་པ་ལ་དགོས་པ་མེད་པའི་ཕྱིར་ཞེ་ན། ཡུལ་སྤྱོད་པ་ལ་མི་དགོས་ཀྱང་དགོས་པ་ཡོད་དེ། སྣའི་དབང་པོ་རྟེན་མཛེས་པར་བྱེད་པའི་ཕྱིར་དང༌། ལྕེའི་དབང་པོས་མངོན་པར་བརྗོད་པ་ལ་འཇུག་དགོས་པའི་ཕྱིར། དེ་གཉིས་ཀྱི་དགོས་པ་ནི་དབང་རྟེན་གྱིས་གྲུབ་བོ་ཞེ་ན། དབང་པོ་མེད་པའི་དབང་རྟེན་མི་སྲིད་པའི་ཕྱིར་རོ། ། དེས་ན་ནང་གི་གཟུགས་ལ་སྲེད་པ་ཡོད་པའི་ཕྱིར། ལས་ཀྱིས་ཡོངས་སུ་འཕངས་པ་ཡིན་ནོ། ། བསམ་གཏན་གཉིས་པ་ཡན་ན།
སས་བསྡུས་ཀྱི་མིག་སྣའི་རྣམ་ཤེས་གསུངས་པ་མེད་དེ། རྟོག་དཔྱོད་མེད་པའི་ཕྱིར་དང༌། རྣམ་ཤེས་ལྔ་ནི་རྟོག་དཔྱོད་དང་མཚུངས་ལྡན་ཡིན་པའི་ཕྱིར། རྟོག་དང་དཔྱོད་དང་བཅས་པ་ནི། ། རྣམ་པར་ཤེས་པའི་ཁམས་ལྔ་ཡིན། ། ཞེས་པ་ལྟར་རོ། ། དེ་དག་གིས་མཐོང་ཐོས་ལ་འཇུག་པའི་ཚེ་ན། འོག་མའི་སས་བསྡུས་ཀྱི་རྣམ་ཤེས་མངོན་དུ་བྱས་ནས་འཇུག་པ་ཡིན་ནོ། ། གཟུགས་མེད་པའི་ཁམས་ན་ཡིད་ཤེས་གཅིག་པུའོ། ། གསུམ་པ་སེམས་བྱུང་གི་གཞི་ལ།
མཚན་ཉིད། མཚོན་བྱའི་སྒྲ་དོན། མཚན་གཞིའི་རྣམ་གཞག་གོ ། དང་པོ་ནི། སེམས་དང་མཚུངས་པ་ལྔའི་སྒོ་ནས། དམིགས་པ་ལ་མཉམ་པར་འཇུག་པའོ། ། འོ་ན་སེམས་དང་ཁྱད་པར་ཅི་ཡོད་ཅེ་ན། འདི་ལ་བོད་རྣམས། དོན་གྱི་ངོ་བོ་འཛིན་པ་སེམས་ཡིན་ལ། ཁྱད་པར་འཛིན་པ་སེམས་བྱུང་ངོ༌། །
འོ་ན། དོན་གྱི་ངོ་བོ་དང་ཁྱད་པར་བརྗོད་ན་དམིགས་པ་མི་གཅིག་པར་འགྱུར་ཏེ། དམིགས་པ་སོ་སོ་ཁོ་ན་འཇུག་པའི་ཕྱིར། གཅིག་ན། གཉིས་ཀས་ཀྱང་གཉིས་ཀ་བཟུང་བས་ཁྱད་མེད་དུ་འགྱུར་ཞེ་ན། གཉིས་ཀས་ཀྱང་གཉིས་ཀ་འཛིན་ཀྱང༌། སེམས་ཀྱིས་དོན་གྱི་ངོ་བོ་རང་སྟོབས་དང༌། ཁྱད་པར་གཞན་སྟོབས་ཀྱིས་འཛིན་ལ། སེམས་བྱུང་གིས་ཁྱད་པར་རང་སྟོབས་དང༌། ངོ་བོ་གཞན་སྟོབས་ཀྱིས་འཛིན་པ་ཁྱད་པར་རོ། །
རང་སྟོབས་དང་གཞན་སྟོབས་ཀྱི་དོན་ཡང༌། སེམས་ཀྱི་དོན་གྱི་རང་གི་ངོ་བོ། རིགས་མཐུས་འཛིན་ལ། ཁྱད་པར་ནི་སེམས་བྱུང་དང་འགྲོགས་སྟོབས་ཀྱིས་ཡིན་ནོ། ། སེམས་བྱུང་གིས་ཀྱང་ཁྱད་པར་འབྱུང་བ་དང༌། ངོ་བོ་སེམས་དང་འགྲོགས་སྟོབས་ཀྱིས་ཡིན་པའི་ཁྱད་པར་ཡོད་དོ། ། གཉིས་ཀས་གཉིས་ཀ་འཛིན་པར་འདྲ་ན། རང་སྟོབས་དང་གཞན་སྟོབས་ཀྱི་རྒྱུའི་ཁྱད་པར་རྙེད་པར་དཀའ་ལ། དབྱེ་ན་རྟེན་གྱིས་དོན་ཙམ་མཐོང་བ་ནི་སེམས། ཁྱད་པར་འཛིན་པ་སེམས་ལས་བྱུང་བའོ། །
ཞེས་པའི་འགྲེལ་པར་བློ་བརྟན་གྱིས། ཙམ་ནི་བྱེ་བྲག་སེལ་བའི་སྒྲ་སྟེ། དོན་གྱི་ངོ་བོ་ཙམ་དམིགས་ཀྱི་ཁྱད་པར་མ་དམིགས་སོ། ། ཞེས་བྱ་བའི་ཐ་ཚིག་གོ ། ཞེས་པ་དང་ཡང་འགལ་ལོ། ། ཡང་འགའ་ཞིག་གིས་ནི། སྐྱེ་མཆེད་ཀྱི་རང་གི་མཚན་ཉིད་དང༌། རྫས་ཀྱི་རང་གི་མཚན་ཉིད་གཉིས་གསུངས་པས། དང་པོ་ནི། གཟུགས་ཀྱི་སྐྱེ་མཆེད་ཙམ་ཡིན་ལ།
གཉིས་པ་ནི། སྔོ་སེར་ལྟ་བུའོ། ། དོན་གྱི་ངོ་བོ་ཁྱད་པར་གཉིས་ཀྱང་དེ་ལ་འདོད་མོད་ཀྱི། དེ་ལ་མིག་གི་རྣམ་པར་ཤེས་པས། གཟུགས་ཀྱི་སྐྱེ་མཆེད་ཙམ་ཡུལ་དུ་བྱེད་མོད་ཀྱི། གཟུགས་ཀྱི་སྐྱེ་མཆེད་ཙམ་མིག་ཡུལ་དུ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར། སྔོ་སེར་སོགས་ཀྱི་ཡུལ་དུ་མི་འཇོག་སྟེ། སྔོ་སེར་སོགས་མེད་ཀྱང་འབྱུང་བའི་ཕྱིར། དེས་ན་སེམས་ཀྱི་ངོ་བོ་ཡུལ་དུ་བྱེད་ལ། སེམས་བྱུང་གིས་ཁྱད་པར་ཡུལ་དུ་བྱེད་དོ་ལོ། །
སྔོན་པོ་མཐོང་བ་ནི། གཟུགས་དང་སྔོན་པོ་བཟུང་བར་འདྲ་ཡང༌། གཟུགས་ངེས་པ་དང༌། སྔོན་པོ་ངེས་པའི་ཤེས་པ་གཉིས་ལས། དང་པོ་སེམས་ཀྱིས་འདྲེན་པར་བྱེད་ལ། གཉིས་པ་སེམས་བྱུང་གིས་འདྲེན་པར་བྱེད་པ་ནི་ཁྱད་པར་རོ། ། གཉིས་ཀས་གཉིས་ཀ་བཟུང་བར་འདྲ་ན། སེམས་ཀྱིས་ངོ་བོ་ཁོ་ན་ལ་ངེས་པ་འདྲེན་ལ། སེམས་བྱུང་གིས་ཁྱད་པར་ལ་ངེས་པ་འདྲེན་པའི་ཁྱད་པར་རྙེད་དཀའོ། ། དེས་ན་མདོ་ལས།
སེམས་ནི་དོན་གྱི་རྣམ་པ་རིག་པ་ཙམ་ལས་མ་བཤད་ལ། སེམས་བྱུང་གིས་དེ་ལས་ལྷག་པའི་རྣམ་པ་རིག་ཚུལ་གྱི་འཛིན་སྟངས་མི་འདྲ་བའི་ཁྱད་པར་རེ་རེ་ཡོད་པས། དོན་ཙམ་རིག་པ་ནི་རྣམ་པར་ཤེས་པའོ། ། ཁྱད་པར་རིག་པ་ནི་སེམས་ལས་བྱུང་བའོ། ། ཞེས་གསུངས་སོ། ། འཛིན་སྟངས་ཀྱི་ཁྱད་པར་རྒྱས་པར་ནི་ཀུན་ལས་བཏུས་སུ་བཤད་དོ། ། རྣམ་པ་ལྔས་སེམས་ཀྱི་རྗེས་སུ་འཇུག་པའི་ཕྱིར། སེམས་ཀྱི་རྗེས་འཇུག་ཅེས་ཀྱང་བྱ་ལ། རྟེན་གྱི་སྒོ་ནས་སེམས་ཀྱི་རྗེས་སུ་འཇུག་སྟེ། མིག་ཤེས་ཀྱི་རིགས་ཇི་སྙེད་སྐྱེས་པ་ཐམས་ཅད་མིག་ལ་བརྟེན་པའི་དབང་གིས་འཁོར་ཚོར་བ་ལ་སོགས་པ་ཡང་དེའི་དབང་གིས་མིག་ལ་བརྟེན་པའི་ཕྱིར།
དཔེར་ན་རྗེ་བོ་དང་བྲན་གཉིས། གྲོང་གཅིག་ན་གནས་ཀྱང་རྗེ་བོའི་དབང་གིས་བྲན་གནས་པ་བཞིན་ནོ། ། དམིགས་པའི་སྒོ་ནས་ཀྱང༌། སེམས་ཀྱི་རྗེས་སུ་འཇུག་སྟེ། མིག་ཤེས་ཡུལ་ལ་དམིགས་པའི་དབང་གིས་དེའི་ཚོར་བ་ཡང་ཡུལ་ལ་དམིགས་པའི་ཕྱིར། དཔེར་ན་རྒྱལ་པོ་རང་གི་མངའ་འོག་ལ་ལོངས་སྤྱོད་དེའི་དབང་གིས། དེའི་འཁོར་རྣམས་ཀྱང་གཙོ་བོའི་མཐུས་ལོངས་སྤྱོད་པ་བཞིན་ནོ། ། མིག་ཤེས་ཀྱི་རིགས་ཇི་སྙེད་སྐྱེས་པ་ཐམས་ཅད་མིག་གི་དབང་པོ་ལ་བརྟེན་པར་ངེས་པས། མིག་ལག་ལ་བརྟེན་པར་གསུངས་ལ། འཁོར་ཚོར་བ་ལ་སོགས་པ་ནི།
རེས་འགའ་རྣ་བའི་རྣམ་ཤེས་ཀྱི་འཁོར་དུ་ཡང་འབྱུང་བའི་ཕྱིར། རྟེན་ངེས་པ་མེད་པས་མིག་ལ་བརྟེན་པར་མ་གསུངས་སོ། ། དུས་ཀྱི་སྒོ་ནས་ཀྱང་རྗེས་སུ་འཇུག་སྟེ། གཙོ་བོ་དབང་ཤེས་གྲུབ་པའི་སྟོབས་གྲུབ་པའི་ཕྱིར་དང༌། གཙོ་བོ་རྣམས་རྫས་རེ་རེར་སྐྱེས་པའི་སྟོབས་ཀྱིས་སེམས་བྱུང་ཡང་རྫས་རེ་རེར་འབྱུང་བའི་ཕྱིར་དང༌། གཙོ་བོ་ཡུལ་གྱི་རྣམ་པ་ཅན་དུ་སྐྱེས་པའི་སྟོབས་ཀྱིས་སེམས་བྱུང་ཡང་ཡུལ་གྱི་རྣམ་པ་ཅན་དུ་འབྱུང་བའི་ཕྱིར། མདོར་ན་མིག་ཤེས་ནི་མིག་ཁོ་ན་ལ་བརྟེན་པ་དང༌། གཟུགས་ཁོ་ན་ལ་དམིགས་པ་ཡིན་ལ། ཚོར་བ་སོགས་ནི་མིག་ཤེས་ཀྱི་འཁོར་དུ་བྱུང་བའི་དབང་གིས་མིག་ལ་བརྟེན་པ་དང༌། གཟུགས་ལ་དམིགས་པར་བརྗོད་ཀྱི།
མཐའ་གཅིག་ཏུ་ངེས་པ་ནི་མ་ཡིན་ཏེ། ཉན་ཤེས་ཀྱི་འཁོར་དུ་གྱུར་པའི་ཚེ། མིག་ལ་མི་བརྟེན་ཅིང༌། གཟུགས་ལ་མ་དམིགས་པའི་ཕྱིར། གལ་ཏེ་མིག་ཤེས་ཀྱི་འཁོར་དུ་གྱུར་པ་ཉིད་ཉན་ཤེས་ཀྱི་འཁོར་དུ་གྱུར་པ་ཉིད་མེད་དོ་ཞེ་ན། ཚོར་བ་སོགས་ཀྱི་རིགས་ལ་བསམ་པས་ངེས་པ་མེད་དོ། ། མིག་ཤེས་ནི་རྣམ་པ་ཀུན་ཏུ་མིག་ལ་བརྟེན་པ་དང༌། གཟུགས་ལ་དམིགས་པ་རིགས་པ་ཙམ་ལའང་ངེས་སོ། ། གཉིས་པ་ནི། སེམས་ལ་བརྟེན་ཅིང་འགྲོགས་ནས་འབྱུང་བས་སེམས་བྱུང་ཞེས་བྱའོ། །
གསུམ་པ་ལ། སྡེ་ཚན་ལྔར་ཕྱེ་བ་དང༌། གང་གི་འཁོར་དུ་གང་འབྱུང་ཚུལ་ལོ། ། ཁམས་དང་ས་གང་ན་དུ་ཞིག་ཡོད་པའོ། ། དང་པོ་ནི། སེམས་ཀྱི་ས་མང་པོ་བ་དང༌། དགེ་བའི་ས་མང་བ་དང༌། མི་དགེ་བའི་ས་མང་པོ་བ་དང༌། ཉོན་མོངས་པ་ཆུང་ངུའི་ས་མང་པོ་བ་དང༌། ཉོན་མོངས་པ་ཆེན་པོའི་ས་མང་པོ་བའོ། །
དང་པོ་ནི། མཛོད་ལས། ཚོར་དང་འདུ་ཤེས་སེམས་པ་དང༌། ། འདུན་དང་རེག་དང་བློ་གྲོས་དྲན། ། ཡིད་ལ་བྱེད་དང་མོས་པ་དང༌། ། ཏིང་ངེ་འཛིན་སེམས་ཐམས་ཅད་ལ། ། ཞེས་པ་ལྟར་རོ། ། འདི་དག་ནི། སེམས་ཀུན་གྱི་གནས་སྐབས་ལ་འབྱུང་བའི་ཕྱིར། སེམས་ཀྱི་ས་མང་པོ་བ་ཞེས་བྱའོ། །
གཉིས་པ་ནི། དད་དང་བག་ཡོད་ཤིན་ཏུ་སྦྱངས། ། བཏང་སྙོམས་ངོ་ཚ་ཤེས་ཁྲེལ་ཡོད། ། རྩ་བ་གཉིས་རྣམས་མི་འཚེ་དང༌། ། བརྩོན་འགྲུས་དགེ་ལ་རྟག་ཏུ་འབྱུང༌། ། ཞེས་སོ། ། འདི་དག་དགེ་བའི་ས་མང་པོ་བ་མ་ཡིན་ཏེ། དགེ་སེམས་ཀུན་གྱི་གནས་སྐབས་སུ་འབྱུང་བའི་ཕྱིར་རོ། ། གསུམ་པ་ནི། རྨོངས་དང་བག་མེད་ལེ་ལོ་དང༌། །
མ་དད་པ་དང་དམུ་དང་རྒོད། ། ཅེས་སོ། ། འདི་དག་ནི་ཉོན་མོངས་ཆེན་པོའི་ས་མང་པོ་བ་ཡིན་ཏེ། ཉོན་མོངས་པའི་སེམས་ཀུན་གྱི་གནས་སྐབས་སུ་འབྱུང་བའི་ཕྱིར། བཞི་པ་ནི། མི་དགེ་ལས་ནི་ཁྲེལ་མེད་དང༌། ། ངོ་ཚ་མེད་པའོ། ། ཞེས་སོ། ། འདི་དག་ནི་མི་དགེ་བའི་ས་མང་པོ་བ་ཡིན་ཏེ། མི་དགེ་བའི་སེམས་ཀུན་གྱི་གནས་སྐབས་སུ་འབྱུང་བའི་ཕྱིར་རོ། །
བཞི་པ་ནི། ཁྲོ་བ་དང༌། ། འཁོན་དུ་འཛིན་དང་གཡོ་དང་ནི། ། ཕྲག་དོག་ཚིག་འཆལ་སེར་སྣ་དང༌། ། སྒྱུ་དང་རྒྱགས་དང་རྣམ་འཚེ་ནི། ། ཉོན་མོངས་ཆུང་ངུའི་ས་པའོ། ། ཞེས་སོ། ། འདི་དག་ནི་ཉོན་མོངས་པ་ཆུང་ངུའི་ས་པ་ཡིན་ཏེ། ཉོན་མོངས་པ་ཅན་གྱི་སེམས་ཀྱི་བྱེ་བྲག་འབའ་ཞིག་ལས་འབྱུང་བའི་ཕྱིར། གཉིས་པ་ནི།
ཡིད་ཀྱི་རྣམ་ཤེས་ཀྱི་འཁོར་དུ་ཐམས་ཅད་འབྱུང་ལ། རྣམ་པར་ཤེས་པ་ལྔའི་འཁོར་དུ་སུམ་ཅུ་རྩ་བདུན་ཏེ། ཉོན་མོངས་ཆུང་ངུའི་ས་བཅུ་དང༌། འགྱོད་པ་དང༌། གཉིད་དང༌། ང་རྒྱལ་དང༌། ཐེ་ཚོམས་རྣམས་ལ་གཏོགས་པའི་ལྷག་མའོ། ། གསུམ་པ་ནི། འདོད་པའི་ཁམས་ན་ཐམས་ཅད་ཡོད་དོ། ། གཟུགས་ཁམས་ན།
མཛོད་ལས། དེ་ལ་འགྱོད་གཉིད་མི་དགེ་རྣམས། ། བསམ་གཏན་དང་པོ་དག་ན་མེད། ། རྟོག་པའང་བསམ་གཏན་ཁྱད་པར་ན། ། དེ་ཡི་གོང་ན་དཔྱོད་པའང་མེད། ། ཅེས་གསུངས་པ་དང༌། ཁྲོ་བ་དང་ཉོན་མོངས་པ་ཆུང་ངུའི་སའི་ནང་ནས་འཁོན་དུ་འཛིན་པ། ཕྲག་དོག ཚིག་འཆལ་བ། རྣམ་འཚེ་རྣམས་དང༌།
འཆབ་པ་དང་སེར་སྣ་སྟེ་བདུན་པོ་མེད་དོ། ། བསམ་གཏན་དང་པོ་ན་སུམ་ཅུ་རྩ་དགུའོ། ། བསམ་གཏན་ཁྱད་པར་ཅན་ན་རྟོག་པ་ཕྲི་བས་སུམ་ཅུ་རྩ་བརྒྱད་དོ། ། གཉིས་པ་ཡན་ཆད་ན། དཔྱོད་པ་ཕྲི་བས་སུམ་ཅུ་རྩ་བདུན་ནོ། ། འདི་དག་གི་ཡུལ་འཛིན་ཚུལ་ཡང༌། ཡུལ་གྱིས་བློ་ལ་གཏད་པའི་རྣམ་པ་མེད་པར་ཐུག་ཕྲད་དུ་འཛིན་པ་སྟེ། སྐམ་པས་ལྕགས་སྦྲམ་འཛིན་པ་བཞིན་ནོ། ། འདིར་རྣམ་པ་མཚུངས་པ་ཞེས་བྱ་བ་ནི། རྣམ་པ་ནི་ཤེས་རབ་སྟེ།
སེམས་དང་སེམས་ལས་བྱུང་བ་ཐམས་ཅད་ལ། ས་མང་པོ་བའི་ཤེས་རབ་ཡོད་པའི་ཕྱིར། འོ་ན་ཤེས་རབ་དང་གཙོ་སེམས་རྫས་མཚུངས་པར་འགྱུར་ཏེ། གཙོ་བོ་སེམས་ཀྱི་རྣམ་པར་རྟོག་པ་ཤེས་རབ་དང༌། འཁོར་གྱི་ཤེས་རབ་ཀྱི་རྫས་གཉིས་མཚུངས་པར་འགྱུར་རོ། ། ཞེ་ན། སེམས་སེམས་བྱུང་གཉིས་ཀ་ལ་ཐུན་མོང་དུ་ཤེས་རབ་གཅིག་ཡོད་པས་ཉེས་པ་མེད་དོ། ། བཞི་པ་ལྡན་མིན་འདུ་བྱེད་ཀྱི་གཞི་ལ་བཅུ་སྟེ། མཛོད་ལས། ཐོབ་དང་མ་ཐོབ་སྐལ་མཉམ་དང༌། །
འདུ་ཤེས་མེད་སྙོམས་འཇུག་པ་དང༌། ། སྲོག་དང་མེད་རྣམ་ཤེས་དང་ནི། ། མིང་གི་ཚོགས་ལ་སོགས་པ་ཡང༌། ། ཞེས་སོ། ། མང་པོས་བཀུར་བའི་སྡེ་པ་ནི། ཆུད་མི་ཟ་ཞེས་པའི་ལྡན་མིན་འདུ་བྱེད་འདིར་མ་འདུས་པར་འདོད་ཅིང༌། འགའ་ཞིག་དགེ་འདུན་གྱི་དབྱེན་ལ་སོགས་པ་དང༌། སེམས་ཅན་གྱི་རྒྱུད་ལ་འབྲས་བུའི་རྟགས་སུ་གྱུར་པའི་ལྡན་མིན་འདུ་བྱེད་ཀྱི་ཁྱད་པར་འགའ་ཞིག་ཡོད་པ་འདིར་མ་འདུས་པར་འདོད་དོ། ། དེ་ལ་ཐོབ་པ་ནི། གང་ཟག་ལ་ཐོབ་བྱའི་ཆོས་ལྡན་པར་བྱེད་པ་མི་ལྡན་པའི་འདུ་བྱེད་དོ། །
ཐོབ་བྱའི་ཆོས་ཀྱང་འགོག་པ་མ་གཏོགས་པ་རྒྱུད་ལ་ལྡན་པ་ལ་རྩི་སྟེ། རྒྱུད་ཀྱིས་མ་བསྡུས་པའི་ཕྱི་རོལ་གྱི་རྫས་ནི། རང་གི་དབང་བའི་ཆོས་གནས་སྐབས་གཞན་དུ་གཞན་གྱིས་བདག་ཏུ་བྱས་པ་སྲིད་པའི་ཕྱིར། འདི་ལ་ལྡན་གྱི་གཞན་ལ་མི་ལྡན་ནོ་ཞེས་མཐའ་གཅིག་ཏུ་མ་ངེས་པའི་ཕྱིར་རོ། ། དབྱེ་བ་ནི་གསུམ་སྟེ། མ་རྙེད་པ་ལ་རྙེད་ནས་ལྡན་པ་དང༌། ཉམས་པ་རྙེད་ནས་ལྡན་པ་དང༌། ཀུན་ཏུ་ལྡན་པའོ། ། དང་པོ་ནི། སྡུག་བསྔལ་ཆོས་ཡོད་ཀྱི་ཐོབ་པའི་སྐད་ཅིག་གཉིས་པ་ནས་བཟུང་སྟེ།
སྐད་ཅིག་བཅོ་ལྔའི་བར་དུ་ལྡན་པ་བཞིན་ནོ། ། གཉིས་པ་ནི། སོ་སོར་ཐར་པའི་སྡོམ་པ་ལ་སོགས་པའི་སྐད་ཅིག་མ་གཉིས་པ་མན་ཆད་མ་བཏང་གི་བར་དུ་ལྡན་པ་བཞིན་ནོ། ། གསུམ་པ་ནི། བྱིས་པ་ལ་སྲིད་རྩེའི་ཉོན་མོངས་པ་ཐོབ་པ་བཞིན་ནོ། ། ཐོབ་ནས་ལྡན་ཅིང་ཉེས་པ་མེད་པའི་ཕྱིར། ཐོབ་པ་ནི་གཉིས་ཏེ། ཐོབ་བྱའི་ཆོས་ལྡན་པར་བྱེད་པའི་ཐོབ་པ་དང༌། ཐོབ་པ་ཉིད་ལྡན་པར་བྱེད་པའི་རྗེས་ཀྱི་ཐོབ་པའོ། ། འོ་ན་རྗེས་ཀྱི་ཐོབ་པ་ལ་ཡང་ཐོབ་པ་གཞན་དགོས་ན་ཐུག་པ་མེད་པར་འགྱུར་རོ་ཞེ་ན།
ཕན་ཚུན་ལྡན་པས་མི་འགྱུར་ཏེ། ཐོབ་པས་རྗེས་དང་རྗེས་ཀྱི་ཐོབ་པ་དང་ཆོས་ཀྱི་ཐོབ་པ་གཉིས་ཀ་ལྡན་པར་བྱེད་ལ། རྗེས་ཀྱི་ཐོབ་པས་ནི་ཐོབ་པ་གཅིག་ཏུ་ལྡན་པར་བྱེད་དོ། ། རྙེད་པ་དང་ལྡན་པའི་ཁྱད་པར་ཅི་ཞེ་ན། རྙེད་པ་ནི་ཆོས་ལྡན་པར་བྱེད་པའི་ཐོབ་པ་སྔར་མེད་པ་གསར་དུ་བྱུང་བ་ཡིན་ལ། ལྡན་པ་ནི་དང་པོར་རྙེད་པ་དེའི་སྐད་ཅིག་མ་གཉིས་ལ་ཕན་ཆད་མ་བཏང་གི་བར་དུ་ཐོབ་པའི་རྒྱུན་གནས་པའོ། ། རྙེད་པ་ལ་ཡང་གཉིས་ཏེ། མ་རྙེད་པ་ལས་རྙེད་པ་དང༌། ཉམས་པ་ལས་རྙེད་པའོ། ། དང་པོ་ནི།
སྡུག་བསྔལ་ཆོས་ཡོད་ཀྱི་ཐོབ་པ་གསར་དུ་སྐྱེས་པ་ལྟ་བུའོ། ། གཉིས་པ་ནི། སོ་ཐར་གྱི་སྡོམ་པ་བར་དུ་ཉམས་པ་ཕྱིས་རྙེད་པ་ལྟ་བུའོ། ། དུས་ཀྱི་སྒོ་ནས་ནི་དགུ་སྟེ། དུས་གསུམ་པའི་རྣམ་པ་གསུམ། ། ཞེས་པ་ལྟར་རོ། ། དེ་ལ་ཐོབ་བྱའི་ཆོས་འདས་པའི་ཐོབ་པ་དུས་གསུམ་པ་ནི། ཐོབ་བྱའི་ཆོས་འདས་པ་རང་གི་སྔོན་དུ་སོང་བའི་ཐོབ་པ་དང༌། འདས་པ་རང་དང་དུས་གཅིག་པ་དང༌། རང་གི་ཕྱིས་འབྱུང་བ་ལྟ་བུའོ། །
ཐོབ་བྱའི་ཆོས་ད་ལྟར་བའི་ཐོབ་པ་དུས་གསུམ་པ་ནི། ད་ལྟར་བ་རང་ནི་སྔོན་དུ་སོང་བའི་ཐོབ་པ་དང༌། རང་དང་དུས་གཅིག་པ་དང༌། རང་གི་རྗེས་ཐོགས་སུ་འབྱུང་བའོ། ། མ་འོངས་པའི་ཐོབ་པ་དུས་གསུམ་པ་ནི། ཐོབ་པ་སྔར་བྱུང་ནས་ཐོབ་བྱའི་རྗེས་ཐོགས་སུ་འབྱུང་བ་དང༌། དེ་ཡང་དུས་གཅིག་པ་དང༌། རང་གི་རྗེས་ཐོགས་སུ་རང་གི་ཐོབ་པ་བྱུང་བའོ། ། གཞན་གྱིས་ནི་འདི་མ་གཏོགས་པར་སྣང་ངོ༌། ། མ་ཐོབ་པ་ནི།
ཡང་བསྐྱར་རྒྱུད་དུ་གཏོགས་པའི་ཆོས་གང་གི། འགའ་ཞིག་རྒྱུད་ལ་མི་ལྡན་པར་བྱེད་པའི་རྫས་སོ། ། མ་ཐོབ་པ་ལ་ཡང་གཉིས་ཏེ། མ་རྙེད་པ་དང་མི་ལྡན་པ་དང༌། ཉམས་པ་ལས་མི་ལྡན་པའོ། ། དང་པོ་ནི། མ་ཐོབ་པ་སྐད་ཅིག་དང་པོར་སྐྱེས་པའོ། ། གཉིས་པ་ནི། དེས་སྐད་ཅིག་མ་གཉིས་པ་ཕན་ཆད་དུ་དེས་གནས་པའོ། ། མ་རྙེད་པ་ནི་གཉིས་ཏེ།
མ་རྙེད་པ་ལ་མ་རྙེད་པ་དང༌། ཉམས་པ་ལས་མ་རྙེད་པའོ། ། དང་པོ་ནི། མཐོང་ངམ་སྐྱེས་པའི་ཚེ་མཐོང་མྱོང་དང་བཏང་བས་དེས་མ་ཐོབ་པ་བཞིན་ཏེ། མཐོང་མྱོང་གི་མ་ཐོབ་པ་ནི་སྔར་སྐྱེ་མ་མྱོང་བའི་ཕྱིར་ཏེ། སྔར་མཐོང་མྱོང་དང་ལྡན་པ་ཁོ་ནར་གནས་པའི་ཕྱིར། གཉིས་པ་ནི། སོ་ཐར་གྱི་སྡོམ་པ་བཏང་བའི་ཚེ་དེའི་མ་ཐོབ་པ་བཞིན་ནོ། ། མ་ཐོབ་པ་ནི་གཉིས་ཏེ། ཆོས་མི་ལྡན་པར་བྱེད་པའི་མ་ཐོབ་པ་དང༌།
མ་ཐོབ་པ་ཉིད་མི་ལྡན་པར་བྱེད་པའི་མ་ཐོབ་པའོ། ། མ་ཐོབ་པའི་མ་ཐོབ་པ་བཏང་བས། ཆོས་ཐོབ་པར་མི་འགྱུར་ཏེ། ས་འཕོས་པས་མ་ཐོབ་པ་བཏང་བ་བཞིན་ནོ། ། མ་ཐོབ་པ་གཏོང་བའི་རྒྱུ་ནི་གཉིས་ཏེ། ཆོས་ཐོབ་པས་དང༌། ཆོས་མ་ཐོབ་ཀྱང་ས་འཕོས་པས་གཏོང་བས་སོ། ། སྐལ་མཉམ་ནི། སེམས་ཅན་གྱི་བྱེ་བྲག་སྣ་ཚོགས་པ་ལ་སེམས་ཅན་གྱི་སྒྲ་ཞེས་འཇུག་པའི་རྒྱུ་ལྡན་མིན་འདུ་བྱེད་དོ། ། འདི་ལ་སེམས་ཅན་ཙམ་དུ་འདྲ་བའི་སྐལ་མཉམ་དང༌།
ནང་ཚན་རིགས་མཐུན་པའི་སྐལ་མཉམ་དང་གཉིས་སོ། ། འདུ་ཤེས་མེད་པའི་སྙོམས་འཇུག་གི་འབྲས་ཤུན་གྱི་འབྲུ་ལྟར། བསམ་གཏན་བཞི་པའི་འབྲས་བུའི་ཆེ་བའི་རྟེན་ལ་ཡོད་པ་མ་འོངས་པའི་སེམས་དང་སེམས་ལས་བྱུང་བ་འགོག་པའོ། ། འདུ་ཤེས་མེད་པའི་སྙོམས་འཇུག་ནི། སོ་སོ་སྐྱེ་བོའི་རྟེན་ཅན་གྱི་བསམ་གཏན་བཞི་པའི་ཏིང་ངེ་འཛིན་ལ་བརྟེན་ནས་ཐོབ་པའི་མཚུངས་ལྡན་འགོག་པའི་ལུས་ཀྱི་གནས་སྐབས་སོ། ། བསམ་གཏན་བཞི་པ་ལ་བརྟེན་པའི་ཏིང་ངེ་འཛིན་ནི། ལུས་སུ་རུང་བས་དེ་ལ་བརྟེན་ནས་མཚུངས་ལྡན་སྤྱོད་སླ་བའི་ཕྱིར། ཀུན་སློང་གི་སྒོ་ནས་དགེ་བ་ཡིན་ཏེ། ངེས་པར་འབྱུང་བའི་འདུ་ཤེས་ཀྱིས་འཇུག་པའི་ཕྱིར། འདིར་འགོག་པའི་སྙོམས་འཇུག་ལ།
མཚན་ཉིད་དང༌། མཚོན་བྱའི་སྒྲ་དོན་དང༌། མཚན་གཞིའི་རྣམ་གཞག་གོ ། དང་པོ་ནི། འཕགས་པའི་རྟེན་ཅན་གྱི་སྲིད་རྩེའི་སེམས་ལ་བརྟེན་ནས་ཐོབ་པའི་སྙོམས་འཇུག་གི་གང་ཟག་གི། མཚུངས་ལྡན་བཀག་པའི་ལུས་ཀྱི་གནས་སྐབས་ཀྱི་འདུ་བྱེད་དོ། ། གཉིས་པ་ནི། མཚུངས་ལྡན་སྐྱེ་རུང་འགོག་པའི་སྙོམས་འཇུག་ཡིན་པས་དེ་སྐད་བརྗོད་དོ། ། གསུམ་པ་ལ། བརྟེན་གང་གིས་འཇུག་པ་དང༌།
ཁམས་གང་དུ་འཇུག་པ་དང༌། ཁྱད་པར་གྱི་ཆོས་སྤྱད་པའོ། ། དང་པོ་ནི། སོ་སྐྱེས་ནི་འཇུག་པར་མི་ནུས་ཏེ། འཕགས་ལམ་མ་ཐོབ་པའི་ཕྱིར་དང༌། བདག་ཆད་ཀྱི་དྭོགས་པའི་འཇིགས་པ་དང་ལྡན་པས་སོ། ། འོ་ན་འདུ་ཤེས་མེད་པའི་སྙོམས་འཇུག་ལའང་འཇུག་པར་མི་འགྱུར་རོ་ཞེ་ན། གཟུགས་ཀྱི་ཕུང་པོ་ལ་བདག་ཏུ་བཟུང་བས་མི་འཇིགས་སོ། ། འདི་ལའང་གཟུགས་ལ་བདག་ཏུ་བཟུང་བས་མི་འཇིགས་པར་འགྱུར་རོ་ཞེ་ན། འདི་ནི་སྲིད་པའི་རྩེ་མོ་ལ་བསྟེན་ལ་དེ་ལ་གཟུགས་ཀྱི་འདུ་ཤེས་བཤིག་པར་མི་མཚུངས་སོ། །
འཕགས་པ་ལའང་རྒྱུན་ཞུགས། ཕྱིར་འོང་གིས་མི་འཇུག་སྟེ། སྲིད་རྩེའི་སེམས་མ་ཐོབ་པའི་ཕྱིར། ཕྱིར་མི་འོང་ཡང་སྲིད་རྩེའི་སེམས་མ་ཐོབ་པས་འཇུག་མི་ནུས་ཤིང༌། དྲོད་ནས་མི་སྐྱེ་བ་ཤེས་པའི་བར་སྟན་ཐོག་གཅིག་ལ་བར་མ་ཆད་དུ་མངོན་དུ་བྱེད་པའི་གོ་སྐབས་མེད་པའི་ཕྱིར་རོ། ། ཚོགས་སྤྱོད་པ་ལ་ནི་མི་སློབ་པའི་གནས་སྐབས་སུའང་འཇུག་པ་མི་སྲིད་དོ། ། ཐེག་ཆེན་པས་སློབ་པའི་གནས་སྐབས་སུ་མི་འཇུག་སྟེ་རྒྱུ་མཚན་སྔ་མ་ལྟར་རོ། ། འོ་ན་སངས་རྒྱས་གཉིས་ཀའི་ཆ་ལས་རྣམ་གྲོལ་མིན་པར་ཐལ། འགོག་པ་ལ་སྙོམས་པར་མ་ཞུགས་པའི་ཕྱིར་ཞེ་ན། ཉི་འོག་པ་རྣམས་བྱང་ཆུབ་པའི་སྔ་རོལ་དུ་ཞུགས་པས་ཉེས་པ་མེད་དོ་ཞེས་ཟེར་རོ། །
ཁ་ཆེ་བ་རྣམས་ན་རེ། ཇི་སྲིད་ཟག་མེད་མ་ཐོབ་བར། ། དེ་སྲིད་སྐྱིལ་ཀྲུང་བཤིག་མི་བྱ། ། ཞེས་པའི་དོན་དང་འགལ་ལོ་ཟེར་རོ། ། འདི་ནི་སྐྱིལ་ཀྲུང་མི་བཤིག་གི་དོན་གྱི། ཟག་མེད་ཀྱི་སེམས་ལས་མི་བཏང་བའི་དོན་ནི་མིན་ནོ་ཞེས་ཟེར་རོ། ། ཁ་ཆེ་བས། དངོས་སུ་མ་ཞུགས་ཀྱང་དབང་ཐོབ་པའི་ཕྱིར་གཉིས་ཀའི་ཆ་ལས་རྣམ་གྲོལ་མིན་པར་མི་འགྱུར་རོ་ཞེས་ཟེར་རོ། ། གཉིས་པ་ནི། འདོད་པ་དང་གཟུགས་ཀྱི་རྟེན་ལ་འཇུག་པ་ཡིན་ལ།
གཟུགས་མེད་ཀྱི་རྟེན་ལ་སྙོམས་པར་འཇུག་པ་མེད་དེ། སྐྱོ་བ་སྐྱེ་བའི་ཚོར་འདུ་རགས་པ་ཞི་བའི་དོན་དུ་འཇུག་ཅིང༌། ཞི་བའི་རྣམ་པར་ཐར་པ་ཐོབ་པས་དེར་སྐྱོ་བ་མེད་པའི་ཕྱིར་རོ། ། དང་པོར་མིའི་རྟེན་ལ་འཇུག་སྟེ། ཚོར་འདུ་རགས་པས་སྐྱོ་བ་སྐྱེ་སླ་བའི་ཕྱིར། གཟུགས་ཀྱི་རྟེན་ཅན་གྱི་འགོག་སྙོམས་མི་འཐད་པར་ཐལ། མིའི་རྟེན་ལ་འགོག་སྙོམས་ཐོབ་པ་གཟུགས་སུ་མི་སྐྱེ་བའི་ཕྱིར་ཏེ། གཟུགས་ལ་འདོད་ཆགས་དང་བྲལ་ཟིན་པའི་ཕྱིར་ཞེ་ན། རྒྱལ་སྲས་མས་མུ་བཞིའི་ལན་མཛད་པ་ནི་ཤེར་ཕྱིན་གྱི་རྣམ་བཤད་དུ་བསྟན་ཟིན་ཏོ། ། སྐུ་མཆེད་གཉིས་ཀྱིས་ལན་མཛད་པ།
ཕྱིས་གཟིགས་ལ་འདོད་ཆགས་དང་བྲལ་བ་ལས་ཡོངས་སུ་རྟེན་པ་དེར་སྐྱེ་སྲིད་པའི་ཕྱིར། དེའི་དབང་དུ་བྱས་པར་འདོད་དེ། འོ་ན་འཕགས་པའི་སྤངས་རྟོགས་ཤེས་པར་འགྱུར་རོ་ཞེ་ན། ཟག་མེད་ལམ་གྱི་སྤངས་པ་མི་ཉམས་པ་ཡིན་གྱི། ཞི་རགས་ཀྱི་རྣམ་པ་ཅན་གྱི་ལམ་གྱིས་གཟུགས་མེད་དང་པོ་གསུམ་ལ་འདོད་ཆགས་དང་བྲལ་བར་བྱས་ནས་འགོག་པ་ཐོབ་པ་ནི་ཉམས་པ་སྲིད་པས་ཉེས་པ་མེད་དོ། ། གསུམ་པ་ནི། སའི་ཁྱད་པར་སྲིད་རྩེ་ལ་བརྟེན་པ་དང༌། འདུ་ཤེས་ཀྱི་ཁྱད་པར་ཞི་བར་གནས་པའི་འདུ་ཤེས་སོ། ། ཆེད་དུ་བྱ་བའི་ཁྱད་པར་སྐྱོ་བ་སྐྱེད་པའི་ཚོར་འདུ་ཞི་བའི་ཆེད་དུའོ། ། གནས་སྐབས་ཀྱི་ཁྱད་པར་སེམས་མེད་ལུས་ཀྱི་གནས་སྐབས་སོ། །
དགག་བྱའི་ཁྱད་པར་ཚོགས་དྲུག་འཁོར་བཅས་སོ། ། རྟེན་གྱི་ཁྱད་པར་ནི། འཕགས་པ་ཁོ་ནའོ། ། སྲོག་གི་དབང་པོ་ནི། དྲོད་དང་རྣམ་པར་ཤེས་པའི་རྟེན་དུ་གྱུར་པ། རིགས་མཐུན་གནས་བྱེད་ཀྱི་རྫས་སོ། ། སྲོག་གི་རྟེན་གང་ཞེ་ན། དྲོད་རྣམ་པར་ཤེས་པ་ཉིད་ཅེའོ། ། འོ་ན་ནམ་ཡང་བཟློག་པ་མེད་པར་འགྱུར་ཏེ། ཕན་ཚུན་བརྟེན་ནས་འཇུག་པའོ། །
བྱེ་བྲག་སྨྲ་བས། སྲོག་གི་རྟེན་པས་ཡིན་ནོ་ཞེས་འདོད་དོ། ། འོ་ན་རྣམ་པར་ཤེས་པའི་རྟེན་ཡང་ལས་ཡིན་པས་སྲོག་དོན་པ་ཉིད་དོ་ཞེ་ན། རྣམ་ཤེས་པའི་རྟེན་ལས་མིན་ཏེ། གཞན་དུ་ན་ལས་ཀྱི་རྣམ་སྨིན་དུ་འགྱུར་བས། དགེ་བ་ཉོན་མོངས་པ་ཅན་དགེ་བའམ། ཉོན་མོངས་པ་ཅན་མེད་པར་འགྱུར་རོ། ། དེས་ན་སྲོག་དང་རྣམ་པར་ཤེས་པའི་རྟེན། རིགས་མཐུན་གནས་པར་བྱེད་པའི་མི་ལྡན་པའི་འདུ་བྱེད་ཀྱི་རྫས་སོ་ཞེས་སོ། ། མདོ་སྡེ་པ་ནི།
ལས་ཀྱི་མཐུས་རིགས་མཐུན་གནས་པའི་དུས་ངེས་པ་ལ་བཏགས་སོ། ། མདའ་འཕངས་པའི་དུས་ཀྱི་ངེས་པ་བཞིན་ནོ་ཞེས་འདོད་དོ། ། འདུས་བྱས་ཀྱི་མཚན་ཉིད་ལ། མཚན་ཉིད་དངོས་དང༌། རྩོད་པ་སྤོང་བའོ། ། དང་པོ་ནི། འདུས་བྱས་ཀྱི་མཚན་ཉིད། སྐྱེ་བ་དང༌། གནས་པ་དང༌། རྒ་བ་དང༌།
མི་རྟག་པ་བཞིའོ། ། སྐྱེ་བ་ནི་འདུས་བྱས་མ་འོངས་པ་ནས་ད་ལྟར་དུ་འདྲེན་པར་བྱེད་པའི་ཆོས། གནས་པ་ནི། ད་ལྟ་བར་གནས་པར་བྱེད་པའོ། ། རྒ་བ་ནི། ད་ལྟ་བ་རྙིང་པར་བྱེད་པའོ། ། མི་རྟག་པ་ནི། འདུ་ཤེས་བྱས་འདས་པའི་བར་འཇུག་པར་བྱེད་པའོ། ། སྐྱེ་སོགས་ལ་འདུས་བྱས་སུ་མཚོན་པར་བྱེད་པའི་མཚན་ཉིད་མེད་ན། འདུས་བྱས་སུ་མི་འགྱུར་ལ།
ཡོད་ན་འདུ་བྱེད་དུ་འགྱུར་རོ་ཞེ་ན། མཐུན་པའི་མཚན་ཉིད་ཅེས་བྱ་བ་ལ་མཐུན་པའི་མཚན་ཉིད་གཞན་ཡོད་པས། འདུས་བྱས་མ་ཡིན་པར་མི་འགྱུར་རོ། ། དེ་ལ་སྐྱེ་བ་ལ་ནི། སྐྱེ་བའི་སྐྱེ་བ་དང༌། གནས་པ་ལ་ནི། གནས་པའི་གནས་པ་དང༌། རྒ་བ་ལ་ནི། རྒ་བའི་རྒ་བ་དང༌། མི་རྟག་པ་ལ་ནི།
མི་རྟག་པའི་མི་རྟག་པའོ། ། དེ་ལ་རྩ་བའི་སྐྱེ་བས། མཚན་ཉིད་འདུས་བྱས་དང༌། རང་གི་ཟླ་བོ་གསུམ་དང་མཐུན་པའི་མཚན་ཉིད་བཞི་ད་ལྟར་བའི་གནས་སུ་འདྲེན་པར་བྱེད་ལ། སྐྱེ་བའི་སྐྱེ་བས་ནི། རྩ་སྐྱེ་ཁོ་ན་ད་ལྟར་བའི་གནས་སུ་བརྟེན་པར་བྱེད་པས་ན། དེ་བཞིན་དུས་གནས་པས་ཀྱང་ཆོས་བརྒྱད་གནས་པར་བྱེད་ལ། གནས་པའི་གནས་པས་རྩ་བའི་གནས་པ་གཅིག་པུ་གནས་པར་བྱེད་དེ། གཞན་གཉིས་ལའང་དེ་བཞིན་ནོ། ། མཛོད་ལས།
དེ་ཆོས་བརྒྱད་དང་གཅིག་ལ་འཇུག ། ཅེས་པ་ལྟར་རོ། ། རྩ་བའི་མཚན་ཉིད་དང༌། མཐུན་པའི་མཚན་ཉིད་གཉིས། ཕན་ཚུན་མཚོན་པའི་མཚན་ཉིད། གསུམ་པ་བཙལ་མི་དགོས་པས་ཐུགས་མེད་དུ་ཡང་མི་འགྱུར་རོ། ། མིང་གི་ཚོགས་ལ་སོགས་པ་གསུམ་སྟེ། མིང་གི་ཚོགས་དང༌། ཚིག་གི་ཚོགས་དང༌། ཡི་གེའི་ཚོགས་སོ། །
མིང་ནི། རང་གི་ངོ་བོ་གོ་བར་བྱེད་པའི་འདུ་བྱེད་ཀྱི་རྫས་སོ། ། ཚིག་ནི། རང་གི་ངོ་བོ་ཁྱད་པར་དང་སྦྱར་ནས་གོ་བར་བྱེད་པའི་འདུ་བྱེད་ཀྱི་རྫས་སོ། ། ཡི་གེ་ནི། མིང་ཚིག་གཉིས་ཀའི་རྟེན་དུ་གྱུར་པ་མ་འདུས་པ། དོན་ལ་མཚམས་བཅད་པའི་དབང་གིས་དོན་གོ་བར་བྱེད་པའི་རྟེན་ནོ། ། ཡི་གེ་དུ་མ་འདུས་པ་ཙམ་གྱིས་མིང་དུ་མི་འགྱུར་ཏེ། ཀ་ཁ་ལ་སོགས་པ་བཞིན་ནོ། ། ཚིག་ལ་མིང་འདུས་པས་ཁྱབ་ཀྱང༌།
མིང་འདུས་པ་ཙམ་གྱིས་ཚིག་ཏུ་མི་འགྱུར་ཏེ། ཕན་ཚུན་ཁྱད་པར་དང་མ་འབྲེལ་བ་ནམ་མཁའ་དང་ས་གཞི་དང་རྒྱ་མཚོ་ཞེས་པ་བཞིན་ནོ། ། ངོ་བོ་ངོས་བཟུང་ལ། བྱེ་བྲག་སྨྲ་བ་དང༌། མདོ་སྡེ་པ་དང༌། སེམས་ཙམ་པ་དང༌། འཇིག་རྟེན་གྱི་གྲགས་པ་ཅན་ནོ། ། དང་པོ་ནི། ཡི་གེའི་ངོ་བོ་ནི། ཀ་ཞེས་པའི་སྒྲ་ཉན་ཤེས་ཀྱིས་ཐོས་པ་ལས་དེའི་རྗེས་སུ་ཡི་གེ་ལ་ཀའི་དོན་སྤྱི་སྣང་བའོ། །
སྒྲ་ཡི་གེ། སྒྲ་དེའི་རྗེས་སུ་འགགས་པའི་ཕྱིར། ཤེས་པ་ཡང་མིན་ཏེ། རང་གིས་རང་འཛིན་པ་འགལ་བའི་ཕྱིར། དེས་ན་ལྡན་མིན་འདུ་བྱེད་ཀྱི་རྫས་སོ། ། མིང་ཡང༌། རྟོགས་པ་ལ་སྣང་བའི་དོན་གྱི་ངོ་བོ་ཙམ་གོ་བར་བྱེད་པའི་ལྡན་མིན་འདུ་བྱེད་དོ། ། ཚིག་གི་ཚོགས་ཀྱང༌། རྟོག་པ་ལ་སྣང་བའི་ལྡན་མིན་འདུ་བྱེད་ཁོ་ནའོ། ། ངག་ནི་རང་བཞིན་མིན་ཏེ།
ངག་གི་སྒྲ་ཡིན་ལ། སྒྲ་ཙམ་གྱིས་དོན་གོ་བར་མི་འགྱུར་བའི་ཕྱིར། ངག་གིས་མིང་ལ་འཇུག་ལ་མིང་གིས་དོན་དཔྱོད་པར་བྱེད་པ་ཡིན་ནོ་ཞེས་འདོད་དོ། ། མཚན་ཉིད་ནི། སྒྲ་ཙམ་ཁོ་ན་ངག་མིན་གྱི། དོན་གོ་བར་འགྱུར་བའི་སྒྲ་དེ་ནི་ངག་ཡིན་ནོ། ། སྒྲ་གང་གིས་དོན་གོ་བར་འགྱུར་ཞེ་ན། སྨྲ་བ་པོས་དོན་ལ་མཚམས་བཅད་པའི་སྒྲའོ་ཞེས་སོ། ། སེམས་ཙམ་པའང༌། ལྡན་མིན་འདུ་བྱེད་དུ་འདོད་ལ།
བཏགས་པ་ཙམ་དུ་འདོད་པ་ནི་ཁྱད་དོ། ། དོན་ལ་ཤེས་པའི་ཁྱད་པར་ཡིན་ལ། ཐ་སྙད་ཤེས་པ་ཉིད་མིང་ཚིག་ཡི་གེའི་སྣང་བའོ། ། བཞི་པ་ནི། འཇིག་རྟེན་ན་ཇི་ལྟར་གྲགས་པ་ལྟར་རྣམ་པར་འཇོག་གོ ། གནས་སྐབས་དང་མཐར་ཐུག་གི་དོན་སྟོན་པ་ནི། ལྟོས་བཅས་ཡིན་ལ། ལྟོས་བཅས་ཀྱང་འདི་ཉིད་ཁོ་ནས་འཇོག་དགོས་པའི་ཕྱིར་གསུམ་དུ་བསྟན་ཏོ། ། འདུས་བྱས་འདི་དག་གང་ལས་སྐྱེས་པའི་རྒྱུ་དང་རྐྱེན་གཉིས་བཤད་པ་ལ། རྒྱུ་ལ།
མཛོད་ལས། བྱེད་རྒྱུ་ལྷན་ཅིག་འབྱུང་བ་དང༌། ། སྐལ་མཉམ་མཚུངས་པར་ལྡན་པ་དང༌། ། ཀུན་ཏུ་འགྲོ་དང་རྣམ་སྨིན་དང༌། ། རྒྱུ་ནི་རྣམ་པ་དྲུག་ཏུ་འདོད། ། ཅེས་གསུངས་སོ། ། རྒྱུ་ནི་ཐུན་མོང་བའོ། ། ལྷག་མ་ལྔ་པོ་ལ་རྒྱུས་དུས་མཉམ་པ་དང༌། མི་མཉམ་པའོ། ། དུས་མཉམ་པ་ལ་ཡང༌།
སྤྱི་ནི་ལྷན་ཅིག་འབྱུང་བའི་རྒྱུའོ། ། ཁྱད་པར་ནི་མཚུངས་ལྡན་གྱི་རྒྱུའོ། ། དུས་མཉམ་པ་ལའང༌། འབྲུ་དང་མི་འདྲ་བ་དང༌། འདྲ་བའོ། ། འདྲ་བ་ལ་སྤྱིར་འདྲ་བ་ནི། སྐལ་མཉམ་གྱི་རྒྱུའོ། ། བྱེ་བྲག་སྨྲ་བ་ནི། ཀུན་འགྲོའི་རྒྱུའོ། ། མི་འདྲ་བ་ནི་རྣམ་སྨིན་གྱི་རྒྱུའོ། །
བྱེད་རྒྱུ་ནི། རང་ལས་གཞན་པའི་འབྲས་བུ་སྐྱེ་བཞིན་པ་ལ་མི་སྒྲིབ་པའོ། དབྱེ་ན་བྱེད་རྒྱུ་ནུས་བཅས་དང༌། དུས་མེད་གཉིས་ལས། དང་པོས་ནི། འབྲས་བུ་སྐྱེད་དེ། ས་བོན་གྱིས་མྱུ་གུ་དང༌། མིག་གིས་དབང་པོས་མིག་ཤེས་སྐྱེད་པ་ལྟ་བུའོ། ། གཉིས་པ་ནི། འདུས་མ་བྱས་ཀྱིས་མྱུ་གུ་སྐྱེ་བཞིན་པའི་གེགས་མི་བྱེད་པ་ལྟ་བུའོ། །
ལྷན་ཅིག་འབྱུང་བའི་རྒྱུ་ནི། ནང་དང་དུས་གཅིག་པའི་འབྲས་བུ་ས་ལ་ཕོགས་པ་སྟེ། ཚོགས་པ་གཅིག་འདི་འབྱུང་བས་ཕན་ཚུན་སྐྱེད་པ་བཞིན་ནོ། ། འདུས་བྱས་དང༌། རྩ་བའི་མཚན་ཉིད་བཞི་ནི། ཕན་ཚུན་ལྷན་ཅིག་འབྱུང་རྒྱུ་ཡིན་ལ། འདུས་བྱས་མཐུན་པའི་མཚན་ཉིད། ལྷན་ཅིག་འབྱུང་རྒྱུ་ཡིན་ལ། མཐུན་པའི་མཚན་ཉིད་ཀྱིས། རྩ་བའི་མཚན་ཉིད་ལྷན་ཅིག་འབྱུང་རྒྱུ་མི་བྱེད་པ་ནི་མངོན་པ་འོག་མས་འདོན་པའི་འདོད་པའོ། །
མཚུངས་ལྡན་གྱི་རྒྱུ་ནི། སེམས་དང་སེམས་ལས་བྱུང་བ་རྣམས་ཏེ། མཚུངས་ལྡན་གྱི་ལྷན་ཅིག་འབྱུང་རྒྱུ་ཡིན་པའི་ཕྱིར། འབྱུང་འགྱུར་རྣམས་ནི་ཕན་ཚུན་འབྱུང་རྒྱུ་མིན་ཏེ། ཕན་ཚུན་གྱི་དབང་གིས་འབྱུང་བ་མ་ཡིན་པའི་ཕྱིར་ཏེ། ཡན་གར་དུ་སྐྱེ་བ་ཡིན་པའི་ཕྱིར། འབྱུང་བ་ཡང་འབྱུང་འགྱུར་གྱི་ལྷན་ཅིག་འབྱུང་རྒྱུ་མ་ཡིན་ཏེ། འབྱུང་འགྱུར་དང་ལྷན་ཅིག་འབྱུང་བར་མ་ངེས་པའི་ཕྱིར་དང༌། འབྱུང་འགྱུར་གྱི་དམིགས་མེད་ཀྱི་རྒྱུ་ཁོ་ནར་ངེས་པའི་ཕྱིར་རོ། ། བྱེད་རྒྱུ་བྱེད་པའི་ཚུལ་ནི་ལྔ་སྟེ།
སྐྱེ་ཕྱིར་རྟེན་ཕྱིར་གནས་ཕྱིར་དང༌། ། བསྟེན་པའི་ཕྱིར་དང་འཕེལ་བྱའི་ཕྱིར། ། ཞེས་པ་ལྟར་རོ། ། སྐལ་མཉམ་གྱི་རྒྱུ་ནི། རང་དང་འདྲ་བའི་འབྲས་བུ་སྐྱེད་པའོ། ། དེ་ལ་ཟས་དང༌། ཟག་མེད་ཀྱི་སྐལ་མཉམ་གྱི་རྒྱུ་གཉིས་ལས། དང་པོ་ནི། རང་དང་ས་གཅིག་པའི་རིགས་འདྲ་ཕྱི་མ་སྐྱེད་པར་བྱེད་པའོ། ། གཉིས་པ་ནི།
རང་དང་རིགས་གཅིག་མཉམ་པའི་ཁྱད་པར་ཅན་ལ་མི་གཅིག་པའམ་རིགས་མཐུན་པར་སྐྱེད་པས་སོ། ། དཔེར་ན། ཟག་མེད་ཀྱི་བསམ་གཏན་ལ་སྙོམས་པར་ཞུགས་པའི་ཚེ། བསམ་གཏན་དང་པོ་ལ་བརྟེན་པའི་ཟག་མེད་ཀྱིས་བསམ་གཏན་གཉིས་པ་ལ་བརྟེན་པའི་ཟག་མེད་རང་དང་མཉམ་པའི་ཁྱད་པར་ཅན་གྱི་རྒྱུ་བྱེད་པ་དང༌། ལུགས་མཐུན་དུ་སྙོམས་པར་ཞུགས་པའི་ཚེ། བསམ་གཏན་གཉིས་པ་ལ་བརྟེན་ནས་ས་དང་པོའི་མཉམ་པ་དང་ཁྱད་པར་ཅན་གྱི་རྒྱུ་བྱེད་པ་ལྟ་བུའོ། ། ཟས་ཀྱི་སྐལ་མཉམ་བྱེད་རྒྱུས་ནི། རང་དང་རིགས་གཅིག་པའི་སྐལ་མཉམ་གྱི་རྒྱུ་བྱེད་དོ། ། སྤངས་བྱ་ལ། སྡུག་བསྔལ་དང༌།
ཀུན་འབྱུང༌། འགོག་པ་དང༌། ལམ་མཐོང་སྤངས་ཀྱི་རིགས་དང༌། སྒོམ་སྤངས་ཀྱི་རིགས་ལྔ་ལས། དང་པོས་སྡུག་བསྔལ་མཐོང་སྤངས་ཀྱི་སྐལ་མཉམ་གྱི་རྒྱུ་བྱེད་ཀྱིས། སྤངས་བྱའི་རིགས་གཞན་གྱིས་མ་ཡིན་ལ། དེ་བཞིན་དུ་སྒོམ་པས་སྤོང་བར་བྱ་བའི་རིགས་ཀྱིས་རང་རིགས་ཀྱིས་བྱེད་ཀྱི་གཞན་གྱིས་མ་ཡིན་པ་ལྟ་བུའོ། ། ཀུན་འགྲོའི་རྒྱུ་ནི། རང་སའི་ཉོན་མོངས་ཅན་སྐྱེད་བྱེད་དང་འབྲས་བུའི་སྔར་སྐྱེས་པ་སྟེ། ཀུན་འགྲོ་ཞེས་བྱ་ཉོན་མོངས་ཅན། །
རྣམས་ཀྱི་རང་ས་ཀུན་འགྲོ་ལྔ། ། ཞེས་པ་ལྟར་རོ། ། དཔེར་ན་འགོག་པ་མཐོང་སྤངས་ཀྱི་རིགས་གཞན་གྱི་ཉོན་མོངས་པ་ཅན་ཡང་སྐྱེད་པ་ལྟ་བུའོ། ། འདི་དང་སྐལ་མཉམ་གྱི་རྒྱུ་ལ་ཁྱད་ཅི་ཡོད་ཞེ་ན། སྐལ་མཉམ་གྱི་རྒྱུ་ནི། དགེ་བ་ལུང་མ་བསྟན་སོགས་འབྲས་བུ་འདྲ་བ་རྣམས་ཀྱི་རྒྱུ་བྱེད་པ་ཡིན་ལ། ཀུན་འགྲོའི་རྒྱུ་ནི། ཉོན་མོངས་པ་ཅན་ཁོ་ནའི་སྐལ་མཉམ་གྱི་རྒྱུ་བྱེད་པའོ། ། རྣམ་སྨིན་གྱི་རྒྱུ་ནི། ལུང་དུ་བསྟན་པའི་ཟག་པ་དང་བཅས་པའི་ཆོས་གང་དག་གི་འབྲས་བུས་རྣམ་སྨིན་སྐྱེད་དོ། །
ཟག་མེད་ནི་མ་ཡིན་ཏེ། སྲེད་པ་དང་བྲལ་བས་རྣམ་སྨིན་མི་འཛིན་པའི་ཕྱིར། ལུང་མ་བསྟན་ཡང་མ་ཡིན་ཏེ། རྣམ་སྨིན་འབྱིན་མི་ནུས་པའི་ཕྱིར་ཏེ། རྣམ་པར་སྨིན་པའི་རྒྱུ་ཞེས་བྱ་བ་ནི་ཅི། རྣམ་པར་སྨིན་པ་སྐྱེད་བྱེད་ཀྱི་རྒྱུའམ། རྣམ་པར་སྨིན་པ་ཡང་ཡིན་ལ་རྒྱུ་ཡང་ཡིན་པས་དེ་སྐད་བརྗོད། དང་པོ་ལྟར་ན། མིག་ལ་རྣམ་སྨིན་ལས་སྐྱེས་པ་ཞེས་མི་རུང་སྟེ། རྣམ་སྨིན་རྒྱུར་མི་རུང་བའི་ཕྱིར་ཏེ།
རྣམ་སྨིན་དང་རྣམ་སྨིན་གྱི་རྒྱུ་དོན་སོ་སོ་ཡིན་པའི་ཕྱིར། གཉིས་པ་ལྟར་ན། མིག་ལ་སོགས་པ་ལ་ལས་ཀྱི་རྣམ་པར་སྨིན་པ་ཞེས་བྱ་བར་མི་རུང་སྟེ། རྣམ་སྨིན་ནི་ལུང་དུ་མ་བསྟན་པ་མ་ཡིན་ལ། དེའི་རྒྱུ་ནི་ལུང་དུ་བསྟན་པ་ཁོ་ན་ཡིན་པའི་ཕྱིར་ཞེ་ན། དང་པོ་ལྟར་ན། རྣམ་སྨིན་སྐྱེས་བྱེད་རྒྱུ་ལས་སྐྱེས་པ་རྣམ་སྨིན་ལས་སྐྱེས་པ་ཞེས་པའི་བར་གྱི་ཚིག་མ་ནོར་བ་བྱའོ། ། ཕྱི་མ་ལྟར་ན། རྣམ་སྨིན་བཏགས་པ་བ་དང༌། མཚན་ཉིད་པ་གཉིས་ཀ་ལ་འཆད་པས་གཉིས་ཀ་ལྟར་ཡང་རུང་ངོ༌། །
གཉིས་པ་རྐྱེན་ལ། རྒྱུའི་རྐྱེན་དང༌། བདག་པོའི་རྐྱེན་དང༌། དེ་མ་ཐོབ་པའི་རྐྱེན་དང༌། དམིགས་པའི་རྐྱེན་ནོ། ། དང་པོ་གཉིས་ནི། འདུས་བྱས་སྤྱིའི་རྐྱེན་ནི་ཡིན་ལ། ཕྱི་མ་གཉིས་ནི། མཚུངས་ལྡན་གྱི་རྐྱེན་ནོ། ། དེ་ལ་དམིགས་པའི་རྐྱེན་གྱིས་འབྲས་བུ་འགག་འགྱུར་དང༌།
དེ་མ་ཐག་རྐྱེན་གྱིས་སྐྱེ་འགྱུར་ལ་དབང་བྱེད་དོ། ། རྒྱུའི་རྐྱེན་དང་བདག་པོའི་རྐྱེན་གཉིས་ཀྱིས་སྐྱེ་འགྱུར་དང༌། འགག་འགྱུར་གཉིས་ཀའི་འབྲས་བུ་ལ་ཁྱབ་པའོ། ། འདུས་བྱས་ཀྱི་གཞི་བསྟན་ཟིན་ཏོ། ། འདུས་མ་བྱས་ཀྱི་གཞི་ལ་གཉིས་ཏེ། ནམ་མཁའ་དང༌། སོ་སོར་བརྟག་མིན་གྱིས་འགོག་པ་དང༌། སོ་སོར་བརྟགས་འགོག་གོ ། དང་པོ་ནི། སྒྲིབ་པར་བྱེད་པ་དང༌།
སྒྲིབ་པར་བྱ་བ་དང་བྲལ་བའི་རྫས་སོ། ། འདི་རྫས་སུ་མེད་དོ། ། རླུང་གི་རྟེན་དུ་གསུངས་པའི་ཕྱིར། འོ་ན། བུམ་སོགས་གཟུགས་ཅན་གྱི་གོ་ས་ན། ནམ་མཁའ་ཡོད་དམ་མེད། ཡོད་ན། དེའི་གོ་ས་ན་ཡོད་པའི་ནམ་མཁའ་ནམ་མཁའ་མ་ཡིན་པར་འགྱུར་ཏེ། གཟུགས་ཅན་གྱི་གོ་མ་ཕྱེ་བའི་ཕྱིར། མེད་ན།
དང་པོ་གཟུགས་ཅན་སྐྱེ་བའི་གོ་མི་རྙེད་པར་འགྱུར་རོ་ཞེ་ན། སྔར་འདོད་མོད། འདོད་ན་ཡང༌། གཟུགས་ཅན་གཞན་གྱི་གོ་མ་ཕྱེ་བ་ཡིན་གྱི་ནམ་མཁའ་ལ་ཕྱེ་བ་མ་ཡིན་པས་ཉེས་པ་མེད་དོ། ། གཉིས་པ་ནི། འདུས་བྱས་སྐྱེ་བ་ལ་རྟག་ཏུ་གེགས་བྱེད་པའི་རྫས་རྒྱུ་རྐྱེན་མ་ཚང་བ་ཙམ་གྱིས་ཐོབ་པའོ། ། དཔེར་ན་ཚུར་མཐོང་བའི་གང་ཟག་ལ་ཟག་མེད་ཀྱི་ལམ་སྐྱེ་བའི་རྒྱུ་རྐྱེན་ཚུལ་བཞིན་ཡིད་ལ་བྱེད་པ་མ་ཚང་བས། བྱིས་པའི་རྒྱུད་ལ་ཟག་མེད་ཀྱི་སོ་སོར་བརྟགས་མིན་གྱིས་འགོག་པ་ལྟ་བུའོ། ། འོ་ན་རི་བོང་རྭའི་སོ་སོར་བརྟགས་མིན་ཡང་ཐོབ་པར་འགྱུར་ཞེ་ན། མ་ཡིན་ཏེ།
རྒྱུ་རྐྱེན་ཚང་བ་སྐྱེ་རྒྱུད་དུ་ཡོད་པ་མ་ཚང་བས་མ་སྐྱེས་པའི་གཞི་ལས་ཐོབ་དགོས་པའི་ཕྱིར་རོ། ། སོ་སོར་བརྟགས་པའི་འགོག་པ་ནི། སོ་སོར་བརྟགས་པའི་ཤེས་རབ་གཙོ་བོར་གྱུར་པའི་ལམ་གྱིས་གཟུགས་དང་བྲལ་བའི་རྫས་སོ། ། སོ་སོར་བརྟགས་པའི་ཤེས་རབ་ཀྱིས་ཐོབ་པའི་འགོག་པ་ལ། སོ་སོར་བརྟགས་འགོག་ཅེས་བཞག་གོ ། འདི་ནི་བར་གྱི་ཚིག་མི་མངོན་པར་བྱས་ཏེ། བ་ལང་དང་ལྡན་པའི་ཤིང་རྟ་ལ་བ་ལང་གི་ཤིང་རྟ་ཞེས་བརྗོད་པ་བཞིན་ནོ། ། རྣམ་པར་དཔྱོད་པའི་ཚ་ཟེར་ཕྲེང་བ་ཅན། ། བདག་བློ་ཉིན་མོར་བྱེད་པའི་དཀྱིལ་འཁོར་ལས། ། རིག་གནས་བརྒྱ་ཡི་ཆུ་གཏེར་འགྲམ་ངོགས་སུ། །
རབ་རྒྱས་ལེགས་བྱས་པདྨོ་རྣམ་པར་ཕྱེ། ། བདེན་པ་རྣམ་པར་མ་ཕྱེ་བའི་རྣམ་བཞག་ཤེས་བྱ་གཞི་ལྔའི་སྒོ་ནས་བསྟན་ཟིན་ཏོ། ། གཉིས་པ་བདེན་པ་རྣམ་པར་ཕྱེ་བའི་རྣམ་གཞག་ལ། བདེན་བཞིར་བཞག་པ་དང༌། གཉིས་སུ་རྣམ་པར་ཕྱེ་བའོ། ། དང་པོ་ལ་བཞི་སྟེ། གྲངས་ངེས་པ། གོ་རིམ་ངེས་པ། སོ་སོའི་དོན། མིང་གི་སྒྲ་དོན་ནོ། །
དང་པོ་ནི། ཐར་པ་དོན་གཉེར་གྱི་སྤང་བྱ་དང༌། བླང་བྱ་ཐབས་དང་བཅས་པ་ལ་ལྟོས་ནས་བཞིར་བཞག་གོ ། དེ་ཡང་སྤང་བྱ་ལ་རྒྱུས་སྡུག་ཀུན། བླང་བྱ་ལ་རྒྱུས་འགོག་ལམ་གཉིས་སུ་གྲངས་ངེས་པའི་ཕྱིར། ཆོས་ཐམས་ཅད་འདིས་བསྡུས་པ་མ་ཡིན་ཏེ། ནམ་མཁའ་དང༌། སོ་སོར་བརྟགས་མིན་གྱི་འགོག་པ་ལ་སོགས་པ་མ་བསྡུས་པའི་ཕྱིར། གཉིས་པ་ནི། མངོན་པར་རྟོགས་པའི་རིམ་པ་བསྟན་པའི་རིམ་པ་ལ་གཉིས་ཏེ།
ཐོག་མར་བསྡུས་རྒྱུད་ལ་སྐྱེས་པར་རྟོགས་ནས། དེའི་འོག་ཏུ་རྒྱུ་གང་ལས་བྱུང་ཞེས་རྒྱུ་ལ་རྟོགས་པའི་ཕྱིར་དང༌། དེ་ནས་སྡུག་བསྔལ་དེ་སྤོང་བྱེད་ཀྱི་རྒྱུའི་གཉེན་པོ་ལ་རྟོགས་པའི་ཕྱིར་རོ། ། དཔེར་ན། ནད་པས་ནད་ངོས་བཟུང་ནས་ནད་ཀྱི་རྒྱུ་ལ་དཔྱོད་པ་དང༌། དེ་ནས་ནད་གསོས་པ་དང༌། ནད་གསོས་པའི་ཐབས་ལ་རིམ་པར་དཔྱོད་པ་བཞིན་ནོ། ། གསུམ་པ་ནི། སྡུག་བསྔལ་གྱི་བདེན་པའི་ངོ་བོ་ནི། སྔ་མའི་ལས་ཉོན་གྱི་རྣམ་པར་སྨིན་པས་བསྡུས་པའི་ཉེར་ལེན་གྱི་ཕུང་པོའོ། །
ཀུན་འབྱུང་བདེན་པའི་ངོ་བོ་ནི། ཕྱི་མའི་རྣམ་སྨིན་གྱི་ཕུང་པོ་སྐྱེད་བྱེད་ཀྱི་རྒྱུའི་ཆ་ལས་ཉོན་གྱིས་བསྡུས་པའོ། ། འགོག་པ་ནི་སྔར་བཤད་ཟིན་ལ། ལམ་བདེན་ནི། ལམ་གྱི་སྐབས་སུ་འཆད་དོ། ། བཞི་པ་ནི། འཕགས་པ་རྣམས་ཀྱིས་བདེན་པར་གཟིགས་པས་ན་བདེན་པའོ། ། གཉིས་པ་ལ་གསུམ་སྟེ། མཚན་ཉིད་དང༌། མཚོན་བྱའི་སྒྲ་དོན་དང༌།
རྣམ་གཞག་གོ ། དེ་ལ་ཀུན་རྫོབ་བདེན་པའི་མཚན་ཉིད་ནི། བཅོམ་པའམ་ཞིགས་པས་དེར་འཛིན་གྱི་བློ་འདོར་དུ་རུང་བ་སྟེ། བཅོམ་པས་བློ་འདོར་བ་བུམ་པ་ལྟ་བུ་སྟེ། ཐོ་བས་བཅོམ་པ་ན་བུམ་པའི་བློ་འདོར་བའི་ཕྱིར། ཞིགས་པས་བློ་འདོར་བ་ནི་ཆུ་ལྟ་བུ་སྟེ། གཟུགས་སོགས་སྐྱེད་དམ་སོ་སོར་བསལ་ན་ཆུའི་བློ་འདོར་བའི་ཕྱིར། བཅོམ་པས་ཞིགས་པས་དེར་འཛིན་གྱི་བློ་མི་འདོད་པའི་ཆོས་ནི། དོན་དམ་པ་སྟེ། གཟུགས་སྒྲ་སོགས་སྐྱེད་དམ་སོ་སོ་བ་ལྟ་བུའོ། །
འདི་ནི་རྡུལ་ཕྲ་རབ་ཏུ་འཕོ་ཡང་རུང༌། བློས་སྐྱེད་དམ་སོ་སོར་བསལ་ཡང་རུང༌། དེར་འཛིན་ཟག་མེད་བློ་མི་འདོར་བ་ཉིད། གཉིས་ཀ་ནི། ཀུན་རྫོབ་ཀྱི་དབང་གིས་བུམ་པ་དང་ཆུ་ཡོད་ཅེས་བརྗོད་པ་ན། བདེན་པ་ཁོ་ནས་སྨྲས་པ་ཡིན་གྱི་རྫུན་པ་མིན་པས་ན། ཀུན་རྫོབ་བདེན་པ་བྱའོ། ། དོན་དམ་པར་ཡོད་པས་ན། དོན་དམ་པའི་བདེན་པ་ཞེས་བྱའོ། ། གསུམ་པ་མཚན་གཞིའི་རྣམ་གཞག་ནི།
ཕྱི་ནང་གི་རྫས་བསྐྱེད་བྱེད་རིགས་མི་མཐུན་ཚོགས་པ་ནི། ཀུན་རྫོབ་ཡིན། བཤིག་ཏུ་རུང་བའི་ཕྱིར་དང༌། སྐྱེད་བྱེད་དམ་སོ་སོའི་སྒོ་ནས་རྫས་གང་དུ་གྲུབ་བརྟགས་པ་ན། འདུས་རྒྱུའི་སྐྱེད་བྱེད་ཀྱི་ལས་ལོགས་སུ་མི་འཛིན་པའི་ཕྱིར་དང༌། དེ་ཉིད་ཀྱང་མ་ཡིན་པའི་ཕྱིར་དང༌། འདིས་ནི་རྣམ་པར་དཔྱད་ན་མི་རྙེད་པ་ཀུན་རྫོབ་བསལ་བར་བྱའོ། ། གཟུགས་སྒྲ་སོགས་ལ་མི་མཚུངས་ཏེ། སྐྱེད་བྱེད་དམ་རེ་རེ་བར་ངེས་པས། སྐྱེད་བྱེད་དམ་སོ་སོར་བསལ་བའི་སྒོ་ནས།
དེར་འཛིན་གྱི་བློ་འདོར་དུ་མེད་པའི་ཕྱིར། འགའ་ཞིག་བྱེ་བྲག་སྨྲ་བས་ཀྱང༌། རིགས་མི་མཐུན་གྱི་རྡུལ་དུ་མ་འདུས་པ་ཡང༌། རིགས་མི་མཐུན་གྱི་བྱ་བ་གཅིག་བྱེད་ན་རྫས་དོན་དམ་འདོད་དེ། ཕྱི་རོལ་དོན་གྲུབ་ཏུ། རྡུལ་ཕྲན་གང་རྣམས་ཕྲད་གྱུར་ཅིང༌། ། རིགས་མཐུན་བྱ་བ་གཅིག་བྱེད་པ། ། དེ་རྣམས་འདུས་པ་ཞེས་བརྗོད་ན། ། དེ་རྣམས་རྫས་མེད་གང་ལས་ཤིག ། ཅེས་གསུངས་ཞེས་འདོད་དོ། །
ཆུ་ཡང་དོན་དམ་དུ་རྡུལ། རྫས་སུ་གྲུབ་པའི་ཕྱིར་ཏེ། ཤེས་བྱ་གཞི་ལ་ཐམས་ཅད་རྫས་སུ་གྲུབ་པར་བཤད་པའི་ཕྱིར། རླུང་གི་བརྟེན་བྱེད་པས་ནམ་མཁའ་རྫས་སུ་གྲུབ་པའི་རིགས་པས། ཆུའི་བརྟེན་བྱེད་པས་བུམ་པ་ཡང་ཅིའི་ཕྱིར་རྫས་སུ་གྲུབ་པར་མི་དཔོག དེས་ན་རྫས་དང་དོན་ལ་ཁྱད་ཡོད་པར་ཤེས་པར་བྱའོ། ། དབང་ཤེས་མ་འཁྲུལ་བའི་མདོག་སྔོ་སེར་ཟག་པ་རགས་པ་ཁས་བླངས་པས། ཡུལ་ཅན་དབང་ཤེས་མ་འཁྲུལ་བར་ཐལ་བ་ཟློག་ཏུ་མེད་དེ། རྫུན་ལས་མ་གཏོགས་པའི་རགས་པ་རྫས་ཡོད་པ་ཁས་ལེན་པ་ནི། བྱེ་བྲག་པའི་གཞུང་ལུགས་སུ་འགྱུར་རོ། །
བསགས་རྡུལ་དང་རགས་པའི་ཁྱད་པར་མ་ཕྱེ་བར། རགས་པ་ཀུན་རྫོབ་པ་དོན་དམ་དུ་ཁས་ལེན་པ་ཤིན་ཏུ་འཁྲུལ་ལོ། ། སྔོ་སེར་ལ་སོགས་པའི་རྡུལ་ལ་ནི། བློས་རྡུལ་ཕྲ་རབ་ཀྱི་བར་དུ་སིལ་བུར་ཕྱེ་ཡང༌། མིག་གིས་སོགས་ཀྱིས་མངོན་སུམ་དུ་གྲུབ་པའི་ཕྱིར། དོན་དམ་ཡིན་ལ། ཀ་བུམ་སོགས་ནི་མཚུངས་ཏེ། སྐྱེ་མཆེད་ཀྱི་སྒོ་ནས་བློས་སོ་སོར་ཕྱེ་བ་ན་དེ་འཛིན་གྱི་བློ་འདོར་བའི་ཕྱིར་ཏེ། མིག་ཤེས་ཀྱིས་བཏགས་པ་ཙམ་ཡིན་པར། དེས་ན་ཀུན་རྫོབ་ཏུ་གྲུབ་བོ། །
ཕྱི་ནང་གི་དངོས་པོ་རྣམས་བདག་མེད་པའི་ཕུང་པོའི་ཆོས་ཙམ་དུ་གྲུབ་ཅིང༌། གང་ཟག་ནི་དེ་དག་ལ་བཏགས་པ་ཙམ་ཡིན་པའི་ཕྱིར། འཁོར་འདས་དང༌། རྒྱུ་འབྲས་དང༌། གཟུང་འཛིན་དང༌། ཡུལ་ཡུལ་ཅན་རྣམས་ཆོས་ཙམ་དུ་གནས་ཤིང༌། གྲོལ་བ་ཐོབ་པའི་ཚེ་ནའང༌། ཆོས་ཙམ་གྲོལ་བར་འགྱུར་ལ། འབྲས་བུ་སྐྱེད་པའི་ཚེ་ནའང༌། ཆོས་ཙམ་གྱིས་ཆོས་ཙམ་གྱི་སྐྱེད་པ་དང༌།
བློས་ཡུལ་བཟུང་བའི་ཚེ་ནའང༌། ཆོས་ཙམ་གྱིས་ཆོས་ཙམ་བཟུང་བ་དང༌། ཆོས་ཙམ་མཐོང་བ་དང༌། ཐོས་པ་དང༌། རིག་པ་དང༌། མྱོང་བར་ཟད་དོ། ། ཕྱི་ནང་གི་དངོས་པོ་ཀུན་ཆོས་ཙམ་དུ་གནས་པ་དེ་ལྟར་མ་ཤེས་པས། ནང་གི་ཆོས་ལ་བདག་དང༌། ཕྱིའི་ཆོས་རྣམས་ལ་བདག་གིར་སྒྲོ་བཏགས་ནས། དེ་ལས་ཆགས་སོགས་ཉོན་མོངས་པ་རྣམས་རིམ་གྱིས་སྐྱེས་ནས་ལས་བསགས་པས་སྲིད་པའི་འཁོར་བར་ལན་མང་དུ་ཟོ་ཆུན་འཁོར་ལོ་ལྟར་གཅིག་ནས་གཅིག་ཏུ་འཁོར་བར་འགྱུར་རོ། །

གཞི་བསྟན་ཟིན་ཏོ། ། གཉིས་པ་ལམ་ལ། ཐུན་མོང་གི་ཆོས་དང༌། ཐེག་པ་སོ་སོའི་ལམ་གྱི་བགྲོད་ཚུལ་ལོ། ། དང་པོ་ལ་གསུམ་སྟེ། གང་ལ་སྐྱེ་བའི་རྟེན་དང༌། རྒྱུ་རིགས་དང༌། ཚོགས་ལམ་གྱི་སྒོ་ཡན་ལག་གི་ཆོས་སོ། ། དང་པོ་ནི། ངན་སོང་གསུམ་ལ་མི་སྐྱེ་སྟེ། སྒྲིབ་པ་ལ་ལས་ཀྱིས་སྒྲིབ་པ།
རྣམ་སྨིན་གྱིས་སྒྲིབ་པ། ཉོན་མོངས་པས་སྒྲིབ་པ་དང་གསུམ་གསུངས་པ་ལས། ལམ་སྐྱེ་བའི་སྒྲིབ་པ་རྣམ་སྨིན་ཤས་ཆེ་བའི་ཕྱིར། སྒྲ་མི་སྙན་པ་ལའང་མེད་དེ། རྒྱུ་མཚན་དེ་ཉིད་ཀྱི་ཕྱིར། དེ་ལ་ཉོན་མོངས་པའི་སྒྲིབ་པ་ནི། ཉོན་མོངས་པ་ཤས་ཆེན་པོ་ཡིན་ལ། ལས་ཀྱི་སྒྲིབ་པ་ནི་མཚམས་མེད་པ་ལ་སོགས་པའོ། ། རྣམ་སྨིན་གྱི་སྒྲིབ་པ་ནི། སྒྲ་མི་སྙན་དང༌།
ངན་སོང་གི་ཕུང་པོའོ། ། མཛོད་ལས། མཚམས་མེད་པ་ཡི་ལས་རྣམས་དང༌། ། ཉོན་མོངས་ཤས་ཆེན་ངན་འགྲོ་དང༌། ། སྒྲ་མི་སྙན་སྒྲིབ་གསུམ་དུ་འདོད། ། ཅེས་པ་ལྟར་རོ། ། ཁམས་གོང་མའི་རྟེན་ལའང་བདེན་པ་མཐོང་བ་མེད་དེ། གོང་མའི་སོ་སྐྱེ་རྣམས་ནི་འཁོར་བ་ལ་ཡིད་འབྱུང་ཤས་ཆེན་པོ་མེད་པའི་ཕྱིར་ཏེ། སྙོམས་འཇུག་གི་བདེ་བ་ལ་ཆགས་པའི་ཕྱིར་ཏེ། མཛོད་ལས།
མི་སྐྱོ་ལུང་ལས་འདིར་རྩོམ་ཞིང༌། ། དེ་མཐར་ཕྱིན་ཞེས་འབྱུང་ཕྱིར་རོ། ། ཞེས་གསུངས་སོ། ། གཉིས་པ་ལ། ངོ་བོ་དང༌། དབྱེ་བ་དང༌། ལྡན་པའི་སེམས་སོ། ། དང་པོ་ནི། སེམས་བྱུང་མ་ཆགས་པའི་རང་བཞིན་ནོ། ། གཉིས་པ་ནི།
ཆོས་གོས་དང༌། བསོད་སྙོམས་དང༌། མལ་ཆ་དང༌། སྟན་ངན་ངོན་གྱིས་ཆོག་ཤེས་པའོ། ། བཞི་པ་ནི། སྤོང་བ་དང་སྒོམ་པ་ལ་དགའ་བའོ། ། དང་པོ་གསུམ་ནི། མ་ཆགས་པའི་རང་བཞིན་ཡིན་ཏེ། སྲིད་པ་དང་འདོད་ཆགས་ལ་རྒྱབ་ཀྱིས་མ་ཕྱོགས་པའི་ཕྱིར། བཞི་པ་འདི་དག་གི་རིགས་ཡིན་ཏེ།
འཕགས་པའི་གང་ཟག་ཟག་མེད་ཀྱི་ཆོས་སྐྱེ་བའི་རྒྱུ་ཡིན་པའི་ཕྱིར། འདི་དག་ལས། དང་པོ་གསུམ་གྱིས་ཚུལ་བསམ་གཏན་ལ། ཐ་མས་ལས་བརྟེན་ཏེ། ཚུལ་འདི་ལ་གནས་ནས་ལས་འདི་བྱས་ན་ཐར་པ་ཐོབ་ཅེས་པའི་དོན་ནོ། ། ཅིའི་ཕྱིར་ཚུལ་འདི་དང་ལས་འདི་བཅས་ཤེ་ན། ཚུལ་གསུམ་གྱིས་ནི་བདག་གིར་འཛིན་པའི་གཉེན་པོ་བྱེད་ལ། ལས་ཀྱི་ནི་བདག་དང་བདག་གིར་འཛིན་པ་གཉིས་ཀ་ཞི་བར་བྱེད་པའི་ཕྱིར། གསུམ་པ་ནི། ལམ་དུ་མ་ཞུགས་པ་དེ་སྲིད་དུ་ཐར་པའི་རིགས་མི་ལྡན་ཏེ།
སྲིད་པ་ལ་རྒྱབ་ཀྱིས་ཕྱོགས་པའི་དགེ་རྩ་དང་མི་ལྡན་པའི་ཕྱིར་རོ། ། འོ་ན་རིགས་གང་ནས་རིགས་ངེས་པར་ཐོབ་ཅེ་ན། རིགས་ཀྱི་ས་ཐོབ་བར་དུ་དེ་དེ་སྔའི་རིགས་ཅན་མ་ཡིན་ཏེ། བྱང་ཆུབ་གཞན་དུ་འགྱུར་བ་སྲིད་པའི་ཕྱིར། ནམ་ཞིག་ངེས་འབྱེད་ཆ་མཐུན་དུ་ཐེག་པ་གསུམ་པོ་རང་རང་གི་རིགས་ཀྱི་ས་ཐོབ་པ་དེའི་ཚེ་ངེས་པའི་རིགས་ཅན་ཡིན་ཏེ། བྱང་ཆུབ་གཞན་དུ་མི་འགྱུར་བར་ངེས་པའི་ཕྱིར། སྟོན་པ་སངས་རྒྱས་དང་བསེ་རུ་ལྟ་བུ་ནི། དྲོད་ནས་རིགས་ངེས་པ་ཡིན་ཏེ། བསམ་གཏན་རབ་མཐའ་ལ་བརྟེན་ནས། དྲོད་ནས་ཟད་པ་ཤེས་པའི་བར་མཉམ་གཞག་ཐུན་གཅིག་ལ་བགྲོད་པའི་ཕྱིར།
བྱང་ཆུབ་ངེས་གནས་ཐོབ་པའི་ཚེ། མཐར་ཐུག་ངེས་ཀྱི་ཡང་གནས་སྐབས་མ་ངེས་སོ། ། ཉན་ཐོས་དྲོད་རྩེ་ཐོབ་ན་རང་རྒྱལ་ལམ་ནས་ལོག་ནས་སངས་རྒྱས་སུ་འགྱུར་བ་སྲིད་ཅིང༌། བཟོད་པ་མ་ཐོབ་པས་སངས་རྒྱས་སུ་མི་འགྱུར། ངན་སོང་དུ་འགྲོ་བ་མི་སྲིད་པའི་ཕྱིར་དང༌། བྱང་ཆུབ་སེམས་དཔའ་རྣམས་ནི་ངན་སོང་དུ་འགྲོ་བ་སྲིད་པའི་ཕྱིར་རོ། ། བཟོད་འབྲིང་ནས་ཀྱང་རང་རྒྱལ་དུ་འགྱུར་བ་སྲིད་དོ། ། རིགས་མ་ངེས་པ་བཟོད་ཆེན་ནས་ནི་ངེས་སོ། ། བཟོད་ཆེན་དང་ཆོས་མཆོག་སྐད་ཅིག་རེ་རེས་བགྲོད་པ་འགྱུར་བའི་གནས་སྐབས་མེད་ཅིང༌། མཐོང་ལམ་ཐོབ་མ་ཐག་ཏུ་ཡན་ལག་འགར་གནས་པར་འདོད་པའི་ཕྱིར།
ཚོགས་སྤྱོད་འདོད་པ་ལྟར་ན། བཟོད་པ་ཐོབ་ནས་སོ། ། མཛོད་འགྲེལ་ལས། དེ་ལས་གཞན་པའི་རང་རྒྱལ་འདོད་པ་ནི། ། བཟློག་པ་ལ་གང་ཟག་ཏུ་མེད་དེ་ཞེས་པ་ལྟར་རོ། ། གསུམ་པ་ལ། བཤེས་གཉེན་དམ་པ་ཕྲད་པ་ནི། ཐོག་མར་ངེས་པར་འབྱུང་བའི་ཚུལ་ཁྲིམས་ལ་གནས་ནས། བདག་མེད་སྟོན་པའི་གསུང་རབ་ལ་ཐོས་པས་བཟུང་ཞིང༌། བསམ་བྱུང་གིས་རེ་འགའ་ཚིག་དང༌།
རེ་འགའ་དོན་ལ་དམིགས་ཏེ། འཁོར་བ་ཐམས་ཅད་སྡུག་བསྔལ་དང༌། དེའི་རྒྱུ་གཙོ་བོ་བདག་འཛིན་དང༌། དེ་ཞི་བ་འགོག་པ་དང༌། བདག་མེད་སྒོམ་པ་ལམ་གྱི་མཆོག་ཏུ་རྟོགས་ནས་སྲིད་པ་ལ་ཡིད་འབྱུང་སྟེ་གྲོལ་བ་དོན་དུ་གཉེར་བར་འགྱུར་རོ། ། མཛོད་ལས། ཚུལ་གནས་ཐོས་དང་བསམ་ལྡན་པས། ། སྒོམ་པ་ལ་ནི་རབ་ཏུ་སྦྱོར། ། ཐོས་སོགས་ལས་བྱུང་སྒྲ་རྣམས་ནི། ། མིང་དང་གཉིས་ཀ་དོན་ཡུལ་ཅན། །
ཞེས་སོ། ། འདིའི་དོན་ནི། ཐོས་པས་ནི་ཚིག་ལ་དམིགས་ལ། བསམ་བྱུང་གིས་ནི་རེས་འགའ་དོན་དང༌། རེས་འགའ་ཚིག་ལ་དམིགས་ལ། སྒོམ་བྱུང་ནི་དོན་ཁོ་ནའི་ཡུལ་ཅན་ནོ། ། ཞེས་པའོ། ། གཉིས་པ་ལ། ཉན་ཐོས་ཀྱི་ལམ། རང་རྒྱལ་གྱི་ལམ།
བྱང་སེམས་ཀྱི་ལམ་མོ། ། དང་པོ་ནི། དབང་པོ་བརྟུལ་པོས་ཚོགས་ལམ་དུ། རང་ཉིད་ཙམ་ཞིག་ཐར་བར་བྱ་བའི་ཕྱིར་དུ་བྱང་ཆུབ་ཆུང་ངུའི་སེམས་སྐྱེད་ནས་ངེས་འབྱུང་གི་ཚུལ་ཁྲིམས་ཡན་ལག་འགར་རོ་སྟེ། དེ་ནས་བཟུང་སྟེ་སྒོ་གསུམ་མི་དགེ་བའི་རྒྱུན་ལས་ཡན་ལག་འགར་བསྡམས་ཏེ། བདེན་གཉིས་དང་འཕགས་པའི་བདེན་པ་བཞི་སོགས་ལ་བླང་དོར་ཐབས་དང་བཅས་པ་རྣམས་ཐོས་བསམ་གྱིས་གཏན་ལ་འབེབས་པར་བྱེད་དོ། ། དེ་ནས་ཞི་གནས་དང་ལྡན་པའི་ལྷག་མཐོང་གིས་ཉོན་མོངས་པ་འཇོམས་པར་ཤེས་པར་བྱས་ནས། ཞི་གནས་ལ་འཇུག་པར་བྱེད་དོ། ། ཞི་གནས་སྒྲུབ་ཚུལ་ལ་ནི་གཉིས་ཏེ། མི་སྡུག་པའི་ཏིང་ངེ་འཛིན་དང༌།
དབུགས་རྒྱུ་བ་དྲན་པའི་ཏིང་ངེ་འཛིན་དང་གཉིས་སོ། ། དེ་ཡང་འདོད་ཆགས་ལ་སྤྱོད་པས། མི་སྡུག་པའི་དང༌། རྣམ་པར་རྟོག་པ་ལ་སྤྱོད་པས་དབུགས་རྒྱུ་བ་རྗེས་སུ་དྲན་པའི་ཏིང་ངེ་འཛིན་ལ་འཇུག་སྟེ། རིམ་པ་ལྟར། འདོད་ཆགས་དང་རྣམ་པར་རག་པ་ཞི་བར་བྱེད་པའི་ཕྱིར། དང་པོ་ནི། དམིགས་ཡུལ་ཀེང་རུས་ཀྱི་ཉམས་པ་ཡུལ་མཐའ་ཡས་པ་ལ་མོས་པའི་ཏིང་ངེ་འཛིན་ནོ། ། མི་སྡུག་པ་ལ་དམིགས་པས་མི་སྡུག་པ་ལ་དམིགས་པའི་ཏིང་ངེ་འཛིན་ནོ། ། དབྱེ་བ་ནི།
མི་མཐུན་ཕྱོགས་སོ་སོ་དང༌། མཐའ་དག་གི་གཉེན་པོའོ། ། དང་པོ་ལ། ཁ་དོག་དང༌། དབྱིབས་དང༌། རེག་བྱ་དང༌། བསྙེན་བཀུར་གྱི་འདོད་ཆགས་ལས། དང་པོ་ནི། གཉེན་པོའི་རྣམ་པ་སྣ་ཚོགས་པ་ལ་འཇུག་པ་དང༌། གཉིས་པ་ནི།
རྣམ་པར་ཟོས་པ་དང༌། རྣམ་པར་འཐོར་བ་ལ་དམིགས་པས་སོ། ། གསུམ་པ་ནི། རྣམ་པར་ཞིག་པ་དང༌། རུས་པ་བྲང་བྲེང་དུ་སྦྲེལ་བའི་ཀེང་རུས་ལ་དམིགས་པའོ། ། བཞི་པ་ནི། རོ་གཡོ་བ་མེད་པ་ལ་དམིགས་པའོ། ། གཉིས་པ་ལ། དབྱེ་བ་དང༌། རྟེན་གང་གིས་སྐྱེད་པའོ། །
ས་གང་ལ་རྟེན་པའོ། ། དང་པོ་ལ་གསུམ་སྟེ། ལས་དང་པོའི་ཏིང་ངེ་འཛིན་དང༌། ཡོངས་སུ་སྦྱངས་པ་བྱས་པ་དང༌། ཡིད་ལ་བྱེད་པའི་ཏིང་ངེ་འཛིན་ནོ། ། དང་པོ་ནི། ཐོག་མར་རང་ལུས་ཀེང་རུས་སུ་སྒོམ་པ་ནས་བཟུང་སྟེ། རྒྱ་མཚོའི་བར་དུ་ཀེང་རུས་ཀྱིས་ཁྱབ་པར་སྤྲོས་ནས་བསྡུ་བའི་ཚེ་ཡང་རང་ལུས་གཅིག་པུ་ཀེང་རུས་སུ་དམིགས་པ་ལ་བསྡུད་དོ། ། གཉིས་པ་ནི། སྤྲོ་ཚུལ་སྔ་མ་ལྟ་བུ་ལས་བསྡུ་བའི་ཚེ་ཀེང་རུས་མན་ཆད་བོར་ནས་ལྷག་མ་ཡན་ཆད་ལ་བྱེད་པའོ། །
དེ་བཞིན་དུ་ཐོད་པ་ཕྱེད་ཀྱི་བར་དུ་བོར་ནས་ལྷག་མ་མེད་ལ་བྱེད་པའོ། ། གསུམ་པ་ནི། ཐོད་པའི་ཕྱེད་ཀྱང་བོར་ནས་སྨིན་མའི་བར་དུ་སེམས་འཛིན་པའོ། ། གཉིས་པ་ནི། མིའི་རྟེན་ཅན་ཁོ་ན་ཡིན་ཏེ། སེམས་གསལ་བའི་ཕྱིར། གསུམ་པ་ནི། འདོད་པ་དང་བསམ་གཏན་གྱི་སྦྱོར་བ་དང༌། མེ་ལོང་བཞིན་ཐམས་ཅད་ལ་བརྟེན་ནོ། ། གཉིས་པ་ལ།
ངོ་བོ་དང༌། རྩོལ་བྱུང་དང༌། ཡུལ་ལ་འཇུག་ཚུལ་དང༌། ལུས་དག་པ་གང་ལ་བརྟེན་པའོ། ། དང་པོ་ནི། དབུགས་འབྱུང་རྔུབ་ལ་རྣམ་པར་སྤྱོད་པའི་ཤེས་རབ་བོ། ། གཉིས་པ་དབུགས་འབྱུང་རྔུབ་བོ། ། གསུམ་པ་ལ་དྲུག་སྟེ། བགྲང་བ་དང༌། རྗེས་སུ་འགྲོ་བ་དང༌།
འཇོག་པ་དང༌། ཉེ་བར་སྟོབ་པ་དང༌། བསྒྱུར་བ་དང༌། ཡོངས་སུ་དག་པའོ། ། དང་པོ་ནི། དབུགས་འབྱུང་བ་དང་རྔུབ་པ་ལ་སེམས་གཏད་དེ། ཡིད་རྣལ་དུ་བཞག་ནས་བཅུའི་བར་དུ་བགྲང་བར་བྱེད་དོ། ། དེ་ཡང་སྐྱོན་གསུམ་དང་བྲལ་བ་སྟེ། ལྷག་པ་དང༌། ཆད་པ་དང༌།
འཆོལ་བའི་སྐྱོན་གསུམ་དང་བྲལ་བའོ། ། གཉིས་པ་ནི། རིགས་མཐུན་ཇི་ཙམ་གྱི་བར་དུ་འགྲོ་བ་རྟོག་པའོ། ། གསུམ་པ་ནི། ནོར་བུའི་ཐག་པ་བཞིན་དུ། སྣའི་རྩེ་མོ་ནས་རྐང་པའི་མཐེ་བོང་གི་བར་དུ་གནས་པའོ། ། བཞི་པ་ནི། རླུང་འབིག་མིན་གྱི་འབྱུང་བ་བཞི་ལས་མངོན་པར་གྲུབ་པར་རྟོག་པའོ། ། ལྔ་པ་ནི། རླུང་ལ་དམིགས་པའི་བློ་གོང་ནས་གོང་དུ་འཕགས་པར་བསྒྱུར་བའོ། །
དྲུག་པ་ནི། མཐོང་ལམ་སོགས་ལ་འཇུག་པའོ། ། ཇི་སྐད་དུ། དབུགས་རྔུབ་དབུགས་དབྱུང་དྲན་པ་ནི། ། བགྲང་དང་རྗེས་འགྲོ་འཇོག་པ་དང༌། ། རྟོག་པ་དང་ནི་བསྒྱུར་བ་དང༌། ། ཡོངས་དག་རྣམ་པ་དྲུག་དུ་འདོད། ། ཅེས་སོ། ། ས་ནི་བསམ་གཏན་དང་པོ་གསུམ་གྱི་ཉེར་ལྡོག་དང༌། བསམ་གཏན་ཁྱད་པར་ཅན་དང༌།
འདོད་ཁམས་དང་ས་ལྔ་ན་ཡོད་ཀྱི། ཁྱད་པར་ཅན་མ་གཏོགས་པ་དང་པོ་གསུམ་ནི་དངོས་གཞི་ན་མེད་དེ། བཏང་སྙོམས་ཀྱི་ཚོར་བ་ཁོ་ན་དང་ལྷན་དུ་རྒྱུ་བའི་ཕྱིར། བསམ་གཏན་བཞི་པ་ཡན་ན་ཡང་མེད་དེ། དབུགས་འབྱུང་རྔུབ་ཀྱི་ས་མིན་པའི་ཕྱིར། ལུས་ཀྱི་རྟེན་ནི་འདོད་པའི་ལྷ་རྣམས་སོ། ། ཏིང་འཛིན་དེ་གཉིས་ཀྱི་སྒོ་ནས་ཞི་གནས་ཐོབ་པར་བྱས་ནས། ལྷག་མཐོང་བསྒྲུབ་པའི་ཕྱིར་དུ་བདག་མེད་རྟོགས་པའི་དགེ་དུ་དྲན་པ་ཉེར་ལྡོག་སོགས་ལ་འཇུག་གོ ། དེ་ལ་བདག་འཛིན་གྱི་ཉེར་ལེན། འདུ་བྱེད་མི་རྟག་པ་ཉིད་དང༌།
འཁོར་བའི་ཉེས་དམིགས་དྲན་པའི་སྒོ་ནས། སེམས་རྒྱུད་ཐར་པའི་ལམ་ལ་ཡང་ཡང་དུ་བསྐུལ་བར་བྱེད་དོ། ། གུས་སྦྱོར་དང་རྟག་སྦྱོར་གྱི་སྒོ་ནས་ཚོགས་ལམ་ཡང་དག་པར་རྫོགས་པར་བྱེད་ཅིང༌། སྦྱོར་ལམ་བཞི་ལ་ཡན་ལག་སྤོང་བཞི། རྫུ་འཕྲུལ་རྐང་བཞི། དབང་པོ་ལྔ། སྟོབས་ལྔ་རིམ་པ་བཞིན་དུ་རྫོགས་པར་བྱེད་དོ། ། དེ་དག་གིས་བདེན་བཞི་དོན་སྤྱིའི་ཚུལ་དུ་སྒོམ་ནས་ཡོངས་སུ་རྫོགས་པ་ན། འཕགས་པའི་བདེན་བཞི་མི་རྟག་སོགས་བཅུ་དྲུག་གི་སྒོ་ནས། མངོན་སུམ་དུ་རྟོགས་པའི་མཐོང་ལམ་དུ་འཕགས་ལམ་ཡན་ལག་བརྒྱད་བསྐྱེད་དེ།
མཐོང་ལམ་ནས་མྱུར་བར་བགྲོད་པས་འཕགས་ལམ་ཡན་ལག་བརྒྱད་རྫོགས་པར་ངེས་སོ། ། དེའི་ཚེ་མཐོང་བས་སྤོང་བར་བྱ་བའི་ཉོན་མོངས་པ་རྣམས་སྤོང་ངོ༌། ། མཐོང་སྤང་ཇི་ལྟ་བུ་སྙམ་ན། མཐོང་སྤང་གཏན་ལ་དབབ་པ་ལ། ངོ་བོ་དང༌། དབྱེ་བ་དང༌། མཚན་གཞིའི་རྣམ་གཞག་གོ ། དང་པོ་ནི། ལོག་ལྟ་དང་ལྟ་བ་མཆོག་འཛིན་ནོ། ། འགོག་པ་མཐོང་སྤང་ཡང་དེ་དེ་བཞིན་ནོ། །
ལམ་མཐོང་སྤང་ལ་བརྒྱད་དེ། ལྷ་མིན་ལྔ་དང༌། ལྟ་བ་ལྷག་མ་གསུམ་མོ། ། ཁམས་གོང་ན་ཁོང་ཁྲོ་ཕྲི་བས་སྡུག་བསྔལ་མཐོང་སྤང་དགུ། ཀུན་འབྱུང་དང་འགོག་པ་མཐོང་སྤང་ལ་དྲུག་དྲུག ལམ་མཐོང་སྤང་ལ་བདུན་ཏེ། མཛོད་ལས། དེ་དག་བཅུ་དང་བདུན་བདུན་བརྒྱད། ། ལྟ་བ་གསུམ་གཉིས་མ་གཏོགས་པ། ། འདོད་ན་སྡུག་བསྔལ་ལ་སོགས་པ། །
མཐོང་བས་རིན་ཆེན་ཡོང་བར་བྱེད། ། ཅེས་དང༌། ཁོང་ཁྲོ་ལ་གཏོགས་དགེ་ཉིད་དང༌། ། གཟུགས་ཁམས་ཟག་མེད་དེ་དང་འདྲ། ། ཞེས་སོ། ། གསུམ་པ་ལ། དངོས་སུ་ལོག་པར་ཞུགས་པ་དང༌། བརྒྱུད་ནས་ལོག་པར་ཞུགས་པའོ། ། དང་པོ་ནི། སྡུག་བསྔལ་མཐོང་སྤང་བཅུ་ལས།
བདུན་ནི་ལོག་པར་ཞུགས་པ་སྟེ། ལྟ་བ་ལྔ་དང་མ་རིག་པ་དང༌། ཐེ་ཚོམ་དེ་ལ་ལྡོག་པར་ལྟ་བས་སྡུག་བསྔལ་ལ་སྐུར་པ་འདེབས་སོ། ། འཇིག་ཚོགས་ལ་ལྟ་བས་བདག་དང་བདག་གིར་འཛིན་ནོ། ། མཐར་འཛིན་གྱི་ལྟ་བས་རྟག་པ་དང་ཆད་པར་འཛིན་ནོ། ། ལྟ་བ་མཆོག་ཏུ་འཛིན་པས་མཆོག་ཏུ་རློམ་མོ། ། རྟུལ་ཞུགས་མཆོག་ཏུ་འཛིན་པས་རྟུལ་ཞུགས་ལ་དག་པ་དང་གྲོལ་བའི་ཐབས་སུ་འཛིན་ནོ། ། མ་རིག་པས་སྡུག་བསྔལ་དུ་མི་ཤེས་སོ། ། ཐེ་ཚོམ་གྱིས་སྡུག་བསྔལ་ལ་ཡིད་གཉིས་ཟ་བའོ། ། ལྷག་མ་འདོད་ཆགས་གསུམ་ནི།
བརྒྱུད་ནས་ལོག་ཞུགས་ཏེ། འདོད་ཆགས་ཀྱིས་ལྟ་བ་ལ་ཞེན་ཅིང༌། ཁོང་ཁྲོ་བས་དེ་དང་མི་མཐུན་པ་ལ་དེ་ཕྲག་དོག ང་རྒྱལ་གྱིས་ལྟ་བ་དེ་དག་ལ་ཁེངས་པར་འཛིན་པའི་ཕྱིར། ཀུན་འབྱུང་མཐོང་སྤང་ལ་ལྟ་བ་གཉིས་དང༌། མ་རིག་པ་དང༌། ཐེ་ཚོམ་གྱིས་དངོས་སུ་ལོག་ཞུགས་ཡིན་ལ། ལྷག་མ་གསུམ་ནི་བརྒྱུད་ནས་ལོག་ཞུགས་ཏེ་སྔ་མ་བཞིན་ནོ། ། འགོག་པ་དངོས་སུ་ལོག་ཞུགས་ནི། ལོག་ལྟ་དང༌།
མ་རིག་པ་དང༌། ཐེ་ཚོམ་གསུམ་ཉིད་དོ། ། ལྟ་བ་མཆོག་ཏུ་འཛིན་པ་སོགས་གསུམ་ནི། འགོག་ལམ་ལ་དངོས་སུ་དམིགས་མི་ནུས་ཏེ། མཛོད་ལས། ཞིང་དང་དག་དང་མཆོག་གྱུར་ཕྱིར། ། ང་རྒྱལ་མིན་མཆོག་འཛིན་མ་ཡིན། ། ཞེས་སོ། ། བརྒྱུད་ནས་ལོག་ཞུགས་ནི། འདོད་ཆགས་ཁོང་ཁྲོ་ང་རྒྱལ་གསུམ་དང༌།
ལྟ་བ་མཆོག་ཏུ་འཛིན་པ་སྟེ། མཆོག་འཛིན་གྱིས་འགོག་པ་ལ། སྐུར་པ་འདེབས་པའི་ལྟ་བ་ལ་མཆོག་ཏུ་འཛིན་པའི་ཕྱིར། མཐོང་སྤང་ལ་ཆེ་འབྲིང་ལ་སོགས་པའི་དབྱེ་བ་ཡོད་ཀྱང༌། མཐོང་ལམ་གྱིས་སྤོང་གི་ཚེ་གཅིག་པར་སྤོང་ལ། སོ་སོ་སྐྱེ་བོས་ནི་རིམ་གྱིས་སྤོང་ལ། འཇིག་ལྟ་དང་མཐར་འཛིན་གཉིས། སྡུག་བསྔལ་མཐོང་སྤང་ཁོ་ན་ཡིན་ཏེ་འབྲས་བུས་བསྡུས་པའི་ཉེར་ལེན་གྱིས་ཕུང་པོ་ཁོ་ན་ལ་ལོག་པར་ཞུགས་པའི་ཕྱིར། མཐོང་ལམ་བཅས་བྱ་དང་བསྟན་ཟིན་ཏོ། ། སྒོམ་ལམ་གྱིས་བདག་མེད་མངོན་སུམ་དུ་རྟོགས་ཟིན་གོམས་ནས་བྱང་ཆུབ་ཡན་ལག་བདུན་སྔོན་དུ་བྱེད་དོ། །
འདིར་སྒོམ་ལམ་དུ་བྱང་ཆུབ་ཡན་ལག་བདུན་བཞག་པ་ནི། བྱང་ཆུབ་ཏུ་ལྟེ་བའི་ཕྱིར་སྙམ་དུ་དགོངས་སོ། ། སྤང་བྱ་ནི། འདོད་ཁམས་ན། འདོད་ཆགས་ཁོང་ཁྲོ་ང་རྒྱལ་མི་རྟག་པ་དང༌། གཟུགས་དང་གཟུགས་མེད་གཉིས་ཀ་ཁོང་ཁྲོ་བོར་བས་དྲུག སྔ་མ་བཞི་དང་བསྡོམས་པས་བཅུ་སྟེ། མཛོད་ལས། བཅུ་ནི་སྒོམ་པས་སྤང་བྱ་ཉིད། ། ཅེས་པ་ལྟར་རོ། །
སྒོམ་ལམ་གྱི་དབྱེ་བ་ལ། ས་དགུ་ན་སྤང་བྱ་དགུ་དགུ་ཡོད་པའི་དབྱེ་བས་བརྒྱད་ཅུ་གྱ་གཅིག་གོ ། སྤང་བྱ་ཡང་རིམ་གྱིས་སྤོང་བར་བྱེད་ཀྱི། ཀུན་ལ་བཏུས་ལས་འབྱུང་བ་ལྟར། གཅིག་པར་སྤོང་བའི་རྣམ་གཞག་ནི་འདིར་མི་འདོད་དོ། ། ཉན་ཐོས་གྱི་ལམ་བསྟན་ཟིན་ཏོ། ། གཉིས་པ་ལ། རྟེན་རང་གི་དང༌། བསམ་པའི་ཁྱད་པར་དང༌། ལམ་གྱི་བགྲོད་ཚུལ་ལོ། །
དང་པོ་ནི། ང་རྒྱལ་ཤས་ཆེ་བ། འདུ་འཛི་ཤས་ཆུང་བ། སྙིང་རྗེ་ཡང་དམན་པ་སྟེ། འགྲན་ཟླ་མེད་པར་འཚང་རྒྱ་བར་འདོད་པའི་ཕྱིར་དང༌། དབེན་པ་ལ་དགའ་བའི་ཕྱིར་དང༌། གཞན་དོན་རྒྱ་ཆེན་པོ་ལ་འཇུག་པར་མི་འདོད་པའི་ཕྱིར། གཉིས་པ་ནི། རང་བྱང་ཆུབ་འདོར་བར་འདོད་པ་སྟེ། འདུལ་བ་ལས།
ཁ་གཅིག་གི་རང་རྒྱལ་གྱི་བྱང་ཆུབ་ཏུ་སེམས་བསྐྱེད་པ་སྟེ་ཞེས་པ་ལྟར་རོ། ། གསུམ་པ་ལ། ཚོགས་གསོག་པའི་ཁྱད་པར་དང༌། ལམ་གྱི་རྣམ་གཞག་དངོས་དང༌། ལམ་གྱི་ཁྱད་པར་འབྱེད་ཆོས་སོ། ། དང་པོ་ནི། བསེ་རུ་ལྟ་བུའི་ལམ་གྱི་གནས་སྐབས་སུ། བསྐལ་པ་བརྒྱར་རྒྱུད་སྨིན་པར་བྱེད་པའི་ཚོགས་བསགས་ཏེ། བསེ་རུ་སྙམ་པ་བརྒྱའི་ས་རྒྱུས་ཅེས་སོ། ། ཉི་འོག་པས་ཚོགས་ཀྱི་སྤྱོད་པ་འདོད་པ་ན།
དེའི་རྣམ་གཞག་དེ་ལ། ཉན་ཐོས་སྔོན་འགྲོའི་ཚོགས་སྤྱོད་དང༌། སོ་སྐྱེ་སྔོན་འགྲོའི་ཚོགས་སྤྱོད་དོ། ། དང་པོ་ནི། བཟོད་འབྲིང་མན་ཆད་བསྐལ་པ་བརྒྱར་རྒྱུད་ཡོངས་སུ་སྨིན་པའི་ཚོགས་གསོག་པར་བྱེད་པ་སྔོན་འབྲས་བུ་མ་ཐོབ་པ་དང༌། རྒྱུན་ཞུགས་སམ་ཕྱིར་འོང་མན་ཆད་དུ་བསྐལ་པ་བརྒྱའི་བར་དུ་ཚོགས་ཡོངས་སུ་གསོག་པར་བྱེད་པ་ནི་སྔོན་འགྲོའི་ཚོགས་སྤྱོད་དོ། ། གཉིས་པ་ནི། མཛོད་འགྲེལ་ལས། དཀའ་ཐུབ་པ་ལྔ་བརྒྱ་དཀའ་ཐུབ་དྲག་པོས་གདུངས་པ་རྣམས་ཀྱི་དྲུང་དུ། བསེ་རུ་ལྟར་སྤྱོད་པའི་རང་སངས་རྒྱས་ཀྱི་དྲུང་ན་གནས་པའི་སྤྲེའུ་ཞིག་གིས་ཕྱིན་ནས།
དེའི་སྤྱོད་ལམ་བསྟན་པ་ན། རང་རྒྱལ་ཐམས་ཅད་པར་འགྱུར་རོ། ། ཞེས་གསུངས་པ་ལྟར་རོ། ། གཉིས་པ་ལ། ངོ་བོ་ནི་རང་རྒྱལ་གྱི་བྱང་ཆུབ་ཏུ་བགྲོད་པ་ཡིན་ལ། དབྱེ་ན་སྔ་མ་ལྟར་ལྔའོ། ། བགྲོད་ཚུལ་ནི་བསེ་རུ་ལྟ་བུས་ཐར་ཆའི་གནས་སྐབས་སྐྱེ་བ་གཅིག་གིས་ཐོགས་པའི་ས་མན་ཆད་དུ། ཚོགས་བསགས་ནས་སྲིད་པ་ཐ་མ་པའི་དུས་སུ་དྲོད་ནས་བཟུང་སྟེ། ཟད་པ་དང་མི་སྐྱེ་བ་ཤེས་པའི་བར་སྟན་ཐོག་གཅིག་ལ་སྔོན་དུ་བྱེད་དོ། ། མཛོད་ལས།
བསམ་གཏན་ཐར་ཆ་གཅིག་ལ་ཀུན། ། ཞེས་པ་ལྟར་རོ། ། ཚོགས་སྤྱོད་ཆེ་ཆུང་གཉིས་ལས། ཆེན་པོས་ནི་སྐྱེ་བ་གཅིག་གིས་ཐོགས་པའི་དུས་སུ། བཟོད་འབྲིང་མན་རྫོགས་པར་བྱས་ནས་སྲིད་པ་ཐ་མ་པའི་དུས་སུ། བཟོད་ཆེན་ནས་བཟུང་སྟེ་ལམ་ལྷག་མ་རྣམས་སྔོན་དུ་བྱས་ནས། དགྲ་བཅོམ་པའི་འབྲས་བུ་ཐོབ་པའོ། ། ཆུང་ངུས་ནི་སྐྱེ་བ་གཅིག་གིས་ཐོགས་པའི་ས་མན་དུ། རྒྱུན་ཞུགས་དང་ཕྱིར་འོང་གི་འབྲས་བུ་ཐོབ་པར་བྱས་ནས། སྲིད་པ་ཐ་མ་པའི་དུས་སུ།
ལྷག་མ་རྣམས་སྔོན་དུ་བྱས་ནས་དགྲ་བཅོམ་ཐོབ་པར་བྱེད། ཕྱིར་མི་འོང་སྔོན་འགྲོ་ནི་མི་སྲིད་དེ། སྐྱེ་བ་གཅིག་གིས་ཐོགས་པའི་དུས་སུ་ཕྱིར་མི་འོང་ཐོབ་ནས། ཚེ་ཕྱི་མ་འདོད་ཁམས་སུ་སྐྱེ་མི་སྲིད་པའི་ཕྱིར་དང༌། རང་རྒྱལ་ནི་འདོད་པའི་རྟེན་ཅན་དུ་ངེས་པའི་ཕྱིར། ཚོགས་སྤྱོད་གཉིས་ལ་བསེ་རུ་ལྟར། ལྷག་མ་སྟན་ཐོག་གཅིག་ལ་སྔོན་དུ་བྱེད་པའི་རྣམ་གཞག་ནི་མི་སྣང་ངོ༌། ། གསུམ་པ་ལ་གསུམ་ལས། རང་གི་ནི་གཞན་དོན་དུ་བྱང་ཆུབ་ཐོབ་འདོད་ཀྱི་མ་ཆགས་པའི་དགེ་རྩ། དབྱེ་བ་ནི་ཉན་ཐོས་ཀྱི་སྐབས་སུ་བསྟན་པ་ལྟར་རོ། །
བསམ་པ་ནི། གཞན་དོན་དུ་བྱང་ཆུབ་ཏུ་སེམས་སྐྱེད་དོ་ཞེས་པ་ལྟར་རོ། ། ལམ་བགྲོད་ཚུལ་ནི། ཐར་ཆ་མན་དུ་བསྐལ་པ་གྲངས་མེད་གསུམ་དུ་ཚོགས་བསགས་ནས། བསེ་རུ་ལྟ་བུ་དང་མཚུངས་པར་སྲིད་པ་ཐ་མ་པའི་དུས་སུ། བསམ་གཏན་རབ་མཐའ་ལ་བརྟེན་ནས། དྲོད་ནས་བཟུང་སྟེ་མི་སྐྱེ་བ་ཤེས་པའི་བར་སྟན་ཐོག་གཅིག་ལ་མངོན་དུ་བྱེད་དོ། ། མཛོད་ལས། སྟོན་དང་བསེ་རུ་ལྟ་བུའི་བར། ། བསམ་གཏན་མཐར་རྟེན་གཅིག་ཀུན་ཏུ། །
ཞེས་པ་ལྟར་རོ། ། ལམ་བགྲོད་ཚུལ་ནི་བསྟན་ཟིན་ཏོ། ། གསུམ་པ་འབྲས་བུའི་རྣམ་གཞག་ལ། རྟེན་གྱི་གང་ཟག་དང༌། ཐོབ་བྱའི་འབྲས་བུ་དང༌། ཡོན་ཏན་གྱི་རབ་དབྱེའོ། ། དང་པོ་ནི། དབང་པོའི་སྒོ་ནས་དགྲ་བཅོམ་པ་དྲུག་སྟེ། ཡོངས་སུ་ཉམས་པའི་ཆོས་ཅན། འཆི་བར་སེམས་པས་རྗེས་སུ་བསྲུང་བ་སའི་ཆོས་ཅན།
གནས་པ་ལས་མི་སྐྱོད་པ། རྟོགས་པའི་སྐལ་བ་ཅན། མི་གཡོ་བའི་ཆོས་ཅན་ནོ། ། ཏིང་ངེ་འཛིན་ལ་ཇི་ལྟ་བུའི་ཚུལ་གྱི་སྒོ་ནས། དུས་སྦྱོར་དང༌། དུས་མི་སྦྱོར་གྱི་དགྲ་བཅོམ་གཉིས་སོ། ། རྣམ་པར་གྲོལ་བ་ཐོབ་ཚུལ་གྱི་སྒོ་ནས་ཤེས་རབ་ཀྱི་སྟོབས་ཀྱིས་རྣམ་པར་གྲོལ་ཚུལ་དང༌། གཉིས་ཀའི་ཆ་ལས་རྣམ་གྲོལ་ལོ། ། གཉིས་པ་ནི། ལྷག་དང་ལྷག་མེད་ཀྱི་མྱང་འདས་གཉིས་ལས།
དང་པོ་ནི། ཉོན་མོངས་པ་སྤངས་ལ། སྡུག་བསྔལ་གྱི་ཕུང་པོའི་ལྷག་མ་དང་བཅས་པའི་རྒྱུད་ཀྱི་སོ་སོར་བརྟགས་འགོག་རྟེན་གྱི་གང་ཟག་ལ་སྡུག་བསྔལ་གྱི་ཕུང་པོའི་ལྷག་མ་ཡོད་པས་ལྷག་བཅས་ཞེས་བརྗོད་དོ། ། ཟག་མེད་ཀྱི་མྱང་འདས་ནི། དགྲ་བཅོམ་པ་སྐུ་ཚེའི་འདུ་བྱེད་བཏང་བའི་འོག་རོལ་གྱི་སོ་སོར་བརྟགས་འགོག ལས་ཀྱི་ལྷག་མ་ཙམ་ཡང་བོར་བའི་ཕྱིར་ལྷག་མེད་ཅེས་བྱའོ། ། གཉིས་ཀ་ཡང་ཆུའི་ཆུ་ལོན་གྱིས་ཆུའི་རྒྱུན་འགོག་པའི་ཕྱིར་རྫས་སུ་གྲུབ་པར་འདོད་དོ། ། ཟག་མེད་ཀྱི་ཤེས་རབ་ཀྱིས་བདེན་བཞིའི་གནས་ཚུལ་ལ། སོ་སོར་བརྟགས་པའི་སྟོབས་ཀྱི་ཐོབ་པས་སོ་སོར་བརྟགས་འགོག་སྟེ། བར་གྱི་ཚིག་མངོན་པར་བྱས་སོ། །
གསུམ་པ་ལ། ཉན་ཐོས་ཀྱི་ཡོན་ཏན། རང་རྒྱལ་གྱི་ཡོན་ཏན། བྱང་སེམས་ཀྱི་ཡོན་ཏན། སངས་རྒྱས་ཀྱི་ཡོན་ཏན་ནོ། ། དང་པོ་ལ། ཉན་ཐོས་ཀྱི་མི་སློབ་པ་ཐམས་ཅད་ལ་ཡོད་པའི་ཡོན་ཏན་དང༌། མི་སློབ་པ་འགའ་ཞིག་ལ་ཡོད་པའི་ཡོན་ཏན་དང༌། མི་གཡོ་བའི་ཆོས་ཅན་ལ་ཡོད་པའི་ཡོན་ཏན་དང་གསུམ་ཀ། དང་པོ་ནི།
ཉན་ཐོས་མི་སློབ་པ་ཐམས་ཅད་ཀྱང༌། མདོ་ལས་བསྟན་པའི་ཟག་པ་ཟད་པ་སོགས་ཀྱི་ཡོན་ཏན་བཅོ་ལྔ་དང༌། མི་སློབ་པའི་ཆོས་བཅུ་དང་ལྡན་ནོ། ། བཅུ་ནི་མི་སློབ་པའི་རྒྱུད་ཀྱི་འཕགས་ལམ་ཡན་ལག་བརྒྱད་དང༌། ཡང་དག་པའི་ཤེས་པ་དང༌། རྣམ་གྲོལ་ལོ། ། དང་པོ་ནི། ཟད་པ་ཤེས་པ་ཡིན་ནོ། ། རྣམ་གྲོལ་ལ་གཉིས་ཏེ། འདུ་བྱས་དང་འདུས་མ་བྱས་སོ། །
དང་པོ་ནི། མི་སློབ་པའི་མོས་པ་རྣམ་གྲོལ་ཡིན་ལ། གཉིས་པ་ནི། སྤངས་པ་འདུས་མ་བྱས་སོ། ། ཡན་ལག་ཏུ་བགྲང་བ་ནི་རྣམ་གྲོལ་འདུས་བྱས་ཡིན་ཏེ། འདུས་བྱས་ཡན་ལག་ཏུ་བཞག་ཏུ་མི་རུང་བའི་ཕྱིར་ཞེས་བརྗོད་དོ། ། མཛོད་ལས། ཉོན་མོངས་བཅོམ་པས་འདུས་མ་བྱས། ། མོས་པ་ཡན་ལག་འདུས་བྱས་ནི། ། ཡིན་ན་དེ་ཉིད་རྣམ་གྲོལ་གཉིས། །
བྱང་ཆུབ་ཇི་སྐད་བཤད་ཅེས་པའོ། ། ཉན་ཐོས་མི་སློབ་པ་འགའ་ཞིག་ནི། རིག་པ་རྣམ་པ་གསུམ་དང༌། མངོན་པར་ཤེས་པ་དྲུག་དང་ཡང་ལྡན་ནོ། ། དེ་ལ་རིག་པ་གསུམ་ནི། མི་སློབ་པའི་སྔོན་གྱི་གནས་རྗེས་སུ་དྲན་པ་དང༌། འཆི་འཕོ་བ་དང་སྐྱེ་བ་ཤེས་པ། ཟག་པ་ཟད་པའི་མངོན་ཤེས་སོ། ། འདི་གསུམ་སློབ་པ་ལ་ཡང་ཡོད་པ་མ་ཡིན་ནམ། ཅིའི་ཕྱིར་སློབ་པ་ལ་རིག་པ་གསུམ་མི་འདོད་ཅེ་ན།
སེམས་རྒྱུད་མ་རིག་པས་བཅིངས་པའི་ཕྱིར། སློབ་པ་ལ་རིག་པ་གསུམ་མ་བཞག་གོ ། མཛོད་ལས། སློབ་ལ་འདོད་དེ་མ་རིག་དང༌། ། བཅས་རྒྱུད་ཕྱིར་ནི་རིག་མ་བཤད། ། ཅེས་སོ། ། མངོན་པར་ཤེས་པ་དྲུག་ནི། མཛོད་ལས། རྫུ་འཕྲུལ་རྣ་བ་ཡིད་དང་ནི། ། སྔོན་ཚེ་འཆི་འཕོ་སྐྱེ་བ་དང༌། །
ཟད་ཤེས་སྔོན་དུ་བྱས་པ་ཡི། ། མདོ་སྡེས་རྣམ་དྲུག་རྣམ་གྲོལ་བློ། ། ཞེས་པ་ལྟར་རོ། ། འདི་དག་དགྲ་བཅོམ་པ་ཐམས་ཅད་ལ་ཡོད་པ་མ་ཡིན་ནམ་ཞེ་ན། ཤེས་རབ་ཀྱི་རྣམ་གྲོལ་ལ་མ་ངེས་སོ། ། དང་པོ་ལྔ་མེད་དེ། བསམ་གཏན་གྱི་དངོས་གཞི་མངོན་གྱུར་དུ་མེད་པའི་ཕྱིར་དང༌། དང་པོ་ལྔ་ནི་བསམ་གཏན་གྱི་དངོས་གཞི་ལ་བརྟེན་དགོས་པའི་ཕྱིར། མཛོད་ལས། ལྔ་ནི་བསམ་གཏན་གཞི་དག་ན། །
ཅེས་པའོ། ། འགའ་ཞིག་བསམ་གཏན་གྱི་དངོས་གཞི་མ་ཐོབ་ཅེས་སྨྲ་བ་ནི་མི་འཐད་དེ། ཁམས་བྲལ་ལ་འདོད་ཆགས་དང་བྲལ་བ་ན་ས་དེའི་ཐོབ་པ་རྒྱུད་ལ་སྐྱེ་དགོས་པའི་ཕྱིར་རོ། ། མཛོད་ལས། དག་པ་འདོད་ཆགས་བྲལ་བས་ཐོབ། ། ཅེས་པ་ལྟར་རོ། ། ཟག་ཟད་ཀྱི་མངོན་ཤེས་འཕགས་པ་ཐམས་ཅད་ལ་ཡོད་དེ། ཁམས་གསུམ་ལས་ངེས་པར་འབྱུང་བའི་ཐབས་སྔོན་དུ་རིག་པ་མེད་པར་འཕགས་པ་ཐོབ་པ་མི་འཐད་པའི་ཕྱིར་དང༌། དེ་ཉིད་ལ་ཟག་ཟད་མངོན་སུམ་དུ་འཇོག་དགོས་པའི་ཕྱིར། འགའ་ཞིག་ཟག་པ་ཟད་པ་ཁོ་ན་ལ་ངོས་བཟུང་ནས།
སློབ་པ་ཁོ་ན་ཡོད་པར་སྨྲ་བ་ནི་མི་འཐད་དེ། མཛོད་ལས། སློབ་ལ་འདོད་དེ། ཞེས་པ་དང༌། གསེར་གླིང་པས། མདོ་ཁུངས་སུ་མཛད་ནས་བྱང་སེམས་འཕགས་པ་ཐམས་ཅད་ལ་ཡོད་པར་བཤད་པའི་ཕྱིར་རོ། ། རྫུ་འཕྲུལ་གྱི་མངོན་ཤེས་དང༌། གཞན་སེམས་ཤེས་པ་དང༌། ཟག་ཟད་མངོན་ཤེས་གསུམ་ལ་རིམ་པ་ལྟར། སྐུ་རྫུ་འཕྲུལ་གྱི་ཆོ་འཕྲུལ་དང༌།
ཐུགས་ཀུན་བརྗོད་པའི་ཆོ་འཕྲུལ་དང༌། གསུང་རྗེས་སུ་བསྟན་པའི་ཆོ་འཕྲུལ་ཞེས་ཆོ་འཕྲུལ་གསུམ་ཡང་དེ་གསུམ་ལ་བཤད་དོ། ། མཛོད་ལས། དང་པོ་གསུམ་ལ་དྲུག་པ་ནི། ། ཆོ་འཕྲུལ་རྣམས་ཡིན་བསྟན་པ་མཆོག ། ཅེས་སོ། ། མི་གཡོ་བའི་ཆོས་ཅན་ལ་ཉོན་མོངས་པ་མེད་པ་དང༌། སྨོན་ནས་ཤེས་པ་དང༌། སོ་སོ་ཡང་དག་རིག་པ་བཞི་དང་ལྡན་ནོ། ། མཛོད་ལས།
ཉོན་མོངས་མེད་དང་སྨོན་ནས་ཤེས། ། སོ་སོ་ཡང་དག་རིག་མངོན་སོགས། ། ཉོན་མོངས་མེད་པ་ཀུན་རྫོབ་ཤེས། ། ཞེས་སོ། ། གཉིས་པ་རང་རྒྱལ་གྱི་ཡོན་ཏན་ནི། ཡོན་ཏན་ཕལ་ཆེར་ཉན་ཐོས་ཀྱི་སྐབས་སུ་བཤད་པ་འདྲ་ཞིང༌། ཁྱད་པར་ནི་རྫོགས་པའི་སངས་རྒྱས་མ་བྱོན་པ་དང༌། ཉན་ཐོས་རྣམས་ཀྱང་ཡོངས་སུ་ཟད་པའི་གནས་སྐབས་ན། སྲིད་པ་མཐའ་མ་པའི་དུས་སུ་སློབ་དཔོན་གཞན་ལ་ལྟོས་པ་མེད་པར་རང་བྱང་ཆུབ་ཐོབ་པར་བྱེད་དོ། ། འདི་ལ་རང་དོན་ལ་གནས་པ་དང༌།
གཞན་དོན་ལ་འཇུག་པ་གཉིས་ལས། དང་པོ་ལ། སྐུ་ཡི་གནས་པ་བསེ་རུ་ལྟར་གཅིག་པོར་གནས་ཤིང༌། ཚོགས་སྤྱོད་དུ་མ་ལྷན་ཅིག་ཏུ་གནས་པ། གཉིས་ཀ་ཡང་གསུང་གི་གནས་པ་གཞན་ལ་སྨྲ་བ་དཔྱད་ཅིང༌། ཐུགས་ཀྱི་གནས་པ་རྣམ་ཐར་སྒོ་གསུམ་གྱི་ཏིང་ངེ་འཛིན་ལ་གནས་པའོ། ། གཉིས་པ་ནི། ངག་གི་སྒྲ་མེད་པར་ལུས་ཀྱི་རྣམ་འགྱུར་ལ་བརྟེན་ནས། མངོན་མཐོ་དང་ངེས་ལེགས་གནས་ལས་བརྩམས་པའི་ཆོས་ཕ་རོལ་པོའི་སེམས་རྒྱུད་ལ་གསལ་བར་བྱེད་དོ། ། གསུམ་པ་བྱང་སེམས་ཀྱི་ཡོན་ཏན་ལ།
སྤངས་རྟོགས་གཉིས་ལས། དང་པོ་སྤངས་པའི་ཡོན་ཏན་ནི། ཉོན་མོངས་པ་ཅན་དང༌། ཉོན་མོངས་པ་མ་ཡིན་པའི་སྒྲིབ་པ་གཉིས་པོ་རང་རྒྱུད་ལ་བྲལ་བའི་ཚུལ་གྱིས་བཅོས་ཏེ། སྒྲིབ་པ་ཐམས་ཅད་ཀྱིས་ཐོབ་པ་དང་མིང་འདོགས་པའི་ཡོན་ཏན་མ་ཡིན་པར། ཉན་རང་གཉིས་ཀྱིས་ཉོན་མོངས་པ་ཅན་གྱི་ཐོབ་པ་སྤྱོད་པ་པོའི་སྤངས་པ་ཐོབ་པ་ཡིན་ལ། ཉོན་མོངས་པ་ཅན་མ་ཡིན་པའི་ཐོབ་པ་གཅོད་པ་ནི་མ་ཡིན་ནོ། ། འདུན་པའི་འདོད་ཆགས་དང་བྲལ་བའི་ཚུལ་གྱིས་སྤངས་པར་འཇོག་དོན་ཏེ། རྒྱལ་སྲས་མ་ལས། ཉན་ཐོས་དང་རང་རྒྱལ་རྣམས་ཀྱིས་ཀྱང༌།
ཉོན་མོངས་པ་ཅན་མ་ཡིན་པའི་མི་ཤེས་པ་སྤངས་པར་བཤད་པའི་དགོངས་པ་ཡང་དེ་ཉིད་དུ་བཟུང་ངོ༌། ། གཉིས་པ་རྟོགས་པའི་ཡོན་ཏན་ལ། ཐུན་མོང་དང་ཐུན་མོང་མ་ཡིན་པ་གཉིས། དང་པོ་ནི། ཉན་རང་ལ་བཤད་པའི་ཡོན་ཏན་དེ་དག་ཡོན་ཏན་ཡར་ལྡན་གྱི་ཚུལ་གྱིས་ལྡན་པ་ཡིན་ལ། ཐུན་མོང་མ་ཡིན་པ་ལ་མཁྱེན་བརྩེ་གཉིས་ལས། དང་པོ་ནི། མ་འོངས་པའི་ཡོན་ཏན་བཅོ་བརྒྱད་བརྙེས་པ་ཡིན་པའི་ཕྱིར། བཅོ་བརྒྱད་ནི། སྟོབས་བཅུ་དང༌།
མི་འཇིགས་པ་བཞི་དང༌། མ་འདྲེས་པའི་དྲན་པ་གསུམ་སྟེ་གསུམ་དང༌། ཐུགས་རྗེ་ཆེན་པོ་སྟེ་བཅོ་བརྒྱད་དོ། ། ཁ་ཅིག་ན་རེ། སྙིང་རྗེ་ཆེན་པོ་ཉན་ཐོས་ཆེན་པོ་དང༌། རང་རྒྱལ་ལ་མེད་པར་འདོད་པ་ནི་མི་འཐད་དེ། ཐུགས་རྗེ་ཆེན་པོ་དང༌། སྙིང་རྗེ་ཆེན་པོའི་ཁྱད་པར་སྟོན་པ་ན། སྙིང་རྗེ་ཆེན་པོ་ནི་ཉན་ཐོས་ལའང་ཡོད་ལ། ཐུགས་རྗེ་ཆེན་པོ་ནི་སངས་རྒྱས་ཁོ་ན་ལ་ཡོད་ཅེས་སོ། །
ཐུགས་རྗེ་ཆེན་པོའི་ངོ་བོ། རིགས་ཅན་གསུམ་ཀས་ཇི་ལྟ་བ་རྟོགས་པ་ལ་ཁྱད་པར་མེད་དེ། གསུམ་ཀས་ཀྱང་གང་ཟག་གི་བདག་མེད་རྟོགས་པ་ལས་གཞན་མེད་པ་དང༌། ཆོས་ཀྱི་བདག་མེད་རྟོགས་པ་ཞེས་ཁས་མི་ལེན་པའི་ཕྱིར་རོ། ། དེ་ཉིད་ཀྱིས་ནི་ཉན་རང་གཉིས་ཉོན་མོངས་པའི་སྒྲིབ་པ་ཙམ་སྤངས་པར་མཚུངས་ཤིང༌། སྤངས་པའི་ཁྱད་གཞན་མེད་དོ། ། གཅིག་པ་སངས་རྒྱས་ཀྱི་ཡོན་ཏན་ལ། ཉོན་མོངས་པ་ཅན་མ་ཡིན་པའི་མི་ཤེས་པ་ཡང་བྲལ་བའི་ཚུལ་གྱིས་བཅོམ་པས་སྤངས་པ་ལྷག་པའོ། ། ཇི་སྙེད་པ་མཁྱེན་པ་ལ་ཁྱད་པར་ཡོད་དེ། མཛོད་ལས།
ཉན་ཐོས་མཐོང་བའི་སྐད་ཅིག་གཉིས། ། རིག་སྟེ་བསེ་རུ་ལྟ་བུས་གསུམ། ། སངས་རྒྱས་སྦྱོར་བ་མེད་པ་ཀུན། ། ཞེས་དང༌། དགྲ་བཅོམ་བསེ་རུ་སྟོན་རྣམས་ཀྱིས། ། སྟོང་གཉིས་གསུམ་དང་གྲངས་མེད་མཐོང༌། ། ཞེས་པ་ལྟར་རོ། ། རིགས་དང་ལྡན་པའི་གང་ཟག་རྣམ་གསུམ་གྱིས། ། ཐོས་དང་བསམ་པས་བླང་དོར་ལེགས་རྟོགས་ནས། ། གཞི་དང་མཐུན་པར་བདག་མེད་སྒོམ་པ་ལས། །
རང་གི་བྱང་ཆུབ་གནས་སུ་བགྲོད་པར་གྱུར། ། བསྡུ་བའི་ཚིགས་བཅད་དོ། ། བྱེ་བྲག་སྨྲ་བའི་ལུགས་ཀྱི་གཞི་ལམ་འབྲས་གསུམ་བསྟན་པའི་ལེའུ་སྟེ་དང་པོའོ།། ༈ །གཉིས་པ་མདོ་སྡེ་པའི་གྲུབ་མཐའ་གཏན་ལ་དབབ་པའོ། ། གཞི་དང༌། ལམ་དང༌། འབྲས་བུ་གསུམ་ལས། གཞི་ལ་ཕུང་ཁམས་སྐྱེད་མཆེད་དེ། ཕལ་ཆེར་སྔ་མ་དང་མཐུན་ལ། ཁྱད་པར་ནི།
ཐུགས་རྗེས་གཞི་ལྔ་ལས། གཟིགས་པའི་གཞི་ལ་བྱེ་བྲག་པས་ཕྱོགས་དང་དབྱིབས་གཉིས་ཀ་རྫས་ཡོད་དུ་འདོད་ཅིང༌། བྱེ་བྲག་སྨྲ་བས། དབྱེ་བས་རྫས་ཡོད་ཡིན་ཞིང༌། ཕྱོགས་ནི་རྫས་སུ་མ་གྲུབ་སྟེ། ཤར་ཕྱོགས་སུ་འདོད་པ་སྤངས། ཡུལ་འགའ་ཞིག་ཏུ་ཕྱིན་པའི་ཚེ་ནུབ་ཕྱོགས་སུ་འགྱུར་ལ་ནུབ་ཕྱོགས་སུ་འདོད་པ་ཡང་ཡུལ་འགའ་ཞིག་ཏུ་ཕྱིན་པའི་ཚེ་ཤར་ཕྱོགས་སུ་འགྱུར་བའི་ཕྱིར། དེ་དང་དེར་རྟོག་པས་བཏགས་པ་ཙམ་དུ་ཟད་དོ་ཞེས་འདོད་ལ། མདོ་སྡེ་པ་ནི། དབྱིབས་ཀྱི་ཡང་རྫས་སུ་མེད་དེ།
དཔེར་ན་ཚར་གནོན་གྱི་དབྱིབས་ཕང་གི་དབྱིབས་ལ་ལྟོས་ཏེ་རིང་པོའི་བློ་སྐྱེས་ལ། མདུང་ཤིང་གི་དབྱིབས་ལ་ལྟོས་ཏེ་ཐུང་ངུའི་བློ་སྐྱེ་བའི་ཕྱིར། ཟླ་བོ་གཞན་དང་ཕྲད་པ་ན་དེར་འཛིན་གྱི་བློ་འདོར་བས་རང་སྐྱ་ཐུབ་པའི་རྫས་ཡོད་དུ་མི་འཐད་ཅིང༌། གྲུ་བཞི་ལ་སོགས་པ་ཡང་ཁོག་གི་རྡུལ་གྱི་བཀོད་པ་ཙམ་ཡིན་ཏེ། ཁོག་གི་རྡུལ་ཕྱོགས་བཞིར་བཀོད་པ་ལས་གྲུ་བཞི་དང་ཟླུམ་པོའི་ཐ་སྙད་བྱེད་པའི་ཕྱིར། གཞན་ཡང་དབྱིབས་གཟུགས་ཅན་རྫས་གྲུབ་ཡིན་ཏེ། རྡུལ་ཕྲ་རབ་ལ་མེད་པའི་ཕྱིར་ཏེ། མིག་གི་ཡུལ་ཡིན་པའི་ཕྱིར་ཏེ། མིག་གིས་མཐོང་བ་ན་རིང་པོ་སོགས་ཀྱི་བློ་སྐྱེ་དོན་ཡིན་པའི་ཕྱིར། ཞེ་ན།
འོ་ན་ལུས་ཀྱི་དབང་པོའི་ཡུལ་དུ་ཡང་འགྱུར་ཏེ་ལག་པས་རེག་པ་ན་རིང་པོ་སོགས་ཀྱི་བློ་སྐྱེ་བའི་ཕྱིར། འདོད་ན་སྐྱེ་མཆེད་གཅིག་དབང་པོ་རིགས་མི་མཐུན་གཉིས་ཀྱི་བཟུང་ཡུལ་དུ་འགྱུར་བས། དབང་པོ་ལྔ་དང་ཡུལ་ལྔ་ཡུལ་ཅན་སོ་སོར་ངེས་པ་མ་ཡིན་པར་འགྱུར་ཞིང༌། ལོང་བས་ཀྱང་གཟུགས་ཀྱི་སྐྱེ་མཆེད་བཟུང་ཡུལ་དུ་བྱེད་ནུས་པ་ཉིད་དུ་འགྱུར་རོ། ། བྱེ་བྲག་སྨྲ་བས་འབྱུང་འགྱུར་རེ་རེ་ཡང་འབྱུང་བ་བཞི་ལས་སྐྱེ་བར་འདོད་ལ། མདོ་སྡེ་པས། འབྱུང་བཞི་གང་ཡང་རུང་བ་ལ་མི་འཁྲུལ་བ་ཡིན་གྱི་ཐམས་ཅད་མངོན་སུམ་ཡོད་པ་ལས་སྐྱེ་བ་མེད་ཅིང་གང་མངོན་དུ་གྱུར་བའི་ལྷག་མ་རྣམས་ནི་ས་བོན་གྱི་ཚུལ་གྱིས་མེད་དོ་ཞེས་འདོད་དོ། ། སེམས་བྱུང་གི་གཞི་རྣམས་ལ། བྱེ་བྲག་སྨྲ་བས་ཡུལ་འཛིན་པའི་ཚེ་རྣམ་མེད་ཐུག་འཕྲད་ཀྱི་ཚུལ་དུ་འཛིན་པར་འདོད་ལ། དེ་ནི་མི་འཐད་དེ།
སེམས་ཀྱིས་ཡུལ་གཟུང་ངོ་སྙམ་པའི་རྣམ་པ་ཁས་མི་ལེན་ན། མིག་ཤེས་ཀྱིས་གཟུགས་རྟོགས་ཀྱི་སྒྲ་མི་རྟོགས་པའི་ཁྱད་པར་གང་གིས་རྣམ་པར་འབྱེད། གཟུགས་ལ་ལྟོས་ཏེ་རིག་པ་ཡོད་པའི་ཕྱིར་ཞེ་ན། འོ་ན་སྒྲ་སོགས་གཞན་ཡང་རྟོགས་པར་འགྱུར་ཏེ། ཡུལ་གང་ལ་ལྟོས་ཀྱང་མྱོང་རིག་གི་ངོ་བོ་མི་འདོད་པའི་ཕྱིར། གལ་ཏེ་མེད་པར་འདོད་ན། ཡུལ་གཞན་རྣམས་ལ་ལྟོས་ཏེ་དངོས་པོ་རང་གི་ངོ་བོ་འདོར་བར་འགྱུར་ཏེ། བེམ་རིག་གང་གི་ཡང་མ་ཡིན་པར་མི་འཛིན་པའོ། ། དེས་ན་གཟུགས་སོགས་ཡུལ་རྟོགས་པའི་རྣམ་པ་ཁས་ལེན་དགོས་ཏེ། གཟུགས་སོགས་ཡུལ་རྟོགས་མ་རྟོགས་ཀྱི་བྱེད་ན།
ཡུལ་གྱི་རྣམ་པ་ཤར་མ་ཤར་གྱིས་འབྱེད་དགོས་པའི་ཕྱིར་རོ། ། བྱེ་བྲག་སྨྲ་བས་རྣམ་པ་ཙམ་མི་འདོད་པ་ནི་མ་ཡིན་ཏེ། སེམས་སེམས་བྱུང་དམིགས་རྣམ་སོགས་མཚུངས་པ་ལྔ་མཚུངས་པར་འདོད་པའི་ཕྱིར་དང༌། རྣམ་པ་མ་རིག་ལ་སོགས་བཅུ་དྲུག་ཀྱང་ཁས་ལེན་པའི་ཕྱིར་རོ། ། འོན་ཀྱང་ཕྱི་དོན་གྱིས་ཡུལ་ཅན་ཤེས་པ་ལ་གཏད་པའི་དོན་དང་འདྲ་བའི་རྣམ་པ་མི་འདོད་པས་འགོག་པ་ཡིན་ནོ། ། ལྡན་མིན་འདུ་བྱེད་ཀྱང་བཏགས་ཡོད་དུ་འདོད་ཀྱི་རྫས་ཡོད་དུ་མི་འདོད་དེ། དཔེར་ན་འགོག་པའི་སྙོམས་འཇུག་ལྟ་བུ་ལུས་ཀྱི་གནས་སྐབས་ལ་བཏགས་པ་ཙམ་ཡིན་གྱི་རྫས་ཀྱི་དངོས་པོ་འདི་ཡིན་ནོ་ཞེས་བསྟན་དུ་མེད་དེ། འགོག་པའི་སྙོམས་འཇུག་ལུས་མ་ཡིན། དེ་ནི་རྣམ་སྨིན་སྐྱེས་ལུང་མ་བསྟན་ཡིན་ལ། འགོག་སྙོམས་དགེ་བ་ཡིན་པའི་ཕྱིར།
སེམས་སེམས་བྱུང་གང་ཡང་མ་ཡིན་ཏེ། སེམས་ལ་རྣམ་ཤེས་ཚོགས་དྲུག་ལས་མི་འདོད་ཅིང༌། ཚོགས་དྲུག་འཁོར་བཅས་བཀག་པའི་ཕྱིར་དང༌། དེ་ལས་གཞན་པའི་དངོས་པོ་ཡིན་པ་ཡང་རིགས་པས་ཁེགས་སོ། ། འདུས་མ་བྱས་ཀྱི་གཞི་ལ། བྱེ་བྲག་སྨྲ་བས། ནམ་མཁའ་དང་འགོག་པ་གཉིས་རྫས་སུ་གྲུབ་པར་མི་འཐད་དེ་འདུས་མ་བྱས་པའི་དངོས་པོ་མི་འཐད་པའི་ཕྱིར་ཏེ། དངོས་པོ་ནི་དོན་བྱེད་ནུས་པའི་མཚན་ཉིད་ཅན་ཡིན་པའི་ཕྱིར། འགའ་ཞིག་ནི་གྲུབ་མཐའ་དང་ཐེག་པ་ནི་དོན་གཅིག་པར་ཡིན་པ་ཐོགས་མེད་ཀྱི་ས་སྡེ་གཉིས་དང༌། ཀུན་ལས་བཏུས་ལས་གསུངས་ཤིང་ཐེག་པ་ཐུན་མོང་གི་རྣམ་གཞག་ཀྱང་གྲུབ་མཐའ་ཐུན་མོང་བ་ཡིན་པས་ན།
ཉན་ཐོས་ཀྱི་བར་བཤད་པའི་རིགས་རྣམས་མདོ་སྡེའི་ལུགས་ཁས་ལེན་ནོ་འཆད་དོ། ། འདི་ནི་མ་རྟོགས་པ་ཁོ་ན་སྟེ་འདི་ནི་གང་ཟག་རང་རང་གི་ལུང་རིགས་ཀྱིས་དཔྱད་ནས་ཤེས་རབ་ཀྱིས་རྙེད་པའི་དོན་རྟོགས་པ་ལྟ་བའི་ཆས་བསྡུས་པ་ཡིན་ལ། ཐེག་པ་ལ་ནི་རང་རང་གི་ལྟ་སྒོམ་སྤྱོད་འབྲས་གསུམ་ཀ་དགོས་ཤིང༌། བཅོམ་ལྡན་འདས་ཀྱིས་ཐེག་པ་གསུམ་གྱི་རྣམ་གཞག་༼མདོ་ལས་༽གསུངས་པའི་རྗེས་སུ་འབྲངས་ནས། གྲུབ་མཐའ་སྨྲ་བ་བཞི་པོ་ཡང་རང་རང་གི་གཞུང་ལུགས་རྣམས་སུ་ཐེག་པ་གསུམ་གྱི་རྣམ་གཞག་བྱེད་ཀྱང༌། གྲུབ་མཐའ་བཞི་ཀའི་ཐུན་མོང་གི་རྣམ་གཞག་མ་ཡིན་ཏེ། རང་རང་གི་གྲུབ་མཐའ་ཁོ་ན་གསུང་རབ་ཀྱི་དགོངས་པ་༼ཞིང་དང་༽མི་མཐུན་པའི་གྲུབ་མཐའ་གཞན་རྣམས་གསུང་རབ་ཀྱི་དགོངས་པར་མི་འདོད་པའི་ཕྱིར་རོ། ། ཅི་སྟེ་ཉན་ཐོས་སྡེ་གཉིས་ཀྱང་རང་ལུགས་ཀྱི་ཐེག་ཆེན་འདོད་ན་ཐེག་ཆེན་བཀའ་སྒྲུབ་ཀྱི་ལུང་རིགས་ཀུན་དགོས་པ་མེད་པ་ཉིད་དུ་འགྱུར་རོ་ཞེ་ན། ཉན་ཐོས་སྡེ་གཉིས་ལ་༼གཟུང་༽ཡུལ་ལ་སོགས་པ་ངོ་བོ་ཉིད་མེད་པར་རྒྱས་པར་སྟོན་པ་རྣམས་བཀའ་མ་ཡིན་པར་འདོད་པ་ཡིན་གྱི། དེ་མ་གྲགས་པའི་ཐེག་ཆེན་མི་འགོག་པས་མི་འགལ་ལོ། །
ཉན་ཐོས་སྡེ་གཉིས་ཀས་ཀྱང༌། ཐེག་པ་གསུམ་གྱི་རྣམ་གཞག་བྱེད་པ་ཡན་སངས་རྒྱས་ཀྱི་ཐེག་པ་ཐེག་ཆེན་༼ཁོ༽ནའོ། ། འགའ་ཞིག་རྒྱལ་བའི་ཡུམ་ལ་སོགས་པ་དྲང་དོན་དུ་འདོད། ཐེག་ཆེན་ལྟར་ན་བཀར་འདོད་པར་འགྱུར་བས་ཐེག་ཆེན་བཀའ་སྒྲུབ་དོན་གཉེར་མེད་པར་ཐལ་བ་བཟློག་ཏུ་མེད་ཅིང༌། འཕགས་པ་ཐོགས་མེད་ཀྱི་བཞེད་ཚུལ་ལ། ༼ས་སྡེ་དང་༽ ་་་་་གུག་རྟགས་ནང་གི་ཡི་གེ་འདི་དག་མ་དཔེ་ལ་ཤོག་སྣེ་ནས་མི་གསལ་བ་རྣམས་འོལ་ཚོད་ཀྱིས་དཔྱད་གཞི་ཙམ་བཀོད་པ་ཡིན་པས་མཁྱེན་ལྡན་རྣམས་ཀྱིས་ཅིས་ཀྱང་དཔྱད་པར་འཚལ། མཆན། མངོན་པ་གཉིས་གསུངས་པ་ལ། དང་པོ་ནི། ཡུལ་སྣ་ཚོགས་སུ་གང་ཟག་སྣ་ཚོགས་དུས་འཐོར་བུར་གསུངས་པ་ཡིན་གྱི།
མདོ་སྡེ་དང་འདུལ་བ་ལྟར་རྒྱུན་ཆགས་གཅིག་ལ་གསུངས་པ་ནི་མེད་དོ། ། གཉིས་པ་ནི། མངོན་པའི་མདོ་སྟོང་ཕྲག་བརྒྱ་པ་ཞེས་བྱ་བ་གཅིག་རྒྱུན་ཆགས་སུ་གསུངས་སོ། ། དེ་དག་གི་གླེགས་བམ་སྤྲང་པོ་ཉི་མའི་དངོས་གྲུབ་ཀྱིས་བསྲེགས་པའི་ལྷག་མ་རྣམས་ཐུན་མོང་གི་མངོན་པའི་དོན་རྣམས་ས་སྡེ་ལྔར་བསྡུས་པ་ལ། དེ་དག་གི་ཡང་ཞེས་པའི་དོན་རྣམས་སླར་ཡང་མངོན་པ་ཀུན་ལས་བཏུས་སོ། ། ཐུན་མོང་མ་ཡིན་པའི་ཆོས་ཅན་མངོན་མཐོའི་ལྷག་མ་ཟག་མེད་རྣམས་ཀྱི་དོན་བསྡུས་པ་ནི། ཐེག་པ་ཆེན་པོ་བསྡུས་པ་ཞེས་བྱ་བའི་བསྟན་བཅོས་ཀྱི་དོན་དུ་བཀོད་དོ། ། དེ་ནས་ཐུན་མོང་གི་ཆོས་མངོན་པ་ལས་ནི། སེམས་ཙམ་རང་ལུགས་ཀྱི་ཐེག་པ་གསུམ་དེའི་རྣམ་བཞག་བཀོད་པ་ཡིན་ལ། ཐེག་བསྡུས་ལས་ནི་སེམས་ཙམ་རང་ལུགས་ཀྱི་ཐེག་པ་ཆེན་པོ་རྣམས་བཀོད་པའི་ཕྱིར་དང༌།
སྔ་མ་ལ་ཐུན་མོང་བ་དང༌། ཕྱི་མ་ལ་ཐུན་མོང་མ་ཡིན་པ་ཞེས་གྲགས་སོ། ། ཐུན་མོང་གི་དོན་ནི། རིགས་ཅན་གསུམ་ཀས་བསླབ་པར་བྱ་བའི་གནས་སྟོན་པ་ཡིན་ལ། ཐུན་མོང་མ་ཡིན་པ་ནི། ཐེག་ཆེན་ཁོ་ནས་བསླབ་པར་བྱ་བའི་གནས་སྟོན་པའི་ཕྱིར་རོ། ། མདོ་སྡེ་པ་ལ་ཡང་ལུང་གཙོ་བོར་འཛིན་པའི་མདོ་སྡེ་པ་དང༌། རིགས་པ་གཙོ་བོར་འཛིན་པའི་མདོ་སྡེ་པ་གཉིས་ཡོད་པར་མངོན་ཏེ། མདོ་སྡེ་པའི་གྲུབ་མཐའ་ལ་མངོན་པའི་སྡེ་སྣོད་ལས་འབྱུང་བ་དང༌། རིགས་པའི་གཞུང་ལུགས་ལས་འབྱུང་བའི་ཚུལ་མི་འདྲ་བ་གཉིས་མཐོང་བའི་ཕྱིར།
དེ་ལ་དང་པོ་ནི། ལུང་ལས། རྟོག་གེའི་སྤྱོད་ཡུལ་མ་ཡིན་པ། ། ཤིན་ཏུ་ཟབ་པའི་ཆོས་རྣམས་ལ། ། སྔོན་གྱི་ལུང་ཉིད་ཡོངས་བཏང་སྟེ། ། རང་ལྟ་མཆོག་ཏུ་བཟུང་མི་བྱ། ། ཞེས་པ་ལྟར་རིགས་པ་ལ་ཅུང་ཟད་འདྲིས་ཀྱང་ལུང་གཙོ་བོར་བྱེད་པ་ཉིད་དོ། ། རིགས་པ་གཙོ་བོར་བྱེད་པ་ནི། བཅོམ་ལྡན་འདས་ཀྱིས། དགེ་སློང་དག་གམ་མཁས་རྣམས་ཀྱིས། །
བསྲེགས་བཅད་བརྡར་བའི་གསེར་བཞིན་དུ། ། ལེགས་པར་བརྟགས་ལ་ང་ཡི་བཀའ། ། བླང་བར་བྱ་ཡི་གུས་ཕྱིར་མིན། ། ཞེས་པ་ལྟར་ལུང་ལ་ཅུང་ཟད་བརྟེན་ཡང༌། རིགས་པ་གཙོ་བོར་བྱེད་པས་ན་མདོ་སྡེ་པ་ཚུལ་མི་འདྲ་བ་གཉིས་ཡོད་པར་མངོན་ནོ། ། མངོན་པའི་རྗེས་སུ་འབྲང་བའི་རྗེས་གསུང་རབ་ཀྱི་ཚིག་དང་དོན་གཙོ་བོར་འབྱོར་བ་ཡིན་ལ། རིགས་པའི་རྗེས་འབྲང་གི་གྲུབ་མཐའ་རྣམས་གཙོ་བོར་འཐད་པ་སྒྲུབ་པའི་རིགས་པ་དང་མཐུན་ནོ། ། མངོན་པའི་གྲུབ་མཐའ་ཡང་རིགས་པའི་སྟོབས་ཀྱིས་རང་གི་གྲུབ་མཐའ་དང་མཐུན་པར་བགྲངས་ནས་གཅིག་ཏུ་འཆད་པར་ཟད་དོ། ། དེ་གཉིས་སོ་སོའི་བདེན་གཉིས་བསྟན་པ་ལ། མངོན་པའི་རྗེས་སུ་འབྲང་བ་རྣམས་ཀྱིས་ནི།
རྫས་ཡོད་བཞི་དང་བརྟགས་ཡོད་བཞིར་རྣམ་པར་འབྱེད་དེ། རྫས་ཡོད་དོན་བྱེད་ནུས་པ་དང༌། རང་སྐྱ་ཐུབ་པའི་རང་གི་རིགས་པས་གྲུབ་པའི་ཕྱིར། བསྟན་པའི་རྫས་ཡོད་དང་བཞིའོ། ། བརྟགས་ཡོད་ལ་ཡང་གནས་སྐབས་ལ་བརྟགས་པ་དངོས་དང༌། ཆ་ལ་བརྟགས་པ་དང༌། སྒྲོ་བཏགས་པ་དང༌། དེ་ལས་གཞན་པའི་བརྟགས་ཡོད་དང་བཞིའོ། ། དེ་ལ་རྫས་ཡོད་ཀྱི་དང་པོ་དངོས་པོ་ཐམས་ཅད་ཡིན་ལ། ཆ་ལ་བཏགས་པའི་སེམས་བྱུང་དང༌།
གནས་སྐབས་ལ་བཏགས་པའི་ལྡན་མིན་འདུ་བྱེད་རྣམས་ཀྱང་གཏོགས་ཏེ་དོན་བྱེད་ནུས་པའི་ཕྱིར་རོ། ། གཉིས་པ་ནི། བུམ་པའི་གཟུགས་ཀྱི་སྐྱེ་མཆེད་དང༌། དྲི་ལ་སོགས་པའོ། ། དེ་ཡང་ཐོག་མར་ཆོས་ཅན་གཞན་བློ་ཡུལ་དུ་བཟུང་བ་ལ་མི་ལྟོས་པར་རང་གི་མཚན་ཉིད་རང་དབང་དུ་དབང་པོའི་ཡུལ་དུ་འགྱུར་བའི་ཕྱིར་རོ། ། འདི་ནི་བརྟགས་ཡོད་བཞིར་མི་གཏོགས་སོ། ། གསུམ་པ་ནི། གྲུབ་མཐའ་རང་ལུགས་ཀྱི་རིགས་པས་དཔྱད་བཟོད་པ་སྟེ། རིགས་པས་རྣམ་པར་དཔྱད་ནས་རྙེད་པའི་དངོས་པོའི་ངོ་བོའོ། ། དཔེར་ན་རྟགས་གྲུབ་ལྟ་བུའོ། །
བཞི་པ་བརྟན་པའི་རྫས་ཡོད་ནི། སྔར་ཇི་ལྟ་བ་བཞིན་ཕྱིས་ཀྱང་གནས་པ་སྟེ། འདུས་མ་བྱས་ཐམས་ཅད་ཡིན་ནོ། ། བཏགས་ཡོད་བཞིའི་དང་པོ་ནི། ལྡན་མིན་འདུ་བྱེད་ཐམས་ཅད་ཡིན་ལ། དེ་ཡང་གནས་སྐབས་ཅན་གྱི་ཆས་རྗེས་སུ་འགྲོ་བ་ཡིན་གྱི། རིལ་པོའི་མཚན་ཉིད་རྗེས་སུ་མི་འགྲོ་སྟེ། སོར་མོའི་གནས་སྐབས་ལ་བཏགས་པའི་ཁུ་ཚུར་དང་ཐལ་མོ་བཞིན་ནོ། ། ཐལ་མོ་དང་ཁུ་ཚུར་གཉིས་ལ་སོར་མོས་ཁྱབ་ཅིང༌། སོར་མོ་ཡོད་པའི་གནས་སྐབས་སུ་ཐལ་མོ་དང་ཁུ་ཚུར་ཡོད་པར་མ་ངེས་པའི་ཕྱིར་རོ། །
གཉིས་པ་ནི། ཆ་ཅན་གྱི་ལྡོག་པའི་ཁྱད་པར་གཞན་ལ་བཏགས་པ་སྟེ། ཤེས་རབ་ཀྱི་ལྡོག་པའི་ཆ་ལ་སེམས་བྱུང་གཏི་མུག་མེད་པ་ཞེས་བརྗོད་པ་བཞིན་ནོ། ། སེམས་བྱུང་གི་བརྟགས་ཡོད་རྣམས་འདི་ཁོ་ནར་ངེས་པ་མ་ཡིན་ནོ། ། གསུམ་པ་ནི། གཞི་མེད་པར་རྟོག་པས་ཡོད་པར་སྒྲོ་བཏགས་པ་སྟེ། བདག་དང་གཙོ་བོ་ལ་སོགས་པ་བཞིན་ནོ། ། བཞི་པ་ནི། འདུས་བྱས་གཞན་གྱི་བརྟགས་ཡོད་ནི། དོན་རྫས་ཡོད་ལ་རྟོག་པས་མིང་བཏགས་པ་སྟེ་མཚོན་བྱ་ཐམས་ཅད་ཀྱང་དེར་འདུའོ། །
འོ་ན་ལྡན་མིན་འདུ་བྱེད། སེམས་བྱུང་བརྟགས་ཡོད་རྣམས་རྫས་བརྟགས་གཉིས་ཀར་ཡང་འགྱུར་ཏེ། དོན་བྱེད་ནུས་པའི་རྫས་ཡོད་ཡིན་པའི་ཕྱིར་དང༌། ཆ་དང་གནས་སྐབས་ལ་བརྟགས་ཡོད་ཡིན་པའི་ཕྱིར་ཞེ་ན། འདིར་རྫས་ཡོད་པ་རང་སྐྱ་ཐུབ་པའི་རྫས་ཡོད་ཁོ་ན་ཡིན་ལ། དེ་ལས་ལོག་པ་ནི་བརྟགས་ཡོད་ཁོ་ནར་ངེས་པས་སོ་སོར་ངེས་པ་ཁོ་ནའོ། ། རང་སྐྱ་ཐུབ་པ་ནི། སློབ་དཔོན་རྒྱལ་བའི་སྲས་ཀྱིས། དབང་པོའི་སྤྱོད་ཡུལ་དུ་གྱུར་པ་སྒྲ་ལ་མི་ལྟོས་པའི་དོན་དག་གམ། ཐོག་མར་ཆོས་གཞན་བློ་ཡུལ་དུ་བྱས་པ་ལ་མི་ལྟོས་པར།
རང་དབང་དུ་ཡོངས་སུ་འཛིན་པ་ལ་བརྗོད་ཅིང་དེ་ལས་ལོག་པ་བཏགས་བརྗོད་དུ་བཤད་དོ། ། མདོར་ན་གནས་སྐབས་ལ་བཏགས་པ་དང༌། ཆ་ལ་བཏགས་པ་ནི། གནས་སྐབས་ཅན་གྱི་དུས་ཀྱི་བྱེ་བྲག་དང༌། ཆ་ཅན་གྱི་བྱེ་བྲག་ལ་བཏགས་པའོ། ། རིགས་པ་སྨྲ་བའི་མདོ་སྡེ་པ་ནི། རྫས་བཏགས་ཀྱི་སྒྲ་འཇུག་པའི་གནས་སྐབས་མང་ཡང༌། རང་ལུགས་ཀྱི་གྲུབ་མཐའི་གཞུང་དོན་ལ། དོན་བྱེད་ནུས་པ་ལ་རྫས་དང༌། མི་ནུས་པ་ལ་བཏགས་པར་འདོད་དེ།
རིགས་པས་རྣམ་པར་དཔྱད་ན་རྫས་ནི་དངོས་པོ་ལས་གཞན་དུ་མི་འདོད་པའི་ཕྱིར། མངོན་པའི་མདོ་སྡེ་ལས། ཤེས་པ་འཁྲུལ་བའི་ཡུལ་གང་ཞིག་ཡིན་པ་ལ་ཀུན་རྫོབ་དང༌། སྐྱེ་འཕགས་ཀྱི་ཤེས་པ་མ་འཁྲུལ་བའི་ཡུལ་གྱི་འདུས་མ་བྱས་ཀྱི་ཆོས་ནི་དོན་དམ་དང༌། སྡུག་ཀུན་གཉིས་དང༌། འགོག་ལམ་དོན་དམ་འབའ་ཞིག་གོ ། རིགས་པ་སྨྲ་བས་ནི། དོན་དམ་པར་དོན་བྱེད་ནུས་པ་གང་ཡིན་པ་དོན་དམ་དང༌། དེ་ལས་གཞན་པ་ལ་ཀུན་རྫོབ་ཏུ་འདོད་པའི་ཕྱིར། དོན་དམ་དོན་བྱེད་ནུས་པ་གང༌། །
དེ་འདིར་དོན་དམ་ཡོད་པ་ཡིན། ། ཞེས་སོགས་ལྟར་རོ། ། དངོས་པོ་མ་ཡིན་པའི་དོན་དམ་མི་འཐད་དེ། ཡུལ་གྱི་གནས་ཚུལ་ལ་མེད་པའི་ཕྱིར། ཀ་བ་བུམ་པ་སོགས་བྱེ་བྲག་གྲུབ་པ་རྣམས་ལ་དངོས་པོར་འདོད་པ་ཡང་དོན་དམ་མ་ཡིན་ཏེ། ཀུན་རྫོབ་པའི་དངོས་པོ་ཙམ་ཡིན་པའི་ཕྱིར་དང༌། རྟོག་ངོའི་དངོས་པོ་ཡང་དེ་དག་ལ་འདོད་དགོས་པའི་ཕྱིར། དེ་ལ་རྟོག་ངོའི་དངོས་པོར་མི་འདོད་པས་ནི་རང་གི་བློའི་འཇུག་ཚུལ་མི་ཤེས་པར་ཟད་དོ། ། སྐྱེ་མཆེད་རིགས་མཐུན་ཚོགས་པའི་ཀ་བ་དང་བུམ་པ་ལ་སོགས་པ་ནི་རང་གི་ཡན་ལག་ཀུན་ཏུ་རྫས་བརྒྱད་འདུས་པ་ཙམ་ལ་བཏགས་པའི་ཕྱིར་གནས་ཚུལ་གྱི་དོན་དམ་པ་ནི་མ་ཡིན་ནོ། ། གཞན་དུ་ན་རང་གི་ཡན་ལག་གཟུགས་སོགས་གང་རུང་ཞིག་ཐོག་མར་བློས་བཟུང་བ་ལ་མི་ལྟོས་པར།
གཟུགས་སྒྲ་ལ་སོགས་པ་ལྟར་རང་འཛིན་གྱི་བློ་རང་དག་ཏུ་སྐྱེད་པར་འགྱུར་རོ། ། དོན་དམ་པར་རྫས་སུ་གྲུབ་པའི་ཕྱིར། རང་གི་ཡན་ལག་གཞན་ཡང༌། རང་གི་གཟུགས་སོགས་དང་རྫས་གཅིག་གམ་རྫས་ཐ་དད། གཅིག་ན་རིགས་པ་མཚུངས་པས་དྲི་དང་རྫས་གཅིག་ཏུ་འགྱུར་རོ། ། དེ་ལྟར་ན་བུམ་པའི་གཟུགས་སོགས་མཐོང་བའི་མིག་ཤེས་ཀྱི་བུམ་པ་མཐོང་བར་འགྱུར་རོ། ། བུམ་པ་མཐོང་བ་ན་དེའི་དྲི་ཡང་མཐོང་བར་འགྱུར་ཏེ། རྫས་གཅིག་ལ་རྟོག་མེད་ཤེས་པས་མཐོང་མ་མཐོང་ལ་ཆ་གཉིས་མེད་པའི་ཕྱིར། ཡན་ལག་ལས་གཞན་པའི་ལྷག་ཅན་རྫས་གྲུབ་པ་ཡོད་པར་འགྱུར་རོ། ། འཇིམ་རིལ་ལྕིད་མཉམ་བཅུ་སྲང་ལ་གཞལ་བ་ན།
ཡན་ལག་རེ་རེའི་སྲང་གྲངས་སྡོམ་པ་ལས་ལྷག་པའི་ཡན་ལག་ཅན་གྱི་རྫས་ལྷག་པོ་སྲང་གིས་གཞལ་བ་ཉིད་དུ་འགྱུར་ཏེ། ཡན་ལག་ལས་རྫས་ཡོད་པའི་ཡན་ལག་རྫས་གྲུབ་པ་ལྷག་པོ་ཡོད་པའི་ཕྱིར་རོ། ། གལ་ཏེ་སྔོན་པོའི་རྡུལ་རྣམས་ཀྱང་སྔོན་པོ་དང་རྫས་གཅིག་ན། སྔོན་པོའི་རྡུལ་ཀུན་སོ་སོ་བ་རྣམས་ཀྱང་རྫས་གཅིག་པ་ཉིད་དུ་འགྱུར་ལ། རྫས་གཞན་མ་ཡིན་ན། ཡན་ལག་གཞན་གྱི་རྫས་ཀྱང་ཡོད་པ་ཉིད་དུ་འགྱུར་རོ་ཞེ་ན། མི་འགྱུར་ཏེ། ཀ་བ་ནི་སྐྱེ་མཆེད་རིགས་མི་མཐུན་དུ་མ་ཚོགས་པ་ལ་བཏགས་པ་ཙམ་ཡིན་པའི་ཕྱིར། སྐྱེ་མཆེད་བློས་སོ་སོར་བསལ་བ་ན་ཀ་བའི་བློ་འདོར་ལ། སྔོན་པོའི་རྡུལ་བློས་སོ་སོར་བསལ་བ་ན་ཡང་རང་འཛིན་གྱི་བློ་རང་དབང་དུ་སྐྱེད་པའི་ཕྱིར་དང༌།
གཞན་ཡང་ཡན་ལག་ལས་རྫས་ཡོད་པའི་རྫས་གང་གིས་འགོག སྣང་རུང་མ་དམིགས་པས་འགོག་ཅེ་ན། བུམ་གསལ་ཀུན་ལ་ཁྱབ་པའི་བུམ་པ་རྫས་སུ་གྲུབ་པ་ལ་ཡང་རིགས་པ་དེ་དེར་མཚུངས་པ་ཡིན་ནོ། ། བུམ་གཟུགས་སོགས་དང་དངོས་པོ་རྫས་སོ་སོར་འགྱུར་རོ། ། མིག་ཤེས་ཀྱི་མཐོང་བྱའི་རྫས་དང༌། མཐོང་བྱར་འགལ་བའི་རྫས་གཉིས་སུ་གནས་པའི་ཕྱིར། གཟུགས་དང་དངོས་པོ་ཉེར་ལེན་སོ་སོ་ལས་སྐྱེ་བར་ཁས་ལེན་དགོས་པའི་ཕྱིར། གཟུགས་སོགས་སྐྱེ་མཆེད་ཀྱི་རྒྱུ་ལས་དངོས་པོ་སྐྱེ་བར་མི་རུང་བའི་ཕྱིར་དང༌། དངོས་པོའི་རྒྱུ་ཡང་གཟུགས་སོགས་ཀྱི་རྒྱུར་མི་རུང་བའི་ཕྱིར། སྐྱེ་འགག་སོ་སོར་བྱེད་པར་ཡང་འགྱུར་ཏེ།
དངོས་པོ་གྲུབ་པའི་དུས་སུ་ཡང་གཟུགས་སོགས་གྲུབ་པར་མ་ངེས་ལ། གཟུགས་སོགས་ཞིག་པས་དངོས་པོ་ཞིག་པ་ཡང་མ་ཡིན་པའི་ཕྱིར། སྐྱེ་འགག་སོ་སོར་བྱེད་པར་འདོད་ན། རྫས་གཅིག་ཏུ་འདོད་པ་ཉམས། དངོས་པོ་མ་སྐྱེས་པའི་སྔ་རོལ་དུ་དངོས་པོ་མེད་ན། སྐྱེད་མཆེད་ཀྱི་རྒྱུ་མེད་པས་རྫས་སུ་གྲུབ་པ་འགལ་ལ། ཡོད་ན། སྤྱོད་འཇུག་ལས། གལ་ཏེ་རྒྱུ་ལ་འབྲས་གནས་ན། ། ཟན་ཟ་མི་གཙང་ཟ་བར་འགྱུར། །
ཞེས་སོགས་ཀྱི་རིགས་པས་གནོད་ཅིང༌། དངོས་པོ་མེད་པའི་སྔ་རོལ་དུ་དངོས་པོ་ཡོད་ཅེས་ཁས་བླངས་འགལ་བ་སྤང་བ་མ་ཡིན་ནོ། ། བེམ་པོ་མེད་པའི་སྔ་རོལ་དུ་བེམ་པོའི་ཉེར་ལེན་མི་རུང་བའི་ཕྱིར་དང༌། ཤེས་པ་མེད་པའི་སྔ་རོལ་དུ་ཤེས་པ་ཉེར་ལེན་མི་རུང་བའི་ཕྱིར་ཞེས་སོགས་ཀྱི་རིགས་པས། དངོས་པོ་དང་བེམ་པོ་དང་ཤེས་པ་སོགས་དོན་དམ་པར་རྫས་སུ་འདོད་པའི་རྣམ་གཞག་རིང་དུ་སྤང་བར་བྱའོ། ། རིགས་པ་དེ་དག་རང་ལ་ཡང་མཚུངས་སོ་ཞེ་ན། དེ་དག་དངོས་པོའི་དངོས་པོ་ཙམ་དུ་འདོད་ཀྱི། དོན་དམ་པར་རྫས་སུ་གྲུབ་པར་མི་འདོད་པ་མཚུངས་པའི་གོ་སྐབས་ཡོད་པ་མ་ཡིན་ནོ། ། བྱེ་བྲག་པས། བུམ་རྟོག་པའི་འཛིན་སྟངས་ལས་མ་རྟོགས་པར་དོན་དམ་པར་རྫས་སུ་གྲུབ་པར་འདོད་པ་མུ་སྟེགས་བྱེ་བྲག་པའི་ཕྱོགས་སུ་གནས་པ་མ་ཡིན་ཏེ།
གལ་ཏེ་བུམ་གསལ་མ་རྟོགས་པའི་བུམ་པ་ཁས་མི་ལེན་པས་ཉེས་པ་མེད་དོ་ཞེ་ན། འོ་ན་བུམ་པ་གསེར་བུམ་ཟངས་བུམ་གང་དུ་གཏོགས་པའི་རྫས་སུ་འདོད། གསེར་བུམ་དུ་གཏོགས་པའི་རྫས་སུ་འདོད་དོ་ཞེ་ན། ཟངས་བུམ་དུ་གཏོགས་པའི་རྫས་སུ་འགལ་བ་ཡིན་ནོ། ། ཡན་ལག་ལས་མ་གཏོགས་པའི་ཡན་ལག་མེད་པར་འགྱུར་བ་དང༌། དབྱེ་བའི་ཡ་གྱལ་ལས་མ་གཏོགས་པའི་དབྱེ་གཞི་ཡང་མེད་པར་འགྱུར་རོ། ། ཁྱོད་ལ་ཡང་དེ་དག་མཚུངས་པ་མ་ཡིན་ཏེ། དེ་དག་དོན་དམ་པར་རྫས་སུ་གྲུབ་པ་འགོག་པ་ཡིན་གྱི་ཀུན་རྫོབ་ཙམ་དུ་ཁས་ལེན་པ་ཉེས་པ་མེད་དོ། ། རྣམ་འགྲེལ་ལས། གྲུབ་ན་གྲུབ་པ་སྒྲུབ་པ་ཉིད། །
ཞེས་གསུངས་པས། རྟོག་ངོའི་ཀུན་རྫོབ་པའི་ཡན་ལག་ཅན་ཁས་མི་ལེན་པ་མ་ཡིན་ནོ། ། གལ་ཏེ་བུམ་སོགས་རང་གསིལ་བ་ལ་གཏོགས་པ་ཉིད་དུ་ཁས་ལེན་ན། འོ་ན་དངོས་པོ་ཡང་སྤང་བྱ་བདག་འཛིན་དང་གཉེན་པོ་བདག་མེད་རྟོགས་པའི་ཤེས་རབ་གཉིས་ཀར་རྟོགས་པར་ཁས་ལེན་དགོས་པས་སོ། ། ལྷས་སྦྱིན་གྱིས་དགྲ་དང་གཉེན་གཉིས་ཀར་རྟོགས་པར་འགྱུར་བ་དང༌། སྣང་མུན་གཞི་འགར་རྟོགས་པར་ཁས་ལེན་དགོས་པ་སོགས་མཐའ་ཡས་སོ། ། བུམ་སོགས་ཟངས་བུམ་སོགས་ལ་གཏོགས་ཞེས་པའི་དོན་སྤངས་ཙམ་ཞིག་ཡིན། གསེར་བུམ་གྱི་དངོས་པོ་ཡིན་པ་ལ་འདོད་ན། གསེར་བུམ་དང་ཟངས་བུམ་སོགས་གཉིས་ཀར་རྟོགས་པའི་ཕྱིར། གལ་ཏེ་རྫས་གཅིག་ལ་འདོད་ན་ནི།
རྟོག་མྱོང་རང་རིག་མངོན་ཡང་རྟོགས་པར་འགྱུར་རོ། ། དེ་དང་རྫས་གཅིག་ཡིན་པའི་ཕྱིར། གལ་ཏེ་དེའི་རྫས་སུ་གཏོགས་པས་དེའི་རྫས་ཡིན་པར་འདོད་ན། ལྷས་སྦྱིན་གྱི་རིལ་བ་ཡང་ལྷས་སྦྱིན་ཡིན་པར་ཐལ། ལྷས་སྦྱིན་གྱི་རྫས་ཡིན་པའི་ཕྱིར་རོ། ། དེ་ལྷས་སྦྱིན་གྱི་རྫས་སུ་མི་རུང་ངོ་ཞེ་ན། ཆོས་འདུལ་བ་ལས། དགེ་འདུན་གྱིས་བདག་ཏུ་བཟུང་བའི་དངོས་པོ་ལ་དགེ་འདུན་གྱི་རྫས་ཞེས་གསུངས་པ་མི་འཐད་པ་ཉིད་དུ་འགྱུར་རོ། ། དེས་ན་བྱས་པ་དང་མི་རྟག་སོགས་བྱེ་བྲག་གྲུབ་པའི་དངོས་པོ་སོགས་དོན་དམ་བདེན་པར་མི་རིགས་པའི་ཕྱིར། ཀུན་རྫོབ་བདེན་པར་བཞག་གོ །
འདི་ཡང་བདེན་གཉིས་སོ་སོར་ཕྱེ་ནས་རིགས་པས་དཔྱད་པའི་དབང་དུ་བྱས་སོ། ། དེ་ཡང་དོན་དམ་པར་རྫས་གཅིག་ཐ་དད་ལས་གཞན་པའི་དངོས་པོ་མི་རིགས་ལ། རྫས་གཅིག་ལ་དོན་དམ་པར་སྤྱི་དང་བྱེ་བྲག་མི་འཐད་པའི་ཕྱིར་ཏེ། དོན་དམ་པར་སྤྱི་དང་བྱེ་བྲག་གཉིས་འཐད་པར་མི་རུང་བའི་ཕྱིར་ཏེ། དོན་དམ་པར་འཐད་ན་རྫས་གཅིག་ཏུ་འགྱུར་ལ། རྫས་གཅིག་ལ་སྤྱི་དང་བྱེ་བྲག་མི་རུང་བའི་ཕྱིར་ཏེ། རང་རང་གི་ངོ་བོ་གཞན་དང་མ་འདྲེས་པར་གནས་པའི་ཕྱིར། རང་མཚན་དང་སྤྱི་མཚན་མི་འགལ་བར་འདོད་པ་ཡང་མི་འཐད་དེ། རང་མཚན་གང་ཡིན་པ་ནི་གསལ་བ་ལ་རྗེས་སུ་འགྲོ་བའི་སྤྱི་ལས། དོན་དམ་པར་འབྲས་བུ་མི་འབྱུང་བའི་ཕྱིར།
རྣམ་འགྲེལ་ལས། དོན་བྱེད་ནུས་པ་གང་ཡིན་པ། ། དེ་ཉིད་དོན་དམ་ཡིན་པར་འདོད། ། དེ་ཡང་རྗེས་འགྲོ་མེད་གང་གི། ། རྗེས་འགྲོ་དེ་ལས་འབྲས་མི་འབྱུང༌། ། ཞེས་པའི་དོན་ནོ། ། རང་མཚན་གང་ཡིན་པ་དེ་ནི་སྤྱིར་མི་རུང་སྟེ། སྤྱི་ནི་གསལ་བ་དུ་མའི་ཐུན་མོང་གི་ཆོས་ཅན་ལ་འཇོག་པ་ཡིན་ལ། རང་མཚན་ནི་ཐུན་མོང་མིན་པའི་དངོས་པོ་ཁོ་ན་ཡིན་ཏེ། རྣམ་ངེས་ལས།
དེ་ནི་ཐུན་མོང་མ་ཡིན་པའི་དངོས་པོའི་རང་མཚན་ཡིན་ཏེ། རང་གི་མཚན་ཉིད་དོ་ཞེས་སོ། ། རྣམ་འགྲེལ་གྱི་ལེའུ་གསུམ་པར་ཡང་རྒྱས་པར་བཀག་ཅིང༌། ཀུན་བཏུས་ལས་ཀྱང༌། རང་དང་སྤྱི་དང་འགལ་བ་ཡིན་ནོ་ཞེས་གསུངས་སོ། ། དེས་ན་རང་སྤྱི་མི་འགལ་བར་འདོད་པ་ནི། རྟོག་གེའི་བརྡ་ཆད་མི་ཤེས་པར་འཁྲུལ་པ་ཁོ་ནའོ། ། འོ་ན་དངོས་པོའི་མཚན་ཉིད་རང་མཚན་ཁོ་ན་ཡིན་པར་ཁས་བླངས་ན། བདག་མེད་དང་སྟོང་ཉིད་འདུས་བྱས་དོན་དམ་མ་ཡིན་པར་འགྱུར་རོ་ཞེ་ན། འདུས་མ་བྱས་ཀུན་རྫོབ་དོན་དམ་དུ་མི་རིགས།
གཞལ་བྱའི་ངོར་རྟོག་པས་བཏགས་ནས་བཞག་པ་ཙམ་ཡིན་པའི་ཕྱིར། དེས་ན་དངོས་པོའི་ཆོས་ཉིད་ནི། མེའི་རང་བཞིན་ཚ་བར་འདོད་པ་ལྟར། གཟུགས་སོགས་དངོས་པོའི་རང་གི་ངོ་བོར་སྐྱེས་པ་བདག་མེད་ཉིད་དོ། ། གཟུགས་སོགས་ཀྱི་དངོས་པོ་རང་དང་རང་བཞིན་གཅིག་པ་ལ་རྣམ་པར་འཇོག་དགོས་ཀྱི་རང་དང་རང་བཞིན་མི་གཅིག་པ་ནི་རང་གི་ཆོས་ཉིད་དུ་མི་རིགས་པའི་ཕྱིར། གལ་ཏེ་ཡིན་ན། ཐམས་ཅད་ཀྱང་ཐམས་ཅད་ཀྱི་ཆོས་ཉིད་དུ་ཧ་ཅང་ཐལ་བར་འགྱུར་རོ། ། འཇིག་རྟེན་པའི་སྒོམ་བྱུང་ཐོས་བསམ་གྱིས་བདག་མེད་དང་སྟོང་པ་ཉིད་སྤྱད་པའི་དངོས་ཡུལ་ནི། རྣམ་གྲངས་པའི་དོན་དམ་མོ། ། རྣམ་མཁྱེན་ཕྱི་དངོས་ཀྱི་སྤྱོད་ཡུལ་ནི་སྒྲོ་བཏགས་ཡིན་པས་ཀུན་རྫོབ་ཡིན་གྱི་རྣམ་གྲངས་པའི་དོན་དམ་ཙམ་དུ་ཡང་མི་རུང་ངོ༌། །
འོ་ན་ལུང་ལས་ཆོས་ཀྱི་དབྱིངས་ཀྱིས་ཆོས་ཀུན་ལ་ཁྱབ་པའི་ཕྱིའི་མཚན་ཉིད་དུ་གསུངས་པ་ཇི་ལྟར་འཆད་ཅེ་ན། གཟུགས་སོགས་ཀྱི་ཆོས་ཀུན་རང་གི་ངོ་བོ་བདག་མེད་འདྲ་བ་ཙམ་ལ་དགོངས་ཤིང༌། དགོས་པ་ཆོས་ཀྱི་བདག་མེད་རྟོགས་ན་ཆོས་ཀུན་བདག་མེད་རྟོགས་པའི་ཆེད་དུ་གསུངས། དཔེར་ན། ཚ་བར་འདྲ་བ་ཙམ་ལ་བསམས་ནས་ཚ་བས་མེ་ཀུན་ལ་ཁྱབ་པར་བརྗོད་ཀྱང༌། རང་གི་ངོ་བོ་གཞན་དང་མ་འདྲེས་པར་གནས་པའི་ཕྱིར། མེ་ཀུན་ལ་ཐུན་མོང་དུ་ཁྱབ་པའི་རྫས་རང་མཚན་མེད་པ་བཞིན་ནོ། ། རྟོག་པའི་འཛིན་སྟངས་ལ་སོགས་པ་ཀུན་ལ་ཁྱབ་པའི་སྤྱི་རྫས་གྲུབ་པ་ཡོད་ན། གྲངས་ཅན་གྱིས་བ་ལང་གི་སྤྱི་རྫས་གྲུབ་པ་འདོད་པ་དང་ཡན་ལག་རྫས་གྲུབ་པ་འདོད་པ་རྣམས་གང་གིས་འགོག གལ་ཏེ་གསལ་བ་དང་ཡན་ལག་ལས་རྫས་ཐ་དད་པའི་སྤྱི་དང་ཡན་ལག་འགོག་པ་ཡིན་གྱི།
རྫས་གཅིག་པ་ནི་མི་འགོག་གོ་ཞེ་ན། གྲངས་ཅན་པ་ཐལ། དངོས་པོ་ཀུན་གཙོ་བོ་དང་རང་བཞིན་རྫས་གཅིག་པ་འདོད་པའི་སྐབས་སུ། རྫས་གཅིག་ན་སྐྱེ་འཇིག་གཅིག་པར་འགྱུར་ཞེས་པའི་རིགས་པ། བ་ལང་དང་བ་ལང་གི་ལྭ་བ་རྫས་གཅིག་ཏུ་འདོད་པ་ལ་ཡང་ཅིའི་ཕྱིར་མི་མཚུངས། དེས་ནི་ཆོས་ཉིད་རྫས་གཅིག་ཏུ་འདོད་པ་ལ་གནོད་པ་ཡིན་ནོ་ཞེ་ན། འོ་ན་གྲངས་ཅན་གྱིས་གཙོ་བོ་དང་དངོས་པོ་ཀུན་རྫས་གཅིག་ཏུ་འདོད་པ་ལ་ཡང་གནོད་པར་འགྱུར་ཏེ། དེས་ཆོས་ཉིད་རྫས་གཅིག་ཏུ་འདོད་པའི་ཕྱིར་ཏེ། རང་བཞིན་གཅིག་ལ་གནས་སྐབས་རྫས་ཡོད་དུ་འདོད་པའི་ཕྱིར། གལ་ཏེ་ཐོག་མར་རྫས་གཅིག་ཁས་ལེན་དུ་བཅུག་ནས།
ཕྱིས་ཐ་དད་མེད་པ་ཉིད་དུ་འཕངས་པའམ་རིགས་པས་འགོག་པ་ཡིན་ཏེ། གྲངས་ཅན་གྱིས་སྒྲ་རྟོག་དངོས་པོའི་དབང་གིས་འཇུག་པར་འདོད་པས་ན། རྫས་གཅིག་དང་གཅིག་ལ་ཐ་དད་མེད་པར་འདོད་དགོས་པས་སོ་ཞེ་ན། གྲངས་ཅན་གྱིས་རྫས་གཅིག་དང་གཅིག་ལ་ཁྱད་པར་མེད་པར་མི་འདོད་དེ། གཙོ་བོ་དང་དངོས་པོ་ཀུན་རྫས་གཅིག་ལ་གནས་སྐབས་ཐ་དད་པར་འདོད་པའི་ཕྱིར། རྣམ་ངེས་ལས། གནས་མལ་བུའི་སྡེ་པས། བུམ་སོགས་གྲུབ་དུས་སུ་འཇིག་པ་མི་གྲུབ་སྟེ། འཇིག་པ་ནི་འཇིག་རྒྱུ་དོན་གཞན་གྱི་ཕྱིས་འབྱུང་བའི་ཕྱིར་རོ། ། ཞེས་འདོད་པ་འགོག་པའི་འཕྲོས་ལ་སྦྱར་ནས།
འོ་ན་དངོས་པོ་དང་འཇིག་པ་རྫས་ཐ་དད་དུ་དགྱེས་པའི་ཕྱིར། དངོས་པོ་དང་འཇིག་པ་གྲུབ་དུས་སོ་སོ་ཐ་དད་པའི་ཕྱིར་དང༌། དངོས་རྒྱུ་སོ་སོ་ལས་སྐྱེས་པའི་ཕྱིར་རྒྱུ་མཚན་གཉིས་པོ་དེས་ཆོས་ཉིད་རྫས་ཐ་དད་པར་མི་འགྲུབ་ན། རྫས་ཐ་དད་དུ་འཇོག་བྱེད་མེད་པས། དངོས་པོ་ཐམས་ཅད་རྫས་གཅིག་པ་ཉིད་དུ་འགྱུར་རོ། ། དེས་ན་སྐྱེ་འགག་གཅིག་ཏུ་བྱེད་པར་འགྱུར་རོ་ཞེས་པའི་དོན་དུ་བསམས་ནས། མུ་སྟེགས་པས་སྒྲ་རྟོག་སྒྲུབ་པས་འཇུག་པར་འདོད་པ་ཡོད་ལ། རྫས་གཅིག་གིས་ཐ་དད་མེད་པའི་གཅིག་འཕངས་ནས་སྐྱེ་འཇིག་གཅིག་པར་བྱེད་པར་འགྱུར་ཞེས་པའི་དོན་དུ་འཆད་པས་ཀྱང་རྣམ་པར་ངེས་པའི་གཞུང་མ་མཐོང་བར་ཟད་དོ། ། གཞན་ཡང་རྫས་གཅིག་ན་རྫས་ཀྱི་དུ་མ་འདོད་དགོས་ཏེ། རྫས་ཀྱི་ཆ་ཤས་དུ་མ་ཡིན་ན།
རྫས་གཅིག་པའི་དོན་མི་གནས་པའི་ཕྱིར། རྫས་ཆ་ཤས་མེད་པའི་གཅིག་ཡིན་ན། རྫས་ལ་སྐྱེ་འཇིག་ཅིག་ཅར་བྱེད་པར་འགྱུར་དགོས་པས། ཆ་མེད་རྫས་གཅིག་གི་དབང་དུ་བྱས་ཀྱི་བའི་རྩོད་སྤོངས་ཀྱང་རྫུན་པ་ཁོ་ནའོ། ། གཞུང་གི་གནད་ལ་མ་ཞུགས་པའི་ཚིག་གི་སྤྲོས་པ་ཙམ་དུ་ཟད་དོ། ། ལྡོག་པའི་ཆ་ཤས་མེད་པ་ལ་འདོད་ན། ཕྱི་ནང་སུས་ཀྱང་ཁས་མི་ལེན་པས་སུ་ཞིག་ལ་རྩོད་པ་བྱེད་པར་བརྗོད། དེའི་ཕྱིར་ན་སྤྱི་དང་རགས་པ་ནི་ཀུན་རྫོབ་སྟེ། སྒྲ་རྟོག་གི་དངོས་ཡུལ་ཡིན་པའི་ཕྱིར། རྣམ་འགྲེལ་ལས།
དོན་དམ་དོན་བྱེད་ནུས་པ་གང༌། ། དེ་འདིར་དོན་དམ་ཡོད་པ་ཡིན། ། གཞན་ནི་ཀུན་རྫོབ་ཡོད་པ་སྟེ། ། དེ་དག་རང་སྤྱིའི་མཚན་ཉིད་བཤད། ། ཅེས་འབྱུང་བས་ན། དོན་དམ་པར་དོན་བྱེད་ནུས་པ་ལ་རང་མཚན་དང་དོན་དམ་དུ་གསུངས་ལ། དེ་ལས་ལྡོག་པ་ལ་ཀུན་རྫོབ་དང་སྤྱི་ཉིད་དུ་འདོད་པར་མངོན་པས་ན་རང་སྤྱི་མི་འགལ་བར་འདོད་པ་ནི་གཞུང་གི་དོན་ལ་བློ་ཁ་མ་ཕྱོགས་པར་བླ་མཆོད་མཁན་བཞིན་དུ་ཚིག་གི་འདོན་པ་ལྷུར་ལེན་པའོ། ། དེས་ན་སེལ་འཇུག་ཕྱིན་ཅི་ལོག་མ་ལོག་གི་སྒོ་ནས། (Dཀུན་རྫོབ་བདེན་པ་)ལའང་(Eཡང་དག་པ་དང་ལོག་པའི་ཀུན་རྫོབ་བདེན་པ་གཉིས་)སུ་རྣམ་པར་ཕྱེ་ཞིང༌། སྒྲ་རྟོག་རྣམས་ལ་ཡུལ་ཡོད་པ་དང་མེད་པ་དང༌།
ཡོད་མེད་གཉིས་ཀའི་ཚུལ་གསུམ་གསུངས་པ་ལས། ཐ་སྙད་དུ་སྒྲ་དོན་ཙམ་མེད་པ་ནི་མ་ཡིན་པའི་ཕྱིར། འདི་ལ་དགོངས་ནས་སྒྲ་རྟོག་ཐམས་ཅད་ལ་ཡུལ་ཡོད་པར་གསུངས་ཏེ། མེད་པ་མ་རིག་སྒྲ་སྦྱོར་ཕྱིར། ། ཞེས་པ་དང༌། དེ་ཡང་སྒྲ་འཇུག་པ་ཉིད་ཕྱིར། ། ཡོད་ཅེས་ཐ་སྙད་བརྟེན་པར་འདོད། ། ཅེས་པ་ལྟར་རོ། ། སྒྲ་རྟོག་ཐམས་ཅད་བརྗོད་འདོད་ཙམ་གྱིས་འཇིགས། ཡུལ་དངོས་པོར་གྲུབ་པའི་དབང་གིས་གྲུབ་པ་མ་ཡིན་པའི་ཕྱིར།
དངོས་ཡུལ་རང་མཚན་མེད་པ་ལ་དགོངས་ནས། ཡུལ་མེད་པ་ཉིད་དུ་གསུངས་ཀྱི། རྣམ་ངེས་ལས། རྗེས་སུ་དཔག་པའི་རྣམ་པར་རྟོག་པ་ནི་ཡུལ་མེད་པ་ཅན་ཉིད་ཡིན་པའི་ཕྱིར་ཞེས་པ་ལྟར་རོ། ། ཡང་སྒྲ་རྟོག་དོན་མི་མཐུན་རྣམས་འཇུག་ཡུལ་ལ་མི་སླུ་བའི་ཕྱིར་དང༌། དོན་མཐུན་རྣམས་འཇུག་ཡུལ་ལ་སླུ་བའི་ཕྱིར། སྒྲ་རྟོག་འགའ་ཞིག་ལ་ཡུལ་ཡོད་པ་དང༌། འགའ་ཞིག་ལ་མེད་པའི་ཚུལ་གཉིས་གསུངས་སོ། ། རིགས་པས་ཤིན་ཏུ་དཔྱད་པའི་ཚེ་ན། དོན་དམ་རང་མཚན་དང༌།
ཀུན་རྫོབ་སྤྱི་མཚན་སྒྲོ་བཏགས་ཤིན་ཏུ་འགལ་བའི་ཕྱིར་ན། སྤྱི་ནི་རང་མཚན་ལ་རྗེས་སུ་མི་འགྲོ་ལ། རང་མཚན་ལ་ཡང་དོན་དམ་སྤྱི་མི་སྲིད་པའི་ཕྱིར་རོ། ། དེས་ན་སྤྱི་ཀུན་རྟོག་ངོར་བཞིན་དུ་འཇོག་པ་ཡིན་ལ། རྟོག་ངོར་བྱེ་བྲག་དུ་མ་ལ་རྗེས་སུ་འགྲོ་བར་སྣང་བའི་ཕྱིར། སེལ་བའི་ངོར་བྱས་ནས་སྤྱི་དང་གཞན་གྱི་རྣམ་གཞག་བྱེད། རྣམ་འགྲེལ་ལས། སྒྲ་དོན་འདི་དང་གཞན་དུ་ཉིད། ། ཡོད་པ་མིན་ཡང་ཇི་ལྟ་བུར། ། གྲགས་པ་བཞིན་དུ་བརྗོད་པ་སྟེ། །
དངོས་ལ་འདི་ནི་མི་སྲིད་དོ། ། ཅེས་དང༌། དེ་ལ་བསམ་པའི་དབང་གིས་ནི། ། སྤྱི་ཡོད་པར་ནི་རབ་ཏུ་བསྒྲགས། ། ཞེས་སོ། ། ཁ་ཅིག་སྤྱི་ལ་དོན་སྤྱི་དང་རིགས་སྤྱི་གཉིས་སུ་ཕྱེ་ནས། རིགས་སྤྱི་ནི་རང་མཚན་ལ་རྗེས་སུ་འགྲོ་ཞིང་བུམ་པ་མིན་པ་རྣམ་པར་བཅད་ཙམ་ཞིག་བུམ་པའི་རིགས་སྤྱི་ཡིན་ལ། བུམ་སོགས་རྣམས་དོན་ལ་བུམ་མིན་ལས་ལོག་པར་གནས་པའི་ཕྱིར་རོ་ཟེར་རོ། ། འདི་ལ་མ་དཔྱད་པ་དང༌། ཅུང་ཟད་དཔྱད་པ་དང༌།
ཤིན་ཏུ་དཔྱད་པའི་རྣམ་གཞག་གསུམ་དུ་འདོད་པ་ལས། ཅུང་ཟད་དཔྱད་པའི་རྣམ་གཞག་ལ་རུང་གི། ཅུང་ཟད་དཔྱད་པའི་ཚེ་རྟོག་ངོར་སྤྱི་རྣམས་སྣང་ཚུལ་ལ་རྣམ་པ་ཕྱི་རོལ་ལྟ་བུར་སྣང་བ་དང༌། དེ་མིན་དང་བྲལ་བ་གཉིས་སུ་དབྱེ་རུང་བའི་ཕྱིར་དང༌། སྒྲ་མིན་རྣམ་པར་བཅད་པ་དེ་ཉིད་སེལ་ངོར་གསལ་བ་ལ་རྗེས་སུ་འགྲོ་བར་བཞག་ཏུ་རུང་བའི་ཕྱིར། ཤིན་ཏུ་རྣམ་པར་དཔྱད་པའི་ཚེ་མི་རུང་སྟེ། སྒྲ་དང་གསལ་བ་རྣམས་སྒྲ་མིན་ལས་ལོག་པར་སྣང་བ་ཙམ་ལ་བརྗོད་ན་ནི། གསལ་བ་རྣམས་གཅིག་གི་བདག་ཉིད་གཞན་ལ་རྗེས་སུ་འགྲོ་བ་མི་སྲིད་པས། ཕྱིའི་དོན་དུ་ཇི་ལྟར་འགྱུར། སྒྲའི་གསལ་བ་རྣམས་དེ་མིན་ལས་ལྡོག་པར་འདྲ་ཡང་རྟོག་པས་བཟུང་བ་ཙམ་ལ་བརྗོད་ན་ནི།
རྟོག་པས་ཕྱི་རོལ་ལ་རྗེས་སུ་འགྲོ་བར་རློམ་པ་ཙམ་ཡིན་པ་ལས། དོན་སྤྱིའི་ནང་དུ་འདུས་པ་ཡིན་ནོ། ། རིགས་གཏེར་ལས། དོན་སྤྱིར་མ་འདུས་པའི་རང་གི་སྤྱི་འདོད་པ་ནི། ཆུར་མ་འདུས་པའི་རྒྱ་མཚོ་འདོད་པ་དང་འདྲའོ་ཞེས་པའི་དོན་ཡང་དེ་ཉིད་དོ། ། སྣང་བ་གསལ་བ་ཀུན་ལ་ཁྱབ་པའི་མེད་དགག་གི་གཞན་སེལ་རྟོག་ངོ་ཙམ་ལ་ཡོད་པར་བཞག་གི་གནས་ཚུལ་ལ་མི་སྲིད་དེ། དོན་དམ་པར་དངོས་སུ་མ་གྲུབ་པའི་ཕྱིར་རོ། ། གལ་ཏེ་དོན་དམ་པའི་དངོས་པོ་ཡིན་ན། གསལ་བ་ལས་རྫས་ཐ་དད་དུ་མི་འཐད་པས། རྫས་གཅིག་ཏུ་ཁས་ལེན་དགོས་ལ།
གསལ་བ་གཅིག་དང་རྫས་གཅིག་པའི་ཆ་དེ་ཉིད་གསལ་བ་གཞན་ལ་རྗེས་སུ་མི་འགྲོ་བའི་ཕྱིར་རོ་སྤྱིའི་དོན་མེད་དོ། ། དེས་ན་ཡུལ་ལ་རང་མཚན་དང་སྤྱི་མཚན་གཉིས། ཡུལ་ཅན་ལ་རྟོག་པ་དང་རྟོག་མེད་གཉིས། འཛིན་སྟངས་སྣང་བ་དང་སེལ་བ་གཉིས་སུ་ངེས་ལ། དེ་ལ་རྟོག་མེད་མ་འཁྲུལ་བ་དང༌། དེའི་ཡུལ་གྱི་དངོས་པོ་རང་མཚན་གཉིས་ནི། དོན་དམ་པ་མིན་ལ། སེལ་བས་འཇུག་པའི་དངོས་ཡུལ་སེལ་བའི་ཆ་ཀུན་རྫོབ་དང༌། སྤྱིའི་མཚན་ཉིད་དུ་ངེས་པའོ། ། རྟོག་མེད་འཁྲུལ་བའི་ཡུལ་རྣམས་མ་ཤེས་པ་ལ་གསལ་བའི་ཆ་ནི་དོན་དམ་ཡིན་ལ།
ཕྱིས་ཀྱི་རྟོག་པས་དངོས་ཡུལ་དུ་བྱས་པའི་ཆ་ནི་ཀུན་རྫོབ་བོ། ། རྟོག་པས་ཕྱིའི་ཡུལ་དུ་རློམ་བྱ་ནི། དོན་དམ་ཀུན་རྫོབ་གཉིས་ཀ་མ་ཡིན་ཏེ། མེད་པའི་ཕྱིར་རོ། ། བདེན་གཉིས་རྣམ་དབྱེ་ལ་མཁས་ཀྱང༌། འཆད་ཚེ་རྣམ་པར་ཕྱེ་བའི་རྣམ་གཞག་དང༌། འཇུག་ཚེ་གཅིག་ཏུ་འཁྲུལ་པའི་རྣམ་གཞག་གི་དབྱེ་བ་མ་ཤེས་ན། རིགས་པའི་གནད་ཀྱི་འཆད་ལུགས་མེད་པས་གཞུང་གི་གནས་ལུགས་མ་རྟོགས་པར་བླ་མཆོད་མཁན་བཞིན་དུ་འཁྱམས་པར་ཟད་དོ། ། དེས་ན་བདེན་གཉིས་སོ་སོར་ཕྱེ་བ་དང༌། ཡུལ་ལ་རང་མཚན་དང་སྤྱི་མཚན་དང༌།
བློ་ལ་རྟོག་པ་དང་རྟོག་མེད་དང༌། འཛིན་སྟངས་སྣང་བ་དང་སེལ་བ། སྣང་བ་དང་བཏགས་པ་སོ་སོར་འབྱེད་པ་དང༌། ཡུལ་དང་དུས་ལ་སོགས་པའི་སྒོ་ནས་ཆོས་གཅིག་ལ་སོ་སོར་རྣམ་པར་ཕྱེ་བ་དང༌། རྫས་གཅིག་ལྡོག་པ་སོ་སོར་ཕྱེ་བའི་རྣམ་གཞག་དང༌། དངོས་ཀྱི་བརྗོད་བྱ་དོན་སྤྱི་དང༌། རྗོད་བྱེད་ངག་ཚིག་དོན་སྤྱི་ཡིན་པ་དང༌། སྒྲ་རྟོག་རང་མཚན་ལ་དངོས་སུ་མི་འཇུག་པ་དང༌། སྒྲ་རྟོག་གིས་དགག་སྒྲུབ་བྱེད་པ་ཐམས་ཅད་ཀྱང་རྟོག་ངོར་གནས་དོན་ལ་བརྟེན་ནས་བྱེད་པ་ཡིན་གྱི་རང་མཚན་ལ་བརྟེན་ནས་བྱེད་པ་མི་སྲིད་པའི་ཕྱིར་དང༌། རྟགས་དང་བསྒྲུབ་བྱ་འགལ་འབྲེལ་སོགས་ཀྱི་ཆ་སྒྲ་རྟོག་དངོས་མེད་ལ་འཇུག་པ་རྣམས་འཆད་ཚེ་རྣམ་པར་ཕྱེ་བའི་རྣམ་གཞག་གོ །
དངོས་པོ་རྣམས་ལ་སྤྱི་དང་བྱེ་བྲག་དང༌། དབྱེ་གཞི་དབྱེ་ངོ་ལ་ཁྱབ་པ་དང༌། དབྱེ་ངོ་དབྱེ་གཞིའི་ངོ་བོར་གཏོགས་པ་དང་བདེན་གཉིས་དང༌། རང་སྤྱི་དང༌། ཡུལ་ཅན་རྟོག་པ་རྟོག་མེད་གཉིས་སུ་མ་ཕྱེ་བ་དང༌། འཛིན་སྟངས་ལ་སྣང་སེལ། སྣང་བཏགས་དང༌། ཡུལ་དུས་སོ་སོར་མ་ཕྱེ་བ་དང༌། རྫས་གཅིག་མ་ཡིན་པ་ཡང་ལྡོག་པ་ཐ་དད་པ་དང༌། ངག་ཚིག་དངོས་པོ་ཡིན་པ་དང༌།
སྒྲ་རྟོག་གིས་རང་མཚན་ལ་དགག་སྒྲུབ་བྱེད་པ་དང༌། རྟགས་སུ་སོང་བའི་བྱས་པས་རྩོད་གཞི་དང་དཔེ་ལ་ཐུན་མོང་དུ་རྗེས་སུ་འགྲོ་ཞིང་རྟག་འཛིན་གྱི་སེམས་སྐྱེད་པ་མི་འགལ་བ་དང༌། བྱས་པ་སྒྲིག་པར་སྒྲུབ་པའི་རྟགས་ཆོས་དོན་གཉིས་རྫས་གཅིག་ཡིན་པ་དང༌། གནོད་བྱ་དང་གནོད་བྱེད་འགལ་བ་རྫས་སུ་གྲུབ་པ་དང༌། རྟོགས་སྦྱོར་དོན་གསུམ་རྫས་གཅིག་ཡིན་པ་དང༌། རྟགས་ཆོས་བདག་གཅིག་དང་དེ་བྱུང་དུ་འབྲེལ་བའི་རྣམ་གཞག་ཀུན་འཇུག་ཚེ་གཅིག་ཏུ་འཁྲུལ་བའི་རྣམ་གཞག་ཡིན་ནོ། ། སྔོན་རྣམ་གཞག་འདི་མ་ཤེས་པས་འཇུག་ཚེ་གཅིག་ཏུ་འཁྲུལ་པའི་རྣམ་གཞག་ཀུན་གནས་ཚུལ་དོན་དམ་པའི་རྣམ་གཞག་ཏུ་བསམས་ནས། དངོས་པོར་གྱུར་པའི་སྤྱི་བྱེ་བྲག་རྫས་གཅིག་ཡིན་ཡང་ལྡོག་པ་ཐ་དད་པ་ཡིན་པ་དང༌། རྫས་གཅིག་མིན་ལ་ལྡོག་པ་ཐམས་ཅད་ཡིན་པ་དང༌། རྫས་སུ་གྲུབ་པའི་འགལ་འབྲེལ་དང༌།
རྟགས་དང་བསྒྲུབ་བྱ་སོགས་རྫས་སུ་གྲུབ་པ་དང༌། རང་མཚན་ལ་དགག་སྒྲུབ་བྱེད་པ་སོགས་ཀྱི་རྣམ་གཞག་མང་པོ་དངོས་པོའི་གནས་ལུགས་སུ་བཟུང་ནས་སྨྲ་བ་ནི་རྟག་པར་སྨྲ་བའི་མུ་སྟེགས་པ་དང་མཚུངས་པར་པཎྜི་ཏ་དྷ་ན་ཤཱི་ལ་སོགས་པའི་མཁས་པ་རྣམས་ཀྱིས་གསུངས་སོ། ། འདི་དག་རྫས་གྲུབ་འདོད་པ་ནི། ། མཁས་པའི་གཙུག་རྒྱན་ས་སྐྱ་པས། ། རིགས་པའི་གཏེར་དུ་བཀག་པའི་ཕྱིར། ། དེ་ཡི་རྗེས་འབྲངས་ཤེས་པར་གྱིས། ། བར་སྐབས་ཀྱི་ཚིགས་སུ་བཅད་པའོ།། །། དེས་ན་བློ་གསལ་དོན་གཉེར་རྣམས་ཀྱིས་འདི་ལ་བསྟེན་པར་བྱ་སྟེ། བྱིས་པ་ནས་མཁས་པའི་བར་གྱི་སྐྱེ་བོ་རྣམས་འཇུག་ཡུལ་རྣམས་ལ་འཇུག་པ་ན་ཐོག་མ་མེད་པའི་བག་ཆགས་ལས་བྱུང་བའི་རྟོག་པ་རང་རང་གི་འཁྲུལ་པ་རྣམས་ཀྱི་རྒྱུ་བྱས་ནས། ཡུལ་ཅན་ལ་རྟོག་པ་དང་རྟོག་མེད་གཉིས།
ཡུལ་ལ་སྣང་བརྟགས་དང༌། ཡུལ་དུས་སོགས་ཅུང་ཟད་ཙམ་ཡང་མི་འབྱེད་པར་སྣང་བ་ལ་དོན་དུ་བཟུང་ནས་ཞུགས་པས། དེའི་རྗེས་སུ་མཐར་ཐུག་དོན་ཐོབ་པའི་ཕྱིར། དོན་རང་མཚན་རྟོགས་པའི་ཆེད་དུ་རྟགས་ཀྱི་རྣམ་གཞག་བྱས་པ་ཡང་འཁྲུལ་ཚུལ་གྱི་རྣམ་གཞག་ལ་བརྟེན་ནས་བྱས་པ་ཡིན་ཏེ། རྣམ་ངེས་ལས། ཆོས་དང་ཆོས་ཅན་རྣམ་གཞག་དང༌། ། ཐ་དད་ཐ་དད་མིན་ཅི་འདྲ། ། དེ་ཉིད་དོན་ནི་མ་བརྟགས་པར། ། འཇིག་རྟེན་ཇི་ལྟར་གྲགས་དེ་ལ། ། དེ་བཞིན་ཁོ་ནར་བརྟེན་ནས་ནི། །
བསྒྲུབ་བྱ་སྒྲུབ་པ་ཀུན་བཞག་པ། ། དམ་པའི་དོན་ལ་འཇུག་བྱའི་ཕྱིར། ། མཁས་པ་རྣམས་ཀྱིས་བྱ་བ་ཡིན། ། ཞེས་འབྱུང་བས། རྟགས་སྦྱོར་གྱི་རྣམ་གཞག་འཇུག་ཚེ་འཁྲུལ་པའི་རྣམ་གཞག་ཏུ་མངོན་ནོ། ། ལ་ལས་ཡིན་ཚུལ་གྱི་རྣམ་བཞག་ལས། འཁྲུལ་ཚུལ་གྱི་རྣམ་གཞག་མང་སྦྱར་ནས། རྟགས་དང་བསྒྲུབ་བྱ་དང་སྤྱི་མཚན་ཀུན་རྫོབ་སོགས་ཀྱི་རྟོག་པའི་དངོས་ཡུལ་ཚད་མའི་གཞལ་བྱ་མ་ཡིན་ཞེས་སྨྲ་བ་ནི། ཚད་སྨྲའི་མུ་སྟེགས་དང་མཚུངས་སོ། ། གཙོ་བོའི་སྒྲ་རྟོག་སོགས་གཞན་སེལ་ཕྱིན་ཅི་ལོག་གི་དངོས་ཡུལ་རྣམས་ཀྱང་ཡོད་པར་གསུངས་པའི་ཕྱིར་ན།
གཞན་སེལ་ཕྱིན་ཅི་མ་ལོག་པའི་རྟགས་དང་བསྒྲུབ་བྱ་དང་སྤྱི་དང་བྱེ་བྲག་སོགས་ཅིའི་ཕྱིར་ཡོད་པར་མི་འགྱུར། འགའ་ཞིག་ཀུན་རྫོབ་པའི་དངོས་པོ་མི་འཐད་དེ། ཐ་སྙད་ཚད་མས་གྲུབ་ན་དོན་སྤྱིར་ཡོད་པར་འགོག་པ་འགལ་ལ། དེས་མ་གྲུབ་ན་ཡོད་པའི་འཇོག་བྱེད་མེད་པའི་ཕྱིར་ཞེས་ཟེར་རོ། ། ཐ་སྙད་པའི་ཚད་མས་ཐ་སྙད་དུ་ཡོད་པར་གྲུབ་པ་ཡིན་ལ། དོན་དམ་དུ་གྲུབ་པ་མི་འགོག་པའི་ཕྱིར་དང༌། ཐ་སྙད་པའི་ཚད་མས་དོན་དམ་དུ་ཡོད་པ་འཇལ་བའི་ཕྱིར། ཚད་མ་གཅིག་གིས་གཅིག་གི་ཡུལ་ལ་གནོད་པར་ཇི་ལྟར་འགྱུར། འདིས་ནི་དོན་དམ་དུ་མེད་པ་དང་ཀུན་རྫོབ་ཏུ་ཡོད་པའི་མ་འགལ་བའི་བདེན་གཉིས་ཀྱི་རྣམ་དབྱེ་མི་ཤེས་པའི་བབ་ཅོལ་ཞིག་ཡིན་ནོ། ། མུ་སྟེགས་པ་ཕལ་ཆེར་གྱིས་སྒྲ་རྟོག་སེལ་བས་འཇུག་པའི་གནད་འདི་མ་ཤེས་པས།
གསལ་བ་དུ་མ་ལ་རིགས་གཅིག་ཏུ་འཛིན་པ་དང༌། གཅིག་ལ་དུ་མར་འབྱེད་པ་སོགས་ཀྱི་འཇིག་རྟེན་པའི་སྒྲ་རྟོག་འདི་རྒྱུ་མེད་པ་དང༌། རྒྱུ་གཞན་ཡིན་པ་མི་འཐད་པས་སྤྱི་སྒྲ་དང་སྤྱི་བློ་འཇུག་པའི་རྒྱུ་ནི། གསལ་བ་དུ་མ་ལ་ཁྱབ་པའི་སྤྱི་དངོས་པོ་བ་གཅིག་དགོས་ཞེས་འདོད་དོ། ། འདི་ལ་འུ་ཡུག་པ་རིགས་པའི་སེངྒེས། སྒྲ་རྟོག་ནི་དངོས་པོ་སྒྲུབ་པ་མི་འཇུག་སྟེ། གཞན་དུ་མེ་མེད་པའི་གཞིར་མེའི་དོན་སྤྱི་མེད་པ་དང༌། མེ་ཞེས་བརྗོད་པའི་སྒྲ་མེད་པར་ཐལ་གྱི་སྐྱོན་བརྗོད་པས་བཀག་ཅིང༌། སྤྱི་དངོས་པོ་བ་འགོག་པའི་དོན་དུ་སྒྲ་རྟོག་སེལ་བས་འཇུག་ཚུལ་རྒྱས་པར་བཤད་པའི་དགོས་པ་ཡང་མ་རྟོགས་པར་ཟད་དོ། ། གལ་ཏེ་གཞན་སེལ་ཕྱིན་ཅི་མ་ལོག་པ་ཐམས་ཅད་ཀྱི་དངོས་ཡུལ་ཡོད་པར་འགྱུར་རོ། །
མེད་པར་གཞན་འཁྲུལ་བ་དང་མ་འཁྲུལ་བའི་རྣམ་དབྱེ་མེད་པར་འགྱུར་རོ་ཞེ་ན། འཁྲུལ་མ་འཁྲུལ་ནི། འཛིན་སྟངས་དོན་དང་མཐུན་མི་མཐུན་གྱི་སྒོ་ནས་རྣམ་པར་འབྱེད་པས་ཉེས་པ་མེད་དོ། ། རིགས་པ་སྨྲ་བའི་མདོ་སྡེ་པའི་ལུགས་ཀྱི་གཞི་བསྟན་ཏོ། ། མངོན་པའི་མདོ་སྡེ་པའི་གཞི་ལམ་འབྲས་གསུམ་ཕལ་ཆེར་ནི། བྱེ་བྲག་སྨྲ་བའི་ཚུལ་དང་མཚུངས་ལ་ཁྱད་པར་ཅུང་ཟད་འདིར་བརྗོད་པར་བྱ་བ་ནི་ཤེས་བྱ་གཞི་ལྔ་ལས། གཟུགས་ཀྱི་གཞི་ལ། ཕྲ་རྡུལ་གྱིས་རགས་པ་རྩོམ་པའི་ཚུལ་མི་མཐུན་ཏེ། བྱེ་བྲག་སྨྲ་བས་སྐོར་བ་བར་བཅས་ཀྱིས་རྩོམ་པར་འདོད་ཅིང༌། མདོ་སྡེ་བས་བར་མེད་རེག་མེད་ཀྱི་ཚུལ་གྱིས་དབང་འབྱོར་བར་འདོད་པའི་ཕྱིར་དང༌།
ས་རྡུལ་ལ་བྱེ་བྲག་སྨྲ་བས་འབྱུང་བ་བཞི་ཆར་མངོན་གྱུར་དུ་ཡོད་པར་འདོད་ལ། མདོ་སྡེ་པས་གང་དམིགས་པ་དེ་མངོན་གྱུར་དུ་ཡོད་ལ། གཞན་ས་བོན་གྱི་ཚུལ་དུ་ཡོད་པར་འདོད་དོ། ། གཞན་ཡང་དབྱིབས་རྫས་སུ་ཡོད་མེད་ལ་མི་མཐུན་ཏེ། སྔར་བཤད་པ་བཞིན་ནོ། ། སེམས་ཀྱི་གཞི་ལ། དོན་རིག་གི་ཤེས་པས་དོན་རྣམ་མེད་ཀྱི་ཚུལ་གྱིས་འཛིན་པར་འདོད་ཀྱི། མདོ་སྡེ་པས་རྣམ་པ་གཏད་མེད་ཀྱི་ཕྱི་དོན་གྱིས་གཏད་པའི་རྣམ་པ་རིག་པར་འདོད་དོ། ། སེམས་བྱུང་གི་གཞི་ལ་རྫས་བཏགས་ཀྱི་ཁྱད་པར་དུ་མ་མི་མཐུན་པ་ནི་མཛོད་ཀྱི་རྣམ་བཤད་དུ་བལྟ་བར་བྱའོ། ། ལྡན་མིན་འདུ་བྱེད་ཀྱི་གཞི་ལ།
བྱེ་བྲག་སྨྲ་བས། ཐམས་ཅད་རྫས་སུ་གྲུབ་པར་འདོད་ཅིང༌། མིང་ཚིག་ཡི་གེའི་ཚོགས་ཀྱང་ལྡན་མིན་འདུ་བྱེད་དུ་འདོད་དོ། ། མདོ་སྡེ་པས་དེ་གསུམ་གཟུགས་ཀྱི་ཕུང་པོར་བསྡུས་ནས་ལྡན་མིན་འདུ་བྱེད་ཐམས་ཅད་ཀྱང་བཏགས་པ་ཙམ་དུ་འདོད་དོ། ། འདུས་མ་བྱས་ཀྱི་གཞི་ལ། བྱེ་བྲག་སྨྲ་བས་རྫས་སུ་གྲུབ་པར་འདོད་ཅིང༌། མདོ་སྡེ་པས་རྫས་སུ་མ་གྲུབ་པར་ལྟའོ། ། ཇི་སྙེད་དུ་ཡེ་ཤེས་སྙིང་པོ་ཀུན་ལས་བཏུས་སུ། ནམ་མཁའ་དང་ནི་འགོག་པ་གཉིས། ། འདུས་མ་བྱས་གསུམ་རྟག་པ་སྟེ། །
འདུས་བྱས་དག་གིས་ཀུན་སྟོང་སྟེ། ། བྱེད་པ་པོ་མེད་སྐད་ཅིག་མ། ། མི་ལ་སྐྱེ་བློ་རྣམས་མེད་ཅིང༌། ། ཕྲ་མངོན་རིག་པར་རྡུལ་གྱི་ཚོགས། ། བློ་ལྡན་ཞར་བཞེས་ཁས་འཆེ་བའི། ། བྱེ་བྲག་སྨྲ་བའི་གཞུང་དུ་བཤད། ། ཅེས་པ་དང༌། ། མཐོང་བ་དབང་པོའི་ཡུལ་མིན་ཏེ། ། ཤེས་པ་རྣམ་པར་བཅས་པ་སྐྱེ། ། ནམ་མཁའ་མོ་གཤམ་བུ་འདྲ་ལ། །
འགོག་པ་ནམ་མཁའ་དང་འདྲའོ། ། འདུ་བྱེད་བེམ་པོ་ཡོད་མིན་ལ། ། དུས་གསུམ་རྗེས་འགྲོ་དག་ཀྱང་མེད། ། ཐོགས་པ་མེད་པའི་གཟུགས་ཡོད་མིན། ། དེ་ཉིད་མདོ་སྡེ་པ་ཡི་རིག ། ཅེས་གསུངས་པ་ལྟར་རོ། ། དེས་བསྟན་ཟིན་ཏོ། ། གཉིས་པ་ལམ་གཏན་ལ་དབབ་པ་ལ་ལྔར། ལམ་སྐྱེད་བྱེད་རྒྱུ། བརྟེན་པ་ལམ་གྱི་ངོ་བོ།
ལམ་གྱི་ཁྱད་པར་གྱི་ཆོས། ལམ་ཇི་ལྟར་བགྲོད་པའི་ཚུལ་ལོ། ། དང་པོ་ལ་ཉེར་ལེན་གྱི་རྒྱུ་ནི། རིགས་ཏེ། རྒྱལ་པོ་སྲས་ཀྱིས། ཟག་པ་མེད་པའི་ས་བོན་སེམས་ཀྱི་ནུས་པ་ལ་བཤད་དོ། ། རིགས་པ་སྨྲ་བས་ནི། རྒྱུ་དུས་ཀྱི་འདུས་བྱས་ཀྱི་དགེ་རྩ་རྣམས་ལ་འདོད་དོ། ། བསམ་པའི་ཁྱད་པར་ནི། ཐེག་གསུམ་སོ་སོའི་བྱང་ཆུབ་ཐོབ་འདོད་ཀྱི་སེམས་བསྐྱེད་དོ། །
གཉིས་པ་ནི། བྱང་ཆུབ་ཏུ་བགྲོད་པར་བྱེད་པའི་དགེ་ཚོགས་ཏེ་ལམ་ཡང་ལྔའོ། ། ཐོག་མར་ལམ་གྱི་གཙོ་བོ་སྒོམ་བྱུང་གི་རྟོགས་པ་སྐྱེ་བའི་སྣོད་དུ་རུང་བའི་ཕྱིར་དུ། དགེ་བའི་ཚོགས་གསོག་པའི་མགོ་བརྩམ་པ་ཚོགས་ལམ་དང༌། དེ་ནས་བདེན་པ་མངོན་སུམ་དུ་མཐོང་བ་ལ་སྦྱོར་བའི་དོན་དུ་སྦྱོར་ལམ་དང༌། སྦྱར་བ་ལྟར་བདེན་པ་མངོན་སུམ་དུ་རྟོགས་པའི་མཐོང་ལམ་དང༌། མཐོང་བ་དེ་ཉིད་གོམ་པར་བྱེད་པའི་སྒོམ་ལམ་དང༌། གོམས་པ་མཐར་ཕྱིན་པའི་མི་སློབ་པའི་ལམ་སྟེ་ལྔའོ། ། ཅིའི་ཕྱིར་ལྔར་ངེས་ཤེ་ན། རྟོགས་པ་མཐར་ཕྱིན་པ་ཐོབ་པ་ལ་བདག་མེད་རྟོགས་པ་གོམས་པ་སྔོན་དུ་འགྲོ་དགོས་ཤིང༌།
དེ་ལ་མཐོང་ལམ་སྔོན་དུ་འགྲོ་དགོས་ལ། དེ་མངོན་སུམ་དུ་མཐོང་བ་ལ། མཐོང་བ་ཐོབ་པར་བྱེད་པའི་གོམས་བྱེད་ཀྱི་སྦྱོར་བ་སྔོན་དུ་འགྲོ་དགོས་ལ། དེ་ལ་བསྒོམ་བྱ་ཐོས་བསམ་གྱིས་གཏན་ལ་ཕབ་པ་སྔོན་དུ་འགྲོ་དགོས་པའི་ཕྱིར། གསུམ་པ་ལ་ཞི་གནས། ལྷག་མཐོང་གཉིས་ལས། དང་པོ་སེམས་ཙམ་པ་དང་ཚུལ་མཐུན་པས་འོག་ཏུ་འཆད་པར་འགྱུར་རོ། ། གཉིས་པ་ནི་བྱང་ཕྱོགས་སོ་བདུན་ཏེ། དེ་ལ་ཚོགས་ལམ་ཆུང་ངུར་དྲན་པ་ཉེར་བཞག་བཞི་སྒོམ་ཞིང༌། འབྲིང་དུ་ཡང་དག་སྤོང་བཞི་དང༌།
ཆེན་པོར་རྫུ་འཕྲུལ་རྐང་བཞི་དང༌། དྲོད་རྩེར་དབང་པོ་ལྔ། བཟོད་མཆོག་ཏུ་སྟོབས་ལྔ། མཐོང་ལམ་དུ་བྱང་ཆུབ་ཡན་ལག་བདུན་སྐྱེད་པར་བྱེད་པའོ། ། དེའི་ཚེ་ཉོན་མོངས་ཀུན་བཏགས་ཀྱི་ཆ་རྣམས་སྤོང༌། སྒོམ་ལམ་དུ་འཕགས་ལམ་ཡན་ལག་བརྒྱད་སྐྱེད་ནས། དེའི་ཚེ་ཉོན་མོངས་ལྷན་སྐྱེས་རྣམས་སྤོང་ངོ༌། ། བཞི་པ་ནི་ཕལ་ཆེར་བྱེ་བྲག་སྨྲ་བའི་སྐབས་སུ་བཤད་པ་དང་ཚུལ་མཐུན་ལ། སོ་སོའི་ལམ་བགྲོད་ཚུལ་བསྡུ་ན། དབང་པོ་རྟུལ་པོ་དང་འབྲིང་པོས་རང་དོན་དུ་ལམ་བསྒོམས་པས་ཐེག་པ་དམན་པའི་བྱང་ཆུབ་ཐོབ་ལ།
དབང་པོ་རྣོན་པོས་གཞན་དོན་དུ་ལམ་བསྒོམས་པས་རྫོགས་པའི་བྱང་ཆུབ་ཐོབ་པ་ཡིན་ནོ། ། ཉན་རང་དང་སངས་རྒྱས་གསུམ་ཀ་ཡང་ཇི་ལྟ་བ་རྟོགས་པ་དང༌། ཉོན་སྒྲིབ་སྤངས་པ་ལ་ཁྱད་པར་མེད་པར་འདོད་ཅིང༌། རང་རྒྱལ་དང་ཉན་ཐོས་གཉིས་ཇི་སྙེད་པ་རྟོགས་པ་ལ་སྔར་བྱེ་བྲག་སྨྲ་བའི་སྐབས་སུ་བསྟན་པ་ལྟར་ཁྱད་པར་ཡོད་ལ། ཁྱད་པར་སངས་རྒྱས་ནི། ཉོན་མོངས་པ་མ་ཡིན་པའི་མི་ཤེས་པ་སྤངས་པས་ལྷག་གོ ། གསུམ་པ་འབྲས་བུ་ལ་སོ་སོར་རྟོགས་པའི་འགོག་པ་ནི། གཉེན་པོ་བསྒོམས་པས་སྤང་བྱ་ནམ་མཁའ་ལ་འཇའ་ཡལ་བ་བཞིན་སོང་བའི་མེད་དགག་ཁོ་ན་ལ་འདོད་དོ། ། རིགས་པ་གཙོ་བོར་བྱེད་པའི་མདོ་སྡེ་པ་ནི། དངོས་པོའི་ངོ་བོར་སྐྱེས་པའི་མི་རྟག་སྡུག་བསྔལ་སྟོང་པ་བདག་མེད་དོ། །
ཆོས་ཉིད་ཀྱི་ངོ་བོ་ཡང་འདུས་བྱས་ཀྱི་ངོ་བོར་སྐྱེས་པའི་བདག་མེད་ལ་འདོད་དོ། ། ཆོས་ཉིད་འདུས་མ་བྱས་ནི་འཁོར་འདས་ཀྱི་གཞི་ཡིན་པ་མི་འཐད་དེ། རྐྱེན་གྱི་ཁྱད་པར་བྱར་ཡོད་ན་འགྱུར་བའི་ཕྱིར་འདུས་མ་བྱས་སུ་འགལ་ལ། རྐྱེན་གྱི་ཁྱད་པར་བྱར་མེད་ན་བཅིང་གྲོལ་མི་སྲིད་པའི་ཕྱིར་རྣམ་ངེས་ལས། སྡུག་བསྔལ་སྐྱེད་པའི་རྒྱུ་ཉིད་ནི། ། འཆིང་ཡིན་རྟག་ལ་དེ་གང་ལས། ། སྡུག་བསྔལ་མི་སྐྱེད་རྒྱུ་ཉིད་ནི། ། ཐར་མིན་རྟག་ལ་དེ་གང་ལས། ། ཞེས་སོ། ། དེ་ཡང་ཆོས་ཅན་གཟུགས་མཐོང་བའི་མངོན་སུམ་གྱིས་འདི་དང་ངོ་བོ་གཅིག་པའི་བདག་མེད་མཐོང་སྟེ།
དོན་བྱེད་མེད་རྫས་གཅིག་ལ་རྟོགས་པར་ཤེས་པས་མཐོང་མ་མཐོང་ཆ་གཉིས་མེད་པའི་ཕྱིར་ཏེ། རྣམ་འགྲེལ་ལས། དེ་ཕྱིར་དངོས་པོ་མཐོང་བ་ཡིས། ། ཡོན་ཏན་མཐའ་དག་མཐོང་བ་ཉིད། ། ཅེས་སོ། ། འོ་ན་སེམས་ཅན་ཀུན་འབད་པ་མེད་པར་གྲོལ་བར་འགྱུར་ཏེ། གཟུགས་སོགས་མཐོང་བས་དེས་བདག་མེད་མཐོང་བའི་ཕྱིར་ཞེ་ན་མ་ཡིན་ཏེ། ཕྱི་ནང་གི་འཁྲུལ་རྒྱུ་ལ་བརྟེན་ནས་མིག་ཤེས་ཀྱིས་མཐོང་ཡང་རྟོག་པ་ཡིས་སྒྲོ་བཏགས་ནས་མཐོང་བའི་བདག་མེད་ལ་མཐོང་བ་ལྟར་ངེས་པ་འདྲེན་མི་ནུས་ལ། དེས་ན་མ་མཐོང་བ་དང་ཁྱད་པར་མེད་པར་འགྱུར་བའི་ཕྱིར། བདག་ཏུ་ལྟ་བ་དམ་པོས་བཅིངས་པར་འགྱུར་ལ།
བདག་ཏུ་འཛིན་པའི་མཐུ་ལས་གཞན་དུ་འཛིན་པ་ལས་ནི་འདོད་ཆགས་དང་ཞེ་སྡང་ལ་སོགས་པའི་ཉེས་པ་དང་ཡོངས་སུ་འབྲེལ་བར་འགྱུར་ལ། དེའི་རྒྱུ་ལས་འགྲོ་བ་ལྔའི་འཁོར་བར་ཟོ་ཆུན་གྱི་རྒྱུད་ལྟར་འཁོར་བར་འགྱུར་རོ། །

འདི་ཡི་ལམ་སྐྱེ་ཚུལ་ནི། ཐོག་མར་ཐོས་བསམ་ལ་ཞུགས་པས་ཁམས་གསུམ་འཁོར་བ་ཀུན་སྡུག་བསྔལ་ཉིད་དུ་ཡོངས་སུ་ཤེས་པར་བྱེད་ལ། དེའི་ཚེ་དེ་དང་བྲལ་བར་འདོད་པའི་བློ་རང་གི་སྐྱེ་བར་འགྱུར་རོ། ། སྡུག་བསྔལ་ཡང་ཕྱིའི་ཚེར་མ་འདོན་པ་ལྟར་རྒྱུ་མ་སྤངས་པར་དེའི་ངོ་བོ་སྤོང་མི་ནུས་པས། རྒྱུ་ནི་རྟག་པ་ཡིན་ནམ་མི་རྟག་པ་ཡིན་ཞེས་ཐོས་བསམ་གྱིས་དཔྱོད་པར་བྱེད་དོ། ། རྒྱུ་མེད་པའམ་རྟག་པ་ཡིན་ན་སྤོང་བར་མི་ནུས་པས་ཐོག་མར་རྒྱུ་ཁོང་དུ་ཆུད་པར་བྱེད་དོ། ། ཁོང་དུ་ཆུད་པ་ན་སྡུག་བསྔལ་གྱི་རྩ་བ་ལོག་རྟོག་ཏུ་རིག་ནས་དེའི་གཉེན་པོ་འཚོལ་བ་ལ་འཇུག་གོ ། གཉེན་པོ་དེ་ཡང་བདག་མེད་རྟོགས་པའི་ཤེས་རབ་ཡིན། ཉེས་པ་ཐམས་ཅད་ཀྱི་རྩ་བ་བདག་ཏུ་སྲེད་པ་ཡིན་ལ། དེའི་གཉེན་པོ་བདག་མེད་རྟོགས་པའི་ཤེས་རབ་ལས་ལྷག་པ་གཞན་མེད་པའི་ཕྱིར། བདག་འཛིན་རྩ་བ་འབྱིན་པར་བྱེད་པ་ནི།
བདག་མེད་རྟོགས་པའི་ཤེས་རབ་ཁོ་ན་གོམས་པ་ལ་རག་ལས་པའི་ཕྱིར་རོ། ། དེས་ན་ཚོགས་ལམ་གྱི་གནས་སྐབས་ན། ཐོས་བསམ་གྱི་ཤེས་རབ་རྣམ་དག་གིས་ལྷན་ཅིག་སྐྱེས་པ་དང་བཏགས་པའི་བདག་འཛིན་གྱི་ཡུལ་རྣམས་དང་པོར་འགོག་པར་བྱེད། རིགས་པས་ཡུལ་བདག་མེད་པར་ཁོང་དུ་མ་ཆུད་པར། ཡུལ་ཅན་བདག་འཛིན་མི་ལྡོག་པའི་ཕྱིར་རོ། ། དེས་ན་ཐོས་བསམ་གྱིས་དཔྱད་པའི་བདག་མེད་ཅུང་ཟད་སྒོམ་ན་ཡང༌། གོམས་པ་དམན་པའི་ཕྱིར། སྒོམ་པའི་བྱེད་པ་ཉམས་པ་ན། བདག་འཛིན་ཡང་དང་ཡང་དུ་སྐྱེ་བར་འགྱུར་རོ། ། སྦྱོར་ལམ་གྱི་གནས་སྐབས་སུ་དངོས་སྟོབས་ཀྱི་རིགས་པས་ཕྱི་ནང་གི་དངོས་པོ་ཀུན་བདག་མེད་དུ་རྟོགས་པའི་བསམ་བྱུང་གི་ཤེས་རབ་ཀྱིས་ཡང་དང་ཡང་དུ་གོམས་པར་བྱེད་དོ། །
དེའི་ཚེ་བདག་མེད་དོན་སྤྱི་ལ་ངེས་པ་བརྟན་པོ་ཐོབ་པའི་ཕྱིར་རོ། ། རྟོག་པ་ཕྲ་མོ་ཡོད་དུ་ཟིན་ཡང་གསལ་སྣང་ཅུང་ཟད་རིམ་གྱིས་སྐྱེས་ནས། གོམས་པ་ནི་གསལ་སྣང་སྐྱེ་བའི་རྒྱུ་ཡིན་ནོ། ། གལ་ཏེ་དོན་དམ་སྤྱིའི་ཡུལ་ཅན་རྟོག་པ་ལ་གསལ་སྣང་མི་འཐད་དེ། རྣམ་པར་རྟོག་དང་རྗེས་འབྲེལ་བ། ། དོན་གསལ་སྣང་བ་ཡོད་མ་ཡིན། ། ཞེས་འབྱུང་བས་སོ་ཞེ་ན། འདིས་ནི་ཐ་ན་རང་གི་རྣམ་རྟོག་གི་འཇུག་ཚུལ་ཙམ་ཡང་མ་ཤེས་པར་ལོག་པར་རྟོག་པ་ཁོ་ན་སྟེ། འཇིག་རྟེན་ན་ཡང་ཡུལ་དེ་ཡང་དང་ཡང་དུ་གོམས་པར་བྱས་པ་ལས། གོམས་ཡུལ་ལ་གསལ་སྣང་འབྱུང་བ་མྱོང་བས་གྲུབ་པའི་ཕྱིར།
གལ་ཏེ་རང་ཡུལ་ཡང་དང་ཡང་དུ་གོམས་པ་ལས་གསལ་སྣང་མི་འབྱུང་ན། གོམས་པ་གསལ་སྣང་གི་རྒྱུར་བཤད་པའི་གཞུང་རྣམས་ཇི་ལྟར་འཆད་པར་བྱེད་དོ། ། རང་ཡུལ་ཡང་དང་ཡང་དུ་གོམས་པར་བྱས་ཀྱང་གསལ་སྣང་མི་རུང་ན། གོམས་པའི་འབད་པར་འབྲས་བུ་མེད་པར་འགྱུར་ཏེ། ཡུལ་གོམས་པར་བྱེད་པ་ནི་གསལ་སྣང་ཐོབ་པའི་ཆེད་ཡིན་པའི་ཕྱིར། གོམས་པ་ལ་མ་ལྟོས་པར་རྟོག་པ་རང་ཡུལ་གསར་པར་སྣང་ཞེ་ན། འོ་ན་གསལ་སྣང་གི་རྒྱུ་མེད་པར་འགྱུར་ཏེ། དེ་ལ་མ་གཏོགས་པའི་གང་ན་སྣང་བ་འབྱུང་བའི་རྒྱུ་གཞན་མེད་པའི་ཕྱིར། རྟོགས་པའི་མྱོང་བས་གྲུབ་པའི་སོ་སྐྱེའི་ཐོས་བསམ་གྱི་ཤེས་རབ་ལ་སོགས་པ་རྣམས་རང་ཡུལ་ཇི་ལྟར་གོམས་པ་བཞིན་ཡུལ་གྱི་གསལ་སྣང་གོམས་ནས་གོང་དུ་འཕེལ་བར་འགྱུར་བར་མཐོང་བའི་ཕྱིར་ན་རྟོག་པ་ལ་ཅིའི་ཕྱིར་གསལ་སྣང་མི་འདོད། འཇིགས་པ་དང་མྱ་ངན་ལ་སོགས་པས་སེམས་རྒྱུད་ཡོངས་སུ་སླད་པའི་ཚེ་རྟོག་པའི་བློ་ལ་འཇིགས་ཡུལ་ལ་སོགས་པ་གསལ་བར་སྣང་བ་ཡང་མངོན་སུམ་གྱིས་གྲུབ་པའི་ཕྱིར་དང༌།
གསལ་སྣང་འབྱུང་བའི་མཐུན་དཔེར་བྱས་པའི་ཕྱིར་དང༌། རྟོག་པ་ལ་དོན་གྱིས་གསལ་མི་གསལ་དང༌། གོམས་པ་ལས་ཡུལ་གསལ་པོར་བརྟན་མི་བརྟན་ལ་སོགས་པ་སྙོན་པ་མེད་པར་གྲུབ་པའི་ཕྱིར། གསལ་སྣང་འདོད་པར་བྱ་དགོས་སོ། ། ལུང་ལས། རྟོག་པས་མི་གསལ་བར་བཤད་པ་དང༌། རྟོག་མེད་ལ་གསལ་བར་བཤད་པའི་དོན་ནི། རྟོག་པ་ཇི་ལྟར་གསལ་ཡང༌། དོན་རང་གི་མཚན་ཉིད་མ་འདྲེས་པར་མཐོང་མི་ནུས་ལ། རྟོག་མེད་ཇི་ལྟར་མི་གསལ་ཡང་རང་ཡུལ་གསལ་ལ་མ་འདྲེས་པར་མཐོང་བའི་ཕྱིར་རོ། །
དེ་ཙམ་ལ་དགོངས་ནས་གསུངས་པ་ཡིན་ནོ། ། དེ་ལྟ་མ་ཡིན་པར་རྟོག་མེད་ལ་གསལ་བ་ཁོ་ན་དང་རྟོག་པ་ལ་མི་གསལ་བ་ཁོ་ནར་ངེས་ན། དབང་པོ་གསལ་མི་གསལ་དང༌། ཡུལ་ཉེ་རིང་དང༌། རགས་པ་དང་ཕྲ་བ་ལ་སོགས་པའི་ཁྱད་པར་གྱིས། དབང་ཤེས་ལ་ཡང་ཡུལ་གསལ་མི་གསལ་དུ་མ་འབྱུང་བ་མེད་པར་ཐལ་བའི་ཕྱིར་དང༌། རྟོག་པ་ལ་ཡང་གོམས་པ་ཤས་ཆེ་ཆུང་གི་བྱེ་བྲག་གིས་རང་ཡུལ་གསལ་མི་གསལ་དུ་མ་སོགས་མེད་པར་འགྱུར་རོ། ། ཁྱེད་ལྟར་ན། སྦྱོར་ལམ་མཉམ་གཞག་རྟོག་པའམ་རྟོག་མེད་གཅིག་ཡིན། གལ་ཏེ་རྟོག་པར་འདོད་ན།
ཁྱེད་ལྟར་ན་གསལ་སྣང་མེད་པས། གསལ་སྣང་ཡོད་པར་བཤད་པའི་ལུང་དང་འགལ་བར་འགྱུར་རོ། ། གཞན་ཡང་སྦྱོར་ལམ་གྱི་དུས་སུ་བདག་མེད་ལ་གསལ་སྣང་མེད་ན་མཐོང་ལམ་གྱི་དུས་སུ་མཐོང་ལམ་དུ་རྟོགས་པའི་རྒྱུ་མེད་པས། མཐོང་ལམ་བསྐྱེད་པའི་དོན་དུ་ཚོགས་སྦྱོར་སོགས་དོན་མེད་པར་འགྱུར་རོ། ། མཐོང་ལམ་གྱིས་ནི་གོམས་པ་གསལ་སྣང་སྔོན་དུ་མ་སོང་ན། དེ་ཁོ་ན་ཉིད་མངོན་སུམ་དུ་མཐོང་བར་མི་འགྱུར་ཏེ། ཡིད་ཀྱིས་བདག་མེད་མངོན་སུམ་དུ་མཐོང་བ་ལ་ཡིད་ལ་བྱེད་པ་གོམས་པ་སྔོན་དུ་འགྲོ་དགོས་པར་ལུང་ལས་བཤད་པའི་ཕྱིར་རོ། ། ཅི་སྟེ་རྟོག་མེད་དུ་འདོད་ན། ཡུལ་དོན་དམ་པ་རྟོགས་པའི་ཕྱིར་དང༌། ལམ་སྒྲ་དོན་འཛིན་པའི་རྟོག་པ་དང་བྲལ་བའི་ཕྱིར།
རྣལ་འབྱོར་མངོན་སུམ་ཉིད་དུ་ཐལ་བར་འགྱུར་རོ། ། དེ་ལྟར་ན་མཐོང་ལམ་ནི་བདག་མེད་མངོན་སུམ་དུ་གོམས་པར་བྱེད་པ་ཉིད་དུ་འགྱུར་བས་སྒོམ་ཉིད་དུ་འདོད་པར་བྱ་དགོས་སོ། ། གལ་ཏེ་སྦྱོར་ལམ་དུ་ཆོས་ཉིད་མངོན་སུམ་དུ་མཐོང་ན་ཡང༌། མཐོང་བ་བཞིན་དུ་ངེས་པ་མ་དྲངས་པས། མཐོང་བའི་ལམ་གྱིས་དྲངས་པའི་ཕྱིར་ན། རྣལ་འབྱོར་མངོན་སུམ་དུ་ཐལ་བའི་ཉེས་པ་མེད་དོ་སྙམ་ན། རྣལ་འབྱོར་མངོན་སུམ་ནི་གོམས་པ་ཅན་ཡིན་པས་ཅིའི་ཕྱིར་མཐོང་བ་ལྟར་ངེས་པ་འདྲེན་མི་ནུས། མཐོང་བྱའི་ཆོས་ཉིད་ནི་ཐོས་བསམ་སྒོམ་གསུམ་གྱི་ཤེས་རབ་ཀྱིས་གོམས་པར་བྱས་ནས་ཤེས་པ་ཙམ་ཡིན་ནོ། ། ཅིའི་ཕྱིར་སྦྱོར་ལམ་མཉམ་གཞག་ནི། དོན་དམ་པ་གསལ་བར་སྣང་བའི་མཉམ་གཞག་རྟོག་མེད་ཡིན་ཡང་རྣལ་འབྱོར་མངོན་སུམ་མ་ཡིན་ན་མཐོང་སྒོམ་ཡང་མ་ཡིན་པར་མཚུངས་སོ། །
ཇི་ལྟར་བཤད་པའི་དགག་སྒྲུབ་ཀྱི་རྣམ་གཞག་ཀུན་ཡང་དག་གིས་ཡུལ་ཅན་གྱི་དབང་དུ་བྱས་པ་ཡིན་ལ། སྐབས་འདིར་ཡང་དག་གིས་མ་ཡིན་པའི་ཡུལ་ཅན་གྱི་མི་སྡུག་པ་དང༌། ཟད་པར་ལ་སོགས་པའི་བསམ་གཏན་དང་ཐོས་བསམ་ལ་སོགས་གཞན་ཡང་ལམ་འདིར་མེད་པ་མ་ཡིན་ཏེ། ཚོགས་བསོག་ནས་མཐོང་ལམ་མ་སྐྱེས་གོང་གི་ཐར་པའི་དགེ་བ་ཀུན་འདིར་ཡོད་ཅིང༌། དེ་ཐམས་ཅད་མཉམ་གཞག་ཡིན་པ་མ་ངེས་པའི་ཕྱིར། སྦྱོར་ལམ་འདིར་ཇི་སྐད་བཤད་པའི་ཡང་དག་པའི་དོན་གོམས་པར་བྱས་པ་ལས་གོམས་པར་བྱས་པ་ཡོངས་སུ་རྫོགས་པ་ན། བདག་མེད་པའི་དོན་ལ་གསལ་སྣང་མི་རྟོག་པའི་བློ་འབྱུང་སྟེ། ཇི་སྐད་དུ། དེ་ཕྱིར་ཡང་དག་ཡང་དག་མིན། ། གང་གང་ཤིན་ཏུ་གོམས་གྱུར་པ། །
བསྒོམ་པ་ཡོངས་སུ་རྫོགས་པ་ན། ། དེ་གསལ་མི་རྟོག་བློ་འབྲས་ཅན། ། ཞེས་པ་ལྟར་རོ། ། མཐོང་ལམ་སྐྱེས་པའི་ཚེ་ཡེ་ཤེས་རྟོག་པ་གནས་འགྱུར་བའི་མཐོང་ལམ་རྣམ་པར་མི་རྟོག་པའི་ཡེ་ཤེས་སྐྱེས་ནས། ཀུན་བཏགས་ཀྱི་བདག་ལྟ་དང་བཅས་པའི་སྒྲིབ་པ་ཀུན་བཏགས་ཀྱི་ཆ་རྣམས་སྤོང་ངོ༌། ། དེ་ནས་བདག་མེད་མངོན་སུམ་དུ་མཐོང་ཟིན་གོམས་པར་བྱས་པ་ལས། འཇིགས་ལྟ་ལྷན་སྐྱེས་དང་བཅས་པའི་ལྷན་སྐྱེས་ཀྱི་སྒྲིབ་པ་རྣམས་སྤོང་ངོ༌། ། དེ་ནས་བསླབ་པར་བྱ་བ་མཐར་ཕྱིན་པས་འབྲས་བུ་བྱང་ཆུབ་ཐོབ་ལ། དེའི་སྐབས་སུ་བྱེ་བྲག་སྨྲ་བས་བཤད་པ་ལྟར་གྱི་ཡོན་ཏན་རྣམས་ཀྱང་ཐོབ་བོ། ། གྲུབ་མཐའ་བཞིའི་རྣམ་པར་འབྱེད་པ་ལས།
མདོ་སྡེ་པའི་གྲུབ་མཐའི་གཞི་ལམ་འབྲས་གསུམ་གཏན་ལ་དབབ་པའི་ལེའུ་སྟེ་གཉིས་པའོ།། ༈ །གསུམ་པ་སེམས་ཙམ་པའི་གཞི་ལམ་འབྲས་གསུམ་གྱི་ཚུལ་གཏན་ལ་དབབ་པ་ལ་གསུམ་ལས། དང་པོ་གཞི་བསྟན་པ་ལ། ཤེས་བྱ་གཞི་ལྔ་ལས། ཕལ་ཆེར་སྔར་བསྟན་པ་དང་མཐུན་ལ། ཁྱད་པར་ནི། བཅོམ་ལྡན་འདས་ཀྱིས་གཟུགས་ཀྱི་ཕུང་པོ་དང༌། གཟུགས་ཅན་གྱི་སྐྱེ་མཆེད་དང༌། ཁམས་རྣམས་གསུངས་པ་དྲང་བའི་དོན་དུ་བཞེད་དེ། ཉི་ཤུ་པ་ལས།
གཟུགས་སོགས་སྐྱེ་མཆེད་ཡོད་པར་ནི། ། དེ་འདུལ་བ་ཡི་སྐྱེ་བོ་ལ། ། དགོངས་པའི་དབང་གིས་གསུངས་པ་ནི། ། བརྫུས་ཏེ་སྐྱེ་བའི་སེམས་ཅན་བཞིན། ། ཞེས་གསུངས་པ་ལྟར་རོ། ། གང་ལ་དགོངས་ཤེ་ན། ཀུན་གཞིའི་རྣམ་པར་ཤེས་པ་ལ་ཐུན་མོང་དང་ཐུན་མོང་མ་ཡིན་པའི་བག་ཆགས་གཉིས་གསུངས་པ་ལས། ཐུན་མོང་མ་ཡིན་པའི་བག་ཆགས་སད་པ་ལས་ནི་མིག་ལ་སོགས་པའི་དབང་པོ་ལྔར་སྣང་བ་འབྱུང་ལ། ཐུན་མོང་གི་བག་ཆགས་སད་པ་ལས་ནི། གཟུགས་སོགས་ཡུལ་ལྔར་སྣང་བ་ལ་དགོངས་ཏེ།
ཉི་ཤུ་པ་ལས། རང་གི་ས་བོན་གང་ལས་སུ། ། རྣམ་རིག་སྣང་བ་གང་ཡིན་པ། ། དེ་དང་དེ་ཡི་སྐྱེ་མཆེད་ནི། ། རྣམ་པ་གཉིས་སུ་ཐུབ་པས་གསུངས། ། ཞེས་པ་ལྟར་རོ། ། འདིར་ཡང་བཅོམ་ལྡན་འདས་ཀྱིས་ཀུན་བཏགས་པའི་གཟུགས་དང༌། རྣམ་པར་བཏགས་པའི་གཟུགས་དང༌། ཆོས་ཉིད་ཀྱི་གཟུགས་ཞེས་རྣམ་པ་གསུམ་གསུངས་པ་ལས། དང་པོའི་དབང་དུ་བྱས་ནས་གཟུགས་ཀྱི་ཕུང་པོའི་རྣམ་གཞག་མཛད་དོ་ཞེས་འདོད།
སེམས་ཙམ་པ་ལ་མངོན་པ་བ་དང༌། རིགས་པ་གཙོ་བོར་བྱེད་པ་གཉིས་ལས། དང་པོ་ནི། གཞི་ལ་ཕུང་པོ་དང་ཁམས་དང་སྐྱེད་མཆེད་ཀྱི་རྒྱུ་རྣམ་པ་དུ་མ་ཡོད་པ་ལས། ནང་ཚན་མི་འདྲ་བའི་ཁྱད་པར་དུ་མ་ཡོད་ཀྱང༌། གཙོ་ཆེར་སྔ་མ་དང་མཐུན་ལ། ཁྱད་པར་གཟུགས་ཀྱི་ཕུང་པོ་དྲང་དོན་དུ་འདོད། ཀུན་གཞི་ལ་ཐུན་མོང་མ་ཡིན་པའི་ས་བོན་གཉིས་ལས། ཐུན་མོང་མ་ཡིན་པའི་བག་ཆགས་སད་པ་ལས་དབང་པོ་ལྔར་སྣང་བ་འབྱུང་ལ། ཐུན་མོང་བག་ཆགས་འདུལ་བ་ལས་ནི།
གཟུགས་སོགས་སྣང་བ་འབྱུང་བ་ལ་དགོངས་ཏེ། དགོངས་པ་བསྟན་པས། འདུལ་བའི་གདུལ་བྱ་གཞུག་པའི་དོན་ཡིན་ཏེ། གཟུགས་སོགས་སྐྱེ་མཆེད་ཡོད་པར་ནི། ། ཞེས་སོགས་དང༌། རང་གི་ས་བོན་གང་ལས་སུ། ། རྣམ་རིག་སྣང་བ་གང་ཡིན་པ། ། དེ་དང་དེ་ཡི་སྐྱེ་མཆེད་ནི། ། རྣམ་པ་གཉིས་སུ་ཐུབ་པས་གསུངས། ། ཞེས་པ་ལྟར་རོ། །
བསྡུས་ན། གཞིའི་ཆོས་ལ་མ་དག་གཞན་དབང་དུ་འདོད་ཀྱང༌། གཙོ་བོར་ཆོས་ཅན་གྱི་ཆ་ཀུན་གཞི་དང༌། དེའི་ཆོས་ཉིད་ཀུན་རྫོབ་སྟེ། འཁོར་འདས་གཉིས་ཀའི་ས་བོན་བྱིན་པ་ཡིན་པའི་ཕྱིར། འདི་ལྟར་དངོས་པོ་ཀུན་ཐོག་མ་མེད་པའི་དུས་ནས་བརྒྱུད་པའི་རང་གི་ས་བོན་ལས་སྐྱེས་པ་ཡིན་ལ། ཀུན་གཞི་མེད་ན། འཁོར་བར་སྐྱེ་བའི་རྒྱུ་རྐྱེན་དང༌། རྣམ་པར་བྱང་བའི་བདག་རྐྱེན་མེད་པའི་ཕྱིར་ཏེ། ས་བོན་གྱི་རྟེན་མེད་པའི་ཕྱིར་རོ། །
གལ་ཏེ་ཚོགས་དྲུག་གི་རྣམ་ཤེས་སོགས་ཀྱི་རྟེན་དུ་འདོད་ཅེ་ན། ཚོགས་དྲུག་སོ་སོའི་ས་བོན་གྱི་རྟེན་དུ་མི་རུང་སྟེ། རྒྱུན་མི་བརྟན་པས་རེས་འགའ་རྒྱུན་ཆད་པར་འགྱུར་བའི་སྐབས་སྲིད་པའི་ཕྱིར། སྔར་གྱི་བག་ཆགས་ཆུད་ཟོས་པ་དང༌། ཕྱིས་ཀྱི་བག་ཆགས་རྒྱུ་མེད་དུ་འགྱུར་བའི་ཕྱིར་རོ། ། ཉོན་ཡིད་ཀྱང་ས་བོན་གྱི་རྟེན་དུ་མི་རུང་སྟེ། དམིགས་རྣམ་གསལ་བས་བག་ཆགས་ཀྱི་སྒོ་བཞིར་མི་རིགས་པའི་ཕྱིར། དཔེར་ན་རླུང་གིས་དྲི་མི་འཛིན་པ་བཞིན་ནོ། ། འཁོར་འདས་ཀྱི་ཆོས་ཀུན་བག་ཆགས་མེད་པར་སྐྱེ་ན་ནི། ཧ་ཅང་ཐལ་བ་དུ་མས་གནོད་པའི་ཕྱིར།
བག་ཆགས་ཀྱི་རྟེན་ཀུན་གཞི་ཁས་ལེན་དགོས་སོ། ། དེའི་ཆོས་ཉིད་ཡོངས་གྲུབ་མེད་ན། གཟུང་འཛིན་ཡོད་མེད་ནང་འགལ་ཡིན་པས་ཀུན་བཏགས་གནས་ཚུལ་ཡོད་པར་འགྱུར་ལ། དེ་ལྟ་ན་བྱིས་པ་འབད་པ་མེད་པར་འགྱུར་ཞིང༌། འཕགས་པ་འབད་ཀྱང་མི་གྲོལ་བར་གྱུར་ཏེ། བྱིས་པས་དེ་ཁོ་ན་ཉིད་དང་བཅས་སུ་མཐོང་བའི་ཕྱིར་དང༌། འཕགས་པ་ལ་ལམ་གྱི་དམིགས་པ་བདག་མེད་གཉིས་མེད་པས་རྣམ་པར་དག་པའི་རྒྱུ་མེད་པའི་ཕྱིར་རོ། ། གཞི་དེ་དག་ཀྱང་བདེན་པ་གཉིས་སུ་གཏན་ལ་ཕབ་ནས་རྣམ་པར་འཇོག་སྟེ། དེ་ལ་ཀུན་རྫོབ་ཀྱི་བདེན་པ་ནི། གང་ལ་དམིགས་ནས་ཉོན་མོངས་འཕེལ་བར་འགྱུར་བ་ཡིན་ལ།
དོན་དམ་བདེན་པ་ནི། གང་ལ་དམིགས་ནས་སྒྲིབ་པ་དག་ཅིང་ཡེ་ཤེས་སྐྱེ་བར་འགྱུར་བ་ཡིན་ནོ། ། དེ་ལ་ཀུན་རྫོབ་བདེན་པའི་ངོ་བོ་ནི། ཡང་དག་པ་མ་ཡིན་པས་ཀུན་ཏུ་བཏགས་པ་ཡིན་ལ། བཏགས་པ་དེ་ཉིད་ཀྱིས་སྟོང་པའི་སྟོང་ཉིད་ནི་དོན་དམ་པར་ཤེས་པར་བྱའོ། ། ཡང་དག་པ་མ་ཡིན་པའི་ཀུན་ཏུ་བཏགས་པ་ནི། དོན་དམ་པ་མཐོང་བ་ལ་སྒྲིབ་པར་བྱེད་པས་སྒྲ་དོན་གྱི་སྒོ་ནས་ཀུན་རྫོབ་ཏུ་བཞག་ལ། གཟུང་འཛིན་གཉིས་བྲལ་གྱི་ཤེས་པ་ཡིན་པས་དོན་དམ་པ་སྟེ། གཏན་ལ་ཕབ་པ་བཏུས་པ་ལས། ཀུན་རྫོབ་རྣམ་གྲངས་པ་དང༌།
དོན་དམ་མེད་པར་སྨྲའོ། ། ཡེ་ཤེས་སྙིང་པོ་ཀུན་ལས་བཏུས་ལས། གཟུང་དང་འཛིན་པ་གཉིས་བྲལ་བའི། ། རྣམ་པར་ཤེས་པ་དོན་དམ་འདོད། ། རྣལ་འབྱོར་སྤྱོད་གཞུང་རྒྱ་མཚོ་ཡི། ། གྲུབ་མཐའི་ཕ་རོལ་ཕྱིན་རྣམས་སྒྲོགས། ། ཞེས་པ་ལྟར་རོ། ། མཁས་རློམ་ཁ་ཅིག་གཟུང་འཛིན་གཉིས་བཅས་དང་གཉིས་སྣང་གི་བྱེ་བྲག་མ་ཕྱེད་པར། སོ་སོ་སྐྱེ་བོའི་ཤེས་པ་ཀུན་གཟུང་འཛིན་གཉིས་བཅས་ཡིན། ཞེས་སྨྲའོ། །
འོ་ན་མ་དག་གཞན་དབང་ཡང་དག་པ་མ་ཡིན་པའི་ཀུན་ཏུ་རྟོག་པར་འཇོག་པའི་སྒོ་མེད་པར་འགྱུར་རོ། ། ཡུལ་གྱི་གནས་ཚུལ་གཟུང་འཛིན་གཉིས་བཅས་ཡིན་ཞིང༌། བློ་ཡང་གཟུང་འཛིན་གཉིས་ཀྱི་རྣམ་པ་ཅན་ཡིན་པས། འཛིན་སྟངས་མ་གྲུབ་པ་ཡིན་པའི་ཕྱིར། སོ་སོ་སྐྱེ་བོའི་ཤེས་པ་ལ་གཟུང་འཛིན་གཉིས་སྟོང་གི་ཆོས་ཉིད་མེད་པར་འགྱུར་ཏེ། བློ་གཟུང་འཛིན་གཉིས་བཅས་ཡིན་ལ། གཉིས་བཅས་གཉིས་མེད་དངོས་འགལ་ཡིན་པའི་ཕྱིར་དང༌། དགག་པ་སྒྲུབ་པ་ཡིན་པའི་ཕྱིར། དེས་ན་སེམས་གཟུང་འཛིན་གཉིས་མེད་དུ་གནས་ཀྱང་གཉིས་སུ་སྣང་བ་མི་འགལ་ཏེ། བདག་མེད་ཀྱང་བདག་ཏུ་སྣང་བ་བཞིན་དང༌།
ཟླ་བ་གཉིས་མེད་ཀྱང་གཉིས་སུ་སྣང་བ་བཞིན་ནོ། ། ཡོངས་གྲུབ་རྣམ་པ་གཉིས་ལས། ཕྱིན་ཅི་མ་ལོག་པའི་ཡོངས་གྲུབ་ཀྱང༌། དོན་དམ་བདེན་པ་ཉིད་དུ་གནས་ཏེ། ཡང་དག་པའི་དོན་མཐོང་བ་ལ་མི་སྒྲིབ་ཅིང༌། གཟུང་འཛིན་གཉིས་བྲལ་གྱི་རྫས་ཡིན་པས་ཀུན་རྫོབ་ཏུ་འཇོག་པའི་སྒོ་མེད་པའི་ཕྱིར། བདག་དང་ཆོས་སུ་སྣང་བའི་གཞན་དབང་ནི། སྟོང་གཞི་སྟེ། སྣང་བ་ལྟར་བདག་གཉིས་སུ་བཏགས་པའི་བཏགས་ཆ་ཀུན་བཏགས་སོ། ། འདི་ཀུན་རྫོབ་ཙམ་དུ་ཡོད་པ་དེ་བཏགས་པ་ཀུན་རྫོབ།
ཀུན་རྫོབ་ཙམ་དུ་མེད་པར་ལྟ་བ་ནི། བཏགས་ལ་སྐུར་པ་འདེབས་པའི་ལྟ་ངན་དུ་གསུངས་སོ། ། བདག་གཉིས་སྟོང་པའི་སྟོང་ཉིད་ནི་ཡོངས་གྲུབ་བོ། ། སློབ་དཔོན་ཤནྟི་པས་ནི། ཀུན་བཏགས་དང་ཡང་དག་མིན་པའི་ཀུན་ཏུ་རྟོག་པ་གཉིས་ཀུན་རྫོབ་ཏུ་བཤད་དོ། ། མདོར་ན་བདག་དང་གཟུང་འཛིན་གཉིས་བཏགས་པ་ལྟར་དུ་བདེན་པར་མེད་པས། ཀུན་བཏགས་མེད་ཅེས་གསུངས་པ་ཡིན་ལ། རྫས་སུ་མེད་ཀྱང་ཐ་སྙད་དུ་ཡོད་པས་ངོ་བོ་ཉིད་ཅེས་བཤད་པ་དེས་ན། ཀུན་བཏགས་ནི་ཀུན་རྫོབ་ཏུ་འདོད་ལ་ཡང་དག་མིན་པའི་ཀུན་ཏུ་རྟོག་པ་ནི། དེ་ཁོ་ན་ཉིད་མཐོང་བ་ལ་སྒྲིབ་པའི་ཆ་ནས་ཀུན་རྫོབ་ཏུ་བཤད་ཀྱང༌།
བཤད་མ་ཐག་པ་ལྟར་དོན་དམ་མཚན་ཉིད་པའོ། ། རིགས་པ་སྨྲ་བའི་སེམས་ཙམ་པ་ནི། གཞིའི་འདོད་ཚུལ་ནང་ཚན་མི་འདྲ་བའི་ཁྱད་པར་དུ་མ་ཡོད་ཀྱང༌། ཕལ་ཆེར་སྔ་མ་དང་མཐུན་ལ། བདེན་པ་གཉིས་ལ། དོན་དམ་པར་དོན་བྱེད་ནུས་པའི་སེམས་གང་ཡིན་པ་དེ། དོན་དམ་པར་ཡོད་པ་ཡིན་ཞིང༌། གཅིག་དང་དུ་མ་བྲལ་བའི་ཕྱིར། བེམ་པོ་དངོས་ཡོད་མ་ཡིན་པས་གཞན་ནི་ཀུན་རྫོབ་ཏུ་ཡོད་པ་སྟེ། དེ་དག་རང་སྤྱིའི་མཚན་ཉིད་བཤད། །
ཅེས་པ་ལྟར་རོ། ། སེམས་ཙམ་པ་ཡང་རྣམ་བདེན་བརྫུན་གཉིས་ལས། རྣམ་བདེན་པ་རྣམས་ནི་བཟུང་བ་ཕྱི་དོན་བདེན་མེད་པས། དེར་འཛིན་གྱི་ཤེས་པ་འཁྲུལ་བ་ཡང་མེད་པ་ནི། བདག་མེད་པས་བདེན་འཛིན་གྱི་ཤེས་པ་འཁྲུལ་བ་མེད་པ་བཞིན་ནོ། ། དེས་ན་བདག་དང་གཟུང་འཛིན་ཀུན་གནས་ཚུལ་ལ་གཏན་མེད་པས་ན། འཁོར་འདས་ཀྱི་སེམས་ཐམས་ཅད་གདོད་མ་ནས་གཟུང་འཛིན་གཉིས་སུ་མེད་པའི་ཕྱིར་རང་རིག་རང་གསལ་ཉིད་དུ་གནས་པ་འདི་ནི་སེམས་ཀྱི་ཆོས་ཉིད་ཡིན་ཏེ། དཔེར་ན་མེས་ཚ་བ་རང་གི་མཚན་ཉིད་དོར་ནས། གཞན་དུ་མི་འགྱུར་བ་ལྟར་གཞི་ལམ་འབྲས་བུའི་གནས་སྐབས་ཐམས་ཅད་དུ་གཟུང་འཛིན་གཉིས་མེད་ཀྱི་རང་རིག་རང་གསལ་གྱི་མཚན་ཉིད་དོར་ནས་གཞན་དུ་མི་འགྱུར་བའི་ཕྱིར། འགྱུར་མེད་ཡོངས་གྲུབ་ཏུ་བཤད་པ་ཡིན་གྱི།
འདུས་མ་བྱས་ཡིན་པས་འགྱུར་མེད་དུ་བཤད་པ་མིན་ནོ། ། གལ་ཏེ་གཟུང་འཛིན་གཉིས་སུ་མེད་པར་གནས་ན། ཅིའི་ཕྱིར་སེམས་ཡོངས་སུ་བཟུང་བ་ན། གཟུང་འཛིན་གཉིས་མེད་ཀྱི་སེམས་ཡོངས་སུ་བཟུང་བར་རྟོག་པར་མི་འགྱུར་ཞེ་ན། ཐོག་མ་མེད་པའི་གཉིས་སྣང་གི་བག་ཆགས་ཡོངས་སུ་སྨིན་པ་ལས། ང་དང་ང་ཡི་བ་དང་གཟུང་འཛིན་གཉིས་སུ་སྣང་བ་ལ་བདེན་པར་ཞེན་པའི་འཁྲུལ་རྒྱུས། ཇི་ལྟར་མཐོང་བའི་གཉིས་མེད་ཀྱི་དོན་ལ་ངེས་པ་མ་དྲངས་པས་མ་མཐོང་བ་དང་ཁྱད་པར་མེད་པའི་ཕྱིར། གཉིས་མེད་མཐོང་བ་ལ་ཡང་གཉིས་སུ་མངོན་པར་ཞེན་པའི་བློས་འཁོར་བར་ཡོངས་སུ་བཅིངས་པ་ཡིན་ནོ། ། རིགས་པ་སྨྲ་བའི་སེམས་ཙམ་ལྟར་ན། སེམས་ཀྱི་ངོ་བོར་སྐྱེས་པའི་ཆོས་ཉིད་དྲི་བཅས་གཞི་ཡིན་གྱི་ཆོས་ཉིད་འདུས་མ་བྱས་སུ་འདོད་པ་ལ་ནི་མི་རུང་སྟེ།
ཉོན་མོངས་པས་ཀུན་ནས་ཉོན་མོངས་པར་བྱས་པ་དེ་ཉིད་གཉེན་པོས་མི་སྣང་བར་བྱེད་པ་ཡིན་ལ། འདུས་མ་བྱས་ལ་འཆིང་གྲོལ་མི་རུང་བའི་ཕྱིར་ཏེ། རྟག་པ་སྒྲིབ་གཡོགས་མེད་པའི་ཕྱིར། གལ་ཏེ་འདུས་མ་བྱས་ལ་སྒྲིབ་གཡོགས་འདོད་ན། རྟག་ཏུ་དྲི་བཅས་སུ་འགྱུར་རོ། ། སྔར་དྲི་མ་དང་བཅས་པ་ཕྱིས་གཉེན་པོའི་རྐྱེན་གྱིས་དྲི་མེད་དུ་འགྱུར་བ་མེད་པའི་ཕྱིར་ཏེ། རྐྱེན་གྱིས་ཁྱད་པར་བྱར་མེད་པའི་ཕྱིར། དེ་ལྟ་ན་གྲོལ་བ་མི་སྲིད་པ་ཉིད་དུ་འགྱུར་རོ། ། གལ་ཏེ་འབྲས་དུས་སུ་དྲི་མེད་དུ་འགྱུར་བའི་ཕྱིར་སྐྱོན་མེད་དོ་ཞེ་ན། ཆོས་ཅན་དང་རྫས་གཅིག་ན་ཆོས་ཉིད་འདུས་མ་བྱས་སུ་འདོད་པ་འགལ་ལ།
རྫས་གཞན་ཡིན་ན་དེའི་ཆོས་ཉིད་དུ་འདོད་པ་འགལ་ཞིང༌། གཉིས་ཀ་མིན་ན་དོན་དམ་དུ་འདོད་པ་འགལ་ཏེ། སྒྲོ་བཏགས་པ་ཙམ་ཡིན་པའི་ཕྱིར། དེས་ན་སེམས་ཀྱི་ངོ་བོ་རང་བཞིན་རྣམ་དག་གི་དབྱིངས་གཟུང་འཛིན་གཉིས་སུ་མེད་པའི་རང་རིག་རང་གསལ་ཉིད་གཞིར་བཟུང་ནས། ཀུན་ནས་ཉོན་མོངས་པ་དང་རྣམ་པར་བྱང་བའི་སྐྱོན་གྱིས་དྲི་བཅས་དང་དྲི་མེད་དུ་འགྱུར་བའི་ཕྱིར་ན། འདི་ཡང་རང་རིག་མངོན་སུམ་གྱིས་དེའི་བདག་མེད་མཐོང་བར་འགྱུར་ཡང༌། ཡིད་ཤེས་ཀྱིས་ཆོས་དང་གང་ཟག་ཏུ་སྒྲོ་བཏགས་པའི་ཕྱིར། མཐོང་བ་ལྟར་ངེས་པ་མ་དྲངས་པས་ལོག་པའི་ལམ་དུ་ཞུགས་ཏེ་ལས་ཉོན་གྱིས་བཅིངས་པ་ཡིན་ནོ། ། དེ་ལྟར་ཡང༌། རྣམ་འགྲེལ་ལས།
སྡུག་བསྔལ་སྐྱེད་པའི་རྒྱུ་ཉིད་ནི། ། འཆིང་ཡིན་རྟགས་ལས་དེ་གང་ལས། ། ཞེས་བཤད་པ་ལྟར་རོ། ། བདེན་གཉིས་སོ་སོའི་ངོ་བོ་ལ། གནས་ཚུལ་ལ་དོན་བྱེད་ནུས་པའི་སེམས་དོན་དམ་དུ་འདོད་པ་ཡིན་ལ། དེ་ལས་གཞན་པ་ནི་ཀུན་རྫོབ་ཏུ་འཇོག་པ་ཡིན་ནོ། ། ཕྱི་རོལ་གྱི་བེམ་པོ་ལ་ནི་དོན་དམ་དུ་མི་འཇོག་སྟེ། སྒྲུབ་བྱེད་མེད་ལ་གནོད་བྱེད་ཀྱི་རིགས་པ་ཡོད་དེ། གལ་ཏེ་བེམ་པོའི་དངོས་པོ་ཡོད་ན། དབུས་རྡུལ་གྱི་ཕྱོགས་དྲུག་ན་རྡུལ་ཡོད་དམ་མེད།
གལ་ཏེ་མེད་ན་རགས་པ་རྩོམ་པ་མི་འགྱུར་ཏེ། རྒྱུ་མེད་པའི་ཕྱིར། ཡོད་ན་དབུས་རྡུལ་ལ་ཤར་རྡུལ་གྱིས་ལྟ་བའི་ངོས་ཀྱིས་ཕྱོགས་གཞན་གྱི་རྡུལ་ལྟའམ་མི་ལྟ། ལྟ་བར་འདོད་ན། ཕྱོགས་གཞན་གྱི་རྡུལ་རྣམས་ཤར་རྡུལ་གྱི་གོ་སར་ཐིམ་པར་འགྱུར་ཏེ། དབུས་རྡུལ་ཤར་ཕྱོགས་ལ་ལྟ་བའི་ལྟ་ས་ཡིན་པའི་ཕྱིར། ཤར་རྡུལ་ཉིད་བཞིན། གལ་ཏེ་མི་ལྟ་ན་ཆ་བཅས་སུ་འགྱུར་ཏེ། ཕྱོགས་གཞན་ལ་ལྟ་མི་ལྟ་གཉིས་ཡོད་པའི་ཕྱིར། འདོད་ན་ཆེད་དུ་འདོད་པ་འགལ།
སྒྲུབ་བྱེད་ཀྱང་མེད་དེ། དོན་འདྲ་བ་ལས་ལྷག་པའི་དོན་རྟོགས་ཀྱི་སྒྲུབ་བྱེད་མེད་ལ། འདྲ་བ་ཉིད་ཀྱང་མི་འཐད་པ་དང༌། ཁྱབ་ཆེས་པའི་རིགས་པ་གཉིས་ཀྱིས་བཀག་པའི་ཕྱིར། གལ་ཏེ་དབང་ཤེས་དོན་གྱི་རྣམ་པ་ཅན་དུ་སྐྱེས་པ་ཡིན་ན། དེ་ཡང་རྣམ་པར་གཏོད་མེད་ཀྱི་རྒྱུ་མི་རུང་བའི་ཕྱིར་ཞེ་ན། དེ་ཉིད་ཕྱི་རོལ་གྱི་དོན་ཡིན་པར་གང་གིས་ཤེས་པར་འགྱུར། རྒྱུའི་ཁྱད་པར་དཔོག་པའི་འབྲས་རྟགས་ལས་ཤེས་སོ་ཞེ་ན། དོན་སྣང་གི་བག་ཆགས་ཡོངས་སུ་སྨིན་པ་ལས་སྐྱེ་དོན་དུ་སྣང་བ་སྐྱེས་ལ། དེ་ཉིད་མ་ཡིན་ཏེ་ཡིན་ཞེ་ན་ཅིས་འགོག
དེས་ན་མ་ངེས་པ་ཉིད་དོ། ། ཕྱི་དོན་གྱི་རྒྱུ་འབྲས་སུ་མི་འགྲུབ་སྟེ། འབྲེལ་བ་མངོན་སུམ་གྱིས་གྲུབ་པའི་ཕྱིར། ཕྱི་རོལ་གྱི་དོན་གང་གིས་ཀྱང་མ་མཐོང་བའི་ཕྱིར། ཞེས་པ་ས་སྐྱ་པཎྜི་ཏས་གྲུབ་མཐའ་རབ་འབྱེད་དུ་གནད་དེ་བཀོད་དོ། ། སེམས་ཙམ་པ་ལ་ཡང་རྣམ་བདེན་རྫུན་གཉིས་ལས། རྣམ་བདེན་པས་དོན་དུ་སྣང་བ་འདི་ཕྱི་རོལ་གྱི་དོན་གྱིས་རྣམ་པ་གཏད་པ་མ་ཡིན་གྱི། སེམས་ཉིད་དོན་དུ་མངོན་པར་ཞེན་པའི་བག་ཆགས་ཡོངས་སུ་སད་པ་ལས། སེམས་ཉིད་ཕྱི་རོལ་གྱི་དོན་དུ་སྣང་བ་ཡིན་པས། བློ་ཚུལ་གཉིས་པ་ཅན་དུ་གྲུབ་པ་ཡིན་ནོ། །
དེ་འདྲ་ཐ་དད་པའི་ཆ་ནི་ཀུན་བཏགས་ཏེ། གཉིས་སྣང་ཡང་དོན་ལ་མི་གནས་པའི་ཕྱིར་ཏེ། ལྷན་ཅིག་ཏུ་དམིགས་ངེས་ཡིན་པའི་ཕྱིར། གཉིས་སུ་སྣང་བ་ཙམ་ཐ་སྙད་དུ་ཡོད་པས་ཐ་སྙད་དུ་ཀུན་བཏགས་ཡོད་ཅེས་བཏགས་ཤིང༌། ཀུན་ལས་བཏུས་ལས། འཕགས་པ་ལ་སྐུར་པ་འདེབས་པའི་ལྟ་བ་ལྟ་ངན་དུ་གསུངས་པ་ཡང་དེ་ལ་དགོངས་སོ། ། གཟུང་བ་ཕྱི་དོན་མེད་པས་དེར་འཛིན་གྱི་ཤེས་པ་མ་འཁྲུལ་བ་མེད་དེ། དཔེར་ན། རི་བོང་གི་རྭ་མེད་པས། དེར་འཛིན་གྱི་ཤེས་པ་མ་འཁྲུལ་བ་མེད་པ་བཞིན་ནོ། །
དེས་ན་འཁོར་འདས་ཀྱི་ཆོས་ཐམས་ཅད་གཟུང་འཛིན་གཉིས་མེད་དུ་གྲུབ་པའི་ཕྱིར། གཟུང་འཛིན་གཉིས་ཀྱིས་སྟོང་པའི་ཆོས་ཉིད་ཅན་དུ་གྲུབ་ལ། གཉིས་སྟོང་གི་ཆོས་ཉིད་དེ་ཉིད་དོན་དམ་པའི་བདེན་པར་འདོད་དོ། ། མེའི་ཚ་བ་རྐྱེན་གྱིས་ཆོས་གཞན་དུ་མི་འགྱུར་བ་ལྟར། གཞི་ལམ་འབྲས་བུའི་གནས་སྐབས་ཐམས་ཅད་དུ་གཉིས་སྟོང་གི་སེམས་ཀྱི་ངོ་བོ་མྱོང་རིག་ཙམ་ཆོས་གཞན་དུ་མི་འགྱུར་བར་རྗེས་སུ་འགྲོ་བའི་ཕྱིར། འགྱུར་མེད་ཡོངས་གྲུབ་ཅེས་བཤད་པ་ཡིན་གྱི། འདུས་མ་བྱས་སུ་འདོད་པས་དེ་སྐད་དུ་བསྟན་པ་མ་ཡིན་ནོ། ། དོན་དུ་སྣང་བའི་རྣམ་པ་སེམས་དུ་བདེན་པའི་ཁ་ཕྱིར་ལྟས། གཉིས་སྣང་གི་བློ་ཐམས་ཅད་ནང་ལྟས་གཉིས་རང་རིག་རང་གསལ་ཀུན་དོན་དམ་དུ་འདོད་པ་ཡིན་ཏེ། དོན་དམ་པར་དོན་བྱེད་ནུས་པའི་ཕྱིར།
ཐོས་བསམ་དང་འཇིག་རྟེན་པའི་སྒོམ་བྱུང་གིས་དངོས་སུ་ཡུལ་གྱི་བདག་མེད་དུ་བཟུང་བ་ནི་མཐུན་པའི་དོན་དམ་མོ། ། དེ་ལས་གཞན་པའི་ཡིད་ཀྱི་རྟོག་པའི་ཡུལ་རྣམས་ཀུན་རྫོབ་བདེན་པ་ཡིན་ཏེ། ཀུན་རྫོབ་ལ་ཡང་ཡུལ་ཅན་སེམས་ལ་འཇུག་ལོག་མ་ལོག་གི་སྒོ་ནས་ཡང་ལོག་གཉིས་སུ་འབྱེད་ལ། བདག་དང་གཟུང་འཛིན་གཉིས་ཆོས་སུ་ཡེ་ཤེས་ཀྱིས་བཏགས་པའི་ཆ་རྣམས་ཀུན་བཏགས་ཡིན་ལ། འདི་ནི་རྟོག་པས་བཏགས་པ་ཙམ་ཡིན་ལ་དམ་པའི་དོན་དུ་མེད་དོ། ། རྣམ་འགྲེལ་ལས། དེ་ཡིས་ཇི་ལྟར་ཀུན་བཏགས་པ། ། དེ་ནི་དམ་པའི་དོན་དུ་མེད། ། ཅེས་སོ། ། བཏགས་ཆ་དོན་སྤྱི་ཙམ་ཐ་སྙད་དུ་མེད་པ་མ་ཡིན་པས་ཀུན་རྫོབ་ཉིད་དུ་རིགས་པ་ཡིན་ནོ། །
གཉིས་སུ་སྣང་བའི་བློ་ཁ་ཕྱིར་ལྟས་པའི་ཆ་ཐམས་ཅད་ཡང་དག་པ་མ་ཡིན་པའི་ཀུན་ཏུ་རྟོག་པ་ཡིན་པས་གཞན་དབང་ངོ༌། ། གཉིས་སུ་སྣང་བའི་བློ་ལ་ཡང༌། རྟོག་མེད་གཉིས་སྣང་དང༌། ཏིང་ངེ་འཛིན་གཉིས་སྣང་དང༌། གཉིས་སུ་ཞེན་པའི་བློ་དང་གསུམ་མོ། ། དང་པོ་ནི། དབང་ཤེས་ཉིད་གཟུང་འཛིན་གཉིས་སུ་སྣང་བ་ཡིན་ལ། གཉིས་པ་ནི། མི་སྡུག་པའི་ཏིང་ངེ་འཛིན་ནི། གཟུང་འཛིན་གཉིས་སྣང་དུ་སྐྱེས་པའོ། །
ནང་ལྟས་རང་བཞིན་གྱི་ཆ་དང༌། འཕགས་པའི་མཉམ་གཞག་ཡོངས་གྲུབ་བོ། ། ཕྱི་བལྟས་གཉིས་སྣང་དང་ནང་བལྟས་རང་རིག་གཉིས། རྟོག་པ་དེ་མྱོང་བཞིན་དུ་རྫས་གཅིག་ཏུ་གྲུབ་པ་ཡིན་ཡང༌། ཕྱི་ལྟ་མ་འཁྲུལ་བའི་རྐྱེན་ལས་སེམས་ཀྱི་ངོ་བོ་རིག་ཅིང་གསལ་ཙམ་དང་འབྲས་རུང་དུ་འབྱུང་བའི་ཕྱིར། སེམས་དེ་ཁོ་ན་ཉིད་མ་ཡིན་ཏེ། གསེར་དང་གསེར་གྱི་གཡའ་བཞིན་ནོ། ། ནང་ལྟའི་རང་རིག་རང་གསལ་གྱི་ངོ་བོ་ཉིད་ནི་ནམ་ཡང་སེམས་དང་འབྲལ་མི་སྲིད་པའི་ཕྱིར་ཏེ། སེམས་ཀྱི་རང་བཞིན་འོད་གསལ་བའི་ཕྱིར། དེ་འོད་གསལ་བའི་དོན་ནི།
དྲི་མ་དང་ལྡན་ཡང་དྲི་མ་དང་བྲལ་རུང་གི་ངོ་བོར་གནས་པའི་ཕྱིར། རང་བཞིན་རྣམ་དག་དང་འོད་གསལ་ཞེས་བརྗོད་དེ། རང་བཞིན་རྣམ་དག་ཅེས་པའི་དོན་ཡང༌། དྲི་མ་སེམས་ཀྱི་རང་བཞིན་དུ་མ་སྐྱེས་པས་སེམས་དྲི་མའི་རང་བཞིན་གྱིས་དག་པ་ཞེས་པའི་དོན་ནོ། ། སེམས་ཀྱི་རང་བཞིན་དང་སེམས་གཉིས་ནི་འབྲལ་དུ་མི་རུང་ངོ༌། ། གསེར་དང་དེའི་སེར་པོ་བཞིན་ནོ། ། སེམས་ཙམ་རྣམ་རྫུན་པ་རྣམས་ནི་ཡང་དག་པ་མ་ཡིན་པའི་ཀུན་ཏུ་རྟོག་པས་གཟུང་འཛིན་དུ་བཏགས་པའི་མངོན་པར་ཞེན་པའི་བག་ཆགས་ཡོངས་སུ་སད་པའི་མཐུ་ལས་ཕྱི་རོལ་དོན་དུ་སྣང་བ་ཐམས་ཅད་ཀུན་རྫོབ་དང༌། སྣང་བའི་དྲི་མས་མ་གོས་པའི་སེམས་ནི་དོན་དམ་པར་བཞེད་དོ། ། དོན་དུ་སྣང་བའི་རྣམ་པ་རབ་རིབ་ཅན་སྐྲ་ཤད་ལྟར་རྫུན་པར་འདོད་པས་རྣམ་རྫུན་པ་ཞེས་བྱའོ། ། སྣང་བ་བཟུང་དོན་ལ་མ་འཁྲུལ་བ་མེད་པས་བློ་ཀུན་གཟུང་འཛིན་གཉིས་སུ་མེད་པའི་རང་རིག་རང་གསལ་དུ་གནས་སོ། །
དེས་ན་སྣང་བའི་ཆ་ནི་ཀུན་བཏགས་ཡིན་ལ། སྣང་མཁན་གྱི་སེམས་ནི་གཞན་དབང་དང༌། སེམས་ཀྱི་ཆོས་ཉིད་བདེན་རྫུན་གཉིས་སྟོང་གི་ངོ་བོ་ནི་ཡོངས་གྲུབ་བོ། ། རྣམ་འགྲེལ་ལས། ཐ་དད་མེད་ཅན་ཤེས་པ་ཡིས། ། ཐ་དད་སྣང་བ་སླད་པ་ཡིན། ། དེ་ལ་གཉིས་ནི་མེད་པས་ཀྱང༌། ། གཉིས་ཀའང་ཉམས་པར་འགྱུར་བ་ཡིན། ། དེ་ཕྱིར་གཉིས་སྟོང་གང་ཡིན་པས། ། དེ་ནི་དེ་ཡིའང་དེ་ཉིད་ཡིན། །
ཞེས་གསུངས་པ་ལྟར་རོ། ། གཉིས་པ་ལམ་གྱི་རྣམ་གཞག་ལ། ལམ་གྱི་བྱེད་རྒྱུ་རིགས་ངོས་བཟུང་བ་ནི། མངོན་པའི་སེམས་ཙམ་པ་དག་གིས་ནི། ཀུན་གཞི་ལ་གནས་པའི་ཐར་པའི་རྒྱུ་ལ་འདོད་དོ། ། མིང་གི་རྣམ་གྲངས་ལ། ཟག་པ་མེད་པའི་ས་བོན། སྐྱེ་མཆེད་དྲུག་གི་ཁྱད་པར། སྒྲིབ་པ་སྤོང་རུང༌། ཐོས་པའི་བག་ཆགས་དང་བཞིར་བཤད་དོ། །
ཟག་མེད་ནི་འཕགས་པའི་ཡེ་ཤེས་ཡིན་ལ། དེའི་རྒྱུ་ཡིན་པས་ཟག་མེད་ཀྱི་ས་བོན་དང༌། གང་གི་སྐྱེ་མཆེད་ཀྱི་ངོ་བོ་ཡིན་པས་སྐྱེ་མཆེད་དྲུག་གི་ཁྱད་པར་དང༌། ཐར་པ་ཐོབ་རྒྱུ་ཡིན་པས་སྒྲིབ་པ་སྤོང་རུང་དང༌། ཐེག་པའི་རྐྱེན་གྱིས་གསོ་བར་བྱ་བ་ཡིན་པས་ཐོས་པའི་བག་ཆགས་ཞེས་བཤད་དོ། ། གང་ཟག་ལ་ཡང་རིགས་ཆད་དང༌། རིགས་དང་ལྡན་པ་གཉིས་སུ་ངེས་ལ། རིགས་ཆད་ནི་ཐར་པའི་རྒྱུ་མེད་པས་བྱང་ཆུབ་ཐོབ་པའི་སྐལ་བ་མེད་པ་ལ་བཤད་དོ། ། རིགས་ཅན་ལ་ཡང་ངེས་པ་དང་མ་ངེས་པ་གཉིས་ལས། མ་ངེས་པ་ལ་ཡང༌།
ཉན་ཐོས་ཀྱི་ལམ་གྱི་རྐྱེན་དང་འཕྲད་ན་ཉན་ཐོས་ཀྱི་བྱང་ཆུབ་ཏུ་སེམས་སྐྱེད་ནས། ཉན་ཐོས་ཀྱི་བྱང་ཆུབ་ཐོབ་པར་འགྱུར་བ་ལ་ངེས་པའི་རིགས་ཅན་དང༌། རང་རྒྱལ་གྱི་ལམ་གྱི་རྐྱེན་དང་འཕྲད་ན། ཐེག་འབྲིང་དུ་སེམས་སྐྱེད་ནས་རང་རྒྱལ་གྱི་བྱང་ཆུབ་ཐོབ་པར་འགྱུར་བ་རང་རྒྱལ་མ་ངེས་པའི་རིགས་ཅན་དང༌། ཐེག་ཆེན་ལམ་གྱི་རྐྱེན་དང་འཕྲད་ན་དེར་སེམས་སྐྱེད་ནས་ཐེག་ཆེན་གྱི་བྱང་ཆུབ་ཐོབ་པར་འགྱུར་བ། ཐེག་ཆེན་མ་ངེས་པའི་རིགས་ཅན་དང་གསུམ་མོ། ། ཉན་ཐོས་མ་ངེས་པ་ཐེག་ཆེན་དུ་འགྱུར་བའི་ཚུལ་ནི། རྒྱན་ལས། ཉན་ཐོས་མ་ངེས་རྣམ་གཉིས་ཏེ། ། ཐེག་དོན་མཐོང་དང་མ་མཐོང་དང༌། །
དོན་མཐོང་འདོད་ཆགས་བྲལ་བ་དང༌། ། འདོད་ཆགས་བྲལ་མིན་འདི་དམན་པའོ། ། ཞེས་པ་ལྟར་རོ། ། འདི་ཡི་དོན་ནི། སོ་སྐྱེ་དང་རྒྱུན་ཞུགས་དང་ཕྱིར་འོང་དང་ཕྱིར་མི་འོང་ཐོབ་ནས་ཀྱང་ཐེག་ཆེན་དུ་འགྱུར་ཞེས་པའི་དོན་ནོ། ། གཏན་ལ་དབབ་པ་བཏུས་པ་ལས། ལྷག་བཅས་ཐོབ་ནས་འགྱུར་ཞིང༌། ལྷག་མེད་ནས་མི་འགྱུར་ཏེ། འབད་པའི་རྩོལ་བ་ཀུན་དང་བྲལ་བའི་ཕྱིར་ཞེས་བཤད་དོ། ། འདིའི་རིགས་པས་རང་རྒྱལ་མ་ངེས་པའི་རིགས་ཅན་ཡང་སོ་སྐྱེ་ནས་ལྷག་བཅས་ཀྱི་བར་དུ་འགྱུར་བ་སྲིད་ཅིང༌།
ལྷག་མེད་ཐོབ་ནས་ནི་མི་འགྱུར་བར་གྲུབ་པ་ཡིན་ནོ། ། བྱང་སེམས་མ་ངེས་པའི་རིགས་ཅན་ནི་རིགས་ཀྱི་སྟོབས་ཀྱིས་དབང་པོ་རྣོ་འབྲིང་རྟུལ་གསུམ་གྱི་འབྲིང་པས། སྦྱོར་ལམ་དང་མཐོང་ལམ་དང་ས་བརྒྱད་པ་རིམ་བཞིན་དུ་མ་ངེས་པའི་ས་ཐོབ་པ་ཡིན་པར་འདོད་ལ། རྟོགས་པའི་སྟོབས་ཀྱིས་ངེས་པ་ནི། ཐམས་ཅད་ཀྱིས་སྦྱོར་ལམ་ནས་ཐོབ་བོ། ། ངེས་པའི་རིགས་ཅན་ལ་ཡང༌། ཉན་ཐོས་དང་རང་རྒྱལ་དང་ཐེག་ཆེན་པའི་ངེས་པའི་རིགས་ཅན་གསུམ་མོ། ། དབྱེ་བ་འདི་དག་ཀྱང་གདོད་མ་ནས་སོ་སོར་ངེས་པ་མ་ཡིན་གྱི་གསར་དུ་ཐོབ་པ་ཡིན་པར་འདོད་དོ། ། རིགས་ལ་ཡང་ཐོག་མ་མེད་པ་ནས་གནས་པ་དང༌། གསར་དུ་ཡང་དག་པར་བླངས་པའི་དབྱེ་བས།
རང་བཞིན་དུ་གནས་པའི་རིགས་དང༌། སྒྲུབ་པའི་རིགས་གཉིས་སོ། ། དང་པོ་གདོད་མ་ནས་ངེས་པར་གྱུར་ཀྱང༌། གསར་དུ་ལམ་དུ་ཞུགས་ནས་ཡེ་ཤེས་ཀྱི་ཚོགས་སྐྱེད་པའི་ནུས་པར་འགྱུར་བར་མངོན་ལ། གཉིས་པ་སྒྲུབ་པའི་རིགས་ནི། བསོད་ནམས་ཀྱི་ཚོགས་སྐྱེད་པའི་ནུས་པས་གསར་དུ་ཐོབ་པ་གདོད་མ་ནས་ཡོད་པ་མ་ཡིན་ཏེ། རྐྱེན་གྱིས་གསར་དུ་སྒྲུབ་པའི་ཕྱིར། རང་བཞིན་གནས་རིགས་ལ་ཡང༌། ཀུན་གཞི་རྣམ་པར་རགས་པ་ན། ཀུན་གཞིའི་རྣམ་ཤེས་ལ་གནས་པའི་ཟག་པ་མེད་པའི་ས་བོན་ཡིན་ནོ། །
ས་བོན་དེ་དག་ཀྱང་ནུས་པ་ཅན་ལས་རྫས་གཅིག་དང༌། རྫས་གཞན་གང་དུ་རྣམ་གཞག་བྱ་མི་རུང་སྟེ། ངོ་བོ་མངོན་འགྱུར་དུ་རྫས་སུ་མེད་པའི་ཕྱིར། དེས་ན་ཡེ་ཤེས་དང་སེམས་ལས་བྱུང་བ་ནི་ནམ་ཡང་མཚུངས་པར་མི་ལྡན་པའི་འདུ་བྱེད་བཏགས་ཡོད་ཙམ་ཡིན་པས། དམིགས་རྣམ་མི་འཛིན་པར་དོན་གསང་དུ་བཤད་པ་ཉིད་ཐོགས་མེད་ཀྱི་དགོངས་པར་གནས་སོ། ། གལ་ཏེ་དམིགས་རྣམ་མ་འཛིན་ན། ཀུན་གཞི་རྣམས་ལ་ཟག་བཅས་དང་ཟག་མེད་དང༌། དགེ་མི་དགེ་དང༌། སྤང་གཉེན་སོགས་དུ་མའི་ས་བོན་ལྷན་ཅིག་ཏུ་གནས་པའོ། ། གང་དམིགས་རྣམ་གསལ་བར་འཛིན་པ་དེ་ཉིད་ཀྱིས་གཅིག་ཤོས་གཏན་ནས་བཅོམ་པས།
འབད་པ་མེད་པར་གྲོལ་བའམ་འབད་ཀྱང་མི་གྲོལ་ཞེས་པར་འགྱུར་རོ། ། དོན་གསང་ནས་གསུངས་པའི་རྣམ་གཞག་འདི་ལྟར་ན། གཟུགས་མེད་ནས་གཟུགས་སུ་སྐྱེས་པའི་བར་དོའི་གཟུགས་ཀྱི་ཉེར་ལེན་དང༌། འགོག་པ་སེམས་མེད་ཀྱི་སྙོམས་འཇུག་ལས་ལངས་ནས་སེམས་ཀྱི་ཉེ་བར་ལེན་པའི་རྒྱུ་རྣམས་བཞག་སླ་སྟེ། ཀུན་གཞི་ལ་ཡོད་པའི་གཟུགས་ཀྱི་ས་བོན་དང༌། སེམས་ཀྱི་ས་བོན་ལས་སྐྱེ་བའི་ཕྱིར་དང༌། ཀུན་གཞི་མ་བཞག་ན་གཞན་ནས་གཟུགས་ཀྱི་ས་བོན་དང་གཟུགས་ལ་སེམས་ཀྱི་ས་བོན་རྣམས་ཡོད་པ་ལས་སྐྱེ་བའི་ཕྱིར་རོ། ། ཅི་སྟེ་ཟག་མེད་ཀྱི་སེམས་ལ་ཡོད་པའི་གཟུགས་ཀྱི་ས་བོན་དེ་སེམས་གཟུགས་གཅིག་ཡིན། དང་པོ་ལྟར་ན་ཐམས་ཅད་ཀྱང་གཟུགས་ཀྱི་ཉེར་ལེན་ཉིད་དུ་ཐལ་བར་འགྱུར་ལ། གཉིས་པ་ལྟར་ན་ཟག་མེད་ལ་གཟུགས་ཡོད་པར་འགྱུར་རོ་ཞེ་ན།
མངོན་པའི་སེམས་ཙམ་པ་ལ་ནི་སྐྱོན་ཡོད་པ་མ་ཡིན་ཏེ། ནུས་པའི་ཡོན་ཏན་ཐམས་ཅད་ནི་གཟུགས་སེམས་གང་དང་ཡང་མཚུངས་པར་མི་ལྡན་པའི་འདུ་བྱེད་དུ་བཞེད་པས། སེམས་ལ་ཡོད་པའི་གཟུགས་ཀྱི་ས་བོན་ལྡན་མིན་འདུ་བྱེད་ཕུང་པོར་རྟོགས་པའི་ཐ་དད་ཡོད་པ་ཙམ་མ་ཡིན་པའི་ཕྱིར། རྫས་གཅིག་དང་རྫས་ཐ་དད་ནང་དུའང་རྟག་ཏུ་མེད་དོ། ། མདོ་སྡེ་པས་རྣམ་པར་བྱང་བའི་ས་བོན་ལ་ལྟོས་ནས་འགྲོ་ཀུན་བདེ་བར་གཤེགས་པའི་སྙིང་པོ་ཅན་དུ་བྱ་ཞེས་འགྲེལ་པ་དོན་གསང་གིས་བཤད་པ་མི་འཐད་པའི་ཕྱིར། རིགས་ཅན་གྱི་སེམས་ཅན་ལ། རྣམ་པར་བྱང་བའི་སེམས་ཅན་མེད་ཀྱི་བདེ་གཤེགས་སྙིང་པོ་ཡིན་པའི་ཕྱིར། གལ་ཏེ་བདེ་གཤེགས་སྙིང་པོ་ཡང་མི་འདོད་ན། མདོ་ལས། བདེ་གཤེགས་སྙིང་པོ་འགྲོ་ཀུན་ཡོངས་ལ་ཁྱབ། །
ཅེས་གསུངས་པ་དང་འགལ་བར་འགྱུར་རོ། ། ཐེག་བསྡུས་ཀྱི་འགྲེལ་པ་བཤད་སྦྱར་ལས། བདེ་གཤེགས་སྙིང་པོ་ཐམས་ཅད་ལ་ཁྱབ་པར་བཤད་པའི་དོན། དྲི་བཅས་དེ་བཞིན་ཉིད་ཀྱི་དབང་དུ་བྱས་པ་ལེགས་ཏེ། མདོ་རྒྱན་ལས། དེ་བཞིན་ཉིད་ནི་ཐམས་ཅད་ལ། ། ཁྱད་པར་མེད་ཀྱང་དག་གྱུར་ལ། ། དེ་བཞིན་དེ་ཉིད་དེ་ཡི་ཕྱིར། ། འགྲོ་ཀུན་དེ་ཡི་སྙིང་པོ་ཅན། ། ཞེས་གསུངས་པའི་ཕྱིར་རོ། །
དེས་ན་བདེ་གཤེགས་སྙིང་པོ་དང༌། སེམས་ཀྱི་དེ་བཞིན་ཉིད་རང་གི་ཆོས་སྐུ་སོགས་དོན་གཅིག་ཅིང༌། ཐམས་ཅད་ལ་ཁྱབ་པ་ཡིན་ལ། རིགས་དང་མི་ལྡན་པ་ཡོད་པས་ཁྱད་པར་ཡོད་པར་ཤེས་པར་བྱའོ། ། ཐེག་གསུམ་སོ་སོའི་ལམ་གྱི་བགྲོད་ཚུལ་སྟོན་པ་ནི། ཉན་ཐོས་ཀྱི་རིགས་ཅན་རྣམས་རྒྱུའི་རྐྱེན་ཟག་པ་མེད་པའི་ས་བོན་དང་བདག་པོའི་རྐྱེན་བཤེས་གཉེན་དམ་པ་ལ་བསྟེན་ནས། འཁོར་བ་ལ་ཡིད་ངེས་པར་འབྱུང་ནས་ཉན་ཐོས་ཀྱི་བྱང་ཆུབ་ཏུ་སེམས་སྐྱེད་དོ། ། དེ་ཙམ་གྱིས་མངོན་པར་འདོད་པའི་དོན་མི་འགྲུབ་པས་དེ་ཐོབ་པའི་དོན་དུ་ཉན་ཐོས་ཀྱི་སྡེ་སྣོད་ལ་དམིགས་ཏེ། ཕུང་པོ་དང་ཁམས་དང་སྐྱེ་མཆེད་དང་རྟེན་འབྲེལ་དང་གནས་དང་གནས་མ་ཡིན་པ་སྟེ་མཁས་པར་བྱ་བའི་དངོས་པོ་ལ་ཐོས་བསམ་གྱིས་མཁས་པར་བྱས་ནས། མྱ་ངན་ལས་འདས་པ་དང་རྗེས་སུ་མཐུན་པའི་ཚོགས་སྐྱེ་བ་དུ་མར་ཡོངས་སུ་སྒྲུབ་པར་བྱེད་དོ། །
ལམ་རྒྱུད་ལ་སྐྱེ་བའི་དོན་དུ་འདུ་འཛི་རྣམ་པར་གཡེང་བ་བཅུ་སྤངས་ནས་སྤྱོད་པ་རྣམ་པར་སྦྱོང་བའི་གཉེན་པོས་ཉོན་མོངས་པ་ཤས་ཆེ་བ་རྣམས་རྣམ་པར་བཅོམ་ནས་སེམས་གནས་པའི་དོན་དུ་ཞི་གནས་སྐྱེད་པའི་ཐབས་དགུ་ལ་འཇུག་སྟེ། དེ་ལ་ནང་ཉིད་ལ་མཉམ་པར་འཇོག་པ་སོགས་དང་པོ་གསུམ་གྱིས་ནི་སེམས་མི་གནས་པ་གནས་པར་བྱེད་ལ། དེ་ནས་གསུམ་གྱིས་ནི་གནས་པ་ཁྱད་པར་དུ་འགྲོ་བར་བྱེད་ཅིང༌། དེ་ནས་གསུམ་གྱིས་ནི་རང་གི་ངང་གིས་ལྷུན་གྱིས་གྲུབ་པར་གནས་པར་བྱེད་དོ། ། ལྷག་མཐོང་མེད་པར་ཞི་གནས་ཙམ་གྱིས་མྱ་ངན་ལས་འདས་པ་མི་ཐོབ་པས། ལྷག་མཐོང་གི་བྱང་ཆུབ་ཀྱི་ཕྱོགས་ཆོས་སུམ་ཅུ་རྩ་བདུན་རྣམས་ཚོགས་སྦྱོར་སོགས་ལམ་བཞིར་རིམ་གྱིས་གོམས་པར་བྱས་ནས་ལྷག་མཐོང་གི་སྐབས་སུ་མཐོང་བ་དང༌། སྒོམ་ལམ་གྱི་དུས་སུ་སྒོམ་སྤངས་རྣམས་ལེགས་པར་སྤངས་ནས་ལམ་མཐུན་པར་བྱེད་དོ། ། རང་རྒྱལ་ནི་རྒྱུའི་དུས་སུ་རང་གི་འདོད་པ་ཆུང་བའི་ཕྱིར་དུ་འཛི་ལ་མི་འཇུག་པ་དང༌། སྙིང་རྗེ་ཤས་ཆུང་བས་གཞན་དོན་རྒྱ་ཆེན་ལ་མི་འཇུག་པ་དང༌། ང་རྒྱལ་ཤས་ཆེ་བས་སློབ་དཔོན་མེད་པར་མངོན་པར་བྱང་ཆུབ་པར་འདོད་པའི་རིགས་ཅན་ཡིན་ལ།
བསམ་པའི་ཁྱད་པར་རང་བྱང་ཆུབ་ཏུ་སེམས་སྐྱེད་པར་བྱེད་དོ། ། རང་རྒྱལ་གྱི་སྡེ་སྣོད་ལོགས་སུ་མེད་པས་ཉན་ཐོས་ཀྱི་སྡེ་སྣོད་ལ་དམིགས་ཏེ་སྔར་བཤད་པའི་གདམས་ངག་གི་བར་དང༌། བདེན་བཞི་མཁས་པར་བྱ་བའི་དངོས་པོ་དྲུག་ལ་མཁས་པར་བྱས་ནས་བསྐལ་པ་བརྒྱའི་བར་དུ་རྒྱུད་ཡོངས་སུ་སྨིན་པའི་ཚོགས་གསོག་པར་བྱེད་དོ། ། ཁྱད་པར་སྐྱེ་བ་གཅིག་གིས་ཐོགས་པའི་དུས་སུ་ང་རྒྱལ་ཤས་ཆེ་བས། ཕྱི་མར་སངས་རྒྱས་མེད་པའི་ཞིང་ཁམས་སུ་སྐྱེ་ཞིང༌། སློབ་དཔོན་གཞན་ལ་མ་ལྟོས་པར་རང་བྱང་ཆུབ་མངོན་དུ་བྱེད་པ་དང༌། སྙིང་རྗེ་ཤས་ཆུང་བས་སྒྲ་མེད་ལུས་ཀྱིས་ཆོས་སྟོན་པར་གྱུར་ཅིག་ཅེས་སྨོན་ལམ་འདེབས་པར་བྱེད་དོ། ། ཁྱད་པར་བསེ་རུ་ལྟ་བུ་ནི་སྐྱེ་བ་གཅིག་གིས་ཐོགས་པ་ཡན་དུ་བསྐལ་པ་བརྒྱར་ཚོགས་བསགས་ཤིང༌། སྲིད་པ་ཐ་མ་པའི་ཚེ་བྱང་ཆུབ་ཀྱི་ཕྱོགས་ཀྱི་ཆོས་ལྷག་མ་རྣམས་མངོན་དུ་བྱས་ཤིང༌། སྦྱོར་ལམ་ཡན་གྱི་ལམ་མྱུར་བར་བགྲོད་པར་བྱེད་དོ། །
ཚོགས་སྤྱོད་ལ་འབྲས་བུ་སྔོན་དུ་སོང་མ་སོང་གཉིས་ཡོད་པ་ལས། གཉིས་ཀ་མདོ་དྲིན་ལན་གསབ་པ་དང༌། ས་སྡེ་ནས་བསེ་རུ་ལྟ་བུ་དང་ཚོགས་སྤྱོད་པ། བསྐལ་པ་བརྒྱའི་བར་དུ་རྒྱུད་ཡོངས་སུ་སྨིན་པའི་དོན་དུ་ཚོགས་སྤྱོད་པའོ། ། ཁྱད་པར་ནི་འབྲས་བུ་སྔོན་དུ་མ་སོང་བའི་ཚོགས་སྤྱོད་ཀྱིས་སྐྱེ་བ་གཅིག་གིས་ཐོགས་པའི་དུས་སུ། བཟོད་ཆེ་འབྲིང་མན་ཐོབ་པར་བྱས་ནས་སྲིད་པ་ཐ་མ་པའི་ཚེ་ལམ་ལྷག་མ་རྣམས་མངོན་དུ་བྱེད་དོ། ། འབྲས་བུ་སྔོན་དུ་སོང་བས་ནི། སྐྱེ་བ་གཅིག་གིས་ཐོགས་པའི་དུས་སུ། རྒྱུན་ཞུགས་སམ་ཕྱིར་འོང་གི་འབྲས་བུ་ཐོབ་པར་བྱས་ནས། སྲིད་པ་ཐ་མ་པའི་དུས་སུ་བྱང་ཕྱོགས་ལྷག་མ་རྣམས་མངོན་དུ་བྱེད་དོ། །
བྱང་སེམས་ཀྱི་རིགས་ཅན་རྣམས་ནི། རིགས་སད་པའི་མཐུ་ལས་སྙིང་རྗེ་ཆེན་པོས་བསམ་པ་ཡོངས་སུ་བསྐུལ་ཏེ། གཞན་དོན་དུ་བྱང་ཆུབ་མཆོག་ཏུ་སེམས་སྐྱེད་པར་བྱེད་དོ། ། དེ་ནས་ཇི་ལྟར་སེམས་སྐྱེད་པ་ལྟར་མཐོང་བར་སྒྲུབ་པའི་དོན་དུ། འགྲོ་ཀུན་འཁོར་བའི་སྡུག་བསྔལ་ལས་ཤུགས་ཀྱིས་མྱུར་བར་སྒྲོལ་བའི་ཆེད་དུ་གུས་སྦྱོར་དང་རྟག་སྦྱོར་གྱི་བརྩོན་འགྲུས་ཀྱིས། བསྐལ་པ་གྲངས་མེད་པ་གསུམ་དུ་ཚོགས་གཉིས་གསོག་པ་ལ་འཇུག་ཅིང༌། ཟབ་པ་དང་རྒྱ་ཆེ་བའི་སྟོན་པའི་བྱང་ཆུབ་སེམས་དཔའི་སྡེ་སྣོད་ལ་དམིགས་ཏེ། ཕ་རོལ་ཏུ་ཕྱིན་པ་དྲུག་གི་སྤྱོད་པ་རླབས་པོ་ཆེ་ལ་འཇུག་པར་བརྩོན་པར་མཛད་དོ། ། དེ་ཡང་སོ་སྐྱེའི་དུས་སུ་རྟོག་པས་སེམས་རྒྱུད་འཆིང་བར་བྱེད་ནུས་པ་དེ་གཞོམ་པའི་དོན་དུ་ཉན་ཐོས་ལས་ལྷག་པར་ཡང་བརྩོན་པ་ཆེན་པོའི་ཁུར་ཡོངས་སུ་ཁྱེར་ནས་བདེན་པ་མཐོང་བ་ལ་ཡང་དག་པར་སྦྱོར་ཞིང༌། མཐོང་བས་སྤོང་བར་བྱ་བའི་ཉོན་མོངས་པ་རྣམས་ཡང་དག་པར་ཟད་པའི་ཐབས་ལ་འཇུག་གོ །
མཐོང་སྤོང་སྤངས་ནས་སླར་ཡང་ཤེས་བྱའི་སྒྲིབ་པ་སྤོང་བའི་ཆེད་དུ་སྒོམ་པ་ལ་ཡང་དག་པར་སྦྱར་ནས་ཕ་རོལ་ཏུ་ཕྱིན་པ་བཅུ་ལ་རིམ་གྱིས་སྤྱོད་པའི་སྒོ་ནས་ས་བཅུ་ཡོངས་སུ་རྫོགས་པར་བྱེད་དོ། ། གཞན་ཡང་སྨོན་ལམ་ཡོངས་སུ་རྫོགས་པ་དང༌། སེམས་ཅན་སྨིན་པ་དང༌། ཞིང་སྦྱོང་བར་བྱེད་དོ། ། ལམ་བསྟན་ཟིན་ཏོ། ། འབྲས་བུ་ལ། ཉན་རང་གི་རིགས་ཅན་རྣམས་གང་ཟག་གི་བདག་མེད་པར་རྟོགས་པའི་ལམ་གྱིས་ཉོན་མོངས་སྤངས་པའི་རྣམ་པར་གྲོལ་བའི་སྐུ་ཐོབ་ནས། བསྟན་པའི་སྟོན་པ་བརྒྱད་གྲངས་ངེས་པ་ནས་བཤད་པའི་ཟག་པ་ཟད་པ་སོགས་བཅོ་ལྔ་དང༌། འཕགས་ལམ་ཡན་ལག་བརྒྱད་དང༌། མི་སློབ་པའི་ལྟ་བ་དང་ཡང་དག་པའི་ཤེས་པ་སྟེ།
མི་སློབ་པའི་ཆོས་བཅུ་ཡང་ཐོབ་ལ། ཚེ་དང༌། རྣམ་ཐར་དང༌། ཟིལ་གནོན་དང༌། ཟད་པར་དང༌། ཉོན་མོངས་མེད་པའི་ཏིང་ངེ་འཛིན་དང༌། སྨོན་ནས་ཤེས་པ་དང༌། སོ་སོ་ཡང་དག་པ་རིགས་བཞི་དང༌། མངོན་པར་ཤེས་པ་དྲུག་ལ་སོགས་པ་ཅི་རིགས་པ་ཐོབ་བོ། ། འདི་གཉིས་ཡང་ཇི་ལྟ་བ་རྟོགས་པ་ལ་གང་ཟག་གི་བདག་མེད་རྟོགས་པ་ཙམ་དུ་མཚུངས་པས་ཁྱད་པར་མེད་ལ།
འཇིག་རྟེན་མཁྱེན་པ་ལ་སྔར་བྱེ་བྲག་སྨྲ་བའི་སྐབས་སུ་བསྟན་པ་བཞིན་ཁྱད་པར་ཡོད་དོ། ། གཉིས་ཀ་ཡང་ལྷག་མེད་ཀྱི་དུས་སུ་ཀུན་གཞི་རྣམས་ཀྱང་འགགས་ནས། བུད་ཤིང་ཟད་པའི་མེ་བཞིན་དུ་ཡོངས་སུ་མྱ་ངན་ལས་འདའ་བར་འགྱུར་རོ། ། བྱང་ཆུབ་སེམས་དཔའ་རྣམས་ཀྱིས་ནི་ཉོན་སྒྲིབ་ཀྱི་རྩ་བ་གང་ཟག་གི་བདག་ཏུ་འཛིན་པའི་གཉེན་པོར་གང་ཟག་གི་བདག་མེད་སྒོམ་པས་རྣམ་པར་གྲོལ་བའི་སྐུ་ཐོབ་ཅིང༌། ཤེས་རབ་ཀྱི་རྩ་བ་གཟུང་འཛིན་གྱི་སོགས་ཆོས་བདག་འཛིན་གྱི་གཉེན་པོར་གཉིས་སུ་མེད་པའི་ཆོས་ཀྱི་བདག་མེད་སྒོམ་པས་ཆོས་ཀྱི་སྐུ་ཐོབ་པར་བྱས་ནས་སྔར་བཤད་པའི་ཐུན་མོང་གི་ཡོན་ཏན་དང༌། མཚན་དང་དཔེ་བྱད་ཡོངས་སུ་དག་པ་དང༌། དབང་བཅུ་དང༌། མི་འཇིགས་པ་བཞི་དང༌། དྲན་པ་རྟེན་བཞི་དང༌། བསྲུང་མེད་དང༌།
བསྙེལ་བ་མི་མངའ་དང༌། བག་ཙམ་པ་དང༌། ཐུགས་རྗེ་ཆེན་པོ་དང༌། མ་འདྲེས་པ་བཅོ་བརྒྱད་དང༌། རྣམ་མཁྱེན་སོགས་བྲལ་བའི་ཡོན་ཏན་ཀུན་ལྡན་ནོ། ། འདིས་ལྷག་མེད་ཐོབ་ཀྱང་ཡོན་ཏན་མི་ཟད་པར་འཇུག་ཏེ། རྣམ་སྨིན་གྱི་ཡོན་ཏན་དང་ལྡན་པའི་ཕྱིར་དང༌། སྐྱེ་དགུ་དྲི་མ་གདུལ་བྱ་མཆོག་དམན་གྱི་དོན་རྟག་ཏུ་མཛད་པའི་ཕྱིར། བློ་གྲོས་མི་ཟད་པའི་མདོ་ལས་མི་ཟད་པ་བརྒྱད་ཅུ་བསྟན་པ་ལས་ཤེས་པར་བྱའོ། ། མངོན་པ་བའི་གཞི་ལམ་འབྲས་གསུམ་བསྟན་ཟིན་ཏོ།། །།
ད་ནི་རིགས་པ་སྨྲ་བའི་སེམས་ཙམ་པའི་ལམ་གྱི་འདོད་ཚུལ་བསྟན་པར་བྱ་སྟེ། དེ་ལ་སྔར་གྱི་རྒྱུ་རིགས་ལ་ཐེག་ཆེན་གྱི་རྒྱུ་རིགས་ནི། རྒྱུ་དུས་ཀྱི་བརྩེ་བ་དང་ཤེས་རབ་ཀྱི་བདག་ཉིད་དུ་འདོད་དེ། ཕྱོགས་གླང་གིས་བརྒྱད་སྟོང་དོན་བསྡུས། འདི་ལྟར་རྣམ་ཤེས་རང་བཞིན་རིགས། ། བརྩེ་དང་ཤེས་རབ་བདག་ཉིད་ཡིན། ། ཞེས་པ་ལྟར་རོ། ། འདི་ཡི་རིགས་པས་ཉན་རང་གི་རིགས་ཀྱང༌། རང་གི་རྒྱུ་དུས་ཀྱི་དགེ་རྩ་ལ་འདོད་པར་མངོན་ནོ། ། དེས་ན་ཐར་ལམ་མི་ཞུགས་པ་རྣམས་ལ་རིགས་མེད་པར་འདོད།
བདེ་གཤེགས་སྙིང་པོ་དང་རིགས་སོ་སོར་འདོད་དེ། བདེ་གཤེགས་སྙིང་པོ་ནི་བརྒྱད་སྟོང་དོན་བསྡུའི་འགྲེལ་པར། སེམས་རིག་ཅིང་གསལ་ཙམ་ལ་བཤད་པས། སེམས་ཀུན་ལ་ཡོད་དོ། ། ལམ་གྱི་བགྲོད་ཚུལ་ནི། ཉན་རང་རྣམས་གང་ཟག་གི་བདག་མེད་པ་ཙམ་ཞིག་རང་ཉིད་ཞི་བ་ཐོབ་པའི་དོན་དུ་སྒོམ་པར་བྱེད་ཅིང༌། བརྩེ་ལྡན་བྱང་ཆུབ་སེམས་དཔའ་རྣམས་ནི། གཞན་གྱི་སྡུག་བསྔལ་གཞོམ་པའི་དོན་དུ་ཐོག་མར་རང་ཉིད་ཞི་བའི་ཐབས་ལ་འབད་ཅིང༌། གཞན་གྱི་དོན་ཡང་གཞན་ལ་བླང་དོར་སྟོན་པ་ལ་རགས་ལས་པ་མིན་ལ། དེ་ཡང་ཐོག་མར་རང་གིས་མངོན་སུམ་དུ་རྟོགས་པར་བྱ་དགོས་ཏེ།
མངོན་སུམ་དུ་མ་རྟོགས་ལྐོག་ཏུ་གྱུར་པ་ཙམ་གྱིས་གཞན་ལ་ཕྱིན་ཅི་མ་ལོག་པར་འཆད་མི་ནུས་པའི་ཕྱིར་ཏེ། རྣམ་འགྲེལ་ལས། ཐབས་བྱུང་དེ་རྒྱུ་ལྐོག་གྱུར་པ། ། དེ་འཆད་པ་ནི་དཀའ་བ་ཡིན། ། ཞེས་སོ། ། རང་ཉིད་ཞི་བ་ཐོབ་པ་ལ་ཡང་ཐོབ་བྱའི་དངོས་པོ་དང་ཐོབ་བྱེད་ཀྱི་ལམ་རིགས་པས་གཏན་ལ་ཕབ་པའི་རྗེས་སུ་འབྲངས་དགོས་ཏེ། རིགས་པས་གཏན་ལ་མ་ཕབ་པར་བློ་གྱི་ན་བས་ཇི་ལྟ་བ་བཞིན་ཁོང་དུ་ཆུད་པར་མི་འགྱུར་བའི་ཕྱིར། དེས་ན་དངོས་སྟོབས་ཀྱི་རིགས་པས་འདི་ལྟར་དཔྱད་པར་བྱ་སྟེ། ཐར་པ་ཞེས་པ་ནི་སྡུག་བསྔལ་ཞི་བའི་དངོས་པོ་ཐོབ་པ་ཡིན་ལ། དེ་ལ་སྡུག་བསྔལ་གྱི་རྒྱུ་ལོག་སྲེད་མ་སྤངས་ན།
འབྲས་བུ་སྡུག་བསྔལ་ཞི་བ་མི་ཐོབ་པས། སྡུག་བསྔལ་གྱི་རྒྱུ་ལོག་སྲེད་ཀྱི་གཉེན་པོ་བདག་མེད་རྟོགས་པའི་ཤེས་རབ་ལ་འཇུག་དགོས་ཏེ་བདག་འཛིན་གྱིས་ནི་སྡུག་བསྔལ་གྱི་རྒྱུ་ལ་མི་གནོད་པས། འབྲས་བུ་སྡུག་བསྔལ་སྤོང་བར་བྱེད་མི་ནུས་པའི་ཕྱིར། དཔེར་ན་མངར་བ་དང་བསིལ་བ་དང་སྐྱུར་བ་དག་གིས་བད་ཀན་ལ་མི་གནོད་པས་བད་ཀན་ལས་གྱུར་པའི་ནད་ཞི་བར་མི་ནུས་པ་བཞིན་དུ་ལས་དང་ཉོན་མོངས་པ་གཞན་དག་ཀྱང་སྡུག་བསྔལ་གྱི་རྒྱུ་ཡིན་མོད་ཀྱི་རྩ་བ་ལོག་སྲེད་མ་སྤངས་ན་དེ་ལས་ཆགས་སོགས་ཉོན་མོངས་པའི་དབང་གིས་ལས་གསོག་པ་ན་གཞན་ལས་གསོག་པ་སྤངས་ཀྱང་སྡུག་བསྔལ་ཞི་བར་མི་འགྱུར་བས། རྩ་བ་ལོག་སྲེད་ལྡོག་ན། ཤིང་གི་རྩ་བ་བཏོན་པ་བཞིན་ཉོན་མོངས་པ་རང་གི་ངང་གིས་འགགས་པ་ན། ལས་དང་ཉོན་མོངས་པ་གཞན་ལ་ལོགས་སུ་གཉེན་པོ་བརྟེན་མི་དགོས་སོ། ། འདིར་ལྡོག་པ་ནི་བདག་ཏུ་འཛིན་པ་སྟེ་ཕུང་པོ་ལ་ཡོད་པ་མ་ཡིན་པའི་བདག་འདོགས་པའི་ཕྱིར། གཉིས་པར་ནི་གཉིས་ཏེ། ལྷན་སྐྱེས་དང༌།
ཀུན་བཏགས་གཉིས་ལས། དང་པོ་ནི། གྲུབ་མཐའ་ལ་མ་ཞུགས་པ་དང༌། ཞུགས་པ་ཐམས་ཅད་ལ་ཡོད་པའི་བདག་ཏུ་འཛིན་པ་སྟེ། ཐོག་མ་མེད་པ་ནས་སེམས་རྒྱུད་ལ་ལྡན་པའི་ཕྱིར་རོ། ། གཉིས་པ་ནི། ལྷན་སྐྱེས་ཀྱི་ངར་འཛིན་གྱི་ཡུལ་གྱི་བདག་གི་འདོད་ཚུལ་ལ། གྲུབ་མཐའ་སྨྲ་བ་སོ་སོས་འདི་དག་ཕུང་པོ་དང་གཅིག་དང་ཐ་དད་དང་ལྡན་པ་དང༌། འདྲེས་པའི་ཚུལ་དུ་ཡོད་པར་འཛིན་པ་སྟེ། ཕུང་པོ་ལྔའི་དབྱེ་བས་འཇིག་ཚོགས་ལ་ལྟ་བའི་རི་བོ་ཉི་ཤུ་པོ་རྒྱུ་ནས་བསྟན་ཏོ། །
དེས་ན་ལྷན་སྐྱེས་ཀྱི་བདག་འཛིན་གྱིས་བཏགས་པའི་ཡུལ་གྱི་འདོད་ཚུལ་ཕན་ཆད་ནས། ཀུན་བཏགས་ཀྱི་བདག་གི་ནང་དུ་གཏོགས་སོ། ། ཅིའི་ཕྱིར་བདག་མེད་པ་ཞེ་ན། གལ་ཏེ་ཕུང་པོའི་གནས་ཚུལ་བདག་ཡིན་ན། བདག་འཛིན་གྱིས་ཕུང་པོའི་གནས་ཚུལ་མཐོང་བའི་ཕྱིར། སྔར་ཉིད་དུ་འབད་པ་མེད་པར་གྲོལ་བར་ཐལ་བ་ཉིད་དུ་འགྱུར་རོ། ། རིགས་པ་འདིས་ཕུང་པོའི་གནས་ཚུལ་བདག་མ་ཡིན་པར་གྲུབ་པས་ན། ཕུང་པོའི་གནས་ཚུལ་བདག་མེད་དུ་གྲུབ་སྟེ། ཕུང་པོ་ལ་བདག་ཡོད་མེད་དངོས་འགལ་ཡིན་པའི་ཕྱིར། ཕུང་པོ་ལ་བདག་མེད་དུ་རྟོགས་པའི་ཤེས་རབ་ཉིད་བདག་འཛིན་གྱི་གཉེན་པོར་རིགས་པས་ངེས་པའི་ཕྱིར་ན།
ལམ་ལ་འཇུག་པའི་ཐོག་མར་ཕུང་པོ་བདག་མེད་དུ་ཐོས་བསམ་གྱི་ཤེས་རབ་ཀྱིས་རྟོགས་པར་བྱས་ནས། དེ་མེད་རྟོགས་པ་ལ་འཇུག་པར་བྱེད་དོ། ། རིགས་པས་གང་ལ་རྟོགས་ཤེ་ན། ཀུན་བཏགས་ཀྱི་བདག་གིས་གཞན་གྱི་མཐའ་གང་དུ་བཏགས་པའི་དོན་རིགས་པས་སོ་སོར་མཐའ་བཀག་པའི་ཚུལ་གྱིས་གཏན་ལ་ཕབ་པ་ན་བདག་མེད་པར་ཁོང་དུ་ཆུད་པར་འགྱུར་ཏེ། དཔེར་ན་གྲུབ་མཐའ་སོ་སོ་ཡིས་མཐའ་བཞིའི་སྐྱེ་བ་འདོད་ཚུལ་སོ་སོའི་རིགས་པས་མཐའ་ཁེགས་པ་ན་ལྷན་སྐྱེས་ཀྱིས་མཐའ་བཞིར་སྐྱེ་བ་འཛིན་པ་ཟློག་པ་བཞིན་ནོ། ། ཐོས་བསམ་གྱིས་ཁོང་དུ་ཆུད་པ་ཙམ་གྱིས་ཉོན་མོངས་པ་སྤོང་བར་བྱེད་མི་ནུས་པའི་ཕྱིར། ཐོས་བསམ་གྱིས་རྟོགས་པའི་དོན་སླར་ཡང་ཤིན་ཏུ་གོམས་པར་བྱེད་པ་ལ་འཇུག་སྟེ། ཞི་གནས་མེད་ན་ལྷག་མཐོང་གི་ནུས་པ་མཐར་ཐུག་པར་མི་འགྱུར་བའི་ཕྱིར་ཞི་གནས་སྒྲུབ་པར་བྱེད་ཅིང༌། ལྷག་མཐོང་མེད་ན་ཡང་ཐར་པ་མི་ཐོབ་པས། རྟག་ཏུ་ཟུང་འབྲེལ་དུ་སྒོམ་པ་ལ་བསླབ་པར་བྱ་དགོངས་ཏེ།
ཐོས་བསམ་གྱིས་རྟོགས་པའི་དོན་སྒོམ་པར་བྱེད་པའི་བློ་རྣམས་ནི། ཡུལ་གོམས་པར་བྱ་བ་ན་རྟོགས་པ་གསལ་ལ་རབ་ཀྱི་མཐར་ཕྱིན་པ་འབྱུང་དུ་རུང་སྟེ། རྟེན་བརྟེན་ལ་གོམས་པ་རང་གི་ངང་གིས་ཁྱད་པར་དུ་འགྱུར་བའི་ཡང་དག་པའི་དོན་སྒོམ་པའི་བློ་ཡིན་པའི་ཕྱིར། ཇི་ལྟ་ཇི་སྙེད་ལ་མཁས་པར་སྦྱོང་བའི་བློ་རྣམས་ནི་ཤིན་ཏུ་གོམས་པར་གྱུར་པ་ན་གོམས་ཡུལ་ཤེས་བྱའི་གནས་ལ། གསལ་སྣང་རབ་ཀྱི་མཐར་ཕྱིན་པ་འབྱུང་དུ་རུང་སྟེ། རྟེན་བརྟེན་ལ་གོམས་པ་རང་གི་ངང་གིས་རྩལ་འཕེལ་བར་འགྱུར་བའི་ཤེས་བྱའི་གནས་གོམས་པར་བྱེད་པའི་བློ་ཡིན་པའི་ཕྱིར། འཆལ་ཁྲིམས་དང་ཡིད་ལོག་བཞིན་ནོ། ། རིགས་པ་འདིས་འབྱོར་པའི་ཐར་པ་དང༌། ཀུན་ཉོན་གཉིས་འདོར་སྒྲུབ་ནུས་ངེས་པར་ཁོང་དུ་ཆུད་པར་བྱའོ། ། ཐོབ་བྱེད་ཀྱི་ལམ་ལ་ཇི་ལྟར་ཞེ་ན།
དཔེར་ན་ཞིང་ཤིན་ཏུ་དུལ་བ་ཆུ་ལུད་སོགས་དང༌། དུས་སུ་བཏབ་པའི་ས་བོན་ལ་སོགས་པའི་རྒྱུ་རྣམས་ཚང་བ་ལས་མྱུ་གུ་འགྲུབ་པར་འགྱུར་གྱི། ལོག་པ་ལ་མི་དམིགས་པ་ལྟར་ཐར་ལམ་རྣལ་མ་སྐྱེ་བ་ལ་སེམས་རྒྱུད་སྤང་བྱ་འབྲལ་རུང་དང་གཉེན་པོ་སྐྱེ་རུང་དུ་བྱས་པའི་སྒོ་ནས། རྒྱུད་ཡོངས་སུ་སྨིན་པ་ཞིག་ངེས་པར་དགོས་པས་ན། ཐོག་མར་ཚོགས་ཀྱི་ལམ་དུ་རྒྱུད་ཡོངས་སུ་དག་པའི་ཡན་ལག་ཚུལ་ཁྲིམས་ལ་གནས་ཤིང༌། ཡན་ལག་བཅུ་གཉིས་ཀྱི་གསུང་རབ་ལ་ཐོས་བསམ་གྱིས་གཏན་ལ་དབབ་ནས་རྟོགས་པའི་དོན་སྒོམ་པའི་སྒོ་ནས་སེམས་རྒྱུད་ལས་སུ་རུང་བར་བྱེད་དོ། ། དེའི་ཚེ་རང་རིག་སེམས་ཀྱི་ངོ་བོ་ཐ་དད་མེད་པ་རུ་གདོད་མ་ནས་གནས་ཀྱང་ཡིད་ཀྱིས་བདག་ཏུ་སྒྲོ་བཏགས་པའི་མ་རིག་མཐུག་པོས་སེམས་རྒྱུད་ཡོངས་སུ་སླད་པའི་དབང་གིས་ངེས་པའི་ཚུལ་གྱིས་ཁོང་དུ་ཆུད་པར་མ་ནུས་པས། ལོག་སྲེད་དབང་གིས་ལས་བསགས་ནས། འཁོར་བར་ཡང་དང་ཡང་དུ་ཤིང་རྟའི་འཁོར་ལོའི་ཚུལ་དུ་ཡང་དང་ཡང་དུ་འཁོར་བ་ཡིན་ནོ། ། དེས་ན་ཡིད་ཀྱི་ཤེས་པས་བདག་མེད་མངོན་སུམ་དུ་མཐོང་དགོས་ཤིང༌།
དེ་ཡང་དབང་པོའི་མངོན་སུམ་ལྟར་མ་གོམས་པས་ཡུལ་མངོན་སུམ་མཐོང་བ་མ་ཡིན་པས། ཚོགས་ལམ་གྱི་རྗེས་དེ་ནས་བདག་མེད་དོན་སྤྱིའི་ཚུལ་གྱིས་གོམས་པར་བྱེད་པའི་སྒོ་ནས་སྒོམ་དགོས་ཤིང་གོམས་པ་གསལ་སྣང་ཐོབ་པའི་རྒྱུ་ཡིན་པའི་ཕྱིར། དྲོད་རྩེ་བཟོད་པ་གསུམ་པོ་རིམ་པ་བཞིན། བཟུང་བ་རང་བཞིན་མེད་པའི་དོན་ལ་གསལ་སྣང་ཆུང་འབྲིང་ཆེ་གསུམ་ནི་རིམ་གྱིས་སྐྱེས་པས། སྐྱེ་མེད་ཀྱི་དོན་ལ་ངེས་པ་བརྟན་པོ་ཐོབ་པར་འགྱུར་རོ། ། གཟུང་བ་རང་བཞིན་མེད་པར་ངེས་པ་དང༌། གཟུང་བའི་དོན་ལ་སྒྲོ་བཏགས་པའི་ཡིད་གནོད་བྱ་གནོད་བྱེད་ཡིན་པས། མཐོང་སྤོང་ཀུན་རྟོག་མངོན་འགྱུར་བ་སྤོང་བར་བྱེད་ཅིང༌། སླར་ཡང་བདག་མེད་ཀྱི་དོན་ཤིན་ཏུ་གོམས་པར་བྱས་པ་ལས། འཇིག་རྟེན་ཆོས་མཆོག་ཐོབ་པའི་ཚེ་འཇིགས་མེད་ཀྱི་དོན་ལ་གསལ་སྣང་ཐོབ་ནས་ངེས་པ་བརྟན་པོ་སྐྱེས་པའི་སྒོ་ནས།
མཐོང་སྤང་འཛིན་རྟོག་མངོན་འགྱུར་བ་སྤོང་ངོ༌། ། དེ་ལྟར་ཤིན་ཏུ་གོམས་པར་བྱས་པའི་གོམས་པ་ཡོངས་སུ་རྫོགས་པ་ན་བདེན་བཞིའི་བདག་མེད་པའི་རང་གི་མཚན་ཉིད་མ་འདྲེས་པར་སྔར་མེད་གསར་དུ་མཐོང་བའི་ཡེ་ཤེས་སྐྱེས་ནས་སྤང་བྱ་རགས་པ་ཀུན་བཏགས་ཀྱི་ཆའི་ས་བོན་རྣམས་སྤངས་པའི་སྒོ་ནས་མཐོང་སྤང་ཐམས་ཅད་སླར་མི་ལྡོག་པའི་སྒོ་ནས་མཐོང་སྤང་ཐམས་ཅད་སླར་མི་ལྡོག་པའི་ཚུལ་གྱིས་སྤོང་བར་བྱེད་དོ། ། ས་བོན་ཡང་ཐོག་མ་མེད་པ་ནས་གོམས་པའི་སྤང་བྱ་ལྷན་སྐྱེས་པ་རྣམས་ཆོས་ཉིད་མཐོང་བ་ཙམ་གྱིས་སྤོང་བར་མ་ནུས་པས། སླར་ཡང་བདག་མེད་མངོན་སུམ་དུ་མཐོང་ཟིན་གོམས་པར་བྱེད་པའི་སྒོམ་ལམ། ཡང་དང་ཡང་དུ་གོམས་པར་བྱས་པས་སྤང་བྱ་ལྷན་ཅིག་སྐྱེས་པ་རྣམས་སྤོང་བར་བྱེད་དོ། ། དེ་ལྟར་སྤང་བྱ་ཀུན་བཏགས་དང་ལྷན་སྐྱེས་རྣམས་མཐོང་སྒོམ་ལམ་གྱིས་སྤངས་པ་ན། སྤང་བྱའི་སྒྲིབ་པ་གཞན་མེད་པས་སྤོང་བ་ཡོངས་སུ་རྫོགས་ཤིང༌། སྤང་བྱ་མེད་པས་སྤང་བྱའི་གཉེན་པོ་བག་ཆགས་ལ་བསླབ་པར་བྱར་མེད་པས། མི་སློབ་པའི་ལམ་མངོན་དུ་བྱེད་དོ། ། ཐོབ་བྱེད་ཀྱི་ལམ་བསྟན་ཟིན་ཏོ། །
གསུམ་པ་འབྲས་བུའི་རྣམ་གཞག་ལ། མི་སློབ་ལམ་ཐོབ་པ་དེའི་ཚེ་ཉན་རང་དགྲ་བཅོམ་རྣམས་ལ་ལས་ཀྱི་ས་བོན་ཡང༌། སླར་ཉིང་མཚམས་མི་སྦྱོར་ཏེ། ཕུང་པོ་ལེན་པའི་རྐྱེན་བདག་ཏུ་འཛིན་པའི་མཚང་བ་བཅད་ཟིན་པའི་ཕྱིར་རོ། ། འོན་ཀྱང་སྲིད་པར་ཡུན་རིང་དུ་གནས་པར་མི་བྱེད་དེ། སྙིང་རྗེ་དམན་པའི་ཕྱིར་དང༌། སྲིད་པར་གནས་པའི་འཕེན་ཤུགས་ཟད་ནས་ནུས་པ་མེད་པའི་ཕྱིར་དང༌། དངོས་པོ་གང་རྒྱུ་མ་ཚང་ན་འབྲས་བུ་མི་འབྱུང་བ་རིགས་པའི་ཚུལ་ཡིན་པའི་ཕྱིར་རོ། ། བརྩེ་ཆེན་རྟོགས་པའི་སངས་རྒྱས་རྣམས་ནི། གཞན་དོན་དུ་སྙོམས་འཇུག་ལ་ཞུགས་པ་ཡིན་ཏེ།
གཞན་དོན་དུ་གནས་པའི་རྒྱུ་སྙིང་རྗེ་ཆེན་པོ་རྒྱུན་མི་ཆད་པར་མངའ་བའི་ཕྱིར་དང༌། གཞན་དོན་བསྒྲུབ་པའི་ཐབས་དུ་མ་མངོན་དུ་མཁྱེན་པའི་ཕྱིར་རོ། ། སྒྲིབ་གཉིས་བག་ཆགས་དང་བཅས་པ་མ་ལུས་པར་སྤངས་ཏེ། ཇི་ལྟ་ཇི་སྙེད་ཀུན་གསལ་ལ་རབ་ཀྱི་མཐར་ཕྱིན་པའི་ཕྱིར། བསྐལ་པ་གྲངས་མེད་པ་ནས་ཀུན་ལ་གོམས་པ་མཐར་ཕྱིན་པའི་ཕྱིར། ཤེས་བྱ་མ་ལུས་པ་མཁྱེན་པའི་ཡེ་ཤེས་མཐར་ཐུག་བརྙེས་པའི་ཕྱིར། དེས་ན་སྤངས་རྟོགས་ཕུན་སུམ་ཚོགས་པའི་སྐུ་གསུམ་རབ་ཏུ་བརྙེས་པར་མཛད་པ་ཡིན་ནོ། ། ངོ་བོ་ཉིད་ཀྱི་སྐུ་ནི་དབྱིངས་དང་ཡེ་ཤེས་དབྱེར་མེད་གཟུང་འཛིན་གཉིས་མེད་ཀྱི་ཤེས་ཕྱིན་ལ་ཕྱོགས་ཀྱི་གླང་པོས་བཤད་དོ། ། འདི་གཞན་སྤྱི་འདོད་ཚུལ་ལྟར། འདིར་འདུས་མ་བྱས་སུ་ནི་མི་འདོད་དེ།
བསམ་སྦྱོར་ཕུན་སུམ་ཚོགས་པ་ལས་འཁྲུངས་པའི་ཕྱིར་དང༌། མངོན་སུམ་ཚད་མ་ཡིན་པའི་ཕྱིར་དང༌། གཞན་དོན་ཕུན་སུམ་ཚོགས་པ་བསྒྲུབས་པར་མཛད་པའི་ཕྱིར། འདུས་མ་བྱས་ཀུན་རྟོག་པས་སྒྲོ་བཏགས་པ་ཙམ་ཡིན་པའི་ཕྱིར། གནས་ཚུལ་ལ་གྲུབ་པ་རང་མཚན་གཅིག་པུར་གནས་པའི་ཕྱིར། རྣམ་འགྲེལ་ལས། གཅིག་ཉིད་ཅེ་ནའང་ཁོ་ནར་འདོད། ། ཅེས་པ་ལྟར་རོ། ། རྟོགས་ཚུལ་གཅིག་ན་གཞལ་བྱ་གཉིས་སུ་བཤད་པ་ཡིན་ནམ་ཞེ་ན། གནས་ཚུལ་གཅིག་ཡིན་ཡང་རྟོགས་ཚུལ་གཉིས་སུ་འབྱེད་པའི་ཕྱིར་སྐྱོན་མེད་དོ། །
གལ་ཏེ་བསམ་སྦྱོར་ཕུན་སུམ་ཚོགས་པ་ལས་བྱུང་ཡང༌། འདུས་མ་བྱས་སུ་ལེགས་སོ་ཞེ་ན། མི་འཐད་དེ། རྒྱུ་ལ་ལྟོས་པའི་ཕྱིར་དང༌། ཚད་མ་རྟག་པ་དགག་པའི་དོན་དུ་མདོ་ལས་གྱུར་པ་ཞེས་པའི་སྒྲ་གསུངས་པའི་ཕྱིར། རྟག་ཀྱང་གཞན་དོན་མཛད་པ་མི་འགལ་ན། གཞན་དོན་མཛད་པ་མི་སྲིད་པས། ཡང་ན་ཅིག་ཅར་དུ་མཛད་པར་འགྱུར་བས། གདུལ་བྱ་ཐམས་ཅད་དུས་གཅིག་ལ་གྲོལ་བ་ཐོབ་པར་འགྱུར་རོ། ། སྒྲོ་བཏགས་མ་ཡིན་པའི་འདུས་བྱས་འདོད་ནའང༌།
མངོན་སུམ་གྱིས་ཡུལ་ལ་སྣང་བས་རྟོགས་པ་དང༌། རྟོག་པའི་ཡུལ་ལ་སེལ་བས་རྟོགས་ཚུལ་ཇི་ལྟར་འཐད་པར་འགྱུར། དེས་ན་བཅོམ་ལྡན་འདས་ནི་ཆོས་མ་ལུས་པ་མངོན་སུམ་དུ་ཐུགས་སུ་ཆུད་པས་ཟབ་པ་དང་རྒྱ་ཆེ་བའི་སྐུ་གཉིས་ཀྱི་སྒོ་ནས། གདུལ་བྱའི་སྐལ་བ་དང་འཚམས་པར་ཆོས་ཀྱི་འཁོར་ལོ་རྒྱ་ཆེན་པོ་ཡོངས་སུ་བསྐོར་བར་མཛད་ནས་གཞན་དོན་ལ་རྟག་ཏུ་ཞུགས་པ་ཡིན་ནོ། ། ཆོས་ཀུན་མ་ལུས་པ་ཐུགས་སུ་ཆུད་པའི་རྣམ་མཁྱེན་ཡོད་པར་ཇི་ལྟར་གྲུབ་ཅེ་ན། རྣམ་མཁྱེན་ལ། རང་དོན་དུ་དགོས་པའི་དོན་ཀུན་མཁྱེན་པ་དང༌། ཤེས་བྱ་མ་ལུས་པ་མཁྱེན་པའི་ཐམས་ཅད་མཁྱེན་པའི་ཚུལ་གཉིས་གསུངས་པ་ལས། དང་པོ་ནི། ཐར་པ་དོན་གཉེར་གྱི་སྐྱེས་བུའི་བླང་དོར་གྱི་དོན་ཀུན་མཁྱེན་པ་སྟེ།
རང་དོན་དུ་ཉེ་བར་མཁོ་བའི་བླང་བྱ་དང་དོར་བྱའི་དོན་དེ་ཁོ་ན་ཉིད་ཐབས་དང་བཅས་པ་ཇི་ལྟ་བ་བཞིན་དུ་རིག་པར་མཛད་པའི་ཕྱིར་དང༌། འདི་ཉིད་ལ་ཐམས་ཅད་རིག་པའི་ཚད་མར་འདོད་ཀྱི་སྲིན་བུའི་གྲངས་སོགས་མཁྱེན་པར་མཛད་པ་ལ་འདོད་པ་མ་ཡིན་ནོ། ། འོ་ན་ཇི་ལྟར་ཐམས་ཅད་མཁྱེན་པར་འགྱུར་ཅེ་ན། ཐར་པ་དོན་གཉེར་གྱི་སྐྱེས་བུའི་བླང་དོར་གྱི་གནས་ཐམས་ཅད་མཁྱེན་པ་ཙམ་གྱིས་སྟོན་པ་ཡོངས་སུ་རྫོགས་པར་འདོད་དོ། ། མཐོང་ལམ་དང་རྣམ་པར་གྲོལ་བའི་ལམ་ཐམས་ཅད་ཇི་ལྟ་བ་བཞིན་དུ་མཁྱེན་པའི་ཕྱིར་རོ། ། གཉིས་པ་ནི། ཤེས་བྱ་མ་ལུས་པ་མཁྱེན་པའི་རྣམ་མཁྱེན་ལ་འདོད་དེ། ཆོས་མ་ཤེས་ཀྱང་དེ་དང་འཚམས་པའི་གཞན་དོན་མི་འགྲུབ་པས་ཐམས་ཅད་ཤེས་པ་དགོས་པའི་ཕྱིར། རྣམ་ངེས་ལས། ཆོས་གཅིག་མ་ཤེས་ནའང༌།
བྱ་བ་དང་བྱ་བ་མ་ཡིན་པ་མཐར་ཕྱིན་པ་མི་རྟོགས་པའི་ཕྱིར་ཞེས་པ་ལྟར་རོ། ། སྔར་སྲིན་བུའི་གྲངས་སོགས་མཁྱེན་པ་ཉེར་མཁོ་མེད་ཅེས་བཤད་པ་ནི་རང་དོན་དུ་མི་མཁོ་བའི་དབང་དུ་མཛད་ཀྱི་གཞན་དོན་དུ་ཤེས་པར་བྱ་དགོས་སོ། ། ཐམས་ཅད་མཁྱེན་པའི་ཚུལ་གཉིས་བཤད་པ་འདི་ཡང༌། ཕྱོགས་གླང་ཆོས་གྲགས་གཉིས་ཀྱིས་དངོས་སྟོབས་ཀྱི་རིགས་པས་སྒྲུབ་པར་མཛད་པ་ཡིན་གྱི། རྟོག་གེ་མི་ཤེས་པ་དག་གིས་ལུང་སྒྲུབ་ཁོ་ན་ཡིན་གྱི་དངོས་སྟོབས་ཀྱིས་མི་གྲུབ་བོ་ཟེར་བ་ནི། གཞན་ལ་རང་མཚང་སྟོན་པར་ཟད་དོ། ། མུ་སྟེགས་པ་འགའ་ཞིག་གིས་རྟོགས་པ་ཕུན་སུམ་ཚོགས་པའི་ཀུན་མཁྱེན་མི་འགྲུབ་སྟེ། མཆོངས་པ་དང་ཆུའི་དྲོད་དང་གསེར་བཞུ་བའི་དཔེས། གོམས་པ་ལས་ཅུང་ཟད་འཕེལ་དུ་རུང་གི་མཐའ་མེད་དུ་འཕེལ་དུ་མི་རུང་བའི་ཕྱིར་ཞེས་ཟེར་རོ། ། དཔེ་དོན་མི་མཚུངས་ཏེ།
མཆོངས་པ་ལུས་ཀྱི་འབད་རྩོལ་ལ་ལྟོས་ཤིང༌། ཆུའི་དྲོད་མེ་ལ་བརྟེན་ལ། གསེར་བཞུ་བའི་ནུས་པ་སླར་ལྡོག་པའི་ཕྱིར་དང༌། བདག་མེད་གོམས་པ་དང་ཇི་སྙེད་པ་མཁྱེན་པའི་བློ་གཉིས་ནི་དེ་ལས་ལྡོག་པའི་ཕྱིར། ཡང་དཔྱོད་པ་བ་ལ་སོགས་པ་འགའ་ཞིག སྒྲིབ་པ་མ་ལུས་པ་དང་བྲལ་བའི་སྤངས་པ་ཕུན་སུམ་ཚོགས་པ་མི་འགྲུབ་སྟེ། དྲི་མ་སྤོང་བར་མི་ནུས་པའི་ཕྱིར་དང༌། ནུས་ཀྱང་སྤོང་བྱེད་ཀྱི་ཐབས་མེད་པའི་ཕྱིར་དང༌། ཐབས་ཀྱིས་སྤངས་སུ་ཟིན་ཀྱང་སླར་ལྡོག་པའི་ཕྱིར་ཞེས་འདོད་པའི་ཕྱིར། སྤོང་བར་མི་ནུས་པ་ཡིན་ཏེ།
དྲི་མ་རྣམས་སེམས་དང་འབྲལ་རུང་ཡིན་པའི་ཕྱིར། གལ་ཏེ་སེམས་ཀྱི་རང་བཞིན་མ་ཡིན་ན། འདོད་ཆགས་མངོན་འགྱུར་པ་ཡོད་པའི་རྒྱུད་ལ། ཞེ་སྡང་ནམ་ཡང་སྐྱེ་བར་མི་ནུས་ཏེ། གཉིས་པོ་དམིགས་རྣམ་འགལ་བས་སེམས་རྒྱུད་ལ་ལྷན་དུ་མི་འཇུག་ཅིང༌། འདོད་ཆགས་སེམས་ཀྱི་རང་བཞིན་ཡིན་པས་ནམ་ཡང་ལྡོག་པ་མེད་པའི་ཕྱིར། དེ་བཞིན་དུ་ཞེ་སྡང་ཡོད་པའི་རྒྱུད་ལ་ཡང་འདོད་ཆགས་ནམ་ཡང་སྐྱེ་བ་མེད་པར་འགྱུར་རོ། ། དྲི་མ་དག་པར་འདོད་པ་ཡང་རིགས་པ་འདི་ཉིད་ཀྱིས་གསལ་བར་བྱས་པ་ཡིན་ནོ། ། སྤོང་བའི་ཐབས་མེད་པ་ཡང་མ་ཡིན་ཏེ། བདག་མེད་རྟོགས་པའི་ཤེས་རབ་ཡོད་པའི་ཕྱིར།
སླར་ལྡོག་པ་ཡང་མ་ཡིན་ཏེ། བདག་མེད་ཡུལ་ཅན་གྱི་གོམས་པ་མཐར་ཐུག་པ་ན་སྤང་བྱའི་ས་བོན་ལྡོག་པས་ཕྱིས་རྐྱེན་དང་འཕྲད་ཀྱང་མི་སྐྱེ་བའི་ཆོས་ཅན་གྱུར་པའི་ཕྱིར། ཚད་མ་མི་ཤེས་པའི་མཁས་རློམ་འགའ་ཞིག ཀུན་མཁྱེན་དང་སྐྱེ་བ་སྔ་ཕྱི་ལ་སོགས་ལ་ཤིན་ཏུ་ལྐོག་གྱུར་ཡིན་པས། ལུང་སྒྲུབ་ཁོ་ནའོ་ཞེས་འདོད། འོ་ན་དཔྱོད་པ་བ་སོགས་ཀྱི་ངོར་ཀུན་མཁྱེན་དང་སྐྱེ་བ་སྔ་ཕྱི་སོགས་མེད་པ་འགོག་མི་ནུས་ཏེ། དེའི་ངོར་ལུང་རིགས་གང་གིས་ཀྱང་མི་འགྲུབ་པའི་ཕྱིར། རིགས་པ་མི་འགྲུབ་ཀྱང་རིགས་པས་འགྲུབ་བོ་སྙམ་ན། མི་འཐད་དེ། ལུང་གི་ནང་ཚད་མར་ཁས་ལེན་པ་དེ་ཁོ་ན་ལ་ཚད་མར་འགྱུར་གྱི་ཁས་མི་ལེན་པ་ལ་མི་འགྱུར་ལ།
ཀུན་མཁྱེན་སོགས་ཡོད་པར་སྟོན་པའི་ལུང་ཚད་མར་ཁས་མི་ལེན་པའི་ཕྱིར་རོ། ། གང་ཟག་ལ་ལའི་རྒྱུད་ལ་ཟག་པ་ཟད་པར་འགྱུར་ཏེ། དྲི་མ་རྣམས་ནི་གཉེན་པོའི་ཕྱོགས་འཕེལ་བ་ན་འགྲིབ་པ་དང༌། གཉེན་པོ་དང་བྲལ་ན་སླར་ཡང་འཕེལ་བར་འགྱུར་བ་ནི་མཐོང་བའི་ཕྱིར་རོ། ། ཞེས་གསུངས་པའི་རིགས་པ་དང༌། བུ་ཆུང་སྐྱེས་མ་ཐག་པ་ལ་རིགས་འདྲ་ཤེས་པ་སྔ་མ་སྔོན་དུ་སོང་སྟེ། རིགས་འདྲ་ཤེས་པ་སྔ་མ་སྔ་མ་ལས་གང་ཟག་ལ་ལྟོས་པ་མེད་པར་རིགས་ཙམ་དུ་སྐྱེས་པའི་ཕྱིར། ད་ལྟར་གྱི་རིག་པ་འདི་བཞིན་ཞེས་པ་དང༌། འཆི་ཁ་མའི་རིག་པ་འདི་ཆོས་ཅན། རིག་པ་ཕྱི་མ་མཚམས་སྦྱོར་བར་ནུས་ཏེ།
རང་གི་རིགས་འདྲའི་ཕྱི་མ་གཞན་ལ་ལྟོས་མེད་རིག་ཙམ་དུ་སྐྱེས་པའི་ཕྱིར། ད་ལྟར་གྱི་རིག་པ་འདི་བཞིན་ནོ། ། རིགས་པ་འདི་དག་ལ་བརྟེན་པའི་རྗེས་སུ་དཔགས་པས་གདོན་མི་ཟ་བར་སྒྲུབ་པའི་ཕྱིར། ཇི་ལྟར་རིགས་པས་མ་གྲུབ་པའི་ལུང་ཁོ་ནར་འགྱུར། དེས་ན་ཀུན་མཁྱེན་དང་སྐྱེ་བ་སྔ་ཕྱི་སོགས་དངོས་པོ་སྟོབས་ཞུགས་ཀྱི་རིགས་པས་གྲུབ་པའི་ཚུལ་རྒྱས་པར་བཤད་པའི་དོན་ཆོས་རྗེ་ས་སྐྱ་པཎྜི་ཏ་ཁོ་ནས་ཤིང་རྟའི་ཚུལ་བཙུགས་པ་ལ་ཡིད་ཆེས་པར་བྱའོ། ། གཞིའི་དོན་ཀུན་རྣམ་པར་རིག་པ་ཙམ། ། རིགས་པས་གཏན་ལ་ཕབ་པའི་དོན་གོམས་པས། ། གཟུང་འཛིན་དོན་ལ་ཞེན་པའི་རྣམ་རྟོག་ཀུན། ། ལེགས་པར་སྤངས་ནས་གྲོལ་བ་ཐོབ་པར་འགྱུར། ། བསྡུ་བའི་ཚིགས་སུ་བཅད་པའོ། །
སེམས་ཙམ་པའི་གཞི་དང་འབྲས་བུའི་རྣམ་གཞག་གཏན་ལ་ཕབ་པའི་ལེའུ་གསུམ་པའོ།། །། ལེའུ་བཞི་པ་ངོ་བོ་ཉིད་མེད་པར་སྨྲ་བའི་ལུགས་ཀྱི་གཞི་ལམ་འབྲས་གསུམ་ནི། ཁོ་བོས་བྱས་པའི་དབུ་བསྡུས་ཆེ་ཆུང་གཉིས་ཡོད་པ་དེར་སྐལ་ལྡན་ཀུན་ལ་གསལ་བར་བྱས་པ་དེ་ཉིད་དུ་བལྟ་བར་བྱའོ། ། ལུང་རིགས་དཔག་བསམ་ལྗོན་པའི་ནགས་ཁྲོད་དུ། ། གཞི་ལམ་འབྲས་བུའི་མེ་ཏོག་རྣམ་བཀྲ་བའི། ། གྲུབ་མཐའ་བཞི་ཡི་སྐྱེད་ཚལ་ཡིད་འཕྲོག་འདི། ། སྐལ་ལྡན་གྲངས་མེད་གདུལ་བྱའི་དོན་དུ་བསྒྲུབས། ། དེ་ལས་བྱུང་བའི་དགེ་བ་སྟོན་ཟླའི་འོད། ། རབ་དཀར་དྲི་མེད་བདག་གིས་ཐོབ་པ་དེས། ། འགྲོ་ཀུན་ཡང་དག་ལམ་ལ་བཞུགས་པ་དང༌། །
བློ་མུན་མཐའ་དག་སེལ་བའི་རྒྱུ་རུ་བསྔོ། ། རྒྱལ་བའི་གསུང་རབ་རྒྱ་མཚོ་ལ་འཇུག་པའི་སྒོ་གྲུབ་མཐའ་བཞིའི་དགོངས་དོན་རྣམ་པར་འབྱེད་པའི་རྒྱན་ཞེས་བྱ་བ་འདི་ནི་རྒྱལ་བའི་གསུང་རབ་དགོངས་འགྲེལ་དང་བཅས་པ་མཐའ་དག་ལ་མི་འཇིགས་པའི་སྤོབས་པ་བརྙེས་པ་དགེ་སློང་སྡེ་སྣོད་འཛིན་པ་ཆེན་པོ་ཐམས་ཅད་མཁྱེན་པའི་བཤེས་གཉེན་རོང་སྟོན་ཤཱཀྱ་རྒྱལ་མཚན་དཔལ་བཟང་པོས་སྦྱར་བ་འདི་ལ་བརྟེན་ནས་ཀྱང་བསྟན་པ་རིན་པོ་ཆེ་སྒོ་ཐམས་ཅད་ནས་ཕྱོགས་དུས་ཀུན་ཏུ་རྒྱས་པར་གྱུར་ཅིག། །། དགེའོ།། །། ་་་་་ མ་དཔེ་ཤིན་ཏུ་མི་གསལ་ཤིངབསྐུང་ཡིག་ཐུན་མོང་མིན་པ་ཧ་ཅང་མང་བ་དང༌། སྐྱར་དཔར་བྱེད་པའི་སྐབས་སུ་ལྡེབ་མ་འགའ་རེའི་ཡིག་ཕྲེང་གི་མཇུག་མ་ཚང་བ་དང༌། བར་བར་ལ་སྐྱ་ཐིག་བབས་ཏེ་གཏན་ནས་མི་མཐོང་བའི་དབང་གིས་གུག་རྟགས་ནང་དུ་ས་ཆ་ལ་དཔག་ནས་ཚིག་ཁ་བསྐངས་ཏེ་དཔྱད་གཞི་ཙམ་བྲིས་ཡོད། དཔེ་འདི་འབྲས་སྤུངས་ལ་འདུག་པས་རྗེས་སུ་བལྟ་ས་རྙེད་ན་སླར་བསྡུར་དགོས་འདུག སྒྲིག་པོས་མཆན། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
