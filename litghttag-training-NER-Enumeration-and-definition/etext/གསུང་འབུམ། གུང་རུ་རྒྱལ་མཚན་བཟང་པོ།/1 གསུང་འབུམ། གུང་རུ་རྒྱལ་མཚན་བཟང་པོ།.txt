གསུང་འབུམ། གུང་རུ་རྒྱལ་མཚན་བཟང་པོ།
པོད ༡
The Text
ཏེ༑ སོ་སོ་སྐྱེ་བོ་དང་སློབ་པའི་གནས་སྐབས་ན་ཡང་ཡོངས་སུ་ཉམས་པའི་ཆོས་ཅན་གྱི་ས་བོན་ལ་རིགས་ཞེས་བྱའོ། ། ཞེས་གསུངས་སོ། ། སེམས་ཙམ་པ་ནི། མདོ་ལས། བྱང་ཆུབ་སེམས་དཔའ་རྣམས་ཀྱི་རིགས་དེ་ནི། ཐོག་མ་མེད་པ་ནས་བརྒྱུད་དེ་འོངས་པ་ཆོས་ཉིད་ཀྱིས་ཐོབ་པ་སྐྱེ་མཆེད་དྲུག་གི་ཁྱད་ （ ༩༠ན་ ） པར་གང་ཡིན་པ་སྟེ། ཞེས་པའི་དོན་དུ་བསམ་ནས་སྐྱེ་མཆེད་དྲུག་གི་ཁྱད་པར་རོ།། ཀུན་གཞིའི་རྣམ་གཞག་བྱེད་ན་ཀུན་གཞིའི་སྟེང་གི་ས་བོན་ནོ། ། མི་བྱེད་ན་ཡིད་ཤེས་ལ་ཡོད་པའི་ས་བོན་རྐྱེན་དང་ཕྲད་ན་ཐེག་པ་གསུམ་གང་རུང་གི་རྟོགས་པ་སྐྱེ་རུང་གི་ནུས་པའོ། །
དེ་ལ་ཁ་ཅིག དེ་ཐོས་པའི་རྐྱེན་གྱིས་སོས་པའི་རྟེན་ནུས་པ་མཐུ་ཅན་དུ་གྱུར་པ་ནི་རྒྱས་འགྱུར་གྱི་རིགས་ཡིན་ལ། རྐྱེན་གྱིས་མ་སོས་པ་ནི་རང་བཞིན་དུ་གནས་པའི་རིགས་ཡིན། ཞེས་བྱའོ། ། དེ་ནི་མི་འཐད་དེ། ཚོགས་ལམ་ཡན་ན་རང་བཞིན་གནས་རིགས་མེད་པར་འགྱུར་ཞིང༌། གལ་ཏེ་ཡོད་ན་ཡང་རིགས་གཉིས་མི་འགལ་བར་འགྱུར་རོ། ། འོ་ན་དེ་གཉིས་ཀྱི་ཁྱད་པར་ཇི་ལྟ་བུ་ཞེ་ན༑ བྱང་ས་ལས། རིགས་གང་ཞེ་ན།
མདོར་བསྡུས་ན་རྣམ་པ་གཉིས་ཏེ། རང་བཞིན་གྱིས་གནས་པ་དང༌། ཡང་དག་པར་སྒྲུབ་པའོ། ། དེ་ཡང་རང་བཞིན་དུ་གནས་པའི་རིགས་ནི། སྐྱེ་མཆེད་དྲུག་གི་ཁྱད་པར་གཅིག་ནས་གཅིག་ཏུ་བརྒྱུད་དེ་འོངས་པ་ཐོག་མ་མེད་པའི་དུས་ཅན་མཚན་ཉིད་ཀྱིས་ཐོབ་པ་དེ་ལྟ་བུ་ཡིན་ནོ།། ཡང་དག་པར་སྒྲུབ་པའི་རིགས་ནི། སྔོན་དགེ་བའི་རྩ་བ་གོམས་པར་བྱས་པ་ལས་ཐོབ་པ་གང་ཡིན་པ་དེའོ། ། ཞེས་གསུངས་པ་ལྟར་རོ། ། ཡང་ཁ་ཅིག སེམས་གསལ་ཞིང་རིག་ཙམ་ལ་རང་བཞིན་དུ་གནས་རིགས་སུ་འདོད་པ་ནི་མི་འཐད་དེ།
དེ་ནི་སེམས་ཅན་ཐམས་ཅད་ཀྱི་རྒྱུད་ལ་ཡོད་པའི་ཕྱིར་དང༌། རིགས་ཆད་པར་འགྱུར་བའི་སེམས་ཅན་མི་སྲིད་པའི་ཕྱིར་རོ། ། ཆོས་ཉིད་འདུས་མ་བྱས་ལ་ཡང་མི་འཐད་དེ། དེ་ནི་རྐྱེན་གྱིས་ ཁྱད་པར་དུ་བྱར་མེད་པས་རིགས་ཀྱི་དོན་མེད་པའི་ཕྱིར་རོ། ། དེས་ན་ལུགས་འདི་ལ། རིགས་ལ་འདུས་བྱས་ཀྱིས་ཁྱབ་པར་ འདོད་དོ། ། དབུ་མ་ལྟར་ན། རིགས་ཀྱི་ངོ་བོ་ངོས་བཟུང་བ་དང༌། རིགས་སུ་འགྱུར་ཚུལ་ལོ། ། དང་པོ་ནི།
མདོ་ལས། བྱང་ཆུབ་སེམས་དཔའི་ཚིག་གི་དོན་ནི་ཚིག་དོན་མེད་པ་སྟེ། ཅིའི་ཕྱིར་ཞེ་ན། བྱང་ཆུབ་ལ་ནི་སྐྱེ་བའམ། ཡོད་པ་ཉིད་དམ་མེད་པ་ཉིད་ཡོད་པའམ་དམིགས་པ་མ་ཡིན་ཏེ། ཞེས་གསུངས་པ་དང༌། འདིར་ཡང་བྱང་ཆུབ་སེམས་དཔའ་རྣམ་པ་བཅུ་གསུམ་པོ་ཇི་སྐད་བཤད་པའི་ཆོས་ཀྱིས་གཞིར་གྱུར་པའི་ཆོས་ཀྱི་དབྱིངས་ཀྱི་ངོ་བོ་ཉིད་ཁོ་ན་ལ་རིགས་ཞེས་བསྟན་ཏོ། ། ཞེས་གསུངས་པས་བྱང་ཆུབ་སེམས་དཔའི་ནང་གི་སྐྱེ་མཆེད་དྲུག་གིས་ཁྱད་པར་དུ་བྱས་པའི་ཆོས་ཉིད་ལ་རིགས་སུ་བཞེད་དོ། ཁ་ཅིགདྲི་བཅས་ཀྱི་སེམས་རིག་ཅིང་གསལ་ཙམ་རང་བཞིན་གནས་རིགས་སུ་འདོད་པ་ཡང་མི་འཐད་དེ། དེ་ནི་རྒྱུ་རྐྱེན་གྱིས་གསར་དུ་བཅོས་པ་ཡིན་པས་རང་བཞིན་གྱི་སྒྲའི་དོན་མེད་པའི་ཕྱིར་རོ། །
དབུ་མ་རྩ་བ་ལས། རང་བཞིན་དག་ནི་བཅོས་མིན་དང༌། ། གཞན་ལ་ལྟོས་པ་མེད་པ་ཡིན། ། ཞེས་གསུངས་པ་ལྟར་རོ། ། འདིར་ཁོ་ནའི་སྒྲ་སྨོས་པ་ཡང་དོན་མེད་པར་འགྱུར་རོ། ། སེམས་ཙམ་པས་འདོད་པའི་རང་བཞིན་གནས་རིགས་འགོག་པ་ནི། འདུས་བྱས་ལ་རང་བཞིན་གྱི་དོན་བརྗོད་དགོས་སོ། ། ཞེས་འགོག་པ་ （ ༦༠བ ） ཡང་མི་འཐད་པར་འགྱུར་ཏེ། འཕགས་པས་གཞན་དག་རིགས་ནི་སྐྱེ་མཆེད་དྲུག་གི་ཁྱད་པར་ཡིན་ནོ། ། དེ་ནི་རྣམ་པ་གཉིས་ ཏེ།
ཐོས་བསམ་གྱིས་གསོས་བཏབ་པའི་ རྐྱེན་ གྱིས་ཡང་དག་པར་བླངས་པ་དང༌། དེར་རྒྱས་འགྱུར་གྱི་རིགས་དང༌། རང་གི་བྱང་ཆུབ་ ཀྱི་རྒྱུར་གྱུར་པའི་ཤེས་པ་གསལ་རིག་ཙམ་ནི། རང་བཞིན་དུ་ གནས་པའོ། ། ཞེས་ཟེར་རོ།། དེ་དག་གིས་ནི་རང་བཞིན་དུ་གནས་པའི་རིགས་ལ་རང་བཞིན་དུ་བརྗོད་པའི་དོན་བརྗོད་དགོས་སོ། ། ཞེས་འདུས་བྱས་ཡིན་པའི་ཕྱིར་རང་བཞིན་དུ་གནས་པའི་རིགས་སུ་མི་འཐད་ཅེས་པ་འདོད། གལ་ཏེ་འདུས་བྱས་ཡིན་ཀྱང་རང་གི་བྱང་ཆུབ་ཀྱི་ རྒྱུའི་རྣམ་གྲངས་ ཙམ་ ཡིན་ནོ་ཞེ་ན། རྐྱེན་གྱིས་ཡང་དག་པར་བླངས་པ་ཡང་དེ་ཡིན་པ་ངེས་ན་ དེ་གཉིས་ལ ་དོན་གྱི་ཁྱད་པར་ཅི་ཡོད། དབུ་མ་པས ་ཆོས་ཉིད་ཀྱི་རྣམ་གྲངས་ཡིན་པ་ལ་ཉེས་པ་འདི་མེད་དོ།།
ཡང་དེ་དག་གི་རིགས་ནི་བཏགས་པ་བ་ཡིན་ལ། འདི་ནི་མཚན་ཉིད་པ་ཡིན་ནོ།། དེས་ན་འདི་དང་འགྲིག་པ་མ་ཡིན་ནོ་གསུངས་སོ། ། གཉིས་པ་ལ། རྒྱུའི་སྒོ་ནས་རིགས་སུ་འགྱུར་ཚུལ་ནི། ཡོན་ཏན་སྔ་མ་དེས་ཡོན་ཏན་ཕྱི་མའི་རྒྱུ་བྱེད་པ་ནི་བདེན་པས་སྟོང་པའི་རིགས་ཁྱད་ཆོས་སུ་ལྡན་པས་ཡིན་ནོ། ། གཞན་དུ་ན་དྲི་མ་སེམས་ཀྱི་རང་བཞིན་དུ་ཞུགས་པས་ཡོན་ཏན་གོང་ནས་གོང་དུ་འཕེལ་བ་མི་སྲིད་པར་འགྱུར་རོ། ། རྟེན་གྱི་སྒོ་ནས་རིགས་སུ་འགྱུར་ཚུལ་ནི། ད་ལྟ་ཡོན་ཏན་གྱི་རྟེན་བྱེད་པ་ཡང་བདེན་པས་སྟོང་པ་ཁྱད་ཆོས་སུ་ལྡན་པས་ཡིན་ནོ། ། གཉིས་པ་ལ་གཉིས།
རིགས་ཀྱི་དབྱེ་བ་དང༌། རྩོད་པ་སྤང་བའོ། ། དང་པོ་ལ་སྔ་རྩ་འགྲེལ་གསུམ་ལས། དང་པོ་ནི། སྦྱོར་ལམ་གྱི་རྗེས་སུ་སྒྲུབ་པའི་རྟེན་དུ་གྱུར་པའི་རིགས་གསུངས་པའི་རྒྱུ་མཚན་ཡོད་དེ། རྟེན་ཆོས་སྒྲུབ་པ་དང་ལྡན་པ་ལ་སྔར་ཇི་སྐད་བཤད་པའི་ངེས་པར་འབྱེད་པའི་ཆ་དང་མཐུན་པ་དང༌། མཐོང་བའི་ལམ་ལ་སོགས་པ་གཞན་ཡང་འབྱུང་བས་སོ། ། གཉིས་པ་ནི། དེ་ནས་ཚེ་ དང་ལྡན་ པ་རབ་འབྱོར་གྱིས། བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་བགྱི་བའི་ཚིག་འདིའི་དོན་གང་ལགས། ཞེས་པ་ནས། བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཐམས་ཅད་རྟོགས་པར་བྱའོ་ཞེས་པའི་བར་གྱིས་ནི་སྒྲུབ་པའི་རྟེན་བསྟན་ཏོ། ། དེ་དག་གི་དོན་བསྡུས་ནས་སྟོན་པ་ནི། རྟོགས་པ་ཡི་ནི་ཆོས་དྲུག་གི་རྟེན་ལ་རིགས་ཞེས་བྱའོ། ། ཞེས་སྦྱར་རོ། ། དེ་བཞིན་དུ་གཉེན་པོ་བར་ཆད་མེད་ལམ་དང༌། སྤོང་བ་རྣམ་གྲོལ་གྱི་ལམ་དང༌། སྤང་གཉེན་དེ་དག་ཡོངས་སུ་གཏུགས་པ་སྟེ་ཁྱད་པར་གྱི་ལམ་དང༌། ཤེས་རབ་དང་སྙིང་རྩེར་བཅས་པའི་སྒྲུབ་པ་དང༌།
སློབ་མ་ཉན་ཐོས་དང་ཐུན་མོངས་མ་ཡིན་པའི་སྒྲུབ་པ་དང་སྐལ་བ་དང་མཚམས་པར་གཞན་གྱི་དོན་གྱི་གོ་རིམ་གྱིས་འཇུག་པ་དང༌། ཡེ་ཤེས་རྩོལ་བ་མི་མངའ་བར་འཇུག་པའི་རྟེན་ལ་རིགས་ཞེས་བྱའོ། ། གསུམ་པ་ལ་ལྔ། རྟེན་ཆོས་བཅུ་གསུམ་གྱི་ངོ་བོ་དང༌། གོ་རིམ་དང༌། གྲངས་ངེས་པ་དང༌། ས་མཚམས་དང༌། རིགས་སུ་འགྱུར་ཚུལ་ལོ། ། དང་པོ་ནི། སྒྲུབ་པ་བཅུ་གསུམ་གྱི་དང་པོ་འཇིག་རྟེན་པའི་ངེས་པར་འབྱེད་པའི་ཆ་དང་མཐུན་པ་བཞི་པོ་རྣམས་སྐྱེའོ། །
རེ་ཞིག་ནི་རིམ་པ་ལྟར་སྟོན་པའི་ཚིག་ཕྲད་དོ། ། དེའི་འོག་ཏུ་འཇིག་རྟེན་ལས་འདས་པའི་མཐོང་བ་དང་སྒོམ་པའི་ལམ་དག་སྟེ། རྟོགས་པའི་ （ ༦༡ན ） ཆོས་དྲུག་གོ ། སྒོམ་ལམ་འདི་ས་བདུན་པ་མན་ཆད་ཀྱི་དབང་དུ་བྱས་པའོ༑ ༑ དེའི་འོག་ཏུ་གཉེན་པོ་དེ་དག་སྐྱེས་པའི་སྟོབས་ཀྱིས་སྤང་བྱ་སྤོང་བར་བྱེད་དོ༑ ༑ ཚུལ་ཇི་ལྟར་ཞེ་ན། གཉེན་པོ་བར་ཆད་མེད་ལམ་སྐྱེ་བ་ལ་ཕྱོགས་པ་དང༌། མི་མཐུན་པའི་ཕྱོགས་འགག་པ་ལ་ཕྱོགས་པ་དུས་མཉམ་དུའོ། ། དཔེར་ན་རྐུན་པོ་ཕྱིར་ཕྱུང་ནས་སླར་ལྡོག་པའི་གོ་སྐབས་མེད་པ་དང༌། སྒོ་འཕར་བཅད་པ་དུས་མཉམ་པ་ལྟར་རོ། །
འགྲེལ་པ་འདི། གཉེན་པོ་དང་ནི་སྤོང་བ་དང༌། ། ཞེས་པ་གཉིས་ཀའི་འགྲེལ་པར་སྦྱར་ཏེ། གཉེན་པོས་སྤང་བྱ་སྤོང་ཚུལ་ཕྱོགས་ཅིག་ཏུ་བསྟན་པས་སོ། ཁ་ཅིག སྤང་བ་དང༌། ཞེས་པས་རྣམ་གྲོལ་ལམ་བསྟན་པ་བཀག་ནས་སྤངས་པའི་ཆ་ལ་འདོད་པ་ནི་ཤིན་ཏུ་ཡང་མ་འགྲེལ་ཏེ། དེ་ནི་འདུས་མ་བྱས་ཡིན་པས་རྟེན་ཆོས་སྒྲུབ་པར་མི་རུང་བའི་ཕྱིར་རོ། ། དེའི་འོག་ཏུ་དེ་དག་སྐྱེ་བ་དང་འགག་པར་ཞེན་པ་དང་ལྡན་པའི་རྣམ་པར་རྟོག་པ་ཤེས་སྒྲིབ་སྤངས་པའི་སྒྲུབ་པ་སྐྱེའོ༑ ༑ གང་གིས་སྤོང་ཞེ་ན།
སྤང་གཉེན་དེ་དག་བདེན་པར་མི་དམིགས་པར་མངོན་སུམ་དུ་རྟོགས་པས་སོ། ། དེ་དག་གི་གཉེན་པོས་སྤང་བྱ་ཇི་ལྟར་སྤོང་ཞིང་སྤངས་པའི་དུས་རྣམས་བསྟན་ཏོ། ། དེ་ལྟར་སྐྱོན་བསལ་ནས་ཡོན་ཏན་མངོན་དུ་བྱེད་ཚུལ་སྟོན་པ་ནི། དེའི་འོག་ཏུ་འཁོར་བ་དང་མྱ་ངན་ལས་འདས་པ་ལ་བླང་དོར་དུ་ཞེན་ནས་མི་གནས་པའི་མཚན་ཉིད་ཀྱི་ཤེས་རབ་དང་ཐབས་ཀྱི་སྒྲུབ་པ་སྐྱེའོ༑ ༑ ཅིའི་ཕྱིར་ཞེ་ན། སྔོན་གྱི་སྨོན་ལམ་དང་སྦྱིན་པ་ལ་སོགས་པ་ཐབས་ལ་མཁས་པའི་སྟོབས་ཀྱིས་སོ། ། དེའི་འོག་ཏུ་ཉན་ཐོས་ལ་སོགས་པ་དང་ཐུན་མོང་མ་ཡིན་པའི་ཆོས་ཐབས་ཤེས་ཟུང་འབྲེལ་གྱི་སྒྲུབ་པ་སྐྱེའོ། ། དེ་ཡང་གང་གིས་བསྐྱེད་ཅེ་ན། ཐབས་ཤེས་ཁྱད་པར་ཅན་དེ་དག་སྐྱེས་པས་སོ། ། དེ་དག་གིས་རང་རྒྱུད་ཀྱི་ཡོན་ཏན་མངོན་དུ་བྱེད་ཚུལ་བསྟན་ཏོ། །
དེའི་འོག་ཏུ་གཞན་གྱི་དོན་གྱི་གོ་རིམ་གྱི་སྒྲུབ་པ་སྐྱེའོ། ། གཞན་དོན་གྱི་ངོ་བོ་གང་ཞེ་ན། ཐེག་པ་གསུམ་གྱི་ལམ་ལ་འགོད་པའི་མཚན་ཉིད་ཅན་ནོ། ། ཇི་ལྟར་ན་གདུལ་བྱའི་བསམ་པ་ཇི་ལྟ་བ་བཞིན་དུའོ།། ཐབས་གང་གི་སྒོ་ནས་ཞེ་ན། གཞུག་པ་ལ་སོགས་པ་ལ་ལྡེམ་པོར་དགོངས་པའི་སྒོ་ནས་སོ། ། དགོངས་ལྡེམ་དགོངས་ཀྱི་ངོ་བོ་ནི་གང༌། ཁྱད་པར་ནི་ཇི་ལྟ་བུ་ཞེ་ན། དེ་ལ་དགོངས་པ་ཅན་བཞི་དང་ལྡེམ་པོར་དགོངས་པ་བཞི་སྟེ་བརྒྱད་དོ། ། དང་པོ་བཞི་ནི།
མདོ་སྡེ་རྒྱན་ལས། མཉམ་པ་ཉིད་དང་དོན་གཞན་དང༌། ། དེ་བཞིན་དུ་ནི་དུས་གཞན་དང༌། ། གང་ཟག་གི་ནི་བསམ་པ་ལ། ། དགོངས་པ་རྣམ་པ་བཞིར་ཤེས་བྱ་ཞེས་གང་གསུངས་པ་ལྟརརོ། ། ཕྱི་མ་བཞི་ནི། རྒྱན་ལས། གཞུགས་པ་ལྡེམ་པོར་དགོངས་པ་དང༌། ། མཚན་ཉིད་ལྡེམ་པོར་དགོངས་པ་གཞན། ། གཉེན་པོ་ ལྡེམ་པོར་དགོངས་པ་དང༌། །
བསྒྱུར་པ་ལྡེམ་པོར་དགོངས་པ་སྟེ། ཞེས་གང་གསུངས་པ་ལྟར་རོ། ། དེ་ལ་མཉམ་པ་ཉིད་ལ་དགོངས་པ་ནི། སངས་རྒྱས་ལ་བརྙས་པའི་གཉེན་པོར་མཉམ་པ་ཉིད་གསུམ་ལ་ （ ༦༡བ ） དགོངས་ནས། ང་ཉིད་དེའི་ཚེ་ཡང་དག་པར་རྫོགས་པའི་སངས་རྒྱས་རྣམ་པར་གཟིགས་སུ་གྱུར་ཏོ། ། ཞེས་གསུངས་པ་ལྟར་རོ། ། མཉམ་པ་ཉིད་གསུམ་ནི། རྒྱུ་ཚོགས་གཉིས་དང༌། འབྲས་བུ་ཆོས་ཀྱི་སྐུ་དང༌། གཞན་དོན་འཕྲིན་ལས་མཉམ་པ་སྟེ།
མཛོད་ལས། ཚོགས་དང་ཆོས་ཀྱི་སྐུ་དག་དང༌། ། འགྲོ་བའི་དོན་ནི་སྤྱོད་པ་ཡི། ། སངས་རྒྱས་ཐམས་ཅད་མཉམ་པ་སྟེ། ། སྐུ་ཚེ་རིགས་དང་ཚད་ཀྱི་མིན་ཞེས་གསུངས་པ་ལྟར་རོ། ། དོན་གཞན་ལ་དགོངས་པ་ནི། ཕ་དང་མ་ནི་བསད་བྱ་ཞིང༌། ། རྒྱལ་པོ་གཙང་སྦྲ་ཅན་གཉིས་དང༌། ། ཡུལ་འཁོར་འཁོར་དང་བཅས་བཅོམ་ན། ། མི་དེ་དག་པར་འགྱུར་ཞེས་བྱ། །
ཞེས་གསུངས་པ་ལྟར་རོ། ། དུས་གཞན་ལ་དགོངས་པ་ནི༑ གང་དག་བདེ་བ་ཅན་དུ་སྐྱེ་བར་སྨོན་ལམ་འདེབས་པ་དེ་དག་བདེ་བ་ཅན་དུ་སྐྱེ་བར་འགྱུར་རོ། ། ཞེས་གསུངས་པ་ལྟ་བུའོ། ། དེ་ཡང་ཤི་འཕོས་མ་ཐག་ཏུ་མི་སྐྱེ་ཡང་དུས་གཞན་ཞིག་ན་སྐྱེ་བ་ལ་དགོངས་སོ། ། གང་ཟག་གི་བསམ་པ་ལ་དགོངས་པ་ནི། སྦྱིན་པ་ཁོ་ན་མཆོག་འཛིན་གྱི་གཉེན་པོར་སྦྱིན་པ་ལ་སྨད་ནས་ཚུལ་ཁྲིམས་ལ་བསྔགས་པ་ལྟ་བུའོ། ། གཞུག་པ་ལ་ལྡེམ་པོར་དགོངས་པ་ནི། ཕྱི་རོལ་པ་དག་བསྟན་པ་ལ་གཞུག་པའི་ཕྱིར་དུ་ཁུར་འཁུར་བ་དག་ཡོད་དོ། ། ཞེས་གང་ཟག་གི་བདག་ཡོད་པར་གསུངས་པ་ལྟ་བུ་དང༌།
ཉན་ཐོས་ཀྱི་རིགས་ཅན་ཐེག་ཆེན་ལ་གཞུག་པའི་དོན་དུ་གཟུགས་སོགས་ཕྱི་རོལ་ཡོད་པར་བསྟན་པ་ལྟ་བུའོ། ། མཚན་ཉིད་ལ་ལྡེམ་པོར་དགོངས་པ་ནི། མདོ་སྡེ་དགོངས་འགྲེལ་ལས། མཚན་ཉིད་གསུམ་བསྟན་པ་ལྟ་བུ་སྟེ། སུམ་ཅུ་པ་ལས། ། ངོ་བོ་ཉིད་ནི་རྣམ་གསུམ་གྱིས། ། ངོ་བོ་ཉིད་མེད་རྣམ་གསུམ་ལ། ། དགོངས་ནས་ཆོས་རྣམས་ཐམས་ཅད་ཀྱི། ། ངོ་བོ་ཉིད་མེད་བསྟན་པ་ཡིན་ཞེས་སོ། ། གཉེན་པོ་ལ་ལྡེམ་པོར་དགོངས་པ་ནི།
མདོ་སྡེ་རྒྱན་ལས། སངས་རྒྱས་ཆོས་ལ་བརྙས་པ་དང༌། ། ལེ་ལོ་ཅུང་ཟད་ཆོག་འཛིན་དང༌༑ ༑ ང་རྒྱལ་འདོད་ཆགས་སྤྱོད་པ་དང༌། ། འགྱོད་དང་མ་ངེས་ལྡོག་པ་ནི། ། སེམས་ཅན་རྣམས་ཀྱི་སྒྲིབ་པ་སྟེ། ། དེ་ཡི་གཉེན་པོར་ཐེག་མཆོག་གསུངས། ། ཞེས་གསུངས་པ་ལྟར་རོ། ། བསྒྱུར་བ་ལ་ལྡེམ་པོར་དགོངས་པ་ནི། ཡོངས་སུ་གྲགས་པའི་ཚིག་དོན་ཟབ་མོ་གཞན་དུ་བསྒྱུར་ཏེ་སྟོན་པ་སྟེ།
ཇི་སྐད་དུ། སྙིང་པོ་མེད་ལ་སྙིང་པོར་ཤེས། ། ཕྱིན་ཅི་ལོག་ལ་ལེགས་པར་གནས། ། ཉོན་མོངས་པས་ནི་རབ་ཉོན་མོངས། ། བྱང་ཆུབ་དམ་པ་ཐོབ་པར་འགྱུར་ཞེས་གསུངས་པ་ལྟ་བུ་སྟེ། དེ་ལ་སྙིང་པོ་ནི་སེམས་ཀྱི་རྣམ་གཡེང་ངོ༌། ། མེད་ལ་སྙིང་པོར་ཤེས་ཞེས་པས་ནི་ཞི་གནས་བསྟན་ཏོ། ། ཕྱིན་ཅི་ལོག་ལ་ལེགས་པར་གནས་ཞེས་པ་ལ། གཙང་བདེ་རྟག་བདག་དེ་ལས་ཕྱིན་ཅི་ལོག་ནི་མི་རྟག་པ་ལ་སོགས་པ་བདེན་པའི་རྣམ་པ་ལ་ལེགས་པར་གནས་ཞེས་པས་ལྷག་མཐོང་བསྟན་ཏོ། ། ཡུན་རིང་པོར་དཀའ་སྤྱད་ཀྱི་ཉོན་མོངས་པས་ནི་རབ་ཉོན་མོངས་ཞེས་པས་ནི་སྙིང་རྗེ་བསྟན་ཏོ། །
དེ་ལྟར་ཏིང་ངེ་འཛིན་དང་ཤེས་རབ་བསྒོམས་ནས་སྙིང་རྗེ་ཆེན་པོའི་ （ ༦༢ན ） གཞན་དབང་དུ་གྱུར་ན་བྱང་ཆུབ་དམ་པ་འཐོབ་ཞེས་པའོ། ། དེ་ཡང་རྒྱན་ལས། ཉན་ཐོས་དང་ནི་ངོ་བོ་ཉིད། ། དེ་བཞིན་ཉེས་པ་འདུལ་བ་དང༌། ། བརྗོད་པ་ཟབ་པ་ཉིད་ལ་ནི༑ ༑ ལྡེམ་པོར་དགོངས་པ་འདི་རྣམ་བཞི་ཞེས་གསུངས་པ་ལྟར་རོ། ། འདི་གཉིས་ཀྱི་ཁྱད་པར་ལ། ཁ་ཅིག དགོས་པ་གཙོ་བོར་སྟོན་པ་ལྡེམ་དགོངས་དང༌། དགོངས་གཞི་གཙོ་བོར་སྟོན་པ་དགོངས་པ་ཅན་ནོ་ཞེས་བཞེད་ལ།
ལོཙྪ་བ་ཆེན་པོས་ལྡེམ་དགོངས་ངེས་དོན་ཡིན་ལ། དགོངས་པ་ཅན་དྲང་དོན་ཡིན་ནོ་ཞེས་གསུང་ངོ༌། ། སློབ་དཔོན་ཤིནྟ་པས། དེ་ལ་བརྗོད་པར་འདོད་པའི་དོན་བཤད་པ་ནི་དགོངས་པའོ། ། བསྟན་པའི་སྒྲའི་དགོས་པ་བཤད་པ་ནི་ལྡེམ་པོར་དགོངས་པའོ་ཞེས་གསུང་ངོ༌། ། དེའི་དོན་ནི། སྒྲས་ཟིན་གྱི་དོན་གཞན་དུ་དྲངས་ནས་སྨྲ་བ་པོའི་དགོངས་པ་སྟོན་པའི་ཆ་ནས་དགོངས་པ་ཅན་ཡིན་ལ། དོན་དེ་ཉིད་འཁྱོག་པོའི་ངག་གིས་སྟོན་པའི་དགོས་པ་འདིའོ། ། ཞེས་དགོས་པ་སྟོན་པའི་ཆ་ནས་ལྡེམ་པོར་དགོངས་པ་སྟེ་ལྡེམ་པོའི་ངག་དང་འཁྱོག་པོའི་ངག་རྣམ་གྲངས་སུ་གསུངས་པའི་ཕྱིར་རོ། ། དེ་དག་ལས་ཕྱི་མ་ལེགས་པར་སེམས་སོ། །
དེས་ནི་གནས་སྐབས་ཀྱི་ཡོན་ཏན་མངོན་དུ་བྱེད་ཚུལ་བསྟན་ཏོ། ། དེའི་འོག་ཏུ་འཁོར་བ་ཇི་སྲིད་བར་རྣམ་རྟོག་གི་མཚན་མ་མེད་ཅིང་འབད་མེད་ལྷུན་གྱིས་གྲུབ་པར་གཞན་གྱིས་དོན་གྱི་ཡེ་ཤེས་རྩོལ་བ་མི་མངའ་བར་འབྱུང་བའི་སྒྲུབ་པ་སྐྱེའོ། ། གལ་ཏེ་འབད་མེད་ལྷུན་གྲུབ་ཏུ་གཞན་དོན་བྱེད་པ་སངས་རྒྱས་ཁོ་ནའི་ཁྱད་ཆོས་མ་ཡིན་ནམ་ཞེ་ན། འདིར་ནི་འབད་རྩོལ་ཆེན་པོ་ལ་མི་ལྟོས་པར་གཞན་དོན་བྱེད་ནུས་པར་ལྷུན་གྱིས་གྲུབ་པའི་གཞན་དོན་འབྱུང་ཞེས་བསྟན་ཏེ། རྒྱུད་བླ་མ་ལས། སྔོན་ཚེ་འཕེན་པའི་དབང་དང་ནི། ། རྣམ་རྟོག་ཐམས་ཅད་བྲལ་བའི་ཕྱིར། ། དེ་ནི་ལུས་ཅན་སྨིན་པ་ཡི།། དོན་དུ་འབད་པ་བྱེད་མ་ཡིན། ། ཞེས་ས་བཅུ་པ་ལས་ཀྱང་གསུངས་སོ། །
གཉིས་པ་ནི༑ འདི་ནི་སྒྲུབ་པ་བཅུ་གསུམ་གྱི་དོན་གྱི་གོ་རིམ་ཡིན་ནོ། ། གསུམ་པ་ནི། སྒྲུབ་པ་བཅུ་གསུམ་པོ་འདིར་ངེས་ཏེ། བཅུ་གསུམ་པོ་འདིས་ཀྱང་རྣམ་མཁྱེན་དོན་གཉེར་གྱི་སྐྱེས་བུའི་དོན་ཐམས་ཅད་མ་ཚང་བ་མེད་པར་སྒྲུབ་པའི་རྒྱུ་ཕུན་སུམ་ཚོགས་པ་ཡིན་པའི་ཕྱིར་རོ། ། ཀྱང་གི་སྒྲས་ནི་གདམ་ངག་བཅུར་མ་ཟད་འདིས་ཀྱང་ཞེས་པའི་དོན་ནོ། ། བཞི་པ་ནི། ཚིག་གསལ་ལས། ལྔ་པ་ནི་མཐོང་བའི་ལམ་མོ༑ ༑ དྲུག་པ་ནི་སྒོམ་པའི་ལམ་མོ། །
བདུན་པ་དང་དགུ་པ་ནི་དེ་དག་ཉིད་ཀྱི་བྲལ་བ་དང་བྲལ་བའི་ཐོབ་པའོ། ། བརྒྱད་པ་ནི། ས་འོད་བྱེད་པ་ནས་དྲུག་པའི་བར་རོ།། བཅུ་པ་ནི་ས་བདུན་པའོ། ། བཅུ་གཅིག་པ་ནི་མི་གཡོ་བ་ནས་ཆོས་ཀྱི་སྤྲིན་གྱི་བར་རོ༑ ༑ བཅུ་གཉིས་པ་ནི་སྐྱེ་བ་གཅིག་གིས་ཐོགས་པ་དང་སྲིད་པ་ཐ་མ་པའོ། ། བཅུ་གསུམ་པ་ནི་ཁྱད་པར་གྱི་ལམ་རྡོ་རྗེ་ལྟ་བུའི་ཏིང་ངེ་འཛིན། ཞེས་གསུངས་པ་ལྟར་རོ༑ ༑ ལྔ་པ་ནི། བྱང་ཆུབ་སེམས་དཔའ་རྣམ་པ་བཅུ་གསུམ་གྱི་ཆོས་ཀྱི་དབྱིངས་ཀྱི་ངོ་བོ་ཉིད་ཁོ་ན་ལ་ཐེག་པ་ཆེན་པོའི་རིགས་ཞེས་བསྟན་ཏོ།
ཁོ་ནའི་སྒྲས་རིགས་དངོས་པོ་བ་ཡོད་པ་གཅོད་དོ། ། （ ༦༢བ ） ཅིའི་ཕྱིར་རིགས་ཞེས་བྱ་ཞེ་ན། སྔར་ཇི་སྐད་བཤད་པའི་སྒྲུབ་པའི་ཆོས་བཅུ་གསུམ་གྱི་རྟེན་གཞིར་གྱུར་པའི་ཆོས་ཉིད་ཡིན་པའི་ཕྱིར་རོ། ། རིགས་བཅུ་གསུམ་དུ་ཇི་ལྟར་འབྱེད་ཅེ་ན། སྒྲུབ་པའི་ཆོས་ཀྱིས་གནས་སྐབས་རྟོགས་པ་མི་འདྲ་བ་ཐ་དད་པ་བཅུ་གསུམ་ཡོད་པའི་བྱེ་བྲག་གིས་སོ། ། གཞུང་འདི་དོན་བསྡུར་འཆད་པ་མ་འབྲེལ་ཏེ། རྟེན་ལ་རིགས་ཞེས་བྱ་ཞེས་པའི་འགྲེལ་པ་ཡིན་པས་སྒྲུབ་པའི་རྟེན་དུ་འགྱུར་ཚུལ་བསྟན་པ་ཡིན་ནོ། ། གཉིས་པ་ལ་གཉིས། རྩོད་པ་དང༌། ལན་ནོ། །
དང་པོ་ནི། གལ་ཏེ་ཆོས་ཀྱི་དབྱིངས་ཁོ་ན་འཕགས་པའི་ཆོས་རྟོགས་པར་འགྱུར་བའི་རྒྱུ་ཡིན་པའི་ཕྱིར་ཆོས་ཀྱི་དབྱིངས་དེའི་བདག་ཉིད་ཅན་གྱི་བྱང་ཆུབ་སེམས་དཔའ་བླ་ན་མེད་པའི་སངས་རྒྱས་ཀྱི་ཆོས་རྣམས་ཀྱི་རྟེན་རང་བཞིན་དུ་གནས་པའི་རིགས་ཅན་ཡིན་ན་ཞེས་པས་ནི་ཁས་བླངས་བརྗོད་པའོ། ། འོ་ན་ནི་དེའི་ཚེ་བྱང་ཆུབ་སེམས་དཔའ་ཁོ་ན་སངས་རྒྱས་ཀྱི་རིགས་ཅན་མ་ཡིན་པར་ཐལ། ཆོས་ཉིད་དེ་ནི་གང་ཟག་ཐམས་ཅད་ལ་སྤྱིར་ཐུན་མོང་དུ་གནས་པ་ཡིན་པའི་ཕྱིར། དེས་ན་ཆོས་ཀྱི་དབྱིངས་ཀྱི་ངོ་བོ་ཉིད་ཁོ་ན་ལ་རིགས་ཞེས་བསྟན་ཏོ་ཞེས་པ་ནི་མི་འཐད་དོ་སྙམ་པའི་སྐྱེ་བོ་བློ་དམན་པའི་ངོར་དོགས་པ་བསུས་ནས་བར་སྐབས་ཀྱི་ཚིགས་སུ་བཅད་པ་ཕྱེད་ཀྱིས་རྩོད་པ་གསུངས་སོ། ། མཚམས་སྦྱར་འདི་རྐང་པ་གཉིས་ཀྱི་འགྲེལ་པར་མི་བཞེད་པ་ཡོད་ཀྱང༌། སློབ་དཔོན་ཤནྟི་པས་འགྲེལ་པར་མཛད་དོ། ། དེ་ཡང་སྔ་འགྲེལ་གྱི་རིགས་ཅན་སོ་སོར་མ་ངེས་པ་དང༌། རྩ་བས་རིགས་སོ་སོར་མ་ངེས་པར་རྩོད་པས་གཉིས་ཀ་ཡང་རྩ་བའི་དོན་ཡིན་ལ་ཕྱི་མ་ཉིད་རྩ་བ་ལ་གསལ་ཞིང༌། སྔ་མ་རྩ་བ་ལ་དངོས་སུ་མི་གསལ་བས་རྩ་བའི་དོན་ལ་གནས་པ་འགྲེལ་པས་དངོས་སུ་བསྟན་པའོ། །
ཐེག་པ་གསུམ་གྱི་རིགས་ནི་ཐ་དད་དུ་དབྱེ་བར་རུང་བ་མ་ཡིན་པར་ཐལ། ཆོས་ཀྱི་དབྱིངས་ལ་དབྱེ་བ་མེད་པའི་ཕྱིར་རོ། ཁ་ཅིག་ན་རེ། ཐེག་པ་གསུམ་གྱི་རིགས་ཐ་དད་པ་མི་རུང་ངོ་ཞེས་པ་མ་ཡིན་ནོ། འོ་ན་ཅི་ཞེ་ན། སྒྲུབ་པ་བཅུ་གསུམ་གྱི་དབྱེ་བས་རིགས་བཅུ་གསུམ་དུ་བཤད་པ་མི་འཐད་དེ། ཆོས་ཀྱི་དབྱིངས་ལ་དབྱེ་བ་མེད་པའི་ཕྱིར་རོ། ། ཞེས་འདོད་དོ། ། འདི་ནི་ཡང་དག་པ་མ་ཡིན་ཏེ། ཉི་ཁྲི་སྣང་བར་ཇི་སྐད་དུ་འཇམ་དཔལ་གལ་ཏེ་ཆོས་ཀྱི་དབྱིངས་གཅིག་དང༌།
དེ་བཞིན་ཉིད་གཅིག་དང༌། ཡང་དག་པའི་མཐའ་གཅིག་ཡིན་ན་དེ་ལ་སྣོད་དང་སྣོད་མ་ཡིན་པར་གདགས་སོ། ། ཞེས་གསུངས་པ་བཞིན་ནོ། ། ཞེས་སོ། ། མདོ་གཞན་ལས་ཆོས་ཀྱི་དབྱིངས་ལ་དབྱེ་བ་མེད་པས། ཐེག་ཆེན་གྱི་སྣོད་དང་སྣོད་མ་ཡིན་པར་ཇི་ལྟར་གདགས་ཞེས་གསུངས་པ་དང༌། འདི་ཁྱད་པར་མེད་པས་ཐེག་པ་ཆེ་ཆུང་གི་རིགས་ཐ་དད་པ་མི་རུང་བ་ལ་རྩོད་པ་ཡིན་ལ། རིགས་བཅུ་གསུམ་ལ་རྩོད་ན་སྣོད་དང་སྣོད་མ་ཡིན་པ་ཞེས་པ་འབྲེལ་བ་མེད་པའི་ཕྱིར་རོ། ། རྩ་ཚིག་འདི་འཕགས་སེང་ལ་སོགས་པའི་འགྲེལ་པ་ཕལ་མོ་ཆེར་ཕྱོགས་སྔ་མའི་གཞུང་དུ་མཛད་དོ། ། བུད་དྷ་ཤྲཱི་ནི་རིགས་དེ་ཐ་དད་པ་ཡིན་ནམ་མ་ཡིན་ཞེས་པའི་ （ ༦༣ན་ ） ལན་དུ་ཆོས་ཀྱི་དབྱིངས་ལ་དབྱེར་མེད་ཕྱིར། །
རིགས་ནི་ཐ་དད་རུང་མ་ཡིན་ཞེས་བསྟན་ནས། འོ་ན་རྟེན་ཆོས་སྒྲུབ་པའི་དབྱེ་བ་ཇི་ལྟར་བརྗོད་ཞེས་པའི་ལན་དུ། བརྟེན་པའི་ཆོས་ཀྱི་བྱེ་བྲག་གིས། ། དེ་ཡི་དབྱེ་བ་ཡོངས་སུ་བརྗོད། ། ཞེས་བསྟན་ནས་གཉིས་ཀ་རང་གཞུང་དུ་མཛད་དོ། ། གཉིས་པ་ལ་གཉིས། རྒྱུའི་སྒོ་ནས་རིགས་སུ་འབྱེད་པའི་ལན་དང༌། རྟེན་གྱི་སྒོ་ནས་རིགས་སུ་འབྱེད་པའི་ལན་ནོ། ། དང་པོ་ནི། ཐེག་པ་གསུམ་གྱི་རིགས་ཉིད་དུ་ཐ་སྙད་འདོགས་སོ། །
གང་ལ་ན། ཆོས་ཀྱི་དབྱིངས་སོ། ། ཅིའི་ཕྱིར་རིགས་ཞེས་བྱ་ཞེ་ན། ཐེག་ཆེན་འཕགས་པའི་ཟག་མེད་ཀྱི་ཆོས་རྟོགས་ཤིང་འཐོབ་པར་བྱ་བའི་ཕྱིར་དུ་འཕགས་ཆོས་ཀྱི་རྒྱུའི་ངོ་བོར་རྣམ་པར་འཇོག་པའི་སྒོ་ནས་སོ། ། ཐེག་ཆེན་གྱི་རིགས་ཉིད་དུ་ཐ་སྙད་འདོགས་སོ། ། ཞེས་ཚིག་རྣམ་པར་སྦྱར་རོ། ། ཞེས་བྱ་བའི་ལན་ཞིག་ཀྱང་རྗེ་བཙུན་གྱིས་གཟིགས་མོད་ཀྱི་ཞེས་པས་ནི་དོན་ལ་ལན་འདི་འཐོབ་ཀྱང་གཞུང་རྩ་ཚིག་གིས་ཟིན་པར་མ་བསྟན་ཞེས་པའི་དོན་ནོ། ། དཔེ་ཇི་ལྟར་ཉན་ཐོས་ཀྱི་ཐེག་པ་ལ་སོགས་པ་རྟོགས་པའི་མཐོ་དམན་གྱི་རིམ་གྱིས་བདག་མེད་ལ་དམིགས་པ་ན་རང་གི་རྟོགས་པ་དང་མཐུན་པར་འཕགས་ཆོས་ཀྱི་ཡོན་ཏན་ཐོབ་པ་དེ་བཞིན་དུའོ། ། འདི་དཔེ་སྟོན་པ་ལ་འཆད་དགོས་ཏེ་གཞན་དུ་ན་ཇི་ལྟར་དང་དེ་བཞིན་ཞེས་པའི་ཚིག་འབྲེལ་བ་མེད་པར་འགྱུར་བའི་ཕྱིར་རོ། ། དཔེ་སྦྱར་བ་མི་འཐད་ཞེས་པ་ནི་དཔེ་དོན་སྦྱོར་མ་ཤེས་པའི་རང་གནོང་ཙམ་དུ་ཟད་དོ། །
འདིར་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་བསྟན་ཏེ། སྐབས་འདིའི་རྩོད་ལན་གྱི་ཤེས་པའི་ཕྱིར་དང༌། ཉི་སྣང་ལས། དེ་ལ་རྟོག་པ་དང་རྣམ་པར་རྟོག་པ་ནི་དངོས་པོ་དང་དེའི་མཚན་མ་ལ་མངོན་པར་ཞེན་པ་སྟེ༑ དེ་མེད་པའི་ཕྱིར་ཆགས་པ་མེད་པ་ཉིད་དུ་རིག་པར་བྱའོ། ། ཡོད་པར་མ་གྱུར་བ་ཉིད་ནི་ཆོས་ཐམས་ཅད་ཀྱི་དེ་བཞིན་ཉིད་དོ། ། དེས་ན་འདིས་ནི་ཆོས་ཀྱི་དབྱིངས་ཉིད་འཕགས་པའི་ཆོས་རྣམས་ཀྱི་རྒྱུ་ཡིན་པའི་ཕྱིར། རང་བཞིན་དུ་གནས་པའི་རིགས་སྒྲུབ་པའི་རྟེན་ཡིན་ནོ་ཞེས་སྟོན་པར་བྱེད་དོ། ། ཞེས་གསུངས་སོ༑ ༑ དེ་ལ་རིགས་ནི་དངོས་པོ་དང་དེའི་མཚན་མ་ལ་བདེན་པར་ཞེན་པས་གཟུང་བ་ལྟར་གྱི་དོན་མེད་པའི་བདེན་སྟོང་ལ་བཤད་དོ། །
དེས་ན་ཆོས་གཅིག་བདེན་མེད་དུ་རྟོགས་ན་རིགས་པ་དེ་ཉིད་ལ་བརྟེན་ནས་ཆོས་གཞན་ཡང་རྟོགས་དགོས་པས་ཆོས་ཀྱི་བདག་མེད་མ་རྟོགས་པར་འགལ་ཏེ། འཕགས་པ་ལྷས། གང་གིས་དངོས་གཅིག་དེ་བཞིན་ཉིད་མཐོང་བ། ། དེ་ཡི་དངོས་ཀུན་དེ་བཞིན་ཉིད་དུ་མཐོང་ཞེས་གསུངས་པའི་ཕྱིར་རོ། ། དེ་ལ་རྩོད་པ་སྔ་མ་ལྟར་ན་སེམས་ཅན་ཐམས་ཅད་རིགས་ལ་གནས་པར་འགྱུར་ཏེ། ཆོས་ཀྱི་དབྱིངས་རིགས་ཡིན་ཞིང་དེ་ལ་དབྱེ་བ་མེད་པའི་ཕྱིར་རོ། ། ཞེས་བརྩད་པའི་ལན་དུ། ཆོས་ཉིད་ལ་དམིགས་ནས་བསྒོམས་པས་ལམ་གྱི་ཡོན་ཏན་གོང་ནས་གོང་དུ་ཁྱད་པར་ཅན་དུ་འགྱུར་པའི་ཚེ་དེ་དང་དེའི་རིགས་སུ་འཇོག་ཅེས་པའི་དོན་ཏེ། ཉི་ཁྲི་སྣང་ （ ༦༣བ་ ） བ་ལས། ཇི་ལྟར་དམིགས་པ་ན་འཕགས་པའི་ཆོས་ཀྱི་རྒྱུར་འགྱུར་བ་དེ་ལྟར་རིགས་ཡིན་པར་བརྗོད་པ་དེས་ན་འདིར་ཧ་ཅང་ཐལ་བ་ཅི་སྟེ་འཚོལ་བར་བྱེད་ཅེས་གསལ་བར་གསུངས་པའི་ཕྱིར་རོ། །
འདིར་རིགས་ལ་གནས་པ་ནི་ལམ་གྱི་སྐབས་ཀྱི་རིགས་ལ་དགོངས་སོ། ། གལ་ཏེ་རིགས་ལ་གནས་པ་ཙམ་ལ་བྱེད་ན་ཐེག་པ་གསུམ་གྱི་རིགས་ཅན་དང་རིགས་ངེས་མ་ངེས་སོགས་ཀྱི་ཁྱད་པར་མི་འཐད་པར་འགྱུར་ཏེ། སེམས་ཅན་ཐམས་ཅད་རིགས་ལ་གནས་པར་མཚུངས་པའི་ཕྱིར་རོ། ། དེ་ལྟ་ནའང་ཆོས་ཉིད་ལ་དབྱེ་བ་མེད་པས་ཐེག་པ་གསུམ་གྱི་རིགས་ནི་ཐ་དད་པ་མི་རུང་ངོ༌།། ཞེས་བརྩད་པའི་ལན་དུ། བརྟེན་པའི་ཆོས་ཀྱི་བྱེ་བྲག་གིས། ། དེ་ཡི་དབྱེ་བ་ཡོངས་སུ་བརྗོད། ། ཞེས་བརྟེན་པའི་ཆོས་དམིགས་བྱེད་ལམ་གྱི་དབྱེ་བས་རིགས་ཐ་དད་དུ་བརྗོད་དོ་ཞེས་བསྟན་ཏོ། ། རྟེན་ནི་དམིགས་པ་རིགས་དང༌། བརྟེན་པ་ནི་དམིགས་བྱེད་ལམ་ཡིན་པས་ཉན་རང་གི་ལམ་གྱིས་ཀྱང་རིགས་ལ་དམིགས་ཤིང་དེ་ལ་བརྟེན་པ་ཡིན་པའི་ཕྱིར་རོ། །
གཉིས་པ་ལ་གསུམ་ལས། སྔ་འགྲེལ་ནི། སླ་ཆོས་ཉིད་གོ་སླ་བའི་ཕྱིར་དུ་འཇིག་རྟེན་པའི་ངག་གིས་སམ་ཐ་སྙད་ཀྱིས་སྔ་མ་ལས་ལན་གཞན་དུ་འཇིག་རྟེན་ལ་གྲགས་པའི་སྒོ་ནས་སྟོན་ནོ། ། རྩ་བ་ནི། རྟོགས་བྱ་ཆོས་ཀྱི་དབྱིངས་ལ་དབྱེ་བ་མེད་ཀྱང་རིགས་ཐ་དད་དུ་དབྱེར་མི་རུང་བའི་སྐྱོན་མེད་དེ། རྟོགས་བྱ་ཆོས་ཀྱི་དབྱིངས་ལ་དབྱེ་བ་མེད་ཀྱང་བརྟེན་པའི་ཆོས་ཐེག་པ་གསུམ་གྱི་རྟོགས་པ་རྩལ་ཆེ་ཆུང་གི་བྱེ་བྲག་གིས་རྟེན་ཆོས་ཉིད་དེ་ཡི་དབྱེ་བ་རིགས་གསུམ་དུ་ཡོངས་སུ་བརྗོད་པ་ཙམ་ཡིན་པའི་ཕྱིར་རོ། ། འགྲེལ་པ་ནི། བརྟེན་པའི་ཆོས་ཐེག་པ་གསུམ་གྱི་བསྡུས་པ་རྟོགས་ཤིང་ཐོབ་པར་བྱ་བ་ཐ་དད་པ་གསུམ་ཡོད་པ་ཉིད་ཀྱིས་རྟེན་རིགས་དེ་ཡང་ཐ་དད་པ་གསུམ་ཉིད་དོ་ཞེས་བསྟན་ཏེ། དཔེར་ན་ཉེར་ལེན་འཇིམ་པ་གཅིག་ལས་མངོན་པར་གྲུབ་ཅིང་རྐྱེན་མེ་ལྕེ་གཅིག་གིས་སོ་བཏང་བའི་རྟེན་བུམ་པ་ལ་སོགས་པ་རིགས་གཅིག་ཀྱང་རྟེན་པ་སྦྲང་རྩི་དང་ལི་ཁ་ར་ལ་སོགས་པའི་བཅུད་ཀྱི་བྱེད་པས་སྣོད་ཉིད་ཀྱིས་དེ་དག་དེའི་སྣོད་ཐ་དད་པར་འབྱེད་པ་དེ་བཞིན་ནོ། ། ཟླ་འོད་དུ།
བགྲོད་བྱ་ནམ་མཁའ་ལ་ཐ་དད་མེད་ཀྱང་བགྲོད་པ་པོ་ཕྱེ་མ་ལེབ། བྱ་ཁྱུང་ཉི་མའི་ལམ་ཞེས་ཐ་དད་པར་བརྗོད་པ་བཞིན་ནོ། ། ཞེས་དཔེར་མཛད་པ་ཉིད་དོན་ལ་འགྲིག་གོ ། ཆ༥ སྒྲུབ་པའི་དམིགས་པ་བསྟན་པ། གཉིས་པ་ལ་གསུམ་ལས། སྔ་འགྲེལ་ནི། སྔར་ཇི་སྐད་བཤད་པའི་སྒྲུབ་པའི་རྟེན་བྱང་སེམས་ཀྱི་དམིགས་པ་གང་ཡིན་ཞེ་ན། ཞེས་དྲི་བས་མཚམས་སྦྱར་ནས་ལན་དུ་དམིགས་པ་ནི་འདི་ལྟར་སྟོན་ནོ། ། རྩ་བ་ནི། མདོར།
གསོལ་བ། བཅོམ་ལྡན་འདས་ཆོས་ཐམས་ཅད་ནི་གང་ལགས་ཞེས་པ་ནས། རང་གི་མཚན་ཉིད་ཀྱིས་སྟོང་པའི་ཆོས་ཐམས་ཅད་ལ་ཆགས་པར་མི་བྱ་ཞིང་ཆོས་ཐམས་ཅད་གཉིས་སུ་མེད་པའི་ཚུལ་དུ་རྟོགས་པར་བྱའོ། ། ཞེས་བྱ་བའི་བར་ནི་སྒྲུབ་པའི་དམིགས་པའོ། ། དེ་དག་གི་དོན་བསྡུས་ནས་སྟོན་པ་ནི། དམིགས་པ་ཆོས་རྣམས་ཐམས་ཅད་དེ་ཞེས་པ་ནི་སྤྱིར་བསྟན་པའོ། ། དེ་ཡང་དགེ་ལ་སོགས་པ་ཡིན། ཞེས་པས་ནི་ཅུང་ （ ༦༤ན་ ） ཟད་ཕྱེ་སྟེ་བཤད་པའོ། ། འཇིག་རྟེན་པ་ཡི་རྟོགས་པ་དང༌།། གང་དག་འཇིག་རྟེན་འདས་འདོད་དང༌། །
ཟག་བཅས་ཟག་པ་མེད་ཆོས་དང༌། ། གང་དག་འདུས་བྱས་འདུས་མ་བྱས། ། སློབ་མ་ཐུན་མོང་ཆོས་རྣམས་དང༌། ། གང་དག་ཐུབ་པའི་ཐུན་མོང་མིན། ། ཞེས་པ་ནི་རྒྱས་པར་བཤད་པའོ། ། དེ་ཡང་མདོར་བསྡུ་ན་ཆོས་ཐམས་ཅད་བྱང་ཆུབ་སེམས་དཔའི་སྒྲོ་འདོགས་གཅོད་པའི་གཞིར་བསྟན་ནས་དེ་ཡང་དགེ་བ་བླང་བྱ་དང༌། མི་དགེ་བ་དོར་བྱ་དང་ལུང་མ་བསྟན་བཏང་སྙོམས་སུ་བྱ་བར་ཡོངས་སུ་བཅད་པར་བྱའོ། ། དགེ་བ་དེ་ཡང་འཇིག་རྟེན་པའི་དགེ་བ་དང༌། འཇིག་རྟེན་ལས་འདས་པའི་དགེ་བ་གཉིས་སུ་བཅད་དོ། ། འཇིག་རྟེན་ལས་འདས་པའི་དགེ་བ་དེ་ཡང་ཟག་བཅས་ཀྱི་དགེ་བ་དང་ཟག་མེད་ཀྱི་དགེ་བ་གཉིས་དང༌།
ཟག་མེད་ཀྱི་དགེ་བ་དེ་ཡང་འདུས་བྱས་ལམ་གྱི་བདེན་པ་དང་འདུས་མ་བྱས་འགོག་པའི་བདེན་པ་གཉིས་སུ་བཅད་དེ། སྔ་མ་སྔ་མ་ལས་ཕྱི་མ་ཕྱི་མ་ཁྱད་པར་དུ་འཕགས་པའི་ཚུལ་གྱིས་ཉམས་སུ་བླང་བར་བྱའོ། ། དེ་ཐམས་ཅད་ཀྱང་ཐུན་མོང་དང་ཐུན་མོང་མ་ཡིན་པའི་ཡོན་ཏན་གཉིས་སུ་བཅད་ནས་ཉམས་སུ་བླང་བར་བྱ་སྟེ། འདིས་ནི་བླང་དོར་གྱི་ཚུལ་དང་དམིགས་རྣམ་ཡིད་ལ་བྱེད་པའི་རིམ་པ་བསྟན་ཏེ་རང་གི་རྒྱུད་ལ་སྦྱོར་བར་བྱེད་པ་གནད་དུ་ཆེའོ།། འགྲེལ་པ་ལ་གཉིས། ཚིག་དོན་བཤད་པ་དང༌། དམིགས་ཚུལ་གྱི་མཐའ་དཔྱད་པའོ༑ ༑ དང་པོ་ནི། བྱང་ཆུབ་སེམས་དཔས་སྒྲུབ་པ་ཉམས་སུ་ལེན་པའི་ཚེ་རེ་ཞིག་ནི་རིམ་པ་ལྟར་སྟོན་པའི་ཚིག་ཕྲད་དོ། ། དམིགས་པ་བཅུ་གཅིག
གོ་རིམ་བཞིན་དུ་དགེ་སྦྱོང་གི་ཚུལ་ཉིད་ལ་སོགས་པ་དགེ་བ་དང༌། སྲོག་གཅོད་པ་ལ་སོགས་པ་མི་དགེ་བ་དང༌། ལུང་དུ་མ་བསྟན་པའི་ལུས་ཀྱི་ལས་ལ་སོགས་པ་ལུང་དུ་མ་བསྟན་པ་སྟེ། སོ་སོར་མ་ཕྱེ་བར་སྤྱིར་དམིགས་ནས་བླང་དོར་སོགས་བྱེད་དོ། ། དེའི་འོག་ཏུ་གསུམ་པོ་དེ་དག་ཉིད་ལ་འཇིག་རྟེན་པ་ལ་སོགས་པའི་རྣམ་པ་གཉིས་གཉིས་སུ་སྦྱར་བའི་དབྱེ་བ་གྲངས་བཞི་ཡོད་པ་ཉིད་ཀྱིས་དབྱེ་བ་ལྷག་མ་རྣམས་ལ་དམིགས་ཏེ་རྩ་བའི་གྲངས་བཞིན་དུ་དེ་ལ་འཇིག་རྟེན་པའི་རྟོགས་པ་ནི་བྱིས་པའི་སྐྱེ་བོ་ཐམས་ཅད་དང་འབྲེལ་བའི་ཕུང་པོ་ལྔ་དང་ཞེས་པ་ནི་ཐོག་མ་མཚོན་པ་ཙམ་སྟེ། མདོ་ལས། ཕུང་པོ་ལྔ་དང་སྐྱེ་མཆེད་བཅུ་གཉིས་དང་ཁམས་བཅོ་བརྒྱད་དང་དགེ་བ་བཅུའི་ལས་ཀྱི་ལམ་དང༌། བསམ་གཏན་བཞི་དང༌། ཚད་མེད་པ་བཞི་དང༌། གཟུགས་མེད་པའི་སྙོམས་པར་འཇུག་པ་བཞི་དང༌།
མངོན་པར་ཤེས་པ་ལྔ་ལ་བཤད་དོ། ། འཇིག་རྟེན་ལས་འདས་པ་ནི་འཕགས་པའི་སྐྱེ་བོ་ཐམས་ཅད་ཀྱིས་བསྡུས་པའི་བསམ་གཏན་བཞི་དང་ཞེས་པ་ཐོག་མའི་མགོ་སྨོས་པ་ཙམ་ཏེ། བྱང་ཕྱོགས་སོ་བདུན་དང༌། རྣམ་ཐར་སྒོ་གསུམ་དང༌། ཏིང་ངེ་འཛིན་གསུམ་དང༌། དབང་པོ་གསུམ་དང༌། མཐར་གནས་བརྒྱད་དང༌། སྙོམས་འཇུག་དགུ་ལ་བཤད་དོ༑ ༑ ཟག་བཅས་ནི་གང་ཟག་གི་བདག་ཏུ་ལྟ་བའི་གཉེན་པོ་མ་ཡིན་པ་ཉིད་ཀྱིས་ཉེ་བར་ལེན་པའི་ཕུང་པོ་ལྔ་དང༌། ཁམས་བཅོ་བརྒྱད་དང་སྐྱེ་མཆེད་བཅུ་གཉིས་དང་བསམ་གཏན་བཞི་དང་ཚད་མེད་བཞི་དང་གཟུགས་མེད་བཞི་རྣམས་ལ་བཤད་དོ། །
（ ༦༤བ་ ） ཟག་མེད་ནི་གང་ཟག་གི་བདག་དེར་ལྟ་བའི་གཉེན་པོ་དྲན་པ་ཉེ་བར་བཞག་པ་བཞི་དང༌། ཡང་དག་པར་སྤོང་བ་འཇིག་རྟེན་ལས་འདས་པའི་ལམ་མོ། ། དེ་ལ་ཀུན་ལས་བཏུས་ལས། ཟག་པ་དེའི་བདག་ཉིད་དང༌། ཟག་པ་དང་འབྲེལ་བ་དང༌། ཟག་པས་བཅིངས་པ་དང༌། ཟག་པའི་རྗེས་སུ་འབྲེལ་བ་དང༌༑ ཟག་པའི་རྗེས་སུ་མཐུན་པ་དང༌། ཟག་པའི་རྒྱུ་ལས་བྱུང་བའི་ཕྱིར་ཟག་པ་དང་བཅས་པར་ལྟའོ། ། ཞེས་ཟག་པའི་སྒོ་དྲུག་གང་རུང་འབྲེལ་མ་འབྲེལ་དང༌།
མཛོད་ལས། དམིགས་པ་དང་མཚུངས་ལྡན་གང་རུང་གི་སྒོ་ནས་ཟག་པ་རྒྱས་སུ་རུང་མི་རུང་ལ་བཤད་ཀྱང་འདིར་ནི་བདག་ལྟའི་གཉེན་པོ་བྱེད་མི་བྱེད་ལ་བཤད་དོ༑ ༑ འདུས་བྱས་ནི་རྒྱུ་དང་རྐྱེན་ལས་རག་ལས་པ་འདོད་པའི་ཁམས་ལ་སོགས་པ་སྟེ་གཟུགས་ཀྱི་ཁམས་དང་ཞེས་པ་ནས་མ་འདྲེས་པའི་བར་ལ་བཤད་དེ་ཀུན་རྫོབ་བདེན་པ་དང་འདུས་མ་བྱས་ནི་རྒྱུ་ལ་མི་ལྟོས་པ་དེ་བཞིན་ཉིད་དང༌། སོ་སོར་བརྟགས་འགོག་དང༌། སོ་སོར་བརྟགས་མིན་གྱི་འགོག་པ་དང་ནམ་མཁའ་རྣམས་ལ་བཤད་དོ། ། ཐུན་མོང་བ་ནི་འཕགས་པའི་སྐྱེ་བོ་ཐམས་ཅད་ཀྱི་རྒྱུད་ལ་འབྱུང་བའི་བསམ་གཏན་བཞི་དང༌། ཚད་མེད་བཞི་དང༌། གཟུགས་མེད་བཞི་དང༌། མངོན་ཤེས་ལྔའོ། ། ཐུན་མོང་མ་ཡིན་པ་ནི།
ཡང་དག་པར་རྫོགས་པའི་སངས་རྒྱས་ཀྱི་རྒྱུད་ལ་འབྱུང་བའི་ཆོས་ཅན་སྟོབས་བཅུ་ལ་སོགས་པའོ། ། དེ་ལྟ་བུ་ལ་སོགས་པའི་ཆོས་ཐམས་ཅད་ཐེག་ཆེན་སྒྲུབ་པའི་དམིགས་པ་ཡིན་ཏེ། བདེན་གཉིས་ཀྱི་གནས་ལུགས་ཇི་ལྟ་བ་བཞིན་རྟོགས་པའི་རིམ་གྱིས་དམིགས་པས་ན། དམིགས་པ་རྣམ་པ་བཅུ་གཅིག་གོ ། འདི་དམིགས་པ་ཆོས་རྣམས་ཐམས་ཅད་ཞེས་པའི་འགྲེལ་པའོ། ། གཉིས་པ་ནི། འགྲེལ་ཆེན་ལས། གང་དག་ཆོས་ཀྱི་དབྱིངས་རྟག་ཏུ་རྣམ་པར་དག་པ་གཉིས་སུ་མེད་པའི་ཡེ་ཤེས་ཉིད་ནི་དམིགས་པ་ཡིན་ནོ་སྙམ་དུ་སེམས་པ་ཞེས་རྣམ་རིག་པའི་འདོད་པ་བཀོད་ནས། དེ་དག་གིས་རྟག་ཏུ་རྣམ་པར་དག་པ་ཉིད་ཡིན་པའི་ཕྱིར། གོང་ནས་གོང་དུ་རྣམ་པར་དག་པར་ཁྱད་པར་དུ་འགྲོ་བ་ཇི་ལྟར་བརྗོད་པར་བྱ་ཞེས་པས་གནོད་བྱེད་བསྟན་ཏོ། །
དེའི་དོན་ནི་སེམས་ཙམ་པ་གང་དག་ཆོས་ཉིད་ཡོངས་གྲུབ་དང༌། རྣམ་པར་ཤེས་པ་གཞན་དབང་དོན་དམ་པར་གྲུབ་པ་སྒྲུབ་པའི་དམིགས་པ་ཡིན་ནོ། ། ཞེས་ཟེར་རོ། ། ཆོས་ཉིད་སྔར་དྲི་མ་དང་བཅས་པ་ཡིན་པ་ལ་ཕྱིས་རྣམ་པར་དག་པ་གོང་ནས་གོང་དུ་འགྲོར་མེད་པར་འགྱུར་ཏེ། ཆོས་ཉིད་དེ་རྟག་ཏུ་རྣམ་པར་དག་པ་བདེན་གྲུབ་ཉིད་ཡིན་པའི་ཕྱིར་རོ༑ ཁྱབ་པ་ཡོད་དེ། དྲི་བཅས་སུ་བདེན་ན་རྣམ་པ་ཐམས་ཅད་དུ་དྲི་བཅས་སུ་གནས་དགོས་པའི་ཕྱིར་རོ། ། རྩ་ཤེ་ལས། རང་བཞིན་གཞན་དུ་འགྱུར་བ་ནི། ། ནམ་ཡང་འཐད་པ་མ་ཡིན་ནོ་ཞེས་གསུངས་པ་ལྟར་རོ། །
དེ་ལ་འགྲེལ་ཆེན་ལས། ཆུ་ཁམས་གསེར་དང་ནམ་མཁའ་རྣམས། ། དག་པ་བཞིན་དུ་དག་པར་བརྗོད་ཅེས་བྱ་བ་ཡིན་ནོ། ། ཞེ་ན། ཞེས་པས་ནི་སེམས་ཙམ་པའི་སྐྱོན་སྤོང་བསྟན་ཏོ། ། དེའི་ལན་དུ། དེ་ལྟ་ན་ནི་དག་པ་ནི་དེ་ཁོ་ན་ཉིད་ཀྱི་ཡེ་ཤེས་ཡིན་ནོ།། ཞེས་གཉེན་པོའི་ཕྱོགས་ལ （ ༦༥ན ） མངོན་པར་ཞེན་པའི་ཕྱིར་མི་མཐུན་པའི་ཕྱོགས་ལ་མངོན་པར་ཞེན་པ་དོན་གྱིས་འཕངས་པ་ཡིན་ནོ། ། དེ་བས་ན་མི་མཐུན་པ་དང་གཉེན་པོའི་ཕྱོགས་གྱི་རྣམ་པར་རྟོག་པ་སྤངས་པ་མེད་པས་ཕྱོགས་གཅིག་པའི་དག་པར་ཐལ་བར་འགྱུར་རོ་ཞེས་སོ། ། དེའི་དོན་ནི།
ཆུ་དང་གསེར་དག་ངོ་བོ་དག་པ་ཡིན་ཀྱང་རྙོག་མ་དང་གཡའ་ལ་སོགས་པ་དག་པ་བཞིན་དུ། དོན་དམ་པར་དག་པ་ཡིན་ཡང་ལམ་སྒོམ་པའི་སྟོབས་ཀྱི་རིམ་གྱིས་དག་པ་གོང་ནས་གོང་དུ་འགྲོར་ཡོད་དོ་ཞེ་ན། དེ་ལྟ་ན་རྟག་གཅིག་རང་དབང་ཅན་གྱི་བདག་མེད་པ་ཙམ་དང༌༑ གཟུང་འཛིན་རྫས་ཐ་དད་དུ་བདེན་པར་མེད་པ་ཙམ་རྟོགས་པའི་ཡེ་ཤེས་བདེན་ནོ་ཞེས་གཉེན་པོའི་ཕྱོགས་ལ་བདེན་པར་མངོན་པར་ཞེན་པའི་ཕྱིར་ན། མི་མཐུན་པའི་ཕྱོགས་ལ་བདེན་པར་མངོན་པར་ཞེན་པ་ཡང་དོན་གྱིས་འཕངས་པ་ཡིན་ནོ། ། དེས་ན་སྤང་གཉེན་ལ་བདེན་ཞེན་གྱི་རྣམ་པར་རྟོག་པ་སྤངས་པ་མེད་པས་དག་པ་ཕྱོགས་གཅིག་པར་འགྱུར་གྱི་སྒྲིབ་པ་མཐའ་དག་སྤངས་པའི་དག་པར་མི་འགྱུར་རོ། ། ཞེས་བྱ་བའོ། ། དབུ་མ་པ་རང་ལ་ཡང་མཚུངས་སོ་ཞེས་བརྩད་པའི་ལན་དུ། འགྲེལ་ཆེན་ལས༑ ཁྱེད་ཀྱི་ཕྱོགས་ལྟར་ན་ཡང་རབ་འབྱོར་རྣམ་པ་ཐམས་ཅད་མཁྱེན་པ་ཉིད་ཀྱི་དམིགས་པ་ནི་དངོས་པོ་མེད་པ་ཡིན་ནོ། །
ཞེས་བྱ་བས་དམིགས་པ་མཐར་ཐུག་པ་ཇི་ལྟར་ཡིན་ཞེ་ན། ཉེས་པ་མེད་དེ། གང་གི་ཕྱིར་རིགས་པའི་རྗེས་སུ་འགྲོ་བའི་དངོས་པོ་མེད་པ་ཡིན་པའི་ཕྱིར་ན། དངོས་པོ་མེད་པ་ནི། ཡང་དག་པའི་ཀུན་རྫོབ་ཡིན་པར་བརྗོད་ལ། དེ་ཁོ་ན་ཉིད་ཀྱི་རང་བཞིན་སྒྲིབ་པ་དེ་རིམ་གྱིས་སྒྱུ་མ་ལྟ་བུར་རྟོགས་པ་ནི་རྣམ་པར་དག་པ་ཡིན་ནོ། ། ཞེས་གསུངས་སོ། ཁྱེད་དབུ་མ་པ་ལྟར་ན་ཡང་དངོས་པོ་རང་བཞིན་གྱིས་མེད་པ་རྣམ་མཁྱེན་གྱི་དམིགས་པར་ཁས་བླངས་པ་དེ་ལྟ་ན་དངོས་པོ་མེད་པར་འགྱུར་བས་སྒྲིབ་པ་མཐའ་དག་དང་བྲལ་བའི་དག་པར་མི་འགྱུར་བར་མཚུངས་སོ་ཞེ་ན། མི་མཚུངས་ཏེ་དེ་ཁོ་ན་ཉིད་དཔྱོད་བྱེད་ཀྱི་རིགས་པས་དཔྱད་པའི་ཚེ་བདེན་པར་མེད་པ་དམིགས་པར་ཁས་བླངས་མོད་ཀྱི་དངོས་པོ་ཅི་ཡང་མེད་པ་ཁས་མ་བླངས་པའི་ཕྱིར་རོ། ། བདེན་པར་མེད་ཀྱང་ཡང་དག་ཀུན་རྫོབ་ཏུ་ཡོད་པའི་ཕྱིར་ཆད་པར་ཐལ་བར་མི་འགྱུར་རོ། །
གཞན་དག་སེམས་ཙམ་པས་གཟུང་འཛིན་གཉིས་སྟོང་གི་དེ་ཁོ་ན་ཉིད་མེད་དགག་ཙམ་དམིགས་པར་ཁས་བླངས་པ་ལ་དམིགས་པ་གོང་ནས་གོང་དུ་འགྲོར་མེད་པའི་སྐྱོན་བརྗོད་ནས། དབུ་མ་པ་རང་ལ་མཚུངས་པར་འགྱུར་རོ། ། ཞེས་བརྩད་པའི་ལན་དུ་མི་མཚུངས་ཏེ། མ་ཡིན་དགག་སྒྱུ་མ་ལྟ་བུ་ལ་དམིགས་པས། ། སྐྱོན་མེད་དོ་ཞེས་མགྲིན་གཅིག་ཏུ་སྨྲ་བར་བྱེད་དོ། ། དེ་ནི་དབུ་སེམས་གཉིས་ཀའི་ལུགས་ལས་ཕྱི་རོལ་ཏུ་གྱུར་པ་ཡིན་ཏེ། དབུ་སེམས་གཉིས་ཀས་ཀྱང་ཆོས་ཉིད་མེད་དགག་སྒྲུབ་པའི་དམིགས་པར་ཁས་ལེན་པའི་ཕྱིར་རོ། ། གཞན་དུ་ན་སྟོང་པ་ཉིད་ལ་དམིགས་སམ་མ་དམིགས། དམིགས་ན་སེམས་ཙམ་པ་ལ་བརྗོད་པའི་སྐྱོན་རང་ཉིད་ལ་ཡང་མཚུངས་པར་འགྱུར་བར་ （ ༦༥བ ） ཁས་བླངས་སོ། ། མ་དམིགས་ན་རིགས་པས་སྟོང་པ་ཉིད་གཏན་ལ་ཕབ་པའི་དགོས་པ་ཡང་མེད་པར་འགྱུར་རོ། །
འཕགས་སེང་གི་ལུགས་ལས་ཡང་ཕྱི་རོལ་ཏུ་གྱུར་པ་ཡིན་ཏེ། དེ་དག་གི་འགྲེལ་པ་དག་ལས། དེ་ལྟར་བྱས་ན་རང་བཞིན་གཙོ་བོར་གྱུར་པ་ སེམས་ཅན་གྱི་རྒྱུད་ཀྱི་སེམས་བདེན་པའི་རང་བཞིན་མེད་པ་ཉིད་ ནི་རིགས་ཡིན་ལ་རྣམ་འགྱུར་གཙོ་བོར་གྱུར་པ་ བདེན་པའི་རང་བཞིན་མེད་པའི་སྐྱེ་སོགས་སྒྱུ་མ་ལྟ་བུ ་ནི་དམིགས་པ་ཡིན་ཏེ། རིགས་དང་དམིགས་པ་ གཉིས་ཀ་ཡང་གཉིས་ཀར་མ་བཀག་པ་སྟེ་ གཞི་མཐུན་དུ་ཡོད་པ ་དེས་ན་རྟེན་དང་དམིགས་པ་དག་གི་མཚན་ཉིད་ཀྱི་དབྱེ་བ་དང་དམིགས་པ་དག་པའི་མཐར་ཐུག་པར་འགྲོ་བ་ཡང་འཐད་པར་འགྱུར་རོ། ། ཞེས་ཆོས་ཉིད་ལ་དམིགས་པར་ཡང་གསལ་བར་གསུངས་སོ། ། འདི་ནི་མཉམ་མེད་ཆེན་པོ་རྗེ་རིན་པོ་ཆེའི་བློ་གྲོས་འཁྲུལ་བའི་དྲི་མ་མཐའ་དག་དང་བྲལ་བས་རྒྱ་འགྲེལ་གྱི་དོན་ཁོང་དུ་ཆུད་པའི་ལེགས་པར་བཤད་པའི་གཏམ་བདག་གིས་ཡི་གེར་བཀོད་པ་སྟེ་ངོ་མཚར་ཆེ་བའི་གཏམ་ནི། དཔེར་ན་བྱང་ཆུབ་སེམས་དཔའ་སྤྲེའུར་སྐྱེས་པའི་རབས་བཞིན་ནོ། ། གཞན་དག་གི་བློ་ལ་འབབ་པ་ནི་ཤིན་ཏུ་དཀའ་སྟེ་དབུ་སེམས་རྩོད་པ་རིགས་པ་ཤིན་ཏུ་ཕྲ་བར་སྣང་བའི་ཕྱིར་དང༌། དབུ་སེམས་ཀྱི་བརྡའ་ཆད་ལ་ཤིན་ཏུ་འདྲིས་པ་གཅིག་དགོས་པར་སྣང་བའི་ཕྱིར་རོ། ། ཆ༦ སྒྲུབ་པའི་ཆེད་དུ་བྱ་བ་བཤད་པ།
གསུམ་པ་ལ་སྔ་རྩ་འགྲེལ་གསུམ་ལས། དང་པོ་ནི། དམིགས་པ་དེ་ལྟ་བུ་སྒྲུབ་པའི་ཆེད་དུ་བྱ་བ་གང་ཡིན་ཞེ་ན་ཆེད་དུ་བྱ་བ་ཞེས་བྱ་བའོ། ། རྩ་བ་ནི། མདོར ༑ ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་བགྱི་བ་གང་བརྗོད་པ་དང༌། བཅོམ་ལྡན་འདས་ཅིའི་སླད་དུ་བྱང་ཆུབ་སེམས་དཔའ་སེམས་དཔའ་ཞེས་བགྱི། ཞེས་པ་ནས། ཆོས་ཐམས་ཅད་ལ་མི་དམིགས་པའི་ཚུལ་གྱིས་རློམ་སེམས་སུ་འགྱུར་བ་མེད་དོ། །
མངོན་པར་ཆགས་པར་འགྱུར་བ་མེད་དེ་དེའི་ཕྱིར་བྱང་ཆུབ་སེམས་དཔའ་སེམས་དཔའ་ཆེན་པོ་ཞེས་བྱའོ། ། ཞེས་པའི་བར་གྱིས་ནི་སྒྲུབ་པའི་ཆེད་དུ་བྱ་བ་བསྟན་ཏོ། ། དེ་དག་གི་དོན་བསྡུས་ནས་སྟོན་པ་ནི། ཤེས་པར་བྱའོ། ། གང་ན་ཆེད་དུ་བྱ་བ་འདིའོ། ། གང་གི་ཆེད་དུ་བྱ་བ་ཡིན་ཞེ་ན། རང་བྱུང་བྱང་ཆུབ་སེམས་དཔའ་རྣམས་ཀྱིའོ། ། གང་གི་སྒོ་ནས་ན། ཆེན་པོ་གསུམ་གྱིས་སོ། ། དེ་ཡང་གཞན་དོན་སེམས་ཅན་ཀུན་གྱི་མཆོག་ཉིད་དུ་བྱེད་པའི་སེམས་ཆེན་པོ་ཉིད་དང་རང་དོན་སྤོང་བ་དང་རྟོགས་པ་ཆེན་པོ་དང་གསུམ་པོའོ། །
གསུམ་པ་ནི། ཆེད་དུ་བྱ་བ་རྣམ་པ་གསུམ་དུ་ཤེས་པར་བྱའོ། ། གང་གི་ཆེད་དུ་བྱ་བ་ཡིན་ན། འབྱུང་བར་འགྱུར་བའི་སངས་རྒྱས་བྱང་ཆུབ་སེམས་དཔའ་རྣམས་ཉིད་ཀྱིའོ། ། གང་གི་སྒོ་ནས་འབྱུང་བར་འགྱུར་ན། རྣམ་པ་ཐམས་ཅད་དུ་རྣམ་པ་ཐམས་ཅད་མཁྱེན་པ་ཉིད་ཐོབ་བྱར་ཡོངས་སུ་ཤེས་པའི་སྒོ་ནས་སོ། ། གསུམ་དུ་འབྱེད་པའི་རྒྱུ་མཚན་ནི། ཆེན་པོ་ཉིད་གསུམ་དང་ལྡན་པས་ཆེད་དུ་བྱ་བ་གསུམ་དུ་འཇོག་པའི་ཕྱིར་རོ། ། གསུམ་པོ་གང་ཞེ་ན། སེམས་ཅན་ཐམས་ཅད་སེམས་ཅན་ཀུན་གྱི་མཆོག་ཉིད་དུ་བྱེད་པའི་སེམས་ཆེན་པོ་ཉིད་དང༌།
སྤང་བྱ་མ་ལུས་པ་སྤངས་པའི་སྤོང་བ་ཆེན་པོ་ཉིད་དང༌། རྟོགས་བྱ་མ་ལུས་པ་རྟོགས་པའི་ （ ༦༦ན་ ） རྟོགས་པ་ཆེན་པོ་ཉིད་དོ། ། ཆེད་དུ་བྱ་བ་ཡིན་པའི་རྒྱུ་མཚན་ནི། ཐོབ་བྱ་གསུམ་པོ་དེ་ཉིད་ཀྱི་དབང་དུ་བྱ་སྟེ། དེ་ལྟར་སྒྲུབ་པ་ལ་འཇུག་པ་དེའི་ཕྱིར་རོ།། བཞི་པ་ལ་གཉིས། དྲི་བའི་སྒོ་ནས་མཚམས་སྦྱར་བ་དང༌། ལན་གྱི་སྒོ་ནས་རྒྱས་པར་བཤད་པའོ། ། དང་པོ་ནི། དེ་ལྟར་སྒྲུབ་པའི་རྟེན་དུ་གྱུར་པ་དང་སོགས་པ་དམིགས་པ་དང་ཆེད་དུ་བྱ་བ་བརྗོད་ནས་ཡང་ཡང་སྨོས་པའི་སྒྲུབ་པ་དེའི་རང་གི་ངོ་བོ་གང་ཡིན་ཞེ་ན།
གཉིས་པ་ལ་གཉིས། སྒྲུབ་པ་སྤྱིའི་རྣམ་གཞག་དང༌། སོ་སོའི་རང་བཞིན་བཤད་པའོ། ། དང་པོ་ལ་གཉིས། སྒྲུབ་ཚུལ་གྱི་སྒོ་ནས་གཉིས་སུ་དབྱེ་བ་དང༌། མཚན་གཞིའི་སྒོ་ནས་བཞིར་དབྱེ་བའོ། ། དང་པོ་ནི། དེ་ལ་ཁ་ཅིག་ཕྱིན་དྲུག་ལ་ཉམས་ལེན་གྱི་མགོ་མིག་བཏོད་མ་བཏོད་ལ་འདོད་པ་དང༌། ཁ་ཅིག་ཕྱིན་དྲུག་གི་མཚན་ཉིད་ཀྱིས་དངོས་སུ་ཟིན་པ་དང་མ་ཟིན་པ་ལ་འདོད་པ་དང༌། ཁ་ཅིག་མཁྱེན་གསུམ་གྱི་ཉམས་ལེན་ལ་ལྟ་བའི་ཉམས་ལེན་དང་སྤྱོད་པའི་ཉམས་ལེན་ཞེས་འདོད་པ་སོགས་ནི་མི་རིགས་ཏེ་དཔྱད་མི་བཟོད་པའི་ཕྱིར་རོ། །
དེས་ན་ཐམས་ཅད་མཁྱེན་པ་ཉིད་གསུམ་གྱི་ཡུལ་ལ་ཐོས་བསམ་གྱི་སྤྱིར་སྒྲོ་འདོགས་བཅད་པའི་སྒོ་ནས་དགེ་བའི་ཆོས་ཀྱི་རྟེན་ཏེ་ཡུལ་ཅན་གྱི་བྱ་བ་ནི་སྒྲུབ་པ་སྟེ་ཞེས་འོག་ཏུ་སྦྲེལ་ལོ། ། དེ་ཡང་གཙོ་བོར་ཐོས་བསམ་གྱིས་སྒྲོ་འདོགས་བཅད་པའི་ཉམས་ལེན་ནི་སྤྱི་སྒྲུབ་ཅེས་བྱ་བའམ། མཁྱེན་གསུམ་ཡུལ་གྱི་སྒྲུབ་པ་ཞེས་བྱའོ།། གཙོ་བོར་སྒོམ་བྱུང་གི་ཉམས་སུ་ལེན་པའི་བྱ་བ་ནི་བྱེ་བྲག་སྒྲུབ་ཅེས་བྱ་བའམ་ཡུལ་ཅན་སྦྱོར་བའི་ཉམས་ལེན་ཞེས་བྱའོ། ། དེ་ཡང་སྒྲུབ་པ་ལ་ཐོས་བསམ་གྱི་སྒྲུབ་པ་དང༌། སྒོམ་བྱུང་གི་སྒྲུབ་པ་གཉིས་སུ་ངེས་པའི་ཕྱིར་དང༌། མཁྱེན་གསུམ་ལ་ཤེས་བྱ་ཡུལ་དུ་བསྟན་པའི་ཕྱིར་དང༌། སྦྱོར་བཞི་ལ་ཡུལ་ཅན་ཉམས་ལེན་གྱི་སྒྲུབ་པ་བསྟན་པའི་ཕྱིར་རོ། ། གཞན་དུ་ན་ཡུལ་ནི་རྣམ་པ་གསུམ་པོ་རྒྱུ་ཞེས་སོགས་དང༌། འདིར་ཡང་ཐམས་ཅད་མཁྱེན་པ་ཉིད་གསུམ་གྱི་ཡུལ་ལ་སྤྱིར་དགེ་བའི་ཆོས་ཀྱི་རྟེན་ཅན་ཅེས་གསུངས་པའི་ཕྱིར་དང༌།
རེ་རེ་ཞིང་ཞེས་གསུངས་པའི་ཁྱད་པར་ཡང་བཞག་པར་དཀའ་བའི་ཕྱིར་རོ། ། རྣམ་པ་ཀུན་མངོན་པར་རྫོགས་པར་རྟོགས་པ་ལ་སོགས་པ་མངོན་པར་རྟོགས་པ་སྦྱོར་བ་རྣམ་པ་བཞིའི་མངོན་པར་རྟོགས་པ་རེ་རེ་ཞིང་ཡང་ཕ་རོལ་ཏུ་ཕྱིན་པ་དྲུག་གི་རྟེན་ཏེ་ཡུལ་ཅན་གྱི་བྱ་བ་ནི་སྒྲུབ་པ་སྟེ་ཞེས་བྱའོ། ། གཉིས་པ་ནི། དེ་ལྟར་རིམ་པ་ཇི་ལྟ་བ་བཞིན་དུ༑ ཐེག་ཆེན་གྱི་སྦྱོར་བའི་ལམ་ནི་གོ་ཆའི་སྒྲུབ་པ་དང༌། མཐོང་བའི་ལམ་གྱིས་བསྡུས་པའི་སྒྲུབ་པ་ནི་འཇུག་པ་དང༌། ཐེག་ཆེན་གྱི་སྒོམ་པའི་ལམ་ནི་ཚོགས་དང༌༑ (Aཁྱད་པར་གྱི་ལམ་གྱི་ངོ་བོ་ཉིད་ཀྱི་སྒྲུབ་པ)འི་མཚན་ཉིད་ནི་(Bངེས་པར་འབྱུང་བའི་སྒྲུབ་པ)འོ། ། དེ་ཡང་མཚན་བཞི་ངོས་བཟུང་བའི་སྒོ་ནས་སྒྲུབ་པའི་དབྱེ་བ་བསྟན་པ་ཙམ་ཡིན་གྱི་དེ་དག་ཏུ་ངེས་པ་ནི་མ་ཡིན་ནོ། ། དེ་ལྟར་ཇི་ལྟ་བ་བཞིན་ཞེས་པ་ཡང་སྒྲུབ་པ་བཞི་གོ་རིམ་བཞིན་དུ་ （ ༦༦བ་ ） མཚན་གཞིའི་གོ་རིམ་སྦྱོར་ཞེས་པའི་དོན་ནོ། །
སྦྱོར་བའི་ལམ་ལ་སོགས་པ་མཚན་གཞིར་སྦྱོར་བ་ཡང་ལམ་བཞི་རིམ་པ་བཞིན་དུ་སྐྱེ་བ་ལྟར་སྒྲུབ་པ་བཞིའི་གོ་རིམ་བསྟན་ཏོ། ། དེས་ན་འདི་ས་མཚམས་ལ་སྦྱར་བ་ནི་གཞུང་གི་དོན་མ་ཡིན་ནོ། ། ཆ༧ གོ་ཆའི་སྒྲུབ་པ་བཤད་པ། གཉིས་པ་ལ་བཞི། གོ་ཆ་དང༌། འཇུག་པ་དང༌། ཚོགས་དང༌། ངེས་འབྱུང་སྒྲུབ་པའོ། ། དང་པོ་ལ་གཉིས། སྤྱིའི་དོན་དང༌།
ཡན་ལག་གི་དོན་ནོ། ། དང་པོ་ནི། མདོ་སྡེ་རྒྱན་ལས། གྲངས་དང་དེ་ཡི་མཚན་ཉིད་གོ་རིམ་དང༌། ། ངེས་པའི་ཚིག་དང་སྒོམ་དང་ཡོན་ཏན་དང༌། ། དེ་དག་རབ་དབྱེ་བསྡུ་དང་མི་མཐུན་ཕྱོགས།། ཡོན་ཏན་ཕན་ཚུན་རྣམ་ངེས་ཡིན་ཞེས་བྱ། ཞེས་ཁྱད་པར་བཅུའི་སྒོ་ནས་གསུངས་སོ༑ ༑ དེ་ལ་རང་དོན་ལ་ལྟོས་པའི་གྲངས་ངེས་ནི། རྒྱན་ལས།
ལོངས་སྤྱོད་དང་ལུས་ཕུན་སུམ་ཚོགས་པ་དང༌། འཁོར་རྩོམ་ཕུན་སུམ་ཚོགས་པ་མངོན་མཐོ་དང༌།། རྟག་ཏུ་ཉོན་མོངས་དབང་ཉིད་མི་འགྲོ་དང༌། ། བྱ་བ་རྣམས་ལ་ཕྱིན་ཅི་མ་ལོག་པའོ༑ ༑ ཞེས་གསུངས་པ་ལྟར་རོ། ། རང་གཞན་གཉིས་ཀ་ལ་ལྟོས་པའི་གྲངས་ངེས་ནི། རྒྱན་ལས། སེམས་ཅན་དོན་ལ་རབ་བརྩོན་པ། ། གཏོང་དང་མི་གནོད་བཟོད་པས་བྱེད། ། གནས་དང་གྲོལ་བ་གཞིར་བཅས་པས། །
རང་དོན་རྣམ་པ་ཐམས་ཅད་སྤྱོད། ། ཞེས་གསུངས་པ་ལྟར་རོ། ། གཞན་དོན་ལ་ལྟོས་པའི་གྲངས་ངེས་ནི། རྒྱན་ལས། མི་ཕོངས་པ་དང་རྣམ་པར་མི་འཚེ་དང༌། ། རྣམ་འཚེ་བཟོད་དང་བྱ་བས་མི་སྐྱོ་དང༌། ། དགའ་བྱེད་ལེགས་པར་བརྗོད་པ་དེ་ཡི་ཕྱིར། ། གཞན་དོན་གྱི་ནི་རང་གི་དོན་ཡིན་ནོ་ཞེས་གསུངས་པ་ལྟར་རོ། ། ཐེག་ཆེན་ལ་ལྟོས་པའི་གྲངས་ངེས་ནི། རྒྱན་ལས།
ལོངས་སྤྱོད་མངོན་པར་མི་དགའ་དང༌། ། རབ་གུས་གཉིས་ལ་མི་སྐྱོ་དང༌། ། རྣལ་འབྱོར་རྣམ་པར་མི་རྟོག་པ། ། ཐེག་ཆེན་མཐའ་དག་འདིར་ཟད་དོ་ཞེས་གསུངས་པ་ལྟར་རོ། ། ལམ་ལ་ལྟོས་པའི་གྲངས་ངེས་ནི། རྒྱན་ལས༑ ཡུལ་རྣམས་ལ་ནི་མ་ཆགས་ལམ། ། དེ་ཐོབ་རྣམ་གཡེང་སྡོམ་པའི་གཞན། ། སེམས་ཅན་མི་གཏོང་འཕེལ་བ་དང༌། ། སྒྲིབ་པ་རྣམ་པར་སྦྱོང་བའི་གཞན་ཞེས་གསུངས་པ་ལྟར་རོ། །
བསླབ་པ་གསུམ་ལ་ལྟོས་པའི་གྲངས་ངེས་ནི་རྒྱན་ལས། བསླབ་གསུམ་དབང་དུ་མཛད་ནས་ནི། ། རྒྱལ་བས་ཕ་རོལ་ཕྱིན་པ་དྲུག ། ཡང་དག་བཤད་དེ་དང་པོ་གསུམ། ། ཐ་མ་གཉིས་ཀྱིས་རྣམ་པ་གཉིས། ། གཅིག་ནི་གསུམ་ཆར་ལ་ཡང་གཏོགས། ། ཞེས་གསུངས་པ་ལྟར་རོ། ། དེ་དག་དྲུག་གིས་ནི། ཕ་རོལ་ཏུ་ཕྱིན་པ་དྲུག་གི་གྲངས་ངེས་བསྟན་ཏོ། ། གཉིས་པ་མཚནཉིད་ནི།
རྒྱན་ལས། སྦྱིན་པ་མི་མཐུན་ཕྱོགས་ཉམས་དང༌༑ ༑ རྣམ་པར་མི་རྟོག་ཡེ་ཤེས་ལྡན། ། འདོད་པ་ཐམས་ཅད་ཡོངས་རྫོགས་བྱེད༑ ༑ སེམས་ཅན་རྣམ་སྨིན་བྱེད་རྣམ་གསུམ། ། ཞེས་གསུངས་པ་ལྟར་ཏེ། གཞན་ལྔ་ལ་ཡང་སྦྱར་རོ། ། གསུམ་པ་གོ་རིམ་ངེས་པ་ནི། རྒྱན་ལས། སྔ་མ་ལ་བརྟེན་ཕྱི་མ་སྐྱེ། །
དམན་དང་མཆོག་ཏུ་གནས་ཕྱིར་དང༌། ། རགས་པ་དང་ནི་ཕྲ་བའི་ཕྱིར། ། དེ་དག་རིམ་པར་བསྟན་པ་ཡིན་ཞེས་ （ ༦༧ན ） གསུངས་པ་ལྟར་རོ།། བཞི་པ་ངེས་ཚིག་ནི། རྒྱན་ལས། དབུལ་པ་འདོར་བར་བྱེད་པ་དང༌། ། བསིལ་བ་ཐོབ་དང་ཁྲོ་བཟོད་དང༌། ། མཆོག་སྦྱོར་བ་དང་ཡིད་འཛིན་དང༌། ། དོན་དམ་ཤེས་པའི་ཕྱིར་བཤད་དོ། ། ཞེས་གསུངས་པ་ལྟར་རོ། །
ལྔ་པ་སྒོམ་པ་ནི། རྒྱན་ལས། ཐམས་ཅད་སྒོམ་པ་དངོས་པོ་དང༌། ། དེ་བཞིན་ཡིད་ལ་བྱེད་པ་དང༌། ། བསམ་པ་དང་ནི་ཐབས་དག་དང༌། ། དབང་འབྱོར་ཉིད་ལ་བརྟེན་པར་བརྗོད་ཅེས་གསུངས་པ་ལྟར་རོ། ། དྲུག་པ་རབ་དབྱེ་ལ། སྦྱིན་པའི་རབ་དབྱེ་ནི། རྒྱན་ལས། དོན་རྣམས་གཏོང་བར་བྱེད་པ་དང༌། །
རྩ་བའི་སེམས་དཔའ་ལ་བརྟེན་དང༌། ། ལུས་དང་ལོངས་སྤྱོད་ཕུན་ཚོགས་དང༌། ། གཉིས་རྗེས་འཛིན་དང་རྫོགས་བྱེད་དང༌། ། དེ་ཡང་སེར་སྣ་མེད་ལྡན་དང༌། ། ཆོས་དང་ཟང་ཟིང་མི་འཇིགས་གཏོང༌། ། སྦྱིན་པ་དེ་འདྲར་ཡོངས་ཤེས་ནས། ། མཁས་པ་ཡང་དག་སྒྲུབ་པར་བྱེད། ། ཅེས་གསུངས་པ་ལྟར་རོ། ། ཚུལ་ཁྲིམས་ཀྱི་རབ་དབྱེ་ནི། རྒྱན་ལས།
ཡན་ལག་དྲུག་བཞི་བསམ་པས་ཟིན། ། བདེ་འགྲོ་གནས་པ་སྦྱིན་བྱེད་དང༌། ། རྟེན་དང་ཞི་དང་འཇིགས་པ་མེད༑ ༑ བསོད་ནམས་ཚོགས་དང་ལྡན་པ་དང༌། ། བརྡར་བཏགས་ཆོས་ཉིད་ཐོབ་པ་སྟེ། ། སྡོམ་ལ་གནས་པ་རྣམས་ལ་ཡོད། ། ཚུལ་ཁྲིམས་དེ་འདྲར་ཡོངས་ཤེས་ནས༑ ༑ མཁས་པ་ཡང་དག་སྒྲུབ་པར་བྱེད། ། ཅེས་གསུངས་པ་ལྟར་རོ། ། བཟོད་པའི་རབ་དབྱེ་ནི།
རྒྱན་ལས། མི་མཇེད་ཇི་མི་སྙམ་ཤེས་དང༌། ། སྙིང་རྗེས་ཆོས་ལ་བརྟེན་པའི་ཕྱིར། ། ཕན་ཡོན་ལྔར་ནི་ཡང་དག་བཤད། ། དེ་ནི་གཉིས་ཀྱི་དོན་བྱེད་དེ༑ ༑ དཀའ་ཐུབ་གཙོ་དང་ཀུན་ཏུ་ལྡན། ། དེ་དག་ལ་དེ་རྣམ་གསུམ་འདོད། ། བཟོད་པ་དེ་འདྲར་ཡོངས་ཤེས་ནས། ། མཁས་པ་ཡང་དག་སྒྲུབ་པར་བྱེད། ། ཅེས་གསུངས་པ་ལྟར་རོ། །
བརྩོན་འགྲུས་ཀྱི་རབ་དབྱེ་ནི། རྒྱན་ལས། དགེ་ལ་ཡང་དག་སྤྲོ་བ་དང༌། ། དད་དང་འདུན་ལ་བརྟེན་པ་དང༌། ། དྲན་སོགས་ཡོན་ཏན་འཕེལ་བྱེད་དང༌། ། ཀུན་ནས་ཉོན་མོངས་གཉེན་པོ་དང༌། ། མ་ཆགས་ལ་སོགས་ཡོན་ཏན་ལྡན། ། དེ་དག་ལ་ནི་དེ་རྣམས་བདུན། ། བརྩོན་འགྲུས་དེ་འདྲར་ཡོངས་ཤེས་ནས། ། མཁས་པ་ཡང་དག་སྒྲུབ་པར་བྱེད་ཅེས་གསུངས་པ་ལྟར་རོ། །
བསམ་གཏན་གྱི་རབ་དབྱེ་ནི། རྒྱན་ལས། སེམས་ནི་ནང་དུ་གནས་པ་དང༌། ། དྲན་དང་བརྩོན་འགྲུས་ལ་བརྟེན་པ། ། བདེ་བ་སྐྱེ་བར་བྱེད་པ་དང༌། ། མངོན་ཤེས་གནས་ལ་དབང་སྒྱུར་བ། ། ཆོས་རྣམས་ཀུན་གྱི་གཙོ་བོ་སྟེ། ། དེ་དག་ལ་ཡོད་དེ་རྣམ་གསུམ།། བསམ་གཏན་དེ་འདྲར་ཡོངས་ཤེས་ནས། ། མཁས་པ་ཡང་དག་སྒྲུབ་པར་བྱེད། །
ཅེས་གསུངས་པ་ལྟར་རོ། ། ཤེས་རབ་ཀྱི་རབ་དབྱེ་ནི། རྒྱན་ལས། ཤེས་བྱ་ཡང་དག་རབ་རྣམ་འབྱེད། ། ཏིང་ངེ་འཛིན་ལ་བརྟེན་པ་དང༌། ། ཀུན་ནས་ཉོན་མོངས་ཤིན་ཏུ་གྲོལ། ། ཤེས་རབ་འཚོ་བ་ལེགས་བཤད་དང༌། ། ཆོས་རྣམས་ཀྱི་ནི་མཆོག་ཡིན་ཏེ། ། དེ་དག་ལ་ཡོད་དེ་རྣམ་གསུམ། ། ཤེས་རབ་དེ་འདྲར་ཡོངས་ཤེས་ནས། །
མཁས་པ་ཡང་དག་སྒྲུབ་པར་བྱེད། ། （ ༦༧བ ） ཅེས་གསུངས་པ་ལྟར་རོ། ། བདུན་པ་བསྡུ་བ་ནི། རྒྱན་ལས། དཀར་པོའི་ཆོས་ཀུན་རྣམ་པར་གཡེང་བ་དང༌། ། མཉམ་པར་བཞག་དང་གཉིས་ཀར་ཤེས་པར་བྱ། ། ཕ་རོལ་ཕྱིན་པ་གཉིས་དང་གཉིས།། གཉིས་ཀྱིས་ཡོངས་སུ་བསྡུས་པ་ཡིན། ། ཞེས་གསུངས་པ་ལྟར་རོ། ། བརྒྱད་པ་མི་མཐུན་ཕྱོགས་ནི།
ཆགས་པ་ལ་སོགས་པ་ལས་གྲོལ་བ་སྟེ། རྒྱན་ལས། བྱང་ཆུབ་སེམས་དཔའི་སྦྱིན་པ་ནི། ། མ་ཆགས་མི་ཆགས་ཆགས་པ་མེད། ། ཆགས་པ་ཉིད་ཀྱང་མ་ཡིན་ཏེ། ། མ་ཆགས་མི་ཆགས་ཆགས་པ་མེད། ། ཅེས་གསུངས་ཏེ་གཞན་ལའང་སྦྱར་རོ། ། དགུ་པ་ཡོན་ཏན་ལ། ཡོན་ཏན་བཞི་བསྟན་པ་དང༌། ཚོགས་བརྒྱད་བསྟན་པའོ། །
དང་པོ་ནི། རྒྱན་ལས། སངས་རྒྱས་སྲས་རྣམས་སློང་དང་ཕྲད་ན་རང་གི་སྲོག་ཀྱང་རྟག་ཏུ་གཏོང། ། སྙིང་རྗེས་གཞན་ལ་ལེན་ཀྱང་མི་རེ་འདོད་པའི་འབྲས་བུ་དོན་མི་གཉེར། ། སྦྱིན་པ་དེ་ཉིད་ཀྱིས་ཀྱང་སྐྱེ་བོ་ཐམས་ཅད་བྱང་ཆུབ་གསུམ་ལ་འགོད། ། སྦྱིན་པ་ཡེ་ཤེས་ཀྱིས་ཡོངས་ཟིན་པས་འཇིག་རྟེན་དག་ན་མི་ཟད་བཞག ། རྒྱལ་བའི་སྲས་རྣམས་སྡོམ་དང་བརྩོན་པའི་རང་བཞིན་ཚུལ་ཁྲིམས་གསུམ་རྟག་བླང༌། ། མཐོ་རིས་མངོན་པར་མི་འདོད་ཡང་དག་ཐོབ་ཀྱང་དེ་ལ་ཆགས་མ་བསྐྱེད། ། ཚུལ་ཁྲིམས་དེ་ཉིད་ཅེས་སོགས་སྦྱར་རོ། ། སངས་རྒྱས་སྲས་རྣམས་ཤིན་ཏུ་བྱ་དཀའ་དེ་བཞིན་མི་གནོད་ཀུན་བཟོད་དང༌། །
མཐོ་རིས་གཉེར་དང་མི་ནུས་པས་མིན་འཇིགས་པས་མ་ཡིན་ཕན་ལྟས་མིན། ། བཟོད་པ་བླ་ན་མེད་པས་ཞེས་སོགས་སྦྱར་རོ། ། རྒྱལ་བའི་སྲས་རྣམས་གོ་ཆ་སྦྱོར་བའི་བདག་ཉིད་བརྩོན་འགྲུས་དཔེ་མེད་བྱས། ། རང་དང་གཞན་གྱི་ཉོན་མོངས་ཚོགས་འཇོམས་བྱང་ཆུབ་དམ་པ་ཐོབ་པར་བྱེད། ། བརྩོན་འགྲུས་དེ་ཉིད་ཅེས་སོགས་སྦྱར་རོ༑ ༑ རྒྱལ་བའི་སྲས་རྣམས་ཏིང་འཛིན་མང་ལྡན་བསམ་གཏན་རྣམ་པ་ཐམས་ཅད་སྒྲུབས། ། བསམ་གཏན་བདེ་བའི་ཕུལ་གྱིས་གནས་ཤིང་སྙིང་རྗེས་སྐྱེ་བ་དམན་ལ་བརྟེན། ། བསམ་གཏན་དེ་ཉིད་ཅེས་སོགས་སྦྱར་རོ། ། རྒྱལ་བའི་སྲས་རྣམས་དེ་ཉིད་ཤེས་བྱ་གང་ཡིན་མཐའ་དག་རྣམ་ཀུན་ཤེས། ། མྱ་ངན་འདས་ལའང་བློ་ཡི་ཆགས་རབ་མ་བསྐྱེད་འཁོར་བར་སྨོས་ཅི་དགོས། །
ཡེ་ཤེས་དེ་ཉིད་ཀྱིས་ཀྱང་སྐྱེ་བོ་ཐམས་ཅད་བྱང་ཆུབ་གསུམ་ལ་འགོད། ། ཡེ་ཤེས་སེམས་ཅན་ཡོངས་སུ་བཟུང་བས་འཇིག་རྟེན་དག་ན་མི་ཟད་བཞག ། ཅེས་གསུངས་ལྟར་རོ། ། གཉིས་པ་ནི། སྦྱིན་པ་རྟེན་དང་གཞི་དང་ནི། ། རྒྱུ་མཚན་དང་ནི་ཡོངས་བསྔོ་དང༌། ། རྒྱུ་དང་ཡེ་ཤེས་ཞིང་དག་དང༌། ། གནས་ཀྱི་སྒོ་ནས་མཆོག་ཏུ་འདོད།། ཚུལ་ཁྲིམས་ཞེས་སོགས་གཞན་ལ་འདོན་པ་བསྒྱུར་རོ། ། བཅུ་པ་ཕན་ཚུན་རྣམ་པར་ངེས་པར་གྱུར་པ་ནི།
ཕན་ཚུན་བསྡུས་ཕྱིར་རབ་དབྱེའི་ཕྱིར། ། ཆོས་ཉིད་ཕྱིར་དང་རྒྱུ་མཚན་ཕྱིར། ། ཕ་རོལ་ཕྱིན་དྲུག་རྣམ་ཀུན་ཏུ། ། རྣམ་པར་ངེས་པར་ཤེས་པར་བྱ་ཞེས་པ་དང༌། དེ་དག་ཀྱང་སྒྲུབ་ཚུལ་གྱི་ཁྱད་པར་དང༌། ངེས་པར་འགྱུར་བའི་ཁྱད་པར་དང༌། གདོན་མི་ཟ་བར་བྱ་བའི་ཁྱད་པར་དང༌། རྟག་ཏུ་བྱ་བའི་ཁྱད་པར་དང༌། གཙོ་ཆེ་བའི་ཁྱད་པར་དང༌། ཚོགས་གཉིས་ཀྱི་ཁྱད་པར་དང༌།
ཡང་དག་པར་སྦྱོར་བའི་ཁྱད་པར་དང༌། འབྲས་བུའི་ཁྱད་པར་ཏེ་བརྒྱད་དོ། ། དང་པོ་ནི། རྒྱན་ལས། རེ་བ་མེད་པའི་སྦྱིན་པ་དང༌། ། ཡང་སྲིད་མི་འདོད་ཚུལ་ཁྲིམས་དང༌།། （ ༦༨ན ） ཐམས་ཅད་ལ་ནི་བཟོད་པ་དང༌། ། ཡོན་ཏན་ཀུན་འབྱུང་བརྩོན་འགྲུས་དང༌༑ ༑ དེ་བཞིན་བསམ་གཏན་གཟུགས་མེད་མིན། ། ཤེས་རབ་ཐབས་དང་ལྡན་པ་ཡི། །
ཕ་རོལ་ཕྱིན་པ་དྲུག་པོ་ལ། ། བརྟེན་པ་རྣམས་ཀྱིས་ཡང་དག་སྦྱོར། ། ཞེས་པ་དང༌། ཐེག་བསྡུས་ལས། བྱང་ཆུབ་ཀྱི་སེམས་ལ་བརྟེན་པས་རྟེན་དམ་པ། དངོས་པོ་ཐམས་ཅད་དཔྱོད་པས་དངོས་པོ་དམ་པ། སེམས་ཅན་གྱི་ཆེད་དུ་དཔྱོད་པས་ཆེད་དུ་བྱ་བ་དམ་པ། འཁོར་གསུམ་དུ་མི་རྟོག་པས་ཟིན་པས་ཐབས་ལ་མཁས་པ་དམ་པ། བྱང་ཆུབ་ཏུ་བསྔོ་བ་དམ་པ། སྒྲིབ་གཉིས་དག་པར་བྱས་པས་དག་པ་དམ་པ་སྟེ་རེ་རེ་ཡང་དམ་པ་དྲུག་ལྡན་དུ་སྒྲུབ་པར་བཤད་པ་ལྟར་རོ། །
གཞན་ཡང་གཞུང་ནས་གོ་ཆ་དྲུག་ལྡན་དུ་བཤད་པ་ལྟར་རོ། ། གཉིས་པ་ནི། བློ་ལྡན་རྣམ་པ་ཐམས་ཅད་དུ། ། ཕུང་པོ་སྐྱེ་དང་མི་སྐྱོ་དང༌༑ ༑ རྟག་ཏུ་སྒོམ་པར་བྱེད་པ་དང༌། ། ཏིང་འཛིན་ཉམས་པ་མེད་པ་དང༌། ། བྱ་བ་འགྲུབ་དང་ལྷུན་གྲུབ་པའི། ། བཟོད་པ་ཐོབ་ལ་ངེས་པར་འགྱུར། ། ཞེས་གསུངས་པ་ལྟར་རོ། ། གསུམ་པ་ནི།
རྒྱན་ལས། མཆོད་བསླབ་ཡན་ལག་བསླང་བ་དང༌། ། སྙིང་རྗེ་དགེ་བ་སྒོམ་པ་དང༌། ། དེ་བཞིན་དགོན་པར་བག་ཡོད་དང༌། ། ཐོས་དོན་ངོམས་མི་ཤེས་པ་དང༌། ། ས་རྣམས་ཀུན་ལ་བརྟེན་པ་ཡི། ། གདོན་མི་ཟ་བར་བྱ་བ་ཉིད། ། ཅེས་གསུངས་པ་ལྟར་རོ། ། བཞི་པ་ནི། འདོད་པའི་ཉེས་དམིགས་ཤེས་པ་དང༌།།
འཁྲུལ་བ་དག་ལ་རྟོག་པ་དང༌། ། དུཿ ཁ་དང་དུ་ལེན་ཉིད་དང༌། ། དགེ་བ་དག་ནི་སྒོམ་པ་དང༌། ། བདེ་ལ་རོ་མྱང་མེད་ཉིད་དང༌། ། མཚན་མ་རྣམ་པར་མི་རྟོག་པ། ། ས་རྣམས་ཀུན་ལ་བརྟེན་པ་ཡི། ། རྟག་ཏུ་བྱ་བ་དག་ཡིན་ནོ༑ ༑ ཞེས་གསུངས་པ་ལྟར་རོ། ། ལྔ་པ་ནི།
ཆོས་སྦྱིན་ཚུལ་ཁྲིམས་དག་པ་དང༌། ། མི་སྐྱེ་བཟོད་པ་ཐོབ་ཉིད་དང༌། ། ཐེག་ཆེན་བརྩོན་འགྲུས་རྩོམ་པ་དང༌། ། མཐའ་ལ་སྙིང་རྗེ་ལྡན་གནས་དང༌། ཤེས་རབ་བློ་དང་ལྡན་རྣམས་ཀྱིས། ། ཕ་རོལ་ཕྱིན་པའི་གཙོ་བོར་འདོད། ། ཅེས་གསུངས་པ་ལྟར་རོ། ། དྲུག་པ་ནི། སྦྱིན་དང་ཚུལ་ཁྲིམས་བསོད་ནམས་ཀྱི། ། ཚོགས་ཡིན་ཤེས་རབ་ཡེ་ཤེས་ཀྱི། །
གསུམ་པོ་གསུམ་ནི་གཉིས་ཀ་སྟེ། ། ལྔ་ཆར་ཡང་ནི་ཡེ་ཤེས་ཚོགས། ། ཞེས་གསུངས་པ་ལྟར་རོ། ། བདུན་པ་ནི། རྒྱན་ལས། སྣོད་ཉིད་དུ་ནི་བྱེད་པ་དང༌། ། ཚུལ་ཁྲིམས་དག་ལ་འགོད་པ་དང༌། ། གནོད་པ་ལན་ནི་བཟོད་པ་དང༌། ། དོན་བྱེད་པར་ནི་འགྲོ་བ་དང༌༑ ༑ བསྟན་པ་འདི་ལ་འཛུད་པ་དང༌། །
ཐེ་ཚོམ་གཅོད་པར་བྱེད་པ་འདི། ། བློ་ལྡན་རྣམས་ཀྱི་སེམས་ཅན་ལ། ། ཕན་འདོགས་ཉིད་དུ་འདོད་པ་ཡིན། ། ཞེས་གསུངས་པ་ལྟར་རོ། ། བརྒྱད་པ་ནི། རིན་ཆེན་ཕྲེང་བར་ཡང༌། སྦྱིན་པས་ལོངས་སྤྱོད་ཁྲིམས་ཀྱིས་བདེ། ། བཟོད་པས་གཟུགས་བཟང་བརྩོན་པས་བརྗིད། ། བསམ་གཏན་གྱིས་ཞི་བློ་ཡིས་གྲོལ། ། སྙིང་བརྩེ་བས་ནི་དོན་ཀུན་འགྲུབ། །
བདུན་པོ་འདི་དག་མ་ལུས་པ། ། ཅིག་ཅར་ཕ་རོལ་ཕྱིན་པ་ཡི། ། ཡེ་ཤེས་བསམ་གྱིས་མི་ཁྱབ་ཡུལ༑ ༑ རྣམ་པ་ཐམས་ཅད་མཁྱེན་ཉིད་འཐོབ། ། ཅེས་གསུངས་པ་ལྟར་རོ། ། གཉིས་པ་ཡན་ལག་གི་དོན་ལ་གསུམ་ལས། མཚམས་སྦྱར་བ་ནི། དེ་རྣམས་ཀྱི་ནང་ནས། དང་པོ་གོ་ཆའི་སྒྲུབ་པ་གསུངས་ཏེ། གོ་རིམ་བསྟན་ཏེ།
（ ༦༨བ ） ཐོག་མར་གོ་ཆའི་བརྩོན་འགྲུས་ཀྱི་ངོ་བོ་ཉིད་སྔོན་དུ་འགྲོ་དགོས་པའི་ཕྱིར་རོ༑ ༑ རྩ་བ་ནི། མདོ་ལས། ཚེ་དང་ལྡན་པ་བྱམས་པའི་བུ་གང་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཞེས་བགྱི་བ་དེ་ལ་བདག་ཀྱང་སྤོབས་སོ། ། ཞེས་པ་ནས། རྫུ་འཕྲུལ་གྱི་རྣམ་པར་འཕྲུལ་བར་བརྩེའོ་ཞེས་སྨྲ་བརྗོད་མཛད་ཅིང་དབྱངས་རྗེས་སུ་སྒྲོག་གོ་ཞེས་པའི་བར་ནི་གོ་སྒྲུབ་བོ། ། དེ་དག་གི་དོན་བསྡུས་ནས་སྟོན་པ་ནི། བཤད་དོ༑ ༑ ཞེས་པ་ཁྱད་པར་གྱི་གཞི་གང་ན།
གོ་ཆའི་སྒྲུབ་པ་གང་ཡིན་དེའོ། ། གང་གི་སྒོ་ནས་ན་དྲུག་ཚན་དྲུག་གིས་སོ། ། ཇི་ལྟར་ན། མདོ་ཇི་བཞིན་དུའོ། ། ཚུལ་ཇི་ལྟར་དུ་དབྱེ་ན། ཕར་ཕྱིན་དྲུག་དེ་དག་སོ་སོར་ཏེ་རེ་རེར་ཡང་སྦྱིན་པ་ལ་སོགས་རྣམ་པ་དྲུག་ཏུ་བསྡུས་པ་ཡིས་སོ། ། གསུམ་པ་འགྲེལ་པ་ལ་གཉིས། དབྱེ་བ་དང༌། བསྡུ་བའོ། ། དང་པོ་ལ་གཉིས༑
སྦྱིན་པའི་གོ་ཆ་བཤད་པ་དང༌། ཚུལ་དེ་གཞན་ལ་སྦྱར་བའོ། ། དང་པོ་ནི། ཆོས་ཀྱི་སྦྱིན་པ་དང༌། སོགས་པ་ཟང་ཟིང་གི་སྦྱིན་པ་དང༌། མི་འཇིགས་པའི་སྦྱིན་པ་སྦྱིན་པར་བྱེད་པ་ན་ཉེར་ཞི་ཙམ་དོན་དུ་གཉེར་བ་ཉན་ཐོས་ཀྱི་ཡིད་ལ་བྱེད་པ་ལ་སོགས་པ་སྤོང་བའི་ཚུལ་ཁྲིམས་དང༌། སྐྱེ་བོ་ཐམས་ཅད་ཀྱིས་མི་སྙན་པར་སྨྲ་བ་ཉིད་བཟོད་པ་སོགས་བཟོད་པའི་གོ་ཆ་དང༌། ཐེག་པ་ཆེན་པོའི་ཆོས་མཐའ་དག་ལ་འདུན་པ་བསྐྱེད་པའི་བརྩོན་འགྲུས་དང་ཐེག་པ་གཞན་དང་མ་འདྲེས་པའི་སེམས་རྩེ་གཅིག་པ་ཉིད་ཀྱི་བསམ་གཏན་དང༌། དགེ་བ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོ་བར་བྱེད་པའི་ཤེས་རབ་རྣམས་གོ་རིམ་བཞིན་དུ་ཐམས་ཅད་ཀྱང་སྦྱིན་པར་བྱ་བ་ལ་སོགས་པ་འཁོར་གསུམ་དུ་བདེན་པར་མི་དམིགས་པའི་ཤེས་རབ་ཀྱིས་ཟིན་པའི་གོ་ཆ་ཉིད་ཀྱིས་ཉམས་སུ་ལེན་པར་བྱེད་པ་ནི་སྦྱིན་པའི་གོ་སྒྲུབ་བོ། ། གཉིས་པ་ནི༌།
སྦྱིན་པ་དེ་བཞིན་དུ་ཚུལ་ཁྲིམས་དྲུག་ལྡན་དུ་སྲུང་བར་བྱེད་པ་དང༌། བཟོད་པ་དྲུག་ལྡན་དུ་རྫོགས་པར་བྱེད་པ་དང༌། བརྩོན་འགྲུས་དྲུག་ལྡན་དུ་རྩོམ་པར་བྱེད་པ་དང༌། བསམ་གཏན་དྲུག་ལྡན་དུ་སྒྲུབ་པར་བྱེད་པ་དང༌། ཤེས་རབ་དྲུག་ལྡན་དུ་སྒོམ་པར་བྱེད་དོ། ། གཉིས་པ་ནི། དེ་ལྟར་དྲུག་ཚན་དྲུག་གི་གོ་ཆ་རྣམ་པ་སུམ་ཅུ་རྩ་དྲུག་ཡིན་ཏེ། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་སོ་སོར་རེ་རེ་ཞིང་ཡང་དྲུག་དྲུག་ཏུ་བསྡུས་པ་ནའོ། ། རྒྱས་པར་ཕྱེ་ན་དེ་ལྟ་མོད་ཀྱི་བསྡུ་ན་གོ་ཆའི་སྒྲུབ་པ་རྣམ་པ་དྲུག་གོ ། རྒྱུ་མཚན་ནི།
སྦྱིན་པ་ལ་སོགས་པ་དྲུག་སྦྱིན་པའི་གོ་ཆར་ཆོས་མཐུན་པའི་ཕྱིར་རོ། ། ཆོས་མཐུན་ལ་ཁ་ཅིག སྦྱིན་པ་དྲུག་སྦྱིན་པར་ཆོས་མཐུན་པ་ནས་ཤེས་རབ་དྲུག་ཤེས་རབ་ཏུ་ཆོས་མཐུན་པའི་བར་ཞེས་དོན་དུ་འདོད་མོད་ཀྱང༌། སྦྱིན་པ་ལ་ཕྱེ་བའི་དྲུག་སྦྱིན་པར་ཆོས་མཐུན་པ་ལ་ཆོས་ཀྱི་བཤེས་གཉེན་འཆད་པ་ལྟར་ལེགས་ཏེ། སྦྱིན་པས་ཕྱེ་བའི་ཉམས་ལེན་རྒྱུ་གཅིག་ལས་འབྱུང་བར་འདྲ་བའི་ཕྱིར་རོ། ། ཆ༨ འཇུག་པའི་སྒྲུབ་པ་བཤད་པ། གཉིས་པ་ལ་གསུམ་ལས། དང་པོ་ནི། དེའི་འོག་ཏུ། གཉིས་པ་འཇུག་པའི་སྒྲུབ་པ་གསུངས་ཏེ།
དེ་ལྟར་གོ་བགོས་པ་ལ་འཇུག་པ་འབྱུང་བས་སོ། ། རྩ་བ་ནི༑ མདོ་ལས། （ ༦༩ན ） ཤ་རིའི་བུས་སྨྲས་པ། གང་པོ་ཇི་ཙམ་གྱིས་ན་བྱང་ཆུབ་སེམས་དཔའ་སེམས་དཔའ་ཆེན་པོ་ལ་ཡང་དག་པར་འཇུག་པ་དང༌། ཐེག་པ་ཆེན་པོ་ལ་ཡང་དག་པར་འཛེག་པར་འགྱུར་བ་ཡིན་ཞེས་པ་ནས། བྱང་ཆུབ་སེམས་དཔའ་སེམས་དཔའ་ཆེན་པོ་ཐེག་པ་ཆེན་པོ་ལ་ཡང་དག་པར་འཛེག་པ་ཞེས་བྱའོ།། ཞེས་པ་ནི་འཇུག་པའི་སྒྲུབ་པའོ། ། དེ་དག་གི་དོན་བསྡུས་ནས་སྟོན་པ་ནི། ཤེས་པར་བྱའོ། །
གང་ན། འཇུག་པའི་སྒྲུབ་པའོ། ། གང་དུ་ན། ཐེག་ཆེན་ལ་འཛེག་པ་ཡིན་པར་རོ། ། འཇུག་ཡུལ་ལམ་འཛེག་ཡུལ་ཐེག་པ་ཆེན་པོ་དེ་གང་ཞེ་ན། མདོ་སྡེ་རྒྱན་ལས། དམིགས་པ་ཆེན་པོ་ཉིད་དང་ནི། ། དེ་བཞིན་སྒྲུབ་པ་གཉིས་དག་དང༌།། ཡེ་ཤེས་བརྩོན་འགྲུས་རྩོམ་པ་དང༌། ། ཐབས་ལ་མཁས་པར་གྱུར་པ་དང༌། །
ཡང་དག་འགྲུབ་པ་ཆེན་པོ་དང༌། ། སངས་རྒྱས་འཕྲིན་ལས་ཆེན་པོ་སྟེ། ། ཆེན་པོ་འདྀ་རྣམས་དང་ལྡན་པས། ། ཐེག་ཆེན་ཞེས་ནི་ངེས་པར་བརྗོད། ། ཅེས་ཆེན་པོ་བདུན་དང་ལྡན་པའི་ཕྱིར་ཐེག་ཆེན་ཞེས་གསུངས་སོ། ། དེ་ཡང་རྒྱུའི་ཐེག་པ་དང༌། འབྲས་བུའི་ཐེག་པའོ། ། དང་པོ་ནི། བསམ་གཏན་ཞེས་པ་ནས་འཁོར་གསུམ་རྣམ་པར་དག་པ་དང་ཞེས་པའི་བར་རོ། ། གཉིས་པ་ནི།
ཆེད་དུ་བྱ་དང་ཞེས་སོགས་གསུམ་མོ། ། དེ་གཉིས་གསུམ་དུ་བསྡུ་སྟེ། རང་དོན་དང་གཞན་དོན་དང་གཉིས་དོན་གྱི་དབང་དུ་བྱས་པའོ། ། དེ་ཡང་བསམ་གཏན་སོགས་གསུམ་དང༌། བྱམས་པ་སོགས་གསུམ་དང༌། ཆེད་དུ་བྱ་བ་སོགས་གསུམ་རིམ་པ་བཞིན་ནོ། ། གསུམ་པ་ལ་གཉིས། སོ་སོའི་དོན་དང༌། དཀའ་བའི་གནས་བྱེ་བྲག་ཏུ་བཤད་པའོ། ། དང་པོ་ནི།
འཇུག་པའི་སྒྲུབ་པ་དབྱེ་གཞི། དབྱེ་ངོ་རྣམ་པ་དགུའོ། ། འབྱེད་པའི་རྒྱུ་མཚན། འཇུག་ཡུལ་ཐེག་ཆེན་དགུ་ཡོད་པའི་ཕྱིར་རོ། ། ཅིའི་ཕྱིར་སྒྲུབ་པ་ཞེས་བྱ་ཞེ་ན། ཐེག་པ་ཆེན་པོའི་རྒྱུ་འབྲས་ཀྱི་ཆོས་མཐའ་དག་སྦྱོར་བའི་བརྩོན་འགྲུས་ཀྱིས་གནོན་ཞིང་བགྲོད་པའི་ངོ་བོ་ཉིད་ཡིན་པས་སོ། ། དགུ་པོ་གང་ཞེ་ན། དེ་ཡང་རྒྱུའི་ཐེག་པ་དང༌། འབྲས་བུའི་ཐེག་པ་གཉིས་ཀྱིས་རིག་པར་བྱའོ།། དེ་ལ་རང་དོན་གྱི་དབང་དུ་བྱས་པ་ནི་ཐེག་ཆེན་གྱིས་བསྡུས་པའི་འཇིག་རྟེན་པའི་ལམ་བསམ་གཏན་དང་གཟུགས་མེད་པའི་སྙོམས་པར་འཇུག་པ་ལ་ཉམས་སུ་ལེན་པའི་ཡང་དག་པར་གནས་པའི་མཚན་ཉིད་ཅན་ཏེ་ཞེས་ཀུན་ལ་སྦྱར་རོ། །
རང་དོན་རྟོགས་པ་ཕུན་སུམ་ཚོགས་པ་ཐོབ་བྱེད་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་དང་སྤངས་པ་ཕུན་སུམ་ཚོགས་པ་ཐོབ་བྱེད་མཐོང་བའི་ལམ་དང༌། ས་བདུན་པ་མན་ཆད་ཀྱི་སྒོམ་ལམ་དང༌། ས་བརྒྱད་པ་མི་སློབ་པའི་ལམ་དང༌། ཁྱད་པར་གྱི་ལམ་ས་དགུ་པ་དང༌། གཞན་དོན་གྱི་དབང་དུ་བྱས་པ་ནི། གཞན་དོན་མཐར་ཐུག་འགྲུབ་པའི་ཐབས་བྱམས་སོགས་ཚད་མེད་པ་བཞི་དང༌། གཞན་དོན་རྣམ་པར་དག་བྱེད་བདེན་པར་མི་དམིགས་པ་སྟོང་ཉིད་རྟོགས་པའི་ལྟ་བ་དང་ལྡན་པ་དང༌། ཐེག་དམན་ལས་འབྱེད་བྱེད་ཕྱིན་དྲུག་གི་དངོས་པོ་ཐམས་ཅད་ལས་འཁོར་གསུམ་ཡོངས་སུ་དག་པ་དང༌། གཉིས་ཀའི་དོན་གྱི་དབང་དུ་བྱས་པ་ནི་ཆེན་པོ་གསུམ་གྱི་ （ ༦༩བ ） ཆེད་དུ་བྱས་ལ་འཇུག་པ་དང༌། གཞན་དོན་རྫོགས་པའི་ཐབས་མངོན་པར་ཤེས་པ་དྲུག་ལ་འཇུག་པ་དང༌།
འབྲས་བུ་ལ་དམིགས་པ་རྣམ་པ་ཐམས་ཅད་མཁྱེན་པ་ཉིད་དག་ལ་ཡང་དག་པར་གནས་པའི་མཚན་ཉིད་ཅན་གྱི་སྒྲུབ་པའོ། ། གཉིས་པ་ལ་གཉིས། བསམ་གཏན་དང་གཟུགས་མེད་བྱེ་བྲག་ཏུ་བཤད་པ་དང༌། ཚད་མེད་བཞི་བྱེ་བྲག་ཏུ་བཤད་པའོ། ། དང་པོ་ལ་གསུམ། རྒྱུ་དང་ངོ་བོ་དང༌༑ འབྲས་བུའོ། ། དང་པོ་ནི། དེ་ལ་ཞི་གནས་མཚན་ཉིད་པ་གྲུབ་ནས་དེའི་རྗེས་སུ་ལྷག་མཐོང་སྐྱེ་བ་ཡིན་ཏེ། སྤྱོད་འཇུག་ལས།
ཞིག་ནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཇོམས་པར་ཤེས་བྱས་ནས། ། ཐོག་མར་ཞི་གནས་བཙལ་བྱ་ཞེས་གསུངས་པའི་ཕྱིར་རོ། ། ཞི་གནས་མཚན་ཉིད་པའི་རྒྱུ་ཡང་སེམས་གནས་པའི་ཐབས་ཀྱི་གཙོ་བོ་ཡིད་ལ་བྱེད་པ་བདུན་ནོ། ། དེ་ཡང་ཀུན་ལས་བཏུས་ལས། ཡིད་ལ་བྱེད་པ་བདུན་གྱི་བསམ་གཏན་དང་པོ་ལ་སྙོམས་པར་འཇུག་སྟེ། ཡིད་ལ་བྱེད་པ་བདུན་གང་ཞེ་ན། མཚན་ཉིད་རབ་ཏུ་རིག་པ་ཡིད་ལ་བྱེད་པ་དང༌། མོས་པ་ལས་བྱུང་བ་དང༌། རབ་ཏུ་དབེན་པ་དང༌།
དགའ་བ་བསྡུད་པ་དང༌། དཔྱོད་པ་པོ་དང༌། སྦྱོར་བའི་མཐའ་དང༌། སྦྱོར་བའི་མཐའི་འབྲས་བུ་ཡིད་ལ་བྱེད་པའོ། ། ཞེས་གསུངས་སོ། ། གཉིས་པ་ལ་གསུམ། དངོས་ཀྱི་དོན་དང༌། དབྱེ་བ་དང༌། ཕྱེ་བ་སོ་སོའི་དོན་ནོ། ། དང་པོ་ལ་གཉིས།
བསམ་གཏན་དང༌། གཟུགས་མེད་དོ། ། དང་པོ་ལ་གཉིས༑ རྒྱུ་སྙོམས་འཇུག་དང༌། འབྲས་བུ་སྐྱེ་བའི་བསམ་གཏན་ནོ། ། དང་པོ་ནི། ཡན་ལག་གི་སྒོ་ནས་འོག་ས་ལས་འདའ་བའི་སེམས་རྩེ་གཅིག་པ་མཚུངས་ལྡན་དང་བཅས་པའོ། ། གཉིས་པ་ནི། སྐྱེ་བ་གཞན་དུ་རྒྱུ་སྙོམས་འཇུག་གི་བསམ་གཏན་བསྒོམ་པའི་རྣམ་སྨིན་དང་རྒྱུ་མཐུན་གྱི་འབྲས་བུར་གྱུར་པ་སྟེ། དེ་ཡང་ཚངས་རིས་ནས་འོག་མིན་གྱི་བར་གྱི་སེམས་ཅན་གྱི་རྒྱུད་ཀྱི་སྐྱེས་ཐོབ་ཀྱི་ཆོས་རྣམས་སོ། །
གཟུགས་མེད་ལ་ཡང་གཉིས་ལས། རྒྱུ་སྙོམས་འཇུག་གི་གཟུགས་མེད་ནི་དམིགས་པའི་སྒོ་ནས་འོག་ས་ལས་འདས་པའི་སེམས་རྩེ་གཅིག་པ་མཚུངས་ལྡན་དང་བཅས་པའོ། ། འབྲས་བུ་སྐྱེ་བའི་གཟུགས་མེད་ནི་སྐྱེ་བ་གཞན་དུ་དེ་ཉིད་སྒོམ་པའི་རྣམ་སྨིན་དང་རྒྱུ་མཐུན་གྱི་འབྲས་བུར་གྱུར་པ་སྟེ། གཟུགས་མེད་བཞིར་སྐྱེས་པའི་སེམས་ཅན་གྱི་རྒྱུད་ཀྱི་སྐྱེས་ཐོབ་ཀྱི་ཆོས་རྣམས་སོ། ། ཡན་ལག་དང་དམིགས་པས་འདའ་བའི་ཁྱད་པར་ལ་བསམ་གཏན་རྣམས་ནི་ཞི་རགས་ཀྱི་རྣམ་པ་ཅན་དུ་མཚུངས་པའི་ཕྱིར་དམིགས་པ་ལ་མི་འདྲ་བའི་ཁྱད་པར་མེད་ཅིང་ཡན་ལག་མི་འདྲ་བའི་ཁྱད་པར་ཡོད་པས་ཡན་ལག་གིས་འདའ་བ་ཞེས་བྱའོ། ། གཟུགས་མེད་རྣམས་ལ་ཡན་ལག་མི་འདྲ་བ་མེད་ཅིང་དམིགས་པ་མི་འདྲ་བའི་སྒོ་ནས་འདོད་པ་ལས་ངེས་པར་འབྱུང་བའི་ཕྱིར་དམིགས་པས་འདའ་བ་ཞེས་བྱའོ།། གཉིས་པ་དབྱེ་བ་ནི། བསམ་གཏན་བཞི་དང་གཟུགས་མེད་བཞིའོ། ། གསུམ་པ་ནི། བསམ་གཏན་དང་པོ་ལ་ཡང་དངོས་གཞི་ཙམ་པོ་བ་དང༌།
ཁྱད་པར་ཅན་གཉིས་ལས། དང་པོ་ནི། རྟོག་དཔྱོད་གཉིས་གཉེན་པོའི་ཡན་ལག་དང༌། དབེན་པ་ལས་སྐྱེས་པའི་དགའ་ （ ༧༠ན ） བདེ་གཉིས་ཕན་ཡོན་གྱི་ཡན་ལག་དང༌། རྩེ་གཅིག་པ་གནས་ཀྱི་ཡན་ལག་ཏུ་ལྡན་པའོ། ། གཉིས་པ་ནི། དཔྱོད་པ་གཉེན་པོའི་ཡན་ལག་གི་རྟོག་པ་ལས་ཀྱང་འདོད་ཆགས་དང་བྲལ་བས་རབ་ཏུ་ཕྱེ་བའི་སེམས་རྩེ་གཅིག་པ་ཚོར་བ་བཏང་སྙོམས་དང་ལྡན་པའོ། ། བསམ་གཏན་དང་པོར་རང་ས་ལས་འདོད་ཆགས་དང་མ་བྲལ་ཡང་རང་སའི་ཡན་ལག་འགའ་ཞིག་ལས་འདོད་ཆགས་དང་བྲལ་བར་ནུས་པའི་ཕྱིར། ཙམ་པོ་དང་ཁྱད་པར་ཅན་གཉིས་ཡོད་དོ། ། བསམ་གཏན་གཉིས་པ་སོགས་ལ་ནི་མ་ཡིན་ཏེ།
དེ་ལྟ་བུའི་དམིགས་པ་མེད་པའི་ཕྱིར་རོ། ། བསམ་གཏན་གཉིས་པ་ནི། ནང་རབ་ཏུ་དང་བ་གཉེན་པོའི་ཡན་ལག་གིས་རྟོག་དཔྱོད་ལས་འདོད་ཆགས་དང་བྲལ་བར་བྱེད་ཅིང་ཏིང་ངེ་འཛིན་ལས་སྐྱེས་པའི་དགའ་བདེ་གཉིས་ཕན་ཡོན་གྱི་ཡན་ལག་དང་རྩེ་གཅིག་པ་གནས་ཀྱི་ཡན་ལག་ཏུ་ལྡན་པའོ། ། བསམ་གཏན་གསུམ་པ་ནི། དྲན་ཤེས་བཞིན་བཏང་སྙོམས་གསུམ་གཉེན་པོའི་ཡན་ལག་གི་དགའ་བ་ལས་འདོད་ཆགས་དང་བྲལ་བས་རབ་ཏུ་ཕྱེ་ཞིང་བདེ་བ་ཕན་ཡོན་གྱི་ཡན་ལག་དང་རྩེ་གཅིག་པ་གནས་ཀྱི་ཡན་ལག་ཏུ་ལྡན་པའོ། ། བསམ་གཏན་བཞི་པ་ནི། ། དྲན་པ་དང་བཏང་སྙོམས་ཡོངས་སུ་དག་པ་གཉིས་གཉེན་པོའི་ཡན་ལག་གིས་བདེ་བ་ལས་འདོད་ཆགས་དང་བྲལ་ཞིང་ཚོར་བ་བཏང་སྙོམས་ཕན་ཡོན་དང༌། རྩེ་གཅིག་པ་གནས་ཀྱི་ཡན་ལག་ཏུ་ལྡན་པའོ། ། བཏང་སྙོམས་གཅིག་ཉིད་ཕན་ཡོན་དང་གཉེན་པོའི་ཡན་ལག་གཉིས་སུ་མི་རུང་ངོ་ཞེ་ན། འདུ་བྱེད་བཏང་སྙོམས་གཉེན་པོ་དང༌།
ཚོར་བ་བཏང་སྙོམས་ཕན་ཡོན་གྱི་ཡན་ལག་ཡིན་པས་སྐྱོན་མེད་དེ། དེས་ན་བསམ་གཏན་དང་པོ་ལ་ཡན་ལག་ལྔ། གཉིས་པ་ལ་བཞི། གསུམ་པ་ལ་ལྔ། བཞི་པ་ལ་བཞི་སྟེ། མཛོད་ལས། དང་པོ་ལ་ལྔ་རྟོག་དཔྱོད་དང༌། ། དགའ་དང་བདེ་དང་ཏིང་འཛིན་རྣམས༑ ༑ གཉིས་པ་ལ་ནི་ཡན་ལག་བཞི། ། རབ་དང་དང་ནི་དགའ་ལ་སོགས། །
གསུམ་པ་ལ་ལྔ་བཏང་སྙོམས་དང༌། ། དྲན་དང་ཤེས་བཞིན་བདེ་དང་གནས། ། མཐའ་ན་བཞི་དྲན་བཏང་སྙོམས་དང༌། ། བདེ་མྀན་སྡུག་མིན་ཏིང་འཛིན་རྣམས་ཞེས་སོ། ། གཟུགས་མེད་ལ་བཞི་ལས། ནམ་མཁའ་མཐའ་ཡས་སྐྱེ་མཆེད་ནི་བསམ་གཏན་བཞི་ཐོབ་པ་ནས་ཁ་དོག་དང་དབྱིབས་སོགས་ཀྱི་འདུ་ཤེས་སྐྱོན་དུ་མཐོང་ཞིང་གཟུགས་མེད་ལ་ཡོན་ཏན་དུ་མཐོང་ནས་རགས་པའི་འདུ་ཤེས་རྣམ་པར་བཤིག་ནས་ཆོས་ཐམས་ཅད་ནམ་མཁའ་ལྟར་མཐའ་ཡས་སོ་སྙམ་པའི་འདུ་ཤེས་བསྒོམ་པར་བྱས་པས་གཟུགས་ཅན་གྱི་འདུ་ཤེས་ནུབ་པའི་སེམས་རྩེ་གཅིག་པ་མཚུངས་ལྡན་དང་བཅས་པའོ། ། རྣམ་ཤེས་མཐའ་ཡས་སྐྱེ་མཆེད་ནི་འདུ་ཤེས་སྔ་མ་དེ་ཉིད་རགས་པར་མཐོང་ནས་ནམ་མཁའི་ཡུལ་ཅན་གྱི་རྣམ་ཤེས་ཙམ་གྱིས་ཐམས་ཅད་ཁྱབ་པར་མོས་པའོ། ། ཅི་ཡང་མེད་པའི་སྐྱེ་མཆེད་ནི། འདུ་ཤེས་དེ་ཡང་རགས་པར་མཐོང་ནས་གཟུང་བྱ་ཅི་ཡང་མེད་དོ་སྙམ་དུ་ཡིད་ལ་བྱས་པས་དེ་མངོན་དུ་གྱུར་པའོ། ། འདུ་ཤེས་མེད་མིན་གྱི་སྐྱེ་མཆེད་ནི།
འདུ་ཤེས་ （ ༧༠བ ） དེ་ཡང་རགས་པར་མཐོང་ནས་འདུ་ཤེས་རགས་པ་ནི་ཡོད་པ་མ་ཡིན་ཕྲ་བ་ནི་མེད་པ་མ་ཡྀན་ནོ་སྙམ་དུ་མོས་ཤིང་ཡིད་ལ་བྱེད་པའོ། ། གསུམ་པ་འབྲས་བུ་ནི། བསམ་གཏན་དང་པོ་ཆུང་ངུ་དང་འབྲིང་དང་ཆེན་པོ་སྒོམ་པ་ལས་དང་པོའི་གནས་གཞན་གསུམ་དང་བསམ་གཏན་གཉིས་པ་དང༌། གསུམ་པ་དང༌། བཞི་པ་རྣམས་ཆུང་ངུ་དང་འབྲིང་དང་ཆེན་པོ་རྣམས་བསྒོམས་པས་འོད་ཆུང་སོགས་བསམ་གཏན་གྱི་སྐྱེ་བ་འགྲུབ་པར་འགྱུར་རོ། ། གཟུགས་མེད་ཀྱི་སྙོམས་འཇུག་བསྒོམས་པས་མིང་གཞིའི་ཕུང་པོ་འགྲུབ་བོ། ། གཉིས་པ་ལ་ལྔ། རྒྱུ། ངོ་བོ། དབྱེ་བ།
སྒྲ་བཤད་པ། འབྲས་བུའོ། ། དང་པོ་ནི། མདོ་སྡེ་རྒྱན་ལས། བདེ་དང་སྡུག་བསྔལ་དེ་རྒྱུ་ལས། ། བྱང་ཆུབ་སེམས་དཔའི་སྙིང་རྗེ་སྟེ། ། རྒྱུ་དང་བཤེས་གཉེན་རང་བཞིན་ལ། ། བྱང་ཆུབ་སེམས་དཔའི་སྙིང་རྗེའོ་ཞེས་གསུངས་པས། ཚོར་བ་བདེ་སྡུག་གཉིས་དང༌། དེ་གཉིས་ཀྱི་རྒྱུ་ཚོར་བ་བཏང་སྙོམས་ཏེ།
དམིགས་རྐྱེན་དང༌། རྒྱུ་རིགས་དང༌། བདག་རྐྱེན་དགེ་བའི་བཤེས་གཉེན་དང༌། དེ་མ་ཐག་རྐྱེན་སེམས་གསལ་ཞིང་རིག་ཙམ་མོ། ། གཉིས་པ་ལ་སྤྱིའི་ངོ་བོ་ནི། མདོ་སྡེ་རྒྱན་ལས། བརྟན་པའི་ཚངས་པ་མི་མཐུན་སྤངས། ། རྣམ་པར་མི་རྟོག་ཡེ་ཤེས་ལྡན། ། དམིགས་པ་རྣམ་པ་གསུམ་ལ་འཇུག ། སེམས་ཅན་རྣམས་ནི་ཡོངས་སྨིན་བྱེད། །
ཅེས་གསུངས་པ་ལྟར་མི་མཐུན་ཕྱོགས་གནོད་སེམས་དང༌༑ རྣམ་འཚེ་དང༌། མི་དགའ་བ་དང༌། འདོད་ཆགས་རྣམས་སྤངས་པའོ། ། གཉེན་པོའི་ཁྱད་པར་རྣམ་པར་མི་རྟོག་པའི་ཡེ་ཤེས་དང་ལྡན་པ། དམིགས་པའི་ཁྱད་པར་སེམས་ཅན་དང༌། ཆོས་དང༌། དམིགས་པ་མེད་པ་ལ་དམིགས་པའོ། ། བྱེད་ལས་ཀྱི་ཁྱད་པར་ནི། སེམས་ཅན་རྣམས་སྨིན་པར་བྱེད་པའོ། །
སོ་སོའི་ངོ་བོ་ལ༑ བྱམས་པ་ཚད་མེད་ནི། ཁྱད་པར་ལྔ་དང་ལྡན་པ་སྟེ། གནས་དང༌། དམིགས་པ་དང༌། རྣམ་པ་དང༌། ངོ་བོ་དང༌། གྲོགས་རྣམས་སོ། ། དེ་ཡང་བསམ་གཏན་གྱི་དངོས་གཞི་དང༌། བདེ་བ་དང་མི་ལྡན་པའི་སེམས་ཅན་དང༌།
བདེ་བ་དང་ལྡན་ན་ཅི་མ་རུང་སྙམ་པའི་རྣམ་པ་ཅན་དང༌། ཏིང་ངེ་འཛིན་དང༌། ཤེས་རབ་དང༌། དེ་དང་མཚུངས་ལྡན་གྱི་སེམས་དང་སེམས་ལས་བྱུང་བའི་ཆོས་རྣམས་ཏེ་རིམ་པ་བཞིན་ནོ། ། སྙིང་རྗེ་ཚད་མེད་ནི། དམིགས་པ་སེམས་ཅན་སྡུག་བསྔལ་དང་ལྡན་པའོ༑ ༑ རྣམ་པ་ནི་སྡུག་བསྔལ་དང་བྲལ་ན་ཅི་མ་རུང་སྙམ་པའི་རྣམ་པ་ཅན་དང༌། དགའ་བ་ཚད་མེད་ནི། དམིགས་པ་བདེ་བ་དང་ལྡན་པའི་སེམས་ཅན་དང༌། རྣམ་པ་བདེ་བ་དང་མ་བྲལ་ན་ཅི་མ་རུང་སྙམ་པའི་རྣམ་པ་ཅན་ནོ། །
བཏང་སྙོམས་ཚད་མེད་ནི། དམིགས་པ་ཉེ་རིང་བར་མའི་སེམས་ཅན་རྣམས་དང༌། རྣམ་པ་ནི་མཉམ་སྙམ་པ་ཅན་ཏེ། ཁྱད་ཆོས་གཞན་གསུམ་བྱམས་པ་ཚད་མེད་དང་འདྲའོ། ། གསུམ་པ་དབྱེ་བ་ནི། སེམས་ཅན་ལ་དམིགས་པ་དང༌། ཆོས་ལ་དམིགས་པ་དང༌། དམིགས་པ་མེད་པ་ལ་དམིགས་པའོ། ། དང་པོ་ནི། སྡུག་བསྔལ་གྱིས་མནར་བའི་སེམས་ཅན་ཙམ་ལ་དམིགས་ནས་བདེ་བ་དང་ལྡན་པར་འདོད་པ་སོགས་ཀྱི་རྣམ་པ་ཅན་ནོ། །
གཉིས་པ་ནི། མི་རྟག་པའི་རང་བཞིན་ཅན་གྱི་སེམས་ ཅན་ལ་དམིགས་པ་དང་ （ ༧༡ན ） གསུམ་པ་ནི། བདེན་པའི་རང་བཞིན་མེད་པ་སྒྱུ་མ་ལྟ་བུའིསེམས་ཅན་ལ་དམིགས་པའོ། ། རྣམ་པ་ནི་བདེ་བ་དང་ལྡན་འདོད་དང༌༑ སྡུག་བསྔལ་དང་བྲལ་འདོད་ཀྱི་རྣམ་པ་ཅན་དུ་འདྲ་བའི་ཕྱིར་རོ། ། གཞན་ཡང་བདེ་བ་དང་ཕྲད་པར་འདོད་པ་དང༌། སྡུག་བསྔལ་གྱིས་ཉམས་ཐག་པ་དང༌། བདེ་བ་དང་མི་འབྲལ་བར་འདོད་པ་དང༌། ཉོན་མོངས་པ་ཅན་གྱི་སེམས་ཅན་ནི་སེམས་ཅན་ལ་དམིགས་པའི་དམིགས་པ་དང༌། ཚད་མེད་སྟོན་པའི་གསུང་རབ་ནི་ཆོས་ལ་དམིགས་པའི་ཡུལ་དང༌།
དེ་བཞིན་ཉིད་ནི་དམིགས་པ་མེད་པ་ལ་དམིགས་པའི་ཡུལ་དུ་གསུངས་ཏེ། རྒྱན་ལས། བསྟན་པ་རྣམས་ཀྱི་དེ་དག་བདེ་འདོད་དང༌། ། སྡུག་བསྔལ་གྱིས་ཉམས་ཐག་དང་བདེ་བ་དང༌། ། ཉོན་མོངས་ཅན་དང་དེ་དག་བསྟན་བཅོས་དང༌། ། དེ་ཡི་དེ་བཞིན་ཉིད་ལ་རབ་ཏུ་འཇུག་ཅེས་གསུངས་སོ། ། གཞན་ཡང་ཕར་ཕྱིན་གྱི་མི་མཐུན་ཕྱོགས་ལ་དམིགས་པའི་སྙིང་རྗེ་སོགས་དྲུག་སྟེ། རྒྱན་ལས། བཀྲེན་ལ་བརྩེ་དང་མ་རུངས་པ་ལ་བརྩེ། ། ཀུན་འཁྲུགས་ལ་བརྩེ་བག་མེད་རྣམས་ལ་བརྩེ། །
ཡུལ་གྱི་གཞན་དབང་ཅན་ལ་སྙིང་བརྩེ་དང༌། ། ལོག་པར་མངོན་པར་ཞེན་ལ་སྙིང་བརྩེའོ་ཞེས་གསུངས་པ་ལྟར་རོ། ། འདོད་ཁམས་ཀྱི་བདེ་བ་ལ་ཆགས་པའི་སེམས་ཅན་ལ་དམིགས་པའི་སྙིང་རྗེ་སོགས་བཅུར་ཡང་འགྱུར་ཏེ། རྒྱན་ལས། རབ་འབར་དགྲ་ཡི་དབང་དུ་སོང༌། ། སྡུག་བསྔལ་གྱིས་ནོན་མུན་པས་བསྒྲིབས། ། བགྲོད་དཀའི་ལམ་དུ་ཀུན་ཏུ་ཞུགས།། འཆིང་བ་ཆེ་དང་ཡང་དག་ལྡན། ། ཟས་ཆེན་དུག་ལ་མངོན་པར་ཞེན། ། ལམ་ནི་རབ་ཏུ་སྟོར་གྱུར་པ། །
ལམ་གོལ་རབ་ཞུགས་སྟོབས་ཆུང་བའི། ། སེམས་ཅན་རྣམས་ལ་སྙིང་བརྗེའོ། ། ཞེས་གསུངས་པ་ལྟར་རོ། ། བཞི་པ་སྒྲའི་དོན་ནི། སེམས་ཅན་ཚད་མེད་པ་ལ་དམིགས་པའི་ཕྱིར་དང༌། འབྲས་བུ་བསོད་ནམས་ཚད་མེད་པ་འབྱུང་བའི་ཕྱིར་ཚད་མེད་པ་ཞེས་པ་དང༌། འདི་བསྒོམས་པས་ཚངས་པའི་འཇིག་རྟེན་དུ་སྐྱེ་བས་ཚངས་པའི་གནས་པ་ཞེས་ཀྱང་བྱའོ། ། འབྲས་བུ་ལ་གཉིས་ལས། མ་བསྒོམས་པའི་ཉེས་དམིགས་ནི། རྒྱན་ལས༑
བྱང་ཆུབ་སེམས་དཔའི་གནོད་སེམས་དང༌། ། རྣམ་འཚེ་མི་དགའ་གནོད་སེམས་དང༌། ། འདོད་པའི་འདོད་ཆགས་དང་ལྡན་པས། ། ཉེས་དམིགས་རྣམ་པ་མང་ལ་རེག་ཅེས་གསུངས་པ་ལྟར་རོ། ། བསྒོམས་པའི་ཕན་ཡོན་ནི། རྒྱན་ལས། ཚངས་པས་གནས་པས་གནས་པ་ཡི། ། བློ་ལྡན་རྟག་ཏུ་འདོད་པར་སྐྱེ། ། དེས་ནི་ཚོགས་རྣམས་རྫོགས་བྱེད་ཅིང༌། ། སེམས་ཅན་རྣམས་ཀྱང་ཡོངས་སྨིན་བྱེད། །
ཀུན་ཏུ་ཚངས་དང་མི་འབྲལ་ལ། ། དེ་ཡི་མི་མཐུན་ཕྱོགས་དང་བྲལ། ། བག་མེད་གྱུར་ཀྱང་དེ་ཡི་རྐྱེན། ། མི་ཟད་པས་ཀྱང་མི་འགྱུར་རོ། ། ཞེས་གསུངས་པ་ལྟར་རོ།།

ཏིང་ངེ་འཛིན་རྒྱལ་པོ་ལས་ཀྱང༌། བྱེ་བ་ཁྲག་ཁྲིག་གཏམས་པའི་ཞིང་དག་ན། ། མཆོད་པ་རྣམ་མང་དཔག་མེད་ཅི་ཡོད་པ། ། སྐྱེས་བུ་མཆོག་ལ་ཉིན་རེ་རྟག་མཆོད་པས༑ ༑ བྱམས་པའི་སེམས་ལ་གྲངས་དང་ཆར་མི་ཕོད། ། ཅེས་གསུངས་པ་དང༌། རིན་ཆེན་ཕྲེང་བ་ལས་ཀྱང༌། ལྷ་མི་བྱམས་པར་གྱུར་པ་དང༌། ། དེ་དག་ཀྱང་ནི་སྲུང་བ་དང༌། ། ཡིད་བདེ་བ་དང་བདེ་མང་དང༌། ། དྲུག་དང་མཚོན་གྱིས་གནོད་མེད་དང༌༑ ༑
འབད་ （ ༧༡བ ） པ་མེད་པར་དོན་ཐོབ་དང༌། ། ཚངས་པའི་འཇིག་རྟེན་སྐྱེ་འགྱུར་དང༌། ། གལ་ཏེ་གྲོལ་བར་མ་གྱུར་ཀྱང༌། ། བྱམས་ཆོས་ཡོན་ཏན་བརྒྱད་འཐོབ་བོ། ། ཞེས་གསུངས་སོ། ། ཆ༩ ཚོགས་ཀྱི་སྒྲུབ་པ་བཤད་པ་ལས། ཇ༡ ཚོགས་ཀྱི་སྒྲུབ་པ་སྤྱིར་བསྟན་པ། གསུམ་པ་ལ་གཉིས། སྤྱིར་བསྟན་པ་དང༌། བྱེ་བྲག་ཏུ་བཤད་པའོ། །
དང་པོ་ལ་གསུམ། མཚམས་སྦྱར་བ་དང༌། རྩ་བ་དང༌། འགྲེལ་པའོ། ། དང་པོ་ནི། གསུམ་པ་ཚོགས་ཀྱི་སྒྲུབ་པ་གསུངས་ཏེ། དེ་ལྟར་ཐེག་ཆེན་ལ་འཇུག་པའི་སྒྲུབ་པ་བྱས་པ་ལ་ཚོགས་སྐྱེ་བས་སོ། ། རྩ་བ་ནི། མདོ་ལས། ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །
བཅོམ་ལྡན་འདས་གོ་ཆ་ཆེན་པོ་བགོས་པ་གོ་ཆ་ཆེན་པོ་བགོས་པ་ཞེས་བརྗོད་པ་བཅོམ་ལྡན་འདས་ཅི་ཙམ་གྱིས་ན་བྱང་ཆུབ་སེམས་དཔའ་སེམས་དཔའ་ཆེན་པོ་གོ་ཆ་ཆེན་པོ་བགོས་པ་ཞེས་བགྱི་བ་ལགས་ཞེས་པ་ནས་ཆོས་ཐམས་ཅད་མི་དམིགས་པའི་ཚུལ་གྱིས་ཐེག་པ་ཆེན་པོས་རྣམ་པ་ཐམས་ཅད་མཁྱེན་པ་ཉིད་ལ་ངེས་པར་འབྱུང་བར་འགྱུར་ཞེས་བྱ་བའི་བར་ནི་ཚོགས་སྒྲུབ་བོ། ། དེ་དག་གི་དོན་བསྡུས་ནས་སྟོན་པ་ནི། ཤེས་པར་བྱའོ༑ ༑ གང་ན། རིམ་པ་ཡིན་པར་རོ། ། གང་གིས་ན། ཚོགས་ཀྱི་སྒྲུབ་པ་ཡིས་སོ།། དེ་ཡང་གང་ཞེ་ན། བསམ་པ་སྙིང་རྗེ་ཆེན་པོའི་ཚོགས་ནི། བརྩེ་དང་ཞེས་པས་བསམ་པ་ཁྱད་པར་ཅན་སྙིང་རྗེ་ཆེན་པོ་བསྟན་ཏོ། །
སྦྱོར་བ་ཕ་རོལ་ཏུ་ཕྱིན་པ་དྲུག་གི་ཚོགས་ནི་སྦྱིན་པ་ལ་སོགས་པ་དྲུག་ཅེས་པ་སྟེ་དེ་གཉིས་ནི་སྔར་བཤད་ཟིན་པ་ལྟར་རོ། ། དངོས་གཞི་ཞི་གནས་དང་ལྷག་མཐོང་དང་ཟུང་དུ་འབྲེལ་བའི་ལམ་གསུམ་ནི་ཞི་གནས་ལྷག་མཐོང་བཅས་པ་དང༌། ། ཟུང་དུ་འབྲེལ་བའི་ལམ་གང་དང༌༑ ༑ ཞེས་པས་བསྟན་ཏོ། ། དེ་ཡང་ཞི་གནས་ནི་སེམས་དམིགས་པ་ལ་གཡོ་མེད་དུ་རྩེ་གཅིག་ཏུ་གནས་པ་ཡིན་པས་སེམས་རྣལ་དུ་འཇོག་པར་བྱེད་ལ། ལྷག་མཐོང་ནི་དོན་ལ་ཡང་དང་ཡང་དུ་དཔྱོད་པའི་སྟོབས་ཀྱིས་སྒོམ་བྱུང་གི་མྱོང་བ་ཐོན་པ་ཡིན་པས་རྣམ་དཔྱོད་གོང་ནས་གོང་དུ་འཕེལ་བར་བྱེད་པའི་ཡན་ལག་གོ ། རྒྱན་ལས། ཡང་དག་གནས་པ་ལ་བརྟེན་ནས། ། སེམས་ལས་སེམས་ནི་འཇོག་ཕྱིར་དང༌། ། ཆོས་རབ་རྣམ་པར་འབྱེད་པའི་ཕྱིར། །
ཞི་གནས་དང་ནི་ལྷག་མཐོང་ཡིན༑ ༑ ཞེས་སོ། ། འོ་ན་ཟུང་འབྲེལ་དུ་ཇི་ལྟར་འགྱུར་ཞེ་ན། ཞི་གནས་ཀྱི་སྟོབས་ཀྱིས་ལྷག་མཐོང་འདྲེན་པར་ནུས་པ་དང༌། ལྷག་མཐོང་གི་སྟོབས་ཀྱིས་ཞི་གནས་འདྲེན་པར་ནུས་པ་ཕན་ཚུན་ཟུང་འབྲེལ་དུ་སྒོམ་པ་ཡིན་གྱི། སྔར་མ་བྱང་བའི་སྐབས་བཞིན་དུ་གཅིག་བསྒོམས་པས་གཅིག་ཤོས་ཀྱི་དམིགས་པ་སྟོར་འགྲོ་བ་ནི་མ་ཡིན་ནོ། ། རྗེས་སེམས་ཅན་གྱི་དོན་བྱེད་པ་ལ་ཐབས་མཁས་པའི་ཚོགས་ནི། ཐབས་ལ་མཁས་པ་གང་ཡིན་དང༌། ཞེས་པ་དང༌། ལྟ་བ་ཡེ་ཤེས་ཀྱི་ཚོགས་དང་སྤྱོད་པ་བསོད་ནམས་ཀྱི་ཚོགས་གཉིས་ནི།
ཡེ་ཤེས་དང་ནི་བསོད་ནམས་དང༌། ། ཞེས་པ་དང༌༑ འབྲས་བུ་ལམ་གྱི་ཚོགས་དང༌། དམིགས་པ་མི་བརྗེད་པ་གཟུངས་ཀྱི་ཚོགས་དང༌། ཡོན་ཏན་གྱི་རྟེན་དུ་གྱུར་པ་སའི་ཚོགས་དང༌། མི་མཐུན་ཕྱོགས་སྤོང་བ་གཉེན་པོའི་ཚོགས་བཞི་ནི། ལམ་དང་གཟུངས་དང་ས་བཅུ་དང༌། ། གཉེན་པོ་ཞེས་ （ ༧༢ན ） རིམ་པ་བཞིན་བསྟན་ཏོ། ། གསུམ་པ་འགྲེལ་པ་ནི། ཚོགས་ཀྱི་སྒྲུབ་པ་རྣམ་པ་བཅུ་བདུན་ནོ། །
དེ་ཡང་སེམས་ཅན་མཐའ་དག་བདག་སྡུག་བསྔལ་དང་བྲལ་འདོད་ཀྱི་སྙིང་རྗེ་ཆེན་པོ་དང༌༑ སྙིང་རྗེའྀ་དབང་གིས་སྦྱིན་པས་སློང་བ་པོ་ཚིམ་པར་མཐོང་བའི་ཚེ་འདིའི་བདེ་བ་སྒྲུབ་པ་དང༌། ཚུལ་ཁྲིམས་ཀྱིས་མ་འོངས་པའི་མངོན་མཐོའི་བདེ་བ་སྒྲུབ་པ་དང༌། ། བཟོད་པ་དང་བརྩོན་འགྲུས་དང་བསམ་གཏན་རྣམས་ཀྱིས་ཏིང་ངེ་འཛིན་གྱི་བདེ་བ་ལ་བཀོད་ནས་གཅིག་ཏུ་ངེས་པའི་བདེ་བ་སྒྲུབ་པ་དང༌། ཤེས་རབ་ཀྱིས་མྱང་འདས་ལ་བཀོད་ནས་གཏན་དུ་བའི་བདེ་བ་སྒྲུབ་བོ། ། ཞི་གནས་དང་ལྷག་མཐོང་དང༌། ཞི་ལྷག་གཉིས་ཟུང་དུ་འབྲེལ་བའི་ལམ་གྱིས་དམིགས་པ་ཐམས་ཅད་ལ་འདོད་དགུར་དབང་བསྒྱུར་བ་སྒྲུབ་པར་བྱེད་དོ། ། དེ་ལྟར་ཉམས་སུ་བླང་ཞིང་གཞན་ལ་བསྟན་པའི་གང་ཟག་དེས་གཞན་དོན་བྱེད་པའི་ཐབས་ལ་མཁས་པའི་ཁྱད་པར་དང་མཉམ་རྗེས་གཉིས་ཀྱི་སྒོ་ནས་ཡེ་ཤེས་དང་བསོད་ནམས་ཀྱི་ཚོགས་རྒྱ་ཆེན་པོ་གསོག་པར་བྱེད་པ་དང༌། ཚོགས་གཉིས་གོམས་པར་བྱས་པ་ལ་མཐོང་བ་ལ་སོགས་པའི་ལམ་གྱི་ཚོགས་རྫོགས་པར་བྱེད་པ་དང༌། དེ་དག་གི་ཚིག་དོན་མི་བརྗེད་ཅིང་དྲན་པ་གཏུགས་པ་མེད་པ་འབྱུང་བའི་ཚིག་ལ་སོགས་པའི་གཟུངས་ཀྱི་ཚོགས་དང༌།
ཡོན་ཏན་མཐའ་དག་སྒྲུབ་པའི་གཞིར་གྱུར་པས་སའི་ཚོགས་དང༌། མི་མཐུན་ཕྱོགས་སྤོང་བར་བྱེད་པ་གཉེན་པོའི་ཚོགས་རྣམས་སོ། ། ཅིའི་ཕྱིར་ཚོགས་ཞེས་བྱ་ཞེ་ན། སྙིང་རྗེ་ཆེན་པོ་ལ་སོགས་པ་ནི་ཆོས་ཅན༑ ཚོགས་ཡིན་ཏེ། སྙིང་རྗེ་ལ་སོགས་བཅུ་བདུན་པོ་འདི་དག་གི་ཡང་དག་པར་འགྲུབ་པའི་ངོ་བོས་འབྲས་བུ་བྱང་ཆུབ་ཆེན་པོ་འཛིན་པར་བྱེད་པའི་ཕྱིར་རོ། ། ཚུལ་ཇི་ལྟར་དུ་སྒྲུབ་ན། སྒྲུབ་བོ། གང་ན། ཐེག་པ་ཆེན་པོའི་དོན་མཐའ་དག་གོ །
ཇི་ལྟར་ཆོས་མཐའ་དག་བདེན་པར་མི་དམིགས་པར་རྟོགས་པས་ཟབ་པའི་ལམ་གྱི་རིམ་པ་དང༌། ཀུན་རྫོབ་ཀྱི་བདེན་པ་ལས་མི་འདའ་བར་སྒྱུ་མ་ལྟ་བུར་རྟོགས་པའི་རྒྱ་ཆེ་བའི་ལམ་གྱི་རིམ་པའི་སྒོ་ནས་སོ། ། མདོར་ན་བྱང་ཆུབ་སེམས་དཔའ་ལམ་ཉམས་སུ་ལེན་པའི་རིམ་པ་འབའ་ཞིག་བསྟན་པས་གོ་སྒྲུབ་ཀྱི་སྐབས་སུ་ཕ་རོལ་ཏུ་ཕྱིན་པ་དྲུག་གི་ཉམས་སུ་ལེན་ཚུལ་དང༌། འཇུག་སྒྲུབ་ཀྱི་སྐབས་སུ་འཇུག་ཡུལ་ཐེག་ཆེན་དགུ་དང༌། ཚོགས་སྒྲུབ་ཀྱི་སྐབས་སུ་བསྟན་པའི་ཚོགས་སྒྲུབ་བཅུ་བདུན་རྣམས་ཉམས་སུ་ལེན་པའི་ཚུལ་རྣམས་དང༌། ཁྱད་པར་དུ་བྱམས་པ་དང་སྙིང་རྗེ་སྦྱང་བའི་ཚུལ་རྣམས་རང་གི་རྒྱུད་དང་འདྲེས་ངེས་པའི་ཉམས་ལེན་གནད་དུ་འགྲོ་བ་ལ་བདག་ལེགས་སུ་འདོད་པ་རྣམས་ཀྱིས་འབད་པར་རིགས་ཏེ། གཞུང་ལུགས་ཆེན་མོ་ལ་ཐོས་བསམ་བྱས་པའི་དགོས་པའོ། ། ཇ༢ གཉེན་པོའི་ཚོགས་བྱེ་བྲག་ཏུ་བཤད་པ། གཉིས་པ་ལ་གསུམ། ཡེ་ཤེས་དང༌།
ས་དང༌། གཉེན་པོའི་ཚོགས་བྱེ་བྲག་ཏུ་བཤད་པའོ། ། དང་པོ་ལ་གཉིས། ། ཡུལ་ཅན་ཡེ་ཤེས་དང༌། ཡུལ་སྟོང་ཉིད་བཤད་པའོ། ། དང་པོ་ནི། ཚོགས་སྒྲུབ་བཅུ་བདུན་བསྟན་པ་དེ་ལ་བྱེ་བྲག་ཏུ་ཡེ་ཤེས་ཀྱི་ཚོགས་ནི་དབྱེ་གཞི། དབྱེ་བའི་ངོ་བོ་ནི་ཉི་ཤུའོ། ། འབྱེད་པའི་ （ ༧༢བ ） རྒྱུ་མཚན་ནང་སྟོང་པ་ཉིད་ནས་གཞན་གྱི་ངོ་བོ་སྟོང་པ་ཉིད་ཀྱི་བར་ཡུལ་སྟོང་ཉིད་ཉི་ཤུ་ཡོད་པའི་བྱེ་བྲག་གིས་སོ། ། དེ་ཡང་ནང་དང་ཕྱི་དང་དེ་གཉིས་ཀ་སྟོང་པ་ཉིད་རྟོགས་པའི་ཡེ་ཤེས་གསུམ་ནི།
ཚོགས་ལམ་དང༌། སྦྱོར་ལམ་དང་པོ་གསུམ་ནའོ།། སྟོང་པ་ཉིད་རྟོགས་པའི་འཇིག་རྟེན་པའི་ཡེ་ཤེས་ནི་སྦྱོར་ལམ་ཆོས་མཆོག་ཆེན་པོ་ནའོ༑ ༑ ཆེན་པོ་དང་དོན་དམ་པ་སྟོང་པ་ཉིད་མངོན་སུམ་དུ་རྟོགས་པའི་ཡེ་ཤེས་གཉིས་ནི། ས་དང་པོ་གཉིས་པར་རིམ་པ་བཞིན་ནོ། ། འདུས་བྱས་དང་འདུས་མ་བྱས་སྟོང་པ་ཉིད་ཀྱིས་དེ་དག་རྟོགས་པའི་ཡེ་ཤེས་ས་གསུམ་པ་དང་བཞི་པ་འཕེན་ནོ༑ ༑ མཐའ་ལས་འདས་པ་དང་ཐོག་མ་དང་ཐ་མ་མེད་པ་སྟོང་པ་ཉིད་ཀྱིས་འཕངས་པའི་ཡུལ་ཅན་ཡེ་ཤེས་ནི་ས་ལྔ་པ་དང་དྲུག་པ་ལའོ། ། དོར་བ་མེད་པ་སྟོང་པ་ཉིད་ཀྱིས་འཕངས་པའི་ཡུལ་ཅན་ཡེ་ཤེས་ནི་ས་བདུན་པ་ནའོ། ། རང་བཞིན་དང་ཆོས་ཐམས་ཅད་སྟོང་པ་ཉིད་ཀྱིས་འཕངས་པའི་ཡུལ་ཅན་ཡེ་ཤེས་ནི་ས་བརྒྱད་པ་ལའོ། ། རང་གི་མཚན་ཉིད་དང་མི་དམིགས་པ་སྟོང་པ་ཉིད་ཀྱིས་འཕངས་པའི་ཡུལ་ཅན་ཡེ་ཤེས་ནི་ས་དགུ་པ་ནའོ། །
དངོས་པོ་མེད་པའི་ངོ་བོ་ཉིད་དང་དངོས་པོ་སྟོང་པ་ཉིད་ཀྱིས་འཕངས་པའི་ཡུལ་ཅན་ཡེ་ཤེས་ནི་ས་བཅུ་པ་ན་འཇོག་གོ ། དངོས་པོ་མེད་པ་དང་རང་གི་ངོ་བོ་དང༌། གཞན་གྱི་ངོ་བོ་སྟོང་པ་ཉིད་ཀྱིས་འཕངས་པའི་ཡུལ་ཅན་ཡེ་ཤེས་ནི་སངས་རྒྱས་ཀྱི་ས་ལ་བཞག་གོ ། གཉིས་པ་ནི། འོ་ན་སྟོང་པ་ཉིད་ཉི་ཤུ་གང་ཞེ་ན། འདིར་སྨྲས་པ། སྟོང་པ་ཉིད་ནི་དབྱེ་གཞི། དབྱེ་བའི་ངོ་བོ་གྲངས་ཉི་ཤུར་འདོད་དེ། ཆོས་ཅན་ཉི་ཤུ་ཡོད་པའི་བྱེ་བྲག་གིས་སོ། ། ཅིའི་ཕྱིར་སྟོང་པ་ཉིད་ཅེས་བྱ་ཞེ་ན།
ཆོས་ཅན་ཉི་ཤུ་པོ་རྣམས་རང་རང་གི་ངོ་བོ་བདེན་པས་སྟོང་པའི་ཕྱིར་རོ། ། མིག་སོགས་ནང་གི་སྐྱེ་མཆེད་རྣམས་ཆོས་ཅན། བདེན་པར་མེད་དེ། བདེན་པའི་གཅིག་དང་དུ་མ་དང་བྲལ་བའི་ཕྱིར། ཞེས་ཀུན་ལ་སྦྱར་རོ། ། གཟུགས་སོགས་ཕྱི་རོལ་གྱི་སྐྱེ་མཆེད་རྣམས་དང་ཕྱི་ནང་གཉིས་ཀ་དབང་རྟེན་གྱིས་བསྡུས་པ་རྣམས་དང་བདེན་པས་སྟོང་པའི་དངོས་པོ་རྣམས་དང༌། ཕྱོགས་བཅུ་དང༌། མྱ་ངན་ལས་འདས་པ་དང༌། རྐྱེན་ལས་སྐྱེས་པ་འདུས་བྱས་དང༌། ཅིག་ཤོས་འདུས་མ་བྱས་དང༌།
རྟག་ཆད་ཀྱི་མཐའ་ལས་འདས་པ་དང༌། ཐོག་མ་དང༌། བར་དང་ཐ་མ་མེད་པའི་འཁོར་བ་དང༌༑ སྦྱིན་སོགས་དོར་བ་མེད་པ་ཐེག་ཆེན་དང༌། རང་བཞིན་འདུས་བྱས་འདུས་མ་བྱས་ཀྱི་སྟོང་ཉིད་དང༌། གཟུགས་ནས་རྣམ་མཁྱེན་གྱི་བར་གྱི་ཆོས་ཀུན་དང༌། ཆོས་རྣམས་ཀྱི་སྐྱེ་བ་སོགས་སྤྱི་དང༌། གཟུགས་སུ་རུང་བ་ལ་སོགས་པ་རང་གི་མཚན་ཉིད་དང༌། རྒྱུ་རྐྱེན་ལྡན་ཞིང་ཚོགས་པ་དང༌། ཅིག་ཤོས་ཕུང་པོ་ལྔའི་ངོ་བོ་དང༌༑
ནམ་མཁའ་སོགས་དངོས་པོ་མེད་པ་དང༌། རང་བཞིན་སྟོང་པ་ཉིད་ཅེས་བྱ་བ་དང༌། བྱེད་པ་གཞན་གྱིས་སྟོང་པའི་སྟོང་པ་ཉིད་ནི་ཆོས་ཀྱིས་གཞན་གྱི་ངོ་བོ་ཉིད་དོ། ། སྟོང་གཞི་ཆོས་ཅན་ནི། དེ་དག་རིམ་པ་ལྟར་བདེན་པས་སྟོང་པ་ཉིད་ནི། སྟོང་གཞི་དེ་དག་གི་སྟོང་པ་ཉིད་དོ། ། གཉིས་པ་ལ་གཉིས། སྤྱིའི་དོན་དང༌། ཡན་ལག་གི་དོན་ནོ། ། དང་པོ་ལ་ལྔ༑ ༑
ངོ་བོ་དང༌། དབྱེ་བ་དང༌། ཁྱད་ཆོས་དང༌། （ ༧༣ན་ ） འཕོ་ཚུལ་དང༌། སྒྲ་དོན་ནོ། ། དང་པོ་ནི། རྣམ་པར་མི་རྟོག་པའི་ཡེ་ཤེས་ལ་སོགས་པས་ཡོངས་སུ་ཟིན་པ་ནི། ས་ཞེས་བྱ་སྟེ། ཡོན་ཏན་གྱི་རྟེན་བྱེད་པའི་ཕྱིར་རོ། ། གཉིས་པ་ནི།
བྱང་ཆུབ་སེམས་དཔའི་ས་རྣམ་པ་བཅུའོ། ། གསུམ་པ་ནི། སྐྱེ་བ་འཛིན་པའི་ཁྱད་པར་ལ༑ ས་བཅུ་ལ་རིམ་པ་བཞིན་འཛམ་བུའི་གླིང་གི་རྒྱལ་པོ་དང༌། འཁོར་ལོས་བསྒྱུར་པའི་རྒྱལ་པོ་དང༌། བརྒྱ་བྱིན་དང༌། ཐབ་བྲལ་དང༌། དགའ་ལྡན་དང༌། འཕྲུལ་དགའ་དང༌། གཞན་འཕྲུལ་དབང་བྱེད་ཀྱི་བདག་པོ་དང༌།
སྟོང་གི་བདག་པོ་ཚངས་པ་དང༌། སྟོང་སུམ་གྱི་སྟོང་ཆེན་པོའི་ཚངས་པའྀ་ཚངས་པ་ཆེན་པོ་དང༌། འོག་མིན་དུ་ལྷའི་བུ་དབང་ཕྱུག་ཆེན་པོ་རྣམས་སུ་རྣམ་པར་སྨིན་པར་འགྱུར་རོ།། ཡོན་ཏན་གྱི་ཁྱད་པར་ནི། ས་དང་པོ་ལ་སྐད་ཅིག་གཅིག་ལ་སངས་རྒྱས་བརྒྱ་མཐོང༌༑ དེ་དག་གིས་བྱིན་གྱིས་བརླབས་པ་ཤེས། ཏིང་ངེ་འཛིན་བརྒྱ་ལ་འཇུག འཇིག་རྟེན་གྱི་ཁམས་བརྒྱ་གཡོ། ཞིང་བརྒྱར་འགྲོ། འཇིག་རྟེན་གྱི་ཁམས་བརྒྱ་སྣང་བར་བྱེད།
སེམས་ཅན་བརྒྱ་སྨིན་པར་བྱེད། སྐལ་པ་བརྒྱར་གནས། དེ་དག་གི་སྔོན་དང་ཕྱི་མའི་མཐར་ཡང་འཇུག ཆོས་ཀྱི་སྒོ་བརྒྱ་འབྱེད། ལུས་བརྒྱ་སྟོན། ལུས་རེ་རེ་ལ་ཡང་བྱང་སེམས་ཀྱི་འཁོར་བརྒྱ་ཕྲག་རེ་སྟོན་པ་སྟེ་ཡོན་ཏན་བརྒྱ་ཕྲག་བཅུ་གཉིས་འཐོབ་བོ། ། དེ་བཞིན་དུ་ས་གཉིས་པ་ལ་ཡོན་ཏན་དེ་དག་སྟོང་འགྱུར་དང༌། གསུམ་པ་ལ་འབུམ་དང༌། བཞི་པ་ལ་བྱེ་བ་ཕྲག་བརྒྱ་དང༌། ལྔ་པ་ལ་བྱེ་བ་ཕྲག་སྟོང་དང༌།
དྲུག་པ་ལ་བྱེ་བ་བརྒྱ་ཕྲག་སྟོང་དང༌། བདུན་པ་ལ་བྱེ་བ་ཁྲག་ཁྲིག་འབུམ་འཐོབ། བརྒྱད་པ་ལ་སྟོང་སུམ་འབུམ་ཕྲག་བཅུའི་རྡུལ་སྙེད་དང༌། དགུ་པ་ལ་སངས་རྒྱས་ཀྱི་ཞིང་གྲངས་མེད་འབུམ་ཕྲག་བཅུའི་རྡུལ་སྙེད་དང༌། བཅུ་པ་ལ་སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པའི་རྡུལ་སྙེད་རྣམས་འཐོབ་བོ། ། ཕར་ཕྱིན་གྱི་ཁྱད་པར་ནི། རིམ་པ་བཞིན། ས་དང་པོར་སྦྱིན་པའི་ཕར་ཕྱིན་ལྷག་པ་སོགས་སྦྱོར་རོ། ། བཞི་པ་ནི། ཡོངས་སྦྱོང་གི་ཆོས་སོ་སོར་ཇི་སྲིད་མ་རྫོགས་པ་དེ་སྲིད་དུ་ས་དེ་ཡིན་ལ།
རྫོགས་ནས་ནི་ས་གཞན་དུ་འཕོ་བ་ཡིན་པར་ཤེས་པར་བྱའོ། ། ལྔ་པ་ནི། བྷུ་མི་ཞེས་པ་ལ་ཡི་གེ་བསྣན་པའི་ངེས་ཚིག་གིས་བཤད་ན་འབྱུང་པོ་དཔག་མེད་འཇིགས་མེད་བྱེད་པས་སམ། ཡོན་ཏན་དཔག་མེད་གོང་ནས་གོང་དུ་འགྲོ་བས་ན་ས་ཞེས་བྱ་སྟེ། མདོ་སྡེ་རྒྱན་ལས། འབྱུང་པོ་དཔག་མེད་འཇིགས་མེད་ཕྱིར། ། དཔག་ཏུ་མེད་པ་དེ་དག་ལ། ། ཕྱི་ཕྱིར་གོང་དུ་འགྲོ་ལྡན་ཕྱིར། ། དེ་དག་ཉིད་ནི་སར་འདོད་དོ། ། ཞེས་སོ། །
གཉིས་པ་ལ་གཉིས། སྤྱིའི་མཚམས་སྦྱར་བ་དང༌། སོ་སོའི་རང་བཞིན་ནོ། ། དང་པོ་ནི། གསུངས་སོ། ། གང་ན། བར་སྐབས་ཀྱི་ཚིགས་སུ་བཅད་པ་ཉི་ཤུ་རྩ་གསུམ་མོ། ། དགོས་པ་ནི། སའི་ཚོགས་ལ་ས་གང་གིས་ཡོངས་སུ་སྦྱོང་བར་འགྱུར་བའི་ཆོས་གང་དག་ཡིན་པ་དེ་དག་བསྟན་པའི་ཕྱིར་རོ། ། གཉིས་པ་ལ་གཉིས།
རྒྱུ་ས་དགུའི་ཡོངས་སྦྱོང་དང༌། འབྲས་བུ་ས་བཅུ་པའི་མཚན་ཉིད་དོ། ། དང་པོ་ལ་དགུ། ས་དང་པོའི་ཡོངས་སྦྱོང་ནས་ས་དགུ་པའི་ཡོངས་སྦྱོང་གི་བར་རོ། ། དང་པོ་ལ་གཉིས། རྩ་བ་དང་འགྲེལ་པའོ། ། （ ༧༣བ ） དང་པོ་ནི། ས་ནི་དང་པོ་འཐོབ་འགྱུར་ཏེ། ། གང་གིས་ན། ཡོངས་སུ་སྦྱོང་བ་རྣམ་བཅུ་ཡིས་སོ། །
དེ་ཡང་བསམ་པ་དང༌། སྦྱོར་བ་དང༌། བསྔོ་བ་ཕུན་སུམ་ཚོགས་པའོ༑ ༑ དང་པོ་ནི། བསམ་དང་ཕན་པའི་དངོས་ཉིད་དང༌། ། སེམས་ཅན་རྣམས་ལ་སེམས་མཉམ་ཉིད། ། ཅེས་པས་བསྟན་ཏེ། དེ་ཡང་རིམ་པ་ལྟར་རང་གི་དོན་དང༌༑ གཉིས་ཀའི་དོན་དང༌། གཞན་གྱི་དོན་གྱི་དབང་དུ་བྱས་པའོ། །
གཉིས་པ་སྦྱོར་བ་ནི། ཟང་ཟིང་གིས་བསྡུས་པའི་སྦྱོར་བ་དང༌། ཆོས་ཀྱིས་བསྡུས་པའི་སྦྱོར་བ་དང༌། བདག་ཉིད་ཀུན་ཏུ་སྲུང་བའི་སྦྱོར་བའོ། ། དང་པོ་ནི། གཏོང་དང་ཞེས་པའོ༑ ༑ གཉིས་པ་ལ་གཉིས། རང་བསྡུས་པ་དང༌། གཞན་བསྡུས་པའོ། ། དང་པོ་ནི༑
བཤེས་གཉེན་བསྟེན་པ་དང༌། དམ་ཆོས་དམིགས་པ་འཚོལ་བ་དང༌། ། ཞེས་པའོ༑ ༑ གཉིས་པ་ནི༑ ཆོས་སྟོན་པ་དང༌། ཞེས་པའོ། ། གསུམ་པ་བདག་ཉིད་ཀུན་ཏུ་སྲུང་བའི་སྦྱོར་བ་ནི། རྟག་ཏུ་ངེས་འབྱུང་སེམས་ཉིད་དང༌། ། བདེན་པ་ཡི་ཚིག་ནི་བཅུ་པ་ཡིན་པར་འདོད། ། ཅེས་པའོ། །
བསྔོ་བ་ནི། སངས་རྒྱས་སྐུར་འདོད་ཅིང་ཡིད་ལ་བྱེད་པའོ། ། ཚུལ་ཇི་ལྟར་དུ་སྦྱོང་ཞེ་ན། ཆོས་བཅུ་པོ་འདི་དག་བརྩེ་བ་སྙིང་རྗེ་ཆེན་པོ་དང༌། དོན་དམ་པར་རང་བཞིན་མི་དམིགས་པར་རྟོགས་པའི་ཤེས་རབ་ཀྱིས་ཟིན་པའི་སྒོ་ནས་ཡོངས་སུ་སྦྱོང་བར་ཤེས་པར་བྱའོ། ། གཉིས་པ་འགྲེལ་པ་ནི༑ ས་དང་པོ་རབ་ཏུ་དགའ་བ་འཐོབ་པ་ཡིན་ནོ། ། ཅིའི་ཕྱིར་རབ་ཏུ་དགའ་བ་ཞེས་བྱ་ཞེ་ན། ། རྒྱན་ལས། བྱང་ཆུབ་དང་ནི་ཉེ་བ་དང༌། །
སེམས་ཅན་དོན་འགྲུབ་མཐོང་བ་ལ། རབ་ཏུ་དགའ་བ་སྐྱེ་འགྱུར་བ། ། དེ་ཕྱིར་རབ་དགའ་ཞེས་བརྗོད་དོ༑ ༑ ཞེས་པ་ལྟར་རོ། ། གང་གིས་འཐོབ་ནས། རྩ་འགྲེལ་རིམ་པ་ཇི་ལྟ་བ་བཞིན་བཤད་པ་ནི་བྱང་ཆུབ་ཀྱི་གཞི་ཐམས་ཅད་ལ་རང་དོན་ཡིད་ལ་བྱེད་པའི་གྱ་གྱུར་མེད་པའི་བསམ་པ་དང༌། རང་དང་གཞན་གྱི་དགོས་པ་སྒྲུབ་པ་ལ་སེམས་ཅན་གྱྀ་དོན་དུ་ཕན་པ་ཐེག་པ་ཆེན་པོའི་ཆོས་མཐའ་དག་འཛིན་པ་ཉིད་དང༌། སེམས་ཅན་ཐམས་ཅད་ལ་ཚད་མེད་པ་བཞིའི་སྒོ་ནས་བྱང་ཆུབ་ཏུ་སེམས་རྩེ་གཅིག་པ་ཉིད་དང༌༑ འཁོར་གསུམ་དུ་མི་དམིགས་པར་བདོག་པ་ཐམས་ཅད་ཡོངས་སུ་གཏོང་བ་དང༌༑ ཐེག་པ་ཆེན་པོའི་དགེ་བའི་བཤེས་གཉེན་མགུ་བར་བྱེད་པ་དང༌།
རིགས་ཅན་གསུམ་གྱི་ཆེད་དུ་ཐེག་པ་གསུམ་དུ་གཏོགས་པའི་དམ་པའི་ཆོས་ཀྱི་དམིགས་པ་འདོད་པ་དང༌། ཉེས་པ་དུ་མའི་འབྱུང་ཁུངས་ཁྱིམ་ན་གནས་པ་ལ་མངོན་པར་མི་དགའ་བ་དང༌། རྣམ་པ་ཐམས་ཅད་དུ་བླ་ན་མེད་པའི་སངས་རྒྱས་ཀྱི་སྐུ་འདོད་པ་དང༌། ཐོག་མཐའ་བར་དུ་དགེ་བའི་དམ་པའི་ཆོས་རབ་ཏུ་སྟོན་པ་དང༌། དམ་བཅས་པ་བཞིན་བྱེད་པས་བདེན་པར་སྨྲ་བ་ཉིད་ཅེས་བྱ་བ་དེ་ལྟ་བུའི་མཚན་ཉིད་ཀྱིས་ཆོས་བཅུས་སོ། ། ཅིའི་ཕྱིར་ཡོངས་སྦྱོང་གི་ཆོས་བཅུ་དགོས་ཤེ་ན། ས་དང་པོའི་ཡོན་ཏན་རྣམ་པ་ཐམས་ཅད་དུ་རྫོགས་པར་བསྐྱེད་པར་བྱ་བ་ཡིན་པའི་ཕྱིར་རོ༑ ༑ ཚུལ་ཇི་ལྟར་དུ་སྦྱོང་ཞེ་ན། ཡོངས་སུ་སྦྱོང་བའི་རྒྱུའི་ཁྱད་པར་བཅུ་པོ་ཐམས་ཅད་དོན་དམ་པར་ （ ༧༣བ་ ） ངོ་བོ་ཉིད་མི་དམིགས་པས་ཁྱད་པར་དུ་བྱས་པའི་མཚན་ཉིད་ཀྱིས་ཡོངས་སུ་སྦྱོང་བ་དག་ཁོ་ནས་སོ། ། ས་གཉིས་པ་ལ་གཉིས།
རྩ་བ་དང༌། འགྲེལ་པའོ། ། དང་པོ་ལ་གཉིས། བྱང་ཆུབ་སེམས་དཔའི་བསླབ་པ་སྤྱིར་བསྟན་པ་དང༌། བྱེ་བྲག་ཏུ་བཤད་པའོ། ། དང་པོ་ནི། ཚུལ་ཁྲིམས་ཞེས་པ་སྟེ། རྨི་ལམ་དུ་ཡང་བཅས་པ་དང་རང་བཞིན་གྱི་ཁ་ན་མ་ཐོ་བས་ནམ་ཡང་མི་གོས་པའོ། ། གཉིས་པ་ལ་གཉིས། སེམས་ཅན་གྱི་དོན་སྒྲུབ་པ་དང༌།
དགེ་བའི་ཆོས་སྒྲུབ་པའོ། ། དང་པོ་ལ་གཉིས། བསམ་པ་དང༌། སྦྱོར་བའོ། ། དང་པོ་ནི། སྙིང་བརྩེ་ཆེ། ཞེས་པའོ། ། གཉིས་པ་ནི། བྱས་པ་གཟོ་དང་བཟོད༑ ༑ རབ་ཏུ་དགའ་དང་ཞེས་པ་སྟེ། །
དེ་ཡང་རིམ་པ་ལྟར། བྱས་པ་ཆུད་མི་གསན་པའི་སྦྱོར་བ་དང༌། གནོད་པ་ལ་བཟློག་པའི་སྦྱོར་བ་དང༌། ཕན་འདོགས་པའི་སྦྱོར་བའོ། ། གཉིས་པ་དགེ་བའི་ཆོས་སྒྲུབ་པ་ལ་ཡང༌། དགེ་བ་ལ་འཇུག་པའི་ཐབས་བསྟན་པ་དང༌། བརྩོན་པས་ཉམས་སུ་ལེན་པའོ། ། དང་པོ་ནི། བཀུར་སྟི་དང༌༑ བླ་མ་ལ་གུས་ཉན་ཞེས་པ་སྟེ།
སེམས་ཅན་ཐམས་ཅད་ལ་འདུད་པ་དང༌། བླ་མ་ལ་སྟོན་པའི་འདུ་ཤེས་བསྐྱེད་པའོ། ། གཉིས་པ་ནི། བརྒྱད་པ་སྦྱིན་པ་ལ་སོགས་ལ་བརྩོན། ཞེས་པའོ། ། གཉིས་པ་ནི། ས་གཉིས་པ་དྲི་མ་མེད་པ་འཐོབ་པ་ཡིན་ནོ། ། ཅིའི་ཕྱིར་དྲི་མ་མེད་པ་ཞེས་བྱ་ཞེ་ན། འཆལ་ཚུལ་རྩོལ་བའི་དྲི་བྲལ་ཕྱིར༑ ༑ དྲི་མ་མེད་པའི་ས་ཞེས་བྱ། །
ཞེས་པ་ལྟར་རོ། ། གང་གིས་འཐོབ་ན། དགེ་བའི་ཆོས་སྡུད་པའི་ཚུལ་ཁྲིམས་དང༌། སེམས་ཅན་གྱི་དོན་བྱེད་པའི་ཚུལ་ཁྲིམས་དང༌༑ སྡོམ་པའི་ཚུལ་ཁྲིམས་སྟེ་གསུམ་དང་ལྡན་པ་དང༌། ཚུལ་ཁྲིམས་རྣམ་པར་དག་པའི་ཡན་ལག་གཞན་གྱིས་ཕན་པ་བྱས་པ་དྲན་པ་བྱས་པ་ཆུད་མི་གསོན་པ་དང༌༑ གཞན་གྱིས་གནོད་པ་བྱས་པ་བཟོད་པ་ལ་གནོད་པ་ཇི་མི་སྙམ་ཞིང་སྡུག་བསྔལ་དང་དུ་ལེན་པ་དང༌། ཆོས་ལ་ངེས་རྟོག་གི་བཟོད་པ་དང༌། དགེ་བའི་ཆོས་སྒྲུབ་པ་ལ་འགྱོད་པ་མེད་ཅིང་སྤྲོ་བ་དང༌། སེམས་ཅན་བློས་མི་འདོར་བ་སྐྱེ་བོ་ཐམས་ཅད་ལ་བྱམས་པ་དང༌།
མཁན་པོ་དང་སློབ་དཔོན་ལ་སོགས་པ་དང་གཞན་ཡང་ཡོན་ཏན་ཅན་ལ་འདུད་པ་དང༌། དགེ་བའི་བཤེས་གཉེན་གྱིས་བསྟན་པའི་ཆོས་ཇི་ལྟ་བ་བཞྀན་དུ་སྒྲུབ་པ་དང༌། སེམས་ཅན་གྱི་དོན་དུ་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་ལ་སྤྲོ་བ་ཞེས་བྱ་བ་དེ་ལྟ་བུའི་ཡོངས་སུ་སྦྱོང་བ་བརྒྱད་ཀྱིས་སོ། ། ཚུལ་ཇི་ལྟར་སྦྱོང་ན། སྔ་མ་དང་པོ་བཞིན་དུ་ཡོངས་སུ་སྦྱང་བ་བྱས་པའི་ཁྱད་པར་རྣམས་པ་མི་དམིགས་པར་རྟོགས་པའི་སྒོ་ནས་སོ། ། ཅིའི་ཕྱིར་བརྒྱད་ཀྱིས་འཐོབ་ཅེ་ན། སྔ་མ་བཞིན་ཞེས་པའི་དོན་དྲངས་ཏེ། རྣམ་པ་ཐམས་ཅད་དུ་བསྐྱེད་པར་བྱ་བ་ཡིན་པའི་ཕྱིར་ཞེས་འདིར་ཡང་སྦྱོར་ཤིང་འོག་མ་ཀུན་ལ་ཤེས་པར་བྱའོ། ། ས་གསུམ་པ་ལ་གཉིས། རྩ་བ་དང༌།
འགྲེལ་པའོ། ། དང་པོ་ནི། ཡོངས་སྦྱོང་དེ་རྣམ་ལྔ་སྟེ་དེ་ཡང་བསྡུ་ན། སངས་རྒྱས་ཀྱི་ཆོས་འཛིན་པ་དང༌། སངས་རྒྱས་ཀྱི་ཞིང་སྦྱོང་བ་དང༌། སྤྱོད་པ་འགྲུབ་པའི་རྒྱུ་དང༌། ཉེས་པ་ལས་ལྡོག་པའི་རྒྱུའོ༑ ༑ དང་པོ་ （ ༧༤བ་ ） ནི། ངོམས་མི་ཤེས་པའི་ཤེས་རབ་དང༌། རྣམ་དག་གི་སྦྱིན་པ་གཉིས་ཏེ།
དེ་ཡང་ཐོས་པས་མི་ངོམས་ཉིད་དང་ནི། ། ཟང་ཟིང་མེད་པར་ཆོས་སྦྱིན་དང༌། ། ཞེས་པའོ། ། གཉིས་པ་ནི། སངས་རྒྱས་ཞིང་ཀུན་སྦྱོང་བ་དང༌། ཞེས་པའོ། ། གསུམ་པ་ནི། འཁོར་བས་ཡོངས་སུ་མི་སྐྱོ་དང༌། ཞེས་པའོ། ། བཞི་པ་ནི༑
ངོ་ཚ་ཁྲེལ་ཡོད་ཅེས་བྱ་བ། ། རློམ་མེད་བདག་ཉིད་ཅེས་པའོ། ། གཉིས་པ་ནི། ས་གསུམ་པ་འོད་བྱེད་པ་རྟོགས་པ་ཡིན་ནོ། ། ཅིའི་ཕྱིར་འོད་བྱེད་པ་ཞེས་བྱ་ཞེ་ན། ཆོས་ཀྱི་སྣང་བ་ཆེན་པོ་ནི། ། བྱེད་པའི་ཕྱིར་ན་འོད་བྱེད་པའོ། ། ཞེས་པ་ལྟར་རོ།། གང་གིས་ན། སངས་རྒྱས་ཐམས་ཅད་ཀྱིས་གསུངས་པའི་དམ་པའི་ཆོས་ཉན་པས་ངོམས་མི་ཤེས་པ་དང༌།
རྙེད་པ་དང༌། བཀུར་སྟི་དང་གྲགས་པ་ལ་སོགས་པ་ལ་མི་ལྟ་བའི་བྱམས་པ་དང་སྙིང་རྗེའི་སེམས་ཀྱིས་དམ་པའི་ཆོས་རབ་ཏུ་སྟོན་པ་དང༌། རང་གི་སངས་རྒྱས་ཀྱི་ཞིང་རྟེན་སྣོད་དང་བརྟེན་པ་བཅུད་ཀྱི་སྐྱོན་ཀུན་ཏུ་སྦྱོང་བ་དང༌༑ རང་གི་ཕན་བཏགས་པའི་སེམས་ཅན་རྣམས་ཀྱི་མི་མཐུན་པ་གནོད་པ་བྱེད་པ་ལ་སོགས་པ་འཁོར་བའི་ཉེས་པ་མཐོང་བས་གཞན་དོན་ལ་ཡོངས་སུ་མི་སྐྱོ་བ་དང༌༑ རང་ལ་ལྟོས་ནས་མི་དགེ་བ་མི་བྱེད་པ་ངོ་ཚ་ཤེས་པ་དང༌། གཞན་ལ་ལྟོས་ནས་མི་དགེ་བའི་ཆོས་མི་བྱེད་པ་ཞེས་བྱ་བ་དེ་ལྟ་བུའི་ཡོངས་སུ་སྦྱོང་བ་རྣམ་པ་ལྔ་པོས་སོ། ། ཚུལ་ཇི་ལྟར་དུ་སྦྱོང་ན། སྔ་མ་ས་དང་པོ་བཞིན་དུ་སྙིང་རྗེ་ཆེན་པོ་དང་དོན་དམ་པར་ངོ་བོ་ཉིད་དུ་མི་རྟོག་པའི་སྒོ་ནས་ཡོངས་སུ་སྦྱོང་བ་བྱས་པས་སོ། ། ས་བཞི་པ་ལ་གཉིས། རྩ་བ་དང༌།
འགྲེལ་པའོ། ། དང་པོ་ལ་ལྔ་སེམས་དང༌༑ སྤྱོད་པ་དང༌། ཡིད་ལ་བྱེད་པ་དང༌། གཏོང་བ་དང༌། རྣལ་འབྱོར་རྣམ་པར་དག་པའོ། ། དང་པོ་ནི། དབེན་པར་གནས་པ་དང༌། འདོད་པ་ཆུང་བ་དང༌། ཆོག་ཤེས་པ་སྟེ།
རིམ་པ་ལྟར། ། ནགས་གནས་འདོད་ཆུང་ཆོག་ཤེས་དང༌། ། ཞེས་པའོ༑ ༑ གཉིས་པ་ནི། སྦྱངས་པ་ཡང་དག་སྡོམ་བརྟེན་དང༌། ། བསླབ་པ་ཡོངས་སུ་མི་གཏོང་དང༌། ། ཞེས་པ་དང༌། གསུམ་པ་ནི། འདོད་པ་རྣམས་ལ་སྨོད་པ་དང༌། ། མྱ་ངན་འདས་དང་ཞེས་པའོ། །
བཞི་པ་ནི། བདོག་ཀུན་གཏོང་ཞེས་སོ། ། ལྔ་པ་ནི། ཡུལ་ལ་སེམས་འཇུག་པ་དང༌། ཞེན་པ་མེད་པ་གཉིས་ཏེ། མི་ཞུམ་པ་དང་ལྟ་བ་མེད་ཅེས་པའོ། ། གཉིས་པ་ནི། ས་བཞི་པ་འོད་འཕྲོ་བ་ཅན་གནོན་པ་ཡིན་ནོ།། ཅིའི་ཕྱིར་འོད་འཕྲོ་བ་ཞེས་བྱ་ཞེ་ན། འདི་ལྟར་བྱང་ཆུབ་ཕྱོགས་མཐུན་ཆོས། །
རབ་ཏུ་སྲེག་བྱེད་འོད་ལྟ་བུ། ། དེ་དང་ལྡན་ཕྱིར་ས་དེ་ནི། ། གཉིས་པོ་བསྲེགས་པས་འོད་འཕྲོ་ཅན། ། ཞེས་པ་ལྟར་རོ། ། གང་གིས་ན། ཉན་རང་གི་ཡིད་བྱེད་ཀྱིས་དབེན་པའམ༑ གྲོང་ལས་རྒྱང་གྲགས་གིས་འཕགས་པའི་དགོན་པར་གནས་པ་དང༌། རྒྱང་གྲགས་ནི། མཛོད་ལས། སོར་མོ་ཉི་ཤུ་བཞི་ལ་ཁྲུ།
ཁྲུ་བཞི་ལ་ནི་གཞུ་གང་ངོ༌༑ ༑ དེ་དག་ལྔ་བརྒྱ་རྣམས་ལས་ནི། ། རྒྱང་གྲགས་དེ་ལ་དགོན་པར་འདོད། ། དེ་བརྒྱད་དཔག་ཚད་ཅེས་བྱའོ། ། ཞེས་གསུངས་པ་ལྟར་རོ། ། ཆོས་གོས་སོགས་རྙེད་པ་མ་ཐོབ་པ་ལ་ཐོབ་པར་མངོན་པར་འདོད་པ་མེད་པ་དང༌། རྙེད་པ་ཐོབ་པ་ལ་དེ་བས་ཀྱང་ལྷག་པར་དོན་ （ ༧༥ན་ ） དུ་གཉེར་བ་དང་རློམ་པ་མེད་པ་དང༌། བསོད་སྙོམས་པ་ཉིད་ལ་སོགས་པ་(Dསྦྱངས་པའི་ཡོན་ཏན་བཅུ་གཉིས་)ཡང་དག་པར་སྡོམ་པ་དང༌། བཅུ་གཉིས་ནི། (Eཟས་བཟང་པོ་ལ་ཆགས་པའི་གཉེན་པོར་བསོད་སྙོམས་པ་དང༌།
ཟས་མང་པོ་ལ་ཆགས་པའི་གཉེན་པོར་གདན་གཅིག་པ་དང༌༑ ཟས་ཕྱིས་མི་ལེན་པ་སྟེ་ཟས་ཀྱི་དབང་དུ་བྱས་པ་གསུམ་མོ། ། གནས་ལ་ཆགས་པའི་གཉེན་པོར་དགོན་པ་བ་དང༌། ཤིང་དྲུང་པ་དང༌། བླ་གབ་མེད་པ་དང༌༑ དུར་ཁྲོད་པ་སྟེ། གནས་ཀྱི་དབང་དུ་བྱས་པ་བཞིའོ། ། གོས་ལ་ཆགས་པའི་གཉེན་པོར་ཆོས་གོས་གསུམ་པ་དང༌། ཕྱག་དར་ཁྲོད་པ་དང༌། ཕྱིང་བ་པ་རྣམས་ཏེ༑
གོས་ཀྱི་དབང་དུ་བྱས་པ་གསུམ་མོ། ། གནས་མལ་ལ་ཆགས་པའི་གཉེན་པོར༑ ཙོག་པུ་པ་དང༌། གཞི་ཇི་བཞིན་པ་གཉིས་)སོ། ། བསླབ་པ་བླངས་པ་སྲོག་དང་རྙེད་བཀུར་ལ་སོགས་པའི་ཕྱིར་ཡང་ཡོངས་སུ་མི་གཏོང་བ་དང༌། འདོད་པའི་ཡོན་ཏན་ལྔ་ལ་ཉེས་དམིགས་སུ་ལྟ་བས་སྨོད་པ་དང༌། གདུལ་བྱའི་སྐལ་བ་དང་མཚམས་པར་མྱ་ངན་ལས་འདས་པ་ལ་གཞོལ་བར་བྱེད་པ་དང༌། ཕྱི་ནང་གི་བདོག་པ་ཐམས་ཅད་ཡོངས་སུ་གཏོང་བ་དང༌། དགེ་བ་མཐའ་དག་སྒྲུབ་པ་ལ་སེམས་མི་ཞུམ་པ་དང༌། དངོས་པོ་ཐམས་ཅད་ལ་མངོན་ཞེན་གྱིས་མི་ལྟ་བ་ཞེས་བྱ་བ་དེ་ལྟ་བུའི་ཡོངས་སུ་སྦྱོང་བ་རྣམ་པ་བཅུས་སོ། །
ཚུལ་ཇི་ལྟར་སྦྱོང་ན། སྔ་མ་ས་དང་པོ་ལྟ་བུའོ། ། ས་ལྔ་པ་ལ་གཉིས། རྩ་བ་དང༌། འགྲེལ་པའོ། ། དང་པོ་ནི། བཅུ་པོ་འདི་ནི་རྣམ་སྤང་ན། ས་ལྔ་པ་ནི་ཡང་དག་འཐོབ། ། དེ་ཡང་གང་ཞེ་ན། ཉེས་པའི་གནས་སྤོང་བ་དང༌།
ཉེས་སྤྱོད་སྤོང་བ་དང༌། ཉོན་མོངས་པ་སྤོང་བ་སྟེ། གསུམ་དུ་རིག་པར་བྱའོ། ། དེ་ལ་ཡང་རྣམ་པར་གཡེང་བ་དང༌། སེར་སྣ་དང༌། རབ་ཏུ་མ་ཞི་བའི་གནས་སྤོང་བའོ། ། དང་པོ་ནི། འདྲིས་པ་སྤོང་ཞེས་པ་ཀུན་ལ་སྦྱར་རོ། ། གཉིས་པ་ནི། ཕྱི་ལ་འཁྲེན་པ་དང༌།
ཞེས་པ་དང༌། གསུམ་པ་ནི། འདུ་འཛིར་གྱུར་པའི་གནས་དང་ནི། ། ཞེས་པའོ། ། གཉིས་པ་ཉེས་སྤྱོད་སྤང་བ་ལ་ཡང༌། ནང་གི་མཐོང་བའི་ཉེས་པ་དང༌། ཕྱིའི་ཆོས་མི་མཐོང་བའི་ཉེས་པ་དང༌། བདེ་འགྲོ་དང་བྱང་ཆུབ་ལ་བར་དུ་གཅོད་པའི་ཉེས་དམིགས་རིགས་ནས་སྤོང་བ་གསུམ་སྟེ། དེ་ཡང་རིམ་པ་ལྟར། བདག་སྟོད་གཞན་ལ་བརྙས་པ་དང༌། །
མི་དགེའི་ལས་ཀྱི་ལམ་བཅུ་དང༌། ཞེས་པའོ། ། གསུམ་པ་ཉོན་མོངས་པ་སྤོང་བ་ལ་ཡང༌། ཀུན་ནས་ལྡང་བ་སྤང་བ་དང༌། བག་ལ་ཉལ་སྤང་བའོ། ། དང་པོ་ལ་གསུམ། ང་རྒྱལ་དང༌། ལྟ་བ་དང༌༑ ཐེ་ཚོམ་སྟེ། དེ་ཡང་རློམ་པས་ཁེངས་དང་ཕྱིན་ཅི་ལོག །
བློ་ངན་དང་ནི། ཞེས་པའོ། ། བག་ལ་ཉལ་སྤང་བ་ནི། ཉོན་མོངས་བཟོད། ཞེས་པའོ། ། གཉིས་པ་ནི༑ ས་ལྔ་པ་སྦྱང་དཀའ་བ་འཐོབ་པ་ཡིན་ནོ། ། ཅིའི་ཕྱིར་སྦྱང་དཀའ་བ་ཞེས་བྱ་ཞེ་ན༑ སེམས་ཅན་རྣམས་ཀྱང་སྨིན་བྱེད་ཅིང༌། ། རང་གི་སེམས་ཀྱང་སྲུང་བའི་ཕྱིར།།
བློ་ལྡན་རྣམས་ཀྱི་སྦྱང་དཀའ་བ། ། དེ་ཕྱིར་སྦྱང་དཀའ་ཞེས་བྱའོ། ། ཞེས་པ་ལྟར་རོ། ། གང་གིས་འཐོབ་ན། སྲེད་པའི་དབང་གིས་རྙེད་པ་ལ་སོགས་པའི་དོན་དུ་རབ་ཏུ་བྱུང་བ་ལ་སོགས་པ་དང་འགྲོགས་ཤིང་འདྲིས་པར་བྱེད་པ་དང༌། གཞན་ལ་དད་པ་ཅན་གྱི་ （ ༧༥བ་ ） ཁྱིམ་ཉེ་བར་མི་སྟོན་པ་དང༌། འདུ་འཛིའི་དབང་གིས་སྐྱེ་བོ་མང་པོའི་གྲོང་ལ་སོགས་པར་གནས་པ་དང༌། རྙེད་བཀུར་གྱི་ཆེད་དུ་བདག་ལ་བསྔགས་པ་དང༌། ཕྲག་དོག་གི་དབང་གིས་གཞན་ལ་སྨོད་པ་དང༌། དེ་དག་ལ་བརྟེན་ནས་མི་དགེ་བའི་ལས་ཀྱི་ལམ་བཅུ་སོགས་པར་བྱེད་པ་དང༌།
རང་ཉིད་ཐོས་པ་ལ་སོགས་པས་རློམ་ཞིང་ཡོན་ཏན་ཅན་གཞན་ལ་མི་འདུད་པ་དང༌། དགེ་བ་ལས་བཟློག་སྟེ་མི་དགེ་བར་མངོན་པར་ཞེན་པ་དང༌། མི་དགེ་བ་ལས་ལྡོག་སྟེ་དགེ་བར་མངོན་པར་ཞེན་པ་དང༌། ལོག་པར་ལྟ་བ་དང༌། འཇིག་ལྟ་དང༌། ། ཐེ་ཚོམ་ལ་སོགས་བློ་གྲོས་ངན་པ་དང༌། འདོད་ཆགས་ལ་སོགས་པ་ཉོན་མོངས་པ་ཐམས་ཅད་ལ་སེམས་མངོན་དུ་ཕྱོགས་པར་བྱེད་པ་ཞེས་བྱ་བ་དེ་ལྟ་བུའི་སྤང་བྱའི་མཚན་ཉིད་ཀྱིས་ཆོས་བཅུ་རྣམ་པར་སྤང་ཞིང་ལྡོག་པ་གཉེན་པོའི་ཆོས་དོན་གྱིས་འཕངས་པ་ཡོངས་སུ་སྦྱོང་བ་རྣམ་པ་བཅུས་སོ། ། ཇི་ལྟར་ན། སྔ་མ་བཞིན་དུའོ། ། ས་ལྔ་པའི་སྤང་བྱར་ལོག་ལྟ་སོགས་འཆད་པ་མ་འབྲེལ་ལོ་ཞེ་ན།
སྐྱོན་མེད་དེ། ས་ལྔ་པ་འཐོབ་པ་ལ་སྤང་བྱ་བཅུ་པོ་འདི་དག་སྤོང་དགོས་པར་ཤེས་པའི་ཆེད་དུ་བསྟན་ཏེ། རྣམ་དག་སྒོམ་ལམ་མི་སྐྱེ་བའི་རྒྱུ་བཤད་པ་བཞིན་ནོ། ། འདིར་ཡང་སྤང་བྱ་ཕལ་ཆེ་བའི་ས་བོན་དང་བག་ལ་ཉལ་སྤང་བར་ཤེས་པའི་ཆེད་དུ་ཡང་རྣམ་པར་བཞག་སྟེ། ས་བདུན་པ་ལ་ཡང་ཤེས་པར་བྱའོ། ། ས་དྲུག་པ་ལ་གཉིས། ། རྩ་བ་དང༌། འགྲེལ་པའོ། ། དང་པོ་ནི། ས་ནི་དྲུག་པ་ཡང་དག་འཐོབ་བོ། །
གང་གིས་འཐོབ་ན། ལམ་ལ་གནས་པ་དྲུག་དང༌། ལམ་མ་ཡིན་སྤང་བ་དྲུག་གིས་སོ། ། དེ་ལ་དང་པོ་ནི། སྦྱིན་དང་ཚུལ་ཁྲིམས་བཟོད་བརྩོན་འགྲུས། ། བསམ་གཏན་ཤེས་རབ་རབ་རྫོགས་པས། ། ཞེས་པ་སྟེ། རྫོགས་པའི་དོན་ནི། ས་འདིར་ཕར་ཕྱིན་དྲུག་གི་ཉམས་ལེན་ཕུལ་དུ་བྱུང་བ་ལ་བྱའོ། ། གཉིས་པ་ནི།
སློབ་མ་དང་ནི་བསེ་རུ་ལ། ། དགའ་དང་སྐྲག་པའི་སེམས་སྤངས་དང༌༑ ༑ བསླང་ན་མི་ཞུམ་བདོག་པ་ཀུན། ། བཏང་ཡང་མི་དགའ་མེད་པ་དང༌། ། དབུལ་ཡང་སློང་བ་མི་སྤོང་བས། ། ཞེས་པའོ། ། གཉིས་པ་ནི། ས་དྲུག་པ་མངོན་དུ་གྱུར་པ་ཀུན་ཤེས་པར་འགྱུར་བ་ཡིན་ནོ། ། ཅིའི་ཕྱིར་མངོན་དུ་གྱུར་པ་ཞེས་བྱ་ཞེ་ན་ཤེས་རབ་ཕ་རོལ་ཕྱིན་བརྟེན་པ། ། འཁོར་བ་དང་ནི་མྱ་ངན་འདས། །
གཉིས་འདིར་མངོན་དུ་གྱུར་པའི་ཕྱིར། ། མངོན་དུ་གྱུར་པའི་ས་ཞེས་བཤད། ། ཅེས་པ་ལྟར་རོ། ། གང་གིས་འཐོབ་ན། གཉེན་པོ་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པས་སྤང་བྱ་དྲུག་ཡོངས་སུ་སྤོང་ཏེ། དེ་ཡང་ཚུལ་ཁྲིམས་དང་བསམ་གཏན་གྱིས་ཉན་ཐོས་དང་རང་སངས་རྒྱས་ཀྱི་བྱང་ཆུབ་ལ་ཐོབ་པར་འདོད་པའི་སེམས་སྤོང་བ་དང༌༑ བཟོད་པས་ཆོས་ཐམས་ཅད་དོན་དམ་པར་ངོ་བོ་ཉིད་མི་དམིགས་པ་ལ་སྐྲག་པའི་སེམས་སྤོང་བ་དང༌། སྦྱིན་པས་སློང་བ་པོའི་སྐྱེ་བོས་བསླང་ན་ཞུམ་པའི་སེམས་སྤོང་བ་དང༌། བརྩོན་འགྲུས་ཀྱིས་བདོག་པ་ཐམས་ཅད་རང་གི་ངང་གིས་གཏོང་བར་ཞུགས་པ་ལ་མི་དགའ་བའི་སེམས་སྤོང་བ་དང༌། ཤེས་རབ་ཀྱིས་རང་ཉིད་བཀྲེན་ཡང་སློང་བ་པོའི་སྐྱེ་བོ་སྤོང་བའི་སེམས་སྤོང་བ་སྟེ་དེ་ལྟ་བུའི་ཡོངས་སུ་སྦྱོང་བ་བཅུ་གཉིས་ （ ༧༦ན་ ） ཀྱིས་སོ། །
ཡང་ན་ཕར་ཕྱིན་དྲུག་དང་སྤང་བྱ་དྲུག་རིམ་པ་ལྟར་སྦྱར་ཡང་རུང་ངོ༌། ། ཚུལ་ཇི་ལྟར་ན། སྔ་མ་ལྟར་རོ། ། ས་བདུན་པ་ལ་གཉིས། སྤང་བྱ་ཉི་ཤུ་སྤང་བ་དང༌། གཉེན་པོ་ཉི་ཤུ་སྟེན་པར་བསྟན་པའོ། ། དང་པོ་ལ་གཉིས། རྩ་བ་དང༌། འགྲེལ་པའོ། ། དང་པོ་ནི།
ཉེས་པ་ཉི་ཤུ་རྒྱུད་གང་ལ་རྣམ་པར་ཆད་པ་དེ་ཡིས་ས་ནི་བདུན་པ་འཐོབ་བོ། ། ཉི་ཤུ་གང་ཞེ་ན། དེ་ལ་འཛིན་པ་དང་པོ་དྲུག་ནི། སོ་སོ་སྐྱེ་བོ་དང་ཐུན་མོང་བ་སྟེ། བདག་དང་སེམས་ཅན་འཛིན་པ་དང༌། ། སྲོག་དང་གང་ཟག་ཆད་རྟག་དང༌། ཞེས་པའོ༑ ༑ མཚན་མ་རྒྱུ་དང་ཕུང་པོ་དང༌། ཁམས་དང་སྐྱེ་མཆེད་དག་དང་ནི། ཁམས་གསུམ་པོ་ལ་གནས་དང་ཆགས། །
སེམས་ནི་ཀུན་ཏུ་ཞུམ་པ་དང༌། ། ཞེས་པའི་བར་བརྒྱད་དང༌། དཀོན་མཆོག་གསུམ་དང་ཚུལ་ཁྲིམས་ལ། ། དེར་ལྟ་བ་ཡི་མངོན་ཞེན་དང་ཞེས་པ་བཞི་ནི། ཉན་རང་དང་ཐུན་མོང་བའོ། ། སྟོང་པ་ཉིད་ལ་རྩོད་པ་དང༌། དེ་དང་འགལ་བའི་ཉེས་པ་གཉིས་ནི། བྱང་སེམས་ལས་དང་པོ་བ་དང་ཐུན་མོང་ངོ༌༑ ༑ ཞེས་ཨར་གསུངས་པ་ལྟར་ལེགས་སོ། ། གཉིས་པ་ནི།
ས་བདུན་པ་རིང་དུ་སོང་བ་ཀུན་ཤེས་པར་འགྱུར་བ་ཡིན་ནོ། ། ཅིའི་ཕྱིར་རིང་དུ་སོང་བ་ཞེས་བྱ་ཞེ་ན། བགྲོད་གཅིག་ལམ་དང་འབྲེལ་བའི་ཕྱིར། ། རིང་དུ་སོང་བའི་སར་འདོད་དོ། ། ཞེས་པ་ལྟར་རོ། ། ཉེས་པ་ཉི་ཤུ་པོ་གང་ཞེ་ན། གཉེན་པོའི་སྐབས་སུ་འཆད་པར་འགྱུར་རོ། ། གང་གིས་ན། ཡོངས་སུ་སྤོང་བ་སྟེ། ཉེས་པ་དེ་ལྟ་བུ་ཉི་ཤུ་དང་བྲལ་ནས༑
ལྡོག་པའི་ཆོས་གཉེན་པོ་ཉི་ཤུ་དོན་གྱིས་འཕངས་པ་ཡོངས་སུ་སྦྱོང་བ་རྣམ་པ་ཉི་ཤུས་སོ། ། ཇི་ལྟར་ན། སྔ་མ་བཞིན་དུའོ། ། གཉིས་པ་ལ་གསུམ། མཚམས་སྦྱར་བ། རྩ་བ། འགྲེལ་པའོ། ། དང་པོ་ནི། ཉེས་པ་ཉི་ཤུ་སྤང་བྱར་བསྟན་པའི་དོན་གྱིས་འཕངས་པའི་ཆོས་གཉེན་པོ་ཉི་ཤུ་ཉིད་བསྟན་པའི་ཕྱིར་དུ། རྣམ་ཐར་སྒོ་གསུམ་ཤེས་པ་དང༌། །
ཞེས་སོགས་བསྟན་ཏོ། ། གཉིས་པ་ནི། རྣམ་ཐར་སྒོ་གསུམ་ཤེས་པ་དང༌། ཞེས་པ་ནས། ཀུན་ཏུ་བདག་གི་ངོ་བོ་ནི། ། སྟོན་པ་ཉིད་དང་ཉི་ཤུའོ༑ ༑ ཞེས་པའི་བར་སྟེ་འགྲེལ་བས་འཆད་པ་ལྟར་རོ། ། གསུམ་པ་ནི། ས་བདུན་པ་རྟོགས་པར་འགྱུར་བ་ཡིན་ནོ། ། ཇི་ལྟ་བུས་ན།
སྔ་མ་བཞིན་དུའོ། ། གང་གིས་ན། ཞེས་བྱ་བ་ཡོངས་སུ་སྦྱོང་བ་རྣམ་པ་ཉི་ཤུ་པོ་འདིས་ཀྱང་ངོ༌། ། ཉི་ཤུ་པོ་གང་ཞེ་ན། སྤོང་གཉེན་སྦྱར་ནས་སྟོན་པ་ནི། རྣམ་པར་ཐར་པའི་སྒོ་ངོ་བོ་དོན་དམ་པར་སྟོང་པ་ཉིད་དང༌། རྒྱུ་ལ་དོན་དམ་པར་མཚན་མ་མེད་པ་དང༌། འབྲས་བུ་ལ་དོན་དམ་པར་སྨོན་པ་མེད་པར་ཡང་དག་པར་ཤེས་པའི་ས་བདུན་པའི་མཉམ་བཞག་ཡེ་ཤེས་ཆོས་ཅན། རིམ་པ་ལྟར། བདག་དང་སེམས་ཅན་དང༌།
སྲོག་ཏུ་འཛིན་པ་སྤོང་བར་བྱེད་དེ། ། དེ་དག་འཇོམས་བྱེད་ཀྱི་གཉེན་པོ་ཡིན་པའི་ཕྱིར་རོ།། དགེ་བ་བཅུའི་ལས་ཀྱི་ལམ་ལ་དོན་དམ་པར་བསད་པར་བྱ་བ་དང༌། གསོད་པ་པོ་དང༌༑ བསད་པ་ལ་སོགས་སྟེ་འཁོར་གསུམ་དུ་མི་དམིགས་པར་རྟོགས་པའི་ས་བདུན་པའི་མཉམ་བཞག་ཡེ་ཤེས་ཆོས་ཅན། རང་དབང་བའི་གང་ཟག་གཅིག་ཏུ་ （ ༧༦བ་ ） འཛིན་པ་སྤོང་ངོ། ། སྡུག་བསྔལ་ཅན་གྱི་སྐྱེ་བོ་ཐམས་ཅད་ལ་དམིགས་པའི་སྙིང་བརྩེ་བ་དང་ལྡན་པས། སེམས་ཅན་ཆད་པར་འཛིན་པ་སྤང་ངོ༌། ། ཆོས་ཐམས་ཅད་ལ་བདེན་པའི་དངོས་པོར་དམིགས་པ་མེད་པ་རྟོགས་པས་སེམས་རྟག་པར་འཛིན་པ་སྤང་ངོ༌། ། འཁོར་འདས་ཀྱི་ཆོས་ཐམས་ཅད་བདེན་སྟོང་མཉམ་པ་ཉིད་དུ་རྟོགས་པས་བླང་དོར་གྱི་མཚན་མར་འཛིན་པ་སྤང་ངོ༌། །
མཐར་ཐུག་ཐེག་པ་ཆེན་པོའི་ཚུལ་གཅིག་ཏུ་རྟོགས་པས་རྒྱུ་རིགས་ཐ་དད་པ་གསུམ་དུ་ངེས་པར་འཛིན་པ་སྤང་ངོ༌། ། མིང་སོགས་ཀྱི་ཆོས་ཐམས་ཅད་དོན་དམ་པར་མི་སྐྱེ་བ་ཡོངས་སུ་ཤེས་པས་ཕུང་པོ་བདེན་པར་འཛིན་པ་སྤང་ངོ༌། ། སྟོང་པ་ཉིད་ཀྱི་ཆོས་ཟབ་མོ་ལ་ངེས་པར་རྟོགས་པའི་བཟོད་པ་ཁོང་དུ་ཆུད་པས་ཁམས་བདེན་པར་འཛིན་པ་སྤང་ངོ༌། ། ཤེས་བྱ་ཐམས་ཅད་ཐེག་པ་ཆེན་པོའི་ཐབས་ཀྱི་སྒོ་ནས་གཟུང་འཛིན་བདེན་མེད་དུ་རབ་ཏུ་སྟོན་པས་སྐྱེ་མཆེད་དུ་བདེན་པར་འཛིན་པ་སྤང་ངོ༌། ། མངོན་ཞེན་གྱི་རྟོག་པ་ཐམས་ཅད་གཅོད་པས་ཁམས་གསུམ་ལ་གནས་བྱར་བདེན་པར་འཛིན་པ་སྤང་ངོ༌། ། མཚན་མར་འཛིན་པའི་རྟོག་པ་མེད་པ་དང༌། འཇིག་ཚོགས་ལ་ལྟ་བ་ལ་སོགས་པ་ལྔ་འདོར་བ་དང་འདོད་ཆགས་ལ་སོགས་པ་ཉོན་མོངས་པ་སྤོང་བ་གསུམ་གྱིས་ནི་ཁམས་གསུམ་ལ་དོར་བྱར་ཆགས་པ་བདེན་པར་འཛིན་པ་སྤང་ངོ༌༑ ༑ རྣམ་མཁྱེན་ལ་རྩེ་གཅིག་པའི་ཞི་གནས་བསྒོམས་པས་ནི་རྣམ་མཁྱེན་ཐོབ་མི་ནུས་སྙམ་དུ་སེམས་ཞུམ་པའི་འཛིན་པ་སྤང་ངོ༌། ། བདེན་སྟོང་སྒྱུ་མ་ལྟ་བུར་རྟོགས་པའི་ཤེས་རབ་དང་ཐབས་སྙིང་རྗེ་ཆེན་པོ་ལ་མཁས་པར་བྱེད་པས་ནི་སངས་རྒྱས་སུ་ལྟ་བའི་མངོན་ཞེན་སྤང་ངོ༌། ། གནས་ལུགས་མངོན་སུམ་དུ་རྟོགས་པའི་སེམས་ཉེ་བར་ཞི་བས་ཆོས་སུ་ལྟ་བའི་མངོན་ཞེན་སྤང་ངོ༌། །
གཟུགས་ལ་སོགས་པ་བདེན་གཉིས་ཀྱི་ཆོས་ཐམས་ཅད་ལ་ཐོགས་པ་མེད་པའི་ཡེ་ཤེས་དང་ལྡན་པས་དགེ་འདུན་དུ་ལྟ་བའི་མངོན་ཞེན་སྤང་ངོ༌། ། ཆོས་གང་ཡང་བདེན་པར་མངོན་པར་ཞེན་པའི་གནས་མ་ཡིན་པ་རྟོགས་པས་ཚུལ་ཁྲིམས་སུ་ལྟ་བའི་མངོན་པར་ཞེན་པ་སྤང་ངོ༌། ། ཆོས་ཀྱི་དོན་དུ་ཇི་ལྟར་འདོད་པ་བཞིན་དུ་དུས་མཉམ་དུ་སངས་རྒྱས་ཀྱི་ཞིང་ཐམས་ཅད་དུ་འགྲོ་བ་དང་ལྡན་པས་སྟོང་པ་ཉིད་ལ་ཕྱིན་ཅི་ལོག་ཏུ་རྩོད་པར་འཛིན་པ་སྤང་ངོ༌། ། སེམས་ཅན་རྗེས་སུ་བཟུང་བའི་ཆེད་དུ་གདུལ་བྱ་དང་མཐུན་པར་ཐམས་ཅད་དུ་བདག་གི་ལུས་ལ་དབང་ཐོབ་པར་རབ་ཏུ་སྟོན་པས་ནི་སྟོང་པ་ཉིད་དང༌། རྟེན་འབྱུང་འགལ་བར་བརྗོད་པ་འཛིན་པ་སྤང་ངོ༌༑ ༑ ས་བརྒྱད་པ་ལ་གཉིས། རྩ་བ་དང་འགྲེལ་པའོ། ། དང་པོ་ནི། སྦྱོང་བྱེད་ཀྱི་ཆོས་ལས་ནི་རྣམ་པ་འདི་བརྒྱད་བཤད་དོ། ། བརྒྱད་པོ་གང་ཞེ་ན།
སེམས་ཅན་ཀུན་ཡིད་ཤེས་པ་དང༌། ། ཞེས་སོགས་གསུངས་སོ། ། གཉིས་པ་ནི། ས་བརྒྱད་པ་མི་གཡོ་བ་ཉམས་སུ་མྱོང་བར་འགྱུར་བ་ཡིན་ནོ། ། ཅིའི་ཕྱིར་མི་གཡོ་བ་ཞེས་བྱ་ཞེ་ན༑ འདུ་ཤེས་གཉིས་ཀྱི་མི་གཡོའི་ཕྱིར། ། མི་གཡོ་བ་ཡི་སར་འདོད་དོ། ། ཞེས་པ་ ལྟར་རོ། ། གང་གིས་ན། （ ༧༧ན ） སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་བཟང་ངན་སོགས་ཇི་ལྟ་བ་བཞིན་ཤེས་པ་དང༌།
སངས་རྒྱས་ལྟ་བ་དང་མཆོད་པའི་ཕྱིར་དུ་འཇིག་རྟེན་གྱི་ཁམས་སུ་རྫུ་འཕྲུལ་གྱི་མངོན་པར་ཤེས་པས་བརྩེ་བ་དང༌༑ སངས་རྒྱས་ཀྱི་ཞིང་རྟེན་གསེར་དང་བཻ་ཌཱུརྱ་ལ་སོགས་པའི་ངོ་བོར་ཡོངས་སུ་བསྒྱུར་བ་དང༌། རྣམ་པ་ཐམས་ཅད་དུ་ཆོས་རྣམས་ཀྱི་ཚིག་དོན་ལ་ཡོངས་སུ་བརྟགས་པས་སངས་རྒྱས་མཉེས་པར་བྱེད་པ་དང༌། ལྷའི་མིག་བསྐྱེད་པས་དབང་པོ་མཆོག་དམན་ཤེས་པ་དང༌། བརྟེན་པ་བཅུད་ཀྱི་སངས་རྒྱས་ཀྱི་ཞིང་སེམས་ཅན་གྱི་རྒྱུད་ཡོངས་སུ་སྦྱོང་བ་དང༌། མཉམ་རྗེས་ཐམས་ཅད་དུ་སྒྱུ་མ་ལྟ་བུར་གནས་པ་དང༌༑ གང་གིས་སྐྱེ་བ་བཟུང་ན་སེམས་ཅན་ཐམས་ཅད་ཀྱི་དོན་དུ་འགྱུར་བ་མཐོང་ནས་སྙིང་རྗེ་ཆེན་པོ་དང་སྨོན་ལམ་གྱི་བློ་སྔོན་དུ་བཏང་བའི་སྐྱེ་བ་ཡོངས་སུ་འཛིན་པ་ཞེས་བྱ་བ་ཡོངས་སུ་སྦྱོང་བའི་ཆོས་དེ་ལྟ་བུ་རྣམ་པ་བརྒྱད་ཀྱིས་སོ། ། ཇི་ལྟར་ན། སྔ་མ་བཞིན་དུའོ། ། ས་དགུ་པ་ལ་གཉིས།
རྩ་བ་དང༌། འགྲེལ་པའོ། ། དང་པོ་ནི། སྤྱིར་ཡོན་ཏན་ཐམས་ཅད་སྨིན་བྱེད་ཀྱི་རྒྱུ། སྨོན་ལམ་དག་ནི་མཐའ་ཡས་དང༌། ། ཞེས་པའོ།། ཁྱད་པར་དུ་ཆོས་སྟོན་པའི་རྒྱུ་ལ་རྗོད་བྱེད་ལ་དབང་ཐོབ་པ། ལྷ་ལ་སོགས་པའི་སྐད་ཤེས་དང༌། ནུས་མཐུ་ལ་དབང་ཐོབ་པ་སྤོབས་པ་ཆུ་བོ་ལྟ་བུ་དང༌། བདག་པོའི་རྐྱེན་ལ་དབང་ཐོབ་པ།
མངལ་དུ་འཇུག་པ་མཆོག་དང་ནི། ། རིགས་དང་རུས་དང་ཆོ་འབྲང་དང༌། ། འཁོར་དང་སྐྱེ་བ་དག་དང་ནི། ། ཞེས་པའོ། ། བསམ་པའི་ཁྱད་པར་ངེས་འབྱུང་བྱང་ཆུབ་ཤིང་རྣམས་དང༌། ། ཡོན་ཏན་ཕུན་སུམ་ཚོགས་པ་ཡིན༑ ༑ ཞེས་པའོ། ། གཉིས་པ་ནི། ས་དགུ་པ་ལེགས་པའི་བློ་གྲོས་མངོན་དུ་བྱེད་པ་ཡིན་ནོ། ། ཅིའི་ཕྱིར་ལེགས་པའི་བློ་གྲོས་ཞེས་བྱ་ཞེ་ན།
སོ་སོ་ཡང་དག་རིགས་བློ་བཟང༌། ། ས་དེ་ལེགས་པའི་བློ་གྲོས་ཡིན། ། ཞེས་པ་ལྟར་རོ། ། གང་གིས་ན། ཕར་ཕྱིན་དྲུག་རྫོགས་པས་སྨོན་ལམ་མཐའ་ཡས་པ་འགྲུབ་པ་དང༌། ལྷ་ལ་སོགས་པ་སེམས་ཅན་ཐམས་ཅད་ཀྱི་སྐད་ཀྱི་བྱེ་བྲག་ཀུན་ཤེས་པ་དང༌། ཆོས་ཀྱི་དོན་ལ་སྤོབས་པ་ཆུ་བོའི་རྒྱུན་ལྟར་མི་ཟད་པར་འཇུག་པ་དང༌། སྐྱེ་བོ་ཐམས་ཅད་ཀྱིས་བསྔགས་པའི་མའི་མངལ་དུ་འཇུག་པ་སྟེ་དཔེར་ན་རྒྱལ་བུ་དོན་གྲུབ་དམ་པ་ཏོག་དཀར་པོར་གྱུར་པའི་ཚེ་གཟིགས་པ་རྣམ་པ་བཞིས་གཟིགས་ཏེ་ཡུལ་ནི་འཛམ་བུ་གླིང་གི་མངྒ་ཏ་དང༌། དུས་ནི་འགྲིབ་པའི་བསྐལ་བ་ཚེ་ལོ་བརྒྱ་པ་ནའོ། ། རིགས་ནི་རྒྱལ་རིགས་ཤཱཀྱའི་རིགས་སོ། །
ཡུམ་ནི་སྒྱུ་མ་ལྷ་མཛེས་ལ་གཟིགས་ཏེ་འཇུག་པ་ལྟ་བུའོ། ། རིགས་ཕུན་སུམ་ཚོགས་པ་རྒྱལ་པོ་དང་ལ་སོགས་པས་བྲམ་ཟེའི་རིགས་སུ་གནས་པ་དང༌། རུས་ཕུན་སུམ་ཚོགས་པ་ཉི་མ་དང་བུ་རམ་ཤིང་ལ་སོགས་པ་ལས་སྐྱེས་པ་དང༌། རྒྱུད་ཕུན་སུམ་ཚོགས་པ་མ་ལ་སོགས་པ་དང་བདུན་རྒྱུད་ཚུན་ཆད་དུ་ལེགས་པར་འབྲེལ་བའི་གཉེན་དང༌། རང་དབང་དུ་གྱུར་ནས་བྱང་ཆུབ་ལ་འགོད་རུང་བའི་རང་དབང་བའི་འཁོར་ཕུམ་སུམ་ཚོགས་པ་དང༌། བརྒྱ་བྱིན་དང་ཚངས་པ་ལ་སོགས་པ་མངོན་པར་བསྟོད་པས་སྐྱེ་བ་དང༌། སངས་རྒྱས་དང་གནས་གཙང་མའི་ལྷ་ （ ༧༧བ་ ） ལ་སོགས་པས་བསྐུལ་ཏེ་འཁོར་བ་ལས་ངེས་པར་འབྱུང་བ་དང༌། ཡིད་བཞིན་གྱི་ནོར་བུ་དང་འདྲ་བའི་བྱང་ཆུབ་ཀྱི་ཤིང་སྟོན་པའི་ཨ་ཤྭད་ཐ་དང༌། བྱམས་པའི་ཀླུ་ཤིང་ལ་སོགས་པ་དང༌། སངས་རྒྱས་དང་སངས་རྒྱས་ཀྱི་ཆོས་སྟོབས་སོགས་ཀྱི་ངོ་བོར་གྱུར་པའི་ཡོན་ཏན་ཐམས་ཅད་ཡོངས་སུ་རྫོགས་པར་བྱེད་པ་ཞེས་བྱ་བ་དེ་ལྟ་བུའི་ཕུན་སུམ་ཚོགས་པའི་མཚན་ཉིད་ཀྱིས་ཡོངས་སུ་སྦྱོང་བ་རྣམ་པ་བཅུ་གཉིས་སོ། །
ཚུལ་ཇི་ལྟར་ན། སྔ་མ་བཞིན་དུ་ཡོངས་སུ་སྦྱངས་པ་བྱས་པའི་ཁྱད་པར་དག་གིས་སོ། ། གཉིས་པ་འབྲས་བུའི་ས་ལ་གསུམ། མཚམས་སྦྱར་བ་དང༌། རྩ་བ་དང༌། འགྲེལ་བའོ། ། དང་པོ་ནི། ས་བཅུ་པའི་མཚན་ཉིད་འཆད་དོ། ། དུས་ནམ་གྱི་ཚེ་ན། རྒྱུའི་ས་རྣམས་ཀྱི་ཡོངས་སུ་སྦྱོང་བ་དེ་ལྟར་ངེས་པར་བསྟན་ཟིན་ནས་སོ། །
གང་གི་སྒོ་ནས་ན། ས་ཐམས་ཅད་ཀྱི་ཡོན་ཏན་གྱི་རིགས་ཡར་ལྡན་དུ་བསྡུ་བའི་སྒོ་ནས་སོ༑ ༑ ས་འདིའི་ཡོངས་སྦྱོང་དངོས་སུ་མི་འཆད་པའི་རྒྱུ་མཚན་ཅི་ཞེ་ན། འབྲས་བུའི་ས་ཉིད་དུ་ཡོངས་སྦྱོང་དེ་དག་དངོས་སུ་མ་བཤད་པར་མཚན་ཉིད་ཀྱི་སྒོ་ནས་བཤད་པས་ཀྱང་རྟོགས་པར་ནུས་པའི་ཕྱིར་རོ། ། འདིར་ཡོངས་སྦྱོང་མི་འཆད་པའི་རྒྱུ་མཚན་ལ། ལོཙྪ་བ་ཆེན་པོས་ས་སྔ་མ་སྔ་མ་ལས་ཕྱི་མ་ཕྱི་མ་རྣམས་ཁྱད་པར་དུ་བྱ་བའི་ཕྱིར་བསྟན་པ་ཡིན་ལ། ས་འདིར་ས་ཐམས་ཅད་ལ་ཁྱད་པར་དུ་གྱུར་ཟིན་པའི་ཕྱིར་མ་བཤད་ཅེས་བཞེད་དོ། ། དེ་ཉིད་སློབ་དཔོན་གྱི་དགོངས་པར་འཐད་ཅེས་ཨར་བྱང་ཡེ་གསུང་ངོ༌། ། ཨར་ཉིད་ཀྱི་བཞེད་པ་ནི་འབྲེ་ཆེན་པོའི་རྗེས་སུ་འབྲང་སྟེ། ས་འདིར་ས་དགུ་པ་མན་ཆད་ཀྱི་ཡོན་ཏན་མངོན་དུ་བྱས་ཤིང་དེ་ལས་ཀྱང་མཆོག་ཏུ་གྱུར་པའི་ཡོན་ཏན་ཐོབ་པ་དང༌།
འཕྲིན་ལས་ཕུན་ཚོགས་ལ་དབང་ཐོབ་པར་གསུངས་པ་དང༌། སངས་རྒྱས་ཀྱི་སར་བཤད་པས་རང་གི་ཡོངས་སྦྱོང་ཡང་དོན་གྱིས་གྲུབ་པའི་ཕྱིར་གོ་སླ་བས་དངོས་མ་བཤད་ཅེས་པའོ། ཁ་ཅིག་ངེས་འབྱུང་སྒྲུབ་པ་བརྒྱད་པོ་ས་བཅུ་པའི་ཡོངས་སྦྱོང་ཡིན་པས་མ་བཤད་པ་ཡིན་ནོ།། ཞེས་ཟེར་རོ། ། ཡང་མ་མཁས་པ་ཁ་ཅིག་ཡོངས་སྦྱོང་རྣམས་ནི་སའི་ཡོན་ཏན་མ་ཐོབ་པ་ཐོབ་པའི་ཕྱིར་ཡིན་ལ། ས་བཅུ་པ་ཐོབ་མ་ཐག་ཏུ་འོད་ཟེར་ཆེན་པོའི་དབང་བསྐུར་ཐོབ་པ་ན། ས་བཅུ་པའི་ཡོན་ཏན་ཐམས་ཅད་འབད་མེད་དུ་འཐོབ་པར་འགྱུར་བས་དེའི་ཕྱིར་ཡོངས་སྦྱོང་མ་བསྟན་ཏེ། ས་བཅུ་པའི་ཡོན་ཏན་འཐོབ་པ་ཡོངས་སྦྱོང་གི་འབད་པ་ལ་མི་ལྟོས་པའི་ཕྱིར་རོ། ། ཞེས་བཞེད་དོ། ཁ་གཅིག་ས་དང་པོ་དགུ་ཡོངས་སྦྱོང་གི་སྒོ་ནས་བསྟན་པ་ས་བཅུ་པ་ལ་ཡང་སྦྱར་ཞིང་ས་བཅུ་པ་མཚན་ཉིད་ཀྱི་སྒོ་ནས་བསྟན་པ་ནི།
ཐ་མའི་གསལ་བྱེད་ཡིན་པས་ས་དང་པོ་དགུ་ལ་ཡང་སྦྱར་རོ། ། ཞེས་ཟེར་རོ། ། དེ་ནི་ཤིན་ཏུ་ཡང་མི་རིགས་ཏེ། ས་སྔ་མའི་ཡོངས་སྦྱོང་སྦྱར་ནས་འཆད་ན་དངོས་སུ་མ་བཤད་པར་འགལ་བའི་ཕྱིར་རོ། ། གཞན་རྣམས་ཀྱང་དཔྱད་མི་བཟོད་དེ་ཚིག་གི་ཁུར་ལྕི་བའི་ཕྱིར་རེ་ཞིག་བཞག་གོ། འོ་ན་གཞུང་གི་དོན་ཇི་ལྟ་བུ་ཞེ་ན། གནས་སྐབས་ཀྱི་ཡོངས་སུ་སྦྱོང་བར་བྱེད་པའི་ཆོས་དང་ཡོངས་སུ་སྦྱོང་བའི་འབྲས་བུ་གཉིས་ （ ༧༨ན་ ） མཐར་ཐུག་ཏུ་ཡོངས་སུ་སྦྱོང་བར་བྱེད་པའི་ཆོས་དང་སྦྱོང་ཟིན་པའི་འབྲས་བུ་གཉིས་སུ་གནས་པ་ལ་འདི་དང་པོའི་དབང་དུ་བྱས་པ་ཡིན་ཏེ། བྱང་ཆུབ་སེམས་དཔའི་སའི་དབང་དུ་བྱས་ནས་བཤད་པའི་ཕྱིར་རོ། ། དེས་ན་གནས་སྐབས་ཀྱི་དབང་དུ་བྱས་པའི་ཡོངས་སྦྱོང་དངོས་སུ་མ་བཤད་ཅེས་པའི་དོན་ནོ། ། གཉིས་པ་ནི།
ཤེས་པར་བྱའོ། ། གང་ན༑ འདའ་ས་ས་དགུ་འདས་ནས་གང་གི་སངས་རྒྱས་ཀྱི་སར་གནས་པའི་ཡེ་ཤེས་དེ་ནའོ། ། གང་དུ་ན། བྱང་ཆུབ་སེམས་དཔའི་ས་བཅུ་པ་ཡིན་པར་རོ། ། དམན་པ་ས་བརྒྱད་ལ་ཤེས་མཐོང་གི་བལྟས་ནས་འདའ་བ་དང༌། རྒྱུའི་ས་ལ་གནས་ནས་འདའ་བར་བྱེད་དོ། ། གསུམ་པ་ལ་གཉིས། འདའ་ས་ས་དགུ་བཤད་པ་དང༌། དེ་ལས་འདས་པ་ས་བཅུ་པ་བཤད་པའོ། །
དང་པོ་ནི། ཉན་ཐོས་ལ་སོགས་པའི་བྱང་ཆུབ་ཏུ་རིགས་ངེས་པའི་སྦྱོར་ལམ་ནི། གོ་རིམ་བཞིན་དུ་རིགས་ཀྱི་ས་ཡིན་ཏེ། ཐེག་དམན་གྱི་བྱང་ཆུབ་ཏུ་རིགས་ངེས་པའི་སྦྱོར་ལམ་ཡིན་པའི་ཕྱིར། མཐར་གྱིས་པའི་འབྲས་བུ་དང་པོ་ལ་ཞུགས་པའི་རྟོགས་པ་ནི། བརྒྱད་པའི་ས་ཡིན་ཏེ། རིམ་གྱིས་པའི་དབང་དུ་བྱས་པའི་དང་པོའི་མངོན་རྟོགས་ཡིན་པའི་ཕྱིར་རོ། ། མཐར་གྱིས་པའི་རྒྱུན་དུ་ཞུགས་པའི་རྟོགས་པ་ནི་མཐོང་བའི་ས་ཡིན་ཏེ། ཀུན་སྦྱོར་གསུམ་སྤངས་པ་ཙམ་གྱིས་རབ་ཏུ་ཕྱེ་བའི་རྟོགས་པ་ཡིན་པའི་ཕྱིར་རོ། ། ལན་གཅིག་ཕྱིར་འོང་བའི་རྟོགས་པ་ནི།
བསྲབ་པའི་ས་ཞེས་བྱ་སྟེ། འདོད་ཉོན་དྲུག་པ་སྤངས་པ་ཙམ་གྱིས་རབ་ཏུ་ཕྱེ་བའི་རྟོགས་པ་ཡིན་པའི་ཕྱིར་རོ། ། ཕྱིར་མི་འོང་པའི་རྟོགས་པ་ནི། འདོད་ཆགས་དང་བྲལ་བའི་ས་ཞེས་བྱ་སྟེ། འདོད་ཉོན་དགུ་པ་སྤངས་པ་ཙམ་གྱིས་རབ་ཏུ་ཕྱེ་བའི་ས་ཡིན་པའི་ཕྱིར་རོ། ། ཉན་ཐོས་དགྲ་བཅོམས་པ་ཉིད་ཀྱི་རྟོགས་པ་ནི༑ བྱས་པ་རྟོགས་པའི་ས་ཡིན་ཏེ། སྲིད་རྩེའི་ཉོན་མོངས་པ་དགུ་པ་སྤངས་པ་ཙམ་གྱིས་རབ་ཏུ་ཕྱེ་བའི་ཐེག་པ་ཆུང་ངུའི་ས་ཡིན་པའི་ཕྱིར་རོ། ། ཞེས་བྱ་བ་དྲུག་དང༌༑ ཉན་ཐོས་ཀྱི་འབྲས་བུ་ལྷག་མ་ལ་ཞུགས་པ་གསུམ་གྱི་རྟོགས་པ་ནི།
ཉན་ཐོས་ཀྱི་ས་ཡིན་ཏེ། ཉན་ཐོས་ཀྱི་འབྲས་བུ་ཕྱི་མ་གསུམ་ལ་ཞུགས་པའི་རྟོགས་པ་ཡིན་པའི་ཕྱིར་རོ། ། ས་སྔ་མ་རྣམས་ཀྱང་ཉན་ཐོས་ཀྱི་ས་ཡིན་ན། ། ཅིའི་ཕྱིར་རྟོགས་པ་ལྷག་མ་གསུམ་ལ་ཉན་ཐོས་ཀྱི་ས་ཞེས་དམིགས་ཀྱི་བསལ་ནས་བསྟན་ཞེ་ན། ཐེག་པའི་ཚུལ་གསུམ་རྣམ་པར་གཞག་པར་མཛད་པ་དགོངས་པས་སོ། ། སྐབས་འདིར་ཐེག་པ་གསུམ་གྱི་རྣམ་གཞག་བྱེད་པའི་དགོས་པ་ཡང་ཅི་ཞེ་ན། ས་བཅུ་པས་ཐེག་པ་གསུམ་གྱི་ཡོན་ཏན་ཐམས་ཅད་ཡར་ལྡན་དུ་བསྡུས་པར་ཤེས་པའི་ཆེད་དུའོ། ། རང་སངས་རྒྱས་འཕགས་པའི་མངོན་རྟོགས་ནི། རང་སངས་རྒྱས་ཀྱི་ས་ཞེས་བྱ་སྟེ། འཕགས་པ་འབྲིང་པོའི་རྟོགས་པ་ཡིན་པའི་ཕྱིར་རོ། །
སྔར་ཇི་སྐད་བཤད་པའི་བྱང་ཆུབ་སེམས་དཔའི་ས་རྣམ་པ་དགུ་པོ་ནི། བྱང་ཆུབ་སེམས་དཔའི་ས་ཞེས་གཅིག་ཁོ་ནར་བྱ་སྟེ། བྱང་ཆུབ་སེམས་དཔའི་རྒྱུའི་ས་ཡིན་པའི་ཕྱིར་རོ། ། གཉིས་པ་ནི། བྱང་ཆུབ་སེམས་དཔའི་ས་བཅུ་པ་ཡིན་པར་ཤེས་པར་བྱ་བ་ཡིན་ནོ། ། གང་ན། སྔར་བཤད་པ་དེ་ལྟར་ས་དགུ་འདས་ནས་སངས་རྒྱས་ཀྱི་ས་བཅུ་པ་དེ་ལ་ （ ༧༨བ་ ） སྨོན་ལམ་ཤེས་པ་གང་གི་གནས་པ་དེ་ནིའོ། ། གལ་ཏེ་བྱང་ཆུབ་སེམས་དཔའི་ས་ཡིན་ན་སངས་རྒྱས་ཀྱི་སར་འགལ་ལོ་ཞེ་ན། རྒྱུད་བླ་མ་ལས༑ བྱང་ཆུབ་སེམས་དཔའི་ཚུལ་འདི་ནི། །
རྗེས་ཐོབ་དེ་བཞིན་གཤེགས་རྣམས་དང༌༑ ༑ སེམས་ཅན་ཡང་དག་སྒྲོལ་བ་ལ། ། འཇིག་རྟེན་ན་ནི་མཉམ་པ་ཉིད། ། ཅེས་སེམས་ཅན་ལ་འཕྲིན་ལས་འཇུག་པ་སངས་རྒྱས་དང་མཚུངས་པར་གསུངས་པས་ན། སེམས་བསྐྱེད་ཐ་མ་གསུམ་བཞིན་དུ་སངས་རྒྱས་ཀྱི་ས་ལ་སྦྱོར་དངོས་རྗེས་གསུམ་དུ་གསུངས་པ་ལས། སྦྱོར་བའི་ས་ལ་དགོངས་ཏེ། ས་བཅུ་པ་ལ་གནས་པ་ལ་ནི། བྱང་ཆུབ་སེམས་དཔའ་སངས་རྒྱས་ཁོ་ནར་བརྗོད་པར་བྱའི་ཡང་དག་པར་རྫོགས་པའི་སངས་རྒྱས་ནི་མ་ཡིན་ནོ་ཞེས་མདོ་ལས་འབྱུང་བའི་ཕྱིར་རོ། ། གསུམ་པ་གཉེན་པོའི་ཚོགས་བྱེ་བྲག་ཏུ་བཤད་པ་ལ་གསུམ། མཚམས་སྦྱར་བ་དང།
རྩ་བ་དང༌། འགྲེལ་པའོ། ། དང་པོ་ནི། གཉེན་པོའི་ཚོགས་སྟོན་པ་ལ༑ བར་སྐབས་ཀྱི་ཚིགས་སུ་བཅད་པ་གཅིག་གསུངས་སོ། ། གཉིས་པ་ནི། མཐོང་དང་གོམས་པའི་ལམ་དག་ནི་དབྱེ་གཞིའོ། ། དབྱེ་ངོ་ནི་དེ་ལ་གཉེན་པོ་རྣམ་པ་བརྒྱད་དུ་ཤེས་པར་བྱའོ། ། འབྱེད་པའི་རྒྱུ་མཚན་ནི། སྤ་བྱ་གཟུང་བ་དང་འཛིན་པའི་རྣམ་རྟོག་བརྒྱད་པོ་ཉེ་བར་ཞི་བར་བྱ་བའི་ཕྱིར་རོ། །
གསུམ་པ་ནི། ཐེག་པ་ཆེན་པོའི་མཐོང་སྒོམ་གྱི་ལམ་གཉིས་པོ་དག་ཁོ་ནའི་གནས་སྐབས་ཀྱི་ཁྱད་པར་ནི་དབྱེ་གཞིའོ། དབྱེ་ངོ་རྣམ་པ་བརྒྱད་དོ། ། འབྱེད་པའི་རྒྱུ་མཚན་ནི། སྤང་བྱ་མི་མཐུན་པའི་ཕྱོགས་ཀྱི་རབ་ཏུ་དབྱེ་བས་སོ། ཁྱབ་པ་ནི། གཟུང་བ་དང་འཛིན་པའི་རྣམ་པར་རྟོག་པ་བརྒྱད་ཉེ་བར་ཞི་བར་བྱ་བའི་ཕྱིར་རོ། ། བརྒྱད་པོ་གང་ཞེ་ན། གཟུང་བའི་རྣམ་པར་རྟོག་པ་ཀུན་ནས་ཉོན་མོངས་པའི་དངོས་པོ་ཙམ་ལ་དམིགས་པ་དང༌། གཉེན་པོའི་རྟེན་ཅན་ཏེ་གཟུང་རྟོག་གཉིས་དང་འཛིན་པའི་རྣམ་པར་རྟོག་པ་ལ་གང་ཟག་རྫས་སུ་ཡོད་པའི་རྟེན་ཅན་དང༌།
སྐྱེས་བུ་བཏགས་པར་ཡོད་པའི་རྟེན་ཅན་ཏེ། འཛིན་རྟོག་གཉིས་ཀུན་བཏགས་ཀྱི་ས་བོན་དང༌། ལྷན་སྐྱེས་ཀྱི་ས་བོན་སོ་སོར་རིམ་པ་བཞིན་དུ་མཐོང་བའི་ལམ་དང་སྒོམ་པའི་ལམ་ལ་སྤོང་བས་སོ༑ ༑ གཉེན་པོའི་རྣམ་པ་ཇི་ལྟ་བུ་ཞེ་ན། ཀུན་རྫོབ་དང་དོན་དམ་པའི་བདེན་པ་གཉིས་ཀ་ལ་བརྟེན་ནས་མངོན་དུ་བྱ་བར་མདོ་ལས་གསུངས་སོ། ། ཆ༡༠ ངེས་འབྱུང་སྒྲུབ་པ་བཤད་པ། བཞི་པ་ངེས་འབྱུང་སྒྲུབ་པ་ལ་གསུམ། མཚམས་སྦྱར་བ་དང༌། རྩ་བ་དང༌༑ འགྲེལ་པའོ། །
དང་པོ་ནི། དེ་ནས་བཞི་པ་ངེས་པར་འབྱུང་བའི་སྒྲུབ་པ་གསུངས་སོ། ། སྔར་བཤད་པ་དེ་ལྟར་ཚོགས་བསགས་པ་ནི་རྣམ་མཁྱེན་དུ་ངེས་པར་འབྱུང་བས་སོ། ། གཉིས་པ་ནི། མདོ་ལས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཐེག་པ་ཆེན་པོ་ཐེག་པ་ཆེན་པོ་ཞེས་བགྱི་བ་འདི་ནི་ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་ཟིལ་གྱིས་མནན་ཏེ། ངེས་པར་འབྱུང་བར་འགྱུར་བ་དེའི་ཕྱིར་ཐེག་པ་ཆེན་པོ་ཞེས་བགྱིའོ། ། ཞེས་པ་ནས། ། བཅོམ་ལྡན་འདས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་བསྟན་པའི་ཚེ་ཡང་ （ ༧༩ན ） སེམས་ཅན་ཚད་མེད་གྲངས་མེད་པ་དེ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་གྱུར་ཏོ། ། ཞེས་པའི་བར་གྱིས་ངེས་འབྱུང་སྒྲུབ་པ་གསུངས་སོ། །
དེ་དག་གི་དོན་བསྡུས་ནས་སྟོན་པ་ནི། ངེས་འབྱུང་སྒྲུབ་པ་ཡིན་པར་ཤེས་པར་བྱའོ། ། གང་ན། རྣམ་པ་བརྒྱད་ཀྱི་བདག་ཉིད་འདིའོ། ། བརྒྱད་གང་ཞེ་ན། ལོཙྪ་བ་ཆེན་པོ་ལྟར་ན་ཆེད་དུ་བྱ་དང་ཞེས་པས་སྤྱི་དང༌། མཉམ་ཉིད་དང་ཞེས་སོགས་བདུན་ནི་ཁྱད་པར་གྱི་འབྱུང་སའོ། ། དེ་ཡང་མཉམ་ཉིད་དང་སེམས་ཅན་དོན་ལ་འབད་མེད་དང༌། ། ཞེས་པས་སེམས་ཆེན་པོ་དང༌། མཐའ་ལས་འདས་པར་ངེས་འབྱུང་དང༌། །
ཐོབ་པའི་མཚན་ཉིད་ངེས་འབྱུང་དང༌། ། ཞེས་པས་ནི་སྤོང་བ་ཆེན་པོ་དང༌། རྣམ་པ་ཐམས་ཅད་མཁྱེན་ཉིད་དང༌། ། ལམ་གྱི་ཞེས་པས་ནི། རྟོགས་པ་ཆེན་པོ་བསྟན་པར་བཞེད་དོ། ། འབྲེ་ཆེན་པོ་དང་ཨར་ལྟར་ན། འབྱུང་ས་བརྒྱད་གཉིས་སུ་བསྡུ་ན་འབྲས་བུ་མཐར་ཐུག་པ་དང༌། རྒྱུ་མཐར་ཐུག་པའོ། ། དང་པོ་ནི། ཆེད་དུ་བྱ་བ་ནས་རྣམ་མཁྱེན་གྱི་བར་བདུན་ནོ། །
གཉིས་པ་ནི། སྒོམ་ལམ་གྱི་བདག་ཉིད་རྡོ་རྗེ་ལྟ་བུའི་ཏིང་ངེ་འཛིན་ཏོ། ། འདི་ནི་ཤིན་ཏུ་རིགས་ཏེ། འབྱུང་ས་དེར་དངོས་སུ་འབྱིན་པའི་སྒྲུབ་པའི་དབང་དུ་བྱས་ནས་གསུངས་པའི་ཕྱིར་རོ། ། གཞན་དུ་ན། ཐེག་པ་ཆེན་པོའི་སྦྱོར་ལམ་ནས་འཇོག་པར་རིགས་ཏེ། ཕྱིར་མི་ལྡོག་གི་རྟགས་ཐོབ་པ་ནས་བླ་མེད་རྫོགས་པའི་བྱང་ཆུབ་གདོན་མི་ཟ་བར་བསྐྱེད་པའི་ཕྱིར་རོ། ། ངེས་འབྱུང་སྒྲུབ་པ་ས་བརྒྱད་པ་ནས་ཡོད་པར་འདོད་པ་ནི་མི་རིགས་ཏེ། དངོས་ཀྱི་དབང་དུ་བྱས་ན་འབྱུང་ས་བརྒྱད་དུ་གྲངས་མ་ངེས་པར་འགྱུར་བ་དང༌། གདོན་མི་ཟ་བའི་དབང་དུ་བྱས་ན་སྦྱོར་ལམ་ན་ཡང་ཡོད་པར་ཐལ་བའི་ཕྱིར་རོ། །
གསུམ་པ་ནི། ངེས་པར་འབྱུང་བའི་སྒྲུབ་པ་ནི་དབྱེ་གཞི། དབྱེ་ངོ་རྣམ་པ་བརྒྱད་ཡིན་ནོ། ། འབྱེད་པའི་རྒྱུ་མཚན་ནི། ངེས་པར་འབྱུང་བའི་གཞི། རྣམ་པ་བརྒྱད་ཡིན་པས་སོ། ། ཚུལ་ཇི་ལྟར་ངེས་པར་འབྱུང་ན། ཆོས་ཐམས་ཅད་དོན་དམ་པར་མི་དམིགས་པ་ཉིད་ཀྱིས་སོ། ། ངེས་པར་འབྱུང་ས་བརྒྱད་དུ་ངེས་ཏེ། ངེས་པར་འབྱུང་ས་བརྒྱད་ཡོད་པ་གང་ཞིག་ངེས་པར་འབྱུང་བར་བྱ་བའི་གཞི་བརྒྱད་པོ་དེ་ལྟ་བུ་དག་ལས་ཁྱད་པར་དུ་འཕགས་པའི་ཆོས་གཞན་མེད་པའི་ཕྱིར་རོ། །
བརྒྱད་པོ་གང་ཞེ་ན། ཆེད་དུ་བྱ་བ་ཆེན་པོ་གསུམ་སྔར་ཇི་སྐད་བཤད་པ་དང༌། ཆོས་ཐམས་ཅད་དོན་དམ་པར་རང་བཞིན་གྱིས་མ་གྲུབ་པར་མཉམ་པ་ཉིད་དུ་རྟོགས་པ་དང༌། སྦྱོར་བ་སྒོམ་པའི་སེམས་ཅན་གྱི་དོན་ཕྱད་པ་སྟེ་མཐའ་ཡས་པར་བྱེད་པ་དང༌། འབད་རྩོལ་གྱི་མཚན་མ་མེད་པར་ཐམས་ཅད་བྱེད་པ་ཉིད་ཀྱི་གཞན་དོན་ལྷུན་གྱིས་གྲུབ་པ་ཉིད་དང༌། རྟག་པ་འཁོར་བ་དང༌། ཆད་པ་མྱང་འདས་ཀྱི་མཐའ་གཉིས་དང་བྲལ་བའི་ངོ་བོའི་གནས་སྐབས་ཀྱི་ཁྱད་པར་མི་གནས་པའི་མྱང་འདས་ལ་འགོད་པ་དང༌། ཐེག་པ་གསུམ་གྱི་རྟོགས་རིགས་ཀྱི་དོན་ཐམས་ཅད་ཐོབ་པ་དང༌༑ སྔར་ཇི་སྐད་བཤད་པའི་རྣམ་པ་ཐམས་ཅད་མཁྱེན་པ་ཉིད་དང༌། རྣམ་མཁྱེན་དེའི་ཁྱད་པར་གྱི་ལམ་སྟེ་དེ་ནི་རྒྱུའི་འབྱུང་ས་མཐར་ཐུག་པའོ། །
གསུམ་པ་ནི༑ ཤེས་རབ་ཀྱི་ཕ་རོལ་ཏུ་ཕྱིན་པའི་མན་ངག་གི་བསྟན་བཅོས་མངོན་པར་རྟོགས་པའི་རྒྱན་ཞེས་བྱ་བ་ལས་སྐབས་དང་པོའི་འགྲེལ་པའི་བཤད་པའོ།། །། སྐབས་གཉིས་པ། ལམ་ཤེས་མཚོན་བྱེད་ཀྱི་ཆོས་བཅུ་གཅིག་བཤད་པ་ལས། ཆ༡ ལམ་ཤེས་ཀྱི་ཡན་ལག་བཤད་པ། དེ་ལྟར་ཐོབ་བྱའི་འབྲས་བུ་བཤད་ནས། ཐོབ་པར་བྱེད་པའི་རྒྱུ་ལམ་ཤེས་པ་ཉིད་འཆད་པ་ལ་གསུམ། མཚམས་སྦྱར་པ་དང༌། རང་བཞིན་བཤད་པ་དང༌། སྐབས་བསྡུ་བའོ། །
དང་པོ་ནི། མདོ་ལས། དེའི་ཚེ་ཡང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་རྒྱལ་པོ་ཆེན་པོ་ཇི་སྙེད་ཡོད་པ་དེ་དག་ཐམས་ཅད་ལྷའི་བུ་སྟོང་ཕྲག་དུ་མ་དང་ལྷན་ཅིག་འཁོར་དེ་ཉིད་འདུས་པར་གྱུར། ཞེས་སོགས་གསུངས་ཏེ། འབྲས་བུ་རྣམ་མཁྱེན་གསུངས་ནས་གསར་དུ་ལྷག་པའི་ལྷའི་གདུལ་བྱ་རྣམས་ལ་ལམ་ཤེས་གསུངས་སོ། ། ལམ་ཤེས་གསུངས་པའི་དགོས་པ་ནི༑ འཁོར་གསར་དུ་འདུས་པ་རྣམས་ལ་རྟོགས་པ་སྒྲུབ་དགོས་ལ། རྣམ་མཁྱེན་ཉིད༑ བཤད་ན་འཁོར་སྔ་མ་རྣམས་ཀྱིས་ཐོབ་ཟིན་པས་མ་བརྗོད་དེ། བཅོམ་ལྡན་འདས་ནི་ཟློས་བུ་འབའ་ཞིག་གསུངས་པའོ། །
ཞེས་བརྙས་པ་སྤངས་པའི་ཕྱྀར་དུའོ༑ ༑ ལམ་ཤེས་པ་ཉིད་བསྟན་པ་ན་རྒྱུ་འདིས་ཐོབ་པ་ཞིག་ཡིན་ནོ། ། ཞེས་རྒྱུས་མཚོན་ནས་རྣམ་མཁྱེན་ཡང་རྟོགས་པར་འགྱུར་བ་ཡིན་ནོ། ། ཞེས་པ་དང༌། སྔ་ན་གནས་པའི་འཁོར་དག་སྔར་བསྟན་པའི་ཆོས་བཅུ་པོ་དེ་དག་ཀྱང༌། སངས་རྒྱས་ཁོ་ནའི་རྟོགས་བྱ་ཡིན་གྱི། བྱང་ཆུབ་སེམས་དཔའ་རྣམས་ཀྱིས་ནི་མ་ཡིན་ནོ་སྙམ་དུ་དོགས་པ་ལ། དེ་དག་གི་ནང་ནས་རྒྱུའི་ཆོས་ཙམ་ཞིག་དྲངས་ནས་ལམ་ཤེས་པ་ཉིད་བཤད་དོ། ། ཞེས་སྔ་རབས་པ་རྣམ་འཆད་དོ། ། འདི་ནི་གདུལ་བྱ་སྔ་ཕྱི་ལ་བསྟན་པ་དང་དོགས་གཅོད་ཙམ་དུ་སྦྱར་དུ་རུང་ལ།
སྤྱིར་མཁྱེན་གསུམ་གྱི་རིམ་པ་སྟོན་པ་ལ་དགོས་པ་དེ་ཙམ་ཁོ་ནར་ཟད་པ་ནི་མ་ཡིན་ཏེ། དོགས་པ་དང་དགོས་པ་ཤིན་ཏུ་ཆུང་བའི་ཕྱིར་རོ། ། འབུམ་ཊཱིཀ་ཏུ། གདུལ་བྱ་སྨིན་པའི་དབང་དུ་བྱས་ནས་དོན་དམ་པའི་བདེན་པ་ལས་བརྩམས་ཏེ་རྣམ་མཁྱེན་དང༌། སྨིན་མ་སྨིན་གཉིས་ཀའི་དབང་དུ་བྱས་ནས་ཀུན་རྫོབ་ཀྱི་བདེན་པ་གཙོ་བོར་བསྟན་ཏེ། ལམ་ཤེས་པ་ཉིད་བཤད་དོ། ། ཞེས་སོ། ། གནས་པའི་དོན་ནི། འགྲེལ་ཆེན་ལས། ཡང་གང་གི་ཚེ་སྒྱུ་དང་གཡོ་ཐམས་ཅད་སྤངས་པ་ལ་སོགས་པའི་ཡིད་ལ་བྱེད་པ་རྣམས་ཀྱིས་ཇི་སྐད་དུ་བཤད་པའི་རིམ་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་ཆོས་ཐམས་ཅད་སྒྱུ་མ་དང་འདྲ་བ་ཉིད་དུ།
རྣམ་པ་ཐམས་ཅད་མཁྱེན་པ་ཉིད་ཀྱིས་རིག་པར་བྱེད་པ་དང༌། ལམ་གྱི་རྣམ་པ་ཤེས་པ་ཉིད་ཀྱིས་རྣམ་པར་དཔྱོད་པ་དང༌། ཐམས་ཅད་ཤེས་པ་ཉིད་ཀྱིས་འཇུག་པ་དང༌། ཞེས་གསུངས་སོ། ། དེའི་དོན་ནི། མཚོན་བྱ་མཁྱེན་པ་གསུམ་གྱི་གོ་རིམ་སྟོན་པ་ཡིན་ལ། དེ་ཡང་རྣམ་མཁྱེན་སྐྱེས་བུ་ཆེན་པོའི་ཐུན་མོང་མ་ཡིན་པའི་འབྲས་བུ་ཐོབ་བྱའི་སྒོ་ནས་བསྟན་ཅིང༌། ལམ་ཤེས་ནི་འབྲས་བུ་དེ་ཐོབ་པར་བྱེད་པའི་རྒྱུ་ཐུན་མོང་མ་ཡིན་པ་སྐྱེས་བུ་ཆེན་པོའི་ལམ་གྱི་རིམ་པ་བསྟན་ལ། གཞི་ཤེས་ནི། སྐྱེས་བུ་ཆེ་འབྲིང་གཉིས་ཀྱི་ལམ་གྱི་རིམ་པ་གཉིས་ཀ་དངོས་སུ་བསྟན་ནས་རིམ་གྱྀས་འཇུག་པའི་ཚུལ་བསྟན་པ་ཡིན་ནོ། །
དེས་ན་རྣམ་མཁྱེན་གྱི་འོག་ཏུ་ལམ་ཤེས་པ་ཉིད་འཆད་པའི་རྒྱུ་མཚན་ཡོད་དེ། འབྲས་བུ་ （ ༨༠ན་ ） རྣམ་པ་ཐམས་ཅད་མཁྱེན་པ་ཉིད་རྟོགས་ཤིང་ཐོབ་པ་ནི། རྒྱུ་ལམ་ཤེས་པ་ཉིད་ཡོངས་སུ་ཤེས་པ་མེད་ན་མེད་པའི་ཕྱིར། དེའི་རྒྱུ་མཚན་ཡང༌། རྣམ་མཁྱེན་ནི་ཐེག་པ་གསུམ་གྱི་རིགས་ཐམས་ཅད་རྫོགས་པའི་འབྲས་བུ་ཡིན་པས༑ རྒྱུ་ལ་ཡང་ཐེག་པ་གསུམ་ལ་འཁྲིད་པའི་ལམ་གྱི་རིམ་པ་ཤེས་དགོས་པའི་ཕྱིར་རོ། ། འདི་ནི་ལོགས་པ་དངོས་སུ་བསྟན་ནས་རྗེས་འགྲོ་དོན་གྱིས་བརྗོད་པས་འབྲས་རྟགས་ཀྱི་རྗེས་འགྲོའི་ཚུལ་བསྟན་ཏོ། ། གཉིས་པ་ལ་གཉིས། ལམ་ཤེས་ཀྱི་ཡན་ལག་དང༌། ཡན་ལག་ཅན་གྱི་ལམ་ཤེས་སོ། །
དང་པོ་ལ་གཉིས་ལས། རྩ་བ་ནི། མདོ་ལས། དེའི་ཚེ་ཡང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན་རྒྱལ་པོ་ཆེན་པོ་ཇི་སྙེད་ཡོད་པ་དེ་དག་ཐམས་ཅད་ཀྱང༌། ལྷའི་བུ་སྟོང་ཕྲག་དུ་མ་དང་ལྷན་ཅིག་འཁོར་དེ་ཉིད་འདུས་པར་གྱུར་ཅེས་པ་ནས། ཁྱད་པར་དུ་འཕགས་པའི་ཆོས་རྣམས་ལས་མཆོག་ཏུ་ཁྱད་པར་དུ་འཕགས་པའི་ཆོས་རྣམས་ཐོབ་པར་བྱའོ། ། ཞེས་པའི་བར་གྱིས་ནི། ལམ་ཤེས་པའི་ཡན་ལག་བསྟན་ཏོ། ། དེ་དག་གི་དོན་བསྡུས་ནས་སྟོན་པ་ནི། དེ་བཞིན་གཤེགས་པའི་རང་བཞིན་གྱི་འོད་ཀྱིས་འདོད་གཟུགས་ཀྱི་ལྷ་རྣམས་ཀྱི་འོད་མོག་མོག་པོར་མཛད་པ་དང་ཞེས་པས་ནི།
གེགས་དང་བྲལ་བའི་རྟེན་བཤད་དོ།། དགོས་པ་ཡང་འདོད་གཟུགས་ཀྱི་ལྷ་རྣམས་ལ་ལམ་ཤེས་སྐྱེ་བའི་སྣོད་དུ་རུང་བར་བྱ་བའི་ཕྱིར་རོ། ། དེ་ཡང་མདོ་ལས། དེ་བཞིན་གཤེགས་པའི་རང་བཞིན་གྱི་འོད་ཀྱི་དྲུང་ན་ལྷ་རྣམས་ཀྱི་ལས་ཀྱི་རྣམ་པར་སྨིན་པ་ལས་བྱུང་བའི་འོད་དེ་ནི་ལྷམ་མེ་མ་ཡིན་ལྷན་ནེ་མ་ཡིན། ལྷང་ངེ་མ་ཡིན་གྱི། དེ་བཞིན་གཤེགས་པའི་འོད་འབའ་ཞིག་རབ་ཅེས་བྱའོ་ཞེས་སོ། ། འདིར་ང་རྒྱལ་གེགས་སུ་བསྟན་པ་ནི་མཚོན་པ་ཙམ་ཏེ༑ ཡོན་ཏན་སྐྱེ་བའི་མི་མཐུན་ཕྱོགས་སུ་གྱུར་པ་ཤས་གང་ཆེ་བ་སྤངས་དགོས་པར་བསྟན་ཏོ། ། དེས་ན་ང་རྒྱལ་ནི་རྟོགས་པ་ཁྱད་པར་ཅན་སྐྱེ་བའི་གེགས་ཡིན་ཏེ། ཐོགས་མེད་ཀྱིས།
མངོན་པའི་ང་རྒྱལ་ནི་བདེན་པ་མངོན་པར་རྟོགས་པ་ལ་བར་དུ་གཅོད་དོ་ཞེས་བཤད་དོ། ། ལམ་ཤེས་སྐྱེ་བའི་ཡུལ་སོ་སོར་ངེས་པས་ནི། ལྷན་ཅིག་བྱེད་པའི་རྐྱེན་བསྟན་ཏེ། མདོ་ལས། ལྷའི་བུ་གང་དག་གིས་བླ་ན་མེད་པ་ཡང་དང་པར་རྫོགས་པའི་བྱང་ཆུབ་ཏུ་སེམས་མ་བསྐྱེད་པ་དེ་དག་གིས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པར་བྱའོ། ། གང་ཡང་དག་པའི་སྐྱོན་མེད་པ་ལ་ཞུགས་པར་གྱུར་པ་དེ་དག་ལ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པའི་མཐུ་མེད་དོ། ། དེ་ཅིའི་ཕྱིར་ཞེ་ན། དེ་དག་གིས་འཁོར་བའི་རྒྱུན་གྱིས་མཚམས་བཅད་པའི་ཕྱིར་རོ། ། ཞེས་གསུངས་སོ།། ཐེག་པ་ཆེན་པོའི་རིགས་ཀྱིས་ཁྱབ་པ་དང་ཞེས་པས་ནི།
ཉེ་བར་ལེན་པའི་རྒྱུ་བསྟན་ཏེ། སེམས་ཅན་ཐམས་ཅད་ལ་སངས་རྒྱས་ཀྱི་རིགས་ཀྱིས་ཁྱབ་པའི་ཕྱིར་རོ༑ ༑ དེ་ལྟར་ཡང་རྒྱུད་བླ་མ་ལས། རྫོགས་སངས་སྐུ་ནི་འཕྲོ་ཕྱིར་དང༌། ། དེ་བཞིན་ཉིད་དབྱེར་མེད་ཕྱིར་དང༌། ། རིགས་ཡོད་ཕྱིར་ན་ལུས་ （ ༨༠བ་ ） ཅན་ཀུན༑ ༑ རྟག་ཏུ་སངས་རྒྱས་སྙིང་པོ་ཅན། ། ཞེས་སོ། མདོ་ལས་ཀྱང༌། འོན་ཀྱང་ཡང་གལ་ཏེ་དེ་དག་ཀྱང་བླ་ན་མེད་པའི་བྱང་ཆུབ་ཏུ་སེམས་བསྐྱེད་ན་དེ་དག་ལ་ཡང་རྗེས་སུ་ཡི་རང་བར་བྱའོ། །
ཞེས་གསུངས་སོ། ། རང་བཞིན་ཞེས་པས་ནི་རང་དོན་དུ་ཉོན་མོངས་མི་སྤང་བའི་རང་བཞིན་བསྟན་ཏེ། མདོ་ལས། ཁོ་བོ་ནི་དེ་དག་གི་དགེ་བའི་རྩ་བའི་ཕྱོགས་ལ་བར་ཆད་མི་བྱེད་དེ། ཞེས་སོ། ། ལམ་ཤེས་དེ་ཡི་བྱེད་ལས་ནི་གཞན་དོན་བྱེད་པའི་ལས་ཏེ། མདོ་ལས། ཁྱད་པར་དུ་འཕགས་པའི་ཆོས་རྣམས་ལས་མཆོག་ཏུ་ཁྱད་པར་དུ་འཕགས་པའི་ཆོས་རྣམས་ཐོབ་པར་བྱའོ།། ཞེས་སོ། ། གཉིས་པ་འགྲེལ་པ་ལ་གསུམ།
ལམ་ཤེས་ཀྱི་རྟེན་དང༌། རྟེན་པ་ལམ་ཤེས་ཀྱི་རང་བཞིན་དང༌། དེའི་བྱེད་ལས་སོ། ། དང་པོ་ལ་གསུམ། འགལ་རྐྱེན་དང་བྲལ་བའི་རྟེན། ལྷན་ཅིག་བྱེད་པའི་རྐྱེན་ཉེ་བར་ལེན་པའི་རྒྱུའོ། ། དང་པོ་ནི། མོག་མོག་པོར་མཛད་དོ། ། གང་གིས་ན། ཚོགས་གཉིས་ལས་བྱུང་བའི་དེ་བཞིན་གཤེགས་པའི་རང་བཞིན་གྱི་འོད་དག་གིས་སོ། །
གང་ན་ལྷ་ལ་སོགས་པའི་ཟག་བཅས་ཀྱི་དགེ་བ་ལས་བྱུང་བའི་རྣམ་པར་སྨིན་པའི་འོད་དོ། ། གང་གི་ཆེད་དུ་ན་ལམ་ཤེས་པ་ཉིད་སྐྱེ་བར་རུང་བ་ཉིད་དུ་སྒྲུབ་པའི་ཕྱིར་རོ། ། དེ་ནི་ཐོག་མའི་གདུལ་བྱའི་དབང་དུ་བྱས་ཏེ། དེ་ཡང་འདོད་ལྷ་རིས་དྲུག་ལ་རིམ་པ་ལྟར། འཇིག་རྟེན་སྐྱོང་བ་དང༌། ལོངས་སྤྱོད་ཆེ་བ་དང༌། ལྷ་མ་ཡིན་དང་འཐབ་མི་དགོས་པ་དང༌༑ བྱམས་པ་བཞུགས་པ་དང༌། རང་གིས་སྤྲུལ་པ་དང༌། གཞན་གྱིས་སྤྲུལ་པ་ལ་ལོངས་སྤྱོད་པའི་ང་རྒྱལ་ལོ། །
གཟུགས་ཁམས་པ་རྣམས་ལ་བསམ་གཏན་ཐོབ་པ་ལ་སོགས་པའི་ང་རྒྱལ་དང༌། ཐམས་ཅད་ཀྱང་རང་རང་གི་གཟུགས་མཛེས་ཤིང་འོད་དང་ལྡན་པ་ལ་བརྟེན་པའི་ང་རྒྱལ་རྣམས་ཟིལ་གྱིས་མནན་ནས་ལམ་ཤེས་བསྐྱེད་རུང་གི་རྟེན་དུ་བྱས་པའི་ཕྱིར་རོ། ། དེ་ལྟར་བསྟན་པའི་དགོས་པ་ཡང༌། རང་ཉིད་མཆོག་ཏུ་རློམ་པའི་ང་རྒྱལ་བཅོམ་པའི་རྒྱུད་ཁོ་ན་ལ་ལམ་ཤེས་ཀྱི་རྟོགས་པ་སྐྱེའོ། ། ཞེས་ཤེས་པར་བྱ་བའི་ཕྱིར་དུ་རྗེས་འཇུག་གི་གདུལ་བྱའི་དབང་དུ་བྱས་ནས་མཛད་དོ། ། དགོས་པ་དེའི་ཕྱིར་ན། དེ་བཞིན་གཤེགས་པའི་འོད་ཀྱི་ཆེ་བ་སྟོན་པའི་མདོའི་ཚིག་ཟུར་གྱིས་ཏེ་ཤུགས་ཀྱིས་ལམ་ཤེས་ཀྱི་རྟེན་བརྗོད་པ་ཡིན་ནོ༑ ༑ གཉིས་པ་ནི། འགལ་རྐྱེན་སྤང་དགོས་པར་མ་ཟད། ལམ་ཤེས་དེ་ཡང་ཉན་རང་དང་ཐུན་མོང་མ་ཡིན་པར་རྟེན་གྱི་ཡུལ་སོ་སོར་ངེས་པ་ཡིན་ཏེ།
སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ཁོ་ན་ལ་སྐྱེ་བ་ཡིན་པས་སོ། ཁྱབ་པ་ཡོད་དེ། སེམས་མ་བསྐྱེད་ཅིང་སྟོང་ཉིད་མ་རྟོགས་པ་ལ་ལམ་ཤེས་ཀྱི་ཤེར་ཕྱིན་ལ་གནས་པའི་སྐལ་བ་མེད་པའི་ཕྱིར་རོ། ཁོ་ནའི་སྒྲ་ནི་མི་ལྡན་རྣམ་གཅོད་ཀྱི་ཚིག་ཕྲད་དོ། ། འོ་ན་འདི་ལམ་ཤེས་དངོས་སུ་སྐྱེ་བའི་རྟེན་ནམ། བརྒྱུད་ནས་སྐྱེ་བའི་རྟེན་གྱི་དབང་དུ་བྱས་ཏེ་བསྟན་པ་ཡིན། དང་པོ་ལྟར་ན། བྱང་སེམས་ཚོགས་ལམ་པ་འདིར་བསྟན་ལམ་ཤེས་སྐྱེ་བའི་རྟེན་མ་ཡིན་པར་འགྱུར་ལ། གཉིས་པ་ལྟར་ན་ཡང༌། སྐྱེ་བོ་ཐམས་ཅད་ཞེས་སེམས་ཅན་ཐམས་ཅད་ （ ༨༡ན་ ） སངས་རྒྱ་བར་གསུངས་པ་དང༌།
འདོད་ཆགས་དང་བྲལ་བ་དང༌། ཞེས་ཉན་རང་གིས་ཀྱང་ལམ་ཤེས་སྒོམ་དགོས་པར་གསུངས་པ་དང་འགལ་ལོ་ཞེ་ན། སྐྱོན་མེད་དེ། སྒྲུབ་པ་བཞི་དང་སྦྱོར་བ་བཞི་ཆོས་སྐུའི་རྒྱུར་བསྟན་པ་ལ་ཡང་མཚུངས་སོ༑ ༑ དེས་ན་དངོས་དང་བརྒྱུད་པའི་སྒོ་ནས་མ་ཡིན་གྱི། ལམ་ཤེས་ཀྱི་རྒྱུ་ཚོགས་གྲངས་ཚང་བ་ཞིག་བསྟན་པ་ཡིན་ཏེ། དཔེར་ན་མྱུ་གུ་སྐྱེ་བ་ལ། ས་བོན་ཆུ་ལུད་དྲོད་གཤེར་ཚང་དགོས་པ་བཞིན་ནོ། ། གསུམ་པ་ནི། བྱང་ཆུབ་ཏུ་སེམས་བསྐྱེད་པ་ཁོ་ན་ཞེས་པ་ལྟར་ན།
ཉན་རང་གི་རྒྱུད་ལ་ལམ་ཤེས་མི་སྐྱེའམ་ཞེ་ན། ཁམས་གསུམ་ལ་སེམས་འདོད་ཆགས་དང་བྲལ་བ་ཉན་རང་དགྲ་བཅོམ་པ་དང་གཅིག་ཤོས་ཀྱི་རྣལ་འབྱོར་པ་ཕྱི་རོལ་པས་ཀྱང་ཆོས་ཅན། མཐར་ཐུག་ཐེག་པ་ཆེན་པོའི་རིགས་ཀྱིས་ཁྱབ་པ་ཡིན་ཏེ། མཐར་ཐུག་གི་འབྲས་བུ་སངས་རྒྱས་ཉིད་ཐོབ་བར་བྱ་བའི་ཕྱིར་དུ། རྒྱུ་ལམ་ཤེས་པ་ཉིད་སྒོམ་པར་བྱ་བ་ཡིན་པས་སོ། ། གལ་ཏེ་ཉན་རང་དང་མུ་སྟེགས་བྱེད་དེ་དག་གིས་སངས་རྒྱས་འཐོབ་པར་མི་ནུས་པ་མ་ཡིན་ནམ་ཞེ་ན། མ་ཡིན་ཏེ། སྐྱེ་བོ་ཐམས་ཅད་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་མཐར་ཐུག་པར་འགྲོ་བ་ཅན་ཡིན་ཏེ། རྒྱུ་མཚན་དེའི་ཕྱིར་རོ། ། གལ་ཏེ་ཉན་རང་ཐེག་ཆེན་གྱི་ལམ་དུ་འཇུག་ན།
མཐར་ཐུག་ཐེག་པ་གསུམ་དུ་གསུངས་པ་དང་འགལ་ལོ་ཞེ་ན། འགལ་བ་ཡང་མ་ཡིན་ཏེ། མཐར་ཐུག་ཐེག་པ་གསུམ་རྣམ་པར་གཞག་པ་ནི་དྲང་དོན་དགོངས་པ་ཅན་ཡིན་གྱི་ངེས་དོན་མཚན་ཉིད་པ་ནི་མ་ཡིན་ནོ་ཞེས་ལུགས་ལས་འབྱུང་བའི་ཕྱིར་རོ། ། ལུགས་གང་ལས་འབྱུང་ཞེ་ན། པད་དཀར་ལས། མ་འོངས་དུས་ན་ཤ་རིའི་བུ་ཁྱོད་ཀྱང༌། ། རྒྱལ་བ་དེ་བཞིན་གཤེགས་པར་འབྱུང་འགྱུར་ཏེ། ། པད་མའི་འོད་ཅེས་བྱ་བ་ཀུན་ཏུ་སྤྱན། ། སྲོག་ཆགས་བྱེ་བ་སྟོང་དག་རྣམ་པར་འདུལ། ། ཞེས་དང༌།
ཐེག་པ་ནི་གཅིག་སྟེ་གཉིས་པ་མེད་དོ་ཞེས་དང༌། ལང་གཤེགས་ལས་ཀྱང༌། བློ་གྲོས་ཆེན་པོ་ཉན་ཐོས་ཀྱི་ཐེག་པ་བ་རྣམས་ཉན་ཐོས་ཀྱི་ཐེག་པས་གྲོལ་བ་མ་ཡིན་གྱི་འོན་ཀྱང་དེ་དག་ནི་ཐེག་པ་ཆེན་པོའི་མཐར་ཐུག་པ་ཅན་ཡིན་ནོ་ཞེས་སོ། ། ཚིག་གསལ་ལས། འདོད་ཆགས་དང་བྲལ་བ་འཕགས་པ་ཉན་ཐོས་དང་རང་སངས་རྒྱས་རྣམས་ཀྱིས་ནི་ཞི་བའི་དབྱིངས་ལས་ལངས་ཏེའོ། ། གཅིག་ཤོས་བྱང་ཆུབ་སེམས་དཔའ་རྣམས་ཀྱིས་ནི་ད་ལྟ་ཉིད་ནས་སོ་ཞེས་ཅིག་ཤོས་བྱང་སེམས་ལ་བཤད་དོ། ། དེའི་བསམ་པའི་དོན་ནི། མཐར་ཐུག་ཐེག་པ་གསུམ་དུ་གསུངས་པ་ལ་འབྲེལ་ལོ་སྙམ་པའོ། ། འོན་ཀྱང་བྱང་ཆུབ་སེམས་དཔའ་ལ་དོགས་པ་ཤས་ཆུང་ཞིང༌། ཕྱི་རོལ་པ་ལ་དོགས་པ་ཤས་ཆེ་བ་སྐྱེ་བོ་ཐམས་ཅད་ཞེས་པས་ཀྱང་ཤེས་སོ། །
འདིའི་མཐའ་དཔྱད་པ་ལ་བཞི། མཐར་ཐུག་ཐེག་པ་གཅིག་ཏུ་སྒྲུབ་པ་དང༌༑ ཉན་རང་ཐེག་ཆེན་གྱི་ལམ་གང་ནས་འཇུག་པ་དང༌། འཁོར་བ་ལ་མཐའ་ཡོད་མེད་དང༌། སེམས་ཅན་ཐམས་ཅད་སངས་རྒྱ་མི་རྒྱ་དཔྱད་པའོ། ། དང་པོ་ལ་གཉིས༑ གཞན་གྱི་འདོད་པ་དང༌། དབུ་མ་པ་རང་གི་ལུགས་སོ། ། དང་པོ་ནི། སེམས་ཙམ་པ་དག་མཐར་ཐུག་ཐེག་པ་གསུམ་དུ་བཤད་པ་ངེས་དོན་དུ་འདོད་དོ།།
（ ༨༡བ་ ） དེ་ཡང་མདོ་གང་ལ་བརྟེན་ནས་ངེས་དོན་དུ་བྱེད་ཅེ་ན། དགོངས་འགྲེལ་ལས། ཉན་ཐོས་ཀྱི་རིགས་ཀྱི་གང་ཟག་ཞི་བ་བགྲོད་པ་གཅིག་པུ་པ་ནི་སངས་རྒྱས་ཐམས་ཅད་བརྩོན་པ་དང་ལྡན་པར་གྱུར་ཀྱང༌། བྱང་ཆུབ་ཀྱི་སྙིང་པོ་ལ་བཞག་སྟེ་བླ་མེད་རྫོགས་པའི་བྱང་ཆུབ་ཐོབ་པར་བྱར་མི་ནུས་སོ། ། དེ་ཅིའི་ཕྱིར་ཞེ་ན། འདི་ལྟར་དེ་ནི་སྙིང་རྗེ་ཆུང་བ་དང༌། སྡུག་བསྔལ་གྱིས་ཤིན་ཏུ་འཇིགས་པའི་ཕྱིར་རང་བཞིན་གྱིས་རིགས་དམན་པ་ཁོ་ན་ཡིན་པའི་ཕྱིར་རོ། ། ཞེས་པ་དང༌། ཉན་ཐོས་བྱང་ཆུབ་ཏུ་ཡོངས་སུ་འགྱུར་བ་གང་ཡིན་པ་དེ་ནི་ངས་རྣམ་གྲངས་ཀྱི་བྱང་ཆུབ་སེམས་དཔའ་ཡིན་པར་བསྟན་ཏེ། འདི་ལྟར་དེ་ནི་ཉོན་མོངས་པའི་སྒྲིབ་པ་ལས་རྣམ་པར་གྲོལ་ནས།
དེ་བཞིན་གཤེགས་པ་རྣམས་ཀྱིས་བསྐུལ་ན་ཤེས་བྱའི་སྒྲིབ་པ་ལས་སེམས་རྣམ་པར་གྲོལ་བར་བྱེད་པའི་ཕྱིར་རོ། ། ཞེས་ཞི་བགྲོད་ཕྱོགས་གཅིག་པ་དང༌། ཡོངས་སུ་བསྒྱུར་བའི་ཉན་ཐོས་གཉིས་གསུངས་ནས་མཐར་ཐུག་ཐེག་པ་གཅིག་ཏུ་གསུངས་པ་དྲང་དོན་དང༌། གསུམ་དུ་གསུངས་པ་ངེས་དོན་དུ་འཆད་དོ། ། གཞན་ཡང་ཆོས་བཅུ་པ་དང༌། དཀོན་མཆོག་སྤྲིན་གཉིས་ཀྱི་རྗེས་སུ་འབྲངས་ནས་ཀྱང་འཆད་དོ། ། མདོ་དེ་དག་གི་དོན་ཇི་ལྟར་དུ་འཆད་ཅེ་ན། སྡུད་པ་ལས། ཉན་ཐོས་བྱང་ཆུབ་ཏུ་ཡོངས་སུ་འགྱུར་བ་ཅི་ཕུང་པོ་ལྷག་མ་དང་བཅས་པའི་མྱ་ངན་ལས་འདས་པའི་དབྱིངས་ལ་གནས་ཤིང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་སྒྲུབ་པར་བྱེད་དམ། འོན་ཏེ་ཕུང་པོའི་ལྷག་མ་མེད་པའི་མྱ་ངན་ལས་འདས་པའི་དབྱིངས་ལ་གནས་ཤིང་བྱེད་ཅེ་ན།
སྨྲས་པ་ཕུང་པོའི་ལྷག་མ་དང་བཅས་པའི་མྱ་ངན་ལས་འདས་པའི་དབྱིངས་ལ་གནས་ཤིང་བྱེད་དེ། འདི་ལྟར་ཕུང་པོའི་ལྷག་མ་མེད་པའི་མྱ་ངན་ལས་འདས་པའི་དབྱིངས་ལ་གནས་པ་ནི་རྩོམ་པ་ཐམས་ཅད་དང་འབད་པ་ཐམས་ཅད་རྒྱུན་བཅད་པ་ཡིན་པའི་ཕྱིར་རོ་ཞེས་གསུངས་སོ། ། དེའི་དོན་ནི། ལྷག་མེད་ཀྱི་མྱང་འདས་ཐོབ་ནས་ཐེག་པ་ཆེན་པོའི་ལམ་དུ་མི་འཇུག་པ་དང༌། ལྷག་བཅས་ནས་འཇུག་པའི་ཚུལ་གཉིས་སོ། ། དེའི་རྒྱུ་མཚན་ཡང༌། ལྷག་མེད་ཀྱི་མྱང་འདས་ཐོབ་ནས། སྔོན་གྱི་སྨོན་ལམ་གྱི་མཐུ་དང༌། ལྡང་བའི་བསམ་པ་མེད་པར་མྱ་ངན་ལས་འདས་པས་འབྲས་བུ་ཕྱི་མ་སྒྲུབ་པའི་རྩོམ་པ་དང་འབད་པ་ཐམས་ཅད་གཏན་ལོག་པའི་ཕྱིར་རོ། ། ཞེས་པའོ། །
འོ་ན་མཐར་ཐུག་ཐེག་པ་གསུམ་དུ་ངེས་པའི་སྒྲུབ་བྱེད་གང་ཞེ་ན། དེ་ལ་ལུང་དང༌། རིགས་པ་གཉིས་ལས། དང་པོ་ནི། སྔར་དྲངས་པའི་དགོངས་འགྲེལ་གྱི་ལུང་དང༌། གཞན་ཡང་ཁམས་སྣ་ཚོགས་པའི་མདོ་ལ་སོགས་པ་རྣམས་སོ། ། རིགས་པ་ནི། དེ་ལ་མཐར་ཐུག་ཐེག་པ་གཅིག་ཏུ་གསུངས་པ་དྲང་དོན་དུ་འགྲེལ་པ་ལ། དགོངས་གཞི་དང༌། དགོས་པ་དང༌།
དངོས་ལ་གནོད་བྱེད་ཀྱི་ཚད་མའོ། ། དང་པོ་ནི། མདོ་སྡེ་རྒྱན་ལས། ཆོས་དང་བདག་མེད་གྲོལ་བ་དག ༑ མཚུངས་ཕྱིར་རིགས་ནི་ཐ་དད་ཕྱིར། ། བསམ་གཉིས་ཐོབ་ཕྱིར་སྤྲུལ་པའི་ཕྱིར༑ ༑ མཐར་ཐུག་ཕྱིར་ན་ཐེག་གཅིག་ཉིད། ། ཞེས་དགོངས་གཞི་བདུན་གསུངས་སོ། ། དེ་ཡང་བགྲོད་བྱའི་ཐེག་པ་གསུམ་ཆོས་དབྱིངས་ནམ་མཁའ་ལྟར་མཚུངས་པ་དང༌། བགྲོད་པ་ （ ༨༢ན ） པོའི་ཐེག་པ་གསུམ་གྱི་གང་ཟག་རྣམས་བདག་མེད་རྟོགས་པར་མཚུངས་པ་དང༌།
གང་གི་ཆེད་དུ་བགྲོད་པའི་ཐེག་པ་འབྲས་བུ་རྣམ་གྲོལ་མཚུངས་པ་དང༌། ཉན་ཐོས་མ་ངེས་པའི་རིགས་ཅན་རྣམས་ཐེག་ཆེན་དུ་ཞུགས་ནས་སངས་རྒྱ་བར་འགྱུར་བས། རིགས་ཐ་དད་པ་གཉིས་ཀྱང་ལམ་གཅིག་ཏུ་ཞུགས་པ་ས་རིགས་ཐ་དད་པར་མཚུངས་པ་དང༌། དེ་བཞིན་གཤེགས་པས་ས་དང་པོ་ནས་བདག་གཞན་མཉམ་པ་ཉིད་དུ་རྟོགས་པའི་དགོངས་པ་བརྙེས་པ་དང༌། ཉན་ཐོས་རིགས་ངེས་པ་ཁ་ཅིག་ཀྱང་རེ་ཞིག་བྱང་སེམས་ཀྱི་སྤྱོད་པ་སྤྱད་ནས་མཐར་དེ་བཏང་སྟེ་མྱང་འདས་ཐོབ་པ་ན། དེ་བཞིན་གཤེགས་པས་སྔོན་བདག་གིས་བྱང་སེམས་ཀྱི་སྤྱོད་པ་སྤྱད་པས་སངས་རྒྱས་སོ་ཞེས་དགོངས་པ་བཞིན་དུ། དེ་ལ་ཡང་སངས་རྒྱས་ཀྱི་མཐུས་བདག་སྔོན་བྱང་སེམས་ཀྱི་སྤྱོད་པ་སྤྱད་པས་འཚང་རྒྱ་བར་འགྱུར་རོ་སྙམ་པའི་བསམ་པ་མཚུངས་པ་ཐང་ཅིག་ཙམ་རྙེད་པས་བསམ་པ་གཉིས་ཐོབ་པ་དང༌། གདུལ་བྱའི་དོན་དུ་མྱ་ངན་ལས་འདས་ཚུལ་བསྟན་པས་སྤྲུལ་པ་དང༌། ཐེག་ཆེན་ལས་ཁྱད་པར་དུ་འཕགས་པའི་ཆོས་གཞན་མེད་པས་མཐར་ཐུག་པའོ། ། དགོས་པ་ནི།
རྒྱན་ལས། ཁ་ཅིག་དག་ནི་དྲང་ཕྱིར་དང༌། ། གཞན་དག་རྗེས་སུ་བཟུང་བའི་ཕྱིར། ། རྫོགས་པའི་སངས་རྒྱས་རྣམས་ཀྱིས་ནི། ། མ་ངེས་རྣམས་ལ་ཐེག་གཅིག་བསྟན། ། ཞེས་གསུངས་པ་ལྟར་རོ། ། དངོས་ལ་གནོད་བྱེད་ཀྱི་ཚད་མ་ནི། ལྷག་མེད་ཀྱི་མྱང་འདས་ཐོབ་ནས་སྐྱེ་བ་ལེན་པ་མི་སྲིད་པའི་ཕྱིར་ཏེ། རྒྱུ་ཉོན་མོངས་ཟད་པའི་ཕྱིར་རོ། ། ཐེག་ཆེན་དུ་འཇུག་པ་ཡང་མི་སྲིད་དེ།
དེ་ནི་སྙིང་རྗེ་ཤིན་ཏུ་ཆུང་བ་དང༌། རང་ཉིད་སྡུག་བསྔལ་གྱིས་ཤིན་ཏུ་འཇིགས་པ་དང༌། རང་བཞིན་གྱིས་རིགས་དམན་པ་ཁོ་ན་ཡིན་པའི་ཕྱིར་རོ། ། རྒྱན་ལས་ཀྱང༌། ཁམས་རྣམས་དང་ནི་མོས་པ་དང༌། ། སྒྲུབ་པ་ཐ་དད་དབྱེ་བ་དང༌། ། འབྲས་བུ་ཐ་དད་མཐོང་བའི་ཕྱིར། ། རིགས་ཡོད་ཉིད་ཅེས་ངེས་པ་ཡིན། ། ཞེས་ཁ་མས་ཐ་དད་པས། དང་པོར་མོས་པ་ཐ་དད།
བར་དུ་སྒྲུབ་པ་ཐ་དང༌། ཐ་མར་འབྲས་བུ་ཐ་དད་པས་ཀྱང་ཐེག་པ་གསུམ་དུ་ངེས་སོ། ། གཉིས་པ་ནི། དབུ་མ་པ་དག་མཐར་ཐུག་ཐེག་པ་གཅིག་ཏུ་ངེས་པར་འདོད་དོ། ། དེ་ཡང་མདོ་གང་ལ་བརྟེན་ནས་སྒྲུབ་ཅེ་ན། ལང་ཀར་གཤེགས་པ་ལས༑ བློ་གྲོས་ཆེན་པོ་ཉན་ཐོས་ཀྱི་ཐེག་པ་པ་རྣམས་ནི་ཞེས་སོགས་དང༌། ལྷ་ཡི་ཐེག་དང་ཚངས་པའི་ཐེག ། དེ་བཞིན་དུ་ནི་ཉན་ཐོས་དང༌། ། དེ་བཞིན་གཤེགས་དང་རང་རྒྱལ་གྱི། །
ཐེག་པ་འདི་དག་ངས་བཤད་དེ། ། ཇི་སྲིད་སེམས་ནི་འབྱུང་གི་བར༑ ༑ ཐེག་པ་རྣམས་ལ་ཐུག་པ་མེད། ། སེམས་ནི་ཡོངས་སུ་གྱུར་པ་ན། ། ཐེག་པ་མེད་ཅིང་འགྲོ་བ་མེད། ། ཐེག་པའི་རྣམ་གཞག་ཡོད་མིན་ཉིད། ། ཐེག་པ་གཅིག་ཏུ་ང་སྨྲའོ། ། བྱིས་པ་རྣམས་ཡོངས་དྲང་དོན་དུ། ། ཐེག་པ་ཐ་དད་ང་སྨྲའོ། ། ཞེས་དང༌།
པད་མ་དཀར་པོ་ལས། དྲང་སྲོང་ཆེན་པོས་ཐེག་པ་གསུམ་བསྟན་པ། ། རྣམ་འདྲེན་རྣམས་ཀྱི་ཐབས་ལ་མཁས་པ་སྟེ། ། ཐེག་པ་གཅིག་སྟེ་གཉིས་སུ་ཡོད་མ་ཡིན། ། བསྟི་བའི་དོན་དུ་ཐེག་པ་གསུམ་བསྟན་ཏོ། ། ཞེས་པ་དང༌། （ ༨༢བ ） དཔལ་ཕྲེང་གི་མདོ་ལས། ཡོངས་སུ་མྱ་ངན་ལས་འདས་པ་ཞེས་བྱ་བ་འདི་ནི་དེ་བཞིན་གཤེགས་པ་རྣམས་ཀྱི་ཐབས་སོ། ། ཞེས་གསུངས་སོ། ། གཞན་ཡང་བདེན་པ་པོའི་ལེའུ་ལས།
ཤ་རིའི་བུ་གང་ཚེ་དེ་བཞིན་གཤེགས་པ་རྣམས་སྙིགས་མ་ལྔའི་དུས་སུ་སེམས་ཅན་རྣམས་དྲི་མ་མང་ཞིང་དགེ་བའི་རྩ་བ་ཆུང་བར་གྱུར་པ་ན་བྱུང་བ་དེའི་ཚེ༑ ཐབས་མཁས་པས་ཐེག་པ་གཅིག་པ་དེ་ཉིད་ཐེག་གསུམ་དུ་བསྟན་པས་སྟོན་ཏོ༑ ༑ ཞེས་པ་དང༌། ཤ་རིའི་བུ་ཐེག་པ་འདི་ནི་གཅིག་ཁོ་ནར་ཟད་དེ། འདི་ལྟར་སྟེ༑ སངས་རྒྱས་ཀྱི་ཐེག་པའོ་ཞེས་བྱ་བ་དང༌། སངས་རྒྱས་ཡེ་ཤེས་རབ་ཏུ་རྟོགས་བྱའི་ཕྱིར། ། འཇིག་རྟེན་དུ་ནི་མགོན་པོ་གཅིག་པུ་བྱུང༌། ། ཐེག་པ་གཅིག་སྟེ་ཐེག་པ་གཉིས་པ་མེད། ། སངས་རྒྱས་ཐེག་པ་དམན་པས་ཁྲིད་མི་མཛད། །
ཞེས་པ་དང༌། ཡང་འཇམ་དཔལ་ཐེག་པ་རྣམ་པར་གཞག་པ་ཞེས་བྱ་བ་འདི་ནི་གང་ཟག་དང་ཚོགས་ཀྱི་དབང་དུ་མཛད་པ་ཡིན་གྱི། ཆོས་ཀྱི་དབྱིངས་ལ་ཐ་དད་པ་མེད་པའི་ཕྱིར་ཐེག་པ་ལ་ནི་ཐ་དད་པ་མེད་དོ། ། ཐེག་པ་གསུམ་དུ་བསྟན་པ་འདི་ནི་ཐེག་པ་ཆེན་པོ་ལ་འཇུག་པའི་སྒོ་ནས་བསྟན་པ་ཡིན་ཏེ། དེ་ཡང་ཀུན་རྫོབ་ཏུ་ཡིན་གྱི་དོན་དམ་པར་ནི་མ་ཡིན་པས་ཐེག་པ་ནི་གཅིག་ཏུ་ཟད་དེ། ཞེས་བྱ་བ་ལ་སོགས་པ་མང་དུ་གསུངས་སོ། ། འོ་ན་མདོ་དེ་དག་གི་དོན་ཇི་ལྟར་དུ་འགྲེལ་པར་བྱེད་ཅེ་ན། དེ་ཡང་མགོན་པོ་ཀླུ་སྒྲུབ་ཀྱིས། མདོ་བཏུས་ནས་མཐར་ཐུག་ཐེག་པ་གཅིག་ཏུ་ངེས་པར་རྒྱས་པར་བསྒྲུབས་ཤིང༌། བྱང་ཆུབ་སེམས་འགྲེལ་ལས་ཀྱང༌།
ཐེག་པ་གཉིས་པོ་དག་ཀྱང་ནི། ། ཐེག་པ་ཆེན་པོར་འབྱུང་བས་ན། ། སྲིད་པའི་ལམ་གྱིས་དུབ་རྣམས་ལ། ། ངལ་གསོའི་དོན་དེ་དེ་ཉིད་མིན། །

ཞེས་པ་དང༌། དཔེ་མེད་པར་བསྟོད་པ་ལས་ཀྱང༌། ཆོས་ཀྱི་དབྱིངས་ལ་དབྱེར་མེད་ཕྱིར། ། གཙོ་བོ་ཐེག་དབྱེར་མ་མཆིས་ཀྱང༌། ཁྱོད་ཀྱིས་སེམས་ཅན་གཞུག་ཕྱིར་དུ། ། ཐེག་པ་གསུམ་དུ་གསུངས་པའོ། ། ཞེས་སོ། ། རྒྱུད་བླ་མ་ལས་ཀྱང༌། ཇི་སྲིད་སངས་རྒྱས་མ་ཐོབ་པར༑ ༑ མྱ་ངན་འདས་པ་མི་ཐོབ་སྟེ། ། འོད་དང་འོད་ཟེར་སྤངས་ནས་ནི། །
ཉི་མ་ལྟ་བར་མི་ནུས་བཞིན། ། ཞེས་གསུངས་སོ། ། དེ་དག་གི་དོན་ཡང༌། ཉན་རང་རྣམས་ཐེག་ཆེན་གྱི་ལམ་དུ་འཇུག་དགོས་པས་ཐེག་པ་གསུམ་དུ་གསུངས་པ་དྲང་དོན་དང༌། དེ་ཁོ་ན་ཉིད་མ་རྟོགས་པར་སྒྲིབ་པ་སྤང་མི་ནུས་ཤིང༌། ཆོས་ཀྱི་དབྱིངས་ལ་དབྱེ་བ་མེད་པ་དང༌། དེ་ཁོ་ན་ཉིད་རྟོགས་པའི་བློ་ཐེག་པ་ལ་ཡང་དབྱེ་བ་མེད་པར་གསུངས་ཏེ། འཇུག་པ་ལས། གང་ཕྱིར་འདི་ན་དེ་ཉིད་ཤེས་ལ་དྲི་མ་མཐའ་དག་སེལ་བ་ནི། ། ལྷུར་བྱེད་གཞན་མེད་ཆོས་རྣམས་དེ་ཉིད་རྣམ་འགྱུར་དབྱེ་ལའང་བརྟེན་མིན་ཞིང༌། །
དེ་ཉིད་ཡུལ་ཅན་བློ་གྲོས་འདི་ཡང་ཐ་དད་གྱུར་པ་མ་ཡིན་པ། ། དེ་ཡི་ཕྱིར་ན་ཁྱོད་ཀྱིས་འགྲོ་ལ་ཐེག་པ་མི་མཉམ་དབྱེར་མེད་བསྟན། ། ཞེས་གསུངས་པའི་ཕྱིར་རོ། ། གལ་ཏེ་མཐར་ཐུག་ཐེག་པ་གསུམ་དུ་གསུངས་པའི་ལུང་རྣམས་དང་འགལ་ལོ་ཞེ་ན། མི་འགལ་ཏེ། དགོངས་ཏེ་གསུངས་པའི་ཕྱིར་རོ། ། དེ་ལ་དགོངས་གཞི་ནི། གནས་སྐབས་སོ་སོར་རིགས་ངེས་པ་ཙམ་ལ་དགོངས་སོ། ། དགོས་པ་ནི། དེད་དཔོན་ （ ༨༣ན ） མཁས་པས་མགྲོན་པོ་རྣམས་རིན་པོ་ཆེའི་གླིང་དུ་རིམ་གྱིས་འཁྲྀད་པ་ལྟར།
ཐེག་པ་ཆེན་པོར་རིམ་གྱིས་འཁྲིད་པའི་ཆེད་དུའོ། ། དངོས་ལ་གནོད་བྱེད་ནི། སྔར་བསྟན་པའི་ལུང་རིགས་གཉིས་སོ༑ ༑ དེ་ལྟར་ཡང་སློབ་དཔོན་ཀླུ་སྒྲུབ་ཀྱིས། བྱང་ཆུབ་དམ་པ་གཉིས་ཐོབ་ནས།། སྲིད་པས་སྐྲག་ཡིད་དེ་དག་ནི། ། ཚེ་ཟད་ལ་དགའ་མྱ་ངན་ལས། ། འདས་ཐོབ་འདུ་ཤེས་ཅན་དུ་འགྱུར། ། དེ་ལ་མྱ་ངན་འདས་ཡོད་མིན། ། འོན་ཀྱང་སྲིད་གསུམ་ཁམས་སུ་ནི། །
སྐྱེ་བ་དེ་ལ་ཡོད་མ་ཡིན། ། ཟག་མེད་དབྱིངས་ནས་དེ་དག་ཀྱང༌། ། མི་ཤེས་ཉོན་མོངས་མི་སྤང་ཕྱིར། ། ཕྱིས་ནི་སངས་རྒྱས་ཀྱིས་བསྐུལ་ནས། ། བྱང་ཆུབ་ཀྱི་ནི་ཚོགས་བསགས་ཏེ། ། དེ་ཡང་འཇིག་རྟེན་འདྲེན་པར་འགྱུར། ། ཞེས་པ་དང༌༑ འཇུག་པ་ལས་ཀྱང༌། གང་ཕྱིར་འགྲོ་ལ་ཉེས་པ་སྐྱེད་བྱེད་སྙིགས་མ་འདི་དག་ཡོད་གྱུར་པ། ། དེ་ཕྱིར་འཇིག་རྟེན་སངས་རྒྱས་སྤྱོད་ཡུལ་གཏིང་ཟབ་ལ་འཇུག་མི་འགྱུར་ཞིང༌། །
བདེ་གཤེགས་གང་ཕྱིར་ཁྱོད་ལ་མཁྱེན་རབ་ཐུགས་རྗེ་ཐབས་དང་ལྷན་གཅིག་པ། ། མངའ་དང་གང་ཕྱིར་བདག་གིས་སེམས་ཅན་དགྲོལ་ཞེས་ཁྱོད་ཀྱིས་ཞལ་བཞེས་ཏེ། ། དེ་ཕྱིར་མཁས་པ་རིན་པོ་ཆེའི་གླིང་དུ་ཆས་པའི་སྐྱེས་ཚོགས་ཀྱི། ། ངལ་བ་ཉེར་སེལ་གྲོང་ཁྱེར་ཡིད་འོང་བར་དུ་རྣམ་པར་བཀོད་པ་ལྟར༑ ཁྱོད་ཀྱིས་ཐེག་པ་འདི་ནི་སློབ་མ་ཉེ་བར་ཞི་བའི་ཚུལ་ལ་ཡིད། ། སྦྱར་ཞིང་རྣམ་པར་དབེན་ལའང་བློ་སྦྱངས་རྣམས་ལ་ལོགས་སུ་གསུངས། ། ཞེས་སོ། ། ལྷག་མེད་ཀྱི་མྱང་འདས་ཐོབ་ནས་ཀྱང་དགྲ་བཅོམ་པའི་སྐྱེ་བ་རྒྱུན་ཆད་པ་མ་ཡིན་ཞིང༌། ཐེག་པ་ཆེན་པོར་ཡང་འཇུག་པར་བྱེད་དེ། ལང་གཤེགས་ལས།
ཏིང་ངེ་འཛིན་གྱི་ལུས་ཐོབ་ནས། ། བསྐལ་བའི་བར་དུ་མི་སད་དོ། ། དཔེར་ན་སྐྱེས་བུ་མྱོས་པ་ནི། ། མྱོས་འགྱུར་མེད་ན་སངས་པ་ལྟར། ། དེ་བཞིན་དེ་དག་ང་ཡི་སྐུ། ། སངས་རྒྱས་ཆོས་ཞེས་བྱ་བ་འཐོབ། ། ཅེས་པ་དང༌། དམ་ཆོས་པད་མ་དཀར་པོའི་མདོ་ལས་ཀྱང༌། ཐེག་པ་གཅིག་སྟེ་གཉིས་པ་ཡོད་མ་ཡིན། ། གསུམ་པ་ནམ་ཡང་ཡོད་མིན་འཇིག་རྟེན་ན། །
སྐྱེས་བུ་མཆོག་རྣམས་ཐབས་ཀྱི་ཐེག་པ་གང༌། ། སྣ་ཚོགས་ཉེ་བར་སྟོན་པ་མཛད་མ་གཏོགས། ། ཞེས་སོ། ། བྱང་ཆུབ་སེམས་འགྲེལ་ལས་ཀྱང༌། ཉན་ཐོས་དེ་དག་ཇི་སྲིད་དུ། ཏིང་ངེ་འཛིན་གྱིས་མ་བསྐུལ་བ། ། དེ་སྲིད་ཡེ་ཤེས་ལུས་གཅིག་གིས༑ ༑ ཏིང་འཛིན་མྱོས་པས་བརྒྱལ་ཏེ་གནས། ། བསྐུལ་ནས་སྣ་ཚོགས་གཟུགས་ཀྱི་ནི། ། སེམས་ཅན་དོན་ལ་དགའ་བྱེད་ཅིང༌། །
བསོད་ནམས་ཡེ་ཤེས་ཚོགས་བསགས་ནས། ། སངས་རྒྱས་བྱང་ཆུབ་ཐོབ་པར་འགྱུར། ། ཞེས་གསུངས་པ་ལྟར་རོ༑ ༑ གཉིས་པ་ནི། ཚིག་གསལ་ལས། ཉན་ཐོས་དང་རང་སངས་རྒྱས་དེ་དག་ཞི་བའི་དབྱིངས་ནས་ལངས་ཏེ། ལམ་མཆོག་ཤེས་པར་བྱེད་པ་ན་སྐབས་དང་པོ་ནས་བསྟན་པའི་སེམས་བསྐྱེད་པ་ཐོག་མ་དང་གཉིས་པ་དང་གསུམ་པ་དང་པོར་བྱས་ཏེ། ཞེས་ཉན་རང་དགྲ་བཅོམ་ཐེག་ཆེན་ལམ་དུ་འཇུག་པའི་ཚེ། ཐེག་ཆེན་གྱི་ཚོགས་ལམ་ནས་འཇུག་པར་གསུངས་སོ། ། འདི་ནི་རང་རྒྱུད་པའི་ལུགས་སོ། །
ཝན་ཚེག་གིས་དགོངས་འགྲེལ་གྱི་འགྲེལ་ཆེན་རྒྱ་ནག་མར་ （ ༨༣བ་ ） གྲགས་པ་ལས༑ ཉན་རང་དགྲ་བཅོམ་ཐེག་པ་ཆེན་པོའི་ལམ་དུ་འཇུག་པའི་ཚེ། ས་བརྒྱད་པ་ནས་འཇུག་པར་བཤད་དོ། ། སློབ་དཔོན་ཟླ་བ་གྲགས་པའི་ལུགས་ལ་ཡང༌། ས་བརྒྱད་པ་ནས་འཇུག་པ་ཡིན་ཏེ། ཉན་རང་དགྲ་བཅོམ་གྱིས་ཆོས་ཀྱི་བདག་མེད་མངོན་སུམ་དུ་རྟོགས་ཤིང་ཉོན་མོངས་པའི་སྒྲིབ་པ་མ་ལུས་པར་སྤངས་པའི་ཕྱིར་དང༌༑ ས་བདུན་པ་མན་ཆད་དུ་ཆོས་ཀྱི་བདག་མེད་མངོན་སུམ་དུ་རྟོགས་པའི་ཆེད་དམ། ཉོན་སྒྲིབ་སྤངས་པའི་དོན་དུ་འཇུག་པར་ཡང་མི་རིགས་ཤིང༌། ས་བདུན་པ་མན་ཆད་དུ་ཤེས་སྒྲིབ་དངོས་སུ་སྤང་མི་ནུས་ལ། ས་བརྒྱད་པ་ནས་ཤེས་སྒྲིབ་སྤོང་བའི་འགོ་རྩོམ་པའི་ཕྱིར་རོ། །
སེམས་བསྐྱེད་པ་དང་ཐབས་ཀྱི་ཆ་གཞན་སྒྲུབ་པའི་ཕྱིར་དུ་ཡང་ས་བདུན་པ་མན་ཆད་དུ་འཇུག་མ་དགོས་ཏེ། ལམ་གང་ནས་ཞུགས་ཀྱང་དེ་ལ་ཁྱད་པར་མེད་པའི་ཕྱིར་རོ། ། ཇི་སྐད་དུ་ཐུབ་དགོངས་ལས། དེ་ནས་སྣང་བ་མཐའ་ཡས་ལ་སོགས་པའི་དེ་བཞིན་གཤེགས་པ་རྣམས་ཀྱིས། བྱིན་གྱིས་བརླབས་ནས་འོད་ཟེར་གྱིས་སད་པར་བྱས་ཏེ། ཏིང་ངེ་འཛིན་དེ་ལས་ལངས་ནས་སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་འཇིག་རྟེན་ལས་འདས་པའི་རབ་ཏུ་འབྱོར་པ་མཐོང་ནས་བྱང་ཆུབ་ཀྱི་སེམས་བསྐྱེད་དེ། སྐྱེ་བ་ལ་དབང་ཐོབ་པའི་སྟོབས་ཀྱིས་མི་གཡོ་བ་ལ་སོགས་པའི་ས་ལ་གནས་པའི་བྱང་ཆུབ་སེམས་དཔའ་རྣམས་བསམ་བཞིན་དུ་སྐྱེ་བ་རྣམས་ཀྱིས་དམྱལ་བར་རྒྱུ་བ་བཞིན་དུ༑ འགྲོ་བར་འགྲོ་ཞེས་བྱང་ཆུབ་མཆོག་ཐོབ་པར་འགྱུར་རོ། ། ཞེས་ཤིན་ཏུ་གསལ་བར་གསུངས་སོ། ། ཞེས་སོ། །
དེ་ལྟ་ན་ཐོག་མར་ཐེག་དམན་གྱི་ལམ་དུ་འཇུག་པར་རིགས་སོ་ཞེ་ན། དེ་ནི་མ་ཡིན་ཏེ། བྱང་ཆུབ་སེམས་དཔའ་ཐེག་དམན་གྱི་བྱང་ཆུབ་དོན་དུ་མི་གཉེར་བའི་ཕྱིར་རོ། ། དེ་སྐད་དུ་སྤྱོད་འཇུག་ལས། སེམས་ཅན་རྣམ་པར་གྲོལ་བ་ན། ། དགའ་བའི་རྒྱ་མཚོ་གང་ཡིན་པ། ། དེ་ཉིད་ཀྱིས་ནི་ཆོག་མིན་ནམ། ། ཐར་པ་འདོད་པས་ཅི་ཞིག་བྱ། ། ཞེས་གསུངས་སོ། ། མདོ་སྡེ་རྒྱན་ལས་ཀྱང༌༑
མྱ་ངན་འདས་ལ་མངོན་དགའི་ཕྱིར། ། རྟོགས་པ་བུལ་བ་ཡིན་པར་འདོད།། ཞེས་གསུངས་པའི་ཕྱིར་རོ། ། གསུམ་པ་ནི། འགྲེལ་ཆེན་ལས། ཁ་ཅིག་ན་རེ། གང་འདིས་སངས་རྒྱས་ཀྱི་རིགས་འདི་ཐོག་མ་མེད་པ་ཡིན་པའམ་སངས་རྒྱས་རེ་རེ་འབྱུང་བས་ན་སེམས་ཅན་གྲངས་མེད་པ་ཡོངས་སུ་མྱ་ངན་ལས་འདའ་མོད་ཀྱི། ། དེ་ལྟ་ན་ཡང་འཁོར་བ་ལ་ཟད་པ་མེད་པས་མཐའ་ཡས་པའི་ཕྱིར་ནམ་མཁའ་དང་འདྲ་སྟེ། རི་བོ་ལ་སོགས་པའི་སྒྲིབ་གཡོགས་དུ་མ་ཡོད་ཀྱང་ནམ་མཁའ་ལ་ནི་ཡོངས་སུ་ཟད་པ་མེད་དོ་ཞེས་ཟེར་རོ། ། ཞེས་མཐའ་མེད་ཀྱི་ལུགས་དང་གཞན་དག་ན་རེ།
གང་གཉེན་པོའི་ཆོས་དང་ཕྲད་པ་ན་འབྲི་བའི་ཆོས་ཅན་དུ་སྣང་བ་དེ་ནི་གཉེན་པོའི་ཕྱོགས་ཤིན་ཏུ་འཕེལ་བ་ན་ཤིན་ཏུ་འགྲིབ་པར་འགྱུར་བ་སྲིད་པ་ཡིན་ཏེ། དཔེར་ན་གསེར་གྱི་དྲི་མ་ལ་སོགས་པ་ལྟ་བུའོ། ། འཁོར་བ་ཡང་བདག་མེད་པ་ལ་སོགས་པའི་མཚན་ཉིད་ཀྱི་གཉེན་པོའི་ཕྱོགས་མངོན་དུ་གྱུར་པ་ན་འགྲིབ་ （ ༨༤ན་ ） པའི་ཆོས་ཅན་ཡིན་ནོ་ཞེས་བྱ་བའི་རང་བཞིན་གྱི་གཏན་ཚིགས་ཀྱི་སྟོབས་ཀྱིས་འཁོར་བ་རྒྱུན་ཆད་པ་ཡིན་ནོ་ཞེས་འདོད་དོ་ཞེས་མཐའ་ཡོད་ལུགས་གཉིས་མཛད་དོ༑ ༑ ཨ་བྷྱས་ཀྱང༌། སྦྱོར་བ་ཕྱི་མ་འདི་ལ་བརྟེན་ནས་འཁོར་བ་མཐའ་ཡོད་དུ་སྒྲུབ་པར་བྱེད་དོ། ། འོན་ཀྱང་འཁོར་བ་ཐོག་མ་དང་ཐ་མ་མེད་པ་སྟོང་པ་ཉིད་ཀྱི་སྟོང་གཞི་ཆོས་ཅན་དུ་གསུངས་པ་དང༌། རིག་པའི་ཡ་མཐའ་དང་མ་མཐའ་ཐུག་མེད་དུ་སྒྲུབ་པའི་རིགས་པས་འཁོར་བ་སྔ་ཕྱི་ཡོད་པར་སྒྲུབ་པའི་ཕྱིར་རོ། ། དེས་ན་སྤྱི་བཙན་ལ་ཐོག་མ་དང་ཕྱི་མའི་མཐའ་གཉིས་ཀ་མེད་ལ། སྒོས་བཙན་ལ་ཐོག་མའི་མཐའ་མེད་ཅིང་ཕྱི་མཐའ་ཡོད་དེ། དཔེར་ན།
བྲམ་ཟེ་རྒྱ་མཚོའི་རྡུལ་བཞིན་ནོ༑ ༑ བཞི་པ་ནི། ཁ་གཅིག་ན་རེ། སེམས་ཅན་ཐམས་ཅད་སངས་རྒྱས་པ་མི་རིགས་ཏེ། གཞན་དུ་ན། སངས་རྒྱས་ཀྱི་འཕྲིན་ལས་རྒྱུན་ཆད་པར་འགྱུར་བ་དང༌། སངས་རྒྱས་ཀྱི་ཐུགས་རྗེའི་དམིགས་ཡུལ་མེད་པར་འགྱུར་བ་དང༌། འཁོར་བྱང་སེམས་མེད་པའི་ལོངས་སྐུ་འབྱུང་སྲིད་པར་འགྱུར་ཏེ། སེམས་ཅན་ཐམས་ཅད་སངས་རྒྱ་བའི་ཕྱིར་རོ། ། གཞན་ཡང་སེམས་ཅན་ཐམས་ཅད་སངས་རྒྱ་ན།
སེམས་ཅན་ཐམས་ཅད་ཀྱི་རྒྱུད་ལ་སངས་རྒྱས་ཀྱི་རྒྱུ་ཚོགས་གྲངས་ཚང་དགོས་ཏེ། དཔེར་ན་མྱུ་གུ་སྐྱེ་བ་ལ་མྱུ་གུའི་རྒྱུ་ཚོགས་གྲངས་ཚང་དགོས་པ་བཞིན་ནོ། ། ཞེས་ཟེར་རོ།། དེ་ནི་མི་རིགས་ཏེ། ཁྱེད་ལྟར་ན་སེམས་ཅན་ལ་སངས་རྒྱ་མི་རྒྱ་གཉིས་སུ་ཁ་ཚོན་ཆོད་ལ། སངས་མི་རྒྱ་བའི་སེམས་ཅན་ཐམས་ཅད་ལ་སངས་རྒྱས་ཀྱི་འཕྲིན་ལས་འཇུག་ཏུ་མི་རུང་ཞིང༌། སངས་རྒྱ་བའི་སེམས་ཅན་ཐམས་ཅད་སངས་རྒྱ་བར་འགྱུར་བས་ན་སྔ་མའི་སྐྱོན་ཐམས་ཅད་མཚུངས་སོ། ། བྱང་སེམས་ཐམས་ཅད་སངས་རྒྱ་བའི་ཕྱིར་ཡང་སྔར་གྱི་ཐལ་བ་ཐམས་ཅད་མཚུངས་སོ། ། སངས་རྒྱས་ཀྱི་རྒྱུ་ཚོགས་གྲངས་ཚང་མ་ཚང་གི་དོན་ཡང་གང་ལ་བྱེད། གལ་ཏེ་ཐེག་ཆེན་སེམས་བསྐྱེད་དགོས་ན་འདོད་ཆགས་དང་བྲལ་བ་ཞེས་ཉན་རང་སངས་རྒྱ་བར་བཤད་པ་དང་འགལ་ལོ། །
གལ་ཏེ་ཉེར་ལེན་གྱི་རྒྱུ་དང་ལྷན་ཅིག་བྱེད་རྐྱེན་ཙམ་ལ་བྱེད་ན། སེམས་ཅན་ཐམས་ཅད་རྒྱུ་རང་བཞིན་གནས་རིགས་དང་རྐྱེན་སངས་རྒྱས་ཀྱི་འཕྲིན་ལས་འཇུག་ཏུ་རུང་བའི་ཕྱིར་དང༌། སེམས་ཅན་ཐམས་ཅད་ཀྱི་སེམས་ཀྱི་རྒྱུད་ཀྱི་དྲི་མ་འབྲལ་རུང་ཡིན་པའི་ཕྱིར་རོ། ། གལ་ཏེ་སེམས་ཅད་ཐམས་ཅད་སངས་རྒྱས་པ་སྲིད་པར་ཐལ། སེམས་ཅན་ཐམས་ཅད་སངས་རྒྱ་བའི་ཕྱིར་རོ་ཞེ་ན༑ བྱང་སེམས་ཐམས་ཅད་སངས་རྒྱས་པ་སྲིད་པར་འགྱུར་ཏེ། བྱང་སེམས་ཐམས་ཅད་སངས་རྒྱ་བའི་ཕྱིར་རོ། ། འདོད་ན། བྱང་སེམས་ཐམས་ཅད་ཀྱི་རྒྱུད་ལ་རྣམ་མཁྱེན་ཡོད་སྲིད་པར་འགྱུར་བ་དང༌། སེམས་ཅན་ཐམས་ཅད་ཀྱི་རྒྱུད་ལ་ཡང་རྣམ་མཁྱེན་ཡོད་སྲིད་པར་འགྱུར་ལ།
དེ་ལྟ་ན་རྣམ་མཁྱེན་སངས་རྒྱས་ཀྱི་རྒྱུད་ཁོ་ནར་འཇོག་པ་ཡང་མི་རིགས་སོ། ། གཞན་ཡང་སེམས་ཅན་ཐམས་ཅད་རྒྱུན་ཆད་པ་སྲིད་པར་འགྱུར་ཏེ། སེམས་ཅན་ཐམས་ཅད་སངས་རྒྱ་བའི་ཕྱིར་རོ། ཁྱབ་པ་ཁས་བླངས་སོ། ། དེས་ན་རྣམ་འགྲེལ་ལས། འགྲིབ་དང་ （ ༨༤བ་ ） འགྲིབ་དང་ཕུལ་བྱུང་བསྟེན་པ་ཀུན། ། མི་མཐུན་ཕྱོགས་དང་བཅས་ཉིད་ཕྱིར། ། དེ་གོམས་པ་ལས་བདག་འགྱུར་བས། ། ལ་ལ་ཟག་པ་ཟད་པར་འགྱུར། ། ཞེས་པའི་རིགས་པ་ལ་བརྟེན་ནས་སྒྲུབ་བོ། །
དེ་ཡང་དྲི་མ་ཐམས་ཅད་གློ་བུར་བ་ཡིན་པས་གཉེན་པོས་གཞོམ་དུ་རུང་བ་དང༌། རང་བཞིན་གནས་པའི་རིགས་ཀྱིས་ཁྱབ་པ་དང༌། སེམས་ཅན་ཐམས་ཅད་ཀྱི་རྒྱུད་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་འཕྲིན་ལས་འཇུག་ཏུ་རུང་བ་དང༌། འཕྲིན་ལས་འཇུག་ནུས་པར་མཐོང་ནས་སངས་རྒྱས་དང་བྱང་སེམས་ཐམས་ཅད་འཁོར་བ་ཇི་སྲིད་བར་གཞན་དོན་བྱེད་པར་ཞུགས་པའི་ཕྱིར་དང༌། སེམས་ཅན་ཐམས་ཅད་སྡུག་བསྔལ་ལས་དགྲོལ་བར་དམ་བཅས་པ་མཐར་ཕྱིན་པར་མཛད་པའི་ཕྱིར་དང༌། འཕྲིན་ལས་འཇུག་པའི་ཐབས་མཁྱེན་ཅིང་མཁྱེན་པ་ལྟར་བྱེད་པའི་ཐུགས་རྗེ་མངའ་བའི་ཕྱིར་རོ། ། དེ་ལྟར་ཡང་རྒྱུད་བླ་མ་ལས། གཞན་གྱི་དབང་གིས་ངེས་འབྱུང་དང༌། ། བདག་དང་སེམས་ཅན་མཚུངས་གཟིགས་དང༌། ། མཛད་པ་ཡོངས་སུ་མ་རྫོགས་ཕྱིར། །
འཁོར་བ་སྲིད་དུ་གནས་མི་འཆད། ། ཅེས་དང༌། སེམས་ཅན་ཀུན་ལ་ཕན་པའི་ཕྱིར། ། དང་པོའི་དམ་བཅའ་མཐར་ཕྱིན་ཕྱིར། ། ཞེས་པ་དང༌། འཇུག་པ་ལས་ཀྱང༌། བདེ་གཤེགས་གང་ཕྱིར་ཁྱོད་ལ་མཁྱེན་རབ་ཐུགས་རྗེ་ཐབས་དང་ལྷན་ཅིག་པ། ། མངའ་དང་གང་ཕྱིར་བདག་གིས་སེམས་ཅན་དགྲོལ་ཞེས་ཁྱོད་ཀྱིས་ཞལ་བཞེས་ཏེ༑ ༑ ཞེས་གསུངས་སོ། ། དེས་ན་སེམས་ཅན་ཐམས་ཅད་སངས་རྒྱ་ཡང་མཐའ་ཡས་པའྀ་ཕྱིར་ཟག་པ་མེད་པས་འཁོར་བ་སྟོང་མི་སྲིད་ཅིང་སེམས་ཅན་ཐམས་ཅད་སངས་རྒྱ་བར་ཁས་བླངས་ན་རིགས་པར་སེམས་སོ། །
གཉིས་པ་ནི། བླ་མེད་བྱང་ཆུབ་ཏུ་སེམས་བསྐྱེད་པའི་བྱང་ཆུབ་སེམས་དཔའ་ནི་ཆོས་ཅན། ཉན་རང་གི་ལམ་ལས་ཉོན་མོངས་སྤོང་ཚུལ་གྱི་སྒོ་ནས་ཁྱད་པར་དུ་འཕགས་པ་ཡིན་ཏེ། འཁོར་བར་སྐྱེ་བའི་རྒྱུ་ཉོན་མོངས་པ་ལམ་གྱི་གནས་སྐབས་ཀྱི་རྣམ་པ་ཐམས་ཅད་དུ། རང་ཉིད་ཞི་བདེའི་དོན་དུ་ཆེད་དུ་གཉེར་ནས་སྤངས་པ་མ་ཡིན་པ་སྟེ། མི་སྤོང་བ་ཞེས་བྱ་བ་ནི་རང་བཞིན་ཅན་ཡིན་པའི་ཕྱིར་རོ། ཁྱབ་པ་ཡོད་དེ། རང་དོན་དུ་ཉོན་མོངས་ཆེད་དུ་གཉེར་ནས་སྤོང་བ་ནི༑ རང་ཉིད་འཁོར་བའི་སྐྱོན་གྱིས་འཇིགས་ནས་འཁོར་བ་ལས་ལྡོག་པ་ཙམ་དོན་དུ་གཉེར་བ་ཡིན་ལ། སེམས་ཅན་གྱི་དོན་བྱེད་པར་ཞུགས་པའི་བྱང་ཆུབ་སེམས་དཔའ་ནི།
ཡང་དང་ཡང་དུ་གཞན་དོན་དུ་འཁོར་བར་སྐྱེ་བ་ཡོངས་སུ་འཛིན་པའི་ཕྱིར་རོ། ། རྟགས་གྲུབ་སྟེ། འཁོར་བ་ཇི་སྲིད་གནས་ཀྱི་བར་དུ་སེམས་ཅན་གྱི་དོན་བྱེད་པར་ཞུགས་པ་ཉིད་ཀྱིས་སོ། ། འདིའི་མཐའ་དཔྱད་པ་ལ་གཉིས། བྱང་ཆུབ་སེམས་དཔའ་སྐྱེ་བ་ལེན་པའི་རྒྱུ་བསྟན་པ་དང༌། སྐབས་འདིའི་ཉོན་མོངས་ངོས་བཟུང་བའོ། ། དང་པོ་ནི། བློ་གྲོས་རྒྱ་མཚོས་ཞུས་པའི་མདོ་ལས། ཇི་སྐད་དུ། དེ་དག་གི་འཁོར་བའི་རྒྱུ་དགེ་བའི་རྩ་བ་དང་མཚུངས་པར་ལྡན་པའི་ཉོན་མོངས་པ་གང་ཞེ་ན།
འདི་ལྟ་སྟེ་བསོད་ནམས་ཀྱི་ཚོགས་ཡོངས་སུ་འཚོལ་བས་ （ ༨༥ན ） མི་ངོམས་པ་དང༌། བསམ་བཞིན་དུ་སྲིད་པར་སྐྱེ་བ་ཡོངས་སུ་འཛིན་པ་དང༌། སངས་རྒྱས་དང་ཕྲད་པ་དོན་དུ་གཉེར་བ་དང༌། སེམས་ཅན་ཡོངས་སུ་སྨིན་པར་བྱ་བའི་ཕྱིར་མི་སྐྱོ་བ་དང༌། དམ་པའི་ཆོས་འཛིན་པ་ལ་བརྩོན་པ་དང༌། སེམས་ཅན་གྱི་བྱ་བ་ཅི་ཡོད་པ་ལ་འགྲུས་པ་དང༌༑ ཆོས་ལ་ཆགས་པའི་བསམ་པ་དང་མ་བྲལ་བ་དང༌། ཕ་རོལ་ཏུ་ཕྱིན་པའི་ཀུན་ཏུ་སྦྱོར་བ་རྣམས་མི་འདོར་བ་སྟེ། བློ་གྲོས་རྒྱ་མཚོ་གང་དག་གིས་བྱང་ཆུབ་སེམས་དཔའ་ཀུན་ཏུ་སྦྱོར་བར་བྱེད་ཀྱང་ཉོན་མོངས་པའི་སྐྱོན་གྱིས་མི་གོས་པའི་དགེ་བའི་རྩ་བ་དང་མཚུངས་པར་ལྡན་པའི་ཉོན་མོངས་པ་ནི་འདི་དག་གོ ། ཡང་གསུངས་པ་བཅོམ་ལྡན་འདས་གང་གི་ཚེ་དགེ་བའི་རྩ་བ་ལགས་ན་དེ་ཅིའི་སླད་དུ་ཉོན་མོངས་པ་ཞེས་བགྱི།
བཀའ་བསྩལ་པ། བློ་གྲོས་རྒྱ་མཚོ་འདི་ལྟ་སྟེ། དེ་ལྟ་བུའི་རང་བཞིན་གྱི་ཉོན་མོངས་པ་འདི་དག་གིས་བྱང་ཆུབ་སེམས་དཔའ་ཁམས་གསུམ་པར་ཀུན་ཏུ་སྦྱོར་ལ་ཁམས་གསུམ་པ་ཡང་ཉོན་མོངས་པ་ལས་བྱུང་བ་ཡིན་ནོ། ། དེ་ལ་བྱང་ཆུབ་སེམས་དཔའ་ནི་ཐབས་ལ་མཁས་པ་དང་དགེ་བའི་རྩ་བའི་སྟོབས་བསྐྱེད་པས་བསམ་བཞིན་དུ་ཁམས་གསུམ་དུ་ཀུན་ཏུ་སྤྱོད་དོ། ། དེས་ན་དགེ་བའི་རྩ་བ་དང་ལྡན་པའི་ཉོན་མོངས་པ་ཞེས་བྱའོ། ། ཇི་སྲིད་ཁམས་གསུམ་དུ་ཀུན་ཏུ་སྤྱོད་པས་ཡིན་གྱི་སེམས་ཉེ་བར་ཉོན་མོངས་པས་ནི་མ་ཡིན་ནོ། ། ཞེས་གསུངས་སོ། ། དེ་ལ་ཇི་སྐད་དུ་ཞེས་པ་ནས། འདི་དག་གོ་ཞེས་པའི་བར་གྱིས་བྱང་ཆུབ་སེམས་དཔའ་འཁོར་བར་སྐྱེ་བ་ལེན་པའི་རྒྱུ་བསོད་ནམས་རྣམ་པ་བརྒྱད་གསུངས་སོ། ། ཡང་གསུངས་པ་ཞེས་པ་ནས།
བགྱི་ཞེས་པའི་བར་གྱིས་དགེ་བ་ཡིན་ན་དགེ་རྩ་དང་མཚུངས་ལྡན་གྱི་ཉོན་མོངས་ཞེས་པ་མི་འཐད་ཅེས་དྲིས་པའོ།། བཀའ་བསྩལ་པ་ཞེས་པ་ནས་ཉོན་མོངས་པས་ནི་མ་ཡིན་ནོ་ཞེས་པའི་བར་གྱིས་ཉོན་མོངས་དངོས་མ་ཡིན་ཀྱང་ཉོན་མོངས་ཀྱི་མིང་གིས་འདོགས་པའི་ཆོས་གསུམ་བསྟན་ཏོ། ། དེ་ལ་རྒྱུ་མཚན་ནི། ཉོན་མོངས་དང་བྱེད་ལས་མཚུངས་པས་ཏེ། ཉོན་མོངས་པས་ཁམས་གསུམ་དུ་སྦྱོར་བར་བྱེད་ལ། བསོད་ནམས་འདི་དག་གིས་ཀྱང་ཁམས་གསུམ་དུ་སྦྱོར་བར་བྱེད་པའི་ཕྱིར་རོ། ། དངོས་ལ་གནོད་བྱེད་ནི། སེམས་ཉོན་མོངས་པར་བྱེད་མི་ནུས་པའི་ཕྱིར་རོ། ། དགོས་པ་ནི། བྱང་ཆུབ་སེམས་དཔས་གཞན་དོན་ཁོ་ན་ལྷུར་ལེན་པ་ཡིན་ནོ་ཞེས་ཤེས་པའི་ཕྱིར་དུའོ། །
དཔལ་ཕྲེང་གི་མདོ་ལས་ཀྱང༌། ཇི་སྐད་དུ། བཅོམ་ལྡན་འདས་དཔེར་ན་ལེན་པའི་རྐྱེན་ཀྱིས་ཟག་པ་དང་བཅས་པའི་ལས་ཀྱི་རྒྱུ་ལས་སྲིད་པ་གསུམ་འབྱུང་བ་དེ་བཞིན་དུ། བཅོམ་ལྡན་འདས་མ་རིག་པའི་བག་ཆགས་ཀྱི་སའི་རྐྱེན་གྱིས་ཟག་པ་མེད་པའི་ལས་ཀྱི་རྒྱུ་ལས་བྱུང་བ་དགྲ་བཅོམ་པ་དང༌། རང་སངས་རྒྱས་དང༌། དབང་ཐོབ་པའི་བྱང་ཆུབ་སེམས་དཔའ་རྣམས་ཀྱི་ཡིད་ཀྱི་རང་བཞིན་གྱི་ལུས་གསུམ་འབྱུང་སྟེ། ཞེས་གསུངས་སོ། ། དེ་ལ་མ་རིག་བག་ཆགས་ཀྱི་ས་ནི། བསྡུ་བ་ལས། དེ་བཞིན་གཤེགས་པའི་ཡེ་ཤེས་ཉག་གཅིག་གིས་སྤོང་བར་བཤད་པའི་ཟག་བཅས་ཀྱི་གནས་ངན་ལེན་ཕྲ་མོའོ། །
ཟག་མེད་ཀྱི་ལས་ནི། ཉོན་མོངས་པ་དང་མ་འདྲེས་ལ་སྲིད་པའི་རྒྱུར་གྱུར་པའི་སེམས་པའོ། ། ཞེས་སོ། ། （ ༨༥བ་ ） ཉི་ཁྲི་སྣང་བ་ལས་ཀྱང༌༑ བག་ལ་ཉལ་ཐམས་ཅད་ནས་ཐམས་ཅད་དུ་མེད་པ་ནི་མ་རིག་པ་དང་ལྟ་བའི་ཟག་པས་བསྡུས་པའི་བག་ལ་ཉལ་ཡིན་གྱི། བྱང་ཆུབ་སེམས་དཔའ་ནི་བསམ་བཞིན་དུ་སྲིད་པ་ལེན་པའི་ཕྱིར་འདོད་པ་དང་སྲིད་པའི་ཟག་པས་བསྡུས་པ་ནི་མ་ཡིན་ནོ། ། ཞེས་སོ། ། གཉིས་པ་ནི། འདིར་བསྟན་གྱི་ཉོན་མོངས་ཉོན་མོངས་མཚན་ཉིད་པ་ཡིན་ཏེ། འདིར་བསྟན་ཉོན་མོངས་དེ་ཉན་རང་གིས་རང་དོན་དུ་ཆེད་དུ་གཉེར་ནས་སྤོང་བའི་སྒོ་ནས་བྱང་སེམས་ཀྱི་ལམ་ལས་དམན་པ་དང༌།
བྱང་སེམས་ཀྱིས་རང་དོན་དུ་ཆེད་དུ་གཉེར་ནས་མི་སྤོང་བའི་སྒོ་ནས་ཉན་རང་གི་ལམ་གྱི་ངོ་བོ་ལས་ཁྱད་པར་དུ་འཕགས་པ་ཡིན་པའི་ཕྱིར་རོ། ། གཞན་དུ་ན་ཉན་རང་གིས་ཆེད་དུ་གཉེར་ནས་སྤོང་བའི་ཉོན་མོངས་དེ་ཡང་ཉོན་མོངས་མཚན་ཉིད་པ་མ་ཡིན་པར་འགྱུར་རོ། ། གཞན་ཡང་མདོ་ལས། འོད་སྲུངས་འདི་ལྟ་སྟེ། དཔེར་ན་སྔགས་དང༌། སྨན་གྱིས་ཡོངས་སུ་ཟིན་པའི་དུག་གི་ནི་ལོག་པར་འཆི་བར་བྱེད་མི་ནུས་སོ། ། དེ་བཞིན་དུ་བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་ཤེས་རབ་ཀྱིས་ཡོངས་སུ་ཟིན་པས་ཀྱང་ལོག་པར་ལྟུང་བར་བྱེད་མི་ནུས་སོ། ། ཞེས་ཉོན་མོངས་པ་མཚན་ཉིད་པ་ཡིན་ཀྱང༌། སྟོང་ཉིད་རྟོགས་པའི་ཤེས་རབ་ཀྱིས་ཟིན་པས་ཉོན་མོངས་ཀྱིས་ཉེས་པ་མི་བསྐྱེད་པར་གསུངས་སོ། ། མི་སྤོང་བའི་ཚུལ་ཇི་ལྟ་བུ་ཞེ་ན།
དེ་ལ་ཁ་ཅིག བྱང་སེམས་འཁོར་བར་སྐྱེ་བ་ལེན་པའི་རྒྱུར་ཉོན་མོངས་དགོས་པས་མི་སྤོང་ཞེས་ཟེར་བ་དང༌། ཇོ་བོ་ཨ་དུ་ལ་ན་རེ། ཉོན་མོངས་རྣམས་ལ་སྡུག་བསྔལ་སྐྱེད་པ་དང༌། གཉེན་པོ་སྐྱེ་བའི་གེགས་བྱེད་པ་དང༌། སྲིད་པར་སྐྱེ་བ་ལེན་པ་དང༌། རང་གི་རིགས་འདྲ་སྐྱེད་པའི་ནུས་པ་དང་བཞི་ཡོད་པ་ལས། དང་པོ་གཉིས་སྤོང་ཞིང་ཕྱི་མ་གཉིས་མི་སྤོང་ཞེས་ཟེར་རོ། ། ཡང་ཁ་ཅིག བྱང་ཆུབ་སེམས་དཔས་ཉོན་མོངས་པ་ཆེད་དུ་གཉེར་ནས་མི་སྤོང་ཞིང༌།
ཤེས་སྒྲིབ་སྤོང་བའི་ཞར་ལ་སྤོང་བ་ཡིན་ནོ། ། ཞེས་ཟེར་རོ། དེ་ནི་མི་རིགས་ཏེ། ལུང་དང་རིགས་པ་དང་འགལ་བ་ཡིན་པའི་ཕྱིར་རོ། ། དེ་ལ་ལུང་དང་འགལ་བ་ནི། བྱང་ཆུབ་སེམས་དཔའི་ས་ལས། བྱང་ཆུབ་སེམས་དཔའ་ནི་ཉན་ཐོས་ཇི་ལྟར་མྱ་ངན་ལས་འདས་པ་ལ་མངོན་པར་དགའ་བ་ཀུན་ཏུ་བརྟེན་པར་བྱ་ཞིང་ཉོན་མོངས་པ་དང་ཉེ་བའི་ཉོན་མོངས་པ་རྣམས་ལས་སེམས་སྐྱོ་བར་བྱ་བ་དེ་ལས་བྱེ་བ་ཕྲག་འབུམ་འགྱུར་དུ་མྱ་ངན་ལས་འདས་པ་ལ་མངོན་པར་དགའ་བ་ཀུན་ཏུ་བརྟེན་པར་བྱ་ཞིང་ཉོན་མོངས་པ་དང་ཉེ་བའི་ཉོན་མོངས་པ་རྣམས་ལས་སེམས་སྐྱོ་བ་སྒོམ་པར་བྱ་དགོས་ཏེ། འདི་ལྟར་ཉན་ཐོས་ནི་བདག་གཅིག་པུའི་དོན་ལ་བརྩོན་གྱི་བྱང་ཆུབ་སེམས་དཔའ་ནི་སེམས་ཅན་གྱི་དོན་ལ་བརྩོན་པ་ཡིན་ལ། དེ་ལྟར་སེམས་ཀུན་ནས་ཉོན་མོངས་པ་མེད་པ་ལ་གོམས་པར་བྱ་དགོས་ཏེ། དེ་ནི་འདི་ལྟར་དགྲ་བཅོམ་པ་མ་ཡིན་དུ་ཟྀན་ཀྱང་དེ་ལས་ཁྱད་པར་དུ་འཕགས་པར་ཀུན་ནས་ཉོན་མོངས་པ་མེད་པ་དང་ལྡན་པས་ཟག་པ་དང་བཅས་པའི་དངོས་པོ་ལ་སྤྱོད་པའི་ཕྱིར་རོ། །
ཞེས་གསུངས་པ་དང་འགལ་ལོ། ། རིགས་པ་དང་འགལ་བ་ནི། གལ་ཏེ་ཉོན་མོངས་པ་མི་སྤོང་བའམ༑ ཆེད་དུ་གཉེར་ནས་ཀྱང་མི་སྤོང་ན་ （ ༨༦ན ） གཉེན་པོ་མེད་པའམ། སྤོང་བར་མི་ནུས་བའམ། སྤོང་བ་ལ་དགོས་པ་མེད་པ་ཡིན་ཞེས་བརྟག་དྲང་ངོ༌། ། དང་པོ་ནི་མི་རིགས་ཏེ། ཉན་རང་ལས་ཀྱང་བྱང་ཆུབ་སེམས་དཔའ་ཉོན་མོངས་སྤོང་བའི་གཉེན་པོ་སྟོབས་ཤིན་ཏུ་ཆེ་བའི་ཕྱིར་རོ། ། གཉིས་པ་ཡང་མི་རིགས་ཏེ། བྱང་ཆུབ་སེམས་དཔས་བསྐལ་བ་གྲངས་མེད་གསུམ་དུ་ཚོགས་བསགས་པའི་སྟོབས་ཀྱིས་སྤོང་ནུས་པའི་ཕྱིར་རོ། །
གསུམ་པ་ཡང་མི་རིགས་ཏེ། རང་ཉིད་ཉོན་མོངས་ལས་མ་གྲོལ་བར་སེམས་ཅན་ཐམས་ཅད་སྐྱོབ་པར་མི་ནུས་པའི་ཕྱིར་རོ། ། ཇི་སྐད་དུ་སྤྱོད་འཇུག་ལས། འགྲོ་བ་ཉོན་མོངས་ལས་དགྲོལ་བར། ། དམ་བཅས་གང་ཚེ་རང་ཉིད་ཀྱང༌། ། ཉོན་མོངས་རྣམས་ལས་མ་གྲོལ་བར། ། བདག་གི་ཚོད་ཀྱང་མི་ཤེས་པར། ། སྨྲ་བ་ཇི་ལྟར་སྨྱོན་པ་མིན། ། ཞེས་གསུངས་སོ། ། གཞན་ཡང་འཁོར་བར་སྐྱེ་བ་ལེན་པའི་རྒྱུར་ཉོན་མོངས་དགོས་ན།
ཉན་རང་དགྲ་བཅོམ་ཐེག་ཆེན་དུ་ཞུགས་པའི་བྱང་ཆུབ་སེམས་དཔས་ཀྱང་སྲིད་པར་སྐྱེ་བ་ཇི་ལྟར་འཛིན། གལ་ཏེ་མ་རིག་བག་ཆགས་གི་ས་དང༌། ཟག་པ་མེད་པའི་ལས་ཀྱིས་སོ་ཞེ་ན། བྱང་ཆུབ་སེམས་དཔའ་ལ་ཡང་མཚུངས་སོ། ། གཞན་ཡང༌། བྱང་སེམས་འཕགས་པ་ལས་ཉོན་གྱི་དབང་གིས་སྐྱེ་བ་དང༌། འཁོར་བར་སྐྱེ་བ་བླངས་པ་དེ་ཡང་སྡུག་བསྔལ་མཚན་ཉིད་པར་འགྱུར་ཏེ། བྱང་སེམས་འཁོར་བར་སྐྱེ་བ་ལེན་པ་ལ་ངེས་པར་ཉོན་མོངས་ཀྱི་རྒྱུ་ལ་ལྟོས་དགོས་པའི་ཕྱིར་རོ། ། འདོད་པར་ཡང་མི་ནུས་ཏེ། རྒྱུད་བླ་མ་ལས༑
འཕགས་པས་འཆི་དང་རྒ་བ་དང༌། ། ན་བའི་སྡུག་བསྔལ་རྩད་ནས་སྤངས།། ལས་དང་ཉོན་མོངས་དབང་གིས་སྐྱེ། ། དེ་ལ་དེ་མེད་ཕྱིར་དེ་མེད། ། ཅེས་གསུངས་པའི་ཕྱིར་རོ། ། དེས་ན་སྙིང་རྗེ་དང་སྨོན་ལམ་ལ་སོགས་པ་ནི་བྱང་སེམས་སྲིད་པར་སྐྱེ་བ་ལེན་པའི་རྒྱུར་བཤད་དེ། ཉི་ཁྲི་སྣང་བ་ལས། ཡོངས་སུ་འཛིན་པའི་ཤེས་རབ་དང་སྙིང་རྗེ་དག་གིས་གོ་རིམ་བཞིན་དུ་བྱང་ཆུབ་སེམས་དཔའ་མ་བཅིངས་མ་གྲོལ་བར་ཤེས་པར་བྱ་བས་ན་འདི་ནི་གནས་ཉིད་དུ་གསུངས་པ་ཡིན་ཏེ། བྱང་ཆུབ་སེམས་དཔའི་སྙིང་རྗེ་ནི། ། སྲིད་པར་དགའ་བར་བྱེད་པ་སྟེ། །
ཞེས་དང༌། རིན་ཆེན་ཕྲེང་བ་ལས་ཀྱང༌། འོན་ཀྱང་དེ་ནི་སྙིང་རྗེ་ཡིས། ། བྱང་ཆུབ་བར་དུ་སྲིད་མཚམས་སྦྱོར། ། ཞེས་གསུངས་སོ། ། མི་སྤོང་བར་གསུངས་པའི་ཚུལ་ཡང༌། ཉོན་མོངས་ཀྱི་འབྲས་བུ་འཁོར་བ་ལ་འཇིགས་ནས་དེ་བློས་འདོར་བའི་ཚུལ་གྱིས་རང་ཉིད་ཞི་བདེ་དོན་གཉེར་ཙམ་གྱི་ཆེད་དུ་མི་སྤོང་བར་འཁོར་བ་ཇི་སྲིད་གནས་ཀྱི་བར་དུ་སྲིད་པར་ཉིང་མཚམས་སྦྱོར་བ་ལ་དགོངས་ནས་ཉོན་མོངས་མི་སྤོང་བར་བཤད་དེ། ཡུམ་གྱི་ཚུལ་བརྒྱ་ལྔ་བཅུ་པ་ལས་ཇི་སྲིད་འཁོར་བའི་གནས་སུ་ནི། ། མཁས་མཆོག་འདུག་པར་གྱུར་པའི་ཚེ། ། དེ་སྲིད་མཚུངས་མེད་སེམས་ཅན་དོན། །
མྱ་ངན་མི་འདའ་བྱེད་པར་ནུས། ། ཞེས་གསུངས་སོ། ། བྱང་སེམས་ཀྱི་ཐབས་ཤེས་ཁྱད་པར་ཅན་གྱིས་ཟིན་པས་ཉོན་མོངས་ལ་རང་དབང་དུ་གྱུར་ཅིང༌། ལམ་སྒྲུབ་པའི་གྲོགས་སུ་འགྱུར་བ་ཡང་སྲིད་པས་ཉན་ཐོས་ལྟར་མཐའ་གཅིག་ཏུ་མི་མཐུན་པར་བཟུང་ནས་མི་སྤོང་ （ ༨༦བ་ ） བར་གསུངས་ཏེ། འོད་སྲུངས་ཀྱིས་ཞུས་པ་ལས༑ ཇི་ལྟར་གྲོང་ཁྱེར་སྐྱེ་བོའི་མི་གཙང་ལུད། ། དེ་ནི་བུ་རམ་ཤིང་པའི་ཞིང་ལ་ཕན༑ ༑ དེ་བཞིན་བྱང་ཆུབ་སེམས་དཔའི་ཉོན་མོངས་ལུད། ། དེ་ནི་སངས་རྒྱས་ཆོས་རྣམས་བསྐྱེད་ལ་ཕན། ། ཞེས་དང༌།
ཐོགས་མེད་ཀྱིས་ཀྱང༌། ཐབས་ཆེན་རྣམས་དང་ལྡན་པ་ལ། ། སྲིད་པའང་ཞི་བའི་བདག་ཉིད་དང༌། ། ཉོན་མོངས་བྱང་ཆུབ་ཡན་ལག་འགྱུར། ། དེ་ཕྱིར་རྒྱལ་སྲས་བསམ་མི་ཁྱབ། ། ཅེས་གསུངས་པའི་ཕྱིར་རོ། ། དེས་ན་བློ་གྲོས་རྒྱ་མཚོའི་མདོ་ལས། དགེ་རྩ་དང་མཚུངས་ལྡན་གྱི་ཉོན་མོངས་གསུངས་པ་ཉོན་མོངས་བཏགས་པ་བར་བཤད་པས། སྐབས་འདིའི་ཉོན་མོངས་དང་གཅིག་ཏུ་བྱས་ནས་སྐབས་འདིའི་ཉོན་མོངས་བཏགས་པ་བར་འཆད་པ་ནི་སྐབས་ཀྱི་དོན་མ་ཡིན་ནོ། ། གསུམ་པ་ནི།
དེ་ལྟར་ཉོན་མོངས་མི་སྤོང་བ་དེ་ལྟ་བུའི་རང་བཞིན་ཅན་ལམ་ཤེས་ཀྱི་བྱེད་ལས་ནི་ཉན་རང་གི་གཞི་ཤེས་ཀྱི་བྱེད་ལས་ལས་ཁྱད་པར་དུ་འཕགས་པ་ཡིན་ཏེ། སེམས་ཅན་འཁོར་དུ་ཡོངས་སུ་མ་བསྡུས་པ་ཡོངས་སུ་སྡུད་པ་དང༌། ལ་སོགས་པ་སྨིན་པ་དང་གྲོལ་བར་བྱེད་པ་ཡིན་པས་ན་བྱེད་པ་ཡིན་པའི་ཕྱིར་རོ། ། རྟགས་གྲུབ་སྟེ། རང་དོན་དུ་ཡང་དག་པའི་མཐའ་མངོན་དུ་མི་བྱེད་པ་དང༌༑ རང་བཞིན་མེད་རྟོགས་ཀྱི་ཤེས་རབ་དང༌། ཐབས་ལ་མཁས་པའི་སྙིང་རྗེ་ཆེན་པོ་དང་ལྡན་པས་སོ། ། དེའི་འོག་ཏུ་ཞེས་པ་ནི་སྔ་མ་གསུམ་ལའང་སྦྱར་ཏེ། བཤད་པའི་གོ་རིམ་སྟོན་པའི་ཚིག་ཕྲད་དོ། ། ཆ༢ ཉན་ཐོས་ཀྱི་ལམ་ཤེས་པའི་ལམ་ཤེས་བཤད་པ།
གཉིས་པ་ལ་གསུམ། ཉན་ཐོས་དང༌། རང་རྒྱལ་དང༌། བྱང་སེམས་ཀྱི་ལམ་ཤེས་སོ། ། དང་པོ་ལ་གཉིས། ལམ་ཤེས་ཀྱི་ངོ་བོ་དང༌། རྒྱུ་ངེས་འབྱེད་ཆ་མཐུན་ནོ། ། དང་པོ་ལ་གསུམ་ལས། སྔ་འགྲེལ་ནི། དེ་ལྟར་རྟེན་ལ་སོགས་པ་བརྗོད་ནས་ཉན་ཐོས་ཀྱི་ལམ་གསུངས་སོ། །
ལམ་ཤེས་ཀྱི་སྐབས་སུ་ཉན་ཐོས་ཀྱི་ལམ་འཆད་པ་མི་རིགས་སོ་ཞེ་ན། སྐྱོན་མེད་དེ། ལམ་ཤེས་པ་ཉིད་ཀྱི་སྐབས་སུ་ཐེག་པ་གསུམ་གྱི་ལམ་ཐམས་ཅད་རྫོགས་པར་ཤེས་པར་བྱ་དགོས་པས་སོ། ། རྩ་བ་ལ་མདོ་ལས། ཀོའུ་ཤི་ཀ་དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་ཤེས་རབ་ཀྱི་ཕ་རོལ་ཏུ་ཕྱིན་པ་གང་ཞེ་ན། ཞེས་བྱ་བ་ནས་བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་པར་བྱས་ཏེ། མེས་པོའི་ཤུལ་གཞག་ལས། གུང་རུ་རྒྱལ་མཚན་བཟང་པོའི་གསུང་ཆོས་སྐོར། བྱམས་པའི་དགོངས་རྒྱན་བཞུགས་སོ། ། -PAGE 282--PAGE 283-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
