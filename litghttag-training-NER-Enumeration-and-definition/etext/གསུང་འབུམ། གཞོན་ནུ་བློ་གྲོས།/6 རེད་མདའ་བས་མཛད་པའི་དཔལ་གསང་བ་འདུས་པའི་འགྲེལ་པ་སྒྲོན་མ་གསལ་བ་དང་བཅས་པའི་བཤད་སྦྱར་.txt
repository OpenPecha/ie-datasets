གསུང་འབུམ། གཞོན་ནུ་བློ་གྲོས།
པོད ༦
རེད་མདའ་བས་མཛད་པའི་དཔལ་གསང་བ་འདུས་པའི་འགྲེལ་པ་སྒྲོན་མ་གསལ་བ་དང་བཅས་པའི་བཤད་སྦྱར་ཡིད་ཀྱི་མུན་སེལ།
༄༅། །རེད་མདའ་བས་མཛད་པའི་དཔལ་གསང་བ་འདུས་པའི་འགྲེལ་པ་སྒྲོན་མ་གསལ་བ་དང་བཅས་པའི་བཤད་སྦྱར་ཡིད་ཀྱི་མུན་སེལ་ཞེས་བྱ་བའི་ལེགས་བཤད་རྒྱ་མཚོའི་ཚོགས་བཞུགས་སོ།། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། གང་གིས་རང་བཞིན་ཆགས་སྡང་རྣམ་བྲལ་ཡང་། ། ཁྲོ་ཆགས་གར་གྱི་རོལ་པས་འགྲོ་བ་འདུལ། ། ཐབས་དང་ཤེས་རབ་གཉིས་མེད་སྒྱུ་མའི་ཚུལ། ། ཧེ་རུ་ཀ་དཔལ་དེ་ཡིས་སྐྱོང་གྱུར་ཅིག ། མཐའ་དྲུག་ཚུལ་བཞིའི་རྦ་རླབས་གཡོ་བའི་ཕྲེང་བ་ཅན། ། ཟབ་ཅིང་རྒྱ་ཆེ་དཔལ་ལྡན་འདུས་པའི་རྒྱ་མཚོ་ལས། ། རིམ་གཉིས་གནད་ཀྱི་བདུད་རྩིའི་ཐིགས་པ་རབ་བླངས་ནས། ། སྐྱེ་དགུའི་རྒུད་པ་སེལ་མཛད་དཔལ་མགོན་ཀླུ་སྒྲུབ་རྒྱལ། །
དགེ་ལེགས་ཡོན་ཏན་རི་མོ་མཚན་མས་ལེགས་བཀྲ་ཞིང་། ། རྟག་ཆད་མཐར་ལྟའི་མུན་པ་སྟུག་པོ་རྣམ་བསལ་ནས། ། མཁས་མང་རྒྱུ་སྐར་བྱེ་བའི་དབུས་ན་ལྷམ་མེ་བ། ། རྩོད་དུས་མཚན་མོའི་དབང་ཕྱུག་དཔལ་ལྡན་ཟླ་བར་འདུད། ། རང་ཉིད་ཟབ་མོའི་དོན་ལ་གོམས་ཕྱིར་དང་། ། བློ་དམན་གཞན་ལའང་ཕན་པར་འགྱུར་བསམས་ནས། ། འདུས་པའི་ཚིག་དོན་གསལ་བྱེད་སྒྲོན་མ་ལྟའི། ། བཤད་སྦྱར་ཡིད་ཀྱི་མུན་སེལ་བདག་གིས་བྱ། ། འདིར་བདེ་བར་གཤེགས་པའི་གདུལ་བྱ་རྣམས་སྲིད་པའི་སྡུག་བསྔལ་ལས་བསྒྲལ་ཏེ། ཐར་པ་བླ་ན་མེད་པའི་བདེ་བ་ལ་འགོད་པར་བཞེད་པས།
ཐོག་མར་དགའ་ལྡན་ནས་བབས་ཏེ། འཛམ་བུའི་གླིང་དུ་ལྷུམས་སུ་འཇུག་པ་ལ་སོགས་པ་བྱང་ཆུབ་སེམས་དཔའི་མཛད་པ་རྣམས་བསྟན་ནས། ཁྱིམ་ནས་ཁྱིམ་མེད་པར་རབ་ཏུ་བྱུང་སྟེ། རྡོ་རྗེའི་གདན་གྱི་སྤོ་ལ་མངོན་པར་རྫོགས་པར་སངས་རྒྱས་ནས། འདོན་ཆགས་དང་བྲལ་བའི་གཟུགས་ཀྱིས། ཆགས་བྲལ་གྱི་ལམ་གྱིས་འདུལ་བའི་གདུལ་བྱ་དམན་པ། བདེན་པ་བཞི་དང་། ཟབ་པ་དང་རྒྱ་ཆེ་བའི་ཚུལ་ལ་མོས་པ་རྣམས་ལ་བདེན་པ་བཞི་དང་། མཚན་ཉིད་མེད་པ་དང་དོན་དམ་རྣམ་པར་ངེས་པའི་ཆོས་ཀྱི་འཁོར་ལོ་བླ་ན་མེད་པ་རིམ་པ་གསུམ་དུ་བསྐོར་ཏེ། ཐེག་པ་ཆེ་ཆུང་གི་ལམ་དང་འབྲས་བུ་ལ་འགོད་པར་མཛད་དོ། །
དེ་ནས་ཡང་། སྙིགས་མའི་དུས་ཀྱི་སེམས་ཅན་ཉོན་མོངས་པའི་འཇུག་པ་ཤས་ཆེ་བ་དང་། འདོད་ཡོན་སྤང་མི་ནུས་པ་རྣམས། ཆགས་བྲལ་གྱི་ལམ་གྱིས་འདུལ་མི་ནུས་པར་གཟིགས་ནས། འདོད་ཆགས་དང་བྲལ་བའི་གཟུགས་སྤངས་ཏེ། འཁོར་ལོ་བསྒྱུར་བའི་ཆ་བྱད་དུ་སྤྲུལ་ནས། ཨུ་རྒྱན་ལ་སོགས་པའི་ཡུལ་གཞན་དུ་ཡེ་ཤེས་རང་སྣང་ལས་གྲུབ་པའི་གཞལ་ཡས་ཁང་དུ། སྤྲུལ་པ་དང་དག་པའི་འཁོར་རྣམས་ལ། གསལ་བྱེད་སུམ་ཅུ་རྩ་བཞིའི་མཐའ་ཅན་གྱི་རྒྱུད་སྡེ་སྟོང་ཕྲག་སུམ་ཅུ་རྩ་བཞི་གསུངས་ནས། ཆགས་པ་བཞིའི་གཉེན་པོར།
རྒྱུད་སྡེ་བཞིའི་རང་བཞིན་གྱི་རྡོ་རྗེ་ཐེག་པའི་ཆོས་ཀྱི་འཁོར་ལོ་བསྐོར་ཏེ། མདོ་སྡེ་དང་རྒྱུད་སྡེ་དག་གི་ཡང་རྩ་བའམ་སྙིང་པོ་ལྟ་བུ་ནི་དཔལ་གསང་བ་འདུས་པ་ཡིན་ཏེ། ཇི་སྐད་དུ། ཇི་སྲིད་ཡ་ར་ལ་ཧའི་བར་དང་། ཀ་ཁ་གྷ་མཐའ་ཎ་ཛཱའི་མཐའ། ། ད་དྷའི་མཐའ་དང་མ་མཐའ་བཅས། ། དེ་དེའི་རྩ་བ་ཡི་གེ་གསུམ། ། ཐུབ་པ་ཆེན་པོས་ཆོས་ཕུང་པོ། ། བརྒྱད་ཁྲི་བཞི་སྟོང་གསུངས་པ་ཡི། ། དཔལ་ལྡན་འདུས་འདི་སྣོད་ཡིན་ཏེ། །
ཞེས་གསུངས་པའི་ཕྱིར་རོ། ། དེས་ན་དཔལ་གསང་བ་འདུས་པ་རྩ་བའི་རྒྱུད་ལེའུ་བཅུ་བདུན་པ་བཤད་རྒྱུད་བཞིའམ་བརྒྱད་ཀྱིས་དགོངས་པ་བཀྲལ་བ། འགྲེལ་ཆེན་སྒྲོན་མ་གསལ་བ་དང་བཅས་པ་ནི། འདིར་གང་བཤད་པར་བྱ་བའི་ཆོས་ཡིན་ནོ། ། འདི་ནི་བསྡུས་པའི་དོན་གསུམ་གྱིས་རིག་པར་བྱ་སྟེ། བཤད་པ་ལ་འཇུག་པའི་ཡན་ལག འཇུག་བྱ་རྒྱུད་ཀྱི་དོན། བྱ་བ་མཐར་ཕྱིན་པའི་ཡན་ལག་གོ ། དང་པོ་ལ་བཞི། མཆོད་པར་བརྗོད་ཅིང་རྩོམ་པར་དམ་བཅའ་བ།
རྒྱུད་ཀྱི་བརྗོད་བྱ་རིམ་པ་ལྔར་བསྡུ་བ། རྗོད་བྱེད་རྒྱུད་ཀྱི་ཆེ་བ་བསྟན་པ། མཛེས་བྱེད་རྒྱུད་ཀྱི་རྒྱན་བདུན་བཤད་པའོ། ། དང་པོ་ནི། དཔལ་ལྡན་རྒྱུད་རྒྱལ་རྣལ་འབྱོར་རྒྱུད་ཀྱིས་ཤིན་ཏུ་གསལ་བར་རྣམ་ཕྱེད་ལེགས་བཤད་པའི། ། མཐའ་དྲུག་གི་ནི་འཆིང་བས་བཅིངས་པས་རྒྱལ་སྲས་ཡུལ་གྱུར་རྒྱལ་བའི་འདུས་གང་ཡིན། ། སངས་རྒྱས་ཀུན་གྱིས་རིམ་གཉིས་གནས་ཀྱིས་རྒྱས་བཏབ་དེ་ནི་ཀླུ་སྒྲུབ་ལས་རྙེད་པ། ། ཁྱབ་བདག་དཔལ་ལྡན་རྡོ་རྗེ་སེམས་དཔར་བཏུད་དེ་ཟླ་བ་གྲགས་པས་རིམ་བཞིན་བཤད། ། ཅེས་གསུངས་ཏེ། འདི་ལ་དགོས་དོན།
བསྡུས་དོན། ཚིག་གི་དོན་གསུམ་གྱི། དང་པོ་ལ་ཡང་། མཆོད་པར་བརྗོད་པ་དང་། བཤད་པར་དམ་བཅའ་བའི་དགོས་དོན་གཉིས་ཀྱི། དང་པོ་ནི། འགྲེལ་པ་རྩོམ་པའི་ཐོག་མར། ཡུལ་དམ་པ་ལ་མཆོད་པ་བརྗོད་པས་བསོད་ནམས་འཕེལ་ཏེ། བསོད་ནམས་མ་ཡིན་པ་བཟློག་པས། ཕྱི་ནང་གི་བར་ཆད་ཉེ་བར་ཞི་ནས།
རྩོམ་པའི་བྱ་བ་མཐར་ཕྱིན་པར་འགྱུར་བ་དང་། དམ་པ་རྣམས་ནི་བྱ་བ་ལ་འཇུག་པའི་ཐོག་མར་འདོད་པའི་ལྷ་ལ་ཕྱག་བྱེད་ཅིང་། སློབ་དཔོན་ཡང་འགྲེལ་པ་རྩོམ་པའི་ཐོག་མར་ཡུལ་དམ་པ་ལ་ཕྱག་བྱེད་པ་ལས་ན། རང་ཉི་དམ་པར་ཤེས་ནས། རང་གི་འགྲེལ་པ་ལ་གཞན་གུས་པས་འཇུག་པར་འགྱུར་བ་ནི། མཆོད་པ་བརྗོད་པའི་དགོས་པ་ཡིན་ནོ། ། གཉིས་པ་བརྩམ་པར་དམ་བཅའ་བའི་དགོས་པ་ནི། དམ་པ་རྣམས་ནི་སྲོག་ལ་བབ་ཀྱང་དམ་བཅས་པའི་ཁུར་མི་འདོར་བས། རྩོམ་པ་མཐར་ཕྱིན་པར་འགྱུར་བ་ཡིན་ནོ། ། གཉིས་པ་བསྡུས་པའི་དོན་ནི།
བཤད་པར་དམ་བཅའ་བ་དང་། མཆོད་པ་བརྗོད་པ་གཉིས་ཀྱི་དང་པོ་ལ་ཡང་། གང་བཤད། ཚུལ་ཇི་ལྟར་བཤད། གང་གིས་བཤད་པ་གསུམ་གྱི་དང་པོ་ནི། དཔལ་ལྡན་རྒྱུད་རྒྱལ་རྒྱལ་བའི་འདུས་གང་ཡིན་པ་དེ་བཤད། ཅེས་པའོ། ། རྒྱུད་དེ་ཇི་ལྟ་བུ་ཞིག་ཅེ་ན། ཁྱད་པར་གསུམ་དང་ལྡན་པ་ཞིག་སྟེ། འཆད་བྱེད་ཀྱི་ཁྱད་པར་བཤད་རྒྱུད་བཞིས་བཀྲལ་བ།
རྗོད་བྱེད་ཀྱི་ཁྱད་པར་མཐའ་དྲུག་གིས་བཅིངས་པ། བརྗོད་བྱའི་ཁྱད་པར་རིམ་གཉིས་ཀྱི་རྒྱས་བཏབ་པའོ། ། དང་པོ་ནི། རྣལ་འབྱོར་རྒྱུད་ཀྱིས་ཤིན་ཏུ་གསལ་རྣམ་ཕྱེ་ལེགས་བཤད་པའི། ། ཞེས་སོ། ། གཉིས་པ་ནི། མཐའ་དྲུག་གིས་ནི་འཆིང་བའི་བཅིངས་པ་རྒྱལ་སྲས་ཡུལ་གྱུར། ། ཅེས་སོ། ། གསུམ་པ་ནི། སངས་རྒྱས་ཀུན་གྱིས་རིམ་གཉིས་གནས་ཀྱིས་རྒྱས་བཏབ།
ཅེས་སོ། ། ཚུལ་ཇི་ལྟར་འཆད་པ་ནི། ཀླུ་སྒྲུབ་ལས་རྙེད་ཅེས་དང་། རིམ་བཞིན་ཞེས་སོ། ། གང་གི་འཆད་པ་ནི། ཟླ་བ་གྲགས་པས་ཞེས་སོ། ། གཉིས་པ་མཆོད་པ་བརྗོད་པ་ནི། ཁྱབ་བདག་དཔལ་ལྡན་རྡོ་རྗེ་སེམས་དཔར་བཏུད་ཏེ། ཞེས་པའོ། ། གསུམ་པ་ཚིག་གི་དོན་ནི།
བཤད་ཅེས་དྲངས། གང་ན། དཔལ་ལྡན་རྒྱུད་རྒྱལ་ལོ། ། ཚོགས་གཉིས་ཀྱི་དཔལ་དང་ལྡན་པས་ན་དཔལ་ལྡན་ནི་རྡོ་རྗེ་འཆང་ཡིན་ལ། དེ་སྟོན་པར་བྱེད་པའི་རྒྱུད་ལ་ཡང་དཔལ་ལྡན་ཞེས་བྱའོ། ། རྒྱུད་ནི་གཉིས་ཏེ། བརྗོད་བྱ་དོན་གྱི་རྒྱུད་དང་། རྗོད་བྱེད་སྒྲའི་རྒྱུད་དོ། ། དང་པོ་ལ་ཡང་གསུམ་ཏེ། རྒྱུའི་རྒྱུད།
ཐབས་ཀྱི་རྒྱུད། འབྲས་བུའི་རྒྱུད་དོ། ། དང་པོ་ནི། སེམས་ཅན་གྱི་རྒྱུད་ལ་ཡོད་པའི་བྱང་ཆུབ་ཀྱི་སེམས་ཀུན་ཏུ་བཟང་པོ་རང་བཞིན་གྱིས་རྣམ་པར་དག་པ་གཟུང་འཛིན་གཉིས་སུ་མེད་ཅིང་མྱོང་རིག་གསལ་ཙམ་གློ་བུར་གྱི་དྲི་མ་དང་བཅས་པ་སྟེ། དེ་ནི་རྒྱུའང་ཡིན་ལ། རྒྱུད་ཀྱང་ཡིན་པས་ན་རྒྱུའི་རྒྱུད་ཅེས་བྱའོ། ། ཅིའི་ཕྱིར་རྒྱུད་ཡིན་ཞེ་ན། དེ་ཉིད་ཉོན་མོངས་དང་རྣམ་རྟོག་གིས་རྐྱེན་བྱས་པ་ལས་ནི། འཁོར་བའི་རྒྱུ་བྱེད་ལ། ལམ་གྱི་རྐྱེན་གྱིས་སྦྱངས་པ་ལས་མྱ་ངན་ལས་འདས་པའི་རྒྱུ་བྱེད་པའི་ཕྱིར་རོ། །
ཅིའི་ཕྱིར་རྒྱུད་ཅེས་བྱ་ཞེ་ན། དེ་ཉིད་འཁོར་བ་ཐོག་མ་དང་ཐ་མ་མེད་པར། རིག་པ་སྔ་མ་ལ་བརྟེན་ནས་ཕྱི་མ་འབྱུང་བའི་ཕྱིར་རོ། ། གཉིས་པ་ཐབས་ཀྱི་རྒྱུད་ནི། རྒྱུའི་རྒྱུད་དེ་གློ་བུར་གྱི་དྲི་མ་དང་བྲལ་བར་བྱེད་པའི་ཐབས། སྨིན་བྱེད་དང་གྲོལ་བྱེད་ཀྱི་ལམ་སྟེ་དེ་ནི་ཐབས་ཀྱང་ཡིན་ལ་རྒྱུད་ཀྱང་ཡིན་པས་ན་ཐབས་ཀྱི་རྒྱུད་དོ། ། ཅིའི་ཕྱིར་ཐབས་ཡིན་ཞེ་ན། ཕ་རོལ་ཏུ་ཕྱིན་པའི་ཐེག་པ་ལས་ལམ་ཉེ་བ་དང་། ལམ་བདེ་བ་དང་། འབྲས་བུ་ཕུལ་དུ་བྱུང་བ་སྒྲུབ་པས་ན་ཐབས་ཞེས་བྱ་སྟེ།
དེ་ཡང་འདི་ལྟར་ཕ་རོལ་ཏུ་ཕྱིན་པའི་ཐེག་པས་བསྐལ་བ་གྲངས་མེད་པ་གསུམ་གྱིས་སངས་རྒྱས་འགྲུབ་པ་དེ། འདིར་་་་་་རྡོ་རྗེའི་རིགས་སུ་ངེས་པ་བརྩོན་འགྲུས་ཅན་མཐོང་བའི་ཆོས་དང་། ལེ་ལོ་ཅན་བར་མ་དོར་ཕྱག་རྒྱ་ཆེན་པོའི་དངོས་གྲུབ་ཐོབ་པའི་ཕྱིར་རོ། ། ལམ་བདེ་བ་ཡང་ཡིན་ཏེ། སྦྱངས་པའི་ཡོན་ཏན་བཅུ་གཉིས་ལ་སོགས་པ་དཀའ་ཐུབ་དཀའ་སྤྱད་ལ་ལྟོས་པ་མེད་པར་རང་བཞིན་ཡོངས་སུ་ཤེས་པའི་ཚུལ་གྱིས་འདོད་ཡོན་ལྔ་ལ་ཅི་བདེར་ལོངས་སྤྱོད་པའི་ཕྱིར་རོ། ། འབྲས་བུ་ཕུལ་དུ་བྱུང་བ་བསྒྲུབ་པ་ཡང་ཡིན་ཏེ། སྐུ་གསུམ་ཡེ་ཤེས་ལྔ་ལྷ་དང་མི་ལས་འདས་པའི་འདོད་ཡོན་ལ་ལོངས་སྤྱོད་པའི་ཟག་མེད་ཀྱི་བདེ་བས་ཁྱད་པར་དུ་བྱས་པའི་འབྲས་བུ་བསྒྲུབ་པའི་ཕྱིར་རོ། ། ཅིའི་ཕྱིར་རྒྱུད་ཅེས་བྱ་ཞེ་ན། ལས་དང་པོ་པའི་ས་ནས་བཟུང་སྟེ་ཟུང་འཇུག་མཐར་ཕྱིན་གྱི་བར་དུ་ལམ་སྔ་མ་ལ་བརྟེན་ནས་ཕྱི་མ་བར་མ་ཆད་དུ་འབྱུང་བའི་ཕྱིར་རོ། ། སྐུ་གསུམ་ཡེ་ཤེས་ལྔ་ཟག་མེད་ཀྱི་བདེ་བས་ཁྱད་པར་དུ་བྱས་པ་ནི་འབྲས་བུའི་རྒྱུད་དེ།
ཐབས་རྒྱུད་ཀྱི་དྲི་མ་སྦྱངས་པ་ལས་བྱུང་བའི་ཕྱིར་འབྲས་བུ་ཡང་ཡིན་ལ། ཆོས་སྐུ་ལས་ལོངས་སྐུ་དང་། དེ་ལས་སྤྲུལ་སྐུ་དང་། དེ་ལས་གདུལ་བྱའི་སྐལ་བ་དང་འཚམས་པའི་འཕྲིན་ལས། ཇི་སྲིད་འཁོར་བ་མ་སྟོངས་ཀྱི་བར་དུ་འབྱུང་བའི་ཕྱིར་རྒྱུད་ཀྱང་ཡིན་ནོ། ། དེ་ལྟ་བུའི་བརྗོད་བྱ་དོན་གྱི་རྒྱུད་གསུམ་པོ་དེ་སྟོན་པར་བྱེད་པའི་གཞུང་གི་ཚོགས་ནི། རྗོད་བྱེད་སྒྲའི་རྒྱུད་ཅེས་བྱ་ལ། དེ་ཉིད་ནི་རྒྱལ་པོ་དང་་་་་་དོན་རྒྱུད་ལས་འདྲ་བས་ན་རྒྱལ་པོ་ཞེས་བྱ་སྟེ། འདི་ལྟར་རྒྱལ་པོ་ལ་ཆོས་གསུམ་སྟེ། རང་གི་དཔུང་རྒྱལ་བར་བྱེད་ཅིང་གཞན་གྱི་དཔུང་ཕམ་པ་བྱེད་པ་དང་།
བཙུན་མོ་དང་འཁོར་གྱི་དབུས་ན་བསོད་ནམས་གྱི་སྟོབས་ཀྱིས་མཛེས་ཤིང་འབར་བ་དང་། སྐྱེ་བོ་ཐམས་ཅད་ཀྱིས་བརྟེན་པར་གྱུར་ཅིང་འཇིག་རྟེན་ན་གྲགས་པ་ཆེན་པོ་དང་ལྡན་པ་ཡིན་ནོ། ། དེ་བཞིན་དུ་རྒྱུད་འདིའང་སྨིན་གྲོལ་གཉིས་ཀྱི་ལམ་དང་སྤྱོད་པ་ལ་སོགས་པས་སྒྲིབ་གཉིས་ཀྱི་དཔུང་ཕམ་པར་བྱེད་ཅིང་། ཚོགས་གཉིས་ཀྱི་དཔུང་རྒྱལ་བར་བྱེད་པ་དང་། གཞན་ལས་མཆོག་ཏུ་གྱུར་པས་རྒྱུད་ཐམས་ཅད་ཀྱི་དབུས་ན་མཛེས་ཤིང་འབར་བ་དང་། རྒྱུད་སྡེ་སྟོང་ཕྲག་སུམ་ཅུ་རྩ་བཞིའི་རྩ་བ་ཡིན་པས་རྒྱུད་ཐམས་ཅད་ཀྱིས་བརྟེན་པར་གྱུར་པའམ། ཡང་ན་་་་་་མགོས་ལྡོག་བཞེད། གཉིས་མེད་རྣམ་རྒྱལ་ལེའུ་བདུན་ཅུ་པ་རྣམ་དག་ཏུ་མཛད་པར་སྣང་གསུང་། འདིའི་ལྷ་སུམ་ཅུ་རྩ་གཉིས་ལ་རྒྱུད་སུམ་ཅུ་རྩ་གཉིས་ཡོད་པས་ཡན་ལག་གི་རྒྱུད་དེ་དག་གི་བརྟེན་པར་གྱུར་ཅེས་འཆད་དོ། ། ཕྱི་ནང་ཐམས་ཅད་ལ་ཉི་ཟླ་ལྟར་གྲགས་པས་ན་གྲགས་པ་ཆེན་པོ་དང་ལྡན་པ་ཡང་ཡིན་ཏེ།
ཇི་སྐད་དུ། དགྲ་ནག་་་་་་རྒྱུད་ཀྱི་མཐར་ཐུག་འདུས་པ་སྟེ། ། མ་བྱུང་འབྱུང་བར་མི་འགྱུར་རོ། ། ཞེས་གསུངས་པས་སོ། ། དེ་ལྟ་བུའི་རྒྱུད་རྒྱལ་དེའི་མཚན་ཅི་ཞེ་ན། རྒྱལ་བའི་འདུས་གང་ཡིན་ཞེས་ཏེ། དུས་གསུམ་གྱི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་གསང་བ་དབྱེར་མི་ཕྱེད་པ་རྡོ་རྗེ་འཆང་ཆེན་པོ་ནི། རྒྱལ་བའི་འདུས་པ་ཞེས་བྱ་ལ། དེ་ཉིད་སྟོན་པའི་གཞུང་ལ་ཡང་དེ་སྐད་ཅེས་བྱའོ། ། མཚན་དེ་དང་ལྡན་པའི་རྒྱུད་དེའི་མཚན་ཉིད་ཇི་ལྟ་བུ་ཞེ་ན།
མཚན་ཉིད་གསུམ་དང་ལྡན་པ་ཞིག་སྟེ། དང་པོ་འཆད་བྱེད་ཀྱི་ཁྱད་པར་ནི། རྣལ་འབྱོར་གྱི་རྒྱུད་ཀྱིས་ཤིན་ཏུ་གསལ་བར་རྣམ་ཕྱེ་ལེགས་བཤད་ཅེས་ཏེ། རྣལ་འབྱོར་རྒྱུད་ནི་བཤད་རྒྱུད་བཞི་སྟེ། ཐུན་མོང་གི་བཤད་རྒྱུད་རྡོ་རྗེ་ཕྲེང་བ་དང་། ལྷ་མོ་བཞིས་ཞུས། ཐུན་མོང་མ་ཡིན་པའི་བཤད་རྒྱུད་དགོངས་པ་ལུང་སྟོན་དང་། ཡེ་ཤེས་རྡོ་རྗེ་ཀུན་ལས་བཏུས་རྣམས་ཀྱིས་་་་་་བརྒྱད་དུ་བྱེད་ན། གཉིས་མེད་རྣམ་རྒྱལ། ལྷའི་དབང་པོས་ཞུས་པ།
རྡོ་རྗེ་སྙིང་པོ་རྒྱན་གྱི་རྒྱུད། རྒྱུད་ཕྱི་མ་རྣམས་སོ། ། རྩ་བའི་རྒྱུད་དེ། རྗོད་བྱེད་ལེགས་སྦྱར་གྱི་སྐད་ཀྱིས་བཤད་པས་ན། ཤིན་ཏུ་གསལ་བ་དང་། བརྗོད་བྱའི་དོན་རེ་རེ་ནས་བཤད་པས་རྣམ་པར་ཕྱེ་བ་དང་། དེ་ཉིད་ཀྱི་ཕྱིར་ལེགས་པར་བཤད་པའོ། ། ཡང་ན། མ་རྟོགས་པ་བསལ་བའི་ཚུལ་གྱིས་ཤིན་ཏུ་དང་། ལོག་རྟོག་བསལ་བའི་ཚུལ་གྱིས་གསལ་བ་དང་།
ཐེ་ཚོམ་བསལ་བའི་ཚུལ་གྱིས་རྣམ་པར་ཕྱེ་བ་སྟེ། དེ་ཉིད་ཀྱི་ཕྱིར་ན་སྒྲོ་སྐུར་དང་བྲལ་བའི་ཚུལ་གྱིས་ལེགས་པར་བཤད་པའོ། ། འོ་ན་རྒྱུད་དེས། རང་དགར་དོན་མི་སྟོན་པར་བཤད་རྒྱུད་ཀྱིས་བཀྲལ་དགོས་པ་ཅི་ཞེ་ན། གཉིས་པ་རྗོད་བྱེད་ཀྱི་ཁྱད་པར་ནི། མཐའ་དྲུག་གི་ནི་འཆིང་བས་བཅིངས་པས་ཞེས་ཏེ། དྲང་དོན་ངེས་དོན། དགོངས་དགོངས་མིན། སྒྲ་ཇི་བཞིན་པ་དང་ཇི་བཞིན་པ་མ་ཡིན་པ་སྟེ། མཐའ་དྲུག་དང་།
དེས་མཚོན་ནས། ཡི་གེ་སྤྱི་སྦས་པ་མཐར་ཐུག་སྟེ། ཚུལ་བཞི་དང་བཅས་པས་འཆིང་བས་རྒྱུད་ཀྱི་དོན་བཅིངས་པས། བཤད་རྒྱུད་ལ་མ་བརྟེན་པར་རྟོགས་པར་མི་ནུས་ཞེས་པའོ། ། བཤད་རྒྱུད་ལ་བརྟེན་ན་ཐམས་ཅད་ཀྱིས་རྟོགས་སམ་ཞེ་ན། བཤད་རྒྱུད་ལ་བརྟེན་ཀྱང་ཙནྡན་ལྟ་བུ་ལ་སོགས་པ་རྣམས་ཀྱི་མི་རྟོགས་ཀྱི། རྒྱལ་སྲས་ཏེ་རིན་པོ་ཆེ་ལྟ་བུའི་གང་ཟག་ཁོ་ནའི་ཡུལ་ཡིན་ནོ། ། རྒྱུད་དེས་བརྗོད་བྱ་ཅི་སྟོན་ཞེ་ན། གསུམ་པ་བརྗོད་བྱའི་ཁྱད་པར་ནི། སངས་རྒྱས་ཀུན་གྱིས་རིམ་གཉིས་གནས་ཀྱིས་རྒྱལ་བཏབ་ཅེས་ཏེ།
རྒྱུད་ཀྱི་དོན་ནི། བསྐྱེད་པའི་རིམ་པ་དང་། རྫོགས་པའི་རིམ་པ་གཉིས་སུ་གནས་པས། རིམ་པ་གཉིས་པོ་དེ་རྒྱུད་ཀྱི་དོན་རྒྱས་བཏབ་བོ། ། གང་གིས་ཞེ་ན། རྣམ་པར་སྣང་མཛད་ལ་སོགས་པའི་རིགས་ལྔའི་སངས་རྒྱས་ཀུན་གྱིས་སོ། ། འོ་ན་མཐའ་དྲུག་གིས་བཅིངས་པའི་རྒྱུད་སྡེ་རང་དགར་བཤད་ནུས་སམ་ཞེ་ན། རང་དགར་མ་ཡིན་གྱི་སྡུད་པ་པོ་དང་འདྲ་བའི་འཕགས་པ་ཀླུ་སྒྲུབ་ལས། རྒྱུད་བཤད་ཐབས་ཀྱི་མན་ངག་རྙེད་ནས་འཆད་ཅེས་པའོ། ། བྱ་བ་ཅི་ཞིག་བྱས་ནས་འཆད་ཅེ་ན།
ཁྱབ་བདག་དཔལ་ལྡན་རྡོ་རྗེ་སེམས་དཔར་བཏུད་དེ་ཞེས་ཏེ། དཀྱིལ་འཁོར་པ་ཐམས་ཅད་དེའི་རྣམ་སྤྲུལ་ཡིན་པས་ན་ཁྱབ། རིགས་ཐམས་ཅད་ཀྱི་བདག་པོ་ཡིན་པས་སམ་དཀྱིལ་འཁོར་གྱི་གཙོ་བོར་གྱུར་པས་ན་བདག སྟོང་པ་ཉིད་ནི་མི་ཕྱེད་པས་ཡི་རྡོ་རྗེ། དེ་རྟོགས་པའི་ཡེ་ཤེས་ནི་སེམས་དཔའ་སྟེ། དེ་ལྟ་བུའི་རྡོ་རྗེ་འཆང་ཆེན་པོ་ལ་བཏུད་ནས་སོ། ། ཚུལ་ཇི་ལྟར་འཆད་ཅེ་ན། རིམ་བཞིན་ཞེས་ཏེ། ལེའུ་བཅུ་བདུན་རིམ་པ་བཞིན་དུ་བཤད་ཅེས་པའམ། ཡང་ན་ཡེ་ཤེས་ཞབས་ལུགས་པ་་་་་་གཞན་དག་རྒྱུད་ཀྱི་དོན་བསྙེན་བསྒྲུབ་ཡན་ལག་བཞིར་འཆད་པ་ལྟ་བུ་མ་ཡིན་གྱི།
བརྗོད་བྱ་རིམ་པ་ལྔ་དང་ལྡན་པར་འཆད་ཅེས་པའོ། ། སུ་ཞིག་གིས་འཆད་ཅེ་ན། ཟླ་བ་གྲགས་པས་ཞེས་སོ། ། དེ་ལྟར་ན་བསོད་ནམས་སྤེལ་བ་དང་། བྱ་བ་མཐར་ཕྱིན་པའི་ཡན་ལག་མཆོད་པ་བརྗོད་ཅིང་བཤད་པར་དམ་བཅའ་བ་བཤད་ནས། ད་ནི་གཉིས་པ་རྒྱུད་ཀྱི་བརྗོད་བྱ་རིམ་པ་ལྔར་དབྱེ་བ་བཤད་པར་བྱ་སྟེ། དེ་ལ་ཡང་སྤྱི་དང་། ཡན་ལག་གི་དོན་གཉིས་ཀྱི། དང་པོ་ལ་ཡང་། རིམ་གཉིས་ཀྱི་རྣམ་གཞག་སྤྱིར་བསྟན།
སོ་སོའི་རང་བཞིན་བྱེ་བྲག་ཏུ་བཤད་པ་གཉིས་ཀྱི། དང་པོ་ལ་ཡང་སྦྱང་གཞིའི་རང་བཞིན་གྱི་ཆོས་བསྟན་པ་དང་། སྤང་བྱ་མི་མཐུན་ཕྱོགས་ཀྱི་དྲི་མ་བསྟན་པ་གཉིས་ཀྱི། དང་པོ་ནི། སྐྱེ་བ་ཀུན་རྫོབ་ཀྱི་བདེན་པ་སྣོད་དང་བཅུད་ཀྱིས་བསྡུས་པ་ནི། བསྐྱེད་རིམ་གྱི་སྦྱང་གཞི་ཡིན་ལ། འཆི་བ་དོན་དམ་པའི་བདེན་པ་བར་དོ་དང་བཅས་པ་ནི་རྫོགས་རིམ་གྱི་སྦྱང་གཞི་ཡིན་ནོ། ། དེ་སྐད་དུ་ཡང་། ཡེ་ཤེས་རྡོ་རྗེ་ཀུན་ལས་བཏུས་པ་ལས། སྐྱེ་བ་ཀུན་རྫོབ་བདེན་པ་ཞེས་བྱ་སྟེ། །
འཆི་བ་ཡང་ནི་དོན་དམ་བདེན་པ་ཡིན། ། བདེན་གཉིས་འདི་ལ་རྣམ་པར་ངེས་བྱས་ནས། ། བཤད་པ་གཉིས་ཀྱི་དབྱེ་བ་གསུངས་པ་ཡིན། ། ཞེས་གསུངས་པ་ལྟར་རོ། ། ཅིའི་ཕྱིར་སྐྱེ་བ་ཀུན་རྫོབ་ཀྱི་བདེན་པ་བསྐྱེད་རིམ་གྱི་སྦྱང་གཞི་ཡིན་ཞེ་ན། འདི་ལ་སྦྱང་གཞི། སྦྱོང་བྱེད། དེ་དག་གི་ཆོས་མཐུན། སྦྱོང་ཚུལ་དང་བཞིའོ། ། དང་པོ་སྦྱང་གཞི་ནི།
སྣོད་སྔ་མ་སྟོང་པ་ནས་བཟུང་སྟེ། རི་རབ་གླིང་བཞི་དང་བཅས་པའི་སྣོད་ཀྱི་འཇིག་རྟེན་ཆགས་པ་ནི། གཞལ་ཡས་ཁང་ཡེ་ཤེས་ཀྱི་ས་དང་བཅས་པའི་སྦྱང་གཞི་ཡིན་ལ། མཛོད་ལས་་་་་་སྔར་བྱུང་སེམས་ཅན་གཟུགས་ཅན་བཞིན། ། དེ་ནས་རིམ་གྱིས་རོ་ལ་ཆགས། ། ལེ་ལོས་སོགས་འཇོག་བྱས་ནས་ནི། ། འཛིན་བཅས་རྣམས་ཀྱིས་ཞིང་དཔོན་བཏབ། ། ཅེས་པའི་བར་གྱི་བཅུད་ཀྱི་སེམས་ཅན་ཆགས་པ་ནི་བརྟེན་པ་ལྷ་བསྒོམ་པའི་སྦྱང་གཞི་ཡིན་ནོ། ། གཉིས་པ་སྦྱོང་བྱེད་ནི། ཡེ་ཤེས་ཀྱི་ས་བསྒོམ་པ་ནས་བཟུང་སྟེ།
ལས་རྒྱལ་མཆོག་གི་བར། ཏིང་ངེ་འཛིན་གསུམ་གྱི་རང་བཞིན་གྱི་རྣལ་འབྱོར་ཡིན་ནོ། ། གསུམ་པ་དེ་དག་གི་ཆོས་མཐུན་སྦྱར་བ་ནི། སྲུང་འཁོར་གྱི་སྦྱང་གཞི། འགུ་རུ་བཙུན་མོ་ཅན་ཁོར་ཡུག་གི་རི་ཡིན་གསུང་ཡང་། འཕགས་པ་ཡབ་སྲས་ཀྱིས་མ་སྦྱར་བས། ཡེ་ཤེས་ཀྱི་ས་བསྒོམས་པ་ནས་སྦྱང་གཞི་དང་སྦྱར་ཏེ། དེ་ལ་ཡེ་ཤེས་ཀྱི་ས་བསྒོམས་པ་ནི་འཇིག་རྟེན་སྔ་མ་ཞིག་ནས་ཕྱི་མ་མ་ཆགས་ཀྱི་བར་ཀྱི་སྟོང་པ་དང་ཆོས་མཐུན། འབྱུང་བ་རིམ་བརྩེག་རྡོ་རྗེའི་ས་བསྒོམ་པ་དང་བཅས་པ་ནི། རླུང་གི་དཀྱིལ་འཁོར་ཆགས་པ་ནས་སའི་དཀྱིལ་འཁོར་ཆགས་པའི་བར་དང་ཆོས་མཐུན།
གཞལ་ཡས་ཁང་གདན་དང་བཅས་པ་བསྒོམ་པ་ནི། གླིང་བཞི་རི་རབ་དང་བཅས་པ་ཆགས་པ་དང་ཆོས་མཐུན། ལྷག་མོས་ཀྱིས་ལྷ་རྣམས་ཅིག་ཅར་བསྒོམས་པ་ནི་སྐལ་བ་དང་པོའི་མི། རང་འོད་ཅན་དགའ་བའི་ཟས་ཅན་བརྫུས་ཏེ་སྐྱེ་བ་དང་ཆོས་མཐུན། གཙོ་བོ་སྐུ་མདོག་ནག་པོ་དང་། འཁོར་རྣམས་ཁ་དོག་ཐ་དད་པ་དང་། ཡབ་ཡུམ་ཞལ་སྦྱོར་དུ་བསྒོམ་པ་ནི། སྐལ་བ་དང་པོའི་མི་དེ་རྣམས་ཀྱིས་ཟ་ཁས་རགས་པ་ཟོས་ཏེ་ལུས་ཀྱི་འོད་ནུབ་པ་དང་། ཁ་ཟས་མང་ཉུང་དུ་ཟོས་པས་ཁ་དོག་དབྱིབས་ཐ་དད་པར་འགྱུར་པ་དང་། བཤང་གཅིའི་ལམ་དོད་དེ།
ཕོ་མོ་ཕན་ཚུན་རྗེས་སུ་ཆགས་པས་འཁྲིགས་པ་སྤྱོད་པ་དང་ཆོས་མཐུན། ལྷག་མོས་ལུས་ལ་འདུས་ཏེ། དོན་དམ་པའི་དཀྱིལ་འཁོར་དུ་བཅུག་པ་དེ་བཞིན་ཉིད་ལས་བྱང་ཆུབ་པ་ནི། སེམས་ཅན་དེ་དག་ཚེ་དང་བསོད་ནམས་དང་ལས་ཟད་དེ་དབང་པོ་རྣམས་འགག་ནས་འཆི་བ་འོད་གསལ་མངོན་སུམ་དུ་བྱས་པ་དང་ཆོས་མཐུན། ཧཱུྃ་ལས་བྱུང་བའི་ཉི་མ་ནི་ཕའི་རྡོ་རྗེ་རྒྱས་པ་དང་། ཨོཾ་ལས་བྱུང་བའི་ཟླ་བ་ནི། ཕ་མ་རྗེས་སུ་ཆགས་པ་དང་། ཨ་ལས་བྱུང་བའི་པདྨ་ནི། མའི་པདྨ་རྒྱས་པ་དང་། དེའི་སྟེང་གི་ཡི་གེ་འབྲུ་གསུམ་ནི་བར་དོའི་ལུས་ངག་ཡིད་གསུམ་དང་།
སྟེང་འོག་རྣམས་བར་གྱི་ཟླ་བ་ལ་ཞུགས་ཏེ། ཟླ་བའི་དཀྱིལ་འཁོར་གཅིག་ཏུ་གྱུར་པ་ནི། ཁུ་ཁྲག་བར་དོའི་རྣམ་ཤེས་དང་གསུམ་འདུས་ཏེ། ཡེ་ཤེས་ཀྱི་ས་ཐོབ་པ་དང་ཆོས་མཐུན། ཟླ་བའི་སྟེང་དུ་འབྲུ་གསུམ་བསྒོམས་པ་ཡིག་འབྲུ་ལས་བྱང་ཆུབ་པ་ནི། ནུར་ནུར་པོ་དང་། མེར་མེར་པོ་དང་། གོར་གོར་པོའི་གནས་སྐབས་ན་རང་བཞིན་གྱི་ཡི་གེ་འབྲུ་གསུམ་གྱི་དབྱིབས་སུ་གནས་པ་དང་ཆོས་མཐུན། འབྲུ་གསུམ་ལས་རྡོ་རྗེར་གྱུར་པ་ཕྱག་མཚན་ལས་བྱང་ཆུབ་པ་ནི། འཁྲང་འགྱུར་གྱི་གནས་སྐབས་ན།
སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ཡིན་པས། རང་རང་གི་མཚན་མ་རྡོ་རྗེ་དང་འཁོར་ལོ་སོགས་ཀྱི་དབྱིབས་སུ་གནས་པ་ཆོས་མཐུན། ཕྱག་མཚན་ལས་སྐུ་རྫོགས་པར་བྱང་ཆུབ་པ་ནི། རྐང་ལག་འགྱུས་ཏེ་ཡན་ལག་སྨད་ལྔ་དོད་པ་དང་ཆོས་མཐུན། དེ་ལ་སྤྲུལ་སྐུ་བཅུག་པ་ནི། ཟླ་བ་བཅུ་ལོན་ཏེ་མངལ་ནས་བཙས་ནས་ཤའི་མིག་གི་ཡུལ་དུ་གྱུར་པ་དང་ཆོས་མཐུན། ཕུང་པོ་དང་ཁམས་དང་སྐྱེ་མཆེད་རྣམས་ལ་ཡིག་འབྲུ་འགོད་པ་ནི། སྐྲ་སྤུ་དང་། སེན་མོ་དང་། དབང་པོ་དང་།
མཚན་རྣམས་དོད་པ་དང་ཆོས་མཐུན། སྐུ་གསུང་ཐུགས་བྱིན་གྱིས་བརླབ་པ། མངལ་གྱི་གནས་སྐབས་ཀྱི་ལུས་ངག་ཡིད་གསུམ་སྟོབས་ལྡན་དུ་གྱུར་པ་ཆོས་མཐུན། དམ་ཚིག་སེམས་དཔའ་ནི་གནས་སྐབས་ལྔ་ལས་གྲུབ་པའི་ལུས་མངལ་ནས་འཐོན་པ་དང་ཆོས་མཐུན། ཡེ་ཤེས་སེམས་དཔའ་ནི་དེའི་ལུས་ཀྱི་ཁོང་སྟོང་ནས་རླུང་འབྱུང་བ་དང་ཆོས་མཐུན། ཏིང་ངེ་འཛིན་སེམས་དཔའ་ནི་རླུང་དང་ལྷན་ཅིག་མ་བསྣུན་པར་རང་འབྱུང་བའི་སྒྲ་ཨ་ཐུང་དང་ཆོས་མཐུན། ཕྱག་རྒྱ་འདུ་བྱེད་པ་ནི། རིགས་ཀྱི་བུ་མོ་བག་མ་ལེན་པ་དང་ཆོས་མཐུན། རྡོ་རྗེ་དང་པདྨ་བྱིན་གྱིས་བརླབས་ནས། སྙོམས་པར་འཇུག་པ་ནི།
དེ་དག་ཕན་ཚུན་ཆགས་ཏེ། འཁྲིག་པ་སྤྱོད་པ་དང་ཆོས་མཐུན། སྐུ་གསུང་ཐུགས་བྱིན་གྱིས་བརླབས་པ། མངལ་གྱི་གནས་སྐབས་ཀྱི་ལུས་ངག་ཡིད་གསུམ་དཀྱིལ་འཁོར་རྒྱལ་མཆོག་བསྐྱེད་པ་ནི་བུ་དང་བུ་མོ་སོགས་བསྐྱེད་པ་ཆོས་མཐུན། དེ་ནས་སེམས་སྦྱང་བའི་ཕྱིར་ཕྲ་མོའི་རྣལ་འབྱོར་བསྒོམ་པ་ནི། བུ་དང་ཚ་བོ་དེ་དག་གིས་རིག་པའི་གནས་ལྔ་བསླབས་ཏེ་རང་གཞན་གྱི་དོན་བསྒྲུབ་པ་དང་ཆོས་མཐུན། སྔགས་བཟླས་ཤིང་སྦྱིན་སྲེག་གིས་ལྷ་ཚིམ་པར་བྱས་ཏེ། འཕྲིན་ལས་བཞིའི་དངོས་གྲུབ་ཐོབ་པ་ནི། བུ་དང་ཚ་བོ་ལ་སོགས་པ་དེ་དག་ལས། འགའ་ཞིག་གིས་རྒྱལ་པོ་ལ་སོགས་པ་དེ་དག་མཉེས་ཏེ་བྱ་དགའ་སྟེར་བ་དང་ཆོས་མཐུན་ནོ། །
གཙོ་བོ་དོན་དམ་དུ་ཞུགས་ཏེ་ལྷ་མོའི་གླུས་བསྐུལ་བ་ནི། བུ་དང་ཚ་བོ་དེ་དག་ཤི་སྟེ། ཉེ་དུ་རྣམས་ཀྱིས་མྱ་ངན་བྱེད་པ་དང་ཆོས་མཐུན་ནོ། ། སླར་ཡང་གླུའི་ངོར་གཙོ་བོ་བཞེངས་ཏེ་འདོད་ཡོན་ལ་ལོངས་སྤྱོད་པ་ནི། ཤི་བ་དེ་དག་སྐྱེ་བ་གཞན་དུ་ལུས་བླངས་ཏེ། འདོད་ཡོན་ལ་ལོངས་སྤྱོད་པ་དང་ཆོས་མཐུན་ནོ། ། དེ་ལྟར་ན་སྦྱང་གཞི་དང་། སྦྱོང་བྱེད་རགས་པ་ཙམ་ནི། སློབ་དཔོན་ཀླུ་བྱང་གིས་རྣམ་གཞག་རིམ་པར་སྦྱར་ལ། དེ་ལ་རྗེས་སུ་དཔགས་ནས།
ཞིབ་པར་སྔོན་གྱི་བླ་མ་རྣམས་ཀྱིས་མཛད་དེ། ཤིན་ཏུ་འཐད་དོ། ། ལུགས་གཞན་་་་་་ས་སྐྱ་པ་ལས་བསྐྱེད་རིམ་གྱི་སྐྱེ་གནས་བཞི་ཀ་སྦྱོང་བར་བཞེད། འདིར་འཕགས་པ་ཡབ་སྲས་ཀྱིས་མི་ལ་མངལ་སྐྱེས་དང་། བརྫུས་སྐྱེས་གཉིས་ལས་མེད་པས། མིའི་སྐྱེ་གནས་ཁོ་ན་སྦྱོང་བར་བཞེད་ལ། མངོན་པ་ནས། མི་ལ་སྐྱེ་གནས་གཞན་གཉིས་ཡོད་པར་བཤད་པ་ནི། སྲིད་པ་ཙམ་གྱི་དབང་དུ་བྱས་པས་མི་འགལ་ལོ། ། བཞི་པ་ཇི་ལྟར་སྦྱོང་བའི་ཚུལ་ནི།
སྣོད་དང་། བཅུད་ཀྱི་དངོས་པོ་ཐ་མལ་པའི་རྣམ་པར་རྟོག་པ་རྣམས་དག་པ་ལྷའི་གནས་དང་། ལུས་དང་། ལོངས་སྤྱོད་དུ་སྣང་བ་བསྒྱུར་བའི་ཚུལ་གྱིས་སྦྱོང་སྟེ། དེ་ལ་སྣོད་ཐ་མལ་པར་ཞེན་པ་ནི། གཞལ་ཡས་ཁང་རྡོ་རྗེའི་ར་བ་མེ་རི་དང་བཅས་པར་སྣང་བ་བསྒྱུར་བའི་ཚུལ་གྱིས་སྦྱོར་ལ། བཅུད་ཐ་མལ་དུ་ཞེན་པ་ནི། ལྷ་སུམ་ཅུ་རྩ་གཉིས་བསྒོམས་ཏེ། སྣང་བ་བསྒྱུར་བའི་ཚུལ་གྱིས་སྦྱོང་ངོ་། ། ཅིའི་ཕྱིར་འཆི་བ་དོན་དམ་པའི་བདེན་པ་རྫོགས་རིམ་གྱི་སྦྱང་གཞི་ཡིན་ཞེ་ན།
འདི་ལ་ཡང་སྦྱང་གཞི། སྦྱོང་བྱེད། དེ་དག་ཕན་ཚུན་སྦྱར་བ། ཇི་ལྟར་སྦྱོང་བའི་ཚུལ་དང་བཞིའོ། ། དང་པོ་ནི། འཆི་བའི་ཚེ། འབྱུང་བ་རིམ་གྱིས་འགག་པ་ནས་བཟུང་སྟེ། བར་དོར་ཡིད་ཀྱི་ལུས་གྲུབ་པའི་བར་ནི་རྫོགས་རིམ་གྱི་སྦྱང་གཞི་ཡིན་ནོ། ། ཡང་ན། ད་ལྟར་གྱི་ལུས་ངག་ཡིད་གསུམ་རྨི་ལམ་གྱི་སྣང་བ་དང་བཅས་པ་དང་།
འཆི་བ་འོད་གསལ་བར་དོ་དང་བཅས་པ་སྦྱང་གཞི་ཡིན་ནོ། ། གཉིས་པ་སྦྱོང་བྱེད་ནི། ལུས་དབེན་ནས་ཟུང་འཇུག་གི་བར་དེ་ཁོ་ན་ཉིད་ཀྱི་ཏིང་ངེ་འཛིན་རྣམ་པ་དྲུག་ཡིན་ནོ། ། གསུམ་པ་སྦྱང་གཞི་སྦྱོང་བྱེད་ཕན་ཚུན་སྦྱར་བ་ནི། འཆི་བའི་ཚེ་ས་ཆུ་ལ། ཆུ་མེ་ལ། མེ་རླུང་ལ་ཐིམ་པའི་བར་ཕུང་པོ་ཁམས་དང་སྐྱེ་མཆེད་རགས་པ་འགག་པ་ནི་ལུས་དབེན་གྱི་སྦྱང་གཞི་ཡིན་ལ། རླུང་རྣམ་ཤེས་ལ་ཐིམ་པ་ངག་དབེན་གྱི་སྦྱང་གཞི་དང་། རྣམ་ཤེས་འོད་གསལ་ལ་ཐིམ་པ་སེམས་དབེན་གྱི་སྦྱང་གཞི་ཡིན་ནོ། ། སྒྱུ་མའི་སྦྱང་གཞི་ནི།
རྒྱལ་བུ་སྤྲིན་གྱི་ཤུགས་ཅན་བར་དོ་ལ་འདོད། བཙུན་མོ་ཅན་རྨི་ལམ་ལ་འདོད། མངོན་ཤེས་ཅན་ལུས་ལེན་ཁའི་སྒྲོ་འདོགས་ཤེས་པ་ཡིན་ཟེར་ཀྱང་མི་འཐད་པས། ནག་པོ་ཞབས་སྒྱུ་མ་ལ་སྦྱང་གཞི་ལོགས་པ་མེད་ཀྱང་། སྦྱོང་བྱེད་ལ་དགོས་པ་ནི། ཟུང་འཇུག་གི་ཉེར་ལེན་གྱི་རྒྱུ་ཡིན་པའི་ཕྱིར་རོ། ། ཞེས་གསུངས་པ་འཐད། འོད་གསལ་གྱི་སྦྱང་གཞི་ནི་འཆི་བ་ཤེར་ཕྱིན་ཡིན་ལ་ཟུང་འཇུག་གི་སྦྱང་གཞི་བར་དོ་ཡིན་ནོ་ཞེས། རྗེ་འགོས་བཞེད། ཡང་ན།
ཕུང་པོ་ཁམས་དང་སྐྱེ་མཆེད་ཡེ་ཤེས་ལྔ་དང་བཅས་པ་ཞིབ་མོར་ཕྱེ་ན། དངོས་པོ་བརྒྱད་གནས་པ་སོགས་ནི་ལུས་དབེན་གྱི་སྦྱང་གཞི་ཡིན། ལུས་ཀྱི་ཁོང་སྟོང་དབུགས་ཉི་ཁྲི་ཆིག་སྟོང་དྲུག་བརྒྱ། ཡི་གེ་འབྲུ་གསུམ་སྒྲ་རང་བཞིན་གྱིས་དྲག་པ་དང་བཅས་པ་དང་ངག་དབེན་གྱི་དང་། སེམས་གསུམ་རང་བཞིན་དང་བཅས་པ་སེམས་དབེན་གྱི་དང་། རྨི་ལམ་གྱི་ཚེ་རླུང་སེམས་ཙམ་ལས་ཡིད་ཀྱི་ལུས་མངོན་ཞེན་དང་བཅས་པ་གྲུབ་སྟེ། ཕྱོགས་བཅུར་རྒྱུ་ཞིང་འདོད་པ་ལ་ལོངས་སྤྱོད་པར་སྣང་བ་སྒྱུ་ལུས་ཀྱི་དང་། འཆི་བའི་ཚེ་འབྱུང་བ་བཞི་རྣམ་ཤེས་དང་བཅས་པ་ཆེན་པོ་ལྔ་འོད་གསལ་དུ་ཐིམ་སྟེ། འཆི་བ་ཤེར་ཕྱིན་མངོན་སུམ་དུ་བྱས་པ་འོད་གསལ་གྱི་དང་། དེ་ལས་ལུགས་བཟློག་གི་སྣང་བ་གསུམ་རླུང་དང་བཅས་པ་ལས།
སྐད་ཅིག་ཙམ་གྱིས་བར་དོ་ཡིད་ཀྱི་རང་བཞིན་གྱི་ལུས་གྲུབ་པ་ནི་ཟུང་འཇུག་གི་སྦྱང་གཞི་ཡིན་ནོ་ཞེས་མཁས་པ་སྡོག་བཞེད་དོ། ། འོ་ན་བསྐྱེད་རིམ་དང་ལུས་དབེན་སྦྱང་གཞི་གཅིག་ཏུ་འགྱུར་རོ་ཞེ་ན། སྐྱོན་མེད་དེ། སྦྱང་གཞི་གཅིག་ཡིན་ཡང་། སྤང་བྱ་ཐ་མལ་གྱི་རྣམ་རྟོག་རགས་པ་བསྐྱེད་རིམ་གྱིས་སྤོང་ལ། ཕྲ་བ་ལུས་དབེན་གྱིས་སྤོང་བས་མི་འགལ་ལོ། ། ཡང་འཆི་བ་སྟོང་ཉིད་དང་བར་དོ་བསྐྱེད་རིམ་གྱི་སྦྱང་གཞིར་བཤད་པས། རྫོགས་རིམ་གྱི་སྦྱང་གཞི་དང་འགལ་ཞེ་ན། བསྐལ་བ་དང་པོའི་མི་བརྫུས་སྐྱེས་ཤི་ནས། མངལ་དུ་འཇུག་པའི་འཆི་བ་འོད་གསལ་དང་བར་དོ་ནི་བསྐྱེད་རིམ་གྱི་སྦྱང་གཞི་ཡིན་ལ།
མངལ་ཁ་བརྒྱུད་པའི་འཆི་བ་འོད་གསལ་དང་། བར་དོ་ནི་རྫོགས་རིམ་གྱི་སྦྱང་གཞི་ཡིན་པས་མི་འགལ་ལོ། ། ཡང་ན་བསྐྱེད་རིམ་གྱིས་ནི་དེ་དག་ཐ་མལ་དུ་ཞེན་པ་སྤོང་ལ། རྫོགས་རིམ་གྱིས་དེ་དག་གི་ངོ་བོ་་་་་་རང་བཞིན་མེད་པར་སྟོན་པ་ལམ་དུ་བྱེད་པས་མི་འགལ་ལོ། ། བཞི་པ་ཇི་ལྟར་སྦྱོང་བའི་ཚུལ་ནི། གཞི་གསུམ་ནི་སྤང་བྱའི་དངོས་གཉེན་མི་ད་པས་ཟག་བཅས་ཞི་གནས་ཀྱི་ལམ་ཡིན་པས། སྤང་བྱ་མངོན་གྱུར་མགོ་གནོན་པའི་ཚུལ་གྱིས་སྦྱོང་ལ། སྒྱུ་མ་དང་། འོད་གསལ། ཟུང་འཇུག་དང་བཅས་པ་ནི་ལྷག་མཐོང་ཤེས་རབ་ཀྱི་ལམ་ཡིན་པས་སྤང་བྱའི་ས་བོན་སྤོང་ཚུལ་གྱིས་སྦྱོང་ངོ་། །
གཉིས་པ་སྤང་བྱ་མི་མཐུན་ཕྱོགས་ཀྱི་དྲི་མ་བསྟན་པ་ནི། སྣོད་བཅུད་ཐ་མལ་གྱི་རྣམ་རྟོག་དང་། གཟུང་འཛིན་བྱ་བྱེད་ཀྱི་རྣམ་རྟོག་ནི། བསྐྱེད་རྫོགས་གཉིས་ཀྱི་སྤང་བྱ་ཡིན་ལ་དེ་ཡང་དྲི་མ་རགས་པ་ནི་གཉེན་པོ་སྟོབས་ཆུང་བས་སྤོང་ལ། ཕྲ་བ་ནི་གཉེན་པོ་སྟོབས་ཆེ་བས་སྤོང་བས། དངོས་པོ་ཐ་མལ་གྱི་རྣམ་རྟོགས་རགས་པའི་གཉེན་པོ་ནི་བསྐྱེད་རིམ་ཡིན་ལ། ཕྲ་བའི་གཉེན་པོ་ནི་ལུས་དབེན་ཡིན་ནོ། ། གཟུང་འཛིན་བྱ་བྱེད་ཀྱི་རྣམ་རྟོག་ཤེས་སྒྲིབ་རགས་པའི་གཉེན་པོ་མཚན་བཅས་ཀྱི་རྫོགས་རིམ་དབེན་པ་ཕྱི་མ་གཉིས་ཡིན་ལ། ཤེས་སྒྲིབ་ཕྲ་བ་ལ་ཡང་། གཟུང་རྟོག་ཕྲ་བའི་གཉེན་པོ་ཡུལ་སྟོང་པ་སྒྱུ་མ་དང་།
འཛིན་རྟོག་ཕྲ་བའི་གཉེན་པོ་སེམས་སྟོང་ཉིད་འོད་གསལ་དང་། དེ་གཉིས་ཀྱི་བག་ཆགས་ཤིན་ཏུ་ཕྲ་བའི་གཉེན་པོ་ཟུང་འཇུག་རྣམས་ཡིན་ནོ། ། དེ་ལྟར་བསྐྱེད་རྫོགས་གཉིས་ཀྱི་རྣམ་བཞག་སྤྱིར་བསྟན་ནས། ད་ནི་བསྐྱེད་རྫོགས་གཉིས་སོ་སོའི་རང་བཞིན་བྱེ་བྲག་ཏུ་བཤད་པར་བྱ་སྟེ། དེ་ལ་ཡང་བསྐྱེད་པའི་རིམ་པ་དང་། རྫོགས་པའི་རིམ་པ་གཉིས་ཀྱི། དང་པོ་ལ་ཡང་། སྦྱང་གཞི་བསྐྱེད་རིམ་མཚན་ཉིད་པ་དང་། སྦྱོང་བྱེད་བསྐྱེད་རིམ་བཏགས་པ་བ་གཉིས་སོ། ། དང་པོ་ལ་ཡང་ངོ་བོ།
དབྱེ་བ། ངེས་ཚིག་གསུམ་གྱི། དང་པོ་ནི། སྐྱེ་བ་ཀུན་རྫོབ་ཀྱི་བདེན་པ་སྣོད་བཅུད་ཀྱིས་བསྡུས་པ་ནི་བསྐྱེད་རིམ་གྱི་སྒྲ་དངོས་སུ་འཇུག་པའི་གཞི་བསྐྱེད་རིམ་མཚན་ཉིད་པ་ཡིན་ལ། དེ་ཡང་སྔར་བཤད་ཟིན་ཏོ། ། གཉིས་པ་དབྱེ་བ་ནི། སྣོད་ཀྱི་འཇིག་རྟེན། བཅུད་ཀྱི་སེམས་ཅན་གཉིས་སོ། ། གསུམ་པ་ངེས་པའི་ཚིག་ནི། ཅིའི་ཕྱིར་དེ་དག་ལ་བསྐྱེད་རིམ་ཞེས་བྱ་ཞེ་ན།
སྣོད་ཀྱི་འཇིག་རྟེན་ནི། འབྱུང་བ་ཆེན་པོ་བཞིས་བསྐྱེད་ཅིང་། དེ་དག་རིམ་གྱིས་ཆགས་པ་ལས་གྲུབ་པའི་ཕྱིར་དང་། བཅུད་ཀྱི་སེམས་ཅན་ནི། ཆེན་པོ་ལྔས་བསྐྱེད་ཅིང་གནས་སྐབས་ལྔའམ་ཡན་ལག་དང་ཉིང་ལག་ཆ་ཤས་རིམ་གྱིས་གྲུབ་པའི་ཕྱིར་བསྐྱེད་པའི་རིམ་པ་ཞེས་བྱའོ། ། གཉིས་པ་སྦྱོང་བྱེད་བསྐྱེད་རིམ་བཏག་པ་བ་ནི། དེ་ཁོ་ན་ཉིད་ཀྱི་ཏིང་ངེ་འཛིན་ཏེ། དེ་ལ་ཡང་། གང་གིས་སྒྲུབ་པ་པོའི་གང་ཟག་གི་མཚན་ཉིད། གང་དུ་སྒྲུབ་པ་གནས་སྐབས་ཀྱི་མཚན་ཉིད།
གང་བསྒྲུབས་པ་རྣལ་འབྱོར་གྱི་རིམ་པ་དང་གསུམ་གྱི། དང་པོ་ནི། དབང་བསྐུར་བས་རྒྱུད་སྨིན་པར་བྱས་ཤིང་། སྔགས་ཀྱི་དམ་ཚིག་དང་སྡོམ་པ་འཛིན་པའོ། ། གཉིས་པ་གནས་ཀྱི་མཚན་ཉིད་ནི། དགོན་པ་ཆེན་པོ་ལ་སོགས་པ། མེ་ཏོག་དང་འབྲས་བུ་ཅན་གྱི་ཤིང་དང་། བྱ་སྐད་སྙན་པ་ལ་སོགས་པས་བརྒྱན་པས་ཉམས་དགའ་བ། སྐྱེ་བོ་འདུས་པ་དང་བྲལ་བའི་དབེན་པའི་གནས་སུ་འདུས་པ་བྱ་སྟེ། ཇི་སྐད་དུ།
དགོན་པ་ཆེན་པོའི་ས་ཕྱོགས་ནི། ། མེ་ཏོག་འབྲས་བུ་སོགས་ཀྱིས་བརྒྱན། ། རི་བོ་དབེན་པ་དག་དུ་ནི། ། དངོས་གྲུབ་ཐམས་ཅད་བསྡུས་པས་འགྲུབ། ། ཅེས་གསུངས་པ་ལྟར་རོ། ། གསུམ་པ་དེ་ཁོ་ཉིད་ཀྱི་རྣལ་འབྱོར་ལ། སྔོན་འགྲོ་སྲུང་བའི་འཁོར་ལོ་དང་། དངོས་གཞིའི་དེ་ཁོ་ན་ཉིད་ཀྱི་རྣལ་འབྱོར་གཉིས་སོ། ། སྲུང་བའི་འཁོར་ལོ་ལ་ཡང་། གནས་བསྲུང་བ་དང་།
བདག་བསྲུང་བའོ། ། གནས་བསྲུང་བ་ལ་ཡང་ཕྱོགས་མཚམས་བཅིང་བ་དང་། ར་བ་དང་དྲ་བས་བསྲུང་བའོ། ། ཕྱོགས་མཚམས་བཅིངས་པ་ལ་ཡང་། ཁྲོ་བོ་དང་། ཕུར་བུ་དང་། མེས་བསྲུང་བའོ། ། གཉིས་པ་དེ་ཁོ་ན་ཉིད་ཀྱི་རྣལ་འབྱོར་ལ་གསུམ་སྟེ། ངོ་བོ། ངེས་ཚིག
དབྱེ་བ་སོ་སོའི་མཚན་ཉིད་དང་བཅས་པའོ། ། དང་པོ་བསྐྱེད་རིམ་གྱི་ཏིང་ངེ་འཛིན་གྱི་ངོ་བོ་ནི། རྣལ་འབྱོར་བཞི་ལ་སོགས་པའི་ཆོ་གའི་རིམ་གྱིས། མཚན་བཅས་ཀྱི་ལྷའི་སྐུ་བསྐྱེད་པའི་རྟེན་དེ་ལ་གནས་ཏེ། རང་གཞན་གྱི་དོན་ཕུན་སུམ་ཚོགས་པ་བསྒྲུབས་པའི་ཏིང་ངེ་འཛིན་ནོ། ། གཉིས་པ་ངེས་ཚིག་ནི། ཅིའི་ཕྱིར་བསྐྱེད་པའི་རིམ་པ་ཞེས་བྱ་ཞེ་ན། སྦྱང་གཞི་སྲིད་པ་སྐྱེ་བའི་རིམ་པ་ལྟར་བསྒོམ་པའི་ཕྱིར་དང་། སྲིད་པ་སྐྱེ་བའི་རིམ་པ་སྦྱོང་བར་བྱེད་པའི་ཕྱིར་བསྐྱེད་པའི་རིམ་པ་ཞེས་བྱའོ། ། གསུམ་པ་དབྱེ་བ་ལ་གཉིས་ཏེ།
དྲན་པ་གཅིག་པའི་རྣལ་འབྱོར་དང་། རྟོག་པའི་རྣལ་འབྱོར་རོ། ། དང་པོ་ལ་བརྒྱད་དེ། ངོ་བོ་དང་། ངེས་ཚིག་དང་། ཤེས་བྱ་དང་། མི་མཐུན་ཕྱོགས་དང་། བསླབ་ཚུལ་དང་། ཕན་ཡོན་དང་། རབ་ཏུ་དབྱེ་བ་དང་།
མཐར་ཕྱིན་པའི་ཚད་དོ། ། དེ་ལ་ངོ་བོ་ནི། ལྷའི་དམིགས་པ་ལ་སེམས་རྩེ་གཅིག་པའི་ཏིང་ངེ་འཛིན་ནོ། ། ངེས་ཚིག་ནི། ཅིག་ཏུ་ལྷའི་རྣམ་པ་དྲན་པའི་ཕྱིར་དྲན་པ་གཅིག་པའི་ཏིང་ངེ་འཛིན་ནོ། ། ཤེས་བྱ་ནི་གཉིས་ཏེ། མི་མཁས་པའི་ཤེས་བྱ་དང་། མཁས་པའི་ཤེས་བྱའོ། ། མི་མཁས་པས་ནི་འདི་ལ་སློབ་པའི་ཚེ། སྣང་གྲགས་ཀྱི་ཆོས་ཐམས་ཅད་རང་གི་ལྷའི་སྐུའི་ངོ་བོ་ཉིད་དུ་ཤེས་པར་བྱེད་དོ། །
མཁས་པས་ནི་ཆོས་ཐམས་ཅད་ལྷའི་ངོ་བོར་ཤེས་པར་བྱས་པ་དེ་ཉིད། རང་གི་ཕུང་པོ་ལ་སོགས་པའི་ཆ་ཤས་སུ་གྱུར་པ་དང་། དེའང་རང་བཞིན་མེད་པར་མི་དམིགས་པའི་ཚུལ་གྱིས་ཤེས་པར་བྱེད་དོ། ། དྲན་པ་གཅིག་པུའི་མི་མཐུན་ཕྱོགས་ནི། ཐ་མལ་པའི་ལུས་དང་། གནས་དང་། ལོངས་སྤྱོད་ལ་མངོན་པར་ཞེན་པའོ། ། བསླབ་པའི་ཚུལ་ནི། མན་ངག་ཇི་ལྟ་བ་བཞིན་དུ་རྣམ་པ་ལ་དུམ་བུར་བཅད་ཅིང་སློབ་སྟེ། དེ་ཡང་སྔོན་དུ་སེམས་སྦྱང་བའི་རིམ་པ་ལ་དུམ་བུར་བཅད་ཅིང་བསྒོམ་པ་དང་།
མཐར་བསམ་གཏན་གྱི་འཁོར་ལོ་རྫོགས་པར་བསྒོམ་པའོ། ། དྲན་པ་གཅིག་པ་བསྒོམ་པའི་ཕན་ཡོན་དང་དགོས་པ་ནི་ལྔ་སྟེ། ཐ་མལ་པའི་ལུས་ལ་སོགས་པར་མངོན་པར་ཞེན་པ་དགག་པའི་ཕྱིར་དང་། སཾ་ཊིར་བསོད་ནམས་ཀྱི་ཚོགས་ཁྱད་པར་ཅན་བསག་་་་་་པར་བྱ་བའི་ཕྱིར་དང་། བདག་ཉིད་རྣམ་པར་གྲོལ་བ་སངས་རྒྱས་ཀྱི་གོ་འཕང་རྗེས་སུ་མཐུན་པར་བྱིན་གྱིས་བརླབ་པར་བྱ་བའི་ཕྱིར་དང་། གཙོ་བོར་ལུས་ཀྱི་དྲི་མ་སྦྱང་བར་བྱ་བའི་ཕྱིར་དང་། རྟོག་པའི་རྣལ་འབྱོར་ལ་མངོན་དུ་ཕྱོགས་པར་བྱ་བའི་ཕྱིར་དྲན་པ་ཅིག་པའི་ཏིང་ངེ་འཛིན་བསྒོམ་པ་ཡིན་ནོ། ། དྲན་པ་གཅིག་པའི་ཏིང་ངེ་འཛིན་ལ་དབྱེ་བ་གཉིས་ཏེ། དཔའ་བོ་གཅིག་པ་དང་། དཀྱིལ་འཁོར་གྱི་འཁོར་ལོ་བསྒོམ་པའོ། །
དཔའ་བོ་གཅིག་པ་ནི་གང་ཟག་བློ་ཆུང་བ་ཐུན་མོང་གི་དངོས་གྲུབ་དོན་དུ་གཉེར་བས་བསྒོམ་སྟེ། དེ་ཡང་དབང་པོ་རབ་རྣལ་འབྱོར་བཞིས་བསྒོམ་པ་དང་། འབྲིང་མངོན་བྱང་ལྔས་བསྒོམས་པ་དང་། ཐ་མ་རྡོ་རྗེ་བཞིས་བསྒོམ་པ་དང་གསུམ་མོ། ། དཀྱིལ་འཁོར་གྱི་འཁོར་ལོ་བསྒོམ་པ་ལ་གཉིས་ཏེ། དང་པོའི་སྦྱོར་བ་དང་། དཀྱིལ་འཁོར་གྱི་རྒྱལ་མཆོག་གོ ། དང་པོའི་སྦྱོར་བ་ལ་ལྔ་སྟེ། རྟེན་གཞི་སྒྲུབ་པའི་ཏིང་ངེ་འཛིན་དང་། བརྟེན་པ་ལྷའི་ཏིང་ངེ་འཛིན་དང་།
ཕྱག་རྒྱ་མངོན་པར་འདུ་བྱ་བའི་ཏིང་ངེ་འཛིན་དང་། རྡོ་རྗེ་དང་པདྨ་བྱིན་གྱིས་བརླབ་པ་སྔོན་དུ་འགྲོ་བས་རྗེས་སུ་ཆགས་པའི་སྦྱོར་བ་བྱ་བ་དང་། ལས་ལ་གནས་པས་མཆོད་པའི་ཆོ་ག་བྱའོ། ། རྟེན་གཞི་སྒྲུབ་པའི་ཏིང་ངེ་འཛིན་ལ་གཉིས་ཏེ། སའི་ཆ་བསྐྱེད་པ་དང་། གཞལ་ཡས་ཁང་བསྐྱེད་པའོ། ། བརྟེན་པ་ལྷ་བསྐྱེད་པ་ལ་གཉིས་ཏེ། ལྷག་མོས་བསྐྱེད་པ། རྣལ་འབྱོར་བཞིས་གཙོ་བོ་བསྐྱེད་པའོ། ། གཙོ་བོ་བསྐྱེད་པ་ལ་བཞི་སྟེ།
རྣལ་འབྱོར་དང་། རྗེས་སུ་རྣལ་འབྱོར་དང་། ཤིན་ཏུ་རྣལ་འབྱོར་དང་། རྣལ་འབྱོར་ཆེན་པོའོ། ། རྣལ་འབྱོར་ལ་གཉིས་ལས། དེ་བཞིན་ཉིད་ལ་བྱང་ཆུབ་པ་དང་། ཟླ་བ་ལས་བྱང་ཆུབ་པའོ། ། རྗེས་སུ་རྣལ་འབྱོར་ལ་གསུམ་སྟེ། ཡིག་འབྲུ་དང་། ཕྱག་མཚན་དང་།
སྐུ་རྫོགས་པར་བྱང་ཆུབ་པའོ། ། ཤིན་ཏུ་རྣལ་འབྱོར་ལ་གཉིས་ཏེ། སྤྲུལ་སྐུར་བསྒྱུར་བ་དང་། ས་བོན་དགོད་པའོ། ། རྣལ་འབྱོར་ཆེན་པོ་ལ་གཉིས་ཏེ། སྐུ་གསུང་ཐུགས་བྱིན་གྱིས་བརླབ་པ་དང་། སེམས་དཔའ་གསུམ་བརྩེགས་བསྒོམ་པའོ། ། སྐུ་གསུང་ཐུགས་བྱིན་གྱིས་བརླབས་པ་ལ་གཉིས་ཏེ། སོ་སོར་བརླབ་པ་དང་། སྤྱིར་བརླབ་པའོ། །
ཕྱག་རྒྱ་འདུ་བྱ་བ་ལ་གཉིས་ཏེ། ཕོ་ཉའི་ལམ་ལ་དགའ་བས་ལས་ཀྱི་ཕྱག་རྒྱ་དང་། རྣལ་འབྱོར་གྱི་ལམ་ལ་དགའ་བས་ཏིང་ངེ་འཛིན་གྱི་ཕྱག་རྒྱ་འདུ་བྱའོ། ། དཀྱིལ་འཁོར་རྒྱལ་མཆོག་བསྐྱེད་པ་ལ་ལྔ་སྟེ། དེ་བཞིན་གཤེགས་པ་ལྔ་དང་། རིགས་ཀྱི་ཡུམ་བཞི་དང་། མཆོད་པའི་ལྷ་མོ་ལྔ་དང་། བྱང་ཆུབ་སེམས་དཔའ་བརྒྱད་དང་། ཁྲོ་བོ་བཅུ་བསྐྱེད་པའི་ཆོ་གའོ། ། དེ་རེ་རེ་ལ་ཡང་བསྐྱེད་པ།
སྤྲོ་བ། བསྡུ་བ། བགོད་པ་དང་བཞི་བཞིའོ། ། དྲན་པ་གཅིག་པའི་ཏིང་ངེ་འཛིན་མཐར་ཕྱིན་པའི་ཚད་ནི། དཔའ་བོ་གཅིག་པ་དང་། དཀྱིལ་འཁོར་གྱི་འཁོར་ལོ་གང་བསྒོམ་པའི་ལྷའི་རྣམ་པ་ཆེས་ཤིན་ཏུ་གསལ་བ་དང་། རྐྱེན་གྱིས་མི་བསྒུལ་བ་དང་། རང་གི་ངང་གིས་འབྱུང་བ་ན་མཐར་ཕྱིན་པ་ཡིན་ནོ། ། གཉིས་པ་རྟོག་པའི་རྣལ་འབྱོར་ནི་འོག་ཏུ་འཆད་པར་འགྱུར་རོ། ། དྲན་པ་གཅིག་པ་དང་རྟོག་པའི་རྣལ་འབྱོར་ལ་བསླབ་པའི་རྣལ་འབྱོར་པ་གཉིས་ཀས།
ཐུན་མཚམས་ཀྱི་བྱ་བ་ནི་བདུན་ཏེ། གཙོ་བོ་བདག་ཉིད་དོན་དམ་དུ་འཇུག་པ་དང་། དེ་ལ་ལྷ་མོའི་དབྱངས་ཀྱིས་བསྐུལ་བ་དང་། དེའི་ངོར་བཞེངས་པ་དང་། དེ་ལ་རིགས་ལྔའི་སྒོ་ནས་བསྟོད་པ་དང་། དེ་ནས་ཕྱི་ནང་གསང་གསུམ་གྱི་མཆོད་པ་དང་། དེ་ནས་དཀྱིལ་འཁོར་བསྡུ་བ་དང་། ལྷའི་ང་རྒྱལ་དང་ལྡན་པས། མཉམ་པར་མ་བཞག་པའི་སྤྱོད་པས་ཇི་ལྟ་བ་བཞིན་དུ་གནས་པར་བྱའོ། ། དེ་ལྟར་དྲན་པ་གཅིག་པ་དང་།
རྟོག་པའི་རྣལ་འབྱོར་མཐར་ཕྱིན་ནས། ཐུན་མོང་གི་དངོས་གྲུབ་བསྒྲུབ་པར་འདོད་ན་ཟླ་བ་དྲུག་ཏུ་རིག་པ་བརྟུལ་ཞུགས་ཀྱི་སྤྱོད་པ་ལ་བསླབ་པར་བྱ་སྟེ། ཇི་སྐད་དུ། གཟུགས་དང་སྒྲ་དང་རོར་ལྡན་པ། ། ཤེས་རབ་ཅན་གྱིས་ཟླ་དྲུག་བསྒོམ། ། ཞེས་གསུངས་པའི་ཕྱིར་རོ། ། དེ་ལྟར་བསྐྱེད་པའི་རིམ་པ་བསྟན་ནས། དེ་ནི་གཉིས་པ་རྫོགས་པའི་རིམ་པ་བཤད་པར་བྱ་སྟེ། དེ་ལ་ཡང་། སྦྱང་གཞིའི་རྫོགས་རིམ་མཚན་ཉིད་པ་དང་།
སྦྱོང་བྱེད་རྫོགས་རིམ་བཏགས་པ་བ་གཉིས་སོ། ། དང་པོ་ལ། ངོ་བོ། དབྱེ་བ། ངེས་ཚིག་གསུམ་གྱི་དང་པོ་ནི། འཆི་བ་འོད་གསལ་སྔོན་དུ་འགྲོ་བ་ཅན་གྱི་བར་དོའི་ལུས་ནི་རྫོགས་རིམ་གྱི་སྒྲ་འཇུག་པའི་རྒྱུ་མཚན་དང་ལྡན་པའི་རྫོགས་རིམ་དངོས་ཡིན་ནོ། ། གཉིས་པ་དབྱེ་བ་ནི་གསུམ་སྟེ་ཕུང་པོ་འགག་པས་བསྡུས་པ་དང་། འཆི་བས་བསྡུས་པ་དང་། བར་དོས་བསྡུས་པའོ། ། གསུམ་པ་ངེས་ཚིག་ནི།
ཅིའི་ཕྱིར་རྫོགས་པའི་རིམ་པ་ཞེས་བྱ་ཞེ་ན། བར་དོའི་ལུས་དེ་ནི། ཆེན་པོ་ལྔ་འདུས་པ་ལས་བྱུང་བ་མ་ཡིན་གྱི། རླུང་སེམས་ཙམ་ལས་གྲུབ་པའི་ཕྱིར་དང་། གནས་སྐབས་ལྔའི་རིམ་གྱིས་མ་ཡིན་གྱི། སྐད་ཅིག་ཙམ་ལས་གྲུབ་པའི་ཕྱིར་དང་། ཡན་ལག་དང་། ཉིང་ལག་ཆ་ཤས་ཀྱིས་བྱུང་བ་མ་ཡིན་གྱི། ལུས་ཅིག་ཅར་རྫོགས་པའི་ཕྱིར་རྫོགས་པ་ཞེས་བྱ་ལ། དེའི་རིམ་པ་ནི།
ཆུ་དྭངས་བ་ལས་ཉ་འཕར་བའམ། གཉིད་ལོག་པ་ལས་སད་པ་ལྟར། འཆི་བ་སྟོང་པ་ཉིད་ལས་སྐད་ཅིག་གིས་འབྱུང་བའི་ཕྱིར་ཏེ། དེའི་ཕྱིར་རྫོགས་པའི་རིམ་པ་ཞེས་བྱའོ། ། གཉིས་པ་སྦྱོང་བྱེད་ཀྱི་རྫོགས་རིམ་བཏགས་པ་བ་ནི། དེ་ཁོ་ན་ཉིད་ཀྱི་ཏིང་ངེ་འཛིན་མཚན་མ་མེད་པ་སྟེ། དེ་ལ་ཡང་ངོ་བོ་དང་། ངེས་ཚིག་དང་། དབྱེ་བ་དང་། གྲངས་དང་།
གོ་རིམ་ངེས་པ་སྟེ་ལྔའོ། ། རྫོགས་རིམ་གྱི་ཏིང་ངེ་འཛིན་གྱི་ངོ་བོ་ནི་ཐམས་ཅད་སྟོང་པ་འོད་གསལ་ལས། རླུང་སེམས་ཙམ་ལས་སྐད་ཅིག་གིས་གྲུབ་པའི་ཡེ་ཤེས་ཀྱི་སྐུ་འཇའ་ཚོན་ལྟ་བུ་འབད་རྩོལ་མེད་པར། སྔོན་གྱི་འཕེན་པའི་ཤུགས་ཀྱིས་འབྱུང་བ་ལ་བརྟེན་ནས། རང་གཞན་གྱི་དོན་ཕུན་སུམ་ཚོགས་པ་འགྲུབ་པའི་མཚན་མ་མེད་པའི་ཏིང་ངེ་འཛིན་ནོ། ། གཉིས་པ་ངེས་ཚིག་ནི། ཅིའི་ཕྱིར་རྫོགས་རིམ་ཞེས་བྱ་ཞེ་ན། ཟུང་འཇུག་གི་ཡེ་ཤེས་ནི། རྫོགས་པའི་རིམ་པ་ལྟར་གོམས་པར་བྱེད་པའི་ཕྱིར་དང་། རྫོགས་པའི་རིམ་པ་སྦྱོང་བར་བྱེད་པའི་ཕྱིར།
རྫོགས་པའི་རིམ་པ་ཞེས་བྱ་ལ། ལུས་དབེན་ལ་སོགས་པ་ནི། མཆོག་གི་དངོས་གྲུབ་བསྒྲུབ་པའི་ཐུན་མོང་མ་ཡིན་པའི་བསླབ་བྱ་ཡིན་པའི་ཕྱིར་རྫོགས་པའི་རིམ་པ་ཞེས་བྱའོ། ། གསུམ་པ་དབྱེ་བ་ནི། ཟླ་བ་གྲགས་པས། རྒྱུད་དོན་མ་ལུས་པ་སྡུད་པའི་དབང་དུ་བྱས་ནས། བསྐྱེད་པའི་རིམ་པ་གཅིག་དང་། རྫོགས་པའི་རིམ་པ་ལ་བཞིར་ཕྱེ་ནས་ལྔར་མཛད། འཕགས་པ་ཀླུ་སྒྲུབ་ཀྱིས། བསྐྱེད་རིམ་ལ་མདོར་བྱས་ལོགས་སུ་མ་མཛད་ཅིང་།
ཕ་རོལ་ཏུ་ཕྱིན་པའི་ཐེག་པར། ལམ་ལྔ་འབྱུང་བ་དང་གྲངས་མཐུན་པར་བྱ་བའི་ཕྱིར། རྫོགས་རིམ་ལ་རིམ་པ་ལྔ་མཛད། ཨརྻ་དེ་ཝས་ཉམས་ལེན་གྱི་རིམ་པ་དང་བསྟུན་ནས། རྫོགས་རིམ་ལ་དྲུག་ཏུ་མཛད། རྒྱས་བསྡུས་ཀྱི་དབྱེ་བ་ཙམ་མ་གཏོགས་ཡབ་སྲས་རྣམས་དགོངས་པ་ནང་འགལ་བ་མེད་ཅིང་ཉམས་སུ་ལེན་པ་ན་ཨརྻ་དེ་ཝ་ལྟར་དྲུག་ཏུ་དབྱེ་བར་བྱའོ། ། བཞི་པ་གྲངས་ངེས་པ་ནི། སྤང་བྱ་ཉོན་མོངས་དང་རྣམ་རྟོག་མངོན་གྱུར་མགོ་གནོན་པ་དང་། ས་བོན་དྲུང་འབྱིན་པ་ལ་རིམ་པ་དྲུག་དགོས་ཏེ། དབེན་པ་གསུམ་ནི་སེམས་རྩེ་གཅིག་པ་ཞི་གནས་ཀྱི་ལམ་ཡིན་པས།
སྤང་བྱ་ཉོན་མོངས་པ་དང་རྣམ་རྟོག་མགོ་གནོན་པ་ཡིན་ལ། ལྷག་མ་གསུམ་ནི་ཤེས་རབ་གཙོར་བྱེད་པ་ལྷག་མཐོང་གི་ལམ་ཡིན་པས་ས་བོན་དྲུངས་འབྱིན་པ་ཡིན་ནོ། ། དང་པོ་ལ་ཡང་། ཞི་གནས་ཀྱི་རྟེན་དང་། རྐྱེན་དང་། དངོས་གསུམ་སྟེ། ལུས་དབེན་ནི་རྟེན་ཡིན་ཏེ། དེས་སྦྱངས་པའི་ལུས་ལ་བརྟེན་ནས་ཞི་གནས་བསྒོམ་པའི་ཕྱིར་རོ། ། ངག་དབེན་ནི་རྐྱེན་ཡིན་ཏེ། རླུང་དབང་དུ་འདུས་པ་ལས་མི་རྟོག་པའི་ཞི་གནས་སྐྱེ་བའི་ཕྱིར་རོ། །
སེམས་དབེན་ནི་དངོས་ཡིན་ཏེ། བདེ་སྟོང་གི་ཡེ་ཤེས་སེམས་རྩེ་གཅིག་པའི་རང་བཞིན་ཡིན་པའི་ཕྱིར་རོ། ། གསུམ་པོ་དེས་སྤང་བྱ་མགོ་གནོན་དུ་ཟིན་ཀྱང་། ས་བོན་སྤོང་བ་ལ་ཕྱི་མ་གསུམ་བཞག་སྟེ། སྒྱུ་ལུས་ཀྱི་ཡུལ་སྟོང་ཉིད་དུ་རྟོགས་པས་གཟུང་རྟོག་སྤོངས་ལ། འོད་གསལ་གྱི་སེམས་སྟོང་པར་རྟོགས་པས་འཛིན་རྟོག་གི་ས་བོན་སྤོང་ཞིང་། ཟུང་འཇུག་གིས་བདེན་གཉིས་དབྱེར་མེད་པར་རྟོགས་པས། བདེན་གཉིས་ཐ་དད་དུ་ཞེན་པའི་ས་བོན་སྤོང་བའི་ཕྱིར་རོ། ། དེའི་ཕྱིར་དྲུག་དུ་གྲངས་ངེས་སོ། ། ལྔ་པ་གོ་རིམ་ངེས་པ་ནི།
སྔ་མ་སྔ་མ་ལ་བརྟེན་ནས་ཕྱི་མ་ཕྱི་མ་འབྱུང་བས། རྒྱུ་འབྲས་ཀྱི་གོ་རིམ་ཡིན་ཏེ། འདི་ལྟར་ལུས་དབེན་སྐུ་རྡོ་རྗེའི་ཏིང་ངེ་འཛིན་ལ་བརྟེན་ནས། ངག་དབེན་གསུང་རྡོ་རྗེའི་ཏིང་ངེ་འཛིན་འབྱུང་གི་གཞན་དུ་མ་ཡིན་ཏེ། དཔེར་ན་པི་ཝང་གི་ཁོག་པ་ལེགས་པར་སྦྱངས་པ་ལས་སྐད་སྙན་པ་འབྱུང་གི་གཞན་དུ་མ་ཡིན་པ་ལྟ་བུའོ། ། ངག་རྣམ་པར་དབེན་པས་སེམས་ཀྱི་ཞོན་པ་རླུང་དབང་དུ་འདུས་པ་ལས་རླུང་ལ་ཞོན་པའི་སེམས་རྣམ་པར་དབེན་པ། ཐུགས་རྡོ་རྗེའི་ཏིང་ངེ་འཛིན་འབྱུང་སྟེ། དཔེར་ན་རྟའི་ཁ་ལོ་འབྱོངས་པའི་སྐྱེས་བུས་བགྲོད་བྱའི་གནས་སུ་ཕྱིན་གྱི། གཞན་གྱིས་མ་ཡིན་པ་ལྟ་བུའོ། ། སེམས་དབེན་གྱི་ཏིང་ངེ་འཛིན་མེད་ན་སྒྱུ་མ་ལྟ་བུའི་ཏིང་ངེ་འཛིན་མེད་དེ།
སྒྱུ་མ་ལྟ་བུའི་སྐུ་དེ་ནི་རང་རིག་བདེ་བ་ཙམ་ལས་གྲུབ་པའི་ཕྱིར་རོ། ། ཀུན་རྫོབ་སྒྱུ་མ་ལྟ་བུ་ལ་མངོན་སུམ་དུ་མ་བྱས་པར་དོན་དམ་འོད་གསལ་རྟོགས་པར་མི་ནུས་ཏེ། སྒྱུ་མ་བསམ་གཏན་གཉིས་ཀྱིས་བཤིག་པ་ལས་འོད་གསལ་མངོན་དུ་འགྱུར་བའི་ཕྱིར་རོ། ། འོད་གསལ་དོན་དམ་པའི་བདེན་པ་མེད་ན་ཟུང་འཇུག་གི་སྐུ་མི་འབྱུང་སྟེ། འཛིན་པའི་ཡན་ལག་མེད་ན་རྗེས་དྲན་གྱི་ཡན་ལག་མེད་ལ། རྗེས་དྲན་གྱི་ཡན་ལག་མེད་ན་ཏིང་ངེ་འཛིན་གྱི་ཡན་ལག་ཟུང་འཇུག་མི་འབྱུང་བའི་ཕྱིར་རོ། ། དེ་ལྟར་ན་ཏིང་ངེ་འཛིན་གྱི་རིམ་པ་འདི་དག་ལ་སྔ་ཕྱི་རིམ་ཅན་དུ་བསླབ་དགོས་ཏེ། ཇི་སྐད་དུ། རིམ་ལྔ་ལས། བསྐྱེད་པའི་རིམ་པ་ལ་གནས་པའི། །
རྫོགས་པའི་རིམ་པ་འདོད་རྣམས་ལ། ། ཐབས་འདི་རྫོགས་པའི་སངས་རྒྱས་ཀྱིས། ། སྐས་ཀྱི་རིམ་པ་ལྟ་བུར་གསུངས། ། ཞེས་བཤད་པའི་ཕྱིར་རོ། ། དེ་ལྟར་ཕྱིའི་དོན་རྣམ་པར་བཞག་ནས། ད་ནི་ཡན་ལག་གི་དོན་བཤད་པར་བྱ་སྟེ། དེ་ལ་ཡང་གཉིས། བསྐྱེད་པའི་རིམ་པ་དང་། རྫོགས་པའི་རིམ་པའོ། ། དེ་ལ་བསྐྱེད་པའི་རིམ་པ་རྒྱས་པ་ནི་སྔར་བཤད་ཟིན་ལ།
དེ་དག་གི་དོན་བསྡུས་ཏེ་བསྟན་པ་ནི། གསང་སྔགས་སྐུ་ནི་རབ་བསྒྲུབ་བྱེད། ། བསྐྱེད་པའི་རིམ་པ་དང་པོ་ཡིན། ། ཞེས་གསུངས་ཏེ། དེ་ལ་གསང་སྔགས་ནི་མེར་མེར་པོ་དང་། ལྟར་ལྟར་པོའི་གནས་སྐབས་ན་ཡིག་གེ་འབྲུ་གསུམ་གྱི་དབྱིབས་སུ་གནས་པ་ཡིན་ལ། སྐུ་ནི་དེས་བསྐྱེད་པའི་རྣམ་སྨིན་གྱི་ལུས་ཏེ། དེ་ཡང་དག་པའི་ལྷའི་སྐུར་རབ་ཏུ་བསྒྲུབ་པར་བྱེད་པའི་སྦྱོར་བ་ལ་སོགས་པའི་ཏིང་ངེ་འཛིན་གསུམ་ནི། བསྐྱེད་པའི་རིམ་པ་ཞེས་བྱ་སྟེ། སྦྱང་གཞི་བསྐྱེད་པའི་རིམ་པ་ལྟར་བསྒོམ་པར་བྱེད་པའི་ཕྱིར་དང་།
བསྐྱེད་པའི་རིམ་པ་སྦྱོང་བར་བྱེད་པའི་ཕྱིར་རོ། ། ཡང་ན་གསང་སྔགས་ནི་ཡི་གེ་འབྲུ་གསུམ་ཡིན་ལ། སྐུ་ནི་དེས་བསྐྱེད་པའི་མཚན་མ་དང་བཅས་པའི་ལྷའི་སྐུ་སྟེ། དེ་རབ་ཏུ་བསྒྲུབ་པར་བྱེད་པའི་ཏིང་ངེ་འཛིན་གསུམ་ལ་བསྐྱེད་པའི་རིམ་པ་ཞེས་བྱའོ། ། བསྐྱེད་རིམ་དེ་ནི་སྐས་གྱི་རིམ་པ་དང་པོ་ལྟར་རྫོགས་རིམ་གྱི་དང་པོར་བགྲོད་པར་བྱ་བ་ཡིན་པས་རིམ་པ་དང་པོ་ཡིན་ནོ། ། གཉིས་པ་རྫོགས་རིམ་ལ་ཡང་བཞི་ཡོད་པའི་དང་པོ་སེམས་དབེན་ལ་གཉིས་ཏེ། སེམས་དབེན་གྱི་སྔོན་འགྲོ་དང་། སེམས་དབེན་དངོས་སོ། ། དང་པོ་ལ་ཡང་རྟེན་ལུས་དབེན་དང་། རྐྱེན་ངག་དབེན་གཉིས་སོ། །
དང་པོ་ལུས་དབེན་གྱི་ཏིང་ངེ་འཛིན་ལ་དོན་བརྒྱད་དེ། རྟེན་གྱི་གང་ཟག་དང་། ཤེས་བྱ་དང་། སྤང་བྱ་མི་མཐུན་པའི་ཕྱོགས་དང་། དབྱེ་བ་སོ་སོའི་མཚན་ཉིད་དང་བཅས་པ་དང་། བསླབ་པའི་ཚུལ་དང་། ངེས་ཚིག་དང་། བསླབ་པ་མཐར་ཕྱིན་པའི་ཚད་དང་། བསླབ་པའི་ཕན་ཡོན་ནོ། ། ལུས་དབེན་ལ་འཇུག་པའི་རྟེན་གྱི་གང་ཟག་ནི་བསྐྱེད་རིམ་མཐར་ཕྱིན་ནས།
མཆོག་གི་དངོས་གྲུབ་དོན་དུ་གཉེར་བས་ལུས་དབེན་སོགས་རྫོགས་རིམ་ལ་འདོད་པ་ཡོད་པའོ། ། ལུས་དབེན་གྱི་ཤེས་བྱ་ནི། དེ་ལ་སློབ་པའི་ཚེ། ལུས་ཐམས་ཅད་དོན་དམ་པར་སྟོང་པ་ཉིད་ལས་བྱུང་ཞིང་། སྟོང་པ་ཉིད་ལ་ཐིམ་པ་ནམ་མཁའ་དང་མཉམ་པ་ཡིན་ལ། ཀུན་རྫོབ་ཏུ་དངོས་པོ་རྒྱས་བསྡུས་པའི་ལུས་ཐམས་ཅད། དེ་བཞིན་གཤེགས་པ་ལྔའི་ཕྲ་རབ་ལས་གྲུབ་པར་ཤེས་པར་བྱ་སྟེ། ཇི་སྐད་དུ། སྐུ་ཡི་རྡོ་རྗེ་རྫོགས་བྱང་ཆུབ། ། དངོས་དང་དངོས་མེད་རྣམ་དཔྱད་དེ། །
སངས་རྒྱས་སྐུ་ཞེས་བྱ་བར་བཤད། ། ཅེས་གསུངས་པའི་ཕྱིར་རོ། ། སྤང་བྱ་མི་མཐུན་པའི་ཕྱོགས་ནི་ཁ་དོག་གི་གཟུགས་ལ་སོགས་པ་ཐ་མལ་པའི་རྟོག་པ་ཆ་ཕྲ་བས་སྟེ་རགས་པ་ནི་བསྐྱེད་རིམ་གྱིས་སྦྱངས་པའི་ཕྱིར། དབྱེ་བ་སོ་སོའི་མཚན་ཉིད་ལ་བཞི་སྟེ། གཟུགས་ཀྱི་ལུས་དབེན་དང་། རང་བཞིན་གྱི་ལུས་དབེན་དང་། རྣམ་པར་ཤེས་པའི་ལུས་དབེན་དང་། ཏིང་འཛིན་གྱི་ལུས་དབེན་ནོ། ། གཟུགས་ཀྱི་ལུས་དབེན་ནི། ལུས་འདི་མི་གཙང་བའི་རྫས་སུམ་ཅུ་རྩ་གཉིས་འདུས་པའི་ཕྱིར།
ཐ་མལ་པ་རྣམས་ཀྱི་གཟུགས་ཀྱི་ལུས་པོ་གཙང་བ་དང་བདེ་བ་ལ་སོགས་པར་བརྟགས་པས་དབེན་པ་སྟེ། ཉན་ཐོས་པ་དང་ཤེས་བྱ་ཐུན་མོང་བའོ། ། རང་བཞིན་གྱི་ལུས་དབེན་ནི། ལུས་འདི་ཕུང་པོ་ལ་སོགས་པའི་རང་བཞིན་ཉི་ཤུ་་་་་་ཕུང་པོ་ལྔ། ཁམས་བཞི། ཡིད་ཀྱི་དབང་པོ། དབང་པོ་ལྔ། ཡུལ་ལྔ། ཡེ་ཤེས་ལྔ། རྩ་ལྔ་ཡིན་པའི་ཕྱིར་ཕྱི་རོལ་པ་རྣམས་ཀྱིས་ལུས་ཀྱི་རང་བཞིན་གཅིག་ཏུ་བརྟགས་པས་དབེན་པ་སྟེ།
ཕ་རོལ་ཏུ་ཕྱིན་པ་བ་དང་ཤེས་བྱ་ཐུན་མོང་བའོ། ། རྣམ་པར་ཤེས་པའི་ལུས་དབེན་ནི། རྣམ་པར་ཤེས་པ་ནི་ཕྱི་ནང་དུ་ཉེ་བར་མི་དམིགས་པའི་ཕྱིར། རང་གི་སྡེ་པས་བརྟགས་པའི་གཟུང་འཛིན་གྱི་དབེན་པ་སྟེ། སེམས་ཙམ་པ་དང་ཤེས་བྱ་ཐུན་མོང་བའོ། ། ཏིང་འཛིན་གྱི་ལུས་དབེན་ནི། ལུས་ཐམས་ཅད་སྟོང་པར་ཤེས་པར་བྱས་ན་ཀུན་རྫོབ་ཏུ་དངོས་པོ་བརྒྱ་ལ་སོགས་པར་གནས་པ་དེ་བཞིན་གཤེགས་པ་བརྒྱ་་་་་་ཕུང་པོ་ལྔ། ཁམས་བཞི། ཡུལ་ལྔ། དབང་པོ་ལྔ་སྟེ་དེ་རེ་རེ་ལའང་ལྔ་ལྔར་དབྱེ་བས་དགུ་བཅུ་རྩ་ལྔ་དེའི་སྟེང་དུ་ཡེ་ཤེས་ལྔ་བསྣན་པས་བརྒྱ།
ལ་སོགས་པར་ང་རྒྱལ་བྱེད་པ་སྟེ། གསང་སྔགས་ཀྱི་ཤེས་བྱ་ཐུན་མོང་མ་ཡིན་པའོ། ། བསླབ་ཚུལ་ནི། གཟུགས་ཀྱི་ལུས་དང་། རང་བཞིན་གྱི་ལུས་དང་། རྣམ་པར་ཤེས་པའི་ལུས་གསུམ་བདག་མེད་པར་ཤེས་པར་བྱས་ནས། ཕུང་པོ་ལ་སོགས་པ་དངོས་པོ་བརྒྱ་པོ་ཅི་དང་ཅི་མཐོང་བ་ཐམས་ཅད་དེ་བཞིན་གཤེགས་པ་དེ་དང་དེར་ང་རྒྱལ་བྱེད་པའི་ཚུལ་གྱིས་རིགས་བརྒྱར་བསྒོམ་པས་ཆ་ཕྲ་བའི་རྣམ་རྟོག་བཟློག་པར་བྱའོ། ། དེ་ནས་རིགས་ལྔ་དང་། གསུམ་དང་། མཐར་བྱང་ཆུབ་ཀྱི་སེམས་ཀུན་ཏུ་བཟང་པོའི་ངོ་བོ་གསང་ཆེན་རིགས་གཅིག་ཏུ་ང་རྒྱལ་བྱ་བ་ནི་བསླབ་པའི་རིམ་པའོ། །
ངེས་ཚིག་ནི། གང་ཟག་དང་ཆོས་ཀྱི་བདག་གི་དབེན་པའམ། ཐ་མལ་པའི་ལུས་སུ་རྟོགས་པས་དབེན་པའི་ཕྱིར་ལུས་རྣམ་པར་དབེན་པའོ། ། མཐར་ཕྱིན་པའི་ཚད་ནི། ཁམས་གསུམ་ཐམས་ཅད་རྡོ་རྗེ་འཆང་ཆེན་པོ་གསང་ཆེན་རིགས་གཅིག་ཏུ་ང་རྒྱལ་བརྟན་པར་གྱུར་པའོ། ། ཕན་ཡོན་ནི། ཐ་མལ་པའི་རྣམ་རྟོག་སྤོང་བར་འགྱུར་བ་དང་། ངག་རྣམ་པར་དབེན་པའི་སྒོ་ལ་ཕྱོགས་པར་འགྱུར་བ་དང་། ལྷུན་གྱིས་གྲུབ་པའི་དུས་སུ་གཟུགས་ཀྱི་སྐུ་འགྲུབ་པར་འགྱུར་བ་ལ་སོགས་པའོ། ། དེ་ལྟར་རྟེན་ལུས་རྣམ་པར་དབེན་པའི་ཏིང་ངེ་འཛིན་བཤད་ནས།
རྐྱེན་ངག་རྣམ་པར་དབེན་པའི་ཏིང་ངེ་འཛིན་བཤད་པར་བྱ་སྟེ། དེ་ལ་དྲུག་སྟེ། རྟེན་གྱི་གང་ཟག་དང་། ཤེས་བྱ་དང་། སྤང་བྱ་མི་མཐུན་ཕྱོགས་དང་། ཉམས་སུ་བླང་བའི་ཐབས་དང་། མཐར་ཕྱིན་པའི་ཚད་དང་། ཕན་ཡོན་བསྟན་པའོ། ། རྟེན་གྱི་གང་ཟག་ནི། ལུས་དབེན་སྐུ་རྡོ་རྗེའི་ཏིང་ངེ་འཛིན་མཐར་ཕྱིན་ནས།
ངག་དབེན་གསུང་རྡོ་རྗེའི་ཏིང་ངེ་འཛིན་ལ་འདོད་པ་ཡོད་པའོ། ། ངག་དབེན་གྱི་ཤེས་བྱ་ནི། དེ་ལ་སློབ་པའི་ཚེ་ངག་ཐམས་ཅད་སྟོང་པ་ཉིད་ལས་བྱུང་ཞིང་། སྟོང་པ་ཉིད་ལ་ཐིམ་པ། ནམ་མཁའ་དང་མཉམ་པར་ཤེས་པར་བྱེད་པ་སྟེ། ཇི་སྐད་དུ། གསུང་གི་རྡོ་རྗེ་རྫོགས་བྱང་ཆུབ། ། སྒྲ་དང་སྒྲ་མིན་རྣམ་དཔྱད་དེ། ། གསུང་གི་རྡོ་རྗེ་ཞེས་བཤད་དོ། ། ཞེས་གསུངས་པའི་ཕྱིར་རོ། །
སྤང་བྱ་མི་མཐུན་པའི་ཕྱོགས་ནི། ཕྱི་རོལ་གྱི་ངག་གི་བཟླས་པ་དང་། ཐ་མལ་པའི་དུས་ཀྱི་ངག་དང་རླུང་གི་རྒྱུ་བ་སྟེ། རླུང་དབང་དུ་མ་འདུས་པ་ལས་སྡུག་བསྔལ་གྱི་རྒྱུར་འགྱུར་བའི་ཕྱིར་རོ། ། ཞེས་བཙུན་མོ་ཅན་གསུང་ངོ་། ། ཉམས་སུ་བླངས་པའི་ཐབས་ནི། སྒྲའི་དེ་ཁོ་ན་ཉིད་ནམ་མཁའ་དང་མཉམ་པར་ཤེས་པར་བྱས་ནས། རླུང་གི་དེ་ཁོ་ན་ཉིད་དང་། སྔགས་ཀྱི་དེ་ཁོ་ན་ཉིད་དུ་སྦྱར་ནས་རླུང་གི་རྒྱུ་བ་བགྲང་བའི་ཚུལ་གྱིས་སློབ་པའོ། ། དེ་བས་ན།
བསླབ་པའི་ཚུལ་ནི་(Dདེ་ཁོ་ན་ཉིད་གསུམ་)སྟེ། (Eརླུང་གི་དེ་ཁོ་ན་ཉིད་དང་། སྔགས་ཀྱི་དེ་ཁོ་ན་ཉིད་དང་། སྒྲའི་དེ་ཁོ་ན་ཉིད་)དོ། ། (རླུང་)གི་དེ་ཁོ་ན་ཉིད་ལ་དོན་བརྒྱད་དེ། ངོ་བོ་དང་། དབྱེ་བ་དང་། གནས་དང་། ཁ་དོག་དང་། རྒྱུ་བའི་ཚུལ་དང་།
བྱེད་ལས་དང་། རྒྱུའི་གྲངས་དང་། ཕན་ཡོན་བསྟན་པའོ། ། རླུང་གི་ངོ་བོ་ནི། འཇུག་པ། གནས་པ། ལྡང་བ་གསུམ་སྟེ། རིམ་ལྔ་ལས། འཇུག་པ་ཉིད་དང་གནས་པ་དང་། ། ལྡང་བ་ཡི་ནི་རིམ་གྱིས་ཀྱང་། །
ཤེས་རབ་ཐབས་ཀྱི་གཞི་གནས་ཏེ། ། སྔགས་ཀྱི་ཡན་ལག་མ་ཉམས་བཟླས། ། ཞེས་གསུངས་པའི་ཕྱིར་རོ། ། དབྱེ་བ་ནི་གཉིས་ཏེ། (Eརྩ་བའི་རླུང་དང་། ཡན་ལག་གི་རླུང་)ངོ་། ། (Dརྩ་བའི་རླུང་)ནི་ལྔ་སྟེ། (Eསྲོག་འཛིན་དང་། ཐུར་སེལ་དང་། གྱེན་རྒྱུ་དང་།
མེ་དང་མཉམ་དུ་གནས་པ་དང་། ཁྱབ་བྱེད་)དོ། ། (Dཡན་ལག་གི་རླུང་)ལ་ཡང་ལྔ་སྟེ། (Eརྒྱུ་བ་དང་། རྣམ་པར་རྒྱུ་བ་དང་། ཡང་དག་པ་རྒྱུ་བ་དང་། རབ་ཏུ་རྒྱུ་བ་དང་། ངེས་པར་རྒྱུ་བ)འོ། ། རླུང་གི་གནས་ལ་གཉིས་ཏེ། རྩ་བའི་རླུང་གི་གནས་དང་།
ཡན་ལག་གི་རླུང་གི་གནས་སོ། ། རྩ་བའི་རླུང་གི་གནས་ནི་གྱེན་རྒྱུ་ལྐོག་མ་དང་། སྲོག་འཛིན་སྙིང་ཁ་དང་། མེ་དང་མཉམ་གནས་ལྟེ་བ་དང་། ། ཐུར་སེལ་གསང་གནས་དང་། ཁྱབ་བྱེད་ལུས་ཐམས་ཅད་ལ་ཁྱབ་པར་གནས་ཏེ། ཇི་སྐད་དུ། ལྐོག་མ་སྙིང་ཁ་ལྟེ་བ་དང་། ། གསང་བའི་པད་མར་འགྲོ་འོང་སྟོན། ། ཞེས་དང་།
ལུས་ཀུན་ལ་ནི་གནས་པའི་རླུང་། ། འདི་ནི་རྣམ་སྣང་ངོ་བོ་སྟེ། ། འཆི་བའི་མཐར་ནི་འབྱུང་བ་ཡིན། ། ཞེས་གསུངས་པའི་ཕྱིར་རོ། ། ཡན་ལག་གི་རླུང་ལྔ་ནི་དབང་པོ་ལྔ་ལ་གནས་ཏེ། སྤྱོད་བསྡུས་ལས། ལྡང་ཞིང་རྒྱུ་བ་ལ་སོགས་པ་ལྔ་ནི། དབང་པོ་ལྔ་ལ་གནས་ནས་ཕྱི་རོལ་གྱི་བྱ་བ་རྣམས་བྱེད་དོ། ། ཞེས་གསུངས་པའི་ཕྱིར་རོ། ། རྩ་བའི་རླུང་ལྔའི་ཁ་དོག་ནི།
གྱེན་རྒྱུ་དམར་པོ། ཐུར་སེལ་སེར་པོ། མེ་དང་མཉམ་གནས་ནག་པོ། སྲོག་འཛིན་དཀར་པོ། ཁྱབ་བྱེད་ལྗང་ཁུའོ། ། ཡན་ལག་གི་རླུང་གི་ཁ་དོག མིག་ནས་རྒྱུ་བ་དམར་པོ། རྣ་བ་ནས་རྒྱུ་བ་ལྗང་ཁུ། སྣ་ནས་རྒྱུ་བ་སེར་པོ། ལྕེ་ནས་རྒྱུ་བ་དཀར་པོ།
བ་སྤུའི་བུ་ག་ནས་རྒྱུ་བ་སྔོ་བསངས་སོ། ། ཞེས་མངོན་ཤེས་ཅན་བཞེད་དོ། ། གཞན་དག་ཡན་ལག་གི་རླུང་ལྔའི་རྒྱུ་བ་གཞུང་ལས་གསལ་པོ་མ་བཤད་ཀྱི། གདམ་ངག་གིས་ཡུལ་གྱི་ལྷ་མོའི་ཁ་དོག་བཞིན་ཤེས་པར་བྱའོ། ། ཞེས་གསུངས་སོ། ། རྒྱུ་བའི་ཚུལ་ནི་ཐབས་ཀྱི་རྒྱུ་ཚུལ་དང་། ཤེས་རབ་ཀྱི་རྒྱུ་ཚུལ་ལོ། ། དེ་ལ་ཐབས་ཀྱི་རྒྱུ་ཚུལ་ནི། ད་ལྟ་གྱི་དུས་སུ་བཞི་སྟེ། དང་པོར་སྣ་སྒོ་གཡས་ནས་གྱེན་དུ་རྒྱུ་བ་མེའི་དཀྱིལ་འཁོར་དམར་པོ་དགུ་བརྒྱ་པ་ཕྲག་གཅིག་ཏུ་རྒྱུའོ། །
གཡོན་ནས་མེ་དང་མཉམ་དུ་གནས་པའི་རླུང་གི་དཀྱིལ་འཁོར་ཁ་དོག་ལྗང་སེར་འོད་ནག་པོ་ལས་ཀྱི་མགོན་པོའི་རང་བཞིན་དགུ་བརྒྱ་པ་ཕྲག་གཅིག་ཏུ་རྒྱུའོ། ། གཉིས་ཀ་ནས་ཐུར་དུ་སེལ་བའི་རླུང་པདྨ་མགོན་པོ་དབང་ཆེན་གྱི་དཀྱིལ་འཁོར་སེར་པོ་རིན་ཆེན་མགོན་པོའི་རང་བཞིན་དགུ་བརྒྱ་པ་ཕྲག་གཅིག་རྒྱུའོ། ། སྲོག་འཛིན་ཆུའི་དཀྱིལ་འཁོར་དཀར་པོ་རྡོ་རྗེ་མགོན་པོའི་རང་བཞིན་དགུ་བརྒྱ་པ་ཕྲག་གཅིག་རྒྱུའོ། ། དེ་སྐད་དུ་ཡང་། གཡས་པ་ནས་ནི་འབྱུང་བའི་ཁམས། ། མེ་ཡི་དཀྱིལ་འཁོར་ཉིད་ཡིན་ཏེ། ། ཁ་དོག་དམར་ཞིང་གསལ་བ་འདི། ། པད་མ་མགོན་པོའི་རྒྱུ་བ་འོ། ། ཞེས་སོགས་གསུངས་སོ། ། ཤེས་རབ་ཀྱི་རྒྱུ་ཚུལ་ནི།
ཐབས་མགོན་པོ་རེ་རེ་རྒྱུ་བ་ན་ལྷ་མོ་བཞི་བཞི་རྒྱུ་སྟེ། དེ་ཡང་གཡས་ནས་མེའི་དཀྱིལ་འཁོར་པད་མ་མགོན་པོ་ཁ་དོག་དམར་པོ་དགུ་བརྒྱ་པ་ཕྲག་གཅིག་རྒྱུ་བའི་སྤྱི་དེ་ལ་བྱེ་བྲག་ཏུ་བཞིར་འགྱུར་ཏེ། དང་པོར་གོས་དཀར་མོ་མེའི་མེ་དམར་པོ་ཉིས་བརྒྱ་ཉི་ཤུ་རྩ་ལྔ་སྟེང་དུ་རྒྱུའོ། ། དེའི་འོག་ཏུ་སྒྲོལ་མ་མེའི་རླུང་དམར་པོའི་ནག་པོ་ཉིས་བརྒྱ་ཉི་ཤུ་རྩ་ལྔ་བསིགས་ལ་རྒྱུའོ། ། དེའི་འོག་ཏུ་སངས་རྒྱས་སྤྱན་མའི་ས་དམར་པོའི་སེར་པོ་ཉིས་བརྒྱ་ཉི་ཤུ་རྩ་ལྔ་ཐད་དཀར་རྒྱུའོ། ། དེ་ནས་མཱ་མ་ཀི་མེའི་ཆུ་དམར་པོའི་དཀར་པོ་ཉིས་བརྒྱ་ཉི་ཤུ་རྩ་ལྔ་ཐུར་དུ་རྒྱུའོ། ། དེ་བཞིན་དུ་གཡོན་པ་ནས་རླུང་གི་རླུང་ལས་ཀྱི་མགོན་པོ་འོད་ཟེར་ནག་པོ་དགུ་བརྒྱ་པ་ཕྲག་གཅིག་རྒྱུ་བའི་སྤྱི་དེ་ལ། བྱེ་བྲག་ཏུ་བཞིར་འགྱུར་ཏེ། དང་པོ་རླུང་གི་རླུང་སྒྲོལ་མ་ནག་པོའི་ནག་པོ་ཉིས་བརྒྱ་ཉི་ཤུ་རྩ་ལྔ་བསེགས་ལ་རྒྱུའོ། ། དེ་ནས་རླུང་གི་ས་སྤྱན་མ་ནག་པོའི་སེར་པོ་ཉིས་བརྒྱ་ཉི་ཤུ་རྩ་ལྔ་ཐད་ཀར་རྒྱུའོ། །
དེ་ནས་རླུང་གི་ཆུ་མཱ་མ་ཀི་ནག་པོའི་དཀར་པོ་ཉིས་བརྒྱ་ཉི་ཤུ་ལྔ་ཐུར་དུ་རྒྱུའོ། ། དེ་ནས་རླུང་གི་མེ་གོས་དཀར་མོ་ནག་པོའི་དམར་པོ་ཉིས་བརྒྱ་ཉི་ཤུ་རྩ་ལྔ་གྱེན་དུ་རྒྱུའོ། ། དེ་བཞིན་དུ་གཉིས་ཀ་ནས། ཐུར་སེལ་གྱི་རླུང་རིན་ཆེན་མགོན་པོ་དགུ་བརྒྱ་པ་ཕྲག་གཅིག་སྤྱིར་རྒྱུ་བ་དེ་ལ། བྱེ་བྲག་ཏུ་བཞིར་འགྱུར་ཏེ། དང་པོར་སྤྱན་མའི་ངོ་བོ་སའི་ས་སེར་པོའི་སེར་པོ་ཉིས་བརྒྱ་ཉི་ཤུ་རྩ་ལྔ་ཐད་ཀར་རྒྱུའོ། ། དེ་ནས་མཱ་མ་ཀིའི་ངོ་བོ་སའི་ཆུ་སེར་པོའི་དཀར་པོ་ཉིས་བརྒྱ་ཉི་ཤུ་རྩ་ལྔ་ཐུར་དུ་རྒྱུའོ། ། དེ་ནས་གོས་དཀར་མོའི་ངོ་བོ་སའི་མེ་སེར་པོའི་དམར་པོ་ཉིས་བརྒྱ་ཉི་ཤུ་རྩ་ལྔ་གྱེན་དུ་རྒྱུའོ། ། དེ་ནས་སྒྲོལ་མའི་ངོ་བོ་སའི་རླུང་སེར་པོའི་ནག་པོ་ཉིས་བརྒྱ་ཉི་ཤུ་རྩ་ལྔ་བསེགས་ལ་རྒྱུའོ། ། དེ་བཞིན་དུ་སྲོག་འཛིན་གྱི་རླུང་རྡོ་རྗེ་མགོན་པོ་དགུ་བརྒྱ་པ་ཕྲག་གཅིག་གཉིས་ཀ་ནས་དལ་གྱིས་རྒྱུ་བའི་སྤྱི་དེ་ལ།
བྱེ་བྲག་ཏུ་བཞིར་འགྱུར་ཏེ། དང་པོར་མཱ་མ་ཀིའི་ངོ་བོ་ཆུའི་ཆུ་དཀར་པོའི་དཀར་པོ་ཉིས་བརྒྱ་ཉི་ཤུ་རྩ་ལྔ་ཐུར་དུ་རྒྱུའོ། ། དེ་ནས་གོས་དཀར་མོའི་ངོ་བོ་ཆུའི་མེ་དཀར་པོའི་དམར་པོ་ཉིས་བརྒྱ་ཉི་ཤུ་རྩ་ལྔ་གྱེན་དུ་རྒྱུའོ། ། དེ་ནས་སྒྲོལ་མའི་ངོ་བོ་ཆུའི་རླུང་དཀར་པོའི་ནག་པོ་ཉིས་བརྒྱ་ཉི་ཤུ་རྩ་ལྔ་བསེགས་ལ་རྒྱུའོ། ། དེ་ནས་སྤྱན་མའི་ངོ་བོ་ཆུའི་ས་དཀར་པོའི་སེར་པོ་ཉིས་བརྒྱ་ཉི་ཤུ་རྩ་ལྔ་ཐད་ཀར་རྒྱུའོ། ། དེ་སྐད་དུ་ཡང་། འཁོར་དང་ཁྱད་པར་དག་ཏུ་སྤྲོད། ། ཞེས་དང་། དགོངས་པ་ལུང་སྟོན་ལས། དམར་དང་ནག་དང་དེ་བཞིན་སེར། །
དཀར་པོ་ཉིད་དེ་མདོར་བསྡུས་པ། ། བཞི་བཞི་ཡི་ནི་སྦྱོར་བ་ལས། ། གོས་དཀར་ལ་སོགས་ལེགས་པར་བྲི། ། ཞེས་སོགས་གསུངས་སོ། ། དེ་དག་ནི། བཙུན་མོ་ཅན་དང་། ནག་པོ་ཞབས་ཀྱི་ལུགས་སོ། ། མངོན་ཤེས་ཅན་ནི་འདི་ལྟར་བཞེད་དེ། རླུང་གི་རླུང་གིས་གཙོ་བྱས་ནས་རྒྱུ་བ་ན། ལྡང་བའི་དུས་སུ་རླུང་གི་རླུང་དེ་རླུང་གཞན་བཞིའི་དབུས་ན་གནས་པ་དང་།
འཁོར་བཞི་བས་ཅུང་ཟད་རགས་པ་དང་། ཅུང་ཟད་རིང་བ་དང་། རྩ་བའི་ཁ་དོག་གིས་འཁོར་བཞི་ལ་ཁྱབ་པར་རྒྱུ་སྟེ། དེ་ཡང་དང་པོར་ལྡང་བའིཚེ། ཧཱུྃ་གི་སྒྲ་དང་བཅས་ནས་སྣ་སྒོ་གཡོན་པ་ནས་འབྱུང་སྟེ་བསེགས་ལ་འགྲོ། སླར་ལྡོག་པའི་དུས་སུ་ཨོཾ་གྱི་སྒྲ་དང་བཅས་ནས་ལྟེ་བའི་གནས་སུ་འཇུག གནས་པའི་དུས་སུ་ཨའི་སྒྲ་དང་བཅས་ནས་དེ་ཉིད་དུ་ཐིམ་པར་གྱུར་ཏེ། དེ་ལྟར་འབྱུང་འཇུག་གནས་གསུམ་རྒྱུ་བ་གཅིག་ཏུ་བགྲངས་པས་ཉིས་བརྒྱ་ཉི་ཤུ་རྩ་ལྔ་ནི་ཤེས་རབ་རླུང་གི་རླུང་སྒྲོལ་མའི་རྒྱུ་ཚུལ་ལོ། ། དེ་ནས་ཡང་རླུང་གི་རླུང་གིས་གཙོ་བྱས་ནས། མགྲིན་པ་མེའི་དཀྱིལ་འཁོར་ནས།
སྣ་སྒོ་གཡས་ནས་་་་་་གྱེན་དུ་འབྱུང་ཞིང་འཇུག་པ་དང་གནས་པའི་རྒྱུ་བ་སྔ་མ་བཞིན་བགྲངས་པ་ཉིས་བརྒྱ་ཉི་ཤུ་རྩ་ལྔ་ནི་རླུང་གི་མེ་གོས་དཀར་མོའི་རྒྱུ་བའོ། ། དེ་ནས་ཡང་རླུང་གི་རླུང་གིས་གཙོ་བྱས་ནས་གསང་གནས་སའི་དཀྱིལ་འཁོར་ནས། སྣ་སྒོ་གཉིས་ཀ་ནས་ཐད་ཀར་འགྲོ་ཞིང་། འཇུག་པ་དང་གནས་པའི་རྒྱུ་བ་སྔ་མ་བཞིན་བགྲངས་པ་ཉིས་བརྒྱ་ཉི་ཤུ་རྩ་ལྔ་ནི་རླུང་གི་ས་སྤྱན་མའི་རྒྱུ་བའོ། ། དེ་ནས་ཡང་རླུང་གི་རླུང་གིས་གཙོ་བྱས་ནས། སྙིང་ཁ་ཆུའི་དཀྱིལ་འཁོར་ནས། ཐུར་དུ་འགྲོ་ཞིང་འཇུག་པ་དང་གནས་པའི་རྒྱུ་བ་སྔ་མ་ལྟར་བགྲངས་པ་ཉིས་བརྒྱ་ཉི་ཤུ་རྩ་ལྔ་ནི་རླུང་གི་ཆུ་མཱ་མ་ཀིའི་རྒྱུ་བའོ། ། དེ་ལྟར་རླུང་གི་རླུང་གིས་གཙོ་བྱས་པས་དགུ་བརྒྱ་པ་ཕྲག་གཅིག་ནི་ཐབས་ལས་ཀྱི་མགོན་པོའི་རྒྱུ་བའོ། ། དེ་ནས་མེའི་རླུང་ལ་གཙོ་བོ་འཕོ་སྟེ། ཐོག་མར་མགྲིན་པ་མེའི་དཀྱིལ་འཁོར་ནས།
མེ་རླུང་གིས་གཙོ་བྱས་པ་ཉིས་བརྒྱ་ཉི་ཤུ་རྩ་ལྔ་རྒྱུ་བ་ནི་མེའི་མེ་གོས་དཀར་མོའོ། ། དེ་ནས་ལྟེ་བ་རླུང་གི་དཀྱིལ་འཁོར་ནས་མེ་རླུང་གིས་གཙོ་བྱས་པ་ཉིས་བརྒྱ་ཉི་ཤུ་རྩ་ལྔ་རྒྱུ་བ་ནི་མེའི་རླུང་སྒྲོལ་མའོ། ། དེ་ནས་གསང་གནས་སའི་དཀྱིལ་འཁོར་ནས་མེ་རླུང་གིས་གཙོ་བྱས་པ་ཉིས་བརྒྱ་ཉི་ཤུ་རྩ་ལྔ་རྒྱུ་བ་ནི་མེའི་ས་སྤྱན་མའོ། ། དེ་ནས་སྙིང་ཁ་ཆུའི་དཀྱིལ་འཁོར་ནས་མེའི་གཙོ་བྱས་པ་ཉིས་བརྒྱ་ཉི་ཤུ་རྩ་ལྔ་རྒྱུ་བ་ནི་མེའི་ཆུ་གོས་དཀར་མོའོ། ། དེ་ལྟར་མེས་གཙོ་བྱས་པ་དགུ་བརྒྱ་པ་ཕྲག་གཅིག་ནི་པད་མ་མགོན་པོའི་རྒྱུ་བའོ། ། དེ་ནས་སའི་རླུང་ལ་གཙོ་བོ་འཕོས་ཏེ། དེའང་ཐོག་མར་གསང་གནས་སའི་དཀྱིལ་འཁོར་ནས་ས་རླུང་གིས་གཙོ་བྱས་པ་ཉིས་བརྒྱ་ཉི་ཤུ་རྩ་ལྔ་རྒྱུ་བ་ནི་སའི་ས་སྤྱན་མའོ། ། དེ་ནས་ལྟེ་བ་རླུང་གི་དཀྱིལ་འཁོར་ནས་ས་རླུང་གིས་གཙོ་བྱས་པ་ཉིས་བརྒྱ་ཉི་ཤུ་རྩ་ལྔ་རྒྱུ་བ་ནི་སའི་རླུང་སྒྲོལ་མའོ། ། དེ་ནས་མགྲིན་པ་མེའི་དཀྱིལ་འཁོར་ནས་ས་རླུང་གིས་གཙོ་བྱས་པ་ཉིས་བརྒྱ་ཉི་ཤུ་རྩ་ལྔ་རྒྱུ་བ་ནི་སའི་ཆུ་གོས་དཀར་མོའོ། ། དེ་ནས་སྙིང་ཁ་ཆུའི་དཀྱིལ་འཁོར་ནས་ས་རླུང་གིས་གཙོ་བྱས་པ་ཉིས་བརྒྱ་ཉི་ཤུ་རྩ་ལྔ་རྒྱུ་བ་ནི་མེའི་ཆུ་མཱ་མ་ཀིའོ། །
དེ་ལྟར་ས་རླུང་གི་གཙོ་བྱས་པ་དགུ་བརྒྱ་པ་ཕྲག་གཅིག་ནི་རིན་ཆེན་མགོན་པོའི་རྒྱུ་བའོ། ། དེ་ནས་ཆུའི་རླུང་ལ་གཙོ་བོ་འཕོས་ཏེ། དེ་ཡང་ཐོག་མར་སྙིང་ཁ་ཆུའི་དཀྱིལ་འཁོར་ནས། ཆུ་རླུང་གི་གཙོ་བྱས་པ་ཉིས་བརྒྱ་ཉི་ཤུ་རྩ་ལྔ་སྣ་སྒོ་གཉིས་ཀ་ནས་འབྱུང་བ་ནི་ཆུའི་ཆུ་མཱ་མ་ཀིའོ། ། དེ་ནས་ལྟེ་བ་རླུང་གི་དཀྱིལ་འཁོར་ནས། ཆུ་རླུང་གི་གཙོ་བོ་བྱས་པའི་ཉིས་བརྒྱ་ཉི་ཤུ་རྩ་ལྔ་སྣ་སྒོ་གཡོན་པ་ནས་འབྱུང་བ་ནི་ཆུའི་རླུང་སྒྲོལ་མའོ། ། དེ་ནས་མགྲིན་པ་མེའི་དཀྱིལ་འཁོར་ནས་ཆུ་རླུང་གི་གཙོ་བོ་བྱས་པའི་ཉིས་བརྒྱ་ཉི་ཤུ་རྩ་ལྔ་སྣ་སྒོ་གཡས་པ་ནས་བྱུང་བ་ནི་ཆུའི་མེ་གོས་དཀར་མོའོ། ། དེ་ནས་གསང་གནས་སའི་དཀྱིལ་འཁོར་ནས་ཆུ་རླུང་གི་གཙོ་བྱས་པ་ཉིས་བརྒྱ་ཉི་ཤུ་རྩ་ལྔ་གཉིས་ཀ་ནས་རྒྱུ་བ་ནི་ཆུའི་ས་སྤྱན་མའོ། ། དེ་ལྟར་ཆུ་རླུང་གི་གཙོ་བྱས་པ་དགུ་བརྒྱ་བ་ཕྲག་གཅིག་རྡོ་རྗེ་མགོན་པོའི་རྒྱུ་བའོ། ། དེ་བས་ན་རླུང་གང་གི་གཙོ་བྱེད་པ་དེ་འཁོར་གཞན་བཞིའི་དབུས་ན་གནས་པ་དང་།
ཅུང་ཟད་རགས་པ་དང་། ཅུང་ཟད་རིང་བ་དང་། གཙོ་བོའི་ཁ་དོག་གིས་གཞན་རྣམས་ལ་ཁྱབ་པ་ཡིན་ལ། དེ་ལྟའི་ཚུལ་གྱིས་གནས་དང་སྒོ་དང་། ཕྱོགས་གང་ནས་རྒྱུའང་ཐབས་ཀྱི་རྒྱུ་བར་བཞག་པ་དེ་ཉིད་གང་ནས་འབྱུང་བའི་གནས་དང་། གང་དུ་རྒྱུ་བའི་སྒོ་དང་། ཇི་ལྟར་རྒྱུ་བའི་ཕྱོགས་ཀྱི་དབྱེ་བས་ཤེས་རབ་ཀྱི་རྒྱུ་བར་བཞག་གོ ། རླུང་གི་བྱེད་ལས་ལ་གཉིས་ཏེ། ཐ་མལ་པའི་རྒྱུད་ལ་བྱེད་པའི་ལས་དང་། རྣལ་འབྱོར་པའི་རྒྱུད་ལ་བྱེད་པའི་ལས་སོ། །
ཐ་མལ་པའི་བྱེད་ལས་ཀྱང་གཉིས་ཏེ། ཐུན་མོང་གི་ལས་དང་། ཁྱད་པར་གྱི་ལས་སོ། ། ཐུན་མོང་གི་བྱེད་ལས་ནི། སེམས་ཀུན་ཏུ་སྣང་བ་གསུམ་དང་འདྲེས་ནས་འཁོར་བའི་ཆོས་ཐམས་ཅད་བསྐྱེད་པའི་བྱ་བ་བྱེད་དེ། དེ་ཡང་ཕ་དང་མའི་སྟེང་ན་རླུང་སྲོག་དང་རྩོལ་བའི་བདག་ཉིད་ཅན་གནས་པ་དེ། དབང་པོ་གཉིས་སྙོམས་པར་འཇུག་པའི་དུས་སུ། ། འདོད་ཆགས་ཆེན་པོའི་མེས་བཞུ་ནས། ཁུ་བ་དང་ཁྲག་གི་རྣམ་པར་རྡོ་རྗེ་དང་པད་མ་ལས་བབས་ཏེ། མངལ་གྱི་གནས་སྐབས་སུ་ལྷུང་བ་དང་།
བར་དོའི་སྲིད་པ་གསུམ་འདྲེས་ཏེ། གནས་སྐབས་ལྔས་རིམ་གྱིས་འཕེལ་ནས། སེམས་ཅན་གྱི་ཁམས་བསྐྱེད་པར་བྱེད་ལ། ཇི་སྲིད་འཚོའི་བར་དུ་ཡང་ལུས་ལ་འཇུག་གནས་ལྡང་གསུམ་གྱིས་གནས་ཏེ། ལུས་ཉིན་མཚན་དུ་འཛིན་ཅིང་མི་འདྲུལ་བའི་བྱ་བ་བྱེད་དོ། ། ཡང་དེ་ཉིད་ཡི་གེ་ཨའི་གཞིར་གྱུར་ནས་ངག་ཐམས་ཅད་བསྐྱེད་པའི་བྱ་བ་བྱེད་དོ། ། ཡང་དེ་ཉིད་སེམས་སྣང་བ་གསུམ་དང་རང་བཞིན་བརྒྱད་ཅུའི་ཞོན་པར་གྱུར་ནས། རྟོག་བཅས་རྟོག་མེད་ཀྱི་སེམས་ཐམས་ཅད་བསྐྱེད་པའི་བྱ་བ་བྱེད་དོ། ། མཐར་ཚེ་དང་ལས་ཟད་ནས་འཆི་བའི་ཚེ་མི་ཤིགས་པ་ཧ་ལ་ཞུགས་ནས། རིམ་གྱིས་འཆི་བ་སྟོང་པ་མངོན་དུ་བྱེད་དོ། །
ཡང་རླུང་དེ་ཉིད་བར་དོའི་སྲིད་པའི་ཞོན་པར་གྱུར་ཏེ། རླུང་སེམས་འདྲེས་པའི་བར་དོ་དེ་ལས་ཀྱི་སྟོབས་ཀྱིས་སྐྱེ་གནས་བཞིའི་ལུས་བླངས་ཏེ། སླར་ཡང་སྔ་མ་བཞིན་དུ་བྱ་བ་ཐམས་ཅད་བྱེད་དོ། ། ཁྱད་པར་གྱི་ལས་ལ་གཉིས་ཏེ། རྩ་བའི་རླུང་ལྔའི་ལས་དང་། ཡན་ལག་གི་རླུང་ལྔའི་ལས་སོ། ། རྩ་བའི་རླུང་ལྔའི་ལས་ལ། སྲོག་འཛིན་གྱི་རླུང་གིས་རླུང་ཐམས་ཅད་ཕྱིར་སྤྲོ་བ་དང་། ནང་དུ་སྡུད་པའི་བྱ་བ་བྱེད་དོ། ། མེ་དང་མཉམ་དུ་གནས་པས་ནི།
ཁ་ཟས་ཐམས་ཅད་འཇུ་བའི་བྱ་བ་བྱེད་དོ། ། གྱེན་དུ་རྒྱུ་བས་ནི། བཟའ་བ་དང་མྱང་བ་ལ་སོགས་པ་ཐམས་ཅད་ལྕེ་ཡི་རྣམ་པར་ཤེས་པ་ལ་གཏོད་ཅིང་རོ་འཛིན་པའི་བྱ་བ་བྱེད་དོ། ། ཐུར་སེལ་གྱིས་ནི། གཅིན་དང་ཕྱི་ས་ལ་སོགས་པ་འཕེན་པ་དང་སྡོམས་པའི་བྱ་བ་བྱེད་དོ། ། ཁྱབ་བྱེད་ཀྱིས་ནི། འགྲོ་བ་དང་འོང་བ་དང་བསྐུལ་བ་ལ་སོགས་པའི་བྱ་བ་བྱེད་དོ། ། དེ་སྐད་དུ་ཡང་བཤད་པའི་རྒྱུད་ལས། དབང་པོའི་སྒོ་ཡི་རྒྱུན་ལས་ནི། ། སྲོག་དང་རྩོལ་བའི་རྒྱུ་བ་དག །
རྟག་པའི་དུས་སུ་རྒྱུ་བ་ནི། ། སྲོག་ཅེས་བྱ་བ་ཡིན་པར་བཤད། ། ཅེས་སོགས་གསུངས་སོ། ། ཡན་ལག་གི་རླུང་ལྔའི་ལས་ནི། མིག་ལ་སོགས་པ་དབང་པོ་ལྔ་ལ་གནས་ནས། གཟུགས་ལ་སོགས་པའི་ཡུལ་ལྔ་ཡོངས་སུ་རྫོགས་པར་བྱེད་དོ། ། དེ་ཡང་རྒྱུ་བའི་རླུང་ནི་གཟུགས་སོ། ། རྣམ་པར་རྒྱུ་བའི་རླུང་ནི་སྒྲའོ། ། ཡང་དག་པར་རྒྱུ་བའི་རླུང་ནི་དྲིའོ། ། རབ་ཏུ་རྒྱུ་བའི་རླུང་ནི་རོའོ། །
ངེས་པར་རྒྱུ་བའི་རླུང་ནི་རེག་བྱའི་ལས་བྱེད་དོ། ། རྣལ་འབྱོར་པའི་རྒྱུད་ཀྱི་ལས་ལ་ཡང་གཉིས་ཏེ། ཐུན་མོང་གི་ལས་དང་། ཁྱད་པར་གྱི་ལས་སོ། ། ཐུན་མོང་གི་ལས་ནི། བསྐྱེད་རིམ་པས་ཕྱག་རྒྱ་དང་སྙོམས་པར་འཇུག་པ་བྱས་པ་ལས། རྩ་སྦུགས་སོ་སོ་ན་ཡོད་པའི་རླུང་རྣམས་འདོད་ཆགས་ཆེན་པོའི་མེས་བཞུ་ནས། ཀུན་རྫོགས་བྱང་ཆུབ་ཀྱི་སེམས་ཀྱི་རྣམ་པར་ཡུམ་གྱི་པད་མར་བབས་ཏེ། ཡིག་གེ་གསུམ་ལ་སོགས་པའི་རིམ་གྱིས་དཀྱིལ་འཁོར་རྒྱལ་མཆོག་གི་ལྷ་རྣམས་བསྐྱེད་པར་བྱེད་དོ། ། རྫོགས་རིམ་པས་རླུང་དེ་ཉིད་ཡིག་གེ་གསུམ་གྱི་གཞིར་གྱུར་པས།
ལྷུན་གྱིས་གྲུབ་པའི་བཟླས་པ་བྱས་ནས། སྔོན་གྱི་ལས་ཀྱི་སྒྲིབ་པ་ཟད་པར་བྱེད་དོ། ། ཡང་གདམ་ངག་ཇི་ལྟ་བ་བཞིན་དུ་རྡོ་རྗེའི་བཟླས་པ་ལ་བསླབས་པས་མཐར་སེམས་ཀྱི་ཞོན་པ་རླུང་དབང་དུ་འདུས་པ་ལ་བརྟེན་ནས། སེམས་ལ་དམིགས་པའི་ཏིང་ངེ་འཛིན་དབང་དུ་བྱེད་དོ། ། སེམས་ལ་དམིགས་པའི་སྐབས་སུ་བདེ་བའི་སྣང་བ་རླུང་དང་འདྲེས་ནས། སྒྱུ་མ་ལྟ་བུའི་སྐུ་མདོག་མངོན་དུ་བྱེད་དོ། ། སྒྱུ་མ་ལྟ་བུ་དེ་ཉིད་འོད་གསལ་གྱི་མེས་སྦྱངས་ནས་འོད་གསལ་དེ་ལས་སྣང་བ་གསུམ་རླུང་དང་འདྲེས་ནས་རྗེས་དྲན་གྱི་ཡན་ལག་གི་ཟུང་འཇུག་གི་སྐུ་བསྐྱེད་པའི་བྱ་བ་བྱེད་དོ། ། ཁྱད་པར་གྱི་ལས་ལ་ལྔ་སྟེ། སྲོག་འཛིན་གྱི་རླུང་དགུ་བརྒྱ་བ་ཕྲག་གཅིག་རྒྱུ་བའི་དུས་སུ་སློབ་པའི་ཟུང་འཇུག་པས་ཞི་བའི་ལས་བྱེད་དོ། ། དེ་བཞིན་དུ་ཐུར་སེལ་རིན་ཆེན་མགོན་པོ་རྒྱུ་བའི་དུས་སུ་རྒྱས་པའི་ལས་བྱེད་དོ། །
གྱེན་རྒྱུ་པད་མ་མགོན་པོ་རྒྱུ་བའི་དུས་སུ་དབང་གི་ལས་བྱེད་དོ། ། མེ་དང་མཉམ་གནས་ལས་ཀྱི་མགོན་པོ་རྒྱུ་བའི་དུས་སུ་མངོན་གཅོད་ཀྱི་ལས་བྱེད་དོ། ། དེ་སྐད་དུ་ཡང་། ཡ་ཡི་དོན་གྱིས་ཅི་ཡང་རུང་། ། དངོས་གྲུབ་འདོད་པའི་བྱ་བ་ནི། ར་ལ་སོགས་པ་གསུམ་ཉིད་ཀྱིས། ། འགྲོ་བའི་དོན་ལ་རབ་ཏུ་འཇུག ། མེ་དང་རླུང་དང་དབང་ཆེན་དང་། ། ཆུ་སྟེ་སོ་སོའི་དཀྱིལ་འཁོར་དུ། ། ལས་ནི་གཉིས་གཉིས་བྱེད་པར་འགྱུར། །
ཞེས་གསུངས་སོ། ། ཁྱབ་བྱེད་ཀྱིས་ནི། རྣལ་འབྱོར་པ་བར་མ་དོར་མྱ་ངན་ལས་འདས་པ་ཅིག་ཏུ་བྱེད་པའི་བསམ་གཏན་པས་འཆི་བ་དོན་དམ་མངོན་དུ་བྱེད་པའི་བྱ་བ་བྱེད་དོ། ། དེ་ཡང་། ཨོཾ་ཤཱུ་ནྱཱ་ཏ་ལ་སོགས་པ་སྔགས་ཀྱི་དོན་གནས་སྐབས་གསུམ་དུ་མངོན་དུ་བྱས་ནས། འཆི་བ་དོན་དམ་མངོན་དུ་བྱེད་དེ། འདི་ལྟར། འཆི་བའི་ཚེ་ན་ཕུང་པོ་ལ་སོགས་པ་མཐར་རླུང་ལ་ཐིམ་ནས། ཁྱབ་བྱེད་ཀྱི་རླུང་རྒྱུ་བའི་ཚེ་འཆི་ཁའི་རྡོ་རྗེ་བཟླས་པ་བྱེད་པ་ནི། ཤཱུ་ནྱཱ་ཏ་ལ་སོགས་པའི་སྔགས་ཀྱི་དོན་དང་པོ་རླུང་མངོན་དུ་བྱས་པ་ཡིན་ནོ། །
དེ་ནས་རླུང་ཡང་མི་ཤིགས་པ་ཧ་ལ་ཐིམ་ནས། ཧ་ཞེས་རླུང་སེམས་ལ་ཐིམ་པ་ནི། ཤཱུ་ནྱཱ་ཏ་ལ་སོགས་པ་སྔགས་ཀྱི་དོན་གཉིས་པ་སེམས་མངོན་དུ་བྱས་པ་ཡིན་ནོ། ། དེ་ནས་སེམས་ཀྱང་སེམས་བྱུང་ལ་ཐིམ། སེམས་བྱུང་ཡང་མ་རིག་པ་ལ་ཐིམ། མ་རིག་པ་ཐམས་ཅད་སྟོང་པ་འཆི་བ་འོད་གསལ་ལ་ཐིམ་པ་ནི། ཤཱུ་ནྱཱ་ཏ་ལ་སོགས་པ་སྔགས་ཀྱི་དོན་གསུམ་པ་སྟོང་པ་མངོན་དུ་བྱས་པ་ཡིན་ནོ། ། དེ་ལྟར་ན་ཁྱབ་བྱེད་ཀྱི་རླུང་གིས་ཤཱུ་ནྱཱ་ཏའི་སྔགས་ཀྱི་དོན་གནས་སྐབས་གསུམ་དུ་མངོན་དུ་བྱས་ནས། འཆི་བ་འོད་གསལ་རྟོག་པའི་བྱ་བ་བྱེད་དོ། ། ཡན་ལག་གི་རླུང་གིས་རྣལ་འབྱོར་པའི་རྒྱུད་ལ་མངོན་པར་ཤེས་པ་ལྔ་བསྐྱེད་པའི་བྱ་བ་བྱེད་དོ། །
རྩ་བ་དང་ཡན་ལག་གི་རླུང་གི་ཁྱད་པར་གྱི་ལས་སྔར་ཐ་མལ་པའི་རྒྱུད་ལ་བྱེད་པར་བཤད་པ་དེ་ནི། འདིར་རྣལ་འབྱོར་པའི་རྒྱུད་ལ་ཡང་བྱེད་པར་བལྟའོ། ། དེ་ལྟར་ན་རླུང་གི་ལས་ནི་འཁོར་བ་དང་མྱ་ངན་ལས་འདས་པའི་རྒྱུ་བྱེད་པས་སྟེ། ཇི་སྐད་དུ། སེམས་ཅན་ཀུན་གྱི་སྲོག་གྱུར་པ། ། རླུང་ཞེས་བྱ་བ་ལས་ཀུན་བྱེད། ། ཅེས་དང་། བཤད་པའི་རྒྱུད་ལས་ཀྱང་། སྙིང་པོར་གྱུར་པ་རང་སྲོག་ལས། ། ཁམས་གསུམ་ན་ནི་གཞན་མེད་དེ། །
ཁམས་གསུམ་རླུང་གི་སྤྲུལ་པ་ཙམ། ། རྨི་ལམ་རྨི་བ་བཞིན་དུ་བལྟ། ། ཞེས་གསུངས་སོ། ། རླུང་རྒྱུ་བའི་གྲངས་ནི། ཤེས་རབ་ཀྱི་གྲངས་དང་། ཐབས་ཀྱི་གྲངས་དང་། ཉིན་མཚན་གྱི་གྲངས་སོ། ། ཤེས་རབ་ཀྱི་གྲངས་ནི། ཉིས་བརྒྱ་ཉི་ཤུ་རྩ་ལྔའོ། ། ཐབས་ཀྱི་གྲངས་ནི།
ཤེས་རབ་ཀྱི་རྒྱུ་བ་བཞི་གཅིག་ཏུ་བསྡོམས་པས་དགུ་བརྒྱ་པ་ཕྲག་རེ་རེའོ། ། ཉིན་མཚན་གྱི་གྲངས་ནི་སྐོར་དྲུག ཐུན་བཅུ་གཉིས། ཐུན་ཕྱེད་པ་ཉི་ཤུ་རྩ་བཞི་སྟེ། ཐུན་ཕྱེད་ཕྱེད་ལ་དགུ་བརྒྱ་པ་ཕྲག་རེ་རེ་རྒྱུ་བས། དེ་རྣམས་ཀུན་ལོག་པས་ཉི་ཁྲི་གཅིག་སྟོང་དྲུག་བརྒྱ་འོ། ། དེ་སྐད་དུ་ཡང་། གོས་དཀར་ལ་སོགས་བཟླས་བཤད་པ། ། བརྒྱ་ཕྲག་གཉིས་དང་ཉི་ཤུ་ལྔ། ། བཞི་པོ་ལེགས་པར་བསྡུས་ནས་ནི། །
སྦྱོར་བཞི་བསྡུས་པས་བརྒྱ་ཕྲག་དགུ། ། དགུ་བརྒྱ་དག་དུ་གང་བསྟན་པ། ། ཉི་ཤུ་རྩ་བཞིའི་རིམ་གྱིས་ནི། ། དེ་ནི་སོ་སོར་འབྱུང་བ་ལས། ། ཉི་ཁྲི་ཆིག་སྟོང་དྲུག་བརྒྱ་འོ། ། ཞེས་གསུངས་པས་སོ། ། རླུང་གི་དེ་ཉིད་ཤེས་པའི་ཕན་ཡོན་ནི་སྔགས་ཀྱི་དེ་ཁོ་ན་ཉིད་རྟོགས་པར་འགྱུར་བས་ཏེ། རླུང་གི་དེ་ཉིད་རིམ་གྱིས་ནི། ། སྔགས་ཀྱི་དེ་ཉིད་ཡང་དག་འཇུག ། ཅེས་གསུངས་སོ། །
སྔགས་ཀྱི་དེ་ཁོ་ན་ཉིད་ལ་ལྔ་སྟེ། སྔགས་ཀྱི་ངོ་བོ། ངེས་ཚིག དབྱེ་བ། བྱེད་ལས། སྔགས་བཏུ་བའོ། ། སྔགས་ཀྱི་ངོ་བོ་ནི། ཡེ་གེ་གསུམ་མོ། ། ངེས་ཚིག་ནི། ཡིག་གེ་གསུམ་པོ་དེར་སྔགས་ཐམས་ཅད་འདུ་བའི་ཕྱིར་དང་།
མངོན་པར་འདོད་པའི་དངོས་གྲུབ་ལ་མི་སླུ་བའི་ཕྱིར་ན། སྔགས་ཀྱི་དེ་ཁོ་ན་ཉིད་ཅེས་བྱའོ། ། (Dསྔགས་)ཀྱི་དབྱེ་བ་ནི་བཞི་སྟེ། (Eབརྗོད་པའི་ཡི་གེ་གསུམ་དང་། དབྱིབས་ཀྱི་ཡིག་གེ་གསུམ་དང་། བརྡར་གྱུར་པའི་ཡི་གེ་གསུམ་དང་། དོན་དམ་པའི་ཡི་གེ་)གསུམ་མོ། ། ཇི་སྐད་དུ། མི་རྟོག་དོན་གྱི་དེ་ཉིད་ནི། ། རབ་ཏུ་ཕྱེ་ནས་བཤད་པར་བྱ། །
བརྗོད་དང་དམིགས་པར་བཅས་པ་དང་། ། བརྡར་གྱུར་དང་ནི་དོན་དམ་མོ། ། ཞེས་གསུངས་སོ། ། བྱེད་ལས་ནི། བརྗོད་པའི་ཡིག་གེ་གསུམ་གྱིས་བསྐྱེད་རིམ་པ་ལ། ཕྱིའི་ཁ་དོག་དང་། དུས་ལ་སོགས་པ་ལ་བརྟེན་ནས། ཞི་བ་ལ་སོགས་པའི་ལས་བྱེད། ཕྲེང་སྔགས་ཀྱི་མ་གྲུབ་པ་ལ་སྙིང་པོ་བསྐུལ་བའི་བྱ་བ་བྱེད་པ་དང་། ཁ་ཟས་ལ་སོགས་པ་སྦྱོང་བའི་བྱ་བ་བྱེད་དོ། །
དབྱིབས་སུ་གྱུར་པའི་ཡི་གེ་གསུམ་གྱིས་འཁོར་བ་པ་ལ་མེར་མེར་པོ་ལ་སོགས་པའི་གནས་སྐབས་སུ་ཡི་གེ་གསུམ་གྱི་དབྱིབས་སུ་གྱུར་ནས། རྣམ་སྨིན་གྱི་ལུས་བསྐྱེད་པའི་བྱ་བ་བྱེད་ལ། བསྐྱེད་རིམ་པ་ལ། ལྷ་བསྐྱེད་པ་དང་ཁ་ཟས་སྦྱོང་བའི་བྱ་བ་བྱེད་དོ། ། བརྡར་གྱུར་བའི་ཡི་གེ་གསུམ་ནི། འཇུག་གནས་ལྡང་གསུམ་གྱི་ངོ་བོ་ཡིན་པས། ཇི་ལྟར་རླུང་གིས་ལས་བྱེད་པ་དེ་བཞིན་དུ་བརྡའི་ཡི་གེ་གསུམ་གྱིས་ཀྱང་བྱེད་དོ། ། དོན་དམ་པའི་ཡི་གེ་གསུམ་ནི། ཆོས་ཅན་་་་་་ཡི་གེ་གསུམ་བཀག་པས་ན་ཡིག་གེ་གསུམ་སྟེ་འོད་གསལ་ལ་བྱ་ལ། དེས་ནི་གཉིས་སུ་མེད་པའི་ཡེ་ཤེས་ཀྱི་སྐུ་བསྐྱེད་པའི་བྱ་བ་བྱེད་དོ། །
སྔགས་བཏུ་བ་ལ་གཞི་གང་ལས་བཏུ་བ། ངོ་བོ་གང་བཏུ། ཚུལ་ཇི་ལྟར་བཏུ་བ་གསུམ་གྱི། གཞི་གང་ལས་བཏུ་བ་ནི། ཨ་ལྀ་ཀ་ལྀའི་གྲོང་ཁྱེར་ལས་བཏུ་བ་སྟེ། ཇི་སྐད་དུ། འཇིགས་བྱེད་རྟོགས་བདུན་ནས་་་་་་ཨ་ལྀ་ཀ་ལྀའི་གྲོང་ཁྱེར་ནས། ། སྔགས་ཀྱི་རྒྱལ་པོ་བཏུ་བར་བྱ། ། ཞེས་གསུངས་པ་ལྟར་རོ། ། ངོ་བོ་གང་བཏུ་བ་ནི།
ཡི་གེ་གསུམ་མོ། ཚུལ་ཇི་ལྟར་བཏུ་བ་ནི། བསྐྱེད་རིམ་པའི་བཏུ་བ་དང་། རྫོགས་རིམ་པའི་བཏུ་བ་གཉིས་ཀྱི་དང་པོ་ནི། རྡོ་རྗེ་ཕྲེང་བ་ལས། སྐུ་གསུང་ཐུགས་ཀྱི་བསྒྲུབ་བྱེད་པའི། ། མཚུངས་པ་མེད་པའི་སྔགས་བཏུ་བྱ། ། དང་པོའི་ཡི་གེ་ཐོག་མར་བྲིས། ། དབྱངས་ཡིག་ལྔ་པར་ཡང་དག་ལྡན། ། སྡེ་ཚན་ཐ་མའི་ཐ་མ་ཅན། །
སྐུ་ཡི་ས་བོན་དུ་ནི་བརྗོད། ། ཐོག་མའི་ཡི་གེ་གཉིས་འགྱུར་ལ། ། དབུས་མ་ཤ་ཡི་ཆ་དང་ལྡན། ། མཚུངས་པ་མེད་པའི་སྔགས་བཏུ་བྱ། ། གསུང་གི་རྡོ་རྗེ་སྙིང་པོ་མཆོག ། ཨུ་ཤ་ཡ་ནའི་ཆ་དང་མཐུན། ། དབྱངས་ཡིག་དྲུག་པར་ཡང་དག་ལྡན། ། སྡེ་ཚན་ཐ་མའི་ཐ་མར་བཅས། ། ཐུགས་ཀྱི་རྡོ་རྗེའི་གོ་འཕང་གསལ། ། ཞེས་གསུངས་སོ། །
དེ་ལ་དང་པོའི་ཡི་གེ་ནི་ཨའོ། ། དབྱངས་ཡིག་ལྔ་པ་ནི་ཨུའོ། ། དེ་གཉིས་མཚམས་སྦྱར་བས་ཨོ་རུ་འགྱུར་རོ། ། སྡེ་ཚན་ཐ་མའི་ཐ་མ་ནི་མའོ། ། དེ་དག་སྡོམ་པས་སྐུའི་རྡོ་རྗེའི་ས་བོན་ཨོཾ་འགྲུབ་བོ། ། ཐོག་མའི་ཡི་གེ་ཉིས་འགྱུར་ནི་ཨཱ་རིང་པོའོ། །

དབུས་མ་ཤའི་ཆ་ནི་ཚེག་དྲག་གོ ། དེ་དག་ལས་གསུང་གི་རྡོ་རྗེའི་ས་བོན་ཨཱཿརིང་པོ་ཚེ་དྲག་ཅན་འགྲུབ་བོ། ། ཨུ་ཤ་ཡ་ནའི་ཆ་ནི་ཧའོ། ། དབྱངས་ཡིག་དྲུག་ནི་ཨཱུ་རིང་པོའོ། ། སྡེ་ཚན་ཐ་མའི་ཐ་མ་ནི་མའོ། ། དེ་དག་སྡོམ་པ་ལས་ཐུགས་ཀྱི་རྡོ་རྗེའི་ས་བོན་ཧཱུྃ་རིང་པོ་འགྲུབ་བོ། ། རྫོགས་རིམ་པའི་སྔགས་བཏུ་བ་ལ་གཉིས་ཏེ། ནུས་པའི་སྒོ་ནས་བཏུ་བ་དང་། སྒྲའི་སྒོ་ནས་བཏུ་བའོ། ། དང་པོ་ནི། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཇི་སྙེད་པ་དབྱངས་ཡིག་བཅུ་དྲུག་དང་གསལ་བྱེད་སུམ་ཅུ་རྩ་གསུམ་ལས་བྱུང་བས།
དེ་དག་དུ་འདུ་ལ། དབྱངས་དང་གསལ་བྱེད་དེ་དག་ཀྱང་སྐྱེས་པ་ད་ང་། བུད་མེད་དང་། མི་ནིང་གསུམ་དུ་འདུ་སྟེ། དབྱངས་རྣམས་ནི་གདངས་ཞན་པས་བུད་མེད་དང་། ཀ་ལ་སོགས་པའི་སྡེ་པ་ལྔ་ནི། གདངས་དྲག་པས་སྐྱེས་པ་དང་། མཐར་གནས་དང་དྲོ་བའི་སྡེ་ཚན་དང་། དབྱངས་ཀྱི་རྀ་རཱྀ་ལྀ་ལཱྀ་བཞི་རྣམས་ནི་བར་མར་གནས་པས་མ་ནིང་ཞེས་བྱའོ། ། དེ་དག་ཀྱང་ཡི་གེ་གསུམ་དུ་འདུ་སྟེ་ཨོཾ་ནི་དབྱངས་གསལ་འདྲེས་པས་མ་ནིང་ཡིན་ལ།
ཨཱཿནི་དབྱངས་ཁོ་ན་ཡིན་པས་བུད་མེད་དང་། ཧཱུྃ་ནི་གསལ་བྱེད་ཤས་ཆེ་བས་སྐྱེས་པ་ཡིན་ནོ། ། དེ་ཕྱིར་ཡི་གེ་གསུམ་པོ་དེས། རྟགས་གསུམ་པ་ཅན་གྱི་དབྱངས་གསལ་རྣམས་བསྡུས་སོ། ། སྒྲའི་སྒོ་ནས་བཏུ་བ་ནི། ཡབ་ཡུམ་སྙོམས་འཇུག་བྱེད་པའི་ཚེ་ན། རྩ་གཡས་པ་ནས་ཀ་ལྀ་སྒྲ་གྲག གཡོན་པ་ནས་ཨ་ལིའི་སྒྲ་གྲག རྡོ་རྗེའི་རྩ་བར་འབྲུ་དྲུག་གི་སྒྲ་གྲག པད་མར་འབྲུ་གསུམ་གྱི་སྒྲ་གྲག་པའམ།
ཡང་ན་ནག་པོ་ཞབས་ལྟར། ལྟེ་བ་ཡན་ཆད་ཀ་ལྀའི་སྒྲ་གྲག ལྟེ་བ་མན་ཆད་ཨ་ལྀ་ཡི་སྒྲ་གྲག རྡོ་རྗེའི་རྩ་བ་དང་པདྨར་འབྲུ་གསུམ་གྱི་སྒྲ་གྲག་པས་དེ་བས་ན་དབྱངས་གསལ་ཀུན་འབྲུ་གསུམ་གྱི་སྒྲར་འདུས་པས་འབྲུ་གསུམ་སྒྲ་ཡི་སྒོ་ནས་འདུས་པའོ། ། སྒྲ་ཡི་དེ་ཁོ་ན་ཉིད་ལ་བཞི་སྟེ། སྒྲ་ཡི་ངོ་བོ་དང་། སྒྲའི་དོན། བརྗོད་ཚུལ་དང་། སྒྲའི་དེ་ཉིད་ནམ་མཁའ་དང་མཉམ་པ་དང་། སྒྲའི་དེ་ཉིད་རྟོགས་པའི་ཕན་ཡོན་ནོ། །
དེ་ལ་སྒྲའི་ངོ་བོ་ནི། ཨ་ལི་ཀ་ལྀ་ལས་བྱུང་བའི་མིང་དང་། ཚིག་དང་ངག་གི་ཚོགས་ཐམས་ཅད་དོ། ། སྒྲས་དོན་བརྗོད་པའི་ཚུལ་ནི། གང་དུ། གང་གི་ཕྱིར། ཇི་ལྟར་རབ་ཏུ་འཇུག་པའི་ཚུལ་གྱིས་ཏེ། དེ་ལ་གང་དུ་འཇུག་པ་ནི། སྒྲ་ཐམས་ཅད་རང་གི་བརྗོད་པར་བྱ་བའི་དོན་ལ་འཇུག་པ་སྟེ། དཔེར་ན་མར་མེའི་སྒོ་ནས་བུམ་པ་ལ་སོགས་པ་བལྟ་བ་བཞིན་ནོ། །
གང་གི་ཕྱིར་འཇུག་པ་ནི། ཨ་སྒྱུར་གྱུར་པའི་ཕྱིར་འཇུག་པ་སྟེ། གང་གི་ཕྱིར་ཨ་དང་ཡང་དག་པར་ལྡན་པར་མ་གྱུར་པའི་ཀ་ལ་སོགས་པ་ཡོད་པ་མ་ཡིན་ཏེ། ཡིག་གེ་ཐམས་ཅད་ཀྱི་ཁོང་ན་ཨ་གནས་པའི་ཕྱིར་རོ། ། དེ་སྐད་དུ་ཡང་། ཨ་ནི་ཡིག་འབྲུ་ཀུན་གྱི་མཆོག ། དོན་ཆེན་ཡི་གེ་དམ་པ་ཡིན། ། ཁོང་ནས་འབྱུང་བ་སྐྱེ་བ་མེད། ། ཚིག་ཏུ་བརྗོད་པ་སྤངས་པ་སྟེ། ། བརྗོད་པ་ཀུན་གྱི་རྒྱུ་ཡི་མཆོག །
ཚིག་ཀུན་རབ་ཏུ་གསལ་བར་བྱེད། ། ཅེས་གསུངས་པའི་ཕྱིར་རོ། ། ཇི་ལྟར་འཇུག་པ་ནི། ཡི་གེ་ཕན་ཚུན་འདུས་པ་ལས་ཚིག་ཡོན་ཏན་ཅན་དུ་གྱུར་ནས་འཇུག་སྟེ། དེ་ཡང་ཨ་ལྀ་ཀ་ལིའི་ཡི་གེ་དུ་མ་འདུས་པ་ལས་མིང་འབྱུང་། མིང་དུ་མ་འདུས་པ་ལས་ཚིག་འབྱུང་། ཚིག་དུ་མ་འདུས་ལས་ངག་ཏུ་ལྡང་སྟེ། དེ་ལས་འཇིག་རྟེན་དང་འཇིག་རྟེན་ལས་འདས་པའི་བསྟན་བཅོས་ཐམས་ཅད་འབྱུང་བའི་ཕྱིར་རོ། ། སྒྲའི་དེ་ཁོ་ན་ཉིད་ནམ་མཁའ་དང་མཉམ་པ་ནི། ངག་གི་སྒྲ་ཐམས་ཅད་ཨ་ལྀ་ཀ་ལྀ་ལས་བྱུང་ལ།
ཨ་ལྀ་ཀ་ལིའི་ཡི་གེ་རྣམས་ཨ་ཐུང་གི་རྩ་བ་ཅན་ཡིན་ཞིང་། ཨ་ཐུང་ཡང་ལུས་ཀྱི་ཁོང་སྟོང་འོད་གསལ་ལས་བྱུང་བས། དེའི་ཕྱིར་སྒྲ་ཐམས་ཅད་སྟོང་པ་ཉིད་ཀྱི་རྩ་བ་ཅན་ཡིན་པས། ནམ་མཁའ་དང་མཉམ་པ་ཡིན་ནོ། ། སྒྲའི་དེ་ཉིད་ཤེས་པའི་ཕན་ཡོན་ལ་གཉིས་ཏེ། མི་སྐྱེ་བའི་ཆོས་ལ་བཟོད་པ་ཐོབ་པ། འཇིག་རྟེན་གྱི་ཆོས་བརྒྱད་ཟིལ་གྱིས་གནོན་པའོ། ། མི་སྐྱེ་བའི་ཆོས་ལ་བཟོད་པ་ཐོབ་པ་ནི། སྒྲ་ཐམས་ཅད་སྐྱེ་མེད་དུ་རྟོགས་པའི་རྣལ་འབྱོར་པ་དེས། འགལ་བར་སྣང་བ་ཐམས་ཅད་འགལ་བ་མེད་པར་བཟོད་དེ།
སྣང་བ་ཐམས་ཅད་སྟོང་པ་ཡང་བཟོད། གང་ཟག་དུ་ཡང་བཟོད་དོ། ། དེ་ཅིའི་ཕྱིར་ཞེ་ན། གང་ཟག་ནི་སྟོང་པ། སྟོང་པ་ཉིད་གང་ཟག་ཏུ་སྣང་བའི་ཕྱིར་རོ། ། འཇིག་རྟེན་གྱི་ཆོས་བརྒྱད་ཟིལ་གྱིས་གནོན་པ་ནི། སྒྲ་ཐམས་ཅད་སྐྱེ་མེད་དུ་རྟོགས་པས། བསྟོད་སྨད་སོགས་ལ་དགའ་མི་དགའ་མི་འབྱུང་སྟེ། བསྟོད་སྨད་སོགས་བྲག་ཆ་དང་འདྲ་བར་ཁོང་དུ་ཆུད་པའི་ཕྱིར་རོ། ། དེ་ལྟར་ན་རླུང་དང་སྔགས་དང་།
སྒྲའི་དེ་ཁོ་ན་ཉིད་ལ་ཐོས་བསམ་གྱིས་སྒྲོག་འདོགས་བཅད་ནས། སྒྲའི་དེ་ཉིད་ནམ་མཁའ་དང་མཉམ་པར་ཤེས་པར་བྱས་ནས། རླུང་གི་དེ་ཉིད་འབྱུང་འཇུག་གནས་གསུམ་དང་། སྔགས་ཀྱི་དེ་ཉིད་ཡི་གེ་འབྲུ་གསུམ་དབྱེར་མེད་དུ་སྦྱར་ནས་རྒྱུ་བ་བགྲང་བའི་ཚུལ་གྱིས་བསླབ་པར་བྱའོ། ། དང་པོར་བེམ་པོའི་རླུང་རགས་པ་ལ་བསླབ། དེ་ནས་བེམ་པོའི་རླུང་ཕྲ་བ་ལ་བསླབ། དེ་ནས་ཤེས་པའི་རླུང་གསལ་བ་དང་འདྲེས་པ་ལ་གདམ་ངག་ཇི་ལྟ་བ་བཞིན་དུ་བསླབ་བོ། ། རྡོ་རྗེ་བཟླས་པ་མཐར་ཕྱིན་པའི་ཚད་ནི། དང་པོར་བེམ་པོའི་རླུང་རགས་པ་ལ་ལོབས་པའི་ཚད་ནི་རླུང་གི་རྒྱུ་བ་གསལ་བ་དང་། རང་གི་ཁམས་སྙོམས་པའོ། །
བེམ་པོའི་རླུང་ཕྲ་བ་ལ་ལོབས་པའི་ཚད་ནི། རེག་པ་བདེ་བ་དང་རླུང་གཡས་གཡོན་སྤོ་ནུས་པའོ། ། གསལ་བའི་རླུང་ཤེས་པ་དང་འདྲེས་པ་ལ་ལོབས་པའི་ཚད་ནི་རླུང་གནོད་མེད་དུ་བསྡམས་ནུས་པ་དང་། རླུང་ཕྱི་ནང་དུ་བསྲེ་ནུས་པའོ། ། དེས་ནི་རླུང་རྣམ་པར་རྒྱལ་བ་ཐོབ་པ་ཡིན་ནོ། ། མཐར་ཕྱིན་པའི་ཕན་ཡོན་ནི། ལན་ཅིག་ལྷུན་གྱིས་གྲུབ་པའི་དུས་སུ་དེ་བཞིན་གཤེགས་པའི་གསུང་རྣམ་པར་དག་པ་བསྒྲུབ་པ་དང་། འཇིག་རྟེན་གྱི་ཆོས་བརྒྱད་ཟིལ་གྱིས་གནོན་པར་འགྱུར་བ་དང་། རླུང་དབང་དུ་འདུས་པས་སེམས་དབེན་སྐྱེ་བར་འགྱུར་བ་དང་། སློབ་པའི་་་་་་ཟུང་འཇུག་གི་སྐུ་ལ་བརྟེན་ནས།
ཞི་བ་ལ་སོགས་པའི་ལས་འགྲུབ་པར་འགྱུར་བའོ། ། དེ་ལྟར་སེམས་དབེན་གྱི་སྔོན་འགྲོ་ལུས་དབེན་དང་། ངག་དབེན་བཤད་ནས། ད་ནི་སེམས་དབེན་རང་གི་ངོ་བོ་བཤད་པར་བྱ་སྟེ། དེ་ལ་ཡང་སྤྱིའི་དོན་དང་། ཡན་ལག་གི་དོན་གཉིས་ཀྱི། དང་པོ་ལ་ཡང་རྟེན་གྱི་གང་ཟག་དང་། ཤེས་བྱ་དང་། སྤང་བྱ་དང་། དབྱེ་བ་སོ་སོའི་མཚན་ཉིད་དང་།
ངེས་ཚིག་བསྟན་པའོ། ། སེམས་དབེན་གྱི་རྟེན་གྱི་གང་ཟག་ནི། རྡོ་རྗེའི་བཟླས་པ་མཐར་ཕྱིན་ནས་སེམས་ཙམ་གྱི་ཏིང་ངེ་འཛིན་ལ་འདོད་པ་ཡོད་པའོ། ། ཇི་སྐད་དུ། རྡོ་རྗེ་བཟླས་ནས་རྣལ་འབྱོར་པས། ། སེམས་ལ་དམིགས་པ་ཐོབ་པར་འགྱུར། ། ཞེས་གསུངས་པ་ལྟར་རོ། ། སེམས་དབེན་གྱི་ཤེས་བྱ་ནི། ཆོས་ཐམས་ཅད་སེམས་རང་རིག་པ་བདེ་བ་ཆེན་པོའི་རྣམ་པ་ཡིན་ལ། སེམས་དེའང་སྟོང་པ་ཉིད་ལས་བྱུང་ཞིང་།
སྟོང་པ་ཉིད་ལ་ཐིམ་པ་ནམ་མཁའ་ལྟར་ཤེས་པར་བྱེད་པ་སྟེ། ཇི་སྐད་དུ། ཐུགས་ཀྱི་རྡོ་རྗེ་རྫོགས་བྱང་ཆུབ། ། གནས་པའི་རྡོ་རྗེ་རྣམ་དཔྱད་ན། ། ཐུགས་ཀྱི་རྡོ་རྗེ་ཞེས་བཤད་དོ། ། ཞེས་གསུངས་སོ། ། སྤང་བྱ་ནི། གཟུངས་འཛིན་གྱི་རྟོག་པས་བསྡུས་པའི་རང་བཞིན་བརྒྱད་ཅུའོ། ། དབྱེ་བ་སོ་སོའི་མཚན་ཉིད་ལ་གཉིས་ཏེ། ཤེས་བྱ་སེམས་ཀྱི་མཚན་ཉིད་དང་།
སེམས་ལ་དམིགས་པ་ཡེ་ཤེས་ཀྱི་མཚན་ཉིད་དོ། ། ཤེས་བྱ་སེམས་ཀྱི་མཚན་ཉིད་ལ་གཉིས་ཏེ། རྟོག་མེད་ཀུན་དུ་སྣང་བའི་སེམས་དང་། རྟོག་བཅས་རང་བཞིན་གྱི་སྣང་བའི་སེམས་སོ། ། འདི་གཉིས་ཀྱི་ངོས་འཛིན་ལ་སློབ་དཔོན་རྣམས་བཞེད་པ་མི་མཐུན་ཏེ། ནག་པོ་ཞབས་ཀྱི་ལུགས་ཀྱིས་འཕགས་པ་ཡབ་སྲས་ཀྱི་རང་ལུགས་ལ་སེམས་ཀྱི་རྒྱུད་གཅིག་ཡིན་ཏེ། སྤྱོད་བསྡུས་སུ། གཅིག་པུ་འགྲོ་ཞིང་རིང་དུ་རྒྱུ། ། ལུས་མེད་དབང་པོའི་ཕུག་ན་གནས། ། ཞེས་གསུངས་པ་དང་།
ཡིད་ཀྱི་དབང་པོ་སྣང་བ་གསུམ། ། ཞེས་གསུངས་པས་སོ། ། འོ་ན་རྣམ་ཤེས་དྲུག་གམ་བརྒྱད་དུ་ཇི་ལྟར་འཇོག་ཅེ་ན། གནས་དང་རྟེན་གྱིས་ཕྱེ་བས་རྣམ་ཤེས་ཚོགས་དྲུག་ཏུ་འགྱུར་ཏེ། དཔེར་ན་ཁང་པ་བུ་ག་དྲུག་ཡོད་པར་མར་མེ་བཏེགས་པ་ན། མར་མེ་དྲུག་གི་སྣང་བ་འབྱུང་བ་བཞིན་དུ། བྱང་ཆུབ་ཀྱི་སེམས་ཀུན་ཏུ་བཟང་པོ་མྱོང་བ་རིག་ཙམ་དེ་ཉིད་མིག་ལ་སོགས་པ་དབང་པོ་ལྔ་ལ་བརྟེན་ནས། གཟུགས་ལ་སོགས་པ་ཡུལ་ལྔའི་སྣང་བ་འབྱུང་བས་དབང་ཤེས་ལྔར་བཞག དེ་ཉིད་རྣམ་ཤེས་སྔ་མ་ལ་བརྟེན་ནས་འདུས་བྱས་དང་འདུས་མ་བྱས་ཀྱི་ཆོས་རྣམས་རྟོགས་པས་ཡིད་ཤེས་དང་། ང་དང་ང་ཡིར་འཛིན་པས་ཉོན་མོངས་ཅན་གྱི་ཡིད་དང་།
མིག་ལ་སོགས་པ་ཆོས་གཞན་གྱི་རྒྱུ་བྱེད་པས་ཀུན་གཞིར་བཞག་གོ ། དེ་ལ་ཡིད་ཀྱི་དབང་པོ་རྟོག་མེད་ཅིག་ཉིད་སྐྱེ་བ་ལ་ཕྱོགས་པའི་ཆ་སྣང་བ་དང་། བོད་པ་ལ་ཕྱོགས་པའི་ཆ་སྣང་བ་མཆེད་པ་དང་། འགག་པ་ལ་ཕྱོགས་པའི་ཆ་སྣང་བ་ཉེར་ཐོབ་བོ། ། རྟོག་བཅས་རང་བཞིན་གྱི་སྣང་བ་ནི། དེ་གསུམ་གྱིས་དྲངས་པའི་འཁོར་བ་བསྐྱེད་པའི་རྒྱུ་བློ་བུར་གྱི་དྲི་མ་རང་བཞིན་བརྒྱད་ཅུའོ། ། དེ་ལ་རྟོག་མེད་ཀུན་ཏུ་སྣང་བ་ནི། འདིའོ་ཞེས་མྱོང་སྟོབས་ཀྱིས་ངེས་པ་འདྲེན་མི་ནུས་པས་རྟོག་བཅས་རང་བཞིན་གྱི་རྟགས་ལས་རྗེས་སུ་དཔོག་ལ། རང་བཞིན་རྣམས་ནི་མྱོང་སྟོབས་ཀྱིས་ངེས་པ་འདྲེན་པས་མངོན་འགྱུར་ཡིན་ནོ་ཞེས་བཞེད་དོ། ། བཙུན་མོ་ཅན་ནི།
སྒོ་ལྔའི་རྣམ་ཤེས་རྣམས་ནི་རྟོག་མེད་ཀུན་ཏུ་སྣང་བ་ཡིན་ལ། རྟོག་བཅས་ཡིད་ཀྱི་ཤེས་པ་ནི་རང་བཞིན་སྣང་བ་ཡིན་ནོ། ། དེ་ཡང་མིག་གིས་གཟུགས་དང་པོར་མཐོང་བ་སྣང་བ་དང་། ཆེས་གསལ་བར་མཐོང་བ་སྣང་བ་མཆེད་པ་དང་། ཡིད་གཏད་དེ་བལྟས་པས་མི་གསལ་བར་མོག་གིས་མཐོང་བ་ཉེར་ཐོབ་ཡིན་ལ། སྣང་བ་གསུམ་པོ་དེ་ལས་རང་བཞིན་རྣམས་སྐྱེ་ཚུལ་ནི། སྣང་བའི་རྗེས་ཐོགས་སུ་རང་གི་རང་བཞིན་སུམ་ཅུ་རྩ་གསུམ་ལས་གང་རུང་ཅིག་དང་། སྣང་བ་མཆེད་པ་སྐྱེ། སྣང་མཆེད་ཀྱི་རྗེས་ཐོགས་སུ། རང་གི་རང་བཞིན་བཞི་བཅུ་ལས་གང་རུང་དང་།
ཉེར་ཐོབ་སྐྱེ་ལ། ཉེར་ཐོབ་ཀྱི་རྗེས་ཐོགས་སུ་རང་གི་རང་བཞིན་བདུན་ལས་གང་རུང་བ་ཅིག་སྐྱེའོ་ཞེས་བཞེད། རབ་ཏུ་སྒྲོན་གསལ་ཏུ། རྣམ་ཤེས་ཚོགས་དྲུག་སྣང་བ་དང་། ཉོན་ཡིད་སྣང་བ་མཆེད་པ་དང་། ཀུན་གཞི་ཉེར་ཐོབ་བོ་ཞེས་བཤད་མོད། འཐད་པར་མ་མཐོང་ངོ་། ། དེ་ལ་ནག་པོ་ཞབས་ཀྱིས་རྟོག་མེད་སྣང་བ་གསུམ་ཡིད་ཀྱི་དབང་པོ་ལ་བཞག་པ་སྤྱོད་བསྡུས་སུ། འདི་ན་ལུས་ཀྱི་ནང་ན་སྣང་བའི་རྣམ་པར་ཤེས་པ་གསུམ་པོ་དེ་ནི་ཡིད་ཀྱི་དབང་པོ་སྟེ། དབང་པོ་ཐམས་ཅད་ཀྱི་བདག་པོ་ཡིན་ཞིང་།
ཞེས་སོགས་གསུངས་པ་དང་མཐུན་ཞིང་། བཙུན་མོ་ཅན་གྱིས་སྒོ་ལྔའི་རྣམ་ཤེས་ལ་བཞག་པ་ནི་གཞུང་དེ་དང་འགལ་བར་སྣང་ངོ་། ། རྟོག་མེད་ཀུན་ཏུ་སྣང་བ་ལ་དྲུག་སྟེ། སེམས་ཀྱི་དབྱེ་བ་དང་། མིང་གི་རྣམ་གྲངས་དང་། མཚན་ཉིད་དང་། དུས་ཇི་ཙམ་དུ་སྐྱེ་བ་དང་། སེམས་ཀྱི་བྱེད་ལས་དང་། བསྒྲུབ་པའི་རྒྱུའོ། ། དབྱེ་ན་གསུམ་སྟེ།
སྣང་བ་དང་། སྣང་བ་མཆེད་པ་དང་། ཉེ་བར་ཐོབ་པའོ། ། མིང་གི་རྣམ་གྲངས་ལ་མཁས་པ་ལ་བསྟན་པ་དང་། མི་མཁས་པ་ལ་བསྟན་པ་གཉིས་སོ། ། མཁས་པ་ལ་བསྟན་པ་ཡང་ཐེག་པ་ཐུན་མོང་དུ་གྲགས་པའི་མིང་དང་རྡོ་རྗེ་ཐེག་པ་ལ་གྲགས་པའི་མིང་ངོ་། ། ཐེག་པ་ཐུན་མོང་དུ་གྲགས་པའི་མིང་ནི་སེམས་དང་། ཡིད་དང་། རྣམ་པར་ཤེས་པ་དང་། ཀུན་བཏགས་དང་།
གཞན་དབང་དང་། ཡོངས་གྲུབ་ཅེས་བྱ་བ་ལ་སོགས་པའོ། ། གསང་སྔགས་ལ་གྲགས་པའི་མིང་ནི་སྣང་བ་དང་། སྣང་བ་མཆེད་པ་དང་། སྣང་བ་ཉེར་ཐོབ་ཅེས་དང་། སྟོང་པ་དང་། ཤིན་ཏུ་སྟོང་པ་དང་། སྟོང་པ་ཆེན་པོ་ཞེས་སོགས་སོ། ། མི་མཁས་པ་ལ་བསྟན་པ་ལ་གཉིས་ཏེ། སྒྲ་མཁས་པ་ལ་བསྟན་པ་དང་།
ཐ་མལ་པ་ལ་བསྟན་པའོ། ། ཐ་མལ་པ་ལ་བསྟན་པ་ནི། ཉིན་མོ་དང་། མཚན་མོ་དང་། མཚམས་དང་། སྐྱེས་པ་དང་། བུད་མེད་དང་། མ་ནིང་ལ་སོགས་པའོ། ། སྒྲ་མཁས་པ་ལ་བསྟན་པ་ནི། ཨཾ་དང་ཨཿདང་ཨས་བསྟན་པའོ། །
སེམས་ཀྱི་མཚན་ཉིད་ལ་གཉིས་ཏེ། སྤྱི་དང་། བྱེ་བྲག་གི་མཚན་ཉིད་དོ། ། སྤྱིའི་མཚན་ཉིད་ལ་གཉིས་ཏེ། ཆོས་ཅན་སེམས་ཀུན་རྫོབ་པའི་མཚན་ཉིད་དང་། སེམས་ཀྱི་ཆོས་ཉིད་དོན་དམ་པའི་མཚན་ཉིད་དོ། ། སེམས་ཀུན་རྫོབ་པའི་མཚན་ཉིད་ནི། གཟུང་འཛིན་གྱིས་དབེན་པའི་རང་རིག་གསལ་ཙམ་མོ། ། སེམས་ཀྱི་ཆོས་ཉིད་དོན་དམ་པའི་མཚན་ཉིད་ནི། སེམས་ཐམས་ཅད་དོན་དམ་པར་སྟོང་པ་ཉིད་ལས་བྱུང་ཞིང་སྟོང་པ་ཉིད་ཀྱི་ངོ་བོ་ནམ་མཁའ་ལྟ་བུ་མཐའ་གང་དུ་ཡང་མི་གནས་པའོ། །
དེ་སྐད་དུ་ཡང་། རང་རིག་ཙམ་གྱི་ཡེ་ཤེས་ནི། ། ནམ་མཁའ་ལྟ་བུར་མཚན་ཉིད་མེད། ། ཞེས་སོ། ། བྱེ་བྲག་གི་མཚན་ཉིད་ནི། སེམས་སྣང་མཆེད་ཐོག་གསུམ་པོ་འདི་ནི། ཟླ་བའི་འོད་ཟེར་དང་། ཉི་མའི་འོད་ཟེར་དང་། མུན་པ་གསུམ་གྱི་དཔེས་མཚོན་ནས་བསྟན་པས་དེ་དག་དང་ཆོས་མཚུངས་ཏེ། ཇི་ལྟར་ཟླ་བའི་འོད་ཟེར་ལ་སོགས་པ་དེ་དག་ནམ་མཁའ་ལས་བྱུང་ཞིང་ནམ་མཁར་ཐིམ་པ་བཞིན་དུ།
སྣང་བ་གསུམ་པོ་འདི་དག་ཀྱང་དང་པོར་འོད་གསལ་ལས་བྱུང་ཞིང་། མཐར་འོད་གསལ་ལ་ཐིམ་པ་དང་། ཟླ་བའི་འོད་ཟེར་ལ་སོགས་པའི་འདི་དག་དངོས་པོ་བཟང་ངན་ཐམས་ཅད་ལ་ཁྱབ་ཀྱང་། དེ་དག་གི་སྐྱོན་ཡོན་གྱིས་མ་གོས་པ་ལྟར། སྣང་བ་གསུམ་པོ་འདི་དག་ཀྱང་བདེ་འགྲོ་དང་། ངན་འགྲོའི་འགྲོ་བ་ཐམས་ཅད་ལ་ཁྱབ་ཀྱང་དེ་དག་གི་སྐྱོན་ཡོན་གྱིས་མི་གོས་པ་དང་། ཟླ་བའི་འོད་ཟེར་ལ་སོགས་པ་དག་རང་གི་ཡུལ་ཅན་གྱི་བློས་ཤེས་པ་གསལ་བྱེད་གཞན་ལ་མི་ལྟོས་པ་ལྟར། སྣང་བ་གསུམ་པོ་འདི་ཡང་རིག་ཅིང་གསལ་བའི་བདག་ཉིད་ཡིན་པས་གསལ་བྱེད་གཞན་ལ་མི་ལྟོས་པའོ། ། ཡང་ན་སྣང་བ་ནི་ཟླ་བའི་འོད་ཟེར་ལྟར་གསལ་བ་དང་། སྣང་བ་མཆེད་པ་ནི་ཉི་མའི་འོད་ཟེར་ལྟར་ཆེས་གསལ་བ་དང་།
ཉེར་ཐོབ་ནི་མཚམས་ཀྱི་མུན་པ་ལྟར་གསལ་བའི་བྱ་བ་རྫོགས་པ་ཡིན་ནོ། ། སྐྱེ་བའི་དུས་ནི། སྐད་ཅིག་དང་། ཐང་ཅིག་དང་། ཡུད་ཙམ་ལ་སོགས་པར་སྐྱེའོ། ། བྱེད་ལས་ནི། སེམས་གསུམ་གྱི་མཚན་ཉིད་མ་རྟོགས་ན་འཁོར་བའི་ཆོས་ཐམས་ཅད་བསྐྱེད་ལ། རྟོགས་ན་མྱ་ངན་ལས་འདས་པའི་ཆོས་ཐམས་ཅད་ཀྱི་རྩ་བ་བྱེད་དོ། ། དེ་སྐད་དུ་ཡང་། སྣང་བ་གསུམ་གྱི་མཚན་ཉིད་ཅན། །
གང་དེ་སྣང་བ་གསུམ་ཐོས་པ། ། སེམས་ཅན་ཁམས་ནི་མ་ལུས་པའི། ། རང་བཞིན་རྩ་བ་འདི་ཡིན་ནོ། ། ཞེས་གསུངས་སོ། ། བསྒྲུབ་པའི་རྒྱུ་ནི། རླུང་དང་ཤེས་པ་སྔ་མའི་སྟོབས་ཀྱིས་འབྱུང་བ་སྟེ། རླུང་རྣམས་ཕྲ་བའི་གཟུགས་ཀྱིས་ནི། ། ཤེས་དང་ཡང་དག་འདྲེས་གྱུར་ནས། ། དབང་པོའི་ལམ་ནས་བྱུང་བས་ནི། ། ཡུལ་རྣམས་ལ་ནི་དམིགས་པར་བྱེད། །
ཞེས་དགོངས་པ་ལུང་སྟོན་ལས་གསུངས་ཤིང་རྡོ་རྗེ་ཕྲེང་བ་ལས་ཀྱང་། དེ་ནི་རེ་རེའི་དོན་སྣང་བ། ། རླུང་གིས་བླངས་ནས་འཛིན་བྱེད་ལ། ། རླུང་དང་ལྡན་པའི་རྣམ་ཤེས་ནི། ། རྟག་ཏུ་འགྲོ་བ་གནས་པར་འགྱུར། ། ཞེས་གསུངས་སོ། ། རྟོག་བཅས་རང་བཞིན་སྣང་བ་ནི། ། རྟོག་མེད་ཀུན་ཏུ་སྣང་བ་དང་། རླུང་གི་སྟོབས་ཀྱིས་དེའི་རྗེས་སུ་རྒྱུ་བའི་ཡིད་ཀྱི་རྣམ་ཤེས་རྟོགས་པ་དང་བཅས་པ་སྟེ། དེ་ཡང་སྣང་བའི་རང་བཞིན་སུམ་བཅུ་རྩ་གསུམ།
མཆེད་པའི་རང་བཞིན་བཞི་བཅུ་ཐམ་པ། ཉེར་ཐོབ་ཀྱི་རང་བཞིན་བདུན་ནོ། ། དེ་དག་གི་ནང་སེམས་ཀྱི་གྲངས་དང་གོ་རིམ་ངེས་པ་ནི་མེད་ལ། སྤྱི་ཙམ་ལ་རྒྱུ་ཀུན་ཏུ་སྣང་བ་གསུམ་གྱི་གོ་རིམ་ངེས་པས། དེ་དག་གི་རྗེས་སུ་རྒྱུ་བའི་རང་བཞིན་རྣམས་གོ་རིམ་ངེས་སོ། ། རང་བཞིན་རྣམས་ཀུན་ཏུ་སྣང་བ་གསུམ་གྱི་རྗེས་སུ་འཆོལ་བར་མི་འབྱུང་བ་ནི། རྒྱུ་ཀུན་ཏུ་སྣང་བ་གསུམ་གསལ་བ་དང་། ཆེས་གསལ་བ་དང་། མི་གསལ་བར་གནས་པས། དེ་དག་གི་འབྲས་བུ་རང་བཞིན་གསུམ་ཡང་དེ་བཞིན་དུ་གནས་ལ།
རྒྱུ་དང་འབྲས་བུ་རྗེས་སུ་མཐུན་པའི་ཕྱིར་རོ། ། གྲངས་ངེས་ནི། རྣམ་རྟོག་ཆེ་ལོང་ཙམ་ལ་བརྒྱད་ཅུ་ལ་སོགས་པར་ངེས་ཀྱི། དེ་དག་སོ་སོའི་གསལ་བའི་དབྱེ་བ་མཐའ་མེད་དོ། ། རང་བཞིན་རྣམས་གནས་སྐབས་འདིར་བསྟན་པ་ནི། སེམས་དབེན་མི་རྟོག་པ་བསྒོམ་པའི་མི་མཐུན་ཕྱོགས་སུ་བསྟན་པའོ། ། སེམས་ལ་དམིགས་པ་ངེས་ཤེས་ཀྱི་མཚན་ཉིད་ལ་ལྔ་སྟེ། དབྱེ་བ་དང་། བསྒྲུབ་པ་དང་། ཉམས་སུ་བླང་བའི་ཐབས་དང་།
མཐར་ཕྱིན་པའི་ཚད་དང་། ཕན་ཡོན་ནོ། ། དབྱེ་བ་ལ་གཉིས་ཏེ། སེམས་ཀྱི་ཆོས་ཅན་ཀུན་རྫོབ་རིག་པའི་ཡེ་ཤེས་དང་། ཆོས་ཉིད་དོན་དམ་རིག་པའི་ཡེ་ཤེས་སོ། ། ཆོས་ཅན་ཀུན་རྫོབ་རིག་པའི་ཡེ་ཤེས་ནི། གཟུང་འཛིན་གྱིས་དབེན་པའི་སེམས་མྱོང་རིག་གསལ་ཙམ་མཚན་ཉིད་ཇི་ལྟ་བ་བཞིན་དུ་རྟོགས་པའི་ཡེ་ཤེས་སོ། ། དོན་དམ་ཆོས་ཉིད་རིག་པའི་ཡེ་ཤེས་ནི། སེམས་ཀྱི་ཆོས་ཉིད་དོན་དམ་སྤྲོས་པ་དང་བྲལ་བ་ནམ་མཁའ་ལྟ་བུ་རིག་བྱ་རིག་བྱེད་གཉིས་སུ་མེད་པའི་ཚུལ་གྱིས་མངོན་དུ་གྱུར་པ་སྟེ། དེའང་འོག་ཏུ་འོད་གསལ་གྱི་སྐབས་ནས་སྟོན་ཅིང་། །
འདིར་སྐབས་སུ་བབ་པ། ཆོས་ཅན་ཀུན་རྫོབ་རིག་པའི་ཡེ་ཤེས་ཀྱི་མཚན་ཉིད་སྟོན་ཏེ། དེའང་རང་རིག་བདེ་བ་རབ་འབྲིང་གསུམ་སྟེ། ཐོག་མར་གཟུང་འཛིན་གྱིས་སྟོང་ཞིང་། བདེ་བའི་སྣམ་པ་གསལ་བར་སྣང་བ་ནི་སྣང་བའི་ཡེ་ཤེས་སོ། ། གཟུང་འཛིན་གྱི་རྟོག་པས་ཆེས་སྟོང་ཞིང་ཤིན་ཏུ་བདེ་བའི་སྐད་ཅིག་ནི་སྣང་བ་མཆེད་པའི་ཡེ་ཤེས་སོ། ། གཟུང་འཛིན་གྱི་རྟོག་པ་ཆེས་ཆེར་སྟོང་ཞིང་བདེ་བ་ཆེན་པོའི་སྣང་བ་ཉམས་སུ་མྱོང་བ་ནི་ཉེར་ཐོབ་བོ། ། དེ་དག་ལ་ནི་སྟོང་པ་དང་། ཤིན་ཏུ་སྟོང་པ་དང་། སྟོང་པ་ཆེན་པོ་ཞེས་ཀྱང་བྱའོ། །
ཆོས་ཅན་རིག་པའི་ཡེ་ཤེས་བསྒྲུབ་པའི་རྒྱུ་ནི་གཉིས་ཏེ། འབྱོར་པ་ཅན་རྟག་ཏུ་ཕྱག་རྒྱ་ལ་བརྟེན་པ་དང་། འབྱོར་པ་ཆུང་བ་ལན་ཅིག་ཕྱག་རྒྱ་ལས་མཚོན་ནས། ཕྱིས་རྣལ་འབྱོར་གྱི་སྟོབས་ཀྱིས་བསྒོམ་པའོ། ། དེ་སྐད་དུ་ཡང་། སྒྱུ་མ་དག་ནི་ཐམས་ཅད་ལས། ། བུད་མེད་སྒྱུ་མ་ཁྱད་པར་འཕགས། ། ཡེ་ཤེས་གསུམ་གྱི་དབྱེ་བ་ནི། ། གསལ་བར་འདི་ལས་མཚོན་པར་འགྱུར། ། ཞེས་དང་།
གལ་ཏེ་ཆུ་སྐྱེས་རྡོ་རྗེ་སྦྱོར། ། ཀུན་རྫོབ་ཏུ་ཡང་མེད་གྱུར་ན། ། ལན་ཅིག་ཙམ་ཅིག་མྱོང་ནས་ཀྱང་། ། བསམ་གཏན་སྟོབས་ཀྱིས་འགྲུབ་པར་འགྱུར། ། ཞེས་རིམ་ལྔ་ལས་གསུངས་སོ། ། ཉམས་སུ་བླང་བའི་ཐབས་ནི། བདེ་བ་བསྡུ་བ་དང་། བདེ་བ་གཟུང་བ་དང་། བདེ་བ་ལོག་པ་དང་། བདེ་བ་སྤྲོ་བའི་ཚུལ་གྱིས་ཉམས་སུ་བླང་བར་བྱ་སྟེ།
གདམ་ངག་ལས་ཤེས་སོ། ། མཐར་ཕྱིན་པའི་ཚད་ནི། མཉམ་པར་བཞག་པའི་ཚེ་སེམས་བདེ་སྟོང་གཉིས་མེད་དུ་འཆར་བ་བཞིན་དུ། ལངས་པའི་ཚེ་ཡང་ཡུལ་རབ་འབྲིང་ཅི་དང་ཅི་མཐོང་བ་ཐམས་ཅད་གཉིས་མེད་བདེ་བ་ཆེན་པོར་སྣང་སྟེ། རྡོ་རྗེ་ཕྲེང་བ་ལས། དེ་བས་གཉིས་མེད་མཐོང་བ་ཡི། ། རྣལ་འབྱོར་པས་ནི་ཡེ་ཤེས་གསུམ། ། མཐོང་ཕྱིར་དམན་དང་བར་མ་དང་། ། དམ་པའི་ཡུལ་ལ་འཇུག་པ་ཡིན། ། ཞེས་གསུངས་སོ། །
སེམས་ལ་དམིགས་པའི་ཡེ་ཤེས་མཐར་ཕྱིན་པའི་ཕན་ཡོན་ནི་ལྔ་སྟེ། ལན་ཅིག་ལྷུན་གྱིས་གྲུབ་པའི་དུས་སུ་དེ་བཞིན་གཤེགས་པའི་ཐུགས་རྣམ་པར་མི་རྟོག་པ་བདེ་བ་ཆེན་པོ་འབྱུང་བ་དང་། གཞན་གྱི་སེམས་ཤེས་པའི་མངོན་ཤེས་འབྱུང་བ་དང་། བདག་བྱིན་གྱིས་བརླབས་པའི་སྒོ་ལ་ཕྱོགས་པར་འགྱུར་བ་དང་། ས་བཅུའི་དབང་ཕྱུག་དང་འདྲ་བར་འགྱུར་བ་དང་། ལས་དང་ཉོན་མོངས་པའི་འཆིང་བ་ཐམས་ཅད་ལས་གྲོལ་བར་འགྱུར་རོ། ། སེམས་དབེན་གྱི་ངེས་ཚིག་ནི། ཤེས་བྱ་སེམས་ཀྱི་མཚན་ཉིད་ཀུན་ཏུ་སྣང་བ་དང་། རང་བཞིན་སྣང་བ་ནི། ཕྱི་གཟུང་འཛིན་གྱི་རྟོག་པས།
རང་བཞིན་གྱིས་དབེན་པས་ན་སེམས་དབེན་ཞེས་བྱ། ལམ་རིག་པའི་ཡེ་ཤེས་ཀྱི་མཚན་ཉིད་ནི། གཟུང་འཛིན་གྱི་རྟོག་པ་དང་། སེམས་རིག་པས་ཀྱང་དབེན་པས་ན་སེམས་དབེན་ཞེས་བྱའོ། ། གཉིས་པ་ཡན་ལག་གི་དོན་ནི། སྔར་རྒྱས་པར་བཤད་པའི་སེམས་དབེན་གྱི་མཚན་ཉིད་དེ་ཉིད་བསྡུས་ཏེ་སྟོན་པ་ནི། སེམས་ཙམ་ཞིག་ལ་དམིགས་པ་ནི། ། རིམ་པ་གཉིས་པ་ཞེས་བརྗོད་དོ། ། ཞེས་ཏེ། ཉོན་མོངས་དང་རྣམ་རྟོག་ལ་སོགས་པ་གློ་བུར་གྱི་དྲི་མས་དབེན་པའི་སེམས་མྱོང་རིག་ཙམ་ཞིག་བསྒོམ་པ་དང་།
ཕྱག་རྒྱའི་སྟོབས་ཀྱིས་རིག་བྱ་རིག་བྱེད་གཉིས་སུ་མེད་པའི་ཚུལ་གྱིས་དམིགས་པ་ནི་རིམ་པ་གཉིས་པ་སེམས་ལ་དམིགས་པ་ཐུགས་རྡོ་རྗེའི་ཏིང་ངེ་འཛིན་ཞེས་བརྗོད་དོ། ། རིམ་པ་གཉིས་པ་ཞེས་པ་ནི། རིམ་པ་དང་པོ་བསྐྱེད་པའི་རིམ་པའི་རྗེས་ཐོགས་སུ་འབྱུང་བས་དེ་སྐད་ཅེས་བྱ་སྟེ། སྐས་ཀྱི་གདང་བུ་གཉིས་པ་ལྟ་བུའོ། ། དེ་ལྟར་སེམས་བདེ་བ་ཆེན་པོ་མཐར་ཕྱིན་པ་ལས་སེམས་བདེ་གསལ་རླུང་དང་བཅས་པ་ལས་སྒྱུ་མ་ལྟ་བུ་རང་བྱིན་གྱིས་བརླབ་པ་སྒོམ་དགོས་པས་ན་ཀུན་རྫོབ་སྒྱུ་མ་ལྟ་བུ་བསྟན་པར་བྱའོ། ། དེ་ལ་ཡང་དོན་བཅུ་སྟེ། རྟེན་ཀྱི་གང་ཟག་དང་། སྣོད་དུ་བྱ་བའི་རིམ་པ་དང་། ཡོངས་སུ་ཤེས་པར་བྱ་བའི་ཡུལ་དང་། སྤང་བྱ་མི་མཐུན་ཕྱོགས་དང་།
སྒྱུ་ལུས་གྲུབ་པའི་རྒྱུ་དང་། མཚོན་བྱེད་ཀྱི་དཔེ་དང་། བསླབ་བྱའི་ཚུལ་དང་། མཐར་ཕྱིན་པའི་ཚད་དང་། ཕན་ཡོན་དང་། ངེས་ཚིག་གོ ། རྟེན་གྱི་གང་ཟག་ནི། སེམས་དབེན་མཐར་ཕྱིན་ནས་སྒྱུ་མ་ལྟ་བུའི་ཏིང་ངེ་འཛིན་ལ་འདོད་པ་ཡོད་པའོ། ། སྣོད་དུ་བྱ་བའི་རིམ་པ་ནི། སློབ་དཔོན་གྱིས་ཚོགས་ཀྱི་དཀྱིལ་འཁོར་གྱི་དབུས་སུ་ཐུན་མོང་གི་དབང་དགུ་སྔོན་དུ་འགྲོ་བས།
གསང་བའི་དབང་བསྐུར་བ་ཐོབ་པར་བྱ་སྟེ། དེའི་སྟོབས་ཀྱིས་གདམ་ངག་གི་གནང་བ་སྦྱིན་པ་དང་། བསྒོམས་པའི་སྣོད་དུ་གྱུར་པའི་ཕྱིར་རོ། ། ཤེས་པར་བྱའི་སྤྱོད་ཡུལ་ནི། ཁམས་གསུམ་ཐམས་ཅད་རྡོ་རྗེ་འཆང་ཆེན་པོ་སྒྱུ་མ་ལྟ་བུའི་རང་བཞིན་དུ་ཤེས་པར་བྱའོ། ། དེ་སྐད་དུ་ཡང་། སྒྱུ་མ་ལྟ་བུའི་རང་བཞིན་གྱིས། ། དངོས་བདག་ཀུན་ལས་རྣམ་པར་རོལ། ། ཞེས་དང་། དེ་བས་འདི་ལྟར་འགྲོ་བ་ཀུན། །
སྒྱུ་མ་ལྟ་བུར་འདི་བཤད་དེ། ། ཞེས་སོགས་གསུངས་སོ། ། སྤང་བྱ་མི་མཐུན་པའི་ཕྱོགས་ནི། སྐུ་ལ་སོགས་པའི་སྣང་བ་ཐམས་ཅད་ནུབ་པའི་གཉིས་མེད་ཀྱི་ཤེས་པ་བདེ་གསལ་ཙམ་མཐར་ཐུག་ཏུ་འདོད་པ་དེ་ནི་འདིར་སྤང་བྱ་ཡིན་ཏེ། སྒྱུ་མ་ལྟ་བུའི་ལྷ་སྐུ་བསྒོམས་པ་མེད་པར་བདེ་གསལ་སྣང་བ་མེད་པ་ཙམ་བསྒོམས་པས། འོད་གསལ་ལ་ཞུགས་པའི་མཇུག་ཐོགས་སུ་ཟུང་འཇུག་དག་པའི་སྒྱུ་ལུས་སུ་ལྡང་བར་མི་འགྱུར་ཏེ། དག་པའི་སྒྱུ་ལུས་ཀྱི་ཉེར་ལེན་མ་བསྒོམས་པའི་ཕྱིར་རོ། ། དེ་བས་ན་འདིར་དམིགས་མེད་ཀྱི་མི་རྟོག་པ་ཙམ་བསྒོམ་པ་མཉམ་བཞག་སྒྱུ་མར་འདོད་པ་ནི། འཕགས་པ་ཡབ་སྲས་ཀྱི་གཞུང་ལས་ཕྱི་རོལ་དུ་གྱུར་བ་ཡིན་སྟེ། འཕགས་པ་ཡབ་སྲས་ཀྱིས་ནི་སྒྱུ་མའི་དཔེ་བཅུ་གཉིས་ཀྱིས་མཚོན་པའི་ལྷ་སྐུ་ཕྱག་རྒྱ་ཆེན་པོ་རྡོ་རྗེ་འཆང་ཆེན་པོའི་རྣམ་པ་སྒོམ་པ་ཉིད་སྒྱུ་ལུས་སུ་གསུངས་པའི་ཕྱིར་རོ། །
དེ་སྐད་དུ་ཡང་སྒྱུ་མའི་རིམ་པ་ལས། དངོས་དང་དངོས་མེད་ལས་གྲོལ་བ། ། རྡོ་རྗེ་སེམས་དཔའ་ལེགས་བྲིས་པ། ། མེ་ལོང་ཤིན་ཏུ་ཡང་དག་ལ། ། གཟུགས་བརྙན་སྣང་བ་དག་དང་མཚུངས། ། རྣམ་པ་ཀུན་གྱི་མཆོག་ལྡན་པའི། ། སྐུ་ནི་ལྟ་བས་མི་ངོམས་པ། ། སློབ་མ་བཟང་པོ་དེ་ལ་བསྟན། ། བདག་བྱིན་བརླབས་ཞེས་དེ་བཤད་དོ། ། ཞེས་དང་།
སྤྱོད་བསྡུས་ལས། དེ་བས་ན་ཡེ་ཤེས་ཙམ་གྱིས་ལྷ་ཉིད་དུ་བསྐྱེད་པ་སློབ་དཔོན་གྱི་ཞལ་སྔ་ནས་རྟོགས་པར་བགྱིད་འཚལ་ལོ། ། ཞེས་དང་། ཡེ་ཤེས་ཙམ་དུ་ཡོངས་སུ་སྣང་བ་ཙམ་གྱིས་མཚན་ཉིད་ཐམས་ཅད་དང་ལྡན་པའི་ལྷའི་སྐུར་གཟུང་བ་དེ་ཡང་། སྒྱུ་མ་དང་རྨི་ལམ་སོགས་པའི་དཔེ་རྣམ་པ་བཅུ་གཉིས་ཀྱིས་ཉེ་བར་མཚོན་པ་འདི་ནི། སངས་རྒྱས་རྣམས་ཀྱི་ཡིད་ཀྱི་རང་བཞིན་གྱི་སྐུ་ཡིན་ནོ། ། ཞེས་དང་། དེ་ནས་ཤེས་རབ་དང་ཐབས་ཀྱི་སྣང་བ་གཉིས་འོད་ཟེར་ལྔ་དང་བཅས་ཤིང་། སྣ་ཚོགས་པའི་ཡོན་ཏན་ཐམས་ཅད་དང་ལྡན་པ་སྒྱུ་མ་ལྟ་བུའི་ལྷའི་སྐུ་འབྱུང་བར་འགྱུར་རོ། ། ཞེས་སོགས་གསུངས་པའི་ཕྱིར་རོ། །
དེ་བས་ན་ལྷ་སྐུ་ཕྱག་རྒྱ་ཆེན་པོ་རྡོ་རྗེ་འཆང་གི་རྣམ་པ་སྒྱུ་མའི་དཔེ་བཅུ་གཉིས་ཀྱིས་མཚོན་ནས། བསྒོམ་པ་འདི་ནི་རྣལ་འབྱོར་པ་རྣམས་ཀྱིས་ཚེ་འདི་ཉིད་ལ་མ་དག་པའི་ལུས་སྤངས་ནས། དག་པའི་སྒྱུ་ལུས་ཟུང་འཇུག་རྡོ་རྗེ་འཆང་ཆེན་པོའི་སྐུ་ཐོབ་པའི་ཐུན་མོང་མ་ཡིན་པའི་ཉེ་བར་ལེན་པའི་རྒྱུ་ཡིན་ལ། དེའང་འཕགས་པ་ཀླུ་སྒྲུབ་ལས་བརྒྱུད་པའི་མན་ངག་ཁོ་ན་ལ་བཞུགས་ཀྱི། རྒྱུད་དང་མན་ངག་གཞན་པ་ལ་མིང་ཙམ་ཡང་མེད་པས། གསང་བ་འདུས་པ་བ་རྣམས་ཀྱི་ཐུན་མོང་མ་ཡིན་པའི་གདམ་ངག་ཡིན་བཞིན་དུ། དེའི་གནད་མ་གོ་བར་འདིའི་སྒྱུ་ལུས་དང་། དུས་འཁོར་ནས་བཤད་པའི་སོར་སྡུད་བསམ་གཏན་དོན་གཅིག་ཏུ་འདོད་པ་ནི་ཆེས་ཤིན་ཏུ་རྣམ་པར་འཁྱམས་པ་ཡིན་ནོ། ། སྒྱུ་མ་ལྟ་བུ་བསྒྲུབ་པའི་རྒྱུ་ནི། སེམས་བདེ་གསལ་ཙམ་གྱི་ཉེར་ལེན་དང་རླུང་ལྔའི་ལྷན་ཅིག་བྱེད་རྐྱེན་ལས་འགྲུབ་ཏེ།
སྒྱུ་མའི་རིམ་པ་ལས། དེ་ཉིད་རླུང་དང་ཡང་དག་ལྡན། ། རྣམ་ཤེས་གསུམ་པོ་རླུང་ཡང་ནི། ། རྣལ་འབྱོར་པ་ཡི་ལུས་སུ་འགྱུར། ། སྒྱུ་མའི་ལུས་ཞེས་དེ་ལ་བཤད། ། ཅེས་དང་། རྡོ་རྗེ་ཕྲེང་བ་ལས་ཀྱང་། ཚིག་གི་ལམ་གྱི་ཡུལ་དེ་ཉིད། ། གཙོ་བོའི་ཡེ་ཤེས་སྐུ་རང་བཞིན། ། སེམས་ཅན་ཀུན་ལ་ཕན་པའི་ཕྱིར། །
འཇའ་ཚོན་ལྟ་བུར་སྣང་བ་ཡིན། ། ཞེས་གསུངས་སོ། ། སྒྱུ་མ་ལྟ་བུའི་མཚོན་བྱེད་ཀྱི་དཔེ་ནི། སྤྱིར་བཅུ་གཉིས་ཡིན་མོད། འོན་ཀྱང་དེ་དག་ལ་དཔེའི་གཙོ་བོ་གསུམ་སྟེ། སྐད་ཅིག་ཙམ་གྱིས་ཡན་ལག་དང་ཉིང་ལག་རྫོགས་པར་གྲུབ་པའི་དཔེ་ནི། མེ་ལོང་ནང་གི་གཟུགས་བརྙན་ནོ། ། སྤྱོད་ཡུལ་ཐམས་ཅད་ལ་ཁྱབ་པའི་དཔེ་ནི་ཆུའི་ཟླ་བའོ། ། ཞི་བ་ལ་སོགས་པའི་ལས་ཀྱི་དབྱེ་བས་ཁ་དོག་སེར་པོ་སྣང་བའི་དཔེ་ནི་ནམ་མཁའི་འཇའ་མཚོན་ནོ། ། དེ་སྐད་དུ་ཡང་།
སྒྱུ་མའི་རིམ་པ་ལས། མེ་ལོང་ནང་གི་གཟུགས་བརྙན་གྱིས། ། སྒྱུ་མའི་ལུས་དེ་ཤེས་པར་བྱ། ། ཁ་དོག་ནམ་མཁའི་འཇའ་ལྟ་བུ། ། ཁྱབ་པ་ཆུ་ཡི་ཟླ་བས་སོ། ། ཞེས་གསུངས་སོ། ། སྒྱུ་མའི་ལུས་ལ་བསླབ་པའི་ཚུལ་ནི། དང་པོར་ཚད་མེད་བཞི་བསྒོམས་ནས། དེའི་རྗེས་ལ་རང་ཉིད་རླུང་སེམས་ཙམ་ལས་གྲུབ་པའི་རྡོ་རྗེ་འཆང་ཆེན་པོ་ལོངས་སྐུ་ཁ་དོག་དཀར་པོ་མཚན་དང་དཔེ་བྱད་ཀྱིས་བརྒྱན་པ། ཉམས་བདེ་གསལ་རྣམ་པ་ལྷར་སྣང་བ།
མེ་ལོང་གི་ནང་གི་གཟུགས་བརྙན་ལྟར་སྣང་ལ་རང་བཞིན་མེད་པ་ཅིག་ཏུ་སྐྱེད་དེ། དེ་ཉིད་ལ་སེམས་རྩེ་གཅིག་ཏུ་གཏད་ནས། ཡང་དང་ཡང་དུ་བསྒོམ་པར་བྱ་སྟེ་མན་ངག་ལས་ཤེས་པར་བྱའོ། ། སྒྱུ་ལུས་མཐར་ཕྱིན་པའི་ཚད་ནི། མཉམ་པར་མ་བཞག་པ་ན་ཡང་རང་ཉིད་ཇི་ལྟར་བསྒོམས་པ་ལྟར་གྱི་རྡོ་རྗེ་འཆང་ཆེན་པོའི་རྣམ་པར་གསལ་བ་དང་། དངོས་པོ་རྣམས་ལ་ཞེན་པ་ཆུང་བ་དང་། ལྷ་ཀླུ་གནོད་སྦྱིན་སོགས་ཀྱིས་མཆོད་པ་དང་། ཟས་ལ་སོགས་པ་ཚེགས་མེད་པར་རྙེད་པ་དང་རྨི་ལམ་དུ་ཡང་རྒྱུ་ནས་ཤེས་པ་ལྟར་གྱི་མཚན་མ་རྣམས་འབྱུང་བའོ། ། ཕན་ཡོན་ནི། རྒྱུ་ཀུན་རྫོབ་དེ་ལས།
འབྲས་བུ་འོད་གསལ་སྐྱེ་བར་འགྱུར་བ་དང་། སངས་རྒྱས་ཀྱི་ཡོན་ཏན་ཐམས་ཅད་ཀྱིས་བརྒྱན་པའི་དག་པའི་སྒྱུ་ལུས་རྡོ་རྗེ་འཆང་ཆེན་པོའི་སྐུ་ཐོབ་པར་འགྱུར་བའོ། ། དེ་སྐད་དུ་ཡང་སྒྱུ་མའི་རིམ་པ་ལས། བདག་བྱིན་བརླབས་པའི་རིམ་གྱིས་ནི། ། འོད་གསལ་བ་ཉིད་ཐོབ་པར་འགྱུར། ། ཞེས་དང་། བདག་ལ་བྱིན་རླབས་ཐོབ་པའི་མི། ། གཙོ་བོ་སངས་རྒྱས་ཀུན་བདག་ཉིད། ། ཚེ་འདི་ཉིད་ལ་ཐོབ་པར་འགྱུར། ། ཞེས་གསུངས་སོ། །
ངེས་ཚིག་ནི། དེ་ལྟ་བུའི་བདག་བྱིན་གྱིས་བརླབས་པའི་རིམ་པ་དེ། བསམ་གཏན་གཉིས་ཀྱིས་མ་བཤིག་པར་འོད་གསལ་མངོན་དུ་མི་འགྱུར་བས། དོན་དམ་ལ་སྒྲིབ་ཅིང་དབང་པོ་ལ་སྣང་བས་ཀུན་རྫོབ་ཀྱི་བདེན་པ་ཞེས་བྱའོ། ། སྔར་བཤད་པ་དེ་རྣམས་ཀྱི་དོན་བསྡུས་ནས་སྟོན་པ་ནི། ཀུན་རྫོབ་བདེན་པ་བསྟན་པ་ནི། ། ཡིད་འོང་རིམ་པ་གསུམ་པ་འོ། ། ཞེས་ཏེ། སྒྱུ་མའི་སྐུ་དེ་བསམ་གཏན་གཉིས་ཀྱིས་མ་བཤིག་པར་འོད་གསལ་མངོན་དུ་མི་འགྱུར་བས་དོན་དམ་མཐོང་བ་ལ་སྒྲིབ་པས་ན་ཀུན་རྫོབ། མིག་ལ་སྣང་བ་ཙམ་ཡིན་པས་ན་བདེན་པ།
ནམ་མཁའི་འཇའ་ཚོན་ལྟར་འོད་ཟེར་ལྔས་བརྒྱན་པས་ན་ཡིད་དུ་འོང་བ་སྟེ། དེ་ལྟ་བུའི་ཀུན་རྫོབ་སྒྱུ་མའི་ཏིང་ངེ་འཛིན་དེ་ནི། རིམ་པ་གཉིས་པ་སེམས་ལ་དམིགས་པའི་རྗེས་ཐོགས་སུ་བསྟན་ཅིང་བསྒོམ་པར་བྱ་བ་ཡིན་པས་ན་རིམ་པ་གསུམ་པ་ཞེས་བྱ་སྟེ། སྐས་ཀྱི་གདང་བུ་གསུམ་པ་ལྟ་བུའོ། ། དེ་ལྟ་བུའི་ཀུན་རྫོབ་ཀྱི་བདེན་པ་མཐར་ཕྱིན་ནས། དོན་དམ་པའི་བདེན་པ་ལ་བསླབ་པར་བྱ་བ་ཡིན་པས། དོན་དམ་པའི་བདེན་པ་བཤད་པར་བྱ་སྟེ། དེ་ལ་ཡང་དོན་བཅུ་སྟེ། རྟེན་གྱི་གང་ཟག་དང་། སྣོད་དུ་བྱ་བའི་རིམ་པ་དང་།
ཤེས་བྱའི་ཡུལ་དང་། སྤང་བྱ་མི་མཐུན་ཕྱོགས་དང་། མངོན་པར་བྱང་ཆུབ་པའི་རིམ་པའི་མཚན་ཉིད་དང་། དེ་ལ་བསླབ་པའི་རིམ་པ་དང་། མཚོན་བྱེད་ཤེས་རབ་ཡེ་ཤེས་ཀྱི་དབང་དང་། བསྒོམ་པ་མཐར་ཕྱིན་པའི་ཚད་དང་ཕན་ཡོན། མིང་གི་རྣམ་གྲངས། ངེས་ཚིག་དང་བཅས་པའོ། ། དོན་དམ་བདེན་པ་ལ་འཇུག་པའི་རྟེན་གྱི་གང་ཟག་ནི། ཀུན་རྫོབ་བདེན་པ་མཐར་ཕྱིན་ཞིང་ཐམས་ཅད་སྟོང་པ་འོད་གསལ་གྱི་ཏིང་ངེ་འཛིན་ལ་འདོད་པ་ཡོད་པའོ། །
སྣོད་དུ་བྱ་བའི་རིམ་པ་ནི། རྡོ་རྗེ་སློབ་དཔོན་ཡང་དག་པར་མཉེས་པར་བྱས་ནས། ཚོགས་ཀྱི་དཀྱིལ་འཁོར་དུ་མཆོད་པ་ཆེན་པོ་བྱས་པའི་རྗེས་ལ་ཐུན་མོང་གི་དབང་དགུ་དང་། གསང་བའི་དབང་སྔོན་དུ་འགྲོ་བས་ཤེས་རབ་ཡེ་ཤེས་ཀྱི་དབང་བསྐུར་བའོ། ། ཤེས་བྱ་ནི། ཆོས་ཐམས་ཅད། ཐམས་ཅད་སྟོང་པ་འོད་གསལ་སྤྲིན་མེད་པའི་ནམ་མཁའ་ལྟ་བུའི་མཐར་ཐུག་པར་ཤེས་པར་བྱའོ། ། སྤང་བྱ་མི་མཐུན་པའི་ཕྱོགས་ནི། སྒྱུ་མ་ལྟ་བུའི་སྐུ་དེ་ལ། དངོས་པོ་དང་མཚན་མར་འཛིན་པའི་རྟོག་པའོ། །
མངོན་པར་བྱང་ཆུབ་པའི་རིམ་པའི་མཚན་ཉིད་ལ། ངོ་བོ་དང་། དབྱེ་བ་གཉིས་ཀྱི་མངོན་པར་བྱང་ཆུབ་པའི་ངོ་བོ་ལ། རྒྱ་བོད་ཀྱི་བླ་མ་མང་པོ་ཞིག་སྣང་བ་གསུམ་ཉེ་བར་ནུབ་པའི་གཉིས་སུ་མེད་པའི་ཤེས་པ་མྱོང་རིག་གསལ་ཙམ་མ་འགག་པ་དེ་ཉིད། ཐམས་ཅད་སྟོང་པ་འོད་གསལ་མངོན་པར་བྱང་ཆུབ་པའི་རིམ་པ་ཡིན་ནོ་ཞེས་བཞེད་དོ། ། ཡུལ་གྱི་སྣང་བ་ནུབ་པའི་གཉིས་མེད་ཀྱི་ཤེས་པ་མཐར་ཐུག་རྟོགས་པའི་ཡེ་ཤེས་སུ་འདོད་པ་འདི་ནི། འཕགས་པ་ཡབ་སྲས་ཀྱི་ལུགས་མ་ཡིན་གྱི། སེམས་ཙམ་རྣམ་རྫུན་པའི་འདོད་པ་ཡིན་ཏེ། ཐེག་བསྡུས་ལས། མི་རྟོག་ཡེ་ཤེས་རྒྱུ་བ་ལ། །
དོན་ཀུན་སྣང་བ་མེད་ཕྱིར་ཡང་། ། ཞེས་དང་། མི་ཞིག་མིག་ནི་བཙུམ་པ་ལྟར། ། མཉམ་པར་བཞག་པའི་ཤེས་དེ་འདྲ། ། དེ་ཉིད་མིག་ནི་ཕྱེ་བ་ལྟར། ། རྗེས་ལས་ཐོབ་པའི་ཤེས་དེ་བཞིན། ། ཞེས་གསུངས་ཤིང་། སློབ་དཔོན་ཤཱན་ཏི་པས་བརྟག་གཉིས་ཀྱི་དཀའ་འགྲེལ་མུ་ཏིག་གི་ཕྲེང་བར། ཇི་སྲིད་གང་གི་རྣམ་པར་སྣང་བ་འཇུག་པ་དེ་སྲིད་དུ་དོན་དམ་པའི་བདེན་པ་མཐོང་བ་མ་ཡིན་ཏེ། རབ་རིབ་ཅན་གྱིས་སྐྲ་ཤད་དང་ཤ་སྦྲང་ལ་སོགས་པ་མཐོང་བ་ན།
སྐྲ་ཤད་ལ་སོགས་པའི་སྟོང་པ་མི་མཐོང་བ་བཞིན་ནོ། ། ཅི་སྟེ་དེའི་ཆོས་ཐམས་ཅད་ལ་དམིགས་པས་མིང་དང་རྒྱུ་མཚན་ཐམས་ཅད་སྤངས་ཏེ། བརྗོད་པ་དང་སྣང་བ་མེད་པའི་ཏིང་ངེ་འཛིན་ལ་གནས་པ་ནི། སྔོན་གྱི་རབ་ཏུ་སྦྱོར་བའི་བག་ཆགས་ཀྱི་སྟོབས་ཀྱིས་ལྷུན་གྱིས་གྲུབ་པ་དང་། མངོན་པར་འདུ་བྱེད་པ་མེད་པར་སྤྲོས་པའི་མཚན་མ་ཐམས་ཅད་ནུབ་ནས་རྣམ་པར་མི་རྟོག་པ་དང་། སྣང་བ་མེད་པའི་ཆོས་ཐམས་ཅད་སྟོང་པར་མཐོང་སྟེ། ཅིག་ཏུ་དྲི་མ་མེད་པ་མཐའ་ཡས་ཤིང་ནམ་མཁའ་ལྟ་བུ། འཇིག་རྟེན་ལས་འདས་པའི་ཡེ་ཤེས་དོན་དམ་པའི་བྱང་ཆུབ་ཀྱི་སེམས་གཙོ་བོའི་ཤེས་རབ་ཀྱི་ཕ་རོལ་ཏུ་ཕྱིན་པ་སྒྲིབ་པ་ཐམས་ཅད་ཀྱི་གཉེན་པོའི་ལམ་སྐྱེ་བར་འགྱུར་ཏེ་ཞེས་བཤད་པའི་ཕྱིར་རོ། ། དེ་བས་ན་འཕགས་པ་ཡབ་སྲས་ནི། ཡུལ་གྱི་སྣང་བ་མེད་པའི་ཤེས་པ་གཏན་མི་བཞེད་དེ།
ཤེས་པ་དང་ཤེས་བྱ་ཕན་ཚུན་ལྟོས་པས། ཤེས་པ་ལ་ཡུལ་སྣང་བས་ཁྱབ་པར་བཞེད་པའི་ཕྱིར་རོ། ། དེ་སྐད་དུ་ཡང་དབུ་མ་འཇུག་པར། ཤེས་བྱ་མེད་ན་ཤེས་པ་བསལ་བ་ནི། ། བདེ་བླག་རྙེད་ཅེས་སངས་རྒྱས་རྣམས་ཀྱིས་གསུངས། ། ཞེས་དང་། ཡུལ་མེད་ན་ཡང་སེམས་ཡོད་མ་འཛིན་ཅིག ། སེམས་ཡོད་ན་ཡང་ཡུལ་མེད་མ་འཛིན་ཅིག ། དེ་དག་ཤེས་རབ་ཚུལ་མདོར་སངས་རྒྱས་ཀྱིས། ། མཚུངས་པར་སྤངས་ཤིང་མངོན་པའི་ཆོས་ལས་གསུངས། །
ཞེས་བཤད་པའི་ཕྱིར་རོ། ། དོན་དམ་ཤེས་པའི་ཡུལ་དུ་བྱེད་པར་ཡང་མི་བཞེད་དེ། ཚིགས་གསལ་ལས། རྣམ་པར་ཤེས་པ་ནི་མཚན་མ་ལ་དམིགས་པ་ཡིན་ན། མྱ་ངན་ལས་འདས་པ་ལ་ནི་མཚན་མ་ཅུང་ཟད་ཀྱང་ཡོད་པ་མ་ཡིན་ནོ། ། དེའི་ཕྱིར་དེ་ནི་རེ་ཞིག་རྣམ་པར་ཤེས་པས་དམིགས་པར་བྱེད་པ་མ་ཡིན་ནོ། ། ཞེས་གསུངས་ཏེ། སྤྱོད་འཇུག་ལས་ཀྱང་། དོན་དམ་བློ་ཡི་སྤྱོད་ཡུལ་མིན། ། བློ་ནི་ཀུན་རྫོབ་ཡིན་པར་འདོད། །
ཅེས་གསུངས་པའི་ཕྱིར་རོ། ། དེ་བས་ན་འཕགས་པ་ཡབ་སྲས་ནི། འོད་གསལ་གྱི་ངོ་བོ་འཕགས་པའི་མཉམ་བཞག་ཡེ་ཤེས་སུ་བཞེད་ལ། ཡེ་ཤེས་དེ་ཡང་ཆུ་ལ་ཆུ་བཞག་པ་བཞིན་དུ་རྣལ་འབྱོར་པའི་སེམས་སྐྱེ་མེད་སྤྲོས་བྲལ་དེ་བཞིན་ཉིད་ཀྱི་ངང་དུ་ཐིམ་པ་དོན་དམ་པའི་བདེན་པར་བཞེད་དེ། མངོན་པར་བྱང་ཆུབ་པའི་རིམ་པ་ལས། གང་ཞིག་ཡོད་དང་མེད་པའི་ཐ་སྙད་རྣམས་དང་བྲལ། ། བསོད་ནམས་གཟུགས་མིན་སྡིག་པའི་གཟུགས་མ་ཡིན། ། བསོད་ནམས་སྡིག་པའི་བདག་མིན་མཆོག་གྱུར་པ། ། དེ་ནི་ཐམས་ཅད་སྟོང་པར་སངས་རྒྱས་རྣམས་ཀྱིས་གསུངས། ། ཞེས་དང་།
སྤྱོད་བསྡུས་ལས་ཀྱང་། འོད་གསལ་གྱི་མིང་གི་རྣམ་གྲངས་སྟོན་པ་ན། དེ་བཞིན་ཉིད་དང་། མ་ནོར་བ་དེ་བཞིན་ཉིད་དང་། ཡང་དག་པའི་མཐའ་དང་། ཆོས་ཀྱི་སྐུ་ཞེས་བཤད་ཅིང་། སྒྲོན་གསལ་ལས་ཀྱང་། གང་ལ་རྟོག་པ་མེད་པ་དེ་ནི་ཡེ་ཤེས་སོ། ། དེ་གང་ཡིན་ཞེ་ན། དོན་དམ་པའི་བདེན་པ་བརྗོད་དུ་མེད་པ་ཉིད་ཡིན་པས་སོ། །
ཞེས་དང་། ཚིག་གསལ་ལས། ཡེ་ཤེས་ནི་སྟོང་པ་ཉིད་ལ་དམིགས་པར་འགྱུར་དགོས་ལ། དེ་ཡང་མ་སྐྱེས་པའི་རང་བཞིན་ཉིད་ཡིན་པས། ཇི་ལྟར་ཡོད་པ་མ་ཡིན་པའི་རང་བཞིན་དེས། མྱ་ངན་ལས་འདས་པ་དངོས་པོ་མ་ཡིན་ཞིང་། དངོས་པོ་མེད་པ་མ་ཡིན་ཞེས་བྱ་བར་འཛིན་པར་བྱེད་དེ། ཡེ་ཤེས་ནི་སྤྲོས་པ་ཐམས་ཅད་ལས་འདས་པའི་རང་བཞིན་ཡིན་པའི་ཕྱིར་རོ། ། ཞེས་དང་། དབུ་མ་འཇུག་པ་ལས་ཀྱང་།
གང་ཚེ་སྐྱེ་མེད་དེ་ཉིད་ཡིན་ཞིང་བློ་ཡང་སྐྱེ་བ་དང་བྲལ་བ། ། དེ་ཚེ་དེ་རྣམས་རྟེན་ལས་དེ་ཡིས་དེ་སྤོངས་ཤེས་པར་བརྗོད་བྱ་སྟེ། ། ཞེས་གསུངས་པའི་ཕྱིར་རོ། ། གལ་ཏེ་འོད་གསལ་དེ་བཞིན་ཉིད་ཡིན་ན། ། ཀུན་རྫོབ་ཀྱི་བདེན་པ་དང་རྒྱུ་འབྲས་སུ་བཤད་པ་དང་། ལུགས་བཟློག་གི་སྣང་བ་གསུམ་འོད་གསལ་ལས་སྐྱེ་བར་བཤད་པ་དང་འགལ་ཏེ། དེ་བཞིན་ཉིད་ནི་སྤྲོས་པ་དང་བྲལ་བའི་ཕྱིར་རོ། ། ཞེ་ན། དོན་དམ་པར་ནི་དངོས་པོ་དང་དངོས་པོ་མེད་པ་གང་ལ་ཡང་རྒྱུ་འབྲས་ཀྱི་ཐ་སྙད་མི་འཐད་ལ། ཀུན་རྫོབ་ཏུ་གཞན་རྗེས་སུ་བཟུང་བའི་ཐབས་སུ།
ཆོས་ཀྱི་སྐུ་ཉིད་ལ་ཡང་འཕགས་པ་ཉིད་ཀྱིས་རྒྱུ་དང་འབྲས་བུའི་ཐ་སྙད་མཛད་དེ། རིན་ཆེན་འཕྲེང་བར། སངས་རྒྱས་རྣམས་ཀྱི་གཟུགས་ཀྱི་སྐུ། ། བསོད་ནམས་ཚོགས་ལས་འཁྲུངས་པ་སྟེ། ། ཆོས་ཀྱི་སྐུ་དེ་མདོར་བསྡུས་ན། ། རྒྱལ་པོ་ཡེ་ཤེས་ཚོགས་ལས་འཁྲུངས། ། ཞེས་ཆོས་སྐུ་ཡེ་ཤེས་ཀྱི་ཚོགས་ཀྱི་འབྲས་བུར་བཤད་ཅིང་། ཆོས་ཀྱི་སྐུ་ལ་བསྟོད་པ་ན། གཅིག་མིན་དུ་མ་མ་ཡིན་བདག་དང་གཞན་ལ་ཕན་པའི་ཕུན་སུམ་ཚོགས་ཆེན་གཞིར་གྱུར་པ། ། ཞེས་ཆོས་སྐུ་དོན་གཉིས་ཕུན་སུམ་ཚོགས་པའི་རྒྱུར་ཡང་བཤད་པའི་ཕྱིར་རོ། །
དེ་བས་ན་འོད་གསལ་གྱི་ངོ་བོ་འཕགས་པ་ཡབ་སྲས་ཀྱི་དགོངས་པ་ཇི་ལྟ་བ་བཞིན་རྟོགས་པ་རྒྱ་བོད་དུ་ཆེས་ཉུང་ཞིང་། ཁོ་བོས་ཇི་ལྟ་བ་བཞིན་བཤད་པ་ལ། སྐལ་བ་དང་ལྡན་པ་དག་ཡིད་ཆེས་པར་མཛོད་ཅིག (Dམངོན་པར་བྱང་ཆུབ་པ)འི་དབྱེ་བ་ནི་གཉིས་ཏེ། (Eཕྱིའི་མངོན་པར་བྱང་ཆུབ་པ་དང་། ནང་གི་མངོན་པར་བྱང་ཆུབ་པ)འོ། ། ཕྱིའི་མངོན་པར་བྱང་ཆུབ་པ་ནི་ཕྱི་དཔེའི་སྒོ་ནས་མཚོན་པ་སྟེ། དེ་ཡང་། སྣང་བའི་དཔེ་ནི་མཚན་མོ་ཟླ་བའི་འོད་ཟེར་ཤར་བའོ། ། སྣང་བ་མཆེད་པའི་དཔེ་ནི་ཉིན་མོ་ཉི་མའི་འོད་ཟེར་ཤར་བའོ། །
ཉེར་ཐོབ་ཀྱི་དཔེ་ནི་སྲོད་ཀྱི་མཚམས་ཀྱི་མུན་པའོ། ། འོད་གསལ་གྱི་དཔེ་ནི་ཟླ་བའི་འོད་ཟེར་འདས་ཤིང་ཉི་མའི་འོད་ཟེར་མ་ཤར་ལ། མཚམས་ཀྱི་མུན་པ་ནུབ་པ། ཐོ་རངས་ཀྱི་དུས་ཀྱི་སྤྲིན་མེད་པའི་ནམ་མཁའ་དྭངས་པ་སྟེ། དེའི་དུས་སུ་སྣང་མུན་གྱིས་སྒྲིབ་བྱེད་དང་བྲལ་བས། ནམ་མཁའི་རང་བཞིན་རང་མདོག་ཇི་ལྟ་བ་བཞིན་དུ་མཐོང་བས། གནས་ལུགས་རྟོགས་པའི་འོད་གསལ་གྱི་དཔེར་རུང་ངོ་། ། ནང་གི་མངོན་པར་བྱང་ཆུབ་པ་ནི་བཞི་སྟེ། སྟོང་པ་དང་། སྟོང་པ་ཆེན་དང་། །
ཐམས་ཅད་སྟོང་པ་འོད་གསལ་ལོ། ། དེ་ལ་འབྱུང་བ་བཞི་རིམ་གྱིས་འགགས་ཏེ། རྣམ་ཤེས་འོད་གསལ་ལ་ཐིམ་པའི་དུས་སུ་འདོད་ཆགས་ལས་གྱུར་པའི་རང་བཞིན་སུམ་ཅུ་རྩ་གསུམ་འགག་པས་ཟླ་བའི་འོད་ཟེར་ལྟར་སེམས་ཀྱི་རང་བཞིན་གསལ་པོར་ཉམས་སུ་མྱོང་བ་ནི། སྟོང་པ་དང་པོ་སྣང་བའི་ཡེ་ཤེས་སོ། ། དེ་ནས་ཞེ་སྡང་ལས་གྱུར་པའི་རང་བཞིན་བཞི་བཅུ་འགགས་པ། ཉི་མའི་འོད་ཟེར་ལྟར་སེམས་ཀྱི་རང་བཞིན་ཆེས་གསལ་པོར་ཉམས་སུ་མྱོང་བ་ནི། སྟོང་པ་གཉིས་པ་སྣང་བ་མཆེད་པའི་ཡེ་ཤེས་སོ། ། དེ་ནས་གཏི་མུག་ལས་གྱུར་པའི་རང་བཞིན་བདུན་འགགས་པས། མཚམས་ཀྱི་མུན་པ་ལྟར། སེམས་འགགས་པ་ལ་ཕྱོགས་ཏེ་མི་གསལ་བར་གྱུར་པ་ནི་སྟོང་པ་ཆེན་པོ་སྣང་བ་ཉེར་ཐོབ་བོ། །
དེ་ནས་སེམས་ཀྱི་རྒྱུ་བ་མ་ལུས་པ་འགགས་ཏེ་སྤྲིན་མེད་པ་ཐོ་རངས་ཀྱི་ནམ་མཁའ་ལྟར། སྤྲོས་པའི་མཚན་མ་ཐམས་ཅད་དང་བྲལ་བའི་དེ་བཞིན་ཉིད་ལ་མི་གནས་པའི་ཚུལ་གྱིས་གནས་པ་ནི། ཐམས་ཅད་སྟོང་པ་འོད་གསལ་མངོན་དུ་གྱུར་པ་ཞེས་བྱའོ། ། དེ་ཡང་ཇི་སྐད་དུ། ནང་གི་བདེ་བ་རྙོག་བྲལ་སངས་རྒྱས་བྱང་ཆུབ་སྐད་ཅིག་དག་གིས་ཐོབ་པར་འགྱུར། ། ཞེས་གསུངས་སོ། ། མངོན་པར་བྱང་ཆུབ་པ་དེ་མངོན་དུ་བྱེད་པའི་ཐབས་ལ་བསླབ་པའི་ཚུལ་ནི། རིལ་འཛིན་དང་རྗེས་གཞིག་གི་བསམ་གཏན་གཉིས་ཀྱིས་སྒྱུ་ལུས་བཤིག་པ་ལས། འོད་གསལ་མངོན་སུམ་དུ་འགྱུར་ལ། བསམ་གཏན་གཉིས་པོ་དེའང་ཕྱིས་གཞུང་ནས་འཆད་པར་འགྱུར་རོ། །
མངོན་པར་བྱང་ཆུབ་པ་དེ་མཚོན་བྱེད་ཤེས་རབ་ཡེ་ཤེས་ཀྱི་དབང་བསྐུར་བ་ནི། ཕྱི་ནང་གི་མངོན་པར་བྱང་ཆུབ་པ་གཉིས་དང་། དེ་མངོན་དུ་བྱེད་པའི་ཐབས་བསམ་གཏན་གཉིས་ཀྱི་མན་ངག་བླ་མའི་ངག་ལ་བརྟེན་ནས་ཐོབ་པའི་རྗེས་ལ། སྔར་བསྟན་པའི་དོན་སློབ་མའི་མངོན་སུམ་དུ་ཉམས་སུ་མྱོང་བར་བྱ་བའི་ཕྱིར། བླ་མས་ལེགས་པར་བསླབས་པའི་ཕྱག་རྒྱ་སློབ་མའི་ལག་ཏུ་གཏད་ནས་དངོས་པོ་ཐམས་ཅད་དང་བྲལ་བ། ། ཞེས་སོགས་ཀྱི་ཚིགས་སུ་བཅད་པའི་དོན་བརྗོད་པ་ནི། ཤེས་རབ་ཀྱི་དབང་ཡིན་ལ། མན་ངག་ཇི་ལྟ་བ་བཞིན་དུ་དེ་དང་སྙོམས་པར་ཞུགས་པ་ས་སྔར་བསྟན་པའི་མངོན་པར་བྱང་ཆུབ་པ་བཞིའི་དོན་ཉམས་སུ་མྱོང་བ་ནི་ཡེ་ཤེས་ཀྱི་དབང་ངོ་། ། དེ་སྐད་དུ་ཡང་། བྱང་ཆུབ་སེམས་ནི་དོན་དམ་ཞེས་བྱ་བ། །
སྐལ་བཟང་སློབ་མ་བཟང་པོས་མན་ངག་ཐོབ། ། ཐལ་མོ་སྦྱར་ནས་མེ་ཏོག་འཛིན་པ་ཡིས། ། བླ་མ་ལས་ནི་སླར་ཡང་བླང་བར་བྱ། ། ཞེས་གསུངས་སོ། ། ཅི་སྟེ་ཤེས་རབ་ཡེ་ཤེས་ཀྱི་དབང་ནི་སྨིན་བྱེད་ཀྱི་ལམ་ཡིན་པས། མངོན་པར་བྱང་ཆུབ་པའི་མན་ངག་བསྟན་པའི་སྔོན་དུ་འགྲོ་བར་རིགས་ན། ཅིའི་ཕྱིར་འདིར་ཕྱིས་བརྩམ་པར་བྱ་ཞེ་ན། མན་ངག་བསྟན་པའི་སྣོད་དུ་རུང་བ་ནི། སྔར་གསང་དབང་བསྐུར་བ་ཉིད་ཀྱིས་བྱས་པ་ཡིན་ལ། ཤེས་རབ་ཡེ་ཤེས་ཀྱི་དབང་ཕྱིས་བསྐུར་བ་ནི།
དོན་དམ་བདེན་པ་ཉམས་སུ་ལེན་པའི་སྣོད་དུ་བྱས་པ་ཡིན་ནོ། ། ཡང་ན། དོན་དམ་གྱི་སྣོད་དུ་བྱེད་པའི་ཤེས་རབ་ཡེ་ཤེས་ཀྱི་དབང་སྨིན་བྱེད་ཀྱི་ལམ་ནི། སྔར་གསང་དབང་དང་འབྲེལ་བར་བསྐུར་བས། མན་ངག་གི་སྔོན་དུ་སོང་བ་ཡིན་ལ། འདིར་ཕྱིས་བསྐུར་བས་ནི། མན་ངག་གི་པྲ་ཁྲིད་ལ་བསླབ་པའི་ཕྱིར་བསྐྱལ་ཏེ་བསྐུར་བས་ཏེ། ཇི་སྐད་དུ་ཐལ་མོ་སྦྱར་ནས་མེ་ཏོག་འཛིན་པ་ཡིས། ། བླ་མ་ལས་ནི་སླར་ཡང་བླང་བར་བྱ། ། ཞེས་གསུངས་པའི་ཕྱིར་ཏེ།
གཞན་དུ་ན་སླར་ཡང་ཞེས་པའི་ཚིག་མི་རིགས་པར་འགྱུར་རོ་ཞེས་སྔོན་གྱི་བླ་མ་དག་གསུང་ངོ་། ། འོད་གསལ་མཐར་ཕྱིན་པའི་ཚད་ནི། མཉམ་པར་བཞག་པའི་དུས་སུ་དངོས་པོའི་མཚན་མ་ཐམས་ཅད་ནུབ་པ་དང་། དེའི་ལུས་ལ་མཚོན་ལ་སོགས་པ་ཕྱིའི་འབྱུང་བས་གཞིག་མི་ནུས་པ་དང་། དྲུང་དུ་དུང་དང་རྔ་ལ་སོགས་པའི་སྒྲ་ཇི་ཙམ་དྲག་ཀྱང་མཉམ་བཞག་ལས་བསྐྱོད་མི་ནུས་པ་དང་། མཉམ་བཞག་ལས་ལངས་པའི་ཚེ། ཆོས་ཐམས་ཅད་སྒྱུ་མ་ལྟ་བུར་སྟོང་པ་ཉིད་དུ་མྱོང་སྟོབས་ཀྱིས་ཡིད་ཆེས་པས། ཉོན་མོངས་དང་རྣམ་རྟོག་གི་མཚན་འཛིན་མི་སྐྱེད་པའོ། ། མཐར་ཕྱིན་པའི་ཕན་ཡོན་ནི། འཁོར་བའི་འཆིང་བ་ལས་གྲོལ་བ་དང་།
ཟུང་འཇུག་གཉིས་སུ་མེད་པའི་ཡེ་ཤེས་ཀྱི་སྐུ་ཐོབ་པར་འགྱུར་བས་ཏེ། ཇི་སྐད་དུ། ཡང་དག་མཐའ་ལས་ལངས་ནས་ནི། ། གཉིས་མེད་ཡེ་ཤེས་ཐོབ་པར་འགྱུར། ། ཞེས་སོགས་གསུངས་སོ། ། མིང་གི་རྣམ་གྲངས་ནི། དོན་དམ་པ་དང་། དེ་བཞིན་ཉིད་དང་། ཡང་དག་པའི་མཐའ་དང་། ཆོས་ཀྱི་སྐུ་དང་།
ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་སོགས་མཚན་གྱི་རྣམ་གྲངས་དྲུག་ཅུ་ཙམ་སྤྱོད་བསྡུས་ལས་གསུངས་སོ། ། ངེས་ཚིག་ནི། ཡེ་ཤེས་དམ་པའི་སྤྱོད་ཡུལ་ཡིན་པས་དོན་དམ་པ་དང་། མི་འགྱུར་བས་དེ་བཞིན་ཉིད་དང་། ཕྱིན་ཅི་མ་ལོག་པས་ཡང་དག་པའི་མཐའ་དང་། རང་བཞིན་གྱིས་དག་པས་འོད་གསལ་བ་དང་། སངས་རྒྱས་ཀྱི་ཆོས་ཐམས་ཅད་ཀྱི་རྟེན་བྱེད་པས་ཆོས་ཀྱི་སྐུ་དང་། དུས་གསུམ་གྱི་དེ་བཞིན་གཤེགས་པ་ཐམས་ཅད་བསྐྱེད་པར་བྱེད་པས་ཤེས་རབ་ཀྱི་ཕ་རོལ་ཏུ་ཕྱིན་པ་སོགས་སོ། ། དེ་དག་གི་དོན་བསྡུ་བ་ནི། ཀུན་རྫོབ་བདེན་པ་དག་པ་ནི། །
རིམ་པ་བཞི་པ་ཞེས་བརྗོད་དོ། ། ཞེས་ཏེ། ཀུན་རྫོབ་བདེན་པ་ནི་སྔར་བསྟན་པའི་སྒྱུ་མ་ལྟ་བུའི་སྐུ་ཡིན་ལ། དེ་དག་པར་བྱེད་པ་ནི་འོད་གསལ་བའི་རིམ་པ་སྟེ། སྒྱུ་མ་བསམ་གཏན་གཉིས་ཀྱིས་བཤིགས་ཏེ། འོད་གསལ་ལ་མངོན་དུ་བྱས་པ་ལས། སྒྱུ་མ་ལ་དངོས་པོའི་མཚན་མར་འཛིན་པ་དག་པར་འགྱུར་བའི་ཕྱིར་རོ། ། དེས་ན་འོད་གསལ་བའི་རིམ་པ་དེ་ནི། ཀུན་རྫོབ་བདེན་པ་སྒྱུ་མའི་རྗེས་ཐོགས་སུ་བསྟན་ཅིང་། བསྒོམ་པར་བྱ་བ་ཡིན་པའི་ཕྱིར།
རིམ་པ་བཞི་པ་ཞེས་བརྗོད་དེ། སྐས་ཀྱི་གདང་བུ་བཞི་པ་ལྟ་བུའོ། ། དེ་ལྟར་དོན་དམ་པའི་བདེན་པ་མཐར་ཕྱིན་ནས། གཉིས་སུ་མེད་པའི་ཡེ་ཤེས་ཟུང་འཇུག་ལ་བསླབ་པར་བྱ་བ་ཡིན་པས། དེ་བཤད་པར་བྱའོ། ། དེ་ལ་ཡང་དོན་བརྒྱད་དེ། རྟེན་གྱི་གང་ཟག་དང་། ཤེས་པར་བྱ་བའི་སྤྱོད་ཡུལ་དང་། མཚོན་པར་བྱེད་པའི་མཚན་ཉིད་དང་། བསླབ་པར་བྱ་བའི་ཚུལ་དང་།
བསླབ་པ་མཐར་ཕྱིན་པའི་ཚད་དང་། མཐར་ཕྱིན་པའི་ཕན་ཡོན་དང་། མིང་གི་རྣམ་གྲངས་དང་། ངེས་ཚིག་བསྟན་པའོ། ། དེ་ལ་ཟུང་འཇུག་གི་རྟེན་གྱི་གང་ཟག་ནི། དོན་དམ་པའི་བདེན་པ་མཐར་ཕྱིན་པར་བྱས་ཤིང་གཉིས་སུ་མེད་པའི་ཡེ་ཤེས་ལ་འདོད་པ་ཡོད་པའོ། ། ཤེས་པར་བྱ་བའི་སྤྱོད་ཡུལ་ནི། ཆོས་ཐམས་ཅད་བདེན་གཉིས་དབྱེར་མེད་པའི་རང་བཞིན་དུ་ཤེས་པར་བྱའོ། ། མཚོན་བྱེད་ཀྱི་མཚན་ཉིད་ལ་གཉིས་ཏེ། ས་མཚམས་ངོས་བཟུང་བ་དང་།
རང་བཞིན་གཏན་ལ་དབབ་པའོ། ། དང་པོ་ནི། རྡོ་རྗེ་ཐེག་པའི་མཐར་ཐུག་གི་འབྲས་བུ་ཟུང་འཇུག་རྡོ་རྗེ་འཆང་ཆེན་པོའི་ས་མཚམས་ལ། ཨ་བྷ་ཡ་དང་ཤཱན་ཏི་པ་ལ་སོགས་་་་་་རྒྱ་བོད་ཀྱི་མཁས་པ་ཕལ་ཆེ་བ་དག ཕར་ཕྱིན་ཐེག་པའི་བཅུ་གཅིག་ཀུན་ཏུ་འོད་ཀྱི་ས་དང་། སྔགས་ཀྱི་བཅུ་གསུམ་རྡོ་རྗེ་འཛིན་པའི་ས་དོན་གཅིག་ཅིང་། ངོ་བོ་དང་སྤངས་རྟོགས་འཕྲིན་ལས་སོགས་ལ་ཁྱད་པར་མེད་ལ། ཕ་རོལ་ཏུ་ཕྱིན་པའི་ལམ་གྱིས་སྐལ་བ་གྲངས་མེད་པ་གསུམ་གྱིས་ཐོབ་དགོས་ལ། སྔགས་ཀྱི་ལམ་གྱིས་ཚེ་འདི་ཉིད་ལ་ཐོབ་པས་སྔགས་ཀྱི་ཐེག་པ་ཁྱད་པར་དུ་འཕགས་པར་བཞེད་དེ། ཚུལ་གསུམ་སྒྲོན་མ་ལས།
དོན་གཅིག་ན་ཡང་མ་རྨོངས་དང་། ། ཐབས་མང་དཀའ་བ་མེད་པ་དང་། ། དབང་པོ་རྣོན་པོའི་དབང་བྱས་ནས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་བཤད་དོ། ། རྣལ་འབྱོར་གྱི་དབང་ཕྱུག་གི་མན་ངག་མངའ་བའི་བླ་མ་རྗེ་ས་སྐྱ་པ་རྣམས་ནི། འདི་ལྟར་བཞེད་དེ། བཅུ་གཅིག་ཀུན་དུ་འོད་ཀྱི་ས་ནི། ཕར་ཕྱིན་ཐེག་པའི་མཐར་ཐུག་ཡིན་ལ། བཅུ་གསུམ་རྡོ་རྗེ་འཛིན་པའི་ས་ནི་སྔགས་ཀྱི་མཐར་ཐུག་ཡིན་ལ།
དེ་ཡང་། སྤངས་པ་དང་། རྟོགས་པ་དང་། གནས་གྱུར་དང་གསུམ་གྱི་སྒོ་ནས་ཁྱད་པར་འཕགས་ཏེ། དེ་ཡང་འདི་ལྟར། སྤངས་པའི་ཁྱད་པར་ནི། སྔ་མས་ནི་འཁོར་དང་ཞིང་སོགས་ཐ་དད་དུ་འཛིན་པའི་ཤེས་སྒྲིབ་ཕྲ་མོ་མ་སྤངས་པ། ཕྱི་མས་སྤངས་པའི་ཕྱིར་རོ། ། རྟོགས་པའི་ཁྱད་པར་ནི། སྔ་མས་ཆོས་ཐམས་ཅད་གཉིས་སུ་མེད་པའི་ངོ་བོར་ཐུགས་སུ་མ་ཆུད་ཅིང་།
ཕྱི་མས་ཐུགས་སུ་ཆུད་པའི་ཕྱིར་རོ། ། གནས་གྱུར་པའི་ཁྱད་པར་ནི། སྤངས་རྟོགས་མཐར་ཕྱིན་པ་ཐོབ་པ་ཡང་ལུས་རྩ། རྩ་ཡི་གེ སྙིང་པོ་ཡེ་ཤེས་རླུང་། ཁམས་བྱང་ཆུབ་ཀྱི་སེམས་ཏེ། རྟེན་དཀྱིལ་འཁོར་བཞི་གནས་གྱུར་པ་ལ་རག་ལས་ཤིང་། དཀྱིལ་འཁོར་བཞི་གནས་གྱུར་པ་ཡང་དབང་བཞིའི་ལམ་བསྒོམ་པ་ལ་ལྟོས་པས། བཅུ་གཅིག་ཀུན་ཏུ་འོད་ཀྱི་ས་ལ་གནས་གྱུར་མཐར་ཕྱིན་པ་མེད་དོ། ། དེ་བས་ན་ཕར་ཕྱིན་ཐེག་པའི་ལམ་གྱིས་བཅུ་གཅིག་ཀུན་ཏུ་འོད་ཀྱི་ས་མན་ཆད་བགྲོད་ནུས་ཀྱང་།
བཅུ་གསུམ་རྡོ་རྗེ་འཛིན་པའི་ས་ཐོབ་པ་དབང་བཞི་པའི་ལམ་ཉེ་རྒྱུ་བསྟེན་པ་ལ་ལྟོས་དགོས་སོ། ། དེས་ན་ཀུན་ཏུ་འོད་ཀྱི་ས་ནི་བདེ་བར་གཤེགས་པའམ། སངས་རྒྱས་ཀྱི་ས་ཡིན་གྱི། རྡོ་རྗེ་སེམས་དཔའི་ས་མ་ཡིན་ཏེ། སམྦུ་ཊི་ལས། གང་དག་བསམ་གྱིས་མི་ཁྱབ་པའི་གནས་མ་ཐོབ་པ་དེ་ནི། བདེ་བར་གཤེགས་པ་སྟེ་སངས་རྒྱས་ཀྱི་ས་ཡིན་ནོ། ། མཚན་གཞི་མཚོན་པར་བྱེད་པ་ནི། རྡོ་རྗེ་སེམས་དཔའ་ཡང་དག་པར་གསུངས་སོ། ། ཞེས་བཤད་པའི་ཕྱིར་རོ། །
ཞེས་གསུངས་སོ། ། སྨྲྀ་ཏིས་ཀྱང་། རྣལ་འབྱོར་བླ་མེད་ཀྱི་རྒྱུད་ལས་སངས་རྒྱས་པ་ནི། གོང་ན་མེད་པའི་ཡང་དག་པར་རྫོགས་པའི་སངས་རྒྱས་ཡིན་ཞིང་། བྱ་སྤྱོད་དང་མདོ་སྡེ་ལས། སངས་རྒྱས་པ་ནི། གོང་མ་དང་བཅས་པའི་ཡང་དག་པར་རྫོགས་པའི་སངས་རྒྱས་ཡིན་ལ། ཉན་རང་དགྲ་བཅོམ་དག་ནི་སངས་རྒྱས་ཡིན་གྱི། ཡང་དག་པར་རྫོགས་པའི་སངས་རྒྱས་མ་ཡིན་ནོ་ཞེས་འདོད་དོ། ། ཁོ་བོས་ནི་འཕགས་པ་ཡབ་སྲས་ཀྱི་དགོངས་པ་འདི་ལྟར་རྟོགས་ཏེ།
ཕ་རོལ་ཏུ་ཕྱིན་པའི་དཔའ་བར་འགྲོ་བའི་ཏིང་ངེ་འཛིན་དང་། རྡོ་རྗེ་ལྟ་བུའི་ཏིང་ངེ་འཛིན་དང་། སྔགས་ཀྱི་མཐར་ཐུག་ཟུང་འཇུག་གཉིས་སུ་མེད་པའི་ཡེ་ཤེས་དོན་གཅིག་པར་ཨརྻ་དེ་ཝས་བཤད་དེ། སྤྱོད་བསྡུས་ཀྱི་ལེའུ་དང་པོར། འཕོང་སློབ་པའི་དཔེས་དཔའ་བར་འགྲོ་བའི་ཏིང་ངེ་འཛིན་ལ་རིམ་གྱིས་སློབ་ཅིང་། དཔའ་བར་འགྲོ་བའི་ཏིང་ངེ་འཛིན་ཐོབ་ནས་གང་ལ་ཡང་མི་སློབ་བོ། ། ཞེས་པའི་མདོ་ཤེས་བྱེད་དུ་དྲངས་ནས། ཚུལ་འདི་ཉིད་ཀྱིས་རྡོ་རྗེ་ཐེག་པ་ལ་གནས་པའི་དཔའ་བར་འགྲོ་བའི་ཏིང་ངེ་འཛིན་ལ་སློབ་པར་འདོད་པས་ཀྱང་། རིམ་པ་འདི་ཉིད་ཀྱིས་བསླབ་པར་བྱའོ། ། ཞེས་སངས་རྒྱས་ཀྱི་ཐེག་པའི་བསམ་པ་ལ་སློབ་པ་ནས་བཟུང་སྟེ།
ཟུང་འཇུག་གི་བར་ལ་རིམ་གྱིས་སློབ་ཅིང་། ཟུང་འཇུག་ཐོབ་ནས་གང་ལ་ཡང་མི་སློབ་པར་བཤད་པའི་ཕྱིར་དང་། ཟུང་འཇུག་གི་སྐབས་ནས་ཀྱང་། སྣང་བ་མེད་པ་ལས་ལངས་ནས། ཟུང་དུ་འཇུག་པར་གནས་པའི་རིམ་གྱིས་སངས་རྒྱས་ཀྱི་བྱ་བ་མངོན་སུམ་དུ་བྱས་ནས། རྡོ་རྗེ་ལྟ་བུའི་ཏིང་ངེ་འཛིན་གྱི་ཡོན་ཏན་ཐམས་ཅད་ཀྱིས་བརྒྱན་ནས་གནས་པར་འགྱུར་རོ། ། ཞེས་དང་། རྡོ་རྗེ་ལྟ་བུའི་ཏིང་ངེ་འཛིན་འདི་ཉིད་ཀྱི་ཁྱད་པར། བཅོམ་ལྡན་འདས་ཀྱི་དཔའ་བར་འགྲོ་བའི་ཏིང་ངེ་འཛིན་གྱི་མདོ་ལས་ཀྱང་། གང་གིས་དཔའ་བར་འགྲོ་བའི་ཏིང་ངེ་འཛིན་འདི་ཐོབ་པའི་སྐྱེས་བུ་དམ་པ་འདི་དག་ནི།
སངས་རྒྱས་ཐམས་ཅད་ཀྱི་ཡུལ་དུ་མཆིས་པ་ལགས་སོ། ། རང་དབང་གི་ཡེ་ཤེས་ལ་དབང་བགྱིད་པ་ལགས་སོ། ། དཔའ་བར་འགྲོ་བའི་ཏིང་ངེ་འཛིན་མ་ཐོབ་པའི་ཕྱིར། བྱང་ཆུབ་སེམས་དཔའ་དེ་ལ་ནི་བྱང་ཆུབ་སེམས་དཔའ་ཞེས་མི་སྨྲའོ། ། ཞེས་སོགས་གསུངས་སོ། ། ཞེས་བཤད་དོ། ། དེ་ལ་དཔའ་བར་འགྲོ་བའི་ཏིང་ངེ་འཛིན་ནི། ས་བཅུ་པ་ལ་གནས་པའི་བྱང་ཆུབ་སེམས་དཔའ་ཐོབ་པར་དཔའ་བར་འགྲོ་བའི་ཏིང་ངེ་འཛིན་གྱི་མདོ་ལས་བཤད་དེ། ཇི་སྐད་དུ་མདོ་དེ་ཉིད་ལས། བློ་གྲོས་བརྟན་པ།
དཔའ་བར་འགྲོ་བའི་ཏིང་ངེ་འཛིན་ནི། བྱང་ཆུབ་སེམས་དཔའ་ས་དང་པོ་ལ་གནས་པས་མི་ཐོབ། ས་གཉིས་པ་ལ་གནས་པས་མ་ཡིན། ས་གསུམ་པ་ལ་གནས་པས་མ་ཡིན། ས་བཞི་པ་ལ་གནས་པས་མ་ཡིན། ས་ལྔ་པ་ལ་གནས་པས་མ་ཡིན། ས་དྲུག་པ་ལ་གནས་པས་མ་ཡིན། ས་བདུན་པ་ལ་གནས་པས་མ་ཡིན། ས་བརྒྱད་པ་ལ་གནས་པས་མ་ཡིན། བྱང་ཆུབ་སེམས་དཔའ་ས་དགུ་པ་ལ་གནས་པས་མི་འཐོབ་ཀྱི།
བློ་གྲོས་བརྟན་པ། དཔའ་བར་འགྲོ་བའི་ཏིང་ངེ་འཛིན་ནི། བྱང་ཆུབ་སེམས་དཔའ་ས་བཅུ་པ་ལ་གནས་པས་འཐོབ་བོ། ། ཞེས་གསུངས་པའི་ཕྱིར་རོ། ། དེ་བས་ན། སྔགས་ཀྱི་ཟུང་འཇུག་ལ་གནས་པ་ནི། སྐྱེ་བ་གཅིག་གིས་ཐོགས་པའི་བྱང་ཆུབ་སེམས་དཔའ་ས་བཅུ་པ་ལ་གནས་པ་ཡིན་པར་སྔར་བཤད་པའི་ལུང་དེ་དག་གིས་བསྟན་མི་ནུས་པར་ལེགས་པར་གྲུབ་པ་ཡིན་ནོ། ། དེ་བས་ན་ཕ་རོལ་ཏུ་ཕྱིན་པའི་ལམ་གྱིས་ནི། བསྐལ་པ་གྲངས་མེད་པ་གསུམ་གྱིས་དཔའ་བར་འགྲོ་བའི་ཏིང་ངེ་འཛིན་ཐོབ་ལ། སྔགས་ཀྱི་ལམ་གྱིས།
བརྩོན་འགྲུས་ཅན་ཚེ་འདི་ཉིད་ལ་ཐོབ་པར་འགྱུར་བས། སྔགས་ཀྱི་ཐེག་པ་ཆེས་ཁྱད་དུ་འཕགས་པར་ཡང་གྲུབ་བོ། ། འོ་ན་སྔགས་ཀྱི་ལམ་གྱིས་ཚེ་འདི་ལ་སངས་རྒྱས་ཐོབ་པར་བཤད་པ་དང་འགལ་ཏེ། ས་བཅུ་པ་ལས་མ་ཐོབ་པའི་ཕྱིར་རོ་ཞེ་ན། སྐྱོན་མེད་དེ། ས་བཅུ་པའང་སངས་རྒྱས་སུ་བརྗོད་དེ། བྱམས་པས། ས་དགུ་འདས་ནས་ཡེ་ཤེས་ནི། ། གང་གི་སངས་རྒྱས་སར་གནས་པ། ། དེ་ཉིད་བྱང་ཆུབ་སེམས་དཔའི་ས། །
བཅུ་པ་ཡིན་པ་ཤེས་པར་བྱ། ། ཞེས་གསུངས་པའི་ཕྱིར་རོ། ། དེ་བས་ན་ཇི་སྐད་དུ་་་་་་དེའི་འགྲེལ་པར། ས་བཅུ་པ་ལ་གནས་པའི་བྱང་ཆུབ་སེམས་དཔའ་སངས་རྒྱས་བདེན་པར་བརྗོད་པར་བྱའི། ཡང་དག་པར་རྫོགས་པའི་སངས་རྒྱས་ནི་མ་ཡིན་ནོ། ། ཞེས་བཤད་པ་ལྟར། ཟུང་འཇུག་རྡོ་རྗེ་འཆང་གི་ས་ལ་གནས་པ་ཡང་། སངས་རྒྱས་ཡིན་གྱི། ཆོས་ཀྱི་སྐུ་ལ་བཞུགས་པའི་ཡང་དག་པར་རྫོགས་པའི་སངས་རྒྱས་ནི་མ་ཡིན་པར་བྱ་སྟེ། གལ་ཏེ་ཡིན་ན་བསྟན་པ་གཅིག་ལ་སྟོན་པ་གཉིས་འབྱུང་བའི་སྐྱོན་ཡོད་དེ།
བསྟན་པ་འདི་ལ་ཡང་། རྒྱལ་པོ་ཨིནྡྲ་བྷུ་ཏི་དང་། འཕགས་པ་ཀླུ་སྒྲུབ་ཀྱི་སྔགས་ཀྱི་ལམ་གྱིས་སངས་རྒྱས་པའི་ཕྱིར་རོ། ། དེ་སྐད་དུ་ཡང་སྤྱོད་བསྡུས་ལས། ཇི་ལྟར་རྒྱལ་པོ་ཨིནྡྲ་བྷུ་ཏི་དང་འདྲ་བར། ཕུང་པོའི་ཁོག་པ་བརྗེས་ཏེ། རྡོ་རྗེའི་ལུས་སུ་གྱུར་ནས། བཙུན་མོའི་མཆོག་དང་ལྷན་ཅིག་ཏུ་མི་སྣང་བར་གྱུར་ཏེ། ཡོན་ཏན་གྱི་དབང་ཕྱུག་བརྒྱད་དང་ལྡན་པས་སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོ་སྟེ། ཞེས་གསུངས་ཤིང་།
སྒྲོན་གསལ་ལས་ཀྱང་། དེ་ལྟར་སློབ་དཔོན་ཆེན་པོ་དཔལ་ཀླུ་སྒྲུབ་ཀྱི་ཞལ་སྔ་ནས། ཉིད་ཀྱི་དོན་རྗེས་སུ་བརྙེས་ནས། སོ་སོ་རང་རིག་པ་རྡོ་རྗེ་འཛིན་པ་ཆེན་པོའི་ཏིང་ངེ་འཛིན་འཇིག་རྟེན་དུ་བསྟན་ནས་ལྷ་དང་མིའི་བདེ་ལ་ལས་འདས་ཤིང་། མུ་སྟེགས་དང་། ཉན་ཐོས་དང་། རང་སངས་རྒྱས་ཀྱི་བསམ་གཏན་དང་། སྙོམས་པར་འཇུག་པའི་བདེ་བ་ལས་འདས་ནས་སྐྱེ་བ་དང་འགག་པ་དང་བྲལ་བའི་དེ་བཞིན་གཤེགས་པའི་སྐུ་རྣམ་པ་ཐམས་ཅད་ཀྱི་མཆོག་དང་ལྡན་པ། སྐུ་ལྟ་བས་ཆོག་མི་ཤེས་དང་། སྟོབས་བཅུ་དང་།
མི་འཇིགས་པ་བཞི་ལ་སོགས་པ་སངས་རྒྱས་ཀྱི་ཡོན་ཏན་རྣམས་ཀྱིས་བརྒྱན་པ་བརྙེས་ནས། བདེ་བ་ཅན་དུ་གཤེགས་པ་སྟེ། ཡོན་ཏན་གྱི་དབང་ཕྱུག་བརྒྱད་དང་ལྡན་པར་བཞུགས་སོ་ཞེས་བཤད་པའི་ཕྱིར་རོ། ། བསྟན་པ་གཅིག་ལ་སྟོན་པ་གཉིས་འབྱུང་བར་ཡང་མི་རིགས་ཏེ། སངས་རྒྱས་གཉིས་ལྷན་ཅིག་ཏུ་འབྱུང་བ་དགོས་པ་མེད་པའི་ཕྱིར་དང་། ལྷན་ཅིག་གཉིས་མིན་སངས་རྒྱས་བཞིན། ། ཞེས་སོགས་ཀྱི་ཐེག་པ་ཆེ་ཆུང་གི་ལུང་དུ་མ་དང་འགལ་བའི་ཕྱིར་རོ། ། གལ་ཏེ་ས་བཅུ་པ་ཡིན་ན། སམྦུ་ཊི་ལས། དེ་ཉིད་གཅིག་པུས་སེམས་ཅན་རྣམས་ཀྱི་དོན་བྱེད་པ་དང་།
རྣམ་པར་རྟོག་པ་ཐམས་ཅད་སྤངས་ཀྱང་། བལྟམས་པ་སྟོན་པ་དང་། ཁབ་ནས་མངོན་པར་འབྱུང་བ་དང་། ཞེས་སོགས་ནས། རྨི་ལམ་ལྟ་བུར་སངས་རྒྱས་ཀྱི་རོལ་པ་མཆོག་ཏུ་སྟོན་པར་མཛད་དོ་ཞེས་མཛད་པ་བཅུ་གཉིས་སྟོན་པར་བཞེད་པ་དང་འགལ་ཞེ་ན། མི་འགལ་ཏེ། དཔའ་བར་འགྲོ་བའི་ཏིང་ངེ་འཛིན་ཐོབ་པའི་བྱང་ཆུབ་སེམས་དཔས་མཛད་པ་བཅུ་གཉིས་ཀྱི་སྒོ་ནས་སེམས་ཅན་གྱི་དོན་བྱེད་པར་བཤད་པའི་ཕྱིར་རོ། ། དེ་སྐད་དུ་ཡང་དཔའ་བར་འགྲོ་བའི་ཏིང་ངེ་འཛིན་ལས། བློ་གྲོས་བརྟན་པ། དེ་ལ་དཔའ་བར་འགྲོ་བའི་ཏིང་ངེ་འཛིན་དེ་གང་ཞེ་ན།
འདི་ལྟ་སྟེ་ནམ་མཁའི་ཁམས་བཞིན་དུ་སེམས་བསྐྱེད་པ་ཤིན་ཏུ་ཡོངས་སུ་སྦྱང་བ་བྱས་པ་དང་། སེམས་ཅན་ཐམས་ཅད་ཀྱི་སེམས་ལ་རྟོགས་པ་མངོན་སུམ་དུ་གྱུར་པ་དང་། སེམས་ཅན་ཐམས་ཅད་ཀྱི་དབང་པོ་མཆོག་དང་། མཆོག་མ་ཡིན་པ་ཤེས་པ་དང་། གནས་དང་གནས་མ་ཡིན་པ་ལ་རྣམ་པར་བལྟ་བ་མངོན་སུམ་དུ་གྱུར་པ་དང་། ཞེས་པ་ནས་སེམས་ཀྱི་སྐད་ཅིག་སྐད་ཅིག་ལ་གདུལ་བྱའི་སེམས་ཅན་ཇི་ལྟར་ཡོངས་སུ་སྨིན་པ་དང་། མངོན་པར་རྫོགས་པར་བྱང་ཆུབ་པ་དང་། རྣམ་པར་གྲོལ་བ་སྟོན་པ་དང་། བྱང་ཆུབ་སེམས་དཔའ་དག་མངལ་དུ་འཇུག་པ་དང་། བཙས་པ་དང་།
མངོན་པར་འབྱུང་བ་དང་། དཀའ་བ་སྤྱོད་པ་དང་། བྱང་ཆུབ་སྙིང་པོར་འགྲོ་བ་དང་། བདུད་འདུལ་བ་ད་ང་། བྱང་ཆུབ་མངོན་པར་རྫོགས་པར་འཚང་རྒྱ་བ་དང་། ཆོས་ཀྱི་འཁོར་ལོ་བསྐོར་བ་དང་། མྱ་ངན་ལས་འདའ་བ་ཆེན་པོ་དང་། ལུས་འཇིག་པ་ཡང་སྟོན་ལ། བྱང་ཆུབ་སེམས་དཔའི་ཆོས་ཉིད་དེ་ཡང་མི་འདོར་ཞིང་། ཤིན་ཏུ་ཕུང་པོ་མེད་པར་ཡང་མྱ་ངན་ལས་མི་འདའ་བ་འདི་ནི།
བློ་གྲོས་བསྟན་པ། དཔའ་བར་འགྲོ་བའི་ཏིང་ངེ་འཛིན་ཞེས་བྱ་སྟེ། ཞེས་གསུངས་པའི་ཕྱིར་རོ། ། འདིས་ནི་ཟུང་འཇུག་ལ་གནས་པའི་འཕྲིན་ལས་ཀྱི་ཁྱད་པར་ཡང་བསྟན་པ་ཡིན་ནོ། ། དེ་བས་ན་རྡོ་རྗེ་ཐེག་པའི་མཐར་ཐུག་གི་འབྲས་བུའི་ས་མཚམས་ནི། འཕགས་པ་ཡབ་སྲས་ཀྱི་གཞུང་ལ་བརྟེན་ནས། ཁོ་བོ་འབའ་ཞིག་གིས་ལེགས་པར་རྟོགས་ཀྱི། གཞན་དག་གིས་ནི་ཇི་བཞིན་བཤད་པར་མི་སེམས་སོ། ། རང་བཞིན་གཏན་ལ་དབབ་པ་ལ་གཉིས་ཏེ། སྐུའི་ཁྱད་པར་དང་།
ཡེ་ཤེས་ཀྱི་ཁྱད་པར་རོ། ། སྐུ་ཡི་ཁྱད་པར་ནི། ལུགས་ལྡོག་གི་སྣང་བ་གསུམ་གྱི་རྒྱུ་དང་། རླུང་འོད་ཟེར་ལྔ་ཡི་ལྷན་ཅིག་བྱེད་པའི་རྐྱེན་ལས་གྲུབ་པ་ཡིད་ཀྱི་རང་བཞིན་གྱི་ལུས་ཤིན་ཏུ་དྭངས་བ་དབང་པོའི་གཞུ་ལྟར་སྣང་ལ་རང་བཞིན་མེད་པ་དཔག་ཚད་བརྒྱའི་ཁྱོད་ཙམ་དུ་ཆེ་ཞིང་། ལུས་ཀྱི་འོད་ཀྱིས་འཇིག་རྟེན་གྱི་ཁམས་མཐའ་དག་སྣང་བར་བྱེད་པ། མཚན་དང་དཔེ་བྱད་ཀྱིས་བརྒྱན་པ། ཕྱིར་མི་ལྡོག་པའི་བྱང་ཆུབ་སེམས་དཔའ་རྣམས་ཀྱི་ལྷའི་མིག་ཁོ་ནའི་སྤྱོད་ཡུལ་ཡིན་གྱི། ཉན་རང་ཚངས་པ་སོགས་ཀྱི་ལྷའི་མིག་གིས་ཀྱང་སྤྱོད་ཡུལ་མ་ཡིན་པ་སྟེ། ཇི་སྐད་དུ། དཔག་ཚད་བརྒྱ་ཡི་ཁྱོན་ཙམ་དུ། །
རྡོ་རྗེ་འབར་བའི་འོད་དག་གིས། ། རྒྱན་རྣམས་ཀུན་གྱིས་བརྒྱན་པ་ཡི། ། དག་པའི་བདག་ཉིད་སྣང་བར་འགྱུར། ། ཚངས་པ་དྲག་པོ་ལ་སོགས་ལྷས། ། ནམ་ཡང་མཐོང་བར་མི་འགྱུར་རོ། ། ཞེས་དང་། དེའི་འགྲེལ་པར། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་བརྒྱན་པས་ན་རྒྱན་རྣམས་ཀུན་གྱིས་རབ་ཏུ་བརྒྱན་པའོ། ། སྒྱུ་མ་ལྟ་བུའི་སྐུ་མངའ་བས་ན་དག་པའི་བདག་ཉིད་དོ། ། འོད་ཀྱིས་འཇིག་རྟེན་གྱི་ཁམས་དཔག་ཏུ་མེད་པ་ལ་གསལ་བར་བྱེད་པས་སྣང་བར་གྱུར་པའོ། །
འདི་ལྟར་གྱུར་པའི་ཡེ་ཤེས་ཀྱི་སྐུ་བརྙེས་པས། ཚངས་པ་ལ་སོགས་པའི་ལྷ་རྣམས་ཀྱིས་ནམ་ཡང་མཐོང་བར་མི་ནུས་ན། གཞན་དག་གིས་ལྟ་སྨོས་ཀྱང་ཅི་དགོས་ཏེ། ཕྱིར་མི་ལྡོག་པའི་སྤྱོད་ཡུལ་ཡིན་པའི་ཕྱིར་རོ། ། ཞེས་བཤད་ཅིང་། དཔའ་བར་འགྲོ་བའི་ཏིང་ངེ་འཛིན་ལས་ཀྱང་བྱང་ཆུབ་སེམས་དཔའ་དེའི་ལུས་གཅིག་ཏུ་མཁྲེགས་པ། སྲ་བ་སྙིང་པོར་གྱུར་པ། རྡོ་རྗེ་ལྟ་བུའོ། ། ཁོང་སྟོང་མ་ཡིན་པ་མི་ཕྱེད་པ་ཡང་ཡིན་ནོ། ། བྱང་ཆུབ་སེམས་དཔའ་དེའི་ཁོག་ན་ལོང་ཁ་དང་ཕོ་བ་ཡང་མེད།
བཤང་བ་དང་གཅི་བ་ཡང་མེད། སྣབ་དང་མཆིལ་མ་ཡང་མེད། མི་གཙང་བ་ཡང་མེད། དྲི་མི་ཞིམ་པ་ཡང་མེད། ཞེས་གསུངས་སོ། ། དེ་བས་ན་འཇམ་དཔལ་ལ་སོགས་པའི་ས་བཅུ་པ་རྣམས་ཀྱི་ལོངས་སྤྱོད་རྫོགས་པའི་སྐུ་ནི། གོང་དུ་བཤད་པའི་མཚན་ཉིད་དེ་ལྟ་བུར་བཞུགས་པ་ཡིན་ལ། དེ་ཡང་ཕ་རོལ་ཏུ་ཕྱིན་པའི་ཐེག་པ་པས་ནི། བསྐལ་པ་གྲངས་མེད་པ་གསུམ་དུ་བསོད་ནམས་ཀྱི་ཚོགས་བསགས་པའི་རྣམ་སྨིན་ལས་གྲུབ་པ་ཡིན་ལ། རྡོ་རྗེ་ཐེག་པ་པས་ནི།
ཐབས་ལམ་ཁྱད་པར་ཅན་བསྒོམས་པས་ཚེ་འདི་ཉིད་ལ་འགྲུབ་པ་ཡིན་ནོ། ། འོ་ན་མ་དག་པའི་ལུས་འདི་ཐབས་གང་གིས་དེ་ལྟ་བུའི་རྡོ་རྗེའི་ལུས་སུ་འགྱུར་ཞེ་ན། མ་རྒྱུད་ཀྱི་རྗེས་སུ་འབྲང་བའི་ཐབས་ལམ་པ་དག་ནི། ཐབས་སམ་བསྒོམས་པའི་སྟོབས་ལས་བྱུང་བའི་ཁམས་བྱང་ཆུབ་ཀྱི་སེམས་དྭངས་མས་གསེར་འགྱུར་གྱི་རྩིས་ལྕགས་གསེར་དུ་བསྒྱུར་བ་ལྟར། མ་དག་པའི་ལུས་འཇའ་ལུས་རྡོ་རྗེའི་སྐུར་བསྒྱུར་བར་བཞེད་མོད། རྒྱུ་ཐོགས་བཅས་ལས། འབྲས་བུ་དྭང་ཞིང་ཐོགས་པ་མེད་པའི་ལུས་འབྱུང་བར་འདོད་པ་ནི། སོལ་བ་བརྡར་བས་དུང་དུ་འགྱུར་བ་ལྟར་ཤིན་ཏུ་དཀའ་འོ། ། དེས་ན་འཕགས་པ་ཡབ་སྲས་ནི་འདི་ལྟར་བཞེད་དེ། ངག་དབེན་གྱི་རླུང་སྦྱངས་ཤིང་སེམས་དབེན་གྱིས་སེམས་སྦྱངས་ནས།
སྒྱུ་ལུས་ཀྱི་སྐབས་སུ་དག་པའི་སྒྱུ་ལུས་ཀྱི་རྒྱུ་མཐུན་གྱི་རྒྱུ། རླུང་སེམས་ཙམ་ལས་གྲུབ་པའི་མ་དག་པའི་སྒྱུ་ལུས་བསྒོམ་ཞིང་། དེ་ཉིད་ལ་དངོས་འཛིན་དང་། སྒྱུར་འཛིན་གྱི་དྲི་མ་དག འོད་གསལ་གྱི་མེས་སྦྱངས་ནས། འོད་གསལ་མཐར་ཕྱིན་པའི་རྣལ་འབྱོར་པ་སྤྱོད་པ་གསུམ་གང་རུང་ལ་བསླབས་ཏེ། བསླབ་པ་མཐར་ཕྱིན་པའི་རྗེས་ཐོགས་སུ་བདག་གིས་ཡུན་རིང་དུ་འོད་གསལ་ལ་སྙོམས་པར་ཞུགས་ཏེ། མ་དག་པའི་ལུས་སྤངས་ཏེ། དག་པའི་སྒྱུ་ལུས་ཟུང་འཇུག་མངོན་སུམ་དུ་བྱས་ཏེ། སེམས་ཅན་གྱི་དོན་བྱའོ་སྙམ་པའི་འཕེན་པ་སྔོན་དུ་བཏང་སྟེ།
འོད་གསལ་ལ་སྙོམ་པར་འཇུག་གོ ། དེ་ནས། ཆུ་དྭངས་བ་ལ་ཉ་་་་་་རྟེན་མེད་པར་ལྡང་བ་ལྟར། སྔོན་གྱི་འཕེན་པའི་ཤུགས་ཀྱིས་འོད་གསལ་ལས་ལངས་ནས། མ་དག་པའི་ལུས་སྦྲུལ་ཤུན་པ་བརྗེས་པ་ལྟར་སྤངས་ཏེ། ལུགས་ལྡོག་གི་སྣང་བ་གསུམ་རླུང་དང་བཅས་པ་ལས་གྲུབ་པའི་དག་པའི་སྒྱུ་ལུས་ཟུང་འཇུག་གི་སྐུ་མངོན་སུམ་དུ་མཛད་དེ། སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་རྒྱུ་ཞིང་། སངས་རྒྱས་མཆོད་པ་དང་། སེམས་ཅན་གྱི་དོན་བྱེད་པ་སོགས་བསམ་གྱིས་མི་ཁྱབ་པའི་རྣམ་པར་ཐར་པ་འཁོར་བ་ཇི་སྲིད་མ་སྟོངས་ཀྱི་བར་དུ་མཛད་པ་ཡིན་ནོ། ། དེ་སྐད་དུ་ཡང་རིམ་ལྔ་ལས།
ཇི་ལྟར་དྭངས་བའི་ཆུ་དག་ལས། ། ཉ་དག་མྱུར་དུ་ལྡང་བ་ལྟར། ། ཐམས་ཅད་སྟོང་པ་འོད་གསལ་ལས། ། སྒྱུ་འཕྲུལ་དྲ་བ་འབྱུང་མ་ཡིན། ། ཞེས་དང་། སྤྱོད་བསྡུས་ལས། དེ་བས་ན་སྟོང་པ་ཉིད་བཞི་གཅིག་ཏུ་གྱུར་པའི། སྣང་བའི་ཚོགས་ནམ་མཁའ་སྣང་བ་ལྟ་བུས་འཇིག་རྟེན་གྱི་ཁམས་ཐམས་ཅད་སྣང་བར་བྱས་ཏེ། ཁམས་ཕྲ་བ་དང་ལྷན་ཅིག་ཏུ་གྲིབ་མ་དང་འདྲ་བར་གཅད་དུ་མེད་པ་དང་། གཞིག་ཏུ་མེད་པར་རྡོ་རྗེའི་སྐུའི་ངོ་བོ་ཉིད་དེ་འཕོ་བ་མེད་ཅིང་།
ཟག་པ་མེད་པའི་ཉོན་མོངས་པའི་བག་ཆགས་ཐམས་ཅད་ལས་རྣམ་པར་གྲོལ་བ། འདོད་པ་ཙམ་གྱི་དབང་དུ་གྱུར་པ་ཐོབ་པ། ཆུ་ལས་ཉ་ལྟ་བུའམ། མྱུར་བར་གཉིད་ལོག་ཅིང་སད་པ་བཞིན་དུ། མཆོག་ཏུ་དགའ་བའི་ལུས་ཀྱི་ངོ་བོ་ཉིད་ཀྱི་གཟུགས་འབྱུང་བར་འགྱུར་བའི་གཟུགས་ཀྱི་བདག་ཉིད་ཅན་གྱི་མིང་ནི་རྡོ་རྗེ་འཆང་ཆེན་པོ་ཞེས་བྱའོ། ། ཞེས་སོགས་གསུངས་སོ། ། མ་དག་པའི་ལུས་འདི་སྤོང་བར་ཡང་། སྤྱོད་བསྡུས་སུ། ཇི་ལྟར་རྒྱལ་པོ་ཨིནྡྲ་བྷོ་དྷི་དང་འདྲ་བར། ཕུང་པོའི་ཁོག་པ་བརྗེས་ཏེ།
ཞེས་དང་། སྒྲོན་གསལ་དུ་ཡང་། ཚེ་འདི་ཉིད་ལ་རང་གི་ངོ་བོ་བརྗེ་བར་འགྱུར་བའི་ཕྱིར་རོ། ། ཞེས་སོགས་སྐབས་དུ་མར་བཤད་ཅིང་། སློབ་དཔོན་འཕགས་པ་ཉིད་ཀྱང་། མ་དག་པའི་སྐུ་རྒྱལ་པོ་བདེ་སྤྱོད་བཟང་པོའི་བུ་ལ་སྦྱིན་པར་བཏང་ནས། འཇའ་ལུས་རྡོ་རྗེའི་སྐུས་བདེ་བ་ཅན་དུ་གཤེགས་པར་བཤད་པའི་ཕྱིར་རོ། ། གལ་ཏེ་སློབ་དཔོན་འཕགས་པ་བར་དོར་སངས་རྒྱས་པར་བཤད་པ་ཡིན་གྱི། ཚེ་འདིར་སངས་རྒྱས་པར་བཤད་པ་མ་ཡིན་ནོ་ཞེ་ན། དེ་ནི་མ་ཡིན་ཏེ།
བར་དོར་འཚང་རྒྱ་བ་ནི། རྣལ་འབྱོར་པ་གང་བདེན་པ་མཐོང་ཡང་། སྔོན་གྱི་བག་ཆགས་ཀྱི་དབང་གིས་ཞིང་ལས་དང་། ཚོང་ལས་སོགས་ཀྱིས་གཡེངས་ཏེ། སྤྱོད་པ་གསུམ་བྱེད་མ་ཁོམ་པར། འཆི་ལྟས་འབྱུང་བ་ཞིག འཆི་ཁའི་མན་ངག་ལ་བརྟེན་ནས། བར་དོར་འཚང་རྒྱ་བར་བཤད་པ་ཡིན་ལ། སློབ་དཔོན་ལ་ནི་གཡེང་རྐྱེན་དེ་ལྟ་བུ་མི་མངའ་བའི་ཕྱིར་དང་། དཔལ་གྱི་རི་ལ་བཞུགས་པ་ན།
ཤིན་ཏུ་སྤྲོས་མེད་ཀྱི་སྤྱོད་པ་མཛད་ནས་སྤྱོད་པ་མཐར་ཕྱིན་པ་ན་མ་དག་པའི་སྐུ་སྦྱིན་པར་བཏང་སྟེ། རྡོ་རྗེའི་སྐུས་བདེ་བ་ཅན་དུ་གཤེགས་ཤིང་། ད་ལྟ་ས་བཅུའི་དབང་ཕྱུག་གི་གོ་འཕང་ལ་བཞུགས་པ་ཡིན་ལ། མ་འོངས་པ་ན་འཇིག་རྟེན་གྱི་ཁམས་དྭངས་བའི་འོད་ཅེས་བྱ་བར། དེ་བཞིན་གཤེགས་པ་ཡེ་ཤེས་འབྱུང་གནས་འོད་ཅེས་བྱ་བར་མངོན་པར་རྫོགས་པར་འཚང་རྒྱ་བར་འགྱུར་བ་ཡིན་ནོ། ། འོ་ན། རབ་ཏུ་དགའ་བའི་ས་བསྒྲུབས་ཏེ། ། ཞེས་པ་དང་འགལ་ལོ་ཞེ་ན། མི་འགལ་ཏེ། ཕ་རོལ་ཏུ་ཕྱིན་པའི་ཐེག་པ་ལ་བརྟེན་ནས།
ས་དང་པོ་ལ་བརྙེས་པ་ཡིན་ལ། ས་དང་པོ་བརྙེས་ནས། རྡོ་རྗེ་ཐེག་པའི་ལམ་ལ་བརྟེན་ནས། ས་བཅུ་པ་བརྙེས་པ་ཡིན་པའི་ཕྱིར་དང་། ལུང་བསྟན་པ་ནི། ཕར་ཕྱིན་ཐེག་པའི་དབང་དུ་བྱས་པའི་ཕྱིར་རོ། ། ཡེ་ཤེས་ཀྱི་ཁྱད་པར་ནི། ཇི་ལྟར་གླང་གཉིས་གཉའ་ཤིང་གཅིག་གིས་སྦྲེས་ནས་ཕྱོགས་གཅིག་ཏུ་འགྲོ་ཞིང་། ཞིང་རྨོ་བའི་བྱ་བ་གཅིག་བྱེད་པ་ལྟར། ཤེས་རབ་དང་སྙིང་རྗེ་གཉིས་ཡེ་ཤེས་གཅིག་ལ་དབྱེར་མེད་པར་བཞུགས་ཏེ།
མི་གནས་པའི་མྱ་ངན་ལས་འདས་པའི་ཕྱོགས་གཅིག་ཏུ་འགྲོ་ཞིང་། རྣམ་མཁྱེན་གྱི་བྱ་བ་གཅིག་བྱེད་པ་ནི་ཟུང་འཇུག་ནི་ཡེ་ཤེས་ཀྱི་ངོ་བོ་ཉིད་ཡིན་ནོ། ། དེ་ནི་མཚན་ཉིད་གསུམ་དང་ལྡན་ཏེ། འགོག་པ་ཟུང་འཇུག་དང་། སྣང་བ་ཟུང་འཇུག་དང་། འབྲེལ་བ་ཟུང་འཇུག་གོ ། དང་པོ་ནི། གཉིས་སུ་མེད་པའི་ཡེ་ཤེས་དེས། འཁོར་འདས་དང་། ཀུན་ནས་ཉོན་མོངས་དང་།
རྣམ་བྱང་ལ་སོགས་པ། གཉིས་བྱས་ཀྱི་ཆོས་ཐམས་ཅད་ཐ་དད་པའི་རྣམ་རྟོག་སྤངས་པའི་ཚུལ་གྱིས་འགོག་པ་ཟུང་འཇུག་ཅེས་བྱའོ། ། དེ་སྐད་དུ་ཡང་། འཁོར་བ་དང་ནི་མྱ་ངན་འདས། ། རྟོག་པ་གཉིས་པ་སྤངས་ནས་ནི། ། གང་དུ་དངོས་པོ་གཅིག་གྱུར་པ། ། ཟུང་དུ་འཇུག་ཅེས་དེ་བཤད་དོ། ། ཞེས་སོགས་གསུངས་སོ། ། གཉིས་པ་ནི། ཐབས་ཀུན་རྫོབ་ཀྱི་བདེན་པ་རྡོ་རྗེ་འཆང་ཆེན་པོའི་ལུས་དང་།
གནས་་་་་་ཡེ་ཤེས་རང་སྣང་གི་གཞལ་མེད་ཁང་དང་། ལོངས་སྤྱོད་དུ་་་་་་རིག་མ་བྱེ་བ་ཕྲག་ཁྲིག་སྣང་བ་དང་། ཤེས་རབ་དོན་དམ་པའི་བདེན་པ་རང་བཞིན་མེད་པ་དབྱེར་མེད་པར་རྟོགས་པའི་ཚུལ་གྱིས་སྣང་བ་ཟུང་འཇུག་ཅེས་བྱ་སྟེ། དེ་སྐད་དུ་ཡང་། ཀུན་རྫོབ་དང་ནི་དོན་དམ་དག ། སོ་སོའི་ཆར་ནི་ཤེས་གྱུར་ནས། ། གང་དུ་ཡང་དག་འདྲེས་གྱུར་པ། ། ཟུང་དུ་འཇུག་ཅེས་དེ་བཤད་དོ། ། ཞེས་གསུངས་སོ། ། གསུམ་པ་ནི།
སྟོང་པ་ཉིད་ཀྱི་ཤེས་རབ་དང་། ། དམིགས་པ་མེད་པའི་སྙིང་རྗེ་དབྱེར་མེད་པ་ནི་འབྲེལ་པ་ཟུང་འཇུག་སྟེ། དེ་སྐད་དུ་ཡང་། ཤེས་རབ་སྙིང་རྗེ་གཅིག་པར་ནི། ། ཤེས་ནས་གང་དུ་འཇུག་གྱུར་པ། ། ཟུང་འཇུག་ཅེས་བྱར་བཤད་པ་སྟེ། ། རིམ་འདི་སངས་རྒྱས་སྤྱོད་ཡུལ་ལོ། ། ཞེས་གསུངས་སོ། ། གཞན་ཡང་གཉིས་སུ་མེད་པའི་ཡེ་ཤེས་གཅིག་པུ་དེ་ཉིད་ལྡོག་པའི་ཕྱེ་བས། མེ་ལོང་ལྟ་བུ་ལ་སོགས་པའི་ཡེ་ཤེས་ལྔ་དང་།
སྟོབས་བཅུ་དང་། མི་འཇིགས་པ་བཞི་དང་། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ལ་སོགས་པ། སངས་རྒྱས་ཀྱི་ཡོན་ཏན་མཐའ་ཡས་པར་རྣམ་པར་བཞག་གོ ། ཟུང་འཇུག་གི་ཏིང་ངེ་འཛིན་དེ་ལ་བསླབ་པའི་ཚུལ་ལ་གཉིས་ཏེ། བརྩོན་འགྲུས་ཅན་མཐོང་བའི་ཆོས་ལ་མྱ་ངན་ལས་འདའ་བའི་བསླབ་ཚུལ་དང་། ལེ་ལོ་ཅན་བར་དོར་མྱ་ངན་ལས་འདའ་བའི་བསླབ་ཚུལ་ལོ། ། དང་པོ་ནི། འོད་གསལ་མཐར་ཕྱིན་པར་བྱས་པའི་རྣལ་འབྱོར་པ། སློབ་པའི་ཟུང་འཇུག་ལ་གནས་པ་དེས།
དོན་དམ་པའི་བདེན་པ་བསྒོམ་པ་ན་འཕེན་པ་འདི་ལྟར་བཏང་སྟེ། བདག་གིས་འོད་གསལ་གྱི་ཏིང་ངེ་འཛིན་ལ་ལོ་དང་ཟླ་བ་ལ་སོགས་པ་ཇི་ལྟར་འདོད་པར་གནས་པར་བྱས་ལ། དེ་ལས་རྗེས་དྲན་གྱི་ཡན་ལག་གིས་ཟུང་འཇུག་གི་སྐུར་ལྟ་བར་བྱའོ་སྙམ་པའི་སེམས་ཀྱི་འཕེན་པ་བཏང་སྟེ། འོད་གསལ་གྱི་ཏིང་ངེ་འཛིན་ལ་ཇི་ལྟར་འདོད་པ་སྙོམས་པར་འཇུག་པར་བྱའོ། ། དེ་ནས་སྔོན་གྱི་འཕེན་པའི་ཤུགས་དང་། ཀུན་རྫོབ་ཀྱི་སྐབས་སུ་ཚད་མེད་བཞི་བསྒོམས་པའི་སྟོབས་ཀྱིས་འོད་གསལ་འཛིན་པའི་ཡན་ལག་དེ་ལས། རྗེས་དྲན་གྱིས་ཡན་ལག་སྣང་བ་གསུམ་རླུང་དང་བཅས་པ་ལས། ཏིང་ངེ་འཛིན་གྱི་ཡན་ལག་ཟུང་འཇུག་ལོངས་སྐུ་རྡོ་རྗེ་འཆང་ཆེན་པོ་གཞལ་ཡས་ཁང་དང་བཅས་པ་སྐད་ཅིག་ཙམ་གྱིས་བསྐྱེད་ལ། དེ་ནས་སྤྲུལ་སྐུར་བསྒྱུར་བའི་ཕྱིར་རང་གི་ལྷག་པའི་ལྷ་གང་ཡིན་པའི་རྣམ་པ་བསྐྱེད་ནས་སྤྲོས་བསྡུས་རང་ལ་བཅུག་སྟེ་སྤྲུལ་སྐུར་བསྒྱུར་བ་ནི་དང་པོའི་སྦྱོར་བའོ། ། དེ་ནས་དཀྱིལ་འཁོར་རྒྱལ་མཆོག་སྤྲོ་བའི་ཕྱིར་ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་ཏེ།
བདེ་བའི་སྣང་བ་ཙམ་ལས་ལྷ་སུམ་ཅུ་རྩ་གཉིས་སྐད་ཅིག་གིས་བསྐྱེད་དེ། རང་རང་གི་མཚན་སྔགས་ཀྱིས་བསྐུལ་ནས་སྤྲོས་བསྡུས་ནས་རང་གི་ཕུང་པོ་ལ་སོགས་པའི་རྣམ་པར་དག་པའི་ངོ་བོར་བཀོད་པ་ནི་དཀྱིལ་འཁོར་རྒྱལ་མཆོག་གོ ། དེ་ལྟ་བུའི་ཟུང་འཇུག་དཀྱིལ་འཁོར་རྒྱལ་མཆོག་དེ་ལ་གནས་ནས། རྡོ་རྗེ་བཟླས་པའི་སྒོ་ནས་ཞི་བ་ལ་སོགས་པའི་ལས་ཀྱི་སྒོ་ནས་སེམས་ཅན་ཀྱི་དོན་བྱ་བ་དང་། སྐུ་གསུམ་དབྱེར་མེད་ལ་བསླབ་པར་བྱ་བ་དང་། སྤྱོད་པ་གསུམ་གང་རུང་ལ་བསླབ་པ་བྱ་བ་ནི་ལས་རྒྱལ་མཆོག་གོ ། ཟུང་འཇུག་ལ་སློབ་པའི་སྐབས་འདིར། འོད་གསལ་ལས་ཟུང་འཇུག་ཡེ་ཤེས་ཀྱི་སྐུར་ལྡང་བ་ནི་རྣལ་འབྱོར་པའི་རང་སྣང་ཙམ་དུ་ཟད་ཀྱི། མ་དག་པའི་ཕུང་པོ་སྤོང་ནུས་པ་ནི་མིན་ནོ། ། སྐུ་གསུམ་དབྱེར་མེད་ལ་བསླབ་པ་ནི།
ཟུང་འཇུག་དེ་ཉིད་འོད་གསལ་གྱི་རྒྱས་བཏབ་ནས། མི་རྟོག་པར་གནས་པ་ནི་ཆོས་སྐུ། དེ་ཉིད་ས་བཅུའི་བྱང་ཆུབ་སེམས་དཔའ་རྣམས་ལ་རྡོ་རྗེ་འཆང་ཆེན་པོའི་གཟུགས་ཀྱིས་ཆོས་ཀྱི་རོ་མྱོང་བར་མཛད་པ་ནི་ལོངས་སྐུའོ། ། དེ་ཉིད་སོ་སོ་སྐྱེ་བོ་ལས་དག་དང་། ས་དགུ་པ་མན་ཆད་ལ་སྤྲུལ་པ་དུ་མར་སྣང་བ་ནི་སྤྲུལ་པའི་སྐུའོ། ། དེ་གསུམ་དབྱེར་མེད་པ་ནི་ཟུང་འཇུག་རྡོ་རྗེ་འཆང་ཆེན་པོ་མཚན་ཉིད་གསུམ་དང་ལྡན་པ་སྟེ། རྡོ་རྗེ་ཕྲེང་བར། སྐུ་གསུམ་དག་གིས་ཐ་དད་པར། ། སྐྱོབ་པ་ཡིས་ནི་ཡང་དག་བཤད། ། རྫོགས་པའི་རིམ་པའི་སྦྱོར་བ་ཡིས། །
གཅིག་ཏུ་ཡང་ནི་འགྱུར་བ་ཡིན། ། ཞེས་བཤད་དོ། ། སློབ་པའི་ཟུང་འཇུག་གི་སྐབས་སུ། ། དེ་ལྟ་བུའི་སྐུ་གསུམ་དབྱེར་མེད་རྡོ་རྗེ་འཆང་ཆེན་པོ་མཚན་ཉིད་གསུམ་ལྡན་དེ་ལ་འབད་རྩོལ་གྱིས་མ་བསླབས་ཀྱང་། རང་གི་ངང་གིས་གནས་པར་འགྱུར་མོད། འོན་ཀྱང་མྱུར་དུ་མི་སློབ་པའི་ས་ལ་གནས་པར་བྱ་བའི་ཕྱིར། བསླབ་པར་ཡང་བྱ་སྟེ། དཔེར་ན་བྱ་ནམ་མཁའ་ལ་གཤོག་པ་བརྒྱངས་པ་ཙམ་གྱིས་བགྲོད་བྱར་ཕྱིན་ཡང་། མྱུར་དུ་ཕྱིན་པར་བྱ་བའི་ཕྱིར་གཡོབ་པ་དང་འདྲའོ། ། དེ་ལྟར་ཟུང་འཇུག་གི་ཏིང་ངེ་འཛིན་ལ་བསླབ་པས་མཆོག་ཐོབ་པའི་སྔ་ལྟས་ཀྱི་མཚན་མ་གཟུགས་ཕྲ་བ་དང་།
རེག་པ་ཡང་བ་ལ་སོགས་པ་དངོས་ཀྱི་རྟགས་དང་། རྨི་ལམ་གྱི་མཚན་མ་ལེའུ་བཅོ་ལྔ་པ་ནས་བཤད་པ་རྣམས་བྱུང་བར་འགྱུར་རོ། ། ལེ་ལོ་ཅན་བར་དོར་མྱ་ངན་ལས་འདའ་བའི་ཚུལ་ནི། རྣལ་འབྱོར་པ་གང་ཞིག་བདེན་པ་མཐོང་ཡང་། སྔོན་གྱི་བག་ཆགས་ཀྱི་དབང་གིས། ཞིང་ལས་དང་། ཚོང་ལས་སོགས་ཀྱིས་གཡེངས་ཏེ། སྤྱོད་པ་གསུམ་བྱར་མ་གྲུབ་ཅིང་། འཆི་ལྟས་བྱུང་ན་འཕེན་པ་འདི་ལྟར་བཏང་བར་བྱ་སྟེ། བདག་གིས་འཆི་བ་འོད་གསལ་ལ་ཇི་ལྟར་འདོད་པར་གནས་པར་བྱས་ལ་བར་དོ་ལྷུན་གྲུབ་ཀྱི་ཟུང་འཇུག་ཏུ་ལངས་ལ།
དེ་ཉིད་དུ་མཆོག་ཐོབ་པར་བྱའོ་སྙམ་དུ་བསམས་ནས། འཆི་ཁའི་མན་ངག་ཇི་ལྟ་བ་བཞིན་དུ་བསྒོམས་ན། དེའི་སྟོབས་ཀྱིས། འཆི་བ་འོད་གསལ་མངོན་སུམ་དུ་བྱས་ནས་བར་དོར་ཟུང་འཇུག་གི་སྐུར་ལངས་ཏེ། དེ་ཉིད་དུ་སྤྱོད་པ་གསུམ་གང་རུང་དང་། སྐུ་གསུམ་དབྱེར་མེད་སོགས་ལ་བསླབ་པས། བར་དོའི་ལུས་དེ་ཉིད་ཟུང་འཇུག་རྡོ་རྗེ་འཆང་ཆེན་པོའི་སྐུ་རུ་འགྱུར་རོ། ། དེ་སྐད་དུ་ཡང་། བསམ་པ་གང་དང་གང་གིས་ནི། ། མི་རྣམས་ཡིད་ནི་ཡང་དག་སྦྱོར། །
དེས་ན་དེ་ཡི་རང་བཞིན་འགྱུར། ། སྣ་ཚོགས་ནོར་བུ་ཇི་བཞིན་ནོ། ། ཞེས་དང་། དམ་ཚིག་ཁུ་བྱུང་ཆོ་ག་བཞིན། ། འབྲས་བུ་འདོད་པས་བཏུང་བར་བྱ། ། དེ་བཞིན་གཤེགས་པའི་ཚོགས་བསད་ན། ། དངོས་གྲུབ་རབ་མཆོག་ཐོབ་པར་འགྱུར། ། ཞེས་གསུངས་སོ། ། ཟུང་འཇུག་མཐར་ཕྱིན་པའི་ཚད་ནི། བསླབ་པར་བྱ་བའི་ཆོས་ཐམས་ཅད་དང་བྲལ་བ།
དོན་གཉིས་ཕུན་སུམ་ཚོགས་པ་ཐམས་ཅད་མཁྱེན་པའི་གོ་འཕང་ལ་གནས་པ་སྟེ། དེ་སྐད་དུ་ཡང་། ཟུང་འཇུག་ཏིང་འཛིན་ལ་གནས་ནས། ། སླར་ཞིང་གང་ལའང་མི་སློབ་བོ། ། འདི་ནི་རྫོགས་པའི་རྣལ་འབྱོར་པ། ། རྡོ་རྗེ་འཛིན་པ་ཆེན་པོའང་དེ། ། རྣམ་པ་ཀུན་གྱི་མཆོག་ལྡན་པའི། ། ཐམས་ཅད་མཁྱེན་པར་དེ་ནི་འགྱུར། ། ཞེས་གསུངས་སོ། ། ཟུང་འཇུག་བསྒོམས་པའི་ཕན་ཡོན་ནི།
ཐམས་ཅད་མཁྱེན་པའི་གོ་འཕང་རྡོ་རྗེ་འཆང་ཆེན་པོ་ཐོབ་པར་འགྱུར་བའོ། ། མིང་གི་རྣམ་གྲངས་ངེས་ཚིག་དང་བཅས་པ་ནི། མ་རིག་པ་ལོག་པས་རིག་པ་ནི་དོན་དམ་པ་ཡིན་ལ། དེ་ལས་བྱུང་བས་ན་རིག་པ་ཆེན་པོའི་སྐྱེས་བུ་ཞེས་བྱའོ། ། བདེན་པ་གཉིས་དབྱེར་མེད་པས་ན་བདེན་པ་གཉིས་ཀྱི་ཚུལ་ལ་གནས་པ་ཞེས་བྱའོ། ། སྒྲིབ་གཉིས་ཀྱི་གཡུལ་ངོ་བཟློག་པས་ན་དཔའ་བར་འགྲོ་བའི་ཏིང་ངེ་འཛིན་ཞེས་བྱའོ། ། མི་མཐུན་ཕྱོགས་ཀྱིས་མི་ཕྱེད་པས་ན་རྡོ་རྗེ་ལྟ་བུའི་ཏིང་ངེ་འཛིན་ཞེས་བྱའོ། ། འདོད་ན་སྐད་ཅིག་གཉིས་པ་ལ་ཆོས་སྐུ་མངོན་དུ་གྱུར་པའི་ཡང་དག་པར་རྫོགས་པའི་སངས་རྒྱས་ཀྱི་ས་ལ་གནས་པར་འགྱུར་བས་ན་བར་ཆད་མེད་པའི་ཏིང་ངེ་འཛིན་ཞེས་བྱའོ། ། ཐབས་དང་ཤེས་རབ་གཉིས་ཡེ་ཤེས་གཅིག་ལ་ལྡན་པར་ཞུགས་པས་ན་ཟུང་འཇུག་ཅེས་བྱའོ། ། དེ་དག་གི་དོན་བསྡུ་བ་ནི།
བདེན་གཉིས་སྦྱོར་བ་གང་ཡིན་པ། ། ཟུང་འཇུག་ཅེས་བྱ་ལྔ་པ་སྟེ། ། ཞེས་སྟེ། ། ཀུན་རྫོབ་བདེན་པ་སྒྱུ་མ་དང་། དོན་དམ་བདེན་པ་འོད་གསལ་གཉིས་ཡེ་ཤེས་གཅིག་ལ་དབྱེར་མེད་པར་སྦྱོར་བ་གང་ཡིན་པའི་ཏིང་ངེ་འཛིན་ནི་ཟུང་འཇུག་ཅེས་བྱ་སྟེ། དེ་ནི་རིམ་པ་བཞི་པ་དོན་དམ་བདེན་པའི་མཇུག་ཐོགས་སུ་བསྟན་ཅིང་བསྒོམ་པར་བྱ་བ་ཡིན་པ་ལྔ་པ་སྟེ། སྐས་གྱི་གདང་བུ་ལྔ་པ་བཞིན་ནོ། ། སྔར་བཤད་པའི་རིམ་པ་དང་པོ་དེའི་མཇུག་བསྡུ་བ་ནི། འདི་ནི་སྒྲུབ་པའི་ཡན་ལག་མཆོག ། རྒྱུད་ཀུན་གྱི་ནི་དོན་བསྡུས་པའོ། །
ཞེས་ཏེ། སྔར་བཤད་པའི་རིམ་པ་ལྔ་པོ་འདི་ནི། སྒྲུབ་པར་བྱ་བས་ན་བསྒྲུབས་པ་སྟེ། རྡོ་རྗེ་འཆང་ཆེན་པོ་ཡིན་པས། དེ་བསྒྲུབ་པར་བྱེད་པའི་ཡན་ལག་སྟེ་རྒྱུ། རྒྱུད་སྡེ་འོག་མ་དང་ཕ་རོལ་ཏུ་ཕྱིན་པ་ལ་ལྟོས་ནས་མཆོག་ཡིན་ལ། རྩ་བའི་རྒྱུད་ལེའུ་བཅུ་བདུན་པ་ཀུན་གྱི་བརྗོད་བྱ་མདོར་བསྡུས་པ་ཡིན་ནོ། བརྗོད་བྱའི་དོན་མདོར་བསྡུས་ན་རིམ་པ་ལྔ་ཡིན་མོད། རྒྱས་པར་ཕྱེ་ན་ཇི་ལྟར་འགྱུར་ཞེ་ན། རིམ་པ་འདི་ཡི་དབྱེ་བ་ཡང་། །
སྤྲོས་པའི་རིམ་པས་རྣམ་པ་མང་། ། ཞེས་ཏེ། རིམ་པ་ལྔ་པོ་འདིའི་ནང་གསེས་ཀྱི་དབྱེ་བའང་། སྤྲོས་ཏེ་ཕྱེ་ན་རིམ་པ་རྣམ་པ་མང་པོར་འགྱུར་ཏེ། འདི་ལྟར་བསྐྱེད་རིམ་ལ་ཡང་། དྲན་པ་གཅིག་པ་དང་རྟོག་པའི་རྣལ་འབྱོར་གཉིས།

དྲན་པ་གཅིག་པ་ལ་ཡང་། དཔའ་བོ་གཅིག་པ་དང་། དཀྱིལ་འཁོར་འཁོར་ལོ་བསྒོམ་པ་གཉིས། དཔའ་བོ་གཅིག་པ་ལ་ཡང་། ཟློས་པ་པོ་སུམ་བཅུ་རྩ་གཉིས་ཀྱི་དབྱེ་བས། སྒྲུབ་ཐབས་སུམ་ཅུ་རྩ་གཉིས་སུ་འགྱུར་ལ། དཀྱིལ་འཁོར་འཁོར་ལོ་ལ་ཡང་། དང་པོའི་སྦྱོར་བའི་ཏིང་ངེ་འཛིན་ལ་སོགས་པ་གསུམ་དང་། ཟློས་པ་པོའི་བྱེ་བྲག་གིས་སུམ་ཅུ་རྩ་གཉིས་སུ་འགྱུར་བས་རྣམ་པ་མང་བའོ། ། རྟོག་པའི་རྣལ་འབྱོར་ལ་ཡང་། ནང་ལ་མཆོག་ཏུ་གཞོལ་བ་དང་།
སྔགས་ལ་མཆོག་ཏུ་གཞོལ་བའི་སྒོ་ནས་གཉིས་ཡིན་ལ། ནང་ལ་མཆོག་ཏུ་གཞོལ་བ་ལ་ཡང་། སྟེང་སྒོ་ལ་བརྟེན་པའི་མཚན་མ་ཕྲ་མོ་དང་། འོག་སྒོ་ལ་བརྟེན་པའི་མཚན་མ་ཕྲ་མོ་བསྒོམ་པ་གཉིས་ཡིན་ཞིང་། འོག་སྒོ་ལ་ཡང་ཐིག་ལེ་དངོས་བསྒོམ་པ་དང་། མཚན་མ་ཕྲ་མོ་བསྒོམ་པ་གཉིས་ཡོད་ལ། སྔགས་ལ་མཆོག་ཏུ་གཞོལ་བ་ལ་ཡང་། རྡོ་རྗེའི་བཟླས་པ་དང་། ངག་གི་བཟླས་པའི་སྒོ་ནས་གཉིས་ཡིན་ལ། ངག་གི་བཟླས་པ་ལ་ཡང་།
ཕྲེང་སྔགས་བཟླས་པ་དང་། མཚན་སྔགས་བཟླས་པ་གཉིས་ཡིན་པས། དེ་ལྟར་ན་སྤྲོས་པའི་དབྱེ་བས་རྣམ་པ་མང་ཡང་། མདོར་བསྡུས་ན། སྔགས་ཀྱི་སྐུ་ནི་རབ་བསྒྲུབ་བྱེད། ། བསྐྱེད་པའི་རིམ་པ་དང་པོ་ཡིན། ། ཞེས་པར་འདུས་སོ། ། སེམས་དབེན་ལ་ཡང་། སྔོན་འགྲོ་དང་། དངོས་གཞིའི་སྒོ་ནས་གཉིས་ཡིན་ལ།
སྔོན་འགྲོ་ལ་ཡང་། ལུས་དབེན་དང་། ངག་དབེན་གྱི་སྒོ་ནས་གཉིས་ཡིན་ལ། དེ་རེ་རེ་ལ་ཡང་སྤྲོས་པའི་དབྱེ་བས་རྣམ་པ་མང་ཡང་། བསྡུ་ན། ངག་དབེན་དང་། ལུས་དབེན་གཉིས་སུ་འདུས་སོ། ། དངོས་གཞི་སེམས་དབེན་ལ་ཡང་། ཤེས་བྱ་སེམས་ཀྱི་མཚན་ཉིད་དང་། སེམས་ལ་དམིགས་པ་ཡེ་ཤེས་ཀྱི་མཚན་ཉིད་གཉིས་ཡིན་ལ།
ཤེས་བྱ་སེམས་ལ་ཡང་ཀུན་ཏུ་སྣང་བ་དང་། རང་བཞིན་གྱི་དབྱེ་བས་གཉིས་ཡིན་ལ། ཀུན་ཏུ་སྣང་བ་ལ་ཡང་སྣང་བ་དང་། མཆེད་པ་དང་། ཉེ་བར་ཐོབ་པའི་སྒོ་ནས་གསུམ་ཡིན་ལ། རང་བཞིན་སྣང་བ་ལ་ཡང་། སུམ་ཅུ་རྩ་གསུམ་དང་། བཞི་བཅུ་དང་། བདུན་ཡིན་པས་རྣམ་པ་མང་ལ། སེམས་ལ་དམིགས་པའི་ཡེ་ཤེས་ལ་ཡང་།
ཆོས་ཅན་རིག་པ་དང་། ཆོས་ཉིད་རིག་པའི་ཡེ་ཤེས་གཉིས་ཡིན་ལ། ཆོས་ཅན་རིག་པ་ལ་ཡང་། སྣང་མཆེད་ཐོབ་གསུམ་གྱི་སྒོ་ནས་གསུམ་ཡོད་པས། དེ་ལྟར་ན་སྤྲོས་པའི་རིམ་པས་རྣམ་པ་མང་ཡང་། བསྡུ་ན་སེམས་ལ་དམིགས་པ་ཙམ་ཞིག་ནི། རིམ་པ་གཉིས་པ་ཞེས་བརྗོད་དོ། ། ཞེས་པར་འདུའོ། ། ཀུན་རྫོབ་བདེན་པ་ལ་ཡང་། སྣོད་དུ་རུང་བར་བྱ་བ་དང་།
བསྟོད་པའི་སྔོན་དུ་འགྲོ་བས་གསོལ་བ་གདབ་པ་དང་། བསྒྲུབ་པའི་རྒྱུ་དང་། ཁྱབ་པ་དང་། མཚོན་པའི་དཔེ་དང་། རྟོགས་པའི་ཕན་ཡོན་དང་མ་རྟོགས་པའི་སྐྱོན་ལ་སོགས་པའི་སྒོ་ནས། སྤྲོས་པའི་དབྱེ་བས་རྣམ་པ་མང་ཡང་། ཀུན་རྫོབ་བདེན་པ་བསྟན་པ་ནི། ཡིད་འོང་རིམ་པ་གསུམ་པའོ། ། ཞེས་པར་འདུའོ། ། དོན་དམ་བདེན་པ་ལ་ཡང་།
བསྟོད་ཅིང་གསོལ་བ་གདབ་པ་དང་། ཕྱིའི་མངོན་པར་བྱ་ཆུབ་པ་དང་། ནང་གི་མངོན་པར་བྱང་ཆུབ་པ་དང་། དེ་མངོན་དུ་བྱེད་པའི་ཐབས་བསམ་གཏན་གཉིས་དང་། མན་ངག་པྲ་ཁྲིད་བསྟན་པའི་ཕྱིར་ཤེས་རབ་ཡེ་ཤེས་ཀྱི་དབང་བསྐུར་བ་སོགས་ཀྱི་སྒོ་ནས། སྤྲོས་པའི་དབྱེ་བའི་རིམ་པ་མང་ཡང་། བསྡུ་ན། ཀུན་རྫོབ་བདེན་པ་དག་པ་ནི། རིམ་པ་བཞི་པ་ཞེས་བརྗོད་དོ། ། ཞེས་པར་འདུའོ། །
ཟུང་འཇུག་ལ་ཡང་། བརྩོན་འགྲུས་ཅན་མཐོང་ཆོས་ལ་མྱ་ངན་ལས་འདའ་བ་དང་། ལེ་ལོ་ཅན་བར་དོར་མྱ་ངན་ལས་འདའ་བ་གཉིས་ཡིན་ལ། དང་པོ་ལ་ཡང་། མཚན་ཉིད་དང་། མིང་གི་རྣམ་གྲངས་དང་། སྤྱོད་པ་ལ་བསླབ་ཚུལ་དང་གསུམ་ཡིན་ལ། མཚན་ཉིད་ལ་ཡང་། སྣང་བ་ཟུང་འཇུག་དང་། འགོག་པ་ཟུང་འཇུག་དང་།
འབྲེལ་པ་ཟུང་འཇུག་དང་གསུམ་སྟེ། དེ་ལྟར་སྤྲོས་པའི་དབྱེ་བས་རིམ་པ་མང་ཡང་། བསྡུ་ན། བདེན་གཉིས་སྦྱོར་བ་གང་ཡིན་པ། ། ཟུང་འཇུག་ཅེས་བྱ་ལྔ་པ་སྟེ། ། ཞེས་པར་འདུའོ། ། ཡང་ན་ལམ་གྱི་རིམ་པ་འདིའི་དབྱེ་བ་ཡང་། སྤྲོས་པ་དང་། བསྡུས་པའི་རིམ་པས་འཕགས་པ་ཡབ་སྲས་ལ་ཡང་མི་མཐུན་པ་རྣམ་པ་མང་སྟེ། ཨརྻ་དེ་ཝས་རྫོགས་རིམ་རིམ་པ་དྲུག་ཏུ་ཕྱེ།
འཕགས་པ་ཉིད་ཀྱིས་རིམ་ལྔར་བསྡུས་ཤིང་། ཟླ་བ་གྲགས་པས། རྒྱུད་མ་ལུས་པའི་དོན་སྡུད་པའི་དབང་དུ་བྱས་ཏེ། རྫོགས་རིམ་བཞིར་བསྡུས་ཤིང་། བསྐྱེད་རིམ་གཅིག་ཏུ་བྱས་ནས། རིམ་པ་ལྔར་མཛད་པའི་ཕྱིར་རོ། ། དེ་ལྟར་སྤྲོས་པའི་དབྱེ་བས་རིམ་པ་མང་ཡང་། དེ་རྣམས་ཡང་དག་པ་བསྡུས་པ་ནི། ། གང་གིས་ཤེས་པ་རྒྱུད་རིག་ཏེ། ། སྤྲོས་པའི་རིམ་པ་མང་པོ་དེ་རྣམས་རིམ་པ་ལྔར་ཡང་དག་པར་བསྡུས་པ་རྒྱུད་མ་ལུས་པའི་དོན་དུ་གང་གིས་ཤེས་པ་དེས།
རྒྱུད་ཀྱི་དོན་བདེ་བླག་ཏུ་རིག་ཅིང་རྟོག་པར་འགྱུར་རོ། ། རིམ་པ་ལྔ་པོ་དེ་དག་གང་ཞེ་ན། སྔགས་དང་སེམས་དང་ལུས་དང་ནི། ། རྣམ་དག་དང་ནི་ཟུང་འཇུག་པ། ། ཞེས་ཏེ་སྔགས་ཀྱིས་བསྐྱེད་པས་ན་སྔགས་ཏེ་བསྐྱེད་རིམ་དང་། སེམས་དབེན་དང་། ལུས་སྒྱུ་ལུས་དང་། རྣམ་དག་འོད་གསལ་དང་ཟུང་འཇུག་རྣམས་སོ། ། ཅིའི་ཕྱིར་རྒྱུད་ཀྱི་དོན་མ་ལུས་པ་རིམ་པ་ལྔར་ཤེས་པས་རྒྱུད་ཀྱི་དོན་བདེ་བླག་ཏུ་རྟོགས་པར་འགྱུར་ཞེ་ན། རིམ་པ་ལྔ་ཡིས་བསྡུས་པའི་དོན། །
ཤེས་ནས་མཐའ་དྲུག་ལ་འཇུག་གོ ། ཞེས་ཏེ། ཇི་སྐད་དུ་བཤད་པའི་རིམ་པ་ལྔ་པོས། རྒྱུད་མ་ལུས་པའི་བརྗོད་བྱའི་དོན་བསྡུས་པར་ཤེས་ནས་རྗོད་བྱེད་མཐའ་དྲུག་དང་། དེས་མཚོན་པའི་ཚུལ་བཞིའི་དོན་བདེ་བླག་ཏུ་རྟོགས་པས་དེ་དག་ཕྱིན་ཅི་མ་ལོག་པ་ལ་འཆད་པར་འཇུག་པར་འགྱུར་ཏེ། དྲང་དོན་དང་། སྒྲ་ཇི་བཞིན་པ་དང་། ཡི་གེའི་དོན་དང་། སྤྱིའི་དོན་རྣམས་ཀྱིས་བསྐྱེད་རིམ་སྟོན་ལ། ལྷག་མ་རྣམས་ཀྱིས་རྫོགས་རིམ་བཞི་ཅི་རིགས་པར་སྟོན་པའི་ཕྱིར་རོ། །
དེ་ལྟར་བརྗོད་བྱ་རྒྱུད་དོན་རིམ་པ་ལྔར་བསྡུ་བ་བསྟན་ནས། ད་ནི་རྗོད་བྱེད་རྒྱུད་ཀྱི་ཆེ་བ་བསྟན་པར་བྱ་སྟེ། དེ་ལ་ཡང་རྒྱུད་སྡེ་མཐའ་དག་གི་རྩ་བར་བསྟན་པ་དང་། མདོ་སྡེ་མཐའ་དག་གི་རྩ་བར་བསྟན་པ་གཉིས་ཀྱི། རྒྱུད་སྡེ་ཀུན་གྱི་རྩ་བར་བསྟན་པ་ནི། ཇི་སྲིད་ཡ་ར་ལ་ཧའི་བར། ། ཀ་ཁ་གྷ་མཐའ་ཎ་ཛཱའི་མཐའ། ། ད་དྷའི་མཐའ་དང་མ་མཐར་བཅས། ། དེ་དེའི་རྩ་བ་ཡིག་གེ་གསུམ། ། ཞེས་ཏེ། །
དེ་ལ་ཡ་ར་ལ་གསུམ་མཐར་གནས་ཀྱི་སྡེ་ཚན་ནོ། ། ཧ་ནི་དྲོ་བའི་སྡེ་ཚན་ནོ། ། ཀ་ཁ་གྷ་གསུམ་ཀ་སྡེའོ། ། ཎ་ནི་ཊ་སྡེའོ། ། ཙཱ་ནི་ཙ་སྡེའོ། ། ད་དྷ་ནི་ཏ་སྡེའོ། ། མ་ནི་པ་སྡེའོ། ། དེ་ལྟར་ན་གསལ་བྱེད་སུམ་ཅུ་རྩ་བཞིའི་མཐའ་ཅན་གྱིས། རྒྱུད་སྡེ་སྟོང་ཕྲག་སུམ་ཅུ་རྩ་བཞིའི་རྩ་བ་ནི། ས་མ་ཛ་ཞེས་པ་ཡི་གེ་གསུམ་པའི་མིང་ཅན་གྱི་རྒྱུད་འདི་ཡིན་ནོ། །
འདིར་ཇི་སྲིད་ཡ་ར་ལ་ཤ་ཀྵའི་བར་ཞེས། ཀྵ་དང་བཅས་པའི་གསལ་བྱེད་སུམ་ཅུ་རྩ་བཞི་སྤོང་བར་རིགས་ཏེ། ཡེ་ཤེས་རྡོ་རྗེ་ཀུན་ལས་བཏུས་པར། རྒྱུད་སྡེ་ལྔ་ལ་ཀྵ་དང་བཅས་པའི་གསལ་བྱེད་སུམ་ཅུ་རྩ་བཞིའི་མཐའ་ཅན་གྱི་རྒྱུད་སྟོང་ཕྲག་སུམ་ཅུ་རྩ་བཞི་ཡོད་པར་གསུངས་པའི་ཕྱིར་རོ། ། མདོ་སྡེ་མཐའ་དག་གི་རྩ་བར་བསྟན་པ་ནི། ཐུབ་པ་ཆེན་པོས་ཆོས་ཕུང་པོ། ། བརྒྱད་ཁྲི་བཞི་སྟོང་གསུངས་པ་ཡི། ། དཔལ་ལྡན་འདུས་འདི་སྣོད་ཡིན་ཏེ། ། དེ་བས་འདི་ནི་རྒྱུད་ཀྱི་རྩེ། ། ཞེས་ཏེ།
ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཐམས་ཅད་ཀྱི་བརྗོད་བྱའི་གཙོ་བོ་ཡང་འདིར་འདུས་པས། དཔལ་ལྡན་འདུས་པ་འདི་ནི་དེ་དག་ཐམས་ཅད་ཀྱི་ཡང་སྣོད་དམ་རྩ་བ་ལྟ་བུ་ཡིན་ནོ། ། ཅིའི་ཕྱིར་མདོ་སྡེ་དང་རྒྱུད་སྡེ་ཀུན་གྱི་རྩ་བ་ཡིན་ཞེ་ན། མདོ་རྒྱུད་དེ་དག་གི་མཐར་ཐུག་གི་འབྲས་བུ་ནི། གཉིས་སུ་མེད་པ་ཟུང་འཇུག་གི་ཡེ་ཤེས་ཡིན་ལ། དེ་ཉིད་ཐབས་བདེ་བ་དང་། ལམ་མྱུར་བས་བདེ་བླག་ཏུ་ཐོབ་པའི་ཐབས་འདི་ཉིད་ཀྱིས་སྟོན་པས་དེའི་ཕྱིར་འདི་ནི་རྒྱུད་ཐམས་ཅད་ཀྱི་རྩེ་མོའམ། མཆོག་ཏུ་གྱུར་པ་ཡིན་ནོ། ། རྒྱུད་དེའང་མཚན་ཉིད་ཇི་ལྟ་བུ་ཞིག་ཞེ་ན། རྗོད་བྱེད་ཉུང་བ།
བརྗོད་བྱ་མང་བ། རིན་པོ་ཆེ་ལྟར་སྐལ་བ་དམན་པས་རྙེད་པར་དཀའ་བ། རྙེད་ཀྱང་དོན་རྟོགས་པར་དཀའ་བས་སྟེ། ཁྱད་པར་བཞི་དང་ལྡན་པ་ཞིག་ཡིན་ནོ་ཞེས་སྟོན་པ་སྟེ། གཞུང་ཉུང་བ་ལ་དོན་མང་བ། ། འདུས་པའི་རྒྱུད་ནི་རྙེད་དཀའ་ཞིང་། ། རྒྱན་བདུན་རྟོགས་པར་དཀའ་བས་ན། ། ཐམས་ཅད་དུ་ནི་རྣམ་པར་འཁོར། ། ཞེས་ཏེ། དཔལ་ལྡན་འདུས་པའི་རྒྱུད་ནི་བརྗོད་བྱེད་ཀྱི་གཞུང་ཉུང་ལ།
མདོ་རྒྱུད་ཐམས་ཅད་ཀྱི་དོན་བསྡུས་པས་བརྗོད་བྱའི་དོན་མང་བ་དང་། མར་མེ་མཛད་མན་ཆད་ཀྱི་འདས་པའི་སངས་རྒྱས་རྣམས་ཀྱིས་མ་གསུངས་ཤིང་། བྱམས་པ་ལ་སོགས་པའི་སྐལ་བ་བཟང་པོའི་སངས་རྒྱས་རྣམས་ཀྱིས་ཀྱང་གསུང་པར་མི་འགྱུར་བས། རྙེད་པར་དཀའ་ཞིང་། རྙེད་ཀྱང་མན་ངག་མེད་པར་འདིའི་ཚིག་དོན་རྣམ་པ་ཐམས་ཅད་རྟོགས་པར་མི་འགྱུར་བས། མགྲོན་པོ་ཕྱོགས་བསླད་པ་ལྟར་རྣམ་པར་འཁོར་ཞིང་རྨོངས་པར་འགྱུར་རོ། ། ཅིའི་ཕྱིར་རྟོགས་པར་དཀའ་ཞེ་ན། རྩ་རྒྱུད་ནི་རྒྱན་བདུན་གྱིས་བཅིངས་པ་ཡིན་ལ། རྒྱན་བདུན་ཡང་། བཤད་རྒྱུད་ཀྱི་སྒོ་ནས་རྩ་རྒྱུད་འཆད་ཤེས་པའི་བླ་མའི་མན་ངག་ལ་མ་བརྟེན་པར་རྟོགས་པར་དཀའ་བའི་ཕྱིར་རོ། །
དེ་ལྟར་རྗོད་བྱེད་རྒྱུད་ཀྱི་ཆེ་བ་བསྟན་ནས། ད་ནི་འཆད་བྱེད་རྒྱུད་མཛེས་པར་བྱེད་པའི་རྒྱན་བདུན་བཤད་པར་བྱ་སྟེ། དེ་ལ་ཡང་བཤད་པར་དམ་བཅའ་བ་དང་། བཤད་པ་དངོས་གཉིས་ཀྱི་དང་པོ་ནི། དེ་བས་བླ་མའི་བཀའ་དྲིན་གྱིས། ། འབད་དེ་རྣམ་པར་ཤེས་ནས་ནི། ། སེམས་ཅན་རྗེས་གཟུང་འདོད་པ་ཡིས། ། དེ་ཡི་རྣམ་པར་དབྱེ་བར་བྱ། ། ཞེས་ཏེ། གང་གི་ཕྱིར་རྒྱན་བདུན་མ་རྟོགས་པར་རྒྱུད་དོན་རྣམ་པར་མི་ཤེས་པ་དེ་བས་ན།
རྒྱན་བདུན་པོ་དེའི་རྣམ་པར་དབྱེ་བ་བཤད་པར་བྱའོ། ། རང་དགར་འཆད་དམ་ཞེ་ན། མ་ཡིན་གྱི། བཤད་རྒྱུད་ཤེས་པའི་བླ་མའི་བཀའ་དྲིན་དང་། རང་གིས་ཀྱང་ཐོས་བསམ་ལ་འབད་དེ། བཤད་རྒྱུད་ལ་བརྟེན་ནས་རྒྱན་བདུན་གྱི་དབྱེ་བ་རྣམ་པར་ཤེས་པར་བྱས་ནས་སོ། ། དགོས་པ་ཅིའི་ཕྱིར་ཞེ་ན། རྒྱན་བདུན་མ་རྟོགས་པས་རྒྱུད་ཀྱི་དོན་ལ་རྨོངས་པའི་སེམས་ཅན་རྗེས་སུ་གཟུང་བར་འདོད་པ་ཡིས་སོ། ། བཤད་པ་དངོས་ལ་དབྱེ་བས་མདོར་བསྟན། མཚན་ཉིད་རྒྱས་པར་བཤད།
མཇུག་བསྡུ་བ་དང་གསུམ་གྱི་དང་པོ་ནི། གླེང་བསླང་བ་ཡི་གྲངས་ནི་ལྔ། ། ཚུལ་ནི་རྣམ་པ་བཞི་ཡིན་ལ། ། རྒྱས་བཤད་མཐའ་ནི་རྣམ་པ་དྲུག ། བཤད་པ་ཡང་ནི་རྣམ་པ་བཞི། ། ལྔ་པའི་དབྱེ་བ་རྣམ་པ་གཉིས། ། དྲུག་པའི་དབྱེ་བ་ལྔ་དང་ལྡན། ། བདུན་པའི་དབྱེ་བ་རྣམ་གཉིས་ཏེ། ། རྒྱན་རྣམས་མདོ་རུ་བསྡུས་པ་འོ། ། ཞེས་ཏེ།
སྤྱིར་རྒྱན་དང་། རྒྱན་ཅན་གཉིས་ཀྱི། རྒྱན་ཅན་ནི་གསང་བ་འདུས་པའོ། ། རྒྱན་ནི། རྒྱུད་མཛེས་པར་བྱེད་པའི་ཡོན་ཏན་རྒྱན་བདུན་ཏེ། དེ་ལ་སྤྱིའི་དོན་དྲུག་སྟེ། དབྱེ་བ་དང་། གྲངས་ངེས་པ་དང་། གོ་རིམ་ངེས་པ་དང་། ཐོག་མར་བསྟན་པའི་དགོས་པ་དང་།
ངེས་ཚིག་དང་། རྒྱན་ཉི་ཤུ་རྩ་བརྒྱད་དགོས་འབྲེལ་གྱི་དངོས་པོ་བཞིར་བསྡུ་ཚུལ་ལོ། ། དེ་ལ་རྒྱན་བདུན་གྱི་དབྱེ་བ་ལ་གསུམ་སྟེ། བསྡུས་པའི་དབྱེ་བ་དང་། སོར་བཞག་པའི་དབྱེ་བ་དང་། རྒྱས་པའི་དབྱེ་བའོ། ། བསྡུས་པའི་དབྱེ་བ་ལ་གཉིས་ཏེ། ཐ་དད་ཀྱི་རྒྱན་དང་། ། ཐ་མི་དད་ཀྱི་རྒྱན་ནོ། ། ཐ་དད་ཀྱི་རྒྱན་ནི་བཅོ་ལྔ་སྟེ།
རྒྱུད་ཀྱི་མཚན་དང་། རྒྱུད་ཀྱི་བྱེད་པ་པོ་དང་། རྒྱུད་ལ་འཇུག་པའི་་་་་་དབྱེ་གཞི་དབྱེ་བའི་ཡ་གྱལ་དུ་བྱས་ན་གང་ཟག་དྲུག་དང་། བརྗོད་བྱ་སངས་རྒྱ་བའི་ཚུལ་བཞི་དང་། དགོས་པ་ངེས་པ་གཉིས་དང་། དགོས་པའི་དགོས་པ་རྣམས་ཏེ། དེ་དག་ནི་རྒྱུད་ལས་དོན་གཞན་ཡིན་པའི་ཕྱིར་རོ། ། ཐ་མི་དད་ཀྱི་རྒྱན་ནི་བཅུ་གསུམ་སྟེ། རྒྱུད་ཀྱི་ཚད་དམ་ནུས་པ་དང་། བརྗོད་བྱེད་མཐའ་དྲུག་དང་།
ཚུལ་བཞི་དང་། ཚོགས་བཤད་དང་སློབ་བཤད་གཉིས་ཏེ། དེ་རྣམས་ནི་རྒྱུད་ཀྱི་ངོ་བོ་ཡིན་པའི་ཕྱིར་རོ། ། སོར་བཞག་པའི་དབྱེ་བ་ནི། གླེང་བསླང་བ་ཡི་གྲངས་ནི་ལྔ། ། ཞེས་པ་ནས། བདུན་པའི་དབྱེ་བ་རྣམ་པ་གཉིས། ། ཞེས་པའི་བར་བདུན་ནོ། ། རྒྱས་པར་དབྱེ་ན། ཐ་དད་ཀྱི་རྒྱན་བཅོ་ལྔ་་་་་འམ་བཅུ་བཞི།
ཐ་མི་དད་ཀྱི་རྒྱན་བཅུ་གསུམ་སྟེ་ཉི་ཤུ་རྩ་བརྒྱད་དོ། ། གྲངས་ངེས་པ་ནི། དཔེར་ན་ཕར་ཕྱིན་ཐེག་པའི་ས་དང་པོའི་བདེན་པ་མཐོང་བ་ལ་བྱང་ཆུབ་ཡན་ལག་བདུན་དགོས་པ་ལྟར། གསང་བ་འདུས་པའི་རྒྱུད་ལ་འཇུག་པའི་གེགས། མ་རྟོགས། ལོག་རྟོགས། ཐེ་ཚོམ་གྱི་དྲི་མ་བསལ་ནས། རྒྱུད་དོན་རྟོགས་པའི་གོ་བ་སྐྱེ་བ་ལ་རྒྱན་བདུན་དགོས་པའི་ཕྱིར་རོ། ། གོ་རིམ་ངེས་པ་ནི། ཐོག་མར་གླེགས་བམ་མཐོང་བ་ལ་བརྟེན་ནས་རྟོག་པ་སྐྱེ་བའི་གོ་རིམ་དང་བསྟུན་པ་སྟེ།
དེ་ཡང་མིང་ལ་བརྟེན་ནས་དོན་ཚོལ་བས། དང་པོར་གླེགས་བམ་མཐོང་མ་ཐག་འདིའི་མིང་ཅི་ཡིན་སྙམ་ནས་འདྲི་བ་ན། རྒྱུད་ཀྱི་མཚན་ནི་མིང་ཡིན་ལ། ཞེས་པས་མིང་ལ་རྨོངས་པ་སེལ་ལོ། ། རང་ལ་མི་མཁོ་བའི་བསྟན་བཅོས་ལ་མི་འཇུག་པས། གདུལ་བྱ་གང་གི་དོན་དུ་བྱས་ཞེས་འདྲི་བ་ན། སྐྱེས་བུ་འདོད་ཆགས་ཅན་དོན་དུ། ཞེས་པས། ཆེད་དུ་བྱ་བའི་གདུལ་བྱ་ལ་རྨོངས་པ་སེལ་ལོ། ། བྱེད་པ་པོ་ཚད་ལྡན་གྱིས་མ་བྱས་པའི་བསྟན་འཆོས་ལ་རྟོག་ལྡན་མི་འཇུག་པས།
འདིའི་བྱེད་པ་པོ་སུ་ཞིག་ཅེས་འདྲི་བ་ན། འདི་ཡི་བྱེད་པོ་རྡོ་རྗེ་སེམས། ། ཞེས་པས། བྱེད་པ་པོ་ལ་རྨོངས་པ་སེལ་ལོ། ། བརྗོད་བྱ་མེད་པའི་བསྟན་འཆོས་ནི་བྱ་རོག་སོར་རྟོག་གི་བསྟན་འཆོས་ལྟར། འཇུག་བྱ་མ་ཡིན་པས། འདི་ལ་མངོན་པར་འདོད་པའི་དོན་ཅི་ཞིག་སྟོན་པའི་ནུས་པ་ཡོད་ཅེས་འདྲི་བ་ན། ཆོ་ག་དེ་བཞིན་ལེ་འུ་དང་། ། རིམ་པར་ཕྱེ་དང་དུམ་བུ་འོ། ། ཞེས་པས། །
མངོན་པར་འདོད་པའི་བརྗོད་བྱ་སྟོན་མི་ནུས་སམ་སྙམ་པའི་དོགས་པ་སེལ་ལོ། ། ཉིང་དགོས་འདོད་བྱ་མ་ཡིན་པ་ནི། མ་བག་མར་ལེན་པའི་བསྟན་འཆོས་ལྟར། རྟོགས་ལྡན་གྱི་འཇུག་བྱ་མ་ཡིན་པས། འདི་ལ་ཉིང་དགོས་ཁྱད་པར་ཅན་ཅི་ཞིག་ཡོད་ཅེས་འདྲི་བ་ན། ཞི་སོགས་བྱ་བའི་ཆོ་ག་དང་། ། དེ་བཞིན་གྲུབ་པ་བརྒྱད་དང་ནི། ། སངས་རྒྱས་ཀྱང་ནི་མཆོག་ཡིན་ནོ། ། ཞེས་པས། ཉིང་དགོས་ལ་རྨོངས་པ་སེལ་ལོ། །
བྱེད་པ་པོ་ཚད་མའི་སྐྱེས་བུ་བསྒྲུབ་བྱེད་ཀྱི་རིགས་པ་མེད་ན། དབང་ཕྱུག་ལྟར་ཡིད་ཆེས་པའི་གནས་སུ་མི་རུང་བས། ། རྡོ་རྗེ་སེམས་དཔའ་དེ་ཚད་མའི་སྐྱེས་བུར་བསྒྲུབ་བྱེད་ཀྱི་རིགས་པ་ཅི་ཡོད་ཅེས་འདྲི་ན། ཚུལ་ནི་རྣམ་པ་བཞི་ཡིན་ནོ། ། ཞེས་པས། རིགས་པ་རྣམ་པ་བཞིའི་སྒོ་ནས། རྡོ་རྗེ་སེམས་དཔའ་ཚད་མའི་སྐྱེས་བུར་བསྒྲུབ་པ་ཡིན་ནོ། ། རྗོད་བྱེད་གང་གི་འཆད་ཅེས་འདྲི་བ་ན། རྒྱས་བཤད་མཐའ་ནི་རྣམ་པ་དྲུག ། ཚུལ་ནི་རྣམ་པ་བཞི་ཡིན་ལ། །
ཞེས་པས། འདི་འཆད་པ་ན་བསྟན་བཅོས་མཁན་ལ་སྒྲ་ཇི་བཞིན་དུ་བཤད་དུ་མི་རུང་གི བླ་མའི་མན་ངག་ལ་བརྟེན་ནས། མཐའ་དྲུག་ཚུལ་བཞིའི་སྒོ་ནས་འཆད་དོ་ཞེས་པས། རྗོད་བྱེད་ལ་རྨོངས་པ་སེལ་ལོ། ། སློབ་མ་གང་ལ་གང་འཆད་ཅེས་འདྲི་ན། ལྔ་པའི་དབྱེ་བ་རྣམ་པ་གཉིས། ཞེས་པས་ཐུན་མོང་བ་ཚོགས་བཤད་དང་། ཐུན་མོང་མ་ཡིན་པ་སློབ་བཤད་གཉིས་བྱའོ། ། ཞེས་འཆད་ཚུལ་རྨོངས་པ་བསལ་ལོ། །
འོ་ན་གང་ཟག་གང་ལ་ཚོགས་བཤད་བྱ། གང་ལ་སློབ་བཤད་བྱ་ཞེས་འདྲི་ན། དྲུག་པའི་དབྱེ་བ་ལྔ་དང་ལྡན། ། ཞེས་པས། གང་ཟག་ལྔ་ཡོད་པའི་དང་པོ་བཞི་ལ་ཚོགས་བཤད་དང་། ཕྱི་མ་ལ་སློབ་བཤད་བྱའོ། ། ཞེས་པའོ། ། བཤད་པས་གོ་བ་ཇི་ལྟར་སྐྱེ་ཞེས་འདྲི་བ་ན། འདུན་པའི་དབྱེ་བ་རྣམ་པ་གཉིས། ། ཞེས་པས།
ཀུན་རྫོབ་དོན་དམ་པའི་བདེན་པ་གཉིས་རྟོག་པའི་ངེས་པ་སྐྱེའོ། ། ཞེས་པའོ། ། ཐོག་མར་བསྟན་པའི་དགོས་པ་ནི། ཇི་སྐད་དུ་བཤད་པའི་ཚུལ་གྱིས། རྒྱུད་ལ་འཇུག་པའི་གེགས་མ་རྟོགས་ལོག་རྟོགས་ཐེ་ཚོམ་གྱི་དྲི་མ་བསལ་བ་ན། དགའ་བ་ཁྱད་པར་ཅན་སྐྱེས་ནས། གུས་པ་ཆེན་པོས་རྒྱུད་ལ་འཇུག་པར་འགྱུར་བའོ། ། ངེས་པའི་ཚིག་ནི། ཇི་སྐད་བཤད་པའི་ཚུལ་གྱིས་དགའ་བ་སྐྱེས་ནས་རྒྱུད་མཛེས་པར་བྱེད་པའི་ཕྱིར། རྒྱན་ཞེས་བྱ་སྟེ།
དཔེར་ན་གསེར་དངུལ་གྱི་རྒྱན་གྱིས་སྐྱེས་པ་དང་བུད་མེད་ཀྱི་ལུས་ལ་དགའ་བ་བསྐྱེད་པ་བཞིན་ནོ། ། ཇི་སྐད་དུ། གཟུགས་བརྒྱན་ཡོན་ཏན་རང་བཞིན་ལྡན་པ་མེ་ལོང་ནང་སོང་ན། ། མཐོང་བའི་དབང་གིས་མི་རྣམས་དགའ་བའི་མཆོག་བསྐྱེད་ལ། ། ཞེས་གསུངས་པ་ལྟར་རོ། ། དགོས་འབྲེལ་གྱི་དངོས་པོ་བཞིར་བསྡུ་བ་ནི། རྒྱན་ཉི་ཤུ་བརྒྱད་པོ་དེ་དག་ཀྱང་བརྗོད་བྱ་དང་། རྗོད་བྱེད་དང་། དགོས་པ་དང་། དགོས་པའི་དགོས་པ་བཞིར་འདུ་སྟེ།
སངས་རྒྱས་པའི་ཚུལ་བཞི་ནི་བརྗོད་བྱར་འདུས་སོ། ། ཐ་མི་དད་ཀྱི་རྒྱན་བཅུ་གསུམ་ནི་རྗོད་བྱེད་དུ་འདུས་སོ། ། རྒྱུད་ཀྱི་མིང་དང་། བྱེད་པ་པོ་དང་། རྒྱུད་ལ་འཇུག་པའི་གང་ཟག་དྲུག་ལ་བརྟེན་ནས། བརྗོད་བྱ་བདེན་པ་གཉིས་རྟོགས་པའི་ངེས་པ་སྐྱེ་བས་ན་དེ་དག་ནི་དགོས་པར་འདུས་སོ། ། ཞི་སོགས་འཕྲིན་ལས་བཞི་དང་། གྲུབ་པ་བརྒྱད་དང་། མཆོག་སངས་རྣམས་ནི་དགོས་པའི་དགོས་པར་འདུས་སོ། ། འབྲེལ་པ་ནི་ཤུགས་ལ་བསྟན་ཏེ།
དེ་ལྟར་ན་རྒྱན་བདུན་གྱིས་ནི་རྒྱུད་ལ་འཇུག་པའི་དགོས་སོགས་ཆོས་བཞིའང་བསྟན་པ་ཡིན་ནོ། ། དེ་ལྟར་རྒྱན་བདུན་གྱི་དབྱེ་བ་མདོར་བསྡུས་ནས། དེ་དག་གི་རང་བཞིན་རྒྱས་པར་བཤད་པར་བྱ་སྟེ། དེ་ལ་ཡང་སྤྱིའི་མཚམས་སྦྱར་བ་དང་། སོ་སོའི་རང་བཞིན་བྱེ་བྲག་ཏུ་བཤད་པ་གཉིས་ཀྱི། དང་པོ་ནི། བཤད་པའི་རྒྱུད་ཀྱི་རྗེས་འབྲངས་ནས། ། རྒྱན་ནི་བདུན་པོ་རྣམས་ཀྱིས་ནི། ། རིམ་པ་བཞིན་དུ་རེ་རེ་ཡི། ། བསྟན་པ་དག་ནི་བདག་གིས་བྱ། །
ཞེས་ཏེ། བཤད་པས་རྒྱུད་ནི་ཡེ་ཤེས་རྡོ་རྗེ་ཀུན་ལས་བཏུས་པ་སྟེ། དེ་ལས་རྒྱན་བདུན་གྱི་དབྱེ་བ་རྒྱས་པར་གསུངས་པའི་ཕྱིར་རོ། ། སོ་སོའི་རང་བཞིན་བྱེ་བྲག་ཏུ་བཤད་པ་ལ་བདུན་ཡོད་པའི་ཡང་རྒྱན་དང་པོ། གླེང་བསླང་བའི་གྲངས་ལ། དྲི་བ་བགོད་པ་དང་། ལན་སྟོན་པ་གཉིས་ཀྱི། དང་པོ་ནི། རྒྱུད་འདིའི་མིང་ནི་ཅི་ཞིག་ཡིན། ། གང་གི་དོན་དུ་འདི་ཉིད་མཛད། །
སུ་ཞིག་བྱེད་པོ་འདིའི་ཚད་གང་། ། འདི་ཡི་དགོས་པའང་ཅི་ཞིག་ཡིན། ། ཞེས་པའོ། ། ལན་ནི། རྒྱུད་འདིའི་མིང་ཅི་ཞིག་ཅེས་འདྲི་བ་ན། རྒྱུད་ཀྱི་མཚན་ནི་མིང་ཡིན་ལ། ། ཞེས་ཏེ། མཚན་བརྗོད་པར་དཀའ་བ་དཔལ་གསང་བ་འདུས་པ་ཞེས་བྱ་བའོ། ། ཞེས་པའོ། ། གདུལ་བྱ་གང་གི་དོན་དུ་འདི་མཛད་ཅེས་འདྲི་ན།
སྐྱེ་བོ་འདོད་ཆགས་ཅན་དོན་དུ། ཉོན་མོངས་པའི་འཇུག་པ་ཤས་ཆེ་བ་འདོད་ཡོན་སྤང་མི་ནུས་པའི་སྐྱེ་བོ་འདོད་ཆགས་ཅན་གྱི་དོན་དུ་མཛད་དོ། ། སུ་ཞིག་འདིའི་བྱེད་པོ་ཡིན་ཞེ་ན། འདི་ཡི་བྱེད་པོ་རྡོ་རྗེ་སེམས། ། ཞེས་ཏེ། རྒྱུད་འདིའི་བྱེད་པ་པོ་ནི་དྲུག་པ་རྡོ་རྗེ་འཆང་ཆེན་པོ་དཔལ་རྡོ་རྗེ་སེམས་དཔའ་ཡིན་ནོ་ཞེས་སོ། ། འདིའི་བརྗོད་བྱ་སྟོན་པ་དང་འབྲས་བུ་གྲུབ་པའི་ཚད་དམ་ནུས་པ་གང་ཞེ་ན། ཚད་དག་ཀྱང་ནི་བཤད་བྱ་སྟེ། ། ཆོ་ག་དེ་བཞིན་ལེ་འུ་དང་། ། རིམ་པར་བྱེད་དང་དུམ་བུ་འོ། །
དེ་དག་རྣམ་པ་བཞིར་གྱུར་པ། ། ཞེས་ཏེ། ཆོ་ག་ནི་བི་ཏི་སྟེ། བི་ཏི་ན། བི་ཏི་ཞེས་པ་རང་གཞན་ལ་ཕན་པ་ནི་ལེའུ་དང་། ཞེས་ཏེ། ལེའུ་ནི་པ་རི་ཝརྟ་སྟེ། ཡོངས་སུ་བརྗེ་བའི་དོན་སྟོན་པས། གྲུབ་པ་ཆེན་པོ་བརྒྱད་ལ་བྱ་ལ། འདིས་དེ་སྟོན་ཅིང་འབྱིན་པར་བྱེད་པས་ལེའུའོ། །
ཡོངས་སུ་བརྗེ་བ་སོགས་ནི། བཅུད་ལེན་དང་སྨད་བརྒྱད་པོ་ལའང་ཡོད་པས། དེ་ལས་ཁྱད་པར་དུ་བྱ་བའི་ཕྱིར། གཉིས་སུ་མེད་པའི་ཡེ་ཤེས་མཆོག་གི་དོན་སྟོན་པ་ནི། རིམ་པ་ཕྱེ་ཞེས་ཏེ། རིམ་པར་ཕྱེ་བ་ནི། པ་ཏ་ལ་སྟེ་སྣམ་བུ་ལེན་པ་དང་འདྲ་བའི་ཕྱག་རྒྱ་ཆེན་པོ་མཆོག་གི་དངོས་གྲུབ་ལ་བྱ་ལ། དེ་འདིས་སྟོན་ཅིང་འབྱིན་པར་བྱེད་པས་རིམ་པར་ཕྱེ་བའོ། ། གཉིས་སུ་མེད་པའི་ཡེ་ཤེས་མཆོག་གི་དངོས་གྲུབ་ནི་ལམ་གྱི་རིམ་པ་ཉམས་སུ་བླངས་པ་ལ་ཡང་འབྱུང་བས། དེ་ལས་ཁྱད་པར་དུ་བྱ་བའི་ཕྱིར།
བརྗོད་བྱ་ཡོངས་སུ་བརྗོད་ཅིང་སྟོན་པ་ནི། དུམ་བུ་ཞེས་ཏེ། དུམ་བུ་ནི་པ་རི་ཚེ་ད་སྟེ། བརྗོད་བྱའི་དོན་རྗོད་བྱེད་གཞུང་འདིས་ཡོངས་སུ་གཅོད་ཅིང་སྟོན་པར་བྱེད་པས་ན་དུམ་བུའོ། ། དེ་ལ་སྔ་མ་གསུམ་ནི། འབྲས་བུ་འབྱིན་པའི་ནུས་པ་ཡིན་ལ། ཕྱི་མ་ནི། བརྗོད་བྱ་བརྗོད་པའི་ནུས་པའོ། ། གཞན་ཡང་། གཞུང་ཉིད་ཀྱིས་ནི་གྲངས་ཡིན་ནོ། །
ཞེས་པས་ཀྱང་རྒྱུད་ཀྱི་ཚད་བསྟན་ཏེ། ཆོ་ག་བཅུ་བདུན་ལེའུ་བཅུ་བདུན་རིམ་པར་ཕྱེ་བ་བཅུ་བདུན། དུམ་བཅུ་བཅུ་བདུན་ཡིན་པར་ཤེས་པར་བྱའོ། ། དགོས་པའི་དགོས་པ་ཅི་ཡིན་ཞེ་ན། དགོས་པ་ཡང་ནི་བཤད་བྱ་སྟེ། ། ཞི་སོགས་བྱ་བའི་ཆོ་ག་དང་། ། དེ་བཞིན་གྲུབ་པ་བརྒྱད་དང་ནི། ། མཆོག་གི་སངས་རྒྱས་ཀྱང་ཡིན་ནོ། ། ཞེས་ཏེ། ཉིང་དགོས་ནི་གཉིས་ཏེ།
འཇིག་རྟེན་པ་དང་། འཇིག་རྟེན་ལས་འདས་པའོ། ། འཇིག་རྟེན་པ་ལ་ཡང་གཉིས་ཏེ། དམན་པ་ཞི་སོགས་འཕྲིན་ལས་བཞི་དང་། མཆོག་གྲུབ་པ་ཆེན་པོ་བརྒྱད་དོ། ། འཇིག་རྟེན་ལས་འདས་པ་ནི་མཆོག་གི་སངས་རྒྱས་ཏེ། གཉིས་སུ་མེད་པའི་ཡེ་ཤེས་རྡོ་རྗེ་འཆང་ཆེན་པོ་ཡིན་ལ། དེ་དག་ནི་འདིའི་ཉིང་དགོས་ཡིན་ནོ། ། རྒྱན་གཉིས་པ་ཚུལ་བཞི་ལ་གཉིས་ཏེ། མཚམས་སྦྱར་སྔོན་དུ་འགྲོ་བས་མདོར་བསྟན་པ་དང་།
སོ་སོའི་རང་བཞིན་རྒྱས་པར་བཤད་པའོ། ། དང་པོ་ནི། གླེང་བསླང་བ་ནི་འདས་ཟིན་ཏེ། ། གཉིས་པ་ཡང་ནི་བཤད་པར་བྱ། ། རྒྱུད་དག་དང་ནི་གླེང་གཞི་དང་། ། ངེས་པའི་ཚིག་དང་རྒྱུ་ཡིན་ནོ། ། ཞེས་སོ། ། སོ་སོའི་རང་བཞིན་རྒྱས་པར་བཤད་པ་ལ་གཉིས་ཏེ། འདོད་ཆགས་དང་བྲལ་བའི་སངས་རྒྱས་ཚུལ་དང་། འདོད་ཆགས་དང་བཅས་པའི་སངས་རྒྱས་ཚུལ་ལོ། །
དང་པོ་ནི། སྤྱིར་སངས་རྒྱས་ཀྱི་གདུལ་བྱའི་གཙོ་བོ་ནི་ལྷ་དང་མི་གཉིས་ཡིན་ལ། ལྷའི་རྟེན་ལ་སངས་རྒྱས་པས་མིའི་དོན་མི་ནུས་ཏེ། མིས་ལྷ་ཡུལ་དུ་བགྲོད་མི་ནུས་པའི་ཕྱིར་རོ། ། མི་ཡི་རྟེན་ལ་སངས་རྒྱས་པས་ལྷ་ཡི་དོན་བྱེད་ནུས་ཏེ། ལྷ་རྣམས་ཀྱིས་མི་ཡི་ཡུལ་དུ་བགྲོད་ནུས་པའི་ཕྱིར་རོ། ། དེ་བས་ན། སངས་རྒྱ་བ་ལ་རྒྱུ་ཁྱད་པ་ཅན་མི་ཡི་སྐྱེ་བར་འཁྲུངས་པ་ཞིག་དགོས་སོ་ཞེས་སྟོན་པ་ནི། མི་ཡི་སྐྱེ་བར་འཁྲུངས་པ་ནི། ། རྒྱུད་ཅེས་བྱ་བ་ཡིན་པར་བརྗོད། །
ཅེས་གསུངས་སོ། ། མིའི་རྒྱུད་དུ་སྐྱེས་ཀྱང་ཁྱིམ་ན་གནས་པས་སངས་རྒྱ་མི་ནུས་ཏེ། ཇི་སྐད་དུ་མདོ་ལས།་་་་་ ཏིང་ངེ་འཛིན་རྒྱལ་པོ་ལས། གང་དག་ཁྱིམ་ན་གནས་པར་བྱེད་བཞིན་དུ། ། བླ་མེད་བྱང་ཆུབ་མཆོག་འདི་ཐོབ་པ་ཡི། ། སངས་རྒྱས་གང་དག་སྔོན་ཆད་མ་བྱུང་སྟེ། ། མ་འོངས་པ་ནའང་མི་འབྱུང་ད་ལྟར་མེད། ། ཅེས་གསུངས་པ་ལྟར་རོ། ། དེ་བས་ན་སངས་རྒྱ་བ་ལ་ཐོག་མར་ཁྱིམ་ནས་ཁྱིམ་མེད་པར་རབ་ཏུ་འབྱུང་བ་ཞིག་དགོས་སོ་ཞེས་སྟོན་པ་ནི།
བཙུན་མོའི་འཁོར་ལས་འདས་ནས་ནི། ། རབ་ཏུ་བྱུང་བ་གླེང་གཞི་ཡིན། ། ཞེས་ཏེ། གླེང་གཞི་ནི་དང་པོའི་རྒྱུ་ཡིན་ལ། རབ་ཏུ་བྱུང་བ་ནི། ལམ་སྒྲུབ་པའི་དང་པོའི་རྒྱུ་ཡིན་པའི་ཕྱིར་རོ། ། ཡང་ན་འབྲས་བུ་ལ་རྣམ་པ་སྟེར་བས་ན་གླེང་གཞི་སྟེ། རྒྱུའི་གནས་སྐབས་སུ་རབ་ཏུ་བྱུང་བའི་ཆ་ལུགས་སུ་འདོད་པ་བཞིན་དུ། འབྲས་བུའི་གནས་སྐབས་ན་ཡང་ཆ་ལུགས་དེ་ཉིད་ཀྱིས་སངས་རྒྱས་པའི་ཕྱིར་རོ། ། ཚུལ་ཁྲིམས་འཆལ་བས་ནི་ལམ་སྒྲུབ་མི་ནུས་པས་རབ་ཏུ་བྱུང་ཙམ་གྱིས་མི་ཆོག་གི
ཚུལ་ཁྲིམས་ཀྱི་སྡོམ་པ་ལ་ངེས་པར་གནས་པ་ཞིག་དགོས་སོ་ཞེས་སྟོན་པ་ནི། འདུལ་ལ་སྡོམ་པ་བསྟན་པ་ནི། ། ངེས་པའི་ཚིག་ཅེས་བཤད་པ་ཡིན། ། ཞེས་ཏེ། ངེས་པར་གནས་པས་ན་ངེས་ཚིག་སྟེ། རབ་ཏུ་བྱུང་ནས་འདུལ་བ་ནས་བསྟན་པའི་བསླབ་བྱ་རྣམས་ལ་ངེས་པར་གནས་དགོས་པའི་ཕྱིར། ངེས་ཚིག་ཅེས་བྱའོ། ། ཚུལ་ཁྲིམས་ཙམ་གྱིས་རྣམ་གྲོལ་ཐོབ་མི་ནུས་ཀྱིས། དཀའ་བ་སྤྱད་པས་ལམ་བསྒོམ་པ་ལ་འབད་དགོས་སོ་ཞེས་སྟོན་པ་ནི། འབྲས་བུ་འདོད་པས་ཆོས་སྤྱོད་པ། །
དེ་ནི་རྒྱུ་ཞེས་བརྗོད་བྱ་སྟེ། ། ཞེས་ཏེ། འབྲས་བུ་རྣམ་པར་གྲོལ་བ་འདོད་པས། ཆུ་བོ་ན་ར་ཛཱ་ནའི་འགྲམ་དུ་ལོ་དྲུག་དུ་དཀའ་སྤྱད་ཀྱིས་ཆོས་སྤྱོད་པ་དེ་ནི། རྣམ་གྲོལ་ཐོབ་པའི་ཉེ་བའི་རྒྱུ་ཡིན་པའི་ཕྱིར། རྒྱུ་ཞེས་བྱའོ། ། དེ་དག་གི་འཇུག་བསྡུ་བ་ནི། ། འདི་ནི་འདོད་ཆགས་བྲལ་ཁྱོད་ཀྱི། ། ཚུལ་ནི་རྣམ་པ་བཞིར་འདོད་དོ། ། ཞེས་པའོ། །
འདིར་འདོད་ཆགས་དང་བྲལ་བའི་སངས་རྒྱ་བའི་ཚུལ་བཞི་བཤད་པ་ནི། བཅོམ་ལྡན་འདས་ཐུབ་པ་ཆེན་པོ་ནི། ཇི་སྐད་བཤད་པའི་ཚུལ་བཞི་པོ་དེ་ཡི་སྒོ་ནས་མངོན་པར་རྫོགས་པར་སངས་རྒྱས་པར་འཇིག་རྟེན་ཐམས་ཅད་ཀྱི་མཐུན་སྣང་དུ་གྲུབ་ཅིང་། རྒྱུད་ཀྱི་བྱེད་པ་པོ་རྡོ་རྗེ་སེམས་དཔའ་ཡང་དེ་ལས་རྒྱུད་ཐ་དད་པ་མ་ཡིན་ནོ། ། ཞེས་བསྟན་པའི་སྒོ་ནས། རྒྱུད་བྱེད་པ་པོ་ཚད་མར་བསྒྲུབས་པ་ཡིན་ནོ། ། འདོད་ཆགས་དང་བཅས་པར་སངས་རྒྱ་བའི་ཚུལ་ལ་གཉིས་ཏེ། མཚམས་སྦྱར་བ་དང་། བཤད་པ་དངོས་སོ། ། དང་པོ་ནི།
འདོད་ཆགས་ཆོས་ཀྱི་ཚུལ་གྱིས་ནི། ། དོན་གསལ་རྟོགས་ཕྱིར་བཤད་པར་བྱ། ། ཞེས་སོ། ། གཉིས་པ་ལ་ཡང་། བསྐྱེད་རིམ་སྟོན་པར་བྱེད་པའི་རྒྱུད་དང་། རྫོགས་རིམ་སྟོན་པར་བྱེད་པའི་གླེང་གཞི་དང་། དབང་བསྐུར་སྟོན་པར་བྱེད་པའི་ངེས་ཚིག་དང་། སྤྱོད་པ་སྟོན་པར་བྱེད་པའི་རྒྱུའོ། ། དེ་ལ་བསྐྱེད་རིམ་སྟོན་པར་བྱེད་པའི་རྒྱུད་ནི། རིགས་ལྔའི་སངས་རྒྱས་བསྐྱེད་པ་ནི། །
རྒྱུད་ཅེས་བྱ་བ་ཡིན་པར་བརྗོད། ། ཅེས་ཏེ། དང་པོའི་སྦྱོར་བ་དང་། དཀྱིལ་འཁོར་རྒྱལ་མཆོག་གིས་ལྷ་སུམ་ཅུ་རྩ་གཉིས་བསྐྱེད་དེ་བསྒོམ་པ་ནི་རིགས་ལྔ་ལས་མ་འདས་པས། རིགས་ལྔའི་སངས་རྒྱས་བསྐྱེད་པ་ཞེས་བྱ་ལ། དེ་ཉིད་ནི་རིགས་ལྔའི་རྒྱུད་ཁྱད་པར་ཅན་དུ་སྐྱེས་པས་ན་རྒྱུད་ཅེས་བྱའོ། ། བསྐྱེད་རིམ་ཙམ་གྱིས་མི་ཆོག རྫོགས་རིམ་བསྒོམ་དགོས་པས་ན་རྫོགས་རིམ་སྟོན་པར་བྱེད་པའི་གླེང་གཞི་ནི། སླར་ཡང་རིགས་གཅིག་གྱུར་པ་ནི། ། གླེང་གཞི་ཡིན་པར་རབ་ཏུ་བསྟན། །
ཞེས་ཏེ། དབེན་གསུམ་་་་་་ལམ་གྱི་སྐུ་གསུམ་སྤྲུལ་སྐུ་དང་། ཀུན་རྫོབ་ལོངས་སྐུ་དང་། འོད་གསལ་ཆོས་སྐུ་རིམ་གྱིས་བསྒོམས་ཏེ། སླར་ཡང་ཟུང་འཇུག་སྐུ་གསུམ་དབྱེར་མེད་བསྒོམ་པ་ནི་་་་་་འབྲས་བུའི་སྐུ་གསུམ་རིགས་གཅིག་ཏུ་གྱུར་པའོ། ། དེ་སྐད་དུ་ཡང་རྡོ་རྗེ་ཕྲེང་བར། སྐུ་གསུམ་དག་གིས་ཐ་དད་པར། ། སྐྱོབ་པ་ཡིས་ནི་ཡང་དག་བསྟན། ། རྫོགས་པའི་རིམ་པའི་སྦྱོར་བ་ཡིས། ། གཅིག་ཏུ་ཡང་ནི་འགྱུར་བ་ཡིན། །
ཞེས་གསུངས་པས་སོ། ། དེ་ཉིད་འབྲས་བུ་རྡོ་རྗེ་འཆང་ལ་རང་གི་རྣམ་པ་སྟེར་བར་བྱེད་པས་ན་གླེང་གཞི་ཞེས་བྱའོ། ། བསྐྱེད་རྫོགས་གཉིས་ཀྱི་སྔོན་དུ་སྨིན་བྱེད་ཀྱི་ལམ་འགྲོ་དགོས་པས་ན། དབང་བསྐུར་སྟོན་པར་བྱེད་པ་ངེས་པའི་ཚིག་ནི། རྡོ་རྗེ་ལ་སོགས་གཟུང་བ་ཉིད། ། ངེས་པའི་ཚིག་ནི་ཡིན་པར་བཤད། ། ཅེས་ཏེ། དབང་བསྐུར་གྱི་སྔོན་དུ་རྡོ་རྗེ་ལ་སོགས་པ་རིགས་ལྔའི་དམ་ཚིག་དང་སྡོམ་པ་འཛིན་པ་དང་། ཐུན་མོང་གི་དབང་དགུའི་སྐབས་སུ། ཆུ་དབང་སྔོན་དུ་འགྲོ་བའི་རྡོ་རྗེ་དང་ཅོད་པན་ལ་སོགས་པའི་དབང་བསྐུར་བ་ནི།
རྡོ་རྗེ་ལ་སོགས་གཟུང་བ་ནི། ། ཞེས་སོ། ། སོགས་པའི་སྒྲས་གསང་བ་དང་། ཤེས་རབ་ཡེ་ཤེས་དང་། དབང་བཞི་པ་བསྐུར་བའང་གཟུང་ངོ་། ། སྨིན་ལམ་དབང་བསྐུར་བ་དེ་ནི། གདོན་མི་ཟ་བར་བརྟེན་པར་བྱ་བ་ཡིན་པས་ན། ངེས་པའི་ཚིག་ཅེས་བྱའོ། ། འབྲས་བུ་ལ་ནུས་པ་འབྱིན་པ་ལ་སྤྱོད་པ་དགོས་པས་སྤྱོད་པ་སྟོན་པར་བྱེད་པའི་རྒྱུ་ནི། སྒེག་པ་ལ་སོགས་སྤྱོད་པ་ནི། །
རྒྱུ་ཞེས་བྱ་བ་ཡིན་པར་བཤད། ། ཅེས་ཏེ། སྒེག་པ་ལ་སོགས་པ་གར་གྱི་ཉམས་དགུ་དང་ལྡན་པས་འདོད་པའི་ཡོན་ཏན་ལྔ་ལ་ཅི་བདེ་བར་སྤྲོས་བཅས། སྤྲོས་མེད། ཤིན་ཏུ་སྤྲོས་མེད་ཀྱི་ཚུལ་གྱིས་སྤྱོད་པ་ནི་མཚན་བཅས་མཚན་མེད་ཀྱི་དངོས་གྲུབ་ཀྱི་འབྲས་བུ་མྱུར་དུ་འབྱིན་པ་བྱེད་པའི་ཉེ་བའི་རྒྱུ་ཡིན་པས་རྒྱུ་ཞེས་བྱའོ། ། འདིར་རྒྱུ་དང་པོར་བསྟན་པ་ནི། ཆགས་བྲལ་གྱི་ཚུལ། ཞི་དང་གོ་རིམ་མཐུན་པར་བྱ་བའི་ཕྱིར་ཏེ། དོན་གྱི་རིམ་པ་ལས་ནི་དབང་བསྐུར་སྟོན་པའི་ཚིག་དང་པོར་འབྱུང་སྟེ་སྨིན་ལམ་དབང་བསྐུར་གྱི་རྒྱུད་སྨིན་པར་བྱ་སྟེ་གྲོལ་ལམ་རིམ་པ་གཉིས་སྒོམ་ནས་ཉེར་རྒྱུ་སྤྱོད་པ་ལ་བསླབ་པ་ལས་འབྲས་བུ་ཕྱག་རྒྱ་ཆེན་པོའི་དངོས་གྲུབ་ཐོབ་པའི་ཕྱིར་རོ། ། རྒྱན་གསུམ་པ་མཐའ་དྲུག་བཤད་པ་ལ་རྣམ་པ་གཉིས།
མཚམས་སྦྱར་བ་དང་། བཤད་པ་དངོས་སོ། ། དང་པོ་ནི། རྒྱན་ནི་གསུམ་པ་ཉིད་ཀྱང་ནི། ། རྣལ་འབྱོར་རྒྱུད་ཚུལ་ལས་བཤད་པའི། ། མཐའ་དྲུག་ཚིག་གིས་ངེས་བྱས་པས། ། རྒྱས་བཏབ་དོན་ནི་རབ་རྟོགས་བྱ། ། ཞེས་པའོ། ། གཉིས་པ་ལ། མིང་གིས་མདོར་བསྟན་པ་དང་།
སོ་སོའི་མཚན་ཉིད་རྒྱས་པར་བཤད་པ་གཉིས་ཀྱི་དང་པོ་ནི། དྲང་བ་དང་ནི་ངེས་དོན་བཅས། ། དགོངས་པས་བཤད་དང་དགོངས་ཡིན་དང་། ། ཇི་བཞིན་སྒྲ་དང་སྒྲ་མིན་ཏེ། ། མཐའ་ནི་དྲུག་ཏུ་ཤེས་པར་བྱ། ། ཞེས་ཏེ། མཐའ་དྲུག་ནི། མཐའ་ལ་བརྟེན་པ་དང་། མཐར་ཐུག་པ་གཉིས་ལས། འདི་ནི་མཐའ་ལ་བརྟེན་པས་ན་མཐའ་འོ། །
དེ་ལ་གསུམ་ཏེ། དོན་གྱི་མཐའ་ལ་བརྟེན་པ་དང་། ཚིག་གི་མཐའ་ལ་བརྟེན་པ་དང་། ཚིག་དོན་གཉིས་གའི་མཐའ་ལ་བརྟེན་པའོ། ། དེ་ལ་དྲང་དོན་ངེས་དོན་གཉིས་ནི། དོན་གྱི་མཐའ་ལ་བརྟེན་པ་སྟེ། རྡོ་རྗེའི་ཚིག་ཅིག་གིས་དོན་བསྐྱེད་རིམ་དང་། རྫོགས་རིམ་འགལ་བ་གཉིས་སྟོན་པའི་ཕྱིར་ཏེ། དཔེར་ན་བཛྲ་དྷྲིག་ཅེས་པའི་སྒྲ་དེས། དྲང་དོན་དུ་རྡོ་རྗེ་རྩེ་ལྔ་པ་འཛིན་པ་ལ་འགྲོ་ལ།
ངེས་དོན་དུ་ཟུང་འཇུག་གི་ཡེ་ཤེས་རང་གི་ངོ་བོ་འཛིན་པ་ལ་འགྲོ་བ་ལྟ་བུའོ། ། དགོངས་དང་དགོངས་མིན་གཉིས་ནི། ཚིག་མཐའ་ལ་བརྟེན་པ་སྟེ། རྡོ་རྗེའི་ཚིག་གཉིས་ཀྱིས་དོན་རྫོགས་པའི་རིམ་པ་གཅིག་ཚིག་འགལ་བ་དང་། སྒྲ་ཇི་བཞིན་པའི་སྒོ་ནས་སྟོན་པའི་ཕྱིར་རོ། ། སྒྲ་ཇི་བཞིན་པ་དང་ཇི་བཞིན་མ་ཡིན་པ་གཉིས་ནི། ཚིག་དོན་གཉིས་ཀའི་མཐའ་ལ་བརྟེན་པ་སྟེ། སྒྲ་གཉིས་ཀྱིས་བསྐྱེད་རིམ་དང་རྫོགས་རིམ་འགལ་བ་གཉིས་སྟོན་པའི་ཕྱིར་རོ། ། དེ་ལ་དྲང་དོན་ངེས་དོན་གཉིས་ལས། དྲང་དོན་གྱིས་ངེས་པ་ཁོ་ནར་བསྐྱེད་རིམ་སྟོན་ལ།
ངེས་དོན་གྱིས་ངེས་པ་ཁོ་ནར་རྫོགས་རིམ་སྟོན་ནོ། ། དགོངས་དགོངས་མིན་གཉིས་ཀྱིས་ཤས་ཆེར་རྫོགས་རིམ་སྟོན་ལ། བསྐྱེད་རིམ་སྟོན་པའང་ཡོད། སྒྲ་ཇི་བཞིན་མ་ཡིན་པས་ཤས་ཆེར་རྫོགས་རིམ་བསྟན་ལ། བསྐྱེད་རིམ་བསྟན་པའང་ཡོད། སྒྲ་ཇི་བཞིན་པའི་ཕལ་ཆེར་བསྐྱེད་རིམ་བསྟན་ལ། རྫོགས་རིམ་སྟོན་པའང་ཡོད། ཚིག་གཅིག་ལ་དོན་གཉིས་བྱུང་ན། དྲང་དོན་ངེས་དོན་ནོ། ། བསྐྱེད་རྫོགས་གང་སྟོན་ཡང་ཚིག་དོན་འགལ་བ་ཅིག་བྱུང་ན་དགོངས་བཤད།
ཚིག་དོན་མི་འགལ་བ་གཅིག་བྱུང་ན་དགོངས་པ་མ་ཡིན་པའོ། ། རྗོད་བྱེད་ཀྱི་ཚིག་བརྡ་བཤད་གཅིག་བྱུང་ན་སྒྲ་ཇི་བཞིན་པ་མ་ཡིན་པའོ། ། ཚིག་འཇིག་རྟེན་ཐ་མལ་པ་ལ་གྲག་པ་གཅིག་བྱུང་ན་སྒྲ་ཇི་བཞིན་པའོ། ། སོ་སོའི་མཚན་ཉིད་རྒྱས་པར་བཤད་པ་ལ་དྲུག་སྟེ། དང་པོ་དྲང་དོན་ནི། སྐལ་ངན་རྣམས་ལ་རྒྱལ་བ་ཡིས། ། སྦས་ཏེ་བཤད་པ་དྲང་བའི་དོན། ། ཞེས་ཏེ། རྫོགས་རིམ་གྱི་སྣོད་དུ་མི་རུང་བའི་སྐལ་ངན་རྣམས་ལ་ངེས་དོན་སྦས་ཏེ། བསྐྱེད་རིམ་གྱི་དོན་བཤད་པ་ནི་དྲང་བའི་དོན་ཞེས་བྱའོ། །
གཉིས་པ་ངེས་དོན་ནི། ཡང་དག་དོན་ནི་རབ་སྟོན་ཕྱིར། ། ངེས་པའི་དོན་ཡང་གསུངས་པ་ཡིན། ། རྫོགས་རིམ་གྱི་སྣོད་དུ་རུང་བ་ལ། དྲང་དོན་སྟོན་པའི་རྡོ་རྗེའི་ཚིག་དེ་ཉིད་ཀྱིས་བསྐྱེད་རིམ་དུ་མ་ཟད། ཡང་དག་སྟེ་རྫོགས་པའི་རིམ་པ་ཡང་རབ་ཏུ་སྟོན་པའི་ཕྱིར། ངེས་པའི་དོན་ཞེས་གསུངས་སོ། ། གསུམ་པ་དགོངས་བཤད་ནི། མཆོག་འདོད་སེམས་ཅན་རྣམས་ཀྱི་ཕྱིར། ། ཆོས་ཀྱི་དེ་ཉིད་རབ་སྟོན་པ། །
འགལ་བའི་ཚིག་གིས་སྦྱོར་བ་ཡིས། ། གསུངས་པ་གང་ཡིན་དགོངས་བཤད་དོ། ། མཆོག་འདོད་པའི་སེམས་ཅན་དབང་པོ་རྣོན་པོ་རྣམས་ཀྱི་ཕྱིར། དོན་དེ་སྟོན་བྱེད་དུ་འགལ་བའི་ཚིག་གིས་སྦྱོར་བ་ཡིས། ཆོས་ཀྱི་དེ་ཉིད་རྫོགས་པའི་རིམ་པ་རབ་ཏུ་སྟོན་པའི་དགོངས་པ་བཤད་ཅེས་བྱའོ། ། བཞི་པ་དགོངས་མིན་ནི། དབང་པོ་དམན་པའི་སེམས་ཅན་རྣམས། ། རྟོགས་ཕྱིར་མཆོག་ཏུ་གསལ་བ་ཡིས། ། དེ་ཉིད་ངེས་པར་སྟོན་པ་ནི། ། དགོངས་པ་མིན་པས་བཤད་པ་འོ། །
ཞེས་ཏེ། དབང་པོ་དམན་པ། ཟབ་མོའི་སྣོད་དུ་རུང་བའི་སེམས་ཅན་རྣམས་ལ་ཆོས་ཀྱི་དེ་ཁོ་ན་ཉིད་རྟོགས་པར་བྱ་བའི་ཕྱིར། མཆོག་ཏུ་གསལ་ཞིང་དོན་དང་མཐུན་པའི་ཚིག་གིས་གཙོ་ཆེན་ཆོས་ཀྱི་དེ་ཁོ་ན་ཉིད་འོད་གསལ་ཟུང་འཇུག་སོགས་སྟོན་པ་ནི་དགོངས་པ་མིན་པས་བཤད་པ་ཞེས་བྱའོ། ། ལྔ་པ་སྒྲ་ཇི་བཞིན་པ་ནི། དཀྱིལ་འཁོར་ལ་སོགས་ཆོ་ག་ཞིབ་ལ། སྤྱོད་པ་ཇི་ལྟ་ཇི་ལྟར་གསུངས། ། དོན་རྒྱས་བཤད་པ་གང་ཡིན་པ། ། དེ་ནི་ཇི་བཞིན་སྒྲར་གསུངས་པའོ། ། ཞེས་ཏེ།
ཆོག་ཞིབ་མོས་ཏེ། རྟོག་པའི་རྒྱུད་ལས་དཀྱིལ་འཁོར་ཇི་ལྟར་འབྲི་བ་དང་། ཐིག ཚོན། སྦྱིན་བསྲེག གཏོར་མ་ལ་སོགས་པའི་སྤྱོད་པ་ཇི་ལྟར་གསུངས་པ་རྣམས། འཇིག་རྟེན་དང་བསྟན་འཆོས་ལ་གྲག་པའི་ཚིག་གིས་དོན་རྒྱས་པར་བཤད་པ་དེ་ནི་སྒྲ་ཇི་བཞིན་པ་ཞེས་བྱའོ། ། དྲུག་པ་སྒྲ་ཇི་བཞིན་པ་མ་ཡིན་པ་ནི། ཀོ་ཊ་ཀྵ་ལ་སོགས་པའི་སྒྲ། ། འཇིག་རྟེན་བསྟན་འཆོས་ལ་མེད་ཅིང་། །
དེ་བཞིན་གཤེགས་པའི་བརྡར་གྱུར་པ། ། དེ་ནི་ཇི་བཞིན་མིན་པར་བསྒྲགས། ། ཞེས་ཏེ། སྒྲ་གང་དོན་དེའི་རྗོད་བྱེད་དུ་འཇིག་རྟེན་དང་བརྡ་སྤྲོད་པའི་བསྟན་འཆོས་ལ་གྲགས་པ་མེད་ཅིང་རྣལ་འབྱོར་ཕོ་མོའམ། དེ་བཞིན་གཤེགས་པ་ཁོ་ནའི་བརྡར་གྱུར་པ་རླུང་བཅུ་སྟོན་པ་ལ། ཀོ་ཊ་ཀྵ་དང་། ཀོ་ཏ་བ་ལ་སོགས་པའི་སྒྲ་ལྟ་བུ་ནི། སྒྲ་ཇི་བཞིན་པ་མ་ཡིན་པ་ཞེས་བྱའོ། ། རྒྱན་བཞི་པ་བཤད་པའི་ཚུལ་བཞི་ལ་མཚམས་སྦྱོར་སྔོན་དུ་འགྲོ་བས་མདོར་བསྟན། དབྱེ་བས་རྒྱས་པར་བཤད་པ་གཉིས་ཀྱི།
དང་པོ་ནི། མཐའ་དྲུག་དབྱེ་བ་བསྟན་ནས་ནི། ། བཤད་པའི་དབྱེ་བ་བརྗོད་པར་བྱ། ། ཡི་གེའི་དོན་དང་སྤྱི་ཡི་དོན། ། སྦས་དང་དེ་བཞིན་མཐར་ཐུག་པའོ། ། ཞེས་པའོ། ། གཉིས་པ་ལ་དབྱེ་བ་དང་། དབྱེ་བ་སོ་སོའི་མཚན་ཉིད་གཉིས་ཀྱི་དབྱེ་བ་ནི། དང་པོ་གཅིག་པུ་ཁོ་ན་ཉིད་དང་། ། སྤྱི་ཡི་དོན་གྱི་དབྱེ་བ་གཉིས། །
སྦས་པ་རྣམ་པ་གསུམ་དུ་བཤད། ། མཐར་ཐུག་པ་ནི་རྣམ་པ་གཉིས། ། ཞེས་ཏེ། དེ་ལ་ཡི་གེའི་དོན་ལ་དབྱེ་བ་མེད་ཅིང་ཤེས་བྱ་ཤས་ཆེར་སྟོན་ཅིང་། བསླབ་བྱའི་ངོ་ནས་བསྐྱེད་རིམ་སྟོན་ནོ། ། སྤྱིའི་དོན་ལ་གཉིས་ཏེ། མདོ་སོགས་ལ་ཞུགས་པ་དང་། བསྐྱེད་རིམ་པའི་སྤྱི་དོན་ནོ། ། དང་པོ་ནི། རྣམ་ཐར་སྒོ་གསུམ་དང་།
བྱང་ཕྱོགས་སོ་བདུན་ལ་སོགས་པ་མདོ་སྡེ་ལ་གྲགས་པ་རྣམས་ཏེ། དེ་དག་ནི་ཕར་ཕྱིན་ཐེག་པ་བ་དང་ཤེས་བྱ་ཐུན་མོང་བ་ཡིན་པའི་ཕྱིར་རོ། ། གཉིས་པ་ནི། གཞལ་ཡས་ཁང་བསྐྱེད་པ་དང་། ལྷག་མོས་བསྒོམ་པ་ལ་སོགས་པ་བསྐྱེད་རིམ་དང་འབྲེལ་པ་རྣམས་ཏེ། བསྐྱེད་རྫོགས་གཉིས་ཀའི་ཐུན་མོང་གི་བསླབ་བྱ་ཡིན་པའི་ཕྱིར་རོ། ། རྫོགས་རིམ་པས། བསྐྱེད་རིམ་ཇི་ལྟར་བསྒོམ་ཞེ་ན། དེ་དག་གིས་ཀྱང་། ལྷའི་རྣལ་འབྱོར་བསྒོམ་པ་ན། །
གཞལ་ཡས་ཁང་གི་དབྱིབས་དང་། ལྷ་ཡི་གྲངས་དང་། ཁ་དོག་ཕྱག་མཚན་ལ་སོགས་པ་བསྐྱེད་རིམ་པ་དང་མཐུན་པར་བསྒོམ་པའི་ཕྱིར་རོ། ། སྦས་པ་ནི་གསུམ་སྟེ། འདོད་ཆགས་ཆོས་ཀྱི་སྦས་པ་དང་། ཀུན་རྫོབ་སྒྱུ་མའི་སྦས་པ་དང་། ཡེ་ཤེས་གསུམ་གྱི་སྦས་པའོ། ། དེ་གསུམ་ནི་སྤྱི་དོན་མཐར་ཐུག་གཉིས་ཀྱི་དབུས་སུ་ཆུད་པས་སྦས་པ་ཞེས་བྱའོ། ། མཐར་ཐུག་ནི་གཉིས་ཏེ། འོད་གསལ་དང་།
ཟུང་འཇུག་གོ ། འོད་གསལ་ནི། དངོས་པོའམ་ལམ་གྱི་མཐར་ཐུག་ཡིན་ལ། ཟུང་འཇུག་ནི་འབྲས་བུའམ་རྟོགས་པའི་མཐར་ཐུག་ཡིན་པའི་ཕྱིར། མཐར་ཐུག་ཞེས་བརྗོད་དོ། ། དེ་ལ་ཡི་གེའི་དོན་དང་། སྤྱིའི་དོན་གཉིས་ནི་སྒྲ་ལྷུར་བླངས་ནས་བཤད་ལ། སྦས་དོན་དང་། མཐར་ཐུག་གི་དོན་གཉིས་ནི་དོན་ལྷུར་བླངས་ནས་བཤད་པའོ། ། གཉིས་པ་ཕྱེ་བ་སོ་སོའི་མཚན་ཉིད་ལ་བཞིའི།
དང་པོ་ཡི་གེའི་དོན་ནི་སྒྲ་ཙམ་ལ་ནི་རབ་གཞོལ་བའི། ། ཕྱི་རོལ་བསྟན་འཆོས་མཁས་པ་ཡིས། ། དེ་ཡི་བཀོད་པ་རབ་བསྟན་པ། ། ཡི་གེའི་དོན་ནི་ཡིན་པར་བཤད། ། ཅེས་ཏེ། སྐད་ཀྱི་བྱིངས་དང་། རྐྱེན་དང་། རྣམ་དབྱེ་དང་། ཚིག་སྡུད་ལ་སོགས་པ་སྒྲ་ཙམ་གྱི་མཚན་ཉིད་སྟོན་པ་ལ་རབ་ཏུ་གཞོལ་བའི་ཕྱི་རོལ་གྱི་བསྟན་འཆོས་ནི་བརྡ་སྤྲོད་པའི་གཞུང་སྟེ། དེ་ལ་མཁས་པ་རྣམས་ཀྱིས་བརྡ་སྤྲོད་ཀྱི་གཞུང་དེའི་བཀོད་པ་དང་མཐུན་པར་སྒྲ་གང་གིས་དོན་རབ་ཏུ་སྟོན་ཅིང་བཤད་པ་དེ་ནི་ཡི་གེའི་དོན་ཞེས་བཤད་དོ། །
གཉིས་པ་སྤྱིའི་དོན་ནི། མདོ་སོགས་ལ་ནི་རབ་ཞུགས་པའི། ། ཐེ་ཚོམ་བཟློག་པར་བྱེད་པ་དང་། ། བསྐྱེད་པའི་རིམ་དང་ལྡན་པ་དག ། སྤྱི་ཡི་དོན་ནི་ཡིན་པར་གསུངས། ། ཞེས་ཏེ། སྔར་མདོ་སྡེ་སོགས་ཕར་ཕྱིན་ཐེག་པ་ལ་རབ་ཏུ་ཞུགས་པ་རྣམས་ཀྱིས། ། རྒྱུད་དུ་མདོ་སྡེ་ལ་གྲགས་པའི་ཆོས་སྐད་མ་མཐོང་ནས། ཅི་འདི་སྟོན་པའི་བཀའ་མ་ཡིན་སྙམ་ཐེ་ཚོམ་མམ། འགྱོད་པ་བཟློག་པར་བྱ་བའི་ཕྱིར།
རྣམ་ཐར་སྒོ་གསུམ་སོགས་ཕར་ཕྱིན་ཐེག་པར་གྲགས་པ་སྟོན་པ་དང་། ལྷག་མོས་བསྒོམ་པ་སོགས་བསྐྱེད་རིམ་དང་འབྲེལ་བའི་དོན་སྟོན་པ་ནི་མདོ་སོགས་ལ་ཞུགས་པ་དང་། རྣལ་འབྱོར་རྒྱུད་མན་ཆད་ལ་གྲག་པའི་བསྐྱེད་རིམ་ནི།་་་་་ བསྐྱེད་རིམ་པ་རྣམས་དང་། ཤེས་བྱ་དང་བསླབ་བྱ་ཐུན་མོང་བ་ཡིན་པའི་ཕྱིར། སྤྱིའི་དོན་་་་་་བཤད་པར་བྱའོ་གསུངས། ཞེས་བྱའོ། ། གསུམ་པ་སྦས་དོན་ནི། འདོད་ཆགས་ཆོས་ནི་རབ་སྟོན་དང་། ། ཀུན་རྫོབ་བདེན་པར་རྟོགས་པ་དང་། །
ཡེ་ཤེས་གསུམ་པོ་རྣམ་བརྟག་པའི། ། སྙིང་པོ་ཡོད་པས་སྦས་པ་འོ། ། ཞེས་ཏེ། ། འདོད་ཆགས་ཆོས་ཀྱི་སྦས་པ་ནི། ཕྱག་རྒྱ་དང་ཇི་ལྟར་སྙོམས་པར་འཇུག་པའི་ཆོ་ག་སྟོན་པ་སྟེ། དེ་ནི་ཚོགས་པར་དབྱུང་བར་མི་འོས་པའི་ཕྱིར་སྦས་པ་ཞེས་བྱའོ། ། ཀུན་རྫོབ་བདེན་པའི་སྦས་པ་ནི། སྒྱུ་ལུས་དངོས་དང་། དེ་དང་འབྲེལ་བའི་སྤྱོད་པ་སྟོན་པ་ཡང་ཡོད་དོ། ། ཡེ་ཤེས་གསུམ་གྱི་སྦས་པ་ནི།
སེམས་གསུམ་དངོས་དང་། དེའི་སྔོན་འགྲོ་ལུས་དབེན་དང་ངག་དབེན་སྟོན་པ་ཡང་ཡོད་ལ། དེ་དག་ནི་རིམ་པ་འོག་མ་རྣམས་ལ་མི་བསྟན་པའི་ཕྱིར་སྦས་་་་་་རྗེ་སོགས་གསུང་པའམ། ཡང་ན་་་་་་བདག་གི་བླ་མ་གསུམ་པོ་ཐམས་ཅད་ཀྱང་སྤྱི་དོན་དང་། མཐར་ཐུག་གཉིས་ཀྱི་དབུས་སུ་ཆུད་པས་སྙིང་པོ་ལྟ་བུར་ཡོད་པས་ན་སྦས་པའོ། ། བཞི་པ་མཐར་ཐུག་ནི། འོད་གསལ་བ་ནི་རབ་སྟོན་དང་། ། ཟུང་དུ་འཇུག་པ་རྟོགས་པས་ཏེ། ། རྣམ་པ་གཉིས་སུ་མཐའ་བཤད་དེ། ། མཐའ་ནི་མུར་ཐུག་པ་ཡི་ཚིག །
ཅེས་ཏེ། མཐར་ཐུག་ནི་གཉིས་ཏེ། དངོས་པོའམ་ལམ་གྱི་མཐར་ཐུག་འོད་གསལ་དང་། འབྲས་བུ་འམ་ཡེ་ཤེས་ཀྱི་མཐར་ཐུག་ཟུང་འཇུག་སྟེ། དེ་གཉིས་ནི་འཆད་ཚུལ་བཞི་པ་ཅན་གྱི་རྡོ་རྗེའི་ཚིག་གི་བརྗོད་བྱ་ལྷག་མ་མ་ལུས་པར་མུར་ཐུག་པ་ཡིན་པའི་ཕྱིར། མཐར་ཐུག་པ་ཞེས་བྱའོ། ། སྤྱིར་སྦས་གཉིས་ལ་ནི་བརྗོད་བྱ་ལྷག་མ་ལུས་པའི་ཕྱིར། ། རྡོ་རྗེའི་ཚིག་དེའི་བརྗོད་བྱ་མུར་ཐུག་པ་མ་ཡིན་ནོ། ། ལྔ་པ་བཤད་པའི་རྒྱན་ལ་གཉིས་ཏེ། དབྱེ་བས་མདོར་བསྟན་པ་དང་།
སོ་སོའི་རང་བཞིན་རྒྱས་པར་བཤད་པའོ། ། དང་པོ་ནི། འཆད་པས་ཉན་པར་འདོད་པ་ལ། ། དབྱེ་བ་ཡང་ནི་གཉིས་ཡོད་དེ། ། ཚོགས་ལ་བཤད་པར་བསྟན་པ་དང་། ། གཉིས་པ་སློབ་མ་ལ་བཤད་པའོ། ། ཞེས་པའོ། ། གཉིས་པ་ལ་གཉིས་ཀྱི་ཚོགས་བཤད་ནི། ཇི་བཞིན་སྒྲ་དང་དགོངས་མིན་དང་། ། དྲང་བའི་དོན་དུའང་གང་གྱུར་དང་། །
ཡི་གེའི་དོན་དང་སྤྱི་ཡི་དོན། ། ཚོགས་ལ་བཤད་པར་འདོད་པ་ཡིན། ། ཞེས་ཏེ་སྒྲ་ཇི་བཞིན་པ་ལ་སོགས་པ་རྣམས་ནི། བསྐྱེད་རིམ་ལ་སོགས་པ་ཤེས་བྱ་ཐུན་མོང་བ་སྟོན་པའི་ཕྱིར། བསྐྱེད་རྫོགས་གཉི་ཀའི་གདུལ་བྱ་ལ་ཐུན་མོང་དུ་བཤད་པར་བྱ་བ་ཡིན་པས། ཚོགས་ལ་བཤད་པ་ཞེས་བྱའོ། ། དགོངས་མིན་གྱིས་རྫོགས་རིམ་སྟོན་པ་མ་ཡིན་ནམ། ཇི་ལྟར་ཚོགས་བཤད་ཡིན་ཞེ་ན། དགོངས་མིན་གྱི་གདུལ་བྱ་ནི། དེ་ཁོ་ན་ཉིད་ལ་མོས་ཀྱང་དབང་པོ་དམན་པས་སློབ་བཤད་ཀྱི་གནད་མི་རུང་བས་སམ།
ཡང་ན་བསྒོམ་མིན་ལ་བསྐྱེད་རིམ་སྟོན་པ་ཡང་ཡོད་པས། དེའི་ཕྱིར་ཚོགས་བཤད་དུ་བཞག་གོ ། གཉིས་པ་སློབ་བཤད་ནི། ཇི་བཞིན་མིན་སྒྲ་ངེས་དོན་དང་། ། དེ་བཞིན་དགོངས་ཏེ་བཤད་པ་དང་། ། སྦས་དོན་མཐར་ཐུག་པ་རྣམས་ནི། ། སློབ་མ་ལ་ནི་བཤད་པར་འདོད། ། ཅེས་ཏེ། སྒྲ་ཇི་བཞིན་མ་ཡིན་པ་ལ་སོགས་པས་ནི་རྫོགས་རིམ་སྟོན་པའི་ཕྱིར། རྫོགས་རིམ་གྱི་སྣོད་དུ་རུང་བ་ཁོ་ན་ལ་བསྟན་པར་བྱ་བ་ཡིན་པས།
སློབ་མ་ལ་བཤད་པ་ཞེས་བྱའོ། ། བཤད་པ་དབྱེ་བ་གཉིས་པོ་དེ་གང་ལས་བཤད་ཅེ་ན། བཤད་པའི་རྒྱུད་ཀྱི་རྗེས་འབྲངས་ནས། ། བདེ་གཤེགས་རྣམས་ཀྱི་འདུལ་བྱ་ལ། ། རིམ་པ་གཉིས་ལ་བརྟེན་ནས་ནི། ། བཤད་པའི་དབྱེ་བ་གསུངས་པ་ཡིན། ། ཞེས་ཏེ། བཤད་པའི་རྒྱུ་ཡེ་ཤེས་རྡོ་རྗེ་ཀུན་ལས་བཏུས་པ་ལས། བཤད་པ་གཉིས་ཀྱི་དབྱེ་བ་གསུངས་པ་ཡིན་ནོ། ། ཞེས་པའོ། །
རྒྱན་དྲུག་པ་གང་ཟག་གི་རྒྱན་ལ་དྲུག་སྟེ། གང་ཟག་གི་མཚན་ཉིད་དང་། དབྱེ་བ་དང་། སོ་སོའི་རང་བཞིན་དང་། འཆད་ཉན་སྒྲུབ་གསུམ་གྱི་སྣོད་དུ་རུང་མི་རུང་དང་། ཚོགས་བཤད་སློབ་བཤད་ཀྱི་སྣོད་གང་ཡིན་པ་དང་། མཇུག་བསྡུ་བའོ། ། གང་ཟག་གི་མཚན་ཉིད་ནི། འདོད་ཆགས་ཅན་གྱི་སྐྱེས་བུས་འདོད་ཡོན་ལ་བསྟེན་པས་ཐར་པ་ཐོབ་པར་འདོད་པའོ། ། དེ་སྐད་དུ་ཡང་།
སྐྱེས་བུ་འདོད་ཆགས་ཅན་དོན་དུ། ། ཞེས་གསུངས་སོ། ། དབྱེ་བ་ནི། རྣམ་པ་ཀུན་ཏུ་ཉན་འདོད་པའི། ། འཇིག་རྟེན་ངེས་པར་གྱུར་པ་ནི། ། བློ་ཡི་རྣམ་པ་དཔག་མེད་ལས། ། གང་ཟག་རྣམ་པ་ལྔར་འདོད་དོ། ། ཞེས་ཏེ། སྤྱིར་ཉན་པ་པོའི་གང་ཟག་གི་བློའི་ནང་གསེས་ཀྱི་དབྱེ་བ་དཔག་ཏུ་མེད་ཀྱང་། རིགས་བསྡུས་ནས་གང་ཟག་རྣམ་པ་ལྔར་འདོད་དོ། །
ལྔ་གང་ཞེ་ན། ཨུཏྤལ་དང་པད་དཀར་དང་། ། པདྨ་ཙནྡན་རིན་པོ་ཆེ། ། རང་བཞིན་ཐ་དད་མིང་གིས་ཏེ། ། ཐམས་ཅད་མཁྱེན་པས་གསུངས་པ་ཡིན། ། ཞེས་སོ། ། སོ་སོའི་རང་བཞིན་ལ་ལྔ་ལས། ཨུཏྤལ་ལྟ་བུའི་གང་ཟག་ནི། ། དེ་ནི་མ་ལུས་ཐོས་འགྱུར་ལ། ། འཛིན་པ་ལ་ནི་རྣམ་པར་མཁས། །
སྐད་ཅིག་གིས་ནི་བརྗེད་གྱུར་པ། ། ཨུཏྤལ་ཞེས་བྱའི་གང་ཟག་གོ ། ཞེས་གསུངས་ཏེ། ཨུཏྤལ་ལ་ཆོས་གསུམ་སྟེ། ། ཆེ་ཞིང་རྩི་མང་བ་དང་། ཉི་མ་ཤར་བས་ཁ་འབྱེ་ཞིང་། བུང་བ་ལ་སོགས་པས་རྩི་བླང་བར་ནུས་པ་དང་། རྩི་དེ་ཉིད་འཛག་སྐྱེན་པའོ། ། དེ་བཞིན་དུ་གང་ཟག་འདི་ལ་ཡང་། ཆོས་གསུམ་ཡོད་དེ།
ཐོས་པ་མང་ཞིང་ཐོས་པའི་དུས་སུ་གོ་བ་དང་། ཅུང་ཞིག་ནས་བརྗེད་པར་འགྱུར་བ་དང་། མ་བརྗེད་ཀྱི་བར་དུ་གཞན་ལ་སྟོན་པར་ནུས་པ་སྟེ། དེ་བས་ན་ཨུཏྤ་ལ་དང་འདྲ་བའི་ཕྱིར། ཨུཏྤལ་ལྟ་བུའི་གང་ཟག་ཅེས་བྱའོ། ། པད་མ་དཀར་པོ་ལྟ་བུ་ནི། གཟུང་བྱ་མང་དུ་ཐོས་གྱུར་ཀྱང་། ། སྟོན་པ་ཡི་ནི་ནུས་པ་མེད། ། བུམ་པ་ཡི་ནི་རུས་སྦལ་འདྲ། ། པད་དཀར་ཞེས་བྱའི་གང་ཟག་གོ །
ཞེས་ཏེ། པད་མ་དཀར་པོ་ལ་ཆོས་གསུམ་སྟེ། ཆེ་ཞིང་རྩི་མང་བ་དང་། ཉི་མས་དྲོས་ནས་ཁ་ཟུམ་ཞིང་། བུང་བ་ལ་སོགས་པས་བླང་མི་ནུས་པའོ། ། དེ་བཞིན་དུ་གང་ཟག་འདི་ལ་ཡང་ཆོས་གསུམ་སྟེ། ཐོས་པ་མང་ཞིང་ཐོས་དུས་སུ་གོ་བ་དང་། དེ་ཉིད་ཀྱི་དོན་བརྗེད་པ་མེད་པ་དང་། གཞན་ལ་ལེགས་པར་སྟོན་མི་ནུས་པ་སྟེ། དེ་བས་ན་པད་མ་དཀར་པོ་དང་འདྲ་བའི་ཕྱིར་པད་དཀར་ཞེས་བྱ་བའི་གང་ཟག་གོ །
པད་མ་དམར་པོ་ལྟ་བུའི་གང་ཟག་ནི། དད་དང་ལྡན་ཞིང་སྙིང་རྗེ་ཆེ། ། ཐོས་ནས་བློ་ཡི་ཁ་འབྱེད་ཅིང་། ཚིགས་མེད་འོད་མ་བཞིན་འཛག་པ། ། པད་དམར་ཞེས་བྱའི་གང་ཟག་གོ ། ཞེས་ཏེ། པད་མ་དམར་པོ་ལ་ཆོས་བཞི་སྟེ། ཁ་དོག་དམར་བ་དང་། ཀུན་གྱི་ཡིད་དུ་འོང་བ་དང་། ཉི་མ་ཤར་བས་ཁ་དབྱེ་ཞིང་རྩི་མང་བ་དང་།
ཚིགས་མེད་པའི་འོད་མ་བཞིན་དུ་སྐད་ཅིག་ལ་འཛག་པའོ། ། དེ་བཞིན་དུ་གང་ཟག་འདི་ལ་ཡང་ཆོས་བཞི་ཡོད་དེ། དད་པ་ཆེ་བ་དང་། སྙིང་རྗེ་ཆེ་བ་དང་། ཐོས་པ་ཆེ་ཞིང་ཐོས་དུས་སུ་གོ་བ་དང་། སྐད་ཅིག་གིས་བརྗེད་པར་འགྱུར་བ་སྟེ། དེ་བས་ན་པད་མ་དམར་པོ་དང་འདྲ་བའི་ཕྱིར། པད་མ་དམར་པོ་ལྟ་བུའི་གང་ཟག་ཅེས་བྱའོ། ། ཙནྡན་ལྟ་བུ་ནི། ཐོས་པ་ཉུང་ཞིང་ང་རྒྱལ་ལྡན། །
རྩ་བ་མེད་པར་མང་དུ་སྨྲ། ། རྗེས་སུ་གཟུང་བར་མི་ནུས་པ། ། ཙནྡན་ཞེས་བྱའི་གང་ཟག་གོ ། ཞེས་ཏེ། ཙནྡན་སྦྲུལ་གྱི་སྙིང་པོ་ལ་ཆོས་ལྔ་སྟེ། དངོས་པོ་ཆུང་བ་དང་། དྲི་ཆེ་བ་དང་། རྩ་བ་ངན་པ་དང་། ཡན་ལག་མང་བ་དང་། སྦྲུལ་གྱིས་དཀྲིས་ནས་གཞན་གྱིས་བླང་བར་མི་ནུས་པའོ། །
དེ་བཞིན་དུ་གང་ཟག་འདི་ལ་ཡང་ཆོས་ལྔ་ཡོད་དེ། ཐོས་པ་ཆུང་བ་དང་། ང་རྒྱལ་ཆེ་བ་དང་། དོན་གྱི་རྩ་བ་མེད་པ་དང་། ཚིག་གི་སྤྲོས་པ་མང་བ་དང་། སློབ་མ་ལ་སྟོན་མི་ནུས་པས་གཞན་རྗེས་སུ་གཟུང་བར་མི་ནུས་པའོ། ། དེ་བས་ན་ཙནྡན་དང་འདྲ་བའི་ཕྱིར། ཙན་དན་ལྟ་བུའི་གང་ཟག་ཅེས་བྱའོ། ། རིན་པོ་ཆེ་ལྟ་བུ་ནི། ཚུལ་ཁྲིམས་དག་ཅིང་མཁས་པ་སྒྲིན། །
ཤེས་རབ་ལྡན་ཞིང་རྒྱུད་ཅིག་ལ། ། ཐོས་ནས་ལེགས་པར་སྟོན་པ་ནི། ། རིན་ཆེན་ཞེས་བྱའི་གང་ཟག་གོ ། ཞེས་ཏེ། ཡིད་བཞིན་གྱི་ནོར་བུ་རིན་པོ་ཆེ་ལ་ཆོས་བདུན་ཏེ། རང་བཞིན་གྱིས་དག་པ་དང་། སེམས་ཅན་གྱི་དགོས་འདོད་སྐོང་བ་དང་། རང་བཞིན་མི་འགྱུར་བ་དང་། ཀུན་གྱི་ཡིད་དུ་འོང་བ་དང་། གཞན་ལ་ཕན་འདོགས་པ་དང་།
གཞན་ལ་གནོད་པ་མི་བྱེད་པ་དང་། དགོས་འདོད་དེ་སྒྱུ་མའི་རྟ་གླང་ལྟ་བུ་མ་ཡིན་པར་གཞན་ལ་ཕན་འདོགས་ནུས་པའོ། ། དེ་བཞིན་དུ་གང་ཟག་འདི་ལ། ཁྱད་ཆོས་བདུན་ཡོད་དེ། སྡོམ་པ་གསུམ་དང་ལྡན་ཞིང་རང་བཞིན་གྱིས་ཚུལ་ཁྲིམས་དག་པ་དང་། མཁས་པས་གཞན་ལ་ཕན་འདོགས་པ་དང་། སྒྲིན་པས་གཞན་ལ་གནོད་པ་མི་བྱེད་པ་དང་། ཤེས་རབ་ཆེ་བས་ཆོས་རྣམས་ཀྱི་རང་སྤྱིའི་མཚན་ཉིད་ཤེས་པ་དང་། རྒྱུད་མི་འགྱུར་བས་དགོས་པའི་བྱ་བ་མཐར་ཕྱིན་པ་དང་། ཐོས་པ་ཆེ་བས་སྡེ་སྣོད་མཐའ་དག་གི་དོན་ཤེས་པ་དང་།
བློ་གསལ་བས་གཞན་འདོད་པའི་ཆོས་ཐམས་ཅད་ལེགས་པར་སྟོན། དེ་བས་ན་རིན་པོ་ཆེ་དང་འདྲ་བའི་ཕྱིར་རིན་པོ་ཆེ་ལྟ་བུའི་གང་ཟག་ཅེས་བྱའོ། ། འཆད་ཉན་སྒྲུབ་གསུམ་གྱི་སྣོད་དུ་རུང་མི་རུང་བརྟགས་པ་ནི། ཨུཏྤལ་དང་པད་དམར་ལྟ་བུ་ནི་ཉན་པ་པོར་རུང་སྟེ། ཐོས་པའི་དོན་བརྗེད་ཀྱང་སེམས་ལ་བག་ཆགས་བཞག་པས་ཕྱིས་འབྲས་བུ་འབྱུང་བའི་ཕྱིར་རོ། ། པད་དཀར་དང་། ཙནྡན་ལྟ་བུ་ནི། ཉན་པ་པོ་དང་། སྒྲུབ་པ་པོར་རུང་གི། འཆད་པ་པོར་མི་རུང་སྟེ།
པད་དཀར་ལྟ་བུ་ལ་ཚིག་གི་ཡོན་ཏན་མེད་ཅིང་། ཙན་དན་ལྟ་བུ་ལ་ཚིག་གི་སྤྲོས་པ་མང་ཞིང་དོན་གྱི་རྩ་བ་མེད་པས་གཞན་རྗེས་སུ་གཟུང་བར་མི་ནུས་པའི་ཕྱིར་རོ། ། རིན་པོ་ཆེ་ལྟ་བུ་ནི་ཐམས་ཅད་རུང་ངོ་། ། ཚོགས་བཤད་དང་སློབ་བཤད་གང་གི་སྣོད་ཡིན་བརྟག་པ་ནི། ཨུཏྤལ་དེ་བཞིན་པད་དཀར་དང་། ། ཙན་དན་པད་མ་ཉིད་དག་སྟེ། ། གང་ཟག་བཞི་པོ་འདི་དག་ནི། ། ཚོགས་ལ་བཤད་པའི་གང་ཟག་གོ ། ཞེས་ཏེ། འདི་དག་ནི་བསྐྱེད་རིམ་མ་བསྒོམ་པ་དང་།
ཉན་པའི་སྣོད་དུ་རུང་བའི་ཕྱིར་རོ། ། རྫོགས་པའི་རིམ་པའི་སྐལ་ལྡན་ཞིང་། ། རྟག་ཏུ་སྤྱོད་པས་རྣམ་བརྒྱན་པ། ། སློབ་མ་ལ་བཤད་སྣོད་ཡིན་ནོ། ། ཞེས་ཏེ། རིན་པོ་ཆེ་ལྟ་བུའི་གང་ཟག་ནི། བསྐྱེད་རྫོགས་གཉིས་ཀ་ཉན་པ་དང་བསྒོམ་པའི་སྣོད་དུ་རུང་བའི་ཕྱིར། སློབ་མ་ལ་བཤད་པའི་སྣོད་ཡིན་ནོ། ། མཇུག་བསྡུ་བ་ནི། གང་ཟག་ཤེས་པའི་དབྱེ་བ་ཡིས། །
སྣོད་དང་སྣོད་མིན་ཡོངས་བརྟགས་ནས། ། རྡོ་རྗེ་སློབ་དཔོན་མཁས་པས་ནི། བཤད་པ་རྣམ་པ་གཉིས་བྱ་འོ། ། ཞེས་ཇི་སྐད་བཤད་པའི་གང་ཟག་གི་དབྱེ་བ་དང་མཚན་ཉིད་ཤེས་པའི་རྡོ་རྗེ་སློབ་དཔོན་མཁས་པས་ནི། ཉན་པ་པོའི་སྣོད་དང་སྣོད་མ་ཡིན་པའི་རྒྱུད་ཀྱི་ཁྱད་པར་ཡོངས་སུ་བརྟགས་ན། གང་ལ་གང་འཚམ་གྱིས་ཚོགས་བཤད་དང་སློབ་བཤད་རྣམ་པ་གཉིས་བྱའོ། ། རྒྱན་བདུན་པ་ནི། རྒྱན་ནི་དྲུག་པོ་དེ་རྣམས་ཀྱིས། ། བདེན་གཉིས་རྣམ་པར་ངེས་བྱས་པ། ། དེ་ནི་རྒྱན་འགྱུར་བདུན་པ་སྟེ། །
རྫོགས་པའི་རིམ་པ་བསྒྲུབ་པ་འོ། ། ཞེས་ཏེ། འདི་ལ་དོན་བཞི་སྟེ། གང་ལ་ངེས་པར་བྱ་རྒྱུའི་གང་ཟག གང་གིས་ངེས་པར་བྱེད་པ་དང་། གང་དུ་ངེས་པར་བྱ་བ་དང་། ངེས་པར་བྱས་པའི་འབྲས་བུ་གང་ཡིན་པའོ། ། གང་ལ་ངེས་པར་བྱ་རྒྱུའི་གང་ཟག་ནི། ཨུཏྤ་ལ་ལ་སོགས་པའི་གང་ཟག་ལྔ་པོ་རྣམས་སོ། ། གང་གིས་ངེས་པར་བྱེད་པ་ནི།
སྔར་བཤད་པའི་རྒྱན་དྲུག་པོ་དེ་རྣམས་ཀྱིས་ཏེ། དེ་ཡང་ཐ་མི་དད་ཀྱི་རྒྱན་བཅུ་གསུམ་གྱིས་དངོས་སུ་ངེས་པར་བྱེད་ལ། རྒྱུད་ཀྱི་མིང་དང་། བྱེད་པ་པོས་ནི་བརྒྱུད་ནས་ངེས་པར་བྱེད་དོ། ། གང་ཞིག་ཏུ་ངེས་པར་བྱ་བ་ནི། རྒྱུད་དོན་རིམ་པ་ལྔ་པོ་དེ་ཉིད་ཀུན་རྫོབ་དང་། དོན་དམ་པའི་བདེན་པ་གཉིས་སུ་རྣམ་པར་ངེས་ཞིང་རྟོགས་པར་བྱས་ཏེ། དེ་ཡང་བསྐྱེད་རིམ་དང་། དབེན་གསུམ་སྒྱུ་མ་དང་བཅས་པ་ནི་ཀུན་རྫོབ་བདེན་པ་དང་། འོད་གསལ་དང་།
ཟུང་འཇུག་གཉིས་ནི་དོན་དམ་པའི་བདེན་པ་ཞེས་བྱའོ། ། དེ་ཡང་། འོད་གསལ་ནི་དོན་དམ་དངོས་ཡིན་ལ། ཟུང་འཇུག་ནི་དོན་དམ་དངོས་མ་ཡིན་ཡང་། ཐོབ་བྱའི་འབྲས་བུ་མཐར་ཐུག་ཡིན་པས་དོན་དམ་དུ་བཞག་གོ ། ངེས་པའི་འབྲས་བུ་ནི། ཐུན་མོང་བ་ཞི་སོགས་འཕྲིན་ལས་བཞི་དང་། གྲུབ་པ་ཆེན་པོ་བརྒྱད་ལ་སོགས་པ་དང་། ཐུན་མོང་མ་ཡིན་པ་རྫོགས་པའི་རིམ་པ་ཟུང་འཇུག་གཉིས་སུ་མེད་པའི་ཡེ་ཤེས་བསྒྲུབ་ཅིང་ཐོབ་པའོ། ། དེ་བས་ན།
རྒྱན་སྔ་མ་དྲུག་པོ་ལ་བརྟེན་ནས། རྒྱུད་དོན་བདེན་པ་གཉིས་སུ་ངེས་པ་ནི་རྒྱལ་བདུན་པ་ཞེས་བྱའོ། ། དེ་ལྟར་རྒྱན་བདུན་རྒྱས་པར་བཤད་ནས། མཇུག་བསྡུ་བའི་ཚུལ་གྱིས་རྒྱུད་ལ་བརྟེན་ནས། རྩ་རྒྱུད་གསུངས་པར་གདམས་པ་ནི། བཤད་པའི་རྒྱུད་ཀྱི་རྗེས་འབྲངས་ནས། ། བཤད་སྒྲ་ཤིན་ཏུ་རྙེད་པ་དཀའ། ། འདི་ལྟར་དྲང་ཏེ་བཤད་པ་ནི། རྣལ་འབྱོར་རྒྱུད་ལས་གཞན་དུ་མིན། ། ཞེས་ཏེ།
གོང་དུ་བཤད་པའི་ཚུལ་འདི་ལྟར་རྒྱན་བདུན་གྱི་སྒོ་ནས་རྩ་བའི་རྒྱུད་ཀྱི་དོན་དྲངས་ཏེ་བཤད་པ་ནི། རྣལ་འབྱོར་ཆེན་པོའི་རྒྱུད་གསང་བ་འདུས་པ་ལས་གཞན་དགེས་རྡོར་བདེ་མཆོག་སོགས་ལ་ཡོད་པ་མ་ཡིན་ལ། བཤད་པའི་རྒྱུད་ཡེ་ཤེས་རྡོ་རྗེ་ཀུན་ལས་བཏུས་པའི་རྗེས་སུ་འབྲངས་ནས། རྒྱན་བདུན་གྱི་སྒོ་ནས་རྩ་བའི་རྒྱུད་བཤད་ཅིང་སྨྲ་བ་ཤིན་ཏུ་རྙེད་པར་དཀའ་འོ། ། དེ་བས་རྡོ་རྗེ་སློབ་དཔོན་གྱིས། ། གླེང་གཞི་རིམ་པའི་སྦྱོར་བར་བཅས། བཤད་པའི་རྒྱུད་ལ་མཁས་པ་ཡིས། ། འབད་དེ་རྣལ་འབྱོར་རྒྱུད་གཟུང་ངོ་། ། ཞེས་ཏེ། ། བཤད་པའི་རྒྱུད་ཀྱི་རྗེས་སུ་འབྲངས་ནས།
རྩ་བའི་རྒྱུད་བཤད་པ་ཤིན་ཏུ་རྙེད་པར་དཀའ་བ་དེ་བས་ན་གླེང་གཞིའི་རིམ་པའི་སྦྱོར་བ་དང་བཅས་པའི་རྣལ་འབྱོར་ཆེན་པོའི་རྒྱུད་གསང་བ་འདུས་པ་གཟུང་ངོ་། ། ཞེས་འབྲེལ་ལོ། ། སུ་ཞིག་གིས་ཞེ་ན། རྡོ་རྗེ་སློབ་དཔོན་གྱིས་སོ། ། སློབ་དཔོན་ཁྱད་པར་ཇི་ལྟ་བུ་ཞེ་ན། ཡེ་ཤེས་རྡོ་རྗེ་ཀུན་ལས་བཏུས་པ་ལ་སོགས་པ་བཤད་པའི་རྒྱུད་བཞི་ལ་མཁས་པ་ཡིས་སོ། ། ཚུལ་ཇི་ལྟར་ན་སྒོ་གསུམ་འབད་དེ། རྗོད་བྱེད་རྒྱུད་ཀྱི་གླེང་གཞི་འདི་སྐད་བདག་གིས་ཐོས་པ་སོགས་ནས་རྫོགས་ཀྱི་བར་དང་། བརྗོད་བྱའི་དོན་རིམ་པ་ལྔ་མཐའ་དྲུག་ཚུལ་བཞིའི་སྒོ་ནས་སྦྱོར་བས་སོ། ། དེ་དག་ནི་རྒྱུད་མཛེས་པར་བྱེད་པ་རྒྱན་རྣམ་པ་བདུན་བཤད་པའི་རིགས་པའོ།། །།
དེ་ལྟར་བཤད་པ་ལ་འཇུག་པའི་ཡན་ལག་བསྟན་ནས། ད་ནི་བཤད་བྱ་རྒྱུད་ཀྱི་དོན་དངོས་བཤད་པར་བྱ་སྟེ། དེ་ལ་ཡང་བསྡུས་པའི་དོན་དང་ཚིག་གི་དོན་གཉིས་སོ། ། བསྡུས་པའི་དོན་ལ་ཡང་། རྒྱུད་སྤྱིའི་བསྡུས་དོན་དང་། ལེའུ་སོ་སོའི་བསྡུས་དོན་གཉིས་ཀྱི། ལེའུ་སོ་སོའི་བསྡུས་དོན་ནི། ལེའུ་རང་རང་འཆད་པའི་སྐབས་སུ་སྟོན་ནོ། ། རྒྱུད་སྤྱིའི་བསྡུས་དོན་ལ་གཉིས་ཏེ། བརྗོད་བྱ་དོན་གྱི་བསྡུས་དོན་དང་།
རྗོད་བྱེད་སྒྲའི་བསྡུས་དོན་ནོ། ། དང་པོ་ནི། དཔལ་གསང་བ་འདུས་པ་ལེའུ་བཅུ་བདུན་པ་འདིའི་བརྗོད་བྱའི་དོན་ནི། ཕྱེ་ན་རིམ་པ་ལྔ་ཡིན་ལ། མདོར་བསྡུས་ན། བསྐྱེད་པའི་རིམ་པ་དང་། རྫོགས་པའི་རིམ་པ་གཉིས་ཡིན་ཏེ། རྒྱུད་ཕྱི་མ་ལས། སངས་རྒྱས་རྣམས་ཀྱིས་ཆོས་བསྟན་པ། རིམ་པ་གཉིས་ལ་ཡང་དག་གནས། །
བསྐྱེད་པ་ཡི་ནི་རིམ་པ་དང་། ། རྫོགས་པ་ཡི་ནི་རིམ་ཉིད་དོ། ། ཞེས་གསུངས་པ་ལྟར་རོ། ། དེ་ལ་ལེའུ་དང་པོས་རྒྱུད་ཀྱི་བརྗོད་བྱའི་དོན་ཐམས་ཅད་བསྐྱེད་རྫོགས་གཉིས་སུ་བསྡུས་ནས་མདོར་བསྟན་པ་ཡིན་ལ། ལེའུ་ལྷག་མ་བཅུ་དྲུག་པོས་ནི། རྒྱུད་ཀྱི་བརྗོད་བྱའི་དོན་ཐམས་ཅད་སྨིན་ལམ་དང་གྲོལ་ལམ་གཉིས་སུ་ཕྱེ་ནས། ལེའུ་དང་པོའི་དོན་རྒྱས་པར་བཤད་པ་ཡིན་ནོ། ། དེ་ལ་ཡང་སྨིན་ལམ་གཙོ་བོར་སྟོན་པའི་ལེའུ་གསུམ་དང་། གྲོལ་ལམ་གཙོ་བོར་སྟོན་པའི་ལེའུ་བཅུ་གསུམ་ཡོད་ལ། སྨིན་ལམ་སྟོན་པར་བྱེད་པའི་ལེའུ་གསུམ་ནི།
ལེའུ་བཞི་པ་དང་། བརྒྱད་པ་དང་། བཅུ་དྲུག་པ་རྣམས་སོ། ། གྲོལ་ལམ་སྟོན་པར་བྱེད་པའི་ལེའུ་བཅུ་གསུམ་ལ། བསྙེན་པ་སྟོན་པར་བྱེད་པའི་ལེའུ་དགུ་དང་། སྒྲུབ་པ་སྟོན་པར་བྱེད་པའི་ལེའུ་གསུམ་དང་། མཆོག་ཐུན་མོང་གི་དངོས་གྲུབ་མ་གྲུབ་ན། ལྷའི་སྙིང་པོ་བསྐུལ་བར་བྱེད་པའི་ལེའུ་གཅིག་གོ ། བསྙེན་པ་སྟོན་པར་བྱེད་པའི་ལེའུ་དགུ་ལ་ཡང་དེ་ཁོ་ན་ཉིད་ཀྱི་ཏིང་ངེ་འཛིན་སྟོན་པར་བྱེད་པའི་ལེའུ་དྲུག དེ་དང་རྗེས་སུ་མཐུན་པའི་སྤྱོད་པ་དང་།
དམ་ཚིག་དང་སྡོམ་པ་སྟོན་པའི་ལེའུ་གསུམ་མོ། ། དེ་ཁོ་ན་ཉིད་ཀྱི་ཏིང་ངེ་འཛིན་སྟོན་པར་བྱེད་པའི་ལེའུ་དྲུག་ནི། ལེའུ་གཉིས་པ་དང་། གསུམ་པ་དང་། དྲུག་པ་དང་། བཅུ་གཅིག་པ་དང་། བཅུ་གཉིས་པ་དང་། བཅོ་ལྔ་པའོ། ། དེ་དང་རྗེས་སུ་མཐུན་པའི་སྤྱོད་པ་དང་། དམ་ཚིག་དང་སྡོམ་པ་སྟོན་པར་བྱེད་པའི་ལེའུ་གསུམ་ནི།
ལེའུ་ལྔ་པ་དང་བདུན་པས་སྤྱོད་པ་སྟོན་ལ། ལེའུ་བཅུ་བདུན་པས་ནི་དམ་ཚིག་དང་སྡོམ་པ་སྟོན་ནོ། ། སྒྲུབ་པ་སྟོན་པར་བྱེད་པའི་ལེའུ་གསུམ་ནི། ལེའུ་དགུ་པ་དང་། བཅུ་གསུམ་པ་དང་། བཅུ་བཞི་པའོ། ། མ་གྲུབ་ན་སྙིང་པོ་བསྐུལ་བར་བྱེད་པ་ནི་ལེའུ་བཅུ་པའོ། ། རྗོད་བྱེད་སྒྲའི་བསྡུས་དོན་ནི། མཐའ་དྲུག་ཚུལ་བཞིའི་སྒོ་ནས་གསང་བ་འདུས་པའི་རྒྱུད་ཐམས་ཅད་འཆད་དེ། དེ་ཡང་སྔར་བཤད་ཟིན་ཏོ། །
དེ་ལྟར་བསྡུས་པའི་དོན་བསྟན་ནས། ད་ནི་ཡན་ལག་གི་དོན་བཤད་པར་བྱ་སྟེ། དེ་ལ་ཡང་གཉིས་ཏེ། ལེའུ་དང་པོས་མདོར་བསྟན། ལེའུ་ལྷག་མ་བཅུ་དྲུག་གིས་རྒྱས་པར་བཤད་པའོ། ། ལེའུ་དང་པོ་ལ་ཡང་། བསྡུས་པའི་དོན་དང་། ཡན་ལག་གི་དོན་གཉིས་སོ། ། བསྡུས་པའི་དོན་ལ་ཡང་། བརྗོད་བྱ་དོན་གྱི་བསྡུས་དོན་དང་།
རྗོད་བྱེད་སྒྲའི་བསྡུས་དོན་གཉིས་ཀྱི་དང་པོ་ནི། དེ་ལ་ལེའུ་དང་པོ་ལས་ནི། བརྗོད་པ་དང་། བརྗོད་པར་བྱ་བའི་བདག་ཉིད་རྡོ་རྗེ་འཆང་ཆེན་པོའི་སྤྲུལ་པའི་དཀྱིལ་འཁོར་དུ་ཉན་པའི་སྐལ་བ་དང་ལྡན་པ་རྣམས་ལ་རིག་པའི་དབང་བསྐུར་བ་བྱིན་ནས། དྲང་བ་དང་། ངེས་པའི་དོན་གྱི་བྱེ་བྲག་གིས། བརྟག་པ་དང་། རྫོགས་པའི་རིམ་པ་བསྒྲུབ་པའི་ཐབས་སོ་སོར་སྟོན་ཅིང་། ཞེས་ཏེ། འདི་ནི་འདི་སྐད་སྟོན་ཏེ།
གཟུངས་ཀྱི་དཀྱིལ་འཁོར་ཡན་ཆད་ནི། རྒྱུད་ཀྱི་གླེང་གཞིའི་ཁོངས་སུ་གཏོགས་ལ། གླེང་གཞི་ཡང་། རྒྱུད་མ་ལུས་པའི་དོན་མདོར་བསྡུས་ནས་སྟོན་པས། རྒྱུད་སྤྱིའི་ལུས་རྣམ་བཞག་ལྟ་བུ་ཡིན་པས། ལེའུ་དང་པོའི་ཐུན་མོང་མ་ཡིན་པའི་གཞུང་མ་ཡིན་ལ། ལེའུ་དང་པོའི་ཐུན་མོང་མ་ཡིན་པའི་གཞུང་ནི། མི་བསྐྱོད་པ་བསྡུས་པའི་དཀྱིལ་འཁོར་མན་ཆད་ཡིན་ཞིང་། དེ་དག་གིས་ནི་སྔོན་བྱུང་ལྟར་ན། རྡོ་རྗེ་འཆང་ཆེན་པོ་སྤྲུལ་པའི་དཀྱིལ་འཁོར་དུ་རྒྱུད་ཉན་པའི་སྐལ་བ་དང་ལྡན་པ་རྣམས་ལ་རིག་པའི་དབང་བསྐུར་བ་སྟོན་ལ།
རྗེས་འཇུག་གི་མངོན་རྟོགས་ལྟར་ན། དེ་དག་དྲང་དོན་དུ་བཤད་པས་བསྐྱེད་རིམ་པའི་སྒྲུབ་ཐབས་སྟོན་ལ། ངེས་དོན་དུ་བཤད་པས་རྫོགས་རིམ་པའི་སྒྲུབ་ཐབས་སྟོན་ནོ་ཞེས་པ། འགྲེལ་པའི་གཞུང་འདིའི་དོན་ཡིན་ནོ། ། ཚིག་གི་དོན་ནི། ལེའུ་དང་པོ་ལས་ནི། བརྟག་པ་བསྐྱེད་རིམ་པ་དང་། རྫོགས་རིམ་པའི་སྒྲུབ་ཐབས་སོ་སོར་སྟོན་ཞེས་སྦྱར་རོ། ། གང་གིས་སྟོན་ཞེ་ན། ལེའུ་དང་པོའི་གཞུང་རྣམས་དྲང་བ་དང་།
ངེས་པའི་དོན་དུ་བཤད་པའི་བྱེ་བྲག་གིས། གོ་རིམ་བཞིན་དུ། བསྐྱེད་རྫོགས་གཉིས་སོ་སོར་སྟོན་ཏོ། ། ཅི་ཞིག་བྱས་ནས་ཞེ་ན། དབང་བསྐུར་བ་བྱིན་ནས་སོ། ། དེ་ལ་བྱིན་ཞེས་སྦྱར། གང་ན་རིག་པའི་དབང་སྐུར་བ་ཞེས་ཏེ། རིག་པ་ནི་མ་རིག་པ་ལ་ལོག་པས་ཡེ་ཤེས་ལྔ་ཡིན་ལ། དེའི་རང་བཞིན་ཅན་དུ་གྱུར་པའི་ཆུ་དང་ཅོད་པན་ལ་སོགས་པ་ཐུན་མོང་གི་དབང་དགུའོ། ། སུ་ཞིག་ལ་ཞེ་ན།
བསྐྱེད་རིམ་ཉན་པའི་སྐལ་བ་དང་ལྡན་པའི་གདུལ་བྱ་རྣམས་ལའོ། ། གང་དུ་ཞེ་ན། སྤྲུལ་པའི་དཀྱིལ་འཁོར་དུའོ། ། དཀྱིལ་འཁོར་ཇི་ལྟ་བུ་ཞེ་ན། བརྗོད་པ་ནི་རྒྱུད་སྟོན་པར་བྱེད་པ་དཀྱིལ་འཁོར་གྱི་གཙོ་བོ་ཡིན་ལ། བརྗོད་པར་བྱ་བ་ནི། བསྟན་པར་བྱ་བ་དེ་བཞིན་གཤེགས་པ་དང་། རིག་མ་ལ་སོགས་པའི་འཁོར་རྣམས་ཡིན་ལ། དེའི་ཕྱིར་བརྗོད་པ་དང་། བརྗོད་པར་བྱ་བའི་བདག་ཉིད་རྡོ་རྗེ་འཆང་ཆེན་པོའོ་ཞེས་སྨོས་སོ། །
མདོར་ན་རྟེན་གཞལ་ཡས་ཁང་དང་། བརྟེན་པ་གཙོ་བོ་དང་། འཁོར་དུ་སྣང་བའི། ལྷའི་དཀྱིལ་འཁོར་དུ་སྣང་བ་ཐམས་ཅད་རྡོ་རྗེ་འཆང་ཆེན་པོའི་རང་བཞིན་དུ་གྱུར་པའི་སྤྲུལ་པའི་དཀྱིལ་འཁོར་དུ་ཞེས་པའི་དོན་ཡིན་གྱི། འདི་ལ་སྔ་རབས་པ་་་་་་ས་སྐྱ་པ་དག རྒྱུད་ཀྱི་བརྗོད་བྱ་དང་། རྗོད་བྱེད་ཐམས་ཅད་ཀྱི་དབྱིངས་ཀྱི་རང་བཞིན་གྱི་རྡོ་རྗེ་འཆང་ཆེན་པོའི་རང་བཞིན་ཡིན་ནོ་ཞེས། འཆད་པ་ནི་སྐབས་ཀྱི་དོན་མིན་ནོ། ། ལེའུ་དང་པོའི་གཞུང་གིས་བསྐྱེད་རྫོགས་གཉིས་སོ་སོར་ཇི་ལྟར་སྟོན་ཞེ་ན། གླེང་གཞི་ལེའུ་དང་པོའི་གཞུང་དངོས་མ་ཡིན་ཀྱང་།
ལེའུའི་ཁོངས་སུ་འདུ་བས། བསྡུས་དོན་ལེའུ་དང་པོའི་གཞུང་དང་ཐུན་མོང་དུ་བཤད་པར་བྱ་སྟེ། དེ་ལ་དང་པོ་གླེང་གཞིའི་སྟོན་པ་དང་། གནས་ཕུན་སུམ་ཚོགས་པ་ཚུལ་བཞིར་བཤད་པ་ལ། ཡི་གེའི་དོན་དུ་བཤད་པས། སྔོན་བྱུང་ལྟར་ན་སྟོན་པ་དང་གནས་ཕུན་སུམ་ཚོགས་པ་སྟོན། དེ་ཉིད་རྗེས་འཇུག་གི་མངོན་རྟོགས་ལྟར་ན། གཞལ་ཡས་ཁང་བསྐྱེད་པ་དང་། ལྷག་མོས་སྔོན་དུ་འགྲོ་བའི་རྣལ་འབྱོར་བཞིས། གཙོ་བོའི་སྐུ་བསྐྱེད་པ་ཡན་ཆོད་སྟོན།
སྤྱི་དོན་དུ་བཤད་པས་ཕྱག་རྒྱ་དང་སྙོམས་པར་ཞུགས་པ་ལས། ཆོས་འབྱུང་དུ་ལྷ་སུམ་ཅུ་རྩ་གཉིས་ཆོ་ག་གསུམ་གྱིས་བསྐྱེད་པ་སྟོན། དེ་ནས་འཁོར་ཕུན་སུམ་ཚོགས་པ་དྲང་དོན་དུ་བཤད་པས། སྔོན་བྱུང་ལྟར། གང་དང་ལྷན་ཅིག་ཐོས་པའི་འཁོར་ཕུན་སུམ་ཚོགས་པ་སྟོན་ལ། རྗེས་འཇུག་ལྟར་ན། བསྐྱེད་རིམ་པའི་དཀྱིལ་འཁོར་རྒྱལ་མཆོག་སྟོན་ཏེ། དེ་ལྟར་ན། གླེང་གཞིའི་ཡི་གེའི་དོན་དང་། སྤྱིའི་དོན་དང་།
དྲང་དོན་དུ་བཤད་པས་བསྐྱེད་རིམ་པའི་སྒྲུབ་ཐབས་སྟོན་ནོ། ། ཡང་སྟོན་པ་དང་། གནས་ཕུན་སུམ་ཚོགས་པ་སྦས་དོན་དང་། མཐར་ཐུག་དུ་བཤད་པས་རྫོགས་རིམ་སྟོན་ཏེ། ། དེ་ཡང་སྦས་དོན་དུ་བཤད་པ་ལ་སྦས་པ་གཉིས་ཀ་ཡོད་པས་སེམས་གསུམ་གྱི་སྦས་པས་སེམས་དབེན་དངོས་དང་། དེའི་སྔོན་འགྲོ་ལུས་དབེན་དང་། ངག་དབེན་ཡང་སྟོན། ཀུན་རྫོབ་ཀྱི་སྦས་པས་ཀུན་རྫོབ་ཀྱི་ངོ་བོ་སྤྱོད་པ་དང་བཅས་པ་སྟོན། འདོད་ཆགས་ཆོས་ཀྱི་སྦས་པས་བསྐྱེད་རྫོགས་གཉིས་ཀྱི་དཀྱིལ་འཁོར་རྒྱལ་མཆོག་བསྐྱེད་པ་དང་། གསང་མཆོད་སྟོན།
མཐར་ཐུག་ཏུ་བཤད་པས་འོད་གསལ། ཟུང་འཇུག་གཉིས་ཀ་སྟོན་ཏེ། དེ་དག་གིས་ནི་དབེན་གསུམ་སྔོན་དུ་སོང་བས་ཀུན་རྫོབ་སྤྱོད་པ་དང་བཅས་པ་དེ་འོད་གསལ་དུ་བཅུག་ནས་ཟུང་འཇུག་ལོངས་སྐུར་བཞེངས་ཏེ། སྤྲུལ་སྐུར་བསྒྱུར་ནས། བདེ་བའི་སྣང་བ་ཙམ་ལས་ཡུམ་གྱི་ཆོས་འབྱུང་དུ་དཀྱིལ་འཁོར་བསྐྱེད་པ་ཡན་ཆད་སྟོན། དེ་ནས་འཁོར་ཕུན་སུམ་ཚོགས་པ་ངེས་དོན་དུ་བཤད་པས། རྫོགས་རིམ་གྱི་དཀྱིལ་འཁོར་རྒྱལ་མཆོག་སྟོན་ནོ། ། དེས་ན་གླེང་གཞི་ཕུན་སུམ་ཚོགས་པས་ཀྱང་བསྐྱེད་རྫོགས་གཉིས་ཀྱི་རྣལ་འབྱོར་སྟོན་ནོ། ། དེ་བཞིན་དུ་གཟུངས་ཀྱི་དཀྱིལ་འཁོར་དྲང་ངེས་སུ་བཤད་པས་ཀྱང་སྟོན་ཏེ། དྲང་དོན་གྱིས་བསྐྱེད་རིམ་གྱི་སྤྱོད་པ་དང་།
ངེས་དོན་གྱིས་རྫོགས་རིམ་གྱི་སྤྱོད་པ་སྟོན་པའི་ཕྱིར་རོ། ། དེ་ནས་མི་བསྐྱོད་པ་བསྡུས་པའི་དཀྱིལ་འཁོར་གྱིས་ཀྱང་སྟོན་ཏེ། དེ་ལ་མདོར་བསྟན་དང་། རྒྱས་བཤད་གཉིས་ཀྱི། མདོར་བསྟན་དྲང་དོན་དུ་བཤད་པས་བསྐྱེད་རིམ་གྱི་མདོར་བསྟན་ནོ། ། ངེས་དོན་གྱིས་རྫོགས་རིམ་གྱི་མདོར་བསྟན་ཏེ། འོད་གསལ་ལས་ཟུང་འཇུག་ཏུ་བཞེངས་ནས། དེ་སྤྲུལ་སྐུར་བསྒྱུར་བ་བསྟན་པས་སོ། ། རྒྱས་བཤད་ལ་གསུམ་ལས། ཟིལ་གནོན་རྡོ་རྗེའི་ཏིང་ངེ་འཛིན་ཚུལ་བཞི་བཤད་པ་ལ།
ཡི་གེའི་དོན་བཤད་པ་མེད་ཅིང་། སྤྱི་དོན་གྱིས་ལྷག་མོས་མཛད་པ་དང་བཅས་པ་རྒྱས་པར་འཆད། སྦས་དོན་གྱིས་གསང་མཆོད་སྟོན། མཐར་ཐུག་གིས་འོད་གསལ་རྒྱས་པར་བཤད། དེ་ནས་གཉིས་པ་དམ་ཚིག་འབྱུང་བ་རྡོ་རྗེའི་ཏིང་ངེ་འཛིན་དྲང་དོན་དུ་བཤད་པས། ལྷག་མོས་བསྡུ་བ་སྔོན་དུ་འགྲོ་བའི་རྣལ་འབྱོར་བཞིས་གཙོ་བོའི་སྐུ་བསྐྱེད་པ་སྟོན། ། དེ་ནས་གསུམ་པ་ཏིང་ངེ་འཛིན་གྱི་དཀྱིལ་འཁོར་སྤྲུལ་པས། བསྐྱེད་རྫོགས་གཉིས་ཀའི་དཀྱིལ་འཁོར་རྒྱལ་མཆོག་བསྟན་ལ། དེ་ལ་ཡང་འབྱིན་སྔགས་རྣམས་དྲང་དོན་དུ་བཤད་པས་བསྐྱེད་རིམ་པའི་འབྱིན་སྔགས་མི་སྟོན་ལ། ངེས་དོན་དུ་བཤད་པས་རྫོགས་རིམ་པའི་འབྱིན་སྔགས་བསྟན་ཏོ། །
དེ་ལྟར་ན་ཇི་སྐད་བཤད་པའི་ཚུལ་གྱིས། ལེའུ་དང་པོས་རིམ་པ་གཉིས་མདོར་བསྟན་པ་ཡིན་ནོ། ། གཉིས་པ་རྗོད་བྱེད་སྒྲའི་བསྡུས་དོན་ནི། འདི་སྐད་བདག་གིས་ཞེས་བྱ་བ་ནས། བྷ་ག་ལ་བཞུགས་སོ་ཞེས་པའི་བར་ནི་ཚུལ་བཞིར་བཤད་པའོ། ། ཞེས་སོགས་འགྲེལ་པར་གསལ་ལོ། ། ཡན་ལག་གི་དོན་ལ། གླེང་གཞི་ཕུན་སུམ་ཚོགས་པས་མདོར་བསྟན་པ་དང་། གཞུང་ལྷག་མས་རྒྱས་པར་བཤད་པའོ། ། དང་པོ་ལ་ཡང་གནས་དང་སྟོན་པ་ཕུན་སུམ་ཚོགས་པ་ཚུལ་བཞིར་བཤད།
འཁོར་ཕུན་སུམ་ཚོགས་པ་དྲང་ངེས་གཉིས་སུ་བཤད་པ་གཉིས་ཀྱི། དང་པོ་ལ་བཞིའི། ཡི་གེའི་དོན་ནི། འདིར་སྡུད་བར་བྱེད་པ་འཕགས་པ་ཕྱག་ན་རྡོ་རྗེས། རྡོ་རྗེ་འཆང་ཆེན་པོ་ལ་རང་གིས་ཇི་སྐད་དུ་ཐོས་པ་ཐུགས་ལ་བཞག་ནས། འདི་སྐད་བདག་གིས་ཐོས་པ་ཞེས་སོགས་གསུངས་ཏེ། འདི་སྐད་ཅེས་བྱ་བ་ནི། རྒྱུད་ཀྱི་དོན་མ་ལུས་པ་སྟོན་པའི་ཚིག་ཕྲད་དོ། ། བདག་གིས་ཐོས་ཞེས་པ་ནི། བདག་ཉིད་ཀྱིས་མངོན་སུམ་དུ་ཐོས་ཀྱི།
གཞན་ལས་གཅིག་ནས་གཅིག་ཏུ་བརྒྱུད་པ་མ་ཡིན་པ་དང་། ཚིག་ཐོས་པ་ཙམ་དུ་ཟད་ཀྱི། དོན་རྟོགས་པ་མ་ཡིན་ཞེས་པའོ། ། དུས་གཅིག་ན་ཞེས་པ་ནི། དུས་གཅིག་གི་ཚེ་འདི་ཐོས་ལ། གཞན་དུ་ནི་གཞན་དག་ཐོས་སོ་ཞེས་པས། བདག་ཉིད་ཐོས་པ་མང་བར་བསྟན་ཏོ། ། ཡང་ན་དུས་གཅིག་གི་ཚེ་ཐོས་ཀྱི། གཞན་གྱི་ཚེ་ན་འདི་མ་ཐོས་སོ་ཞེས་པས། རྒྱུད་རྙེད་པར་དཀའ་བ་བསྟན་ཏོ། །
ཡང་ན་དུས་སྐད་ཅིག་མ་གཅིག་ལ་ཐོས་ཞེས་པས། ཤེས་རབ་ཕུལ་དུ་བྱུང་བར་བསྟན་ཏོ། ། སྟོན་པ་གང་ལས། གནས་གང་དུ། གྲོགས་གང་དང་ལྷན་ཅིག་ཐོས་ཞེ་ན། གང་ལས་ཐོས་པའི་སྟོན་པ་ཕུན་སུམ་ཚོགས་པ་སྟོན་པ་ནི། བཅོམ་ལྡན་འདས་ཞེས་ཏེ། སྐལ་བ་ཕུན་སུམ་ཚོགས་པ་ཉིད་ཀྱི་ཕྱིར་དང་། མི་མཐུན་པའི་ཕྱོགས་མ་ལུས་པ་བཅོམ་པས་ན། བཅོམ་ལྡན་ཏེ་རྡོ་རྗེ་འཆང་ཆེན་པོ་ལ་ཐོས་ཞེས་པའོ། །
གང་དུ་ཐོས་པའི་གནས་ཕུན་སུམ་ཚོགས་པ་སྟོན་པ་ནི། དེ་བཞིན་གཤེགས་པ་ཐམས་ཅད་ཅེས་སོགས་ཏེ། བཅོམ་ལྡན་འདས་དེ་ཉིད་རྣམ་སྣང་ལ་སོགས་པ་དེ་བཞིན་གཤེགས་པ་ལྔའི་བདག་ཉིད་ཡིན་པས་དེ་བཞིན་གཤེགས་པ་ཐམས་ཅད་ཀྱང་ཡིན་ལ། སྐུ་གསུང་ཐུགས་ཀྱི་རྡོ་རྗེ་གསུམ་དབྱེར་མི་ཕྱེད་པ་ཡང་ཡིན་པས་ན། སྐུ་གསུང་ཐུགས་ཀྱི་སྙིང་པོ་སྟེ་རྡོ་རྗེ་འཆང་ཆེན་པོའོ། ། དེའི་རྡོ་རྗེ་བཙུན་མོ་ནི་ཤེས་རབ་སྟོང་པ་ཉིད་དེ་དེ་ཉིད་ཉོན་མོངས་པ་འཇོམས་པས་ན་བྷ་ག་ཞེས་བྱ་ལ། དེར་བཞུགས་པ་ན་ཐོས་ཞེས་པའོ། ། དོན་ནི་འདི་ཡིན་ཏེ། ཆོས་ཀྱི་དབྱིངས་ཀྱི་རང་བཞིན་གྱི་ནམ་མཁའི་དབུས་སུ་ཆུད་པའི་རིན་པོ་ཆེ་ལས་གྲུབ་པའི་གཞལ་ཡས་ཁང་གི་ནང་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་འཆང་ཆེན་པོ་བཞུགས་པ་ན་ཐོས་ཞེས་པས་ཏེ། དེས་ནི་གཞལ་ཡས་ཁང་ལྷག་མོས་དང་བཅས་པ་སྔོན་དུ་འགྲོ་བ་ཅན་གྱི་རྣལ་འབྱོར་བཞི་ལས།
གཙོ་བོའི་སྐུ་བསྐྱེད་པ་སྟོན་ཏོ། ། གཉིས་པ་སྤྱི་དོན་ལ། འདི་སྐད་ཅེས་པ་བཤད་པ་དང་། བདག་གི་ཐོས་པ་ལ་སོགས་པ་བཤད་པ་གཉིས་ཀྱི། དང་པོ་ལ་ཡང་། ཨེ་ཝཾ་ཐོག་མར་སྟོན་པའི་རྒྱུ་མཚན་དང་། དེ་ལུང་གིས་བསྒྲུབ་པའོ། ། དང་པོ་ནི། འདིར་རྡོ་རྗེ་སློབ་དཔོན་ལ་གསོལ་བ། དགོངས་པ་གང་གིས་དེ་བཞིན་གཤེགས་པ་རྣམས་ཀྱི་གསུང་རབ་ཀྱི་ཐོག་མར།
འདི་སྐད་བདག་གིས་ཐོས་ཞེས་ཨེ་ཝཾ་ཁོ་ན་སྟོན་པར་བྱེད། ཨི་དང་མ་ཡ་སྟེ། འདི་དག་བདག་གིས་ཞེའམ། ཨི་ཡང་མ་ཡ་སྟེ། འདི་བདག་གིས་ཞེས་བྱ་བ་ལ་སོགས་པས་ཀྱང་རང་གི་བློ་ལ་གནས་པའི་དོན་སྟོན་པར་ནུས་པའི་ཕྱིར་རོ་ཞེ་ན། གསུང་རབ་ཀྱི་དང་པོར་ཨེ་ཝཾ་ཞེས་པའི་ཡི་གེ་གཉིས་ངེས་པར་བརྗོད་དགོས་ཏེ། དེ་བཞིན་གཤེགས་པ་ཐམས་ཅད་ཀྱི་ཤེས་རབ་དང་། ཐབས་སྟོན་པ་ཉིད་ཀྱི་བརྡར་གྱུར་པའི་ཕྱིར་རོ། ། དེ་ལྟར་ཡིན་པར་ཇི་ལྟར་ཤེས་པར་བྱ་ཞེ་ན། གཉིས་པ་དེ་ལུང་གིས་བསྒྲུབ་པ་ནི།
བཅོམ་ལྡན་འདས་ཉིད་ཀྱིས་ལྷའི་དབང་པོས་ཞུས་པ་ལས་གསུངས་ཏེ། བརྒྱ་བྱིན་གྱིས་གསོལ་པ། ཅིའི་ཕྱིར་འདི་སྐད་ཅེས་བྱ་འདི། ། གང་ཕྱིར་དང་པོར་རབ་ཏུ་སྦྱར། ། ཅི་འདི་བདེ་གཤེགས་གསུང་ཡིན་ནམ། ། ཉན་ཐོས་ཀྱིས་བཤད་ཡིན་ནམ་ཅི། ། བདག་གི་སོམ་ཉི་འདི་དག་ཀུན། ། སྲིད་མཐའ་འབྱིན་པས་བསལ་དུ་གསོལ། ། དམ་ཆོས་ཡོན་ཏན་སྨྲ་བ་ཡི། ། ལྷ་ཡི་དབང་པོའི་ཚིག་གསན་ནས། །
དེ་ནས་ལེགས་སོ་ཞེས་བྱིན་ཏེ། ། བཅོམ་ལྡན་འདས་ཀྱིས་འདི་སྐད་གསུངས། ། གང་ཕྱིར་ཐམས་ཅད་གཟིགས་པ་ཡིས། ། དང་པོར་འདི་སྐད་ཅེས་གསུངས་པ། ། དེ་ནི་གོ་རིམ་ཇི་བཞིན་དུ། ། ལྷ་ཡི་དབང་པོས་མཉན་པར་གྱིས། ། ཆོས་ཀྱི་ཕུང་པོ་བརྒྱད་ཁྲི་དང་། ། བཞི་སྟོང་གི་ནི་གྲངས་སྙེད་ཀྱི། ། ཀུན་གྱི་གཞི་དང་ཕ་མ་ནི། ། ཡི་གེ་གཉིས་སུ་དེ་བཞིན་བསྟན། །
ཡི་གེ་ཨི་ནི་མར་གྱུར་ལ། ། ཝ་ནི་ཕ་ཞེས་བྱ་བར་གྲགས། ། ཐིག་ལེ་དེར་ནི་སྦྱོར་བ་སྟེ། ། སྦྱོར་དེ་ཤིན་ཏུ་རྨད་བྱུང་བའོ། ། ཨེ་ནི་པད་མ་ཞེས་བཤད་ལ། ། ཝ་ནི་རྡོ་རྗེ་ཉིད་ཡིན་ནོ། ། ཐིག་ལེ་དེར་ནི་ས་བོན་སྟེ། ། དེ་ལས་འགྲོ་བ་གསུམ་རྣམས་སྐྱེས། ། ཨེ་ནི་ཤེས་རབ་ཉིད་གྱུར་ལ། ། ཝ་ནི་རབ་དགའི་བདག་པོ་འོ། །
ཐིག་ལེ་མི་ཤིགས་དེ་ཉིད་དེ། ། དེ་ལས་ཡི་གེ་ཉིད་ཀྱང་སྐྱེས། ། ཆོས་ཀྱི་ཕྱག་རྒྱ་ཡི་གེ་གཉིས། ། དེ་ཉིད་ཤེས་པ་གང་གིས་ཤེས། ། དེ་ནི་སེམས་ཅན་ཐམས་ཅད་ལ། ། ཆོས་ཀྱི་འཁོར་ལོ་བསྐོར་བྱེད་འགྱུར། ། འགྲོ་བ་གང་གིས་ཡི་གེ་གཉིས། ། མི་ཤེས་རྟག་ཏུ་འདོན་པ་དག ། དེ་ནི་སངས་རྒྱས་ཆོས་རྣམས་ལས། ། ཕྱི་རོལ་སྦྱོར་སྤངས་ཐུབ་པ་བཞིན། །
ཨེ་ཝཾ་ཡིག་གཉིས་སྒྱུ་མ་པ། ། ཐམས་ཅད་མཁྱེན་པ་འདིར་བཞུགས་པས། ། དམ་ཆོས་བསྟན་པའི་ཐོག་མར་ནི། ། ཨེ་ཝཾ་དེ་ཕྱིར་རབ་ཏུ་བཤད། ། དེ་བས་བརྒྱ་བྱིན་ལྷ་ཡི་བདག ། གལ་ཏེ་རྟག་པའི་གནས་འདོད་ན། ། ཡིག་གཉིས་སྒྱུ་མ་དྲན་བྱས་ཤིང་། ། དམ་པའི་ཆོས་ལ་བླ་མར་གྱིས། ། ཞེས་གསུངས་ཏེ། འདི་ལ་དོན་གསུམ་སྟེ།
འཁོར་གྱིས་དྲི་བ་ཞུས་པ། སྟོན་པས་སྤྲོ་བ་བསྐྱེད་དེ་མཉན་པར་གདམས། དྲི་བའི་ལན་དངོས་བསྟན་པའོ། ། དང་པོ་ནི། གསན་དུ་གསོལ་ཞེས་པ་ཡན་ཆད་དེ། དྲི་བའི་དོན་ནི། ཨེ་ཝཾ་གསུང་རབ་ཀྱི་དང་པོར་སྨོས་པའི་རྒྱུ་མཚན་དང་། དེ་སངས་རྒྱས་ཀྱི་གསུང་ངམ། ཉན་ཐོས་ཀྱི་གསུང་གང་ཡིན་ཞེས་དྲིས་པའོ། ། གཉིས་པ་ནི།
མཉན་པར་གྱིས་ཞེས་པ་ཡན་ཆད་དེ། དེས་ནི་ཨེ་ཝཾ་ནི་དེ་བཞིན་གཤེགས་པའི་གསུང་ཡིན་ལ་དེ་ཡང་ཐབས་ཤེས་རབ་མཚོན་བྱེད་ཡིན་པས། དང་པོར་སྨོས་ཞེས་དྲི་བའི་ལན་མདོར་བསྟན་ནོ། ། དྲིས་ལན་དངོས་ལ་གཉིས་ཏེ། རྒྱས་པར་བཤད་པ་དང་། མཇུག་བསྡུ་བའོ། ། དང་པོ་ལ་ཡང་གསུམ་སྟེ། ཡི་གེ་གཉིས་ཀྱིས་ཐབས་ཤེས་ཇི་ལྟར་བསྟན་པའི་ཚུལ། ཡི་གེ་གཉིས་ཀྱིས་དེ་ཉིད་ཤེས་པའི་ཕན་ཡོན་དང་། མི་ཤེས་པའི་ཉེས་དམིགས་བསྟན་པའོ། །
དང་པོ་ལ་ཡང་བརྡའི་སྒོ་ནས་བསྟན་པ་དང་། དབྱིབས་ཀྱི་སྒོ་ནས་བསྟན་པ་དང་། སྒྲའི་སྒོ་ནས་བསྟན་པ་གསུམ་མོ། ། དང་པོ་ཨེ་ཝཾ་གྱིས་བརྡའི་སྒོ་ནས་ཐབས་ཤེས་སྟོན་པ་ནི། ཆོས་ཀྱི་ཕུང་པོ་བརྒྱད་ཁྲི་དང་། ། ཞེས་སོགས་ཚིགས་སུ་བཅད་པ་གཉིས་ཏེ། དེ་ལ་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ཇི་སྙེད་པ་ཀུན་གྱིས་མ་གྲུབ་པ་འགྲུབ་པར་བྱེད་པ་དང་། གྲུབ་ཟིན་གནས་པར་བྱེད་པའི་གཞིའམ་རྟེན་ལྟ་བུར་གྱུར་པའི་ཕ་མ་ནི། ཡི་གེ་ཨེ་ཝཾ་གཉིས་སུ་བསྟན་ཏེ། འདི་ལྟར།
དཔེར་ན་མ་ནི་ཕ་རིགས་མི་འདྲ་བའི་ཐུན་མོང་གི་རྐྱེན་བྱེད་ཅིང་། ཕ་ནི་རང་གི་རིགས་ཁོ་ནའི་ཐུན་མོང་མ་ཡིན་པའི་རྒྱུ་བྱེད་ལ། ཕ་མ་སྙོམས་པར་ཞུགས་པ་ལས་བུ་འབྱུང་བ་དེ་བཞིན་དུ། ཡི་གེ་ཨེས་མཚོན་པའི་དབྱངས་ཡིག་བཅུ་དྲུག་ནི། གསལ་བྱེད་སོ་སོའི་ཁོག་ཏུ་ཞུགས་ནས། ཐུན་མོང་གི་རྐྱེན་བྱེད་པས་མ་ལྟ་བུར་གྱུར་པ་ཡིན་ལ། དེའི་ཕྱིར་ཡི་གེ་ཨེ་ནི་མར་གྱུར་ལ། ཞེས་བརྗོད་ཅིང་། ཡི་གེ་ཝ་ཡིས་མཚོན་པའི་གསལ་བྱེད་སུམ་ཅུ་རྩ་གསུམ་ནི། མིང་ཚིག་རྣམས་ཀྱི་ཐུན་མོང་མ་ཡིན་པའི་རྒྱུ་བྱེད་པས་ཕ་ལྟ་བུ་ཡིན་ལ།
དེའི་ཕྱིར། ཝ་ནི་ཕ་ཞེས་བྱ་བར་གྲགས། ། ཞེས་བརྗོད་ལ། ཝའི་ཀླད་ཀོར་ཐིག་ལེ་ནི། དེར་དེ་དབྱངས་གསལ་ཕན་ཚུན་སྦྱོར་བ་མཚོན་པ་ཡིན་ལ། དབྱངས་གསལ་ཕན་ཚུན་སྦྱོར་བ་ལས། མིང་དང་ཚིག་རྣམས་འབྱུང་ལ། དེ་རྣམས་འདུས་པ་ལས། ཤིན་ཏུ་རྨད་དུ་བྱུང་བ་སྔོན་ལྷའམ་མིར་གྱུར་པ་གང་གིས་ཀྱང་མ་བསྐོར་བའི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་རང་བཞིན་གྱི་ཆོས་ཀྱི་འཁོར་ལོ་འབྱུང་ངོ་། ། དེའི་ཕྱིར་བརྡའི་སྒོ་ནས་ཀྱང་ཡི་གེ་གཉིས་ཀྱི་ཐབས་ཤེས་སྟོན་ནོ། །
གཉིས་པ་དབྱིབས་ཀྱི་སྒོ་ནས་བསྟན་པ་ནི། ཨེ་ནི་ཞེས་སོགས་ཚིགས་བཅད་གཅིག་ཏེ། ཨེའི་དབྱིབས་གྲུ་གསུམ་གྱིས་ཡུམ་གྱི་པད་མ་མཚོན་ལ། ཝའི་དབྱིབས་ཟླུམ་པོས་ནི་ཡབ་ཡུམ་གྱི་རྡོ་རྗེ་མཚོན་ཅིང་། ཐིག་ལེ་ལས་ཡབ་ཡུམ་ཕན་ཚུན་སྦྱོར་བ་དེར་བྱང་ཆུབ་ཀྱི་སེམས་ཀྱི་ས་བོན་འབྱུང་བ་མཚོན་ཏེ། དེ་ལས་འགྲོ་བ་རབ་འབྲིང་རྣམ་པ་གསུམ། རབ་དེ་བཞིན་གཤེགས་པ་དང་རིག་མ། འབྲིང་བྱང་ཆུབ་སེམས་དཔའ་དང་ལྷ་མོ། ཐ་མ་ཁྲོ་བོ་རྣམས་ཆོ་ག་གསུམ་ལས་སྐྱེ་ཞེས་པས། བསྐྱེད་རིམ་པའི་སྤྱི་དོན་ནོ། །
གསུམ་པ་སྒྲའི་སྒོ་ནས་ཐབས་ཤེས་སྟོན་པ་ནི་ཨེ་ནི། ཤེས་རབ་ཅེས་སོགས་ཚིགས་བཅད་གཅིག་ཏེ། ཨེའི་སྒྲ་ལས་དྲངས་ན་ཨེ་ཀ་ར་ཞེས་པ་ཤེས་རབ་སྟེ། རླུང་གི་འབྱུང་ཁུངས་ལུས་ཀྱི་ཁོང་སྟོང་སྟོན་ལ། རབ་དགའ་ནི་རྣམ་པར་ཤེས་པ་ཡིན་ལ། དེའི་བདག་པོ་ནི་རྣམ་ཤེས་ལ་དབང་བསྐུར་བས་རླུང་ལ་བྱ་ལ། ཐབས་རླུང་དེ་ཡང་ཝ་ཡི་སྒྲ་ལ་དྲངས་ནས་ཝ་ཡུ་ན་ཞེས་པས་སྟོན་ནོ། ། ཐིག་ལེ་ནི། མི་ཤིགས་པ་རླུང་གི་རྩ་བ་ཨ་ཐུང་སྟོན་ལ། ཨ་ཐུང་དེ་ལས་ཀྱང་དབྱངས་དང་གསལ་བྱེད་ཀྱི་ཡི་གེ་རྣམས་སྐྱེའོ། །
དེ་བས་ན་འདི་ནི། བརྡའི་སྒོ་ནས་ཐབས་ཤེས་སྟོན་པའི་སྔོན་དུ་འགྲོ་བ་ཡིན་ཏེ། དེ་ཡང་བདེ་བར་གཤེགས་པའི་སྐུ་ལ་ཡེ་ཤེས་ཀྱི་རླུང་བྱུང་ནས། དེས་དབྱངས་དང་གསལ་བྱེད་ཀྱི་རང་བཞིན་གྱི་ཡི་གེ་རྣམས་བསྐྱེད་ལ། དེ་དག་ཕན་ཚུན་སྦྱར་བ་ལས། ཆོས་ཀྱི་ཕུང་པོ་རྣམས་འབྱུང་བའི་ཕྱིར་རོ། ། དེ་བས་ན་བརྡ་དང་སྒྲའི་སྒོ་ནས་ཐབས་ཤེས་བསྟན་པས་ནི། གསུང་རབ་ཀྱི་ལྡང་ཚད་བསྟན་པས། མདོ་སོགས་ལ་ཞུགས་པའི་འགྱོད་པ་བཟློག་པར་བྱེད་པའི་སྤྱི་དོན་ནོ། ། གཉིས་པ་ཡི་གེ་གཉིས་ཀྱི་དེ་ཉིད་ཤེས་པའི་ཕན་ཡོན་བསྟན་པ་ནི།
ཆོས་ཀྱི་ཕྱག་རྒྱ་ཞེས་པ་ཚིགས་བཅད་གཅིག་ཏེ། ཨེ་ཝཾ་གྱི་ཡི་གེ་གཉིས་པོ་འདིས། ཆོས་ཕུང་བརྒྱད་ཁྲི་བཞི་སྟོང་གི་བརྗོད་བྱ། རྗོད་བྱེད་ཀུན་ལ་རྒྱས་བཏབ་པས་ཆོས་ཀྱི་ཕྱག་རྒྱ་ཞེས་བྱ་སྟེ།

དེ་ཡང་གསུང་རབ་ཀྱི་རྗོད་བྱེད་ཀུན་ཨེ་ཝཾ་གྱིས་མཚོན་པའི་དབྱངས་དང་གསལ་བྱེད་ལས་མ་འདས་པས། རྒྱས་བཏབ་པ་ཡིན་ལ། བརྗོད་བྱ་ཀུན་ཀྱང་དེ་དག་གིས་མཚོན་པའི་ཐབས་ཤེས་ལས་མ་འདས་པས་རྒྱས་བཏབ་པ་ཡིན་ནོ། ། དེ་བས་ན་ཡི་གེ་གཉིས་ཀྱི་དེ་ཁོ་ན་ཉིད་གང་གིས་ཤེས་པ་དེ་ནི། སངས་རྒྱས་ནས་སེམས་ཅན་རྣམས་ལ་བསམས་པ་ཇི་ལྟ་བ་བཞིན་ཆོས་ཀྱི་འཁོར་ལོ་བསྐོར་བར་བྱེད་དོ། ། གསུམ་པ་མི་ཤེས་པའི་ཉེས་དམིགས་བསྟན་པ་ནི། འགྲོ་བ་གང་གི་ཞེས་ཚིགས་བཅད་གཅིག་སྟེ། གོང་དུ་ཇི་སྐད་བཤད་པའི་ཡི་གེ་གཉིས་ཀྱི་དེ་ཁོ་ན་ཉིད་མི་ཤེས་པར། གསུང་རབ་ཀྱི་ཡི་གེ་ཙམ་རྟག་ཏུ་འདོན་པ་དེ་དག་ནི། སངས་རྒྱས་ཀྱི་ཆོས་རྣམས་ཀྱི་དོན་རྟོགས་པ་ལས་ཕྱི་རོལ་དུ་གྱུར་ཏེ་གསུང་རབ་ཀྱི་དེ་ཁོ་ན་ཉིད་ཐབས་དང་ཤེས་རབ་ཀྱི་ཚུལ་ཤེས་པའི་སྦྱོར་བ་སྤངས་པའི་ཕྱིར་རོ། ། དཔེར་ན་ཕྱི་རོལ་པའི་ཐུབ་པ་དྲང་སྲོང་བཞིན་ནོ། །
གཉིས་པ་མཇུག་བསྡུས་ཏེ་ཡི་གེ་གཉིས་ཀྱི་དེ་ཁོ་ན་ཉིད་ལ་བསླབ་པར་གདམས་པ་ནི། ཨེ་ཝཾ་ཞེས་སོགས་ཚིགས་བཅད་གཉིས་ཏེ། སྤྱིར་མདོ་རྒྱུད་ཀུན་གྱི་ལུས་རྣམ་བཞག་ནི་གླེང་གཞི་ཡིན་ལ། གླེང་གཞིའི་དོན་ཡང་ཨེ་ཝཾ་གྱིས་བསྟན་པས་དེའི་ཕྱིར་མདོ་རྒྱུད་ཀྱི་དམ་ཆོས་རྣམས་བསྟན་པའི་ཐོག་མར་ཨེ་ཝཾ་རབ་ཏུ་བཤད་དོ། ། སུ་ཞིག་གིས་བཤད་ཅེ་ན། ཨེ་ཝཾ་ཡིག་གཉིས་ཀྱིས་མཚོན་པའི་ཐབས་དང་ཤེས་རབ་གཉིས་སུ་མེད་པ་སྒྱུ་མ་ལྟ་བུའི་ཟུང་འཇུག་གི་སྐུས་དེར་བཞུགས་པའི་ཐམས་ཅད་མཁྱེན་པས་སོ། ། གང་གི་ཕྱིར་སྟོན་པ་སངས་རྒྱས་ཉིད་ཀྱང་། ཡིག་གཉིས་ཀྱིས་མཚོན་པའི་ཐབས་ཤེས་གཉིས་ལ་བཞུགས་ཤིང་། བསྟན་པ་དམ་ཆོས་ཀྱི་བརྗོད་བྱ་རྗོད་བྱེད་ཀུན་ཀྱང་ཡིག་གཉིས་ཀྱིས་མཚོན་པའི་ཐབས་ཤེས་གཉིས་སུ་གནས་པ་དེ་བས་ན། བརྒྱ་བྱིན་ལྷའི་བདག་ཅེས་བོས་ནས།
གལ་ཏེ་རྟག་པའི་གནས་ཏེ། གང་ཐོབ་ན་མི་འགྱུར་བ་སངས་རྒྱས་ཐོབ་པར་འདོད་ན། ཡིག་གཉིས་ཀྱིས་མཚོན་པའི་ཐབས་ཤེས་གཉིས་མེད་སྒྱུ་མ་ལྟ་བུ་རྒྱུན་དུ་དྲན་པར་བྱ་ཞིང་། དེ་སྟོན་པའི་དམ་ཆོས་ལ་གུས་པ་ཆེན་པོས་བླ་མར་གྱིས་ཤིག་ཅེས་གདམ་པའོ། ། གཉིས་པ་བདག་གིས་ཐོས་པ་སོགས་འཆད་པ་ནི། བདག་གི་ཐོས་པ་ཞེས་སོགས་ཀྱི་རྡོ་རྗེའི་ཚིག་རྣམས་ཀྱི་དོན་ཡང་། ལྷའི་དབང་པོས་ཞུས་པའི་རྒྱུད་དེ་ཉིད་ལས་བསྟན་ཏེ། ཇི་སྐད་དུ། འཁོར་ལོ་སྤྲུལ་པའི་ངོ་བོ་ལ། བདག་གིས་ཐོས་པ་ཞེས་གསུངས་ཏེ།
ས་བོན་ངོ་བོ་གང་སྤྲུལ་པ། ། ལྷ་རྣམས་ཀྱིས་ནི་འཁོར་ལོ་མཆོག ། མཆོག་ཏུ་དགའ་བའི་དུས་གང་ཡིན། ། དུས་གཅིག་ན་ཞེས་བཤད་པ་ཡིན། ། དབང་ཕྱུག་བརྒྱད་ཀྱིས་བཅོམ་ལྡན་འདས། ། བདེ་བ་ཆེན་པོའི་གནས་ལ་བཞུགས། ། འདི་ཡི་ཕུང་པོ་ལྔ་རྒྱལ་བ། ། དེ་བཞིན་གཤེགས་པ་ཐམས་ཅད་ཡིན། ། དེ་ཡི་བདག་ཉིད་སྐུ་གསུང་ཐུགས། ། རྡོ་རྗེ་སྙིང་འདིར་བདེ་ཆེན་པོ། །
བཙུན་མོ་ལེགས་སྦྱང་ཕྱག་རྒྱ་སྟེ། ། ལེགས་སྦྱངས་པད་མ་བྷ་ག་ཡིན། ། བཞུགས་པ་རྡོ་རྗེ་འཛིན་པ་དེར། ། ཐིག་ལེའི་གཟུགས་ཀྱིས་གནས་པ་འོ། ། ཞེས་གསུངས་ཏེ། དེ་ལ་བཞུགས་ཞེས་དྲང་། སུ་ཞིག་ཅེ་ན་བཅོམ་ལྡན་འདས་ཞེས་ཏེ། དབང་ཕྱུག་བརྒྱད་ལྡན་གྱི་བཅོམ་ལྡན་འདས་རྡོ་རྗེ་འཆང་ཆེན་པོའི་ངོ་བོ་སྒྲུབ་པ་པོ་བདག་ཉིད་དོ། ། དེ་ཡང་ཇི་ལྟ་བུ་ཞིག་ཞེ་ན། དབང་པོ་གཉིས་སྦྱོར་གྱི་བདེ་བ་ཆེན་པོའི་གནས་ལ་བཞུགས་པའོ། །
གང་ལ་བཞུགས་ཞེ་ན། བཙུན་མོའི་བྷ་ག་ཞེས་ཏེ། བཙུན་མོ་ནི་སྨེ་ཤ་ཅན་ལ་སོགས་པའི་བུ་མོའོ། ། དབང་བསྐུར་བ་སོགས་ཀྱིས་ལེགས་པར་སྦྱངས་པའི་ཕྱག་རྒྱ་སྟེ། བྷ་ག་ནི་དེའི་པད་མ་བྱིན་གྱིས་བརླབས་པས་ལེགས་པར་སྦྱངས་པ་ཡིན་ལ། དེ་ལ་བཞུགས་ཞེས་པའོ། ། དུས་ནམ་གྱི་ཚེ་ན། དུས་གཅིག་ན་ཞེས་ཏེ། དབང་པོ་གཉིས་སྦྱོར་གྱི་མཆོག་ཏུ་དགའ་བ་ལྷན་སྐྱེས་ཀྱི་བདེ་བ་ཉམས་སུ་མྱོང་བའི་དུས་གཅིག་ནའོ། ། ཚུལ་ཇི་ལྟར་བཞུགས་ཞེ་ན།
ཡུམ་གྱི་བྷ་ག་དེར་རྡོ་རྗེ་འཛིན་པ་རང་ཉིད་ཐིག་ལེའི་གཟུགས་ཀྱིས་ཡི་གེ་འབྲུ་གསུམ་གྱི་དབྱིབས་སུ་གནས་ཏེ་བཞུགས་སོ། ། ཅིའི་ཕྱིར་ཐིམ་པའི་གཟུགས་ཀྱིས་བཞུགས་ཞེ་ན། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་ཞེས་ཏེ། བསྒྲུབ་པ་པོ་འདིའི་ཕུང་པོ་ལྔ་ནི་རྒྱལ་བ་ལྔའི་བདག་ཉིད་ཡིན་པས། དེ་བཞིན་གཤེགས་པ་ཐམས་ཅད་ཡིན་ལ། དེའི་བདག་ཉིད་ཀྱི་ལུས་ངག་ཡིད་གསུམ་ནི་སྐུ་གསུང་ཐུགས་ཞེས་བརྗོད་ལ། རྡོ་རྗེ་སྙིང་པོ་ནི་སྙོམས་པར་འཇུག་པའི་དུས་འདིར། ཕུང་པོ་ཁམས་དང་སྐྱེ་མཆེད་དེ་དག་འདོད་ཆགས་ཆེན་པོའི་མེས་བཞུ་སྟེ། ཁམས་བྱང་ཆུབ་ཀྱི་སེམས་བདེ་བ་ཆེན་པོའི་ངོ་བོར་བྷ་གར་བབས་པས། ཐིག་ལེའི་གཟུགས་ཀྱིས་གནས་ཞེས་བརྗོད་དོ། །
ཐིག་ལེའི་གཟུགས་སུ་གནས་པ་དེས་ཅི་ཞིག་བྱ་ཞེ་ན། བདག་གིས་ཐོས་པ་ཞེས་ཏེ། ལྷའི་འཁོར་ལོ་སྤྲུལ་པ་ལ་བདག་གིས་ཐོས་པ་ཞེས་གསུངས་ཏེ། ཁམས་བྱང་ཆུབ་སེམས་ཀྱི་ས་བོན་གྱི་ངོ་བོ་ལས་ཡུམ་གྱི་བྷ་ག་ལྷ་སུམ་ཅུ་རྩ་གཉིས་ཀྱི་འཁོར་ལོ་ཆོ་ག་གསུམ་ལས་བསྐྱེད་ཅེས་པའོ། ། འདིས་ནི་སྔར་ཡི་གེའི་དོན་དུ་བཤད་པའི་རྣལ་འབྱོར་བཞིས་བསྐྱེད་པའི་གཙོ་བོ་དེ་ཉིད། ཕྱག་རྒྱ་འདུ་བྱས་ཏེ་སྙོམས་པར་ཞུགས་པ་ལས། ཕྱག་རྒྱའི་ཆོས་འབྱུང་དུ་ལྷ་སུམ་ཅུ་རྩ་གཉིས་ཆོ་ག་གསུམ་གྱིས་བསྐྱེད་པ་སྟོན་ཏོ། ། ཐིག་ལེའི་འབྲུ་གསུམ་གྱི་དབྱིབས་སུ་གནས་པ་ཅིས་ཤེས་ཞེ་ན། དེ་ལྷ་མོ་བཞིས་ཞུས་ཀྱི་ལུང་གིས་བསྒྲུབ་པ་ནི། ཆ་གཉིས་པ་ནི་དགུ་པ་ཉིད་དུ་བཤད། །
སུམ་ཅུ་བཅུ་པ་ལྔ་པའི་ས་བོན་ཉིད། ། ཆ་གཉིས་ལྔ་པ་དྲུག་ཏུ་ཕྱེ་བ་ལས། ། འབྱུང་བ་འདི་ནི་ཐིག་ལེ་ཡིན་ཞེས་བཤད། ཅེས་ཏེ། ཆ་གཉིས་པ་ནི་ཨཱ་རིང་པོའོ། ། དགུ་པ་ནི་མ་ནིང་གི་དབྱངས་དོར་བས་དབྱངས་དགུ་པ་ཨོའོ། ། དེ་གཉིས་མཚམས་སྦྱར་བས་ཨོ་འགྲུབ་བོ། ། སུམ་ཅུ་བཅུ་པ་ནི་བཅུ་ཚན་གསུམ་དང་གསུམ་ཏེ། གསལ་བྱེད་སུམ་ཅུ་རྩ་གསུམ་པ་ཧ་ལ་བྱའོ། ། ལྔ་པའི་ས་བོན་ནི་སྡེ་བ་ལྔ་པའི་ཐ་མ་མ་སྟེ།
དེ་ཉིད་ཨོའི་ཀླད་ཀོར་དུ་སྦྱར་བས་ཨོཾ་འགྲུབ་བོ། ། ཆ་གཉིས་པ་ནི་ཨཱཿཚེག་དྲག་ཅན་ནོ། ། ལྔ་པ་ནི་སྡེ་པ་ལྔ་པ་མའོ། ། དྲུག་པ་ནི་དབྱངས་དྲུག་པ་ཨཱུ་རིང་པོ་སྟེ། དེ་ཧའི་ཁོག་ཏུ་བཅུག་སྟེ་མ་ཀླད་ཀོར་དུ་སྦྱར་བས་ཧཱུྃ་འགྲུབ་བོ། ། དེ་ལྟར་འབྲུ་གསུམ་གྱི་དབྱིབས་སུ་བྱང་ཆུབ་ཀྱི་སེམས་ཡུམ་གྱི་བྷ་གར་འབྱུང་བ་འདི་ནི། ཐིག་ལེ་ཡིན་ཞེས་བཤད། ཅེས་པའོ། ། གསུམ་པ་བཞུགས་པའི་ཚིག་དེ་ཉིད་རྡོ་རྗེ་ཕྲེང་བའི་ལུང་གིས་སྦས་དོན་དུ་བཤད་པ་ནི། བཞུགས་པའི་ཚིག་འདི་དག་ལ།
སཾ་སྐྲི་ཏའི་སྐད་ལ། ཡི་གེ་བཞི་བཅུ་ཐམ་པ་ཡོད་ཅིང་དེ་དག་ཡི་གེ་རེ་རེ་ལ་ཡི་གེ་གཞན་བསྣན་པའི་ངེས་ཚིག་གིས་བཤད་པ་ན། འོག་ནས་འབྱུང་བའི་ཚིགས་བཅད་རྣམས་ཀྱིས་ཚིག་སྣ་རེ་རེ་སྟོན་ལ། དེས་ཚིག་གཞན་རྣམས་ཤུགས་ལ་དྲངས་པའི་ཚུལ་གྱིས་སྐབས་གྱི་དོན་སྟོན་པ་ཡིན་ནོ། ། དེ་ལ་ཡི་གེ་བཞི་བཅུས་སྣ་དྲངས་པའི་ཚིགས་བཅད་བཞི་བཅུས་སྦས་པ་གསུམ་ཀ་སྟོན་ལ། ལུས་དབེན་དང་། ངག་དབེན། སེམས་དབེན་གྱི་སྔོན་འགྲོ་ཡིན་པས་དེར་འདུས་ལ། ཡི་གེ་ཉི་ཤུ་རྩ་ལྔས་སེམས་གསུམ་གྱི་སྦས་པ་སྟོན་ཅིང་། དེ་ལ་ཡང་།
ཡི་གེ་ལྔས་ལུས་དབེན་སྟོན་ཅིང་། གཅིག་གིས་ངག་དབེན་སྟོན་ལ། བཅུ་དགུས་སེམས་བདེན་སྟོན་ནོ། ། ཡི་གེ་བཅུ་བཞིས་ཀུན་རྫོབ་སྤྱོད་པ་དང་བཅས་པ་སྟོན་ཅིང་། ཡི་གེ་གཅིག་གིས་འདོད་ཆགས་ཆོས་སྦས་སྟོན་ནོ། ། དེ་དག་ཀྱང་དོན་གྱི་དབང་གིས་གོ་རིམ་དཀྲུགས་ནས་འཆད་དོ། ། ཡི་གེ་བཞི་བཅུ་པོ་དེ་ལ་དོན་གཉིས་ཏེ། སྦས་པ་གསུམ་རྒྱས་པར་བཤད་པ་དང་། དོན་བསྡུ་བའོ། ། དང་པོ་ལ་ཡང་གསུམ་སྟེ།
སེམས་གསུམ་གྱི་སྦས་པ་དང་། འདོད་ཆགས་ཆོས་ཀྱི་སྦས་པ་དང་། ཀུན་རྫོབ་སྒྱུ་མའི་སྦས་པའོ། ། དང་པོ་ལ་ཡང་ལྔ་སྟེ། སེམས་གསུམ་གྱི་ངོ་བོ་དང་། ། སེམས་གསུམ་པོ་གསལ་དུ་འཇུག་པའི་གོ་རིམ་དང་། སེམས་གསུམ་གྱི་བྱེད་ལས་དང་། སེམས་གསུམ་གྱི་སྒྲུབ་པ་དང་། སེམས་གསུམ་གྱི་རྣམ་གྲངས་སོ། ། དང་པོ་ལ་ཡང་གསུམ།
སྣང་བ་དང་། སྣང་བ་མཆེད་པ་དང་། ཉེར་ཐོབ་བོ། ། དང་པོ་སྣང་བའི་ངོ་བོ་ནི། ། ཨེ་ནི་ཤེས་རབ་དམ་པ་སྟེ། ། འདོད་ཆགས་བྲལ་སོགས་སྐད་ཅིག་བདག ། སྲིད་པ་གསུམ་ན་ཡོངས་ཤེས་པའི། ། འདི་ནི་རྩ་བར་རྣམ་པར་བསྟན། ། ཞེས་ཏེ། ཨེ་ཀ་ར་ན་ཞེས་པ།
རྩ་བ་ཞེས་པར་འགྱུར་བས། རྩ་བར་རྣམ་པར་བསྟན་ཞེས་སྦྱར། ། གང་ཞེ་ན། ཤེས་རབ་དམ་པ་སྟེ་སེམས་སྣང་བ་དང་པོ་འདི་ནིའོ། ། སྣང་བ་ནི་འབྲས་བུ་བསྐྱེད་པ་ན་མོ་ལྟར་འདོད་ཆགས་ཀྱི་རང་བཞིན་འཇམ་པོ་བསྐྱེད་པ་ན་ཤེས་རབ་ཅེས་བྱའོ། ། གང་གིས་ཞེ་ན། སྲིད་པ་གསུམ་ན་ཁྱད་པར་ཡོངས་སུ་ཤེས་པའི་འདོད་ཆགས་དང་བྲལ་བ་ལ་སོགས་པ་རང་བཞིན་སུམ་ཅུ་རྩ་གསུམ་གྱི་རྩ་བའམ་རྒྱུ་ཡིན་པར་རོ། ། དེ་དག་ནི་སྐད་ཅིག་ཐང་ཅིག་ཡུད་ཙམ་དུ་སྐྱེ་བས་ན་སྐད་ཅིག་བདག་ཅེས་སོ། ། གཉིས་པ་སྣང་བ་མཆེད་པའི་ངོ་བོ་ནི། ཝཾ།
འོད་མ་སྦྲེང་བ་ལྟར་མཛེས་ཤིང་། ། ཆགས་ལ་སོགས་པ་རབ་བསྐྱེད་ལྡན། ། སྣང་བ་མཆེད་པར་རྣམ་པར་ཤེས། ། མིང་ནི་ཐབས་ཞེས་བྱ་བ་ཡིན། ། ཞེས་ཏེ། པ་ཏ་ཝཾ་ཞེས་པ་འོད་མ་སྦྲེང་བ་ལྟར་ཞེས་པར་འགྱུར་བས། ཇི་ལྟར་འོད་མ་ཁོང་སྟོང་ཡིན་ཡང་ཚིགས་ལས་ཡལ་ག་ལ་སོགས་པ་སྐྱེ་བ་ལྟར། སྣང་བ་མཆེད་པ་ཡང་གཟུང་འཛིན་གྱི་རྟོག་པས་སྟོང་ཡང་ཆགས་པ་ལ་སོགས་རང་བཞིན་བཞི་བཅུ་བསྐྱེད་པའི་ནུས་པ་དང་ལྡན་པའོ། ། སྣང་བ་མཆེད་པ་དེ་ནི། གཟུགས་ལ་སོགས་པའི་བྱེ་བྲག་ཤེས་པས་རྣམ་པར་ཤེས་པ་ཞེས་བྱ་ལ།
འབྲས་བུ་བསྐྱེད་པ་ན་སྐྱེས་པ་ལྟར་ཞེ་སྡང་བའི་རང་བཞིན་དྲག་པོ་བསྐྱེད་པས་ན། མིང་ནི་ཐབས་ཞེས་བྱའོ། ། གསུམ་པ་ཉེར་ཐོབ་ཀྱི་ངོ་བོ་ནི། མ། རིག་ཆེན་རང་ཉིད་རྩ་བས་ཏེ། ། ལུགས་ལས་བཟློག་པའི་མ་རིག་པ། ། མ་རིག་པ་ལས་ཀྱང་འདི་འབྱུང་། ། དེ་བས་སྣང་བ་འབྱུང་བའོ། ། ཞེས་ཏེ། མ་ཧ་བི་དྷ་སྟེ།
རིག་ཆེན་ཞེས་པ་ཡིན་ལ། མ་རིག་པ་ལོག་པས་ན་རིག་ཆེན་རང་ཉིད་ནི་འོད་གསལ་ཏེ། དེ་ཉིད་རྩ་བའམ་རྒྱུ་ཡིན་ནོ། ། གང་གི་ཞེ་ན། འོད་གསལ་ལས་ལྡང་བའི་དུས་ཀྱི་སེམས་གསུམ་ལུགས་ལས་བཟློག་པའི་མ་རིག་པའོ། ། དེ་མ་ཟད། སེམས་གསུམ་འོད་གསལ་དུ་འཇུག་པའི་ལུགས་འབྱུང་གི་དུས་སུ་མ་རིག་པ་ཉེར་ཐོབ་ལས་ཀྱང་འོད་གསལ་འདི་འབྱུང་ངོ་། ། ལུགས་འབྱུང་གི་དུས་སུ་མ་རིག་པ་ལས་འོད་གསལ་བ་འབྱུང་བ་དེ་བས་ན། ལུགས་བཟློག་གི་དུས་སུ། འོད་གསལ་ལས་མ་རིག་པ་ལ་སོགས་པའི་སྣང་བ་གསུམ་འབྱུང་བ་ཡིན་ནོ། །
གཉིས་པ་སེམས་གསུམ་འོད་གསལ་དུ་ཐིམ་པའི་གོ་རིམ་བསྟན་པ་ནི། ཡ། རྣམ་ཤེས་དང་པོར་འགྲོ་བ་ནི། ། དེ་མིང་སྣང་བ་མཆེད་པས་ཏེ། ། དེ་ནི་སྟོང་པ་ཆེར་འགྲོ་ལ། ། དེ་ཡང་འོད་གསལ་བར་འགྲོ་འོ། ། ཞེས་ཏེ། ། སེམས་གསུམ་ལུགས་སུ་འབྱུང་བ་ན། མ་རིག་པ་ལས་འོད་གསལ་ཇི་ལྟར་འབྱུང་ཞེ་ན། ཡ་ཏི་ཞེས་པ་འགྲོ་བས་ཏེ།
སེམས་གསུམ་འོད་གསལ་དུ་འཇུག་པ་ན། རྣམ་ཤེས་དང་པོ་སྣང་བ་གང་དུ་འགྲོ་ཞིང་ཐིམ་པ་དེའི་མིང་ནི་སྣང་བ་མཆེད་པ་ཞེས་བྱ་ལ། མཆེད་པ་དེ་ནི་སྟོང་པ་ཆེན་པོ་མ་རིག་པར་འགྲོ་ཞིང་ཐིམ་པར་འགྱུར་རོ། ། མ་རིག་པ་དེ་དང་འོད་གསལ་བར་འགྲོ་ཞིང་ཐིམ་པར་འགྱུར་རོ། ། དེ་བས་ན། མ་རིག་པའི་རྗེས་སུ་འོད་གསལ་མངོན་དུ་འགྱུར་བས། མ་རིག་པ་ལས་འོད་གསལ་འབྱུང་ཞེས་བརྗོད་དོ། ། སེམས་གསུམ་གྱི་བྱེད་ལས་ལ་གསུམ་གྱི་དང་པོ་མདོར་བསྟན་པ་ནི། ཤྲུ། སྣང་བ་གསུམ་གྱི་མཚན་ཉིད་ཅན། །
གང་འདིར་རྣམ་ཤེས་གསུམ་ཐོས་པ། ། སེམས་ཅན་ཁམས་ནི་མ་ལུས་པའི། ། རང་བཞིན་རྩ་བ་འདི་ཡིན་ནོ། ། ཞེས་ཏེ། ཤྲུ་ནི་ཐོས་པ་ཏེ་ཟླ་བ་དང་ཉི་མ་མུན་པ་ལྟ་བུའི་མཚན་ཉིད་ཅན་གྱིས་རྣམ་ཤེས་གསུམ་སྔར་གོང་དུ་བཤད་ཅིང་ཐོས་པ་གང་ཡིན་པ་དེ་དག་ནི་འདིར་སེམས་ཅན་གྱི་ཁམས་ཕུང་པོ་དང་། ཁམས་དང་། སྐྱེ་མཆེད་རྣམས་མ་ལུས་པའི་རང་བཞིན་གྱི་རྩ་བའམ་རྒྱུ་ཡིན་ཏེ། དེ་དག་མ་གྲུབ་པ་གྲུབ་པ་དང་། གྲུབ་ཟིན་གནས་པ་སེམས་ཀྱིས་བྱེད་པའི་ཕྱིར་རོ། ། གཉིས་པ་རྒྱས་པར་བཤད་པ་ལ་གཉིས།
འཕེན་བྱེད་ཀྱི་རྒྱུ་དང་། རྫོགས་བྱེད་ཀྱི་རྒྱུ་བསྟན་པའོ། ། དང་པོ་ནི། བྷ། འབྱུང་བ་འདི་ལས་རང་བཞིན་ཡང་། ། ཆགས་དང་ཆགས་མིན་ལ་སོགས་པ། ། དེ་ལས་དགེ་དང་མི་དགེ་ལས། ། དེ་ལས་སྐྱེ་བ་འབྱུང་བ་ཡིན། ། བྷནྡ་ཞེས་པ་འབྱུང་བ་སྟེ་འབྱུང་ཞེས་དྲངས། གང་ལས་ཞེ་ན།
སྣང་བ་གསུམ་གྱི་མཚན་ཉིད་ཅན་རྣམ་པར་ཤེས་པ་འདི་ལས་སོ། ། གང་ཞིག་འབྱུང་ཞེ་ན། རང་བཞིན་རྣམས་ཏེ། ཆགས་པ་དང་། ཆགས་པ་མེད་པ་ལ་སོགས་པའི་རང་བཞིན་བརྒྱད་བཅུ་རྣམས་ཅི་རིགས་པར་འབྱུང་ལ། རང་བཞིན་དེ་དག་ལས་ཀྱང་སྐྱེ་བ་འཕེན་བྱེད་ཀྱི་དགེ་བའི་ལས་དང་། མི་དགེ་བའི་ལས་འབྱུང་ལ། ལས་དེ་དག་ལས་ཀྱང་། འགྲོ་བ་ལྔའི་སྐྱེ་བ་རྣམས་འབྱུང་བ་ཡིན་ནོ། ། གཉིས་པ་རྫོགས་བྱེད་ཀྱི་རྒྱུར་བསྟན་པ་ལ་ལྔ་ཡོད་པའི་དང་པོ་ཁམས་ཀྱི་རྫོགས་བྱེད་དུ་བསྟན་པ་ནི།
ཀ། སྲ་བའི་ཁམས་དང་ཆུ་ཉིད་དང་། ། དེ་བཞིན་མེ་དང་རླུང་དག་ནི། ། རྣམ་པར་ཤེས་པས་བླངས་ནས་སུ། ། སྲིད་གསུམ་གནས་སུ་སྐྱེ་བར་འགྱུར། ། ཞེས་ཏེ། ཀ་ན་སྲ་བའི་ཁམས་ཏེ། དེས་མཚོན་ནས་ཆུ་དང་མེ་དང་རླུང་སྟེ་འབྱུང་བ་བཞི་པོ་རྣམས་རྣམ་པར་ཤེས་པས་བླངས་ཤིང་ཡོངས་སུ་གཟུང་སྟེ། ས་འོག་ས་སྟེང་ས་བླའི་སྲིད་པ་གསུམ་དུ་སྐྱེ་བར་འགྱུར་རོ། ། གཉིས་པ་ཕུང་པོའི་རྫོགས་བྱེད་དུ་བསྟན་པ་ནི།
སྨིན། འདི་ནི་ཕུང་པོ་ལྔ་རྣམས་སུ། ། འབྱུང་བ་འདུས་བྱས་མཚན་ཉིད་ནི། ། གཟུགས་ཚོར་འདུ་ཤེས་འདུ་བྱེད་དང་། ། རྣམ་ཤེས་ཉིད་ནི་ལྔ་པ་འོ། ། ཞེས་ཏེ། ཨས་སྨིན་སྟེ། འདིའམ་འདིར་ཞེས་པ་སྟེ། སྣང་བ་གསུམ་གྱི་མཚན་ཉིད་ཅན་གྱི་རྣམ་ཤེས་འདི་ནི། གཟུགས་ནས་རྣམ་ཤེས་ཀྱི་བར་ཕུང་པོ་ལྔའི་མཚན་ཉིད་ཅན་གྱི་འདུས་བྱས་རྣམ་འབྱུང་བའི་རྒྱུ་ཡང་ཡིན་ཞེས་པའོ། །
གསུམ་པ་ཡེ་ཤེས་ཀྱི་རྫོགས་བྱེད་དུ་བསྟན་པ་ནི། ས། མཉམ་ཉིད་སོ་སོར་རྟོགས་པ་དང་། ། བྱ་བ་གྲུབ་པ་ཉིད་དང་ནི། ། མེ་ལོང་དང་ནི་ཆོས་ཀྱི་དབྱིངས། ། འདི་ནི་རྣམ་ཤེས་ལྔ་པོ་ཡིན། ། ཞེས་ཏེ། ས་མ་ད་ན་ཞེས་པ། མཉམ་ཉིད་སྟེ། རྣམ་ཤེས་གསུམ་པོ་འདི་ཉིད་ནི།
མཉམ་ཉིད་ནས་ཆོས་ཀྱི་དབྱིངས་ཀྱི་བར་རྣམ་ཤེས་ཏེ་ཡེ་ཤེས་ལྔའི་རང་བཞིན་ཡང་ཡིན་ནོ་ཞེས་པའོ། ། དེ་ལ་གཞིའི་གནས་སྐབས་སུ་ཡིད་ཀྱི་རྣམ་པར་ཤེས་པ་ཉིད་ཡེ་ཤེས་ལྔར་བཞག་སྟེ། དེ་ཉིད་ཀྱི་རང་གི་ངོ་བོ་གདོད་མ་ནས་རྣམ་པར་དག་པས་ན་ཆོས་ཀྱི་དབྱིངས་ཀྱི་ཡེ་ཤེས་སོ། ། མེ་ལོང་ལ་གཟུགས་བརྙན་བཞིན་དུ་ཆོས་ཐམས་ཅད་ཀྱི་གཟུགས་བརྙན་ཅིག་ཅར་སྣང་བས་ན་མེ་ལོང་ལྟ་བུའི་ཡེ་ཤེས་སོ། ། སྒོ་གསུམ་གྱི་ལས་ཡོངས་སུ་རྫོགས་པར་བྱེད་པས་ན་བྱ་བ་གྲུབ་པའི་ཡེ་ཤེས་སོ། ། ཕུང་པོ་ཁམས་དང་སྐྱེ་མཆེད་ཀྱིས་བསྡུས་པའི་ཆོས་རྣམས་མ་འདྲེས་པར་སོ་སོར་འབྱེད་པས་ན་སོ་སོར་རྟོགས་པའི་ཡེ་ཤེས་སོ། ། ཕྱི་ནང་གི་ཆོས་ཐམས་ཅད་སེམས་ཙམ་དུ་རོ་གཅིག་པར་རྟོགས་པས་ན་མཉམ་པ་ཉིད་ཀྱི་ཡེ་ཤེས་སོ། ། དེ་ཉིད་རྣམ་པར་དག་པ་མཐར་ཕྱིན་པ་ན། འབྲས་བུའི་གནས་སྐབས་ཀྱི་ཡེ་ཤེས་ལྔར་འགྱུར་རོ། ། བཞི་པ་སྐྱེ་མཆེད་ཀྱི་རྫོགས་བྱེད་དུ་བསྟན་པ་ནི།
མ། ཡིད་ཀྱི་སྐྱེ་མཆེད་ཉིད་དང་ནི། ། མིག་དང་དེ་བཞིན་རྣ་བ་དང་། ། སྣ་དང་ལྕེ་དང་ལུས་རྣམས་ཏེ། ། འདི་ནི་སྐྱེ་མཆེད་རྣམས་འབྱུང་བའོ། ། ཞེས་ཏེ། ། མ་ན་ཡིད་དེ། རྣམ་ཤེས་གསུམ་པོ་འདི་ནི། ཡིད་ནས་ལུས་ཀྱི་བར་སྐྱེ་མཆེད་དྲུག་པོ་རྣམས་འབྱུང་བའི་རྒྱུ་ཡང་ཡིན་ནོ། ། ལྔ་པ་ཡུལ་གྱི་རྫོགས་བྱེད་དུ་བསྟན་པ་ནི།
ག དབང་པོ་རང་ཉིད་རང་ཡུལ་ལ། ། འགྲོ་བར་གྱུར་པ་དེ་དང་དེས། ། དབང་པོ་གང་དང་གང་སྤྱོད་ཡུལ། ། དེ་དེ་སྣང་བ་ཙམ་ཉིད་དོ། ། ཞེས་ཏེ། ། ག་ཚན་ཡ་ན་ཞེས་པ། དབང་པོ་རང་ཉིད་ཅེས་ཏེ། མིག་ལ་སོགས་པའི་དབང་པོ་རང་ཉིད་གཟུགས་ལ་སོགས་པའི་རང་གི་ཡུལ་ལ་འགྲོ་བར་འགྱུར་པའི་དབང་པོ་དེ་དང་དེ་རྣམས་དང་། དབང་པོ་གང་དང་གང་གི་སྤྱོད་ཡུལ་དུ་གྱུར་པའི་གཟུགས་ལ་སོགས་པ་དེ་དང་དེ་ནི་སེམས་གསུམ་གྱི་སྣང་བ་ཙམ་ཡིན་ནོ། །
གསུམ་པ་སེམས་གསུམ་གྱི་བྱེད་པ་འཇུག་བསྡུས་ཏེ་བསྟན་པ་ནི། སྟི། སྐྱེ་དང་གནས་དང་འཇིགས་པ་དང་། ། སྲིད་པ་བར་མར་གནས་པ་སྟེ། ། ཇི་སྙེད་འཇིག་རྟེན་གྱིས་བཏགས་པ། ། སེམས་ཀྱི་རླུང་གི་རྣམ་འཕྲུལ་ལོ། ། ཞེས་ཏེ། སྙིམ་མ་ན། སྐྱེ་བས་ཏེ། ། མངལ་ལ་སོགས་པར་སྐྱེ་བ་དང་།
སྐྱེས་ནས་མ་ཤིའི་བར་གནས་པ་དང་། འབྱུང་བ་རིམ་གྱིས་ཐིམ་སྟེ། འཆི་བའི་འཇིག་པ་དང་། སྐྱེ་སྲིད་འཆི་སྲིད་ཀྱི་བར་དུ་སྲིད་པ་བར་མར་གནས་པས་ཏེ། ཇི་སྙེད་འཇིག་རྟེན་གྱི་ཐ་སྙད་བཏགས་པ་དེ་དག་སེམས་དང་རླུང་གི་རྣམ་འཕྲུལ་ཡིན་ནོ། ། བཞི་པ་སེམས་གསུམ་གྱི་སྒྲུབ་པ་ལ་གཉིས་ཏེ། ཡུལ་སེམས་ཀྱི་སྒྲུབ་པ་དང་། ཡུལ་ཅན་ཡེ་ཤེས་ཀྱི་སྒྲུབ་པའོ། ། དང་པོ་ལ་ཡང་། ཀུན་ཏུ་སྣང་བའི་སྒྲུབ་པ་དང་།
རང་བཞིན་སྣང་བས་སྒྲུབ་པ་གཉིས་ཀྱི། དང་པོ་ནི། ཏྃ། དེ་ནི་རེ་རེའི་དོན་སྣང་བ། ། རླུང་གི་བླངས་ནས་འཛིན་བྱེད་ལ། ། རླུང་དང་ལྡན་པའི་རྣམ་ཤེས་ནི། ། རྟག་ཏུ་འགྲོ་ལ་ཞོན་པར་འགྱུར། ། ཞེས་ཏེ། ཏྃ་མེ་གེ་ན་ཞེས་པ། རྣམ་ཤེས་གསུམ་པོ་དེ་ནི།
རེ་རེའི་དོན་གཟུགས་ལ་སོགས་པ་སྣང་བ་ཡང་། བཞོན་པ་རླུང་གི་རྣམ་ཤེས་ཀྱི་མཚན་ཉིད་བླངས་ནས་དོན་འཛིན་པར་བྱེད་པ་ཡིན་ལ། དེ་བས་ན་རླུང་གི་ཞོན་པ་དང་ལྡན་པའི་རྣམ་ཤེས་ནི། རྟག་ཏུ་གཟུགས་ལ་སོགས་པའི་ཡུལ་རྣམས་ལ་འགྲོ་བ་དང་འོང་བ་གནས་པར་འགྱུར་རོ། ། ཞེས་ཏེ། མདོར་ན་རྣམ་ཤེས་སྔ་མའི་ཉེར་ལེན་དང་རླུང་གི་ལྷན་ཅིག་བྱེད་རྐྱེན་ལས། སེམས་སྣང་བ་གསུམ་སྐྱེ་བར་འགྱུར་རོ་ཞེས་པའོ། ། གཉིས་པ་རང་བཞིན་སྣང་བའི་སྒྲུབ་པ་ནི། ཨེ། འདི་ནི་རླུང་ཁམས་ཆེན་པོ་སྟེ། །
རྣམ་ཤེས་གསུམ་གྱི་ཞོན་པ་ཡིན། ། དེ་ཡིས་རང་བཞིན་རྟག་ཏུ་ནི། ། ཇི་ལྟ་ཇི་ལྟར་འགྲོ་བར་འགྱུར། ། ཞེས་ཏེ། ཨེ་ཨ་ཤྭ་ན། རླུང་ཁམས་ཆེན་པོ་ཞེས་པ་སྟེ། རླུང་ཁམས་ཆེན་པོ་ནི་ཞོན་པ་ཡིན་ནོ། ། གང་གི་ཞེ་ན། རྣམ་ཤེས་གསུམ་གྱིའོ། ། རླུང་གི་ཞོན་པ་ཅན་གྱི་རྣམ་ཤེས་གསུམ་པོ་དེ་ཡིས་རང་བཞིན་བརྒྱད་ཅུ་པོ་ཇི་ལྟ་ཇི་ལྟར་ཡུལ་དང་འཕྲོད་ཚད་དུ་བསྐྱེད་ཅིང་འགྲོ་བར་འགྱུར་རོ། །
སེམས་གསུམ་རླུང་དང་བཅས་པའི་རྒྱུ་རྐྱེན་དང་ཡུལ་གྱི་དམིགས་རྐྱེན་དང་། དབང་པོའི་བདག་པོའི་རྐྱེན་ལས་རང་བཞིན་བརྒྱད་ཅུའི་རྟོག་པ་སྐྱེ་བར་འགྱུར་རོ། ། ཞེས་པའོ། ། གཉིས་པ་སེམས་ལ་དམིགས་པའི་སྒྲུབ་པ་ལ་གཉིས་ཏེ། སྔོན་འགྲོ་དང་། དངོས་གཞིའོ། ། དང་པོ་ལ་ཡང་ལུས་དབེན་དང་། ངག་དབེན་གཉིས་སོ། ། དང་པོ་ལུས་དབེན་ལ་ཡང་བཞིའི། ཕུང་པོའི་ལུས་དབེན་ནི།
ག འགྲོ་བ་འབྱུང་བའི་ཕུང་པོ་རྣམས། ། སངས་རྒྱས་ལྔ་ཡི་བདག་ཉིད་དེ། ། མངོན་པར་བྱང་ཆུབ་རྣམ་པ་ལྔ། ། ཞེས་བྱས་རབ་ཏུ་བསྐུལ་བ་ཡིན། ། ག་གྷ་ཏི་ན། འགྲོ་བ་འབྱུང་བའི་ཕུང་པོ་ཞེས་ཏེ། མིའི་འགྲོ་བར་འབྱུང་བའི་ཕུང་པོ་ལྔ་རྣམས་ནི། སངས་རྒྱས་ལྔའི་བདག་ཉིད་ཡིན་ཏེ། མངོན་པར་བྱང་ཆུབ་པ་རྣམ་པ་ལྔས་བསྐུལ་ཞིང་བསྐྱེད་པ་ཡིན་པའི་ཕྱིར་རོ། །
འདི་ལྟར། མངལ་དུ་འཇུག་པའི་སྔོན་རོལ་དུ། འཆི་བ་འོད་གསལ་མངོན་དུ་གྱུར་པ་ནི། དེ་བཞིན་ཉིད་ལས་བྱང་ཆུབ་པ་ཡིན་ལ། ཕ་མའི་ཁུ་ཁྲག་གཉིས་དང་། བར་དོའི་རྣམ་ཤེས་གསུམ་འདྲེས་ཏེ་ཡེ་ཤེས་ཀྱི་ས་ཐོབ་པ་ནི་ཟླ་བ་ལས་བྱང་ཆུབ་པའོ། ། མེར་མེར་པོ་དང་། ལྟར་ལྟར་པོའི་གནས་སྐབས་ན། ཡི་ག་གསུམ་གྱི་དབྱིབས་སུ་གནས་པ་ནི། ཡིག་འབྲུ་ལས་བྱང་ཆུབ་པའོ། །
གོར་གོར་པོ་དང་། འཁྲང་འགྱུར་གྱི་གནས་སྐབས་ན། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ཡིན་པས། རང་རང་གི་རིགས་ཀྱི་མཚན་མ་རྡོ་རྗེ་དང་། འཁོར་ལོ་ལ་སོགས་པའི་དབྱིབས་སུ་གནས་པ་ནི། ཕྱག་མཚན་ལས་བྱང་ཆུབ་པའོ། ། རྐང་ལག་འགྱུས་པ་དང་། མིག་ལ་སོགས་པའི་དབང་པོ་དང་། ཉིང་ལག་སོགས་གྲུབ་པ་ནི་སྐུ་རྫོགས་པར་བྱང་ཆུབ་པ་ཡིན་ནོ། ། དེ་བས་ན་ཕུང་པོ་ལྔ་ནི་མངོན་པར་བྱང་ཆུབ་པ་ལྔས་བསྐྱེད་པས་རྒྱལ་བ་ལྔའི་བདག་ཉིད་ཡིན་ལ།
དེ་དག་རེ་རེ་ཡང་ལྔ་ལྔར་ཕྱེ་ནས་དེ་བཞིན་གཤེགས་པ་ལྔར་བསྒོམ་མོ། ། གཉིས་པ་ཁམས་ཀྱི་ལུས་དབེན་ནི། ཝན། རླུང་དང་མེ་དང་ཆུ་དང་ས། ། སྤྱན་ལ་སོགས་པ་བཞི་པོ་སྟེ། ། ཡེ་ཤེས་བདག་ཉིད་ཅན་གསུམ་དུ། ། ཤེས་བྱ་སངས་རྒྱས་བྱང་ཆུབ་སྟེ། ། ཞེས་ཏེ། ཝ་ཡུ་ན་རླུང་སྟེ། དེས་མཚོན་པའི་མེ་དང་ཆུ་དང་ས་སྟེ་འབྱུང་བ་བཞི་ནི་ཡེ་ཤེས་བདག་ཉིད་ཅན་གསུམ་སྟེ།
སེམས་གསུམ་གྱི་བདག་ཉིད་དུ་ཤེས་པར་བྱ་ལ། སེམས་ཀྱི་རང་བཞིན་གྱི་འབྱུང་བ་བཞི་པོ་དེའང་སྤྱན་མ་མཱ་མ་ཀི་ལ་སོགས་པ་ལྷ་མོ་བཞིའི་ངོ་བོ་ཡིན་ལ། དེ་དག་རེ་རེ་ཡང་ལྔ་ལྔར་ཕྱེ་སྟེ། དེ་བཞིན་གཤེགས་པ་ལྔ་ལྔར་བསྒོམས་པས། འབྲས་བུ་སངས་རྒྱས་ཀྱི་བྱང་ཆུབ་སྟེར་རོ། ། གསུམ་པ་སྐྱེ་མཆེད་ཀྱི་ལུས་དབེན་ནི། ས། ཐམས་ཅད་དེ་བཞིན་གཤེགས་པའི་སྐུ། ། ཕྱག་རྒྱ་བཞིས་ནི་རྒྱས་བཏབ་ཅིང་། ། མིག་ལ་སོགས་པའི་བདག་ཉིད་དེར། །
ས་སྙིང་ལ་སོགས་རྒྱལ་སྲས་སོ། ། ཞེས་ཏེ། སརྦ་ནི་ཐམས་ཅད་དེ། ཕྱག་རྒྱ་བཞི་ནི་འབྱུང་བ་བཞི་སྟེ། དེས་རྒྱས་བཏབ་ཅིང་བསྐྱེད་པའི་ལུས་འདིའི་ཕུང་པོ་ལྔ་པོ་ཐམས་ཅད་དེ་བཞིན་གཤེགས་པ་ལྔའི་སྐུའི་རང་བཞིན་ཡིན་ལ། མིག་ལ་སོགས་པའི་བདག་ཉིད་ཀྱི་སྐྱེ་མཆེད་ལྔ་པོ་དོར་ཏེ། དེ་དག་ཀྱང་སའི་སྙིང་པོ་ལ་སོགས་པའི་རྒྱལ་སྲས་ལྔའི་རང་བཞིན་ཡིན་ལ། དེ་དག་རེ་རེ་ཡང་ལྔ་ལྔར་ཕྱེ་ནས། དེ་བཞིན་གཤེགས་ལྔ་ལྔར་བསྒོམ་མོ། ། བཞི་པ་ལ་ཡུལ་གྱི་ལུས་དབེན་ནི།
ཏ། དབང་པོ་དེ་ཡི་ལམ་ནས་ནི། ། སྒྲུབ་པ་པོས་ནི་ཡུལ་ཐོབ་པ། ། རང་བཞིན་དེ་རྣམས་མ་ལུས་པར། ། ཚིམ་པར་བྱ་ཕྱིར་དབུལ་བར་བྱ། ། ཞེས་ཏེ། ཏད་ན་དབང་པོ་སྟེ། མིག་ལ་སོགས་པའི་དབང་པོ་དེ་དང་། དེའི་ལམ་ནས། སྒྲུབ་པ་པོས་ནི།
གཟུགས་ལ་སོགས་པའི་ཡུལ་ཐོབ་པའི་རང་བཞིན་དེ་རྣམས་མ་ལུས་པར། རྒྱལ་སྲས་ལྔའི་རང་བཞིན་གྱི་དབང་པོ་ལྔ་པོ་དེ་རྣམས་ཚིམ་པར་བྱ་བའི་ཕྱིར། ལྷ་མོ་ལྔར་བསྒོམ་ཏེ་དབུལ་བར་བྱའོ། ། དེ་ལྟར་ན་ཕུང་པོ་ལྔ། ཁམས་བཞི། སྐྱེ་མཆེད་ལྔ། ཡུལ་ལྔ་རྣམས་ལྔ་ལྔར་ཕྱེ་བས་དགུ་བཅུ་རྩ་ལྔར་འགྱུར་ལ། དེའི་སྟེང་དུ་ཡེ་ཤེས་ལྔ་དེ་བཞིན་གཤེགས་པ་ལྔར་བསྒོམ་པ་བསྣན་པས་རིགས་བརྒྱར་བསྒོམ་པ་བསྟན་ཏོ། ། ཐ་མལ་པའི་ལུས་ལྷར་བསྒོམ་པ་ལ་རྩོད་པ་སྤོང་བ་ནི། ཐ་མལ་པའི་ལུས་ལ་ཡེ་ཤེས་ཀྱི་རང་བཞིན་གྱི་ལྷའི་སྐུ་དེ་དག་འགོད་པ་མི་འགལ་ལམ་ཞེ་ན།
མི་འགལ་ཏེ། ཏ། དེ་དང་དེ་ཡི་རིགས་བྱུང་བའི། ། ལྷ་དང་ལྷ་མོ་ཐ་དད་པ། ། དེ་ནི་ཡོད་མིན་དེ་མེད་ཀྱང་། ། འགྲོ་བའི་དོན་ཕྱིར་སྟོན་པ་ཡིན། ། ཞེས་ཏེ། ཏྱད་ཏེ། དེ་དང་དེ་ཡི་རིགས་ཞེས་པ། རྣམ་སྣང་ལ་སོགས་པ་དེ་དང་དེ་ཡི་རིགས་ལས་བྱུང་བའི་ས་སྙིང་ལ་སོགས་པའི་ལྷ་དང་།
སྤྱན་མ་ལ་སོགས་པའི་ལྷ་མོ་ཐ་དད་པ་དེ་ནི། ཐ་མལ་པའི་ལུས་ལ་དངོས་སུ་ཡོད་པ་ལ་ཡིན་ཞིང་། དེ་དག་དངོས་སུ་མེད་ཀྱང་། དེ་དག་གི་རྒྱུ་ཡིན་པས། དེ་དག་གི་རྣམ་པར་བསྒོམ་དུ་རུང་ལ། འགྲོ་བ་རྣམས་ཕུང་པོ་ལ་ཐ་མལ་དུ་ཞེན་པ་བཟློག་པའི་ཕྱིར། ལྷ་དང་ལྷ་མོར་སྟོན་ཅིང་བསྒོམ་པ་མི་འགལ་ལོ། ། གཉིས་པ་ངག་དབེན་བསྟན་པ་ནི། ཡེ། གང་ཡང་ཁམས་གསུམ་སེམས་ཅན་རྣམས། །
སྲོག་དང་རྩོལ་བ་ལ་བརྟེན་པའི། ། གསང་སྔགས་རྒྱལ་པོ་ཟློས་བཞིན་དུ། ། མི་ཤེས་བསམ་གཏན་ཀློག་པ་ཡང་། ། ཞེས་ཏེ། ཡེ་ཛ་བྷེ་ཏྲེ་ཞེས་པ། གང་ཡང་ཁམས་གསུམ་ཞེས་ཏེ་ཁམས་གསུམ་གྱི་སེམས་ཅན་རྣམས་སྲོག་དང་རྩོལ་བ་སྟེ། རླུང་དབྱུང་འཇུག་གནས་གསུམ་ལ་བརྟེན་པའི་གསང་སྔགས་རྒྱལ་པོ་འབྲུ་གསུམ་ཉིན་དང་མཚན་དུ་ཟློས་བཞིན་དུ་དེ་ལྟར་ཡིན་པར་མི་ཤེས་སོ། ། ཤེས་ན་དེའི་མཚན་ཉིད་ཇི་ལྟ་བུ་ཡིན་ཞེ་ན། རླུང་འབྱུང་འཇུག་གནས་གསུམ་འབྲུ་གསུམ་དུ་ཤེས་ནས། དེ་ལ་རྩེ་གཅིག་ཏུ་གཏད་དེ་འབྲུ་གསུམ་ཟློས་པ་ཉིད་བསམ་གཏན་དང་སྔགས་ཟློས་པའི་མཆོག་ཡིན་པས།
དེ་ལས་གཞན་པའི་བསམ་གཏན་དང་མཆུ་དང་རྐན་དུ་སྦྱར་ཏེ་སྔགས་ཀློག་པའི་ངག་བཟླས་སྤངས་པ་ཞིག་གོ ། དེ་ལྟ་བུའི་མཚན་ཉིད་བླ་མའི་དྲིན་གྱིས་ཤེས་པར་བྱས་ནས། རྡོ་རྗེའི་བཟླས་པ་ལ་བསླབ་པར་བྱའོ། ། ཞེས་པའོ། ། གཉིས་པ་ཡེ་ཤེས་ཀྱི་བསྒྲུབ་པ་དངོས་ལ། མཉམ་བཞག་དང་། རྗེས་ཐོབ་གཉིས་ཀྱི། དང་པོ་ནི། བ། རྡོ་རྗེ་པད་མ་མཉམ་སྦྱར་བས། །
ཡེ་ཤེས་གསུམ་གྱི་ཆ་རིག་པ། ། བློ་ལ་གོས་དང་མ་གོས་པས། ། དེར་ནི་བདེ་བས་རྟག་ཏུ་གནས། ། ཞེས་ཏེ། བཛྲ། རྡོ་རྗེ་སྟེ། སྒྲུབ་པ་པོའི་རྡོ་རྗེ་དང་། ཕྱག་རྒྱའི་པད་མ་མཉམ་པར་སྦྱོར་བས། སྣང་མཆེད་ཐོབ་གསུམ་གྱི་ཆའམ་མཚན་ཉིད་རིག་པར་འགྱུར་ཏེ། བདེ་བ་བསྡུ་བ་ལ་སོགས་པའི་མན་ངག་གིས་སོ། །
བློ་སྟེ་ཡེ་ཤེས་གསུམ་པོ་དེའང་། ཐབས་ཀྱིས་མངོན་སུམ་དུ་མ་བྱས་པའི་ཚེ་གློ་བུར་གཟུང་འཛིན་གྱི་དྲི་མས་གོས་པ་དང་། རང་གི་ངོ་བོ་ནི་ཤེལ་སྒོང་དག་པ་ལྟར། གཟུང་འཛིན་གྱི་དྲི་མས་མ་གོས་པར་གནས་པས། དབང་པོ་གཉིས་སྦྱོར་གྱི་གནས་སྐབས་དེར་ནི། གཉིས་སྣང་དང་གཉིས་དང་བྲལ་བའི་བདེ་སྟོང་གི་ཡེ་ཤེས་ཉམས་སུ་མྱོང་བ་རྟག་ཏུ་གནས་སོ། ། གཉིས་པ་མཉམ་པར་མ་བཞག་པའི་སྒྲུབ་པ་ནི། ཐ། དེ་བས་གཉིས་མེད་མཐོང་བ་ཡི། ། རྣལ་འབྱོར་པས་ནི་ཡེ་ཤེས་གསུམ། །
མཐོང་ཕྱིར་དམན་དང་བར་མ་དང་། ། དམ་པའི་ཡུལ་ལ་གཞག་པར་བྱ། ། ཞེས་ཏེ། མཉམ་བཞག་ཏུ་སེམས་བདེ་གསལ་རྟོགས་ནས་ལངས་པའི་དུས་སུ་ཇི་ལྟར་འགྱུར་ཞེ་ན། ཐ་ཏ་བྱ་ཞེས་པ་བཞག་ཅེས་པ་སྟེ། མཉམ་བཞག་ཏུ་བདེ་གསལ་རྟོགས་པ་དེ་བས་ན། གཉིས་མེད་མཐོང་བའི་རྣལ་འབྱོར་པས་མཉམ་བཞག་ཏུ་ཡེ་ཤེས་གསུམ་མཐོང་བའི་ཕྱིར། མཉམ་བཞག་ལས་ལངས་པའི་ཚེ་ན་ཡང་དམན་པ་དང་། བར་མ་དང་དམ་པའི་ཡུལ་རྣམས་དང་། སེམས་སྣང་མཆེད་ཐོབ་གསུམ་གྱི་རང་བཞིན་དུ་བཞག་ཅིང་བསྒོམ་པར་བྱའོ། །
ལྔ་པ་སེམས་གསུམ་གྱི་མིང་གི་རྣམ་གྲངས་ལ་གཉིས་ཀྱི་དང་པོ་བཅོས་མ་མ་ཡིན་པའི་རྣམ་གྲངས་ནི། ཙིད། སེམས་དང་སེམས་བྱུང་མ་རིག་པ། ། ཤེས་རབ་ཐབས་དང་ཉེར་ཐོབ་དང་། ། སྟོང་དང་ཤིན་ཏུ་སྟོང་པ་དང་། ། སྟོང་ཆེན་ཞེས་ཀྱང་རབ་ཏུ་བརྗོད། ། ཅེས་ཏེ། ཙིར་ཏ་ཞེས་པ་སེམས་ཏེ། དོན་ནམ་ཡུལ་ལ་སེམས་པས་ན་སེམས་ཏེ་སྣང་བ་དང་པོ་དང་། དེ་ལས་བྱུང་བས་ན་སེམས་འབྱུང་སྟེ།
སྣང་བ་མཆེད་པ་དང་བླུན་པའི་རྣམ་པར་བྱུང་བས་ན་མ་རིག་པ་སྟེ་ཉེར་ཐོབ་དང་། ཕྲ་བའི་རྣམ་པར་འདུག་པས་ན་ཤེས་རབ་སྟེ་སྣང་བ་དང་། རགས་པའི་རྣམ་པར་འདུག་པས་ན་ཐབས་ཏེ་མཆེད་པ་དང་། སྣང་བ་དང་པོ་གཉིས་ནུབ་པས་ན་ཉེར་ཐོབ་བོ། ། ཡང་དགག་བྱ་དང་བྲལ་བའི་ངོ་ནས་སེམས་གསུམ་གྱི་རྣམ་གྲངས་བསྟན་པ་ནི། གཟུང་འཛིན་གྱི་རྟོག་པ་རགས་པ་འགགས་པས་སྟོང་པ་ནི་སྣང་བ་དང་པོའོ། ། བར་མ་འགགས་པས་ཤིན་ཏུ་སྟོང་པ་ནི་མཆེད་པའོ། ། ཕྲ་བ་འགགས་པས་སྟོང་པ་ཆེན་པོ་ནི་ཉེར་ཐོབ་བོ། ། གཉིས་པ། བཅོས་མའི་མིང་གི་རྣམ་གྲངས་ནི།
ཥུ། འདི་ལ་སྣང་བའི་དབྱེ་བ་ལ། ། ཐུན་མཚམས་ཉིན་མོ་མཚན་མོ་ཡི། ། འཇིག་རྟེན་ཐ་སྙད་བྱས་པ་ཡིས། ། ཡེ་ཤེས་གསུམ་ནི་མཐོང་ཕྱིར་རོ། ། ཞེས་ཏེ། ཨེ་ཥུ། ཞེས་པ་སྣང་བའི་དབྱེ་བ་སྟེ། སེམས་གསུམ་པོ་འདི་ལ་སྣང་བ་གསལ་མི་གསལ་གྱི་དབྱེ་བ་ནི། ཉེར་ཐོབ་ནི་ཐུན་མཚམས་ཀྱི་མུན་པ་ལྟར་གསལ་བའི་བྱ་བ་དང་བྲལ་བས་ཐུན་མཚམས་དང་།
མཆེད་པ་ནི་ཉི་མ་ལྟར་ཆེས་གསལ་བས་ཉིན་མོ་དང་། སྣང་བ་ནི་ཟླ་བ་ལྟར་གསལ་བས་མཚན་མོ་ཞེས་བྱའོ། ། དེ་ལྟར་འཇིག་རྟེན་ན་གྲགས་པའི་ཐ་སྙད་བྱས་པ་ཡིས། མི་མཁས་པ་རྣམས་ཀྱིས་ཀྱང་ཡེ་ཤེས་གསུམ་མཐོང་ཞིང་རྟོགས་པར་འགྱུར་བའི་ཕྱིར་རོ། ། རྣམ་གྲངས་གཞན་ཡང་ཡོད་དེ་འདི་ལྟར། བི། སྣ་ཚོགས་པ་ཡི་ཐ་སྙད་དག ། འཇིག་རྟེན་པས་ནི་ཡོངས་བརྟགས་པ། ། དུས་གསུམ་གྱི་ནི་དབྱེ་བ་ཡི། ། ཡེ་ཤེས་རྣམ་པ་གསུམ་འབྱུང་ངོ་། །
ཞེས་ཏེ། བི་ཙི་ཏྲ་ན་ཞེས་པ་སྣ་ཚོགས་པའི་ཐ་སྙད་དེ། སྐྱེས་པ་དང་། བུད་མེད་དང་། མ་ནིང་དང་། རྩུབ་མོ་དང་འཇམ་པོ་ཞེས་སོགས་སྣ་ཚོགས་པའི་ཐ་སྙད་འཇིག་རྟེན་པས་ཡོངས་སུ་བརྟགས་པ་དང་། མཚན་མོ་དང་ཉིན་མོ་དང་། ཐུན་མཚམས་ཏེ་དུས་གསུམ་གྱི་དབྱེ་བའི་མིང་གིས་མཚོན་ནས་བསྟན་པས། ཡེ་ཤེས་རྣམ་པ་གསུམ་རྟོགས་ཤིང་གོ་བ་འབྱུང་ངོ་། ། དེ་ལྟར་སེམས་གསུམ་གྱི་སྦས་པ་བསྟན་ནས།
གཉིས་པ་འདོད་ཆགས་ཆོས་ཀྱི་སྦས་པ་ནི། བྷ། རོལ་པས་དགའ་བ་གང་ཡིན་པའི། ། ཁྲོ་བོའི་རྒྱལ་པོ་སྟོབས་ཆེན་རྣམས། ། དེ་ནི་ཕྱོགས་མཚམས་ངོ་བོ་རུ། ། དཔུང་པ་ཡན་ལག་རྣམས་སུ་བརྟག ། ཅེས་ཏེ། ཨ་བྷན་ཏི་ན་རོལ་པ་སྟེ། འདོད་ཡོན་ལྔའམ་དབང་པོ་གཉིས་སྦྱོར་བའི་རོལ་པས་དགའ་བ་གང་ཡིན་པ་ལ་སྤྱོད་པའི་ཚེ་ན། ཁྲོ་བོའི་རྒྱལ་པོ་སྟོབས་ཆེན་བཅུ་པོ་དེ་ནི།
ཕྱི་རོལ་དུ་ཕྱོགས་དང་ཕྱོགས་མཚམས་ཀྱི་ངོ་བོ་རུ་བཀོད་པ་དེ་བཞིན་དུ། སྐབས་འདིར། དཔུང་པ་ལ་སོགས་པའི་ཡན་ལག་བཅུ་རྣམས་སུ་བརྟག་ཅིང་བསྒོམ་པར་བྱའོ། ། འདི་ནི་ཤིན་ཏུ་རྣལ་འབྱོར་གྱི་དུས་སུ་ས་བོན་རྣམས་ལུས་ལ་འགོད་པ་དང་། ཕྱག་རྒྱ་འདུ་བྱ་བའི་དུས་སུ་ཕྱག་རྒྱའི་ལུས་ལ་ཁྲོ་མོ་བཅུ་འགོད་པའི་དོན་ཡིན་པས་འདོད་ཆགས་ཆོས་སྦས་སྟོན་ནོ། ། གསུམ་པ་ཀུན་རྫོབ་སྒྱུ་མའི་སྦས་པ་ལ་ལྔ་སྟེ། སྒྱུ་ལུས་ཀྱི་ངོ་བོ་དང་། སྒྲུབ་པ་དང་། དེ་དང་འབྲེལ་བའི་སྤྱོད་པ་དང་། སྒྱུ་མས་ཁྱབ་པ་དང་།
སྒྱུ་མ་རྟོགས་པའི་ཕན་ཡོན་ནོ། ། དང་པོ་སྒྱུ་ལུས་ཀྱི་ངོ་བོ་ནི། ཀ། སྐུ་གསུམ་དག་ནི་ཐ་དད་པར། ། སྐྱོབ་པ་ཡིས་ནི་ཡང་དག་བསྟན། ། རྫོགས་པའི་རིམ་པའི་སྦྱོར་བ་ཡིས། ། གཅིག་ཏུ་ཡང་ནི་འགྱུར་བ་ཡིན། ། ཞེས་ཏེ། ཀ་ཡ་ཏྲི་ན། སྐུ་གསུམ་ཞེས་ཏེ།
ལམ་གྱི་སྐབས་ཀྱི་སྐུ་གསུམ་དག་ནི་དབེན་གསུམ་སྤྲུལ་སྐུ་དང་། སྒྱུ་མ་ལོངས་སྐུ་དང་། འོད་གསལ་ཆོས་སྐུ་རྣམས་ཐ་དད་པར་རིམ་གྱིས་ཉམས་སུ་བླང་བར་བྱ་བར། སྐྱོབ་པ་ཡིས་ནི་ཡང་དག་བསྟན་ལ། རྫོགས་པའི་རིམ་པ་ཟུང་འཇུག་གཉིས་སུ་མེད་པའི་ཡེ་ཤེས་ཀྱི་སྦྱོར་བ་ཡིས་སྐུ་གསུམ་དབྱེར་མེད་ཟུང་འཇུག་རྡོ་རྗེ་འཆང་ཆེན་པོ་གཅིག་ཏུ་ཡང་ནི་འགྱུར་བ་ཡིན་ནོ། ། སྒྱུ་ལུས་ཀྱི་སྐབས་སུ་ཟུང་འཇུག་བཤད་པ་འགལ་ལོ་ཞེ་ན། འོད་གསལ་གྱིས་སྦྱངས་མ་སྦྱངས་ཀྱི་ཁྱད་པར་ཡོད་ཀྱང་། སྐུའི་རྣམ་པ་ལ་ཁྱད་པར་མེད་པས་མི་འགལ་ལོ་ཞེས་བསྟན་པ་ནི། ཡ། གང་ཞིག་སངས་རྒྱས་སྐུ་མཚན་ཉིད། །
ཀུན་རྫོབ་བདེན་པ་གསུང་པ་ནི། ། དེ་ཉིད་རྫོགས་པའི་སྦྱོར་གྱུར་པས། ། འོད་གསལ་བས་ནི་རྣམ་དག་འགྱུར། ། ཞེས་ཏེ། ཡ་སྱ་ཏྃ། ཞེས་གང་ཞིག་སྟེ། ཟུང་འཇུག་གང་ཞིག་སངས་རྒྱས་ཀྱི་སྐུ་གསུམ་དབྱེར་མེད་པའི་མཚན་ཉིད་ཅན་ཏེ། ཀུན་རྫོབ་བདེན་པ་སྒྱུ་ལུས་འཆད་པའི་སྐབས་སུ་གསུངས་པ་ནི་མི་འགལ་ཏེ། ཀུན་རྫོབ་སྒྱུ་ལུས་དེ་ཉིད་རྫོགས་པ་ཟུང་འཇུག་དེའི་སྦྱོར་བས་ཏེ། རྒྱུར་གྱུར་པ་ཡིན་པས་ན།
འབྲས་བུ་དག་པའི་སྒྱུ་ལུས་ཀྱིས་མཚོན་ནས། རྒྱུ་མ་དག་པའི་སྒྱུ་ལུས་བསྟན་པ་ཡིན་ནོ། ། ཅིའི་ཕྱིར་ཟུང་འཇུག་གི་རྒྱུ་ཡིན་ཞེ་ན། ཀུན་རྫོབ་མ་དག་པའི་སྒྱུ་ལུས་དེ་འོད་གསལ་གྱི་མེས་སྦྱངས་ཏེ། སྒྱུར་འཛིན་གྱི་དྲི་མ་རྣམ་པར་དག་པར་བྱས་པ་ན། ཟུང་འཇུག་དག་པའི་སྒྱུ་ལུས་སུ་འགྱུར་བའི་ཕྱིར་རོ། ། ཅིའི་ཕྱིར་མ་དག་པའི་སྒྱུ་ལུས་སྦྱངས་པས་ཟུང་འཇུག་དག་པའི་སྒྱུ་ལུས་སུ་འགྱུར་ཞེ་ན། ར། བདག་བྱིན་རླབས་ཆེན་མ་གཏོགས་པ། ། རིན་ཆེན་གཞན་དག་འདི་ན་མེད། །
མེ་ཡིས་སྦྱངས་པའི་ནོར་བུ་བཞིན། ། རང་བཞིན་འོད་གསལ་རྣམ་དག་པའོ། ། རཏྣ་རིན་ཆེན་ཏེ། རྡོ་རྗེ་འཆང་ཆེན་པོའི་གཟུགས་བརྙན་མེ་ལོང་གི་ནང་དུ་ཤར་བ་ལྟ་བུའི་བདག་བྱིན་རླབས་ཆེན་ཏེ། ཀུན་རྫོབ་སྒྱུ་མའི་སྐུ་ཡི་རྣམ་པ་མ་གཏོགས་པ་རིན་ཆེན་ཏེ་ཡེ་ཤེས་ཀྱི་སྐུའི་རྣམ་པ་གཞན་དག་ཟུང་འཇུག་གི་སྐབས་འདིར་ན་མེད་དོ། ། འོ་ན་ཁྱད་པར་གཏན་མེད་དམ་ཞེ་ན། དཔེར་ན་མེ་ཡིས་སྦྱངས་པའི་གནས་སྐབས་ན་ནོར་བུ་སྟེ་གསེར་གཡའ་མེད་ལ། མ་སྦྱངས་པའི་གནས་སྐབས་སུ་གཡའ་དང་བཅས་པ་ཡིན་ཀྱང་། གནས་སྐབས་ཐམས་ཅད་དུ་ངོ་བོ་ལ་ཁྱད་པར་མེད་པ་བཞིན་དུ་སྒྱུ་ལུས་དེ་ལ་རང་བཞིན་འོད་གསལ་གྱི་མེས་སྒྱུར་འཛིན་གྱི་དྲི་མ་རྣམ་པར་དག་པར་བྱས་པ་ན་ཟུང་འཇུག་དག་པའི་སྒྱུ་ལུས་སུ་བཞག་ལ། འོད་གསལ་གྱིས་མ་སྦྱངས་པ་ན།
སྒྱུར་འཛིན་གྱི་དྲི་མ་ཡོད་པས་མ་དག་པའི་སྒྱུ་ལུས་སུ་བཞག་ཀྱང་། གཉིས་ཀ་ཡང་ངོ་བོ་རྡོ་རྗེ་འཆང་ཆེན་པོའི་སྐུའི་རྣམ་པར་ཁྱད་པར་མེད་དོ། ། གཉིས་པ་སྒྱུ་ལུས་ཀྱི་སྒྲུབ་པ་བསྟན་པ་ནི། ཝག ཚིག་གི་ལམ་གྱི་ཡུལ་འདི་ཉིད། གཙོ་བོའི་ཡེ་ཤེས་སྐུ་རང་བཞིན། ། སེམས་ཅན་ཀུན་ལ་ཕན་པའི་ཕྱིར། ། འཇའ་ཚོན་བཞིན་དུ་སྣང་བ་ཡིན། ཞེས་ཏེ། དེ་ལྟ་བུའི་སྒྱུ་མ་ལྟ་བུའི་སྐུ་དེ་རྒྱུ་གང་ལས་གྲུབ་པ་ཡིན་ཞེ་ན།
ཝག་བེ་ཏྲེ་ན། ཞེས་པ་ཚིག་གི་ལམ་སྟེ། ངག་ཐམས་ཅད་ཀྱི་རྩ་བ་བྱེད་པས་ན་ཚིག་གི་ལམ་ནི་རླུང་ངོ་། ། རླུང་དེའི་ཡུལ་ནི་རྣམ་ཤེས་ཏེ། རླུང་དང་རྣམ་ཤེས་འདི་ཉིད་ཙམ་ལས། གཙོ་བོ་རྡོ་རྗེ་འཆང་ཆེན་པོའི་ཡེ་ཤེས་ཀྱི་སྐུའི་རང་བཞིན་འོད་ཟེར་ལྔས་བརྒྱན་པའི་འཇའ་ཚོན་བཞིན་དུ་སྣང་ཞིང་བསྐྱེད་པ་ཡིན་ནོ། ། དགོས་པ་ཅིའི་ཕྱིར་ཞེ་ན། སེམས་ཅན་ཀུན་ལ་ཕན་པའི་ཕྱིར་ཏེ། འོད་གསལ་ལས་ཟུང་འཇུག་དག་པའི་སྒྱུ་ལུས་སུ་བཞེངས་ཏེ། གང་ལ་གང་འདུལ་གྱི་སྤྲུལ་སྐུར་བསྒྱུར་ནས་སེམས་ཅན་གྱི་དོན་མཛད་པའི་ཕྱིར་རོ། །
གསུམ་པ་དེ་དང་འབྲེལ་བའི་སྤྱོད་པ་ལ་གསུམ་སྟེ། དུས་དང་། ཆོ་ག་དང་། ཕན་ཡོན་ནོ། ། དང་པོ་དུས་ནི། ཏྱ། རང་བཞིན་སྣང་བའི་དབྱེ་ཤེས་ནས། ། དེ་ནས་སྤྱོད་པ་རབ་ཏུ་བྱ། ། ལས་ཀྱི་ལུས་ནི་རྣམ་སྤངས་ནས། ། རྡོ་རྗེའི་སྐུ་ཉིད་ཐོབ་པར་འགྱུར། །
ཞེས་ཏེ། ཏྱད་ཏ་ན། ཞེས་པ་རང་བཞིན་སྣང་བ་སྟེ། འོད་གསལ་མངོན་སུམ་དུ་བྱས་པས་རང་བཞིན་རྣམས་གློ་བུར་བ་ཉིད་ཀྱིས་སེམས་སྣང་བ་གསུམ་ལ་མ་གོས་པའི་དབྱེ་བ་ཤེས་ནས་སམ་ཡང་ན་རང་བཞིན་བརྒྱད་ཅུའི་རྩ་བ་སེམས་སྣང་བ་གསུམ་གྱི་དབྱེ་བ་ལ་བསླབ་པ་མཐར་ཕྱིན་ཅིང་ཤེས་ནས། ཀུན་རྫོབ་སྒྱུ་མའི་སྐུར་བཞེངས་པའི་རྗེས་ཐོགས་དེ་ནས་རིག་པ་བརྟུལ་ཞུགས་ཀྱི་སྤྱོད་པ་བྱའོ། ། དེས་ཕན་ཡོན་ཅིས་ཐོབ་ཅེ་ན། ལས་ཀྱིས་བསྐྱེད་པའི་ཐ་མལ་པའི་ལུས་ཡོངས་སུ་སྤངས་ནས། འཁོར་བ་ཇི་སྲིད་མ་སྟོངས་ཀྱི་བར་དུ་མི་འཇིགས་པའི་རྡོ་རྗེའི་སྐུ་ནི་འཐོབ་པར་འགྱུར་རོ། ། གཉིས་པ་སྤྱོད་པ་ལ་ཇི་ལྟར་བསླབ་པའི་ཆོ་ག་ནི། ཧྲི།
ཐུག་ལ་འཇིག་རྟེན་པ་རྣམས་ཀྱི། ། དོན་སྤྱོད་བཞག་ནས་དེ་བཞིན་གཤེགས། ། ཀུན་རྫོབ་ཏུ་ནི་སྐུ་སྤྲུལ་ནས། ། ཇི་ལྟ་ཇི་ལྟར་འདོད་པར་སྤྱོད། ། ཅེས་ཏེ། སྤྱོད་པ་དེ་ཡང་བྱ་བའི་ཁྱད་པར་ཇི་ལྟ་བུ་ཞིག་གིས་བྱ་ཞེ་ན། ཧྲིད། ཞེས་པ་ཐུགས་ཏེ། སྤྱོད་པ་སློབ་པ་པོའི་ཐུགས་ཞི་སོགས་ཀྱི་དོན་བྱའོ་སྙམ་པ་འཇིག་རྟེན་པའི་དོན་སྤྱོད་བཞག་ནས་རྣམ་སྣང་ལ་སོགས་པའི་དེ་བཞིན་གཤེགས་པའི་འདྲ་འབག་དུ་བཞུགས་ཏེ། ཀུན་རྫོབ་བཅོས་མའི་སྐུར་སྤྲུལ་པ་སྟེ་བསྒྱུར་ནས།
ལོངས་སྤྱོད་ཆེ་ཆུང་གི་བྱེ་བྲག་གིས་སྤྲོས་བཅས་དང་སྤྲོས་མེད་ཀྱི་སྒོ་ནས། ཇི་ལྟ་ཇི་ལྟར་འདོད་པར་འདོད་ཡོན་ལྔ་ལ་ལོངས་སྤྱོད་པའོ། ། བསམ་པ་གང་གིས་འདོད་ཡོན་ལ་ལོངས་སྤྱོད་ཅེ་ན། ཡ། རྣལ་འབྱོར་དབང་པོ་གང་གང་འདོད། ། དེ་དེ་ཐོགས་པ་མེད་པར་བྱ། ། མཉམ་པར་མ་བཞག་རྣལ་འབྱོར་གྱིས། ། རྟག་ཏུ་མཉམ་པར་འཇོག་པར་འགྱུར། ། ཞེས་ཏེ། ཡོ་ག་ནི་རྣལ་འབྱོར་ཏེ།
སྤྱོད་པ་བྱེད་པའི་རྣལ་འབྱོར་དབང་པོ་འདོད་ཡོན་གང་དང་གང་ལ་སྤྱོད་པར་འདོད་པ་དེ་དང་དེ་ལ། ངོ་བོ་ཉིད་ཞེས་པའི་སྒོ་ནས་ཐོགས་པ་དང་ཞེན་པ་མེད་པར་སྤྱད་པར་བྱ་སྟེ། དེ་ལྟར་སྤྱད་ན་མཉམ་པར་མ་བཞག་པ་འདོད་ཡོན་ལ་ལོངས་སྤྱོད་པའི་རྣལ་འབྱོར་གྱིས་ཀྱང་རྟག་ཏུ་མཉམ་པར་འཇོག་པར་འགྱུར་རོ། ། འོ་ན་ཕར་ཕྱིན་ཐེག་པ་ལས། འདོད་ཡོན་ལྔ་ནི་དུག་གི་ལོ་མ་ལྟར་ངན་སོང་གསུམ་གྱི་རྒྱུར་བཤད་པ་དང་། འདིར་འདོད་ཡོན་བསྟེན་པ་ཐར་པའི་ལམ་དུ་བཤད་པ་འགལ་ལོ་ཞེ་ན། མི་འགལ་ཏེ། གང་ཟག་དབང་པོ་རྟུལ་པོས་ཐ་མལ་པའི་ཆགས་ཞེན་གྱིས་འདོད་ཡོན་ལ་སྤྱད་ན་ངན་སོང་གི་རྒྱུར་འགྱུར་བ་ལ་དགོངས་ནས། ཕར་ཕྱིན་ཐེག་པར་འདོད་ཡོན་སྤོང་བར་གསུངས་ལ། དབང་པོ་རྣོན་པོས་ཐ་མལ་པའི་རྣམ་རྟོག་སྤངས་ཏེ།
རང་བཞིན་ཤེས་པའི་སྒོ་ནས་འདོད་ཡོན་ལ་ལོངས་སྤྱད་པས་ཐར་པའི་རྒྱུར་གསུངས་པ་མི་འགལ་ལོ་ཞེས་སྟོན་པ་ནི། ཤིད། བཀག་པ་དག་ཀྱང་བྱེད་པས་ན། ། བྱ་དང་བྱ་མིན་རྣམ་སྤངས་ཏེ། ། པདྨ་ལ་ནི་འདམ་གྱིས་བཞིན། ། ངོ་བོ་ཉིད་ཤེས་གོས་མི་འགྱུར། ། ཞེས་ཏེ། ཤི་ཏ་ན་བཀག་པ་བྱེད་ཅེས་པ་སྟེ། སྔགས་ཀྱི་ཐེག་པ་འདིར་ནི་ཕ་རོལ་ཏུ་ཕྱིན་པར་བཀག་པ་འདོད་ཡོན་དག་ཀྱང་ཅི་དགར་ལོངས་སྤྱོད་པར་བྱེད་པས་ན། འདི་ནི་བྱའོ།
འདི་ནི་བྱ་བ་མ་ཡིན་ནོ་ཞེས་པའི་བླང་དོར་གྱི་རྣམ་རྟོག་སྤངས་ཏེ། འདོད་ཡོན་གྱི་ངོ་བོ་ཉིད་ལྷ་དང་སེམས་གསུམ་དང་། སྟོང་པའི་རང་བཞིན་དུ་ཤེས་པའི་སྒོ་ནས་སྤྱད་ན་ཉེས་པས་གོས་པར་མི་འགྱུར་ཏེ། པད་མ་འདམ་ལས་སྐྱེས་ཀྱང་འདམ་གྱིས་མི་གོས་བཞིན་ནོ། ། འདོད་ཡོན་ལ་སྤྱད་པས་ཉེས་པས་མི་གོས་པའི་འཐད་པ་གཞན་བསྟན་པ་ནི། ཧ། རྒོད་དང་རྩེད་མོར་བྱེད་པ་དང་། ། གར་གྱི་རོ་དགུར་ལྡན་པ་དང་། ། སྔགས་དང་ཕྱག་རྒྱའི་རྣམ་རྟོག་པ། ། རྡོ་རྗེ་སེམས་དཔའི་སྤྱོད་པ་འོ། །
ཞེས་ཏེ། ཧ་ས་ན་རྒོད་པ་སྟེ། གང་གི་ཚེ་རྣལ་འབྱོར་པ་སྤྱོད་པ་བྱེད་པའི་ཚེ་རྒོད་པ་དང་། རྩེད་མོ་བྱེད་པ་དང་། གར་གྱི་རོ་དགུ་དང་ལྡན་པས་མན་ངག་གི་བརྡ་དང་། ཕྱག་རྒྱ་ལུས་ཀྱི་བརྡ་ལ་སོགས་པའི་སྒོ་ནས་ཐ་མའི་རྣམ་རྟོག་སྤངས་ཏེ་ངོ་བོ་ཉིད་ཤེས་པའི་སྒོ་ནས་འདོད་ཡོན་ལ་ལོངས་སྤྱོད་པ་ནི། རྡོ་རྗེ་སེམས་དཔའི་སྤྱོད་པ་ཡིན་པས་སམ། རྡོ་རྗེ་སེམས་དཔའ་ཐོབ་པར་བྱེད་པའི་སྤྱོད་པ་ཡིན་པས་ཉེས་པས་གོས་པར་མི་འགྱུར་རོ། ། གསུམ་པ་སྤྱོད་པའི་ཕན་ཡོན་བསྟན་པ་ནི། ད།
ཡིད་བཞིན་ནོར་བུ་མཆོག་བཞིན་དུ། ། འདོད་པ་ཐམས་ཅད་སྟེར་བར་འགྱུར། ། སངས་རྒྱས་རྣམས་ཀྱི་ཕུན་ཚོགས་ཀྱང་། ། སྟོབས་ཀྱིས་བླངས་ནས་སྤྱོད་པར་འགྱུར། ། ཞེས་ཏེ། ད་ཏི་ན་སྟེར་བའོ། ། ངོ་བོ་ཉིད་ཤེས་པའི་སྒོ་ནས་འདོད་ཡོན་ལ་ལོངས་སྤྱོད་པ་འདིས་ནི་ཡིད་བཞིན་ནོར་བུ་བཞིན་དུ་འཕྲིན་ལས་བཞི་དང་། གྲུབ་ཆེན་བརྒྱད་ལ་སོགས་པ་འཇིག་རྟེན་པའི་འདོད་པ་སྟེ། ཕུན་སུམ་ཚོགས་པ་ཐམས་ཅད་སྟེར་བར་འགྱུར་ལ། དེར་མ་ཟད་སངས་རྒྱས་རྣམས་ཀྱི་ཕུན་སུམ་ཚོགས་པ་སྟོབས་དང་མི་འཇིགས་པ་ལ་སོགས་པ་ཕྱག་རྒྱ་ཆེན་པོའི་དངོས་གྲུབ་ཀྱང་འདི་ཉིད་ལ་སྟོབས་ཀྱིས་བླངས་ནས་སྤྱོད་པར་འགྱུར་ཏེ།
ཇི་སྐད་དུ། སྤྱོད་བསྡུས་ལས། རི་དབང་རྩེ་ནས་འགའ་ཞིག་ལྷུང་གྱུར་ན། ། ལྟུང་བར་མི་འདོད་ཀྱང་ནི་ལྟུང་བར་འགྱུར། ། བླ་མའི་དྲིན་གྱིས་ཕན་པའི་ལུང་ཐོབ་ན། ། གྲོལ་བར་མི་འདོད་ཀྱང་ནི་གྲོལ་བར་འགྱུར། ། ཅེས་གསུངས་པ་ལྟར་རོ། ། བཞི་པ་སྒྱུ་མས་ཁྱབ་པར་བསྟན་པ་ནི། ཛེ། སྒྱུ་མ་ལྟ་བུའི་ཏིང་ངེ་འཛིན་གྱིས། །
དངོས་བདག་ཀུན་ལས་རྣམ་པར་རོལ། ། སངས་རྒྱས་མཛད་པ་བྱེད་བཞིན་དུ། ། གཏན་ལ་ཕབ་པའི་གཞི་ལ་གནས། ། ཞེས་ཏེ། ། སྒྱུ་ལུས་བསྒོམ་པའི་ཚེ་བདག་ཉིད་གཅིག་པུ་སྒྱུ་མར་བསྒོམ་མམ་ཞེ་ན། མ་ཡིན་གྱི་དངོས་པོ་ཐམས་ཅད་ལ་ཁྱབ་པར་བསྒོམ་ཞེས་པ་ནི། ཛེ་ན་བ་སྟེ་རོལ་ཅེས་པའོ། ། བདག་ཉིད་རྡོ་རྗེ་འཆང་ཆེན་པོ་སྒྱུ་མ་ལྟ་བུའི་ཏིང་ངེ་འཛིན་ལ་གནས་ནས། ཕྱི་ནང་གི་དངོས་པོའི་བདག་ཉིད་ཀུན་ལ་ཡང་སྒྱུ་མས་ཁྱབ་པར་རྣམ་པར་རོལ་ལོ། ། དེས་ན་སྒྱུ་མ་ལྟ་བུའི་ཏིང་ངེ་འཛིན་ལ་གནས་པའི་རྣལ་འབྱོར་པ་ནི།
ཇི་ལྟར་སངས་རྒྱས་དག་པའི་སྒྱུ་ལུས་ལ་གནས་ནས་ཞི་སོགས་ཀྱི་སེམས་ཅན་གྱི་དོན་མཛད་པ་བཞིན་དུ། དངོས་པོ་ཐམས་ཅད་སྒྱུ་མར་གཏན་ལ་ཕབ་པའི་གཞི་ལ་གནས་ནས་ཞི་སོགས་ཀྱིས་སེམས་ཅན་གྱི་དོན་བྱེད་དོ། ། དེར་མ་ཟད་ལམ་ཐམས་ཅད་ཀྱང་སྒྱུ་མའི་བདག་ཉིད་དུ་བསྟན་པ་ནི། ཡོ། རྣལ་འབྱོར་ལྷག་པའི་རྣལ་འབྱོར་དང་། ། རྣལ་འབྱོར་ཆེན་པོར་རང་ཉིད་འགྱུར། ། ཅེས་ཏེ། ཡོ་ག་རྣལ་འབྱོར་ཏེ། རྣལ་འབྱོར་དང་། རྗེས་སུ་རྣལ་འབྱོར་དང་།
ལྷག་པས་ཏེ་ཤིན་ཏུ་རྣལ་འབྱོར་དང་། རྣལ་འབྱོར་ཆེན་པོ་རྣམས་ལ་ཡང་སྒྱུ་མའི་སྐུ་རང་ཉིད་ཀྱིས་ཁྱབ་པར་གནས་སོ། ། དེར་མ་ཟད་ལྷ་རྣམས་ལ་ཡང་སྒྱུ་ལུས་ཀྱི་ཁྱབ་པར་བསྟན་པ་ནི། རྡོ་རྗེ་ཅན་དང་མཁའ་འགྲོ་དང་། ། གང་ཡང་རྣལ་འབྱོར་དེ་རང་ཉིད། ། ཅེས་ཏེ། རྡོ་རྗེ་ཅན་ནི་དེ་བཞིན་གཤེགས་པ་ལྔའོ། ། མཁའ་འགྲོ་ནི་རིག་མ་དང་ལྷ་མོ་རྣམས་སོ། ། རྣལ་འབྱོར་ནི་བྱང་ཆུབ་སེམས་དཔའ་དང་ཁྲོ་བོ་རྣམས་ཏེ། དེ་ལྟ་བུའི་ལྷའི་དཀྱིལ་འཁོར་རྣམས་ལ་ཡང་སྒྱུ་མའི་སྐུ་རང་ཉིད་ཁྱབ་པར་གནས་སོ། །
ལྔ་པ་སྒྱུ་ལུས་རྟོགས་པའི་ཕན་ཡོན་ནི། བྷ། ཡོན་ཏན་བརྒྱད་དང་ཉེར་ལྡན་པས། ། སེམས་ཅན་ཐམས་ཅད་རིག་འགྱུར་ཞིང་། ། འཇིག་རྟེན་ཁམས་ནི་མ་ལུས་པར། ། བདག་ཉིད་ཡེ་ཤེས་ལུས་ཀྱིས་སྤྱོད། ། ཅེས་ཏེ། སྒྱུ་ལུས་བསྒོམས་པས་ཡོན་ཏན་ཅི་ཞིག་ཐོབ་ཅེ་ན། བྷ་དྷ་སྟེ་ལྡན་པ་ཞེས་ཏེ། སྒྱུ་ལུས་འོད་གསལ་གྱི་མེས་སྦྱངས་ཏེ།
དག་པའི་སྒྱུ་ལུས་མངོན་དུ་གྱུར་པ་ན། གཟུགས་ཕྲ་བ་དང་རེག་པ་ཡང་བ་ལ་སོགས་པ་འཇིག་རྟེན་པའི་དབང་ཕྱུག་བརྒྱད་དང་། སྐུའི་དབང་ཕྱུག་སོགས་འཇིག་རྟེན་ལས་འདས་པའི་དབང་ཕྱུག་བརྒྱད་དང་ཉེ་བར་ལྡན་པས་སེམས་ཅན་ཐམས་ཅད་ཀྱི་ཁམས་དང་བསམ་པ་དང་བག་ལ་ཉལ་ནི་ཇི་ལྟ་བ་བཞིན་དུ་རིག་པར་འགྱུར་ཞིང་། དེའི་སྟོབས་ཀྱིས་སྐལ་བ་དང་འཚམས་པར་སེམས་ཅན་གྱི་དོན་བྱ་བའི་ཕྱིར་དག་པ་དང་། མ་དག་པའི་འཇིག་རྟེན་གྱི་ཁམས་མ་ལུས་པར་བདག་ཉིད་ཡེ་ཤེས་ཀྱི་ལུས་ཀྱིས་རྒྱུ་ཞིང་སྤྱོད་དོ། ། འོ་ན་ཡེ་ཤེས་ཀྱི་ལུས་ཅན་གྱི་རྣལ་འབྱོར་པ་དེ། གནས་གང་དུ་གནས་ཤིང་ཡུལ་གང་ལ་ལོངས་སྤྱོད་ཅེ་ན། གེ གཙོ་བོ་གང་དུ་རྒྱུ་བ་ཡི། ། དེ་ཡི་ཁྱིམ་ནི་ནམ་མཁའ་ཉིད། །
བདེ་བ་ཆེན་པོའི་ཏིང་འཛིན་གྱིས། ། དེ་ཉིད་དུ་ནི་རྟག་ཏུ་རོལ། ། ཅེས་ཏེ། གེ་ཧ་ད་ཏ་ན་ཞེས་པ་ཁྱིམ་སྟེ་གཙོ་བོ་རྡོ་རྗེ་འཆང་ཆེན་པོ་ཡེ་ཤེས་ཀྱི་སྐུ་ཅན་དེ། གང་དུ་རྒྱུ་ཞིང་གནས་པ་དེའི་ཁྱིམ་ནི་ནམ་མཁའ་ཉིད་ལ་ཡེ་ཤེས་རང་སྣང་ལས་གྲུབ་པའི་གཞལ་ཡས་ཁང་དུ་གནས་ཤིང་། གང་ལ་ལོངས་སྤྱོད་པའི་ཡུལ་ནི། ལྷ་དང་མིའི་བདེ་བ་ལས་འདས་ཤིང་མུ་སྟེགས་ཅན་དང་ཉན་ཐོས་དང་རང་སངས་རྒྱས་ཀྱི་སྙོམས་འཇུག་དང་། ཏིང་ངེ་འཛིན་གྱི་བདེ་བ་ལས་ཀྱང་འདས་ཏེ། ཡེ་ཤེས་ཀྱི་རིག་མ་བྱེ་བ་ཁྲག་ཁྲིག་བརྒྱ་སྟོང་དུ་མ་དང་ལྷན་ཅིག་ཟག་པ་མེད་པའི་བདེ་བ་ཆེན་པོའི་ཏིང་ངེ་འཛིན་གྱིས་ནམ་མཁའ་དེ་ཉིད་དུ་འཁོར་བ་ཇི་སྲིད་མ་སྟོངས་ཀྱི་བར་དུ་རྟག་ཏུ་རོལ་ལོ། ། དེ་ལྟར་སྦས་པ་གསུམ་རྒྱས་པར་བཤད་ནས་མཇུག་བསྡུ་བ་ནི།
འགྲེལ་ཆེན་་་་་་དཔལ་ལྡན་འདུས་པ་ཡོངས་གསལ་བའི། ། བཞུགས་པའི་ཚིག་དོན་འདི་དག་ནི། ། རྡོ་རྗེ་ཕྲེང་བའི་རྗེས་འབྲངས་ནས། ། འཇམ་པའི་དབྱངས་ཀྱིས་བཤད་པ་ཡིན། ། ཞེས་ཏེ། དཔལ་ལྡན་འདུས་པའི་བཞུགས་པའི་ཚིག་དོན་ཡོངས་སུ་གསལ་བར་བྱེད་པའི་ཚིགས་སུ་བཅད་པ་བཞི་བཅུ་པོ་འདི་དག་ནི་བཤད་རྒྱུད་རྡོ་རྗེ་ཕྲེང་བ་ལས། འཇམ་པའི་དབྱངས་ཀྱི་མཚན་ཅན་གྱི་རྡོ་རྗེ་འཆང་ཆེན་པོས་བཤད་པ་ཡིན་ནོ། ། དེ་ལྟར་སྦས་དོན་བཤད་ནས་བཞི་པ་བཞུགས་པའི་ཚིག་དེ་ཉིད། དགོངས་པ་ལུང་སྟོན་གྱི་ལུང་གིས་མཐར་ཐུག་དུ་བཤད་པ་ནི། དེ་ཉིད་འདི་སྐད་བདག་གི་ཐོས། །
གསལ་བ་འགའ་ཞིག་དུས་ཡིན་ཏེ། ། རྡོ་རྗེ་གསང་དབང་བཅོམ་ལྡན་འདས། ། རྡོ་རྗེ་དམ་ཚིག་གསུམ་གྱི་མཆོག ། ཡེ་ཤེས་དེ་བཞིན་གཤེགས་པ་ཀུན། ། ཡེ་ཤེས་ཕུན་ཚོགས་བསམ་མི་ཁྱབ། ། ཡོད་མེད་གཉིས་ཀ་ལས་འདས་པའི། ། གནས་མེད་གནས་པ་ཞེས་བྱ་འོ། ། ནམ་མཁའི་རང་བཞིན་འདི་ལ་ནི། ། ཐམས་ཅད་མཁྱེན་པའི་ཡེ་ཤེས་བསྒོམ། ། འགྲོ་སྙིང་རྣམ་དག་ཅེས་བྱ་ལ། །
ཐུབ་པ་ཆེན་པོ་བཞུགས་པར་མཛད། ། ཅེས་ཏེ། དེ་ལ་འདི་སྐད་བདག་གིས་ཐོས་པའི་དུས་གཅིག་ན་ཞེས་པ་ནི། ཚིག་རྐང་པ་དང་པོ་གཉིས་ཀྱིས་བསྟན་ཏེ། འདི་ལྟར་ཟུང་འཇུག་གི་ཡེ་ཤེས་དེ་ནི་མི་བསླུ་བས་ན་དེ་ཁོ་ན་ཉིད་ཅེས་བྱ་སྟེ། དེ་ནི་འདི་སྐད་དམ་ཨེ་ཝཾ་ཞེས་པས་བསྟན་ཏོ། ། ཟུང་འཇུག་དེ་མངོན་དུ་གྱུར་པ་ནི། བདག་གིས་ཐོས་ཞེས་པས་བསྟན་ཏེ། དུས་ནམ་གྱི་ཚེ་མངོན་དུ་གྱུར་ཞེ་ན། གསལ་བ་འགའ་ཞིག་ནི་འོད་གསལ་ཡིན་ལ།
འོད་གསལ་མཐར་ཕྱིན་པའི་དུས་གཅིག་ན་མངོན་དུ་གྱུར་ཅེས་སོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་སྙིང་པོ་ཞེས་པ་ནི། རྡོ་རྗེ་གསང་དབང་ཞེས་སོགས་ཚིགས་སུ་བཅད་པ་གཅིག་གིས་འཆད་དོ། ། དེ་དག་གིས་ནི་ཟུང་འཇུག་གི་སྐུ་དེ་རྒྱུ་གང་ལས་བྱུང་ཞེ་ན། ལུགས་ལྡོག་གི་སྣང་བ་གསུམ་རླུང་དང་བཅས་པ་ལས་བྱུང་ཞེས་སྟོན་ཏེ། གསང་དབང་ནི་རླུང་སྟེ། གསང་བ་ནི་སེམས་ཡིན་ལ། དེ་ལ་དབང་བསྐུར་བའི་ཕྱིར་རོ། ། རླུང་དེ་ཉིད་མི་ཟློག་པར་འབྱུང་བས་ན་རྡོ་རྗེ་ཞེས་བྱའོ། ། དེ་ལྟ་བུའི་རླུང་དེ་ཉིད་བཅོམ་ལྡན་འདས་ཞེས་པས་བསྟན་ཏོ། །
འོད་གསལ་དེ་ཉིད་མི་ཕྱེད་པས་ན་རྡོ་རྗེ་དང་། འདའ་བར་མི་བྱ་བས་ན་དམ་ཚིག་སྟེ། དེ་ལས་བྱུང་བའི་ལུགས་ལྡོག་གི་སྣང་བ་གསུམ་ནི་སྐུ་དང་གསུང་དང་ཐུགས་ཀྱི་སྙིང་པོ་ཞེས་པས་བསྟན་ཏོ། ། བཤད་མ་ཐག་པ་དེ་ལྟ་བུའི་ལུགས་ལྡོག་གི་སྣང་བ་གསུམ་རླུང་དང་བཅས་པ་ལས། གཉིས་སུ་མེད་པའི་ཡེ་ཤེས་ཟུང་འཇུག་གི་སྐུ་དེ་འབྱུང་ངོ་། ། དེ་ནི་དེ་བཞིན་གཤེགས་པ་ཐམས་ཅད་ཅེས་པས་བསྟན་ཏོ། ། ཅིའི་ཕྱིར་ཟུང་འཇུག་གི་སྐུ་དེ་ལ་དེ་བཞིན་གཤེགས་པ་ཐམས་ཅད་ཞེས་བྱ་ཞེ་ན། དེ་ནི་སྟོབས་དང་མི་འཇིགས་པ་ལ་སོགས་པ་སངས་རྒྱས་ཀྱི་ཡེ་ཤེས་ཕུན་སུམ་ཚོགས་པ་བསམ་གྱིས་མི་ཁྱབ་པ་དང་ལྡན་པའི་ཕྱིར་རོ། ། རྡོ་རྗེ་བཙུན་མོའི་བྷ་ག་ལ་བཞུགས་ཞེས་པ་ནི། ཡོད་མེད་གཉིས་ཀ་ལས་འདས་ཞེས་སོགས་ཚིགས་བཅད་ལྷག་མས་སྟོན་ནོ། །
དེ་ལ་བཞུགས་ཅེས་དྲངས། སུ་ཞིག་ན། ཐུབ་པ་ཆེན་པོ་རྡོ་རྗེ་འཆང་ངོ་། ། གང་ལ་ཞེ་ན། འགྲོ་སྙིང་རྣམ་དག་ཅེས་བྱ་ལ་ཞེས་ཏེ། འགྲོ་བ་ནི་སེམས་ཅན་རྣམས་སོ། ། དེའི་སྙིང་ནི་གཟུང་འཛིན་དུ་སྣང་བའི་སེམས་ཏེ། དེ་རྣམ་པར་དག་པའི་འོད་གསལ་ལ་བཞུགས་ཅེས་པའོ། ། དེ་ནི་བཙུན་མོའི་བྷ་ག་ཞེས་པས་བསྟན་ཏོ། ། འོད་གསལ་ལམ་བྷ་ག་དེ་ལ་ཚུལ་ཇི་ལྟར་བཞུགས་ཞེ་ན།
སྤྲོས་པ་དང་བྲལ་བའི་ནམ་མཁའི་རང་བཞིན་གྱི་འོད་གསལ་འདི་ལ་ནི། ཐམས་ཅད་མཁྱེན་པའི་ཡེ་ཤེས་རྡོ་རྗེ་འཆང་ཆེན་པོ་དེ་ཉིད་བརྟག་ན་མ་གྲུབ་པས་ཡོད་པ་ལས་འདས་ལ། འཇའ་ཚོན་ལྟར་སྣང་བ་ཙམ་དུ་གྲུབ་པས་མེད་པ་ལས་འདས་ཤིང་། ཡོད་མེད་གཉིས་ཀར་མ་གྲུབ་པས་གཉིས་ཀ་ལས་འདས་ཏེ། གནས་པ་མེད་པའི་ཚུལ་གྱིས་གནས་པའམ། བཞུགས་པ་ཞེས་བྱའོ། ། འདིས་ནི་འོད་གསལ་དང་ཟུང་འཇུག་གཉིས་ཀ་བསྟན་པས་ན་མཐར་ཐུག་གོ ། སྦས་དོན་དང་། མཐར་ཐུག་ཏུ་བཤད་པའི་བསྡུས་པའི་དོན་ནི་འདི་ཡིན་ཏེ། དབེན་གསུམ་སྒྱུ་མ་དང་བཅས་པ་འོད་གསལ་དུ་བཅུག་ནས་ཟུང་འཇུག་ལོངས་སྐུར་བཞེངས་ཏེ།
སྤྲུལ་སྐུར་བསྒྱུར་བ་རྫོགས་རིམ་པའི་དང་པོའི་སྦྱོར་བ་བསྟན་ཏོ། ། གཉིས་པ་འཁོར་ཕུན་སུམ་ཚོགས་པ་དྲང་ངེས་གཉིས་སུ་བཤད་པ་ལ། བསྡུས་པའི་དོན་དང་། ཡན་ལག་གི་དོན་གཉིས་ཀྱི་དང་པོ་བསྡུས་པའི་དོན་ནི། དྲང་དོན་དུ་བཤད་པ་ལ། སྔོན་བྱུང་ལྟར་ན། གང་དང་ལྷན་ཅིག་ཐོས་པའི་འཁོར་བྱང་ཆུབ་སེམས་དཔའ་དང་། དེ་བཞིན་གཤེགས་པའི་འཁོར་ཕུན་སུམ་ཚོགས་པ་བསྟན་ཏོ། ། དེ་ཉིད་རྗེས་འཇུག་གི་མངོན་རྟོགས་ལྟར་ན་ཡུམ་གྱི་ཆོས་འབྱུང་དུ་ཆོ་ག་གསུམ་གྱིས་བསྐྱེད་པའི་དཀྱིལ་འཁོར་གྱི་ལྷ་རྣམས་དྲང་དོན་གྱི་འབྱིན་སྔགས་ཀྱིས་ཕྱི་རོལ་དུ་སྤྲོས་ནས། སྤྱི་དང་ཁྱད་པར་གྱི་མཛད་པ་མཛད་དེ།
ཚུར་བསྡུས་ནས་རང་རང་གི་གནས་སུ་བཀོད་པའི་བསྐྱེད་རིམ་པའི་དཀྱིལ་འཁོར་རྒྱལ་མཆོག་བསྟན་ཏོ། ། ངེས་དོན་དུ་བཤད་པས། ཡེ་ཤེས་ཀྱི་ཕྱག་རྒྱའི་ཆོས་འབྱུང་དུ་སྐད་ཅིག་གིས་བསྐྱེད་པའི་དཀྱིལ་འཁོར་གྱི་ལྷ་རྣམས་ངེས་དོན་གྱི་འབྱིན་སྔགས་ཀྱིས་ཕྱི་རོལ་དུ་སྤྲོས་ཏེ། སྤྱི་དང་ཁྱད་པར་གྱི་མཛད་པ་མཛད་ནས། རང་རང་གི་གནས་སུ་བཀོད་པའི་ཟུང་འཇུག་གི་དཀྱིལ་འཁོར་རྒྱལ་མཆོག་བསྟན་ཏོ། ། དེ་ཡང་དྲང་ངེས་གཉིས་ཀྱི་ལྷ་གྲངས་དང་སྐུའི་རྣམ་པ་ལ་ཁྱད་པར་མེད་ཀྱང་། དྲང་དོན་གྱིས་ནི་བསྐྱེད་རིམ་ཀུན་བཏགས་ཀྱི་ལྷའི་འཁོར་ལོ་བསྒོམ་པ་ཡིན་ལ། ངེས་དོན་ནི་ཕུང་པོ་ལ་སོགས་པ་རྣམ་པར་དག་པའི་བདག་ཉིད་ཟུང་འཇུག་གི་སྐུ། ཡེ་ཤེས་དག་པའི་སྣང་ལུགས་ཉིད་ལས། ཐ་མི་དད་པའི་འཁོར་དུ་སྣང་བ་འབྱུང་བའོ། །
ཡང་ན་སྟོན་པ་དང་འཁོར་ཐ་དད་དུ་བཤད་པའི་ཆ་ནས་དྲང་དོན་ཡིན་ལ། ཐ་མི་དད་དུ་བཤད་པའི་ཆ་ནས་ངེས་དོན་ཡིན་ནོ། ། གཉིས་པ་ཡན་ལག་གི་དོན་ལ་གཉིས་ཀྱི་དང་པོ་དྲང་དོན་དུ་བཤད་པ་ནི། འདི་སྐད་བདག་གིས་དུས་ཞེས་པ་གྲོགས་གང་དང་ལྷན་ཅིག་ཐོས་ཞེ་ན། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་དང་ལྷན་ཅིག་ཏུ་ཐོས་ཞེས་སྦྱར་རོ། ། དེ་ལ་བྱང་ཆུབ་སེམས་དཔའ་ནི། ཆགས་བྲལ་གྱི་ལམ་གྱིས་བྱང་ཆུབ་དོན་དུ་གཉེར་བ་རྣམས་ཏེ། དེ་ལས་ཁྱད་པར་དུ་བྱ་བའི་ཕྱིར་སེམས་དཔའ་ཆེན་པོ་ཞེས་སྨོས་ཏེ། སེམས་དཔའ་ཆེན་པོ་ནི། ངོ་བོ་ཉིད་ཤེས་པའི་སྒོ་ནས་འདོད་ཡོན་ལྔ་སྤྱད་པས་ཚེ་འདི་ཉིད་ལ་ཕྱག་རྒྱ་ཆེན་པོ་དོན་དུ་གཉེར་བ་རྣམས་སོ། །
བྱང་ཆུབ་སེམས་དཔའ་ཇི་སྙེད་ཅིག་དང་ཞེ་ན། གྲངས་བརྗོད་ཀྱིས་མི་ལང་ཞིང་། གཟུགས་དང་ཡོན་ཏན་ལ་སོགས་པ་ཚིག་གི་ཡུལ་ལས་འདས་པས་ཀྱང་བརྗོད་ཀྱིས་མི་ལང་བ་དང་། སངས་རྒྱས་ཀྱི་ཞིང་དཔག་ཏུ་མེད་པའི་རྡུལ་ཕྲ་རབ་དང་མཉམ་པ་རྣམས་དང་ངོ་། ། དེ་དག་གི་ནང་ནས། གང་གིས་ལྷའི་འཁོར་ལོ་ཡོངས་སུ་རྫོགས་པར་འགྱུར་བའི་འཁོར་གྱི་གཙོ་བོ་དེ་ཙམ་ཞིག་བསྟན་པའི་ཕྱིར། འདི་ལྟ་སྟེ། དམ་ཚིག་རྡོ་རྗེ་དང་ཞེས་སོགས་སྨོས་ཏེ། དེ་དག་གི་ཚིག་གི་དོན་ནི་འགྲེལ་པར་གོ་སླའོ། ། གཉིས་པ་ངེས་དོན་དུ་བཤད་པ་ནི།
ཇི་སྐད་བཤད་པའི་འཁོར་ཕུན་སུམ་ཚོགས་པ་དེ་དག་གཙོ་བོ་ལས་ཐ་དད་པའི་རང་རྒྱུད་པ་ཡིན་ནམ་སྙམ་ན། མ་ཡིན་ཏེ། དེ་བཞིན་གཤེགས་པ་དང་། བྱང་ཆུབ་སེམས་དཔའ་རྣམས་དང་། སངས་རྒྱས་ཀྱི་ཞིང་རྣམས་ནི་རྡོ་རྗེ་འཆང་ཆེན་པོ་ཉིད་ཀྱི་ཡན་ལག་གི་ཆ་ཤས་སུ་གྱུར་པ་ཡིན་ཏེ། ཇི་སྐད་དུ། མདོར་ན་ཕུང་པོ་ལྔ་རྣམས་ནི། ། སངས་རྒྱས་ལྔར་ནི་རབ་ཏུ་གྲགས། ། རྡོ་རྗེ་སྐྱེ་མཆེད་ཉིད་དག་ཀྱང་། ། བྱང་ཆུབ་སེམས་དཔའི་དཀྱིལ་འཁོར་མཆོག །
ཅེས་གསུངས་པའི་ཕྱིར་རོ། ། འོ་ན་རང་གི་སྐུའི་ཆ་ཤས་ཀྱི་དཀྱིལ་འཁོར་བའི་ལྷར་སྤྲོས་པ་ལ་དགོས་པ་ཅི་ཡོད་ཅེ་ན། རྡོ་རྗེ་འཆང་ཆེན་པོ་ཉིད་ཀྱིས་རང་གི་སྐུའི་ཆ་ཤས་རྣམས་རྟེན་དང་བརྟེན་པའི་དཀྱིལ་འཁོར་དུ་རྣམ་པར་སྤྲོས་པ་ནི། དཀྱིལ་འཁོར་གྱི་འཁོར་ལོ་ལྟ་བུས་འདུལ་བའི་སྐྱེ་བོ་རྣམས་དགའ་བར་བྱ་བའི་ཕྱིར་ཡིན་ནོ། ། དེ་ལྟར་གླེང་གཞི་ཕུན་སུམ་ཚོགས་པས་མདོར་བསྟན་ནས། གཞུང་ལྷག་མས་དེ་ཉིད་རྒྱས་པར་བཤད་པ་ལ་གཉིས་ཏེ། གཟུངས་ཀྱི་དཀྱིལ་འཁོར་བསྟན་པ་དང་། མི་བསྐྱོད་པ་བསྡུས་པའི་དཀྱིལ་འཁོར་བསྟན་པའོ། ། དང་པོ་ལ་བསྡུས་པའི་དོན་དང་། ཡན་ལག་གི་དོན་གཉིས་ཀྱི།
བསྡུས་པའི་དོན་ནི། སྔོན་བྱུང་ལྟར་ན། སྟོན་པ་ཕུན་སུམ་ཚོགས་པ་ཡོན་ཏན་གྱི་དབང་ཕྱུག་བརྒྱད་དང་ལྡན་པ་དེས། འདོད་པའི་ཁམས་ཀྱི་ཡུལ་ལ་ཆགས་པའི་སེམས་ཅན་རྣམས་འདོད་ཡོན་ལྔའི་སྒོ་ནས་གྲོལ་བར་བསྟན་པའི་ཕྱིར་འདོད་ཆགས་ཆེན་པོའི་ཚུལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། འཁོར་ཕུན་སུམ་ཚོགས་པ་དེ་དག་ཉིད་ཀྱི་ཐུགས་ཁར་བསྡུས་ནས་གཟུངས་ཀྱི་ལྷ་མོ་དགུར་སྤྲུལ་ཏེ། ། དེ་དག་དང་ལྷན་ཅིག་འདོད་ཡོན་ལྔ་ལ་ལོངས་སྤྱོད་པ་ཞིག་བསྟན་ཏོ། ། རྗེས་འཇུག་གི་མངོན་རྟོགས་ལྟར་ན་དྲང་དོན་དུ་བཤད་པས་ནི། བསྐྱེད་རིམ་མཐར་ཕྱིན་པའི་རྣལ་འབྱོར་པས་ཐུན་མོང་གི་དངོས་གྲུབ་བསྒྲུབ་པའི་དོན་དུ་གཟུངས་ཀྱི་ལྷ་མོ་ལྔ་དང་ལྷན་ཅིག་སྤྲོས་མེད་ཀྱི་སྤྱོད་པ་བྱེད་པ་སྟོན་ལ། ངེས་དོན་དུ་བཤད་པས་ནི། རྫོགས་རིམ་པས་མཆོག་གི་དངོས་གྲུབ་བསྒྲུབ་པའི་དོན་དུ་གཟུངས་ཀྱི་ལྷ་མོ་ལྔ་དང་ལྷན་ཅིག་སྤྲོས་མེད་ཀྱི་སྤྱོད་པ་བྱེད་པ་བསྟན་ཏོ། །
ཞེས་བླ་མ་གོང་མ་་་་་་འགོས་སྡོག་དག་བཞེད་དོ། ། གཞན་དག་ནི་གཟུངས་ཀྱི་དཀྱིལ་འཁོར་ནི་སྔོན་བྱུང་སྟོན་པའི་རྣམ་ཐར་ཙམ་མ་གཏོགས་རྗེས་འཇུག་གི་མངོན་རྟོགས་ལ་སྦྱར་དུ་མེད་དོ་ཞེས་འཆད་དོ། ། ཅིའི་ཕྱིར་གཟུངས་ཀྱི་དཀྱིལ་འཁོར་ཞེས་བྱ་ཞེ་ན། འཁོར་ལྷ་མོ་ཁོ་ནས་བསྐོར་བས་ན་གཟུངས་ཀྱི་དཀྱིལ་འཁོར་ཞེས་བྱའོ། ། གཉིས་པ་ཡན་ལག་གི་དོན་ལ་གཉིས་ཀྱི་དང་པོ་དྲང་དོན་ནི། ཞུགས་པར་མཛད་དོ་ཞེས་སྦྱར་རོ། ། ནམ་ཀྱི་ཚེ་ཞེ་ན། གླེང་གཞི་དེ་བཀོད་པ་ཕུན་སུམ་ཚོགས་པ་རྫོགས་པ་དེ་ནས་སོ། ། གང་ཞིག་ཞེ་ན། དེ་བཞིན་གཤེགས་པའི་འཁོར་ཕུན་སུམ་ཚོགས་པ་དེ་དག་ཐམས་ཅད་དོ། །
གང་ལ་ན། རྡོ་རྗེ་འཆང་ཆེན་པོ་ཉིད་ཀྱི་སྐུ་ལའོ། ། ཚུལ་ཇི་ལྟར་ན། རང་གི་ས་བོན་གྱི་ཡི་གེའི་འོད་ཟེར་གྱི་ལྕགས་ཀྱུས་དྲངས་ནས་ཕུང་པོ་ལ་སོགས་པའི་ངོ་བོ་ཉིད་དུའོ། ། ཅི་ཞིག་མཛད་ནས་ཞེ་ན། ཡོན་ཏན་གྱི་དབང་ཕྱུག་བརྒྱད་དང་ལྡན་པས་བཅོམ་ལྡན་འདས་དེ་བཞིན་གཤེགས་པ་རྡོ་རྗེ་རྣམ་པར་སྣང་མཛད་ཆེན་པོ་གྱ་ནོམ་ལྷའི་རྣམ་པ་ཅན་གྱི་འདོད་ཆགས་་་་་་འདུ་ཤེས་གསུམ་ཀྱིས་ཐ་མལ་པའི་འདོད་ཆགས་སྤང་བའི་ཕྱིར། ཆགས་བྲལ་གྱི་སྐུ་སྤངས་ཏེ། རྡོ་རྗེ་འཆང་ཆེན་པོའི་སྐུར་བདག་ཉིད་སྤྲུལ་ནས། དེ་བཞིན་གཤེགས་པ་ཐམས་ཅད་ཀྱི་འདོད་ཆགས་ཆེན་པོའི་ཚུལ་ཞེས་བྱ་བ་ཆགས་ཅན་གྱི་གདུལ་བྱ་སྨིན་ཅིང་གྲོལ་བར་བྱ་བའི་དོན་དུ་ཡུལ་རྣམས་ལ་ཆགས་པར་མཛད་པ་སྟེ། དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་ནས་སོ། །
དེ་བཞིན་གཤེགས་པ་ཐམས་ཅད་རྡོ་རྗེ་འཆང་ཆེན་པོའི་སྐུ་ལ་ཞུགས་པ་དེ་ནས། དེ་བཞིན་གཤེགས་པ་དེ་དག་ཐམས་ཅད་མངོན་པར་བྱུང་བར་གྱུར་ཏོ་ཞེས་སྦྱར་རོ། ། གང་ལས་ན། བཅོམ་ལྡན་འདས་རྣམ་པར་སྣང་མཛད་ཆེན་པོའི་སྐུ་ལས་སོ། ། ཚུལ་ཇི་ལྟར་ན། ཉིད་ཀྱི་སྐུ་སྔར་སྐྱེས་པའི་རྣམ་པར་ཡོད་པ་སྤངས་ནས། ལྷའི་བུ་མོའི་རྣམ་པ་ཅན་གྱི་བུད་མེད་ཀྱི་གཟུགས་སུ་མངོན་པར་སྤྲུལ་ནས་སོ། ། དགོངས་པ་ཅིའི་ཕྱིར་དུ་ཞེ་ན། བཅོམ་ལྡན་མཆོག་ཏུ་དགའ་བའི་བདེ་བས་ཡོངས་སུ་མཉེས་ཤིང་ཚིམ་པར་བྱ་བའི་ཕྱིར་རོ། ། དེ་ཉིད་བསྟན་པའི་ཕྱིར།
ལ་ལ་ནི་སངས་རྒྱས་སྤྱན་ལྟ་བུའོ་ཞེས་སོགས་ཏེ་གོ་སླའོ། ། གཉིས་པ་ངེས་དོན་དུ་བཤད་པ་ནི། འདོད་ཆགས་ཆེན་པོའི་ཚུལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་པ་ནི། འདོད་ཆགས་དང་། འདོད་ཆགས་དང་བྲལ་བ་དང་། འདོད་ཆགས་བར་མའི་རིམ་གྱིས་རྣམ་པར་དག་པའི་གནས་འོད་གསལ་མངོན་སུམ་དུ་བྱའོ་སྙམ་དུ་ཐུགས་རྩེ་གཅིག་ཏུ་མཛད་ནས། དེ་བཞིན་གཤེགས་པའི་འཁོར་དེ་དག་རང་ལས་བརྒྱུད་ཐ་དད་པའི་ཕྱི་རོལ་དུ་ཞེན་པ་སྤངས་ནས། དེ་བཞིན་གཤེགས་པ་ཐམས་ཅད་ལས་ཡོངས་སུ་སྒྲུབ་པའི་སྐུ་བདག་ཡིན་ནོ་ཞེས་བསྟན་པའི་ཕྱིར། དེ་བཞིན་གཤེགས་པའི་འཁོར་དེ་དག་ཐམས་ཅད་ཉིད་ཀྱི་སྐུ་ལ་ཞུགས་པར་མཛད་དོ་ཞེས་པའོ། ། གཞུང་ལྷག་མས་བཤད་པ་ནི་སྔ་མ་བཞིན་ནོ། །
གཉིས་པ། མི་བསྐྱོད་པ་བསྡུས་པའི་དཀྱིལ་འཁོར་ལ་གཉིས་ཏེ། བསྡུས་པའི་དོན་ནི། སྔོན་བྱུང་ལྟར་ན། རྒྱུད་ཉན་པའི་སྐལ་བ་དང་ལྡན་པ་རྣམས་ལ་རིག་པའི་དབང་བསྐུར་བའི་ཕྱིར། ལྷ་བཅུ་གསུམ་གྱི་རང་བཞིན་གྱི་རྟེན་དང་བརྟེན་པར་བཅས་པའི་དཀྱིལ་འཁོར་ཏིང་ངེ་འཛིན་གྱིས་སྤྲུལ་པ་ཅིག་སྟོན་ལ། རྗེས་འཇུག་གི་མངོན་རྟོགས་ལྟར་ན། དྲང་དོན་དུ་བཤད་པས་ནི་བསྐྱེད་རིམ་པའི་གཞལ་ཡས་ཁང་བསྐྱེད་པ་ནས། དཀྱིལ་འཁོར་རྒྱལ་མཆོག་གི་བར་སྒྲུབ་ཐབས་རྫོགས་པར་སྟོན་ལ། ངེས་དོན་གྱིས་ནི་རྫོགས་རིམ་པའི་སྒྲུབ་ཐབས་རྫོགས་པར་བསྟན་ཏོ། །
རྗེ་འགོས་དང་སྡོག་་་་་་བླ་མ་སྔ་མ་དག་དྲང་དོན་གྱི་བསྐྱེད་རིམ་པས་ཐུན་མོང་གི་དངོས་གྲུབ་ཀྱི་དོན་དུ་བསྡུས་པའི་དཀྱིལ་འཁོར་དུ་ལྷ་སུམ་ཅུ་རྩ་གཉིས་དང་ལྷན་ཅིག་སྤྲོས་མེད་ཀྱི་སྤྱོད་པ་བྱེད་པར་སྟོན་ལ། ངེས་དོན་གྱི་རྫོགས་རིམ་པས། མཆོག་གི་དངོས་གྲུབ་ཀྱི་དོན་དུ་བསྡུས་པའི་དཀྱིལ་འཁོར་དུ་ལྷ་སུམ་ཅུ་རྩ་གཉིས་དང་ལྷན་ཅིག་སྤྲོས་མེད་ཀྱི་སྤྱོད་པ་བྱེད་པ་བསྟན་ཏོ་ཞེས་འཆད་དོ། ། ཅིའི་ཕྱིར་མི་བསྐྱོད་པ་བསྡུས་པའི་དཀྱིལ་འཁོར་ཞེས་བྱ་ཞེ་ན། མི་བསྐྱོད་པ་དཀྱིལ་འཁོར་གྱི་གཙོ་བོར་ཡོད་ཅིང་། དཀྱིལ་འཁོར་གྱི་ལྷ་སུམ་ཅུ་རྩ་གཉིས་ལྷ་བཅུ་གསུམ་དུ་བསྡུས་པའི་ཕྱིར་དེ་སྐད་ཅེས་བྱའོ། ། འོ་ན་དེ་བཞིན་གཤེགས་པ་ལྔ་ལས་མི་བསྐྱོད་པ་ཁོ་ན་འདིར་དཀྱིལ་འཁོར་གྱི་གཙོ་བོར་འཇོག་པ་ཅི་ཞེ་ན། གཞིའི་སྐབས་སུ་སེམས་ཅན་གྱི་རྒྱུད་འདིར་ཕུང་པོ་ལྔའི་ནང་ནས་སེམས་ཉིད་གཙོ་བོ་སྟེ། ཇི་སྐད་དུ། ཆོས་རྣམས་སྔོན་དུ་ཡིད་འགྲོ་སྟེ། །
ཡིད་གཙོ་ཡིད་ཀྱི་འགྲོས་ཅན་ཡིན། ། ཞེས་གསུངས་པ་ལྟར། སྒོ་གསུམ་གྱི་ལས་ཐམས་ཅད་སེམས་སྔོན་དུ་འགྲོ་ཞིང་། སེམས་ཀྱི་རྗེས་སུ་འཇུག་པའི་ཕྱིར་དང་། གཟུགས་ལ་སོགས་པའི་ཆོས་རྣམས་ཀྱང་སེམས་ལས་གཞན་མ་ཡིན་པའི་ཕྱིར་རོ། ། དེའི་ཕྱིར་རྒྱུད་དུ། རྣམ་པར་ཤེས་པ་ཉིད་ཀྱི་རང་བཞིན་གྱི་མི་བསྐྱོད་པ་ཉིད་དཀྱིལ་འཁོར་གྱི་གཙོ་བོར་བཞག་ལ། ལམ་ཉམས་སུ་ལེན་པའི་ཚེ་ན་རྣལ་འབྱོར་པ་རང་གི་མེ་ཏོག་ཕོག་པའི་ལྷ་གང་ཡིན་པ་དེ་དཀྱིལ་འཁོར་གྱི་གཙོ་བོར་འགྱུར་རོ། ། གཉིས་པ་ཡན་ལག་གི་དོན་ལ་མདོར་བསྟན། རྒྱས་བཤད་གཉིས་ཀྱི།
དང་པོ་ལ་གཉིས་ཀྱི་དྲང་དོན་དུ་བཤད་པ་ནི། གཟུངས་དཀྱིལ་གྱི་བཀོད་པ་རྫོགས་པའི་རྗེས་ཐོགས་དེ་ནས། བྱིན་གྱིས་བརླབས་པ་སྟེ་སྤྲུལ་པར་མཛད་དོ། ། ཞེས་སྦྱར། གང་གིས་ན་དེ་བཞིན་གཤེགས་པ་མི་བསྐྱོད་པས་སོ། ། གང་ཞེ་ན། དམ་ཚིག་ཆེན་པོ་སྟེ་རྡོ་རྗེ་འཆང་ཆེན་པོའི་དཀྱིལ་འཁོར་དྲི་མ་ཐམས་ཅད་དང་བྲལ་བའི་རྡུལ་མེད་པ་གྲུ་བཞི་ལ་སོགས་པའི་ཡོན་ཏན་དང་ལྡན་པའོ། ། གང་དུ་ཞེ་ན། དེ་བཞིན་གཤེགས་པ་ཐམས་ཅད་ཀྱི་བཙུན་མོའི་བྷ་ག་ཆོས་ཀྱི་དབྱིངས་ཀྱི་རང་བཞིན་གྱི་ནམ་མཁའི་དབུས་སུའོ། ། དཀྱིལ་འཁོར་དེའི་ཁྱད་པར་ནི།
གཞལ་ཡས་ཁང་གི་ཕྱི་རོལ་ན་གནས་པ་རྣམས་ཀྱིས་ཀྱང་ཤེལ་གྱི་ནང་དུ་ཆུད་པའི་གཟུགས་ལྟར་དཀྱིལ་འཁོར་གྱི་ལྷ་རྣམས་ཀྱི་སྐུ་མཐོང་བས་གསལ་བ་དེའི་ངོ་བོ་ཉིད་དོ། ། ཨིནྜ་ནི་ལ་ལ་སོགས་པ་རིན་པོ་ཆེ་སྣ་ཚོགས་པའི་ཁ་དོག་ཁྱད་པར་དང་ལྡན་པས་ན་སྣ་ཚོགས་གཟུགས་ཀྱིས་ཀུན་ཏུ་རྒྱས་པའོ། ། གཞལ་ཡས་ཁང་གི་ནང་ཕྱུང་བའི་དཀྱིལ་འཁོར་པའི་ལྷ་རྣམས་ཀྱིས་ཁྱབ་པས་ན་སངས་རྒྱས་སྤྲིན་གྱིས་ཀུན་ཏུ་ཁྱབ་པའོ། ། ཕྱོགས་བཅུར་ཁྲོ་བོའི་འོད་ཟེར་གྱི་ཚོགས་འབར་ཞིང་འཁྲུགས་པས་ན་འོད་ཟེར་འཕྲོ་བ་མང་པོ་འཁྲུག་པའོ། ། ཟླ་བ་དང་རྡོ་རྗེ་དང་རིན་པོ་ཆེ་ལ་སོགས་པ་རང་རང་གི་རིགས་ཀྱི་གདན་དང་ལྡན་པས་ན་གསལ་བ་ལ་སོགས་དཀྱིལ་འཁོར་ལྡན་ནོ། ། རྣམ་སྣང་ལ་སོགས་པ་དེ་བཞིན་གཤེགས་པ་རིགས་ལྔ་པོ་ཀུན་གྱིས་རྟེན་ཡིན་པས་ན་དེ་བཞིན་གཤེགས་པ་ཀུན་གྱི་གནས་སོ། ། འདིས་ནི་གཞལ་ཡས་ཁང་གདན་དང་བཅས་པ་བསྐྱེད་པ་བསྟན་ཏོ། ། གཞལ་ཡས་ཁང་བསྐྱེད་པའི་རྗེས་ཐོགས་དེ་ནས། བཞག་པར་གྱུར་ཏོ་ཞེས་སྦྱར་རོ། ། སུ་ཞིག་ན།
བཅོམ་ལྡན་འདས་སོ། ། གང་དུ་ན། སྔར་བཤད་པའི་དམ་ཚིག་ཆེན་པོའི་དཀྱིལ་འཁོར་གྱི་དབུས་སུའོ། ། འདིས་ནི་ལྷག་མོས་བསྒོམ་པ་བསྟན་ཏོ། ། ལྷག་མོས་བསྒོམ་པའི་རྗེས་ཐོགས་དེ་ནས་ཞུགས་སོ་ཞེས་སྦྱར། གང་ལ་ན་བྱང་ཆུབ་ཀྱི་སེམས་རྡོ་རྗེའི་ཐུགས་ལའོ། ། གང་ཞུགས་ན། དེ་བཞིན་གཤེགས་པ་མི་བསྐྱོད་པ་ལ་སོགས་པའོ། ། འདིས་ནི་ལྷག་མོས་ལུས་ལ་བསྡུ་བ་བསྟན་ཏོ། ། གཉིས་པ་དེ་ཉིད་ངེས་དོན་དུ་བཤད་པ་ནི།
བྱིན་གྱིས་བརླབས་ཏེ་འཇོག་པར་མཛད་ད། ོ ། གང་གིས་ན། དེ་བཞིན་གཤེགས་པ་མི་བསྐྱོད་པས་ཞེས་ཏེ། མི་བསྐྱོད་པ་ནི་སེམས་གསུམ་གྱི་རང་བཞིན་གྱི་རྣམ་པར་ཤེས་པ་ཡིན་ལ། དེས་སོ། ། གང་ཞིག་ཅེ་ན། རླུང་སེམས་ཙམ་ལས་གྲུབ་པའི་སྒྱུ་མ་ལྟ་བུའི་སྐུ་དེ་ཉིད་དོ། ། གང་དུ་ཞེ་ན། དམ་ཚིག་ཆེན་པོའི་དཀྱིལ་འཁོར་རྡུལ་མེད་པ་གྲུ་བཞིར་ཞེས་ཏེ།
འདའ་བར་མི་བྱ་བས་ན་དམ་ཚིག་ཆེན་པོ། སྙིང་པོ་ལེན་པས་ན་དཀྱིལ་འཁོར། སྒྲིབ་གཉིས་ཀྱི་དྲི་མ་མེད་པས་ན་རྡུལ་མེད་པ། ཀུན་ནས་མཉམ་པས་ན་གྲུ་བཞི་པ་སྟེ་འོད་གསལ་ལོ། ། དམ་ཚིག་ཆེན་པོའི་དཀྱིལ་འཁོར་དེ་གང་ཡིན་ཞེ་ན། དེ་བཞིན་གཤེགས་པ་ཐམས་ཅད་ཀྱི་བཙུན་མོའི་བྷ་ག་ཞེས་ཏེ། དེ་བཞིན་གཤེགས་པ་ཐམས་ཅད་ནི་གཟུགས་ལ་སོགས་པའི་ཕུང་པོ་རྣམས་ཡིན་ལ། དེ་དག་གིས་བརྟེན་ཅིང་བཞུགས་པའི་གནས་སུ་མཛད་པའི་བཙུན་མོ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཐམས་ཅད་ཀྱི་སྟོང་པ་འོད་གསལ་ཏེ། དེ་ཉིད་སངས་རྒྱས་རྣམས་བསྐྱེད་པའི་རྒྱུར་གྱུར་པས་ན་བྷ་ག་ཞེས་བྱ་སྟེ། དགོངས་པ་ལུང་སྟོན་ལས།
སངས་རྒྱས་རྣམས་ཀྱིས་གང་བསྟེན་པའི། ། སར་གྱུར་དེ་ནི་བཅུ་གསུམ་པ། ། དེ་ནི་བཙུན་མོར་ཡང་དག་བཤད། ། དམ་ཆོས་བྷ་ག་ཞེས་བརྗོད་དོ། ། ཞེས་གསུངས་པ་ལྟར། དཀྱིལ་འཁོར་དེ་ཡང་མཚན་ཉིད་ཇི་ལྟ་བུ་ཞེ་ན། ཤེལ་ལྟར་རང་བཞིན་གྱིས་རྣམ་པར་དག་པས་ན་གསལ་བ། སྣང་བ་མེད་པའི་རང་བཞིན་ཡིན་པས་ན་དེའི་ངོ་བོ་ཉིད་དོ། ། འོད་གསལ་ལ་འཇུག་པ་དང་ལྡང་བའི་ཚེ་རླུང་འོད་ཟེར་ལྔས་ཁྱབ་པས་ན་སྣ་ཚོགས་གཟུགས་ཀྱིས་ཀུན་ཏུ་རྒྱས་པའོ། ། འོད་གསལ་དེ་ཉིད་དེ་བཞིན་གཤེགས་པ་ཀུན་གྱི་བདག་ཉིད་ཡིན་པས་ན་སངས་རྒྱས་སྤྲིན་གྱིས་ཀུན་ཏུ་ཁྱབ་པའོ། །
བསྲེག་ཅིང་གདུང་བར་བྱེད་པ་ཁྲོ་བོའི་འོད་ཟེར་དང་འདྲ་བའི་རང་བཞིན་བརྒྱད་ཅུའི་རྣམ་རྟོག་ཐིམ་ཞིང་འབྱུང་བའི་གནས་ཡིན་པས་ན་འོད་ཟེར་འཕྲོ་བ་མང་པོ་འཁྲུག་པའོ། ། ཟླ་བའི་དཀྱིལ་འཁོར་སོགས་དང་ཆོས་མཚུངས་པའི་སྣང་མཆེད་ཐོབ་གསུམ་ཐིམ་ཞིང་འབྱུང་བའི་གནས་ཡིན་པས་ན་གསལ་བ་ལ་སོགས་དཀྱིལ་འཁོར་ལྡན་ནོ། ། རྡོ་རྗེ་འཆང་ཆེན་པོ་ནི་དེ་བཞིན་གཤེགས་པ་ཀུན་གྱི་བདག་ཉིད་ཡིན་ལ། དེའི་གནས་ཡིན་པས་ན་དེ་བཞིན་གཤེགས་པ་ཀུན་གྱི་གནས་སོ། ། དེ་ལྟ་བུའི་དམ་ཚིག་ཆེན་པོའི་དཀྱིལ་འཁོར་འོད་གསལ་བ་དེར་བཞག་པར་གྱུར་ཏོ། ། ཞེས་པའི་དོན་ནོ། ། འདིས་ནི་སྒྱུ་ལུས་འོད་གསལ་དུ་འཇུག་པ་བསྟན་ཏོ། ། འོད་གསལ་ལ་ཞུགས་པའི་རྗེས་ཐོགས་དེ་ནས་བཞག་པར་གྱུར་ཏོ། ། ཞེས་སྦྱར། སུ་ཞིག་གིས་ན།
བཅོམ་ལྡན་སོགས་སོ། ། གང་དུ་ན། དཀྱིལ་འཁོར་ཆེན་པོའི་དབུས་སུའོ། ། འདིས་ནི་འོད་གསལ་ལས་ཟུང་འཇུག་ལོངས་སྐུར་བཞེངས་པ་བསྟན་ཏོ། ། ལོངས་སྐུར་བཞེངས་པའི་རྗེས་ཐོགས་དེ་ནས་ཞུགས་སོ་ཞེས་སྦྱར། གང་ལ་ན། བྱང་ཆུབ་ཀྱི་སེམས་རྡོ་རྗེའི་ཐུགས་ལའོ། ། གང་ན་མི་བསྐྱོད་པ་ལ་སོགས་པའོ། འདིས་ནི་ལོངས་སྐུ་གདུལ་བྱ་ཕལ་བ་ལ་མི་སྣང་བས་སེམས་ཅན་གྱི་དོན་བྱ་བའི་ཕྱིར། ལོངས་སྐུ་དེ་ཉིད་དེ་བཞིན་གཤེགས་པ་ལྔའི་རང་བཞིན་གྱི་སྤྲུལ་སྐུར་བསྒྱུར་བ་བསྟན་ཏོ། །
གཉིས་པ་རྒྱས་པར་བཤད་པ་ལ་བཞི་སྟེ། ཟིལ་གནོན་རྡོ་རྗེའི་ཏིང་ངེ་འཛིན་དང་། དམ་ཚིག་འབྱུང་བ་རྡོ་རྗེའི་ཏིང་ངེ་འཛིན་དང་། ཞར་བྱུང་ཆེད་དུ་བརྗོད་པ་དང་། ཏིང་ངེ་འཛིན་གྱི་དཀྱིལ་འཁོར་སྤྲུལ་པ་བསྟན་པའོ། ། དང་པོ་ཟིལ་གནོན་རྡོ་རྗེའི་ཏིང་ངེ་འཛིན་བསྟན་པ་ལ་གཉིས་ཀྱི། དང་པོ་བསྡུས་པའི་དོན་ནི། སྤྱི་དོན་དུ་བཤད་པས་ནི། ལྷག་མོས་མཛད་པ་དང་བཅས་པ་སྟོན་པས། སྔར་མདོར་བསྟན་དུ་དྲང་དོན་གྱི་སྐབས་སུ་ལྷག་མོས་བསྒོམ་པ་དེ་ཉིད་རྒྱས་པར་འཆད་དོ། །
སྦས་དོན་དུ་བཤད་པས་དཀྱིལ་འཁོར་རྒྱལ་མཆོག་བཤད་པ་སྙོམས་འཇུག་གི་ཆོ་ག་དང་གསང་མཆོད་ཀྱི་སྙོམས་འཇུག་གི་ཆོ་ག་བསྟན་ཏོ། ། མཐར་ཐུག་ཏུ་བཤད་པས་ན་སྔར་མདོར་བསྟན་ངེས་དོན་དུ་བཤད་པའི་འོད་གསལ་དེ་ཉིད་རྒྱས་པར་འཆད་དོ། ། ཅིའི་ཕྱིར་ཟིལ་གནོན་རྡོ་རྗེའི་ཏིང་ངེ་འཛིན་ཞེས་བྱ་ཞེ་ན། ལྷ་རྣམས་སྐད་ཅིག་ཙམ་གྱིས་བསྐྱེད་པས། མངོན་བྱང་ལྔ་ལས་ལྷ་རྣམས་རིམ་གྱིས་བསྐྱེད་པ་ཟིལ་གྱིས་གནོན་པས་ན་དེ་སྐད་ཅེས་བྱའོ། ། གཉིས་པ་ཡན་ལག་གི་དོན་ལ་གསུམ་གྱི། དང་པོ་སྤྱིའི་དོན་དུ་བཤད་པ་ནི། གཞལ་ཡས་ཁང་གདན་དང་བཅས་པ་བསྐྱེད་པའི་རྗེས་ཐོགས་དེ་ནས། སྙོམས་པར་ཞུགས་པར་གྱུར་ཏོ་ཞེས་སྦྱར། སུ་ཞིག་ཅེ་ན།
བྱང་ཆུབ་ཀྱི་སེམས་རྡོ་རྗེ། རྡོ་རྗེ་འཆང་ཆེན་པོའོ། ། གང་ལ་ན་ལྷ་རྣམས་སྐད་ཅིག་ཙམ་གྱིས་བསྐྱེད་པས་ཟླ་བ་དང་རྡོ་རྗེ་ལ་སོགས་པ་མངོན་བྱང་ལྔ་ལས་རིམ་གྱིས་བསྐྱེད་པ་ཟིལ་གྱིས་གནོན་པས་ན་ཟིལ་གནོན་རྡོ་རྗེ་ཞེས་བྱ་བའི་ཏིང་ངེ་འཛིན་ལའོ། ། སྙོམས་པར་ཞུགས་མ་ཐག་ཏུ་གཞལ་ཡས་ཁང་གི་ནང་གི་ནམ་མཁའི་དབྱིངས་ཐམས་ཅད་དེ་བཞིན་གཤེགས་པ་རིགས་ལྔ་པོ་ཐམས་ཅད་ཀྱི་རིག་པ་ཇི་སྙེད་པ་དེ་དག་ཐམས་ཅད་རྡོ་རྗེ་སེམས་དཔའི་བྱིན་གྱིས་བརླབས་ཀྱིས་ཏེ། འོད་ཟེར་གྱི་ལྕགས་ཀྱུས་དྲངས་ཏེ། དཀྱིལ་འཁོར་དུ་རྡོ་རྗེ་སེམས་དཔའི་འཇུག་པས་ཞུགས་ཏེ། རྡོ་རྗེ་སེམས་དཔའི་གོ་འཕང་ཉིད་ཐོབ་པས་དེ་བཞིན་གཤེགས་པ་ཐམས་ཅད་ཀྱི་བདེ་བ་དང་ཡིད་བདེ་བ་ཐོབ་པར་གྱུར་ཏོ། ། གཉིས་པ་སྦས་དོན་ནི། བྱང་ཆུབ་ཀྱི་སེམས་རྡོ་རྗེ། རྡོ་རྗེ་འཆང་ཆེན་པོའི་ཏིང་ངེ་འཛིན་ལ་སྙོམས་པར་ཞུགས་སོ་ཞེས་སྦྱར།
ཏིང་ངེ་འཛིན་ཇི་ལྟ་བུ་ལ་ཞེ་ན། ཏིང་ངེ་འཛིན་གང་གིས་ཕུང་པོ་ལ་སོགས་པའི་ངོ་བོ་རྣམས་ཀུན་རྫོབ་བྱང་ཆུབ་ཀྱི་སེམས་ཀྱི་རྣམ་པས་ཟིལ་གྱིས་གནོན་ཅིང་གཅིག་ཏུ་མཛད་ལ། དེ་ཉིད་རྡོ་རྗེ་ལྟར་མི་ཕྱེད་པ་ཡིན་པས་ན་དེ་བཞིན་གཤེགས་པ་ཐམས་ཅད་ཀྱི་ཟིལ་གནོན་རྡོ་རྗེ་ཞེས་བྱ་བའི་ཏིང་ངེ་འཛིན་ལའོ། ། སྙོམས་པར་ཞུགས་མ་ཐག་ཏུ་ནམ་མཁའི་དབྱིངས་ཏེ། རྩ་སྦུབས་སྟོང་ཕྲག་བདུན་ཅུ་རྩ་གཉིས་ཀྱི་ཁོང་སྟོང་ཐམས་ཅད་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་ངོ་བོར་ཏེ། ཐབས་ཀྱི་ཡེ་ཤེས་ཀུན་རྫོབ་བྱང་ཆུབ་ཀྱི་སེམས་ཀྱིས་གང་བར་གནས་པར་གྱུར་ཏོ་ཞེས་པའོ། ། དེ་ནས་སེམས་ཅན་ཇི་སྙེད་པ་སྟེ། ཕུང་པོ་ལ་སོགས་པ་དེ་དག་ཐམས་ཅད་རྡོ་རྗེ་སེམས་དཔའི་བྱིན་གྱིས་བརླབས་ཀྱིས་ཏེ། ཐབས་ཀྱི་ཡེ་ཤེས་ཤར་བས། དེ་བཞིན་གཤེགས་པ་ཞེས་སོགས་སོ། །
འདིས་ནི་བསྐྱེད་རྫོགས་ཀྱི་རྣལ་འབྱོར་པ་གཉིས་ཀྱི་དཀྱིལ་འཁོར་རྒྱལ་མཆོག་བསྐྱེད་པ་དང་། གསང་མཆོད་ཀྱི་དུས་སུ་ཕྱག་རྒྱ་དང་སྙོམས་པར་ཞུགས་པས། འདོད་ཆགས་ཆེན་པོའི་མེས་ཁམས་བྱང་ཆུབ་ཀྱི་སེམས་ཞུ་བར་གྱུར་ནས་མཆོག་ཏུ་དགའ་བའི་བདེ་བ་མྱོང་བར་གྱུར་ཏོ། ། ཞེས་བསྟན་ཏེ། འདོད་ཆགས་ཆོས་ཀྱི་སྦས་བའོ། ། གསུམ་པ་མཐར་ཐུག་ནི། སྙོམས་པར་ཞུགས་ཞེས་སྦྱར། གང་ལ་ན། ཕུང་པོ་ལྔའི་རང་བཞིན་གྱི་དེ་བཞིན་གཤེགས་པ་ཐམས་ཅད་སྟོང་པ་ཉིད་དུ་གཅིག་པར་མཛད་པས་ན་ཟིལ་གྱིས་གནོན་པ། དེ་ཉིད་མི་ཕྱེད་པས་ན་རྡོ་རྗེ་ཞེས་བྱ་བ་འོད་གསལ་བའི་ཏིང་ངེ་འཛིན་ལའོ། །
འོད་གསལ་ལ་སྙོམས་པར་ཞུགས་མ་ཐག་ཏུ། ནམ་མཁའི་དབྱིངས་ཏེ་སྟོང་པ་ཉིད་གསུམ་པོ་འདི་ཐམས་ཅད་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་ངོ་བོ་སྟེ། ཐམས་ཅད་སྟོང་པ་འོད་གསལ་གྱི་ངོ་བོར་གནས་པར་གྱུར་ཏོ། ། དེ་ནས་ནམ་མཁའི་དབྱིངས་ཏེ། སྟོང་པ་ཉིད་གསུམ་ལ་གནས་པའི་སེམས་ཅན་སྟེ་ཕུང་པོ་ལ་སོགས་པ་ཇི་སྙེད་པ་དེ་དག་ཐམས་ཅད་རྡོ་རྗེ་སེམས་དཔའ་སྟེ་ཐམས་ཅད་སྟོང་པ་འོད་གསལ་གྱི་བྱིན་གྱིས་བརླབས་ཀྱིས་ཞེས་སོགས་སོ། ། གཉིས་པ་དམ་ཚིག་འབྱུང་བ་རྡོ་རྗེའི་ཏིང་ངེ་འཛིན་ལ་གཉིས་ཀྱི། བསྡུས་པའི་དོན་ནི། དྲང་དོན་གྱིས་ནི་ལྷག་མོས་བསྒོམ་པ་སྔོན་དུ་སོང་བའི་བསྐྱེད་རིམ་པའི་རྣལ་འབྱོར་པས། རྣལ་འབྱོར་བཞི་ལས། གཙོ་བོའི་སྐུ་བསྐྱེད་པ་སྟོན་ལ།
ངེས་དོན་གྱིས་ནི་རྫོགས་རིམ་པས་སྒྱུ་ལུས་འོད་གསལ་དུ་བཅུག་ནས། ལོངས་སྐུར་བཞེངས་ཏེ་སྤྲུལ་སྐུར་བསྒྱུར་བ་བསྟན་ཏོ། ། གཉིས་པ་ཡན་ལག་གི་དོན་ལ་གཉིས་ཀྱི། དང་པོ་དྲང་དོན་བཤད་པ་ནི། ཟིལ་གནོན་རྡོ་རྗེ་ཏིང་ངེ་འཛིན་གྱི་འཇུག་ཐོགས་དེ་ནས་སྙོམས་པར་ཞུགས་པའོ། ། སུ་ཞིག་ན། བཅོམ་ལྡན་འདས་ཞེས་སོ། ། གང་ལ་ན། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་ནི་ཡི་གེ་གསུམ་སྟེ། དེ་ཉིད་བསྐྱེད་རིམ་པ་རྣམས་ཀྱིས་འདའ་བར་མི་བྱ་བས་ན་དམ་ཚིག
དེ་ལས་འབྱུང་ཞིང་སྐྱེས་པ་ནི་ལྷ་ཡི་སྐུ་སྟེ། དེ་ཉིད་མི་ཕྱེད་པས་ན་རྡོ་རྗེའོ། ། མདོར་ན་རྣལ་འབྱོར་བཞི་ལས་བསྐྱེད་པའི་གཙོ་བོའི་སྐུ་ལ་དམིགས་པའི་ཏིང་ངེ་འཛིན་ལའོ། ། སྙོམས་པར་ཞུགས་ནས་ཅི་ཞིག་མཛད་ཅེ་ན། བྱིན་གྱིས་བརླབས་སོ་ཞེས་སྦྱར་རོ། ། གང་ཞེ་ན། རིག་པ་ཆེན་པོ་ནི་ཨོཾ་ལ་སོགས་པའི་གསང་སྔགས་ཀྱི་ཡི་གེ་སྟེ། དེས་བསྐྱེད་པའི་སྐྱེས་བུའི་གཟུགས་ལྷ་སྐུ་ཕྱག་རྒྱ་ཆེན་པོ་འདིའོ། ། གང་གིས་ཞེ་ན། དེ་བཞིན་གཤེགས་པ་ཐམས་ཅད་ཀྱི་སྔགས་ཨོཾ་ལ་སོགས་པས་བྱིན་གྱིས་བརླབས་ཀྱིས་སོ། །
འདིས་ནི་མངོན་བྱང་ལྔ་ལས། དང་པོའི་མགོན་པོ་བསྐྱེད་པ་བསྟན་ཏོ། ། བྱིན་གྱིས་བརླབས་པ་དེ་ཇི་ལྟ་བུའི་རྣམ་པར་གྱུར་ཅེ་ན། ཞལ་གསུམ་པ་ལྟ་བུར་དེ་བཞིན་གཤེགས་པ་ཐམས་ཅད་ཀྱིས་ཏེ། གདུལ་བྱ་རྣམས་ཀྱིས་གཟིགས་པ་གྱུར་ཏོ། ། ཞེས་པ་སྟེ། འདིས་སྤྲུལ་སྐུ་བསྒྱུར་བ་བསྟན་ཏོ། ། གཉིས་པ་ངེས་དོན་དུ་བཤད་པ་ནི་བྱིན་གྱིས་བརླབས་སོ་ཞེས་སྦྱར། གང་ན། ཆེན་པོ་མཆོག་ཏུ་ཚད་མེད་དང་། །
མཁས་བརྩོན་པ་ཡི་ལས་བདག་ཉིད། ། ཤིན་ཏུ་རྨད་བྱུང་བྱེད་པ་པོ། ། ཆེན་པོ་ཞེས་ནི་བཤད་པ་ཡིན། ། ཞེས་སྟེ། ཆེན་པོའི་སྒྲ་ནི་མཆོག་ལ་ཡང་འཇུག་པས། དོན་དམ་ནི་མཆོག་ཡིན་པས། རིག་པ་ཆེན་པོ་ནི་དོན་དམ་པའི་བདེན་པའོ། ། སྐྱེས་བུ་ནི་ཀུན་རྫོབ་ཀྱི་བདེན་པ་སྟེ། བདེན་གཉིས་དེ་དག་ལས་སྐྱེས་པའི་རྣམ་པ་ཐམས་ཅད་ཀྱི་མཆོག་དང་ལྡན་པའི་ཟུང་འཇུག་རྡོ་རྗེ་འཆང་ཆེན་པོ་ནི་རིག་པ་ཆེན་པོ་སྐྱེས་བུའི་གཟུགས་ཞེས་བྱ་སྟེ་དེའོ། ། ཚུལ་ཇི་ལྟར་དུ་བྱིན་གྱིས་བརླབ་ཅེ་ན།
དེ་བཞིན་གཤེགས་པ་ཐམས་ཅད་ཀྱི་ཞེས་ཏེ། དེ་བཞིན་གཤེགས་པ་ཐམས་ཅད་ཀྱི་ཕྲ་རབ་ལས་བསྒྲུབས་པའི་བདག་ཉིད་དུ་བསྐྱེད་པའོ། ། སུ་ཞིག་གིས་ཞེ་ན། བྱང་ཆུབ་ཀྱི་སེམས་རྡོ་རྗེ་སྟེ། རྡོ་རྗེ་འཆང་ཆེན་པོས་སོ། ། ཅི་ཞིག་མཛད་ནས་ཞེ་ན། སྐུ་གསུང་ཐུགས་རྡོ་རྗེའི་དམ་ཚིག་ནི་འོད་གསལ་ཡིན་ལ། དེ་ལས་འབྱུང་ཞིང་སྐྱེས་པ་ཟུང་འཇུག་གི་སྐུ་སྟེ། དེ་ཉིད་མི་ཕྱེད་པས་ན་རྡོ་རྗེ་ཞེས་བྱ་ལ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ནས་སོ། །
འདིས་འོད་གསལ་ལས་ཟུང་འཇུག་ཏུ་བཞེངས་པ་བསྟན་ཏོ། ། དེ་ཉིད་སྤྲུལ་སྐུར་བསྒྱུར་བ་ནི། བྱིན་གྱིས་བརླབས་མ་ཐག་ཏུ་ཞེས་སོགས་སྔ་མ་བཞིན་ནོ། ། གཉིས་པ་ཞར་འབྱུང་ཆེད་དུ་བརྗོད་པ་བསྟན་པ་ནི། དམ་ཚིག་འབྱུང་བ་རྡོ་རྗེའི་ཏིང་ངེ་འཛིན་གྱི་རྗེས་ཐོགས་དེ་ནས་ཆེད་དུ་བརྗོད་པ་འདིས་ཆེད་དུ་བརྗོད་དོ་ཞེས་སྦྱར། གཞན་གྱིས་མ་བསྐུལ་བ་རང་ཉིད་དགེས་བཞིན་དུ་བསྔགས་པར་བརྗོད་པ་ནི་ཆེད་དུ་བརྗོད་པའོ། སུ་ཞིག་གིས་ཞེ་ན། དེ་བཞིན་གཤེགས་མི་བསྐྱོད་པ་ལ་སོགས་པ་སྔར་བྱང་ཆུབ་ཀྱི་སེམས་རྡོ་རྗེའི་ཐུགས་ལ་ཞུགས་པ་དེ་དག་སླར་ཡང་བཅོམ་ལྡན་འདས་རྣམ་པར་སྣང་མཛད་ཀྱི་ཐུགས་ཀར་ནས་ཕྱིར་སོང་སྟེའོ། ། ཆེད་བརྗོད་ཀྱི་ངོ་བོ་ནི། ཨེ་མ་ཧོ་ཞེས་པ་ངོ་མཚར་བའི་ཚིག་སྟེ།
རབ་ཏུ་བྱུང་བ་ངོ་མཚར་ཆེའོ་ཞེས་པའོ། ། གང་ཞིག་རབ་ཏུ་བྱུང་བ་ཞེ་ན། སངས་རྒྱས་ཐམས་ཅད་ཀྱི་བྱང་ཆུབ་ཀྱི་སེམས་ནི་ཡོངས་སུ་དག་པ་དང་། མ་དག་པའི་ལྷའི་སྐུ་རྣམ་པ་གཉིས་ཏེ་དེ་དག་གདུལ་བྱ་རྣམས་ཀྱི་རྒྱུད་ལ་རབ་ཏུ་བྱུང་བའོ། ། ཅིའི་ཕྱིར་ངོ་མཚར་ཆེ་ཞེ་ན། བྱང་ཆུབ་ཀྱི་སེམས་གཉིས་པོ་དེ་ནི། དུས་གསུམ་གྱི་དེ་བཞིན་གཤེགས་པ་ཀུན་གྱི་ཐུན་མོང་མ་ཡིན་པའི་མན་ངག་ཡིན་པས།

སྦས་ཞིང་གསང་བར་བྱ་བ་ཡིན་པའི་ཕྱིར་དང་། རབ་ཏུ་མི་རྟོག་པ་སྟེ་རྟོག་གེ་ལས་འདས་པའི་ཕྱིར་དང་། གནས་མེད་པ་སྟེ་ཁམས་གསུམ་དུ་མི་གནས་པའི་ཕྱིར་རོ། ། བླ་མ་སྔ་མ་དག ཆེད་བརྗོད་འདིས་བསྐྱེད་རྫོགས་གཉིས་ཀྱི་དཀྱིལ་འཁོར་རྒྱལ་མཆོག་བསྐྱེད་པ་བསྟན་གསུང་སྟེ། དོན་དེ་གཞུང་འགྲེལ་ལས་མི་གསལ་ཞིང་། དཀྱིལ་འཁོར་རྒྱལ་མཆོག་འོག་ནས་ཏིང་ངེ་འཛིན་གྱི་དཀྱིལ་འཁོར་སྤྲུལ་པས་སྟོན་ནོ། ། མི་བསྐྱོད་པ་བསྡུས་པའི་དཀྱིལ་འཁོར་འདི་ཡན་ཆད་ཀྱིས་རྫོགས་པར་འཆད་པའང་མི་འཐད་དེ། མི་བསྐྱོད་པའི་དཀྱིལ་འཁོར་དངོས་བསྐྱེད་པ་འོག་ནས་འབྱུང་བ་འདི་ཡིན་པའི་ཕྱིར་རོ། ། བཞི་པ་ཏིང་ངེ་འཛིན་གྱི་དཀྱིལ་འཁོར་བསྟན་པ་ལ་གཉིས་ཀྱི། དང་པོ་བསྡུས་པའི་དོན་ནི།
སྔོན་བྱུང་སྟོན་པའི་རྣམ་འཕྲུལ་གྱི་དབང་དུ་བྱས་ནས། འཁོར་གྱི་མི་བསྐྱོད་པ་ལ་སོགས་པའི་དེ་བཞིན་གཤེགས་པ་རྣམས་དགོངས་པ་གཅིག་ཏུ་འདུས་ནས་རྡོ་རྗེ་འཆང་ཆེན་པོ་ལ་མཆོད་པ་སྔོན་དུ་འགྲོ་བས་ཕྱག་འཚལ་ནས། གསང་བ་འདུས་པའི་དོན་ལ་གསོལ་བ་གདབ་པ་དང་། བཅོམ་ལྡན་འདས་ཀྱི་རྒྱུད་ཀྱི་དོན་རྟོགས་པར་དཀའ་བར་བསྟན་པ་དང་། འཁོར་རྣམས་ཀྱིས་སླར་ཡང་བསྐྱར་ནས་གསོལ་བ་བཏབ་པ་དང་། བཅོམ་ལྡན་འདས་ཀྱིས་ཡེ་ཤེས་ཀྱི་དཀྱིལ་འཁོར་སྤྲུལ་པར་མཛད་པ་བསྟན་ཏོ། ། དེ་ཉིད་རྗེས་འཇུག་གི་མངོན་རྟོགས་ལྟར་ན་མ་འོངས་པའི་ཐོས་བསམ་ལ་སློབ་པ་རྣམས་གསང་བ་འདུས་པའི་རྒྱུད་བླ་མ་ལ་ཐོས་བསམ་བྱེད་པའི་སློབ་མས་ནི། བྱ་བ་འདི་ལྟར་གྱིས་ལ་ཞུས་ཤིག སློབ་དཔོན་གྱིས་ནི་འདི་ལྟར་གྱིས་ལ་ཤོད་ཅིག་ཅེས་སྟོན་པ་ཡིན་ཏེ། དེ་སྐད་དུ་ཡང་འགྲེལ་པ་ལས།
ད་ནི་མ་འོངས་པའི་གདུལ་བྱ་རྣམས་ལ་སློབ་དཔོན་དང་སློབ་མའི་འབྲེལ་བ་བསྟན་པའི་ཕྱིར་ཞེས་གསུངས་སོ། ། དེ་ལ་སློབ་མའི་བྱ་བ་མདོར་བསྡུས་ན་གསུམ་སྟེ། དང་པོ་ལོ་དང་ཟླ་བའི་བར་དུ་ལུས་ངག་གི་སྲི་ཞུས་མཉེས་པར་བྱ་བ་དང་། དེ་ནས་རིན་པོ་ཆེ་ལ་སོགས་པའི་མཆོད་པ་དང་། ཡོན་ཕུལ་བ་དང་། དེ་ནས་རང་གི་འདོད་པའི་ཆོས་ཞུ་བའི་དོན་དུ་གསོལ་བ་འདེབས་པའོ། ། དང་པོ་གཉིས་ནི། མཆོད་དེ་ཕྱག་འཚལ་ནས་ཞེས་པ་ཡན་ཆད་ཀྱིས་བསྟན་ཏོ། ། གསུམ་པ་ནི། བཤད་དུ་གསོལ་ཞེས་པ་ཡན་ཆད་དོ། །
བླ་མའི་བྱ་བ་ཡང་མདོར་བསྡུས་ན་གསུམ་སྟེ། དང་པོར་སྤྲོ་པ་བསྐྱེད་ཅིང་འདོད་པའི་དོན་ལ་བརྟག་པ་དང་། དཀྱིལ་འཁོར་བཞེངས་ཏེ་དབང་བསྐུར་བ་དང་། དེ་ནས་སྐལ་བ་མཚམས་པའི་ཆོས་བཤད་པའོ། ། དང་པོ་ནི། བྱང་ཆུབ་སེམས་དཔའ་གཞན་ལྟ་ཅི་སྨོས་ཞེས་པ་ཡན་ཆད་དོ། ། གཉིས་པ་ནི། གསོལ་བ་བཏབ་པ་དེ་མཁྱེན་ནས་ཞེས་པ་ཡན་ཆད་ཀྱིས་བསྟན་ཏོ། ། གསུམ་པ་ནི། ཤུགས་ཀྱིས་བསྟན་ཏོ། །
གཉིས་པ་ཡན་ལག་གི་དོན་ལ་བཞི་ལས། དང་པོ་སློབ་མའི་བྱ་བ་ཕྱག་དང་མཆོད་པའི་བྱ་བ་སྔོན་དུ་འགྲོ་བས་གསོལ་བ་གདབ་པ་ལ་གཉིས་ཀྱི། དང་པོ་དྲང་དོན་དུ་བཤད་པ་ནི། ཆེད་བརྗོད་རྫོགས་པའི་རྗེས་དེ་ནས། བཅོམ་ལྡན་འདས་དེ་བཞིན་གཤེགས་པ་མི་བསྐྱོད་པ་ལ་སོགས་པ་ཐམས་ཅད་ཀྱང་དགོངས་པ་གཅིག་ཏུ་འདུས་ནས། འདི་སྐད་ཅེས་གསོལ་ཏོ་ཞེས་སྦྱར་རོ། ། གང་ལ་ཞེ་ན། བྱང་ཆུབ་ཀྱི་སེམས་རྡོ་རྗེ་ལའོ། ། ཅི་ཞིག་བྱས་ནས་ཞེ་ན། དེ་བཞིན་གཤེགས་པ་ཐམས་ཅད་ཀྱི་ཞེས་སོགས་སོ། །
གཉིས་པ་ངེས་དོན་དུ་བཤད་པ་ནི། གཞན་རྣམས་སྔ་མ་དང་འདྲ་ལ། དེ་བཞིན་གཤེགས་པ་ཐམས་ཅད་ཀྱིས་མཆོད་པ་རྒྱས་པར་སྤྲོས་པ་ཞེས་པ་ནི། གཟུགས་ལ་སོགས་ཏེ་འདོད་པའི་ཡོན་ཏན་ལྔ་དང་ལྡན་པས་མཆོད་པ་ལན་མང་དུ་བྱས་པའོ། ། དེ་ཁོ་ན་ཉིད་ཀྱི་རིན་པོ་ཆེ་ནི་བུད་མེད་རིན་པོ་ཆེའོ། ། གསོལ་གདབ་དངོས་ནི། བཅོམ་ལྡན་ཞེས་བོས་ནས། བཤད་དུ་གསོལ་ཞེས་སྦྱར་རོ། ། གང་ཞེ་ན། འདུས་པ་གསང་བ་ལས་བྱུང་བ།
ཞེས་ཏེ། གཉིས་གཅིག་ཏུ་གྱུར་པ་ནི་འདུས་པ་སྟེ་ཡི་གེའི་དོན་ནོ། ། རྡོ་རྗེ་དང་པད་མ་ཡང་དག་པར་སྦྱོར་བ་ནི་སྤྱིའི་དོན་ནོ། ། ཤེས་རབ་དང་ཐབས་ཡང་དག་པར་སྦྱོར་བ་ནི་འདུས་པ་སྟེ་སྦས་པའོ། ། ཀུན་རྫོབ་དང་དོན་དམ་པའི་བདེན་པ་འདུས་པས་ན་འདུས་པ། གསང་བ་ནི་འོད་གསལ་བ། དེ་ལས་བྱུང་བ་ནི་གཉིས་སུ་མེད་པའི་ཡེ་ཤེས་ཟུང་འཇུག་རྡོ་རྗེ་འཆང་ཆེན་པོ་སྟེ་མཐར་ཐུག་པའོ། ། དེ་ནི་དེ་བཞིན་གཤེགས་པ་ཐམས་ཅད་ཀྱི་གཅིག་ནས་གཅིག་ཏུ་བརྒྱུད་པའི་གསང་ཞིང་སྦ་བར་བྱ་བ་ཡིན་པས་ན་དེ་བཞིན་གཤེགས་པ་ཀུན་གྱིས་གསང་ཞེས་བྱའོ། ། དེ་བཞིན་གཤེགས་པ་ལྔ་པོ་གཅིག་ཏུ་འདུས་པའི་མཚན་ཉིད་ཅན་ཡིན་པས་ན། རྡོ་རྗེ་སྙིང་པོ་འདུས་པའི་དེ་ཉིད་ཅེས་བྱའོ། །
འདིས་ནི་འདི་སྐད་སྟོན་ཏེ་བསྐྱེད་རིམ་ཉན་པར་འདོད་པ་རྣམས་ཀྱིས་བླ་མ་ལ་དྲང་དོན་གྱི་མཆོད་པ་རིན་པོ་ཆེ་ལ་སོགས་པས་མཆོད་དེ། ཡི་གེའི་དོན་དང་། སྤྱིའི་དོན་གཉིས་ཀྱིས་བསྐྱེད་རིམ་གྱི་དོན་ལ་བཤད་པར་གསོལ་བ་འདེབས་པ་དང་། རྫོགས་རིམ་ཉན་པར་འདོད་པ་རྣམས་ཀྱིས་བླ་མ་ལ་ངེས་དོན་གྱི་མཆོད་པ་བུད་མེད་རིན་པོ་ཆེ་མང་པོས་མཆོད་དེ། སྦས་དོན་དང་མཐར་ཐུག་གཉིས་ཀྱིས་རྫོགས་པའི་རིམ་པ་བཤད་པར་གསོལ་བ་འདེབས་པ་ཡིན་ནོ། ། གཉིས་པ་སློབ་དཔོན་གྱིས་སྤྲོ་བ་བསྐྱེད་ཅིང་ཞལ་གྱིས་བཞེས་པ་སྔོན་དུ་འགྲོ་བའི་རྒྱུད་ཀྱི་དོན་རྟོགས་པ་དཀའ་བར་བསྟན་པ་ནི། དེ་ནས་འདི་སྐད་ཅེས་བཀའ་བསྩལ་ཏོ་ཞེས་སྦྱར། གང་ལ་ན། དེ་བཞིན་གཤེགས་པ་ཐམས་ཅད་ལའོ། ། གང་གིས་ན།
བྱང་ཆུབ་ཀྱི་སེམས་རྡོ་རྗེ་འཆང་ཆེན་པོས་སོ། ། ཚུལ་ཇི་ལྟར་ན། དེ་བཞིན་གཤེགས་གཤེགས་པ་ཐམས་ཅད་ཅེས་བོས་ནས། དྲིས་པའི་དོན་བསྟན་པར་བཞེད་པས། ལེགས་སོ་ལེགས་སོ་ཞེས་ཞལ་གྱིས་བཞེས་པའོ། ། འོན་ཀྱང་ཞེས་པ་ནི་རྣམ་པར་བརྟགས་པ་སྟེ། འདུས་པའི་དོན་འདི་ནི། དེ་བཞིན་གཤེགས་པ་སྟེ། རིན་པོ་ཆེ་ལྟ་བུའི་གང་ཟག་དགེ་བའི་རྩ་བ་ཡོངས་སུ་སྨིན་པ་ཐོས་པའི་ཕ་རོལ་དུ་སོན་པ། སངས་རྒྱས་ཉིད་མངོན་པར་འདོད་ཅིང་རིགས་ངེས་པ་དེ་དག་ཀྱང་ཐེ་ཚོམ་བསྐྱེད་པར་བྱེད་པ་ཡིན་ཏེ།
འདུས་པའི་དོན་ནི། བླ་མའི་མན་ངག་དང་བྲལ་བ་ན། དེ་རྣམས་ཀྱིས་ཡུལ་མ་ཡིན་པའི་ཕྱིར་རོ། ། བྱང་ཆུབ་སེམས་དཔའ་གཞན་ནི་ཙནྡན་ལྟ་བུ་ལ་སོགས་པའི་གང་ཟག་དགེ་བའི་རྩ་བ་མ་སྨིན་ཅིང་མོས་པ་དམན་པ་རྣམས་ཏེ། དེ་དག་གིས་རྟོགས་པ་ལྟ་ཅི་སྨོས་ཞེས་པའོ། ། འདིས་ནི་འདི་སྐད་སྟོན་ཏེ། སྤྱིར་རྒྱུད་འདི་ལ་མོས་པ་ནི་ལེགས་ན། འདིའང་ཤིན་ཏུ་ཟབ་པས་གོ་ཞིང་རྟོགས་པར་དཀའ་བ་ཡིན་པས། ད་རུང་ཐེག་པའི་ཚུལ་གཞན་ལ་བསླབས་ནས། གཟོད་འདིར་ཞུགས་ན་མི་རུང་ངམ་ཞེས་བརྗོད་པས།
རྒྱུད་ཁྱད་པར་ཅན་དུ་དད་པ་བསྐྱེད་པར་བྱེད་པའོ། ། གསུམ་པ་སླར་ཡང་འདོད་པའི་དོན་ལ་བསྐྱར་ཏེ་གསོལ་བ་གདབ་པ་ནི། རིན་པོ་ཆེ་ལྟ་བུའི་གང་ཟག་རིགས་ངེས་པའི་གང་ཟག་རྣམས་ཀྱི་ཡང་ཡུལ་མ་ཡིན་ནོ་ཞེས་པ་ངོ་མཚར་དུ་གྱུར་ལ། པད་དཀར་ལྟ་བུ་ལ་སོགས་པ་རིགས་མ་ངེས་པ་རྣམས་ཀྱིས་ལྟ་ཅི་སྨོས་ཞེས་རྨད་དུ་གྱུར་ནས། སླར་ཡང་བཅོམ་ལྡན་འདས་ལ་འོག་ནས་འབྱུང་བ་འདི་སྐད་ཅེས་གསོལ་ཏོ། ། བཅོམ་ལྡན་འདས་ཞེས་བོས་ནས་ཡང་དག་པར་བསྟན་དུ་གསོལ་ཞེས་སྦྱར་རོ། ། གང་ཞེ་ན། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་བ་སྟོན་པར་མི་སྤྲོ་བ་དེའོ་ཞེས་ཏེ། སྐུ་གསུང་ཐུགས་ཀྱི་གསང་བ་ནི། རིགས་གསུམ་གྱི་དམ་ཚིག་དང་སྡོམ་པ་ལ་སོགས་པ་སྟེ་ཡི་གེའི་དོན་ནོ། །
ཨོཾ་ལ་སོགས་པ་ཡི་གེ་གསུམ་ནི་སྤྱིའི་དོན་ནོ། ། ཡེ་ཤེས་གསུམ་པོ་རང་བཞིན་གྱི་སྣང་བ་རླུང་གི་བཞོན་པ་དང་བཅས་པ་ནི་སྦས་པའི་དོན་ནོ། ། ཡེ་ཤེས་ཀྱི་རང་བཞིན་གྱི་སྐུ་ནི་མཐར་ཐུག་གི་དོན་ཏོ། ། སུ་ཞིག་ལ་སྟོན་པར་མི་སྤྲོ་བ་ཞེ་ན། རིན་པོ་ཆེ་ལྟ་བུའི་གང་ཟག་ཐོས་པའི་ཕ་རོལ་ཏུ་སོན་པ་ལ་སོགས་པ་འདི་ལྟ་བུ་ཡོན་ཏན་ཁྱད་པར་ཅན་ལ་ཡང་སྟོན་པར་མི་སྤྲོ་བ་དེའོ། ། གང་ཟག་གང་ལ་ཞེ་ན། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཏེ། རིན་པོ་ཆེ་ལྟ་བུའི་གང་ཟག་རྣམས་པའོ། ། ཅི་ཞིག་མཛད་ནས་ཞེ་ན། དེ་བཞིན་གཤེགས་པ་ཐམས་ཅད་ཀྱིས་རྡོ་རྗེ་དམ་ཚིག་འབྱུང་བའི་ཚིག་གིས་བྱིན་གྱིས་བརླབ་པར་མཛད་ཅེས་ཏེ་ཡི་གེའི་དོན་ནོ། །
དེ་བཞིན་གཤེགས་པ་ཐམས་ཅད་ཀྱིས་རྡོ་རྗེའི་དམ་ཚིག་ནི་སྐུ་རྡོ་རྗེ་ལ་སོགས་པ་སྟེ། དེ་རྣམས་འབྱུང་བའི་ཚིག་ནི་དེ་བསྐྱེད་པའི་ས་བོན་གྱི་ཡི་གེ་ཨོཾ་ལ་སོགས་པ་སྟེ་སྤྱིའི་དོན་ནོ། ། རྡོ་རྗེའི་དམ་ཚིག་ནི་དབང་པོ་གཉིས་སྙོམས་པར་འཇུག་པའོ། ། དེ་ལས་བྱུང་བའི་ཚིག་ནི་བྱང་ཆུབ་ཀྱི་སེམས་ཀྱི་ཐིག་ལེའོ། ། དེས་བྱིན་གྱིས་བརླབས་པ་ནི། དབང་བསྐུར་བར་བྱས་པ་སྟེ་སྦས་པའོ། ། རྡོ་རྗེའི་དམ་ཚིག་ནི་འོད་གསལ་བའོ། ། དེ་ལས་བྱུང་བའི་ཚིག་ནི་སྟོང་པ་གསུམ་སྟེ། དེས་བྱིན་གྱིས་བརླབས་པ་ནི། བཅོམ་ལྡན་འདས་ཀྱི་གདུལ་བྱའི་སྐྱེ་བོའི་རྒྱུད་ལ་ལྷ་སྐུ་རྣམ་པ་གཉིས་གསལ་བར་མཛད་པ་ཡིན་ལ།
དེ་སྟོན་ཅིག་ཅེས་པ་སྟེ་མཐར་ཐུག་པའོ། ། དགོས་པ་ཅིའི་ཕྱིར་དུ་ཞེ་ན། དེ་བཞིན་གཤེགས་པ་ཐམས་ཅད་ཀྱིས་ཞེས་སོགས་སོ། ། འདི་སྐད་བསྟན་ཏེ། ། ཐེག་པའི་ཚུལ་འདི་ཤིན་ཏུ་ཟབ་ཅིང་རྟོགས་པར་དཀའ་ལ། ཁྱད་པར་དུ་གྱུར་པ་ངོ་མཚར་བ་དེ་བས་ན་བསྐྱེད་རྫོགས་གཉིས་ཀྱི་དོན་ཅིས་ཀྱང་བཤད་དུ་གསོལ་ཞེས་བསྐྱར་ཏེ་གསོལ་བ་བཏབ་པའོ། ། བཞི་པ་སློབ་དཔོན་གྱི་བྱ་བ་དཀྱིལ་འཁོར་སྤྲུལ་པ་སྟོན་པ་ལ་གཉིས་ཀྱི། དང་པོ་སྦྱོར་བའི་ཏིང་ངེ་འཛིན་ནི། དེ་ལྟར་གསོལ་བ་བཏབ་པའི་རྗེས་ཐོགས་དེ་ནས་བཅོམ་ལྡན་འདས་ཀྱིས་གསོལ་བ་བཏབ་པ་དེ་མཁྱེན་ནས། དེ་རྣམས་ལ་དབང་བསྐུར་བའི་ཕྱིར།
ཡེ་ཤེས་ཀྱི་དཀྱིལ་འཁོར་སྤྲུལ་པའི་དོན་དུ། ཡེ་ཤེས་ཀྱང་ཡིན་ལ་སྒྲོན་མ་ཡང་ཡིན་པས་ན་ཡེ་ཤེས་སྒྲོན་མ་སྟེ་ཡི་གེའི་དོན་ནོ། ། སེམས་ཅན་རྣམས་ཀྱི་རྒྱུད་ལ་ཡེ་ཤེས་ཀྱི་སྣང་བར་མཛད་པས་ན་མི་བསྐྱོད་པ་ལ་ཡེ་ཤེས་སྒྲོན་མ་ཞེས་བྱ་སྟེ་སྤྱིའི་དོན་ནོ། ། རྣམ་པར་ཤེས་པ་གསུམ་གྱི་སྣང་བས་ཕྱོགས་བཅུར་སྣང་བར་མཛད་པས་སྣང་བ་གསུམ་ནི་ཡེ་ཤེས་སྒྲོན་མ་སྟེ་སྦས་པའི་དོན་ནོ། ། ཡེ་ཤེས་ནི་འོད་གསལ་དོན་དམ་པའི་བདེན་པ་ཡིན་ལ། དེ་ཉིད་སྣང་བ་མ་ལུས་པ་ཟིལ་གྱིས་མནན་ནས་འཇིག་རྟེན་གྱི་ཁམས་མཐའ་ཡས་པ་སྣང་བར་བྱེད་པས་ན་སྒྲོན་མ་དང་། མི་ཕྱེད་པས་ན་རྡོ་རྗེ་སྟེ། དེ་སྐད་ཅེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་ཞེས་པ་མཐར་ཐུག་པའོ། ། རང་བཞིན་གྱིས་འོད་གསལ་བའི་ཏིང་ངེ་འཛིན་ལས་བཞེངས་ནས་ཉོན་མོངས་པ་ལྔས་ཁྱབ་པའི་སེམས་ཅན་གྱི་ཁམས་ལ་གཟིགས་ཏེ། ཉོན་མོངས་པའི་རང་བཞིན་ཡོངས་སུ་ཤེས་པ་ཉིད་ནི་བྱང་ཆུབ་ཡིན་ལ།
དེའི་ངོ་བོ་ཉིད་ནི་བདག་ཡིན་ནོ་ཞེས་མཁྱེན་ནས། གདུལ་བྱ་རྣམས་ཀྱི་ཉོན་མོངས་པ་ཞེ་སྡང་རྣམ་པར་སྦྱང་བའི་ཕྱིར་ཞེ་སྡང་གི་རིགས་ནི་ཞེ་སྡང་རྡོ་རྗེ་ཡིན་ལ། དེའི་མཆོག་གི་སྙིང་པོའི་སྙིང་པོ་ནི་སྔགས་ཏེ། འོག་ནས་འབྱུང་བ་འདི་ཉིད་ཀྱི་སྐུ་དང་གསུང་དང་ཐུགས་རྡོ་རྗེ་ལས་ཡང་དག་པར་ཕྱུང་ངོ་། ། གང་ཞེ་ན། བཛྲ་དྷྲིག་ཅེས་པ་སྟེ། མངོན་བྱང་ལྔ་མཚོན་པའི་རྡོ་རྗེ་རྩེ་ལྔ་པ་འཛིན་པར་མཛད་པས་ན་རྡོ་རྗེ་འཆང་སྟེ་དྲང་བའི་དོན་ནོ། ། བདེན་པ་གཉིས་ཀྱི་བདག་ཉིད་ཅན་གྱི་ཡེ་ཤེས་ཀྱི་རྡོ་རྗེ་འཛིན་པ་མཛད་པས་ན་རྡོ་རྗེ་འཆང་སྟེ་ངེས་དོན་ནོ། ། འདི་ཕྱུང་མ་ཐག་ཏུ་བཅོམ་ལྡན་འདས་རྣལ་འབྱོར་བཞིས་བསྐྱེད་པ་རིག་པའི་སྐྱེས་བུ་བདེན་པ་གཉིས་ཀྱི་བདག་ཉིད་ཅན་དེ་ཉིད་མི་བསྐྱོད་པའི་ཕྱག་རྒྱ་ཆེན་པོ་དང་དབྱེར་མེད་པར་སྦྱོར་བའི་ཐབས་ཀྱིས་དབུས་ཞལ་ནག་པོ། གཡས་ཞལ་དཀར་པོ།
གཡོན་ཞལ་དམར་པོའི་ཚུལ་དུ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ། རྡོ་རྗེ་འཆང་ཆེན་པོའི་སྐུ་གསུང་ཐུགས་རྡོ་རྗེ་ལ་དབྱེར་མི་ཕྱེད་པ་ཞུགས་སོ་ཞེས་པའོ། ། འདིས་ནི་དེ་སྐད་བསྟན་ཏེ་ཟིལ་གནོན་རྡོ་རྗེའི་ཏིང་ངེ་འཛིན་དྲང་དོན་དུ་བཤད་པས་ལྷག་མོས་མཛད་པ་དང་བཅས་པ་བསྐྱེད། དམ་ཚིག་འབྱུང་བ་རྡོ་རྗེའི་ཏིང་ངེ་འཛིན་དྲང་དོན་དུ་བཤད་པས་ལྷག་མོས་བསྡུ་བ་སྔོན་དུ་འགྲོ་བ་ཅན་གྱི་རྣལ་འབྱོར་བཞི་ལས་གཙོ་བོའི་སྐུ་བསྐྱེད། ཡང་ཟིལ་གནོན་རྡོ་རྗེ་སྦས་དོན་དུ་བཤད་པས་ཕྱག་རྒྱ་དང་སྙོམས་པར་ཞུགས་ཏེ། ཆོས་འབྱུང་དུ་ལྷ་སུམ་ཅུ་རྩ་གཉིས་བསྐྱེད་པ་དེ་ཉིད་འདིར། ཡེ་ཤེས་སྒྲོན་མེའི་ཏིང་ངེ་འཛིན་སྤྱི་དོན་དུ་བཤད་པས། ཆོས་འབྱུང་གི་གཙོ་བོའི་སྐུ་དེ་ཉིད་དྲང་དོན་གྱི་འབྱིན་སྔགས་ཀྱིས་ཕྱུང་སྟེ། སྤྲོས། བསྡུས།
གཙོ་བོ་ལ་བཅུག་སྟེ། ཞེ་སྡང་རྡོ་རྗེར་བསྒྱུར་བ་ནི། བསྐྱེད་རིམ་པའི་དང་པོའི་སྦྱོར་བའོ། ། ཡང་ཟིལ་གནོན་རྡོ་རྗེ་མཐར་ཐུག་གི་སྒྱུ་ལུས་འོད་གསལ་དུ་བཅུག དམ་ཚིག་འབྱུང་བ་རྡོ་རྗེ་མཐར་ཐུག་གི་འོད་གསལ་ལས་ཟུང་འཇུག་ཏུ་བཞེངས་ཏེ་སྤྲུལ་སྐུར་བསྒྱུར། ཡང་ཟིལ་གནོན་རྡོ་རྗེ་སྦས་བཤད་ཀྱིས་ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་ཏེ། ཆོས་འབྱུང་ཏུ་བདེ་བའི་སྣང་བ་ཙམ་ལས་སྐད་ཅིག་གིས་ལྷ་སུམ་ཅུ་རྩ་གཉིས་བསྐྱེད་པ་དེ་ཉིད། འདིར་ཡེ་ཤེས་སྒྲོན་མ་སྦས་དོན་དང་མཐར་ཐུག་ཏུ་བཤད་པས། ཆོས་འབྱུང་གི་གཙོ་བོའི་སྐུ་དེ་ཉིད་ངེས་དོན་གྱི་འབྱིན་སྔགས་ཀྱིས་ཕྱུང་སྟེ། གཙོ་བོ་ལ་བཅུག་པས་སྤྲུལ་སྐུ་ཞེ་སྡང་རྡོ་རྗེར་བསྒྱུར་བ་ནི་རྫོགས་རིམ་པའི་དང་པོའི་སྦྱོར་བའོ། །
འོ་ན་མདོར་བྱས་སུ་མི་བསྐྱོད་པ་དབྱུང་བ་མན་ཆད་དཀྱིལ་འཁོར་རྒྱལ་མཆོག་ཏུ་བཤད་པ་དང་། འདིར་མི་བསྐྱོད་པ་བྱུང་བ་ཡན་ཆད་དང་པོའི་སྦྱོར་བར་བཤད་པས་མི་མཐུན་ནོ་ཞེ་ན། སྐྱོན་མེད་དེ། སློབ་དཔོན་ཀླུ་སྒྲུབ་ཀྱིས་དང་པོའི་སྦྱོར་བ་ནི་རང་དོན་ཡིན་ལ། དཀྱིལ་འཁོར་རྒྱལ་མཆོག་ནི་གཞན་དོན་ཡིན་པར་དགོངས་ནས། མི་བསྐྱོད་པ་དབྱུང་བ་གཞན་དོན་ཡིན་པས་ན་དཀྱིལ་འཁོར་རྒྱལ་མཆོག་ཏུ་བཤད་ལ། སློབ་དཔོན་ཟླ་གྲགས་ཀྱིས། འཁོར་བསྐྱེད་པའི་ཆོ་ག་ནི་དཀྱིལ་འཁོར་རྒྱལ་མཆོག་དང་། གཙོ་བོ་བསྐྱེད་པའི་ཆོ་ག་ནི་དང་པོའི་སྦྱོར་བ་ཡིན་པར་དགོངས་ནས། མི་བསྐྱོད་པ་འབྱུང་བ་ཡན་ཆད་གཙོ་བོ་བསྐྱེད་པའི་ཆོ་ག་ཡིན་པས་དང་པོའི་སྦྱོར་བར་བཤད་ཀྱི་དོན་ལ་མི་མཐུན་པ་མེད་དོ། །
གཉིས་པ་དཀྱིལ་འཁོར་རྒྱལ་མཆོག་བསྟན་པ་ལ་གཉིས་ཀྱི། དང་པོ་བསྡུས་དོན་ནི། འདིར་དྲང་བའི་དོན་དང་ངེས་པའི་དོན་དང་། སྒྲ་ཇི་བཞིན་པ་གསུམ་གྱི་རིམ་པ་གཉིས་ཀྱི་དཀྱིལ་འཁོར་རྒྱལ་མཆོག་གཉིས་སྟོན་ཏེ། དེ་ཡང་སྐྱེ་མཆོག་གི་ཏིང་ངེ་འཛིན་རྣམས་དྲང་དོན་དུ་བཤད་པས། ཡུམ་གྱི་ཆོས་འབྱུང་ཆོ་ག་གསུམ་གྱིས་བསྐྱེད་པའི་འཁོར་དེ་རྣམས། དྲང་དོན་གྱི་འབྱིན་སྔགས་ཀྱིས་གཙོ་བོའི་ཐུགས་ཁ་ནས་ཕྱུང་སྟེ། སྤྲོས། བསྡུས། རང་རང་གི་གནས་སུ་བཀོད་པ་སྒྲ་ཇི་བཞིན་དུ་བཤད་པས་བསྐྱེད་རིམ་པའི་དཀྱིལ་འཁོར་རྒྱ་མཆོག་བསྟན་ཏོ། །
ཡང་ཏིང་ངེ་འཛིན་རྣམས་ངེས་དོན་དུ་བཤད་པས་ཆོས་འབྱུང་དུ་བདེ་བའི་སྣང་བ་ཙམ་ལས་སྐད་ཅིག་གིས་བསྐྱེད་པའི་འཁོར་གྱི་ལྷ་དེ་རྣམས་ངེས་དོན་གྱི་འབྱིན་སྔགས་ཀྱིས་ཕྱུང་སྟེ། སྤྲོས། བསྡུས། རང་རང་གི་གནས་སུ་འགོད་པ་སྒྲ་ཇི་བཞིན་དུ་བཤད་པས་རྫོགས་རིམ་པའི་དཀྱིལ་འཁོར་རྒྱལ་མཆོག་བསྟན་ཏོ། ། ཡན་ལག་གི་དོན་ལ་བཞི་ལས་དང་པོ་དེ་བཞིན་གཤེགས་པ་བཞི་འབྱུང་བའི་ཆོ་ག་ནི། གཙོ་བོ་ཕྱུང་བའི་རྗེས་ཐོགས་དེ་ནས་བཅོམ་ལྡན་འདས་དམ་ཚིག་འབྱུང་བ་རྡོ་རྗེའི་ཏིང་ངེ་འཛིན་ལ་སྙོམས་པ་ཞུགས་ནས་ཕྱུང་ངོ་ཞེས་སྦྱར་རོ། ། དམ་ཚིག་འབྱུང་བ་རྡོ་རྗེའི་ཏིང་ངེ་འཛིན་དྲང་ངེས་སུ་བཤད་པ་ནི་སྔར་བསྟན་ཟིན་ཏོ། གང་ཞིག་ཅེ་ན། སེམས་ཅན་གཏི་མུག་ཅན་རྣམས་སྦྱོང་བའི་ཕྱིར་ཞི་བའི་ཚུལ་ཅན་གང་ཡིན་པ་ནི་གཏི་མུག་གི་རིགས་ཏེ། རྣམ་པར་སྣང་མཛད་ཡིན་ལ།
དེའི་མཆོག་གི་སྙིང་པོའི་སྙིང་པོ་འོག་ནས་འབྱུང་བ་འདིའོ། ། གང་ལས་ན། བཅོམ་ལྡན་འདས་ཉིད་ཀྱི་སྐུ་ལ་སོགས་པས་སོ། ། སྙིང་པོ་དེ་གང་ཞེ་ན། ཛཱི་ན་ཛིག་ཅེས་ཏེ། རྩིབས་བཅུ་གཉིས་པའི་ཆོས་ཀྱི་འཁོར་ལོས་བདུད་ལས་རྒྱལ་བས་ན་རྒྱལ་བ་སྟེ་དྲང་དོན་ནོ། ། རྡོ་རྗེ་ལྟ་བུའི་ཏིང་ངེ་འཛིན་གྱིས་བདུད་བཞི་ཟིལ་གྱིས་གནོན་པས་ན་རྒྱལ་བ་སྟེ་ངེས་དོན་ནོ། ། འདི་ཕྱུང་མ་ཐག་ཏུ་སྤྱན་སྔར་ཏེ་མདུན་དུ་བཞུགས་སོ་ཞེས་སྦྱར་རོ། ། གང་གི་ཞེ་ན། སྐུ་གསུང་ཐུགས་རྡོ་རྗེ།
རྡོ་རྗེ་འཆང་ཆེན་པོ་ཡིན་ནོ། ། ཚུལ་ཇི་ལྟར་ཞེ་ན། བཅོམ་ལྡན་འདས་རིག་པའི་སྐྱེས་བུ་རྡོ་རྗེ་འཆང་ཆེན་པོ་ཉིད་རྣམ་པར་སྣང་མཛད་ཀྱི་ཕྱག་རྒྱ་ཆེན་པོ་དང་དབྱེར་མི་ཕྱེད་པའི་སྦྱོར་བའི་ཐབས་ཀྱིས་དབུས་ཞལ་དཀར་པོ། གཡས་ཞལ་ནག་པོ། གཡོན་ཞལ་དམར་པོའི་ཚུལ་དུའོ། ། འཕྲིན་ལས་ཅི་ཞིག་མཛད་ནས་ཞེ་ན། མེ་ལོང་ལྟ་བུའི་ཡེ་ཤེས་ཀྱིས་གཏི་མུག་ཅན་རྣམས་ཀྱི་གཏི་མུག་སྦྱངས་ཏེ། གཏི་མུག་རྣམ་པར་དག་པའི་གནས་ལ་བཀོད་ནས་སོ། ། རྣམ་པར་སྣང་མཛད་ཕྱུང་བའི་རྗེས་ཐོག་དེ་ནས་བཅོམ་ལྡན་འདས་རིན་པོ་ཆེ་འབྱུང་བའི་རྡོ་རྗེའི་དབལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། ཕྱུང་ངོ་ཞེས་སྦྱར་རོ། །
དེ་ལ་ཀུན་རྫོབ་བྱང་ཆུབ་ཀྱི་སེམས་ལས་བྱུང་བའི་ཕྱག་རྒྱ་ཆེན་པོ་ནི། རིན་པོ་ཆེ་འབྱུང་བའི་རྡོ་རྗེའི་དབལ་དེ་དྲང་བའི་དོན་ནོ། ། དོན་དམ་འོད་གསལ་ལས་བྱུང་བའི་ཕྱག་རྒྱ་ཆེན་པོ་ནི། རིན་པོ་ཆེ་འབྱུང་བའི་རྡོ་རྗེའི་དབལ་ཏེ་ངེས་དོན་ནོ། ། གང་ཞིག་ཅེ་ན། བསམ་པ་ཐམས་ཅད་ཡོངས་སུ་རྫོགས་པར་བྱེད་པས་ན་ཡིད་བཞིན་གྱི་ནོར་བུའི་རིགས་ནི་རིན་ཆེན་འབྱུང་ལྡན་ཡིན་ལ། དེའི་མཆོག་གི་སྙིང་པོའི་སྙིང་པོ་འོག་ནས་འབྱུང་བ་འདིའོ། ། གང་ལས་ན་བཅོམ་ལྡན་ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་དེ་གང་ཞེ་ན། རནྟ་དྷྲིག་ཅེས་ཏེ།
བསམ་པ་ཐམས་ཅད་རྫོགས་པར་བྱེད་པའི་རིན་པོ་ཆེར་འཛིན་པར་མཛད་པས་ན། རིན་ཆེན་འཆང་སྟེ་དྲང་བའི་དོན་ནོ། ། ཡང་དག་པའི་མཐའ་་་་་་རྟོགས་པའི་རིན་པོ་ཆེ་འཛིན་པར་མཛད་པས་ན་རིན་ཆེན་འཆང་སྟེ་ངེས་པའི་དོན་ནོ། ། འདི་ཕྱུང་མ་ཐག་ཏུ་ལྷོར་ཕྱོགས་ཏེ་གཡས་ཕྱོགས་སུ་བཞུགས་སོ་ཞེས་སྦྱར་རོ། ། གང་གི་ན་སྐུ་གསུང་ཐུགས་རྡོ་རྗེ་ཡིའོ། ། ཚུལ་ཇི་ལྟར་ན། བཅོམ་ལྡན་འདས་རིག་པའི་སྐྱེས་བུ་དེ་ཉིད་རིན་ཆེན་དབལ་གྱི་ཕྱག་རྒྱ་ཆེན་པོ་དང་དབྱེར་མེད་དུ་སྦྱོར་བའི་ཐབས་ཀྱིས་དབུས་ཞལ་སེར་པོ། གཡས་ཞལ་ནག་པོ། གཡོན་ཞལ་དཀར་པོའི་ཚུལ་དུའོ། ། འཕྲིན་ལས་ཅི་ཞིག་མཛད་ནས་ཞེ་ན།
ནམ་མཁའི་གནས་ཀྱིས་ཏེ། ནམ་མཁའ་ལྟར་གོས་པ་མེད་པའི་མཉམ་པ་ཉིད་ཀྱི་ཡེ་ཤེས་ཀྱི་ནོར་གྱིས་དྲེགས་ཤིང་། ཁེངས་པའི་སེམས་ཅན་རྣམས། སྦྱིན་པས་འདུལ་བར་མཛད་ཅིང་། ང་རྒྱལ་རྣམ་པར་དག་པའི་གནས་ལ་བཞག་ནས་སོ། ། རིན་ཆེན་འབྱུང་ལྡན་ཕྱུང་བའི་རྗེས་ཐོགས་དེ་ནས། བཅོམ་ལྡན་འདས་འདོད་ཆགས་ཆེན་པོའི་རྒྱུན་འབྱུང་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར། དེ་ལ་ཀུན་རྫོབ་བྱང་ཆུབ་ཀྱི་སེམས་ལས་བྱུང་བའི་འོད་དཔག་ཏུ་མེད་པའི་ཕྱག་རྒྱ་ཆེན་པོ་ལ་དམིགས་པ་ནི་འདོད་ཆགས་ཆེན་པོའི་རྒྱུན་འབྱུང་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏེ་དྲང་བའི་དོན་ནོ། ། དོན་དམ་འོད་གསལ་ལས་བྱུང་བའི་འོད་དཔག་ཏུ་མེད་པའི་ཕྱག་རྒྱ་ཆེན་པོ་ལ་དམིགས་པ་ནི་དེ་ཉིད་ཀྱི་ངེས་པའི་དོན་ནོ། ། གང་ཞིག་ཅེ་ན།
སོ་སོར་རྟོགས་པའི་ཡེ་ཤེས་ལ་ཆགས་པ་ནི་རྡོ་རྗེ་འདོད་ཆགས་ཀྱི་རིགས་ཏེ་དེའི་མཆོག་གི་སྙིང་པོའི་སྙིང་པོ་འོག་ནས་འབྱུང་བ་འདིའོ། ། གང་ལས་ན་བཅོམ་ལྡན་འདས་ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་གང་ཞེ་ན། ཨ་རོ་ལྀག་ཞེས་པ་སྟེ། འཁོར་བ་མ་ལུས་པ་ལས་འདས་པས་ན་ཨ་རི་ལིག་སྟེ་དྲང་བའི་དོན་ནོ། ། ཡེ་ཤེས་གསུམ་གྱིས་དོན་དམ་པའི་བདེན་པར་བགྲོད་པས་ན་ཨ་རོ་ལིཀ་སྟེ་ངེས་པའི་དོན་ཏོ། ། འདི་ཕྱུང་མ་ཐག་ཏུ་རྒྱབ་ཏུ་བཞུགས་སོ་ཞེས་སྦྱར་རོ། ། གང་གི་ན་སྐུ་གསུང་ཐུགས་རྡོ་རྗེ་ཡིའོ། ། ཚུལ་ཇི་ལྟར་ན་བཅོམ་ལྡན་འདས་རིག་པའི་སྐྱེས་བུ་དེ་ཉིད་འཇིག་རྟེན་དབང་ཕྱུག་རིག་པའི་བདག་པོ་ནི་འོད་དཔག་མེད་ཡིན་ལ། དེའི་ཕྱག་རྒྱ་ཆེན་པོ་དང་དབྱེར་མེད་པར་སྦྱོར་བའི་ཐབས་ཀྱིས་དབུས་ཞལ་དམར་པོ།
གཡས་ཞལ་ནག་པོ་གཡོན་ཞལ་དཀར་པོའི་ཚུལ་དུའོ། ། འཕྲིན་ལས་ཅི་ཞིག་མཛད་ནས་ཞེ་ན། སོ་སོར་རྟོགས་པའི་ཡེ་ཤེས་ཀྱིས་འདོད་ཆགས་ལ་སྤྱོད་པའི་སེམས་ཅན་རྣམས་འདོད་ཆགས་ཀྱིས་འདོད་ཆགས་སྤངས་ཏེ། འདོད་ཆགས་རྣམ་པར་དག་པའི་གནས་ལ་སྦྱར་ནས་སོ། ། འོད་དཔག་མེད་ཕྱུང་བའི་རྗེས་ཐོགས་དེ་ནས་བཅོམ་ལྡན་འདས་གདོན་མི་ཟ་བའི་མཆོག དམ་ཚིག་འབྱུང་བའི་རྡོ་རྗེ་ཏིང་ངེ་འཛིན་ལ་སྙོམས་པ་ཞུགས་ཏེ་ཕྱུང་ངོ་ཞེས་སྦྱར་རོ། ། དེ་ལ་གདོན་མི་ཟ་བའི་མཆོག དམ་ཚིག་འབྱུང་བའི་རྡོ་རྗེ་ཞེས་བྱ་བའི་ཏིང་ངེ་འཛིན་གྱི་དྲང་དོན་ནི། བྱ་གྲུབ་ཡེ་ཤེས་ཀྱི་རང་བཞིན་གྱི་དོན་ཡོད་གྲུབ་པ་ལ་དམིགས་པ་ཡིན་ལ། ངེས་དོན་ནི་འོད་གསལ་ལ་དམིགས་པའོ། །
གང་ཞེ་ན། ཉོན་མོངས་པ་དང་ཕྲག་དོག་རྣམ་པར་སྦྱོང་བ་དང་། ཉོན་མོངས་པས་དམ་ཚིག་ཉམས་པ་ལ་སོགས་པའི་ཉེས་པ་སེལ་བར་བྱེད་པའི་དོན་གྱི་རིགས་ནི། དམ་ཚིག་འགུགས་པའི་རིགས་ཏེ་དོན་ཡོད་གྲུབ་པའོ། ། དྲང་བའི་དོན་ནོ། ། དམ་ཚིག་ནི་ཁམས་ཕྲ་བ་སྟེ། དེས་ཐབས་ཀྱི་ཡེ་ཤེས་་་་་་ཀུན་རྫོབ་བདེྃན་པྃར་བཀུག་ནས་མཆོག་ཏུ་དགའ་བ་བསྐྱེད་པས། ཡོངས་སུ་སྦྱོང་བའི་རིགས་ནི། དམ་ཚིག་འགུགས་པའི་རིགས་ཏེ། ངེས་པའི་དོན་ནོ། །
དེའི་མཆོག་གི་སྙིང་པོའི་སྙིང་པོ་འོག་ནས་འབྱུང་བ་འདིའོ། ། གང་ལས་ན། བཅོམ་ལྡན་འདས་ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་ནི་པྲཛྙ་དྷྲིག་ཅེས་ཏེ། ཆོས་རབ་ཏུ་རྣམ་འབྱེད་ཀྱི་ཤེས་རབ་འཛིན་པར་མཛད་པས་ན་ཤེས་རབ་འཆང་ཏེ་དྲང་དོན་ཏོ། ། ཁམས་ཕྲ་བས་ཀུན་རྫོབ་བྱང་ཆུབ་ཀྱི་སེམས་འཛིན་པར་མཛད་པས་ན་ཤེས་རབ་འཆང་སྟེ་ངེས་དོན་ནོ། ། འདི་ཕྱུང་མ་ཐག་ཏུ་བྱང་ཕྱོགས་ཏེ་གཡོན་ཕྱོགས་སུ་བཞུགས་སོ་ཞེས་སྦྱར་རོ། ། གང་གི་ན། སྐུ་གསུང་ཐུགས་རྡོ་རྗེ་ཡིའོ། ། ཚུལ་ཇི་ལྟར་ན།
བཅོམ་ལྡན་འདས་རིག་པའི་སྐྱེས་བུ་དེ་ཉིད་གྲུབ་པ་གདོན་མི་ཟ་བ་དོན་ཡོད་གྲུབ་པའི་ཕྱག་རྒྱ་ཆེན་པོ་དང་དབྱེར་མེད་པར་སྦྱོར་བའི་ཐབས་ཀྱིས་དབུས་ཞལ་ལྗང་ཁུ། གཡས་ཞལ་ནག་པོ། གཡོན་ཞལ་དཀར་པོའི་ཚུལ་དུའོ། ། འཕྲིན་ལས་ཅི་ཞིག་མཛད་ནས་ཞེ་ན། སོ་སོར་རྟོགས་པའི་ཡེ་ཤེས་ཀྱིས་ཕྲག་དོག་ཅན་རྣམས་ཀྱི་ཕྲག་དོག་གི་དྲི་མ་སྦྱངས་ཏེ། ཕྲག་དོག་རྣམ་པར་དག་པའི་གནས་ལ་བཀོད་ནས་སོ། ། འོ་ན་དེ་ལྟ་བུའི་བསྐྱེད་རྫོགས་གཉིས་ཀྱི་རིགས་ལྔ་པོ་དེ་བསྒོམ་པ་ལ་ཕན་ཡོན་ཅི་འབྱུང་ཞེ་ན། ཞེ་སྡང་མི་བསྐྱོད་པ་དང་། གཏི་མུག་རྣམ་སྣང་དང་། འདོད་ཆགས་འོད་དཔག་མེད་དང་།
ཡིད་བཞིན་ནོར་བུ་རིན་ཆེན་འབྱུང་ལྡན་དང་། དམ་ཚིག་དོན་ཡོད་གྲུབ་པ་སྟེ། རིགས་ལྔར་རྟོགས་པ་འདི་རྣམས་བསྐྱེད་རིམ་པས་བསྒོམས་པས་ནི། གདུལ་བྱ་རྣམས་ཀྱིས་མངོན་པར་འདོད་པའི་དོན་ཟག་པ་མེད་པའི་བདེ་བའི་རང་བཞིན་གྱི་ཐར་པ་བསྒྲུབ་པར་བྱེད་པའོ། ། དྲང་བའི་དོན་ནོ། ། ངེས་པའི་དོན་ནི། བདེ་བའི་སྣང་བ་ཙམ་ལས་གྲུབ་པའི་རིགས་ལྔར་རྟོགས་པ་འདི་དག་རྫོགས་རིམ་པས་བསྒོམས་པས་འདོད་པ་ལ་ལོངས་སྤྱད་པས། མཐར་ཐུག་གི་ཐར་པ་རྡོ་རྗེ་འཆང་ཆེན་པོ་ཐོབ་པའམ། ཡང་ན་རིགས་ལྔ་ནི་གཟུགས་ལ་སོགས་ཕུང་པོ་ལྔ་སྟེ། དེ་དག་འོད་གསལ་དུ་བཅུག་སྟེ་བསྒོམས་པས་འདོད་པ་ཐུན་མོང་གི་དངོས་གྲུབ་དང་།
ཐར་པ་མཆོག་གི་དངོས་གྲུབ་ཐོབ་སྟེ། བཤད་རྒྱུད་ལས། ཕུང་པོ་འདི་དག་སངས་རྒྱས་ཏེ། ། རྫོགས་པའི་བྱང་ཆུབ་རྐྱེན་དུ་བྱུང་་་་་་སྟེ་དེ་རྣམས་འདོད་། ། གཉིས་མེད་དེ་བཞིན་ཉིད་སྦྱོར་བས། ། དེ་ཡང་དེ་བཞིན་གཤེགས་ཞེས་བྱ། ། ཞེས་གསུངས་སོ། ། སྲ་བ་རྣམ་སྣང་ལ་སོགས་པའི་ལོངས་སྤྱོད་ཀྱི་ཕྱིར། ལྷ་མོ་བཞི་དབྱུང་བའི་ཆོ་ག་ནི། དེ་བཞིན་གཤེགས་པ་བཞི་ཕྱུང་བའི་རྗེས་ཐོགས་དེ་ནས།
བཅོམ་ལྡན་འདས་རྡོ་རྗེ་འཛིན་པ་རྗེས་སུ་མཉེས་པར་བྱེད་པའི་དམ་ཚིག་ནི་མཱ་མ་ཀི་ཡིན་ལ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར་རོ། ། གང་ཞེ་ན། རྡོ་རྗེ་འཛིན་པ་ཐམས་ཅད་ཀྱི་བཙུན་མོའི་མཆོག་མཱ་མ་ཀིའི་སྙིང་པོ་འོག་ནས་འབྱུང་བ་འདིའོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་ནི་དེ་ཤཱ་ར་ཏི་ཞེས་ཏེ། ཞེ་སྡང་ནི་མི་བསྐྱོད་པ་སྟེ། དེ་ལ་དགའ་བས་ན་ཞེ་སྡང་དགའ་སྟེ་དྲང་དོན་ནོ། ། ཞེ་སྡང་རྣམ་པར་དག་པ་ལ་དགའ་བ་ནི་ཞེ་སྡང་དགའ་སྟེ་ངེས་དོན་ནོ། །
འདི་ཕྱུང་མ་ཐག་ཏུ་དཀྱིལ་འཁོར་གྱི་ཤར་ཕྱོགས་ཀྱི་གྲྭར་བཞུགས་སོ་ཞེས་སྦྱར་རོ། ཚུལ་ཇི་ལྟར་ན། རིག་པའི་སྐྱེས་བུ་དེ་ཉིད་བུད་མེད་དེ་ཞི་ཞིང་སྒེག་པའི་ཉམས་དང་ལྡན་པ། མཱ་མ་ཀིའི་གཟུགས་འཛིན་པར་གྱུར་ཏེ། སྔོ་དཀར་དམར་བའི་ཚུལ་དུའོ། ། མཱ་མ་ཀི་ཕྱུང་བའི་རྗེས་ཐོགས་དེ་ནས། དེ་བཞིན་གཤེགས་པ་ཐམས་ཅད་ནི་རྣམ་པར་སྣང་མཛད་ཡིན་ལ། དེའི་རྗེས་སུ་མཉེས་པར་བྱེད་པའི་རྡོ་རྗེ་ནི་སངས་རྒྱས་སྤྱན་ཏེ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར། གང་ན།
བཙུན་མོའི་མཆོག་སྤྱན་མའི་སྙིང་པོ་འདིའོ། ། གང་ལས་ན། ཉིད་ཀྱི་སྐུ་ལ་སོགས་ལས་སོ། ། སྙིང་པོ་ནི་མོ་ཧ་ར་ཏི་ཞེས་ཏེ། གཏི་མུག་ནི་རྣམ་སྣང་ཡིན་ལ། དེ་ལ་དགའ་བས་ན་གཏི་མུག་དགའ་བ་སྟེ་དྲང་དོན་ནོ། ། གཏི་མུག་རྣམ་པར་དག་པ་ལ་དགའ་བ་ནི་ངེས་དོན་ནོ། ། འདི་ཕྱུང་བ་ཐག་ཏུ་ལྷོ་ཕྱོགས་ཀྱི་གྲྭར་བཞུགས་སོ་ཞེས་སྦྱར་རོ། ། ཚུལ་ཇི་ལྟར་ན། རིག་པའི་སྐྱེས་བུ་དེ་ཉིད་བུད་མེད་དེ་སྤྱན་མའི་གཟུགས་འཛིན་པར་གྱུར་ཏེ།
དཀར་ནག་དམར་བའི་ཚུལ་དུའོ། ། འདིར་མཱ་མ་ཀི་ལྷོ་ནུབ་དང་། སྤྱན་མ་ཤར་ལྷོར་འབྱུང་བ་རིགས་ཀྱང་གོ་ལོག་པ་ནི་རྒྱུད་ལ་རང་དགར་འཇུག་པ་སྤང་བའི་ཕྱིར་རོ། ། སྤྱན་མ་ཕྱུང་བའི་རྗེས་ཐོགས་དེ་ནས། འདོད་ཆགས་འཛིན་པ་ནི་འོད་དཔག་མེད་དེ། དེ་རྗེས་སུ་ཆགས་པར་བྱེད་པའི་རྡོ་རྗེ་ནི་གོས་དཀར་མོ་སྟེ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ཏེ། ཕྱུང་ངོ་ཞེས་སྦྱར་རོ། ། གང་ན། བཙུན་མོའི་མཆོག་གོས་དཀར་མོའི་སྙིང་པོ་འདིའོ། །
གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་ནི་ར་ག་ར་ཏི་ཞེས་ཏེ། འདོད་ཆགས་ནི་འོད་དཔག་མེད་ཡིན་ལ། དེ་ལ་དགའ་བས་ན་ཞེས་པ་དྲང་དོན་དང་། འདོད་ཆགས་རྣམ་པར་དག་པ་ལ་དགའ་བས་ན་ཞེས་པ་ངེས་དོན་ནོ། ། འདི་ཕྱུང་མ་ཐག་ཏུ་ནུབ་ཕྱོགས་ཀྱི་གྲྭར་བཞུགས་སོ་ཞེས་སྦྱར་རོ། ། ཚུལ་ཇི་ལྟར་ན་རིག་པའི་སྐྱེས་བུ་དེ་ཉིད་བུད་མེད་དེ། གོས་དཀར་མོའི་གཟུགས་འཛིན་པར་གྱུར་ཏེ། དམར་ནག་དཀར་མའི་ཚུལ་དུའོ། །
གོས་དཀར་མོ་ཕྱུང་བའི་རྗེས་ཐོགས་དེ་ནས། སྐུ་གསུང་ཐུགས་བསླུ་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར་རོ། ། དེ་ལ་སྐུ་གསུང་ཐུགས་བསླུ་བ་སྟེ་མི་རྟག་པའོ་ཞེས་གཞན་ལ་རབ་ཏུ་སྟོན་པ་ནི་ཡི་གེའི་དོན་ནོ། ། སྐུ་གསུང་ཐུགས་ལ་སོགས་པའི་ཆོས་ཐམས་ཅད་བསླུ་བ་སྟེ་སྟོང་པའོ་ཞེས་པ་ནི་སྤྱིའི་དོན་ནོ། ། སྐུ་གསུང་ཐུགས་ནི་སྣང་བ་གསུམ་སྟེ་དེ་དག་ཁམ་ཕྲ་བ་དང་ལྷན་ཅིག་སྐད་ཅིག་རེ་རེར་རྗེས་སུ་མྱོང་སྟེ། སླར་ཡང་དངོས་པོ་མེད་པར་བྱས་ནས། འོད་གསལ་ལ་ཞུགས་པ་ནི་བསླུ་བ་སྟེ་སྦས་པའོ། ། སྐུ་གསུང་ཐུགས་ནི་ཕུང་པོ་ཁམས་དང་སྐྱེ་མཆེད་ལ་སོགས་པ་ཡིན་ལ། དེ་རྣམས་རིལ་འཛིན་དང་རྗེས་གཞིག་གིས་རིམ་གྱིས་མི་སྣང་བར་བྱས་པ་ནི་བསླུ་བ་སྟེ་མཐར་ཐུག་གོ ། ཅི་ཞིག་ཕྱུང་ཞེ་ན།
ཤེས་རབ་འཆང་བ་ནི་དོན་ཡོད་གྲུབ་པ་ཡིན་ལ། དེ་རྗེས་སུ་ཆགས་པའི་རྡོ་རྗེའི་དམ་ཚིག་ནི་སྒྲོལ་མ་སྟེ། དེའི་སྙིང་པོ་འདིའོ། ། གང་ལས་ཞེ་ན། ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་ནི་བཛྲ་ར་ཏི་ཞེས་ཏེ། རྡོ་རྗེ་ནི་དོན་ཡོད་གྲུབ་པ་ཡིན་ལ། དེ་ལ་དགའ་བས་ན་ཞེས་པ་དྲང་དོན་ནོ། ། རྡོ་རྗེ་ཡེ་ཤེས་ལ་དགའ་བས་ན་ཞེས་པ་ངེས་དོན་ནོ། ། འདི་ཕྱུང་མ་ཐག་ཏུ་བྱང་ཕྱོགས་ཀྱི་གྲྭར་བཞུགས་སོ་ཞེས་སྦྱར་རོ། །
ཚུལ་ཇི་ལྟར་ན། རིག་པའི་སྐྱེས་བུ་དེ་ཉིད་བུད་མེད་དེ། སྒྲོལ་མའི་གཟུགས་འཛིན་པར་གྱུར་ཏེ། ལྗང་ནག་དཀར་བའི་ཚུལ་དུའོ། ། ལྷ་མོ་བཞི་པོ་འདི་དག་ནི། དེ་བཞིན་གཤེགས་པ་ཐམས་ཅད་ཀྱི་ལྷན་ཅིག་སྤྱོད་པའི་བཙུན་མོ་ཡིན་པས་བཙུན་མོ་མཆོག་ཅེས་བྱ་ལ། དེ་རྣམས་དང་ཡང་དག་པར་སྦྱོར་བ་མཛད་པས། ཕུན་སུམ་ཚོགས་པའི་མཆོག་བསྐྱེད་པས་ན་དམ་ཚིག་ཕུན་སུམ་ཚོགས་པའོ་ཞེས་གསུངས་སོ། ། གསུམ་པ་སྒོ་བ་བཞི་དབྱུང་བའི་ཆོ་ག་ནི། ལྷ་མོ་བཞི་ཕྱུང་བའི་རྗེས་ཐོགས་དེ་ནས་རྣམ་པར་སྣང་མཛད་རྡོ་རྗེ་ཞེས་བྱ་བའི་ཏིང་ངེ་འཛིན་ལ་ཞུགས་ནས་ཕྱུང་ངོ་ཞེས་སྦྱར་རོ། །
དེ་ལ་རྣམ་སྣང་གི་དབང་བསྐུར་བའི་རྡོ་རྗེ་ནི། རྣམ་སྣང་རྡོ་རྗེ་སྟེ། ཁྲོ་བོ་གཤིན་རྗེ་གཤེད་ཡིན་ལ། དེ་ལ་དམིགས་པའི་ཏིང་ངེ་འཛིན་ལ་དེ་སྐད་ཅེས་བྱའོ། ། གང་ཞིག་ཅེ་ན། དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་བྱིན་གྱིས་བརླབ་ཅིང་བསྐྱེད་པའི་ཁྲོ་བོ་ཆེན་པོ་ནི་ཁྲོ་བོ་ཆེན་པོ་གཤིན་རྗེ་གཤེད་ཀྱི་སྙིང་པོ་འདིའོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་ནི་ཡ་མན་ཏ་ཀྲིད་ཅེས་ཏེ། གཤིན་རྗེ་གཤེད་ནི་དམྱལ་བ་སྟེ།
དེ་བཅོམ་ལྡན་འདས་ཀྱི་ཁྲོ་བོ་ཆེན་པོའི་ཏིང་ངེ་འཛིན་གྱིས་མཐར་ཐུག་པར་མཛད་ཅིང་འཇིག་པར་མཛད་པས་ན་གཤིན་རྗེ་མཐར་བྱེད་དེ་དྲང་བའི་དོན་ནོ། ། གཤིན་རྗེ་ནི་རྨོངས་པའི་མུན་པ་སྟེ། དེ་དོན་དམ་པའི་བདེན་པས་མཐར་ཐུག་པར་མཛད་ཅིང་འཇིག་པར་མཛད་པས་ན་གཤིན་རྗེ་མཐར་བྱེད་དེ་ངེས་པའི་དོན་ནོ། ། འདི་ཕྱུང་མ་ཐག་ཏུ་དཀྱིལ་འཁོར་གྱི་ཤར་ཕྱོགས་ཀྱི་སྒོར་བཞུགས་སོ། ། ཚུལ་ཇི་ལྟར་ན། རིག་པའི་སྐྱེས་བུ་དེ་ཉིད་དེ་བཞིན་གཤེགས་པ་ཐམས་ཅད་ནི་བགེགས་རྣམས་ཡིན་ལ། དེ་དག་བསྐྱེད་པར་བྱེད་པ་སྟེ། འཇིགས་ཤིང་སྐྲག་པར་བྱེད་པ་ཁྲོ་བོ་ཆེན་པོའི་ཚུལ་དུའོ། ། གཤིན་རྗེ་གཤེད་ཕྱུང་བའི་རྗེས་ཐོགས་དེ་ནས། མངོན་པར་བྱང་ཆུབ་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར་རོ། །
དེ་ལ་མངོན་པར་བྱང་ཆུབ་པ་ནི་རིན་འབྱུང་ཡིན་ལ། དེའི་ཅོད་པན་ཅན་གྱི་རྡོ་རྗེ་ནི། ཁྲོ་བོ་གཞན་གྱིས་མི་ཐུབ་པས་ཏེ། དེ་ལ་དམིགས་པ་ནི་དྲང་བའི་དོན་ནོ། ། མངོན་པར་བྱང་ཆུབ་པའི་རྡོ་རྗེ་ནི་འོད་གསལ་ཏེ་དེ་ལ་དམིགས་པ་ནི་ངེས་དོན་ནོ། ། གང་ཞིག་ཅེ་ན། ཁྲོ་བོ་ཆེན་པོ་གཞན་གྱིས་མི་ཐུབ་པའི་སྙིང་པོ་འདིའོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་ནི།
པྲཛྙ་ན་ཏ་ཀྲིད་ཅེས་ཏེ། ཤེས་རབ་ཀྱིས་ཉོན་མོངས་པ་འཇིག་པར་མཛད་པས་ན་ཤེས་རབ་མཐར་བྱེད་དེ་དྲང་བའི་དོན་ནོ། ། ཤེས་རབ་ནི་རྟོགས་པ་སྟེ། དེ་འོད་གསལ་དུ་འཇུག་པས་མཐར་བྱེད་པས་ན་ཞེས་པ་ངེས་དོན་ནོ། ། འདི་ཕྱུང་མ་ཐག་ཏུ་ལྷོ་ཕྱོགས་ཀྱི་སྒོར་བཞུགས་སོ་ཞེས་སྦྱར་རོ། ། ཚུལ་ཇི་ལྟར་ན་རིག་པའི་སྐྱེས་བུ་དེ་ཉིད་རྡོ་རྗེའི་དམ་ཚིག་གིས་གདུག་པ་རྣམས་བསྙེངས་པ་སྟེ་སྐྲག་པ་བྱེད་པའམ། ཡང་ན་རྡོ་རྗེའི་དམ་ཚིག་ནི་འཇིག་རྟེན་པའི་མཁའ་འགྲོ་མ་རྣམས་ཏེ། དེ་རྣམས་བསྙེངས་པ་སྟེ་འཇིགས་ཤིང་སྐྲག་པར་བྱེད་པ་ཁྲོ་བོ་ཆེན་པོའི་ཚུལ་དུའོ། ། ཤེས་རབ་མཐར་བྱེད་ཕྱུང་བའི་རྗེས་ཐོགས་དེ་ནས། ཆོས་རིན་པོ་ཆེ་འབྱུང་གནས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར།
དེ་ལ་ཆོས་རིན་པོ་ཆེ་ནི་འོད་དཔག་ཏུ་མེད་པའོ། ། དེའི་འབྱུང་གནས་རྡོ་རྗེ་ནི་དེའི་རིགས་སུ་གཏོགས་པ་རྟ་མགྲིན་ཏེ། དེ་ལ་དམིགས་པ་ནི་དྲང་བའི་དོན་ནོ། ། ཆོས་རིན་པོ་ཆེ་ནི་འོད་གསལ་བའོ། ། དེའི་འབྱུང་གནས་རྡོ་རྗེ་ནི་དེ་ལས་བྱུང་བའི་རྟ་མགྲིན་ཏེ་དེ་ལ་དམིགས་པ་ནི་ངེས་པའི་དོན་ནོ། ། གང་ཞེ་ན། ཁྲོ་བོ་ཆེན་པོ་རྟ་མགྲིན་གྱི་སྙིང་པོ་འདིའོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་ནི་པད་མན་ཏ་ཀྲིད་ཅེས་ཏེ།
པད་མ་ཆུས་མ་གོས་པ་བཞིན་དུ་ཉོན་མོངས་པས་མ་གོས་ཤིང་། དེ་ཉིད་འཇིག་པར་མཛད་པས་ན་པད་མ་མཐར་བྱེད་དེ་དྲང་དོན་ནོ། ། པད་མ་ནི་སྐྱེ་གནས། མཐའ་ནི་ནང་སྟེ་དེར་དབང་པོ་གཉིས་སྙོམས་པར་ཞུགས་པའི་ཐབས་ཀྱིས་མཆོག་ཏུ་དགའ་བའི་བདེ་བ་བསྐྱེད་པས་ན་ཞེས་པ་ངེས་དོན་ནོ། ། འདི་ཕྱུང་མ་ཐག་ཏུ་ནུབ་ཕྱོགས་ཀྱི་སྒོར་བཞུགས་སོ་ཞེས་སྦྱར་རོ། ། ཚུལ་ཇི་ལྟར་ན་རིག་པའི་སྐྱེས་བུ་དེ་ཉིད་དེ་བཞིན་གཤེགས་པ་ཐམས་ཅད་ཀྱི་གསུང་རྡོ་རྗེ་ཁྲོ་བོའི་ཚུལ་དུའོ། ། རྟ་མགྲིན་ཕྱུང་བའི་རྗེས་ཐོགས་དེ་ནས་སྐུ་གསུང་ཐུགས་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར་རོ། ། དེ་ལ་སྐུ་གསུང་ཐུགས་ནི་དོན་ཡོད་གྲུབ་པའོ། ། དེའི་རྡོ་རྗེ་ནི་ཁྲོ་བོ་བདུད་རྩིའི་ཐབས་སྦྱོར་ཏེ། དེ་ལ་དམིགས་པ་ནི་དྲང་དོན་ནོ། །
སྐུ་གསུང་ཐུགས་རྡོ་རྗེ་རྣམ་པར་དག་པའི་གནས་ནི་འོད་གསལ་བ་སྟེ། དེ་ལ་དམིགས་པ་ནི་ངེས་དོན་ནོ། ། གང་ཞེ་ན། ཁྲོ་བོ་ཆེན་པོ་བདུད་རྩི་ཐབས་སྦྱོར་གྱི་སྙིང་པོ་འདིའོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྙིང་པོ་ནི་བིག་ནན་ཏ་ཀྲིད་ཅེས་ཏེ། བགེགས་རྣམས་མཐར་མཛད་ཅིང་འཇིག་པར་མཛད་པས་ན་བགེགས་མཐར་བྱེད་དེ་དྲང་བའི་དོན་ནོ། ། ཁམས་བཞི་འཕེལ་བ་དང་འགྲིབ་པས་ལུས་གཟིར་བས་ན་བགེགས་ཞེས་བྱ་ལ། དེ་རྣམས་ཐབས་ཀྱི་ཡེ་ཤེས་ཤར་བས་འཇིག་པར་མཛད་པས་ན་ཞེས་པ་ངེས་དོན་ནོ། །
འདི་ཕྱུང་མ་ཐག་ཏུ་བྱང་ཕྱོགས་ཀྱི་སྒོར་བཞུགས་སོ་ཞེས་སྦྱར་རོ། ། ཚུལ་ཇི་ལྟར་ན། རིག་པའི་སྐྱེས་བུ་དེ་ཉིད་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་རང་བཞིན་ཁྲོ་བོ་ཆེན་པོའི་ཚུལ་དུའོ། ། ཁྲོ་བོ་བཞི་པོ་དེ་རྣམས་བྱང་ཕྱོགས་ལ་སོགས་པའི་སྒོར་ཞུགས་ནས་ཅི་མཛད་ཅེ་ན། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ནི་དཀྱིལ་འཁོར་པ་རྣམས་ཏེ་དེ་རྣམས་མཉེས་པར་བྱ་བའི་ཕྱིར། དམ་ཚིག་ལ་སེམས་པས་ན་དཀྱིལ་འཁོར་གྱི་དམ་ཚིག་སེམས་དཔའ་རྣམས་ཏེ། བགེགས་ཐམས་ཅད་རྣམ་པར་འཇིག་པའི་བྱ་བ་མཛད་ཅེས་པའོ། ། བཞི་པ་ལྷ་ལྷག་མ་རྣམས་ལ་བསྒྲེ་བའི་ཚུལ་གྱིས་བསྟན་པ་ནི། སྒོ་རྣམས་པ་བཞིར་བགོད་ནས་ཤར་ཕྱོགས་ཀྱི་མཚམས་ནས་བརྩམས་ཏེ། མཚམས་བཞི་དང་སྟེང་འོག་རྣམས་སུ་མི་གཡོ་བ་ལ་སོགས་པའི་ཁྲོ་བོ་གཞན་དྲུག་བཀོད་པར་བྱའོ། །
ཤར་ཕྱོགས་ཀྱི་སྣམ་བུ་ནས་བརྩམས་ཏེ་བྱམས་པ་ལ་སོགས་པ་བྱང་ཆུབ་སེམས་དཔའ་བརྒྱད་བགོད་དོ། ། ནང་གི་དཀྱིལ་འཁོར་གྱི་ཕྱི་རོལ་གྱི་ཤར་ཕྱོགས་ཀྱི་མཚམས་ནས་བརྩམས་ཏེ། གཟུགས་རྡོ་རྗེ་ལ་སོགས་པ་ལྷ་མོ་བཞི་བགོད་དོ། ། ཐམས་ཅད་ཀྱི་གདན་དང་། སྐུ་མདོག་ཕྱག་མཚན་ལ་སོགས་པའི་ངེས་པ་ནི་སྒྲུབ་ཐབས་བཞིན་ཤེས་པར་བྱའོ། ། དེ་ལྟར་ན་ལྷ་སུམ་ཅུ་རྩ་གཉིས་འགོད་པར་ཤེས་པར་བྱའོ། ། འདི་ཇི་ལྟར་ཤེས་པར་བྱ་ཞེ་ན། ཕྱུང་བའི་དཀྱིལ་འཁོར་ལ་ལྷ་སུམ་ཅུ་རྩ་གཉིས་འགོད་དགོས་ཏེ། སྐུ་ཡི་དཀྱིལ་འཁོར་ལ་ལྷ་སུམ་ཅུ་རྩ་གཉིས་འགོད་པར་བཤད་པའི་ཕྱིར། མ་ངེས་པ་མ་ཡིན་ཏེ།
ཕྱུང་བའི་དཀྱིལ་འཁོར་ནི། སྐུའི་དཀྱིལ་འཁོར་གྱི་འབྲས་བུ་ཡིན་པའི་ཕྱིར་ཏེ། སྐུའི་དཀྱིལ་འཁོར་ལ་ཇི་ལྟར་བཞུགས་པའི་ལྷ་རྣམས། བྱང་ཆུབ་ཀྱི་སེམས་ཀྱི་ཐིག་ལེའི་རྣམ་པར་ཡུམ་གྱི་བྷ་གར་བབ་ནས། དེ་དག་ལྷར་བསྐྱེད་དེ། ཕྱི་རོལ་དུ་འབྱིན་པ་ཡིན་པའི་ཕྱིར་རོ། ། འོ་ན་སྐུའི་དཀྱིལ་འཁོར་ལ་ལྷ་སུམ་ཅུ་རྩ་གཉིས་ཡོད་པའི་ཕྱིར་ཞེས་བྱ་བ་སྟེ། རྡོ་རྗེ་སློབ་དཔོན་གྱི་སྐུའི་དཀྱིལ་འཁོར་ལ་ལྷ་སུམ་ཅུ་རྩ་གཉིས་ཡོད་པའི་ཕྱིར་ཟེར་རམ། ཡུམ་ལ་ཡོད་པའི་ཕྱིར་ཟེར་རམ། གཉིས་ཀ་ལ་ཡོད་པའི་ཕྱིར་ཟེར།
གང་ལྟར་ཡང་གཏན་ཚིགས་མ་གྲུབ་སྟེ། ཡབ་ལ་ཉི་ཤུ་རྩ་བདུན་ལས་མེད་ཅིང་། ཡུམ་ལ་ཉི་ཤུ་རྩ་བཞི་ལས་མེད་པའི་ཕྱིར་དང་། ཡབ་ཡུམ་གཉིས་ཀ་ལ་བསྡོམས་ན་ལྔ་བཅུ་རྩ་གཅིག་ཡོད་པས། མང་བར་འགྱུར་བའི་ཕྱིར་རོ་ཞེ་ན། ཡབ་ཡུམ་གང་རུང་རེ་རེའི་གཏན་ཚིགས་སུ་མི་འགོད་ཀྱི། ཡབ་ཡུམ་གཉིས་ཀ་སྡོམ་པ་གཏན་ཚིགས་སུ་གཏོང་སྟེ། དཔེར་ན་བུ་བསྐྱེད་པ་ལ་ཕ་མ་གཉིས་ཀ་དགོས་པ་ལྟར། ལྷ་མངལ་སྐྱེས་ཀྱི་ཚུལ་དུ་བསྐྱེད་པ་ལ་ཡང་ཡབ་ཡུམ་གཉིས་ཀ་རྒྱུར་དགོས་པའི་ཕྱིར་རོ། ། དེ་ལྟ་ན་ཡང་མང་བའི་ཉེས་པ་མེད་དེ།
ཡབ་ཡུམ་གྱི་ལྷ་རྣམ་དག་གཅིག་པ་རྣམས་གཅིག་ཏུ་བགྲངས་ཤིང་། རྣམ་དག་མི་གཅིག་པ་རྣམས་ཐ་དད་དུ་བགྲངས་པས་སུམ་ཅུ་རྩ་གཉིས་ལས་མེད་པའི་ཕྱིར་རོ། ། དེའང་འདི་ལྟར། ཡབ་ཡུམ་གྱི་རིགས་ལྔ་ཕུང་པོ་ལྔ་རྣམ་པར་དག་པ་ཡིན་པས་རྣམ་དག་གཅིག ཡབ་ཀྱི་ཡུམ་བཞི་དང་། ཡུམ་གྱི་ཡུམ་བཞི་ནི་འབྱུང་བ་བཞི་རྣམ་པར་དག་པ་ཡིན་པས་རྣམ་དག་གཅིག ཡབ་ཀྱི་ཁྲོ་བོ་བཅུ་དང་ཡུམ་གྱི་ཁྲོ་མོ་བཅུ་ནི་ཡན་ལག་བཅུ་རྣམ་པར་དག་པ་ཡིན་པས་རྣམ་དག་གཅིག་པས་ཅིག་ཏུ་བགྲངས་པས་བཅུ་དགུ་ཡོད་ལ་ཡབ་ཀྱི་བྱང་ཆུབ་སེམས་དཔའ་བརྒྱད་ནི་དབང་པོ་ལྔ་རྣམ་པར་དག་པ་ཡིན་ལ། ཡུམ་གྱི་གཟུགས་རྡོ་རྗེ་ལ་སོགས་པ་ལྔ་ནི་ཡུལ་ལྔ་རྣམ་པར་དག་པ་ཡིན་པས་དེ་དག་སོ་སོར་བགྲངས་པས་བཅུ་གསུམ་སྟེ། དེ་ལྟར་ན་ཡབ་ཡུམ་གྱི་སྐུའི་དཀྱིལ་འཁོར་ལ་སུམ་ཅུ་རྩ་གཉིས་ལས་མེད་པའི་ཕྱིར་རོ། ། འོ་ན་ཡབ་ཡུམ་གྱི་སྐུའི་དཀྱིལ་འཁོར་སུམ་ཅུ་རྩ་གཉིས་ཡོད་པར་གང་གིས་གྲུབ་ཅེ་ན།
རྡོ་རྗེ་ཕྲེང་བའི་ལུང་གིས་འགྲུབ་སྟེ། རྡོ་རྗེ་ཕྲེང་བ་ལས། སེམས་ཀྱིས་གཞན་ནི་མི་བསམ་པར། ། སེམས་དཔའ་ཆེན་པོས་མཉན་པར་གྱིས། ། རྡོ་རྗེ་སློབ་དཔོན་ལུས་འདི་ལ། ། རྒྱལ་བའི་སྐུ་ནི་རིམ་བཞིན་གནས། ། དང་པོ་སྐུ་ཡི་རྡོ་རྗེ་ནི། ། གཟུགས་ཕུང་ལ་ནི་ཡང་དག་ཞུགས། ། རྗེས་སུ་ཆགས་པའི་རྡོ་རྗེ་ནི། ། ཚོར་བ་ཡི་ནི་ཕུང་པོར་ཞུགས། །
བཅོམ་ལྡན་གསུང་གི་རྡོ་རྗེ་ནི། ། འདུ་ཤེས་ཀྱི་ནི་ཕུང་པོར་ཞུགས། ། མཆོད་པ་ཀུན་གྱི་རྡོ་རྗེ་ནི། ། འདུ་བྱེད་ཀྱི་ནི་ཕུང་པོར་ཞུགས། ། བཅོམ་ལྡན་ཐུགས་ཀྱི་རྡོ་རྗེ་ནི། ། རྣམ་ཤེས་ཕུང་པོར་ཡང་དག་ཞུགས། ། ཡང་། འདི་ཡི་ཤ་སོགས་ས་ཁམས་ལ། ། བཅོམ་ལྡན་འདས་ཡུམ་སྤྱན་བཞུགས་སོ། ། ཁྲག་སོགས་ཆུ་ཡི་ཁམས་ལ་ནི། །
བཅོམ་ལྡན་འདས་ཡུམ་མཱ་མ་བཞུགས། ། དྲོ་བ་ལ་སོགས་པ་མེ་ཁམས་ལ། ། བཅོམ་ལྡན་འདས་ཡུམ་གོས་དཀར་བཞུགས། ། བསྐྱོད་པ་ལ་སོགས་རླུང་ཁམས་ལ། ། བཅོམ་ལྡན་འདས་ཡུམ་སྒྲོལ་མ་བཞུགས། ། དེ་ཡི་མིག་གི་དབང་གཉིས་ལ། དེ་བཞིན་གཤེགས་པ་ས་སྙིང་པོ། ། དེ་ཡི་རྣ་བའི་དབང་གཉིས་ལ། ། བདེ་གཤེགས་ཕྱག་ན་རྡོ་རྗེ་འོ། ། དེ་ཡི་སྣ་ཡི་དབང་པོ་ལ། །
དེ་བཞིན་གཤེགས་པ་མཁའ་སྙིང་པོ། ། དེ་ཡི་ལྕེ་དབང་ལ་བཞུགས་པ། ། དེ་བཞིན་གཤེགས་པ་འཇིག་རྟེན་དབང་། ། ཁམས་བཞིའི་རང་བཞིན་གོང་བུ་ནི། ། ལུས་ཞེས་བྱ་བར་གདགས་པ་ལ། ། སྒྲིབ་པ་ཐམས་ཅད་རྣམ་སེལ་བ། ། དེ་བཞིན་གཤེགས་པ་དེ་བཞུགས་སོ། ། དེ་ཡི་ཡིད་ཀྱི་དབང་པོ་ལ། ། དེ་བཞིན་གཤེགས་པ་འཇམ་དབྱངས་བཞུགས། ། ལུས་ཀྱི་ཚིགས་ནི་ཐམས་ཅད་ལ། །
དེ་བཞིན་གཤེགས་པ་ཀུན་ཏུ་བཟང་། ། ལུས་ཀྱི་རྩ་རྒྱུས་ཐམས་ཅད་ལ། ། དེ་བཞིན་གཤེགས་པ་བྱམས་པ་འོ། ། ལག་པ་གཡས་པའི་རྩ་བར་ནི། ། དེ་བཞིན་གཤེགས་པ་གཤིན་རྗེ་གཤེད། ། ལག་པ་གཡོན་པའི་རྩ་བར་ནི། ། བདེ་གཤེགས་གཞན་གྱིས་མི་ཐུབ་པ། ། ཁ་ཡི་པད་མར་བཞུགས་པ་ནི། ། དེ་བཞིན་གཤེགས་པ་རྟ་མགྲིན་ནོ། ། གསང་བའི་གནས་སུ་བཞུགས་པ་ནི། །
དེ་བཞིན་གཤེགས་པ་བདུད་རྩི་འཁྱིལ། ། དཔུང་པ་གཡས་པར་བཞུགས་པ་ནི། ། དེ་བཞིན་གཤེགས་པ་མི་གཡོ་བ། ། དཔུང་པ་གཡོན་པར་བཞུགས་པ་ནི། ། དེ་བཞིན་གཤེགས་པ་འདོད་པའི་རྒྱལ། ། པུས་མོ་གཡས་ལ་བཞུགས་པ་ནི། ། དེ་བཞིན་གཤེགས་པ་དབྱུག་པ་སྔོ། ། པུས་མོ་གཡོན་པར་བཞུགས་པ་ནི། ། དེ་བཞིན་གཤེགས་པ་སྟོབས་པོ་ཆེ། ། རང་གི་སྤྱི་བོར་བཞུགས་པ་ནི། །
དེ་བཞིན་གཤེགས་པ་འཁོར་ལོས་བསྒྱུར། ། འོག་གི་རྐང་པར་བཞུགས་པ་ནི། དེ་བཞིན་གཤེགས་པ་གནོད་མཛེས་ཏེ། ། ལུས་ནི་འདི་ཉིད་ཀུན་ལ་འདིར། ། དེ་བཞིན་གཤེགས་པ་ཐམས་ཅད་བཞུགས། ། ཞེས་གསུངས་སོ། ། རྩ་བའི་རྒྱུད་དུ་ཡང་། ལྷ་སུམ་ཅུ་རྩ་གཉིས་ཚང་བར་གསུངས་ཏེ། དཀྱིལ་འཁོར་དུ་བཀོད་པའི་ལྷ་བཅུ་གསུམ་དང་། བྱང་ཆུབ་སེམས་དཔའ་བརྒྱད་དང་ལྷ་མོ་ལྔ་གླེང་གཞིའི་སྐབས་ནས་གསུངས་ཤིང་།
མཚམས་བཞི་དང་། སྟེང་འོག་གི་ཁྲོ་བོ་རྣམས་ཀྱི་ཕྲེང་སྔགས་ལེའུ་བཅུ་བཞི་པ་ནས་གསུངས་པས་དེ་དག་བསྣན་པས་སོ། ། འོན་ཀྱང་དཀྱིལ་འཁོར་དུ་ལྷ་རྣམས་རྫོགས་པར་མི་འགོད་པ་ནི། སློབ་དཔོན་མེད་པར་རྒྱུད་ལ་རང་དགར་འཇུག་པ་སྤང་བའི་ཕྱིར་རོ། ། དེ་ལྟར་ན་འཕགས་པ་ཀླུ་སྒྲུབ་ནི། བཤད་རྒྱུད་ཀྱི་རྗེས་སུ་འབྲངས་ནས། དཀྱིལ་འཁོར་གྱི་ལྷ་སུམ་ཅུ་རྩ་གཉིས་སུ་བཞེད་པ་ཡིན་ནོ། ། རྒྱལ་པོ་ཨིནྡྲ་བྷོ་ཏི་ནི། ལེའུ་དང་པོར་ཡེ་ཤེས་ཀྱི་དཀྱིལ་འཁོར་དུ་ལྷ་བཅུ་གསུམ་འགོད་པ་དང་། ལེའུ་བཞི་པར་རྡུལ་ཚོན་གྱི་དཀྱིལ་འཁོར་དུ་ལྷ་བཅུ་གསུམ་གྱི་མཚན་མ་ལས་མ་བྱུང་བ་རྒྱུ་མཚན་དུ་བྱས་ནས།
ལྷ་བཅུ་གསུམ་དུ་བཞེད་པ་ཡིན་ནོ། ། སངས་རྒྱས་ཡེ་ཤེས་ཞབས། བཅུ་གསུམ་གྱི་སྟེང་དུ་གཟུགས་རྡོ་རྗེ་མ་ནས་ཆོས་དབྱིངས་རྡོ་རྗེ་མའི་བར་ལྷ་མོ་དྲུག་བསྣན་ནས་ལྷ་བཅུ་དགུར་བཞེད་དོ། ། པཎྜི་ཏ་མགྲིན་གསུམ་པ། ལྷ་ཉི་ཤུ་རྩ་ལྔར་བཞེད་ཅེས་གྲགས་ཀྱང་འདི་བཞེད་མི་གསལ་མོད། བཅུ་གསུམ་གྱི་སྟེང་དུ་བྱང་ཆུབ་སེམས་དཔའ་བརྒྱད་དང་། མཚམས་བཞིའི་ཁྲོ་བོ་བསྣན་པ་ཡིན་ནམ་སྙམ་མོ། ། ལེའུའི་མཚན་བསྟན་པ་ནི། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་བ་ནི་རྡོ་རྗེ་གསུམ་ཡིན་ལ། གསང་བ་དེ་གསུམ་འདུས་པ་ནི་རྡོ་རྗེ་འཆང་ཆེན་པོ་སྟེ།
དེ་སྟོན་པར་བྱེད་པའི་གཞུང་ལ་ཡང་དེ་སྐད་ཅེས་བྱ་ལ། ཏིང་ངེ་འཛིན་གྱི་དཀྱིལ་འཁོར་ནི་རིམ་པ་གཉིས་ཀྱི་ཏིང་ངེ་འཛིན་ཡིན་ཅིང་། དེ་ལེའུ་འདིས་སྟོན་པས་ན་དེ་སྐད་ཅེས་བྱའོ། ། ལེའུ་ནི་ཇི་ལྟར་གོས་ཀྱིས་མཆུ་སྦྲང་ལ་སོགས་པ་ཉེ་བར་འཚེ་བ་ལོག་པ་བཞིན་དུ། རྒྱུད་ཀྱི་དོན་འདིས་ཀྱང་ཀུན་ནས་ཉོན་མོངས་པ་གསུམ་གྱི་ཉེ་བར་འཚེ་བ་ལོག་པས་གོས་དང་འདྲ་བའི་ཕྱིར་ལེའུ་སྟེ། དེ་སྟོན་པའི་གཞུང་གི་ཚོགས་ལ་ཡང་ལེའུ་ཞེས་བྱའོ། ། ལེའུ་དེ་ལྟ་བུ་བཅུ་བདུན་ཡོད་པའི་ལེའུ་དང་པོའི་རྣམ་བཤད་དོ།། ༈ །།དེ་ལྟར་ལེའུ་དང་པོས་རྒྱུད་མ་ལུས་པའི་དོན་མདོར་བསྟན་ནས་དེ་ཉིད་ལེའུ་ལྷག་མ་བཅུ་དྲུག་གིས་རྒྱས་པར་འཆད་པ་ལ། བཅུ་དྲུག་གི་དང་པོའི་ལེའུ་གཉིས་པ་ལ་གཉིས་ཏེ། བསྡུས་པའི་དོན་དང་།
ཡན་ལག་གི་དོན་ནོ། ། དང་པོ་ལ་ཡང་གཉིས་ཀྱི་བརྗོད་བྱ་དོན་གྱི་བསྡུས་དོན་ནི། ལེའུ་དང་པོར་བསྟན་པའི་རིམ་པ་གཉིས་ཀྱི་ནང་ནས་འདིར་རྫོགས་རིམ་འབའ་ཞིག་སྟོན་ལ། དེ་ལས་ཀྱང་འོད་གསལ་དང་ཟུང་འཇུག་འབའ་ཞིག་བསྟན་ཏོ། ། དེ་ལས་ཀྱང་འོད་གསལ་གཙོ་བོར་སྟོན་ལ། ཟུང་འཇུག་ནི་དེའི་འབྲས་བུའི་ཚུལ་དུ་ཞར་ལ་བསྟན་ཏོ། ། གཉིས་པ་རྗོད་བྱེད་སྒྲའི་བསྡུས་དོན་ནི་དེ་ནས་བཅོམ་ལྡན་འདས་ཞེས་པ་ནས། འདི་སྐད་ཅེས་བཀའ་བསྩལ་ཏོ་ཞེས་པའི་བར་ནི་སྒྲ་ཇི་བཞིན་པའོ་ཞེས་སོགས་ནི་གོ་སླའོ། ། གཉིས་པ་ཡན་ལག་གི་དོན་ལ་དྲུག་སྟེ། འཁོར་གྱི་གསོལ་བ་གདབ་པ་དང་།
སྡུད་པ་པོའི་ཚིག་གིས་མཚམས་སྦྱར་བ་དང་། སྟོན་པས་མཉན་པར་གདམས་པའི་ཚུལ་གྱིས་བྱང་ཆུབ་ཀྱི་སེམས་ཀྱི་མཚན་ཉིད་བསྟན་པ་དང་། འཁོར་གྱིས་དེ་ལ་ཆེད་དུ་བརྗོད་པ་དང་། དེ་བཞིན་གཤེགས་པ་དྲུག་གིས་བྱང་ཆུབ་ཀྱི་སེམས་ཀྱི་མཚན་ཉིད་བསྟན་པ་དང་། སླར་ཡང་ངོ་མཚར་ཏེ་ཆེད་དུ་བརྗོད་པའོ། ། དང་པོ་འཁོར་གྱིས་གསོལ་བ་གདབ་པ་ནི། ལེའུ་དང་པོ་རྫོགས་པའི་རྗེས་ཐོགས་དེ་ནས། འདི་སྐད་ཅེས་གསོལ་ཏོ་ཞེས་སྦྱར། གང་ལ་ན། སྐུ་གསུང་ཐུགས་ཀྱི་བདག་པོ་རྡོ་རྗེ་འཆང་ཆེན་ཆེན་པོ་ལའོ། །
སུ་ཞིག་གིས་ན། མི་བསྐྱོད་པ་ལ་སོགས་པ་འཁོར་གྱི་དེ་བཞིན་གཤེགས་པ་ཐམས་ཅད་ཀྱིས་སོ། ། ཅི་ཞིག་བྱས་ནས་ཞེ་ན། ཕྱི་ནང་གསང་གསུམ་གྱི་མཆོད་པ་བྱས་ཏེ་ལུས་ཀྱིས་ཕྱག་འཚལ་ནས་སོ། ། འདིས་སྔོན་བྱུང་ལྟར་ན་མི་བསྐྱོད་པ་ལ་སོགས་པ་འཁོར་གྱི་དེ་བཞིན་གཤེགས་པ་རྣམས་ཀྱིས་རྡོ་རྗེ་འཆང་ཆེན་པོ་ལ་མཆོད་པ་བྱས་ཏེ། རྫོགས་རིམ་གྱི་དོན་ལ་གསོལ་བ་གདབ་པ་སྟོན་ལ། རྗེས་འཇུག་ལྟར་ན། རིན་པོ་ཆེ་ལྟ་བུའི་གང་ཟག་རྫོགས་རིམ་དོན་དུ་གཉེར་བས། བླ་མ་ལ་ཕྱི་ནང་གསང་གསུམ་གྱི་མཆོད་པ་བྱས་ཏེ། རྫོགས་རིམ་གྱི་དོན་ལ་གསོལ་བ་གདབ་པར་བྱ་བ་སྟོན་ནོ། །
བཅོམ་ལྡན་འདས་ཞེས་སྟོན་པ་ལ་བོས་ནས། བཤད་དུ་གསོལ་ཞེས་སྦྱར་རོ། ། གང་ཞེ་ན། བླ་ན་མེད་པའི་བྱང་ཆུབ་སེམས་སོ། ། དེའང་ཇི་ལྟ་བུ་སྙམ་ན། སྐུ་གསུམ་ཐུགས་གསུམ་དབྱེར་མི་ཕྱེད་པའི་ངོ་བོ་ནི་ཟུང་འཇུག་རྡོ་རྗེ་འཆང་ཆེན་པོ་ཡིན་ལ། རྒྱུ་འོད་གསལ་ལ་འབྲས་བུ་དེའི་མིང་གིས་ཉེ་བར་གདགས་པས། འོད་གསལ་ཉིད་སྐུ་གསུང་ཐུགས་ཀྱི་མཆོག་ཅེས་བྱའོ། ། དེ་ཉིད་བྱ་བའི་རྒྱུད་ལ་སོགས་པ་ལ་གནས་པ་རྣམས་ལ་མི་བསྟན་པ་ནི་གསང་བའོ། ། དེ་ཉིད་ཀྱིས་ན་བླ་ན་མེད་པའོ། །
སྒྲིབ་པ་ཐམས་ཅད་ལས་རྣམ་པར་གྲོལ་བས་ན་སྙིང་པོའོ། ། དོན་ནི་ཟུང་འཇུག་གི་སྐུ་བསྐྱེད་པའི་ཕྱིར་དུ་དེའི་རྒྱུ་དོན་དམ་བྱང་ཆུབ་ཀྱི་སེམས་འོད་གསལ་བཤད་དུ་གསོལ་ཞེས་པའོ། ། གཉིས་པ་སྡུད་པ་པོའི་ཚིག་གིས་མཚམས་སྦྱར་བ་ནི། གསོལ་བ་བཏབ་པའི་རྗེས་ཐོགས་དེ་ནས། བཅོམ་ལྡན་འདས་སྐུ་གསུང་ཐུགས་རྡོ་རྗེའི་བདག་པོས། འཁོར་གྱི་དེ་བཞིན་གཤེགས་པ་ཐམས་ཅད་ཀྱིས་གསོལ་བ་བཏབ་པར་མཁྱེན་ཅིང་། སྒྲིབ་པ་རྣམ་སེལ་ལ་སོགས་པ་བྱང་ཆུབ་སེམས་དཔའ་ཐམས་ཅད་ཀྱི་སེམས་ཀྱི་ཡོངས་སུ་རྟོག་པ། གལ་ཏེ་བཅོམ་ལྡན་འདས་ཀྱིས་བདག་ཅག་རྣམས་ལ་ཡོངས་སུ་དག་པའི་ལྷའི་སྐུ་བསྐྱེད་པའི་ཕྱིར། དོན་དམ་བྱང་ཆུབ་ཀྱི་སེམས་འོད་གསལ་བསྟན་པར་མཛད་ན་སེམས་ཅན་གྱི་དོན་ཆེན་པོར་འགྱུར་རོ་སྙམ་པ་ཡང་ཐུགས་ཀྱིས་མཁྱེན་ནས། བྱང་ཆུབ་སེམས་དཔའ་དེ་དག་ལ་འདི་སྐད་ཅེས་བཀའ་སྩལ་ཏོ། །
ཞེས་ཏེ། འདིས་རྗེས་འཇུག་ལྟར་ན། བླ་མས་བདག་ཅག་སློབ་མ་རྣམས་ལ་ཡོངས་སུ་དག་པའི་ཟུང་འཇུག་བསྐྱེད་པའི་ཕྱིར། བྱང་ཆུབ་ཀྱི་སེམས་འོད་གསལ་བཤད་ན་འབྲས་བུ་ཕུན་སུམ་ཚོགས་པ་འགྲུབ་པའི་དོན་ཆེན་པོར་འགྱུར་རོ་སྙམ་པའི་རྟོག་པ་མཁྱེན་ནས། བྱང་ཆུབ་ཀྱི་སེམས་ཀྱི་མཚན་ཉིད་འཆད་པར་འགྱུར་བ་ཡིན་ནོ། ། གསུམ་པ་སྟོན་པས་མཉན་པར་གདམས་པའི་ཚུལ་གྱིས་བྱང་ཆུབ་ཀྱི་སེམས་ཀྱི་མཚན་ཉིད་བསྟན་པ་ལ་གཉིས་ཀྱི། དྲང་དོན་ནི། ཁྱོད་ཀྱིས་བསྐྱེད་ཅིག་ཅེས་སྦྱར་རོ། ། ལྷག་མོས་མཛད་པ་དང་བཅས་པ་བསྒོམ་པར་བྱ་ཞེས་པའི་དོན་ནོ། ། སུ་ཡིས་བསྒོམ་པར་བྱ་ཞེ་ན།
སེམས་ལུས་ལྟ་བུ་ནི་སྐུ་རྡོ་རྗེ་ལྟ་བུ་ཞེས་བྱ་བ་སྐུ་རྡོ་རྗེའི་ཟློས་པ་པོ་དང་། ལུས་སེམས་ལྟ་བུ་ནི་ཐུགས་རྡོ་རྗེ་ལྟ་བུ་ཞེས་པ་ཐུགས་རྡོ་རྗེའི་ཟློས་པ་པོ་དང་། སེམས་ཚིག་ཏུ་བརྗོད་པ་ལྟ་བུ་ནི་གསུང་རྡོ་རྗེ་ལྟ་བུ་ཞེས་བྱ་བ་གསུང་རྡོ་རྗེའི་ཟློས་པ་པོས་ཀྱང་དེ་ལྟར་བསྒོམ་པར་བྱའོ། ། དེ་ལྟར་བསྒོམས་ནས་ཅི་ཞིག་བྱ་ཞེ་ན། སྐུ་གསུང་ཐུགས་རྣམས་ནམ་མཁའ་ལྟ་བུ་སྟོང་པ་ཉིད་དུ་ཡང་དག་པར་སྦྱར་ཞིང་། གཅིག་ཏུ་བྱས་ནས་ཞེས་ཏེ། ལྷག་མོས་བསྡུ་བ་སྔོན་དུ་འགྲོ་བས། དེ་བཞིན་ཉིད་ལས་བྱང་ཆུབ་པ་བསྒོམས་པ་བསྟན་ཏོ། ། གཉིས་པ་ངེས་དོན་ནི། ཁྱེད་ཀྱིས་ཡིད་ཀྱི་རང་བཞིན་གྱི་ལུས་སྒྱུ་མ་ལྟ་བུ་བསྐྱེད་ཅིག་པའོ། །
ཇི་ལྟ་བུར་ཞེ་ན་སེམས་ལུས་ལྟ་བུ་ཞེས་པ། སེམས་གསུམ་ཁམས་ཕྲ་བ་དང་ལྷན་ཅིག་པ་ལས་གྲུབ་པ་ལོངས་སྤྱོད་རྫོགས་པའི་སྐུ་སྒྱུ་མ་ལྟ་བུར་སྣང་ལ་རང་བཞིན་མེད་པའོ། ། དེ་ལྟ་བུའི་སྐུ་དེ་ནི། ལུས་སེམས་ལྟ་བུ་སྟེ་སེམས་ཀྱི་སྣང་བ་ཙམ་ལས་སེམས་ལས་གཞན་དུ་ཅི་ཡང་མེད་ཅིང་། སེམས་ཚིག་ཏུ་བརྗོད་པ་ལྟ་བུ་སྟེ་ཚིག་གི་བརྗོད་པ་ཙམ་མ་གཏོགས་རེག་པ་དང་གཟུང་བར་མི་ནུས་པ་དེ་ལྟ་བུར་བསྐྱེད་ཅིག་ཅེས་པའོ། ། འདིས་ནི་དབེན་གསུམ་སྔོན་དུ་འགྲོ་བ་ཅན་གྱི་སྒྱུ་ལུས་བསྒོམ་པ་བསྟན་ཏོ། ། དེ་ལྟར་བསྐྱེད་པའི་སྒྱུ་མའི་རང་བཞིན་གྱི་སྐུ་གསུམ་ཐུགས་བསམ་གཏན་གཉིས་ཀྱིས་བཤིག་སྟེ། ནམ་མཁའ་ལྟ་བུ་སྟེ་ནམ་མཁའ་ངོ་བོ་ཉིད་ཀྱིས་འོད་གསལ་བར་ཡང་དག་པར་སྦྱར་ཞིང་གཅིག་ཏུ་བྱས་ནས་ལུགས་ལྡོག་གི་སྣང་བ་གསུམ་རླུང་དང་བཅས་པ་ལས་ཟུང་འཇུག་དག་པའི་སྒྱུ་ལུས་རྡོ་རྗེ་འཆང་ཆེན་པོར་བདག་ཉིད་བསྐྱེད་པར་བྱའོ་ཞེས་པ་སྟེ། འདིས་ནི་སྒྱུ་ལུས་འོད་གསལ་དུ་བཅུག་ནས། སླར་ཡང་ཟུང་འཇུག་ཏུ་ལྡང་བ་བསྟན་ཏོ། །
དེ་སྐད་དུ་ཡང་རྡོ་རྗེ་ཕྲེང་བ་ལས། སྙིང་པོར་གྱུར་པ་རང་སྲོག་ལས། ། ཁམས་གསུམ་ན་ནི་གཞན་མེད་དེ། ། ཁམས་གསུམ་རླུང་གི་སྤྲུལ་པ་སྟེ། ། རྨི་ལམ་རྨི་བ་བཞིན་དུ་མཐོང་། ། ཁམས་གསུམ་བདག་ཉིད་དེ་བཞིན་ཉིད། ། གཅིག་ཏུ་གྱུར་བར་མཐོང་བ་ནི། ། བྱིན་གྱིས་བརླབས་ནས་དེ་བཞིན་ཉིད། ། དངོས་གྲུབ་མྱུར་དུ་ཐོབ་པར་འགྱུར། ། ཞེས་གསུངས་ཏེ།
ཕྱི་ནང་གི་དངོས་པོ་རྣམས་ཀྱི་སྙིང་པོ་སྟེ་རྒྱུར་གྱུར་པ་རང་སྲོག་སྟེ་རླུང་དང་རྣམ་ཤེས་ལས་མ་གཏོགས་པ་ཁམས་གསུམ་ན་གཞན་མེད་དེ། འདི་ལྟར་ཁམས་གསུམ་གྱིས་བསྡུས་པའི་ཕྱི་ནང་གི་དངོས་པོ་རྣམས་ནི་རླུང་རྣམ་ཤེས་དང་བཅས་པས་སྤྲུལ་ཞིང་བསྐྱེད་པ་ཙམ་སྟེ། དཔེར་ན་རྨི་ལམ་དུ་མེད་བཞིན་དུ་སྣ་ཚོགས་རྨི་བ་བཞིན་དུ། དངོས་པོ་རྣམས་ཀྱང་སྒྱུ་མ་ལྟ་བུར་བློ་འཁྲུལ་པས་མཐོང་བ་ཡིན་ནོ། ། འདིས་སྒྱུ་ལུས་བསྟན་ཏོ། ། ཁམས་གསུམ་གྱི་དངོས་པོ་སྒྱུ་མ་ལྟ་བུའི་བདག་ཉིད་དེ་ཉིད་དེ་བཞིན་ཉིད་འོད་གསལ་གྱི་ངོ་བོ་གཅིག་ཏུ་གྱུར་པར་མྱུར་བ་སྟེ་སྐད་ཅིག་ལ་མཐོང་ཞིང་མངོན་སུམ་དུ་བྱས་ནས། སླར་ཡང་རྗེས་དྲན་གྱི་ཡན་ལག་གིས་ཟུང་འཇུག་གི་སྐུར་བྱིན་གྱིས་བརླབས་ནས། དེ་བཞིན་ཉིད་དེ་འགྱུར་བ་མེད་པའི་རང་བཞིན་གྱི་མཆོག་གི་དངོས་གྲུབ་མྱུར་བར་ཏེ་ཚེ་འདི་ལ་ཐོབ་པར་འགྱུར་རོ། ། བཞི་པ་དེ་ལ་འཁོར་གྱིས་ཆེད་དུ་བརྗོད་པ་ནི། ཨེ་མ་ཧོ་སྟེ་ངོ་མཚར་ཆེའོ། །
གང་ཞིག་ཅེ་ན། ཀུན་ཏུ་བཟང་པོ་སྟེ་རྡོ་རྗེ་འཆང་ཆེན་པོས། སྐྱེ་བ་མེད་པ་སྟེ་དོན་དམ་བདེན་པ་འོད་གསལ་དེར། ཡིད་ཀྱི་རང་བཞིན་གྱི་ལུས་འཇུག་པའི་ཚུལ་གྱིས་ཏེ། འོད་གསལ་དུ་བཅུག་ནས། སླར་ཡང་འོད་གསལ་དེ་ལས་སྐུ་གསུང་ཐུགས་ཀྱི་རྡོ་རྗེ་ཅན་ཏེ། སྐུ་གསུམ་དབྱེར་མེད་ཟུང་འཇུག་རྡོ་རྗེ་འཆང་ཆེན་པོའི་སྐུར་སྐྱེ་བ་རབ་ཏུ་བསྒྲགས་པ་གང་ཡིན་པ་འདིའོ། ། ལྔ་པ་དེ་བཞིན་གཤེགས་པ་དྲུག་གིས་བྱང་ཆུབ་ཀྱི་སེམས་ཀྱི་མཚན་ཉིད་བསྟན་པ་ལ། དང་པོ་རྡོ་རྗེ་འཆང་གིས་བྱང་ཆུབ་ཀྱི་སེམས་ཀྱི་མཚན་ཉིད་བསྟན་པ་ནི་ཆེད་བརྗོད་རྫོགས་པའི་རྗེས་དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་མངོན་པར་རྫོགས་པ་བྱང་ཆུབ་པའི་ཚུལ་ནི། གཉིས་སུ་མེད་པའི་ཡེ་ཤེས་ཐོབ་པའི་ཐབས་ཏེ།
དེ་ཉིད་མི་ཕྱེད་པས་ན་རྡོ་རྗེ་ཞེས་བྱ་ལ། དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་ཏེ། བྱང་ཆུབ་ཀྱི་སེམས་འོག་ནས་འབྱུང་བ་འདི་གསུངས་སོ། ། འདི་ལ་ཚུལ་བཞིའི། དང་པོ་ཡི་གེའི་དོན་ནི། བྱང་ཆུབ་ཀྱི་སེམས་བསྒོམ་པ་ན། དངོས་པོ་མེད་པ་གཅིག་བསྒོམ་མམ་སྙམ་ན། དེའང་མ་ཡིན་ཏེ། དངོས་པོ་མེད་པ་བསྒོམ་པ་མེད། ། བརྟན་གཡོའི་དངོས་པོ་ཐམས་ཅད་དོན་དམ་པར་མེད་ལ།
མེད་པ་ནི་བསྒོམ་བྱར་ཡང་མེད་དེ་རི་བོང་གི་རྭ་བཞིན་ནོ། ། འོ་ན་དངོས་པོ་རང་བཞིན་ཡོད་པ་ཞིག་བསྒོམ་མམ་ཞེ་ན། དེའང་མ་ཡིན་ཏེ། བསྒོམ་པར་བྱ་བ་བསྒོམ་པ་མིན། ། བསྒོམ་པར་བྱ་བ་དངོས་པོ་རང་བཞིན་གྱིས་ཡོད་པའང་བསྒོམ་པ་མིན་ཏེ། རང་བཞིན་གྱིས་ཡོད་པའི་དངོས་པོ་ནི་བསྒོམས་པས་ཁྱད་པར་དུ་མི་འགྱུར་བས། བསྒོམ་པར་བྱ་བ་དང་བྲལ་བའི་ཕྱིར་རོ། ། འོ་ན་དངོས་པོ་དང་དངོས་པོ་མེད་པ་གཉིས་ཀ་བསྒོམ་མམ་ཞེ་ན། དེའང་མིན་ཏེ། དེ་ལྟར་དངོས་པོ་དངོས་མེད་པས། །
དེ་ལྟར་དེ་དངོས་པོ་དང་། དངོས་པོ་མེད་པ་གཉིས་ཀ་ཡིན་པ་ནི་བསྒོམ་བྱའི་དངོས་པོར་མེད་དེ། ཕྱོགས་གཉིས་པོ་འགལ་བའི་ཕྱིར་རོ། ། འོ་ན་ཇི་ལྟར་བསྒོམ་ཞེ་ན། བསྒོམ་པར་བྱ་བ་དང་སྒོམ་པ་པོ་དང་། སྒོམ་པ་དམིགས་སུ་མེད་པའི་འཁོར་གསུམ་ཡོངས་སུ་དག་པའི་ཚུལ་དུ་བསྒོམ་མོ། ། གཉིས་པ་སྤྱིའི་དོན་ནི། གང་ཏེ་བྱང་ཆུབ་ཀྱི་སེམས་བསྒོམ་པ་ན། འདུས་བྱས་དང་འདུས་མ་བྱས་ཀྱི་ཆོས་ཐམས་ཅད་གཟུགས་ཅན་གྱི་དངོས་པོ་རྣམས་སྟེང་འོག་སོགས་ཆ་ཤས་ཀྱིས་ཕྱེ། གཟུགས་ཅན་མ་ཡིན་པ་རྣམས་ཅིག་དང་དུ་བྲལ་སོགས་གཏན་ཚིགས་ཀྱིས་དངོས་པོ་མེད་པར་དཔྱད་ནས་སྟོང་པའོ་ཞེས་བསྒོམ་པ་ཡིན་ནོ་ཞེ་ན། །
ཆོས་ཐམས་ཅད་དངོས་པོ་མེད་པས་སྟོང་པའོ་ཞེས་བསྒོམ་པ་ཡང་། ཡང་དག་པ་མིན་ཏེ། སྟོང་པ་ཉིད་ལ་མངོན་པར་ཞེན་པའི་ལྟ་བ་ཡིན་པའི་ཕྱིར་དང་། སྟོང་པ་ཉིད་ལ་ཞེན་པ་ཡང་སྤང་བྱ་ཡིན་པའི་ཕྱིར་རོ། ། འོ་ན་སྟོང་པ་ཉིད་སྒོམ་པ་ཡང་དག་པ་མ་ཡིན་ན། དོན་གྱིས་དབེན་པའི་སེམས་རིག་གསལ་སྔ་ཕྱི་རྒྱུ་འབྲས་གྱི་རྣམ་པར་བསྒོམས་པ་ཡང་དག་པ་ཡིན་ནམ་ཞེ་ན། བསྒོམ་པར་བྱ་བ་སེམས་སྔ་ཕྱི་རྒྱུ་འབྲས་ཀྱི་རྣམ་པར་ཞེན་ནས་བསྒོམས་པ་ཡང་རིགས་པ་མ་ཡིན་ཏེ། རྒྱུ་དང་འབྲས་བུ་ཉིད་དོན་དམ་པར་མེད་པའི་ཕྱིར་ཏེ། བདག་དང་། གཞན་དང་།
གཉིས་ཀ་དང་། རྒྱུ་མེད་པ་ལས་སྐྱེ་བ་མ་གྲུབ་པའི་ཕྱིར་རོ། ། འོ་ན་དོན་གྱིས་དབེན་པའི་རྣམ་རིག་ཙམ་བསྒོམས་པ་ཡང་དག་པ་མ་ཡིན་ན། སྨོན་བྱའི་ཡུལ་ཕྱི་རོལ་དོན་གྱི་རྣམ་པ་ཅན་དུ་བསྒོམས་པ་ཡང་དག་པ་ཡིན་ནམ་ཞེ་ན། དེ་ལྟར་ཏེ། སྨོན་བྱའི་ཡུལ་ཕྱི་རོལ་དོན་གྱི་རྣམ་པར་བསྒོམ་པ་ཡང་མི་འཐད་དེ། ཕྱི་རོལ་གྱི་རྣམ་པ་ཅན་གྱིས། སྨོན་བྱ་དང་སྨོན་ལམ་སོགས་དངོས་པོར་མེད་པའི་ཕྱིར་རོ། ། དེ་བས་ན་ཕྱི་རོལ་གྱི་དངོས་པོ་ལྟ་བུར་བསྒོམས་པ་ནི་དམིགས་སུ་མེད་ཅིང་ཡོད་པ་མ་ཡིན་ཏེ། ཕྱི་རོལ་དོན་དུ་སྣང་བ་ནི་སེམས་ཀྱི་རང་བཞིན་ལས་གཞན་མ་ཡིན་པའི་ཕྱིར་རོ། །
དེ་ལ་རྐང་པ་དང་པོས་ངོ་བོ་བཀག་པས་སྟོང་པ་ཉིད་ཀྱི་རྣམ་ཐར་བསྟན་ཏོ། ། གཉིས་པས་རྒྱུ་འབྲས་གྱི་མཚན་མ་བཀག་པས་མཚན་མ་མེད་པའི་རྣམ་ཐར་བསྟན་ཏོ། ། ཐ་མ་གཉིས་ཀྱིས་སྨོན་ལམ་བཀག་པས་སྨོན་པ་མེད་པའི་རྣམ་ཐར་བསྟན་ཏོ། ། དེ་ལྟར་ན་ཡི་གེའི་དོན་དང་། སྤྱི་དོན་གཉིས་ཀྱིས་བསྐྱེད་རིམ་པའི་ཡེ་ཤེས་ས་སྦྱངས་པ་བསྟན་ཏོ། ། གསུམ་པ་སྦས་དོན་ནི་སྒྱུ་ལུས་མཐར་ཕྱིན་ནས་འོད་གསལ་བསྒོམ་པའི་ཚེ། དོན་གྱིས་དབེན་པའི་སེམས་གསལ་རིག་ཙམ་བསྒོམ་མམ་ཞེ་ན་ཕྱི་རོལ་ཕུང་པོ་ལ་སོགས་པའི་དངོས་པོ་མེད་པས་སེམས་གསལ་རིག་ཙམ་བསྒོམ་པ་མཐར་ཐུག་གི་འོད་གསལ་བསྒོམ་པ་མ་ཡིན་ཏེ། སེམས་ནི་གཟུང་འཛིན་གཉིས་སུ་སྣང་བས་མ་དག་པའི་ཕྱིར་དང་། གཟུང་འཛིན་གྱི་སྣང་བས་དབེན་པའི་ཤེལ་སྒོང་དག་པ་ལྟ་བུའི་སེམས་ནི་རྟག་ཏུ་མེད་པའི་ཕྱིར་རོ། ། འོ་ན་ཀུན་རྫོབ་ཀྱི་བདེན་པ་སྒྱུ་མ་ལྟ་བུ་བསྒོམ་པ་ཡིན་ནམ་ཞེ་ན།
བསྒོམ་པར་བྱ་བ་ཀུན་རྫོབ་སྒྱུ་མ་ལྟ་བུའི་བདག་ཉིད་ཀྱི་ལྷ་སྐུ་བསྒོམས་པ་དེའང་འོད་གསལ་བསྒོམ་པར་རིག་པ་མ་ཡིན་ཏེ། སྒྱུ་ལུས་བསམ་གཏན་གཉིས་ཀྱིས་བཤིག་པས་འོད་གསལ་གྱི་ཚེ་རྣམ་པར་དག་ཅིང་མ་དམིགས་པའི་ཕྱིར་རོ། ། འོ་ན་བདེན་གཉིས་ཐ་དད་དུ་བསྒོམ་མམ་ཞེ་ན། དེ་ལྟར་ན་དོན་དམ་ལས་ཐ་དད་པའི་ཀུན་རྫོབ་ཀྱི་བདེན་པ་ཙམ་གྱི་དངོས་པོ་ནི། བསྒོམ་བྱའི་དངོས་པོར་ཡོད་པ་མ་ཡིན་ཏེ། བདེན་པ་གཉིས་དབྱེར་མེད་པའི་ཕྱིར་ཏེ། དེ་བས་ན་བདེན་གཉིས་ཐ་དད་ལྟ་བུར་བསྒོམ་པ་ནི། དམིགས་སུ་མེད་དེ། བདེན་གཉིས་ཐ་དད་དུ་མ་དམིགས་པའི་ཕྱིར་རོ། ། འདིས་ནི་དངོས་སུ་སྒྱུ་མ་དང་སེམས་གསུམ་བཀག་པའི་འོད་གསལ་བསྟན་ལ།
དགག་བྱ་སྦས་པ་དང་འབྲེལ་བས་སྦས་པ་ཞེས་བྱའོ། ། བཞི་པ་མཐར་ཐུག་ནི་ཟུང་འཇུག་གི་སྐབས་སུ་འོད་གསལ་བསྒོམ་པར་བྱའམ་ཞེ་ན། མ་ཡིན་ཏེ། དངོས་པོ་མེད་པ་དོན་དམ་བདེན་པ་ཟུང་འཇུག་གི་སྐབས་སུ་བསྒོམ་བྱ་མ་ཡིན་ཏེ། འོད་གསལ་ནི་གཟོད་མ་ནས་དག་པས་སྣང་མེད་ཡིན་པའི་ཕྱིར་དང་། ཟུང་འཇུག་ནི་ལྷ་སྐུ་སྒྱུ་མ་ལྟ་བུ་དང་སྟོང་པ་དབྱེར་མེད་ཡིན་པའི་ཕྱིར་རོ། ། འོ་ན་ཀུན་རྫོབ་བདེན་པའི་བདག་ཉིད་དུ་བསྒོམ་མམ་ཞེ་ན་ཟུང་འཇུག་གི་ཚེ་བསྒོམ་པར་བྱ་བ་སྒྱུ་མ་ལྟ་བུའི་བདག་ཉིད་དུ་ཡང་བསྒོམ་པ་ཡོད་པ་མ་ཡིན་ཏེ། སྒྱུ་མ་ནི་མི་བདེན་པ་ཉིད་དང་། བརྫུན་པ་སླུ་བའི་ཆོས་ཅན་ཡིན་པའི་ཕྱིར་དང་། ཟུང་འཇུག་ནི་མཐར་ཐུག་གི་ཐོབ་བྱ་མི་སླུ་བ་ཡིན་པའི་ཕྱིར།
འོ་ན་བདེན་གཉིས་ཐ་དད་དམ་རེས་འཇོག་དུ་བསྒོམ་མམ་ཞེ་ན། དེ་ལྟར་དངོས་པོ་ཀུན་རྫོབ་ཀྱི་བདེན་པ་དང་། དངོས་པོ་མེད་པ་དོན་དམ་པའི་བདེན་པ་གཉིས་རེས་འཇོག་གམ་ཐ་དད་དུ་བསྒོམས་པ་མ་ཡིན་ཏེ། བདེན་པ་གཉིས་གཉིས་སུ་མེད་པར་མཐོང་བ་ཙམ་གྱིས་གྲོལ་བར་འགྱུར་བའི་ཕྱིར་རོ། ། དེ་བས་ན། ཟུང་འཇུག་གི་རིམ་པ་རྟོགས་པ་རྣམས་ལ་ནི། བསྒོམ་པ་པོ་དང་། བསྒོམ་པ་དང་། བསྒོམ་པར་བྱའོ་ཞེས། མངོན་པར་ཞེན་པ་དམིགས་སུ་མེད་དོ། །
གཉིས་པ་རྣམ་སྣང་གི་བྱང་ཆུབ་ཀྱི་སེམས་ཀྱི་མཚན་ཉིད་སྟོན་པ་ནི། རྡོ་རྗེ་འཆང་ཆེན་པོའི་བྱང་ཆུབ་སེམས་ཀྱི་མཚན་ཉིད་བསྟན་པའི་རྗེས་ཐོགས་དེ་ནས། མངོན་པར་རྟོགས་པའི་རྡོ་རྗེ་ནི་འོད་གསལ་བ་སྟེ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ཏེ། འོག་ནས་འབྱུང་བ་འདི་གསུངས་སོ། ། རང་གི་སེམས་གཟོད་མ་ནས་མ་སྐྱེས་པ། རྡོ་རྗེ་གསུམ་མི་ཕྱེད་པའི་སྟོང་པ་ཉིད་ཀྱི་རང་བཞིན་ཡིན་ཏེ། ཆོས་བདག་མེད་པ་རང་བཞིན་གྱིས་འོད་གསལ་བའི་དོན་དམ་དང་གཉིས་སུ་མེད་ཅིང་མཉམ་པ་ཉིད་ཡིན་པས་སོ། ། ཆོས་བདག་མེད་པ་དེ་ཇི་ལྟ་བུ་ཞེ་ན། ཕྱི་སྣོད་དུ་གྱུར་པའི་དངོས་པོ་ཐམས་ཅད་བྲལ་ཞིང་།
ནང་ཕུང་པོ་ཁམས་དང་སྐྱེ་མཆེད་ཀྱི་བདག་ཉིད་ཅན་གཟུང་བ་དང་འཛིན་པ་རྣམ་པར་སྤངས་པ་ནམ་མཁའ་ལྟ་བུའོ། ། གསུམ་པ་མི་བསྐྱོད་པའི་བྱང་ཆུབ་ཀྱི་སེམས་བསྟན་པ་ནི། རྣམ་སྣང་གི་བྱང་ཆུབ་ཀྱི་སེམས་བསྟན་པའི་རྗེས་ཐོགས་དེ་ནས། མི་བཟད་པའི་རྡོ་རྗེ་ནི་ཡང་དག་པའི་མཐའ་སྟེ། དེ་ལ་དམིགས་པའི་ཏིང་ངེ་འཛིན་ལ་ཡང་དག་པར་སྙོམས་པར་ཞུགས་ནས། འོག་ནས་འབྱུང་བ་འདི་གསུངས་སོ། ། ཕྱི་ནང་གི་དངོས་པོ་འདི་རྣམས་མཐའ་བཞི་ལས་མ་སྐྱེས་པས་ཆོས་རྣམས་མེད་པ་ཡིན་ལ། ཆོས་རྣམས་ཀྱི་ཆོས་ཉིད་ཀྱང་མེད་དེ། རྟེན་ཆོས་ཅན་མེད་པའི་ཕྱིར་རོ། ། དེ་བས་ན་ནམ་མཁའ་ལྟར་སྤྲོས་པ་དང་བྲལ་ཞིང་།
བདག་མེད་པའི་རང་བཞིན་འོད་གསལ་བ་འདི་ནི། གཉིས་སུ་མེད་པའི་ཡེ་ཤེས་ཀྱི་མཚན་ཉིད་ཅན་གྱི་བྱང་ཆུབ་ཐོབ་པའི་ཚུལ་ཏེ་ཐབས་བརྟན་པའམ་སྙིང་པོ་ཡོད་པ་ཡིན་ནོ། ། བཞི་པ་རིན་འབྱུང་གི་བྱང་ཆུབ་ཀྱི་སེམས་ཀྱི་མཚན་ཉིད་བསྟན་པ་ནི། མི་བསྐྱོད་པའི་བྱང་ཆུབ་ཀྱི་སེམས་ཀྱི་མཚན་ཉིད་བསྟན་པའི་རྗེས་ཐོགས་དེ་ནས། བདག་མེད་པའི་རྡོ་རྗེ་ནི་དོན་དམ་པའི་བདེན་པ་སྟེ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ཏེ། འོག་ནས་འབྱུང་བ་འདི་གསུངས་སོ། ། ཟག་བཅས་ཟག་མེད་ཀྱི་ཆོས་ཐམས་ཅད་མཚན་གཞིའི་དངོས་པོར་མེད་དེ། མཚན་མ་མེད་པའི་ཕྱིར། མཚན་གཞི་མ་གྲུབ་པས་ཆོས་རྣམས་ཀྱི་མཚན་ཉིད་ཀྱང་རྣམ་པར་སྤངས་ནས་ག་ལ་ཡོད་དེ།
རྟེན་མེད་པའི་ཕྱིར་རོ། ། དཔེར་ན་མོ་གཤམ་གྱི་བུ་སྔོ་བསངས་དང་དཀར་ཤམ་བཞིན། འོ་ན་ཇི་ལྟར་ལྷའི་སྐུ་བསྐྱེད་ཅེ་ན། བདག་མེད་པའི་ཆོས་ཏེ། འོད་གསལ་ལས་བདག་བྱིན་གྱིས་བརླབས་པའི་རིམ་གྱིས་ཟུང་འཇུག་གི་སྐུ་ཀུན་ཏུ་བྱུང་སྟེ། དེའི་ཕྱིར་འོད་གསལ་འདི་ནི་བྱང་ཆུབ་ཐོབ་པའི་ཚུལ་ཏེ། ཐབས་བརྟན་པ་ཡིན་ནོ། ། ལྔ་པ་འོད་དཔག་མེད་ཀྱི་བྱང་ཆུབ་ཀྱི་སེམས་ཀྱི་མཚན་ཉིད་བསྟན་པའི་རྗེས་ཐོགས་དེ་ནས། འོད་ཟེར་འབར་བ་སྒྲོན་མ་ནི་འོད་གསལ་བ་སྟེ་དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ཏེ། འོག་ནས་འབྱུང་བ་འདི་གསུངས་སོ། །
རང་བཞིན་གྱིས་མ་སྐྱེས་པའི་འདུས་བྱས་དང་། འདུས་མ་བྱས་ཀྱི་ཆོས་རྣམས་ལ་བསྒོམ་པའང་མེད་དེ། བསྒོམ་པར་བྱ་བའི་ངོ་བོ་ཉིད་མེད་པའི་ཕྱིར་རོ། ། འོ་ན་ལྷའི་རྣལ་འབྱོར་དུ་ཇི་ལྟར་འགྱུར་ཞེ་ན། ནམ་མཁའ་ནི་དོན་དམ་པའི་བདེན་པ་དང་། ཚུལ་ནི་ཀུན་རྫོབ་ཀྱི་བདེན་པ་སྟེ། དེ་ཉིད་ཐ་དད་མེད་པར་གཅིག་ཏུ་སྦྱོར་བའི་ཚུལ་གྱིས་དེ་ལྟར་དངོས་པོ་སྟེ། ཟུང་འཇུག་རྡོ་རྗེ་འཆང་ཆེན་པོའི་སྐུར་རབ་ཏུ་བསྒྲགས་ཤིང་བཤད་དོ། ། ཞེས་པའོ། ། དྲུག་པ་དོན་ཡོད་གྲུབ་པའི་བྱང་ཆུབ་ཀྱི་སེམས་ཀྱི་མཚན་ཉིད་བསྟན་པ་ནི།
འོད་དཔག་མེད་ཀྱི་བྱང་ཆུབ་ཀྱི་སེམས་ཀྱི་མཚན་ཉིད་བསྟན་པའི་རྗེས་ཐོགས་དེ་ནས། ཟིལ་གནོན་རྡོ་རྗེ་ནི་འོད་གསལ་བ་སྟེ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ཏེ། འོག་ནས་འབྱུང་བ་འདི་གསུངས་སོ། ། ཕྱི་ནང་གི་ཆོས་རྣམས་ནི་རང་བཞིན་ཀུན་རྫོབ་ཀྱི་བདེན་པ་དང་། འོད་གསལ་དོན་དམ་པའི་བདེན་པ་སྟེ། བདེན་པ་གཉིས་སུ་གནས་པ་དེ་བས་ན། གདོད་མ་ནས་རང་བཞིན་གྱིས་རྣམ་པར་དག་སྟེ་ནམ་མཁའ་བཞིན་ནོ། ། དེ་བས་ན་འབྲས་བུ་བྱང་ཆུབ་མེད་ཅིང་དེ་འཐོབ་པའི་རྒྱུ་མངོན་རྟོགས་ཀྱང་མེད་དེ། རྒྱུ་དང་འབྲས་བུ་དབྱེར་མི་ཕྱེད་པའི་ཕྱིར་རོ། །
རྒྱུ་འབྲས་དབྱེར་མི་ཕྱེད་པར་ཡོངས་སུ་ཤེས་པའི་འོད་གསལ་འདི་ནི། བྱང་ཆུབ་ཐོབ་པའི་ཚུལ་ཏེ་ཐབས་བསྟན་པའོ། ། ཞེས་སོ། ། དྲུག་པ་སླར་ཡང་ངོ་མཚར་བའི་ཆེད་དུ་བརྗོད་པ་ནི། དེ་བཞིན་གཤེགས་པ་དྲུག་གིས་བྱང་ཆུབ་ཀྱི་སེམས་ཀྱི་མཚན་ཉིད་བསྟན་པའི་རྗེས་དེ་ནས། བྱམས་པ་ལ་སོགས་པ་སྐུ་གསུང་ཐུགས་ཀྱི་གསང་བ་ནི་ཡིད་ཀྱི་རང་བཞིན་གྱི་སྐུ་ཡིན་ལ། ཆོས་ཀྱི་དེ་ཁོ་ན་ཉིད་ནི། དེ་དོན་དམ་པའི་བདེན་པས་རྣམ་པར་དག་པར་བྱས་པས་ཏེ་དེ་གསལ་བར་བྱེད་པའི་ཡི་གེ་ཐོས་ནས། ཀུན་རྫོབ་ཀྱི་བདེན་པས་ངོ་མཚར་དུ་གྱུར། དོན་དམ་པའི་བདེན་པས་རྨད་དུ་གྱུར་ཏེ།
ཆེད་དུ་བརྗོད་པ་འདི་ཆེད་དུ་བརྗོད་དོ། ། ཨེ་མ་ཧོ་སངས་རྒྱས་ཞེས་པ་ཀུན་རྫོབ་ཀྱི་སྒོ་ནས་བསྟོད་པའོ། ། ཨེ་མ་ཧོ་ཆོས་ཞེས་པ་ནི་དོན་དམ་པའི་སྒོ་ནས་བསྟོད་པའོ། ། ཆོས་བཤད་པ་ནི་ངོ་མཚར་ཆེ་ཞེས་པ་བདེན་གཉིས་དབྱེར་མི་ཕྱེད་པ་གསལ་བར་བྱེད་པའི་ཆོས་བསྟན་པའི་སྒོ་ནས་བསྟོད་པའོ། ། ཡང་དག་དོན་ནི་འོད་གསལ་ལོ། ། དག་པའི་དོན་ནི་དག་པའི་སྒྱུ་ལུས་སོ། ། དེ་ལྟ་བུའི་ཡོན་ཏན་དང་ལྡན་པའི་བྱང་ཆུབ་ཀྱི་སེམས་རྡོ་རྗེ་འཆང་ཆེན་པོ་ཁྱེད་ལ་ཕྱག་འཚལ་ལོ་ཞེས་སོ། ། བདག་མེད་པའི་ཆོས་དོན་དམ་པའི་བདེན་པ་ལས་འཁྲུངས་ཤིང་བྱུང་བ་དང་། སངས་རྒྱས་ཀྱི་བྱང་ཆུབ་རྫོགས་པའི་རིམ་པ་གདུལ་བྱའི་རྒྱུད་ལ་བསྐྱེད་ཅིང་རྫོགས་པར་མཛད་པ་དང་རྟོག་པ་ཐམས་ཅད་ལས་འདས་པས་ན་མི་རྟོག་པ་དང་དེ་ཉིད་ཀྱིས་ན་དམིགས་སུ་མེད་པ་སྟེ་དམིགས་བྲལ་ཁྱེད་ལ་ཕྱག་འཚལ་ལོ་ཞེས་སོ། ། འཁོར་འདས་ཀུན་ཏུ་བཟང་པས་ན་ཀུན་ཏུ་བཟང་པོ།
ཕུན་སུམ་ཚོགས་པ་ཐམས་ཅད་བསྒྲུབ་པས་ན་ཐམས་ཅད་དོན་ནོ། ། ལྷའི་དཀྱིལ་འཁོར་རབ་ཏུ་སྤྲོ་བར་མཛད་པས་ན་བྱང་ཆུབ་སེམས་ནི་རབ་བསྐོར་བའོ། ། བྱང་ཆུབ་ནི་དོན་དམ་པའི་བདེན་པའོ། ། སྤྱོད་པ་ནི་ཀུན་རྫོབ་ཀྱི་བདེན་པའོ། ། བདེན་གཉིས་དབྱེར་མི་ཕྱེད་པ་ནི་རྡོ་རྗེ་ཆེ་སྟེ། དེ་ལྟ་བུ་ཁྱོད་ལ་ཕྱག་འཚལ་ལོ་ཞེས་སོ། ། གང་ལ་ཕྱག་འཚལ་བའི་བྱང་ཆུབ་ཀྱི་སེམས་ཀྱི་ངོ་བོ་དེ་ཇི་ལྟ་བུ་ཞེ་ན། དེ་བཞིན་གཤེགས་པའི་ཐུགས་དག་པས་ཏེ། ཡིད་ཀྱི་རང་བཞིན་གྱི་སྐུ་མངའ་བའོ། ། གདུལ་བྱ་རྣམས་ལ་སྐུ་རྡོ་རྗེ་ལ་སོགས་པའི་རྣམ་པར་སྣང་བས་ན་སྐུ་གསུང་ཐུགས་ཀྱི་རྡོ་རྗེ་འཛིན་ནོ། །
རྡོ་རྗེ་གསུམ་གྱི་སངས་རྒྱས་ཐོབ་པར་མཛད་ཅིང་མི་གནས་པའི་མྱ་ངན་ལས་འདས་པ་ལ་འཇོག་པར་མཛད་པས་ན་སངས་རྒྱས་བྱང་ཆུབ་རབ་སྟོན་པའོ། ། དེ་ལྟ་བུའི་བྱང་ཆུབ་ཀྱི་སེམས་རྡོ་རྗེ་འཆང་ཆེན་པོ་ཁྱེད་ལ་ཕྱག་འཚལ་ལོ། ། ཞེས་པའོ། ། བྱང་ཆུབ་ཀྱི་སེམས་ཀྱི་ལེའུ་སྟེ་ལེའུ་གཉིས་པའི་རྣམ་བཤད་དོ།། ༈ །།ལེའུ་གསུམ་པ་ལ་གཉིས་ཏེ། བསྡུས་པའི་དོན་དང་། ཡན་ལག་གི་དོན་ནོ། ། དང་པོ་བསྡུས་པའི་དོན་ལ། བརྗོད་བྱ་དོན་གྱི་བསྡུས་དོན་དང་། རྗོད་བྱེད་སྒྲའི་བསྡུས་དོན་གཉིས་ཀྱི་དང་པོ་ནི།
ལེའུ་འདིས། བསྐྱེད་རིམ་པ་དང་རྫོགས་རིམ་པ་གཉིས་ཀྱིས། ཕྲ་མོ་རྣམ་པ་གསུམ་བསྒོམ་པ་སྔོན་འགྲོ་ལྷའི་རྣལ་འབྱོར་དང་བཅས་པ་གསལ་བར་སྟོན་ནོ། ། དེ་ལ་ཕྲ་མོ་རྣམ་པ་གསུམ་ནི། སྟེང་སྒོ་ལ་བརྟེན་པའི་མཚན་མ་ཕྲ་མོ་བསྒོམ་པ་དང་འོག་སྒོ་ལ་བརྟེན་པའི་ཐིག་ལེ་ཕྲ་མོ་བསྒོམ་པ་ནི་བསྐྱེད་རིམ་པའི་འོ། ། ཞི་སོགས་ཀྱི་ལས་བསྒྲུབ་པའི་དོན་དུ་རྡོ་རྗེའི་བཟླས་པ་བསྒོམ་པ་ནི་རྫོགས་རིམ་པའི་འོ། ། རྗོད་བྱེད་སྒྲའི་བསྡུས་དོན་ནི་འགྲེལ་པར་གསལ་ལོ། ། གཉིས་པ་ཡན་ལག་གི་དོན་ལ་གསུམ་སྟེ། སྔོན་འགྲོ་ལྷའི་རྣལ་འབྱོར་བསྟན་པ་དང་། དངོས་གཞི་ཕྲ་མོའི་རྣལ་འབྱོར་བསྟན་པ་དང་།
ལྷའི་རྣལ་འབྱོར་གསལ་བར་བཤད་པའོ། ། དང་པོ་ལ་དྲང་དོན་དང་ངེས་དོན་གཉིས་ཀྱི། དང་པོ་ལ་ཡང་གསུམ་སྟེ། སྡུད་པ་པོའི་ཚིག་གིས་མཚམས་སྦྱར་བ་དང་། སྟོན་པའི་གསུང་གིས་རྟེན་དང་བརྟེན་པའི་དཀྱིལ་འཁོར་མདོར་བསྟན་པ་དང་། བརྟེན་པ་ལྷའི་དཀྱིལ་འཁོར་རྒྱས་པར་བཤད་པའོ། ། དང་པོ་ནི། ལེའུ་གཉིས་པ་རྫོགས་པའི་རྗེས་ཐོགས་དེ་ནས། གསུངས་སོ་ཞེས་སྦྱར་རོ། ། གང་གིས་ཤེ་ན།
བཅོམ་ལྡན་འདས་སྐུ་གསུང་ཐུགས་རྡོ་རྗེ་དེ་བཞིན་གཤེགས་པ་རྡོ་རྗེ་འཆང་ཆེན་པོས་སོ། ། གང་ཞིག་ཅེ་ན། དེ་བཞིན་གཤེགས་པ་ཐམས་ཅད་ཀྱི་ཞེས་སོགས་ཏེ། རྣམ་སྣང་ལ་སོགས་པའི་དེ་བཞིན་གཤེགས་པ་རྣམས་སེམས་ཅན་གྱི་དོན་གྱི་ཕྱིར། ཕྱོགས་བཅུར་ཁྱབ་པ་ནི་འཕྲོ་བ། དེ་ཉིད་ཆོས་ཀྱི་ཆར་འབེབས་པས་ན་སྤྲིན། བསམ་པའི་དབང་གིས་སྐུ་དུ་མར་སྟོན་པས་བཀོད་པ། དེ་ཉིད་མི་ཕྱེད་པས་ན་རྡོ་རྗེ་སྟེ། དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་ཏེ། རྡོ་རྗེ་བཀོད་པ་ཞེས་བྱ་བའི་ཏིང་ངེ་འཛིན་ནི་དེ་བཞིན་གཤེགས་པའི་ཚོགས་ཀྱི་དཀྱིལ་འཁོར་ཏེ།
དེ་སྟོན་པའི་ལེའུ་འདིའོ། ། གཉིས་པ་རྟེན་པ་དང་བརྟེན་པའི་དཀྱིལ་འཁོར་མདོར་བསྟན་པ་ནི། དེ་ལ་དང་པོ་རྟེན་གཞལ་ཡས་ཁང་དང་སྦྱར་ན། བསྲུང་བའི་འཁོར་ལོ་འོད་གསལ་དུ་བཅུག་ནས་སའི་ཆ་སྟོང་པ་ཉིད་དུ་བསྒོམ་པ་ནི་ཤུ་ནྱ་ཏ་ཞེས་སོགས་ཀྱི་སྔགས་སོ། ། དེ་ལྟ་བུའི་ཆོས་ཀྱི་དབྱིངས་ཀྱི་རང་བཞིན་གྱི་ནམ་མཁའི་ཁམས་གྱི་དབུས་སུ་གནས་པ་སྟེ་ཆུད་པར་རྣམ་སྣང་ལ་སོགས་པའི་སངས་རྒྱས་པ་རྣམས་ཀྱི་དཀྱིལ་འཁོར་ཏེ། གཞལ་ཡས་ཁང་པའི་འཁོར་ལོ་བསྡོམ་པར་བྱའོ། ། གཞལ་ཡས་ཁང་དེའི་མཚན་ཉིད་ཇི་ལྟ་བུ་ཞེ་ན། འོད་ཟེར་སྤྲིན་གྱི་བཀོད་པ་ཆེ་ཞེས་པ། ལྷ་རྣམས་ཀྱི་འོད་ཟེར་སྤྲིན་གྱི་ཚོགས་ཀྱིས་ཁྱབ་པའོ། ། སངས་རྒྱས་འབར་བའི་འོད་དང་མཉམ་པ་ནི་ཕྱོགས་བཞི་དབུས་དང་བཅས་པ་རྣམས་ཀྱི་ཁ་དོག་ཀྱང་གཙོ་བོ་སངས་རྒྱས་ལྔའི་ཁ་དོག་དང་འདྲ་བའོ། །
འོད་ཟེར་རྣམ་ལྔས་ཀུན་ཏུ་ཁྱབ་པ་ནི། གཞལ་ཡས་ཁང་དེའི་རྒྱུ་རིན་པོ་ཆེ་སྣ་ལྔ་ལས་གྲུབ་པའོ། ། ཐམས་ཅད་དུ་བཟང་བས་ན་ཀུན་ནས་ཡོངས་སུ་ཟླུམ་པོར་ཏེ། རིན་པོ་ཆེ་སྣ་ཚོགས་པས་གྲུབ་པས་ན་དངོས་པོ་བཟང་ཞིང་གྲུ་བཞི་ལ་སོགས་པའི་ཡོན་ཏན་དང་ལྡན་པས་མངོན་པར་འདུ་བྱས་པ་བཟང་བའོ། ། སྣམ་བུ་ལ་གཟུགས་རྡོ་རྗེ་ལ་སོགས་པའི་གཟུངས་ཀྱི་ལྷ་མོ་རྣམས་གནས་པས་འདོད་པའི་ཡོན་ཏན་ལྔས་ཁྱབ་པའོ། ། སྣམ་བུ་དེ་ཉིད་ལ་ལྷ་ལ་ཉེ་བར་བསྟན་པའི་མཆོད་པ་རྣམ་པ་ལྔས་བརྒྱན་ཅིང་སྤྲས་པའོ། ། མདོར་བསྡུ་ན། རྟེན་ལྷའི་དཀྱིལ་འཁོར་དེ་ལྟར་བསྒོམ་པར་བྱའོ། ། གཉིས་པ་བརྟེན་པ་ལྷ་བསྐྱེད་པ་དང་སྦྱར་ན། གཞལ་ཡས་ཁང་དེར།
ལྷག་མོས་འོད་གསལ་ཏུ་བཅུག་ནས། དེ་ཉིད་བརྟན་པར་བྱེད་པ་ནི་ཤུ་ནྱ་ཏ་ཞེས་སོགས་སོ། ། དེ་ལྟ་བུའི་དེ་བཞིན་ཉིད་ལས་བྱང་ཆུབ་པ་ནི། ནམ་མཁའི་དབྱིངས་ཀྱི་དབུས་གནས་པར། ། ཞེས་སོ། ། དེ་ནས་ཟླ་བ་ལས་བྱང་ཆུབ་པ་ལ་སོགས་པ་རྣལ་འབྱོར་བཞི་གཙོ་བོའི་སྐུ་བསྐྱེད་པ་དང་། དཀྱིལ་འཁོར་རྒྱལ་མཆོག་བསྐྱེད་པ་ནི། སངས་རྒྱས་དཀྱིལ་འཁོར་བསྒོམ་པ་ནི། ། ཞེས་པའོ། ། ལྷ་དེ་རྣམས་མཚན་ཉིད་ཇི་ལྟར་བསྒོམ་ཞེ་ན།
འོད་ཟེར་སྤྲིན་གྱི་བཀོད་པ་ཆེ། ། ཞེས་རིགས་དེ་དང་དེར་འབྲེལ་བའི་གཙོ་འཁོར་གྱི་ལྷ་རྣམས་རང་རང་གི་གནས་ཇི་ལྟ་བ་བཞིན་དུ་གནས་པ་དང་། སངས་རྒྱས་འབར་བའི་འོད་དང་མཉམ། ། ཞེས་པ་འཁོར་རྣམས་ཀྱང་རང་གི་གཙོ་བོའི་ཁ་དོག་དང་འདྲ་བའོ། ། འདོད་པའི་ཡོན་ཏན་ལྔ་ཡིས་ཁྱབ། ། ཅེས་པ་གཟུགས་རྡོ་རྗེ་ལ་སོགས་པ་བྱེ་བྲག་ཏུ་བཤད་པའོ། ། རྐང་པ་གཞན་ལྷག་མ་གསུམ་ནི་ལྷ་དང་མི་སྦྱར་རོ། ། མདོར་ན། བརྟེན་པ་ལྷའི་དཀྱིལ་འཁོར་དེ་ལྟར་བསྒོམས་ནས། འོག་ནས་འབྱུང་བའི་ཕྲ་མོའི་རྣལ་འབྱོར་བསྒོམ་ཞེས་པའོ། །
གསུམ་པ་བརྟེན་པ་ལྷའི་དཀྱིལ་འཁོར་རྒྱས་པར་བཤད་པ་ལ་གསུམ་སྟེ། དང་པོ་རིགས་སོ་སོའི་ཟློས་པ་པོས་རྡོ་རྗེ་འཆང་སོགས་དབུས་སུ་བསྒོམ་པ་ནི། དེ་ལྟ་བུའི་དཀྱིལ་འཁོར་བསྒོམ་པའི་གཙོ་བོ་གང་ཞིག་གིས་བྱ་ཞེ་ན། རྡོ་རྗེ་འཆང་གི་ཟློས་པ་པོས་ནི། གཟུགས་ཏེ་བདག་ཉིད་དཀྱིལ་འཁོར་གྱི་དབུས་སུ་རྡོ་རྗེ་འཆང་ཆེན་པོའི་རྣམ་པར་བསྒོམ་པར་བྱའོ། ། རྣམ་སྣང་གི་ཟློས་པ་པོས་ནི། རྣམ་པར་སྣང་མཛད་ཀྱི་ཕྱག་རྒྱ་ཆེན་པོ་དབུས་སུ་བསྒོམ་པར་བྱ་ཞིང་། རྣམ་སྣང་ནི་སྐུ་རྡོ་རྗེ་ཡིན་ཡང་། གསུང་དང་ཐུགས་ཀྱི་ཡོན་ཏན་ཡང་མངའ་བས་སྐུ་གསུང་ཐུགས་ཀྱིས་མཚན་པའོ། ། མི་བསྐྱོད་པའི་ཟློས་པ་པོ་ནི་འདིས་ལྷའི་དཀྱིལ་འཁོར་སྡུད་པས་ན་བསྡུས་པ་སྟེ་རྡོ་རྗེ་འཆང་ཆེན་པོ་དང་གཅིག་ཏུ་སྦྱོར་བ་མི་བསྐྱོད་པ་ཞེ་སྡང་རྡོ་རྗེའི་རྒྱལ་མཆོག་སྟེ།
ཕྱག་རྒྱ་ཆེན་པོ་བསྒོམ་པར་བྱའོ། ། དེ་བཞིན་དུ་རིན་འབྱུང་གི་ཟློས་པ་པོས་དཀོན་མཆོག་དཔལ་ཏེ་རིན་འབྱུང་དང་། འོད་དཔག་མེད་ཀྱི་ཟློས་པ་པོས་ཚེ་དཔག་མེད་དང་དོན་གྲུབ་ཀྱི་ཟློས་པ་པོས་ཐོགས་མེད་གྲུབ་པ་སྟེ་དོན་གྲུབ་ཀྱི་ཕྱག་རྒྱ་ཆེན་པོ་རྣམས་དཀྱིལ་འཁོར་གྱི་དབུས་སུ་བསྒོམ་པར་བྱའོ། ། ཟློས་པ་པོའི་རིགས་ཀྱི་དབྱེ་བས། དེ་བཞིན་གཤེགས་པ་དྲུག་པོ་གང་དབུས་སུ་བསྒོམས་པས་གཙོ་བོ་བྱ་བར་འདིར་དངོས་སུ་བཤད་པ། དེ་དག་གིས་ཉེ་བར་མཚོན་ནས། གནོད་མཛེས་ཀྱི་བར་གྱི་ལྷ་སུམ་ཅུ་རྩ་གཉིས་པོ་གང་ལ་མེ་ཏོག་ཕོག་པས་གཙོ་བོ་བྱའོ་ཞེས་ཀྱང་ཞོར་ལ་སྟོན་ནོ། ། དེ་སྐད་དུ་ཡང་རྡོ་རྗེ་མཆོག་ནི་གང་ཡིན་པའི། ། དབུས་སུ་སྐུ་ནི་ལེགས་བྲིས་ལ། ། དེ་ཡི་མིང་སྨོས་རྡོ་རྗེ་ཡི། །
དཀྱིལ་འཁོར་ཡིན་ཞེས་སངས་རྒྱས་གསུངས། ། ཞེས་བཤད་དོ། ། དེ་ལ་དེ་བཞིན་གཤེགས་པ་གཞན་བཞི་དབུས་སུ་འགྲོ་བ་ན། དེའི་ཤུལ་དུ་མི་བསྐྱོད་པ་འགྲོ་ཞིང་། ཡུམ་གྱི་ཤུལ་དུ་རེག་རྡོ་རྗེ་འགྲོའོ། ། བྱང་ཆུབ་སེམས་དཔའ་དང་། ཁྲོ་བོ་རྣམས་དབུས་སུ་འགྲོ་བ་ན། རིགས་བདག་གང་ཡིན་པ་དེ་ཕྱུང་ནས་རང་ལ་བསྟིམ། དེའི་ཤུལ་དུ་མི་བསྐྱོད་པ་འགྲོ་ལ། ཕྱོགས་ཀྱི་ལྷ་མོས་ཡུམ་བྱེད་པས།
དེའི་ཤུལ་དུ་རེག་རྡོ་རྗེ་མ་འགྲོའོ། ། ལྷ་མོ་རྣམས་དབུས་སུ་འགྲོ་བ་ན། རང་གི་རིགས་བདག་གང་ཡིན་པ་དེ་ཕྱུང་ནས་རང་ལ་བསྟིམ། དེའི་ཤུལ་དུ་མི་བསྐྱོད་པ་འགྲོ་ཞིང་རང་གི་ཤུལ་དུ་རེག་རྡོ་རྗེ་མ་འགྲོའོ། ། རྣམ་པ་ལྷ་མོ་ལ་ངོ་བོ་རང་གི་རིགས་བདག་གི་དེ་བཞིན་གཤེགས་པའི་ང་རྒྱལ་གྱིས། དཀྱིལ་འཁོར་པ་གཞན་རྣམས་འབྱིན་ནོ། ། ཡང་ན་རྣལ་འབྱོར་པས་ལྷ་མོ་རྣམས་ལ་མེ་ཏོག་ཕོག་ཀྱང་ལྷ་མོའི་རྣམ་པར་མི་བསྒོམ་གྱིས། དེའི་རིགས་བདག་དེ་བཞིན་གཤེགས་པའི་རྣམ་པར་བསྒོམས་ལ། རྣལ་འབྱོར་མ་རྣམས་ཀྱིས་ལྷ་ཕོ་ལ་མེ་ཏོག་ཕོག་ཀྱང་། དེའི་རྣམ་པར་མི་བསྒོམ་གྱི།
དེའི་ཡུམ་ལྷ་མོའི་རྣམ་པར་བསྒོམ་པ་འཐད་དེ། གསང་མཚན་འདོགས་པ་ན་བུད་མེད་རྣམས་ལ་ལྷ་མོའི་མིང་དང་། སྐྱེས་པ་རྣམས་ལ་དེ་བཞིན་གཤེགས་པའི་མིང་གིས་འདོགས་པའི་ཕྱིར་རོ། །

གཉིས་པ་གཙོ་བོ་དེ་རྣམས་ཀྱི་སྐུ་མདོག་དང་ཕྱག་མཚན་གསལ་བར་བཤད་པ་ནི། སྐུ་གསུང་ཐུགས་ཀྱི་རྡོ་རྗེ་ཅན་ནི་རྡོ་རྗེ་འཆང་ཆེན་པོ་སྟེ། དེ་ལ་མི་བསྐྱོད་པ་ཞུགས་པས་ཞེ་སྡང་རྡོ་རྗེར་གྱུར་ཏེ། སྐུ་མདོག་ཨིནྡྲ་ནི་ལའི་ཁ་དོག་འདྲ་བ་ཕྱག་གཡས་ཀྱི་དང་པོ་ན་རབ་ཏུ་འབར་བའི་རྡོ་རྗེ་བསྣམས་པ། ཁྲོ་བ་དང་འདོད་ཆགས་ཆེན་པོ་འདྲེས་པས་མཆེ་བ་ཅུང་ཟད་རྣམ་པར་གཙིགས་པ་ལ་དེ་ཉིད་ཀྱི་ཕྱིར་འཇིགས་འཇིགས་ལྟ་བུ་བསྒོམ་མོ། ། རྣམ་པར་སྣང་མཛད་ནི་སྐུ་མདོག་ཤེལ་དང་ཟླ་བའི་འོད་འདྲ་བ་དང་། ཐོར་ཚུགས་དང་ཅོད་པན་གྱིས་བརྒྱན་པ་དང་། འོད་ཀྱི་དཀྱིལ་འཁོར་དང་བཅས་ཤིང་སྐུ་ལ་སྣ་ཚོགས་པའི་མཚན་བཟང་པོ་ཐམས་ཅད་ཀྱིས་མཛེས་པར་བརྒྱན་པ། ཕྱག་གཡས་ཀྱི་དང་པོ་ན་རབ་ཏུ་འབར་བའི་འཁོར་ལོ་དཀར་པོ་བསྣམས་པ་བསྒོམ་མོ། ། རིན་ཆེན་འབྱུང་ལྡན་ནི་སྐུ་མདོག་འཛམ་བུ་ཆུ་བོའི་གསེར་འོད་འདྲ་བ་སངས་རྒྱས་ཏེ། དེ་བཞིན་གཤེགས་པའི་སྤྲིན་གྱིས་ཀུན་ནས་འཁྲིགས་པ།
ཕྱག་གཡས་ཀྱི་དང་པོ་ན་རིན་པོ་ཆེ་བསྣམས་པ་བསྒོམ་མོ། ། དེ་ཡི་ཕྱག་ན་རྡོ་རྗེ་ཆེ། ། ཞེས་པ་ནི། ཞེ་སྡང་རྡོ་རྗེའི་ཕྱག་མཚན་གསལ་བར་བཤད་པའོ། ། འདོད་ཆགས་རྡོ་རྗེ་ཅན་ནི། འོད་དཔག་ཏུ་མེད་པ་སྟེ། སྐུ་མདོག་པད་མ་རཱ་གའི་མདོག་འདྲ་བ་དང་། འདོད་ཆགས་རྣམ་པར་དག་པའི་རང་བཞིན་ཡིན་པས། གཙོ་བོ་འདོད་ཆགས་འབར་མངའ་བ། ། ཞེས་སོ། །
ཕྱག་གཡས་ཀྱི་དང་པོ་ན་རབ་ཏུ་འབར་བའི་པད་མ་དམར་པོ་བསྣམས་པ་བསྒོམ་མོ། ། གདོན་མི་ཟ་བ་རྡོ་རྗེ་ཅན་ནི་དོན་ཡོད་གྲུབ་པ་སྟེ། སྐུ་མདོག་མར་ཀ་ཏིའི་འོད་འདྲ་བ་དང་། སྐུ་ལ་རྡོ་རྗེ་འབར་བས་རྣམ་པར་བརྒྱན་པ་དང་། འོད་ཟེར་ཀུན་ཏུ་འབར་བའི་སྤྲིན་གྱིས་ཁྱབ་པ་དང་། ཞི་བའི་ཉམས་དང་ལྡན་པ། སྣ་ཚོགས་པའི་འགྲོ་བ་མ་ལུས་པའི་དོན་བྱེད་པས། ཕྱག་གཡས་ཀྱི་དང་པོ་ན་དཀར་པོ་ལ་སོགས་པའི་འོད་ཟེར་སྣ་ལྔ་ལྡན་པའི་རལ་གྲི་བསྣམས་པ་བསྒོམ་མོ། ། དེ་ལྟར་སངས་རྒྱས་ལྔའི་དཀྱིལ་འཁོར་བསྒོམ་པར་བྱའོ། ། གསུམ་པ་གཙོ་བོ་དེ་རྣམས་བསྐྱེད་པའི་ཡན་ལག་ཟླ་བ་ལས་བྱང་ཆུབ་པ་སྟོན་པ་ནི།
དེ་ནས། བཅོམ་ལྡན་འདས་ཆོས་ཀྱི་དབྱིངས་ཀྱི་ངོ་བོ་ཉིད་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ། འོག་ནས་འབྱུང་བའི་སྔགས་འདི་གསུངས་སོ། ། སྔགས་ནི་ཨོཾ་ལ་སོགས་ཏེ། འདིས་ནི་ཡི་གེ་འབྲུ་གསུམ་པད་མ་དང་བཅས་པ་ཡས་ཐིམ། ཉི་མའི་དཀྱིལ་འཁོར་མས་ཐིམ་པས་བདག་ཉིད་ཟླ་བའི་དཀྱིལ་འཁོར་ལྟ་བུར་བྱིན་གྱིས་བརླབས་ཏེ། དེའི་སྟེང་དུ་ཡི་གེ་འབྲུ་གསུམ་ལ་སོགས་པས་ལྷའི་སྐུ་བསྐྱེད་དེ། འོག་ནས་བཤད་པའི་ཕྲ་མོའི་རྣལ་འབྱོར་བསྒོམ་པ་བསྟན་ཏོ། ། དེ་དག་གིས་ལྷའི་རྣལ་འབྱོར་དྲང་དོན་དུ་བཤད་ནས། ངེས་པའི་དོན་དུ་བཤད་པ་ལ་གཉིས་ཀྱི།
དང་པོ་རྡོ་རྗེ་བཟླས་པའི་རླུང་སྔགས་ཀྱི་དེ་ཁོ་ན་ཉིད་སྟོན་པ་ནི། དེ་ནས་བཅོམ་ལྡན་སྙོམས་པར་ཞུགས་ཏེ། འདི་གསུངས་སོ་ཞེས་སྦྱར་རོ། ། གང་ལ་སྙོམས་པར་ཞུགས་ན། དེ་བཞིན་གཤེགས་པ་ཐམས་ཅད་རླུང་འོད་ཟེར་ལྔའོ། ། འཕྲོ་བ་ནི་དེ་དག་སྟེང་གི་སྣ་སྒོ་ལས་འབྱུང་བའོ། ། སྤྲིན་ནི་ཚོགས་སོ། ། བཀོད་པ་ནི་དཀྱིལ་འཁོར་རེ་རེ་ལ་དཀྱིལ་འཁོར་བཞི་བཞི་འབྱུང་ཞིང་། དཀར་པོ་ལ་སོགས་པའི་ཁ་དོག་གིས་ཕྱེ་བའོ། ། མདོར་ན་རླུང་གི་དེ་ཁོ་ན་ཉིད་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ཏེ་ཞེས་པའོ། །
གང་གསུང་ན་རྡོ་རྗེ་བཀོད་པ་ཞེས་ཏེ། རྡོ་རྗེ་ནི་ཡི་གེ་གསུམ་མོ། ། དེའི་བཀོད་པ་ནི་ཨཱ་ལི་ཀཱ་ལི་དང་མ་ནི་ལ་སོགས་པའི་ཡི་གེའི་ཚོགས་ཏེ། དེ་རྣམས་ནི་ཡི་གེ་འབྲུ་གསུམ་དུ་འདུས་ལ། ཉིན་དང་མཚན་དུ་འཇུག་གནས་ལྡང་བའི་རིམ་པས་འབྲུ་གསུམ་ཟློས་པ་ནི་ཏིང་ངེ་འཛིན་ཏེ། དེ་སྟོན་པའི་ལེའུ་འདིའོ། ། དེ་དག་གིས་ནི་རླུང་དང་སྔགས་ཀྱི་དེ་ཁོ་ན་ཉིད་བསྟན་ལ། དོན་དེ་ཉིད་ཤུ་ནྱ་ཏའི་སྔགས་ཀྱིས་ཀྱང་སྟོན་ཏེ། ། དེའང་རླུང་དང་སྦྱར་བ་དང་། སྔགས་དང་སྦྱར་བ་གཉིས་ཀྱི།
དང་པོ་ནི། བཤད་རྒྱུད་ལས། ཨོཾ་ནི་དང་པོ་གཅིག་དང་ལྡན། ། ཤཱུ་ནྱ་ཏ་ནི་གཉིས་པ་སྟེ། ། ཛྙ་ན་ཞེས་པ་གསུམ་པ་འོ། ། བཛྲ་ཞེས་བྱ་བཞི་པ་འོ། ། སྭ་བྷ་ཨཱཏྨ་ཀོ་ལྔ་པ། ། ཨ་ཧཾ་ཞེས་པ་དྲུག་པར་བརྗོད། ། དེ་ལྟར་བདེ་གཤེགས་དྲུག་པོ་ནི། ། སྐྱེ་བོ་མཆོག་ལ་བསྟན་པ་ཡིན། །
ཞེས་ཏེ། ཨོཾ་ནི་རླུང་དང་པོ་མེའི་དཀྱིལ་འཁོར་གྱེན་དུ་རྒྱུ་བའི་རླུང་ངོ་། ། ཤཱུ་ནྱ་ཏ་ནི་རླུང་གཉིས་པ་གཡོན་པ་རླུང་གི་དཀྱིལ་འཁོར་མེ་དང་མཉམ་དུ་གནས་པའི་རླུང་ངོ་། ། ཛྙ་ན་ཞེས་པ་རླུང་གསུམ་པ། གཉིས་ཀ་ནས་རྒྱུ་བ་སའི་དཀྱིལ་འཁོར་ཐུར་དུ་སེལ་བའི་རླུང་ངོ་། ། བཛྲ་ཞེས་པ་རླུང་བཞི་པ་དལ་གྱིས་རྒྱུ་བ་ཆུའི་དཀྱིལ་འཁོར་སྲོག་འཛིན་པའི་རླུང་ངོ་། ། སྭ་བྷ་ཝ་ཨཱཏྨ་ཀོ་ནི་རླུང་ལྔ་པ་ནམ་མཁའི་བདག་ཉིད་ཁྱབ་བྱེད་ཀྱི་རླུང་ངོ་། ། ཨ་ཧྂ་ནི་དྲུག་པ་རླུང་གི་འབྱུང་གནས་འོད་གསལ་ལོ། ། རླུང་ལྔ་ནི་དེ་བཞིན་གཤེགས་པ་ལྔ། འོད་གསལ་ནི་དྲུག་པ་རྡོ་རྗེ་འཆང་ཆེན་པོ་སྟེ།
དེ་ལྟར་ན་རླུང་ལྔ་འོད་གསལ་དང་བཅས་པའི་བདེ་གཤེགས་དྲུག་པོ་ནི། སྐྱེ་བོ་མཆོག་ཟུང་འཇུག་པ་ལ་བསྟན་པ་ཡིན་ནོ། ། རླུང་དེ་དག་རེ་རེ་ཞིང་རླུང་གི་དེ་ཉིད་འཇུག་གནས་ལྡང་གསུམ་དང་ལྡན་པར་བསྟན་པ་ནི། ཨོཾ་ཤཱུ་ནྱ་ཏ་ཟུང་དང་པོ། ། ཛྙ་ན་བཛྲ་གཉིས་པ་ཡིན། ། སྭ་བྷ་ཨཱཏྨ་ཀོ་ཧཾ་གསུམ་པ། ། དེ་ཉིད་གསུམ་དང་འདིར་བརྟགས་པའོ། ། དེ་ཉིད་གསུམ་ནི་གཅིག་གྱུར་པ། ། གསལ་བའི་མིང་ཅན་ཞེས་བྱར་བརྗོད། ། ཅེས་ཏེ།
ཨོཾ་ཤཱུ་ནྱ་ཏ་ནི་རླུང་དང་པོར་ནང་དུ་འཇུག་པའོ། ། ཛྙ་ན་བཛྲ་ནི་གཉིས་པ་ནང་དུ་གནས་པའོ། ། སྭ་བྷ་ཨཱཏྨ་ཀོ་ཧཾ་ནི་གསུམ་པ་ཕྱིར་ལྡང་བའོ། ། དེ་ལྟ་བུའི་རླུང་གི་དེ་ཉིད་འཇུག་གནས་ལྡང་གསུམ་འདིར་རླུང་ལྔ་པོ་རེ་རེ་ཞིང་རྣམ་པར་བརྟགས་པའོ། ། དེ་ཉིད་གསུམ་ནི་སྟོང་ཉིད་གསུམ་སྟེ། དེ་དག་གཅིག་ཏུ་གྱུར་པ་ནི་གསལ་བའི་མིང་ཅན་འོད་གསལ་ཞེས་བྱ་བར་བརྗོད་དོ། ། དེ་ལྟར་རླུང་གི་དེ་ཁོ་ན་ཉིད་ལྟར་བཤད་ནས། སྔགས་ཀྱི་དེ་ཁོ་ན་ཉིད་ལྟར་བཤད་ན། ཚིགས་བཅད་དང་པོས་འབྲུ་གསུམ་འགྲུབ་པའི་རྒྱུ་ཡིག་འབྲུ་དྲུག་སྟོན་ཏེ། འདི་ལྟར་ཨོཾ་ནི་དང་པོ་ཞེས་ཡི་གེ་ཨོའོ། །
ཤཱུ་ནྱ་ཏ་ནི་ཨཾ་ངོ་། ཛྙ་ན་ནི་ཨའོ། ། བཛྲ་ནི་ཨཿདྲག་པོའོ། ། སྭ་བྷ་ཨཱཏྨ་ཀོ་ནི་ཨཱུ་རིང་པོའོ། ། ཨ་ཧཾ་ནི་ཧའོ། ། དེ་ལྟ་བུའི་ཡི་གེ་དྲུག་ནི་བདེ་གཤེགས་དྲུག་གི་ས་བོན་ཡིན་པས། བདེ་གཤེགས་དྲུག་གོ ། དེ་ཉིད་སྐྱེ་བོ་མཆོག་ཟུང་འཇུག་པ་ལ་བསྟན་པ་ཡིན་ནོ། ། དེ་ལྟ་བུའི་ཡི་གེ་དྲུག་ལས་སྔགས་ཀྱི་དེ་ཉིད་ཡི་གེ་འབྲུ་གསུམ་ཇི་ལྟར་འགྱུར་བ་བསྟན་པ་ནི། ཨོཾ་ཤཱུ་ནྱ་ཏ་ཞེས་པས་ཨོ་ལ་ཨཾ་བཞག་པས་ཨོཾ་དུ་འགྱུར་རོ། །
ཛྙཱ་ན་བཛྲ་ཞེས་པས་ཨ་ལ་ཨཿདྲག་པོ་བཞག་པས་ཨཿཚེག་དྲག་ཅན་དུ་འགྱུར་རོ། ། སྭ་བྷ་ཨཱཏྨ་ཀོ་ཧཾ་ཞེས་པས་ཧ་ལ་ཨཱུ་རིང་པོ་བཅུག་སྟེ་སྔ་མའི་ཨཾ་བཞག་པས་ཧཱུྃ་དུ་འགྱུར་རོ། ། ཡི་གེ་འབྲུ་དྲུག་པོ་དེ་ཉིད་སྔགས་ཀྱི་འབྲུ་གསུམ་དུ་འགྱུར་བར་འདིར་རྣམ་པར་བརྟགས་པའོ། ། སྔགས་ཀྱི་དེ་ཉིད་འབྲུ་གསུམ་ནི་ཨ་ཐུང་ངུ་གཅིག་གི་བདག་ཉིད་དུ་འགྱུར་ཏེ། ། ཡི་གེ་ཀུན་ལ་ཨ་ཐུང་གིས་ཁྱབ་པའི་ཕྱིར་རོ། ། ཨ་ཐུང་དེ་ནི་གསལ་བའི་མིང་ཅན་ཞེས་བརྗོད་དེ། དེ་སྐད་དུ་ཡང་། ཨ་ནི་ཡིག་འབྲུ་ཀུན་གྱི་མཆོག ། དོན་ཆེན་ཡི་གེ་དམ་པ་ཡིན། ཁོང་ནས་འབྱུང་བ་སྐྱེ་བ་མེད། །
ཚིག་ཀུན་རབ་ཏུ་གསལ་བར་བྱེད། ། ཅེས་གསུངས་པའི་ཕྱིར་རོ། ། གཉིས་པ་རྡོ་རྗེ་བཟླས་པའི་རྟེན་ཟུང་འཇུག་པའི་ལྷའི་རྣལ་འབྱོར་སྟོན་པ་ནི། སངས་རྒྱས་དཀྱིལ་འཁོར་ཏེ་དབེན་གསུམ་སྔོན་དུ་འགྲོ་བ་ཅན་གྱི་སྒྱུ་མ་ལྟ་བུའི་སྐུ་བསྒོམ་ཞིང་བསམ་པའོ། ། ཇི་ལྟ་བུ་ཞེ་ན། སྣང་བ་གསུམ་གྱི་ཚོགས་ཀྱི་སྣང་བ་འཁྲིགས་པས་ན་འོད་ཟེར་སྤྲིན་གྱི་བཀོད་པ་ཞལ། འཇའ་ཚོན་ལྟར་དཀར་པོ་ལ་སོགས་པའི་འོད་ཟེར་ལྔས་བརྒྱན་པས་ན་སངས་རྒྱས་འབར་བའི་འོད་དང་མཉམ་པའོ། ། ཁམས་ཕྲ་བ་ལས་བསྒྲུབས་པས་ན། འོད་ཟེར་སྣ་ལྔས་ཀུན་ཏུ་ཁྱབ་པའོ། ། ཕྱི་ནང་གི་དངོས་པོ་ཐམས་ཅད་ཀྱི་ངོ་བོ་ཡིན་པས་ཀུན་ནས་ཡོངས་སུ་ཟླུམ་པོར་རོ། །
རྒྱུ་བ་ལ་སོགས་པའི་འོད་ཟེར་ལྔ་དང་ལྡན་པས། འདོད་པའི་ཡོན་ཏན་ལྔས་བརྒྱན་པའོ། ། ཡུལ་རྣམས་ལ་ཉེ་བར་ལོངས་སྤྱོད་པས་ན། མཆོད་པ་རྣམ་པ་ལྔ་ནི་དབང་པོ་ལྔ་རྣམས་ཏེ་དེ་རྣམས་ཀྱིས་བརྒྱན་པ་ནི་ཡུལ་མ་ལུས་པ་མཐོང་བའི་ཕྱིར་རོ། ། དེ་ལྟ་བུའི་སངས་རྒྱས་ཀྱི་དཀྱིལ་འཁོར་དེ་ནམ་མཁའི་དབྱིངས་ཀྱི་དབུས་གནས་པར་ཏེ་འོད་གསལ་བར་ཆུད་པར་བསྒོམ་པར་བྱའོ། ། དེ་ལྟར་བདག་ཉིད་འོད་གསལ་བར་ཆུད་པར་བསྒོམས་ནས། སླར་ཡང་འོད་གསལ་ལས་ལངས་ཏེ། མདོར་ནས་ཏེ་སྐད་ཅིག་གི་རྣམ་པས་རྡོ་རྗེ་འཆང་ཆེན་པོའི་གཟུགས་ཏེ་སྐུའི་ངོ་བོར་འཁོར་བ་དང་མྱ་ངན་ལས་འདས་པ་དག་གི་དབུས་སུ་ཡོད་པ་དང་མེད་པའི་ཕྱོགས་དང་བྲལ་བར་བདག་ཉིད་རྣམ་པར་བསྒོམ་པར་བྱའོ། ། དེ་ལྟར་འོད་གསལ་ལས་ཟུང་འཇུག་ལོངས་སྐུར་བཞེངས་ནས། ཟློས་པ་པོའི་བྱེ་བྲག་གིས་དེ་བཞིན་གཤེགས་པ་ལྔའི་རང་བཞིན་གྱི་སྤྲུལ་སྐུར་བསྒྱུར་བ་ནི།
རྣམ་པར་སྣང་མཛད་ཕྱག་རྒྱ་ཆེ་ཞེས་སོགས་ཏེ། དེ་དག་གི་བཤད་པ་ནི་དྲང་དོན་གྱི་སྐབས་བཞིན་དུ་ཤེས་པར་བྱའོ། ། དེ་ལྟ་བུའི་ཟུང་འཇུག་པའི་དཀྱིལ་འཁོར་རྒྱལ་མཆོག་ལ་གནས་ཏེ་འོག་ནས་བཤད་པའི་ཕྲ་མོའི་རྣལ་འབྱོར་གསུམ་ལས། རྡོ་རྗེ་བཟླས་པའི་སྒོ་ནས་སེམས་ཅན་གྱི་དོན་བྱའོ་ཞེས་སྟོན་ནོ། ། སྒྱུ་མ་ལྟ་བུའི་སྐུ་འོད་གསལ་དུ་བཅུག་ནས། ཟུང་འཇུག་ལོངས་སྐུ་བསྐྱེད་པའི་རྒྱུ་གང་ཡིན་ཞེ་ན། ལུགས་བཟློག་གི་སྣང་བ་གསུམ་རླུང་དང་བཅས་པ་ཡིན་ཞེས་སྟོན་པ་ནི། དེ་ནས་བཅོམ་ལྡན་འདས་ཞེས་པ་ནས་ཨོཾ་དྷརྨ་དྷ་ཏུ་ཞེས་པའི་བར་རོ། ། དེའི་དོན་བཤད་རྒྱུད་ཀྱིས་འཆད་པ་ནི། ཨོཾ་ནི་དང་པོར་ཤེས་པར་བྱ། །
དྷརྨ་ཞེས་བྱ་གཉིས་པ་འོ། ། དྷ་ཏུ་ཞེས་པ་གསུམ་པར་བཤད། ། སྭ་བྷ་ཝ་གྲགས་བཞི་པ་འོ། ། ཨཱཏྨ་ཀོ་ནི་ལྔ་པ་ཡིན། ། ཨ་ཧཾ་དུ་གྱུར་དྲུག་པར་འདོད། ། སྔགས་འདི་བརྗོད་ནས་དེ་འོག་ཏུ། ། བསྒོམ་པའི་བདག་ཉིད་ཅན་གྱིས་བསྒོམ། ། ཞེས་གསུངས་ཏེ། ཨོཾ་ནི་སྲོག་འཛིན་ནོ། དྷརྨ་ནི་ཐུར་སེལ་ལོ། །
དྷ་ཏུ་ནི་གྱེན་རྒྱུའོ། ། སྭ་བྷ་ཝ་ནི་མེ་དང་མཉམ་གནས་སོ། ། ཨཱཏྨ་ཀོ་ནི་ཁྱབ་བྱེད་ཀྱི་རླུང་ངོ་། ། ཨ་ཧཾ་ནི་རླུང་གི་འབྱུང་གནས་འོད་གསལ་ལོ། ། ཡ་བྲལ་དྲུག་པོ་དེ་དག་ཟུང་བསྡེབས་པས་ལུགས་བཟློག་སྣང་བ་གསུམ་སྟོན་ཏེ། དང་པོ་གཉིས་ཀྱིས་ཉེར་ཐོབ་ཀྱི་ཡེ་ཤེས་དང་། བར་པ་གཉིས་ཀྱིས་སྣང་མཆེད་ཀྱི་ཡེ་ཤེས་དང་། ཐ་མ་གཉིས་ཀྱིས་སྣང་བའི་ཡེ་ཤེས་བསྟན་ཏོ། ། སྔགས་འདི་བརྗོད་ནས་ཞེས་པ་ནི། ། སྔགས་ཀྱི་དོན་ལུགས་བཟློག་གི་སྣང་བ་གསུམ་རླུང་དང་བཅས་པ་མངོན་སུམ་དུ་བྱས་ནས།
དེའི་འོག་ཏུ་ཟུང་འཇུག་ལོངས་སྐུར་བཞེངས་པ་ནི། བསྒོམ་པའི་བདག་ཉིད་ཅན་གྱིས་བསྒོམ། ། ཞེས་པ་སྟེ། ངེས་པའི་དོན་ནོ། ། གཉིས་པ་དངོས་གཞིའི་ཕྲ་མོའི་རྣལ་འབྱོར་བསྟན་པ་ལ་གཉིས་ཏེ། སྤྱིའི་དོན་དང་། ཡན་ལག་གི་དོན་ནོ། ། དང་པོ་ལ་དྲུག་སྟེ། ངོ་བོ་དང་། དབྱེ་བ་དང་།
ངེས་ཚིག་དང་། བསླབ་པའི་ཚུལ་དང་། བསླབ་པ་མཐར་ཕྱིན་པའི་ཚད་དང་། ཕན་ཡོན་བསྟན་པའོ། ། དེ་ལ་ཕྲ་མོའི་རྣལ་འབྱོར་རང་གི་ངོ་བོ་ནི། སེམས་སྦྱོང་བའི་ཏིང་ངེ་འཛིན་གྱི་ཁྱད་པར་རོ། ། དབྱེ་ན་གཉིས་ཏེ། སྟེང་སྒོ་ལ་བརྟེན་པ་དང་འོག་སྒོ་ལ་བརྟེན་པའོ། ། འོག་སྒོ་ལ་བརྟེན་པ་ལ་ཡང་གཉིས་ཏེ། འོག་སྒོ་ལ་ཐིག་ལེ་བསྒོམ་པ་དང་།
ལྷའི་མཚན་མ་བསྒོམ་པའོ། ། འོག་སྒོར་མཚན་མ་བསྒོམ་པ་ནི། ལེའུ་དྲུག་པ་ལས། ཨུཏྤལ་མཐིང་ཀའི་མདོག་འདྲ་བ། ། རྩེ་མོ་ལྔ་པ་ཁྱད་པར་དུ། ། ནས་ཀྱི་འབྲུ་ཙམ་ནན་ཏན་གྱིས། ། སྣ་ཡི་རྩེ་མོར་རྣམ་པར་བསམ། ། ཙ་ན་ཀ་ཡི་འབྲུ་ཙམ་ལ། ། འདབ་མ་བརྒྱད་པ་གེ་སར་བཅས། ། སྣ་ཡི་རྩེ་མོར་འདི་ཤེས་ཏེ། །
བསྒོམས་ན་བྱང་ཆུབ་སྩོལ་བར་འགྱུར། ། ཞེས་གསུངས་སོ། ། ཕྲ་མོའི་རྣལ་འབྱོར་གྱི་ངེས་ཚིག་ནི། ཕྲ་ཞིང་རྟོགས་པར་དཀའ་བ་ལ་དམིགས་པའི་ཕྱིར་ན་ཕྲ་མོའི་རྣལ་འབྱོར་ཏེ། རང་གི་ལྷའི་མཚན་མ་ཉུང་ཀར་རམ་ནས་ཀྱི་འབྲུ་ཚད་ཙམ་དང་། བྱང་ཆུབ་ཀྱི་སེམས་ཀྱི་ཐིག་ལེ་རྟོགས་པར་དཀའ་བ་ལ་སློབ་པའི་ཕྱིར་རོ། ། བསླབ་པའི་ཚུལ་ནི། དང་པོར་སེམས་བརྟན་པར་བྱ་བའི་ཕྱིར། སྣའི་རྩེར་མཚན་མ་བརྟན་པར་བསླབ་པ་དང་། དེ་ནས་བསྒོམ་པ་དབང་དུ་གྱུར་པ་བསྐྱེད་པའི་སྤྲོ་བ་དང་བསྡུ་བ་ལ་བསླབ་པ་སྟེ།
དེ་ཡང་དང་པོར་མཚན་མའི་སྤྲོ་བསྡུ་ལ་བསླབ། ཕྱིས་ལྷའི་སྤྲོ་བསྡུ་ལ་བསླབ་པར་བྱའོ། ། བསླབ་པ་མཐར་ཕྱིན་པའི་ཚད་ནི་གཉིས་ཏེ། རེག་པའི་མཚན་མ་དང་། མཐོང་བའི་མཚན་མའོ། ། མཐར་ཕྱིན་པའི་ཕན་ཡོན་ནི། རང་གི་སེམས་ལ་དབང་དུ་གྱུར་པ་ཐོབ་པས། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཐོབ་པར་འགྱུར་བའོ། ། གཉིས་པ་ཡན་ལག་གི་དོན་ལ་གསུམ་གྱི། དང་པོ་ཕྱིའི་དོན་ནི།
བསྒོམ་ཞེས་སྦྱར་རོ། ། སུ་ཞིག་གིས་ཞེ་ན། དྲན་པ་གཅིག་པ་མཐར་ཕྱིན་པ་ནང་ལ་མཆོག་ཏུ་གཞོལ་བའི་རྣལ་འབྱོར་པ་ཡིས་སོ། ། ཅིའི་ཕྱིར་དུ་ན། རང་གི་སེམས་བརྟན་པར་བྱ་བའི་ཕྱིར་དུའོ། ། གང་ཞིག་ཅེ་ན། རིན་ཆེན་ཆེན་པོ་ནི་རྡོ་རྗེ་ལ་སོགས་པ་རང་གི་ལྷའི་ཕྱག་མཚན་ཏེ། དེ་ཡང་རིགས་ལྔ་དང་འབྲེལ་བའི་ཁ་དོག་ལྔ་པ་ཆེ་ཆུང་ཡུངས་ཀར་གྱི་འབྲུའི་ཚད་ཙམ་མོ། ། གནས་གང་དུ་ན། རང་གི་ལྷག་པའི་ལྷས་གཙོ་བྱས་པའི་དཀྱིལ་འཁོར་རྒྱལ་མཆོག་ཡས་ཆོད་བསྐྱེད་ནས་གཙོ་བོའི་སྣའི་རྩེ་མོར་ཉི་མ་དང་ཟླ་བའི་དཀྱིལ་འཁོར་སེན་མོ་ཟླུམ་པ་ཙམ་གྱི་སྟེང་དུའོ། །
དུས་ནི་ཉིན་མཚན་རྟག་པར་ནན་ཏན་ཏུ་བསྒོམ་པར་བྱའོ། ། དེ་ལྟར་བསྒོམས་པས་རེག་མཐོང་གི་མཚན་མ་བྱུང་སྟེ། རྡོ་རྗེ་ལ་སོགས་པའི་ཕྱག་མཚན་གྱི་རིན་པོ་ཆེ་བརྟན་པར་གྱུར་ན། བསྒོམས་པས་མི་གཡོ་བར་ཤེས་པ་དང་། བསྒོམ་པ་ལ་དབང་དུ་གྱུར་པ་བསྐྱེད་པའི་ཕྱིར་སྤྲོ་བར་བྱའོ། ། བརྟན་པར་མ་གྱུར་པ་སྟེ། བསྒོམས་པ་ལ་ཟློས་བཞིན་པས་ནི་སྤྲོ་བར་མི་བྱའོ། ། དེ་ལྟར་མཚན་མའི་སྤྲོ་བསྡུ་ལ་བྱང་ནས། ཏིང་ངེ་འཛིན་ལ་རྩལ་སྦྱང་བའི་ཕྱིར་མཚན་མ་ཕྲ་མོ་གྱུར་པ་ལས་བྱུང་བའི་ལྷའི་སྤྲོ་བསྡུ་ལ་བསླབ་པར་བྱའོ་ཞེས་སྟོན་པ་ནི། སྤྲོ་བར་བྱའོ་ཞེས་སྦྱར།
གང་ཞེ་ན། མཆོག་རབ་སྤྲིན་རྣམས་ཏེ། མཚན་མ་གྱུར་པ་ལས་བྱུང་བའི་རང་གི་ལྷག་པའི་ལྷའི་ཚོགས་སོ། ། ཇི་ལྟ་བུ་ནི། ཁ་དོག་ནི། སངས་རྒྱས་འབར་བ་འདྲ་བའི་འོད་ཅེས་ཏེ། དཀར་པོ་ལ་སོགས་པ་རང་གི་རིགས་དང་མཐུན་པའི་ཁ་དོག་དང་ལྡན་པའོ། ། ཕྱག་མཚན་ནི་འཁོར་ལོ་ལ་སོགས་པ་རང་ག་ིརིགས་དང་མཐུན་པའི་མཚོན་ཆ་ཕྱག་ན་འཛིན་པའོ། ། དེ་བཞིན་གཤེགས་པ་འབའ་ཞིག་དུ་མ་ཟད་ཀྱིས་བྱང་ཆུབ་སེམས་དཔའི་སྤྲིན་ཆེན་རྣམས་ཏེ། བྱང་ཆུབ་སེམས་དཔའ་དང་ལྷ་མོ་དང་ཁྲོ་བོ་ལ་སོགས་པའི་རིགས་ལྔའི་ལྷ་རྣམས་ཀྱང་སྤྲོ་བའི་བདག་ཉིད་ཅན་སྒྲུབ་པ་པོས་ནམ་མཁའ་ཁྱབ་པར་སྤྲོ་ཞིང་།
གཡོག་པར་བྱའོ། ། འདིས་ནི་སྟེང་སྒོར་བརྟེན་པའི་ཕྲ་མོའི་རྣལ་འབྱོར་བསྟན་ཏོ། ། གཉིས་པ་སྦས་དོན་དུ་བཤད་པས། འོག་སྒོ་ལ་བརྟེན་པའི་ཕྲ་མོའི་རྣལ་འབྱོར་སྟོན་པ་ནི། གཞན་རྣམས་སྔར་དང་འདྲ་ལ། གང་ཞིག་བསྒོམ་ཞེ་ན། རིན་ཆེན་ཆེན་པོ་ནི་ཀུན་རྫོབ་བྱང་ཆུབ་ཀྱི་སེམས་ཏེ། ཆེ་ཆུང་ཡུངས་དཀར་གྱི་འབྲུ་ཚད་ཙམ། ཁ་དོག་ལྔ་པ་ནི། དེ་བཞིན་གཤེགས་པ་ལྔའི་བདག་ཉིད་དུ་བྱས་ལ་བསྒོམ་མོ། །
གང་དུ་ན་སྣའི་རྩེ་མོར་ཏེ་རང་གི་རྡོ་རྗེ་ཁར་རོ། ། ཚུལ་ཇི་ལྟར་ན་སྒྲུབ་ཐབས་ལས་ཇི་སྐད་བཤད་པའི་ཆོ་གས་རྡོ་རྗེ་དང་པད་མ་འདུ་བྱས་པ་སྔོན་དུ་འགྲོ་བས་རང་གི་སེམས་ཀྱི་རིན་པོ་ཆེ་བརྟན་པར་བྱས་ནས། རྣལ་འབྱོར་པ་ཕྱག་རྒྱ་དང་སྙོམས་པར་ཞུགས་ཏེ། བྱང་ཆུབ་ཀྱི་སེམས་ཡུངས་དཀར་གྱི་འབྲུ་ཚད་ཙམ་སྤྲོ་ཞིང་ཕྱུང་སྟེའོ། ། ཇི་སྐད་བཤད་པའི་ཆོ་གས་སེམས་ཀྱི་རིན་པོ་ཆེ་བརྟན་པར་མ་གྱུར་པར་ཐིག་ལེ་ལ་ཡོངས་མི་སྤྲོ་འོ། ། དེ་ལྟར་ཐིག་ལེའི་མཚན་མའི་སྤྲོ་བསྡུ་ལ་བྱང་བར་གྱུར་ནས། ཏིང་ངེ་འཛིན་གྱི་རྩལ་སྦྱང་བའི་ཕྱིར། ཐིག་ལེ་ཡོངས་སུ་གྱུར་པ་ལས་བྱུང་བའི་དཀྱིལ་འཁོར་པའི་ལྷ་རྣམས་བུ་དང་ཚ་བོ་ལ་སོགས་པའི་ཚུལ་དུ་སྤྲོ་སྟེ། བསྒོམ་པར་བྱའོ་ཞེས་སྟོན་པ་ནི། སངས་རྒྱས་འབར་བ་འདྲ་བའི་འོད། །
ཅེས་སོགས་ཏེ། བཤད་པ་སྔ་མ་བཞིན་དུ་ཤེས་པར་བྱའོ། ། གསུམ་པ་མཐར་ཐུག་ཏུ་བཤད་པས་རྫོགས་རིམ་པའི་ཕྲ་མོའི་རྣལ་འབྱོར་སྟོན་པ་ནི། རྟག་པར་ཏེ་ཉིན་མཚན་དུ་བསྒོམ་པར་བྱའོ་ཞེས་སྦྱར། ། སུ་ཞིག་གིས་ཞེ་ན། འོད་གསལ་མཐར་ཕྱིན་ནས་ཟུང་འཇུག་ལ་སློབ་པའི་རྣལ་འབྱོར་པ་ཡིའོ། ། གང་ཞིག་ཅེ་ན། སངས་རྒྱས་ཀྱི་རིན་པོ་ཆེ་བསྐྱེད་པས་ན་རིན་པོ་ཆེ་སྟེ། རླུང་གི་འབྱུང་གནས་མི་ཤིགས་པར་གྲགས་པ་སྟེ། དེ་ནི་ཐིག་ལེའི་གཟུགས་ཅན་ཡིན་པས་ཡུངས་ཀར་གྱི་འབྲུ་ཚད་ཙམ་མོ། །
མི་ཤིགས་པ་དེ་གང་ན་གནས་ཤེ་ན། སྣའི་རྩེ་མོར་ཏེ་སྙིང་ཁའི་པད་མའི་ལྟེ་བར་གནས་སོ། ། མི་ཤིགས་པ་དེ་ལས་བྱུང་བའི་རླུང་ཁ་དོག་ལྔ་པོ་དེ་བཞིན་གཤེགས་པ་ལྔའི་བདག་ཉིད་ཅན་ནོ། ། ཚུལ་ཇི་ལྟར་ཞེ་ན། ནན་ཏན་ཏུ་སྟེ། དེ་ལ་འབྲུ་གསུམ་དུ་ཞེན་པས་འཇུག་གནས་ལྡང་གསུམ་གྱི་རྒྱུ་བ་བགྲང་བའི་ཚུལ་གྱིས། བརྟན་པ་སྟེ་མི་ཤིགས་པ་ལས་བྱུང་བའི་རིན་ཆེན་ཏེ་ཁ་དོག་ལྔ་པའི་འོད་ཟེར་གྱི་ཚོགས་སྤྲོ་བར་བྱའོ། ། འོ་ན་དེ་རྣལ་འབྱོར་པ་ཇི་ལྟ་བུ་ཞིག་གིས་བཟླས་པར་བྱ་ཞེ་ན། འོད་གསལ་གྱི་དེ་ཉིད་རྟོགས་ནས་ཟུང་འཇུག་ལ་གནས་པའི་སྒྲུབ་པ་པོས་བཟླས་པར་བྱ་ཡི། བརྟན་པར་མ་གྱུར་པས་ཏེ་འོད་གསལ་མ་རྟོགས་ཤིང་ཟུང་འཇུག་ལ་མི་གནས་པས་ནི་ཡོངས་མི་སྤྲོ་སྟེ་རྡོ་རྗེ་བཟླས་པའི་སྒོ་ནས་གཞན་དོན་མི་བྱའོ་ཞེས་པའོ། །
སྤྲོ་བའི་ཆོ་ག་བསྟན་པ་ནི། སངས་རྒྱས་འབར་བའི་ཞེས་ཏེ། སངས་རྒྱས་འབར་བ་ནི་འོད་ཟེར་རྣམ་པའོ། ། དེ་དང་འདྲ་བའི་འོད་ནི་དཀྱིལ་འཁོར་བཞི་སྟེ་གཡས་དང་། གཡོན་དང་། གཉིས་ཀ་དང་། དལ་གྱིས་རྒྱུ་བའི་དབྱེ་བས་མགོན་པོ་བཞིའི་བདག་ཉིད་ཀྱི་མཆོག་རབ་སྤྲིན་རྣམས་ཏེ། དཀྱིལ་འཁོར་ལ་སྤྲོས་པས་ནམ་མཁའི་ཁོངས་སུ་གཏོགས་པར་སྤྲོ་བར་བྱའོ་ཞེས་པའོ། ། གཞུང་ལྷག་མ་རྣམས་མཐར་ཐུག་ཏུ་བཤད་པ་མེད་དོ། ། གསུམ་པ་དེ་དག་གི་དོན་གསལ་བར་བཤད་པ་ལ་གཉིས་ཏེ།
དྲང་དོན་དུ་བཤད་པ་དང་། ངེས་དོན་དུ་བཤད་པའོ། ། དང་པོ་ལ་གཉིས་ལས། ལྷ་རྣམས་བསྐྱེད་པའི་རིམ་པ་རྒྱས་པར་བསྟན་པ་ནི། རྣམ་པར་སྣང་མཛད་ཀྱི་ཟློས་པ་པོས་ནམ་མཁའི་དབྱིངས་ཀྱི་དབུས་གནས་པར་ཏེ། དེ་བཞིན་ཉིད་ལ་བྱང་ཆུབ་པ་སྔོན་དུ་འགྲོ་བས་ཟླ་བའི་དཀྱིལ་འཁོར་བྲི་བར་བྱ་ཞེས་པས། ཟླ་བ་ལས་བྱང་ཆུབ་པ་བསྒོམས་ནས། གསལ་བས་ཏེ་ཟླ་བའི་དཀྱིལ་འཁོར་གྱི་དབུས་སུ་ས་བོན་ཨོཾ་ལས་ཕྱག་མཚན་འཁོར་ལོའི་དཀྱིལ་འཁོར་ཏེ་འཁོར་ལོ་དཀར་པོ་བསམས་ཏེ། དེ་ཡོངས་སུ་གྱུར་པ་ལས་རྣམ་པར་སྣང་མཛད་ཇི་ལྟ་བ་བཞིན་དུ་བསྒོམ་པར་བྱའོ། ། པད་མ་བསྒོམས་པ་སྟེ་པད་མའི་རིགས་ཅན་གྱི་རྣལ་འབྱོར་པས།
ཨ་ལས་པད་མ་དམར་པོ་འདབ་མ་བརྒྱད་པ་ཨས་མཚན་པ། དེ་ཡོངས་སུ་གྱུར་པ་ལས་པད་མའི་དཀྱིལ་འཁོར་འདྲ་བ་སྟེ། པད་མ་རཱ་གའི་འོད་ཅན་གྱི་འོད་དཔག་ཏུ་མེད་པ་བསྒོམ་པར་བྱའོ། ། རིན་ཆེན་བརྩོན་པས་ཏེ་རིན་འབྱུང་གི་རིགས་ཅན་གྱིས། སྭ་ལས་རིན་པོ་ཆེ། དེ་ཡོངས་སུ་གྱུར་པ་ལས་རིན་ཆེན་དཀྱིལ་འཁོར་འདྲ་བ་སྟེ་རིན་ཆེན་འབྱུང་ལྡན་སྐུ་མདོག་སེར་པོ་བསྒོམ་པར་བྱའོ། ། དོན་གྲུབ་ཀྱི་རིགས་ཅན་གྱིས། ཧ་ལས་སྦྱོར་བའི་དཀྱིལ་འཁོར་ཏེ་སྣ་ཚོགས་རྡོ་རྗེ། དེ་ལས་བྱུང་བའི་དོན་ཡོད་གྲུབ་པ་ནམ་མཁའི་མདོག་འདྲ་བ་སྔོ་བསངས་བསྒོམ་པར་བྱའོ། ། མི་བསྐྱོད་པའི་རྣལ་འབྱོར་པས་ནི།
ཨོཾ་ཨཱཿཧཱུྃ་ལས་རྡོ་རྗེ། དེ་ལས་བྱུང་བའི་སྐུ་དང་གསུང་དང་བསྒྲུབ་པའི་དཀྱིལ་འཁོར་ནི་མི་བསྐྱོད་པ་སྟེ་དེ་བསྒོམ་པར་བྱའོ། ། རྗེས་སུ་རྣལ་འབྱོར་དེ་དག་གང་གི་ཡིན་ཞེ་ན། རྗེས་སུ་རྣལ་འབྱོར་ལྔ་པོ་འདི་དག་སངས་རྒྱས་རབ་ཀྱི་མཆོག་སྟེ། དེ་བཞིན་གཤེགས་པ་ལྔའི་ཡིན་ལ། རྗེས་སུ་རྣལ་འབྱོར་དེའི་སྔོན་དུ་འགྲོ་བ་ནི། ཐམས་ཅད་མཁྱེན་པའི་ཚུལ་ཏེ་སྦྱོར་བ། དེ་བཞིན་ཉིད་དང་ཟླ་བ་ལས་བྱང་ཆུབ་པ་སྟེ། དེ་དག་རྗེས་སུ་རྣལ་འབྱོར་གྱི་སྔོན་དུ་འགྲོ་བའོ། ། ལེའུའི་མཚན་དོན་ནི།
རྡོ་རྗེ་ནི་དེ་བཞིན་གཤེགས་པ་རྣམས་སོ། ། བཀོད་པ་ནི་དེ་དང་གང་དུ་འདུས་པ་མཛད་པ་སྟེ། དེ་ནི་རྡོ་རྗེ་བཀོད་པའི་ལེའུ་ཞེས་བྱའོ། ། གཉིས་པ་ངེས་དོན་དུ་བཤད་པ་ལ་གསུམ་སྟེ། རྡོ་རྗེ་བཟླས་པ་རྒྱས་པར་བཤད་པ་དང་། ལེའུའི་མཚན་དོན་དང་། དེ་ཉིད་ལུང་གིས་བསྒྲུབ་པའོ། ། དང་པོ་ནི། སྔར་ཕྲ་མོའི་རྣལ་འབྱོར་མཐར་ཐུག་ཏུ་བཤད་པའི་རླུང་གི་དེ་ཁོ་ན་ཉིད། འདིར་དཀྱིལ་འཁོར་བཞིའི་བདག་ཉིད་ཅན་གྱི་མགོན་པོ་བཞིའི་ངོ་བོ་ཉིད་དུ་སོ་སོར་ཕྱེ་ནས་གསལ་བར་འཆད་དོ། །
དེ་ལ་བྲི་བར་བྱ་བ་སྟེ་ཤེས་པར་བྱའོ། ། གང་ཞེ་ན། ནམ་མཁའི་དབྱིངས་ཏེ་འོད་གསལ་བའི་དབུས་སུ་གནས་པའི་ཟླ་བའི་དཀྱིལ་འཁོར་རླུང་གི་འབྱུང་གནས་མི་ཤིགས་པའི་ཐིག་ལེའོ། ། གསལ་བའི་དཀྱིལ་འཁོར་ཏེ་འོད་གསལ་བའི་དབུས་ན་གནས་པའི་མི་ཤིགས་པ་ལས་བྱུང་བའི་འཁོར་ལོའི་དཀྱིལ་འཁོར་ཏེ། ཆུའི་དཀྱིལ་འཁོར་མི་བསྐྱོད་པའི་ངོ་བོ་ཉིད་ཁ་དོག་དཀར་ཞིང་དལ་བར་རྒྱུ་བ་དེ། བསྒོམ་པ་སྟེ་འབྱུང་བར་ཤེས་པར་བྱའོ། ། པད་མའི་དཀྱིལ་འཁོར་འདྲ་བ་ནི་མེའི་དཀྱིལ་འཁོར་ཁ་དོག་དམར་པོའོ། ། པད་མ་བསྒོམ་པ་སྟེ་འོད་དཔག་ཏུ་མེད་པའི་ངོ་བོ་ཉིད་གཡས་ནས་འབྱུང་བར་ཤེས་པར་བྱའོ། ། རིན་ཆེན་དཀྱིལ་འཁོར་འདྲ་བ་ནི་དབང་ཆེན་གྱི་དཀྱིལ་འཁོར་ཁ་དོག་སེར་པོ། རིན་ཆེན་བརྩོན་པས་ཏེ་རིན་འབྱུང་གི་བདག་ཉིད་གཉིས་ཀ་ལས་འབྱུང་བར་ཤེས་པར་བྱའོ། །
སྦྱོར་བའི་དཀྱིལ་འཁོར་ནི་རླུང་གི་དཀྱིལ་འཁོར་ཁ་དོག་ནག་པོ་ནམ་མཁའ་འདྲ་བ་སྟེ་དོན་ཡོད་གྲུབ་པའི་ངོ་བོ་ཉིད་གཡོན་པ་ནས་འབྱུང་བར་ཤེས་པར་བྱའོ། ། དེ་ལྟ་བུའི་དཀྱིལ་འཁོར་བཞིའི་དགུ་བརྒྱ་པ་ཕྲག་རེ་རེ་རྒྱུ་བའི་དུས་སུ། ཟུང་འཇུག་པས་རྡོ་རྗེ་བཟླས་པའི་སྒོ་ནས་ཞི་སོགས་ཀྱི་ལས་བཞི་བསྒྲུབ་བོ། ། འོ་ན་དེ་ལྟ་བུའི་རྡོ་རྗེ་བཟླས་པ་དེས་རྟེན་གང་ལ་གནས་ཏེ་གདུལ་བྱའི་དོན་བྱེད་ཅེ་ན། རྡོ་རྗེ་བཟླས་པ་འདི་དག་སངས་རྒྱས་རབ་ཀྱི་མཆོག་སྟེ། ཟུང་འཇུག་གི་རྣལ་འབྱོར་སྐུ་དང་གསུང་དུ་བསྒྲུབས་པ་སྟེ་སྐུ་གསུམ་དབྱེར་མེད་རྡོ་རྗེ་འཆང་ཆེན་པོའི་སྐུར་བསྐྱེད་ནས་གདུལ་བྱའི་དོན་བྱེད་དོ། ། ཟུང་འཇུག་དེ་རྒྱུ་གང་ལས་བྱུང་བ་ཡིན་ཞེ་ན། དཀྱིལ་འཁོར་རྡོ་རྗེ་ལས་བྱུང་བ། ། ཞེས་ཏེ། ཟུང་འཇུག་གི་དཀྱིལ་འཁོར་དེ་ནི་རྡོ་རྗེ་སྟེ་འོད་གསལ་བ་ལས་བྱུང་བ་སྟེ།
འོད་གསལ་ལས་བཞེངས་ནས་བདེན་པ་གཉིས་ཀྱི་བདག་ཉིད་ཅན་གྱི་ལྷའི་དཀྱིལ་འཁོར་ཡིན་པར་ཤེས་པར་བྱའོ། ། འོ་ན་ཟུང་འཇུག་ལ་བརྟེན་ནས་རྡོ་རྗེ་བཟླས་པ་བྱེད་པ་དེ་དགོས་པ་གང་གི་དོན་དུ་བྱེད་ཅེ་ན། ཐམས་ཅད་མཁྱེན་པའི་ཚུལ་ཐོབ་པ་སྟེ། ཐམས་ཅད་མཁྱེན་པའི་གོ་འཕང་ཐོབ་པར་འདོད་པ་རྣམས་ཀྱིས་བྱེད་དོ། ། ལེའུའི་མཚན་དོན་ནི། རྡོ་རྗེ་ནི་ཡོངས་སུ་དག་པའི་ལྷའི་སྐུ། བཀོད་པ་ནི་ཚོགས་ཏེ། དེ་སྟོན་པའི་ཚིག་གི་ལེའུ་ལ་ཡང་དེ་སྐད་ཅེས་བྱའོ། ། རྟེན་ཟུང་འཇུག་ལ་གནས་ནས་རྡོ་རྗེ་བཟླས་པ་བྱེད་པ་དེ་གང་ལས་ཤེས་ཞེ་ན། དེ་དགོངས་པ་ལུང་སྟོན་གྱི་ལུང་གིས་བསྒྲུབ་པ་ནི།
ཐོག་མཐའ་མེད་པའི་རྣལ་འབྱོར་ལ། ། ཕྲ་མོ་ཞེས་ནི་རབ་ཏུ་བརྟགས། ། མི་གསལ་གསལ་བར་ཡང་དག་སྦྱོར། ། དངོས་མེད་ངོ་བོ་ཉིད་ལས་བྱུང་། ། རང་བཞིན་གྱིས་གྲུབ་དང་པོ་གཅིག ། གཅིག་དང་དུ་མ་རྣམ་པར་སྤང་། ། རྟེན་ཅིང་འབྲེལ་འབྱུང་ཆོས་སུ་གྲགས། ། དངོས་པོ་ཀུན་གྱི་འབྱུང་གནས་གཅིག ། བདག་ཉིད་འདི་ལྟར་བྱས་ནས་ནི། ། ཆོས་ཀྱི་དཀྱིལ་འཁོར་བྲི་བར་བྱ། །
དམར་དང་གནག་དང་དེ་བཞིན་སེར། ། དཀར་པོ་ཉིད་དེ་མདོར་བསྡུས་པ། ། བཞི་བཞི་ཡི་ནི་སྦྱོར་བ་ཡིས། ། གོས་དཀར་ལ་སོགས་ལེགས་པར་བྲི། ། དེ་ཡི་དབུས་སུ་རང་གི་ལྷ། ། སྦྱོར་བ་བཞི་ཡི་གོ་འཕང་མཆོག ། གོས་དཀར་ལ་སོགས་ཇི་བཞིན་དུ། ། སྟེང་དང་གསེགས་དང་ཐད་ཀ་འོག ། མེ་དང་རླུང་དང་དབང་ཆེན་དང་། ། ཆུ་སྟེ་སོ་སོའི་དཀྱིལ་འཁོར་རོ། །
ཞེས་སོགས། ། དེ་ལ་རྐང་པ་དང་པོ་གཉིས་ཀྱིས་ནི་ཟུང་འཇུག་གི་རྣལ་འབྱོར་ལ་གནས་ནས། རྡོ་རྗེའི་བཟླས་པ་བྱེད་པ་མདོར་བསྟན་ཏོ། ། ལྷག་མ་རྣམས་ཀྱིས་རྒྱས་པར་འཆད་དེ། དེ་ཡང་རྐང་པ་དང་པོ་ནི། མི་གསལ་གསལ་བར་ཞེས་པ་ནས། འདི་ལྟར་བྱས་ནས་ནི་ཞེས་པའི་བར་གྱིས་འཆད་ལ། རྐང་པ་ཕྱི་མ། ཆོས་ཀྱི་དཀྱིལ་འཁོར་ཞེས་པ་མན་ཆད་ཀྱིས་འཆད་དོ། ། གང་ལ་གནས་ནས་རྡོ་རྗེའི་བཟླས་པ་བྱེད་པའི་ཟུང་འཇུག་དེ་ཇི་ལྟ་བུ་ཞེ་ན།
མི་གསལ་བ་ཀུན་རྫོབ་ཀྱི་བདེན་པ་དང་། གསལ་བ་དོན་དམ་པའི་བདེན་པ་དག་གཉིས་སུ་མེད་པར་ཡང་དག་པར་སྦྱོར་བའི་ཡེ་ཤེས་ནི་ཟུང་འཇུག་ཡིན་ནོ། ། དེ་རྒྱུ་གང་ལས་བྱུང་ཞེ་ན། དངོས་མེད་ངོ་བོ་ཉིད་དེ་འོད་གསལ་ལས་ཡང་དག་པར་བྱུང་ངོ་། ། འོད་གསལ་དེའི་རང་བཞིན་ཇི་ལྟ་བུ་ཞེ་ན། དེ་ནི་གསར་དུ་རྒྱུ་རྐྱེན་གྱིས་བྱས་པ་མ་ཡིན་གྱི། དང་པོ་སྟེ་གདོད་མ་ནས་རང་བཞིན་གྱིས་གྲུབ་ཅིང་གནས་པ། དབྱེ་བ་མེད་པས་གཅིག་པུ། བདེན་པར་མ་གྲུབ་པས་ན། གཅིག་དང་དུ་མ་རྣམ་པར་སྤངས་པ།
ཕྱི་ནང་གི་དངོས་པོ་ཀུན་དང་པོ་ཡང་དེ་ལས་བྱུང་ཞིང་། མཐར་ཡང་དེར་ཐིམ་པས་དངོས་པོ་ཀུན་གྱི་འབྱུང་གནས་གཅིག་པའོ། ། དེ་ལྟ་བུའི་འོད་གསལ་དེ་ལས་ཟུང་འཇུག་གི་སྐུ་ཇི་ལྟར་འབྱུང་ཞེ་ན། འོད་གསལ་ལས་ལུགས་བཟློག་གི་སྣང་བ་གསུམ་འབྱུང་བ་ནི། རྟེན་ཅིང་འབྲེལ་འབྱུང་ཆོས་སུ་གྲགས་ཞེས་སོ། ། ལུགས་བཟློག་གི་སྣང་བ་གསུམ་རླུང་དང་བཅས་པ་ལས་ཟུང་འཇུག་ཏུ་ལྡང་བ་ནི། བདག་ཉིད་དེ་ལྟར་བྱས་ནས་ནི། ། ཞེས་སོ། ། དེ་ལྟ་བུའི་མཚན་ཉིད་ཅན་གྱི་ཟུང་འཇུག་ལ་གནས་ནས་ཆོས་ཀྱི་དཀྱིལ་འཁོར་ཏེ་རླུང་དཀྱིལ་འཁོར་བཞིའི་བདག་ཉིད་ཀྱི་རྡོ་རྗེ་བཟླས་པ་བྱའོ། ། དཀྱིལ་འཁོར་བཞི་པོ་དེ་གང་ཞེ་ན།
མེ་དང་རླུང་དང་དབང་ཆེན་དང་། ། ཆུ་སྟེ་སོ་སོའི་དཀྱིལ་འཁོར་རོ། ། དེ་དག་གི་ཁ་དོག་ནི་གོ་རིམ་བཞིན་དུ། དམར་དང་གནག་དང་དེ་བཞིན་སེར། ། དཀར་པོ་ཉིད་དེ་མདོར་བསྡུས་པ་འོ། ། ཐབས་མགོན་པོ་བཞི་པོ་དེ་དག་རེ་རེ་ཡང་གོས་དཀར་མོ་ལ་སོགས་པ་ཤེས་རབ་ལྷ་མོ་བཞི་བཞིའི་སྦྱོར་བ་ཡིས་ལེགས་པར་བྲི་ཞིང་བསྒོམ་པར་བྱའོ། ། དཀྱིལ་འཁོར་རེ་རེ་ལ་ཡང་ལྷ་མོ་བཞི་བཞི་ཚང་བར་རྒྱུ་ན། གང་གི་སྒོ་ནས་ཐབས་མགོན་པོའི་རླུང་དུ་བཞག་ཅེ་ན། སྦྱོར་བ་བཞི་སྟེ་ལྷ་མོའི་རླུང་བཞི་པོ་དེའི་དབུས་སུ་རང་གི་ལྷ་སྟེ་མགོན་པོའི་རླུང་གོ་འཕང་མཆོག་སྟེ་རགས་པར་རྒྱུ་རིང་བར་རྒྱུ། འཁོར་རྣམས་ལ་དེའི་འོད་ཀྱིས་ཁྱབ་པར་རྒྱུ་བས།
ཐབས་མགོན་པོའི་རླུང་དུ་བཞག་གོ ། ལྷ་མོའི་རླུང་རྣམས་ཚུལ་ཇི་ལྟར་རྒྱུ་ཞེ་ན། གོས་དཀར་མོ་མེ་དང་། སྒྲོལ་མ་རླུང་དང་། སྤྱན་མ་ས་དང་། མཱ་མ་ཀི་ཆུ་སྟེ་གོ་རིམ་བཞིན་དུ། སྟེང་དང་། གསེགས་དང་། ཐད་ཀ་དང་། འོག་རྣམས་སུ་རྒྱུའོ། །
དེ་དག་གི་དོན་རྒྱས་པར་ནི་ངག་དབེན་གྱི་སྐབས་སུ་བཤད་ཟིན་ཏོ། ། ལེའུ་གསུམ་པའི་རྣམ་བཤད་དོ།། ༈ །།ལེའུ་བཞི་པ་ལ་གཉིས་ཏེ། བསྡུས་དོན་དང་ཡན་ལག་གི་དོན་ནོ། ། དང་པོ་ལ་གཉིས་ཀྱི། བརྗོད་བྱ་དོན་གྱི་བསྡུས་དོན་ནི། ལེའུ་འདིས། ཁྱད་པར་ཅན་གྱི་སློབ་མ་རྣམས་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བའི་ཕྱིར། གསོལ་གདབ་སྔོན་དུ་འགྲོ་བ་ཅན་གྱི་དཀྱིལ་འཁོར་གྱི་ཆོ་ག་སྟོན་ཅིང་། དེའང་དྲང་དོན་དུ་བཤད་པ་ནི།
དཀྱིལ་འཁོར་གྱི་མཚན་དང་ཐིག་གདབ་པ་དང་། ཕྱག་རྒྱ་བགོད་པ་དང་། མཆོད་པ་ལ་སོགས་པ་དཀྱིལ་འཁོར་གྱི་ཆོ་ག་བསྟན་ལ། ངེས་དོན་དུ་བཤད་པས་ནི། ཟུང་འཇུག་རྡོ་རྗེ་འཆང་ཆེན་པོའི་དཀྱིལ་འཁོར་སྐྱེད་བྱེད་ཀྱི་རྒྱུ་ལམ་དང་བཅས་པ་བཤད་དོ། ། རྗོད་བྱེད་སྒྲའི་བསྡུས་དོན་ནི་གོ་སླའོ། ། གཉིས་པ་ཡན་ལག་གི་དོན་ལ་གསུམ་སྟེ། བསྟོད་པ་སྔོན་དུ་འགྲོ་བས་གསོལ་བ་གདབ་པ་དང་། སྡུད་པ་པོའི་ཚིག་གིས་མཚམས་སྦྱར་བ་དང་། སྟོན་པའི་གསུང་གིས་དཀྱིལ་འཁོར་གྱི་ཆོ་ག་བསྟན་པའོ། །
དང་པོ་ནི། ལེའུ་གསུམ་པ་རྫོགས་པའི་རྗེས་ཐོགས་དེ་ནས། གསོལ་བ་བཏབ་བོ་ཞེས་སྦྱར། གང་ལ་ན་སྐུ་གསུང་ཐུགས་ཀྱི་བདག་པོ་རྡོ་རྗེ་འཆང་ཆེན་པོ་ལའོ། ། སུ་ཞིག་གིས་ན། མི་བསྐྱོད་པ་ལ་སོགས་པ་དེ་བཞིན་གཤེགས་པ་ཐམས་ཅད་ཀྱིས་སོ། ། གང་གིས་ན་འོག་ནས་འབྱུང་བའི་བསྟོད་པའི་རྒྱལ་པོ་འདིས་སོ། ། དེ་ལ་ཐོག་མར་རིགས་ལྔའི་སྒོ་ནས་བསྟོད་པ་ནི། དེ་བཞིན་གཤེགས་པ་ཀུན་གྱི་བདག་ཉིད་མི་བསྐྱོད་པའི་རང་བཞིན་གྱི་རྡོ་རྗེ་འཆང་ཆེན་པོ་ཀྱེ་ཞེས་བོས་ནས། དཀྱིལ་འཁོར་དམ་པ་བཤད་དུ་གསོལ་ཞེས་སྦྱར་རོ། །
དེ་བཞིན་དུ་གཞན་ལའང་ཤེས་པར་བྱའོ། ། ཞི་བ་ཞེས་པ་ནི་རྣམ་པར་སྣང་མཛད་ཀྱི་ངོ་བོ་ཉིད་ཀྱིས་སོ། ། དེ་བཞིན་གཤེགས་པ་ཀུན་གྱི་གནས། ། ཞེས་པ་ནི་རིན་ཆེན་འབྱུང་ལྡན་གྱི་ངོ་བོ་ཉིད་ཀྱིས་སོ། ། ཆོས་ཀུན་ཞེས་པ་ནི་འོད་དཔག་ཏུ་མེད་པའི་ངོ་བོ་ཉིད་ཀྱིས་སོ། ། བདག་མེད་པའི་མཆོག་ཅེས་པ་ནི་དོན་ཡོད་གྲུབ་པའི་ངོ་བོ་ཉིད་ཀྱིས་བསྟོད་པའོ། ། ཡང་རིགས་གསུམ་གྱི་སྒོ་ནས་བསྟོད་པ་ནི། ཀྱེ་ཀུན་ཏུ་བཟང་པོ་སྐུ་ཡི་མཆོག ། ཅེས་བོས་ནས། དཀྱིལ་འཁོར་དམ་པ་བཤད་དུ་གསོལ། །
ཞེས་སྦྱར་རོ། ། དཀྱིལ་འཁོར་ཇི་ལྟ་བུ་ཞེ་ན། འཆད་པར་གྱུར་པའི་དཀྱིལ་འཁོར་གྱི་མཚན་དང་ལྡན་པས་མཚན་རྣམས་ཐམས་ཅད་ཡང་དག་རྫོགས་ཤིང་། ལྷག་ཆད་ཀྱི་ཉེས་པ་དང་བྲལ་བ་མཚན་མིན་ཐམས་ཅད་ཡང་དག་སྤངས་པའོ། ། ཡང་ཀྱེ་ཀུན་ཏུ་བཟང་པོ་ཞེས་བོས་ནས། དཀྱིལ་འཁོར་ལས་བཤད་དུ་གསོལ་ཞེས་སྦྱར་རོ། ། ཀུན་ཏུ་བཟང་པོ་ཇི་ལྟ་བུ་ཞེ་ན། དོན་དམ་པའི་བདེན་པ་ལས་བྱུང་བས་ན་ཞི་བའི་ཆོས་ནི་མཆོག་ལས་བྱུང་བའོ། ། རང་བཞིན་བརྒྱད་ཅུའི་རྣམ་རྟོག་རྣམས་རྣམ་པར་བྱང་ཆུབ་བསྒོམས་པས་སྦྱོང་བར་མཛད་པས་ན། ཡེ་ཤེས་སྤྱོད་པ་རྣམས་སྦྱོང་བའོ། །
ངག་གི་དབང་ཕྱུག་བརྙེས་པས་ན་གསུང་གི་མཆོག་གོ ། འདིས་ནི་གསུང་གི་སྒོ་ནས་བསྟོད་པའོ། ། ཡང་ཀྱེ་ཀུན་ཏུ་བཟང་པོ་ཞེས་བོས་ནས། དཀྱིལ་འཁོར་དམ་པ་བཤད་དུ་གསོལ་ཞེས་སྦྱར་རོ། ། ཀུན་ཏུ་བཟང་པོ་ཇི་ལྟ་བུ་ཞེ་ན། སེམས་ཅན་ཀུན་གྱི་སེམས་ནི་གཉིས་སུ་མེད་པའི་རང་བཞིན་གྱི་རྡོ་རྗེ་ཡིན་པས་སེམས་ཆེན་པོ། འདོད་ཆགས་ལ་སོགས་པ་རྣམ་པར་དཔྱད་ན་དམིགས་སུ་མེད་པས་རང་བཞིན་གྱིས་དག་པའོ། ། འདོད་ཆགས་ལ་སོགས་པའི་དྲི་མ་དང་བྲལ་བས་ན་དྲི་མ་མེད་པའོ། ། དེ་ཉིད་ཀྱིས་ན་ཀུན་ཏུ་བཟང་པོའོ། ། དེ་ལྟ་བུའི་རང་གི་ཐུགས་སོ་སོར་ཐུགས་སུ་ཆུད་པས་ན་ཐུགས་ཀྱི་མཆོག་གོ །
སེམས་ཅན་ཐམས་ཅད་མྱ་ངན་ལས་འདས་པ་ཐོབ་པར་མཛད་པས་ན་ཁ་ལོ་སྒྱུར་བའོ། ། འདིས་ཐུགས་ཀྱི་སྒོ་ནས་བསྟོད་པའོ། ། གཉིས་པ་སྡུད་པ་པོའི་ཚིག་གིས་མཚམས་སྦྱར་བ་ནི། གསོལ་བ་བཏབ་པའི་རྗེས་ཐོགས་དེ་ནས་བཤད་ཅེས་སྦྱར་རོ། ། གང་གིས་ན་གདུལ་བྱ་རྣམས་ལ་ཅི་རིགས་པར་རྗེས་སུ་སྟོན་པར་མཛད་པས་ན་སྟོན་པ། གཉིས་སུ་མེད་པའི་ཡེ་ཤེས་ཀྱི་རྡོ་རྗེ་འཛིན་པས་ན་རྡོ་རྗེ་འཛིན་པ། ས་འོག་ས་སྟེང་མཐོ་རིས་ཀྱི་ངོ་བོར་གྱུར་པས་ན་འཇིག་རྟེན་གསུམ་པ། འདོད་པའི་ཁམས་ལ་སོགས་པའི་ངོ་བོ་ཉིད་དུ་བཞུགས་པས་ན་ཁམས་གསུམ་པ། འཇིག་རྟེན་གསུམ་མཆོག་རྡོ་རྗེ་ནི་ཉན་རང་རྣམས་ཡིན་ལ། དེ་རྣམས་ཀྱི་མཆོག་ནི་གཙོ་བོར་གྱུར་པའོ། །
འཇིག་རྟེན་གསུམ་མཆོག་ནི་ཚངས་པ་ལ་སོགས་པ་ཡིན་ལ། དེ་རྣམས་ལ་རྗེས་སུ་སྟོན་པར་མཛད་པ་རྡོ་རྗེ་འཆང་ཆེན་པོས་སོ། ། གང་ཞེ་ན། དེ་བཞིན་གཤེགས་པ་ཀུན་གྱི་ཐུགས་ཀྱི་དཀྱིལ་འཁོར་རོ། ། དཀྱིལ་འཁོར་དེ་ཇི་ལྟ་བུ་ཞེ་ན། དེ་བཞིན་གཤེགས་པ་རྣམས་བཞུགས་པའི་གནས་སུ་གྱུར་པས་ན། དེ་བཞིན་གཤེགས་པ་ཀུན་གྱི་གནས་སོ། ། སྙིང་པོ་ལེན་པས་ན་དཀྱིལ་འཁོར་ཞེས་བྱ་ལ། སྙིང་པོ་ལེན་པ་དེ་དང་རྣམ་པ་འདྲ་བས་ན་དཀྱིལ་འཁོར་རབ་འདྲ་བའོ། ། ཡིད་དུ་འོང་བས་ན་ཉམས་དགའ་བའོ། །
གསུམ་པ་སྟོན་པའི་གསུང་གིས་དཀྱིལ་འཁོར་གྱི་ཆོ་ག་བཤད་པ་ལ་གཉིས་ཏེ། དྲང་དོན་བཤད་པ་དང་། ངེས་པའི་དོན་བཤད་པའོ། ། དང་པོ་ལ་བཞི་སྟེ། དཀྱིལ་འཁོར་གྱི་མཚན་བསྟན་པ་དང་། ཐིག་གདབ་པ་དང་། ཕྱག་རྒྱ་བཀོད་པ་དང་། མཆོད་པའི་ཆོ་ག་བསྟན་པའོ། ། དང་པོ་ནི། དེ་ནས་ཞེས་པ་ནི་དེའི་ཕྱིར་གྱི་དོན་ཡིན་པས།
དེ་ལྟར་གསོལ་བ་འདེབས་པ་མཐོང་བ་ན། གང་གི་ཕྱིར་འདི་ནི་དད་པ་ལ་སོགས་པའི་ཡོན་ཏན་རྫོགས་པ་ཡིན་པ་དེའི་ཕྱིར་དཀྱིལ་འཁོར་རབ་ཏུ་བཤད་པར་བྱའོ་སྙམ་དུ་དགོངས་སོ། ། དཀྱིལ་འཁོར་གང་ཞེ་ན། སེམས་གཙོ་བོར་གྱུར་པས་ན་ཐུགས་ཀྱི་དཀྱིལ་འཁོར་རོ། ། རྡོ་རྗེའི་རིགས་གཙོ་བོ་ཡིན་པས་ན་མཆོག མི་བསྐྱོད་པ་དང་འདྲ་བར་བདུད་རྣམས་ཀྱིས་བསྐྱོད་པར་མི་ནུས་པས་ན་ཐུགས་ཀྱི་རྡོ་རྗེ་རབ་འདྲ་བའོ། ། སྐུ་གསུང་ཐུགས་ཀྱི་སྙིང་པོ་ལེན་པས་ན་སྐུ་གསུང་ཐུགས་ཀྱི་དཀྱིལ་འཁོར་དེའོ། ། གཉིས་པ་ཐིག་གདབ་པ་ནི། ཐིག་གདབ་བོ་ཞེས་སྦྱར་ཏེ། དཀྱིལ་འཁོར་གྱི་སའི་ཆ་ཐིག་གིས་རྣམ་པར་བགོ་ཞེས་པའོ། །
སུ་ཞིག་གིས་ཤེ་ན། ལུས་དང་ངག་སེམས་བསྒོམས་པས་ཏེ་མཉམ་པར་བཞག་པ། ལས་ཀྱི་ཆོ་ག་མཐོང་བའི་ཤེས་རབ་ཅན་གྱིས་སོ། ། གང་གིས་གདབ་ཅེ་ན། དཀྱིལ་འཁོར་སྟོན་པས་ན་ཐིག་སྐུད། གཞན་དུ་མ་སྤྱད་པས་ན་གསར་པ། ཡང་དག་པར་སྦྲིལ་བས་ན་ལེགས་པ་བཀལ་བ། དཀྱིལ་འཁོར་གྱི་ཉིས་ལྡབ་ཏུ་ཡོད་པས་ན་ཚད་མ། ཚོན་སྣ་ལྔ་དང་ལྡན་པས་ན་རབ་ཏུ་མཛེས་པ་ཡིས་སོ། ། དཀྱིལ་འཁོར་ཚད་ཇི་ཙམ་དུ་ཐིག་གིས་བགོ་ཞེ་ན།
ཐུགས་ཀྱི་དཀྱིལ་འཁོར་དམ་པ་དེ་ངོས་རེ་རེ་ལ་ཁྲུ་གསུམ་གསུམ་སྟེ་ཁྲུ་ནི་བཅུ་གཉིས་ཚད་དུ་བྱའི་དེ་ལས་ཆུང་བར་མི་བྱའོ། ། དབྱིབས་ཇི་ལྟ་བུར་བྱ་ཞེ་ན། ཕྱིའི་དཀྱིལ་འཁོར་གྱི་དབྱིབས་ནི་ངོས་བཞི་དང་གྲྭ་བཞིར་ལྡན་པ་ཤར་ལ་སོགས་པའི་སྒོ་བཞི་དང་ལྡན་པར་རབ་ཏུ་བརྟག་གོ ། དེ་ལྟ་བུའི་ཕྱིའི་དཀྱིལ་འཁོར་དེའི་དབུས་སུ་འཁོར་ལོ་སྟེ་ནང་གི་དཀྱིལ་འཁོར་ཟླུམ་བུ་ལྟ་བུར་བྲི་བར་བྱའོ། ། གསུམ་པ་ཕྱག་རྒྱ་བགོད་པ་ནི། དེ་ལྟར་དཀྱིལ་འཁོར་བྲི་བ་རྫོགས་པའི་རྗེས་དེ་ནས་ས་སྦྱང་བ་ལ་སོགས་པ་ལས་ཀྱི་ཆོ་ག་ཉི་ཤུ་མཐོང་བའི་སློབ་དཔོན་གྱིས་ཆོས་ཀྱི་ཕྱག་རྒྱ་དང་། མཚན་མའི་ཕྱག་རྒྱ་དང་ཕྱག་རྒྱ་ཆེན་པོ་སྟེ། ཕྱག་རྒྱ་གསུམ་པོ་གདུལ་བྱའི་རྒྱུད་ལ་ལྟོས་ཏེ་ཅི་རིགས་པར་བགོད་པར་བྱའོ། ། དེ་ལ་གདུལ་བྱ་དབང་པོ་རྣོན་པོ་ལ་ནི། ཡི་གེ་ཧཱུ་ྃལ་སོགས་པ་ས་བོན་འགོད་པ་ཆོས་ཀྱི་ཕྱག་རྒྱའོ། །
དབང་པོ་འབྲིང་པོ་ལ་ནི་རྡོ་རྗེ་ལ་སོགས་པ་མཚན་མའི་ཕྱག་རྒྱའོ། ། དབང་པོ་རྟུལ་པོ་ལ་ནི་ལྷ་སྐུ་ཡོངས་སུ་རྫོགས་པར་འབྲི་བ་ཕྱག་རྒྱ་ཆེན་པོའོ། ། དེ་ལ་ཉེ་བར་མཚོན་པའི་དོན་དུ། མཚན་མའི་ཕྱག་རྒྱ་བསྟན་པ་ནི། དཀྱིལ་འཁོར་གྱི་དབུས་སུ་རྡོ་རྗེ་འཆང་ཆེན་པོའི་མཚན་མ་རྡོ་རྗེ་བྲི་བར་བྱའོ། ། ཇི་ལྟ་བུ་ཞེ་ན། ཨིནྡྲ་ནི་ལའི་ཁ་དོག་འདྲ་བ་འོད་ཟེར་འབར་བ་དབྱིབས་རྩེ་ལྔ་པ། ཞེ་སྡང་གི་དེ་ཁོ་ན་ཉིད་ཡིན་པས་འཇིགས་པ་ནི་བགེགས་རྣམས་ཡིན་ལ། དེ་དག་ཀྱང་རབ་ཏུ་འཇིགས་པར་བྱེད་པ་བྲིའོ། ། ཤར་ཕྱོགས་སུ་རྣམ་སྣང་གི་མཚན་མ་འཁོར་ལོ་ཆེན་པོ་རྡོ་རྗེ་འབར་བ་སྟེ།
འོད་ཟེར་ལྔས་རྣམ་པར་བརྒྱན་པ་བྲི་བར་བྱའོ། ། ལྷོ་ཕྱོགས་སུ་རིན་འབྱུང་གི་མཚན་མ་རིན་ཆེན་ཆེན་པོ་འོད་ཟེར་མང་པོས་འཁྲིགས་པ་བྲི་བར་བྱའོ། ། ནུབ་ཕྱོགས་སུ་འོད་དཔག་མེད་ཀྱི་མཚན་མ་པད་མ་ཆེན་པོ་འདབ་མ་བརྒྱད་པ་པད་མ་རཱ་གའི་ཁ་དོག་འདྲ་བ་བྲི་བར་བྱའོ། ། བྱང་ཕྱོགས་སུ་ནི་དོན་གྲུབ་ཀྱི་མཚན་མ་རལ་གྲི་ཆེན་པོ་སྣ་ལྔའི་འོད་ཟེར་མང་པོ་རབ་ཏུ་འཁྲིགས་པ་བྲི་བར་བྱའོ། ། ཤར་ཕྱོགས་ཀྱི་གྲྭར་ནི་སྤྱན་མའི་མཚན་མ་དབུས་གནག་ལ་མཐའ་དཀར་བའི་འོད་དང་ལྡན་པ་གང་ཡིན་པ་དེ་ནི། དབུས་ན་སྤྲིན་དང་འདྲ་བའི་འོད་ཅེས་བྱ་སྟེ། དེ་ལྟ་བུའི་སྤྱན་བྲི་བར་བྱའོ། ། ལྷོ་ཕྱོགས་ཀྱི་གྲྭར་མཱ་མ་ཀི་ཕྱག་མཚན་རྡོ་རྗེ་བྲི་བར་བྱའོ། ། མཱ་མ་ཀི་ནི་རིགས་གཉིས་འཛིན་པས་རིན་པོ་ཆེའི་རིགས་ལ་ལྟོས་པ་དེའི་ཚེ་རིན་པོ་ཆེ་ཡང་མཱ་མ་ཀིའི་ཕྱག་མཚན་དུ་འགྱུར་རོ། ། ནུབ་ཕྱོགས་ཀྱི་གྲྭར་ནི་གོས་དཀར་མོའི་མཚན་མ་པད་མ་དམར་པོ་ཁ་བྱེ་བ་སྡོང་བུར་བཅས་པ་བྲི་བར་བྱའོ། །
བྱང་ཕྱོགས་ཀྱི་གྲྭར་ནི། སྒྲོལ་མའི་མཚན་མ་ཨུཏྤལ་མཛེས་པ་ཁ་དོག་མཐིང་ཀ་སྤྲིན་སྔོན་པོ་དང་འདྲ་བ་བྲི་བར་བྱའོ། ། ཤར་ཕྱོགས་ཀྱི་སྒོར་ནི། གཤིན་རྗེ་གཤེད་ཀྱི་མཚན་མ་འོད་ཟེར་ལྔས་བརྒྱན་པའི་ཐོ་བ་འབར་བ་འོད་གསལ་བ་བྲི་བར་བྱའོ། ། ལྷོ་ཕྱོགས་ཀྱི་སྒོར་ནི་ཤེས་རབ་མཐར་བྱེད་ཀྱི་མཚན་མ་རྡོ་རྗེ་འབར་བ་ལ་སོགས་པའི་འོད་བཟང་པོ་དང་ལྡན་པའི་བེ་ཅོན་བྲི་བར་བྱའོ། ། ནུབ་ཕྱོགས་ཀྱི་སྒོར་ནི་པདྨ་མཐར་བྱེད་ཀྱི་མཚན་མ་རལ་གྲི་ལྟར་རྣོ་བའི་འོད་འཕྲོ་བའི་པདྨ་འབར་བ་འོད་བྱེད་པ་བྲི་བར་བྱའོ། ། བྱང་ཕྱོགས་ཀྱི་སྒོར་ནི། རྡོ་རྗེ་འཁྱིལ་བ་རྡོ་རྗེའི་བེ་ཅོན་ཏེ་བདུད་རྩི་འཁྱིལ་བའི་མཚན་མ་སྣ་ཚོགས་རྡོ་རྗེ་བྲི་བར་བྱའོ། ། བཤད་མ་ཐག་པའི་དཀྱིལ་འཁོར་བྲི་བའི་ཆོ་ག་ཉེ་བར་སྡུད་པ་ནི། ཐུགས་ཀྱི་དཀྱིལ་འཁོར་དམ་པ་དེ། །
ཞེས་པ་རྐང་པ་གཉིས་སོ། ། ཕྱུང་བའི་དཀྱིལ་འཁོར་ལ་ལྷ་སུམ་ཅུ་རྩ་གཉིས་འགོད་པའི་རིགས་པས། བྲི་བའི་དཀྱིལ་འཁོར་དུ་ཡང་ལྷ་སུམ་ཅུ་རྩ་གཉིས་འགོད་པར་ཤེས་པར་བྱའོ། ། བཞི་པ་མཆོད་པའི་ཆོ་ག་བསྟན་པ་ལ་གསུམ་གྱི། དང་པོ་ལུས་ལ་སོགས་པས་མཆོད་པའི་ཆོ་ག་བསྟན་པ་ནི། དེ་ལྟར་བྲིས་ཤིང་མཚན་མ་བཀོད་དེ། དཀྱིལ་འཁོར་ཇི་ལྟ་བ་བཞིན་དུ་བསྒྲུབས་པའི་རྗེས་ལ། སྒྲུབ་པ་པོས་ལུས་དང་ངག་སེམས་མཆོད་པ་རྣམ་པ་གསུམ་གྱིས་ལྷའི་འཁོར་ལོ་ལ་ནན་ཏན་ཏུ་སྟེ་གུས་པ་དང་བཅས་པས་མཆོད་པར་བྱའོ། ། གཉིས་པ་ནང་གི་མཆོད་པ་ནི། དེའི་རྗེས་སུ་སྒྲུབ་པ་པོས་མཉེས་པར་བྱ་ཞིང་རོལ་བར་བྱའོ་ཞེས་སྦྱར།
གང་ལ་ཞེ་ན། སྨེ་ཤ་ཅན་གྱི་བུ་མོ་ལ་སོགས་པ་རང་གི་རིགས་ཀྱི་བུད་མེད་དོ། ། ཇི་ལྟ་བུ་ཞེ་ན། གཟུགས་སྡུག་པ་ལ་སོགས་པའི་ཡོན་ཏན་དང་ལྡན་པས་རབ་ཏུ་མདངས་བཟང་བ། ན་ཚོད་ལོ་གྲངས་བཅུ་དྲུག་ལོན་པ་དྲི་དང་མེ་ཏོག་གི་ཕྲེང་བ་དང་རྒྱན་རྣམ་པ་སྣ་ཚོགས་ཀྱིས་བརྒྱན་པའོ། ། གང་དུ་ན། དཀྱིལ་འཁོར་དེའི་དབུས་སུའོ། ། ཚུལ་ཇི་ལྟར་རོལ་བར་བྱ་ཞེ་ན། ཇི་སྐད་བཤད་པའི་ཡོན་ཏན་གྱིས་སྐ་རགས་སུ་བྱས་པའི་བུ་མོ་དེ་མཱ་མ་ཀིར་བྱིན་གྱིས་བརླབས་ཏེ། ཐ་མལ་པའི་དངོས་པོ་བསལ་ལ་རིགས་ལྔས་བརྒྱན་པར་བྱས་ཏེའོ། །
དེ་ནས་སངས་རྒྱས་ཞི་བའི་གནས་ཏེ་བྱང་ཆུབ་ཀྱི་སེམས་ཀྱ་ི་ཐིག་ལེ་རྡོ་རྗེའི་ལམ་ནས་ཕྱི་རོལ་ཏུ་སྤྲོས་ཏེ། བྱང་ཆུབ་ཀྱི་སེམས་ཀྱི་རྡུལ་ཕྲ་རབ་ལས་བསྒྲུབས་པའི་དེ་བཞིན་གཤེགས་པའི་ཚོགས་ཀྱིས་ནམ་མཁའི་དབྱིངས་ཁྱབ་པར་བརྒྱན་པར་བྱའོ། ། གསུམ་པ་ལུས་ཀྱི་རྒྱུ་མཐུན་པས་མཆོད་པ་ནི། དེ་ལྟར་བྱང་ཆུབ་ཀྱི་སེམས་འབའ་ཞིག་གིས་མཆོད་པར་མ་ཟད་ཀྱི། བཤང་གཅི་ཁུ་བ་ཁྲག་ལ་སོགས་པ་བདུད་རྩི་ལྔ་རྣམས་ཀྱིས་ཀྱང་ལྷ་བཤོས་སུ་གྱུར་པས་དཀྱིལ་འཁོར་གྱི་ལྷ་རྣམས་ལ་དབུལ་བར་བྱ་ཞིང་། དེ་ཉིད་ཀྱིས་བདག་ཉིད་ཀྱང་ཚིམ་པར་བྱའོ། ། དེ་ལ་འདིར་བདུད་རྩི་ལྔ་པ་ལ་མི་མཐུན་ཏེ། ཁ་ཅིག་རྡོ་རྗེའི་དྲི་མ་ལ་འདོད། ཁ་ཅིག་སྟེང་སྒོ་བདུན་གྱི་དྲི་མ་ལ་འདོད། ། ཁ་ཅིག་ངར་སྣབས་ལ་འདོད།
ས་སྐྱ་པ་ཁ་ཅིག་ཀླད་པ་ལ་འདོད་དོ། ། ཁ་ཅིག་ཤ་ཆེན་ལ་འདོད་དོ། ། ལུས་ཀྱི་རྒྱུ་མཐུན་གྱི་མཆོད་པ་དེ་ལྟར་བྱས་པའི་ཕན་ཡོན་ནི། སངས་རྒྱས་ནི་གཟུགས་ལ་སོགས་པའི་ཕུང་པོ་དང་། བྱང་ཆུབ་སེམས་དཔའ་ནི་མིག་ལ་སོགས་པའི་སྐྱེ་མཆེད་རྣམས་ཏེ། དེ་ལྟ་བུའི་སངས་རྒྱས་དང་བྱང་ཆུབ་སེམས་དཔའ་གྲགས་པ་ཆེ་ཞིང་བཟང་པོ་ལ་སྤྱོད་པ་རྣམས་མཉེས་ཤིང་དགེ་བར་གྱུར་པས། འཇིག་རྟེན་གྱི་མིག་དགའ་བར་མཛད་པར་འགྱུར་རོ། ། ངེས་དོན་དུ་བཤད་པ་ལ་གཉིས་ཏེ། བསྡུས་པའི་དོན་དང་། ཡན་ལག་གི་དོན་ནོ། །
བསྡུས་པའི་དོན་ནི། རྡོ་རྗེའི་ཚིག་དེ་རྣམས་ངེས་དོན་དུ་འཆད་པའི་བཤད་རྒྱུད་ཀྱི་ལུང་འདི་རྣམས་ཀྱིས་ཟུང་འཇུག་གི་དཀྱིལ་འཁོར་ཐོབ་བྱེད་ཀྱི་ཐབས་ལམ་དང་བཅས་པ་བསྟན་ཏེ། དེ་ཡང་དཀྱིལ་འཁོར་གྱི་མཚན་དང་། ཐིག་གདབ་པ་དང་། ཕྱག་རྒྱ་བགོད་པ་རྣམས་ཀྱིས་ཟུང་འཇུག་གི་མཚན་ཉིད་བཤད་ལ། ལུས་ལ་སོགས་པའི་མཆོད་པས་ནི། དབེན་གསུམ་སྔོན་དུ་འགྲོ་བའི་སྒྱུ་ལུས་བསྒོམ་པ་བསྟན་ཅིང་། བྱང་ཆུབ་ཀྱི་སེམས་ཀྱིས་མཆོད་པ་དང་། ལུས་ཀྱི་རྒྱུ་མཐུན་གྱི་མཆོད་པས། འོད་གསལ་བསྒོམས་པས་ཟུང་འཇུག་ཐོབ་པར་བསྟན་ཏོ། །
ཡན་ལག་གི་དོན་ལ་བཞི་སྟེ། དཀྱིལ་འཁོར་གྱི་མཚན་དང་། ཐིག་གདབ་པ་དང་། ཕྱག་རྒྱ་བགོད་པ་དང་། མཆོད་པ་ངེས་དོན་དུ་བཤད་པའོ། ། དཀྱིལ་འཁོར་གྱི་མཚན་ངེས་དོན་དུ་བཤད་པ་ནི། དེ་ནས་ཐུགས་ཀྱི་དཀྱིལ་འཁོར་མཆོག ། རྡོ་རྗེ་ཡེ་ཤེས་རབ་འདྲ་བ། ། སྐུ་དང་གསུང་དང་ཐུགས་རྣམས་ཀྱི། ། དཀྱིལ་འཁོར་རབ་ཏུ་བཤད་པར་བྱ། །
ཞེས་ཏེ། གཉིས་སུ་མེད་པའི་ཡེ་ཤེས་ཟུང་འཇུག་གི་སྐུ་དེ་ཉིད་མཆོག་གི་སྙིང་པོ་ལེན་པས་ན་ཐུགས་ཀྱི་དཀྱིལ་འཁོར་མཆོག་ཅེས་བྱ་ལ། དེ་ཅི་དང་འདྲ་ན། གཉིས་སུ་མེད་པའི་ཡེ་ཤེས་དེ་ཉིད་མི་ཕྱེད་པས་ན་རྡོ་རྗེ་དང་འདྲ་བའོ། ། དེ་ལྟ་བུའི་སྐུ་གསུང་ཐུགས་དབྱེར་མི་ཕྱེད་པའི་ཟུང་འཇུག་གི་དཀྱིལ་འཁོར་བཤད་པར་བྱའོ། ། ཐིག་གདབ་པ་ངེས་དོན་དུ་བཤད་པ་ལ་གསུམ་སྟེ། འདེབས་བྱེད་ཐིག་སྐུད་ཀྱི་ངེས་དོན་དང་། དེས་བཏབ་པའི་ཐིག་གི་ངེས་དོན་དང་། ཐིག་གིས་བསྟན་པའི་དཀྱིལ་འཁོར་གྱི་ངེས་དོན་ནོ། ། ཐིག་སྐུད་གསར་པ་ལེགས་བཀལ་བ། །
ཞེས་སོགས་ཐིག་སྐུད་ཀྱི་ངེས་དོན་འཆད་པ་ནི། འདི་ནི་དགུ་ཡི་བདག་ཉིད་མཆོག ། ལེགས་སྦྲིལ་དེ་བཞིན་ཉིད་སྟོན་པའོ། ། སྣ་ཚོགས་ལུང་གི་བརྡར་གྱུར་པ། ། ཚད་མ་བཟང་པོར་དེ་བཤད་དོ། ། ཀུན་རྫོབ་དང་ནི་དོན་དམ་དག ། གཉིས་སུ་མེད་པར་མཛེས་པ་ཡིན། ། ཞེས་ཏེ། ཐིག་སྐུད་གསར་པ་ཞེས་པ་གང་ལ་བྱ་ཞེ་ན། གསར་པའི་སྐད་དོད་ན་ཝ་ཞེས་པ་དགུ་ལ་ཡང་འཇུག་པས།
འདིར་གསུང་རབ་ཡན་ལག་དགུའི་བདག་ཉིད་ལ་ཐིག་སྐུད་གསར་པ་ཞེས་བྱ་ལ། དེ་ཉིད་བརྗོད་བྱ་བདེན་གཉིས་སྟོན་པས་ན་མཆོག་གོ ། ལེགས་སྦྲིལ་ཞེས་པ། དེས་དེ་བཞིན་ཉིད་དོན་དམ་པའི་བདེན་པ་སྟོན་པས་དེ་སྐད་དོ། ། ཚད་མ་ཞེས་པ་གསུང་རབ་དགུའི་ལུང་དེ་དག བརྗོད་བྱ་སྣ་ཚོགས་པ་ཀུན་རྫོབ་ཀྱི་བདེན་པ་སྟོན་པའི་བརྡར་གྱུར་པས་ན་ཚད་མ་ཞེས་བཤད་དོ། ། མཛེས་པ་ཞེས་པ་དེ་དག་གིས་ཀུན་རྫོབ་དང་དོན་དམ་བདེན་པ་དག་གཉིས་སུ་མེད་པར་ཟུང་འཇུག་སྟོན་པས་ན་མཛེས་པ་ཡིན་ནོ། ། ཐིག་གི་ངེས་དོན་ནི། གསུང་རབ་དགུའི་བདག་ཉིད་ཀྱི་ཐིག་སྐུད་ཀྱིས་བཏབ་པའི་ཐིག་དེ་གང་ཞེ་ན། ཤེས་རབ་འདི་ནི་ཐིག་ཡིན་ཏེ། །
ཐབས་ནི་དེ་ཡི་རྗེས་འཇུག་པའོ། ། ཞེས་ཏེ། ཤེས་རབ་དོན་དམ་པའི་བདེན་པ་འོད་གསལ་དང་། དོན་དམ་དེའི་རྗེས་སུ་འཇུག་པའི་ཐབས་ཀུན་རྫོབ་ཀྱི་བདེན་པ་གཉིས་དབྱེར་མེད་པ་འདི་ནི་གསུང་རབ་ཡན་ལག་དགུའི་ཐིག་སྐུད་ཀྱིས་བཏབ་པའི་ཐིག་ཡིན་ནོ། ། དཀྱིལ་འཁོར་གྱི་ངེས་དོན་ནི་དེ་ལྟ་བུའི་ཐིག་དེས། དཀྱིལ་འཁོར་གང་ཞིག་སྟོན་ཞེ་ན། ཤེས་རབ་ཐབས་ཀྱི་ཐིག་ཅིག་གིས། ། ཐུགས་ཀྱི་དཀྱིལ་འཁོར་ཐིག་གདབ་བྱ། ། ཞེས་ཏེ། ཤེས་རབ་དོན་དམ་པ་དང་ཐབས་ཀུན་རྫོབ་ཀྱི་བདེན་པ་དབྱེར་མི་ཕྱེད་པའི་ཐིག་ཅིག་གིས་ཐུགས་ཀྱི་དཀྱིལ་འཁོར་ཐིག་གདབ་བྱ་སྟེ།
ཐུགས་ཀྱི་དཀྱིལ་འཁོར་སྟོན་ཅེས་པའོ། ། ཐུགས་ཀྱི་དཀྱིལ་འཁོར་ཇི་ལྟ་བུ་ཞེ་ན། ཆོས་དང་ལོངས་སྤྱོད་རྫོགས་པ་མཆོག ། ཅེས་ཏེ། ཆོས་ཀྱི་སྐུ་དང་། ལོངས་སྤྱོད་རྫོགས་པའི་སྐུ་དང་། མཆོག་སྤྲུལ་པའི་སྐུ་སྟེ། སྐུ་གསུམ་དབྱེར་མེད་ཟུང་འཇུག་རྡོ་རྗེ་འཆང་ཆེན་པོ་ནི། བདེན་གཉིས་དབྱེར་མི་ཕྱེད་པའི་སྙིང་པོ་ལེན་པའམ་འཛིན་པས་ན། ཐུགས་ཀྱི་དཀྱིལ་འཁོར་ཞེས་བྱའོ། །
བདེན་གཉིས་ཀྱི་ཐིག་དེས་བསྟན་པའི། ཁྲུ་ནི་བཅུ་གཉིས་ཚད་དུ་བྱ། ། ཞེས་སོགས་ཀྱི་དཀྱིལ་འཁོར་གྱི་ངེས་དོན་བཤད་པ་ནི། རྟེན་འབྲེལ་ཡན་ལག་བཅུ་གཉིས་པ། ། འཕགས་པའི་བདེན་བཞི་ངོས་བཞི་སྟེ། ། ཚངས་པའི་གནས་བཞི་གྲྭ་བཞི་ཡིན། ། བསྡུ་བའི་དངོས་གྲགས་སྒོ་ཡིན་ཏེ། ། རེ་རེའང་བཞི་བཞིའི་མིང་ཅན་ནོ། ། ཆོས་ཀྱི་དེ་ཉིད་དོན་གྱི་བརྡ། ། འཁོར་ལོ་ནང་གི་དཀྱིལ་འཁོར་རོ། །
ཞེས་ཏེ། ཟུང་འཇུག་གི་སྐུ་དེ་ཉིད་མ་རིག་པ་ལ་སོགས་པ་རྟེན་འབྲེལ་ཡན་ལག་བཅུ་གཉིས་རྣམ་པར་དག་པས་ཁྲུ་བཅུ་གཉིས་པའོ། ། སྡུག་བསྔལ་ལ་སོགས་པ་འཕགས་པའི་བདེན་པ་བཞི་ཐུགས་སུ་ཆུད་པས་ན་ངོས་བཞི་པའོ། ། བྱམས་པ་ལ་སོགས་པ་ཚངས་པའི་གནས་བཞིས་སེམས་ཅན་ཐམས་ཅད་ལ་མཉམ་པས་ན་གྲྭ་བཞི་པའོ། ། སྦྱིན་པ་ལ་སོགས་པའི་བསྡུ་བའི་དངོས་པོ་བཞིས་སེམས་ཅན་རྣམས་ཐར་པ་ཆེན་པོའི་གྲོང་ཁྱེར་དུ་སྡུད་ཅིང་འཇུག་པས་ན་སྒོ་བཞི་པའོ། ། ཆོས་རྣམས་ཀྱི་དེ་ཁོ་ན་ཉིད་ཀྱི་དོན་གཉིས་སུ་མེད་པའི་ཡེ་ཤེས་གཅིག་གི་ངོ་བོར་བཟླུམས་པའི་བརྡར་ནང་གི་དཀྱིལ་འཁོར་ཟླུམ་པོའོ། ། ཕྱག་རྒྱ་བཀོད་པ་ངེས་དོན་དུ་བཤད་པ་ལ་གསུམ་སྟེ། དེ་བཞིན་གཤེགས་པ་ལྔའི་ཕྱག་རྒྱ་དང་། ཡུམ་བཞིའི་ཕྱག་རྒྱ་དང་། སྒོ་བ་བཞིའི་ཕྱག་རྒྱ་ངེས་དོན་དུ་བཤད་པའོ། །
དེ་ལ། དེ་དབུས་རྡོ་རྗེ་བྲི་བ་ནི། ། ཨིནྜ་ནི་ལའི་ཁ་དོག་འདྲ། ། ཞེས་སོགས་དེ་བཞིན་གཤེགས་པ་ལྔའི་ཕྱག་རྒྱ་ངེས་དོན་དུ་བཤད་པ་ནི། མི་ཕྱེད་ཡེ་ཤེས་མཚན་ཉིད་དེ། ། རྡོ་རྗེ་ཨིནྜ་ནི་ལ་རྒྱ། ། རྣམ་པ་ལྔ་རུ་ཕྱེ་སྟེ་བཤད། ། རྩེ་མོ་འཁོར་བ་འཇིག་བྱེད་དོ། ། ཞེས་པས་དབུས་སུ་རྡོ་རྗེ་འབྲི་བའི་ངེས་དོན་བསྟན་ཏེ། ཟུང་འཇུག་གཉིས་སུ་མེད་པའི་ཡེ་ཤེས་དེ་ཉིད་བདེན་གཉིས་དབྱེར་མི་ཕྱེད་པར་མཚོན་པ་ནི་དབུས་ཀྱི་རྡོ་རྗེའོ། །
དེ་ཉིད་ལྡོག་པའི་སྒོ་ནས་མེ་ལོང་ལྟ་བུ་ལ་སོགས་པ་ལྔ་རུ་ཕྱེ་བ་ནི་རྡོ་རྗེ་དེ་ཉིད་རྭ་ལྔ་པའོ། ། ཡེ་ཤེས་ལྔ་པོ་དེས་འཁོར་བའི་འཇིགས་པ་འཇིག་པར་བྱེད་པས་མཚོན་ཆའི་རྩེ་མོ་དང་འདྲ་བས་ན་རྩེ་མོའོ། ། ཟུང་འཇུག་གི་ཡེ་ཤེས་དེ་ཉིད་གདོད་མ་ནས་ཉོན་མོངས་དང་རྣམ་རྟོག་དྲི་མས་མ་གོས་པས་རང་བཞིན་གྱིས་རྣམ་པར་དག་པའི་ཆ་ནས་ཆོས་ཀྱི་དབྱིངས་ཀྱི་ཡེ་ཤེས་ཡིན་ལ། དེ་མཚོན་པ་ནི་རྡོ་རྗེ་དེ་ཉིད་ཨིནྜ་ནི་ལའི་ཁ་དོག་འདྲ་བའོ། ། ཟུང་འཇུག་གི་ཡེ་ཤེས་དེ་ནི་མེ་ལོང་ལ་གཟུགས་བརྙན་སྣང་བ་ལྟར་དངོས་པོ་མ་ལུས་པ་ཅིག་ཅར་ཡོངས་སུ་ཤེས་པའི་ཆ་ནས་མེ་ལོང་ཡེ་ཤེས་ཡིན་ལ། དེ་མཚོན་པ་ནི་ཤར་གྱི་འཁོར་ལོ་ཡིན་པས། མེ་ལོང་རང་བཞིན་ཤར་གནས་པའི། ། འཁོར་ལོ་འབར་བས་རྣམ་པར་བརྒྱན། ། ཅེས་སོ། ། ཟུང་འཇུག་དེ་ཉིད་ཀྱིས་ཕྱི་ནང་གི་ཆོས་ཐམས་ཅད་སེམས་ཙམ་མོ་ཞེས་རོ་གཅིག་ཏུ་རྟོགས་པའི་ཆ་ནས་མཉམ་ཉིད་ཡེ་ཤེས་ཡིན་ལ།
དེ་མཚོན་པ་ནི་ལྷོ་ཕྱོགས་ཀྱི་རིན་པོ་ཆེ་ཡིན་པས། མཉམ་ཉིད་ཡེ་ཤེས་ལྷོ་ཕྱོགས་སུ། ། ཀུན་ཅིག་ཅེས་བྱའི་རིན་པོ་ཆེ། ། ཞེས་སོ། ། ཡེ་ཤེས་དེ་ཉིད་ཀྱིས་ཆོས་རྣམས་ཀྱི་ཆ་ཤས་པད་མའི་འདབ་མ་ལྟར་མ་འདྲེས་པར་སོ་སོར་རྟོགས་པའི་ཆ་ནས་སོ་སོར་རྟོགས་པའི་ཡེ་ཤེས་ཡིན་ལ། དེ་མཚོན་པ་ནི་ནུབ་ཀྱི་པད་མ་ཡིན་པས། སོ་སོར་རྟོགས་པ་ནུབ་པད་མ། ། པད་མ་རཱ་གའི་འོད་འདྲ་བ། ། ཞེས་སོ། ། ཡེ་ཤེས་དེ་ཉིད།
རང་གཞན་གྱི་བྱ་བ་སྒོ་གསུམ་གྱི་ལས་རྫོགས་པར་བྱེད་པའི་ཆ་ནས། བྱ་བ་གྲུབ་པའི་ཡེ་ཤེས་ཡིན་ལ། དེ་མཚོན་པ་བྱང་གི་རལ་གྲི་ཡིན་པས། མཆོག་གི་ཐུགས་ནི་གང་ཡིན་པའི། ། འགྲོ་བའི་རྣམ་རྟོག་འཇོམས་བྱེད་པ། ། བྱ་བ་གྲུབ་པ་བྱང་ཕྱོགས་ཀྱི། ། རལ་གྲི་འོད་ཟེར་འབར་འདྲའི་མདོག ། ཅེས་སོ། ། དེ་ལྟར་ན་ཤེས་རབ་དང་སྙིང་རྗེ་དབྱེར་མེད་པའི་ཟུང་འཇུག་གི་ཡེ་ཤེས་ཀྱི་ཤེས་རབ་ཀྱི་ཆ་ནི་དེ་བཞིན་གཤེགས་པ་ལྔའི་མཚན་མས་བསྟན་ལ། དབུས་ན་སྤྲིན་དང་འདྲ་བའི་འོད། །
ཅེས་སོགས་ཡུམ་བཞིའི་ཕྱག་མཚན་གྱིས་སྙིང་རྗེ་ཚད་མེད་པ་བཞིར་ཕྱེ་ནས་སྟོན་ཏེ། དེ་ལ་སེམས་ཅན་བདེ་བ་དང་ལྡན་པར་འདོད་པའི་བྱམས་པ་ཚད་མེད་པ་མཚོན་པ་ནི། ཤར་ལྷོའི་སྤྱན་ཡིན་པས། སྤྲིན་སྔོན་དང་ནི་མཉམ་པའི་འོད། ། ཤར་ལྷོའི་སྤྱན་ནི་བྱམས་པ་ཡིན། ། ཞེས་སོ། ། སེམས་ཅན་སྡུག་བསྔལ་དང་བྲལ་བར་འདོད་པའི་སྙིང་རྗེ་ཚད་མེད་པ་མཚོན་པ་ནི། ལྷོ་ནུབ་ཀྱི་རྡོ་རྗེ་ཡིན་པས། མཱ་མ་ཀི་ཡི་རིགས་རྡོ་རྗེ། ། ལྷོ་ནུབ་སྙིང་རྗེ་ཞེས་བྱ་འོ། །
ཞེས་སོ། ། སེམས་ཅན་བདེ་བ་དང་མི་འབྲལ་བར་འདོད་པའི་དགའ་བ་ཚད་མེད་པ་མཚོན་པ་ནི། ནུབ་བྱང་གི་པད་མ་ཡིན་པས། ནུབ་བྱང་སྡོང་བུ་དང་བཅས་པའི། ། པད་མ་དགའ་བའི་ཡང་དག་གནས། ། ཞེས་སོ། ། སེམས་ཅན་ཐམས་ཅད་ལ་མཉམ་སྙོམས་པའི་བཏང་སྙོམས་ཚད་མེད་པ་མཚོན་པ་ནི། བྱང་ཤར་གྱི་ཨུཏྤལ་ཡིན་པས། བྱང་ཤར་ཨུཏྤལ་འོད་ཟེར་ནི། ། སྔོ་དང་བཅས་པ་བཏང་སྙོམས་ཡིན། །
ཞེས་སོ། ། དེ་ལྟར་ན། ཟུང་འཇུག་གི་ཡེ་ཤེས་ཀྱི་ཤེས་རབ་དང་སྙིང་རྗེ་གཉིས་ནི། དེ་བཞིན་གཤེགས་པ་ལྔ་དང་ཡུམ་བཞིའི་མཚན་མས་བསྟན་ནས། དེ་དག་གིས་བསྡུ་བ་བཞིའི་སྒོ་ནས་སེམས་ཅན་གྱི་དོན་བྱེད་པའི་འཕྲིན་ལས། ཐོ་བ་འབར་བ་འོད་གསལ་བ། ། ཞེས་སོགས་སྒོ་བ་བཞིའི་མཚན་མས་སྟོན་ཅིང་། དེ་ལ་ཐོག་མར་གདུལ་བྱ་གདམ་ངག་གི་སྣོད་དུ་རུང་བར་བྱ་བའི་ཕྱིར་ཟང་ཟིང་གིས་བསྡུད་པའི་སྦྱིན་པ་མཚོན་པ་ནི། ཤར་སྒོའི་ཐོ་བ་ཡིན་པས། ཐོ་བ་མདངས་ལྡན་འོད་དང་བཅས། །
དེ་བཞིན་ཤར་སྒོ་སྦྱིན་པ་སྟེ། ། ཞེས་སོ། ། སྦྱིན་པས་བསྡུས་པའི་གདུལ་བྱ་ལ་ཕར་ཕྱིན་དྲུག་གི་གཏམ་བརྗོད་པའི་སྙན་པར་སྨྲ་བ་མཚོན་པ་ནི། ལྷོ་སྒོའི་དབྱུག་པ་ཡིན་པས། དེ་བཞིན་སྙན་སྨྲ་ཞེས་བསྒྲགས་པ། ། དབྱུག་པ་འོད་བཟང་རྡོ་རྗེ་འབར། ། ཞེས་སོ། ། དེ་ལྟར་སྙན་པར་སྨྲས་པའི་གདུལ་བྱ་རང་ལ་ཡིད་ཆེས་པར་བྱ་བའི་ཕྱིར་དུ། རང་ཉིད་ཕར་ཕྱིན་དྲུག་ཚུལ་བཞིན་བསྒྲུབས་པའི་དོན་སྤྱོད་མཚོན་པ་ནི་ནུབ་སྒོའི་པད་མ་ཡིན་པས། ནུབ་ཏུ་དོན་སྤྱོད་ཅེས་བྱ་བ། །
རྟ་མགྲིན་གྱི་ནི་པད་མ་འོ། ། ཞེས་སོ། ། དེ་ལྟར་བདག་ལ་ཡིད་ཆེས་པའི་གདུལ་བྱ། ཕར་ཕྱིན་དྲུག་ལ་ཚུལ་བཞིན་དུ་སློབ་ཏུ་འཇུག་པའི་དོན་མཐུན་མཚོན་པ་ནི། བྱང་སྒོའི་རྡོ་རྗེ་ཡིན་པས། དོན་མཐུན་པ་ནི་རྡོ་རྗེ་སྟེ། ། རྡོ་རྗེ་འཁྱིལ་པ་རྡོ་རྗེ་ཅན། ། ཞེས་སོ། ། དེ་དག་གི་དོན་བསྡུ་བ་ནི། ཕྱག་རྒྱ་བགོད་པའི་མཚན་ཉིད་དེ། །
ལེགས་པར་བཤད་པ་འདི་ཡིན་ནོ། ། ཞེས་སོ། ། དེ་ལྟར། ཇི་སྐད་བཤད་པའི་མཚན་ཉིད་ཅན་གྱི་ཟུང་འཇུག་དེའི་རྒྱུ། ལམ་བསྟན་པའི་ཕྱིར་དུ། མཆོད་པའི་ཆོ་ག་ངེས་དོན་དུ་བཤད་པ་ལ་གསུམ་སྟེ། ལུས་ལ་སོགས་པའི་མཆོད་པ་དང་། བྱང་ཆུབ་ཀྱི་སེམས་ཀྱི་མཆོད་པ་དང་། ལུས་ཀྱི་རྒྱུ་མཐུན་གྱི་མཆོད་པ་ངེས་དོན་དུ་བཤད་པའོ། ། དེ་ལ།
ལུས་དང་ངག་སེམས་མཆོད་པ་ཡི། ། ཞེས་སོགས། ལུས་ལ་སོགས་པའི་མཆོད་པ་ངེས་དོན་དུ་བཤད་པ་ནི། ཇི་བཞིན་ཡང་དག་གནས་མཆོད་པ། ། རྣམ་གསུམ་བསྒོམས་པས་འགྱུར་བ་ཡིན། ། དང་པོར་ཆེན་པོ་ཡོད་པ་ཡི། ། ཕྱག་རྒྱའི་དཀྱིལ་འཁོར་ཡིན་པར་བཤད། ། ཅེས་ཏེ། ཟུང་འཇུག་གི་སྐུ་དེ་ཐོབ་པར་བྱེད་པའི་རྒྱུ་གང་ཞེ་ན། ཇི་བཞིན་ཡང་དག་གནས་པ་ནི་ཟུང་འཇུག་ཡིན་ལ།
དེ་མཆོད་པ་སྟེ་མཉེས་པའམ། ཐོབ་པར་བྱེད་པའི་རྒྱུ་ནི་དབེན་པ་རྣམ་པ་གསུམ་བསྒོམས་པས་ཐོབ་པར་འགྱུར་བ་ཡིན་ཞེས་ཏེ། འདིས་དབེན་གསུམ་བསྟན་ཏོ། ། ཆེན་པོ་ཡོད་པའི་ཕྱག་རྒྱ་ནི། ལྷ་སྐུ་ཕྱག་རྒྱ་ཆེན་པོ་སྒྱུ་མ་ལྟ་བུའི་སྐུ་ཡིན་པས། དེ་ཉིད་ཟུང་འཇུག་འོད་གསལ་གྱི་སྙིང་པོ་ལེན་པས་ན་དཀྱིལ་འཁོར་ཏེ། འོད་གསལ་གྱི་དང་པོར་སྒྱུ་ལུས་བསྒོམས་ཞེས་པའོ། ། བུད་མེད་རབ་ཏུ་མདངས་བཟང་བ། ། ཞེས་སོགས། བྱང་ཆུབ་ཀྱི་སེམས་ཀྱི་མཆོད་པ་ངེས་དོན་དུ་བཤད་པ་ནི།
ནང་ལ་སོགས་པའི་དབྱེ་བ་ཡི། ། སྟོང་ཉིད་ལོ་ནི་བཅུ་དྲུག་པ། ། མ་སྐྱེས་ཞི་བ་གང་ཡིན་པ། ། དེ་ནི་བུ་མོ་ཞེས་བྱར་བཤད། ། ཞི་བའི་ཆོས་དང་ཉེར་ལྡན་པ། ། མདངས་བཟང་འོད་ནི་ཡིན་པར་གསུངས། ། རྟེན་འབྲེལ་བག་ཆགས་དྲི་ཡིན་ཏེ། ། ཡེ་ཤེས་ཁ་བྱེ་མེ་ཏོག་གོ ། དངོས་པོ་མེད་པ་རིགས་ཡིན་ཏེ། ཀུན་མཁྱེན་ཡེ་ཤེས་དབུས་ཉིད་དོ། །
ཆོས་ཀྱི་དབྱིངས་ཀྱི་བུ་མོ་ནི། ། ཤེས་རབ་འདི་འདྲས་མཉེས་པར་བྱ། ། ཞེས་ཏེ། དེ་ལ་འདིར། མཐའ་བཞི་ལས་མ་སྐྱེས་ཤིང་སྤྲས་པ་ཉེ་བར་ཞི་བའི་རང་བཞིན་ཅན་གྱི་འོད་གསལ་དེ་ནི་བུ་མོ་ཞེས་བྱ་བར་བཤད་ལ། འོད་གསལ་དེ་ཉིད་ནང་ལ་སོགས་པ་ཆོས་ཅན་བཅུ་དྲུག་གི་དབྱེ་བས་སྟོང་ཉིད་བཅུ་དྲུག་གི་རང་བཞིན་ཡིན་པས་ན། ལོ་བཅུ་དྲུག་མའོ། ། ཞི་བའི་ཆོས་ཟུང་འཇུག་གི་ཡེ་ཤེས་འབྲས་བུར་ཉེ་བར་ལྡན་པས་ན་མདངས་བཟང་བའོ། ། འོད་གསལ་དེ་ལས་ལུགས་བཟློག་གི་སྣང་བ་གསུམ་རླུང་དང་བཅས་པ་ལས་ཡེ་ཤེས་ཀྱི་སྐུ་སྐྱེ་བའི་རྟེན་འབྲེལ་གྱི་བག་ཆགས་ནི་དྲི་ཡིན་ལ། འོད་གསལ་དེ་ཉིད་ཆོས་ཐམས་ཅད་ཀྱི་གནས་ལུགས་རྟོགས་པའི་ཡེ་ཤེས་ཀྱི་ཁ་བྱེ་བའི་རང་བཞིན་ཡིན་པས་ན་མེ་ཏོག་གོ །
ཡོན་ཏན་གྱི་སྐད་དོད་གུ་ཎ་ཞེས་པ་རིགས་ལ་ཡང་འཇུག་པས། འོད་གསལ་དེ་ཉིད་བདེན་པའི་དངོས་པོར་མེད་པས་རིགས་སམ་ཡོན་ཏན་ནོ། ། དེ་ལྟ་བུའི་མཚན་ཉིད་ཅན་གྱི་ཆོས་དབྱིངས་འོད་གསལ་གྱི་རང་བཞིན་གྱི་བུ་མོ་ནི། ཀུན་མཁྱེན་ཡེ་ཤེས་དབུས་ཉིད་དེ། ། ཟུང་འཇུག་གི་ཡེ་ཤེས་ཐོབ་པའི་དོན་དུ་འོག་ནས་འབྱུང་བའི་ཤེས་རབ་འདི་འདྲས་མཉེས་ཤིང་རོལ་པར་བྱའོ། ། འོད་གསལ་ལ་རོལ་བར་བྱེད་པའི་ཤེས་རབ་དེ་ཅི་འདྲ་ཞེ་ན། ནང་ན་མ་ཡིན་ཕྱི་ན་མིན། ། གཉི་ཀར་མ་ཡིན་གཞན་གནས་མིན། ། གནས་མེད་གནས་པའི་རྣལ་འབྱོར་གྱུར། ། དེ་བས་མཱ་མ་ཀིར་བཤད་དོ། །
ཞེས་ཏེ། ། ཤེས་རབ་དེ་ཉིད་ནང་དབང་པོ་ལ་གནས་པ་མ་ཡིན། ཕྱི་རོལ་ཡུལ་ལ་གནས་པ་མ་ཡིན། གཉི་ཀ་རྣམ་ཤེས་ལ་གནས་པ་མ་ཡིན། གཞན་ཕུང་པོ་ཁམས་དང་སྐྱེ་མཆེད་སོགས་ལ་ཡང་གནས་པ་མ་ཡིན། དེའི་ཕྱིར་གནས་པ་མེད་པའི་ཚུལ་གྱིས་ཆོས་རྣམས་ཀྱི་ཆོས་ཉིད་དུ་གནས་པའི་རྣལ་འབྱོར་དེ་ཉིད་འོད་གསལ་ལ་རོལ་བའི་ཤེས་རབ་ཡིན་ལ། དེ་ཉིད་ཆུ་ལ་ཆུ་བཞག་པ་བཞིན་དུ་འོད་གསལ་ཉིད་དང་དབྱེར་མེད་པས་ན་འོད་གསལ་དེ་ཉིད་མཱ་མ་ཀིར་ཡང་བཤད་དོ། ། འོད་གསལ་དེ་ལ་ཅིའི་ཕྱིར་བྱིན་གྱིས་བརླབ་པ་ཞེ་ན། དེ་ཡི་ངོ་བོ་ཉིད་གཅིག་པ། ། བྱིན་གྱིས་བརླབས་ཞེས་དེ་བཤད་དོ། །
ཞེས་ཏེ། འོད་གསལ་དེའི་ངོ་བོ་ཉིད་ཆོས་ཐམས་ཅད་ལ་དབྱེར་མེད་ཅིང་རོ་གཅིག་པས་ན་བྱིན་གྱིས་བརླབས་པ་ཞེས་བཤད་དོ། ། སངས་རྒྱས་ཞི་བའི་གནས་སྤྲོས་པས། ། ཞེས་པ་འཆད་པ་ནི། ནམ་མཁའ་དང་ནི་གཅིག་ཏུ་གནས། ། སངས་རྒྱས་ཞི་བའི་གནས་སུ་འགྱུར། ། ཞེས་ཏེ། ནམ་མཁའ་དང་གཅིག་ཏུ་གནས་པ་ནི་འོད་གསལ་ཡིན་ལ། དེ་ཉིད་སངས་རྒྱས་ཞི་བ་སྟེ་ཟུང་འཇུག་གི་སྐུ་གནས་ཏེ་རྒྱུར་འགྱུར་ཞེས་པའོ། ། བཤང་གཅི་ཁུ་བ་ཁྲག་ལ་སོགས། །
ཞེས་སོགས་ལུས་ཀྱི་རྒྱུ་མཐུན་གྱི་མཆོད་པ་ངེས་དོན་དུ་བཤད་པ་ནི། དེ་ལ་ཡུམ་དུ་རྣམ་བརྟགས་པ། ། སྡུད་པ་དག་ནི་བཤད་པ་ཡིན། ། ཡེ་ཤེས་དབང་པོ་སྟོང་པ་གཅིན། ། རྣམ་དག་ཆོས་ཉིད་ཁུ་བ་ཡིན། ། ཐམས་ཅད་མཁྱེན་པའི་ཡེ་ཤེས་ཁྲག ། གང་ཞིག་ཆོས་སུ་ཡོངས་བརྟགས་པ། ། དེ་ཉིད་ལྷ་རྣམས་ཞེས་བྱ་སྟེ། ། དངོས་མེད་པ་ནི་འབུལ་བ་འོ། ། ཞེས་ཏེ།
དེ་ལ་བཤང་བའི་སྐད་དོད་བྷྀ་ན་ཡ་ཅེས་པའི་སྒྲ་ལ་དྲངས་ན། བྷི་ཤ་ཡ་ཤེས་པ་ཡུལ་ཡིན་ལ། གཅིན་གྱི་སྐད་དོད་ལུ་དྲ་ཡ། ཞེས་པའི་སྒྲ་ལ་དྲངས་ན་ཨིནྡྲ་ཞེས་པ་དབང་པོ་ཡིན་པས། གཟུགས་སོགས་ཡུལ་དང་། མིག་སོགས་དབང་པོར་རྣམ་པར་བརྟགས་པ་དག འོད་གསལ་དུ་སྡུད་ཅིང་ཐིམ་པ་ནི་བཤང་གཅི་འབུལ་བའོ། ། ཁུ་བའི་སྐད་དོད་ཤུ་ཏྲ་ཞེས་པའི་སྒྲ་ལ་དྲངས་ན། བྷི་ཤུད་དྷ་ཞེས་པ་རྣམ་པར་དག་པའི་ཆོས་ཉིད་ཡིན་ལ། ཁྲག་གི་སྐད་དོད་སོ་ནི་ཏ་ཞེས་པའི་སྒྲ་ལ་དྲངས་ན།
སརྦ་ཛྙ་ན་ཞེས་པ་ཐམས་ཅད་མཁྱེན་པའི་ཡེ་ཤེས་ཏེ། རྣམ་པར་དག་པའི་ཆོས་ཉིད་དང་། ཐམས་ཅད་མཁྱེན་པའི་ཡེ་ཤེས་མངོན་དུ་བྱེད་པ་ནི་ཁུ་བ་དང་ཁྲག་འབུལ་བའོ། ། ལྷ་ལ་དབུལ་ཞེས་པའི་ལྷ་ནི། ཕུང་པོ་ཁམས་དང་སྐྱེ་མཆེད་སོགས་ཆོས་སུ་ཡོངས་སུ་བརྟགས་པ་རྣམས་ཡིན་ལ། དེ་རྣམས་བསམ་གཏན་གཉིས་ཀྱིས་དངོས་པོ་མེད་པར་བྱས་ནས། འོད་གསལ་དུ་བཅུག་པ་ནི་འབུལ་བའོ། ། མཆོད་པའི་ཕན་ཡོན་བསྟན་པ་ནི། དེ་བྱས་སངས་རྒྱས་རྒྱལ་སྲས་རྣམས། ། ཁྱད་པར་དུ་ནི་མཉེས་པར་འགྱུར། །
ཞེས་ཏེ་དེ་ལྟ་བུའི་མཆོད་པ་བྱས་ན་སངས་རྒྱས་དང་རྒྱལ་སྲས་རྣམས་མཉེས་པར་འགྱུར་ཅིང་། བདག་ཉིད་ཀྱིས་ཀྱང་དེ་དག་གི་གོ་འཕང་ཐོབ་པར་འགྱུར་རོ། ། གང་ཡང་འཇིག་རྟེན་གྱིས་བརྟགས་པ། ། དེ་རྣམས་ཇི་སྐད་བཤད་པ་ཉིད། ། ཅེས་པ། ལེའུ་བཞི་པ་འདིར། མི་བསྐྱོད་པའི་དཀྱིལ་འཁོར་གྱི་མཚན་དང་། ཐིག་དང་། ཕྱག་རྒྱ་བགོད་པ་དང་། མཆོད་པ་ལ་སོགས་པ་གང་ཡང་འཇིག་རྟེན་གྱི་ཐ་སྙད་བཏགས་པ་ལྟར་དྲང་དོན་དུ་བསྟན་པ་དེ་རྣམས་ངེས་དོན་དུ་བཤད་ན་ཇི་སྐད་བཤད་པ་བཞིན་དུ་ཟུང་འཇུག་གི་ཡེ་ཤེས་དང་།
དེ་ཐོབ་བྱེད་ཀྱི་ལམ། དབེན་གསུམ་སྒྱུ་ལུས་འོད་གསལ་དང་བཅས་པ་བསྟན་པ་ཡིན་ནོ། ལེའུ་ཡི་མཚན་དོན་ནི། ཐུགས་རྡོ་རྗེ་བདག་པོར་གྱུར་པའི་དཀྱིལ་འཁོར་ནི་ཐུགས་ཀྱི་དཀྱིལ་འཁོར་རོ། ། དཀྱིལ་ནི་སྙིང་པོ་ཏེ་ཀུན་རྫོབ་ཀྱི་བདེན་པའོ། ། འཁོར་ནི་དེ་ལེན་ཅིང་འཛིན་པ་སྟེ་དྲང་བའི་དོན་ནོ། ། དཀྱིལ་ནི་སྙིང་པོ་སྟེ་དོན་དམ་པའི་བདེན་པའོ། ། འཁོར་ནི་དེ་ལན་ཅིང་འཛིན་པ་ཏེ་དོན་དམ་དེ་ཉིད་དཀྱིལ་འཁོར་ཡིན་པ་ཡང་། བཤད་པའི་རྒྱུད་ལས། ཡན་ལག་ཀུན་བསྒོམ་ལས་འདས་ཤིང་། །
རྟོག་དང་རྣམ་རྟོག་རྣམ་པར་སྤང་། ། དགུག་བསྐྱེད་ཐིག་ལེ་ལས་འདས་པ། ། འདི་ནི་དཀྱིལ་འཁོར་མཆོག་ཡིན་ནོ། ། ཞེས་གསུངས་ཏེ། རྐང་པ་དང་པོས་ནི་བསྐྱེད་རིམ། ལུས་དབེན་སྒྱུ་ལུས་དང་བཅས་པ་ལྷའི་ཞལ་ཕྱག་གི་རྣམ་པ་ཅན་གྱི་བསྒོམ་པ་ལས་འདས་པར་བསྟན་ཏོ། ། རྐང་པ་གཉིས་པས་ནི། སེམས་དབེན་གྱི་བསྒོམ་པ་ལས་འདས་པར་བསྟན་ཏོ། ། རྐང་པ་གསུམ་པས་ནི། ངག་དབེན་གྱི་བསྒོམ་པ་ལས་འདས་པར་བསྟན་ཏོ། །
རྐང་པ་བཞི་པས་ནི། འོད་གསལ་དེ་ཉིད་མཚན་བཅས་ཀྱི་བསྒོམ་པ་ཐམས་ཅད་ལས་འདས་པས་དཀྱིལ་འཁོར་གྱི་མཆོག་དོན་དམ་པའི་དཀྱིལ་འཁོར་ཡིན་ནོ་ཞེས་བསྟན་ཏེ་ངེས་པའི་དོན་ཏོ། ། ལེའུ་བཞི་པའི་རྣམ་བཤད་དོ།། ༈ །།ལེའུ་ལྔ་པ་ལ་གཉིས་ཏེ། བསྡུས་པའི་དོན་དང་། ཡན་ལག་གི་དོན་ཏོ། ། བསྡུས་པའི་དོན་ལ། བརྗོད་བྱ་དོན་གྱི་བསྡུས་དོན་ནི། ལེའུ་འདིས་རིམ་པ་གཉིས་རྟོགས་ཤིང་དབང་བསྐུར་བ་ཐོབ་པས་ཀྱང་། སྤྱོད་པ་དང་བྲལ་བས་དངོས་གྲུབ་འགྲུབ་པར་མི་འགྱུར་རོ་ཞེས་བསྟན་པའི་ཕྱིར།
ལེའུའི་རྐེད་ནས་བརྗོད་བྱའི་གཙོ་བོ་སྤྱོད་པ་གསུམ་མདོར་བསྡུས་པའི་ཚུལ་གྱིས་སྟོན་ལ། ཞར་ལ་ལེའུའི་སྟོད་ནས་ཐེག་པའི་ཆེ་བ་དང་། སྨད་ནས་ཀླན་ཀ་ངན་པའི་རྩོད་པ་བཟློག་པ་དང་། རྨད་ཁྱེར་བའི་བསྟོད་པ་དང་བཅས་པ་སྟོན་ནོ། ། རྗོད་བྱེད་སྒྲའི་བསྡུས་དོན་ནི་གོ་སླའོ། ། ཡན་ལག་གི་དོན་ལ་གཉིས་ཏེ། སྡུད་པ་པོའི་ཚིག་གིས་མཚམས་སྦྱར་བ་དང་སྟོན་པའི་གསུང་གིས་ལེའུ་ལ་འཇུག་པའོ། ། དང་པོ་ནི། ལེའུ་བཞི་པ་རྫོགས་པའི་རྗེས་དེ་ནས་བཀའ་བརྩལ་ཏོ་ཞེས་སྦྱར་རོ། སུ་ཞིག་གིས་ཞེ་ན།
དེ་བཞིན་གཤེགས་པ་ཀུན་གྱི་སྐུ་དང་གསུང་དང་ཐུགས་ཀྱི་རྡོ་རྗེ་འཆང་བསལ་ལོ། དེའི་ཁྱད་པར་ནི་ཁམས་གསུམ་གྱི་བདག་པོ་ཡིན་པས་རྒྱལ་པོ། ས་འོག་ས་སྟེང་མཐོ་རིས་རྣམས་སུ་རྗེས་སུ་སྟོན་པར་མཛད་པས་ན་གནས་ཀྱི་དབང་ཕྱུག་གོ ། ཁྱབ་འཇུག་དང་ལྷ་ཆེན་པོ་ལ་སོགས་པ་འཇིག་རྟེན་པའི་ལྷ་རྣམས་དང་། ཉོན་ཐོས་ལ་སོགས་པ་འཇིག་རྟེན་ལས་འདས་པ་རྣམས་རྫུ་འཕྲུལ་ལ་སོགས་པ་ཟིལ་གྱི་གནོན་པར་མཛད་པས་ན་ཀུན་གྱི་མཆོག་གིས་སོ། ། གང་ཞིག་ཅེ་ན། སྤྲོས་བཅས་དང་། སྤྲོས་མེད་དང་། ཤིན་ཏུ་སྤྲོས་མེད་དེ། སྤྱོད་པ་གསུམ་གྱི་མཚན་ཉིད་དོ།
སྤྱོད་པ་དེ་དག་གི་ཁྱད་པར་ནི། རང་དང་གཞན་ཐམས་ཅད་ཀྱི་དོན་དུ་སྤྱོད་པས་ན་སྤྱོད་པ་ཀུན་དང་ཐར་པ་དང་ཐམས་ཅད་མཁྱེན་པ་འདོད་པ་རྣམས་ཀྱིས་དོན་ཏུ་གཉེར་བྱ་ཡིན་པས་ན་མཆོག་གི་ཆོས་ཀྱི་དོན་ནོ། ། གཉིས་པ་སྟོན་པའི་གསུང་གིས་ལེའུ་ལ་འཇུག་པ་ལ་བཞི་སྟེ། ཐེག་པའི་ཆེ་བ་བསྟན་པ་དང་། སྤྱོད་པ་དངོས་བསྟན་པ་དང་། ཀླན་ཀ་ངན་པའི་རྩོད་པ་བཟློག་པ་དང་། རྨད་ཁྱེར་བའི་བསྟོད་པ་བསྟན་པའོ། ། ཐེག་པའི་ཆེ་བ་བསྟན་པ་ནི། སྒྲུབ་པར་བྱེད་པ་སྟེ་བསྐྱེད་པ་བྱེད་དོ་ཞེས་སྦྱར་རོ། ། གང་ཞེ་ན།
དངོས་གྲུབ་རབ་མཆོག་སྟེ། ཕྱག་རྒྱ་ཆེན་པོའི་དངོས་གྲུབ་བོ། ། གང་ཟག་གང་གིས་ཞེ་ན། རྣམ་པར་མི་རྟོག་པས་ན་ཟབ་མོ་དོན་དམ་པའི་བདེན་པ་དང་། དོན་ནི་རྒྱ་ཆེ་བ་ཀུན་རྫོབ་ཀྱི་བདེན་པ་སྟེ། དབྱེར་མི་ཕྱེད་པའི་ཚུལ་གྱིས་བསྒོམ་པའི་རྣལ་འབྱོར་པ། འདོད་ཆགས་ཞེ་སྡང་གཏི་མུག་རིགས་ཏེ། འདོད་ཆགས་ལ་སོགས་པའི་ཉོན་མོངས་པས་རྒྱུད་ཆེར་འཁྲུགས་པས་ཀྱང་ངོ་། ། ཐེག་པ་གང་ལ་བརྟེན་ནས་ཞེ་ན། ཐེག་པའི་མཆོག་ནི་བླ་ན་མེད་པ་རྡོ་རྗེའི་ཐེག་པ་འདི་ལ་བརྟེན་ནས་སོ། །
འདིས་ནི། ཕ་རོལ་ཏུ་ཕྱིན་པའི་ཐེག་པར་འདོད་ཆགས་ལ་སོགས་པ་ཉན་མོངས་པའི་འཇུག་པ་ཤས་ཆེ་བ་རྣམས་ཀྱིས་འབྲས་བུ་མི་ཐོབ་པར་བསྟན་ལ། སྔགས་ཀྱི་ཐེག་པར་ནི་ཐབས་ལ་མཁས་པའི་སྟོབས་ཀྱིས། འདོད་ཆགས་ལ་སོགས་པ་ཉོན་མོངས་པའི་འཇུག་པ་ཤེས་ཆེ་བས་ཀྱང་དངོས་གྲུབ་ཐོབ་པར་བསྟན་པས། ཐེག་པའི་ཆེ་བ་བསྟན་པ་ཡིན་ནོ། ། ཡང་ཕ་རོལ་ཏུ་ཕྱིན་པའི་ཐེག་པར་ནི། བྲན་དང་ལྷམ་མཁན་ལ་སོགས་པ་སྐྱེ་གནས་དང་རིགས་ཀྱིས་སྨད་པ་རྣམས་དང་། དོལ་པ་དང་མཚམས་མེད་བྱེད་པ་ལ་སོགས་པ་སྡིག་ཅན་རྣམས་ཀྱིས་མི་འགྲུབ་པར་བསྟན་ལ། འདིར་ནི། རང་བཞིན་ཡོངས་སུ་ཤེས་པ་ཉིད་འཚང་རྒྱ་བའི་རྒྱུ་ཡིན་གྱི།
སྐྱེ་གནས་ལ་སོགས་པ་ནི་མ་ཡིན་པས་རིགས་ངན་ལ་སོགས་པ་དེ་དག་གིས་ཀྱང་སྔགས་ཀྱི་ཐེག་པ་འདིར་ཞུགས་ན་དངོས་གྲུབ་འགྲུབ་པར་འགྱུར་རོ་ཞེས་བསྟན་པའི་སྒོ་ནས་ཐེག་པའི་ཆེ་བ་སྟོན་པ་ནི། བྲན་ལ་སོགས་པ་རིགས་ངན་སྐྱེ་གནས་ཀྱིས་སྨད་པ་དང་། སྨྱིག་མ་མཁན་དང་ལྷམ་མཁན་ལ་སོགས་པ་ལས་ཀྱི་སྨད་པ་དང་། རླུབས་དང་འཕྲུལ་འཁོར་དང་མཚོན་དང་། རྒྱ་ལ་སོགས་པའི་སྒོ་ནས་སྲོག་ཆགས་གསོད་པ་དོན་དུ་གཉེར་བར་སེམས་པའི་སྡིག་ཅན་རྣམས་ཀྱང་། ཐེག་ཆེན་བླ་ན་མེད་པའི་ཐེག་མཆོག་རྡོ་རྗེའི་ཐེག་པ་འདི་ལ་ཞུགས་ན། དངོས་གྲུབ་འགྲུབ་པར་འགྱུར་རོ། ། དེ་ལ་རྡོ་རྗེ་ཐེག་པ་ནི་ཐེག་པ་ཆེན་པོ་བླ་ན་མེད་པའོ། ། གང་ཟག་མཆོག་རིན་པོ་ཆེ་ལྟ་བུའི་གང་ཟག་རྣམས་འདི་ཉིད་ཀྱིས་འགྲོ་བས་ན་ཐེག་པའི་མཆོག་ཅེས་བྱའོ། ། སེམས་ཅན་གང་ཕ་དང་མ་དང་དགྲ་བཅོམ་པ་གསོད་པ་དང་།
སངས་རྒྱས་ཀྱི་སྐུ་འཇིག་པ་དང་། དམ་པའི་ཆོས་སྤོང་བ་སྟེ་འཆི་བའི་དུས་བྱས་མ་ཐག་དམྱལ་བར་ལྟུང་བར་འགྱུར་བ་མཚམས་མེད་པའི་ལས་བྱེད་པ་དང་། སོགས་པའི་སྒྲས་བསྡུས་པ་མཚམས་མེད་དང་། ཉེ་བ་དང་། སྡིག་པ་ཆེན་པོ་དགེ་སློང་གི་རྩ་བའི་ལྟུང་བ་བཞི་སྤྱོད་པ་རྣམས་ཀྱང་རྡོ་རྗེ་ཐེག་པའི་ཐེག་མཆོག་འདི་ལ་ཞུགས་ཏེ་བླ་མའི་དྲིན་གྱིས་རྫོགས་པའི་རིམ་པ་ཐོབ་ན་སངས་རྒྱས་འགྲུབ་པར་འགྱུར་ན། རིགས་ངན་ལ་སོགས་པ་གཞན་གྱིས་ལྟ་ཅི་སྨོས་ཞེས་པའོ། ། དེ་ལྟར་སྐྱེ་བོ་སྡིག་ཅན་མ་ལུས་པ་རྣམ་པར་སྦྱོང་བ་ནི། རྡོ་རྗེ་ཐེག་པ་ཡིན་པས་འགའ་ཞིག་གལ་ཏེ། སློབ་དཔོན་ལ་འཁུ་བ་དང་སྨོད་པ་དག་ཀྱང་འགྲུབ་བམ་སྙམ་དུ་དོགས་ན་དེ་དགག་པ་ནི། དང་པོར་སློབ་དཔོན་ལ་བསྙེན་བཀུར་བྱས་ཏེ།
ཐོས་པ་དང་བསམ་པའི་རིམ་གྱིས། རིམ་གཉིས་ཀྱི་དེ་ཁོ་ན་ཉིད་རྟོགས་ནས། ད་ནི་འདིས་ཅི་ཞིག་བྱ་སྙམ་ནས་སྒོ་གསུམ་གྱིས་བརྙས་པ་བྱེད་ཅིང་། སྙིང་ནས་སློབ་དཔོན་ལ་སྨོད་པར་བྱེད་པ་དེ་དག་སྡིག་ཅན་ཐམས་ཅད་གྲོལ་བར་བྱེད་པ་གསང་བ་འདུས་པ་ཉིད་ལ་ཞུགས་ཏེ་བསྒྲུབས་ཀྱང་དངོས་གྲུབ་འགྲུབ་པར་མི་འགྱུར་ན། ཐེག་པ་གཞན་ལ་ལྟ་སྨོས་ཀྱང་ཅི་དགོས་ཏེ། ཇི་སྐད་དུ། དཔལ་སྒྱུ་འཕྲུལ་དྲ་བ་ལས་ཀྱང་། སློབ་དཔོན་སྨོད་པར་བྱེད་པ་དག ། རྨི་ལམ་དུ་ཡང་མཐོང་མི་བྱ། ། སློབ་དཔོན་སྨོད་པ་གང་ཡིན་དེ། །
བགེགས་དང་ལོག་འདྲེན་རྣམས་ཀྱིས་གཟུང་། ། ངན་པ་གཏུམ་པོའི་ལས་བྱེད་པ། ། མཁས་པས་རྟག་ཏུ་སྤང་བར་བྱ། ། ཞེས་གསུངས་སོ། ། སྤྱོད་པའི་ཁྱད་པར་བསྟན་པ་ལ་གཉིས་ཏེ། གཉིས་སུ་མེད་པའི་ཡེ་ཤེས་དགོངས་པའི་ཚིག་གིས་བསྟན་པ་དང་། སྤྱོད་པ་དངོས་བསྟན་པའོ། ། དང་པོ་རྒྱུད་ལ་རང་དགར་འཇུག་པ་སྤང་བའི་ཕྱིར། འཇིག་རྟེན་དང་འགལ་བའི་ཚིག་གིས་གཉིས་སུ་མེད་པའི་ཡེ་ཤེས་སྟོན་པ་ནི། སྲོག་གཅོད་པ་ཡི་སེམས་ཅན་གང་། །
ཞེས་སོགས་གསུངས་ཏེ། རྡོ་རྗེའི་ཚིག་འདི་དག་གི་དོན་བཤད་རྒྱུད་ཀྱིས་འཆད་པ་ནི། འདིར་སྲོག་གཅོད་པ་ཞེས་གང་ལ་བྱ་ཞེ་ན། དགོངས་པ་ལུང་སྟོན་ལས། གང་གི་ཕུང་སོགས་དངོས་མེད་པར། ། ཞི་གནས་ལས་བྱུང་སེམས་ཀྱིས་བྱས། ། དེ་ནི་སྲོག་གཅོད་བྱས་པ་སྟེ། ། ཐེག་པ་མཆོག་ལ་གནས་པ་ཡིན། ། ཞེས་ཏེ། སྒྱུ་ལུས་མཐར་ཕྱིན་པའི་རྣལ་འབྱོར་པ་གང་གིས།
རང་གི་ཕུང་པོ་ལ་སོགས་པ་དངོས་པོ་མེད་པ་འོད་གསལ་དུ་བསམ་གཏན་གཉིས་གང་རུང་གི་ཞི་གནས་ལས་བྱུང་བའི་སེམས་ཀྱིས་བྱས་པ་དེ་ནི་སྲོག་གཅོད་བྱས་པ་སྟེ། ཐེག་པ་མཆོག་དོན་དམ་པའི་བདེན་པ་འོད་གསལ་ལ་གནས་པ་ཡིན་ནོ། ། བརྫུན་དུ་སྨྲ་བ་གང་ལ་བྱ་ཞེ་ན། ནང་དང་དེ་བཞིན་ཕྱི་རོལ་དག ། རྟེན་ཅིང་གཉིས་སུ་སྟོན་པ་ནི། ། དེ་ནི་བརྫུན་སྨྲ་དགའ་བས་ཏེ། ། གནས་མེད་ལ་གནས་རྣལ་འབྱོར་པའོ། ། ཞེས་ཏེ། མ་རིག་པའི་རྐྱེན་གྱིས་འདུ་བྱེད་ལ་སོགས་པ་ནང་གི་རྟེན་འབྲེལ་དང་། ས་བོན་ལས་མྱུ་གུ་ལ་སོགས་པ་ཕྱི་རོལ་གྱི་རྟེན་ཅིང་འབྲེལ་པར་འབྱུང་བ་དང་།
རྣམ་པ་གཉིས་པོ་རྒྱུ་རྐྱེན་ལས་བྱུང་བའི་ཕྱིར། སྒྱུ་མ་བཞིན་དུ་རྫུན་པའོ། ། ཞེས་སྟོན་པ་དེ་ནི། རྫུན་དུ་སྨྲ་བར་དགའ་བས་སྟེ། དེ་ལྟར་ཆོས་ཐམས་ཅད་བརྫུན་པ་སླུ་བའི་ཆོས་ཅན་དུ་རྟོགས་པ་དེ་ནི་གནས་པ་མེད་པའི་ཚུལ་གྱིས་གནས་པའི་རྣལ་འབྱོར་ཞེས་བྱའོ། གཞན་གྱི་ནོར་ལ་ཆགས་པ་གང་ལ་བྱ་ཞེ་ན། རྫོགས་སངས་རྒྱས་ཀྱི་ཡེ་ཤེས་གང་། ། དེ་ནི་རྗེས་སུ་ཤེས་བྱ་སྟེ། ། དེ་འཕྲོག་ངང་ཚུལ་གང་ཡིན་པ། ། གཞན་གྱི་ནོར་ལ་ཆགས་པ་འདོད། །
ཅེས་ཏེ། སྟོབས་དང་མི་འཇིགས་པ་ལ་སོགས་པ་སངས་རྒྱས་ཀྱི་ཡེ་ཤེས་རྣམས་ནི། གཞན་གྱི་རྫས་ཞེས་བྱ་ལ། ཆོས་ཐམས་ཅད་སྒྱུ་མ་ལྟ་བུར་རྟོགས་པ་ན་དེ་རང་སྟོབས་ཀྱིས་འཕྲོག་པའི་ཚུལ་གྱིས་ཐོབ་པ་གང་ཡིན་པ་དེ་ནི་གཞན་གྱི་ནོར་ལ་ཆགས་པ་ཞེས་བྱའོ། ། འདོད་པ་སྤྱོད་པ་གང་ལ་བྱ་ཞེ་ན། གང་ཞིག་དེ་ཉིད་དངོས་གཅིག་པ། ། དེ་བཞིན་ཉིད་ལ་རྟག་སྦྱོར་བ། ། སེམས་ཅན་དེ་དེ་འདོད་ལ་དགའ། ། སྒྲུབ་པ་མཆོག་ལ་དམ་པར་འགྱུར། ། ཞེས་ཏེ།
རྣལ་འབྱོར་པ་གང་ཞིག་དངོས་པོ་ཐམས་ཅད་རོ་གཅིག་པ་དེ་བཞིན་ཉིད་འོད་གསལ་ལ་རྟག་ཏུ་བློ་སྦྱོར་བ་དེ་ནི་འདོད་པ་ལ་དགའ་བ་ཞེས་བྱའོ། ། བཤང་གཅི་ཟ་བ་གང་ལ་བྱ་ཞེ་ན། སྟོང་ཉིད་ཀྱིས་སྐྲག་གཏི་མུག་གི ། ཡུལ་ནི་བཤང་བ་ཞེསབསྒྲགས་ཏེ། ། དབང་པོ་གཅི་བ་ཞེས་བྱ་ལ། ། དེ་དག་ཞི་བ་བཟའ་བ་ཡིན། ། ཞེས་ཏེ། སྟོང་པ་ཉིད་ཀྱིས་སྐྲག་པའི་གང་ཟག་ནི་གཏི་མུག་ཅན་ཡིན་ལ། དེས་གཟུགས་སོགས་ཡུལ་དུ་བརྟགས་པ་ནི་བཤང་བ་ཡིན་ཅིང་། མིག་སོགས་དབང་པོར་བརྟགས་པ་ནི་གཅི་བ་ཡིན་ལ།
ཡུལ་དང་དབང་པོ་དེ་དག་སྟོང་པ་ཉིད་དུ་ཞི་བ་ནི་བཤང་གཅི་ཟ་བ་ཡིན་ནོ། ། ཐེག་པ་ཆེན་པོའི་ཆོས་མཆོག་འདིར། ། དེ་དག་བསྒྲུབ་པའི་སྣོད་དུ་འགྱུར། ། ཞེས་པ་གོང་དུ་བཤད་པ་དེ་དག་དང་ལྡན་ན་འོད་གསལ་རྟོགས་པར་འགྱུར་ཞེས་པའོ། ། སྤྱོད་པ་དངོས་བསྟན་པ་ལ་གཉིས་ཏེ། སྤྱིའི་དོན་དང་། ཡན་ལག་གི་དོན་ནོ། ། སྤྱི་དོན་ལ་དྲུག་སྟེ། སྤྱོད་པ་རང་གི་ངོ་བོ་དང་། དབྱེ་བ་དང་།
དུས་དང་། སྤྱོད་པ་ལ་བརྩད་པའི་སྐྱོན་སྤང་བ་དང་། སྤྱོད་པའི་ཕན་ཡོན་དང་། (Dསྤྱོད་པ་)ལ་བསླབ་པའི་ཚུལ་བསྟན་པའོ། ། སྤྱོད་པའི་རང་གི་ངོ་བོ་ནི། རང་བཞིན་ཡོངས་སུ་ཤེས་པའི་ཚུལ་གྱིས། འདོད་ཡོན་ལྔ་ལ་ཅི་བདེར་སྤྱོད་པའོ། ། དབྱེ་བ་ནི་གཉིས་ཏེ། (Eའདོད་ཆགས་དང་བྲལ་བའི་སྤྱོད་པ་དང་། འདོད་ཆགས་དང་བཅས་པའི་སྤྱོད་པ)འོ།
(Dའདོད་ཆགས་བྲལ་བའི་སྤྱོད་པ་)ལ་གཉིས་ཏེ། (Eདམན་པ་ཉོན་ཐོས་ལ་སོགས་པའི་སྤྱོད་པ་ལུས་ངག་གདུང་ཞིང་དཀའ་ཐུབ་ཀྱི་སྤྱོད་པ་དང་། རྒྱ་ཆེ་བ་བྱང་ཆུབ་སེམས་པའི་སྤྱོད་པ་ས་དང་ཕ་རོལ་ཕྱིན་པའི་སྤྱོད་པ)འོ། སྔ་མ་ནི་ལམ་རྣལ་མ་ཤེས་པར་བྱ་བའི་དོན་དུ་འདིར་ལམ་གྱི་གོལ་སར་བསྟན་པའོ། (Dའདོད་ཆགས་དང་བཅས་པའི་སྤྱོད་པ་)ལ་གཉིས་ཏེ། (Eསྔགས་ཀྱི་སྤྱོད་པ་དང་། མགོན་པོའི་ཀུན་ཏུ་སྤྱོད་པ)འོ། ། (Dསྔགས་ཀྱི་སྤྱོད་པ་)ལ་གཉིས་ཏེ། (Eཐ་མལ་པའི་སྤྱོད་པ་དང་། རིགས་པ་བརྟུལ་ཞུགས་ཀྱི་སྤྱོད་པ)འོ། །
ཐ་མལ་པའི་སྤྱོད་པ་ནི། དབང་བསྐུར་བ་ཐོབ་པ་ནས་བརྩམས་ཏེ། དངོས་གྲུབ་མ་ཐོབ་ཀྱི་བར་དུ་རྗེས་ཐོབ་ཀྱི་ཚེ་ཟས་ཟ་བ་དང་། འདོད་པ་ལ་ལོངས་སྤྱོད་པ་ལ་སོགས་པ་སྤྱོད་ལམ་གྱི་གནས་སྐབས་ཀུན་ལ་རང་བཞིན་ཡོངས་སུ་ཤེས་པའི་ཚུལ་གྱིས་སྤྱོད་པའོ། ། རིག་པ་བརྟུལ་ཞུགས་ཀྱི་སྤྱོད་པ་ལ་གསུམ་སྟེ། སྤྲོས་བཅས་དང་། སྤྲོས་མེད་དང་། ཤིན་ཏུ་སྤྲོས་པ་མེད་པའི་སྤྱོད་པའོ། ། དེ་རེ་རེ་ལ་ཡང་གསུམ་སྟེ། བྱ་བ་ལ་ལྟོས་པ་དང་།
དུས་ལ་ལྟོས་པ་དང་། བསམ་པ་ལ་ལྟོས་པའོ། ། བསམ་པ་ལ་གཉིས་ཏེ། འཇུག་པའི་བསམ་པ་དང་། བསྒོམ་པའི་བསམ་པའོ། ། སྤྱོད་པའི་དུས་ནི་གསུམ་སྟེ། ཐ་མལ་པའི་སྤྱོད་པ་ནི། ཐ་མལ་པའི་གནས་སྐབས་ཐམས་ཅད་དུ་བྱེད་དོ། ། རིག་པ་བརྟུལ་ཞུགས་ཀྱི་སྤྱོད་པའི་དུས་ལ་གསུམ་སྟེ། ཐུན་མོང་གི་དངོས་གྲུབ་དོན་དུ་གཉེར་བའི་བསྐྱེད་རིམ་པ་ནི།
བསྐྱེད་པའི་རིམ་པ་མཐར་ཕྱིན་ནས་བསླབ་པར་བྱའོ། ། མཆོག་དོན་དུ་གཉེར་བ་རྣམས་ནི་སེམས་དབེན་མཐར་ཕྱིན་ནས་ཀུན་རྫོབ་ཀྱི་སྐབས་སུ་བྱེད་ལ། ཀུན་རྫོབ་ཀྱི་སྐབས་སུ་སྤྱོད་པ་མ་བྱས་པ་ནི། ཟུང་འཇུག་གི་སྐབས་སུ་བྱེད་དོ་ཞེས། སྔ་རབས་ཀྱི་བླ་མ་དག་གསུང་མོད། འོད་གསལ་མཐར་ཕྱིན་ནས་ཟུང་འཇུག་གི་སྐབས་སུ་བྱེད་པར་མངོན་ཏེ། སྤྱོད་བསྡུས་སུ། སྤྱོད་པ་གསུམ་པོ་མཐར་ཕྱིན་པའི་རྗེས་ཐོགས་ལ་ཐ་མལ་པའི་ལུས་སྤངས་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བཤད་པའི་ཕྱིར་རོ། གསུམ་པ་མགོན་པོའི་སྤྱོད་པ་བྱེད་པའི་དུས་ནི་ཟུང་འཇུག་ཁོ་ནའི་སྐབས་སུ་བྱེད་དེ། གཞན་ལ་དེ་མི་སྐྱེ་བའི་ཕྱིར་རོ། །
དེ་སྐད་དུ་ཡང་། ཟུང་འཇུག་གོ་འཕང་ལ་གནས་པ། ། སློབ་བཞིན་པ་ཡི་རྣལ་འབྱོར་ཆེ། ། ཟུང་འཇུག་མ་བསྒོམ་འགྱུར་བ་དང་། ། སྤྱོད་པའང་དེ་དང་གཉིས་སུ་མེད། ། ཅེས་གསུངས་སོ། ། སྤྱོད་པ་ལ་བརྩད་པའི་སྐྱོན་སྤང་བ་ནི། གཞན་དག་ན་རེ། འདོད་ཡོན་ལྔ་ལ་ལོངས་སྤྱོད་པས་གྲོལ་ན། ཕ་རོལ་ཏུ་ཕྱིན་པའི་ཐེག་པ་ལས།
འདོད་པ་ནི་དུག་གི་ལོ་མ་ལྟ་བུའོ། ། འདོད་པ་ནི་རལ་གྲིའི་སོ་ལྟ་བུའོ། ། འདོད་པ་ནི་ཙམ་པ་ཀའི་མེ་ཏོག་ལྟ་བུའོ། ། ཞེས་སོགས་འདོད་ཡོན་ལྔ་སྤང་བྱར་གསུངས་པ་དང་འགལ་ལོ་ཞེ་ན། མི་འགལ་ཏེ། མདོ་གཞན་ལས་འདོད་ཡོན་ལྔ་བཀག་པ་ནི། གང་ཟག་དབང་པོ་དམན་པ་འདོད་ཡོན་ལྔའི་རང་བཞིན་ཡོངས་སུ་མི་ཤེས་པ་ཉན་ཐོས་སོགས་ལ་བཀག་པ་ཡིན་ལ། གང་ཟག་དང་དབང་པོ་རབ་འདོད་ཡོན་ལྔའི་རང་བཞིན་ཡོངས་སུ་ཤེས་པའི་བྱང་ཆུབ་སེམས་དཔའ་རྣམས་ལ་ནི་མ་བཀག་ཅིང་། སླར་ཡང་གནང་བ་ཡིན་ཏེ། འོད་སྲུང་གིས་ཞུས་པ་ལས།
ཇི་ལྟར་གྲོང་ཁྱེར་སྐྱེ་བོའི་མི་གཙང་ལུད། ། དེ་ནི་བུ་རམ་ཤིང་པའི་ཞིང་ལ་ཕན། ། དེ་བཞིན་བྱང་ཆུབ་སེམས་དཔའི་ཉོན་མོངས་ལུད། ། དེ་ནི་སངས་རྒྱས་ཆོས་བསྒྲུབ་བསྐྱེད་ལ་ཕན། །

ཞེས་གསུངས་ཤིང་། རྡོ་རྗེ་ཕྲེང་བ་ལས་ཀྱང་། བཀག་པ་དག་ཀྱང་བྱེད་པས་ན། ། བྱ་དང་བྱ་མིན་རྣམ་སྤངས་ཏེ། པད་མ་ལ་ནི་འདམ་གྱིས་བཞིན། ། ངོ་བོ་ཉིད་ཤེས་གོས་མི་འགྱུར། ། ཞེས་གསུངས་སོ། ། སྤྱོད་པའི་ཕན་ཡོན་ནི་གསུམ་སྟེ། འབྲས་བུའི་གནས་སྐབས་སུ་བདེ་བ་ཆེན་པོ་ཐོབ་པར་འགྱུར་བ་དང་། ཐ་མལ་པའི་ལུས་སྤོང་བར་འགྱུར་བ་དང་། མཆོག་ཐུན་མོང་གི་དངོས་གྲུབ་ཐོབ་པར་འགྱུར་བས་སོ། །
འབྲས་བུའི་གནས་སྐབས་སུ་བདེ་བ་ཆེན་པོ་ཐོབ་པ་མ་གྱུར་པ་ཡང་། སྤྱོད་བསྡུས་ལས། བླ་ན་མེད་པའི་བདེ་བ་ཆེན་པོའི་འབྲས་བུ་ཐོབ་པར་བྱ་བ་ལ། སྒྲུབ་པ་གཞན་མེད་དོ། ། དེའི་དོན་དུ་བཟའ་བ་དང་། གནས་ལ་སོགས་པའི་བདེ་བ་རྣམས་ཀྱིས་ཡོན་ཏན་གྱི་དབང་ཕྱུག་བརྒྱད་ལ་སོགས་པ་དང་ལྡན་པའི་ཐམས་ཅད་མཁྱེན་པ་མངོན་དུ་བྱེད་པར་འགྱུར་རོ། ། ཞེས་གསུངས་སོ། ། ཐ་མལ་པའི་ལུས་སྤོང་བ་ལ། རྡོ་རྗེ་ཕྲེང་བ་ལས། རང་བཞིན་སྣང་བའི་དབྱེ་ཤེས་ནས། །
དེ་ནས་སྤྱོད་པ་རབ་ཏུ་བྱ། ། ལས་ཀྱི་ལུས་ནི་ཡོངས་སྤངས་ནས། ། རྡོ་རྗེའི་སྐུ་ནི་ཐོབ་པར་འགྱུར། ། ཞེས་གསུངས་སོ། དངོས་གྲུབ་ཐམས་ཅད་ཐོབ་པར་གྱུར་བ་ཡང་། ལེའུ་བདུན་པ་ལས། དཀའ་ཐུབ་དཀའ་སྤྱོད་མི་བཟད་པས། ། བསྟན་ཀྱང་འགྲུབ་པར་མི་འགྱུར་གྱིས། ། འདོད་པ་ཀུན་ལ་ལོངས་སྤྱོད་ཅིང་། ། བརྟེན་ན་མྱུར་དུ་འགྲུབ་པར་འགྱུར། །
ཞེས་གསུངས་སོ། ། སྤྱོད་པ་ལ་བསླབ་པར་བྱ་བའི་ཚུལ་ནི་གསུམ་སྟེ། ཐ་མལ་པའི་སྤྱོད་པ་དང་། རིག་པ་བརྟུལ་ཞུགས་ཀྱི་སྤྱོད་པ་དང་། མགོན་པོའི་ཀུན་ཏུ་སྤྱོད་པ་ལ་བསླབ་པའི་ཚུལ་ལོ། ། ཐ་མལ་པ་ལ་བསླབ་པའི་ཚུལ་ནི། ཟས་ལ་ལོངས་སྤྱོད་པའི་ཚེ་སྐུ་རྡོ་རྗེ་ཏིང་ངེ་འཛིན་གྱིས་ནང་གི་སྦྱིན་སྲེག་ཏུ་བྱ་བ་དང་། ཡུལ་གཞན་བཞི་ལ། རྡོ་རྗེ་འཆང་གི་ང་རྒྱལ་གྱིས་ལྷ་དང་། སེམས་དང་།
སྟོང་པར་ཤེས་པར་བྱ་སྟེ། ལོངས་སྤྱད་པ་དང་། དབྱངས་ལེན་པ་དང་། མདོ་འདོན་པ་ལ་སོགས་པ་ངག་གི་བྱ་བ་ལ་རྡོ་རྗེ་ཆོས་ཀྱི་ང་རྒྱལ་གྱིས་བྱ་སྟེ། དེ་སྐད་དུ་ཡང་། སྐུ་ལ་རྡོ་རྗེ་ཁ་ཟས་ལ། ། ཕྱི་རོལ་རྡོ་རྗེ་འཛིན་པ་དང་། ། མདོ་འདོན་ཆོ་གའི་བྱ་བ་ལ། ། རྟག་པར་རྡོ་རྗེ་ཆོས་སུ་བྱ། ། ཞེས་གསུངས་སོ། །
དེ་བཞིན་དུ་གཉིད་འོད་གསལ་དུ་ལོག་པ་དང་། ལྷ་མོའི་གླུས་བསྐུལ་ཏེ་སྒྱུ་མ་ལྟ་བུའི་སྐུར་ལྡང་བ་དང་། ཁྲུས་བྱེད་པ་ན་དབང་བསྐུར་བར་བསམ་པ་དང་། བླ་མ་ལས་གཞན་ལ་ཕྱག་འཚལ་བ་ན། ལུས་དང་ངག་ཙམ་གྱིས་བྱའི། ། སེམས་གུས་པས་མི་བྱ་སྟེ། དེ་སྐད་དུ་ཡང་། སངས་རྒྱས་བྱང་ཆུབ་སེམས་དཔའ་དང་། ། ཉན་ཐོས་རང་རྒྱལ་དེ་བཞིན་ཏེ། ། སྐུ་གསུང་ཐུགས་སུ་སྦྱོར་བ་ཡིས། །
ཕྱག་འཚལ་ན་ནི་མ་རུང་འགྱུར། ། ཞེས་གསུངས་སོ། ། རིག་པ་བརྟུལ་ཞུགས་ཀྱི་བསླབ་པ་ལ་གསུམ་སྟེ། སྤྲོས་བཅས་དང་། སྤྲོས་མེད་དང་། ཤིན་ཏུ་སྤྲོས་མེད་ལ་བསླབ་པའི་ཚུལ་ལོ། ། སྤྲོས་བཅས་ལ་བསླབ་པའི་ཚུལ་ལ་གཉིས་ཏེ། བསྐྱེད་རིམ་པ་དང་རྫོགས་རིམ་པའི་བསླབ་པའི་ཚུལ་ལོ། ། བསྐྱེད་རིམ་པའི་བསླབ་པའི་ཚུལ་ལ་ལྔ་སྟེ། རྟེན་གྱི་གང་ཟག་དང་།
ཚོགས་ཀྱི་དཀྱིལ་འཁོར་མངོན་པར་འདུ་བྱ་བའི་རིམ་པ་དང་། རྣལ་འབྱོར་གྱི་རིམ་པ་དང་། མཆོད་པའི་རིམ་པ་དང་། སྤྲོད་བཅས་གྱི་ངེས་ཚིག་བསྟན་པའོ། རྟེན་གྱི་གང་ཟག་ནི། རྟོག་པའི་རྣལ་འབྱོར་མཐར་ཕྱིན་ཅིང་། ཐུན་མོང་གི་དངོས་གྲུབ་འདོད་ལ། ལོངས་སྤྱོད་ཆེ་ཞིང་ཤེས་རབ་ཆུང་བ། ན་སོ་གཞོན་པའོ། ། ཚོགས་ཀྱི་དཀྱིལ་འཁོར་མངོན་པར་འདུ་བྱ་ལ་བཞི་སྟེ།
གནས་ཀྱི་མཚན་ཉིད་དང་། ཁང་པ་འདུ་བྱ་བ་དང་། ཡོ་བྱེད་བགོད་པ་དང་། རྣལ་འབྱོར་ཕོ་མོ་ཆ་ལུགས་བསྒྱུར་ཞིང་མངོན་པར་འདུ་བྱ་བའོ། ། གནས་ཀྱི་མཚན་ཉིད་ནི། བསྐྱེད་མོས་ཚལ་ལ་སོགས་པ་སྐྱེ་བོ་འདུ་བ་དང་བྲལ་བས་ཤིན་ཏུ་དབེན་པར་བྱ་སྟེ། བདེ་མཆོག་གི་རྒྱུད་ལས།་་་་་ བསྐྱེད་མོས་ཚལ་ལ་སོགས་པར་བསྒྲུབ། ། ཅེས་གསུངས་སོ། དེར་ཁང་པ་མངོན་པར་འདུ་བྱ་བ་ནི།
དེར་འབྱོར་ན་སོ་ཕག་ལས་བྱས་པའི་ཁང་པ་གསུམ་རིམ་བྱ་བའམ་་་་་་མ་འབྱོར་ན་སའི་ཁང་པ་བརྟན་པོ་བྱ། ཡང་ན་ས་ཕུག་སུམ་རིམ་དུ་བྱའོ། ། ཡོ་བྱད་བགོད་པ་ནི། ཁང་པ་དང་པོར་གཡོས་མ་བཞག་གོ ། གཉིས་པར་དུང་དང་། པི་ཝང་དང་། རོལ་མོ་ལ་སོགས་པ་མཆོད་པའི་ཡོ་བྱད་རྣམས་བཞག་པར་བྱའོ། ། ཁང་པ་གསུམ་པར་སྣ་ཚོགས་པད་མ་རས་ཀྱིས་གཡོགས་པ་ཉི་ཤུ་རྩ་གཅིག་བགོད་དོ། ། དེར་རྣལ་འབྱོར་ཕོ་མོ་ཆ་ལུགས་བསྒྱུར་བ་ནི། སྟན་དེ་དག་ལ་རྣལ་འབྱོར་མ་ཉི་ཤུ་ཐམ་པ་བདེ་མཆོག་གི་རྣལ་འབྱོར་མའི་ཆ་ལུགས་སུ།
གསེར་ལ་སོགས་པ་་་་་་ཁམས་སམ། དུང་ལ་སོགས་པ་་་་་་སྲོག་གམ། ཤིང་་་་་་རྩ་བ་ལས་ལུགས་མའམ། འབུར་ལ་སོགས་པའི་ཆ་ལུགས་དང་ལྡན་པར་བགོད་དོ། ། རྣལ་འབྱོར་མ་ཉི་ཤུ་མ་རྙེད་ན། ལྷན་ཅིག་སྤྱོད་པའི་རྣལ་འབྱོར་མ་བཞི་མོ་ལས་བྱ་ལ། གཞན་བཅུ་དྲུག་རྣལ་འབྱོར་པ་མོའི་ཆ་ལུགས་སུ་བྱའོ། ། ཞེས་གསུང་ངོ་། ། དེར་རྣལ་འབྱོར་གྱི་རིམ་པ་ནི། དང་པོར་སྲུང་བའི་འཁོར་ལོ་སྔོན་དུ་འགྲོ་བ་ཅན་གྱི།
རྡོ་རྗེའི་སའི་ཆ་བསྐྱེད་དེ། དེའི་སྟེང་དུ་ཚོགས་ཀྱི་ཁང་པ་དེ་ཉིད་གཞལ་ཡས་ཁང་དུ་བསྐྱེད་ལ། དེར་ལྷག་མོས་སྔོན་དུ་འགྲོ་བས། རྣལ་འབྱོར་བཞིས་བདག་ཉིད་གཙོ་བོའི་སྐུར་བསྐྱེད་དེ། ལྷན་ཅིག་སྤྱོད་མ་བཞི་གང་རུང་རང་རིགས་ཀྱི་ཡུམ་དུ་བསྐྱེད་ཅིང་བྱིན་གྱིས་བརླབས་ཏེ། སྙོམས་པར་འཇུག་པ་ཡན་ཆད་དང་པོ་སྦྱོར་བའོ། ། དེ་ནས་ཐིག་ལེ་ལས། ཆོ་ག་གསུམ་གྱིས་ལྷ་ཉི་ཤུ་རྩ་གཅིག་བསྐྱེད། སྤྲོས་བསྡུས། ཚོགས་རྣམས་ལ་བསྟིམས་ཏེ།
རང་གི་གནས་སུ་འགོད་པ་ནི་དཀྱིལ་འཁོར་རྒྱལ་མཆོག་གོ ། དེ་ནས་གཙོ་བོ་དོན་དམ་དུ་ཐིམ་པ་དང་། དེ་ལ་ལྷ་མོའི་གླུས་བསྐུལ་བ་དང་། དའི་ངོར་མཛད་དེ་བཞེངས་པ་དང་། དེ་ལ་ལྷ་མོ་བཞིས། མི་བསྐྱོད་རྡོ་རྗེ་ཡེ་ཤེས་ཆེ། ། ལ་སོགས་པས་བསྟོད་པ་ནི་ལས་རྒྱལ་མཆོག་གོ ། ཚོགས་ཀྱི་དཀྱིལ་འཁོར་མཆོད་པ་ལ་ལྔ་སྟེ། ཕྱི་དང་། ནང་དང་།
གསང་བ་དང་། རོལ་མོ་རྒྱལ་བའི་མཆོད་པ་དང་། ཞར་ལ་སེམས་ཅན་སྨིན་ཅིང་གྲོལ་བའི་ལས་བསྒྲུབ་པའོ། ཕྱིའི་མཆོད་པ་ནི། དྲི་སྔོན་དུ་འགྲོ་བའི། མེ་ཏོག་ལ་སོགས་པ་རྣམ་པ་ལྔའོ། ། ནང་གི་མཆོད་པ་ནི། འཇུག་བསམ། བསྒོམ་བསམ་དང་ལྡན་པས། འདོད་ཡོན་ལྔ་ལ་ལོངས་སྤྱོད་པ་སྟེ།
དེ་ལ་འཇུག་བསམ་ནི། འདོད་ཡོན་ལྔ་སྤྱོད་པའི་ཚེ་དབང་པོ་ཚིམ་ཚིམ་དུ་སྤྱོད་དོ་སྙམ་པའོ། ། བསྒོམ་བསམ་ནི། འདོད་ཡོན་ལྔ་པོ་དེ་བཞིན་གཤེགས་པའམ། སྤྱན་ལ་སོགས་པའམ། གཟུགས་རྡོ་རྗེ་ལ་སོགས་པར་བསྒོམ་མོ། ། དེ་ཡང་དང་པོར་དར་ལ་སོགས་པ་གཟུགས་ཀྱི་མཆོད་པ་བྱའོ། ། དེའི་འོག་ཏུ་དུང་དང་པི་ཝང་ལ་སོགས་པ་སྒྲའི་མཆོད་པ་བྱའོ། ། དེ་ནས་ཙནྡན་ལ་སོགས་པ་དྲིའི་མཆོད་པ་བྱའོ། ། དེ་ནས་རོའི་མཆོད་པའི་ཚེ་བཟའ་བ་དང་།
བཅའ་བ་དང་། བཏུང་བ་རྣམས་ཡི་གེ་གསུམ་གྱིས་སྦྱངས་ཏེ་དེ་ནས་ཁ་དང་། ལྐོག་མ་དང་། སྙིང་ཁ་རྣམས་སྦྱངས་ལ། ནང་གི་སྦྱིན་སྲེག་ཏུ་དབུལ་ལོ། ། དེ་ནས་གསང་བའི་མཆོད་པ་བྱེད་པའི་ཚེ། ལྷན་ཅིག་སྤྱོད་མ་བཞི་ལས། འདོད་པའི་བསྟན་བཅོས་ལས་རབ་འབྱམས་ལ་མཁས་པ་ཅིག་བྱིན་གྱིས་བརླབས་ཏེ། པང་པར་བཞག་ནས། འདི་དང་ལྷན་ཅིག་ཕྱག་རྒྱ་ཆེན་པོ་བསྒྲུབ་པར་བྱའོ་སྙམ་དུ་བསམ་པ་བརྟན་པོ་བསྐྱེད་དེ།
སེམས་སེང་གེ་དང་འདྲ་བར་དགོས་པ་དང་རྣམ་རྟོག་མེད་པར། འདོད་པའི་བསྟན་བཅོས་ལས། ཀ་ར་ནའི་སྦྱོར་བ་སྔོན་དུ་འགྲོ་བས། རང་རིགས་ཀྱི་སྐྱིལ་ཀྲུང་དང་ལྡན་པས། སྙོམས་པར་ཞུགས་པ་ལས། ལྷན་ཅིག་སྐྱེས་པའི་བདེ་བའི་རོ་མྱོང་བར་བྱའོ། ། རོལ་མོ་རྒྱས་པའི་མཆོད་པ་ནི། རྣལ་འབྱོར་ཕོ་མོ་རྣམས་ཐུགས་གཞན་དུ་མི་འགྱུར་བར་བྱ་བའི་ཕྱིར་དང་། ཕན་ཚུན་རབ་ཏུ་དགའ་བར་བྱ་བའི་ཕྱིར། སངས་རྒྱས་ཀྱི་རོལ་པ་མཛད་པ་སྟེ།
ཕྱག་དང་ཕྱག་གི་ལན་དང་། མཆོད་པ་དང་མཆོད་པའི་ལན་དང་། གླུ་དང་གླུའི་ལན་དང་། གར་དང་གར་གྱི་ལན་རྣམས་སྐྱེ་བོ་གཞན་གྱིས་མི་འཕྲིགས་པར་བྱ་བའི་ཕྱིར་དང་། ཐ་མལ་པའི་ཐ་སྙད་སྤང་བར་བྱ་བའི་ཕྱིར། ལུས་དང་ངག་གི་བརྡ་དང་བཅས་པར་བྱའོ། ། ཞར་ལ་སེམས་ཅན་སྨིན་ཅིང་གྲོལ་བའི་ལས་བསྒྲུབ་པ་ནི། གདུལ་བའི་དུས་ལ་བབ་ན། རྣམ་པར་སྣང་མཛད་དུ་སྤྲུལ་ཏེ། སྟོང་པ་མ་ཡིན་མི་སྟོང་མིན། །
ཞེས་སོགས་མཐའ་ཐམས་ཅད་དང་བྲལ་བའི་ཆོས་བསྟན་པས་ཆད་པའི་མཐར་ལྷུང་བའི་ལྟ་བ་བཟློག་པ་དང་། གདུག་ཅིང་གདུལ་དཀའ་བ་སོགས་ལ། དཔལ་ཧེ་རུ་ཀ་ལ་སོགས་པའི་སྐུར་སྤྲུལ་ནས། གདུལ་བྱའི་དོན་བྱ་བའོ། ། དེ་དག་ལ་ཅིའི་ཕྱིར་སྤྲོས་བཅས་ཀྱི་སྤྱོད་པ་ཞེས་བྱ་ཞེ་ན། བྱ་བ་དང་། དུས་དང་། བསམ་པ་ཐམས་ཅད་སྤྲོས་པ་དང་བཅས་པའི་ཕྱིར། སྤྲོས་བཅས་ཀྱི་སྤྱོད་པ་ཞེས་བྱའོ། ། བྱ་བ་ནི།
ཕོ་མོ་ཉི་ཤུ་དང་ལྷན་ཅིག་ཕྱག་དང་ཕྱག་གི་ལན་དང་། གར་དང་གར་གྱི་ལན་ལ་སོགས་པ་བྱེད་པས་བྱ་བ་མང་བའི་ཕྱིར་རོ། ། དུས་ནི་ཟླ་བ་དྲུག་ལ་སོགས་པར་རྟག་ཏུ་བྱེད་པའི་ཕྱིར་རོ། ། འཇུག་བསམ་ནི་དབང་པོ་ཚིམ་ཚིམ་དུ་སྤྱད་པར་བྱའོ་སྙམ་པས། ཐ་མལ་པ་དང་ཆ་འདྲ་བའི་ཕྱིར་རོ། ། བསྒོམ་བསམ་ནི། ལྷའི་རྣམ་པར་བསྒོམས་པས་རགས་པའི་ཕྱིར་རོ། ། དེ་དག་གིས་ནི་བསྐྱེད་རིམ་པའི་བསླབ་པའི་རིམ་པའོ། ། རྫོགས་རིམ་པའི་བསླབ་པའི་རིམ་པ་ལ་གཉིས་ཏེ། ཀུན་རྫོབ་དང་།
ཟུང་འཇུག་པའི་བསླབ་པའི་རིམ་པའོ། ། དེ་གཉིས་ཀ་ལ་ལྔ་ལྔ་སྟེ། རྟེན་གྱི་གང་ཟག་དང་། ཚོགས་ཀྱི་དཀྱིལ་འཁོར་འདུ་བྱ་བའི་རིམ་པ་དང་། རྣལ་འབྱོར་གྱི་རིམ་པ་དང་། མཆོད་པའི་རིམ་པ་རྒྱས་པར་བྱ་བ་དང་། སྤྲོས་བཅས་ཀྱི་ངེས་ཚིག་བསྟན་པའོ། ། རྟེན་གྱི་གང་ཟག་ནི། སྒྱུ་ལུས་མཐར་ཕྱིན་པ་དང་། འོད་གསལ་མཐར་ཕྱིན་ནས་ཟུང་འཇུག་ལ་གནས་པ།
ཚེ་འདི་ཉིད་དུ་ཕྱག་རྒྱ་ཆེན་པོའི་དངོས་གྲུབ་ཐོབ་པར་འདོད་པ། ལོངས་སྤྱོད་ཆེ་ཞིང་། ཤེས་རབ་ཆུང་བ། ན་སོ་གཞོན་པའོ། ། ཚོགས་ཀྱི་དཀྱིལ་འཁོར་འདུ་བྱ་བའི་རིམ་པ་ནི། སྔར་བསྐྱེད་རིམ་གྱི་སྐབས་དང་འདྲ་བར་ཤེས་པར་བྱའོ། ། རྣལ་འབྱོར་རིམ་པ་ལ་གཉིས་ཏེ། སྒྱུ་ལུས་པའི་བྱ་བ་དང་། ཟུང་འཇུག་པའི་བྱ་བའི་རིམ་པའོ། ། སྒྱུ་ལུས་པའི་བྱ་བའི་རིམ་པ་ནི།
བསྐྱེད་རིམ་པ་དང་མཐུན་པར་བྱ་བའམ། ཡང་ན་རྫོགས་རིམ་པ་ཡིན་པས། ཟུང་འཇུག་གི་རྣལ་འབྱོར་གྱིས་བྱའོ། ། ཟུང་འཇུག་པའི་བྱ་བའི་རིམ་པ་ནི། ཚོགས་ཀྱི་ཁང་པ་དེ་སྐད་ཅིག་གིས། རྡོ་རྗེའི་སའི་ཆ་ལ་གནས་པའི་གཞལ་ཡས་ཁང་དུ་བསྐྱེད་ལ། དེར་བདག་ཉིད་སྒྱུ་མ་ལྟ་བུའི་ལྷ་སྐུ་ཕྱག་རྒྱ་ཆེན་པོར་བསྐྱེད་དེ། དེ་བསམ་གཏན་གཉིས་གང་རུང་གིས་བཤིག་སྟེ། འོད་གསལ་མངོན་སུམ་དུ་བྱས་ནས། སླར་ཡང་རླུང་སེམས་ཙམ་ལས་གྲུབ་པའི་ཟུང་འཇུག་ལོངས་སྐུར་བཞེངས་ཏེ།
སྤྲུལ་སྐུར་བསྒྱུར་བ་ནི་དང་པོའི་སྦྱོར་བའོ། ། དེ་ནས་ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་ཏེ། བདེ་བའི་སྣང་བ་ཙམ་ལས། ལྷ་མོ་ཉི་ཤུ་བསྐྱེད་དེ། ཚོགས་ལ་བསྟིམ་པ་ནི་དཀྱིལ་འཁོར་རྒྱལ་མཆོག་གོ ། དེ་ནས་གཙོ་བོ་དོན་དམ་དུ་ཐིམ་པ་དང་། ལྷ་མོའི་གླུས་བསྐུལ་བ་དང་། དེའི་ངོར་བཞེངས་པ་དང་། དེ་ལ་མཆོད་ཅིང་བསྟོད་པ་ནི་ལས་རྒྱལ་མཆོག་གོ ། ཚོགས་ཀྱི་མཆོད་པའི་རིམ་པ་ནི།
འདིར་འཇུག་བསམ་དང་། བསྒོམ་བསམ་ཙམ་གྱིས་ཁྱད་པར་དུ་བྱས་པ་སྟེ། གཞན་རྣམས་ནི་སྔར་དང་འདྲ་བར་ཤེས་པར་བྱའོ། ། སྒྱུ་ལུས་པའི་འཇུག་བསམ་ནི། ཏིང་ངེ་འཛིན་སྐྱེ་བ་དང་མཐུན་པའི་ཕྱིར་འདོད་ཡོན་ལྔ་སྤྱད་དོ་སྙམ་པའོ། ། ཟུང་འཇུག་པའི་འཇུག་བསམ་ནི་ལུས་ལ་གཟིངས་དང་གྲུ་ཡི་བློ་བཞག་ནས་ལུས་གནས་པ་ཙམ་གྱི་དོན་དུ་སྤྱད་དོ་སྙམ་པའོ། ། རྒྱུ་ལུས་པའི་བསྒོམ་བསམ་ནི། འདོད་ཡོན་ལྔ་རྣམ་པ་ལྷ་དང་། ངོ་བོ་སེམས་སྣང་བ་གསུམ་ཙམ་དུ་ཤེས་པར་བྱེད་ལ། ཟུང་འཇུག་པས་ནི།
སེམས་དེའང་སྟོང་པ་འོད་གསལ་གྱི་ངོ་བོར་ཤེས་པར་བྱས་ནས་ལོངས་སྤྱོད་པའོ། ། འདིས་སྤྲོས་བཅས་ཀྱི་ངེས་ཚིག་ནི། སྒྱུ་ལུས་པའི་བསམ་པ་སྤྲོས་མེད་དང་། ཟུང་འཇུག་པའི་བསམ་པ་ཤིན་ཏུ་སྤྲོས་མེད་ཡིན་ཡང་། དུས་དང་བྱ་བ་སྤྲོས་པ་དང་བཅས་པའི་ཕྱིར། སྤྲོས་བཅས་ཀྱི་སྤྱོད་པ་ཞེས་བྱའོ། ། སྤྲོས་མེད་ཀྱི་སྤྱོད་པ་ལ་བསླབ་པའི་རིམ་པ་ལ་གཉིས་ཏེ། བསྐྱེད་རིམ་པ་དང་། རྫོགས་རིམ་པའོ། ། བསྐྱེད་རིམ་པའི་བསླབ་པ་ལ་ལྔ་སྟེ།
རྟེན་གྱི་གང་ཟག་དང་། ཚོགས་འདུ་བའི་རིམ་པ་དང་། རྣལ་འབྱོར་གྱི་རིམ་པ་དང་། སྤྱོད་པའི་རིམ་པ་དང་། སྤྲོས་པ་མེད་པའི་སྤྱོད་པའི་ངེས་ཚིག་གོ ། དེ་ལ་རྟེན་གྱི་གང་ཟག་ནི། གཞན་སྤྲོས་བཅས་དང་འདྲ་ལ། ལོངས་སྤྱོད་དང་ཤེས་རབ་དང་ན་ཚོད་འབྲིང་དུ་གནས་པའོ། ། ཚོགས་འདུག་བྱ་བའི་རིམ་པ་ནི་བཞི་སྟེ། གནས་ཀྱི་མཚན་ཉིད་དང་།
ཁང་པ་མངོན་པར་འདུ་བྱ་བའི་རིམ་པ་དང་། མཆོད་པ་བགོད་པའི་རིམ་པ་དང་། རྣལ་འབྱོར་ཕོ་མོ་འདུ་བྱ་བའི་རིམ་པའོ། ། དེ་ལ་དང་པོ་གསུམ་ནི་སྤྲོས་བཅས་བཞིན་དུ་ཤེས་པར་བྱའོ། ། རྣལ་འབྱོར་ཕོ་མོ་འདུ་བྱ་བ་ནི། སྤྲོས་མེད་དབང་པོ་འབྲིང་པོ་དེ་ཡང་རབ་འབྲིང་གསུམ་སྟེ། དེ་ལ་འབྲིང་པོའི་རབ་ཀྱིས་ཁང་པ་གསུམ་པར། བསྡུས་པའི་དཀྱིལ་འཁོར་ལྷ་སུམ་ཅུ་རྩ་གཉིས་་་་་་ལྷ་མོ་དགུ་བུད་མེད་གཞན་རྣམས་སྐྱེས་པ་བགོད་དོ། སུ་ཆ་ལུགས་བསྒྱུར་རོ། ། འབྲིང་པོའི་འབྲིང་པོས་ཕྱག་རྒྱ་ལྔ་་་་་་སྤྱན་མ་སོགས་བཞི་དང་རེག་རྡོ་རྗེ་མའོ།
པར་ཆ་ལུགས་བསྒྱུར་རོ། ། འབྲིང་པོའི་ཐ་མས་ཕྱག་རྒྱ་གཅིག་་་་་་རེག་རྡོ་རྗེ་མ་པར་ཆ་ལུགས་བསྒྱུར་ཞིང་བགོད་དོ། ། རྣལ་འབྱོར་གྱི་རིམ་པ་ནི། སྲུང་བའི་འཁོར་ལོ་སྔོན་དུ་འགྲོ་བས། དང་པོའི་སྦྱོར་བའི་རྗེས་ལ། ཕྱག་རྒྱ་དང་སྙོམས་པར་ཞུགས་ཏེ། ཐིམ་ལེ་ལས་ཆོ་ག་གསུམ་གྱིས་ལྷ་སུམ་བཅུ་རྩ་གཉིས་བསྐྱེད་དེ། སྤྲོས། བསྡུས། ཚོགས་ལ་བསྟིམ་ཞིང་།
རང་རང་གི་གནས་སུ་འགོད་པ་ནི་དཀྱིལ་འཁོར་རྒྱལ་མཆོག་གོ ། ཚོགས་ལ་མང་ཉུང་ཡོད་ཀྱང་ཏིང་ངེ་འཛིན་ལ་མང་ཉུང་མེད་པར་བཞེད་དོ། ། དེ་ནས་གཙོ་བོ་འོད་གསལ་དུ་ཐིམ་པ་དང་། ལྷ་མོའི་གླུས་བསྐུལ་བ་དང་། བཞེངས་པ་ལ་བསྟོད་པ་བྱ་བའི་བར་ནི་ལས་རྒྱལ་མཆོག་གོ ། མཆོད་པས་ཕྱེ་པས་རིམ་པ་ནི་གསུམ་སྟེ། དེ་ལ་ཕྱིའི་མཆོད་པ་ནི་དང་པོ་དྲི་སྔོན་དུ་འགྲོ་བའི་མེ་ཏོག་ལ་སོགས་པ་ལྔའི་མཆོད་པ་བྱའོ། ། ནང་གི་མཆོད་པ་ནི། འདིར་བྱ་བ་སྤྲོས་མེད་དུ་འདུག་ཀྱང་འཇུག་བསམ་སྒོམ་གསུམ་སྤྲོས་པས་བྱེད་དོ། ། འཇུག་བསམ་དབང་པོ་ཚིམ་ཚིམ་དང་།
བསྒོམ་བསམ་ལྷར་ཤེས་པར་བྱའོ། ། གསང་བའི་མཆོད་པ་ནི། ཡུལ་ལྔ་པ་ལྷན་ཅིག་སྐྱེས་པའི་བདེ་བས་ཚིམ་པར་བྱའོ། ། ངེས་ཚིག་ནི། བསྐྱེད་རིམ་པས་བསམ་པ་སྤྲོས་བཅས་སུ་འདུག་ཀྱང་། དུས་དང་བྱ་བ་སྤྲོས་མེད་ཡིན་པའི་ཕྱིར་ན་སྤྲོས་མེད་ཅེས་བྱའོ། ། རྫོགས་རིམ་པས་སྤྲོས་མེད་ཀྱི་སྤྱོད་པ་ལ་བསླབ་པ་ལ་ལྔ་སྟེ། རྟེན་གྱི་གང་ཟག་དང་། ཚོགས་འདུ་བྱ་བ་དང་། རྣལ་འབྱོར་གྱི་རིམ་པ་དང་།
མཆོད་པའི་རིམ་པ་དང་། ངེས་ཚིག་གོ ། དང་པོ་བཞི་ནི་སྔ་མ་བཞིན་དུ་ཤེས་པར་བྱའོ། ། ངེས་ཚིག་ནི། སྒྱུ་ལུས་པས་བྱ་བ་དང་། དུས་དང་བསམ་པ་གསུམ་ཀར་སྤྲོས་མེད་ཡིན་ལ། ཟུང་འཇུག་པས་བསམ་པ་ཤིན་ཏུ་སྤྲོས་མེད་ཡིན་ཀྱང་། བྱ་བ་སྤྲོས་མེད་ཡིན་པས་ན་སྤྲོས་མེད་ཅེས་བྱའོ། ། ཤིན་ཏུ་སྤྲོས་མེད་ཀྱི་སྤྱོད་པ་ལ་བསླབ་པའི་ཚུལ་ལ་ལྔ་སྟེ། རྟེན་གྱི་གང་ཟག་དང་།
གནས་གྱི་མཚན་ཉིད་དང་། ཁ་ཟས་བསྒྲུབ་པའི་ཚུལ་དང་། བསླབ་ཚུལ་རྒྱས་པར་བསྟན་པ་དང་། ངེས་ཚིག་བསྟན་པའོ། ། རྟེན་གྱི་གང་ཟག་ནི། ན་ཚོད་རྒན་ལ་ལོངས་སྤྱོད་ཆུང་ཞིང་ཤེས་རབ་ཆེ་བའོ། ། གནས་ནི་རི་བོ་དབེན་པ་དང་། དུར་ཁྲོད་ལ་སོགས་པ་སྐྱེ་བོ་འདུས་པས་དབེན་པར་བྱའོ། ། དེར་ཁ་ཟས་སྒྲུབ་པའི་ཚུལ་ནི་བཞི་སྟེ། ཚོགས་ཆེན་པོས་སྦྱོར་དུ་བཅུག་པའམ།
གྲོགས་མཆོག་ཏུ་གྱུར་པས་སྦྱར་བའམ། ཡང་ན་གནོད་སྦྱིན་མོའི་མངའ་གཞུག་པས་བསྒྲུབ་པའམ། ཡང་ན་ནགས་ཚལ་དུ་རྩ་བ་དང་། ལོ་མ་ལ་སོགས་པས་འཚོ་བར་བྱ་བའོ། ། ཤིན་ཏུ་སྤྲོས་མེད་ཀྱི་སྤྱོད་པ་ལ་བསླབ་ཚུལ་རྒྱས་པར་བསྟན་པ་ལ་ལྔ་སྟེ། བསམ་པའི་ཁྱད་པར་དང་། ཕྱག་རྒྱའི་ཁྱད་པར་དང་། རྣལ་འབྱོར་གྱི་ཁྱད་པར་དང་། བྱ་བའི་ཁྱད་པར་དང་། ཡུལ་ལ་ལོངས་སྤྱོད་པའི་ཁྱད་པར་རོ། །
བསམ་པའི་ཁྱད་པར་ནི་བཞི་སྟེ། དང་པོར་འཁོར་བའི་སྡུག་བསྔལ་བསམ་ཞིང་། མྱ་ངན་ལས་འདས་པའི་བདེ་བ་འདོད་པས་འདུ་འཛི་ཐམས་ཅད་སྤངས་ཤིང་། ཐ་ན་རྒྱལ་སྲིད་ཀྱི་དབང་ཕྱུག་ལ་ཡང་སྡུག་བསྔལ་གྱི་འདུ་ཤེས་བསྐྱེད་པར་བྱ་བ་དང་། གཉིས་པར་ནི་ཏིལ་འབྲས་ཙམ་ལ་ཡང་ཡོངས་སུ་འཛིན་པ་སྤང་བ་དང་། གསུམ་པར་ནི་དོན་དམ་པའི་བདེན་པའི་ཆེད་དུ། ལུས་དང་སྲོག་ལ་ཡང་ལྟོས་པ་མེད་པར་བྱ་བ་དང་། བཞི་པར་ནི་དངོས་གྲུབ་མཆོག་གི་དོན་དུ། དངོས་གྲུབ་ཕྲ་མོ་ལ་དགའ་བར་མི་བྱ་བའོ། ། ཕྱག་རྒྱའི་ཁྱད་པར་ནི།
བསྐྱེད་རིམ་པས་ནི། རང་གི་སྙིང་ཁ་ནས་རྡོ་རྗེ་དབྱིངས་ཀྱི་དབང་ཕྱུག་མ་རང་རིགས་ཀྱི་ལྷ་མོའི་དབྱིབས་སུ་བཀོད་པའམ། རྫོགས་རིམ་པས། ཡེ་ཤེས་ཀྱི་ལྷ་མོར་བསྐྱེད་པ་དངོས་ཡིན་གསུང་་་་་་རང་རིགས་ཀྱི་ཕྱག་རྒྱ་སྟོང་པ་ཉིད་དང་སྙོམས་པར་འཇུག་པར་བྱའོ། ། རྣལ་འབྱོར་གྱི་ཁྱད་པར་ནི། བསྐྱེད་རིམ་པས། བསྐྱེད་རིམ་གྱི་རྣལ་འབྱོར་མངོན་དུ་བྱ་ལ། རང་འོད་ཀྱི་རིག་མའི་བདེ་བ་ཙམ་ལ་གནས་པར་བྱའོ། ། རྫོགས་རིམ་པས་ནི། འོད་གསལ་གྱི་ཏིང་ངེ་འཛིན་མངོན་སུམ་དུ་བྱས་ནས།
གཉིད་འོད་གསལ་དུ་འཇུག་པ་བསྒོམ་པར་བྱའོ། ། བྱ་བའི་ཁྱད་པར་ནི། བུ་སུ་ཀུ་ཙམ་གྱི་སྤྱོད་པ་སྟེ། བུ་ཞེས་བྱ་བ་བུ་ཛ་ན་སྟེ་ཟས་ལ་སྤྱོད་པའོ། ། སུ་ཞེས་བྱ་བ་ནི་སུ་ད་ན་སྟེ་གཉིད་ལོག་པའོ། ། ཀུ་ཞེས་བྱ་བ་ནི་ཀུ་ཏ་སི་རི་སྟེ་བཤང་སར་འགྲོ་བའོ། ། དེ་ལྟར་མི་བྱར་མི་འདོད་པའི་བྱ་བ་གསུམ་ཙམ་རྗེས་སུ་སྐྱོང་བའོ། ། ཡུལ་ལ་ལོངས་སྤྱོད་པའི་ཁྱད་པར་ནི། བསྐྱེད་རིམ་པས། བསྐྱེད་རིམ་པའི་འཇུག་བསམ་བསྒོམ་བསམ་དང་ལྡན་པས་ལོངས་སྤྱོད་པའོ། །
རྫོགས་རིམ་པས་ནི། ཀུན་རྫོབ་དང་ཟུང་འཇུག་པའི་འཇུག་བསམ་བསྒོམ་བསམ་དུ་ཤེས་པར་བྱའོ། ། ཅིའི་ཕྱིར་དེ་དག་ལ་ཤིན་ཏུ་སྤྲོས་མེད་ཅེས་བྱ་ཞེ་ན། བསྐྱེད་རིམ་པ་དང་། སྒྱུ་ལུས་པ་ནི། བྱ་བ་དང་དུས་ཤིན་ཏུ་སྤྲོས་མེད་ཡིན་པའི་ཕྱིར། དེ་སྐད་ཅེས་བྱ་ལ། ཟུང་འཇུག་པ་ནི། བྱ་བ། དུས།
བསམ་པ་གསུམ་ཀ་ཤིན་ཏུ་སྤྲོས་མེད་ཡིན་པའི་ཕྱིར། ཤིན་ཏུ་སྤྲོས་མེད་ཅེས་བྱའོ། ། མགོན་པོའི་ཀུན་དུ་སྤྱོད་པ་བསླབ་ཚུལ་ནི། རིམ་པ་ལྔ་པར། ཇི་ལྟར་བདག་ཉིད་ཇི་བཞིན་དགྲ། ། ཇི་ལྟར་ཆུང་མ་དེ་བཞིན་མནའ། ། ཇི་ལྟར་སྨད་འཚོང་དེ་བཞིན་མ། ། ཇི་ལྟར་བྲམ་ཟེ་དེ་བཞིན་གདོལ། ། ཞེས་སོགས་གསུངས་པ་ལྟར། ཆོས་ཐམས་ཅད་འོད་གསལ་སྟོང་པ་ཉིད་ཀྱི་ངོ་བོར་རོ་གཅིག་ཏུ་རྟོགས་པའི་ངང་ནས།
སྲོག་གཅོད་དང་དེ་སྤོང་བ་ལ་སོགས་པ་ཆོས་དང་ཆོས་མ་ཡིན་པ་རྣམས་ལ་ལྟོས་པ་མེད་པར་བླང་དོར་ལ་མཉམ་སྙོམས་པའི་ཚུལ་གྱིས་སློབ་པའོ། ། དེ་ལྟར་སྤྱོད་པ་གསུམ་གྱི་སྤྱིའི་དོན་བསྟན་ནས། ཡན་ལག་གི་དོན་ལ་གཉིས་ཏེ། དྲང་བའི་དོན་དང་། ངེས་པའི་དོན་ནོ། ། དྲང་དོན་ལ་གསུམ་སྟེ། སྤྲོས་མེད་ཀྱི་སྤྱོད་པ་དང་། ཤིན་ཏུ་སྤྲོས་མེད་ཀྱི་སྤྱོད་པ་དང་། དེ་དག་གི་ཕན་ཡོན་བསྟན་པའོ། ། སྤྲོས་མེད་ཀྱི་སྤྱོད་པ་བསྟན་པ་ནི།
སྤྲོས་མེད་བསྡུས་པའི་དཀྱིལ་འཁོར་རམ། ཕྱག་རྒྱ་ལྔ་པ་དང་། གཅིག་པ་གང་ཡང་རུང་བ་དང་ལྷན་ཅིག་སྤྱོད་པ་བྱེད་པའི་ཕྱག་རྒྱ་ནི། མ་ལྟར་བྱམས་པ་དང་། སྲིང་ལྟར་བརྩེ་བ་དང་། བུ་མོ་ལྟར་རྗེས་སུ་གདུང་བའི་མཚན་ཉིད་ཅན་གྱི་རང་རིགས་ཀྱི་བུད་མེད་གང་ཡང་རུང་བ་བླངས་ལ། བསྒྲུབ་ཐབས་ལས་བཤད་པའི་རིམ་པ་བྱིན་གྱིས་བརླབས་ཏེ། འདོད་པ་པ་སྟེ། སྒྲུབ་པ་པོ་རང་གིས་སྙོམས་འཇུག་གིས་མཉེས་པར་བྱས་ན། ཐེག་ཆེན་མཆོག་རྡོ་རྗེའི་ཐེག་པ་ལ་དངོས་གྲུབ་རྒྱ་ཆེ་ཞིང་མཆོག་ཏུ་གྱུར་པ་སྒྲུབ་པ་པོ་དེས་ཐོབ་པར་འགྱུར་རོ། །
ཇི་སྐད་བཤད་པའི་མཚན་ཉིད་དང་མི་ལྡན་ཞིང་རྗེས་སུ་མི་མཐུན་པའི་ཕྱག་རྒྱ་དང་མཉམ་པར་སྦྱོར་བས་ནི། སེམས་གཡེངས་པར་འགྱུར་བས་སྤང་བར་བྱའོ། ། རྗེས་སུ་མཐུན་པར་ཇི་ལྟར་ཤེས་པར་བྱ་ཞེ་ན། རྗེས་སུ་མཐུན་པ་དེའང་སྐྱེ་བ་གཞན་དག་དུ་ཡང་ཡིད་གཅུགས་པར་གྱུར་པས། ཚེ་འདིར་ལྷག་པར་ཡང་ཡིད་དང་མཐུན་ཞིང་རང་གིས་དབང་བསྐུར་བ་དང་། སྔགས་དང་རྒྱུད་ལ་སོགས་པ་ལ་ལེགས་པར་བསླབས་པའོ། ། ཤིན་ཏུ་སྤྲོས་མེད་ཀྱི་སྤྱོད་པ་བསྟན་པ་ནི། གལ་ཏེ་སྒྲུབ་པ་པོ་དང་རྗེས་སུ་མཐུན་པའི་ཕྱག་རྒྱ་མ་རྙེད་ན། དེའི་ཚེ་ཇི་ལྟར་བྱ་ཞེ་ན། བསྐྱེད་རིམ་པས་ནི།
རང་གི་སྙིང་ཁ་ནས་སངས་རྒྱས་གཙོ་བོའི་ཡུམ་རྡོ་རྗེ་དབྱིངས་ཀྱི་དབང་ཕྱུག་མ་ཕྱུང་སྟེ། དེ་རང་རིགས་ཀྱི་ལྷ་མོའི་དབྱིབས་སུ་བཀོད་ནས་སྙོམས་པར་འཇུག་ལ། རྫོགས་རིམ་པས་ནི། སངས་རྒྱས་ཀྱི་ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་འོད་གསལ་དང་སྙོམས་པར་འཇུག་གོ ། དེ་སྐད་དུ་ཡང་། སྙིང་ལ་གནས་པའི་ལྷ་མོ་ཆེ། ། རྣལ་འབྱོར་པ་ཡི་རྣལ་འབྱོར་བསྐྱེད། ། སངས་རྒྱས་ཀུན་གྱི་ཡུམ་གྱུར་པ། ། རྡོ་རྗེ་དབྱིངས་ཀྱི་དབང་མོར་བཤད། ། ཅེས་གསུངས་སོ། །
དེ་དག་གི་ཕན་ཡོན་བསྟན་པ་ནི། གལ་ཏེ་འདོད་པ་ལ་སྤྱོད་པ་ནི་ངན་སོང་གི་རྒྱུར་གསུངས་པ་མ་ཡིན་ནམ་ཞེ་ན། ཇི་སྐད་བཤད་པའི་ལས་ཀྱི་ཕྱག་རྒྱ་དང་། ཡེ་ཤེས་ཀྱི་ཕྱག་རྒྱ་ལ་སྙོམས་འཇུག་གིས་མཉེས་པར་བྱས་ཀྱང་ཆགས་སོགས་ཀྱི་ཉེས་པས་མི་གོས་སོ། ། སུ་ཞིག་གིས་མཉེས་པར་བྱས་ན་ཞེ་ན། འདོད་ཡོན་གྱི་རང་གི་ངོ་བོ་ཤེས་ཤིང་ཐ་མལ་པའི་རྣམ་རྟོག་དང་བྲལ་བས་རྣམ་པར་མི་རྟོག་པའི་རྣལ་འབྱོར་པ་ལེགས་པར་བསླབས་པའི་ཕྱག་རྒྱ་དང་ལྡན་པའི་བློ་ཅན་གྱིས་སོ། ། ཉོན་མོངས་པའི་ཉེས་པས་མ་གོས་པ་འབའ་ཞིག་དུ་མ་ཟད་ཀྱི། རྣལ་འབྱོར་པ་དེ་ནི་སངས་རྒྱས་ཉིད་དེ། རྡོ་རྗེ་འཆང་ཆེན་པོའི་ཉིད་དུ་འགྲུབ་པར་འགྱུར་རོ། ། རྡོ་རྗེའི་ཚིག་དེ་དག་བཤད་པའི་རྒྱུད་ཀྱིས་ངེས་དོན་དུ་བཤད་པ་ནི།
ཆོས་སྐུར་མཚན་ཉིད་གཅིག་པ་ཡི། ། ཤེས་རབ་ཕ་རོལ་ཕྱིན་ཡུམ་མ། ། གཉིས་མེད་དེ་བཞིན་ཉིད་སྦྱར་བས། ། དངོས་མེད་ཅེས་བྱ་འདོད་སྤྱོད་པའོ། ། ལོངས་སྤྱོད་རྫོགས་དང་མཉམ་གང་ཡིན། ། དེ་ཉིད་སྲིང་མོ་ཡིན་པར་འདོད། ། རང་ལྷའི་རྣལ་འབྱོར་ལྡན་པ་ཡི། ། གསང་སྔགས་ལུས་ཀྱིས་མཉེས་པར་བྱ། ། སྤྲུལ་པའི་གཟུགས་ཅན་བུ་མོ་དེ། ། སྒྲུབ་པ་པོས་ནི་བསྒོམ་པར་བྱ། །
ཞེས་ཏེ། འདིས་ནི་ཟུང་འཇུག་པའི་རྣལ་འབྱོར་པས་ལམ་གྱི་སྐུ་གསུམ་ཉམས་སུ་ལེན་པ་ཉིད་ལ། མ་དང་བུ་མོ་དང་། སྲིང་པོ་ལ་འདོད་པ་སྤྱོད་པ་ཞེས་བསྟན་པ་ཡིན་ཏེ། འདི་ལྟར། ཆོས་སྐུ་སྟོང་པ་ཉིད་དུ་མཚན་ཉིད་གཅིག་པའི་ཤེས་རབ་ཀྱི་ཕ་རོལ་ཏུ་ཕྱིན་པ་འོད་གསལ་ཉིད་ནི། ཟུང་འཇུག་ཡོངས་སུ་བསྐྱེད་པར་བྱེད་པས་ན་མ་ཞེས་བྱ་ལ། གང་གི་ཚེ་ཟུང་འཇུག་པས་སྒྱུ་ལུས་བསམ་གཏན་གཉིས་ཀྱིས་དངོས་པོ་མེད་པར་བཤིག་སྟེ། གཉིས་མེད་དེ་བཞིན་ཉིད་འོད་གསལ་གྱི་ངོ་བོར་སྦྱར་བ་ནི། མ་ལ་འདོད་པ་སྤྱོད་པ་ཞེས་བྱའོ། །
འོད་གསལ་ལས་ལུགས་ལྡོག་གི་སྣང་བ་གསུམ་རླུང་དང་བཅས་པ་ལས་གྲུབ་པའི་ལོངས་སྤྱོད་རྫོགས་པའི་སྐུ་དེ་ཉིད་ནི། རྣལ་འབྱོར་པ་རང་དང་། མ་ཆོས་སྐུ་གཅིག་ལས་མཉམ་དུ་འབྱུང་བས་ན་སྲིང་མོ་ཞེས་བྱ་ལ། དེ་ལྟ་བུའི་ལོངས་སྐུ་དེ་མངོན་དུ་བྱས་ཏེ། དེ་དང་གཉིས་སུ་མེད་པར་སྦྱོར་བ་ནི། རང་ལྷའི་རྣལ་འབྱོར་ལྡན་པ་ཡི་གསང་སྔགས་ལུས་ཀྱི་མཉེས་པ་ཞེས་བྱ་ལ། དེ་ནི་སྲིང་མོ་ལ་འདོད་པ་སྤྱོད་པའོ། ། ལོངས་སྐུ་དེ་ཉིད་དེ་བཞིན་གཤེགས་པ་ལྔ་གང་རུང་གི་རྣམ་པར་བསྒྱུར་བའི་སྤྲུལ་སྐུ་ནི་བདག་ཉིད་ལོངས་སྐུའི་ངོ་བོར་གནས་པ་དེས་བསྐྱེད་པས་ན་བུ་མོའོ། ། སྒྲུབ་པ་པོས་སྤྲུལ་སྐུ་དེ་ལྟ་བུ་རང་དང་དབྱེར་མེད་པའི་ཚུལ་གྱིས་བསྒོམས་པ་ནི་བུ་མོ་ལ་འདོད་པ་སྤྱོད་པ་ཞེས་བྱའོ། ། དེ་ལྟ་བུའི་ལམ་གྱི་སྐུ་གསུམ་བསྒོམས་པས་ཕན་ཡོན་ཅི་འཐོབ་ཅེ་ན།
མ་དང་སྲིང་མོ་བུ་མོ་ནི། ། འདི་འདྲའི་རྣལ་འབྱོར་པས་མཉེས་བྱས། ། ཐེག་ཆེན་མཆོག་གི་ཆོས་ཉིད་ལ། ། དངོས་གྲུབ་རྒྱ་ཆེན་དེས་ཐོབ་བོ། ། ཞེས་ཏེ། མ་དང་སྲིང་མོ་བུ་མོའི་མིང་ཅན་གྱི་ལམ་གྱི་སྐུ་གསུམ་རྣལ་འབྱོར་པས་བསྒོམས་པས་མཉེས་པར་བྱས་ན། ཕྱག་རྒྱ་ཆེན་པོའི་དངོས་གྲུབ་ཐོབ་ཅེས་པའོ། ། འདིར་བླ་མ་སྔ་རབས་པ་དག་གིས། བསྐྱེད་རྫོགས་གཉིས་ཀྱི་ལམ་གྱི་སྐུ་གསུམ་གྱི་སྟོང་པ་ཉིད་བསྒོམ་པ་ལ་སྦྱོར་བ་ནི་ཧ་ཅང་འགྲིག་པ་མ་ཡིན་ནོ། ། ཀླན་ཀ་ངན་པའི་རྩོད་པ་སྤང་བ་ལ་གསུམ་སྟེ།
འཁོར་གྱི་ཐེ་ཚོམ་སྐྱེས་ཏེ་ཞུས་པ་དང་། དེའི་ལན་བཏབ་པ་དང་། འབྲས་བུའི་གནས་སྐབས་བསྟན་པའོ། ། འཁོར་གྱིས་ཐེ་ཚོམ་སྐྱེས་ནས་ཞུས་པ་ནི། དེ་ནས་སྒྲིབ་སེལ་ལ་སོགས་པ་སྟེ། པད་མ་དཀར་པོ་ལྟ་བུ་ལ་སོགས་པའི་གང་ཟག་དབང་པོ་རྟུལ་པོ་རྣམས་དགོངས་པས་གསུངས་པའི་རྡོ་རྗེའི་ཚིག་ལ་སྒྲ་ཇི་བཞིན་པར་གཟུང་ནས། རིགས་ངན་ལ་སོགས་པས་ཀྱང་སངས་རྒྱས་འགྲུབ་པར་ཐོས་པས་ངོ་མཚར་དུ་གྱུར། མཚམས་མེད་བྱེད་པ་ལ་སོགས་པ་སྡིག་ཅན་རྣམས་ཀྱིས་ཀྱང་བདེ་བ་ཆེན་པོའི་གོ་འཕང་ཐོབ་པར་ཐོས་པས་རྨད་དུ་གྱུར་ཏེ། ཚོགས་གཉིས་དང་ལྡན་པས་ན་བཅོམ་ལྡན་འདས་འཕགས་པར་གྱུར་པའི་དེ་བཞིན་གཤེགས་པ་ཐམས་ཅད་ཀྱི་བདག་པོ་རྒྱུ་ཅིའི་སླད་དུ་ཡོངས་སུ་རྫོགས་པ་དང་མ་རྫོགས་པའི་དེ་བཞིན་གཤེགས་པ་ཐམས་ཅད་ཀྱི་འཁོར་གྱི་ནང་དུ། སྲོག་གཅོད་པ་ཞེས་སོགས་ཚོགས་པར་དབྱུང་བར་མི་འོས་པའི་འདི་ལྟ་བུའི་ཚིག་ངན་པ་གསུང་།
ཞེས་གསོལ་ཏོ། སྒྲིབ་སེལ་ལ་སོགས་པའི་བྱང་ཆུབ་སེམས་དཔའ་རྣམས་ལ་ཐེ་ཚོམ་ཡོད་པ་མ་ཡིན་ཡང་། མ་འོངས་པའི་གདུལ་བྱ་རྣམས་ཀྱི་དགོས་པ་བསལ་བའི་ཆེད་དུ། ཐེ་ཚོམ་སྐྱེས་པ་ལྟར་བཅོས་ནས་ཞུས་པའོ། ། དེའི་ལན་བསྟན་པ་ནི། མི་བསྐྱོད་པ་ལ་སོགས་པ་འཁོར་གྱི་དེ་བཞིན་གཤེགས་པ་རྣམས་ཀྱིས། བཅོམ་ལྡན་འདས་ཅིའི་སླད་དུ་ཚིག་ངན་གསུང་ཞེས་པའི། སྒྲིབ་སེལ་ལ་སོགས་པའི་ཚིག་དེ་གསན་ནས། དེ་དག་འདི་སྐད་ཅེས་བཀའ་བསྩལ་ཏོ། ། རིགས་ཀྱི་བུ་རྣམས་ཞེས་བོས་ནས།
ཁྱོད་ཀྱི་བསམ་པ་ཤེས་ཀྱིས། བསམ་པ་དེ་ཐོང་། དགོངས་པས་གསུངས་པའི་རྡོ་རྗེའི་ཚིག་ལ། སྒྲ་ཇི་བཞིན་པར་གཟུང་ནས། ཚིག་ངན་པ་ཞེས་དེ་སྐད་མ་ཟེར་ཅིག སངས་རྒྱས་རྣམས་ཀྱིས་སྲོག་གཅོད་པ་དང་། ཞེས་སོགས། རྡོ་རྗེའི་ཚིག་གིས་གསུངས་པའི་ཆོས་ཉིད་དག་པ་འདི་ནི། པད་མ་དཀར་པོ་ལྟ་བུ་ལ་སོགས་པ། དབང་པོ་རྟུལ་པོ་རྣམས་ལ་སྒྲ་ཇི་བཞིན་པར་གསུངས་པ་མ་ཡིན་གྱི།
མི་གནས་པའི་མྱ་ངན་ལས་འདས་པའི་མཚན་ཉིད་ཅན་གྱི། སྙིང་པོའི་དོན་ཤེས་ཤིང་ཁོང་དུ་ཆུད་པའི་ཡེ་ཤེས་རིན་པོ་ཆེ་ལྟ་བུའི་གང་ཟག་རྣམས་ལ་དགོངས་པའི་ཚིག་གིས་གསུངས་པ་ཡིན་ནོ། ། འོ་ན་དགོངས་པའི་ཚིག་གིས་བསྟན་པའི་དོན་དེ་གང་ཞེ་ན། སྙིང་པོའི་ཆོས་དོན་དམ་པའི་བདེན་པ་དང་། དོན་ཀུན་རྫོབ་ཀྱི་བདེན་པ་གཉིས་པོ་དབྱེར་མི་ཕྱེད་པའི་ཟུང་འཇུག་འབྱུང་བ་སྟེ། ཐོབ་པར་བྱེད་པ་ཡིན་ཏེ། དེ་བས་ན་སྲོག་གཅོད་པ་དང་ཞེས་སོགས་དགོངས་པའི་ཚིག་གིས་བསྟན་པའི་ཆོས་ཉིད་དག་པ་འོད་གསལ་འདི་ནི། གནས་ཏེ་རྡོ་རྗེ་འཆང་ཆེན་པོ་ཐོབ་པར་བྱེད་པའི་བྱང་ཆུབ་ཀྱི་སྤྱོད་པ་ཡིན་གྱི། སྲོག་གཅོད་པ་ལ་སོགས་པ། འཕགས་པ་མ་ཡིན་པ།
འཇུག་པའི་ལས་མ་ཡིན་ནོ། ། འབྲས་བུའི་གནས་སྐབས་ལ་གཉིས་ཏེ། བརྒྱལ་བའི་གནས་སྐབས་དང་། བསླང་བའི་གནས་སྐབས་སོ། ། བརྒྱལ་བ་ལ་གཉིས་ཀྱི། དྲང་དོན་དུ་བཤད་པ་ནི། སྲོག་གཅོད་པ་ལ་སོགས་པ་རྡོ་རྗེའི་ཚིག་གིས། དགོངས་པ་བཤད་པ་དེ་ནས། བརྗོད་ཀྱིས་མི་ལང་བའི་བྱང་ཆུབ་སེམས་དཔའ་རྣམས། སྲོག་གཅོད་པ་ལ་སོགས་པ་བྱའོ་ཞེས་ཐོས་པས།
ལས་དེ་དག་ལ་ཞུགས་ན་རྣམ་སྨིན་ཚ་བས་འཇིགས་ཤིང་། མ་ཞུགས་ན་སྟོན་པའི་བཀའ་ལས་འདས་པས་སྐྲག་ནས། བྱ་བ་དང་བྱ་བ་མ་ཡིན་པ་ལ་རྨོངས་པ་ན་ཕྱིས་རྡོ་རྗེའི་ཚིག་དེ་དག་གི་དགོངས་པ་བཤད་པ་ཐོས་པས། སྔོན་ཆད་མ་རྟོགས་པའི་ཆོས་ཉིད་རྟོགས་པས་ཡིད་རྩེ་གཅིག་ཏུ་གྱུར་ཏེ། དབང་པོ་མ་ལུས་པ་ལྡོག་ཅིང་འགག་པས་གྱུར་པ་ནི་བརྒྱལ་བར་གྱུར་པའོ། ། དེ་ཉིད་བཤད་རྒྱུད་ཀྱི་ལུང་གིས་ངེས་དོན་དུ་བཤད་པ་ནི། མི་གཡོ་བ་འདི་ལས་བསང་བས་སྟེ། ཞི་བ་གཅིག་པུ་བདེ་བའི་མཆོག་རྫོགས་པའི་བྱང་ཆུབ་ཐོབ་བྱེད་པ། འདི་ནི་དགོངས་པས་གསུངས་པ་ཡིན་ཏེ། ཞེས་ཏེ།
བྱང་ཆུབ་སེམས་དཔའ་བརྒྱལ་བར་གྱུར་ཏོ་ཞེས་པ་འདི། སྒྲ་ཇི་བཞིན་པ་ཡིན་ནམ་ཞེ་ན། མ་ཡིན་གྱི། མི་གཡོ་བ་སྟེ་བརྒྱལ་བ་འདི་ནི། དགོངས་པའི་ཚིག་གིས་གསུངས་པ་ཡིན་ནོ། ། གང་ལ་དགོངས་ཞེ་ན། རྟོགས་པར་དཀའ་བས་ན་གསང་བ་སྟེ། འོད་གསལ་ལོ། ། དེ་ནི་སྤྲོས་པ་ཐམས་ཅད་དང་བྲལ་བས་ན་ཞི་བ་ལ་མེད་པའམ་དབྱེ་བ་མེད་པས་ན་གཅིག་པུ། ལྷ་མའི་བདེ་བ་ལས་ཕུལ་དུ་བྱུང་བས་ན་བདེ་བའི་མཆོག
ཟུང་འཇུག་ཐོབ་པར་བྱེད་པས་ན་རྫོགས་པའི་བྱང་ཆུབ་ཐོབ་བྱེད་པའོ། ། དེ་ལྟ་བུའི་འོད་གསལ་ལ་དགོངས་ནས་བརྒྱལ་བ་ཞེས་གསུངས་སོ། ། འོ་ན་བརྗོད་ཀྱིས་མི་ལང་བའི་སངས་རྒྱས་དང་བྱང་ཆུབ་སེམས་དཔའ་གང་ལ་བྱ་ཞེ་ན། ནམ་མཁའ་མཐའ་ཡས་སྦྱོར་བ་ཡིས། ། གཟུགས་ལ་སོགས་པ་མཐའ་ཡས་སོ། ། དེ་ཉིད་དེ་བཞིན་གཤེགས་པ་དང་། ། དེ་བཞིན་བྱང་ཆུབ་སེམས་དཔར་བཤད། ། ཅེས་ཏེ། ནམ་མཁའ་མཐའ་ཡས་ནི་འོད་གསལ་ཡིན་ལ། དེར་བསམ་གཏན་གཉིས་ཀྱིས་སྦྱོར་ཞིང་བཅུག་པའི་གཟུགས་ལ་སོགས་པའི་ཕུང་པོ་མཐའ་ཡས་པ་ནི་དེ་བཞིན་གཤེགས་པ་མ་ཡིན་ལ།
མིག་ལ་སོགས་པའི་སྐྱེ་མཆེད་མཐའ་ཡས་པ་ནི། བྱང་ཆུབ་སེམས་དཔར་བཤད་དོ། ། འོ་ན་འོད་གསལ་བ་དེ་ཉིད་ལ་འཁོར་རྣམས་བརྒྱལ་བར་འཁྲུལ་ནས་སྟོན་པ་ལ། བརྒྱལ་བ་འདི་དག་བསླང་དུ་གསོལ་ཞེས་བསྐུལ་བ་ཅི་ཞེ་ན། དེ་ཉིད་བསྡུས་པ་འདི་ལྟ་བུ། ། དཀྱིལ་འཁོར་རང་ལུས་གང་ཡིན་པ། ། འདི་ནི་འཇིག་ཚོགས་ལུས་རྟོག་ལ། ། བྱང་ཆུབ་སེམས་དཔའ་བརྒྱལ་བར་གྱུར། ། དེ་ལྟའི་བདེ་འདི་མ་ཤེས་པས། ། བརྒྱལ་ལ་བསྐུལ་བར་མཛད་པ་དང་།
བྱང་ཆུབ་སེམས་དཔའ་སེམས་དཔའ་ཆེ། ། བརྒྱལ་བ་ཞེས་ནི་བཤད་མ་ཡིན། ། ཞེས་ཏེ། རྣལ་འབྱོར་པ་རང་གི་ལུས་ཀྱི་དཀྱིལ་འཁོར་དུ་རྟོགས་པའི་ཕུང་ཁམས་སྐྱེ་མཆེད་རྣམས་དེ་ཁོ་ན་ཉིད་སྟོང་པ་ཉིད་དུ་བསྡུས་ཤིང་བཅུག་པའི་འོད་གསལ་འདི་ལྟ་བུ་ནི། སྡུག་བསྔལ་ཐམས་ཅད་བྲལ་བའི་བདེ་བའི་མཆོག་ཡིན་ཡང་། དེ་ལྟ་བུའི་བདེ་བ་མ་ཤེས་ཤིང་མ་རྟོགས་པས། འཇིག་ཚོགས་འདས་རྟོག་སྟེ། ཕུང་པོ་ལ་བདག་དང་བདག་གིར་འཛིན་པའི་བྱིས་པ་རྣམས་ཀྱིས། འོད་གསལ་ལ་སྙོམས་པར་ཞུགས་པ་ལ་བརྒྱལ་བར་འཁྲུལ་ནས། བརྒྱལ་བ་འདི་དག་བསླང་དུ་གསོལ་ཞེས།
སྟོན་པ་ལ་བསྐུལ་བར་མཛད་པ་ཡིན་ནོ། ། བསླང་བའི་གནས་སྐབས་ལ་གཉིས་ཀྱི་དྲང་དོན་དུ་བཤད་པ་ནི། བསླང་བར་གསོལ་ཞེས་པ་ཡན་ཆད་གོ་སླའོ། ། དེ་ནས་བཅོམ་ལྡན་ནམ་མཁའ་དང་མཉམ་པ་གཉིས་སུ་མེད་པའི་རྡོ་རྗེ་ཞེས་བྱ་བ་ནི། འོད་གསལ་བ་སྟེ། དེ་ལ་སྙོམས་པར་ཞུགས་ནས། རང་གི་འོད་ཀྱི་བྱང་ཆུབ་སེམས་དཔའ་དེ་དག་ལ་རེག་པ་ཙམ་གྱིས། བྱང་ཆུབ་སེམས་དཔའ་དེ་དག་དྲན་པ་རྙེད་དེ། རང་རང་གི་སྟན་ལ་གནས་པར་གྱུར་ཏོ། ། ངེས་དོན་དུ་བཤད་པ་ནི།
ནམ་མཁའ་ནི་སྟོང་པ་ཉིད་གསུམ་མོ། ། མཉམ་པ་ནི་འོད་གསལ་བའོ། ། གཉིས་སུ་མེད་པའི་རྡོ་རྗེ་ནི་ཟུང་འཇུག་སྟེ། དེ་ལྟ་བུའི་ཏིང་ངེ་འཛིན་ལ་སྙོམས་པར་ཞུགས་པ་ཞེས་པའི་དོན་ནི། མི་གཡོ་བའི་ཏིང་ངེ་འཛིན་ལ་གནས་པའི་བྱང་ཆུབ་སེམས་དཔའ་དེ་དག་འོད་གསལ་ལས་ཟུང་འཇུག་དུ་ལྡང་བར་བྱིན་གྱིས་བརླབས་ཞེས་པའོ། ། སྙོམས་པར་ཞུགས་མ་ཐག་ཏུ་ཞེས་པ་ནི། དེ་ལྟར་བྱིན་གྱིས་བརླབས་མ་ཐག་ཏུ། རྡོ་རྗེ་འཆང་ཆེན་པོའི་འོད་ཀྱིས་རེག་པ་ཙམ་གྱིས་བྱང་ཆུབ་སེམས་དཔའ་དེ་དག་འོད་གསལ་ལས་ལངས་ཏེ་རང་རང་གི་སྟན་ལས་ཏེ། རང་གི་འཇིག་རྟེན་གྱི་ཁམས་སུ་སེམས་ཅན་གྱི་དོན་བྱེད་ནུས་པར་གནས་པར་གྱུར་ཏོ། ། ཞེས་པའོ། །
ད་རྨད་ཁྱེར་བའི་བསྟོད་པ་བསྟན་པ་ནི། དེ་ནས་མི་བསྐྱོད་པ་ལ་སོགས་པ་དེ་བཞིན་གཤེགས་པ་ཐམས་ཅད། བཅོམ་ལྡན་འདས་ཟབ་མོ་སྟོན་པ་ལ་མཁས་པས་ངོ་མཚར་དུ་གྱུར། སྔོན་མ་བྱུང་བས་རྨད་དུ་གྱུར། བཀའ་བསྩལ་པས་དོན་རྟོགས་ཤིང་། ཏིང་ངེ་འཛིན་གྱི་ཁྱད་པར་གྱིས་བསྐྱེད་པའི་སེམས་ཅན་གྱི་ཚོགས་གཟིགས་པས། ཤིན་ཏུ་དགྱེས་པས་ཁྱབ་གྱུར་ནས། ཆོས་ཀྱི་དབྱངས་འདི་སྐད་ཅེས་གསུངས་སོ། ། ཨེ་མ་ཧོ་ཞེས་པས་ངོ་མཚར་བའོ། ། ཆོས་ཞེས་པ་དང་པོ་ནི་བསྟན་པའི་མཚན་ཉིད་ཅན་གྱི་ཆོས་སོ། །
ཆོས་ཀྱི་སྒྲ་གཉིས་པས་ནི་དེས་བསྟན་པའི་དོན་ནོ། ། ཆོས་ཀྱི་དོན་འབྱུང་བ་ཞེས་པའི་ཆོས་ནི་རྗོད་བྱེད་དོ། ། དོན་ནི་བརྗོད་བྱའོ། ། དེ་གཉིས་འབྱུང་བས་ན་ཆོས་ཀྱི་དོན་འབྱུང་བའོ། ། དེ་གང་ཞེ་ན། ཆོས་དོན་དག་པ་བདག་མེད་པ་ཞེས་ཏེ། ཆོས་ནི་ཐོས་པའི་རང་བཞིན་ནོ། ། དོན་དག་པ་ནི་བསམ་པའི་རང་བཞིན་ནོ། ། བདག་མེད་པ་ནི་དེ་མངོན་སུམ་དུ་གྱུར་པ་བསྒོམ་པའི་རང་བཞིན་ནོ། ། དེ་ལྟ་བུའི་ཆོས་སྟོན་པའི་རྡོ་རྗེ་རྒྱལ་ཏེ།
རྡོ་རྗེ་འཆང་ཆེན་པོ་ཁྱེད་ལ་ཕྱག་འཚལ་འདུད། ཅེས་པའོ། ། བཅོམ་ལྡན་འདས་བདེན་པ་གཉིས་ཀྱི་བདག་ཉིད་ཅན་ཡིན་པས་ཕྱག་འཚལ་འདུད་ཅེས་པ། ཕྱག་འཚལ་བའི་ཚིག་གཉིས་སྨོས་སོ། ། དེ་ལྟར་བརྗོད་བྱ་ཆོས་བསྟན་པའི་སྒོ་ནས་བསྟོད་ནས། དབང་ཕྱུག་བརྒྱད་ཀྱི་སྒོ་ནས་བསྟོད་པ་ནི། སྐུ་གསུང་ཐུགས་རྡོ་རྗེ་དབྱེར་མི་ཕྱེད་པས་ན། སྐུ་གསུང་ཐུགས་རབ་ཏུ་དག་པ་དང་། འོད་གསལ་དང་དབྱེར་མེད་པར་གནས་པས་ན་ནམ་མཁའ་དང་མཉམ་ཉིད་གནས་པའོ། ། སྐྱེ་འགག་དང་བྲལ་བས་ན་རྣམ་པར་མི་འགྱུར་བའོ། །
སྣང་བ་རྣམ་པར་དག་པས་ན་སྣང་བ་མེད་པའོ། ། འཇའ་ཚོན་ལྟར་འོད་ཟེར་ལྔ་དང་ལྡན་ཞིང་རྣམ་པ་ཐམས་ཅད་ཀྱི་མཆོག་དང་ལྡན་པའི་མི་འཇིག་པའི་སྐུ་མངའ་བས་ན། རྡོ་རྗེའི་སྐུ་སྟེ་དེ་ལྟ་བུ་ཁྱེད་ལ་ཕྱག་འཚལ་འདུད་ཅེས་པའོ། ། སངས་རྒྱས་ཐམས་ཅད་ཀྱི་ཐུགས་ཀྱི་ཡོན་ཏན་མངའ་བས་ན་ཐུགས་ནིའོ། ། དེ་བཞིན་གཤེགས་པ་རྣམས་ཀྱི་ཐོག་མར་གྱུར་པས་ན་དེ་བཞིན་གཤེགས་པའི་གཙོ་བོ་སྟེ་དམ་པར་གྱུར་པའོ། ། དུས་གསུམ་གྱི་དངོས་པོ་ཐམས་ཅད་ཀྱི་རང་བཞིན་དུ་གནས་པས་ན་དུས་གསུམ་དག་གི་ལམ་དུ་བྱུང་བའོ། ། ནམ་མཁའ་ཆེན་པོ་འོད་གསལ་བའི་རང་བཞིན་ཡང་ཁྱེད་ཉིད་ཡིན་ལ། ཁམས་གསུམ་ཀུན་གྱི་དབྱིངས་སུ་གྱུར་པའང་ཁྱེད་ཉིད་དོ། ། རྫུ་འཕྲུལ་ལ་མངའ་བརྙེས་པས་ན་ནམ་མཁའི་ལམ་ལ་གནས་པའང་ཁྱེད་དེ། དེ་ལྟ་བུ་ཁྱེད་ལ་ཕྱག་འཚལ་འདུད་ཅེས་ོ། །
རིགས་ལྔའི་སྒོ་ནས་བསྟོད་པ་ནི། ནམ་མཁའི་སྐུ་ནི་མེ་ལོངས་ལྟ་བུ་ཡེ་ཤེས་སོ། ། དེ་ལ་ཡང་དག་པར་འབྱུང་བ་ནི་རྣམ་པར་སྣང་མཛད་དོ། ། ནམ་མཁའི་ལམ་ནི་མཉམ་པ་ཉིད་ཀྱི་ཡེ་ཤེས་སོ། ། དེ་ལ་གནས་པ་ནི་རིན་ཆེན་འབྱུང་ལྡན་ནོ། ། ནམ་མཁའི་ཐུགས་ནི་ཆོས་ཀྱི་དབྱིངས་ཀྱི་ཡེ་ཤེས་སོ། ། དེའི་རང་བཞིན་ནི་མི་བསྐྱོད་པའོ། ། ཆོས་ཀྱི་མཆོག་ནི་སོ་སོར་རྟོགས་པའི་ཡེ་ཤེས་སོ། ། དེ་ཡི་བདག་ཉིད་ནི་འོད་དཔག་མེད་དོ། ། སྤྱོད་པའི་གནས་ནི་བྱ་བ་གྲུབ་པའི་ཡེ་ཤེས་ཏེ།
དེ་ཡི་བདག་ཉིད་དོན་ཡོད་གྲུབ་པའོ། ། དེ་ལྟར་རིགས་ལྔའི་བདག་ཉིད་ཅད་གྱི་རྡོ་རྗེ་འཆང་ཁྱོད་ལ་ཕྱག་འཚལ་ལོ་ཞེས་པའོ། ། ལེའུ་མཚན་དོན་ནི། བདག་དང་གཞན་གྱི་དོན་བསྒྲུབ་པའི་སྤྱོད་པ་ནི། སྤྱོད་པ་ཀུན་ཏེ། དེ་ཉིད་ཁྱད་པར་དུ་གྱུར་པས་ན་མཆོག་གོ ། དེ་སྟོན་པའི་ལེའུ་ལ་ཡང་དེ་སྐད་ཅེས་བྱའོ། ། ལེའུ་ལྔ་པའི་རྣམ་བཤད་དོ།། ༈ །།ལེའུ་དྲུག་པ་ལ་གཉིས་ཏེ། བསྡུས་པའི་དོན་དང་།
ཡན་ལག་གི་དོན་གཉིས་ཀྱི། བསྡུས་པའི་དོན་ལ། བརྗོད་བྱ་དོན་གྱི་བསྡུས་དོན་ནི། ལེའུ་འདིའི་སྟོད་ནས། རིམ་པ་གཉིས་ཀྱི་རྣལ་འབྱོར་པས། སྐུ་གསུང་ཐུགས་བྱིན་གྱིས་བརླབ་པ་སྟོན་ལ། སྐེད་ནས་མཆོད་པའི་ཆོ་ག་དང་། རྫོགས་པའི་རིམ་པ་སྟོན། སྨད་ནས་ཕྲ་མོའི་རྣལ་འབྱོར་དང་། རྣལ་འབྱོར་གྱི་སྤྱོད་པ་བསྟན་ཏོ། །
རྗོད་བྱེད་སྒྲའི་བསྡུས་དོན་ནི་གོ་སླའོ། ། ཡན་ལག་གི་དོན་ལ་ལྔ་སྟེ། སྐུ་གསུང་ཐུགས་བྱིན་གྱིས་བརླབས་པ་དང་། མཆོད་པའི་ཆོ་ག་དང་། རྫོགས་རིམ་དང་། ཕྲ་མོའི་རྣལ་འབྱོར་དང་། རྣལ་འབྱོར་གྱི་སྤྱོད་པ་བསྟན་པའོ། ། དང་པོ་ལ་གཉིས་ཀྱི་བསྐྱེད་རིམ་པའི་སྐུ་གསུང་ཐུགས་བྱིན་གྱིས་བརླབས་པ་ནི། དེ་ནས་དེ་བཞིན་གཤེགས་པ་མི་བསྐྱོད་པ་སྐུ་གསུང་ཐུགས་ནི་མི་བསྐྱོད་པ་ཡིན་ལ། གསང་བའི་རྡོ་རྗེ་ནི་དེར་བྱིན་གྱིས་རློབ་པའི་སྔགས་ཏེ།
དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ཏེ། བསྐྱེད་རིམ་པའི་ཐུགས་བྱིན་གྱིས་བརླབ་པའི་སྔགས་འདི་གསུངས་སོ། ། སྔགས་ནི་ཨོཾ་ཞེས་སོགས་ཏེ། དེ་བཞིན་གཤེགས་པ་ཐམས་ཅད་ཀྱི་ཐུགས་རྡོ་རྗེའི་ངོ་བོ་ང་ཡིན་ཞེས་པའོ། ། རྡུལ་དང་བྲལ་བའི་གནས་རྡོ་རྗེ་ཞེས་བྱ་བ་ནི། མེ་ལོང་ཡེ་ཤེས་ཀྱི་ངོ་བོ་རྣམ་པར་སྣང་མཛད་དུ་བྱིན་གྱིས་རློབ་པའི་སྔགས་ཏེ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ཏེ་སྐུ་བྱིན་གྱིས་རློབ་པའི་སྔགས་འོག་ནས་འབྱུང་བ་འདི་གསུངས་སོ། ། ཨོཾ་ཞེས་པ་སོགས་ཏེ་དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེའི་ངོ་བོ་ང་ཡིན་ཞེས་པའོ། ། མཉམ་པ་ཉིད་མི་གཉིས་པའི་རྡོ་རྗེ་ནི། སོ་སོར་རྟོགས་པའི་བདག་ཉིད་ཀྱི་འོད་དཔག་ཏུ་མེད་པར་བྱིན་གྱིས་རློབ་པའི་སྔགས་ཏེ།
དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ནས། གསུང་བྱིན་གྱིས་རློབ་པའི་སྔགས་འོག་ནས་འབྱུང་བ་འདི་གསུངས་སོ། ། ཨོཾ་ཞེས་སོགས་ཏེ། དེ་བཞིན་གཤེགས་པ་ཐམས་ཅད་ཀྱི་གསུང་རྡོ་རྗེའི་ངོ་བོ་ང་ཡིན་ཞེས་པའོ། ། སྔགས་དེ་དག་གིས་སྐུ་གསུང་ཐུགས་ཇི་ལྟར་བྱིན་གྱིས་རློབ་ཅེ་ན། སྒྲུབ་པ་ཉིད་དུ་བྱ་བ་སྟེ་བྱིན་གྱིས་བརླབ་བོ་ཞེས་སྦྱར་རོ། ། གང་ཞིག་བྱིན་གྱིས་བརླབ་ཅེ་ན། ལྷའི་འཁོར་ལོའི་གཞིར་གྱུར་པས་ན་གནས་ཏེ། སྒྲུབ་པ་པོའི་ལུས་ངག་ཡིད་གསུམ་མོ། ། གང་དུ་བྱིན་གྱིས་བརླབ་ཅེ་ན།
མཆོག་རབ་སྟེ་དམ་པ་ཉིད་དུའོ། ། དམ་པ་དེ་གང་ཞེ་ན། རྡོ་རྗེ་གསུམ་པོ་དེ་བཞིན་གཤེགས་པའི་གསང་ཞེས་ཏེ། ཉན་ཐོས་ལ་སོགས་པའི་སྤྱོད་ཡུལ་མ་ཡིན་པས་ན་གསང་པ། མི་བསྐྱོད་པ་སོགས་པ་དེ་བཞིན་གཤེགས་པ་གསུམ་གྱི་རང་བཞིན་གྱི་རྡོ་རྗེ་གསུམ་དུ་བྱིན་གྱིས་བརླབ་ཅེས་པའོ། ། ཐབས་གང་གིས་ཞེ་ན། སྔགས་ཀྱི་མཚན་གྱིས་ཤིན་ཏུ་མཚན་བཅས་ལ་ཞེས་ཏེ། མི་བསྐྱོད་པ་ལ་སོགས་པ་མཚོན་པར་བྱེད་པའི་ཡིག་འབྲུ་གསུམ་གྱི་སྔགས་ཀྱི་མཚན་གྱིས་སྤྱི་བོ་དང་། ལྐོག་མ་དང་། སྙིང་ཁའི་ཕྱོགས་སུ་བཀོད་ནས་ཤིན་ཏུ་མཚན་པར་བྱས་ལ།
ཡི་གེ་དེ་དག་ལས་སྤྱན་མ་དང་། གོས་དཀར་མོ་དང་། མཱ་མ་ཀིའི་ཚོགས་སྤྲོས་ཏེ་མི་བསྐྱོད་པ་ལ་སོགས་པའི་ཚོགས་སྤྱན་དྲངས་ནས། གནས་གསུམ་དུ་བསྟིམ་པ་ནི། གནས་ཀྱིས་རྣམ་པར་བསྒོམ་པར་བྱ། ། ཞེས་པའོ། ། དེ་ནས་སྔར་གྱི་སྔགས་གསུམ་པོ་འདིས་སྐུ་གསུང་ཐུགས་རྡོ་རྗེའི་ངོ་བོར་བྱིན་གྱིས་བརླབ་བོ། ། སྔགས་དེ་དག་བཤད་རྒྱུད་ཀྱིས་ངེས་དོན་དུ་བསྟན་པས། རྫོགས་རིམ་པའི་སྐུ་གསུང་ཐུགས་བྱིན་གྱིས་བརླབ་པར་བཤད་པ་ནི། བཤད་པའི་རྒྱུད་ལས།
དེ་ནི་དཔལ་ཆེན་མི་བསྐྱོད་པ། ། སྐུ་གསུང་ཐུགས་ཀྱི་གསང་བ་ཡི། ། ཏིང་ངེ་འཛིན་ལ་སྙོམས་ཞུགས་ནས། ། ཐུགས་བྱིན་རླབས་ཅེས་བྱ་བ་ཡི། ། གསང་སྔགས་དེ་ནི་བཀའ་བསྩལ་བ། ཨོཾ་ཞེས་བྱ་བ་དང་པོ་ཡིན། ། སརྦ་ཏ་ཐཱ་ག་ཏ་གཉིས། ། ཙིཏྟ་གསུམ་དུ་ཡོངས་སུ་གྲགས། ། བཛྲ་གཉིས་གཉིས་དང་ལྡན་པ། ། སྭཱ་བྷ་ཨཱཏྨ་ཀོ་ལྔ་པ། །
ཨ་ཧཾ་ཞེས་པ་དྲུག་པ་སྟེ། ། སྐུ་དྲུག་གསུམ་གྱི་མིང་ཅན་ནོ། ། དེ་ནས་དཔལ་ལྡན་རྣམ་སྣང་མཛད། ། རྡུལ་བྲལ་རྡོ་རྗེ་ཞེས་བྱ་བའི། ། ཏིང་ངེ་འཛིན་ལ་སྙོམས་ཞུགས་ནས། ། སྐུ་ནི་བྱིན་གྱིས་བརླབ་པ་གསུངས། ། ཨོཾ་ཞེས་བྱ་བ་ཚངས་པར་བཤད། ། སརྦ་ཏ་ཐཱ་ག་ཏ་གཉིས། ། ཀ་ཡ་ཆགས་རྟོགས་དབང་ཕྱུག་སྟེ། ། བཛྲ་རིག་བྱེད་ཡིན་པར་གྲགས། །
སྭ་བྷ་ཨཱཏྨ་ཀོ་འདོད་ལྷ། ། ཨ་ཧཾ་སྐྱེ་མཆེད་ཅེས་བརྗོད་དོ། ། དགོངས་པ་ཡི་ནི་ཡང་དག་བརྟགས། ། ཤེས་རབ་དབྱེ་བས་དབྱེ་བར་བྱ། ། དེ་ནས་ཚེ་དཔག་མེད་ཅེས་པ། ། ཀུན་ཏུ་མི་གཉིས་རྡོ་རྗེ་ཅན། ། ཏིང་ངེ་འཛིན་ལ་སྙོམས་ཞུགས་ནས། ། གསུང་ནི་བྱིན་གྱིས་བརླབ་པ་གསུངས། ། ཨོཾ་ནི་དང་པོར་བསྒྲགས་པ་ཡིན། ། སརྦ་ཏ་ཐཱ་ག་ཏ་ཟུང་། །
ཝག་ནི་ཡོན་ཏན་གསུམ་དུ་གྱུར། ། བཛྲ་དུས་ཀྱི་མིང་ཅན་ཡིན། ། སྭཱ་བྷ་ཨཱཏྨ་ཀོ་འདོད་ལྷ། ཨ་ཧཾ་ཞེས་པ་དྲུག་དུ་བཤད། ། དེ་ལྟར་ཡང་དག་བཤད་གསུམ་ཅར། ། རེ་རེ་ཞིང་དྲུག་གསུམ་དུ་བཤད། ། ཐུགས་དང་སྐུ་དང་དེ་བཞིན་གསུང་། ། རིམ་ནི་རིམ་པ་མིན་པས་གསུངས། ། རྡོ་རྗེ་གསུམ་ཞེས་བྱ་བ་ལས། ། བདག་པོའི་ཆོས་ཅན་ཅིག་ཏུ་བྱུང་། །
ཞེས་སོ། ། འདི་དག་གིས་ནི་ཟུང་འཇུག་ལ་གནས་པའི་རིགས་གསུམ་གྱི་ཟློས་པ་པོའི་སྒྱུ་ལུས་འོད་གསལ་དུ་བཅུག་ནས་ཟུང་འཇུག་ཏུ་ལྡང་བའི་རྒྱུ་ལུགས་ལྡོག་གི་སྣང་བ་གསུམ་རླུང་དང་བཅས་པ་སྟོན་ཏེ། དེ་ལ་དཔལ་ཆེན་མི་བསྐྱོད་པ། ། ཞེས་པ་ནི་མི་བསྐྱོད་པའི་ཟློས་པ་པོས་སྒྱུ་ལུས་བསྐྱེད་པ་བསྟན་ཏོ། ། སྐུ་གསུང་ཐུགས་ཀྱི་གསང་བའི་ཏིང་ངེ་འཛིན་ཞེས་པས། སྒྱུ་ལུས་འོད་གསལ་དུ་བཅུག་པ་བསྟན། ཐུགས་བྱིན་གྱིས་རློབ་པ་ཞེས་པས་འོད་གསལ་ལས་ཟུང་འཇུག་ཏུ་ལྡང་བ་བསྟན། ། དེའི་རྒྱུ་གང་ཞེ་ན། གསང་སྔགས་ཞེས་པས་ཟུང་འཇུག་ཏུ་ལྡང་བའི་རྒྱུ་བསྟན་ཏེ། སྔགས་ཡ་ཕྲལ་ཏེ་བཤད་པས།
རླུང་ལྔས་འབྱུང་གནས་འོད་གསལ་དང་བཅས་པ་སྟོན་ལ། ཟུང་དུ་བསྡེབས་པས་ལུགས་ལྡོག་གི་སྣང་བ་གསུམ་བསྟན་ཏོ། ། དེ་ལ་ཨོཾ་ནི་དང་པོ་སྲོག་འཛིན་གྱི་རླུང་ངོ་། ། སརྦ་ཏ་ཐཱ་ག་ཏ་ནི་གཉིས་པ་ཐུར་སེལ་གྱི་རླུང་ངོ་། ། ཙིཏྟ་ནི་གསུམ་པ་གྱེན་རྒྱུའི་རླུང་ངོ་། ། བཛྲ་ནི་གཉིས་གཉིས་དང་ལྡན་པ་བཞི་པ་མེ་དང་མཉམ་གནས་ཀྱི་རླུང་ངོ་། ། སྭཱ་བྷ་ཨཱཏྨ་ཀོ་ནི་ལྔ་པ་ཁྱབ་བྱེད་ཀྱི་རླུང་ངོ་། ། ཨ་ཧཾ་ནི་དྲུག་པ་རླུང་གི་འབྱུང་གནས་འོད་གསལ་བསྟན་ཏོ། ། ཡང་སྔགས་དེ་དག་ཟུང་དུ་བསྡེབས་པས་ནི། ལུགས་ལྡོག་གི་སྣང་བ་གསུམ་སྟོན་ཏེ།
ཟུང་དང་པོས་ནི་ཉེར་ཐོབ། བར་པས་ནི་སྣང་བ་མཆེད་པ། ཐ་མས་ནི་སེམས་སྣང་བ་དང་པོ་སྟོན་ནོ། ། དེ་བཞིན་དཔལ་ལྡན་རྣམ་སྣང་མཛད། ། ཅེས་པས་སྐུ་རྡོ་རྗེའི་ཟློས་པ་པོའི་སྒྱུ་ལུས་བསྐྱེད་པ་བསྟན་ལ། ཚེ་དཔག་མེད་ཅེས་པས་གསུང་རྡོ་རྗེའི་ཟློས་པ་པོའི་སྒྱུ་ལུས་བསྟན་ཏོ། ། ཏིང་ངེ་འཛིན་རྣམས་ཀྱིས་སྒྱུ་ལུས་འོད་གསལ་དུ་འཇུག་པ་དང་། སྔགས་རྣམས་ཀྱིས་ཟུང་འཇུག་ལས་ལྡང་བའི་རྒྱུ་རླུང་སེམས་བསྟན་པ་ནི་སྔ་མའི་ཤུགས་ཀྱིས་ཤེས་སོ། ། སྐུ་བྱིན་གྱིས་བརླབ་པའི་སྐབས་སུ་ཚངས་པ་ལ་སོགས་པས་རླུང་རྣམས་བསྟན་པ་ནི། ཚངས་པ་ནི་འཇིག་རྟེན་གྱི་མེས་པོ་དང་པོར་བྱུང་བས་རླུང་དང་པོའོ། །
དབང་ཕྱུག་ནི་གྲོང་ཁྱེར་གསུམ་འཇིག་བྱེད་ཡིན་པས་རླུང་གསུམ་པའོ། ། རིག་བྱེད་ནི་ཚངས་པའི་གདོང་བཞི་ལས་བྱུང་བས་རླུང་བཞི་པའོ། ། འདོད་ལྷ་ནི་མདའ་ལྔ་དང་ལྡན་པས་རླུང་ལྔ་པའོ། ། སྐྱེ་མཆེད་ནི་གཞོན་ནུ་ཀར་ཏི་ཀ་གདོང་དྲུག་དང་ལྡན་པས་དྲུག་པ་རླུང་གི་འབྱུང་གནས་འོད་གསལ་ལོ། ། ཡང་ཡོན་ཏན་གསུམ་ནི། རྡུལ། སྙིང་སྟོབས། མུན་པ་གསུམ་མོ། ། དུས་ནི་རྫོགས་ལྡན་ལ་སོགས་པ་བཞིའོ། ། རེ་རེ་ཞིང་དྲུག་གསུམ་དུ་བཤད་ཅེས་པ་སྔགས་དེ་དག་རེ་རེ་ཡང་ཡ་བྲལ་ན་རླུང་ལྔ་འོད་གསལ་དང་བཅས་པ་དྲུག་སྟོན་ལ།
ཟུང་དུ་བསྡེབས་ན་ལུགས་ལྡོག་གི་སྣང་བ་གསུམ་སྟོན་པའོ། ། རིམ་ནི་རིམ་པ་མིན་པས་གསུངས། ། ཞེས་པ་སྐུ་གསུང་ཐུགས་ཞེས་པའི་རིམ་པ། རྩ་རྒྱུད་དུ་ཐུགས་དང་པོར་བཏོན་ནས་རིམ་པ་མིན་པས་གསུངས་པ་ནི། རྒྱུད་ལ་རང་འགར་འཇུག་པ་སྤང་བའི་ཕྱིར་རོ། ། རྡོ་རྗེ་གསུམ་ཞེས་བྱ་བ་ལས། བདག་པོའི་ཆོས་ཅན་གཅིག་ཏུ་བྱུང་། ། ཞེས་པ། རྡོ་རྗེ་གསུམ་ནི་གོང་གི་སྔགས་གསུམ་ཡིན་ལ། དེ་ལས་བདག་པོའི་ཆོས་ཅན་ཟུང་འཇུག་གི་སྐུ་གཅིག་འབྱུང་བའོ། །
དེ་དག་དང་འབྲེལ་བའི་ཆོ་ག་ངེས་དོན་དུ་བཤད་པ་ནི། བསྒྲུབ་པ་ཉིད་དུ་བྱ་བ་སྟེ། ། བསྐྱེད་པ་ཉིད་དུ་བྱ་འོ། ། ཞེས་སྦྱར་རོ། ། གང་ཞེ་ན། སྔགས་ནི་དེ་བཞིན་གཤེགས་པ་རྣམས་ཡིན་ལ། དེ་རྣམས་ཀྱི་མཚན་ཏེ། འོད་ཟེར་ལྔས་ཤིན་ཏུ་མཚན་ཅིང་བརྒྱན་པར་བྱས་པའི་རྡོ་རྗེའི་སྐུའོ། ། ཐབས་གང་གིས་ཞེ་ན། རྡོ་རྗེ་གསུམ་ནི་ཕུང་པོ་ལ་སོགས་པའི་དེ་བཞིན་གཤེགས་པ་རྣམས་ལས་བྱུང་བའི་ཡེ་ཤེས་གསུམ་མོ། །
དེ་རྣམས་ནི་བསྐྱེད་རིམ་པ་རྣམས་ཀྱི་ཡུལ་མ་ཡིན་པས་གསང་བའོ། ། གནས་ནི་དོན་དམ་བདེན་པ་འོད་གསལ་ལོ། ། གནས་ཀྱིས་ཞེས་པ་ཀུན་རྫོབ་བདེན་པ་སྟེ། ། རྣམ་པར་བསྒོམ་པར་བྱ་བ་ནི་ཀུན་རྫོབ་འོད་གསལ་དུ་བཅུག་སྟེ་བསྒོམ་ཞེས་པའོ། ། མཆོག་རབ་ཏེ་བཤད་མ་ཐག་པའི་སྟོང་པ་བཞི་པོ་སྒྱུ་ལུས་དང་བཅས་པ་འདིས། ཟུང་འཇུག་གི་སྐུ་བསྒྲུབ་ཅེས་པའོ། ། མཆོད་པའི་ཆོ་ག་ལ་བཞི་ལས། རྗེས་སུ་ཆགས་པའི་སྦྱོར་བ་ལ་བསྟན་པ་ནི། དེ་ནས་བཅོམ་ལྡན་འདས་ཞེས་སོགས་ཏེ། སྔོན་འབྱུང་ལ་རིན་ཆེན་འབྱུང་ལྡན་གྱིས་ཡེ་ཤེས་སྒྲོན་མ་རྡོ་རྗེ་ཞེས་བྱ་བ།
སེམས་ཅན་སེར་སྣ་ཅན་གྱི་རྒྱུད་ལ། སེར་སྣ་རྣམ་པར་དག་པའི་ཡེ་ཤེས་ཀྱི་སྣང་བ་བསྐྱེད་པར་མཛད་པས་ན་རིན་ཆེན་འབྱུང་ལྡན་ཡིན་ལ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ནས། སྔགས་འདི་གསུངས་སོ། ། རྗེས་འཇུག་ལྟར་ན་ཤིན་ཏུ་རྣལ་འབྱོར་གྱི་གནས་སྐབས་སུ། བདག་ཉིད་ལ་སྐུ་བྱིན་གྱིས་རློབ་པ་སོགས་བྱས་ནས། རང་རིགས་ཀྱི་ཡུམ་ལ་རིགས་ལྔ་བཀོད་ཅིང་། རྡོ་རྗེ་པད་མ་འདུ་བྱས་ཏེ། རིན་འབྱུང་གི་ང་རྒྱལ་གྱིས། སྔགས་འདི་བརྗོད་ནས་མཁྱུད་པ་ལ་སོགས་པ་བྱ་བར་བསྟན་ཏོ། །
སྔགས་ཀྱི་དོན་ནི་དེ་བཞིན་གཤེགས་པ་ཐམས་ཅད་ཀྱི་རྗེས་སུ་ཆགས་པའི་རྡོ་རྗེ་ཡིན་ཞེས་པའོ། ། དེ་ལྟར་སྙོམས་པར་ཞུགས་པའི་འོག་ཏུ་དེ་བཞིན་གཤེགས་པ་ཐམས་ཅད་མཆོད་པའི་སྔགས་སྟོན་པ་ནི་དེ་ནས་ཞེས་སོགས་ཏེ་སྔོན་བྱུང་ལ་དོན་ཡོད་གྲུབ་པས་རྡོ་རྗེ་གདོན་མི་ཟ་བ་ཞེས་བྱ་བ། དོན་ཡོད་གྲུབ་པ་ཉིད་ཡིན་ལ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ཏེ། སྔགས་འདི་གསུངས་སོ། ། རྗེས་འཇུག་ལྟར་ན། རྗེས་སུ་ཆགས་པའི་སྦྱོར་བ་བྱས་པ་དེའི་འོག་ཏུ། རྡོ་རྗེ་འཆང་གི་ང་རྒྱལ་གྱིས་སྙོམས་པར་ཞུགས་ཏེ། ཡུམ་གྱི་མཁར་བྱང་ཆུབ་ཀྱི་སེམས་སྤྲོས་ནས། ཐིག་ལེ་ཆ་གསུམ་དུ་བྱས་པའི་ཆ་གཅིག་ལ་མཆོད་པ་བྱེད་པའི་དུས་སུ།
དོན་གྲུབ་གྱི་ང་རྒྱལ་གྱིས་སྔགས་འདི་བརྗོད་པ་བསྟན་ཏེ། སྔགས་ཀྱི་དོན་ནི། དེ་བཞིན་གཤེགས་པ་ཐམས་ཅད་ཀྱི་མཆོད་པའི་རྡོ་རྗེ་ང་ཡིན་ཞེས་པའོ། ། བསྐྱེད་རྫོགས་གཉིས་ཀའི་ཐུན་མོང་གི་མཆོད་པ་བསྟན་པ་ནི། བཤད་མ་ཐག་པའི་ཆོ་ག་རྒྱས་པ་ཉིད་ཀྱིས་སྔགས་པས་རྟག་ཏུ་གནས་པར་བྱའོ་ཞེས། དེ་ཉིད་བརྟན་པ་བསྐྱེད་པར་བྱེད་པ་ནི། རྟག་ཏུ་འདོད་པའི་ཡོན་ཏན་ལྔས། ། སངས་རྒྱས་ཚུལ་བཞིན་མཆོད་པར་བྱ། ། ཞེས་སོ། ། རྫོགས་རིམ་པའི་མཆོད་པ་གཞན་བསྟན་པ་ནི།
མཆོད་པ་རྣམ་པ་ལྔ་ནི། གཟུགས་སོགས་འདོད་པའི་ཡོན་ཏན་ལྔ་འོད་གསལ་དུ་བཅུག་པ་སྟེ། དེ་ལྟ་བུའི་མཆོད་པས་མྱུར་དུ་སྟེ་ཚེ་འདི་ཉིད་དོ། ། སྐུ་གསུམ་གྱི་བདག་ཉིད་ཅན་གྱི་སངས་རྒྱས་ཉིད་ཐོབ་པར་འགྱུར་རོ། ། ཅིའི་ཕྱིར་དེ་ལ་མཆོད་པ་ཞེས་བྱ་ཞེ་ན། པན་ཙ་ཨུ་པ་ཧ་ར་སྟེ། ཡུལ་ལྔ་འོད་གསལ་དུ་འཕྲོག་ཅིང་ཉེ་བར་ཞུ་བས་ན་མཆོད་པ་ཞེས་བྱའོ། ། དོན་དེ་ཡང་བཤད་པའི་རྒྱུད་ལས། གཟུགས་དང་སྒྲ་དང་དྲི་དང་རོ། ། རེག་བྱ་དང་ནི་ཆོས་ཀྱི་ཁམས། །
དེ་དག་དངོས་པོ་མེད་བྱས་པ། ། སངས་རྒྱས་མཆོད་པ་བླ་མེད་ཏེ། ། མིག་སོགས་ཡེ་ཤེས་ལས་བྱུང་བ། ། མངོན་ཤེས་ལྔ་ནི་མཛེས་བྱས་པ། ། མཆོད་པ་བཟང་པོ་བཤད་པ་འདིས། ། བྱང་ཆུབ་མྱུར་ཏུ་ཐོབ་པར་འགྱུར། ། ཞེས་གསུངས་སོ། ། དེ་ལྟར་ཕྱི་དང་ནང་གི་མཆོད་པ་བསྟན་ནས། ། རྫོགས་རིམ་དང་བྲལ་བས་བྱང་ཆུབ་མྱུར་དུ་ཐོབ་པར་མི་འགྱུར་རོ་ཞེས་བསྟན་པའི་ཕྱིར། རྫོགས་རིམ་སྟོན་པ་ལ་གཉིས་ཀྱི།
དང་པོ་མདོར་བསྟན་པ་ནི། དེ་ནས་རྡོ་རྗེ་འཛིན་གྱིས་དེ་བཞིན་གཤེགས་པ་ཐམས་ཅད་ཀྱི་སྔགས་ཀྱི་གསང་བ་རྣམ་པར་དག་པ་འོག་ནས་འབྱུང་བ་འདི་གསུངས་སོ། ། སྒྲུབ་པར་བྱ་ཞེས་སྦྱར་རོ། ། གང་ན་བདག་ལ་བྱིན་གྱིས་བརླབ་པའི་མཚན་ཉིད་ཅན་གྱི་དངོས་གྲུབ་རབ་མཆོག་སྟེ་ཕྱག་རྒྱ་ཆེན་པོའི་དངོས་གྲུབ་བོ། ། ཐབས་གང་གིས་ཞེ་ན། སྔགས་ལ་དམིགས་པ་ངག་དང་། ཞེས་པ་སྔགས་ཡི་གེ་འབྲུ་གསུམ་ལ་དེ་རྣམས་ཀྱི་འཇུག་གནས་སྡང་གསུམ་གྱི་ངོ་བོ་ཤེས་པའི་སྒོ་ནས་དམིགས་པ་ངག་དབེན་ནོ། ། ལུས་ནི། རྡོ་རྗེ་བཟླས་པའི་རྒྱུར་གྱུར་པའི་ལུས་དབེན་ནོ། ། ཡིད་ཀྱིས་བསྐུལ་ནས་སུ།
ཞེས་པ་ཡིད་ཡོངས་སུ་ཤེས་པ་སེམས་དབེན་ནོ། ། མགུ་བ་ཡིས་ཞེས་པ་སྒྱུ་ལུས་དང་ཟུང་འཇུག་གཉི་ཀ་ལ་སྦྱོར་བས། སྒྱུ་ལུས་ལ་སྦྱར་ན། མཆུ་ཞིང་ཡིད་དུ་འོང་བ་སྒྱུ་མ་ལྟ་བུའི་སྐུའོ། ། ཡིད་ནི་དགའ་ཞིང་ཞེས་པ་སྒྱུ་ལུས་རྣམ་པར་དག་པར་བྱེད་པས་ཡིད་ཡང་དག་པར་དགའ་བར་འགྱུར་བ་དོན་དམ་པའི་བདེན་པའོ། ། མགུ་བ་ཡིས་ཞེས་པ་ནི། སྲིད་པ་དང་ཞི་བའི་མཐའ་ལ་མི་གནས་པའི་མཚན་ཉིད་ཅན་ཡིད་དུ་འོང་བའི་རྡོ་རྗེ་འཆང་ཆེན་པོའི་སྐུའོ། ། མདོར་བསྟན་པའི་ཚིག་བཞི་པོ་དེ་རྒྱས་པར་འཆད་པ་ནི། སེམས་ལ་དམིགས་པ་ནི་རིམ་པ་གཉིས་པ་ཡོངས་སུ་ཤེས་པ་སྟེ། དེས་སེམས་གཟུང་འཛིན་གྱིས་དབེན་པའི་བདག་མེད་པ་དང་།
ངག་དང་ལུས་ཀྱང་བདག་མེད་པར་རྣམ་པར་བསྒོམས་པས། སེམས་ཀྱི་རང་བཞིན་རྟོགས་པ་བསྒྲུབ་པར་བྱའོ། ། འདིས་ནི་སྐུ་གསུང་ཐུགས་ཀྱི་མཚན་ཉིད་ཀྱི་ཤེས་རབ་དང་། ཐབས་དང་ཉེར་ཐོབ་གསུམ་བསྟན་པས་སེམས་དབེན་བསྟན་ཏོ། ། སེམས་དབེན་མཐར་ཕྱིན་ནས་ཅི་ཞིག་བྱ་ཞེ་ན། ནམ་མཁའ་བཞིན་དུ་མཉམ་པ་ནི་འོད་གསལ་ཡིན་ལ། དེ་བསྐྱེད་པའི་གནས་སམ་རྟེན་སྦྱོར་བ་གསུམ་གཅིག་ཏུ་གྱུར་པ་ཡིད་ཀྱི་རང་བཞིན་གྱི་ལུས་བསྒྲུབ་པར་བྱ་བ་སྟེ་བསྐྱེད་པར་བྱའོ། ། སྦྱོར་བ་གསུམ་ནི་དབེན་པ་གསུམ་མམ་སེམས་གསུམ་མོ། ། འདིས་ནི་སྒྱུ་ལུས་བསྟན་ཏོ། ། སྒྱུ་ལུས་མཐར་ཕྱིན་ནས་ཅི་ཞིག་བྱ་ཞེ་ན།
འོད་གསལ་བསྒོམ་མོ་ཞེས་སྟོན་པ་ནི། ལུས་དང་ངག་དང་སེམས་དམིགས་ནས། ། ཞེས་པ་དབེན་གསུམ་ཡིན་ལ། དབེན་གསུམ་གྱིས་བསྒྲུབ་པའི་སྒྱུ་མ་ལྟ་བུའི་སྐུའི་ངོ་བོ་ཉིད་ནི། དོན་དམ་པར་དམིགས་སུ་མེད་དེ། ཐམས་ཅད་ཀྱང་དོན་དམ་པའི་བདེན་པར་རྟོགས་པའི་ཕྱིར་རོ། ། གལ་ཏེ་ཡེ་ཤེས་ཀྱི་སྐུ་ལ་རང་བཞིན་མི་དམིགས་ཀྱང་། རྟོག་པའི་རྣལ་འབྱོར་གྱི་ལྷ་སྐུ་ལ་རང་བཞིན་དམིགས་སོ་ཞེ་ན། སྔགས་ནི་ཡི་གེ་གསུམ་སྟེ། དེས་ལུས་སུ་སྦྱོར་བ་སྟེ།
བསྐྱེད་པའི་སྔགས་ཀྱི་སྐུ་ལ་བྱང་ཆུབ་ཀྱི་རང་བཞིན་མེད་དེ། སྔགས་ཀྱི་ཡི་གེ་རྣམས་ནི་སྐྱེས་མ་ཐག་ཏུ་འཇིག་པས་ནམ་མཁའ་དང་འདྲ་བ་ཡིན་ན། དེ་དག་གིས་ལུས་བསྐྱེད་པར་ག་ལ་འགྱུར། གལ་ཏེ་བསྒོམ་བཞིན་པའི་གནས་སྐབས་ན་ཡོད་དོ་ཞེ་ན། བསྒོམ་བཞིན་པའི་གནས་སྐབས་ན་ཡང་ལྷའི་སྐུ་མེད་པས། ཡང་དག་པར་ན་རྟོག་པའི་རྣལ་འབྱོར་ལ་ལྷ་བསྒོམ་པ་ཡང་མེད་དོ། ། དེ་ལྟར་ན་འོད་གསལ་ཆོས་སྐུ་དང་། སྒྱུ་ལུས་ལོངས་སྐུ་དང་། དབེན་གསུམ་སྤྲུལ་སྐུ་རྣམས་ནི་ཡང་དག་པར་སྤང་བར་བྱ་བ་ཡིན་ཏེ། དབེན་གསུམ་སྒྱུ་ལུས་དང་བཅས་པ་ནི་མཚན་བཅས་ཀྱི་བསྒོམ་པ་ཡིན་པའི་ཕྱིར་དང་།
འོད་གསལ་ནི་ཞི་བའི་མཐར་ལྟུང་བ་ཡིན་པའི་ཕྱིར་རོ། ། དེའི་ཕྱིར་སྐུ་གསུམ་དབྱེར་མེད་པ་མི་གནས་པའི་མྱ་ངན་ལས་འདས་པའི་མཚན་ཉིད་ཅན་གྱི་ཟུང་འཇུག་རྡོ་རྗེ་འཆང་ཆེན་པོའི་གོ་འཕང་ལ་བསླབ་པར་བྱའོ་ཞེས་བསྟན་པ་ནི། བསྒོམ་པར་བྱ་བ་སྟེ་བསླབ་པར་བྱའོ་ཞེས་སྦྱར། གང་ན་སྔགས་འོད་ཟེར་ལྔ་ཡིས་བརྟག་པ་སྟེ་བསྐྱེད་པའི་རྡོ་རྗེ་ལྟ་བུའི་ཏིང་ངེ་འཛིན་གྱི་ངོ་བོ་ཟུང་འཇུག་ལའོ། ། ཐབས་གང་གིས་ཞེ་ན། སྐུ་གསུང་ཐུགས་ཀྱི་མཚན་ཉིད་དུ། ། འདི་ནི་མདོར་ན་རྣམ་དཔྱད་ནས། ། ཞེས་པ། ལུས་དབེན་དང་ངག་དབེན་སྔོན་དུ་སོང་བ་ཅན་གྱི་སེམས་དབེན་ནི། སྐུ་གསུང་ཐུགས་ཀྱི་མཚན་ཉིད་ཅན་གྱི་ཤེས་རབ་དང་།
ཐབས་དང་ཉེར་ཐོབ་གསུམ་གྱི་རང་བཞིན་གྱི་སྟོང་པ་གསུམ་ཡིན་ལ། དེ་དག་རྣམ་པར་དཔྱད་ནས་ཏེ་ཡོངས་སུ་ཤེས་པར་བྱས་ནས། བཤད་མ་ཐག་པའི་སྟོང་པ་གསུམ་པོ་འདི་ནི་མདོར་ན་སྟེ། ཀུན་རྫོབ་བདེན་པ་སྒྱུ་མའི་སྐུར་བསྐྱེད་དོ། ། ཞེས་པའོ། ། འདིས་ནི་དབེན་གསུམ་སྔོན་དུ་འགྲོ་བ་ཅན་གྱི་སྒྱུ་ལུས་བསྒོམ་པ་བསྟན་ཏོ། ། སྒྱུ་ལུས་དེ་ཉིད་བསམ་གཏན་གཉིས་ཀྱིས་བཤིག་སྟེ། བྱང་ཆུབ་ཏེ་འོད་གསལ་བར་སྦྱོར་བ་སྟེ་གཞུག་པར་བྱའོ་ཞེས་པའོ། ། ད་ནི་ལེའུ་གསུམ་པ་ལས་གསུངས་པའི་ཕྲ་མོའི་རྣལ་འབྱོར་རྒྱལ་བར་བསྟན་པར་བྱ་སྟེ། དེ་ལ་གཉིས།
སྡུད་པ་པོའི་ཚིག་གིས་མཚམས་སྦྱར་བ་དང་། སྟོན་པའི་གསུང་གིས་ཕྲ་མོའི་རྣམ་འབྱོར་བསྟན་པ་གཉིས་ཀྱི། དང་པོ་ནི། རྫོགས་རིམ་བསྟན་པའི་རྗེས་ཐོགས་དེ་ནས། བཀའ་སྩལ་ཏོ། ། ཞེས་སྦྱར། གང་ན། བསྒོམ་པའི་མཆོག་འོག་ནས་འབྱུང་བ་འདིའོ། ། སུ་ཞིག་གིས་ན། རྣམ་སྣང་ལ་སོགས་པའི་སངས་རྒྱས་ཀུན་གྱི་ནང་ནས་མཆོག་ཏུ་གྱུར་པ་ཐུགས་རྡོ་རྗེ་ཀུན་མཁྱེན་གྱིས་སོ། །
དེའི་ཁྱད་པར་ནི། ཚོགས་གཉིས་དང་ལྡན་པས་ན་དཔལ་ལྡན། རྩེ་ལྔ་པའི་རྡོ་རྗེ་འཆང་བས་ན་རྡོ་རྗེ་འཛིན་པ་ནི་ཡི་གེའི་དོན་ནོ། ། ཡེ་ཤེས་ལྔའི་རང་བཞིན་གྱི་རྡོ་རྗེ་འཆང་བས་ན་རྡོ་རྗེ་འཛིན་པ་ནི་སྤྱིའི་དོན་ནོ། ། ཡིད་ཀྱི་རང་བཞིན་གྱི་ལུས་འཛིན་པས་ན་རྡོ་རྗེ་འཛིན་པ་ནི་སྦས་པའི་དོན་ནོ། ། གཉིས་སུ་མེད་པའི་ཡེ་ཤེས་ཀྱི་རྡོ་རྗེ་འཛིན་པས་ན་རྡོ་རྗེ་འཛིན་པ་ནི་མཐར་ཐུག་གི་དོན་ནོ། ། སྤྱན་མ་ལ་སོགས་པའི་ལྷ་མོ་ཀུན་གྱིས་མཆོད་པས་ན་དེ་བཞིན་གཤེགས་པ་ཀུན་གྱིས་མཆོད་པའོ། ། སྟོན་པའི་གསུང་གིས་ཕྲ་མོའི་རྣལ་འབྱོར་བསྟན་པ་ལ་གཉིས་ཀྱི། དང་པོས་ལྷའི་རྣལ་འབྱོར་སྔོན་དུ་འགྲོ་བའི་ཕྲ་མོའི་རྣལ་འབྱོར་མདོར་བསྟན་པ་ནི། ཟུང་འཇུག་པས་ཕྲ་མོའི་རྣལ་འབྱོར་བསྒོམ་པའི་སྔོན་དུ།
སྒྱུ་མ་ལྟ་བུའི་སྐུ་ནམ་མཁའི་དབྱིངས་ཀྱི་དབུས་གནས་པར་ཏེ། འོད་གསལ་དུ་བཅུག་ནས། སླར་ཡང་ཟླ་བའི་དཀྱིལ་འཁོར་ཏེ། ལུགས་ལྡོག་གི་སྣང་བ་གསུམ་རླུང་དང་བཅས་པ་ལས། ལོངས་སྤྱོད་རྫོགས་པའི་སྐུ་བསྒོམ་ཞིང་བསྐྱེད་པར་བྱའོ། ། དེའི་རྗེས་སུ་སངས་རྒྱས་གཟུགས་ནི་རབ་བསྒོམ་ཞེས་པ། ། མི་བསྐྱོད་པ་ལ་སོགས་པ་གང་རུང་རྗེས་སུ་ཞུགས་པས། དེ་བཞིན་གཤེགས་པ་ཐམས་ཅད་ཀྱི་རྡུལ་ཕྲ་རབ་ལས་བསྒྲུབས་པའི་སྤྲུལ་པའི་སྐུར་བདག་ཉིད་བསྐྱེད་ནས། འོག་ནས་འབྱུང་བའི་ཕྲ་མོའི་རྣལ་འབྱོར་བརྩམ་པར་བྱའོ། ། རྒྱས་པར་བཤད་པ་ལ་གཉིས་ཏེ།
རྩ་བའི་རྡོ་རྗེ་བཟླས་པ་དང་། ཡན་ལག་གི་རྡོ་རྗེ་བཟླས་པ་གཉིས་ཀྱི། རྩ་བའི་རྡོ་རྗེ་བཟླས་པ་ནི། སྣའི་རྩེ་མོར་ཞེས་པའི་རྡོ་རྗེའི་ཚིག་འདི་དྲང་དོན་དང་། ངེས་དོན་དུ་བཤད་པ་གཉིས་ཀྱི། དྲང་དོན་དུ་བཤད་པས་བསྐྱེད་རིམ་པས་འོག་སྒོ་ལ་བརྟེན་པའི་ཕྲ་མོའི་རྣལ་འབྱོར་བསྒོམ་པ་སྟོན་པ་ནི། སྣའི་རྩེ་མོ་ནི་རྡོ་རྗེའམ་པད་མའི་ཟེ་འབྲུ་ལ། དེར་ཡུངས་ཀར་ཏེ་བྱང་ཆུབ་ཀྱི་ཐིག་ལེ་བསམ་ཞིང་བསྒོམ་པར་བྱའོ། ། འདིར་ཡུངས་ཀར་གྱི་སྒྲས་ཐིག་ལེ་མཚོན་པར་ཡང་རྒྱུད་ཕྱི་མ་ལས་གསུངས་ཏེ། ཡེ་ཤེས་ལྔ་ཡི་རླུང་བཞིན་དབུགས། །
འབྱུང་བ་ལྔ་ཡི་ངོ་བོ་ཉིད། ། པད་མའི་སྣ་རྩེར་ཕྱུང་ནས་ནི། ། ཐིག་ལེའི་གཟུགས་སུ་བརྟག་པར་བྱ། ། རིན་ཆེན་ཁ་དོག་སྣ་ལྔ་པ། ། སྲོག་དང་རྩོལ་བ་ཞེས་བྱར་བཤད། ། ཅེས་གསུངས་སོ། ། ཇི་ལྟར་བསྒོམ་ཞེ་ན། ཡུངས་ཀར་ཏེ་ཐིག་ལེ་ཡི་དབུས་སུ་འགྲོ་བ་བཅུད་དང་། མི་འགྲོ་བ་སྣོད་ཀྱི་འཇིག་རྟེན་རྣམས་སྐྱེ་བཞིན་པར་ཤེས་པར་བྱ་སྟེ། བདུད་རྩིའི་ས་བོན་ཞེས་བཤད་དེ། །
དེ་ལས་འགྲོ་བ་གསུམ་པོ་སྐྱེ། ། ཞེས་གསུངས་སོ། ། ཡང་ན་རྒྱུ་བ་དང་མི་རྒྱུ་བ་རྣམས་རྡོ་རྗེ་སེམས་དཔའི་རང་བཞིན་དུ་བསམ་པར་བྱའོ། ། ཐིག་ལེ་དེ་ཉིད་རང་རིག་བདེ་བའི་རྒྱུར་གྱུར་པས་ན། ཡེ་ཤེས་གནས་ནི་ཉམས་དགའ་བ། ། ཞེས་སོ། ། ཐིག་ལེ་དེ་བསྒྲུབ་པའི་རྒྱུ་གང་ཞེ་ན། གསང་བའི་ཡེ་ཤེས་ཀྱིས་བརྟགས་བསྒོམ། ། ཞེས་ཏེ། གསང་བའི་ཡེ་ཤེས་ནི་དབང་པོ་གཉིས་སྙོམས་པར་འཇུག་པའོ། །
བརྟགས་པ་ནི་དེས་བསྐྱེད་པའི་ཐིག་ལེའོ། ། དེ་བསྒོམ་ཞེས་པའོ། ། གཉིས་པ་ངེས་དོན་དུ་བཤད་པས་རྫོགས་རིམ་པའི་རྡོ་རྗེ་བཟླས་པ་བསྒོམ་པ་བསྟན་པ་ནི། རྐང་པ་དང་པོས་ནི་སྔགས་དང་རླུང་གི་དེ་ཁོ་ན་ཉིད་བསྟན་ཏོ། ། གཉིས་པས་ནི་ཡེ་ཤེས་ཀྱི་དེ་ཁོ་ན་ཉིད་དོ། ། ཐ་མ་གཉིས་ཀྱིས་ནི་ཡོངས་སུ་དག་པའི་ལྷའི་དེ་ཁོ་ན་ཉིད་བསྟན་ཏོ། ། དེ་ལ་སྙིང་ཁ་དང་གསང་བའི་གནས་དང་། ལྐོག་མ་དང་། ལྟེ་བ་དང་། ལུས་ཐམས་ཅད་ལ་གནས་པའི་རླུང་འོད་ཟེར་ལྔ་པོ་སྲོག་དང་རྩོལ་བར་གྱུར་ནས།
སྟེང་གི་སྣའི་བུ་ག་ལས་དཀྱིལ་འཁོར་བཞིའི་ཁ་དོག་གིས་གོ་རིམ་བཞིན་དུ་ངེས་པར་འབྱུང་སྟེ། དེའི་ཚེ། རྣལ་འབྱོར་པས་སྟེང་གི་སྣའི་རྩེ་མོར་ཡུངས་ཀར་ཏེ། དཀྱིལ་འཁོར་བཞིའི་བདག་ཉིད་ཀྱི་རླུང་འཇུག་གནས་ལྡང་གསུམ་གྱི་ཚུལ་དུ་བསམ་ཞིང་བསྒོམ་པར་བྱའོ། ། འདིར་ཡུངས་ཀར་གྱི་སྒྲས་དཀྱིལ་འཁོར་བཞིའི་རླུང་བསྟན་པ་ཡང་རྡོ་རྗེ་ཕྲེང་བ་ལས་གསུངས་ཏེ། ཇི་སྐད་དུ། སྣ་རྩེར་ཡུངས་ཀར་ཞེས་བྱ་བ། ། སྲོག་དང་རྩོལ་བའི་བརྟག་པ་འོ། ། སྲོག་དང་རྩོལ་བ་ལ་གནས་པ། ། འོད་ཟེར་ལྔ་པོ་སངས་རྒྱས་དངོས། །
སྟེང་གི་སྣ་ལ་ངེས་བྱུང་བ། ། གཡོན་དང་གཡས་དང་གཉིས་ཀ་དང་། ། དལ་ཞེས་བྱ་བ་རྣམ་བཞིར་འགྱུར། ། ནང་གི་དུས་ནི་ཡིན་པར་བཤད། ། རང་སྔགས་བཞི་ཡི་སྦྱོར་བ་ཡིས། ། ཉིན་མཚན་རྣམ་པ་ཐམས་ཅད་དུ། ། ཐུན་ཕྱེད་དུས་སུ་གནས་བྱེད་དེ། ། རིམ་ནི་གོ་རིམ་ཇི་བཞིན་དུ། ། ཞེས་གསུངས་སོ། ། རྡོ་རྗེ་བཟླས་པ་དེ་རྟེན་གང་ལ་གནས་ནས་བྱེད་ཅེ་ན།
ཟུང་འཇུག་གི་སྐུ་ལ་གནས་ནས་བསྒོམ་མོ་ཞེས་སྟོན་པ་ནི། འགྲོ་དང་མི་འགྲོ་བ་ནི་ལུགས་ལྡོག་གི་སྣང་བ་གསུམ། ཡུངས་ཀར་ནི་ཁམས་ཕྲ་བ་སྟེ། རྣམ་ཤེས་གསུམ་རླུང་དང་བཅས་པ་ལས་གྲུབ་པའི་ཡེ་ཤེས་ཀྱི་སྐུ་ལ་བརྟེན་ནས་བསྒོམ་ཞེས་པའོ། ། ཡེ་ཤེས་ཀྱི་སྐུ་དེ་མཚན་ཉིད་ཇི་ལྟ་བུ་ཞེ་ན། དེ་ནས་རླུང་སེམས་ཙམ་ལས་གྲུབ་པས་ན་ཡེ་ཤེས་ཀྱི་གནས་སོ། ། འཇའ་ཚོན་ལྟར་དཀར་པོ་ལ་སོགས་པའི་འོད་ཟེར་དང་ལྡན་པས་ཉམས་དགའ་བའོ། ། རྟོག་པའི་རྣལ་འབྱོར་པ་རྣམས་ཀྱི་ཡུལ་མ་ཡིན་པས་ན་གསང་བའོ། ། འོད་གསལ་གྱི་ཡེ་ཤེས་ལས་བྱུང་བས་ན་ཡེ་ཤེས་ཀྱིས་བརྟགས་པའོ། ། ཡེ་ཤེས་ཀྱི་སྐུ་འདི་ཉིད་མདོ་སྡེ་དག་ལས་ཀྱང་དགོངས་པའི་ཚིག་གིས་གསུངས་ཏེ།
ཕལ་པོ་ཆེ་ལས། སྐྲ་ཙམ་ཁྱོན་ཅིག་ལ་ཡང་སངས་རྒྱས་ནི། ། རྣམ་མང་གངྒཱའི་ཀླུང་གི་བྱེ་སྙེད་བཞུགས། ། ཞེས་དང་། རྡུལ་གཅིག་སྟེང་ན་རྡུལ་སྙེད་སངས་རྒྱས་རྣམས། ། སངས་རྒྱས་སྲས་ཀྱི་དབུས་ན་བཞུགས་པ་དག ། ཅེས་གསུངས་ཏེ། རྡུལ་གཅིག་གི་སྟེང་ན་རྡུལ་སྙེད་ཀྱི་སངས་རྒྱས་བཞུགས་པ་ནི། ཡེ་ཤེས་ཀྱི་སྐུ་ཁོ་ན་ལ་རུང་བའི་ཕྱིར་རོ། ། ད་ནི་དཀྱིལ་འཁོར་བཞིའི་དབྱེ་བས་ཕྱེ་བའི་ཡན་ལག་བཟླས་པ་བསྟན་པ་ནི།
བསྒོམ་པས་ཏེ་ཤེས་པར་བྱའོ་ཞེས་སྦྱར་རོ། ། གང་ཞེ་ན། ནམ་མཁའི་དབྱིངས་ཀྱི་དབུས་གནས་པར་ཏེ། མི་ཤིགས་པ་ལས་བྱུང་བའི་ཉི་མའི་དཀྱིལ་འཁོར་ཏེ། མེའི་དཀྱིལ་འཁོར་པད་མ་མགོན་པོའི་རྒྱུ་བ་སྣ་བུག་གཡས་ནས་འབྱུང་བའོ། ཚུལ་ཇི་ལྟར་བསྒོམ་ཞེ་ན། སངས་རྒྱས་ནི་རྣམ་པར་སྣང་མཛད། དེའི་གནས་ནི་ཡི་གེ་ཨོཾ། རླུང་ནང་དུ་འཇུག་པ་དང་། སྐུ་ནི་འོད་དཔག་ཏུ་མེད་པ།
དེའི་གནས་ཡི་གེ་ཨ། རླུང་གནས་པའི་བདག་ཉིད་བསྒོམ་ཞིང་། ཨོཾ་དང་ཨ་དེའི་སྟེང་དུ་གནས་ཏེ། ཡི་གེ་ཧཱུྃ་ལྡང་བའི་བདག་ཉིད་ཅན་ནི་བཞག་ཅིང་བསྒོམ་པ་འདི་ནི་འོད་དཔག་ཏུ་མེད་པའི་བཟླས་པའོ། ། ཡང་ནམ་མཁའི་དབྱིངས་ཀྱི་དབུས་གནས་པ་སྟེ་མི་ཤིགས་པ་ལས་བྱུང་བའི་གསལ་བའི་དཀྱིལ་འཁོར་ཏེ། ཆུའི་དཀྱིལ་འཁོར་རྡོ་རྗེ་མགོན་པོའི་རྒྱུ་བ་སྤྱན་གྱི་ཚུལ་དུ་སྦྱོར་བ་སྟེ་དཀར་ཞིང་དལ་བ་བསྒོམ་པར་བྱའོ། ། ཚུལ་ཇི་ལྟར་ཞེ་ན། རྡོ་རྗེ་པད་མ་རྣམ་པར་བསྒོམ་ཞེས་ཏེ། ཨོཾ་ནང་དུ་འཇུག་པའི་བདག་ཉིད་ཅན་ཡོངས་སུ་གྱུར་པའི་རྗེས་ལ། པད་མོ་སྟེ་ཨ་གནས་པའི་བདག་ཉིད་ཅན་དང་།
རྡོ་རྗེ་སྟེ་ཧཱུྃ་སྡང་བའི་བདག་ཉིད་ཅན་རྣམ་པར་བསྒོམ་མོ། ། འདི་ནི་རྡོ་རྗེའི་བཟླས་པའོ། ། ཡང་ནམ་མཁའི་དབྱིངས་ཀྱི་དབུས་གནས་པར་ཏེ། མི་ཤིགས་པ་ལས་བྱུང་བའི་རིན་ཆེན་དཀྱིལ་འཁོར་ཏེ་དབང་ཆེན་གྱི་དཀྱིལ་འཁོར་རིན་ཆེན་མགོན་པོའི་རྒྱུ་བ་ཁ་དོག་སེར་པོ་གཉིས་ཀ་ནས་རྒྱུ་བ་བྲི་བར་བྱ་བ་སྟེ་བསྒོམ་པར་བྱའོ། ། ཚུལ་ཇི་ལྟར་ཞེ་ན། དཀྱིལ་འཁོར་དེའི་སྟེང་དུ་མཆོག་གི་སྦྱོར་བ་སྟེ་ཡི་གེ་གསུམ་སྤྲོ་བ་དང་། བསྡུ་བ་དང་། གནས་པའི་བདག་ཉིད་ཅན་ནན་ཏན་གྱི་རྩེ་གཅིག་ཏུ་བསྒོམ་ཞིང་ཤེས་པར་བྱའོ། ། འདི་ནི་རིན་པོ་ཆེ་བའི་བཟླས་པའོ། ། ཡང་ནམ་མཁའི་དབྱིངས་ཀྱི་དབུས་གནས་པར་ཏེ།
མི་ཤིགས་པ་ལས་བྱུང་བའི་འོད་ཀྱི་དཀྱིལ་འཁོར་ཏེ། རླུང་གི་དཀྱིལ་འཁོར་ཁ་དོག་ནག་པོ་ལས་ཀྱི་མགོན་པོའི་རྒྱུ་བ་གཡོན་པ་ནས་འབྱུང་བ་སྒོམ་པར་བྱའོ། ། ཚུལ་ཇི་ལྟར་ན། དཀྱིལ་འཁོར་དེའི་སྟེང་དུ་སངས་རྒྱས་ཚུལ་ཏེ་ཧཱུཾ་ལྡོང་བ་དང་། ཞི་བ་སྟེ་ཨ་གནས་པ་དང་། སྤྲོ་བ་སྟེ་ཨོཾ་འཇུག་པའི་ཚུལ་དུ་བསྒོམ་པར་བྱའོ། ། དེ་ནས་དཀྱིལ་འཁོར་བཞི་པོ་རེ་རེའི་དཀྱིལ་འཁོར་གྱི་རབ་ཏུ་འཇུག་པ་ལ་སྤྱོད་པ་ན། ཐབས་མགོན་པོའི་རླུང་ནི་ཁྱད་པར་དུ་སྟེ་རགས་པར་རྒྱུ་ཞིང་། ཤེས་རབ་ལྷ་མོའི་རླུང་རྣམས་ནི་འཁོར་དུ་གྱུར་པས་དེའི་ནང་དུ་ཆུད་པར་སྤྲོ་ཞེས་པའོ། ། རྡོ་རྗེ་བཟླས་པ་འདི་ཉིན་མཚན་དུ་བཟླས་པའི་གྲངས་ནི།
བཤད་པའི་རྒྱུད་ལས། གོས་དཀར་ལ་སོགས་བཟླས་བཤད་པ། ། བརྒྱ་ཕྲག་གཉིས་དང་ཉི་ཤུ་ལྔ། ། བཞི་པོ་ལེགས་པར་སྦྲེས་པ་ནི། ། བཞི་བསྡུས་བརྒྱ་ཕྲག་དགུ་ཉིད་དོ། ། དགུ་བརྒྱ་དག་དུ་གང་བསྟན་པ། ཉི་ཤུ་རྩ་བཞིའི་རིམ་གྱིས་ནི། ། དེ་ནི་སོ་སོར་འབྱུང་བ་ལས། ། ཉི་ཁྲི་ཆིག་སྟོང་དྲུག་བརྒྱ་འོ། ། ཞེས་གསུངས་སོ། །
དེ་དག་གི་དོན་ནི་སྔར་བཤད་ཟིན་ཏོ། ། ད་ནི་བསྐྱེད་རིམ་པའི་རྣལ་འབྱོར་ཕོ་མོ་གཉི་ཀའི་ཕྲ་མོའི་རྣལ་འབྱོར་གཞན་བསྟན་པ་ནི། དེ་ལ་སྤྱིར་བསྐྱེད་རིམ་པའི་ཕྲ་མོའི་རྣལ་འབྱོར་ལ་གཉིས་ཏེ། སྟེང་སྒོ་ལ་བརྟེན་པའི་མཚན་མ་ཕྲ་མོ་བསྒོམ་པ་དང་། འོག་སྒོ་ལ་བརྟེན་པའི་ཐིག་ལེ་ཕྲ་མོ་བསྒོམ་པའོ། ། དང་པོ་ནི། ལེའུ་གསུམ་པའི་སྤྱི་དོན་དུ་བཤད་པས་བསྟན་ལ། འོག་སྒོ་ལ་བརྟེན་པའི་ཐིག་ལེ་ཕྲ་མོ་བསྒོམ་པ་ལ་གཉིས་ཏེ། ཐིག་ལེ་དངོས་བསྒོམ་པ་དང་། ཐིག་ལེ་ལས་ཕྱག་མཚན་ཕྲ་མོ་བསྒོམ་པའོ། །
དང་པོ་ནི། ལེའུ་གསུམ་པའི་སྦས་དོན་དུ་བཤད་པ་དང་། ལེའུ་འདི་ཉིད་ཀྱི་དྲང་དོན་དུ་བཤད་པས་བསྟན་ལ། ཐིག་ལེ་ལས་ཕྱག་མཚན་ཕྲ་མོ་བསྒོམ་པ་ནི། འདིར་སྟོན་པ་ཡིན་ཏེ་དེ་ཡང་རིགས་ཀྱི་བྱེ་བྲག་གིས། རྣལ་འབྱོར་པ་སུམ་ཅུ་རྩ་གཉིས་ཀྱི་རྡོ་རྗེ་ལ་སོགས་པ་རང་གི་ལྷའི་ཕྱག་མཚན་རྡོ་རྗེའི་རྩེ་མོར་བསྒོམ་པ་མི་བསྐྱོད་པའི་རྣལ་འབྱོར་པ་མཚོན་ནས་སྟོན་པ་ནི། རྣམ་པར་བསམ་པར་བྱའོ་ཞེས་སྦྱར། གང་ན། ཐིག་ལེ་གྱུར་པ་ལས་བྱུང་བའི་རང་གི་ལྷའི་ཕྱག་མཚན་རྡོ་རྗེའོ། ། ཇི་ལྟ་བུ་ཞེ་ན།
ཁ་དོག་གི་ཁྱད་པར་ཨུཏྤལ་མཐིང་ཀའི་མདོག་འདྲ་བ་སྔོན་པོའོ། ། དབྱིབས་ཀྱི་ཁྱད་པར་ནི་རྩེ་མོ་ལྔ་པ། ཚད་ཀྱི་ཁྱད་པར་ནས་ཀྱི་འབྲུ་ཙམ་མོ། ། གང་དུ་ན་སྣའི་རྩེ་མོ་སྟེ་རྡོ་རྗེའི་བུ་གར་རོ། ། ཚུལ་ཇི་ལྟར་ན་ནན་ཏན་གྱིས་ཏེ་རྒྱུན་དུའོ། ། སུ་ཞིག་གིས་ན། མི་བསྐྱོད་པའི་རྣལ་འབྱོར་པས་སོ། ། རྣལ་འབྱོར་མ་སུམ་ཅུ་རྩ་གཉིས་ཀྱི་རང་གི་ལྷའི་མཚན་མ་ཆོས་འབྱུང་དུ་བསྒོམ་པ་འོད་དཔག་ཏུ་མེད་པའི་རྣལ་འབྱོར་མས་མཚོན་ནས་སྟོན་པ་ནི། ནན་ཏན་དུ་བསྒོམས་པས་བྱང་ཆུབ་ལ་གཞོལ་ཞིང་ཐོབ་པར་འགྱུར་རོ་ཞེས་སྦྱར། གང་ན་ཐིག་ལེ་གྱུར་པ་ལས་བྱུང་བའི་རང་གི་ལྷའི་མཚན་མ་པད་མའོ། །
དེ་ཡང་ཚད་ཀྱི་ཁྱད་པར་ཙ་ན་ཀའི་འབྲུ་ཙམ་དང་། དབྱིབས་ཀྱི་ཁྱད་པར་འདབ་མ་བརྒྱད་པ་གེ་སར་དང་བཅས་པ། ཁ་དོག་གི་ཁྱད་པར་དམར་པོར་བསྒོམ་མོ། ། གང་དུ་ན་སྣའི་རྩེ་མོར་ཏེ། ཆོས་འབྱུང་གི་ནང་དུ་ཆུད་པར་རོ། ། སུ་ཞིག་གིས་ན་འོད་དཔག་མེད་ཀྱི་རྣལ་འབྱོར་མས་སོ། ། རྡོ་རྗེ་དང་པད་མའི་རྩེ་མོ་དེར། རང་གི་རིགས་ཀྱི་དབྱེ་བས་འཁོར་ལོ་དང་། རིན་པོ་ཆེ་དང་། རལ་གྲི་ལ་སོགས་རང་གི་ལྷའི་མཚན་མ་རྣམས་ཙ་ན་ཀའི་འབྲུ་ཚད་ཙམ་བསྒོམ་པ་ཡང་བརྟག་ཅིང་ཤེས་པར་བྱའོ། །
དེ་ལྟར་བསྒོམས་པས་ཕན་ཡོན་ཅི་ཐོབ་ཅེ་ན། ཞི་བ་ལ་སོགས་པའི་དངོས་གྲུབ་ཐམས་ཅད་དང་། འདོད་པའི་དབང་ཕྱུག་ལ་སོགས་པའི་ཡོན་ཏན་བརྒྱད་དང་། བྱང་ཆུབ་སྟེ་གཉིས་སུ་མེད་པའི་ཡེ་ཤེས་ཀྱི་གནས་སྟེ་རྒྱུ་འོད་གསལ་འགྲུབ་ཅིང་མངོན་དུ་བྱེད་པར་འགྱུར་རོ། ། འོད་གསལ་དེ་ནི་ཉོན་མོངས་པ་རྣམ་པར་དག་པས་ན་ཉམས་དགའ་བའོ། ། ཕྲ་མོའི་རྣལ་འབྱོར་གྱིས་འོད་གསལ་ཇི་ལྟར་འགྲུབ་ཅེ་ན། ཕྲ་མོ་མཐར་ཕྱིན་དབེན་གསུམ་སྔོན་དུ་སོང་བའི་སྒྱུ་ལུས་མཐར་ཕྱིན་ནས། འོད་གསལ་འགྲུབ་བོ་ཞེས་སྟོན་པ་ནི། སངས་རྒྱས་ཏེ་ཕུང་པོ་ལ་སོགས་པ་བྱང་ཆུབ་གནས་ཏེ་སྤྲུལ་སྐུའི་གཞི་སྒྱུ་མའི་སྐུར་མདོར་ན་སྟེ། ཡེ་ཤེས་གསུམ་རླུང་དང་བཅས་པས་བསྐྱེད་ནས།
བསམ་གཏན་གཉིས་ཀྱི་འོད་གསལ་དེར་སྤྲོ་ཞིང་གཞུག་བར་བྱའོ། ། འོད་གསལ་ལས་ཟུང་འཇུག་ཏུ་བཞེངས་པ་ནི། སྐུ་གསུང་ཐུགས་ཀྱིས་མཚན་པ་སྟེ་སྐུ་གསུམ་གྱི་བདག་ཉིད་ཅན་གྱི་རྡོ་རྗེ་འཆང་ཆེན་པོར་ཆོས་ཀྱིས་ཏེ། འོད་གསལ་གྱི་ཚིག་རྣམས་ཏེ་རྒྱུ་ལས་བདག་ཉིད་བསྐྱེད་པར་བྱའོ་ཞེས་པའོ། ། ད་རྣལ་འབྱོར་གྱི་སྤྱོད་པ་བསྟན་པ་ལ་གཉིས་ཏེ། དྲང་དོན་དང་། ངེས་དོན་ནོ། ། དྲང་བའི་དོན་ལ་བཞི་ལས། དང་པོ་སྡུད་པ་པོའི་ཚིག་གིས་མཚམས་སྦྱར་བ་ནི། ཕྲ་མོའི་རྣལ་འབྱོར་བཤད་པ་དེ་ནས།
བཀའ་བསྩལ་ཏོ་ཞེས་སྦྱར་རོ། ། གང་གིས་ན། དཔལ་ལྡན་རྡོ་རྗེ་འཛིན་པ་སྟེ་རྡོ་རྗེ་འཆང་ཆེན་པོ། དེ་ཉིད་དོན་ཀུན་ཏེ་གཉིས་སུ་མེད་པའི་ཡེ་ཤེས་སྟོན་པས་སོ། ། ཅི་ཞིག་ཅེ་ན། སྤྲོས་བཅས་དང་། སྤྲོས་མེད་དང་། ཤིན་ཏུ་སྤྲོས་མེད་ཀྱི་སྤྱོད་པ་ཀུན་ནོ། ། དེའི་ཁྱད་པར་ནི། དེ་རྣམས་ཀྱི་མཆོག་ནི་་་་་་རང་བཞིན་ཤེས་པའོ།
ལོངས་སྤྱོད་པ་དང་།་་་་་ ཟུང་འཇུག་གི་རྒྱུར་གྱུར་པའོ། ། གྲོལ་བའི་སྤྱོད་པའོ། ། དག་པ་ནི་རྡོ་རྗེ་འཆང་གི་གོ་འཕང་ཐོབ་པས་སོ། ། ཉན་ཐོས་ལ་སོགས་པའི་སྤྱོད་ཡུལ་མ་ཡིན་པས་གསང་བ་དམ་པའོ། ། སྤྱོད་པའི་ངོ་བོ་དངོས་སྟོན་པ་ནི། དེ་ལ་སྤྱིར་སྤྱོད་པ་ནི། འདོད་པའི་ཡོན་ཏན་ལྔ་ལ་རང་བཞིན་ཡོངས་སུ་ཤེས་པའི་སྒོ་ནས་ལོངས་སྤྱོད་པ་ཡིན་ལ་ལོངས་སྤྱོད་ལུགས་གསུམ་ལས། བྱ་བ་དང་བསམ་པ་སྤྲོས་པ་མང་བའི་སྒོ་ནས་ལོངས་སྤྱོད་པ་དང་། བྱ་བ་ལ་སོགས་པ་གསུམ་སྤྲོས་པ་ཉུང་བའི་སྒོ་ནས་ལོངས་སྤྱོད་པ་དང་།
དུས་ལ་ལྟོས་པ་མེད་པ་དང་བྱ་བ་ཕྱག་རྒྱ་བསྟེན་པ་ཙམ་གྱི་སྤྲོས་པ་ཡང་མེད་པ་བུ་སུ་ཀུའི་སྤྱོད་པ་ལ་གནས་ནས་ཤིན་ཏུ་སྤྲོས་མེད་ཀྱི་སྒོ་ནས་ལོངས་སྤྱོད་པའོ། ། དེ་ལ་བསྒོམ་པར་བྱ་བ་སྟེ་ལོངས་སྤྱོད་པར་བྱའོ་ཞེས་སྦྱར། གང་ལ་ན། གཟུགས་དང་སྒྲ་དང་རོར་ལྡན་པ། ། ཞེས་འདོད་པའི་ཡོན་ཏན་ལྔ་ལའོ། ། སུ་ཞིག་གིས་ན། འདོད་ཡོན་གྱི་ངོ་བོ་ཡོངས་སུ་ཤེས་པའི་ཤེས་རབ་ཅན་གྱིས་སོ། ། ཚུལ་ཇི་ལྟར་ན་གསང་བའི་དེ་ཉིད་མཆོད་ཆེན་གྱིས་ལེགས་པར་མཆོད་ནས་ཞེས་པ་འཇུག་བསམ་སྒོམ་གསུམ་དང་ལྡན་པས་སྒོ་ནས་སམ་ཡང་ན་སྤྲོས་བཅས་སྤྲོས་མེད་ཤིན་ཏུ་སྤྲོས་མེད་ཀྱི་སྒོ་ནས་སོ། ། དུས་ཇི་ཙམ་དུ་ཞེ་ན། ཟླ་བ་དྲུག་སྒོམ་ཞེས་ཏེ།
ཟླ་བ་དྲུག་ཏུ་རྟག་ཏུ་བྱས་ན་སྤྲོས་བཅས་སོ། རེ་འགའ་བྱས་ན་སྤྲོས་མེད་དོ། ། དུས་ཀྱི་ངེས་པ་མེད་ན་ཤིན་ཏུ་སྤྲོས་མེད་དོ། ། དངོས་གྲུབ་དང་མངོན་སྤྱོད་ཀྱི་ལས་བསྒྲུབ་པའི་དུས་ཀྱི་ཆོ་གའི་ཁྱད་པར་བསྟན་པ་ནི། དངོས་གྲུབ་དང་མངོན་སྤྱོད་ཀྱི་བསྙེན་པ་རྫོགས་ནས་སྒྲུབ་པ་བྱེད་པའི་དུས་སུ། ཁ་ཟས་ཇི་ལྟ་བུ་ལ་ལོངས་སྤྱོད་པར་བྱ་སྙམ་ན། བསྙེན་པ་མཐར་ཕྱིན་ནས། གྲུབ་པ་ཆེན་པོ་བརྒྱད་ཀྱི་དངོས་གྲུབ་ཀྱི་འབྲས་བུ་འདོད་པས་སྒྲུབ་པ་བྱེད་པའི་དུས་སུ། ཟས་སུ་བཤང་གཅི་བཟའ་བར་བྱ་ཞིང་། ལྷ་རྣམས་ལ་ཡང་དབུལ་བར་བྱའོ། །
དེས་ཕན་ཡོན་ཅི་འཐོབ་ཅེ་ན། སངས་རྒྱས་བྱང་ཆུབ་སྐྱོན་མེད་པས་ཏེ། མངོན་པར་འདོད་པའི་དངོས་གྲུབ་བླ་ན་མེད་པ་འགྲུབ་པར་འགྱུར་རོ། ། མངོན་སྤྱོད་ཀྱི་དུས་ཀྱི་ཟས་ལ་ལོངས་སྤྱོད་པའི་ཁྱད་པར་བསྟན་པ་ནི། མངོན་སྤྱོད་ཀྱི་ལས་བསྒྲུབ་པའི་དུས་སུ། རིགས་གང་གི་ཟློས་པ་པོ་ཡིན་ཡང་ལྷ་རྣམས་ཁྲོ་བོར་བསྐྱེད་ནས། རང་གིས་ཀྱང་ཟས་སུ་ཤ་བཟའ་བར་བྱ་ཞིང་། ལྷ་རྣམས་ལ་ཡང་དབུལ་བར་བྱའོ། ། ཞེས་སྤྱིར་བསྟན་ནས། རིགས་གང་ལ་ཤ་གང་ལོངས་སྤྱད་པ་ཕྱེ་སྟེ་སྟོན་པ་ནི།
རྡོ་རྗེའི་རིགས་ཀྱི་ཁྲོ་བོ་རྣམས་ཀྱིས་ཤ་ཆེན་དག་ལ་ལོངས་སྤྱོད་པར་བྱ་སྟེ། དེས་ཕན་ཡོན་ཅི་འཐོབ་ཅེ་ན། སྐུ་གསུང་ཐུགས་སྟེ་རྗེས་སུ་མཐུན་པའི་གསང་བ་སྟེ། གསད་པ་ལ་སོགས་པའི་མངོན་སྤྱོད་ཀྱི་ལས་རྣམས་འགྲུབ་པར་འགྱུར་ཞིང་། དེར་མ་ཟད་རིལ་བུ་ལ་སོགས་པའི་དངོས་གྲུབ་གཞན་ཐམས་ཅད་ཀྱང་འགྲུབ་པར་འགྱུར་རོ། ། དེ་བཞིན་དུ་རྣམ་སྣང་གི་རིགས་ཀྱིས་གླང་པོ་ཆེའི་ཤ་དང་། རིན་འབྱུང་གི་རིགས་ཀྱིས་རྟའི་ཤ་དང་། འོད་དཔག་མེད་ཀྱི་རིགས་ཀྱིས་དམ་པ་བ་ལང་གི་ཤ་དང་། དོན་ཡོད་གྲུབ་པའི་རིགས་ཀྱིས་ཁྱིའི་ཤ་རྣམས་རང་གི་ཟས་ཀྱི་ཕྱིར་ཡང་བཟའ་བར་བྱ་ཞིང་། ལྷ་རྣམས་ལ་ཡང་དབུལ་བ་དང་།
འབྱུང་པོ་རྣམས་ལ་ཡང་གཏོར་མ་བྱའོ། ། རིགས་དང་མཐུན་པའི་ཤ་མ་རྙེད་ན། དེས་ཇི་ལྟར་བྱ་ཞེ་ན། ཟས་གཞན་འབྲས་ཆན་དང་། འབྲུ་ལ་སོགས་པ་རྣམས་ཀྱང་ཤ་དེ་དང་དེར་མོས་ཏེ་ཤའི་རྣམ་པར་དབུལ་བར་བྱའོ། ། མ་ཟོས་ན་ཞེས་པ་ཁྲོ་བོ་ཐམས་ཅད་ཀྱི་དྲག་པོའི་ལས་ལ་ནི་ཟས་གཞན་མི་དབུལ་བ་ཡིན་པས། བཟའ་བར་མི་བྱའོ་ཞེས་པའོ། ། དེ་ལྟར་བྱས་ན་རིགས་དེ་དང་འབྲེལ་བའི་བྱང་ཆུབ་སེམས་དཔའ་བློ་ཅན་ཏེ། རང་གི་ཕྱག་རྒྱ་དང་བཅས་པ་རྣམས་དང་། མི་བསྐྱོད་པ་ལ་སོགས་པའི་སངས་རྒྱས་རྣམས་རང་གི་རིགས་ཀྱིས་མཆོད་པ་བྱས་པས་མཉེས་པར་འགྱུར་རོ། །
དེ་དག་གི་ཕན་ཡོན་བསྟན་པ་ནི། བཤད་མ་ཐག་པ་འདི་ལྟ་བུའི་གཏོར་མའི་སྦྱོར་བ་ཡིས། མྱུར་དུ་སྟེ་རིངས་པར་སངས་རྒྱས་ཐོབ་པར་འགྱུར་རོ། ། དེར་མ་ཟད་འདོད་ཁམས་ཏེ་བུད་མེད་ཐམས་ཅད་ཀྱི་ཡུལ་ལ་དགའ་བའི་དབང་ཕྱུག་ཏུ་ཡང་འགྱུར་ཏེ། ཇི་སྐད་དུ། རི་རབ་སུམ་ཅུ་རྩ་དྲུག་གི། རྡུལ་ཕྲན་ཇི་སྙེད་ཡོད་པ་ཡི། ། དེ་ཉིད་ཀྱི་ནི་བུད་མེད་རྣམས། ། ཡོན་ཏན་ཅན་ནི་བདག་གིས་འགྲུབ། ། ཅེས་འོག་ནས་གསུངས་པའི་ཕྱིར་རོ། །
ལས་ཀྱི་ས་པའི་འཇིག་རྟེན་འཛམ་བུའི་གླིང་ན་ཕྱིར་མི་ལྡོག་པའི་གོ་འཕང་ཐོབ་པའི་ལས་སེམས་ཅན་སྨིན་ཅིང་གྲོལ་བ་ཡང་བྱེད་པར་འགྱུར་རོ། ། རྟོག་པའི་རྣལ་འབྱོར་པ་རྣམས་ཀྱི་མཆོག་ཏུ་གྱུར་པས་ན་གཙོ་བོའོ། ། སྡུག་བསྔལ་དང་ཡིད་མི་བདེ་ཐམས་ཅད་ཟིལ་གྱིས་གནོན་པས་ན་གཟི་བརྗིད་ཅན་ནོ། ། འཇིག་རྟེན་གྱི་ཆོས་བརྒྱད་ཀྱིས་མི་བརྫི་བས་ན་སྟོབས་དང་ལྡན་པའོ། ། རྡོ་རྗེ་སེམས་དཔའི་ཚེ་དང་ལང་ཚོ་ཐོབ་པས་ན་མདངས་བཟང་བའོ། ། རྟག་ཏུ་རབ་ཏུ་དགའ་བར་འགྱུར་བས་ན་མཐོང་ན་ཡིད་དུ་འོང་བའོ། ། དེ་ལྟ་བུའི་རྣལ་འབྱོར་ཆེན་པོ་དང་ལྡན་པའི་རྣལ་འབྱོར་པས་ཕྱིའི་སྔགས་དང་ཕྱག་རྒྱ་ལ་སོགས་པས་བསྐུལ་བ་མེད་པར། མིག་དང་རྣ་བ་དང་ཡིད་གསུམ་གྱིས་མཐོང་བ་སྟེ་ཁོང་དུ་ཆུད་པ་ཙམ་གྱིས་འཇིག་རྟེན་གྱི་འགྲོ་བ་སྣ་ཚོགས་པ་འདི་དག་དབང་དུ་བྱེད་པར་འགྱུར་རོ། ། བཤད་མ་ཐག་པའི་ཡོན་ཏན་འདི་དག་ནི་སངས་རྒྱས་ཏེ། རྟོག་པའི་རྣལ་འབྱོར་པ་ཐམས་ཅད་ཀྱི་གསང་བའི་བྱང་ཆུབ་དམ་པ་སྟེ་བྱང་ཆུབ་ཐོབ་པར་འགྱུར་བ་ཉེ་བར་མཚོན་པའོ། །

ཡང་དག་སྔགས་ཏེ་དེ་བཞིན་གཤེགས་པ་རྣམས་ཀྱི་གསང་བ་བཤད་མ་ཐག་པ་འདི་ནི། ལུས་ངག་སེམས་ལས་འདའ་བ་སྟེ་ཐ་མལ་པའི་ལུས་སྤངས་ནས་གང་གི་རྡོ་རྗེའི་རང་བཞིན་གྱི་ལུས་ཐོབ་པར་འགྱུར་བའི་དེ་ཁོ་ན་ཉིད་ནི་འདི་ལྟ་བུ་ཡིན་ནོ་ཞེས་པ་སྟེ། དེ་སྐད་དུ་ཡང་གསང་བ་གྲུབ་པ་ལས། རྣམ་རྟོག་མེད་པའི་སྔགས་པ་ནི། ། འདི་ལྟའི་ཏིང་འཛིན་ལྡན་པ་དག ། ངེས་པའི་དུས་ནི་ཡོངས་སྤངས་ནས། ། བླ་མེད་གོ་འཕང་ཐོབ་པར་འགྱུར། ། ཞེས་གསུངས་སོ། ། རྡོ་རྗེའི་ཚིག་འདི་དག་བཤད་རྒྱུད་ཀྱི་ངེས་དོན་དུ་བཤད་པ་ལ་གསུམ་གྱི། སྤྱོད་པ་ངེས་དོན་དུ་བཤད་པ་ནི། སྐད་ཅིག་ཐང་གཅིག་ཡུད་ཙམ་ལ། །
ཟླ་ཕྱེད་ཟླ་བ་ལོ་ཡི་དུས། ། སྐལ་བ་གྲངས་མེད་གསུམ་པོ་ནི། ། སྐད་ཅིག་གཅིག་ཏུ་མཉམ་པར་བཤད། ། ཟླ་བ་དྲུག་བཤད་དེ་ཉིད་ཡིན། ། ཅེས་ཏེ། ། རྩ་རྒྱུད་ཀྱི་ཟླ་བ་དྲུག་ཅེས་པ་དེས། ཕ་རོལ་ཏུ་ཕྱིན་པའི་ཐེག་པར་བསྐལ་བ་གྲངས་མེད་གསུམ་གྱིས་སངས་རྒྱས་ཐོབ་པ་དང་། སྔགས་ཀྱི་ཐེག་པར་འོད་གསལ་རྟོགས་པའི་སྐད་ཅིག་གིས་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པ་གཉིས་མཉམ་པར་བཤད་པ་ཡིན་ཏེ། ཟླ་བ་དྲུག་གི་སྐད་དོད་ཤད་ཏྲ་མ་ས་ཞེས་པ་སྐལ་བ་འགྲུབ་པའི་རྒྱུ་དྲུག་ལ་བྱ་སྟེ། སྐད་ཅིག་དང་།
ཐང་ཅིག་དང་། ཡུད་ཙམ་དང་། ཟླ་བ་ཕྱེད་དང་། ཟླ་བ་གཅིག་དང་། ལོ་གཅིག་ཏེ་སྟེ་དྲུག་གོ ། དེ་ལ་སྐད་ཅིག་ནི། དུས་མཐའི་སྐད་ཅིག་མ་བརྒྱ་ཉི་ཤུ་བསྡོམས་པའི་དེའི་སྐད་ཅིག་ཡིན་ནོ། ། དེའི་སྐད་ཅིག་དྲུག་ཅུ་ལ་ནི་ཐང་ཅིག་གོ ། ཐང་ཅིག་སུམ་ཅུ་ལ་ནི་ཡུད་ཙམ་མོ། ། ཡུད་ཙམ་སུམ་ཅུ་ལ་ནི་ཉིན་ཞག་གཅིག་སྟེ།
དེ་འདིར་མ་བགྲངས་སོ། ། ཉིན་ཞག་བཅོ་ལྔ་ནི་ཟླ་བ་ཕྱེད་དོ། ། དེ་གཉིས་བསྡོམས་པ་ནི་ཟླ་བ་གཅིག་གོ ། ཟླ་བ་བཅུ་གཉིས་ནི་ལོ་གཅིག་གོ ། ལོ་དཔག་མེད་བསགས་པ་ལས་སྐལ་ཆེན་འགྲུབ་སྟེ། བསྐལ་ཆེན་དེ་འདྲ་བ་གྲངས་མེད་གསུམ་དུ་ཚོགས་བསགས་པ་དང་། འོད་གསལ་རྟོགས་པའི་སྐད་ཅིག་མ་གཅིག་མཉམ་པར་བཤད་དེ། མཾ་ས་ཞེས་པ་མའི་སྒྲ་ལ་དྲངས་ནས། མ་ལ་པ་ཀྵ་སྟེ་གྲངས་མེད་དོ། ། སའི་སྒྲ་ལ་དྲངས་ན་ས་མ་ཏ་སྟེ་མཉམ་པའོ། །
གྲངས་མེད་གསུམ་དུ་ཚོགས་བསགས་པ་དང་མཉམ་པའི་སྐད་ཅིག་དེ་གང་ཡིན་ཞེ་ན། དངོས་མེད་རྫོགས་པར་ལོངས་སྤྱོད་པ། ། སྐད་ཅིག་གཅིག་ཏུ་བསྔགས་པ་སྟེ། ། དུས་གསུམ་ལས་འདས་ཡིན་པར་དགོངས། ། ཞེས་ཏེ། རྫོགས་པར་ལོངས་སྤྱོད་པ་ནི་སྒྱུ་ལུས། དེ་བསམ་གཏན་གཉིས་ཀྱིས་བཤིག་སྟེ་དངོས་པོ་མེད་པར་བྱས་པ་ནི་སྐད་ཅིག་མ་གཅིག་སྟེ་དུས་གསུམ་སྟེ་སྟོང་པ་གསུམ་ལས་འདས་པའི་ཐམས་ཅད་སྟོང་པ་འོད་གསལ་ཡིན་པར་དགོངས་སོ། ། འོད་གསལ་དེ་ཉིད་ཇི་ལྟར་བསྒོམ་ཞེ་ན། གཟུགས་དང་སྒྲ་དང་རོར་ལྡན་པ། ། རྣལ་འབྱོར་པས་ནི་ཟླ་དྲུག་བསྒོམ། །
མཆོད་ཆེན་དེ་ནི་བྱས་ནས་སུ། ། གསང་བའི་དེ་ཉིད་རྣམ་པར་བསྒོམ། ། ཞེས་ཏེ། ། གཟུགས་ནི་ལུས་དབེན་ནོ། ། སྒྲ་ནི་ངག་དབེན་ནོ། ། རོར་ལྡན་ནི་སེམས་དབེན་ནོ། ། རྣལ་འབྱོར་པ་ནི་སྒྱུ་ལུས་སོ། ། ཟླ་དྲུག་ནི་བཤད་ཟིན་ཏོ། ། དེ་ལྟར་ན་དབེན་གསུམ་སྔོན་དུ་འགྲོ་བ་ཅན་གྱི་སྒྱུ་ལུས་འོད་གསལ་དུ་བཅུག་པའི་མཆོད་པ་ཆེན་པོ་བྱས་ནས། གསང་བའི་དེ་ཉིད་འོད་གསལ་བསྒོམ། །
ཞེས་པའོ། ། མཆོད་པའི་ཆོ་ག་ངེས་དོན་དུ་བསྟན་པ་ལ། བཤང་གཅི་ཟས་སུ་ཟོས་ནས་ནི། ། ཞེས་པ་འཆད་པ་ནི། ཡུལ་དང་དབང་པོ་སེམས་དཔའ་ནི། ། བཤང་གཅི་ཟས་སུ་བྱེད་པའོ། ། བྱས་ནས་དེ་འདྲའི་དངོས་གྲུབ་ནི། ། བཟའ་བ་རྣམས་རྟོག་མེད་པ་འོ། ། ཞེས་ཏེ། བཤང་དང་གཅི་བ་ནི་ཡུལ་དང་དབང་པོ་ཡིན་ལ།
དེ་དག་འོད་གསལ་དུ་བཅུག་པ་ནི་ཟས་སུ་བྱེད་པའོ། ། དེ་ལྟ་བུའི་ཚུལ་གྱིས་བཤང་གཅི་ཟས་སུ་བྱས་ན། ཕྱི་རོལ་གྱི་བཟའ་བའི་རྣམ་རྟོག་མེད་པའི་དངོས་གྲུབ་ཐོབ་པར་འགྱུར་རོ། ། དངོས་གྲུབ་དེ་ཇི་ལྟ་བུ་ཞེ་ན། དེ་ཉིད་འདི་ནི་བླ་མེད་པ། ། བྱང་ཆུབ་སེམས་གཅིག་ལས་བྱུང་བའོ། ། ཞེས་ཏེ། བྱང་ཆུབ་ཀྱི་སེམས་འོད་གསལ་ལས་བྱུང་བའི་བླ་ན་མེད་པའི་དེ་ཁོ་ན་ཉིད་ཟུང་འཇུག་གི་ཡེ་ཤེས་སོ། ། དེའི་མཚན་ཉིད་ནི། རྟོག་མེད་འདུས་ནི་མ་བྱས་ཤིང་། །
མི་རྟོག་དོན་ནི་འགྲུབ་པར་འགྱུར། ། ཞེས་ཏེ་བདག་གཞན་ཐ་དད་རྟོག་པ་དང་བྲལ་བས་ན་རྟོག་པ་མེད་ཅིང་། ལས་ཉོན་གྱིས་མ་བསྐྱེད་པ་ན་འདུས་མ་བྱས་པ། མི་རྟོག་པ་ནི་དོན་དམ་པའི་བདེན་པའོ། ། དོན་ནི་ཀུན་རྫོབ་ཀྱི་བདེན་པས་ཏེ། དེ་གཉིས་དབྱེར་མི་ཕྱེད་པའི་ཡེ་ཤེས་འགྲུབ་པར་འགྱུར་ཞེས་པའོ། ། ཟས་སུ་ཤ་རྣམས་བཟའ་བ་དང་། ། ཞེས་པ་འཆད་པ་ནི། མཾ་ནི་མཱ་མ་ཀིར་བཤད་དེ། ། ས་ནི་མངོན་པར་བྱང་ཆུབ་པའོ། །
བསམ་གཏན་དེ་ནི་དགའ་སྤྱོད་པ། ། ཤ་ཞེས་བྱ་བར་དེ་བཤད་དོ། ། ཞེས་གསུངས་ཏེ། ཤ་ཡི་སྒྲ་མཾ་ས་ཞེས་པ། མཱ་མ་ཀི་ནི་བདག ས་བུ་ནི་འོད་གསལ་བ་སྟེ། ། བདག་བྱིན་བརླབས་འོད་གསལ་དུ་བཅུག་པའི་མངོན་པར་བྱང་ཆུབ་ཀྱི་བསམ་གཏན་ལ་སྤྱོད་པ་དེ་ནི་ཤ་ཟ་བ་ཞེས་བཤད་དོ། ། ཤ་ཆེན་དག་ནི་རབ་བརྟགས་ཞེས་པ་འཆད་པ་ནི། ནམ་མཁའ་མཐའ་ཡས་རྣལ་འབྱོར་ནི། ། ཤ་ཆེན་དེ་ནི་ཡིན་པར་བཤད། །
གསང་བ་ཡི་ནི་གོ་འཕང་མཆོག ། རྡོ་རྗེ་གསུམ་ནི་མྱུར་དུ་འགྲུབ། ། ཅེས་ཏེ། ནམ་མཁའི་མཐའ་ཡས་ནི་འོད་གསལ་ཡིན་ལ། དེ་བསྒོམ་པའི་རྣལ་འབྱོར་ནི་ཤ་ཆེན་ཟ་བ་ཡིན་པར་བཤད་ལ། དེའི་འབྲས་བུ་ནི་གསང་བའི་གོ་འཕང་མཆོག་རྡོ་རྗེ་གསུམ་དབྱེར་མི་ཕྱེད་པའི་ཟུང་འཇུག་ཚེ་འདིར་འགྲུབ་པའོ། ། གླང་པོའི་ཤ་སོགས་ཟ་བ་ངེས་དོན་དུ་བཤད་པ་ནི། དམ་ཚིག་ཆེན་པོ་གླང་ཆེན་རྟ། ། དེ་བཞིན་ཁྱི་ལ་སོགས་པའི་ཤ། ། ཕུང་པོ་ལ་སོགས་རིགས་དབྱེ་བས། །
ཇི་སྐད་བཤད་དང་གྲངས་མཉམ་པའོ། ། རྣལ་འབྱོར་གང་ཞིག་གཉིས་མེད་པ། ། བསམ་གཏན་དགའ་བ་ཞེས་བྱ་ཟས། ། ཞེས་ཏེ། གླང་ཆེན་དང་རྟ་དང་དམ་ཚིག་ཆེན་པོ་བ་ལང་དང་། ཁྱི་དང་སོགས་པས་མིའི་ཤ་རྣམས་ནི། གོ་རིམ་བཞིན་དུ་གཟུགས་ཀྱི་ཕུང་པོ་ནས་རྣམ་པར་ཤེས་པའི་བར་ཕུང་པོ་ལྔ་ཡིན་ལ། རྣལ་འབྱོར་པ་གང་ཞིག་ཕུང་པོ་དེ་རྣམས་གཉིས་སུ་མེད་པ་འོད་གསལ་དུ་བཅུག་པའི་བསམ་གཏན་ལ་དགའ་ཞིང་རོལ་བ་དེ་ནི་གླང་པོ་ཆེ་ལ་སོགས་པའི་ཤ་ཟོས་པ་ཞེས་བྱའོ། ། ཟས་གཞན་དག་ནི་མ་ཟོས་ན། ། ཞེས་པ་འཆད་པ་ནི།
ཁམ་ཞེས་བྱ་བའི་ངོ་བོ་ནི། ། འཇིག་རྟེན་པ་དང་འཇིག་རྟེན་འདས། ། གང་ཡང་འཇིག་རྟེན་ལས་འདས་མཆོག ། མཁས་པའི་རྣམ་པར་མི་རྟོག་པའོ། ། དེ་བཞིན་ཉིད་དུ་རོ་གཅིག་པ། ། དེ་ནི་འཁོར་དང་ཅིག་ཤོས་སྤངས། ། ཞེས་པ་སྟེ། ཁམ་སྟེ་ཟས་གཞན་ཞེས་པ་ནི། འཇིག་རྟེན་པ་སོ་སོ་སྐྱེ་བོ་དང་། འཇིག་རྟེན་ལས་འདས་པ་ཉན་རང་འཕགས་པ་དང་།
འཇིག་རྟེན་ལས་འདས་པའི་མཆོག་རྫོགས་པའི་སངས་རྒྱས་རྣམས་ཡིན་ལ། མ་ཟོས་ན་ཞེས་པ། མཁས་པ་གང་ཞིག་གསུམ་པོ་དེ་དག་ལ་བཟང་ངན་བླང་དོར་ཐ་དད་དུ་མི་རྟོག་ཅིང་། དེ་བཞིན་ཉིད་ཀྱི་ངོ་བོར་རོ་གཅིག་པར་རྟོགས་པ་དེ་ནི། འཁོར་བ་སྤང་བྱ་དང་། ཅིག་ཤོས་མྱང་འདས་བླང་བྱར་འཛིན་པ་སྤངས་པ་ཡིན་ནོ། ། དེ་དག་གི་ཕན་ཡོན་སྟོན་པ་ནི། རྣལ་འབྱོར་བརྟུལ་ཞུགས་བཟང་པོ་འདིས། ། བྱང་ཆུབ་སེམས་དཔའ་བློ་ཅན་དང་། ། སངས་རྒྱས་རྣམས་ནི་མཉེས་པར་འབྱོར། །
དངོས་གྲུབ་མྱུར་དུ་ཐོབ་པར་འབྱོར། ། འདོད་ཁམས་དབང་ཕྱུག་འཇིག་རྟེན་ན། ། ལས་ཀྱི་གོ་འཕང་ཐོབ་པར་འབྱོར། ། གཙོ་བོ་གཟི་ཆེན་སྟོབས་ཀྱིས་ཕྱུག ། མདངས་དང་ལྡན་ཞིང་མཐོང་ན་དགའ། ། མཐོང་བ་ཙམ་གྱིས་བསྐུལ་བྱེད་པར། ། འཇིག་རྟེན་འདི་དག་དབང་དུ་འགྱུར། ། འདི་ནི་སངས་རྒྱས་ཐམས་ཅད་ཀྱི། ། གསང་བ་བྱང་ཆུབ་དམ་པ་འོ། ། གཙོ་བོ་དེ་བཞིན་གཤེགས་ཀུན་གྱི། །
དམ་ཚིག་ཡིན་ཏེ་དམ་ཚིག་མཆོག ། ཅེས་སོགས་ནི་སྔར་དྲང་དོན་གྱི་སྐབས་སུ་བཤད་པ་བཞིན་ཤེས་པར་བྱའོ། ། ལེའུ་ཡི་མཚན་དོན་ནི། དེ་ཁོ་ན་ཉིད་རྣམ་པར་མི་འཇིགས་པའི་ངོ་བོ་ཉིད་གང་གིས་ལུས་དང་ངག་དང་དང་ཡིད་བྱིན་གྱིས་རློབ་ཅིང་བསྐྱེད་པ་དེ་ནི། སྐུ་གསུང་ཐུགས་བྱིན་གྱིས་བརླབ་པའི་ལེའུ་ཞེས་བྱ་ལ། དེ་སྟོན་པའི་གཞུང་ལ་ཡང་དེ་སྐད་ཅེས་བྱའོ། ། ལེའུ་དྲུག་པའི་རྣམ་བཤད་དོ།། ༈ །།དེ་ལྟར་བསྐྱེད་རྫོགས་གཉིས་ཀྱི་རྣལ་འབྱོར་པའི་སྤྱོད་པ་ཡང་དག་པར་བསྟན་ནས། ལེའུ་བདུན་པས་དེ་ཉིད་སྤྲོས་ཏེ་འཆད་པ་ལ་གཉིས། བསྡུས་པའི་དོན་དང་།
ཡན་ལག་གི་དོན་ནོ། ། བསྡུས་པའི་དོན་ལ། བརྗོད་བྱ་དོན་གྱི་གཙོ་བོ་སྤྱོད་པ་ནི་ལེའུ་ཡི་སྟོད་ནས་སྟོན་ལ། ལེའུ་ཡི་རྐེད་ནས་རྗེས་དྲན་དྲུག་དང་སྙོམས་འཇུག་གི་ཆོ་ག་སྟོན། ལེའུ་ཡི་སྨད་ནས་རྗེས་དྲན་བཅུ་དྲུག་དང་། རྗེས་དྲན་རྟོགས་པའི་ཕན་ཡོན་སྟོན་ནོ། ། རྗོད་བྱེད་སྒྲ་ཡི་བསྡུས་དོན་ནི་གོ་སླའོ། ། གཉིས་པ་ཡན་ལག་གི་དོན་ལ་གཉིས་ཏེ་སྡུད་པོའི་ཚིག་གིས་མཚམས་སྦྱར་བ་དང་། སྟོན་པའི་གསུང་གི་ལེའུ་ལ་འཇུག་པའོ། ། དང་པོ་ནི།
ལེའུ་དྲུག་པ་རྫོགས་པའི་རྗེས་དེ་ནས། བཅོམ་ལྡན་འདས་ཀྱིས་གསུངས་སོ་ཞེས་སྦྱར་རོ། ། གང་ཞེ་ན། དམ་ཚིག་ཆེན་པོ་རྡོ་རྗེ་འཆང་གི་དེ་ཁོ་ན་ཉིད་ཡན་ལག་དྲུག་དང་། སྔགས་སྤྱོད་པའི་མཆོག་ཐུན་མོང་གི་སྒྲུབ་པ་དག་གིས་མངོན་པར་རྫོགས་པ་བྱང་ཆུབ་པ་རྡོ་རྗེ་འཆང་ཆེན་པོ་ཐོབ་པར་བྱེད་པའི་གཞུང་གི་ཚོགས་ཀྱི་ལེའུ་འདིའོ། ། དེ་ལ་ཡན་ལག་དྲུག་ནི་རྗེས་དྲན་དྲུག་གམ། དབེན་པ་གསུམ་དང་། སྒྱུ་ལུས། འོད་གསལ། ཟུང་འཇུག་རྣམས་སོ། །
ཐུན་མོང་གི་སྒྲུབ་པ་ནི་སྤྱོད་པ་གསུམ་མམ་སྙོམས་འཇུག་གི་ཆོ་གའོ། ། སྟོན་པའི་གསུང་གི་ལེའུ་ལ་འཇུག་པ་ལ་གསུམ་སྟེ། སྤྱོད་པ་སྟོན་པ་དང་། རྗེས་དྲན་དྲུག་སྟོན་པ་དང་། རྗེས་དྲན་བཅུ་དྲུག་སྟོན་པའོ། ། སྤྱོད་པ་སྟོན་པ་ལ་གཉིས་ཏེ་འཇུག་བསམ་གྱིས་སྒོ་ནས་སྤྱོད་པ་སྟོན་པ་དང་། བསྒོམ་བསམགྱི་སྒོ་ནས་སྤྱོད་པ་བསྟན་པའོ། ། དང་པོ་ལ་ཡང་འཇུག་བསམ་སྤྲོས་བཅས་དང་། སྤྲོས་མེད་དང་། ཤིན་ཏུ་སྤྲོས་མེད་དང་།
སྤྱོད་པའི་ཕན་ཡོན་བསྟན་པ་དང་བཞིའོ། ། འཇུག་བསམ་སྤྲོས་བཅས་བསྟན་པ་ནི། རྣལ་འབྱོར་གྱི་རིམ་པ་ཡན་ཆད་སྔོན་དུ་སོང་བས། མཆོད་པའི་ཆོ་ག་ལ་གསུམ་ལས། ཕྱིའི་མཆོད་པ་མེ་ཏོག་ལ་སོགས་པ་ལྔ་བྱས་པའི་རྗེས་ལ། ནང་མཆོད་དང་། གསང་མཆོད་ཀྱི་སྐབས་སུ། གཟུགས་སོགས་འདོད་པའི་ལོངས་སྤྱོད་ཐམས་ཅད་ལ་ཇི་ལྟར་འདོད་པ་སྟེ་རྣལ་འབྱོར་པ་རང་གི་དབང་པོ་ཚིམ་ཚིམ་དུ་སྤྱད་པར་བྱའོ་སྙམ་པས། འདོད་ཡན་བསྟེན་པ་ནི། འདོད་ཡོན་ལ་ཞེན་པ་ཆེ་བས་ན་སྤྲོས་བཅས་་་་་་བོད་སྔ་རབས་དག་གསུང་མོད་འདོད་ཡོན་ལ་སྟེན་ཆེ་བས་ལོངས་སྤྱད་ན་རྫོགས་རིམ་ཡང་སྤྲོས་བཅས་སུ་འགྱུར་གསུང་ངོ་། །
ཞེས་བྱ་སྟེ། བསྐྱེད་རིམ་པའི་འཇུག་བསམ་བསྟན་ཏོ། ། ཕན་ཡོན་ཅི་ཞིག་འཐོབ་ཅེ་ན། བཤད་མ་ཐག་པ་འདི་ལྟ་བུའི་འཇུག་བསམ་དང་ལྡན་པའི་འདོད་ཡོན་ལ་ལོངས་སྤྱོད་པའི་སྦྱོར་བ་ཡིས། སངས་རྒྱས་ཏེ་རྡོ་རྗེ་འཆང་ཆེན་པོ་མྱུར་ཞིང་རིངས་པར་ཚེ་འདི་ཉིད་ལ་ཐོབ་པར་འགྱུར་རོ། ། འཇུག་བསམ་སྤྲོས་མེད་སྟོན་པ་ནི་གཟུགས་སོགས་འདོད་པའི་ལོངས་སྤྱོད་ཐམས་ཅད་ལ་ཇི་ལྟར་འདོད་པ་སྟེ། ཏིང་ངེ་འཛིན་སྐྱེ་བའི་ཡན་ལག་ཏུ་སྤྱོད་པར་བྱའོ་སྙམ་པས། འདོད་ཡོན་བསྟེན་པ་ནི་འདོད་པ་ལ་ཞེན་པ་ཆུང་བས་ན་སྤྲོས་མེད་ཅེས་བྱ་སྟེ། ཀུན་རྫོབ་སྒྱུ་ལུས་ཀྱི་འཇུག་བསམ་བསྟན་ཏོ། ། དེ་ལྟ་བུའི་འཇུག་བསམ་དང་ལྡན་པས་རྣལ་འབྱོར་པ་བདག་དང་།
གཞན་ཕྱག་རྒྱ་རྣམས་ལ་ཡང་འདོད་ཡོན་ལྔས་མཆོད་པར་བྱའོ། ། རྣལ་འབྱོར་ཇི་ལྟ་བུས་ཞེ་ན། རང་གི་ལྷག་པའི་ལྷའི་སྦྱོར་བ་ཡིས་ཏེ། རྣལ་འབྱོར་དང་ལྡན་པ་ཡིས་སོ། ། ཕན་ཡོན་ཅི་འཐོབ་ཅེ་ན། ལུས་ངལ་ཞིང་དུབ་པའི་སྦྱོར་བས། གཙུག་ལག་ཁང་ལ་སོགས་པ་སྒྲུབ་པའི་དཀའ་ཐུབ་དང་། ཤིང་དྲུང་ལ་སོགས་པ་སྦྱངས་པའི་ཡོན་ཏན་བཅུ་གཉིས་ཀྱི་སྡོམ་པ་དང་། རི་ལས་འཕྱོང་ཞིང་མེར་འཇུག་པ་ལ་སོགས་པ་མི་བཟད་པའི་བརྟུལ་ཞུགས་བསྟེན་ཅིང་ལུས་གདུང་བས་བྱང་ཆུབ་འགྲུབ་པར་མི་འགྱུར་གྱིས། ཇི་སྐད་བཤད་པའི་ལྷའི་རྣལ་འབྱོར་དང་།
འཇུག་བསམ་དང་ལྡན་པའི་སྒོ་ནས་འདོད་པའི་ལོངས་སྤྱོད་ཐམས་ཅད་ལ་བརྟེན་པས། རྡོ་རྗེ་འཆང་ཆེན་པོ་མཉེས་པར་བྱས་ན། མྱུར་དུ་སྟེ་ཚེ་འདིར་ཕྱག་རྒྱ་ཆེན་པོ་འགྲུབ་པར་འགྱུར་རོ། ། དེ་ལྟར་ལུས་གདུང་བའི་སྒོ་ནས་ཕྱག་རྒྱ་ཆེན་པོ་འགྲུབ་པ་བཀག་ནས། བསྒྲུབ་པ་པོའི་ཡིད་གདུང་བ་ཡང་དགག་པའི་ཕྱིར། འཇུག་བསམ་ཤིན་ཏུ་སྤྲོས་མེད་སྟོན་པ་ལ་གཉིས་ཀྱི་དྲང་དོན་དུ་བཤད་པ་ནི། བསོད་སྙོམས་ཀྱི་འཚོ་བ་ལྟ་བུ་སློང་མོ་ཟ་བའི་ངང་ཚུལ་གྱིས་མི་བཟླས་ཏེ། ཕྱག་རྒྱ་ཆེན་པོ་སྒྲུབ་པར་མི་བྱའོ་ཞེས་པའོ། ། སློང་དུ་འགྲོ་བ་དང་འདྲ་བར། ཞིང་ལས་དང་།
ཚོང་ལས་སོགས་དམན་པ་ལ་འཇུག་པའི་ཀྱང་བདེ་བར་མི་བྱའོ། ། ཞེས་བསྟན་ཏོ། སློང་ལའང་དགའ་བར་མི་བྱའོ་ཞེས་པ་ནི། ཟས་ལ་མ་ཆགས་ཤིང་ཞེན་པར་མ་གྱུར་པར། ཇི་ཙམ་གྱིས་ལུས་གནས་པར་འགྱུར་བ་དེ་ཙམ་དུ་ལོངས་སྤྱད་པར་བྱའོ་སྙམ་པ་ནི། འདོད་ཡོན་ལ་ཤིན་ཏུ་ཞེན་པ་ཆུང་བས་ན་ཤིན་ཏུ་སྤྲོས་མེད་ཅེས་བྱ་སྟེ། ཟུང་འཇུག་པའི་འཇུག་བསམ་བསྟན་ཏོ། ། དེ་ལྟ་བུ་སྤྱོད་པ་ལ་གནས་པས་ཅི་ཞིག་བྱ་ཞེ་ན། འཇུག་བསམ་ཤིན་ཏུ་སྤྲོས་མེད་དེ་ལྟ་བུ་དང་ལྡན་པས། ཡན་ལག་མ་ཉམས་པ་སྟེ་རང་གི་ལྷ་ཡི་རྣལ་འབྱོར་དང་ལྡན་པས་སྔགས་ཏེ་ཡི་གེ་གསུམ་བཟླས་པར་བྱའོ། །
ཞེས་པའོ། ། དེ་ལྟར་བྱས་པས་ཕན་ཡོན་ཅི་འཐོབ་ཅེ་ན། འདོད་ཡོན་ལ་ཅི་བདེར་ལོངས་སྤྱད་པས་ལུས་ལ་སོགས་པ་བདེ་བར་གནས་པ་ཐོབ་ལ། བདེ་བར་གནས་པ་ལས་ཀྱང་སེམས་རྩེ་གཅིག་པ་འཐོབ་ཅིང་། དེ་ལས་ཀྱང་བྱང་ཆུབ་སྟེ་རྡོ་རྗེ་འཆང་ཆེན་པོ་ཚེ་འདི་ཉིད་ལ་འཐོབ་བོ། ། རང་བཞིན་ཤེས་པའི་སྒོ་ནས་འདོད་ཡོན་ལ་སྤྱོད་པའི་སྔགས་ཀྱི་སྤྱོད་པ་དང་ལྡན་པ་ལས། གཞན་དུ་དཀའ་ཐུབ་དཀའ་སྤྱད་ལ་སོགས་པས་ཐར་པ་བསྒྲུབ་པ་རྣམས་ནི། ཚེ་འདིར་འཆི་མེད་ཀྱི་དངོས་གྲུབ་མི་ཐོབ་པས། ཡ་ང་བ་མ་སྤངས་པས་དུས་མ་ཡིན་པར་འཆི་བར་འགྱུར་ཞིང་། ཤི་བའི་འོག་ཏུ་ལས་ཀྱི་དབང་གིས་དམྱལ་བ་ལ་སོགས་པའི་ངན་སོང་རྣམས་སུ་སྐྱེས་ནས་ངེས་པར་བསྲེག་ཅིང་།
བཏུང་བར་འགྱུར་རོ། ། རྡོ་རྗེའི་ཚིག་དེ་ཉིད་ངེས་དོན་དུ་བཤད་པ་ནི། བཤད་པའི་རྒྱུད་ལས། ཐ་དད་ཡི་གེ་སློང་མོ་ཡིན། ། དེ་འདོན་པ་ནི་ཟ་བས་སྟེ། ། དེ་དག་སློང་མོ་ཟ་བར་འདོད། ། གང་ཞིག་བཟློས་པར་དགའ་བ་དེ། ། རྣལ་འབྱོར་པ་ཡི་དབུགས་དབྱུང་རྔུབ། ། སྦྱོར་བ་བཞི་ཡི་དེ་ཉིད་ནི། ཤེས་རབ་ཐབས་ཀྱི་གཞིར་གནས་ནས། །
སྔགས་ཀྱི་ཡན་ལག་མ་ཉམས་བཟླས། ། རྣལ་འབྱོར་དབང་པོ་ཉིན་མཚན་དུ། ། བཟླས་བརྗོད་གྲངས་སུ་བྱས་པ་ནི། ། ཁྲི་ཕྲག་གཉིས་དང་ཆིག་སྟོང་དང་། ། དེ་བཞིན་དྲུག་བརྒྱ་དག་ཏུ་འགྱུར། ། ཞེས་གསུངས་ཏེ། རླུང་སྔགས་ཐ་དད་དུ་གཟུང་ནས་ཕྲེང་སྔགས་དང་མཚན་སྔགས་ལ་སོགས་པ་ཐ་དད་པའི་ཡི་གེ་རྣམས་ངག་ཏུ་འདོན་པ་ནི་སློང་མོ་ཟ་བར་འདོད་ལ། དེ་དག་ནི་སྤང་བར་བྱའོ། ། འོ་ན་ཇི་ལྟར་བཟླས་ཞེ་ན། རྫོགས་རིམ་པའི་རྣལ་འབྱོར་པ་གང་ཞིག
རྡོ་རྗེའི་ཟློས་པ་ལ་དགའ་བ་དེ་དག་སྔགས་འབྱུང་བ་དང་། རྔུབ་པ་དང་། གནས་པ་རྣམས་ཡི་གེ་འབྲུ་གསུམ་གྱི་ངོ་བོར་ཤེས་པར་བྱས་ནས། སྔགས་ཀྱི་ཡན་ལག་མ་མཉམ་པར་བཟླས་པར་བྱའོ། ། གཞི་གང་ལ་གནས་ཏེ་བཟླས་ཞེ་ན། སྦྱོར་བ་བཞི་ནི་རླུང་དཀྱིལ་འཁོར་བཞི་ལ་གནས། དེ་རྣམས་རེ་རེ་ཡང་ཤེས་རབ་ལྷ་མོའི་རྒྱུ་བ་བཞི་དང་། ཐབས་མགོན་པོའི་རྒྱུ་བ་རེ་རེ་ཡོད་པས། དེ་དག་གི་གཞི་ལ་གནས་ནས་སོ། ། གྲངས་ཇི་ཙམ་དུ་བཟླས་ཞེ་ན།
རྣལ་འབྱོར་དབང་པོ་ཞེས་སོགས་ཏེ་གོ་སླའོ། ། སྤྲོ་བ་བསྐྱེད་པའི་སྒོ་ནས་སྤྱོད་པ་དེ་དག་གིས་ཕན་ཡོན་བསྟན་པ་ནི། སངས་རྒྱས་རིན་པོ་ཆེ་ལྟ་བུའི་གང་ཟག་དང་། བྱང་ཆུབ་སེམས་དཔའ་པད་མ་དཀར་པོ་ལྟ་བུ་ལ་སོགས་པ་བྱ་བ་དང་སྤྱོད་པ་ལ་སོགས་པའི་སྔགས་ཀྱི་སྤྱོད་པ་རྣམས་ལས། མཆོག་ཏུ་གྱུར་པ་རྣལ་འབྱོར་ཆེན་པོའི་སྤྱོད་པ་ལ་གནས་པ་རྣམས་ཆོས་ཀུན་རྫོབ་ཀྱི་བདེན་པ་དང་། མི་གཡོ་བ་དོན་དམ་པའི་བདེན་པ་དང་། མཆོག་དེ་གཉིས་དབྱེར་མི་ཕྱེད་པའི་ཟུང་འཇུག་གི་གོ་འཕང་བརྙེས་པ་ཡང་། ཇི་སྐད་བཤད་པའི་སྤྱོད་པ་གསུམ་གྱི་སྒོ་ནས་འདོད་པའི་ཡོན་ཏན་ཐམས་ཅད་ཅི་དགར་བསྟེན་པས་འགྲུབ་པ་ཡིན་ནོ། ། བསྒོམ་བསམ་གྱི་སྒོ་ནས་སྤྱོད་པ་བསྟན་པ་ལ། སྤྲོས་བཅས་དང་།
སྤྲོས་མེད་དང་། ཤིན་ཏུ་སྤྲོས་མེད་གསུམ་ལས། སྤྲོས་བཅས་ཀྱི་སྤྱོད་པ་ལ་ཡང་གསུམ་ལས། འདོད་ཡོན་སྤང་མི་ནུས་པའི་ཆགས་ཅན་ཡུལ་རྣམས་ལ་ཞེན་པས་ཀྱང་། གཉིས་སུ་མེད་པའི་ཡེ་ཤེས་ཐོབ་པར་འདོད་ན། རྟག་ཏུ་སྟེ་སྤྱོད་ལམ་ཐམས་ཅད་དུ་གཟུགས་སོགས་འདོད་པའི་ཡོན་ཏན་ལྔ་རྣམས་རང་བཞིན་ཡོངས་སུ་ཤེས་པའི་སྒོ་ནས་བསྟེན་ཅིང་བསླབ་པར་བྱའོ། ། ཕན་ཡོན་ཅི་ཞིག་འཐོབ་ཅེ་ན། མིག་ལ་སོགས་པའི་རང་བཞིན་གྱི་སའི་སྙིང་པོ་ལ་སོགས་པའི་བྱང་ཆུབ་སེམས་དཔའ་རྣམས་མཉེས་པས་སྟེ་ཚིམ་པར་འགྱུར་རོ། ། དེས་ཅི་ཞིག་བྱ་ཞེ་ན། བྱང་ཆུབ་ནི་སྤྱན་ལ་སོགས་པའི་རང་བཞིན་ལ་སོགས་པ་འབྱུང་བ་བཞི་ཡིན་ལ།
ཉི་མ་ནི་འབྱུང་བ་བཞི་དང་ལྡན་པའི་གཟུགས་སོགས་ཀྱི་ཕུང་པོ་རྣམ་སྣང་ལ་སོགས་པ་དེ་བཞིན་གཤེགས་པ་ལྔའི་རང་བཞིན་རྣམས་ཡིན་ལ། དེ་རྣམས་ཆགས་པར་བྱ་ཞིང་དགེས་པར་འགྱུར་བའོ། ། གཟུགས་ལ་སོགས་ཐབས་ཀྱི་ངོ་བོར་བྱེ་བྲག་ཏུ་ཕྱེ་ནས་བཤད་པ་ལ་གསུམ་གྱི། སྤྱི་དོན་དུ་བཤད་པ་ནི། མཆོད་པར་བྱ་ཞེས་སྦྱར། གང་གིས་ན། མིག་གི་ཡུལ་གཟུགས་ལ་རབ་འབྲིང་རྣམ་པ་གསུམ་དུ་ཤེས་པར་བྱས་ནས། མཆོག་ཏུ་གྱུར་པ་གང་ཡིན་པ་དེས་སོ། ། གང་ལ་ན། རྣམ་སྣང་གི་རིགས་སུ་གྱུར་པ་དཀྱིལ་འཁོར་གྱི་ལྷ་རྣམས་ལའོ། །
སུ་ཞིག་གིས་ན། མཆོད་པར་བྱེད་པ་སྟེ། སྤྲོས་བཅས་ཀྱི་སྤྱོད་པ་ལ་གནས་པའི་སྔགས་པས་སོ། ། བསམ་པ་གང་གིས་ན། གཟུགས་རྣམ་པ་གསུམ་པོ་དེ་ཉིད། བཅོམ་ལྡན་འདས་སྣ་ཚོགས་པའི་བདག་ཉིད་སངས་རྒྱས་རྣམ་པར་སྣང་མཛད་ཀྱི་ངོ་བོར་ཤེས་པར་བྱས་ནས་སོ། ། དེ་བཞིན་དུ་སྒྲ་ལ་རབ་འབྲིང་རྣམ་པ་གསུམ་དུ་ཤེས་པར་བྱས་ནས། མཆོག་ཏུ་གྱུར་པ་རིན་འབྱུང་གི་དཀྱིལ་འཁོར་གྱི་ལྷ་རྣམས་ལ་དབུལ་བར་བྱའོ། ། བསམ་པ་གང་གིས་ན། སྒྲ་གསུམ་པོ་དེ་ཉིད་སངས་རྒྱས་རིན་ཆེན་འབྱུང་གནས་ཀྱི་ངོ་བོར་ཤེས་པར་བྱས་ནས་སོ། །
དྲི་ལ་རབ་འབྲིང་རྣམ་པ་གསུམ་ཤེས་པར་བྱས་ནས། མཆོག་ཏུ་གྱུར་པ་སངས་རྒྱས་སོགས་ཏེ། འོད་དཔག་མེད་ཀྱི་དཀྱིལ་འཁོར་གྱི་ལྷ་རྣམས་ལ་དབུལ་བར་བྱའོ། ། བསམ་པ་གང་གིས་ན། དྲི་གསུམ་པོ་དེ་ཉིད་འདོད་ཆགས་ཆོས་ཀྱི་འབྱུང་གནས་འོད་དཔག་མེད་ཀྱི་ངོ་བོར་ཤེས་པར་བྱས་ནས་སོ། ། རོ་ལ་རབ་འབྲིང་རྣམ་པ་གསུམ་ཤེས་པར་བྱས་ནས། མཆོག་ཏུ་གྱུར་པ་དོན་གྲུབ་ཀྱི་དཀྱིལ་འཁོར་གྱི་ལྷ་རྣམས་ལ་དབུལ་བར་བྱའོ། ། བསམ་པ་གང་གིས་ན། རོ་གསུམ་པོ་དེ་ཉིད་སངས་རྒྱས་ཐོགས་མེད་རྡོ་རྗེ་འཛིན་དོན་ཡོད་གྲུབ་པའི་ངོ་བོར་ཤེས་པར་བྱས་ནས་སོ། ། རེག་བྱ་ལ་རབ་འབྲིང་རྣམ་པ་གསུམ་ཤེས་པར་བྱས་ནས།
མཆོག་ཏུ་གྱུར་པ་བདག་གི་རིགས་མི་བསྐྱོད་པའི་དཀྱིལ་འཁོར་པ་རྣམས་ལ་དབུལ་བར་བྱའོ། ། བསམ་པ་གང་གིས་ན། རེག་བྱ་གསུམ་པོ་དེ་ཉིད་བཅོམ་ལྡན་འདས་རྡོ་རྗེ་ཅན་མི་བསྐྱོད་པའི་ངོ་བོར་ཤེས་པར་བྱས་ནས་སོ། ། དེ་དག་གི་དོན་བསྡུ་བ་ནི། གཟུགས་སྒྲ་ལ་སོགས་པའི་ཡུལ་ལྔ་པོ་དེ་རྣམས། དེ་བཞིན་གཤེགས་པ་ལྔའི་ངོ་བོ་ཉིད་དུ་ཉིན་མཚན་རྟག་ཏུ་སེམས་སྦྱར་ཞིང་བསྐྱེད་པར་བྱའོ། ། ཡུལ་ལྔ་དེ་བཞིན་གཤེགས་པ་ལྔའི་ངོ་བོར་སེམས་བསྐྱེད་པ་འདི་ནི། དུས་གསུམ་གྱི་སངས་རྒྱས་ཐམས་ཅད་ཀྱི་གསང་ཞིང་སྦ་བར་བྱ་བ་དང་། སངས་རྒྱས་ཀྱི་འབྲས་བུ་ཐོབ་པར་བྱེད་པས་སྙིང་པོ་བསྡུས་པ་ཡིན་ནོ། ། གཟུགས་ལ་སོགས་པ་ཐབས་ཀྱི་ངོ་བོར་བཞག་ནས།
སྤྱན་ལ་སོགས་པ་ཤེས་རབ་ཀྱི་ངོ་བོར་བསྟན་པ་ནི། གཟུགས་དང་སྒྲ་དང་། དྲི་དང་། སོགས་པས་རོ་དང་། རེག་བྱ་རྣམས་གོ་རིམ་བཞིན་དུ། སྤྲོས་བཅས་ཀྱི་སྤྱོད་པ་ལ་གནས་པའི་སྔགས་པས། སངས་རྒྱས་སྤྱན་དང་། མཱ་མ་ཀི་དང་། གོས་དཀར་མོ་དང་། སྒྲོལ་མ་དང་།
རེག་རྡོ་རྗེའི་རང་བཞིན་གྱི་ལྷ་ཉིད་དུ་རྟག་ཏུ་བསྒོམ་ཞིང་ཤེས་པར་བྱས་ནས་མཆོད་པར་བྱའོ། ། ཡང་ན་གཟུགས་ལ་སོགས་པའི་ཡུལ་ལྔ་པོ་དེ་ལ། གཟུགས་རྡོ་རྗེ་ལ་སོགས་པ་རིགས་ལྔ་ལས་བྱུང་བའི་རིགས་ཀྱི་ཚུལ་དུ་རྣམ་པར་བསྒོམ་ཞིང་ཤེས་པར་བྱས་ནས་མཆོད་དོ། ། ལྷའི་རྣམ་པར་བསྒོམ་པས་སྤྲོས་པ་དང་བཅས་པ་སྟེ་བསྐྱེད་རིམ་པའི་བསྒོམ་བསམ་བསྟན་་་་་་རྫོགས་རིམ་པས་ཀྱང་སྤྲོས་བཅས་དེ་ལྟར་བྱེད་ཏོ། ། ཡང་རྡོ་རྗེའི་ཚིག་དེ་དག་སྦས་དོན་དུ་བཤད་པ་ནི། མཆོད་པར་བྱ་ཞེས་སྦྱར། གང་གིས་ན། གཟུགས་ཡིད་དུ་འོང་མི་འོང་བར་མ་གསུམ་གོ་རིམ་བཞིན་དུ། སེམས་སྣང་མཆེད་ཐོབ་གསུམ་གྱི་ངོ་བོར་ཤེས་པར་བྱས་ནས། སེམས་གསུམ་གྱི་རང་བཞིན་གྱི་གཟུགས་དེས་སོ། །
སུ་ཞིག་གིས་མཆོད་ཅེ་ན། མཆོད་པར་བྱེད་པ་སྟེ། སྤྲོས་མེད་ཀྱི་སྤྱོད་པ་ལ་གནས་པའི་སྒྱུ་ལུས་པའི་རྣལ་འབྱོར་པས་སོ། ། ཡུལ་གང་ལ་མཆོད་ཅེ་ན། རྣལ་འབྱོར་པ་དེ་ཉིད་བརྟན་གཡོ་སྣ་ཚོགས་པའི་བདག་ཉིད་སངས་རྒྱས་རྣམ་པར་སྣང་མཛད། གང་དུ་ཐིམ་ཞིང་འབྱུང་བའི་གཞི་རྡོ་རྗེ་འཆང་ཆེན་པོ་སེམས་གསུམ་གྱི་རང་བཞིན་ཡིན་པས། དེ་ཉིད་ལའོ། ། དེ་བཞིན་དུ་སྒྲ་རྣམ་པ་གསུམ་སེམས་གསུམ་གྱི་ངོ་བོར་ཤེས་པར་བྱས་ནས། སེམས་གསུམ་གྱི་རང་བཞིན་གྱིས་རིན་འབྱུང་གི་རང་བཞིན་གྱི་ལྷ་རྣམས་ལ་དབུལ་བར་བྱའོ། ། དེ་གང་ཞེ་ན།
རྣལ་འབྱོར་པ་དེ་ཉིད་བཅོམ་ལྡན་སྣ་ཚོགས་པ་སངས་རྒྱས་རིན་ཆེན་འབྱུང་གནས་ཀྱི་གཙོ་བོ་སེམས་གསུམ་གྱི་བདག་ཉིད་ཀྱི་རྡོ་རྗེ་འཆང་ཆེན་པོ་ཡིན་ནོ། ། དྲི་རྣམ་པ་གསུམ་སེམས་གསུམ་གྱི་རང་བཞིན་དུ་ཤེས་པར་བྱས་ནས། སངས་རྒྱས་སོགས་ཏེ་སེམས་གསུམ་གྱི་རང་བཞིན་གྱི་འོད་དཔག་ཏུ་མེད་པའི་ལྷ་རྣམས་ལ་དབུལ་བར་བྱའོ། ། དེ་ཉིད་གང་ཞེ་ན། རྣལ་འབྱོར་པ་དེ་ཉིད་འདོད་ཆགས་ཆོས་ཀྱི་འབྱུང་བ་ནས་འོད་དཔག་ཏུ་མེད་པའི་གཙོ་བོ་སེམས་གསུམ་གྱི་རང་བཞིན་རྡོ་རྗེ་འཆང་ཆེན་པོ་ཡིན་ནོ། ། རོ་རྣམ་པ་གསུམ་སེམས་གསུམ་གྱི་རང་བཞིན་དུ་ཤེས་པར་བྱས་ནས། སེམས་གསུམ་གྱི་རང་བཞིན་གྱི་དོན་ཡོད་གྲུབ་པའི་ལྷ་རྣམས་ལ་དབུལ་བར་བྱའོ། ། དེ་གང་ཞེ་ན། རྣལ་འབྱོར་པ་དེ་ཉིད་སངས་རྒྱས་ཐོགས་མེད་རྡོ་རྗེ་འཛིན་སྟེ། དོན་ཡོད་རྡོ་རྗེ་བསྐྱེད་པར་བྱེད་པའི་རྡོ་རྗེ་འཆང་ཆེན་པོ་སེམས་གསུམ་གྱི་ངོ་བོ་ཡིན་ནོ། །
རེག་བྱ་གསུམ་སེམས་གསུམ་གྱི་ངོ་བོར་ཤེས་པར་བྱས་ནས། བདག་གི་རིགས་ཏེ་སེམས་གསུམ་གྱི་ངོ་བོ་མི་བསྐྱོད་པའི་ལྷ་ལ་དབུལ་ལོ། ། དེ་གང་ཞེ་ན། རྣལ་འབྱོར་པ་དེ་ཉིད་མི་བསྐྱོད་པའི་ཚུལ་མཉེས་པ་སྟེ། མི་བསྐྱོད་པ་བསྐྱེད་པར་བྱེད་པའི་བཅོམ་ལྡན་རྡོ་རྗེ་ཅན་རྡོ་རྗེ་འཆང་ཆེན་པོ་སེམས་གསུམ་གྱི་རང་བཞིན་ཡིན་ནོ། ། དེ་རྣམས་གསལ་བར་བཤད་པ་ནི། གཟུགས་སྒྲ་ལ་སོགས་པའི་ཡུལ་ལྔ་པོ་དེ་ཉིད། རྟག་ཏུ་སེམས་སྣང་མཆེད་ཐོབ་གསུམ་ད་ལྟར་གྱི་སྐད་ཅིག་མ་རེ་རེའི་ངོ་བོར་སྦྱར་ཞིང་ཤེས་པར་བྱའོ། ། ཡུལ་ལྔ་སེམས་གསུམ་དུ་ཤེས་པ་འདི་ནི། སངས་རྒྱས་ཐམས་ཅད་དེ་རིན་པོ་ཆེ་ལྟ་བུའི་གང་ཟག་རྣམས་ལ་བསྟན་པར་བྱ་བ་ཡིན་གྱི།
ཙནྡན་ལྟ་བུ་ལ་སོགས་པ་རྣམས་ལ་བསྟན་པར་བྱ་བ་མ་ཡིན་པས་གསང་བའོ། ། དེ་ཉིད་ཀྱི་ཕྱིར་སྙིང་པོ་བསྡུས་པའོ། ། སྔགས་ཀྱི་ཡན་ལག་མ་ཉམས་པར་ཟློས་པའི་སྔགས་པ་ཡིས། གཟུགས་སྒྲ་ལ་སོགས་པའི་ཡུལ་རྣམས་ལྷ་ཉིད་དུ་སྟེ་ཡེ་ཤེས་གསུམ་གྱི་ངོ་བོར་རྟག་ཏུ་བསྒོམ་ཞིང་ཤེས་པར་བྱའོ། ། ཡེ་ཤེས་གསུམ་གྱི་རང་བཞིན་གྱི་དབྱེ་བ་བསྟན་པ་ནི། གཟུགས་ལ་སོགས་པའི་ཡུལ་དེ་ལ་རིགས་ཀྱི་ཚུལ་དུ་སྟེ་འདོད་ཆགས་དང་། འདོད་ཆགས་དང་བྲལ་བ་དང་། ཆགས་པ་བར་མའི་རང་བཞིན་གྱི་རང་བཞིན་བརྒྱ་དྲུག་ཅུ་པོ་རྣམས། རྣམ་པར་བསྒོམ་ཞིང་རྗེས་སུ་མྱོང་བར་ཤེས་པར་བྱའོ། ། དེ་དག་གིས་ནི་མཆོད་པ།
མཆོད་ཡུལ། མཆོད་པ་པོ་རྣམས་སེམས་གསུམ་གྱི་ངོ་བོར་བསྒོམས་པས། སྤྲོས་པ་མེད་པ་ཞེས་བྱ་སྟེ། སྒྱུ་ལུས་པའི་བསྒོམ་བསམ་བསྟན་ཏོ། ། ཡང་མཐར་ཐུག་ཏུ་བཤད་པ་ནི། གཟུགས་རྣམ་པ་གསུམ་པོ་སེམས་གསུམ་དུ་ཤེས་པར་བྱས་ནས། མཆོད་པར་བྱ་བ་སྟེ། འོད་གསལ་གྱི་ངོ་བོ་ཉིད་དུ་ཐིམ་པར་བྱའོ། ། སུ་ཞིག་གིས་ཞེ་ན། མཆོད་པ་བྱེད་པ་སྟེ།
གཟུགས་གསུམ་སེམས་གསུམ་གྱི་ངོ་བོར་ཤེས་ཤིང་། སེམས་གསུམ་ཡང་སྟོང་པ་ཉིད་དུ་ཤེས་པའི་སྔགས་པ་ཤིན་ཏུ་སྤྲོས་མེད་ཀྱི་སྤྱོད་པ་ལ་གནས་པས་སོ། ། འོད་གསལ་དེ་ཉིད་ནི། སངས་རྒྱས་རྣམ་པར་སྣང་མཛད་གྱི་གཞི་རྡོ་རྗེ་འཆང་ཆེན་པོ་ཡིན་ཏེ། དེ་བསྐྱེད་བྱེད་ཡིན་པའི་ཕྱིར་རོ། ། སྒྲ་རྣམ་པ་གསུམ་སེམས་གསུམ་དུ་ཤེས་པར་བྱས་ནས། འོད་གསལ་དུ་བསྟིམ་པར་བྱའོ། ། ཇི་སྐད་དུ། བཤད་པའི་རྒྱུད་ལས་ཀྱང་། ནང་དང་དེ་བཞིན་ཕྱི་རོལ་དང་། །
གཉིས་ཀ་རྗེས་སུ་མི་དམིགས་པ། ། གཟུགས་སོགས་རྣམ་གསུམ་དེ་ཡིན་ཏེ། ། ལྷ་རྣམས་ལ་ནི་དབུལ་བར་བྱ། ། ཞེས་གསུངས་སོ། ། འོག་མ་རྣམས་ནི་སྔ་མའི་རིགས་བསྒྲེས་པས་གོ་སླའོ། ། འདི་དག་ལ་སེམས་ཙམ་དུ་བསྒོམ་པའི་སྤྲོས་པ་ཡང་མེད་པས་ན། ཤིན་ཏུ་སྤྲོས་པ་མེད་པ་སྟེ། ཟུང་འཇུག་པའི་བསྒོམ་བསམ་བསྟན་ཏོ། ། རྗེས་དྲན་དྲུག་སྟོན་པ་ལ་གཉིས་ཏེ། རྗེས་དྲན་དངོས་བསྟན་པ་དང་།
ཞར་ལ་སྙོམས་འཇུག་གི་ཆོ་ག་བསྟན་པའོ། ། རྗེས་དྲན་དངོས་བསྟན་པ་ནི། སྐབས་འདིའི་རྗེས་དྲན་དྲུག་གིས། དབེན་གསུམ་སྔོན་དུ་འགྲོ་བ་ཅན་གྱི་སྒྱུ་ལུས་འོད་གསལ་དུ་བཅུག་ནས། ཟུང་འཇུག་གི་སྐུར་བཞེངས་པ་སྤྱིར་བསྟན་ཏོ། ། དེ་ལ་སྐུ་དང་གསུང་དང་ཐུགས་རྣམས་བསྒོམ་ཞེས་པ། དབེན་པ་གསུམ་མདོར་བསྟན་པ་སྟེ། སྐུ་བསྒོམ་པ་རྒྱས་པར་སྟོན་པ་ནི། སངས་རྒྱས་རྗེས་སུ་དྲན་པ་སྦྱོར། ། ཞེས་ཏེ།
རིགས་བརྒྱའི་དབྱེ་བས་ལུས་རྣམ་པར་དབེན་པར་བྱེད་པ་ནི། སངས་རྒྱས་རྗེས་སུ་དྲན་པ་སྦྱོར་ཏེ་བསྒོམ་པའོ། ། གསུང་བསྒོམ་པ་རྒྱས་པར་བསྟན་པ་ནི། ཆོས་ནི་རྗེས་སུ་དྲན་པ་བསྒོམ། ། ཞེས་ཏེ། རྡོ་རྗེའི་བཟླས་པ་མཐར་ཐུག་པས་ངག་རྣམ་པར་དབེན་པ་ནི་ཆོས་རྗེས་སུ་དྲན་པ་བསྒོམ་པའོ། ། ཐུགས་བསྒོམ་པ་རྒྱས་པར་འཆད་པ་ནི། རྡོ་རྗེ་རྗེས་སུ་དྲན་པ་བསྒོམ། ། ཞེས་ཏེ། རང་བཞིན་སྣང་བའི་རིམ་གྱིས།
སེམས་རྣམ་པར་དབེན་པ་རྟོགས་པ་ནི་རྡོ་རྗེ་རྗེས་སུ་དྲན་པ་བསྒོམ་པའོ། ། ཁྲོ་བོ་རྗེས་སུ་དྲན་པ་བསྒོམ། ། ཞེས་པས། སེམས་དབེན་གྱི་བསྒྲུབ་པ་བསྟན་ཏེ། ཁྲོ་བོ་ནི་ཐབས་ཀྱི་ཡེ་ཤེས་ཀུན་རྫོབ་བྱང་ཆུབ་ཀྱི་སེམས་ཡིན་ལ། དེས་ལུས་གཟིར་བར་བྱེད་པའི་བགེགས་ཟིལ་གྱིས་གནོན་པས་ན་ཁྲོ་བོ། དེ་རྗེས་སུ་དྲན་པ་ནི་ཕྱག་རྒྱ་དང་སྙོམས་པར་ཞུགས་ཏེ་བར་མ་ཆད་པར་བསྒོམ་པའོ། ། རིགས་ནི་རྗེས་སུ་དྲན་པ་སྦྱོར། ། ཞེས་སྒྱུ་ལུས་བསྟན་ཏེ། རིགས་ནི་ལུས་ངག་ཡིད་གསུམ་ཡིན་ལ།
དེ་རྗེས་སུ་དྲན་པ་ནི། ཡེ་ཤེས་གསུམ་གྱིས་སོ་སོར་ཡོངས་སུ་ཤེས་པའོ། ། སྦྱོར་བ་ནི་སེམས་གསུམ་རླུང་དང་བཅས་པ་དབྱེར་མེད་པར་སྦྱར་ནས་སྒྱུ་ལུས་བསྐྱེད་པའོ། ། ལྷ་ནི་རྗེས་སུ་དྲན་པར་སྦྱོར། ། ཞེས་པས། ། འོད་གསལ་བསྟན་ཏེ། ལྷ་ནི་སྒྱུ་ལུས་ཕྱག་རྒྱ་ཆེན་པོའོ། ། དེ་རྗེས་སུ་དྲན་པ་ནི། ཆུ་ཟླ་ལ་སོགས་པའི་དཔེས། དེའི་ངོ་བོ་ཡོངས་སུ་ཤེས་པའོ། །
སྦྱོར་བ་ནི། དེ་བསམ་གཏན་གཉིས་ཀྱིས་བཤིག་སྟེ་འོད་གསལ་དུ་བཅུག་པའོ། ། བསྒོམས་ན་བྱང་ཆུབ་ཐོབ་པར་འགྱུར། ། ཞེས་པས་ཟུང་འཇུག་བསྟན་ཏེ། དེ་ལྟར་དབེན་གསུམ་སྔོན་དུ་འགྲོ་བའི་སྒྱུ་ལུས་འོད་གསལ་ཏུ་བཅུག་སྟེ་གོམས་ན། སླར་ཡང་ལུགས་ལྡོག་གི་སྣང་བ་གསུམ་རླུང་དང་བཅས་པ་ལས། བྱང་ཆུབ་སྟེ་ཟུང་འཇུག་གི་ཡེ་ཤེས་སྐྱེ་ཞིང་ཐོབ་པར་འགྱུར་རོ། ། སྒྱུ་ལུས་འོད་གསལ་དུ་བཅུག་པ་ལས་ཟུང་འཇུག་སྐྱེ་བ་ལུང་གིས་བསྒྲུབ་པ་ནི། རྩ་རྒྱུད་ལས། ཉམས་དགའ་སངས་རྒྱས་ཀུན་གྱིས་བསྟེན། །
བྷ་ག་ཞི་བ་གཅིག་པུའི་མིང་། ། རང་གི་དེ་ནི་གཉིས་མེད་འབྱུང་། ། རྡོ་རྗེ་དེ་ཉིད་དུ་སྦྱར་བྱ། ། སངས་རྒྱས་རྗེས་དྲན་སྦྱོར་བ་སྟེ། ། བྷ་ག་ལིངྒ་ཡིན་པར་གྲག ། གཞུག་པ་གཉིས་མེད་སྦྱོར་བ་སྟེ། སངས་རྒྱས་གཟུགས་སུ་བསྒོམ་པའོ། ། དེ་ལ་བློ་ལྡན་གྱིས་སྤྲོ་བ། ། བ་སྤུའི་བུ་གའི་རྩེ་མོ་ནས། མཉམ་པ་མེད་པའི་ཁྱད་པར་དུ། །
སངས་རྒྱས་ཕྲིན་རྣམས་དེ་སྤྲོ་འོ། ། ཞེས་གསུངས་ཏེ། དེ་ལ་རྩ་རྒྱུད་དུ་སངས་རྒྱས་རྗེས་དྲན་གྱི་དོན་བྷ་ག་ལ་ནི་ལིངྒ་བཞག ། ཅེས་གསུངས་པས་བྷ་ག་ནི་འོད་གསལ་ཏེ། དེ་ནི་ཉོན་མོངས་པ་རྣམ་པར་དག་པས་ན་ཉམས་དགའོ། ། དུས་གསུམ་གྱི་སངས་རྒྱས་ཀུན་གྱིས་བསྟེན་པས་ན་བྷ་གའོ། ། སྤྲོས་པ་དང་བྲལ་བས་ན་ཞི་བ། དབྱེ་བ་མེད་པ་ལན་གཅིག་པུའོ། ། རྡོ་རྗེ་ནི། རང་གི་དེ་ནི་གཉིས་མེད་འབྱུང་། །
ཞེས་པ་སྒྱུ་ལུས་སོ། ། གཞུག་པ་གཉིས་མེད་སྦྱོར་བས་སྟེ། ། ཞེས་པ་སྒྱུ་ལུས་འོད་གསལ་ཏུ་བཅུག་པའོ། ། སངས་རྒྱས་གཟུགས་སུ་བསྒོམ་པའོ། ། ཞེས་པ་འོད་གསལ་ལས་ཟུང་འཇུག་བཞེངས་པའོ། ། དེ་ཉིད་སྤྲུལ་སྐུར་བསྒྱུར་བ་ནི། དེ་ལ་བློ་ལྡན་གྱིས། ཞེས་སོགས་ཀྱིས་བསྟན་ཏོ། ། ད་ནི་བསྐྱེད་རྫོགས་གཉིས་ཀའི་རྣལ་འབྱོར་པའི་སྙོམས་འཇུག་ཆོ་ག་བསྟན་པ་ནི། ཐོག་མར་རྡོ་རྗེ་འཆང་ཆེན་པོའི་ཟླས་པ་པོས་སྙོམས་འཇུག་གི་ཆོ་ག་ནི།
མཆོད་པ་རབ་ཏུ་བརྩམ་པར་བྱའོ། ། ཞེས་སྦྱར་རོ། ། གང་ལ་ན་རྣལ་འབྱོར་བདག་ཉིད་ལའོ། ། གང་དུ་ཞེ་ན། རབ་ཏུ་དབེན་ཞིང་ཡིད་དང་མཐུན་པའི་གནས་སུའོ། ། གང་གིས་ཞེ་ན། བུད་མེད་ཡན་ལག་དང་ཉིང་ལག་མ་ཉམས་པའི་གཟུགས་དང་ལྡན་ཞིང་ཁ་དོག་སྡུག་པས་མདངས་བཟང་བ་དང་། ན་ཚོད་ལོ་གྲངས་བཅུ་དྲུག་ལོན་པ་རྙེད་ནས། དེ་རེག་རྡོ་རྗེ་མར་བསྐྱེད་དེ། བྱིན་གྱིས་བརླབས་པ་སྟེ།
འདོད་ཆགས་ལ་སོགས་པ་རང་བཞིན་གསུམ་པོ་སྐྱེ་བའི་གནས། ཡུལ་ཡིད་དུ་འོང་བ་གསུམ་པོ་དག་གིས། བདག་ཉིད་མཆོད་པར་བྱའོ། ། དུས་ནམ་གྱི་ཚེ་ཞེ་ན། དཀྱིལ་འཁོར་རྒྱལ་མཆོག་བསྐྱེད་པ་དང་། གསང་མཆོད་བྱེད་པ་ལ་སོགས་པའི་དུས་སུའོ། ། རྣམ་སྣང་ལ་སོགས་པའི་ཟློས་པ་པོས་གཞན་གྱི་ཆོ་ག་བསྟན་པ་ནི། རྣམ་སྣང་གི་ཟློས་པ་པོས་ནི། རང་གི་རིགས་ཀྱི་ཕྱག་རྒྱ་དེ་བཞིན་གཤེགས་པའི་བཙུན་མོའི་མཆོག་སྤྱན་དུ་བསྒོམ་པར་བྱ་ཞིང་། རིན་འབྱུང་གི་རིགས་ཀྱིས་མཱ་མ་ཀི་དང་།
འོད་དཔག་མེད་ཀྱིས་གོས་དཀར་མོ་དང་། དོན་གྲུབ་ཀྱིས་སྒྲོལ་མ་ལ་སོགས་པར་བསྒོམ་པར་བྱའོ། ། དེ་ལྟར་བསྒོམ་པས་ཅི་བྱ་ཞེ་ན། འཁྱུད་པ་ལ་སོགས་པ་ཕན་ཚུན་རྗེས་སུ་ཆགས་པ་སྔོན་དུ་འགྲོ་བས། དབང་པོ་གཉིས་མཉམ་པར་སྦྱར་བས། སྙོམས་པར་འཇུག་པར་བྱ་སྟེ། དེས་སངས་རྒྱས་རྡོ་རྗེ་འཆང་ཆེན་པོའི་དངོས་གྲུབ་སྟེ། མཆོག་ཏུ་དགའ་བའི་མཚན་ཉིད་གཅིག་པ་ཐོབ་པར་འགྱུར་རོ། ། སྔགས་ལ་མཆོག་ཏུ་གཞོལ་བའི་ཆོ་གའི་ཁྱད་པར་བསྟན་པ་ནི། བསྐྱེད་རིམ་པས་རང་དང་ཕྱག་རྒྱ་ལྷ་བསྐྱེད་པ་སྔོན་དུ་སོང་བས།
རང་གི་རྡོ་རྗེ་ཡི་གེ་ཧཱུྃ་ཡོངས་སུ་གྱུར་པ་ལས། རྡོ་རྗེ་ནོར་བུའི་ཆ་ཨོཾ་གྱིས་མཚན་པར་བསྒོམ། ཨ་ལས་ཕྱག་རྒྱའི་པད་མ་ཨས་མཚན་པར་བསམས་ཏེ། རིན་འབྱུང་གི་ང་རྒྱལ་གྱིས་རྗེས་སུ་ཆགས་པའི་སྦྱོར་བ་དང་ལྡན་པས་ཧཱུྃ་གླུར་བླང་ཞིང་སྙོམས་པར་ཞུགས་ཏེ། ཡི་གེ་ཕཊ྄་ཀྱིས་བྱང་ཆུབ་ཀྱི་སེམས་དབབ་པར་བྱའོ། ། ཨ་ལས་པད་མ་བསྐྱེད་པ་ཆོས་སྐུ་དང་། ཨོཾ་ལས་ནོར་བུ་བྱིན་གྱིས་བརླབ་པ་ལོངས་སྐུ་དང་། ཧཱུྃ་ལས་རྡོ་རྗེ་བསྐྱེད་པ་སྤྲུལ་སྐུར་བསྒོམ་པར་བྱ་ཞེས་པ་ནི། ཐ་མལ་པའི་རྣམ་རྟོག་སྤང་བའི་ཕྱིར་དེ་ལྟར་མོས་པར་བྱེད་པ་ཙམ་ཡིན་པས་རྣམ་པར་རྟོག་པ་ཙམ་ཡིན་གྱི། སྐུ་གསུམ་དངོས་མ་ཡིན་པས།
དེ་ཁོ་ན་ཉིད་མ་ཡིན་ནོ། ། སྙོམས་པར་འཇུག་པའི་ཚེ། དཀར་པོ་ལ་སོགས་པ་འོད་ཟེར་ལྔས་པད་མ་དང་རྡོ་རྗེའི་ནང་ཁྱབ་ཅིང་གང་བར་བསྒོམ་པར་བྱའོ། ། སྔར་བཤད་པའི་སྤྱན་མ་ནི། ཟླ་བའི་འོད་བཞིན་དུ་འབར་བ་དང་བཅས་པའི་འོད་ཟེར་དཀར་པོའི་སྣང་བ་དང་ལྡན་པ་ཡིད་དུ་འོང་ཞིང་ཡིད་འཕྲོག་པའི་བུད་མེད་དུ་བསྒོམ་པར་བྱའོ། ། དེས་མཚོན་ནས། མཱ་མ་ཀི་ཁ་དོག་སྔོན་མོ་དང་། གོས་དཀར་མོ་དམར་མོ་ལ་སོགས་པ་བསྒོམ་པ་དང་ཤེས་པར་བྱའོ། ། རྗེས་དྲན་བཅུ་དྲུག་སྟོན་པ་ལ་གཉིས་ཏེ། དངོས་དང་རྗེས་དྲན་རྟོགས་པའི་ཕན་ཡོན་བསྟན་པའོ། །
དང་པོ་ལ་མདོར་བསྟན། རྒྱས་བཤད་གཉིས་ཀྱི། མདོར་བསྟན་པ་ནི། སངས་རྒྱས་རྗེས་དྲན་ནི་ཞེས་སོགས་རྐང་པ་གཉིས་སོ། ། དེ་ལ་བསྐྱེད་རིམ་པའི་སྐུ་གསུང་ཐུགས་བྱིན་གྱིས་བརླབ་པ་མ་གཏོགས་རྗེས་དྲན་གཞན་རྣམས་ཀྱིས་རྫོགས་རིམ་འབའ་ཞིག་སྟོན་ལ། དེ་ལ་ཡང་གཉིས་ལས། རྫོགས་རིམ་པའི་སྐུ་གསུང་ཐུགས་བྱིན་གྱིས་བརླབ་པ་ཡན་ཆོད་ཀྱིས། བརྩོན་འགྲུས་ཅན་མཐོང་བའི་ཆོས་ལ་སངས་རྒྱ་བའི་ལམ་སྟོན་ལ། དམ་ཚིག་རྗེས་དྲན་མན་ཆོད་ཀྱིས་ལེ་ལོ་ཅན་བར་དོར་མྱ་ངན་ལས་འདའ་བའི་ལམ་བསྟན་ཏོ། ། རྒྱས་པར་བཤད་པ་ལ་ལྔ་སྟེ།
ཡེ་ཤེས་སྐུ་བསྐྱེད་པ་དང་། སྐུ་གསུང་ཐུགས་བྱིན་གྱིས་བརློབ་པ་དང་། ཐུན་མོང་གི་དོན་དམ་པར་འཇུག་པའི་རིམ་པ་དང་། འོད་གསལ་ལས་ལྡང་བ་དང་། སྤྲུལ་སྐུའི་གཞི་བགོས་པའོ། ། དང་པོ་ཡེ་ཤེས་ཀྱི་སྐུ་བསྐྱེད་པ་ལ་གསུམ་ལས། རིགས་སོ་སོའི་ཟློས་པ་པོས་རང་གི་ལྷའི་སྐུར་བསྒོམ་པའི་རིམ་པ་བསྟན་པ་ནི། དེ་ཡང་སྔར་གྱི་རྗེས་དྲན་དྲུག་གིས་ནི། དབེན་གསུམ་སྔོན་དུ་སོང་བའི་ཀུན་རྫོབ་འོད་གསལ་དུ་བཅུག་པ་ལས། ཟུང་འཇུག་ལོངས་སྐུར་བཞེངས་ནས་སྤྲུལ་སྐུར་བསྒྱུར་བ་སྤྱིར་བཤད་ལ།
དེ་ཉིད་རིགས་སོ་སོའི་ཟློས་པ་པོ་རྣམས་ཀྱིས་ཇི་ལྟར་བསྒོམ་པ་བྱེ་བྲག་ཏུ་བཤད་པ་ནི། རྣམ་སྣང་གི་ཟློས་པ་པོས། སྔར་གྱི་རྗེས་དྲན་དྲུག་གི་དོན་ཇི་ལྟར་བསྒོམ་ན། སངས་རྒྱས་ཏེ་རྣམ་པར་སྣང་མཛད་རྗེས་སུ་དྲན་པའི་ཚུལ་གྱིས་བསྒོམ་ཞིང་། དེའང་ཚུལ་ཇི་ལྟར་བསྒོམ་ཞེ་ན། བྷ་ག་དོན་དམ་པའི་བདེན་པ་ལ། ལིང་ག་དབེན་གསུམ་སྔོན་དུ་འགྲོ་བ་ཅན་གྱི་སྒྱུ་ལུས་བསམ་གཏན་གཉིས་ཀྱིས་བཤིག་སྟེ། བཞག་པ་སྟེ་བཅུག་པ་ནི་འོད་གསལ་མངོན་དུ་བྱས་པ་ཡིན་ལ། དེ་ལས་ལུགས་ལྡོག་གི་སྣང་བ་གསུམ་རླུང་དང་བཅས་པ་ལས་ཟུང་འཇུག་ལོངས་སྐུར་བཞེངས་པ་ནི། སངས་རྒྱས་གཟུགས་ནི་རབ་ཏུ་བསྒོམ། །
ཞེས་སོ། ། དེ་ནས་སྤྲུལ་སྐུར་བསྒྱུར་བ་ནི། མཁས་པ་སྟེ་ངོ་བོ་ཉིད་ཤེས་པའི་རྣལ་འབྱོར་པས། ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་ཏེ། བ་སྤུ་རྣམས་ཀྱི་བུ་ག་ནས་ཏེ། ཡུམ་གྱི་ཆོས་འབྱུང་དུ་བདེ་བའི་སྣང་བ་ཙམ་ལས། སངས་རྒྱས་སྤྲིན་ཏེ། རྣམ་པར་སྣང་མཛད་ཀྱི་ཚོགས་རྣམ་པར་སྤྲོས་ཏེ། འཇིག་རྟེན་གྱི་ཁམས་ཐམས་ཅད་ན་གནས་པའི་གཏི་མུག་ལ་སྤྱོད་པའི་སེམས་ཅན་གྱི་ཁམས་རྣམ་པར་སྦྱངས་ནས། སླར་བདག་ཉིད་ལ་རྗེས་སུ་ཞུགས་པས།
རྣམ་སྣང་སྤྲུལ་སྐུར་བསྒྱུར་བའོ། ། འོད་དཔག་མེད་ཀྱི་རྣལ་འབྱོར་པས་རྗེས་དྲན་ཇི་ལྟར་བསྒོམ་ཞེ་ན། ཆོས་ཏེ་འོད་དཔག་ཏུ་མེད་པ་རྗེས་སུ་དྲན་པའི་ཚུལ་གྱིས་བསྒོམ་མོ། ། ཆོས་ཀྱི་སྤྲིན་ནི་འོད་དཔག་ཏུ་མེད་པ་སྟེ། དེ་རྣམ་པར་སྤྲོས་པས་འདོད་ཆགས་ལ་སྤྱོད་པའི་སེམས་ཅན་གྱི་ཁམས་སྦྱངས་ཏེ། བདག་ཉིད་ལ་ཞུགས་པས་འོད་དཔག་ཏུ་མེད་པར་བསྒྱུར་བའོ། ། མི་བསྐྱོད་པའི་རྣལ་འབྱོར་པས་རྗེས་དྲན་དྲུག་ཇི་ལྟར་བསྒོམ་ཞེ་ན། རྡོ་རྗེ་སྟེ་མི་བསྐྱོད་པ་རྗེས་སུ་དྲན་པའི་ཚུལ་གྱིས་བསྒོམ་མོ། ། རྡོ་རྗེའི་སྤྲིན་ནི་མི་བསྐྱོད་པ་སྟེ། ། དེ་རྣམ་པར་སྤྲོས་པས་ཞེ་སྡང་ལ་སྤྱོད་པའི་སེམས་ཅན་གྱི་ཁམས་སྦྱངས་ཏེ།
བདག་ལ་རྗེས་སུ་ཞུགས་པས། མི་བསྐྱོད་པར་བསྒྱུར་བའོ། ། རིན་འབྱུང་གི་རྣལ་འབྱོར་པས་རྗེན་དྲན་དྲུག་ཇི་ལྟར་བསྒོམ་ཞེ་ན། རིགས་ཏེ་རིན་ཆེན་འབྱུང་ལྡན་རྗེས་སུ་དྲན་པའི་ཚུལ་གྱིས་བསྒོམ་མོ། ། རིགས་ཀྱི་སྤྲིན་ནི་རིན་ཆེན་འབྱུང་ལྡན་ཏེ། དེ་རྣམ་པར་སྤྲོས་པས། སེར་སྣ་དང་ང་རྒྱལ་ལ་སྤྱོད་པའི་སེམས་ཅན་གྱི་ཁམས་སྦྱངས་ཏེ། བདག་ལ་རྗེས་སུ་བཞུགས་པས་རིན་འབྱུང་དུ་བསྒྱུར་བའོ། ། དོན་གྲུབ་ཀྱི་རྣལ་འབྱོར་པས་རྗེས་དྲན་དྲུག་ཇི་ལྟར་བསྒོམ་ཞེ་ན། ཁྲོ་བོ་དོན་ཡོད་གྲུབ་པ་རྗེས་སུ་དྲན་པའི་ཚུལ་གྱིས་བསྒོམ་མོ། །
ཁྲོ་བོའི་སྤྲིན་ནི་དོན་ཡོད་གྲུབ་པ་སྟེ། དེ་རྣམ་པར་སྤྲོས་པས་ཕྲག་དོག་ཅན་གྱི་སེམས་ཅན་གྱི་ཁམས་སྦྱངས་ཏེ། བདག་ལ་རྗེས་སུ་ཞུགས་པས་དོན་ཡོད་གྲུབ་པར་བསྒྱུར་བའོ། ། དེ་དག་གིས་ཟུང་འཇུག་པའི་དེ་བཞིན་གཤེགས་པ་ལྔའི་དང་པོའི་སྦྱོར་བ་ལྔ་བསྟན་ཏོ། ། ལུས་བརྟས་པའི་སྦྱོར་བ་བསྟན་པ་ནི། དམ་ཚིག་ནི་ཟུང་འཇུག་ཡེ་ཤེས་ཀྱི་སྐུ། ། དེ་རྗེས་སུ་དྲན་པ་ནི། དེ་སྤྲུལ་སྐུར་བསྒྱུར་བའོ། ། རྣལ་འབྱོར་པ་བདག་གི་ལྕེའི་རྡོ་རྗེ་གྱེན་ཏུ་བཟློག་སྟེ། རྐན་གྱི་པད་མར་ལྡན་པ་སྟེ་བཅུག་ནས།
སྐྱེས་པ་དང་། བུད་མེད་ཀྱི་དབང་པོ་གཉིས་མཉམ་པར་སྦྱར་བའི་ཚུལ་དུ་ལྕེ་ཆུང་བའི་ནུ་མ་འཇིབས་པས། ། རང་གི་ཁུ་བའི་ཐིག་པ་སྟེ་ཀླད་རྒྱས་ཀྱི་བདུད་རྩི་ཆ་བཅུ་དྲུག་ཏུ་གནས་པ་ཟླ་བ་ཕྱེད་ཕྱེད་ལ་ཆ་རེ་རེ་འབབ་པ་ལས། དེ་བས་མང་དུ་ཕབ་པས། སངས་རྒྱས་ཏེ་གཟུགས་ཀྱི་ཕུང་པོ་ལ་སོགས་པ་དང་། རྡོ་རྗེ་སེམས་དཔའ་སྟེ་སེམས་ལས་བྱུང་བ་རྣམས། མཆོད་པ་སྟེ་ཚིམ་ཞིང་རྒྱས་པར་འགྱུར་རོ། ། གཉིས་པ། ཕྱུང་བའི་དཀྱིལ་འཁོར་བསྟན་པ་ནི། དཀྱིལ་འཁོར་ནི་ཕྱུང་བའི་དཀྱིལ་འཁོར་རོ། །
དེ་རྗེས་སུ་དྲན་པ་བསྒོམ་པ་ནི། ། མཆོག་བསྒྲུབ་པ་ལ་གནས་པའི་རྣལ་འབྱོར་པ་འཁྱུད་པ་ལ་སོགས་པའི་བྱ་བ་ལ་མཁས་པས། དབང་པོ་གཉིས་མཉམ་པར་བཞག་པ་སྟེ། ཕྱག་རྒྱ་དང་སྙོམས་པར་ཞུགས་པས་རང་གི་ཁུ་བ་དག་རྡོ་རྗེའི་ལམ་ནས། ཡུམ་གྱི་བྷ་གར་རྟག་ཏུ་དབྱུང་བར་བྱའོ། ། དེས་ཅི་ཞིག་བྱ་ཞེ་ན། དཀྱིལ་འཁོར་དཀྱིལ་འཁོར་ཚུལ་དུ་བྱ། ། ཞེས་ཏེ། ། དཀྱིལ་འཁོར་ནི་བུ་དང་ཚ་བོ་ལ་སོགས་པ་ཕྱུང་བའི་དཀྱིལ་འཁོར་ཡིན་ལ། ། དཀྱིལ་འཁོར་ཚུལ་དུ་བྱ་ཞེས་པ་དེ་ལྟ་བུའི་དཀྱིལ་འཁོར་བསྐྱེད་པར་བྱའོ། །
ཞེས་སོ། ། དོན་ནི་འདི་ཡིན་ཏེ། སྔར་བཤད་པའི་ཚུལ་གྱིས་དེ་བཞིན་གཤེགས་པ་ལྔའི་དང་པོའི་སྦྱོར་བ་ལྔ་བསྐྱེད་ནས། ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་པ་ལས། བདེ་བའི་སྣང་བ་ཙམ་ལས་ཡུམ་གྱི་ཆོས་འབྱུང་དུ་ལྷའི་འཁོར་ལོ་སྐད་ཅིག་ཙམ་གྱིས་བསྐྱེད་དེ། རང་རང་གིས་འབྱིན་སྔགས་ཀྱིས་སྤྲོས་ནས། སླར་བསྡུས་ཏེ་རང་རང་གི་གནས་སུ་བཀོད་པ་ནི། དཀྱིལ་འཁོར་རྒྱལ་མཆོག་གོ ། ལས་རྒྱལ་མཆོག་ལ་གསུམ་སྟེ། དངོས་གཞི་བདེན་པ་གཉིས་དབྱེར་མེད་པ་ལ་བསླབ་པ་དང་།
སྒྱུ་མ་ལྟ་བུའི་སྐབས་སུ་སྤྱོད་པ་མ་བྱས་ན། སྤྱོད་པ་བྱ་བ་དང་། རྡོ་རྗེ་བཟླས་པའི་སྒོ་ནས་སེམས་ཅན་གྱི་དོན་བྱེད་པ་སྟེ་དེ་ལྟར་གསུམ་པོ་གང་ཡང་རུང་བ་གཅིག་ལ་བསླབ་པར་འབྲེལ་ལོ། ། སྐུ་གསུང་ཐུགས་བྱིན་གྱིས་བརླབ་པ་ལ་གཉིས་ཏེ། བསྐྱེད་རིམ་པའི་སྐུ་གསུང་ཐུགས་བྱིན་གྱིས་བརླབ་པ་ནི། སྦྱོར་བ་དང་། རྗེས་སུ་སྦྱོར་བ་དང་། ལྷག་པའི་སྦྱོར་བ་རྣམས་བྱས་ནས། རྣལ་འབྱོར་ཆེན་པོ་སྐུ་གསུང་ཐུགས་བྱིན་གྱིས་རློབ་པའི་ཚེ། སྤྱི་བོ་ལ་སོགས་པའི་གནས་གསུམ་དུ་ཧཱུྃ་ལ་སོགས་པའི་ཡི་གེ་གསུམ་བཀོད་དེ།
དེ་དག་ལ་སྤྱན་ལ་སོགས་པའི་ལྷ་མོ་གསུམ་སྤྲོས་ནས། སྐུ་རྡོ་རྗེ་ལ་སོགས་པ་རིགས་གསུམ་གྱི་ལྷ་རྣམས་ནམ་མཁར་སྤྱན་དྲངས་ནས། ལེའུ་བཅུ་གཉིས་པ་ནས་བཤད་པའི་ཚིགས་བཅད་གཉིས་ཀྱིས་གསོལ་བ་བཏབ་སྟེ། སླར་ཡང་ཨོཾ་ལ་སོགས་པ་ལ་བཅུག་ནས། ཚིག་བཅད་འདི་དག་གིས་སྨོན་ལམ་འདེབས་པའོ། ། དེ་ལ་སྐུ་ནི་རྣམ་པར་སྣང་མཛད་དེ། དེའི་ངོ་བོ་ཉིད་དུ་གྱུར་པ་རྗེས་སུ་དྲན་པ་ནི། ཕྱོགས་བཅུ་དང་། དུས་གསུམ་གྱི་སངས་རྒྱས་ཀུན་གྱི་སྐུ་གང་ཡིན་པ་རྣམ་པར་སྣང་མཛད་དང་འབྲེལ་བའི་ཟག་པ་མེད་པའི་ཕུང་པོ་ལྔ་ཡི་རྣམ་སྣང་རབ་ཏུ་རྒྱས་ཤིང་གང་བ་དེ་བཞིན་དུ་སངས་རྒྱས་སྐུའི་ངོ་བོ་ཏེ་སྐུ་རྡོ་རྗེ་འཁོར་དང་བཅས་པ་སྤྱི་བོར་བཅུག་པས་སྒྲུབ་པ་པོ་བདག་གི་ལུས་ཀྱང་སྐུ་རྡོ་རྗེའི་ངོ་བོ་དང་འདྲ་བར་གྱུར་ཅིག གསུང་གི་འོད་དཔག་ཏུ་མེད་པ་དེ་རྗེས་སུ་དྲན་པ་ནི།
རྡོ་རྗེ་ཆོས་འོད་དཔག་ཏུ་མེད་པའི་གསུང་གང་ཡིན་པ་ངེས་པའི་ཚིག་དང་། ཆོས་དང་། དོན་དང་། སྤོབས་པ་སོ་སོ་ཡང་དག་པར་རིག་པ་ཏེ། སོ་སོ་ཡང་དག་པར་རིག་པ་བཞི་དང་ལྡན་པ་དེ་དང་འདྲ་བར་སྒྲུབ་པ་པོ་བདག་གི་ཚིག་ཀྱང་དེ་དང་འདྲ་བར་གྱུར་ཏེ། ཆོས་འཛིན་པ་འོད་དཔག་ཏུ་མེད་པ་དང་འདྲ་བར་གྱུར་ཅིག་ཅེས་པའོ། ། ཐུགས་ནི་མི་བསྐྱོད་པའོ། ། དེ་རྗེས་སུ་དྲན་པ་ནི། སྣོད་མ་ཡིན་པ་ལ་གསང་བ་གཉིས་སུ་མེད་པའི་ཡེ་ཤེས། དེ་སྟོན་པ་ལ་དབང་བས་ན་གསང་བའི་བདག་པོ།
རེག་རྡོ་རྗེ་དང་ལྡན་པས་ན་བློ་ལྡན། འཁོར་འདས་ཀུན་ཏུ་དགེ་བས་ན་ཀུན་ཏུ་བཟང་པོ། མི་བསྐྱོད་པའི་ཐུགས་གང་ཡིན་པ་དེ་དང་། སྒྲུབ་པ་པོ་བདག་གི་སེམས་ཀྱང་དེ་དང་འདྲ་བར་གྱུར་ཏེ། རྡོ་རྗེ་འཛིན་པ་ལྟ་བུར་གྱུར་ཅིག་ཅེས་པའོ། ། རྫོགས་རིམ་པ་རྣམས་ཀྱིས་རང་བཞིན་ཡོངས་སུ་ཤེས་པ་ཙམ་གྱིས་སྐུ་གསུང་ཐུགས་བྱིན་གྱིས་བརླབས་པ་བསྟན་པ་ནི། སྐྱེ་གནས་བཞིས་བསྡུས་པའི་སེམས་ཅན་རྣམས་རྗེས་སུ་དྲན་པ་བསྒོམ་པ་ནི། མངལ་སྐྱེས་ལ་སོགས་པ་སྐྱེ་གནས་བཞིས་བསྡུས་པའི་སེམས་ཅན་ཀུན་གྱི་སེམས་གང་ཡིན་པ་འདི་ནི་སྐུའོ། ། འདི་ནི་གསུང་ངོ་། ། འདི་ནི་ཐུགས་སོ་ཞེས་བརྟག་པའི་གཞིར་གྱུར་པ་དེ་དག་དང་།
སངས་རྒྱས་ཐམས་ཅད་ཀྱི་ཐུགས་དང་། བདག་སྒྲུབ་པ་པོའི་སེམས་རྣམས་གཉིས་སུ་མེད་ཅིང་། ནམ་མཁའ་དང་འདྲ་བར་བསྒོམ་པ་ནི་ཐུགས་བྱིན་གྱིས་བརླབ་པའོ། ། སྐུ་དང་གསུང་བྱིན་གྱིས་བརླབ་པ་ཚིག་གཅིག་གིས་སྟོན་པ་ནི། སྔགས་ཀྱི་རྡོ་རྗེ་སྟེ་སྐྱེ་གནས་བཞིས་བསྡུས་པའི་སེམས་ཅན་གྱི་ངག་གི་ཚོགས་དང་། དེ་དག་གི་སྐུ་སྟེ། ལུས་གང་ཡིན་པ་དང་། སྔགས་འཛིན་པ་རྡོ་རྗེ་འཆང་ཆེན་པོའི་གསུང་གིས་སྐུ་ཡང་རྣམ་བསྒོམ་ཞེས་པ། སྐུ་དང་གསུང་དག་དང་། བདག་སྒྲུབ་པ་པོའི་ངག་དང་ལུས་དག་ཀྱང་དེ་དག་དང་འདྲ་བར་ནམ་མཁའ་དང་མཉམ་ཞིང་།
སྟོང་པ་ཉིད་དུ་རོ་གཅིག་པར་བསྒོམ་པ་ནི། སྐུ་དང་གསུང་བྱིན་གྱིས་རློབ་པའོ། ། ཐུན་མོང་གི་དོན་དམ་པར་འཇུག་པའི་རིམ་པ་བསྟན་པ་ནི། དེ་ལ་དམ་ཚིག་ནི་འདའ་བར་མི་བྱ་བས་ན་འོད་གསལ་ལོ། ། སངས་རྒྱས་ཀྱི་སྐུ་བསྐྱེད་པའི་རྗེས་ཐོགས་ལ། དོན་དམ་རྟོགས་པ་ནི་དམ་ཚིག་རྗེས་སུ་དྲན་པའོ། ། དེ་བསྒོམ་པ་ནི། དེ་ལ་བརྩོན་འགྲུས་དང་ལྡན་པ་རྣམས་ནི། ཚེ་འདི་ཉིད་ལ་བསྐྱེད་རིམ་ནས་བརྩམས་ནས། ཟུང་འཇུག་གི་བར་མཐར་ཕྱིན་ཏེ།
མི་གནས་པའི་མྱ་ངན་ལས་འདས་པ་ཐོབ་པར་འགྱུར་ལ། ལེ་ལོ་ཅན་འགའ་ཞིག་སྒྱུ་ལུས་ཡན་ཆད་མཐར་ཕྱིན་ཏེ་བདེན་པ་མཐོང་ཡང་གོམས་པར་མ་བྱས་ཤིང་། ལེ་ལོའི་དབང་གིས་སྤྱོད་པ་མ་བྱས་པས། ཕྱག་རྒྱ་ཆེན་པོའི་དངོས་གྲུབ་མ་ཐོབ་ཅིང་། འཆི་བའི་དུས་ལ་བབ་པ་ན། འཆི་ཁའི་མན་ངག་མངོན་དུ་བྱས་ཏེ། བར་དོར་ཕྱག་རྒྱ་ཆེན་པོའི་དངོས་གྲུབ་ཐོབ་པ་གཅིག་བསྟན་ཏོ། ། དེ་ལ་ཚིག་གི་དོན་ནི། དམ་ཚིག་ནི་ཕ་མ་གཉིས་དབང་པོ་སྦྱོར་བའོ། ། ཁུ་བ་ཕྱུང་ཞེས་པ་ནི།
ཕ་མ་གཉིས་ཀྱི་ཁུ་ཁྲག་དང་བར་དོའི་རྣམ་ཤེས་མའི་མངལ་དུ་འདྲེས་ཏེ། མེར་མེར་པོ་ལ་སོགས་པའི་གནས་སྐབས་ལྔས་ལུས་སྨིན་པ་ཐོབ་སྟེ། ཟླ་བ་བཅུ་ཚང་བའི་མཐར། མངལ་ནས་བཙས་ཏེ་བྱིས་པ་དང་། གཞོན་ནུ་དང་། དར་ལ་བབ་པའི་གནས་སྐབས་སུ་གྱུར་པའོ། ། དེ་ནས་རྡོ་རྗེ་ཐེག་པ་ལ་ཞུགས་ཏེ། བསྐྱེད་རིམ་ནས་སྒྱུ་ལུས་ཡན་ཆོད་མཐར་ཕྱིན་པར་བྱས་ཤིང་། བདེན་པ་མཐོང་ཡང་། གོམས་པར་མ་བྱས་པ་ཞིག་འཆི་བའི་དུས་ལ་བབ་པ་ན།
འབྲས་བུ་འདོད་པ་སྟེ་བར་དོར་ཕྱག་རྒྱ་ཆེན་པོའི་དངོས་གྲུབ་འདོད་པས། ཆོ་ག་བཞིན་བཏུང་བར་བྱ་ཞེས་པ། འཆི་ཁའི་ཕུང་པོ་ཁམས་དང་སྐྱེ་མཆེད་ཀྱི་རང་བཞིན་གྱི་སྒྱུ་ལུས་རྣམས། རྡོ་རྗེ་ཕྲེང་བ་ལས། གཟུགས་ཕུང་རྟོགས་པ་ཞེས་སོགས། གསུངས་པའི་ཆོ་ག་བཞིན། འཆི་བ་འོད་གསལ་དུ་རིམ་གྱིས་གཞུག་ཅིང་བཏུང་བར་བྱའོ། ། དེ་ལས་ཅིར་འགྱུར་ཞེ་ན། དེ་ལྟར་རྣམ་སྣང་ལ་སོགས་པ་དེ་བཞིན་གཤེགས་པ་ལྔའི་རང་བཞིན་གྱི། གཟུགས་ལ་སོགས་པའི་ཕུང་པོའི་ཚོགས་བསད་པ་སྟེ།
འཆི་བ་འོད་གསལ་དུ་བཅུག་ནས། སླར་ཡང་བར་དོར་ལྷུན་གྱིས་གྲུབ་པའི་ཟུང་འཇུག་ཏུ་ལངས་ཏེ། དེར་དངོས་གཞི་བདེན་པ་གཉིས་དབྱེར་མེད་པ་དང་། སྤྱོད་པ་གསུམ་གང་རུང་ལ་བསླབས་པས། དེ་ཉིད་དུ་ཕྱག་རྒྱ་ཆེན་པོའི་དངོས་གྲུབ་ཐོབ་པར་འགྱུར་རོ། ། དེ་སྐད་དུ་ཡང་དགོངས་པ་ལུང་སྟོན་ལས། དམ་ཚིག་རྗེས་དྲན་རྣམས་ཀྱིས་ནི། ། དེ་བས་ཚངས་པ་ཤིན་ཏུ་བྱུང་། ། དངོས་མེད་གཅིག་ཏུ་སྦྱོར་བ་ཡིས། ། མཁས་པས་ཆོ་ག་བཞིན་དུ་བཏུང་། །
དེ་བཞིན་གཤེགས་ཚོགས་ཆེ་བ་ནི། ། དངོས་མེད་ཅེས་བྱ་བསད་པ་སྟེ། ། བློ་དང་ལྡན་པས་འདི་བསད་ན། ། དངོས་གྲུབ་རབ་མཆོག་ཐོབ་པར་འགྱུར། ། ཞེས་གསུངས་སོ། ། རྡོ་རྗེ་གཙུག་ཏོར་གྱི་རྒྱུས་ལས་ཀྱང་། མི་རྟག་པ་ནི་ཤི་བ་སྟེ། ། ཤེས་རབ་ཕ་རོལ་ཕྱིན་ཚུལ་ཡིན། ། ཞེས་སོགས་གསུངས་སོ། ། འཆི་བ་འོད་གསལ་དེ་ཉིད་བརྟན་པར་བྱེད་པ་ནི།
ཤེས་རབ་ནི། ཤེས་རབ་དང་། ཐབས་དང་། ཉེ་བར་ཐོབ་པ་རྣམས་ཡིན་ལ། དེའི་ཕ་རོལ་ནི་དོན་དམ་པའི་བདེན་པ་འོད་གསལ་ལོ། ། དེ་ཉིད་འདའ་བར་མི་བྱ་བས་ན་དམ་ཚིག་གོ ། དེ་རིལ་འཛིན་དང་། རྗེས་གཞིག་གིས་རིམ་པས་དྲན་པས་ན་རྗེས་སུ་དྲན་པའོ། ། དེ་ལ་རྒྱུན་མི་འཆད་པར་སློབ་པས་ན་བསྒོམ་པའོ། ། དེ་ཇི་ལྟ་བུ་ཞེ་ན།
འཆི་བ་ཤེས་རབ་ཀྱི་ཕ་རོལ་ཏུ་ཕྱིན་པ་དེ་ནི། གདོད་མ་ནས་རང་བཞིན་གྱིས་རྣམ་པར་དག་པས་ན་འོད་གསལ་བ། ཀུན་ཏུ་སྣང་བ་གསུམ་པོ་རང་བཞིན་བརྒྱད་ཅུ་དང་བཅས་པ་ཐམས་ཅད་འགགས་པས་ན་ཟག་པ་མེད་པ། དེ་ལས་ལུགས་བཟློག་གི་སྣང་བ་གསུམ་རླུང་དང་བཅས་པ་འབྱུང་སྟེ། བར་དོ་སྒྱུ་མ་ལྟ་བུའི་ལུས་ལེན་པས་ན་མ་སྐྱེས་པའོ། ། འབྲས་བུ་མེད་པས་བྱང་ཆུབ་མེད་ཅིང་། དེ་འཐོབ་བྱེད་ཀྱི་རྒྱུ་མེད་པས་མངོན་རྟོགས་མེད་ལ། གནས་མེད་པས་ཁམས་ཀྱང་མེད་ཅིང་། གནས་པ་མེད་པས་འབྱུང་བ་ཡང་མེད་པའོ། ། འཆི་བ་འོད་གསལ་ལས།
བར་དོ་ཟུང་འཇུག་དུ་ལྡང་བའི་རིམ་པ་སྟོན་པ་ནི། མ་སྐྱེས་པ་ནི་འོད་གསལ་འཛིན་པའི་ཡན་ལག་གོ ། རྗེས་སུ་དྲན་པ་ནི་དེ་ལས་ལྡང་བ་རྗེས་དྲན་གྱི་ཡན་ལག་གོ ། བསྒོམ་པ་ནི། བདེན་པ་གཉིས་ཀྱི་བདག་ཉིད་ཅན་གྱི་ཟུང་འཇུག་རྡོ་རྗེ་འཆང་ཆེན་པོའོ། ། འཆི་བ་འོད་གསལ་འཛིན་པའི་ཡན་ལག་གི་འོག་དེ་ནས། ལུགས་བཟློག་གི་སྣང་བ་གསུམ་རླུང་དང་བཅས་པ་རྗེས་དྲན་གྱི་ཡན་ལག་ལས། རང་བཞིན་ཏེ་ཀུན་རྫོབ་ཀྱི་བདེན་པ་དང་། འོད་གསལ་བ་དོན་དམ་པའི་བདེན་པ་སྟེ། དེ་གཉིས་དབྱེར་མི་ཕྱེད་པའི་བདག་ཉིད་ཅན་གྱིས་ཟུང་འཇུག་རྡོ་རྗེ་འཆང་ཆེན་པོའི་སྐུར་ལྡང་བར་འགྱུར་རོ། །
དེའི་མཚན་ཉིད་ཇི་ལྟ་བུ་ཞེ་ན། རྒྱུ་དང་འབྲས་བུ་གཉིས་སུ་མེད་པས་ན། མཚན་མ་མེད་པ། འཁོར་བ་ཇི་སྲིད་མ་སྟོང་གི་བར་དུ་མི་འཇིག་པས་ན་མི་འགྱུར་བ། ནམ་མཁའི་འཇའ་ཚོན་ལྟར་འོད་ཟེར་ལྔ་དང་ལྡན་པས་ན་ནམ་མཁའ་བཞིན་ནོ། ། བདེན་གཉིས་རོ་གཅིག་པས་ན་གཉིས་སུ་མེད་པ། ཟུང་འཇུག་གི་བདག་ཉིད་ཡིན་པས་ན་གཉིས་སུ་མེད་པ་མིན་པ། སྡུག་བསྔལ་ཐམས་ཅད་ཉེ་བར་ཞི་བའི་མཚན་ཉིད་ཅན་ཡིན་པས་ན་ཞི་བ། ཟག་པ་མེད་པས་ན་ཤིན་ཏུ་དྲི་མ་མེད་པ། རེག་བྱའི་ཡུལ་མ་ཡིན་པས་ན་ནམ་མཁའ་བཞིན་ནོ། །
དེ་ལྟར་འཆི་བ་ཆོས་ཀྱི་སྐུ་དང་། བར་དོ་ལོངས་སྤྱོད་རྫོགས་པའི་སྐུ་གཉིས་སུ་མེད་པའི་མཚན་ཉིད་ཅན་དུ་ངེས་པར་བྱས་ནས། སྤྲུལ་པའི་སྐུའི་གཞི་འགོད་པ་ནི། ཞེ་སྡང་ནི་མི་བསྐྱོད་པའོ། ། རིགས་ལ་སོགས་པའི་མཆོད་པ་ནི་ཐུགས་རྡོ་རྗེ་རང་གི་སྐུ་ལས་བྱུང་བའི་ལྷའི་འཁོར་ལོ་བུད་མེད་ཀྱི་གཟུགས་སུ་སྤྲུལ་ནས། བླ་ན་ཡོད་པ་དང་བཅས་པ་ལ་སོགས་པའི་མཆོད་པ་བྱེད་པའོ། ། རྗེས་སུ་དྲན་པ་ནི། ཆགས་པ་ལ་སོགས་པ་ཉམས་སུ་མྱོང་བ་སྟེ། དེ་ཇི་ལྟ་བུ་ཞེ་ན། མཆོད་པར་བྱ་ཞེས་སྦྱར་རོ། །
གང་ལ་ན་རྣལ་འབྱོར་པ་བདག་ཉིད་ལའོ། ། གང་གིས་ན་ཕྱག་རྒྱ་དང་མཉམ་པར་སྦྱོར་བ་ལས་བྱུང་བའི་བདག་གི་ཁུ་བ་ཏེ་མཆོག་ཏུ་དགའ་བས་སོ། ། ཕྱག་རྒྱ་ཇི་ལྟ་བུ་ལ་ཞེ་ན། བུད་མེད་ཏེ་བུ་མོ་སེམས་རབ་ཏུ་བརྟན་ཅིང་མི་འགྱུར་བ། ལོ་གྲངས་བཅུ་གཉིས་ལོན་པ། པད་མ་ཅན་ལ་སོགས་པའི་རིགས་བཞི་གང་རུང་དང་ལྡན་པ་རྙེད་པ་ལའོ། ། ཚུལ་ཇི་ལྟ་བུས་སྙོམས་པར་འཇུག་པར་བྱ་ཞེ་ན། རང་རིགས་ཀྱི་ཕྱག་རྒྱར་རབ་ཏུ་བསྒོམས་ཏེ་རྡོ་རྗེ་པད་མ་འདུ་བྱས་ནས། ཀ་ར་ནའི་སྦྱོར་བས་སྙོམས་པར་འཇུག་པར་བྱའོ། ། གང་ཟག་ཇི་ལྟ་བུ་ཞེ་ན།
རིམ་གཉིས་ཀྱི་རྣལ་འབྱོར་པ་སྤྲོས་མེད་གཟུངས་ཀྱི་ལྷ་མོ་ལྔ་དང་སྤྱོད་པ་བྱེད་པས་སོ། ། དུས་ནམ་གྱི་ཚེ་ན། གསང་བའི་མཆོད་པ་བྱེད་པའི་དུས་སུའོ། ། རྗེས་དྲན་བཅུ་དྲུག་རྟོགས་པའི་ཕན་ཡོན་ལ་གཉིས་ཀྱི། མཆོག་གྲུབ་པར་བསྟན་པ་ནི། དེ་ལྟ་བུའི་རྗེས་དྲན་བཅུ་དྲུག་རྟོག་པའི་རྣལ་འབྱོར་པ་འདིས་ནི། རྣམ་སྣང་ལ་སོགས་པའི་ངོ་བོ་ཉིད་ཀྱི་རྫུ་འཕྲུལ་དང་ལྡན་པའི་སྐུ་ཐོབ་པས་ན། དེ་བཞིན་གཤེགས་པ་རྣམས་ཀྱི་སྐུའི་དབང་ཕྱུག་དང་། ཡིད་ལ་གང་དང་གང་འདོད་པ་དེ་དང་དེ་འབད་པ་མེད་པ་ཕུན་སུམ་ཚོགས་པར་འགྱུར་བས་ན་རྡོ་རྗེ་འཛིན་པ་སྟེ་མི་བསྐྱོད་པ་དང་། འབྲེལ་བའི་ཐུགས་ཀྱི་དབང་ཕྱུག་དང་།
སྒྲ་སྙན་དང་འདྲ་བར་སྒྲའི་ངོ་བོ་ཉིད་ཤེས་པ་ལ་ནི་གང་ཞིག་སྨྲས་པར་འགྱུར་བ་དེ་ཐམས་ཅད་འབྱོར་པར་འགྱུར་བས་ཆོས་འཛིན་མཆོག་སྟེ། འོད་དཔག་མེད་དང་འབྲེལ་བའི་གསུང་གི་དབང་ཕྱུག་དག་ཀྱང་ཚེ་འདི་ཉིད་ལ་འཐོབ་པར་འགྱུར་རོ། ། དེར་མ་ཟད་སྐུ་གསུང་ཐུགས་དབྱེར་མི་ཕྱེད་པའི་མཚན་ཉིད་ཅན་གྱི་ཕྱག་རྒྱ་ཆེན་པོ་ཡང་འགྲུབ་པར་འགྱུར་རོ། ། འཇིག་རྟེན་པའི་དངོས་གྲུབ་འགྲུབ་པར་བསྟན་པ་ནི། དེ་ལྟ་བུའི་ཟུང་འཇུག་པའི་ཏིང་ངེ་འཛིན་ལ་གནས་པས་ནི། གོང་དུ་བཤད་པ་དེ་དག་ལས་གཞན་པ་གྲུབ་པ་ཆེན་པོ་བརྒྱད་ལ་སོགས་པ་འཇིག་རྟེན་པའི་དངོས་གྲུབ་ཕྲ་མོར་བཤད་པ་དེ་རྣམས་ཀྱང་འགྲུབ་པར་འགྱུར་རོ། ། རྒྱུ་གང་གིས་འགྲུབ་ཅེ་ན། རྡོ་རྗེ་གསུམ་ནི་ཁམས་གསུམ་ཡིན་ལ། དེ་རྣམས་སྟོང་པ་ཉིད་ཀྱི་ངོ་བོར་དབྱེར་མི་ཕྱེད་པར་བསྒོམས་ཏེ། སྔགས་ཀྱི་ཡན་ལག་མ་ཉམས་པར་བཟླས་ཤིང་བདེན་པ་མཐོང་བ་ཙམ་གྱིས་སོ། །
གལ་ཏེ་དངོས་པོའི་མཚན་མར་གཟུང་སྟེ་ཐ་དད་པར་བསྒོམས་ན། འཇིག་རྟེན་པའི་དངོས་གྲུབ་ཀྱང་མི་འགྲུབ་ན། འཇིག་རྟེན་ལས་འདས་པ་ལྟ་སྨོས་ཀྱང་ཅི་དགོས་ཞེས། སྟོང་པ་ཉིད་བསྒོམས་པའི་ཏིང་ངེ་འཛིན་གྱི་ནུས་པ་བསྟན་པ་ཡིན་ཏེ། བདེ་མཆོག་ལས། རྣལ་འབྱོར་ཐམས་ཅད་བཅོམ་ལྡན་འདས། ། རྡོ་རྗེ་སེམས་དཔའ་དེ་བཞིན་གཤེགས། ། ཁམས་གསུམ་པ་ནི་མ་ལུས་རྣམས། ། ཐམས་ཅད་དེ་ཡི་ལོངས་སྤྱོད་དོ། ། ཞེས་གསུངས་པས་སོ། །
ལེའུའི་མཚན་དོན་ནི། སྔགས་ནི་སྒྲུབ་པ་པོ། དེ་རྣམས་ཀྱི་སྤྱོད་པ་ནི། སྤྲོས་པ་མེད་པ་ལ་སློབ་པའི་ངོ་བོ་སྟེ། དེ་ཉིད་ཕུལ་དུ་བྱུང་བས་ན་མཆོག་གོ ། ལེའུ་ནི་དེ་སྟོན་པའི་གཞུང་གི་ཚོགས་སོ། ། ལེའུ་བདུན་པའི་རྣམ་བཤད་དོ།། ༈ །།དེ་ལྟར་སྤྱོད་པ་ལ་གནས་པའི་རྣལ་འབྱོར་པས། ཚོགས་ཡོངས་སུ་རྫོགས་པར་བྱ་བའི་དོན་དུ། བླ་ན་མེད་པའི་མཆོད་པ་བྱ་བ་དང་།
སྣོད་དུ་རུང་བའི་སློབ་མ་ལ་གསང་བའི་དབང་བསྐུར་བ་བསྟན་པའི་ཕྱིར། ལེའུ་བརྒྱད་པ་འཆད་པ་ལ་གཉིས་ཏེ། བསྡུས་པའི་དོན་དང་། ཡན་ལག་གི་དོན་ནོ། ། བསྡུས་པའི་དོན་ལ་གཉིས་ཀྱི་བརྗོད་བྱ་དོན་གྱི་བསྡུས་དོན་ནི། ལེའུ་འདིའི་སྟོད་ནས། བསྟོད་པ་སྔོན་དུ་འགྲོ་བའི་འདོད་པའི་དོན་ལ་གསོལ་བ་གདབ་པ་སྟོན། རྐེད་ནས་མཆོད་པའི་ཆོ་ག་སྟོན། སྨད་ནས་གསང་བའི་དབང་བསྐུར་བ་སྟོན་ནོ། ། བརྗོད་བྱེད་སྒྲའི་བསྡུས་དོན་ནི་གོང་སླའོ། །
ཡན་ལག་གི་དོན་ལ་གསུམ་སྟེ། བསྟོད་ཅིང་གསོལ་བ་གདབ་པ་དང་། མཆོད་པའི་ཆོ་ག་དང་། གསང་བའི་དབང་སྐུར་བསྟན་པའོ། ། བསྟོད་ཅིང་གསོལ་བ་གདབ་པ་ལ་གཉིས་ཀྱི། སྡུད་པ་པོའི་ཚིག་གིས་སྟོན་པའི་མཚན་ཉིད་བསྟན་པའི་ཐབས་ཀྱིས་མདོར་བསྟན་པ་ནི། གསོལ་བ་བཏབ་བོ་ཞེས་སྦྱར། སུ་ཞིག་གིས་ན། རྡོ་རྗེ་དཀོན་མཆོག་དཔལ་གྱིས་ཞེས་ཏེ། དཀོན་མཆོག་དཔལ་ནི་དགེ་བའི་རང་བཞིན་ཡིན་ཞིང་།
དགའ་བ་བསྐྱེད་པས་ན་བྱང་ཆུབ་ཀྱི་སེམས་ཀྱི་ཐིག་ལེ་ལ་བྱ་སྟེ། དེས་དབང་བསྐུར་བར་གསོལ་བ་འདེབས་པའི་གཞིར་གྱུར་པའི་ཕྱིར་ན། ཕྱག་ན་རྡོ་རྗེ་ལ་དཀོན་མཆོག་དཔལ་ཞེས་པའི་མིང་གིས་བཏགས་པའོ། ། གང་ཞེ་ན། གནས་ཕུན་སུམ་ཚོགས་པ་བཙུན་མོའི་བྷ་གར་བཞུགས་པས་ན་བཅོམ་ལྡན་འདས་རིགས་ལྔའི་དེ་བཞིན་གཤེགས་པ་ཐམས་ཅད་ཀྱི་བདག་པོ། སྤྱན་ལ་སོགས་པའི་ལྷ་མོ་རྣམས་ཀྱི་གཙོ་བོར་གྱུར་པས་དབང་ཕྱུག་དམ་པ་རྡོ་རྗེ་འཛིན་པ་ཆེན་པོ་ལའོ། ། གང་གིས་ན། འོག་ནས་འབྱུང་བའི་བསྟོད་པ་འདིས་བསྟོད་ནས་སོ། ། རྒྱས་པར་བཤད་པ་ལ་གཉིས་ཀྱི། སྤྱོད་པ་དང་འཕྲིན་ལས་ཀྱི་སྒོ་ནས་བསྟོད་ཅིང་གསོལ་བ་བཏབ་པ་ནི།
བཤད་དུ་གསོལ་ཞེས་སྦྱར། གང་ན་རིམ་གཉིས་ཀྱི་དཀྱིལ་འཁོར་སྤྲུལ་བས་སེམས་ཅན་གྱི་དོན་རྫོགས་པར་བྱེད་པའི་མཆོད་པའོ། ། གང་གིས་ན། རྡོ་རྗེ་ལྟར་མི་ཕྱེད་པའི་ཚུལ་གྱིས་མཛེས་པས་ན་རྡོ་རྗེ་རྒྱལ་པོའོ། ། སེམས་ཅན་ཚད་མེད་པ་སངས་རྒྱས་ཀྱི་ས་ལ་སོན་པར་མཛད་པས་ན་ཐེག་པ་ཆེའོ། ། དོན་དམ་པའི་བདེན་པས་རྣལ་འབྱོར་པའི་རྒྱུད་རྣམ་པར་སྦྱོར་བར་མཛད་པས་ན། ནམ་མཁའི་སྤྱོད་པ་རྣམ་སྦྱོང་བའོ། ། རྣམ་པར་རྟོག་པའི་སྤྲོས་པ་ཐམས་ཅད་དང་བྲལ་བའི་སྤྱོད་པ་ལ་གནས་པས་ན་ཀུན་ཏུ་བཟང་པོ་སྤྱོད་པའི་མཆོག་གོ ། ཉན་རང་ལ་སོགས་པའི་མཆོག་ཏུ་གྱུར་པས་ན་རྒྱལ་མཆོག་རྡོ་རྗེ་འཆང་ཆེན་པོས་སོ། ། དེ་ཁོ་ན་ཉིད་ཀྱི་སྒོ་ནས་བསྟོད་ཅིང་གསོལ་བ་གདབ་པ་ལ་གཉིས་ཀྱི།
དྲང་དོན་དུ་བཤད་པ་ནི་མཆོད་པ་བཤད་དུ་གསོལ་ཞེས་སྦྱར། གང་གིས་ན། འདོད་ཆགས་ཞེ་སྡང་གཏི་མུག་ཆེས་ཆེ་བ་རྣམས་ཀྱང་སྦྱོང་བར་བྱེད་པའི་རྡོ་རྗེ་ཐེག་པ་སྟོན་པར་མཛད་པ་དང་། ཆོས་ཐམས་ཅད་ནམ་མཁའི་དབྱིངས་དང་མཚུངས་པར་སྟོན་པས་མཆོག་ཏུ་གྱུར་པ་དང་། དུས་གསུམ་གྱི་རྒྱལ་བ་རྣམས་བསྐྱེད་པར་མཛད་པས་ན། རྒྱལ་གཞི་རྡོ་རྗེ་འཆང་ཆེན་པོས་སོ། ། མཆོད་པ་བཤད་དུ་གསོལ་ཞེས་སྦྱར། གང་གིས་ན། འདུལ་བྱ་རྣམས་ཉན་ཐོས་ལ་སོགས་པའི་ཐེག་པ་གསུམ་གྱི་ལམ་ལ་རབ་ཏུ་གནས་པར་མཛད་པ་དང་། བག་ཆགས་མ་ལུས་པ་དང་བྲལ་ཞིང་འཁོར་བ་ཇི་སྲིད་པར་གནས་པའི་ཡི་ཤེས་ཀྱི་རང་བཞིན་གྱི་ཐར་པའི་ལམ་སྟོན་པར་མཛད་པ་དང་།
རྣམ་སྣང་ལ་སོགས་པའི་དེ་བཞིན་གཤེགས་པ་རྣམས་ཀྱི་བདག་པོར་གྱུར་པས་སངས་རྒྱས་སྐལ་མཆོག་གོ ། དེ་ཉིད་ཀྱིས་ཕྱིར་དག་པའི་བདག་ཉིད་ཅན་གྱི་མི་མཆོག་རྡོ་རྗེ་འཆང་ཆེན་པོས་སོ། ། ཕྱག་འཚལ་ལོ་ཞེས་སྦྱར། གང་ལ་ན། རྡོ་རྗེ་ཐེག་པའི་རང་བཞིན་གྱི་རྡོ་རྗེ་འཆང་ཆེན་པོ་ལའོ། ། དེ་ཇི་ལྟ་བུ་ཞེ་ན། དོན་དམ་པའི་བྱང་ཆུབ་ཀྱི་སེམས་རྒྱས་པའི་སྤྱན་དང་ལྡན་ཞིང་། རྣམ་པ་བཅུ་གཉིས་པའི་ཆོས་ཀྱི་འཁོར་ལོ་འཇིག་རྟེན་གསུམ་སུ་བསྐོར་བར་མཛད་པ་དང་། རྡོ་རྗེ་གསུམ་དབྱེར་མི་ཕྱེད་པའི་མཚན་ཉིད་ཅན་ཡིན་པས། སྐུ་གསུང་ཐུགས་ཤིན་ཏུ་དག་པའོ། །
ངེས་དོན་དུ་བཤད་པ་ནི། འདོད་ཆགས་ཞེ་སྡང་གཏི་མུག་ཆེ། ། ཞེས་ཡེ་ཤེས་གསུམ་གྱི་སྒོ་ནས་བཅོམ་ལྡན་འདས་ལ་བོས་ནས། བཤད་དུ་གསོལ་ཞེས་སྦྱར་རོ། ། འདོད་ཆགས་ནི་སྣང་བའོ། ། ཞེ་སྡང་ནི་སྣང་བ་མཆེད་པའོ། ། གཏི་མུག་ནི་ཉེར་ཐོབ་ཀྱི་ཡེ་ཤེས་སོ། ། གང་ཞིག་ན། གཉིས་སུ་མེད་པའི་ཡེ་ཤེས་ཀྱི་བདག་ཉིད་ཀྱི་མཆོད་པའོ། ། རྡོ་རྗེ་ནི་འོད་གསལ་བའོ། །
དེ་ཉིད་བཤད་མ་ཐག་པའི་རང་བཞིན་གྱི་སྣང་བ་སྦྱོང་བར་མཛད་པས་ན་ཐེག་པའོ། ། དེ་རབ་ཏུ་སྟོན་པར་མཛད་པས་ན་རྡོ་རྗེ་ཐེག་པ་རབ་སྟོན་པའོ། ། དབང་པོའི་མཆོག་ལྷའི་མིག་ཙམ་གྱིས་གཟུང་བར་བྱ་བ་ཡིན་པས་ན་ནམ་མཁའི་དབྱིངས་དང་མཚུངས་པའོ། ། ཐམས་ཅད་ཀྱི་དང་པོར་གྱུར་པས་ན་མཆོག་གོ ། རྣམ་སྣང་ལ་སོགས་པ་ཐིམ་པའི་གཞིར་གྱུར་པས་ན་རྒྱལ་བའི་གཞི་རྡོ་རྗེ་འཆང་ཆེན་པོའོ། ། ཡང་གཉིས་སུ་མེད་པའི་ཡེ་ཤེས་ཀྱི་མཆོད་པ་བཤད་དུ་གསོལ་ཞེས་སྦྱར་རོ། ། སུ་ཞིག་གིས་ན། རྡོ་རྗེའི་སྐུ་ཉིད་ཀྱིས་ཚད་མེད་པའི་ལྷ་མོ་དང་སྙོམས་པར་ཞུགས་པས། འཁོར་བ་ཇི་སྲིད་པར་མཆོག་ཏུ་དགའ་བར་མཚན་ཉིད་གཅིག་པ་ལྷ་དང་མི་ལས་འདས་པའི་ཡོན་ཏན་བརྒྱད་ཀྱི་བདེ་པ་ཉམས་སུ་མྱོང་བ་ནི་ཐར་པ་ཡིན་ལ། དེ་ཐོབ་པའི་ཐབས་སྟོན་པར་མཛད་པས་ན།
ཐར་པའི་ལམ་རབ་ཏུ་སྟོན་པ་དང་། ཤེས་རབ་དང་ཐབས་དང་། ཉེར་ཐོབ་གསུམ་གྱིས་གདུལ་བྱ་དོན་དམ་པའི་གྲོང་ཁྱེར་དུ་འཇུག་པར་མཛད་པས་ན། ཐེག་པ་གསུམ་གྱི་ལམ་ལ་གནས་པའོ། བདེ་བ་ཐམས་ཅད་ཀྱི་བདག་ཉིད་སྒྲུབ་པར་མཛད་པས་ན། སངས་རྒྱས་སྐལ་མཆོག་གོ ། བདེན་པ་གཉིས་ཀྱི་བདག་ཉིད་ཅན་ཡིན་པས་ན། དག་པའི་བདག་སྟེ། དེ་ལྟ་བུའི་ཡོན་ཏན་ཁྱད་པར་ཅན་དང་ལྡན་པའི་མི་མཆོག་རྡོ་རྗེ་འཆང་ཆེན་པོ་ཁྱོད་ཀྱིས་སོ། ། ཕྱག་འཚལ་ལོ་ཞེས་སྦྱར།
གང་ལ་ན། མི་འཇིག་པའི་བདག་ཉིད་ཅན་གྱི་རྡོ་རྗེ་ཐེག་པ་ཁྱེད་ལའོ། ། དེ་ཇི་ལྟ་བུ་ཞེ་ན། བདེན་པ་གཉིས་ཀྱི་བདག་ཉིད་ཅན་གྱི་རྡོ་རྗེ་འཆང་ཆེན་པོ་ནི། བྱང་ཆུབ་ཀྱི་སེམས་ཡིན་ལ། དེ་ཉིད་རྒྱས་ཤིང་ཡངས་པའི་སྤྱན་ལྔ་དང་ལྡན་པས་ན་རྒྱས་པའི་སྤྱན་ནོ། ། བདེན་པ་གཉིས་ཀྱི་བདག་ཉིད་ཅན་གྱི་ཆོས་འཇིག་རྟེན་ལ་རབ་ཏུ་སྟོན་པར་མཛད་པས་ན། ཆོས་ཀྱི་འཁོར་ལོ་རབ་བསྐོར་བའོ། ། ཡང་དག་པའི་མཐས་རྣམ་པར་དག་པའི་སྐུ་གསུང་ཐུགས་མངའ་བས་ན། སྐུ་དང་གསུང་ཐུགས་ཤིན་ཏུ་དག་པ་སྟེ།
རྡོ་རྗེ་འཆང་ཆེན་པོའོ། ། མཆོད་པའི་ཆོ་ག་ལ་གསུམ་སྟེ། རྫོགས་རིམ་པའི་མཆོད་པ་དང་། བསྐྱེད་རིམ་པའི་མཆོད་པ་དང་། དེ་གཉིས་ཀའི་ཐུན་མོང་གི་མཆོད་པའོ། ། རྫོགས་རིམ་པའི་མཆོད་པ་ལ་གཉིས་ཀྱི། མདོར་བསྟན་པ་ནི། བསྟོད་ཅིང་གསོལ་བ་བཏབ་པ་དེ་ནས། བཤད་དོ་ཞེས་སྦྱར་རོ། ། སུ་ཞིག་གིས་ཞེ་ན།
རྒྱལ་པོ་རྡོ་རྗེ་འཛིན་ཏེ་རྡོ་རྗེ་འཆང་གིས་སོ། ། དེ་ཇི་ལྟ་བུ་ཞེ་ན། འོད་གསལ་གྱི་བདག་ཉིད་ཡིན་པས་ཐམས་ཅད་ནམ་མཁའ་འོ། ། མི་འཇིག་ཅིང་ཕུལ་དུ་བྱུང་བས་ན་མི་འགྱུར་ཆེའོ། ། དེ་བཞིན་གཤེགས་པ་ཐམས་ཅད་ཀྱིས་དབང་བསྐུར་བས་ན་ཐམས་ཅད་དབང་བསྐུར་རོ། ། ནམ་མཁའ་མཛོད་ཀྱི་ཏིང་ངེ་འཛིན་གྱི་སེམས་ཅན་ཐམས་ཅད་ཀྱི་ཡིད་ལ་རེ་བ་ཡོངས་སུ་རྫོགས་པར་མཛད་པས་ན་ཀུན་དོན་ནོ། ། འཇིག་རྟེན་གསུམ་གྱི་བདག་པོ་ཡིན་པས་ན་ཀུན་གྱི་དབང་པོ། བདེན་པ་གཉིས་ངོ་བོ་ཉིད་ཀྱིས་འཛིན་པར་མཛད་པས་ན་རྡོ་རྗེ་རིན་ཆེན་འཛིན་ནོ། ། དེས་ཅི་ཞིག་བཤད་ཅེ་ན། དུས་གསུམ་གྱི་དེ་བཞིན་གཤེགས་པ་ཐམས་ཅད་དང་འབྲེལ་བའི་མཆོད་པའོ། །
དེ་ཇི་ལྟ་བུ་ཞེ་ན། བསྐྱེད་རིམ་ལ་གནས་པ་རྣམས་དང་། ཐུན་མོང་མ་ཡིན་པས་ན་མཆོག་གོ ། ཅིའི་ཕྱིར་བསྐྱེད་རིམ་པ་དང་ཐུན་མོང་མ་ཡིན་ཞེ་ན། རྡོ་རྗེ་མི་ཕྱེད་གསུམ་གནས་ཏེ། རང་བཞིན་གྱིས་ཡང་དག་པར་གནས་པའི་མཆོད་པ་ཡིན་པས་སོ། ། དེ་ནི་ཁམས་གསུམ་པ་རྣམས་ཀྱི་སྐུ་དང་གསུང་དང་ཐུགས་སུ་འདུས་པར་མཛད་པས་ན། སྐུ་དང་གསུང་ཐུགས་བསྐལ་མཆོག་གོ ། རྒྱལ་བ་རྣམས་འདི་ལས་འབྱུང་བར་འགྱུར་བས་ན་རྒྱལ་བ་འབྱུང་བའོ། ། རྫོགས་རིམ་པའི་མཆོད་པ་རྒྱས་པར་བཤད་པ་ནི།
དེ་ལ་ཟུང་འཇུག་པའི་རྣལ་འབྱོར་པས། དབེན་གསུམ་སྔོན་དུ་སོང་བའི་ཀུན་རྫོབ་འོད་གསལ་དུ་བཅུག་པའི་སྟོང་པ་དེ་ཉིད་ལས། ཟུང་འཇུག་ལོངས་སྐུར་བཞེངས་ནས། སྤྲུལ་སྐུར་བསྒྱུར་ཏེ། ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་པ་ལས། བདེ་བའི་སྣང་བ་ཙམ་ལས། སྐད་ཅིག་གིས་ལྷ་རྣམས་ཡུམ་གྱི་ཆོས་འབྱུང་དུ་བསྐྱེད་ནས། དེ་དག་ངེས་དོན་གྱིས་འབྱིན་སྔགས་ཀྱིས་ཕྱིར་སྤྲོས་ཏེ། སྤྱི་དང་ཁྱད་པར་གྱི་སྒོ་ནས་སེམས་ཅན་གྱི་དོན་བྱས་ནས་རང་རང་གི་གནས་སུ་བཀོད་པ་ནི་ཟུང་འཇུག་པའི་དཀྱིལ་འཁོར་རྒྱལ་མཆོག་ཡིན་ལ། དེ་ཉིད་ལ་མཆོད་པ་ཞེས་བྱ་སྟེ།
སེམས་ཅན་གྱི་དོན་རྫོགས་པར་བྱེད་པ་ཉིད་སངས་རྒྱས་མཉེས་པའི་མཆོད་པ་ཡིན་པའི་ཕྱིར་རོ། ། ཟུང་འཇུག་གི་དཀྱིལ་འཁོར་དེའི་མཚན་ཉིད་སྟོན་པ་ནི། ན་ཆུང་གཞོན་ནུ་ཞེས་སོགས་ཏེ། ཟུང་འཇུག་དེ་ཉིད་ཡིད་དུ་འོང་བའི་གཟུགས་ཅན་ཡིན་པས་ན་ན་ཆུང་གཞོན་ནུའོ། ། བདེན་གཉིས་དབྱེར་མེད་པའི་མིག་དང་ལྡན་པས་ན་མིག་སྤངས་པའོ། ། ཡན་ལག་དང་ཉིང་ལག་ཡོངས་སུ་རྫོགས་པས་ན་གཟུགས་བཟང་བའོ། ། རྡོ་རྗེ་སེམས་དཔའི་ལང་ཚོ་དང་ལྡན་པས་ན་གཞོན་པས་བརྒྱན་པའོ། ། བསྡུས་པའི་དཀྱིལ་འཁོར་གྱི་ལྷ་བཅུ་གསུམ་གྱི་སྟེང་དུ། གླེང་གཞིའི་སྐབས་ཀྱི་བྱང་ཆུབ་སེམས་དཔའ་བརྒྱད་དང་། ལྷ་མོ་ལྔ་བསྣན་ཅིང་གཙོ་བོ་ཡབ་ཡུམ་གཅིག་ཏུ་བགྲངས་པས།
དཀྱིལ་འཁོར་པ་ཉི་ཤུ་རྩ་ལྔ་ཡོད་པས་ན་ལོ་གྲངས་ཉི་ཤུ་རྩ་ལྔ་ལོན་པ་ཞེས་བྱའོ། འོ་ན་འདིར་དཀྱིལ་འཁོར་གྱི་ལྷ་སུམ་ཅུ་རྩ་གཉིས་ཡོད་པ་མ་ཡིན་ནམ་ཞེ་ན། སུམ་ཅུ་རྩ་གཉིས་ནི་བཤད་རྒྱུད་ཀྱི་རྗེས་སུ་འབྲངས་པ་ཡིན་ལ། འདིར་ནི་རྩ་རྒྱུད་ཀྱི་གླེང་གཞི་དང་། བསྡུས་པའི་དཀྱིལ་འཁོར་དུ་དངོས་སུ་བསྟན་ཚོད་རྣམས་བགྲངས་པས་ཉི་ཤུ་རྩ་ལྔ་ཡིན་ནོ། ། བྱོལ་སོང་གི་སྒྲ་ལོགས་ན་ཡོད་པ་ལ་བྱ་སྟེ། དེས་ན་འདིར། དཀྱིལ་འཁོར་པ་རྣམས་གཙོ་བོ་རྡོ་རྗེ་འཆང་ཆེན་པོ་ལས་ལོགས་སུ་ཐ་དད་པ་ལྟར་སྣང་ཡང་། གཙོ་བོ་ཉིད་ཀྱི་རྣམ་འཕྲུལ་ཡིན་པས། རྡོ་རྗེ་འཆང་ཆེན་པོ་ཉིད་དང་འདྲ་བར་གཟུང་ཞིང་བརྟག་པར་བྱའོ། །
བསྐྱེད་རིམ་པའི་མཆོད་པ་ལ་གསུམ་ལས། གནས་སྦྱང་ཞིང་མཆོད་པའི་ཡོ་བྱད་བསྒྲུབ་པ་ནི། གསང་བའི་དབང་བསྐུར་བའི་གནས་ཁང་ནི། སྔར་འདུ་མ་བྱས་པའི་ས་ཕྱོགས་ཡིན་ན། ས་སྦྱང་བ་ལ་སོགས་པ་ཆོ་གའི་རིམ་པས་ཡོངས་སུ་དག་པར་བྱས་པས་ན། ས་ཕྱོགས་གཙང་ཞིང་སྐྱེ་བོ་འདུས་པ་དང་བྲལ་བས་ན་རྣམ་པར་དབེན་པའོ། ། གམ་ཞེས་པ་རྣམ་གྲངས་གཞན་སྟོན་པ་སྟེ། རྒྱལ་བ་སྟེ་སྔགས་པ་རང་ཉིད་སྐྱེས་པ་དང་། ཞི་བ་སྐྱེས་བུ་དམ་པ་གཞན་གྱི་ཁྱིམ་རྣམས་ནི་ཞི་བའི་གནས་ཏེ་དེ་རྣམས་སུ་ནི་ས་སྦྱང་མི་དགོས་ཀྱི། བཤང་གཅི་སྟེ་བ་ལང་གི་ལྕི་བ་དང་།
གཅིན་དང་ཆུ་དང་། ཤིང་ཤུན་དྲི་བཟང་པོ་ལ་སོགས་པས་ས་ཕྱོགས་བྱུགས་ཤིང་དཀྱིལ་འཁོར་བྱས་ཏེ། དེར་མཆོད་པ་ལྔ་དང་། འདོད་ཡོན་ལྔ་ལ་སོགས་པའི་མཆོད་པའི་ཡོ་བྱད་རྣམས་རྒྱལ་བ་མཆོད་པའི་ཕྱིར་གསང་བའི་དབང་བསྐུར་བ་མ་རྫོགས་ཀྱི་བར་དུ་ཉི་མ་རེ་རེ་ཞིང་བརྟག་པར་བྱའོ། ། ཕྱག་རྒྱ་འདུ་བྱ་ཞིང་རང་ཉིད་ལྷར་བསྒྲུབ་པ་ནི། དེ་ལྟར་མཆོད་པའི་ཡོ་བྱད་བསྒྲུབས་ནས། བསྒྲུབ་པའི་ཐབས་ལས་བྱུང་བའི་རིམ་གྱིས། རྣལ་འབྱོར་དང་། རྗེས་སུ་རྣལ་འབྱོར་བྱས་ནས་ཤིན་ཏུ་རྣལ་འབྱོར་ཀྱི་གནས་སྐབས་སུ་ཆོ་ག་ཤེས་པ་སྟེ་བསྐྱེད་རིམ་པའི་སྔགས་པས། རང་དང་ཕྱག་རྒྱ་གཉིས་ཀྱི་ནུ་མའི་དབུས་ཏེ།
སྙིང་ཁའི་གནས་སུ་ཡི་གེ་ཧཱུྃ་ལས་བྱུང་བའི་མི་བསྐྱོད་པ་འགོད་དོ། ། སྤྱི་གཙུག་གི་མཐའ་སྟེ་སྐྲའི་མཚམས་སུ་ཨོཾ་ལས་བྱུང་བའི་རྣམ་པར་སྣང་མཛད་འགོད་དོ། ། དེ་གཉིས་ཀྱི་བར་ལྐོག་མའི་ཕྱོགས་སུ་ཨ་ལས་བྱུང་བའི་འོད་དཔག་མེད་འགོད་དོ། ། རྐང་པ་གཉིས་ཀྱི་བར་བརླའི་རྩ་བར་ཧ་ལས་བྱུང་བའི་དོན་ཡོད་པ་གྲུབ་པ་འགོད་དོ། ལྟེ་བ། སྐེད་པ། གསང་བའི་གནས་རྣམས་སུ་སྭ་ལས་བྱུང་བའི་རིན་ཆེན་འབྱུང་ལྡན་འགོད་དོ། དེ་ལྟར་ན་ཇི་སྐད་བཤད་པའི་ཚུལ་གྱིས། རྒྱལ་བ་རྣམ་སྣང་ལ་སོགས་པ་དེ་བཞིན་གཤེགས་པ་རྣམས་དང་། རྒྱལ་བའི་སྲས་བྱམས་པ་ལ་སོགས་པ་བྱང་ཆུབ་སེམས་དཔའ་རྣམས་དང་།
ལྷ་མོ་ལ་སོགས་པ་རིགས་ལྔའི་བདག་ཉིད་ཀྱི་ལྷ་རྣམས་བསྒྲུབ་པའི་ཐབས་ལས་བཤད་པའི་ཆོ་གས་གནས་དེ་དང་དེར་ཅི་རིགས་པར་འགོད་པར་བྱའོ། ། དེ་ལྟར་བདག་དག་ཕྱག་རྒྱའི་ལུས་ལ་རིགས་ལྔ་བཀོད་ནས། དེ་ནས་ཅི་ཞིག་བྱ་ཞེ་ན། རྡོ་རྗེ་དང་པད་མ་བྱིན་གྱིས་བརླབས་ནས་སྙོམས་པར་ཞུགས་ཏེ། ནམ་མཁའི་དབྱིངས་ཏེ་ཕྱག་རྒྱའི་ཆོས་འབྱུང་གི་དབུས་སུ། ཡེ་ཤེས་རྒྱ་མཚོ་སྟེ་བྱང་ཆུབ་ཀྱི་སེམས་བསྒོམ་པར་བྱ་བ་སྟེ་དབྱུང་བར་བྱའོ། ། དེ་ནས་བདག་ཉིད་ཆོས་འབྱུང་གི་ནང་གི་ཟླ་བ་སྟེ་བྱང་ཆུབ་ཀྱི་སེམས་ཀྱི་དབུས་སུ་རང་གི་ལྷག་པའི་ལྷ་གང་ཡིན་པ་དེའི་ངོ་བོར་གནས་པར་བསྒོམ་པར་བྱའོ། ། དེའི་འོག་ཏུ་མཁས་པས། ཆོས་འབྱུང་གི་དབུས་ཀྱི་དེ་བཞིན་གཤེགས་པ་དེ་ཕྱིར་སྤྲོས་ཏེ། སེམས་ཅན་གྱི་དོན་བྱས་ནས་བདག་ཉིད་ལ་རྗེས་སུ་ཞུགས་པས་བདག་ཉིད་དཀྱིལ་འཁོར་གྱི་གཙོ་བོར་བསྐྱེད་པར་བྱའོ། །
དེ་ལྟར་བདག་ཉིད་བསྐྱེད་ནས་དཀྱིལ་འཁོར་རྒྱལ་མཆོག་དངོས་བསྐྱེད་པ་ནི། རྣལ་འབྱོར་པ་རང་གི་ལུས་རིན་ཆེན་རྣམ་བཞིའི་མཆོད་རྟེན་དུ་བསམ་པར་བྱའོ། ། ཞེས་སྦྱར་རོ། ། དེ་ལ་རིན་ཆེན་རྣམ་བཞི་ནི། ། སྤྱན་ལ་སོགས་པའི་ངོ་བོ་ཉིད་ཀྱིས་འབྱུང་བ་བཞིན་ནོ། ། མཆོད་རྟེན་ཇི་ལྟ་བུར་ཞེ་ན། དཀར་པོ་ལ་སོགས་པའི་འོད་ཟེར་གྱི་ཕྲེང་བས་རྣམ་པར་བརྒྱན་ཅིང་མཛེས་པ་དང་། དུས་གསུམ་གྱི་ཡེ་ཤེས་རྒྱ་མཚོ་སྟེ་དེ་བཞིན་གཤེགས་རྣམས་ཀྱི་བཞུགས་པའི་གནས་སམ་ཞིང་ཡིན་པར་རོ། ། དེ་ལྟར་རང་གི་ལུས་ཀྱི་མཆོད་རྟེན་བསྒོམས་པའི་འོག་ཏུ་བསྐྱེད་པའི་རིམ་པ་ལ་བྱང་བའི་མཁས་པས་བདག་གི་བ་སྤུའི་བུ་ག་ནས་ཏེ་རང་གི་རྡོ་རྗེའི་སྦུབས་ལས་བྱུང་བའི་བྱང་ཆུབ་ཀྱི་སེམས་ཕྱག་རྒྱའི་ཆོས་འབྱུང་ན་གནས་པ་ལས་ཇི་ལྟར་འདོད་པའི་དོན་རྫོགས་པར་བྱེད་པས། སེམས་ཅན་གྱི་ཁམས་མཆོད་ཅིང་རྗེས་སུ་འཛིན་པར་མཛད་པས་ན་མཆོད་པའི་སྤྲིན་ཏེ།
ལྷའི་ཚོགས་ཡིན་ལ། དེ་རྣམས་སྤྲོས་ཤིང་དབྱུང་བར་བྱའོ་ཞེས་པ་སྟེ། འདིས་དཀྱིལ་འཁོར་རྒྱལ་མཆོག་བསྟན་ཏོ། ། དེ་ནས་ཐུན་མོང་དང་ཐུན་མོང་མ་ཡིན་པའི་ལས་རྒྱལ་མཆོག་སྔོན་དུ་སོང་ནས། མཐར་དཀྱིལ་འཁོར་བསྡུ་བ་ནི། སྔར་གྱི། ཞི་བ་རྡོ་རྗེ་འཛིན་འདོད་ན། ། ཞེས་པའི་རྐང་པ་གཉིས་འདིར་བླངས་ནས་བཤད་དེ། ཞི་བ་ནི་རྣམ་གཡེང་ཞི་བའི་སེམས་རྩེ་གཅིག་པ་ཡིན་ལ། དེ་ཉིད་མི་ཕྱེད་པས་ན་རྡོ་རྗེའོ། །
སེམས་རྩེ་གཅིག་པའི་ཏིང་ངེ་འཛིན་དེ་འདོད་ན་རང་གི་ཡེ་ཤེས་སེམས་དཔའ་ལ་འོད་ཟེར་འཕྲོས་པས། དཀྱིལ་འཁོར་པ་རྣམས་ལ་ཕོག་སྟེ། རྔུལ་ཆུ་བཞིན་དུ་ཞུ་བར་གྱུར་པ་རྡོ་རྗེའི་ལམ་ནས་དྲངས་ཏེ། རང་གི་སྙིང་ཁར་ཡེ་ཤེས་སེམས་དཔའ་ལ་བསྡུ་བ་དག་ཀྱང་རབ་ཏུ་བྱ་ལ། དེའི་འོག་ཏུ་གཙོ་བོ་འབའ་ཞིག་ལ་སེམས་གཏད་ཏེ་བསྒོམ་མོ་ཞེས་པའོ། ། བསྐྱེད་རྫོགས་གཉིས་ཀའི་མཆོད་པའི་ཡན་ལག་བསྟན་པ་ལ་གཉིས་ཀྱི། དྲང་དོན་དུ་བཤད་པ་ནི། རྣམ་དབྱེ་ཤེས་པའི་མཁས་པས། མེ་ཏོག་ཨུཏྤལ་དང་པད་མ་རྣམས་ལ་རིགས་ལྔའི་དབྱེ་བས་དཀར་པོ་ལ་སོགས་པ་རྣམ་པ་ལྔར་ཤེས་པར་བྱས་ཤིང་། ཛཱ་ཏི་ལ་ཡང་རིགས་རྣམ་པ་གསུམ་དུ་ཤེས་པར་བྱས་ནས།
རིགས་དང་མཐུན་པར་ལྷ་རྣམས་ལ་དབུལ་བར་བྱའོ། ། དེ་བཞིན་དུ་མེ་ཏོག་ཀར་ནི་ཀ་ར་ལ་སོགས་པ་དག་ཀྱང་བསམ་གཏན་གྱི་སྟོབས་ཀྱིས་བསམས་ཤིང་བསྐྱེད་ནས་ཀྱང་ལྷ་རྣམས་ལ་མཆོད་པ་བྱའོ། ། དེ་ཉིད་ངེས་དོན་དུ་བཤད་པ་ནི། བཤད་པའི་རྒྱུད་ལས། གང་ཞིག་རླུང་ནི་བཅུར་གྲགས་པ། ། དེ་ནི་པད་མ་ཨུཏྤལ་ཡིན། ། དེ་ཉིད་ཅེས་གྲགས་རྡོ་རྗེ་གསུམ། ། ཛཱ་ཏི་ཅིག་བུ་གསུམ་དུ་འདོད། ། ཀར་ནི་ཀ་ར་མ་ལི་ཀ ། ཡུག་ཏི་ཀ་ར་ཝི་ར་ནི། །
གོ་རིམ་བཞིན་དུ་སྤྱན་སོགས་ཏེ། ། དབང་ཆེན་སོགས་པར་འདི་སྦྱར་རོ། ། དངོས་མེད་གོ་འཕངས་ལ་འགོད་པས། ། ལྷ་རྣམས་ཀྱི་ནི་སྐུ་སྦྱོར་བ། ། གཅིག་ཏུ་སངས་རྒྱས་ཀུན་མཉེས་པའི། ། མཆོད་པ་ཆེན་པོར་དེ་འགྱུར་རོ། ། ཞེས་གསུངས་སོ། ། འདིས་ནི་རྫོགས་རིམ་པའི་རྡོ་རྗེ་བཟླས་པ་བསྟན་ཏེ། དེ་ལ་པད་མ་ལྔ་ནི་རྩ་བའི་རླུང་ལྔ་བསྟན་ལ། ཨུཏྤལ་ལྔས་ནི་ཡན་ལག་གི་རླུང་ལྔ་བསྟན་ཏོ། །
མེ་ཏོག་ཀར་ནི་ཀ་ར་ལ་སོགས་པ་བཞིས་ནི་རླུང་བཅུ་པོ་དེ་དག་དཀྱིལ་འཁོར་བཞིར་བསྡུས་ནས་བསྟན་ཏོ། ། ཛཱ་ཏི་གསུམ་གྱིས་ནི། དཀྱིལ་འཁོར་བཞི་པོ་དེ་དག་ཀྱང་རྡོ་རྗེ་གསུམ་གྱི་རང་བཞིན་གྱི་འབྱུང་འཇུག་གནས་གསུམ་དུ་བསྡུས་ནས་བསྟན་ཏོ། ། དངོས་མེད་གོ་འཕང་ལ་འགོད་པ་ཞེས་སོགས་ཀྱིས་རྡོ་རྗེ་བཟླས་པའི་ཕན་ཡོན་འོད་གསལ་དང་ཟུང་འཇུག་བསྟན་ཏོ། ། ད་ནི་རྣལ་འབྱོར་པ་གཉིས་ཀའི་ཐུན་མོང་གི་གསང་བའི་དབང་བསྐུར་བ་ལ་བཞི་སྟེ། བླ་མའི་བྱ་བ་དང་། སློབ་མའི་བྱ་བ་དང་། གསང་བའི་དབང་བསྐུར་བ་དངོས་དང་། གསང་དབང་གི་ཕན་ཡོན་བསྟན་པའོ། ། བླ་མའི་བྱ་བ་གསང་དབང་གི་སྔོན་དུ་ཏིང་ངེ་འཛིན་གྱི་དཀྱིལ་འཁོར་ཇི་ལྟར་བསྒོམ་པ་བསྟན་པ་ནི།
བསྒོམ་པར་བྱ་ཞིང་བསྐྱེད་པར་བྱའོ་ཞེས་སྦྱར། གང་ཞིག་ན། འཁོར་ལོ་སྟེ་རྣམ་པར་སྣང་མཛད་ཀྱི་དཀྱིལ་འཁོར་རོ། ། ཇི་ལྟ་བུར་ཞེ་ན། ངོས་རེ་རེ་ལ་ཉི་ཤུ་རྩ་ལྔ་རྩ་ལྔ་དཔག་ཚད་བརྒྱའི་ཁྱོན་ཙམ་དུ་ཆེ་བ། གྲུ་བཞི་སྒོ་བཞི་པ་ལ་སོགས་པའི་ཡོན་ཏན་དང་ལྡན་པའོ། ། སུ་ཞིག་གིས་ན། རྣམ་སྣང་གི་རྣལ་འབྱོར་པས་སོ། ། རྟེན་གཞལ་ཡས་ཁང་བསྐྱེད་པའི་འོག་ཏུ། བག་ཡོད་དང་ལྡན་པའི་མཁས་པས་དུས་རྟག་ཏུ་མི་བསྐྱོད་པ་ལ་སོགས་པའི་རིགས་ལྔའི་བདག་ཉིད་ཀྱི་ལྷ་རྣམས་ཀྱི་དཀྱིལ་འཁོར་གྱི་ཤར་ལ་སོགས་པའི་ཕྱོགས་རྣམས་སུ་ཅི་རིགས་པས་འགོད་པར་བྱའོ། །
ཇི་ལྟར་འཁོར་ལོའི་སྒྲས་རྣམ་སྣང་གི་དཀྱིལ་འཁོར་བསྟན་པ་དེ་བཞིན་དུ་པད་མོ་ནས་ཨུཏྤ་ལའི་བར་གྱིས་ཀྱང་། འོད་དཔག་མེད་དང་། མི་བསྐྱོད་པ་དང་། དོན་ཡོད་གྲུབ་པ་དང་། རིན་ཆེན་འབྱུང་ལྡན་གྱི་དཀྱིལ་འཁོར་རྣམས་ཀྱང་མཁས་པས་བསྒོམ་ཞིང་ཤེས་པར་བྱའོ། ། ཚད་ཇི་ཙམ་དུ་ཞེ་ན། དཔག་ཚད་ནས་དཔག་ཚད་བྱེ་བའི་ཁྱོན་ཙམ་དུ་ཇི་ལྟར་འདོད་ཅིང་དགའ་བར་རོ། ། དབྱིབས་ཇི་ལྟ་བུ་ན། རྒྱ་དང་དཔངས་ཚད་མཉམ་པས་གྲུབ་བཞི་ཤིན་ཏུ་མཛེས་པའོ། ། རྒྱུ་ནི་རིན་པོ་ཆེ་སྣ་བཞི་ལས་གྲུབ་པ།
མཆོད་རྟེན་དང་འདྲ་བས་ན་མཆོད་རྟེན། ཤེལ་ལྟར་ཁ་དོག་དཀར་བས་ན་གསལ་ཞིང་། དཀྱིལ་འཁོར་གྱི་དེ་ཁོ་ན་ཉིད་དང་ལྡན་པས་ན་རང་བཞིན་གྱི་དྲི་མ་མེད་པ། རིགས་ལྔའི་དཀྱིལ་འཁོར་པ་རྣམས་ཀྱི་གཞིའམ་གནས་སུ་བསྒོམ་པར་བྱའོ། ། སུ་ཞིག་གིས་ན། གསང་བའི་དབང་བསྐུར་བར་ཤེས་པའི་རྣལ་འབྱོར་པ་ཤེས་རབ་ཅན་གྱིས་སོ། ། དགོས་པ་ནི། མཆོད་པའི་ཕྱིར་ཏེ། གསང་བའི་དབང་བསྐུར་བའི་ཕྱིར་དུའོ། ། དེ་ལ་སྤྱིར་བུམ་པའི་དབང་རྡུལ་ཚོན་གྱི་དཀྱིལ་འཁོར་དུ་བསྐུར་ཞིང་།
གསང་བ་དང་། ཤེས་རབ་ཡེ་ཤེས་ཀྱི་དབང་ནི། ཚོགས་ཀྱི་དཀྱིལ་འཁོར་དུ་བསྐུར་བར་དཀྱིལ་ཆོག་ཉི་ཤུ་པ་ལས་བཤད་ལ། རྡུལ་ཚོན་གྱི་དཀྱིལ་འཁོར་གྱི་ཚད་ནི། ཐུགས་ཀྱི་དཀྱིལ་འཁོར་ཁྲུ་བཅུ་གཉིས་པ་དང་། གསུང་གི་ཁྲུ་བཅུ་དྲུག་པ་དང་། སྐུའི་ཁྲུ་ཉི་ཤུ་པར་བཤད་ཅིང་། འདིར་དཔག་ཚད་བརྒྱ་དང་བྱེ་བའི་ཁྱོན་ཙམ་དུ་བསྒོམ་ཞེས་པ། གསང་བའི་དབང་བསྐུར་བའི་དོན་དུ། ཚོགས་ཀྱི་ཁང་པ་དེ་ཉིད་དཔག་ཚད་བརྒྱ་ལ་སོགས་པའི་ཁྱོན་ཙམ་དུ་བསྒོམ་ཞེས་པའོ། །
འགྲེལ་པར། ཡིད་ཀྱིས་སམ། བྲི་བས་བསྐྱེད་པར་བྱ་ཞེས་པ་ལ། ཡིད་ཀྱིས་ཞེས་པ་ནི། ཏིང་ངེ་འཛིན་གྱི་དཀྱིལ་འཁོར་བསྟན་ལ། བྲི་བས་བསྐྱེད་ཞེས་པ་འབྱོར་ན་སོ་ཕག་ལ་བྱས་པའི་ཁང་པ་སུམ་རྩེག་བྱས་ལ། དེ་ལྟར་རྣལ་འབྱོར་ཕོ་མོ་ཆ་ལུགས་བསྒྱུར་བ་བསྟན་ཞེས་སྔ་རབས་ཀྱི་བླ་མ་དག་བཞེད་དོ། ། འོན་ཀྱང་། བྲི་བར་བྱ་ཞེས་པའི་དོན་ཁང་པ་རྩིག་པ་ལ་མི་མངོན་པས། སྤྱིར་བསྐྱེད་རིམ་གྱི་སྣོད་དུ་རུང་བའི་བུམ་དབང་ལ་ངེས་པར་རྡུལ་ཚོན་གྱི་དཀྱིལ་འཁོར་དགོས་ཤིང་།
འདིར་ཡིད་ཀྱི་སམ། བྲིས་པས་ཞེས་པ། གསང་དབང་གི་སྔོན་འགྲོའི་བུམ་དབང་ལ་རྡུལ་ཚོན་གྱི་དཀྱིལ་འཁོར་ངེས་པར་མི་དགོས་ཀྱིས། གྲུབ་ན་བྱ་ཞེས་བསྟན་པར་མངོན་ཅིང་། དེའི་ཚད་ཀྱང་སྔར་བུམ་དབང་གི་སྐབས་དང་འདྲ་ཞིང་། དེ་ཡང་རྣལ་འབྱོར་པས་བསྒོམ་པ་ན། དཔག་ཚད་བརྒྱ་ལ་སོགས་པའི་ཚད་ཙམ་དུ་བསྒོམ་ཞེས་པ་གཞུང་གི་དོན་ཡིན་ནོ། ། དེ་ལྟར་བླ་མའི་བྱ་བ་བསྟན་པའི་འོག་ཏུ་གསང་བའི་དབང་བསྐུར་བར་འདོད་པའི་སློབ་མའི་བྱ་བ་བསྟན་པ་ལ་གཉིས་ཀྱི་ལྷ་དང་བླ་མ་ཐུན་མོང་གི་མཆོད་པ་ནི། འདོད་པའི་ཡོན་ཏན་ལྔ་རྣམས་ཀྱིས་མཆོད་པ་རྒྱ་མཚོ་སྟེ་དཔག་ཏུ་མེད་པ་བརྩམ་པར་བྱ་ཞེས་སྦྱར།

གང་ལ་ཞེ་ན། དཀྱིལ་འཁོར་བའི་ལྷ་རྣམས་དང་བླ་མ་ལའོ། ། འདོད་པའི་ཡོན་ཏན་ལྔ་ཇི་ལྟ་བུ་ཞེ་ན། པདྨ་ར་ག་ལ་སོགས་པའི་རིན་པོ་ཆེ་དང་། དར་དང་བལ་ལ་སོགས་པའི་ན་བཟའ་དང་། སོགས་པས་དུང་དང་། པི་ཝང་ལ་སོགས་པའི་སྒྲ་དང་། ཨ་ཀ་རུ་དང་། ཙནྡན་ལ་སོགས་པའི་དྲི་རྣམས་སོ། ། སུ་ཞིག་གིས་ན། དྲི་མའི་རྙོག་མ་འཁྲུད་པས་ཡེ་ཤེས་བསྐྱེད་པར་བྱེད་པའི་ཕྱིར།
བྱང་ཆུབ་ནི་གསང་བའི་དབང་ཡིན་ལ་དེ་འདོད་པས་སོ། ། དུས་ནི་ཇི་སྲིད་དུ་ཞེ་ན། གསང་བའི་དབང་བསྐུར་མ་རྫོགས་ཀྱི་བར་དུ། ཉི་མ་རེ་རེ་ཞིང་རྟག་ཏུ་མཆོད་པར་བྱའོ། ། དེ་བཞིན་དུ་མེ་ཏོག་ལ་སོགས་པའི་མཆོད་པ་རྣམས་པ་ལྔ་མཆོག་ཕུལ་ཏུ་བྱུང་བ་རྣམས་ཀྱིས་རྟག་ཏུ་ལྷ་རྣམས་དང་བླ་མ་མཉེས་པར་བྱའོ། ། བླ་མ་ལ་ཁྱད་པར་གྱི་མཆོད་པ་བསྟན་པ་ལ་གཉིས་ལས། ལེགས་པར་བསླབས་པའི་ཕྱག་རྒྱ་དབུལ་བ་ནི། དབུལ་བར་བྱ་ཞེས་སྦྱར། གང་ལ་ན་སངས་རྒྱས་ཀུན་གྱི་བདག་ཉིད་བླ་མ་ལའོ། ། གང་ཞིག་ན།
འཁོར་བ་ཇི་སྲིད་པར་ཟག་པ་མེད་པའི་བདེ་བ་བསྐྱེད་པའི་ཞིང་དུ་གྱུར་པས་ན་རིན་ཆེན་འབྱུང་གནས། ལང་ཚོ་མ་ཉམས་པས་ན་ན་ཆུང་། བུད་མེད་ཀྱི་ཡོན་ཏན་ཐམས་ཅད་དང་ལྡན་པས་ན་མཆོག་ཏུ་གྱུར་པ་པད་མོ་ཅན་ནོ། ། དེ་ཉིད་རིན་པོ་ཆེ་སྣ་ཚོགས་པ་དང་། གོས་དང་། དྲི་དང་བྱུགས་པ་ལ་སོགས་པ་སྣ་ཚོགས་པས་བརྒྱན་ཅིང་སྤྲས་པས་སོ། ། དགོས་པ་ཅིའི་ཕྱིར་དུ་ན། བསྒྲུབ་ཚེ་སྟེ་ཐ་མལ་པའི་དངོས་གྲུབ་དང་། རབ་ཏུ་འགྲུབ་པ་སྟེ་ཁྱད་པར་ཅན་གྱི་དངོས་གྲུབ་སངས་རྒྱས་ཏེ་དེ་རྣམས་ཚེ་འདི་ཉིད་ལ་ཐོབ་པར་བྱ་བའི་ཕྱིར་དུའོ། ། གཞན་ཡང་ཚད་ཡོངས་སུ་ཆད་པ་མེད་པའི་རྫས་ཁྱད་པར་ཅན་བླ་མ་ལ་དབུལ་བ་ནི།
སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཞིང་འདི་པདྨ་ར་ག་དང་། ཨིནྜ་ནི་ལ་དང་། བཻཌཱུརྻ་དང་། མརྒད་དང་། རྡོ་རྗེ་དང་། མུ་ཏིག་དང་། བྱི་རུ་ཞེས་བྱ་བའི་རིན་པོ་ཆེ་སྣ་བདུན་གྱིས་ཡོངས་སུ་བཀང་ཞིང་ཉིན་རེ་ཞིང་དབུལ་བར་བྱ་བའམ། གལ་ཏེ་སློབ་མ་འཁོར་ལོས་བསྒྱུར་བའི་རྒྱལ་པོ་ཞིག་ཡིན་ན། བཙུན་མོ་རིན་པོ་ཆེ་ལ་སོགས་པའི་རིན་ཆེན་སྣ་བདུན་ཡང་བསོད་ནམས་དང་ཡེ་ཤེས་ཀྱི་ཚོགས་བསྒྲུབ་པ་ལ་མཁས་པས། ཉིན་རེ་ཞིང་དབུལ་བར་བྱའོ། །
སློབ་མ་ཇི་ལྟ་བུ་ཞེ་ན། བླ་མ་ལས་གཉིས་སུ་མེད་པའི་ཡེ་ཤེས་རྟོགས་པར་འདོད་ཅིང་། དེའི་མན་ངག་གིས་ཕྱག་རྒྱ་ཆེན་པོའི་དངོས་གྲུབ་བསྒྲུབ་པར་འདོད་པའི་ཤེས་རབ་ཅན་གྱིས་སོ། ། དེ་ཐམས་ཅད་དངོས་སུ་མ་འབྱོར་ན་བསམ་གཏན་གྱིས་ཀྱང་བསྐྱེད་དེ་དབུལ་བར་བྱའོ། ། སློབ་དཔོན་ཀྱི་བྱ་བ་གསང་བའི་དབང་བསྐུར་བ་དངོས་བསྟན་པ་ལ་གསུམ་ལས། ལྷ་བསྐྱེད་པ་སྔོན་དུ་འགྲོ་བའི་མཆོད་པ་སྟོན་པ་ནི། དེ་ལྟར་སློབ་མས་མཆོད་པའི་ཡོ་བྱད་བསྟབས་ནས། བླ་མས་ཅི་ཞིག་བྱ་ཞེ་ན། དབུལ་བར་བྱའོ་ཞེས་སྦྱར། གང་ན་རེག་པའི་སྦྱོར་བ་སྟེ་རེག་རྡོ་རྗེ་ལས་བྱུང་བའི་བདེ་བའོ། །
གང་ལ་ན། འདོད་ཆགས་ཀྱི་བློ་ཅན་གྱི་སངས་རྒྱས་ཏེ་དེ་བཞིན་གཤེགས་པ་རྣམས་ལའོ། ། གང་དུ་ན། སངས་རྒྱས་ཀྱི་དཀྱིལ་འཁོར་དབུས་དག་དུའོ། ། ཏིང་ངེ་འཛིན་ཇི་ལྟ་བུས་ཞེ་ན། བདག་པོའི་ཕྱག་རྒྱར་ཏེ་དཀྱིལ་འཁོར་གྱི་གཙོ་བོར་མཉམ་པར་བཞག་ཅིང་བསྐྱེད་པར་བྱའོ། ། དེ་ཉིད་རྒྱས་པར་བཤད་པ་ནི། ནམ་མཁའི་དབྱིངས་ཀྱི་དབུས་སུ་གནས་པའི་ལྷའི་དཀྱིལ་འཁོར་གྱི་བཀོད་པ་བསྒོམ་པར་བྱའོ། ། དེ་ལྟར་བསྒོམས་ནས་གཟུགས་ཀྱི་ཕུང་པོ་ལ་སོགས་པའི་རང་བཞིན་རྣམ་སྣང་ལ་སོགས་པའི་ཡེ་ཤེས་ཀྱི་རང་བཞིན་གྱི་སྐུ། སྤྲུལ་པའི་སྐུ་འཛིན་པར་བྱ་བའི་ཕྱིར་བདག་གི་ལུས་ལ་གཞུག་པར་བྱའོ། །
དེ་ལྟར་བདག་ལུས་རྣམ་སྣང་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱི་རྡུལ་ཕྲ་རབ་ལས་བསྒྲུབས་པར་བསྐྱེད་ནས། བླ་མ་ལ་བཤང་བ་ཡུལ་དང་། གཅི་བ་དབང་པོ་རྣམས་ཀྱིས་མཆོད་ཅིང་བརྗོད་པས་ཚིམ་པར་བྱའོ། ། མཆོད་པ་དེ་ཇི་ལྟ་བུ་ཞེ་ན། སློབ་མས་བསྟབས་པའི་བཞིན་བཟང་ཤིན་ཏུ་མཛེས་ཤིང་ཡིད་དུ་འོང་བའི་ན་ཆུང་། རྡོ་རྗེ་ཐེག་པའི་སྣོད་དུ་རུང་བས་ན་སྐལ་བ་མཆོག་དང་ལྡན་པ་དེ་ཉིད་བྱིན་གྱིས་བརླབས་ཀྱིས་གནས་ཏེ། རྣམ་སྣང་ལ་སོགས་པའི་ས་བོན་ཨོཾ་ལ་སོགས་པ་གནས་ཇི་ལྟ་བ་བཞིན་དུ་བསམས་ཤིང་བཀོད་པས། དེ་ཁོ་ན་ཉིད་ཀྱི་མཆོད་པ་སྙོམས་པར་འཇུག་པའི་མཚན་ཉིད་ཅན་རབ་དུ་བརྟག་གོ ། འདི་ཉིད་ནི་ཕྱིའི་མཆོད་པ་ལ་ལྟོས་ནས། དེ་ཁོ་ན་ཉིད་ཀྱི་མཆོད་པ་ཞེས་བྱ་སྟེ།
ཆགས་པ་དང་། ཆགས་པ་དང་བྲལ་བ་དང་། ཆགས་པ་བར་མའི་རིམ་གྱིས་ཉོན་མོངས་པ་རྣམ་པར་དག་པའི་གནས་ཡེ་ཤེས་གསུམ་མངོན་དུ་བྱེད་པའི་ཕྱིར་རོ། ། གསང་བའི་དབང་བསྐུར་བ་དངོས་བསྟན་པ་ནི། བླ་མ་ཡབ་ཡུམ་སྙོམས་པར་ཞུགས་ཏེ་མཆོད་པའི་འོག་ཏུ། མིག་བཟང་སྟེ་ཕྱག་རྒྱའི་པད་མ་ལ་གནས་པའི་བྱང་ཆུབ་ཀྱི་སེམས་ཀྱི་ཁུ་བ་བྱང་ཆུབ་ལས་མི་གཡོ་བའི་བརྟན་པའི་བློ་དང་ལྡན་པས་འདིས་རང་གི་ལུས་ལ་གནས་པའི་དེ་བཞིན་གཤེགས་པ་ཐམས་ཅད་ཚིམ་པར་བྱའོ། ། སྙམ་པའི་བསམ་པས་བླངས་ནས་བཟའ་བར་བྱའོ། ། དེ་ཡང་སློབ་དཔོན་གྱིས་གསང་བའི་རྡོ་རྗེ་སློབ་མའི་ཁར་བཅུག་ནས་ལེན་པ་ནི། ཐབས་དང་འབྲེལ་བའི་གསང་དབང་ཡིན་ལ། ཕྱག་རྒྱའི་ཆོས་འབྱུང་ནས་ལྕེའི་ཐུར་མས་ལེན་པ་ནི་ཤེས་རབ་དང་འབྲེལ་བའི་གསང་དབང་ཡིན་ནོ། །
ཐིག་ལེ་ཆ་གཅིག་དུང་ཕོར་ལ་སོགས་པར་བཞག་ལ། དྲིའི་ཆུ་དང་བསྲེས་ཏེ། བཀྲ་ཤིས་ཀྱི་ཚིགས་བཅད་སྔོན་དུ་འགྲོ་བས། སློབ་མའི་སྤྱི་བོ་ནས་དབང་བསྐུར་བར་བྱ་སྟེ། དེ་སྐད་དུ་ཡང་ཟླ་གསང་ཐེག་ལེ་ལས། བྱང་ཆུབ་སེམས་ནི་རིན་ཆེན་འབར་ཕྱུང་བ། ། མ་ལུས་རྒྱལ་བ་རྣམས་ཀྱི་ལུས་སྐམ་པ། ། རྣམ་དག་རྡོ་རྗེ་ལས་བྱུང་ཡེ་ཤེས་ཆུ། ། དྲི་མེད་རིན་ཆེན་སྤྱིར་དབབ་དབང་བསྐུར་རོ། ། ཞེས་གསུངས་སོ། །
གསང་བའི་དབང་བསྐུར་བའི་ཕན་ཡོན་བསྟན་པ་ནི། བཤད་མ་ཐག་པའི་གསང་བའི་དབང་བསྐུར་བ་འདི་ནི། སྔགས་རྣམས་ཐམས་ཅད་དེ། དེ་བཞིན་གཤེགས་པ་ཐམས་ཅད་དང་འབྲེལ་བའི་རྡོ་རྗེའི་རང་བཞིན་གྱི་སྐུ་གསུང་ཐུགས་བསྐྱེད་པས་ན་སྐུ་གསུང་ཐུགས་ཀྱི་མཆོད་པའོ། ། བྱ་བའི་རྒྱུད་ལ་སོགས་པ་རྣམས་ལ་སྦ་བར་བྱ་བས་ན་གསང་བ་ཡེ་ཤེས་རྡོ་རྗེ་ཅན་ཏེ་སློབ་བཞིན་པའི་རྣལ་འབྱོར་པ་རྣམས་ཀྱི་སྔགས་སྦྲུལ་ལ་སོགས་པ་རྣམས་ཀྱི་དངོས་གྲུབ་མ་ལུས་པར་བསྐྱེད་པར་བྱེད་དོ། ། དེ་ལ་རྐང་པ་དང་པོ་གཉིས་ཀྱིས་མཆོག་གི་དངོས་གྲུབ་དང་། ཐ་མ་གཉིས་ཀྱིས་འཇིག་རྟེན་པའི་དངོས་གྲུབ་བསྟན་ཏོ། ། ལེའུ་བརྒྱད་པའི་རྣམ་བཤད་དོ།། ༈ །།དབང་བསྐུར་བ་རྫོགས་པས་རྨད་དུ་བྱུང་བའི་བྱ་བས་ཀྱང་བྱང་ཆུབ་བསྒྲུབ་པར་བྱའོ། ། ཞེས་བསྟན་པའི་ཕྱིར།
ལེའུ་དགུ་པ་འཆད་པ་ལ་གཉིས་ཏེ། བསྡུས་པའི་དོན་དང་། ཡན་ལག་གི་དོན་ནོ། ། བསྡུས་པའི་དོན་ལ་གཉིས་ཀྱི། བརྗོད་བྱ་དོན་གྱི་བསྡུས་དོན་ནི། ལེའུ་འདིའི་སྟོད་ནས། རྨད་དུ་བྱུང་བའི་ལུང་བསྟན་པ་དང་། རྐེད་ནས་ཀླན་ཀ་ངན་པའི་རྩོད་པ་སྤང་བ་དང་། སྨད་ནས་ངོ་མཚར་བའི་ཆེད་དུ་བརྗོད་པ་བསྟན་ཏོ། ། སྒྲའི་བསྡུས་དོན་ནི་གོ་སླའོ། །
ཡན་ལག་གི་དོན་ལ་གཉིས་ཀྱི། མདོར་བསྟན་པ་ནི། ལེའུ་བརྒྱད་པ་རྫོགས་པའི་རྗེས་སུ་དེ་ནས་རབ་ཏུ་བཤད་ཅེས་སྦྱར། སུ་ཞིག་གིས་ན། རྒྱལ་པོ་རྡོ་རྗེ་འཛིན་ཏེ་རྡོ་རྗེ་འཆང་གིས་སོ། ། དེའི་ཁྱད་པར་ནི། སྟོང་པ་བཞིའི་བདག་ཉིད་ཡིན་པས་ན་ཐམས་ཅད་ནམ་མཁའ་འོ། ། དེ་ཉིད་ཀྱིས་ན་མི་འགྱུར་མཆོག་གོ ། བྱ་བའི་རྒྱུད་ལ་སོགས་པ་རབ་ཏུ་ཞུགས་པ་རྣམས་ཀྱི་དབང་བསྐུར་བའི་སྤྱོད་པ་ཐམས་ཅད་ཀྱི་སྟེང་ན་གནས་པས་ན་ཐམས་ཅད་དབང་བསྐུར་སྤྱོད་པའི་མཆོག་གོ ། ཀུན་དོན་ནི་རྣམ་སྣང་ལ་སོགས་པས་ཏེ།
དངོས་གྲུབ་འདོད་པ་རྣམས་ཀྱིས་དོན་དུ་གཉེར་ཞིང་གསོལ་བ་འདེབས་པའི་ཕྱིར་རོ། ། དེ་རྣམས་ཀྱི་དབང་ཕྱུག་དམ་པ་དེ་བཞིན་གཤེགས་པ་དྲུག་པས་སོ། ། གང་ཞིག་བཤད་ཅེ་ན། དཀྱིལ་འཁོར་གང་དུ་བདག་ཉིད་ཀྱི་སྐུ་གསུང་ཐུགས་ལ་ལོངས་སྤྱོད་པར་མཛད་པ་རྡོ་རྗེ་གསུམ་མི་ཕྱེད་པའི་རང་བཞིན་གྱི་དཀྱིལ་འཁོར་རོ། ། དེ་ཉིད་ནི་རིན་པོ་ཆེ་ལྟ་བུའི་གང་ཟག་ཁོ་ན་ལ་བསྟན་པར་བྱ་བ་ཡིན་པས་སངས་རྒྱས་ཡེ་ཤེས་ཅན་ཏེ། ཉན་ཐོས་ལ་སོགས་པ་རྣམས་ལ་མི་བསྟན་པས་གསང་བའོ། ། སྐལ་བ་དང་ལྡན་པ་རྣམས་ཚིམ་པར་བྱེད་པས་ཉམས་དགའ་མཆོག་གོ ། རྒྱས་པར་བཤད་པ་ལ་གསུམ་སྟེ། རྨད་དུ་བྱུང་བས་ལུང་བསྟན་པ་དང་། ཀླན་ཀ་ངན་པའི་རྩོད་པ་བཟློག་པ་དང་།
ངོ་མཚར་བའི་ཆེད་དུ་བརྗོད་པའོ། ། དང་པོ་ལ་དྲང་དོན་དང་། ངེས་དོན་གཉིས་ཀྱི། དྲང་དོན་ལ་ཡང་ལྔ་ཡོད་པའི་མི་བསྐྱོད་པའི་རྣལ་འབྱོར་པས་བསད་པའི་ལས་བསྒྲུབ་པ་ལ། སྤྱི་དོན་དང་། གཞུང་དོན་གཉིས་ཀྱི། སྤྱིའི་དོན་ལ་དགུ་ཡོད་པའི། རྟེན་གྱི་ཁྱད་པར་ནི། དྲན་པ་གཅིག་པའི་པའི་ཏིང་ངེ་འཛིན་མཐར་ཕྱིན་ནས། ཕྲ་མོའི་རྣལ་འབྱོར་གྱིས་སེམས་སྦྱངས་ཏེ།
ཟླ་བ་དྲུག་ཏུ་རིག་པའི་བརྟུལ་ཞུགས་ཀྱི་སྤྱོད་པ་ལ་བསླབས་པའོ། ། རྟེན་གྱི་ཁྱད་པར་འདི་ནི་འོག་མ་རྣམས་ལའང་ཤེས་པར་བྱའོ། ། ཡུལ་གྱི་ཁྱད་པར་ནི། དཀོན་མཆོག་གསུམ་དང་རྡོ་རྗེ་སློབ་དཔོན་སོགས་ལ་གནོད་པ་བྱེད་པ་སྟེ། ལེའུ་བཅུ་གསུམ་པ་ལས། མ་དད་སྨྲ་བའི་སེམས་ཅན་དང་། ། ཞེས་སོགས་གསུངས་སོ། ། གནས་གྱི་ཁྱད་པར་ནི། ལེའུ་བཅུ་བཞི་པ་ལས། མ་མོའི་གནས་སམ་དུར་ཁྲོད་དམ། །
ཁང་སྟོང་དང་ནི་བཞི་མདོ་དང་། ། མཚན་མ་གཅིག་དང་ཤིང་གཅིག་དྲུང་། ། མངོན་པར་སྤྱོད་པ་བརྩམ་པར་བྱ། ། ཞེས་པས་ལྟར་རོ། ། དུས་ཀྱི་ཁྱད་པར་ནི། གཉིས་ཏེ། ཟླ་བའི་དུས་དང་། ཉིན་ཞག་གི་དུས་སོ། ། ཟླ་བའི་དུས་ནི་མར་ངོ་འོ། ། དེ་སྐད་དུ་ཡང་བཤད་རྒྱུད་ལས།
དབང་དང་མངོན་སྤྱོད་ལ་སོགས་པ། ། ཟླ་བ་མར་གྱི་ངོ་ལ་བརྩམ། ། དབང་དང་མངོན་སྤྱོད་དབང་གི་ལས། ། ཉི་མའི་གུང་དང་མཚན་ཕྱེད་ལའོ། ། ཞེས་གསུངས་སོ། ། ཕྱོགས་ཀྱི་ཁྱད་པར་ནི། མེའི་ཕྱོགས་ཏེ། གསོད་པ་ཉིད་ལ་མེའི་ཕྱོགས། ། ཞེས་གསུངས་སོ། ། ཁ་དོག་གི་ཁྱད་པར་ནི།
སྒྲུབ་པ་པོའི་ཆས་གོས་དང་མཆོད་རྫས་དང་ལྷའི་ཁ་དོག་རྣམས་ནག་པོར་བྱས་ཏེ། ཁ་དོག་ནག་པོ་གསོད་པའི་ལས་ལའོ། ། ཞེས་གསུངས་སོ། ། བསམ་པའི་ཁྱད་པར་ནི། ཁྲོས་པའི་སེམས་ཀྱིས་བྱ་སྟེ། ཁྲོས་པའི་སེམས་ཀྱིས་གསོད་པ་ལའོ། ། ཞེས་གསུངས་སོ། ། ཁ་ཟས་ཀྱི་ཁྱད་པར་ནི། མངོན་སྤྱོད་གྱི་དུས་སུ་ཤ་ཆེན་པོ་ལ་ལོངས་སྤྱོད་པ་ལ་ལེའུ་དྲུག་པར་བཤད་དོ། ། ཆོ་གའི་ཁྱད་པར་ནི།
རང་རིགས་ཀྱི་ཕྱག་རྒྱ་བཞིའམ་གཅིག་གང་འབྱོར་དང་ལྷན་ཅིག་ཏུ་གནས་པར་བྱ་སྟེ། ལེའུ་བཅུ་གཉིས་པ་ལས། ལམ་གྱི་བཞི་མདོ་ཤིང་གཅིག་དྲུང་། ། མཚན་མ་གཅིག་དང་ཞི་གནས་སུ། ། ཞེས་པས་བསྟན་ཏོ། ། དེ་ནས་བསྲུང་བའི་འཁོར་ལོ་སྔོན་དུ་འགྲོ་བས་གཞལ་ཡས་ཁང་གདན་དང་བཅས་པ་བསྐྱེད་ལ། གཞལ་ཡས་ཁང་གི་ནང་དུ་རཾ་ལས་མེའི་དཀྱིལ་འཁོར་བསྐྱེད་ནས། དེར་ལྷག་མོས་མཛད་པ་དང་བཅས་པ་བསྒོམས་ལ། ལྷག་མོས་བསྡུ་བ་སྔོན་དུ་འགྲོ་བས། རྣལ་འབྱོར་བཞིའི་སྒོ་ནས་གཙོ་བོ་མི་བསྐྱོད་པའི་སྐུར་བསྐྱེད་པའི་དུས་སུ་ཟླ་བ་ལས་བྱང་ཆུབ་པ་ཉི་མར་བྱ་བ་དང་།
ཡིག་འབྲུ་ལས་བྱང་ཆུབ་པ་ཧཱུྃ་རིང་པོ་ཙམ་དུ་བྱ། མཚན་མ་ལས་བྱང་ཆུབ་པ་རྡོ་རྗེ་རྩེ་ལྔ་པ་ཁ་ཅུང་ཟད་གྱེས་པར་བྱའོ། ། དེ་ཡོངས་སུ་གྱུར་པ་ལས། ལྷའི་སྐུ་ཞལ་བཞི་པ་ཕྱག་དྲུག་པ་ཕྱག་གཡས་ཀྱི་དང་པོ་ན་རྡོ་རྗེ་རྩེ་དགུ་པ་ཁ་ཅུང་ཟད་གྱེས་པ་བསྣམས་པར་བསམས་ནས། སེམས་དཔའ་སུམ་བརྩེག་གི་བར་དུ་བསྒོམས་པའི་ཏིང་ངེ་འཛིན་སེམས་དཔའི་འོད་ཟེར་གྱིས་ཕྱོགས་བཅུའི་སངས་རྒྱས་ཐམས་ཅད་ཀྱི་མ་རུངས་པ་འདུལ་བའི་ཐུགས་ཀྱི་ནུས་པ་ཐམས་ཅད་བསྡུས་ཏེ། བདག་ལ་བཅུག་པའི་མཐར་ཐུག་པ་ནི་དང་པོ་སྦྱོར་བའོ། ། དེ་ནས་ཕྱག་རྒྱ་དང་། སྙོམས་པར་ཞུགས་ཏེ། ལྷ་ཐམས་ཅད་ཀྱང་ཁ་དོག་ནག་པོ། ཁྲོ་ཞིང་འཁྲུགས་པའི་ཆ་ལུགས་ཐམས་ཅད་དང་ལྡན་པར།
ཕྱག་རྒྱའི་ཆོས་འབྱུང་དུ་བསྐྱེད་ལ། འབྱིན་སྔགས་ཀྱིས་ཕྱི་རོལ་དུ་སྤྲོ་བའི་དུས་སུ་ལྷ་ཕོ་མོའི་དབྱེ་བས་ལྷ་ཕོ་ཐམས་ཅད་གཙོ་བོའི་གཡས་སུ་འགོད། ལྷ་མོ་ཐམས་ཅད་གཡོན་དུ་འགོད་དོ། ། གཞན་ཡང་འཇིག་རྟེན་པའི་ལྷ་གནོད་སྦྱིན་དང་། ཝ་དང་བྱ་རོག་དང་། བྱ་རྒོད་དང་། ཁྱི་དང་། ལྕེ་སྤྱང་ལ་སོགས་པ་མ་རུངས་པ་སྣ་ཚོགས་ཀྱིས་ཀྱང་དཀྱིལ་འཁོར་གྱི་ཐོ་ཕྱི་གང་བར་བསམས་ཏེ། ལེའུ་བཅུ་གསུམ་པ་ལས། ནམ་མཁའ་རྡོ་རྗེ་སྲིན་པོ་ནི། །
དྲག་ཅིང་ཁྲོ་ལ་རབ་ཏུ་གཏུམ། ། ཝ་དང་བྱ་རོག་སྣ་ཚོགས་དང་། ། བྱ་རྒོད་ཁྱི་ཡིས་གང་བར་བསྒོམ། ། ཞེས་གསུངས་སོ། ། དེ་ནས་བདག་གི་ཕྱག་གཡས་ཀྱི་དང་པོའི་རྡོ་རྗེ་ལས་འོད་ཟེར་འཕྲོས་པས། སངས་རྒྱས་ཐམས་ཅད་ཀྱི་མ་རུངས་པ་འདུལ་བའི་ཐུགས་ཀྱི་ནུས་པ་ཐམས་ཅད་བསྡུས་ནས། དཀྱིལ་འཁོར་པའི་ལྷ་རྣམས་ལ་བསྟིམས་པས། སྔ་མ་བས་ཀྱང་ཆེས་ཁྲོས་ཤིང་འཁྲུགས་པར་བསམ་པ་ནི་དཀྱིལ་འཁོར་རྒྱལ་མཆོག་གོ ། དེ་ནས་ཡང་། བདག་གི་ཕྱག་གཡས་ཀྱི་དང་པོའི་རྡོ་རྗེ་ལས་འོད་ཟེར་འཕྲོས་པས།
སེམས་ཅན་ཐམས་ཅད་ཀྱི་རྒྱུད་ལ་ཡོད་པའི་ཞེ་སྡང་གི་དུམ་བུ་ཐམས་ཅད་འོད་ཟེར་ནག་པོའི་ཚུལ་དུ་བསྡུས་ཏེ། དེ་ལས་འབྱུང་པོ་ནག་པོའི་གཟུགས་སུ་བསམས་ལ། དེ་དགྲ་བོའི་ལུས་ལ་བསྟིམས་པས། དགྲ་བོ་རྡོ་རྗེ་གནོད་སྦྱིན་སྲིན་པོའི་གཟུགས་སུ་གྱུར་ཏེ། ཞལ་བཞི་པ་ཕྱག་བཞི་པ་སྟ་རེ་དང་དགྲ་སྟ་ལ་སོགས་པ་ཕྱག་ན་བསྣམས་པར་བསམས་ཏེ། ལེའུ་བཅོ་ལྔ་པ་ལས། རྡོ་རྗེ་སེམས་དཔའ་ཁྲོ་བོ་ཆེ། ། རྣམ་པར་བགྲད་པ་འཇིགས་འཇིགས་ལྟ། ། སྟ་རེ་ཐོ་བ་ཕྱག་ན་བསྣམས། ། ཞེས་གསུངས་སོ། །
དེ་ནི་ཁམས་གསུམ་གྱི་སེམས་ཅན་དེ་བཞིན་གཤེགས་པའི་སྙིང་པོ་ཅན། བསླབ་པའི་གཞི་ལྔ་ལ་གནས་པ་སོགས་དང་། ཉན་ཐོས་དང་། རང་སངས་རྒྱས་དང་། བྱང་ཆུབ་སེམས་དཔའ་དང་། དེ་བཞིན་གཤེགས་པས་ཀྱང་འཇིག་རྟེན་གྱི་ཁམས་གང་བར་བསམས་ཏེ། དེ་དག་ཐམས་ཅད་རྡོ་རྗེ་གནོད་སྦྱིན་དེས་བསད་དེ། བསད་པ་ཙམ་གྱིས་འགྱོད་པ་སྐྱེས་ནས། ལུས་འདར་བུས་ཐེབས། ལུས་ཏིལ་མར་གྱིས་བསྐུས།
སྲོག་བྱེ་བ་སྐྱབས་མེད་པ་སྐྲ་གྲོལ་བ་འགྱོད་པ་སྐྱེས་པར་བསམས་ཏེ། དེ་ནས་བདག་གི་མདུན་ན་གནས་པའི་གནོད་མཛེས་རྒྱལ་པོ་ལ་སུམ་བྷ་ནིའི་བཀའ་བསྒོམས་ཏེ། དེས་ཀྱང་བསྒྲུབ་བྱ་དེ་རླུང་གི་དཀྱིལ་འཁོར་གཡོ་བའི་གཟུགས་ཅན་ལ་བསྐྱོན། མགྲིན་པ་ཞགས་པས་བཅིངས། སྙིང་ལྕགས་ཀྱུས་དྲངས་ནས་འོང་སྟེ། མདུན་དུ་བཞག་ལ་དེ་ནས་དེ་ལ་འདིས་ནི། ཁམས་གསུམ་གྱི་སེམས་ཅན་ཐམས་ཅད་བསད་དོ་ཞེས་སོགས་སྡིག་པའི་དྲི་མ་བསྒྲགས་ལ། དེ་ནས། སྐུ་གསུང་ཐུགས་ཀྱི་སྦྱོར་བ་ཅན། ། སངས་རྒྱས་ཐམས་ཅད་བདག་ལ་གསོན། །
བདག་ནི་དཔལ་ལྡན་རྡོ་རྗེ་འཛིན། ། ཀ་ཡི་འཁོར་ལོ་རབ་སྦྱོར་བས། ། ཞེས་སོགས་བརྗོད་པས། དཀྱིལ་འཁོར་གྱི་ལྷ་རྣམས་ཀྱིས་དགྲ་བོའི་ལུས་བསིལ་བ་དང་། བརྟུབས་པར་བསམས་པས། འཇིག་རྟེན་པའི་ལྷ་དང་། བྱ་རོག་དང་། འུག་པ་ལ་སོགས་པས། ཁྲ་ག་དང་། རྒྱུ་མ་ལ་སོགས་པའི་མཐར་ཐུག་པར་ཟོས་པར་བསམ་མོ། །
དེ་ནས། དེའི་རྣམ་པར་ཤེས་པ་ཨ་ཐུང་གི་གཟུགས་ཅན་ཟ་མ་ཏོག་ཏུ་བཅུག་སྟེ། གནོད་མཛེས་ཀྱིས་མི་བསྐྱོད་པའི་ཞིང་ཁམས་སུ་བསྐྱལ་ཏེ། བྱང་ཆུབ་སེམས་དཔར་སྐྱེས་པར་བསམས་ན། ཟླ་བ་ཕྱེད་དམ་ཞག་བདུན་གྱིས་འཆི་བར་འགྱུར་ལ། བདག་གིས་ཐུགས་ཀྱི་དངོས་གྲུབ་ཐོབ་པར་འགྱུར་རོ། ། གཞུང་གི་དོན་ནི་ནམ་མཁའི་དབྱིངས་ཀྱི་དབུས་གནས་པར། ། ཞེས་པ་ནི། ཡེ་ཤེས་ཀྱི་ས་བསྐྱེད་པ་ལ་སོགས་པ་སྔོན་དུ་འགྲོ་བས། གཞལ་ཡས་ཁང་གདན་དང་བཅས་པ་བསྐྱེད་པའོ། །
དེ་ནས་ལྷག་མོས་ཀྱི་དཀྱིལ་འཁོར་བསྒོམ་པ་ནི། སངས་རྒྱས་དཀྱིལ་འཁོར་བསྒོམ་པར་བྱ། ། ཞེས་པའོ། ། ལྷག་མོས་བསྡུ་བ་སྔོན་དུ་འགྲོ་བས། རྣལ་འབྱོར་བཞིས་མི་བསྐྱོད་པ་བསྐྱེད་པ་ནི། རྡོ་རྗེ་མི་བསྐྱོད་རབ་བསྒོམས་ནས། ། ཞེས་སོ། ། དེའི་ཕྱག་མཚན་གྱི་ཁྱད་པར་ནི། ལག་ཏུ་ཞེས་སོགས་རྐང་པ་གསུམ་གྱིས་བསྟན་ཏོ། ། དེ་ལྟར་དཀྱིལ་འཁོར་རྒྱལ་མཆོག་བསྐྱེད་ནས།
ལས་རྒྱལ་མཆོག་གི་དུས་སུ། དགྲ་བོ་རྡོ་རྗེ་གནོད་སྦྱིན་སྲིན་པོའི་གཟུགས་སུ་བསྐྱེད་ནས། དེ་ནས་སེམས་ཅན་ཐམས་ཅད་དང་། དེ་བཞིན་གཤེགས་པས་འཇིག་རྟེན་གྱི་ཁམས་གང་བར་བསྒོམ་པ་ནི། དུས་གསུམ་པའི་སངས་རྒྱས་རྣམས་བསྒོམས་ནས་ཞེས་པའོ། ། དེ་དག་ཐམས་ཅད་རྡོ་རྗེ་གནོད་སྦྱིན་གྱིས་བསད་པ་ནི། རྡོ་རྗེ་ཞེས་སོགས་རྐང་པ་གསུམ་མོ། ། དེ་ནས་དགྲ་བོ་འགྱོད་པ་སྐྱེས་པ་སོགས་སུ་བསམས་ལ། གནོད་མཛེས་ལ་བཀའ་བསྒོ་བ་དང་། བསྒྲུབ་བྱ་བཀུག་སྟེ་མདུན་དུ་བཞག་པ་དང་།
སྡིག་པའི་དྲི་མ་བསྒྲགས་པ་དང་། འཇིག་རྟེན་ལས་འདས་པའི་ཁྲོ་བོ་རྣམས་ལ་བཀའ་བསྒོས་པས། བསྒྲུབ་བྱ་ཕྱི་རོལ་གྱི་དུར་ཁྲོད་དུ་ཁྱེར་ཏེ་བསད་པ་དང་། དེའི་ཤ་ལ་སོགས་པ་ཟོས་ཏེ་རྣམ་པར་ཤེས་པ་ལ་ཨ་ཐུང་གི་གཟུགས་ཅན་ཟ་མ་ཏོག་ཏུ་བཅུག་སྟེ། མི་བསྐྱོད་པའི་ཞིང་དུ་བསྐྱལ་བས། བྱང་ཆུབ་སེམས་དཔར་སྐྱེས་པར་བསམ་པ་ནི། བསམ་གཏན་མཆོག་སྟེ་བསྒོམས་ན་ཞེས་པའོ། ། དེས་ཕན་ཡོན་ཅི་ཞིག་འཐོབ་པར་འགྱུར་ཞེ་ན། སྒྲུབ་པ་པོའི་ཕན་ཡོན་ནི། ཐུགས་ཀྱི་དངོས་གྲུབ་ཐོབ་པར་འགྱུར། །
ཞེས་པའོ། ། བསྒྲུབ་བྱའི་ཕན་ཡོན་ནི། རྡོ་རྗེ་གསང་བ་འདི་ལྟ་བུ། ། ཞེས་སོགས་སོ། ། གཞུང་བསྡུ་བ་ནི། འདི་ནི་ཞེས་སོགས་སོ། ། གཏི་མུག་གི་རིགས་ཀྱི་དམ་ཚིག་ལ། སྤྱིའི་དོན་དང་། ཡན་ལག་གི་དོན་གཉིས་ཀྱི། སྤྱིའི་དོན་ནི།
རྣམ་སྣང་གི་ཟློས་པ་པོས་ནོར་བླངས་པའི་སྒོ་ནས་སེར་སྣ་ཅན་གྱི་སེམས་ཅན་གྱི་དོན་བྱ་བར་འདོད་ན། རྟེན་གྱི་ཁྱད་པར་སྔར་དང་འདྲའོ། ། ཡུལ་གྱི་ཁྱད་པར་ནི། སེར་སྣ་ཅན་ནོ། ། དུས་གྱི་ཁྱད་པར་ནི་སྔར་དང་འདྲའོ། ། གནས་ཀྱི་ཁྱད་པར་ནི། དགོན་པ་ཆེན་པོ་ལ་སོགས་པ་སྒྲུབ་པ་པོ་རང་ཉིད་ཡིད་དུ་འོང་བའོ། ། ཕྱོགས་ཀྱི་ཁྱད་པར་ནི། སེར་སྣ་ཅན་གང་ན་ཡོད་པ་དེར་ཁ་བལྟ་བའོ། ། ཁ་དོག་གི་ཁྱད་པར་ནི།
གང་བླང་བར་འདོད་པའི་ནོར་གྱི་ཁ་དོག་མཐུན་པར་བྱའོ། ། བསམ་པའི་ཁྱད་པར་ནི། སེར་སྣ་ཅན་གྱི་སེར་སྣ་དང་བྲལ་བ་བྱ་བའོ། ། ཆོ་གའི་ཁྱད་པར་ནི། རང་རིགས་ཀྱི་ཕྱག་རྒྱ་གཅིག་གམ་བཞི་གང་རུང་ལྷན་ཅིག་གནས་ཏེ། སྲུང་བའི་འཁོར་ལོ་ལ་སོགས་པ་སྔོན་དུ་འགྲོ་བས། ཟླ་བ་ལས་བྱང་ཆུབ་པ་ཡན་ཆད་སྔར་དང་འདྲ་ལ། ཡིག་འབྲུ་ལས་བྱང་ཆུབ་པ་ཨོཾ་མོ། ཕྱག་མཚན་ལས་བྱང་ཆུབ་པ་འཁོར་ལོའོ། ། དེ་ལས་རྣམ་པར་སྣང་མཛད་བསྐྱེད་དེ།
སེམས་དཔའ་སུམ་རྩེག་གི་བར་དུ་རྣལ་འབྱོར་བཞིས་བསྐྱེད་པ་ནི་དང་པོ་སྦྱོར་བའོ། དེ་ནས་རང་རིགས་ཀྱི་ཕྱག་རྒྱ་དང་སྙོམས་པར་ཞུགས་པ་ལས་ཆོ་ག་གསུམ་གྱིས་ལྷ་ཐམས་ཅད་བླང་བྱའི་རྣལ་འབྱོར་དང་ཁ་དོག་མཐུན་པར་བསྐྱེད་ནས་ཕྱི་རོལ་ཏུ་སྤྲོས་ཏེ། རང་རང་གི་གནས་སུ་བཀོད་པ་ནི། དཀྱིལ་འཁོར་རྒྱལ་མཆོག་གོ ། རྟེན་དེ་ལ་གནས་ཏེ། ལྷ་ཐམས་ཅད་ཀྱི་བ་སྤུའི་བུ་གའི་ཚོགས་ནས། འོད་ཟེར་དཀར་པོ་ལ་སོགས་པ་ནོར་དང་ཁ་དོག་མཐུན་པ་ཞགས་པ་ལྟ་བུར་སྤྲོས་ཏེ་བཅིངས་པས། ནོར་གཞན་དུ་མི་གཡོ་བར་བྱའོ། ། དེ་ནས་རང་གི་ལྕེའི་པད་མའི་སྟེང་དུ་ཧྲཱི་བསམས་ལ། དེ་ལས་འོད་ཟེར་གྱི་ལྕགས་ཀྱུ་ཕྱུང་པས།
སེར་སྣ་ཅན་གྱི་བང་མཛོད་ནས་ནོར་དྲངས་ཏེ། རང་གི་བང་མཛོད་ལ་སོགས་པར་བཞག་པས་གང་བར་བསམ་མོ། ། དེ་ནས་ནོར་དེ་དག་གིས་མཆོད་སྦྱིན་ཆེན་པོ་བྱས་ཏེ། དེས་རང་གཞན་གཉིས་ཀའི་སེར་སྣའི་ཉེས་པ་འཇིལ་བར་འགྱུར་ཏེ། བསྒྲུབ་བྱ་སྦྱིན་བདག་ཡིན་ལ། སྒྲུབ་པ་པོ་སྦྱིན་པ་པོ་ཡིན་པས། གཉིས་ཀའི་བསོད་ནམས་ཐོབ་པའི་ཕྱིར་རོ། ། ཡན་ལག་གི་དོན་ལ་གསུམ་གྱི། སྡུད་པ་པོའི་ཚིག་གིས་མཚམས་སྦྱར་བ་ནི། དེ་ནས་བཀའ་བསྩལ་ཏོ་ཞེས་སྦྱར།
སུ་ཞིག་གིས་ན། རྒྱལ་པོ་རྡོ་རྗེ་འཛིན་གྱིས་སོ། ། དེའི་ཁྱད་པར་ནི། གཏི་མུག་གིས་ཡང་དག་པའི་མཐའ་ཐོབ་པར་མཛད་པས་ན། མི་ཤེས་ཐར་པ་རབ་བསྒྲུབ་པའོ། ། ངོ་བོ་ཉིད་དམ་རང་བཞིན་གྱིས་དག་པ་དང་། བསོད་ནམས་དང་བསོད་ནམས་མ་ཡིན་པས་གོས་པ་མེད་པ་དང་། སེམས་ཅན་ཐམས་ཅད་ཀྱི་རྒྱུད་ལ་ཡོད་པའི་སེར་སྣའི་དྲི་མ་སྦྱོང་བའི་བྱང་ཆུབ་ཀྱི་སྤྱོད་པ་རབ་ཏུ་སྟོན་པ་པོས་སོ། ། གང་ཞིག་ཅེ་ན། སངས་རྒྱས་ཀྱི་བྱང་ཆུབ་བསྒྲུབ་ཅིང་བསྐྱེད་པར་བྱེད་པའི་ཐབས་ཕྱིན་ཅི་མ་ལོག་པས།
ཡང་དག་པའི་རྫས་དགུག་པའི་དམ་ཚིག་གོ ། ལས་སྦྱོར་དངོས་ནི། ནམ་མཁའི་དབྱིངས་ཀྱི་དབུས་གནས་པར། ། ཞེས་པ། སྲུང་འཁོར་སོགས་སྔོན་དུ་འགྲོ་བའི་གཞལ་ཡས་ཁང་གདན་དང་བཅས་པ་བསྐྱེད་པའོ། ། དེར་ལྷག་མོས་མཛད་པ་དང་བཅས་པ་བསྒོམ་པ་ནི། འཁོར་ལོའི་དཀྱིལ་འཁོར་བསྒོམ་པར་བྱ། ། ཞེས་པའོ། ། ལྷག་མོས་བསྡུ་བ་སྔོན་དུ་འགྲོ་བས། རྣལ་འབྱོར་བཞིས་རྣམ་སྣང་བསྐྱེད་པ་ནི།
རྣམ་པར་སྣང་མཛད་རབ་བསྒོམས་ཏེ། ། ཞེས་སོ། ། དཀྱིལ་འཁོར་རྒྱལ་མཆོག་སྤྲུལ་པ་ནི། སངས་རྒྱས་ཐམས་ཅད་རབ་ཏུ་བསྒོམས། ། ཞེས་པའོ། ། ལྷ་རྣམས་ཁ་དོག་ཇི་ལྟ་བུ་བསྒོམ་ཞེ་ན། རིན་ཆེན་ཀུན་གྱི་ཞེས་པ་རྐང་པ་གཉིས་སོ། ། ལས་རྒྱལ་མཆོག་ནི། ནོར་རྣམས་ཐམས་ཅད་ཅེས་པའོ། ། ནོར་དེ་དག་ཇི་ལྟར་དགུག་པར་བྱ་ཞེ་ན།
རྡོ་རྗེ་གསུམ་དུ་རྣམ་བསྒོམ་ཞེས་ཏེ། རྡོ་རྗེ་གསུམ་ནི་སྐུ་གསུང་ཐུགས་སོ། ། དེ་ལ་སྐུ་བསྒོམ་པ་ནི། བ་སྤུའི་བུ་ག་ནས་ནོར་གྱི་ཁ་དོག་དང་མཐུན་པའི་འོད་ཟེར་ཞགས་པ་ལྟ་བུ་སྤྲོས་པས། མངོན་པར་འདོད་པའི་རིན་པོ་ཆེའི་རིགས་བཅིངས་པའོ། ། གསུང་རྣམ་པར་བསྒོམ་པ་ནི། ལྕེའི་པད་མའི་ཧྲཱི་ལས་བྱུང་བའི་འོད་ཟེར་གྱི་ལྕགས་ཀྱུས་ནོར་དྲངས་པའོ། ། ཐུགས་རྣམ་པར་བསྒོམ་པ་ནི། ནོར་དྲངས་པ་དེ་དག་རང་གི་ཁྱིམ་དུ་བཞག་པར་ཡིད་ལ་བསྒོམ་པའོ། ། དེས་ཕན་ཡོན་ཅིར་འགྱུར་ཞེ་ན།
འཇིག་རྟེན་པའི་ཕུན་སུམ་ཚོགས་པ་འབྱོར་པ་ནི། ནོར་གྱི་རྒྱ་མཚོ་ཞེས་སོ། ། འཇིག་རྟེན་ལས་འདས་པའི་འབྲས་བུ་འགྲུབ་པ་ནི། སངས་རྒྱས་ཀུན་གྱི་ཞེས་ཏེ། སངས་རྒྱས་ཐམས་ཅད་ཀྱི་སྲས་ཀྱི་གཙོ་བོར་གྱུར་པ་དང་། ཕྱིས་དེ་བཞིན་གཤེགས་པར་ཡང་འགྱུར་བའོ། ། དེ་དག་གི་གཞུང་ཉེ་བར་བསྡུ་བ་ནི། འདི་ནི་ཞེས་སོགས་སོ། ། འདོད་ཆགས་ཀྱི་རིགས་ཀྱི་དམ་ཚིག་ལ་གཉིས་ཀྱི། སྤྱིའི་དོན་ནི།
འོད་དཔག་ཏུ་མེད་པའི་རྣལ་འབྱོར། ནང་ལ་མཆོག་ཏུ་གཞོལ་བ། ཐུན་མོང་གི་བསྙེན་པ་མཐར་ཕྱིན་པས། འདོད་ཆགས་ཀྱི་དམ་ཚིག་སྙོམས་འཇུག་གི་སྒོ་ནས་གཞན་དོན་བྱེད་པར་འདོད་ན། ཡུལ་གྱི་ཁྱད་པར་ནི། འདོད་ཆགས་སྤྱད་པས་འདུལ་བའི་བུད་མེད་དོ། ། དུས་དང་གནས་ཀྱི་ཁྱད་པར་ནི། སྔ་མ་དང་འདྲའོ། ། ཕྱོགས་ཀྱི་ཁྱད་པར་ནི། ཆགས་ཅན་གང་ན་ཡོད་པའི་ཕྱོགས་སུ་ཁ་བལྟ་བའོ། །
ཁ་དོག་གི་ཁྱད་པར་ནི་དམར་པོར་བྱའོ། ། བསམ་པའི་ཁྱད་པར་ནི། ཆགས་པའི་སེམས་ཀྱིས་སོ། ། ཆོ་གའི་ཁྱད་པར་ནི། རང་རིགས་ཀྱི་ཕྱག་རྒྱ་བཞིའམ་གཅིག་གང་རུང་དང་ལྷན་ཅིག་གནས་ཏེ། སྲུང་བའི་འཁོར་ལོ་སོགས་སྔོན་དུ་འགྲོ་བས། མངོན་བྱང་ལྔས་འོད་དཔག་ཏུ་མེད་པ་བསྐྱེད་དེ། ཡིག་འབྲུ་ལས་བྱུང་ཆུབ་པ་ཨ་དང་། ཕྱག་མཚན་ལས་བྱང་ཆུབ་པ་པད་མས་བྱ་བ་ནི་ཁྱད་པར་རོ། ། དེ་ནས་སེམས་དཔའ་སུམ་རྩེག་གི་བར་དུ་རྣལ་འབྱོར་བཞིས་བསྐྱེད་པ་ནི་དང་པོ་སྦྱོར་བའོ། །
དེ་ནས་རང་རིགས་ཀྱི་ཕྱག་རྒྱ་དང་སྙོམས་པར་ཞུགས་པ་ལས། ཆོ་ག་གསུམ་གྱིས་ལྷ་རྣམས་ཁ་དོག་དམར་པོར་བསྐྱེད་ནས། སྤྲོས། བསྡུས་ཏེ་རང་རང་གི་གནས་སུ་བཀོད་པ་ནི། དཀྱིལ་འཁོར་རྒྱལ་མཆོག་གོ ། ལས་རྒྱལ་མཆོག་ནི། འདོད་པ་སྤྱད་པས་འདུལ་བའི་བུད་མེད་དེ་མདུན་དུ་བཞག་སྟེ། རྣལ་འབྱོར་བཞིས་གོས་དཀར་མོར་བསྐྱེད་དེ། ཀ་ར་ནའི་སྦྱོར་བ་སྔོན་དུ་འགྲོ་བས་སྙོམས་འཇུག་བྱས་ན། སངས་རྒྱས་ཀྱི་བསྟན་པ་ལ་ཆུད་པ་ལ་སོགས་པར་འགྱུར་རོ། །
ཡན་ལག་གི་དོན་ལ་གསུམ་གྱི། སྡུད་པ་པོའི་ཚིག་གིས་མཚམས་སྦྱར་བ་ནི། དེ་ནས་བཀའ་བསྩལ་ཏོ། ། ཞེས་སྦྱར། སུ་ཞིག་གིས་ན། རྒྱལ་པོ་རྡོ་རྗེ་འཛིན་གྱིས་སོ། ། གང་ཞིག་ཅེ་ན། ཆགས་ཅན་འདུལ་བའི་དོན་དུ། འདོད་ཆགས་དང་བཅས་པ་ལྟ་བུའི་གཟུགས་སུ་བསྐྱེད་ནས། ཐར་པ་འདོད་པ་རྣམས་ལ་སྡུག་བསྔལ་དང་བྲལ་བའི་ཐར་པ་བསྒྲུབ་པར་མཛད་པས་ན།
འདོད་ཆགས་ཐར་པ་རབ་བསྒྲུབ་པའོ། ། བདེན་པ་གཉིས་ཀ་བདག་ཉིད་ཅན་ཡིན་པས་ན་གསང་བ་དག་པའོ། ། མི་གནས་པའི་མྱ་ངན་ལས་འདས་པ་ལ་གནས་པས་ན་དམིགས་པ་མེད་པ་འོད་དཔག་ཏུ་མེད་པའི་དམ་ཚིག་གི་དཀྱིལ་འཁོར་རོ། ། ལས་སྦྱོར་དངོས་ནི། ནམ་མཁའི་དབྱིངས་ཀྱི་དབུས་གནས་པར། ། ཞེས་པ། གཞལ་ཡས་ཁང་གདན་དང་བཅས་པ་བསྐྱེད་པའི་བར་རོ། ། དེར་ལྷག་མོས་མཛད་པ་དང་བཅས་པ་བསྒོམ་པ་ནི། པད་མའི་དཀྱིལ་འཁོར་བསྒོམ་པར་བྱ། ། ཞེས་སོ། །
དེ་ནས་ལྷག་མོས་བསྡུ་བ་སྔོན་དུ་འགྲོ་བའི་རྣལ་འབྱོར་བཞིས་གཙོ་བོ་འོད་དཔག་ཏུ་མེད་པ་བསྐྱེད་པ་ནི། དཔག་མེད་ཆེ་ནི་རབ་བསྒོམས་ཏེ། ། ཞེས་སོ། ། དཀྱིལ་འཁོར་རྒྱལ་མཆོག་བསྐྱེད་པ་ནི། སངས་རྒྱས་རྣམས་ཀྱིས་ཐམས་ཅད་དགང་། ། ཞེས་སོ། ། ལས་རྒྱལ་མཆོག་གི་སྐབས་སུ། བསྒྲུབ་བྱ་རྣལ་འབྱོར་བཞིས་གོས་དཀར་མོར་བསྐྱེད་པ་ནི། བུད་མེད་ལྟ་བུར་ཞེས་པ་རྐང་པ་གསུམ་མོ། ། དེ་ཉིད་ལ་སྙོམས་པར་འཇུག་པ་ནི།
འདི་ནི་རྡོ་རྗེ་ཞེས་པ་རྐང་པ་གསུམ་མོ། ། ཕན་ཡོན་ཅི་ཞིག་འཐོབ་ཅེ་ན། བཤད་མ་ཐག་པའི་ལས་སྦྱོར་འདི་ནི། རྡོ་རྗེ་སྟེ་སྒྲུབ་པ་པོ་ཐམས་ཅད་ཀྱི་ཆོས་དང་། ལོངས་སྤྱོད་རྫོགས་པ་དང་། སྤྲུལ་པའི་ངོ་བོ་ཉིད་ཀྱི་སྐུ་གསུམ་མི་ཕྱེད་པ་བསྒྲུབ་ཅིང་བསྐྱེད་པའོ། ། གཞུང་ཉེ་བར་བསྡུ་བ་ནི། འདི་ནི་ཞེས་སོགས་སོ། ། ལས་ཀྱི་རིགས་ཀྱི་དམ་ཚིག་ལ་གཉིས་ཀྱི། སྤྱིའི་དོན་ནི་དོན་ཡོད་གྲུབ་ནི་རྣལ་འབྱོར་པ་སྣང་ལ་མཆོག་ཏུ་གཞོལ་བ་བསྙེན་པ་མཐར་ཕྱིན་པས།
ལས་ཀྱི་རིགས་ཀྱི་དབང་ཚིག་བརྫུན་དུ་སྨྲས་པའི་སྒོ་ནས་སེམས་ཅན་གྱི་དོན་བྱེད་པར་འདོད་ན། ཡུལ་གྱི་ཁྱད་པར་བརྫུན་དུ་སྨྲ་བས་འདུལ་བའི་སེམས་ཅན་ནོ། ། དུས་དང་གནས་ཀྱི་ཁྱད་པར་སྔ་མ་བཞིན་ནོ། ། ཕྱོགས་ཀྱི་ཁྱད་པར་བསྒྲུབ་བྱ་གང་ན་ཡོད་པའི་ཕྱོགས་དེར་ཁ་བལྟ་བའོ། ། ཁ་དོག་གི་ཁྱད་པར་བསྙེན་པའི་དུས་དང་ཁྱད་པར་མེད་དོ། ། བསམ་པའི་ཁྱད་པར་ནི། བརྫུན་དུ་སྨྲས་པས་སེམས་ཅན་ལ་ཕན་འདོགས་པར་འདོད་པའོ། ། ཆོ་གའི་ཁྱད་པར་ནི། རང་རིགས་ཀྱི་ཕྱག་རྒྱ་བཞིའམ་གཅིག་གང་རུང་དང་ལྷན་ཅིག་ཏུ་གནས་ནས། སྲུང་བའི་འཁོར་ལོ་ལ་སོགས་པ་སྔོན་དུ་འགྲོ་བས།
མངོན་བྱང་ལྔས་དོན་ཡོད་གྲུབ་པ་བསྐྱེད་དེ། ཡིག་འབྲུ་ལས་བྱང་ཆུབ་པ་ཡིག་གེ་ཧ་དང་། ཕྱག་མཚན་ལས་བྱང་ཆུབ་པ་རལ་གྲི་ལས་བྱ་བ་ནི་ཁྱད་པར་རོ། ། དེ་ནས་སེམས་དཔའ་སུམ་རྩེག་གི་བར་དུ་རྣལ་འབྱོར་བཞིས་བསྐྱེད་པ་དང་པོ་སྦྱོར་བའོ། ། དེ་ནས་རང་རིགས་ཀྱི་ཕྱག་རྒྱ་དང་སྙོམས་པར་ཞུགས་ཏེ། ཡུམ་གྱི་ཆོས་འབྱུང་དུ་ལྷ་ཐམས་ཅད་ཆོ་ག་གསུམ་གྱིས་བསྐྱེད་ནས། སྤྲོས། བསྡུས། རང་རང་གི་གནས་སུ་བཀོད་པ་ནི་དཀྱིལ་འཁོར་རྒྱལ་མཆོག་གོ ། ལས་རྒྱལ་ཆོག་ལ་གཉིས་ཏེ།
བརྫུན་པའི་དོན་བསྒོམ་པ་དང་། དངོས་སུ་བརྫུན་སྨྲ་བའོ། ། བརྫུན་པའི་དོན་བསྒོམ་པ་ནི་སེམས་ཅན་ཐམས་ཅད་མདུན་དུ་བསྒོམས་ལ། སེམས་ཅན་དང་དེ་བཞིན་གཤེགས་པ་ཐམས་ཅད་ལ་ཆོས་ཐམས་ཅད་ཀྱི་བརྫུན་པ་སླུ་བའི་ཆོས་ཅན། སྒྱུ་མ་ལྟ་བུ་ཞེས་ཚིག་དུ་བརྗོད་ཅིང་ཡིད་ལ་བསྒོམ་མོ། ། དེ་སྐད་དུ་ཡང་མདོ་ལས། ལྷའི་བུ་ཆོས་ཐམས་ཅན་བརྫུན་པ་སྒྱུ་མ་ལྟ་བུའོ། ། ང་ཡང་དེ་བཞིན་དུ་སྟོན་པར་བྱེད་དེ། དེས་ན་ང་ནི་བརྫུན་དུ་སྨྲ་བའོ་ཞེས་གསུངས་སོ། ། གཉིས་པ་དངོས་སུ་བརྫུན་དུ་སྨྲ་བ་ནི།
གཞན་དག་སྡིག་པ་ལས་བཟློག་པ་དང་། སྡུག་བསྔལ་ལས་བསྐྱབ་པའི་ཕྱིར། བརྫུན་སྨྲས་པ་ལ་དགོས་པ་ཡོད་ན། ཡང་དང་ཡང་དུ་བརྫུན་སྨྲ་བར་བྱ་སྟེ། དེ་སྐད་དུ་ཡང་། གཞན་རྣམས་བདེ་བར་བྱ་ཕྱིར་དང་། ། སློབ་དཔོན་བདེ་བའི་རྒྱུ་དང་ནི། ། དཀོན་མཆོག་གསུམ་ལ་གནོད་པ་ལ། ། རྟག་པར་བརྫུན་དུ་སྨྲ་བར་བྱ། ། ཞེས་གསུངས་པའི་ཕྱིར་རོ། །
ཡན་ལག་གི་དོན་ལ་གསུམ་གྱི་དང་པོ་སྡུད་པ་པོའི་ཚིག་གིས་མཚམས་སྦྱར་བ་ནི་དེ་ནས་བཀའ་བསྩལ་ཏོ་ཞེས་སྦྱར། སུ་ཞིག་གིས་ན། རྒྱལ་བ་རྡོ་རྗེ་འཛིན་གྱིས་སོ། ། བཅོམ་ལྡན་འདས་དེ་ཉིད་འཇུག་གནས་ལྡང་གསུམ་གྱི་མཚན་ཉིད་ཅན་གྱི་རྡོ་རྗེ་བཟླས་པ་སྟོན་པས། གདུལ་བྱའི་དོན་བསྒྲུབ་པར་མཛད་པས་ན་རྡོ་རྗེ་སྔགས་ཀྱི་དོན་བསྒྲུབ་པའོ། ། སྒྱུ་མ་ལྟ་བུའི་སྐུ་དང་ལྡན་པས་ན་བདག་མེད་པའོ། ། ཆོས་ཀྱི་སྐུ་ལས་བྱུང་བས་ན་ཡེ་ཤེས་ལས་བྱུང་བའོ། ། གང་ཞིག་ན། འོག་ནས་འབྱུང་བའི་གསུངས་འདི་སྐད་དོ། ། ལས་སྦྱོར་དངོས་ནི།
ནམ་མཁའི་དབྱིངས་ཀྱི་དབུས་གནས་པར། ། ཞེས་པས། གཞལ་ཡས་ཁང་གདན་དང་བཅས་པ་བསྒོམ་པའོ། ། དེར་ལྷག་མོས་མཛད་པ་དང་བཅས་པ་བསྒོམ་པ་ནི། སངས་རྒྱས་དཀྱིལ་འཁོར་ཞེས་སོ། ། རྣལ་འབྱོར་བཞིས་གཙོ་བོ་དོན་གྲུབ་བསྐྱེད་པའི་དང་པོ་སྦྱོར་བ་ནི། རྡོ་རྗེ་ཐོགས་མེད་ཅེས་པའོ། ། དཀྱིལ་འཁོར་རྒྱལ་མཆོག་ནི། སངས་རྒྱས་ཐམས་ཅད་ཅེས་པའོ། ། ལས་རྒྱལ་མཆོག་ནི།
ཐམས་ཅད་གཟུགས་སུ་རྣམ་བསྒོམས་ནས། ། ཞེས་པ་ཚིག་རྐང་པ་དྲུག་སྟེ། ཆོས་ཐམས་ཅད་བརྫུན་པའོ། ། སླུ་བའོ། ། ཞེས་པ་འདི་ནི་སངས་རྒྱས་ཐམས་ཅད་ཀྱི་གསུང་ནམ་མཁའ་དང་འདྲ་བར་དངོས་པོ་མེད་ཅིང་། དྲི་མ་མེད་པའོ། ། ཕན་ཡོན་ནི། ཡེ་ཤེས་བློ་ཅན་ཞེས་པ་རྐང་པ་གཉིས་སོ། ། གཞུང་ཉེ་བར་བསྡུ་བ་ནི། འདི་ནི་ཞེས་སོགས་སོ། །
སྤྲོ་བར་བྱའོ་ཞེས་པ་ནི། ཡང་དང་ཡང་དུ་བསླབ་པར་བྱའོ་ཞེས་པའོ། ། རིན་པོ་ཆེའི་རིགས་ཀྱི་དམ་ཚིག་བསྟན་པ་ལ་གཉིས་ཀྱི། སྤྱིའི་དོན་ནི། རིན་ཆེན་འབྱུང་ལྡན་གྱི་རྣལ་འབྱོར་པས་རིན་པོ་ཆེའི་རིགས་ཀྱི་དམ་ཚིག་ཚིག་རྩུབ་སྨྲས་པའི་སྒོ་ནས་སེམས་ཅན་གྱི་དོན་བྱེད་ན། ཐུན་མོང་གི་བསྙེན་པ་མཐར་ཕྱིན་པར་བྱས་པ། རང་རིགས་ཀྱི་ཕྱག་རྒྱ་བཞིའམ་གཅིག་གང་རུང་དང་ལྷན་ཅིག་ཏུ་གནས་ཏེ། ཡུལ་གྱི་ཁྱད་པར་ནི། ཚིག་རྩུབ་སྨྲས་པས་འདུལ་བའི་གང་ཟག་གོ ། དུས་དང་གནས་ཀྱི་ཁྱད་པར་ནི་སྔ་མ་བཞིན་ནོ། །
ཕྱོགས་ཀྱི་ཁྱད་པར་ནི། བསྒྲུབ་བྱ་གང་ན་ཡོད་པ་དེར་ཁ་བལྟའོ། ། ཁ་དོག་གི་ཁྱད་པར་ནི། བསྙེན་པ་དང་འདྲའོ། ། བསམ་པའི་ཁྱད་པར་ནི། ཚིག་རྩུབ་སྨྲས་པས་དོན་བྱ་བར་འདོད་པའོ། ། ཆོ་གའི་ཁྱད་པར་ནི། སྲུང་བའི་འཁོར་ལོ་སོགས་སྔོན་དུ་འགྲོ་བས། མངོན་བྱང་ལྔས་རིན་འབྱུང་བསྐྱེད་དེ། ཡིག་འབྲུ་ལས་བྱང་ཆུབ་པ་སོགས་དང་།
ཕྱག་མཚན་ལས་བྱང་ཆུབ་པ་རིན་པོ་ཆེ་ལས་བྱ་བ་ནི་ཁྱད་པར་རོ། ། དེ་ནས་སེམས་དཔའ་སུམ་རྩེག་གི་བར་དུ་རྣལ་འབྱོར་བཞིས་བསྐྱེད་པ་ནི་དང་པོའི་སྦྱོར་བའོ། ། དེ་ནས་རང་རིགས་ཀྱི་ཕྱག་རྒྱ་དང་སྙོམས་པར་ཞུགས་ཏེ་ཆོ་ག་གསུམ་གྱིས་ལྷ་ཐམས་ཅད་བསྐྱེད་ནས། རང་རང་གི་གནས་སུ་བཀོད་པ་ནི། དཀྱིལ་འཁོར་རྒྱལ་མཆོག་གོ ། ལས་རྒྱལ་མཆོག་ནི། ཚིག་རྩུབ་སྨྲས་པས་འདུལ་ན་དངོས་སུ་སྨྲ་བར་བྱའོ། ། ཕན་ཡོན་ནི། དེས་རྡོ་རྗེ་འཆང་ཆེན་པོ་མཉེས་པར་བྱས་ནས། ཟུང་འཇུག་ཡེ་ཤེས་ཐོབ་པར་འགྱུར་བའོ། །
ཡན་ལག་གི་དོན་ལ་གསུམ་གྱི། སྡུད་པ་པོའི་ཚིག་གིས་མཚམས་སྦྱར་བ་ནི། དེ་ནས་བཀའ་བསྩལ་ཏོ་ཞེས་སྦྱར་རོ། ། སུ་ཞིག་གིས་ན། རྒྱལ་པོ་རྡོ་རྗེ་འཛིན་གྱིས་སོ། ། བཅོམ་ལྡན་འདས་དེ་ཉིད་སྐུ་གསུང་ཐུགས་ཀྱི་རྡོ་རྗེ་གསུམ་མི་ཕྱེད་པ་ཡང་ཡིན་ལ། དུས་གསུམ་གྱི་རྒྱལ་བ་ཐམས་ཅད་བསྐྱེད་པའི་གནས་ཡིན་པས་ན། རྡོ་རྗེ་མི་ཕྱེད་གསུམ་རྒྱལ་གནས་སོ། ། རྡོ་རྗེ་འཆང་ཆེན་པོའི་དངོས་གྲུབ་སྟོན་པས་ན། རྡོ་རྗེ་དངོས་གྲུབ་རབ་སྟོན་པས་སོ། །
གང་ཞིག་ན། འོག་ནས་འབྱུང་བའི་གསུང་ནི་འདི་སྐད་དོ། ། ལས་སྦྱོར་དངོས་ནི། ནམ་མཁའི་དབྱིངས་ཞེས་པ་ནི་གཞན་ཡས་ཁང་གདན་དང་བཅས་པ་བསྐྱེད་པའི་བར་རོ། ། དེར་ལྷག་མོས་མཛད་པ་དང་བཅས་པ་བསྒོམ་པ་ནི། དམ་ཚིག་དཀྱིལ་འཁོར་རོ་ཞེས་སོ། ། རྣལ་འབྱོར་བཞིས་གཙོ་བོ་བསྐྱེད་པ་དང་པོའི་སྦྱོར་བ་ནི་དཀོན་མཆོག་དཔལ་ཞེས་པའོ། ། ཡང་ན་སྲུང་བའི་འཁོར་ལོ་ནས། ལྷག་མོས་བསྡུ་བའི་བར་རྐང་པ་དང་པོས་བསྟན་ལ། མངོན་བྱང་ལྔ་ལས་དང་པོའི་མགོན་པོ་བསྐྱེད་པ་རྐང་པ་གཉིས་པས་བསྟན་ཅིང་།
སྤྲུལ་སྐུར་བསྒྱུར་བ་ནས་སེམས་དཔའ་སུམ་བརྩེག་ཏུ་བསྒོམ་བའི་བར་རྐང་པ་གསུམ་པས་བསྟན་ཏེ། རིགས་སྔ་མ་བཞི་པོ་ལ་ཡང་དེ་བཞིན་དུ་ཤེས་པར་བྱའོ། ། དཀྱིལ་འཁོར་རྒྱལ་མཆོག་ནི། གཟུགས་རྣམས་ཀུན་གྱི་ཞེས་པའོ། ། ལས་རྒྱལ་མཆོག་ཕན་ཡོན་དང་བཅས་པ་ནི། རྩུབ་པའི་ངག་ཅེས་སོགས་སོ། ། གཞུང་ཉེ་བར་བསྡུ་བ་ནི། བཅོམ་ལྡན་འདས་ཞེས་སོགས་གསུངས་སོ། ། རྡོ་རྗེའི་བཀོད་པ་ནི་རྡོ་རྗེ་འཆང་ཆེན་པོའོ། ། རྡོ་རྗེ་ཚིག་དེ་དག་ངེས་དོན་དུ་བཤད་པ་ལ་གསུམ་སྟེ།
འཁོར་གྱི་གསོལ་བ་བཏབ་པ་དང་། སྟོན་པས་སྤྲོ་བ་བསྐྱེད་དེ་ཞལ་གྱིས་བཞེས་པ་དང་། ལན་དངོས་བསྟན་པའོ། ། འཁོར་གྱིས་གསོལ་བ་བཏབ་པ་ནི། དགོངས་པ་ལུང་སྟོན་ལས། དེ་ནི་དགོངས་པའི་ཆོས་གཅིག་པུ། ། དམ་ཚིག་དེ་ནི་དོན་གསུངས་ལ། ། གཙོ་བོ་ཀུན་མཁྱེན་ཐམས་ཅད་རིག ། མགོན་ལ་ཕྱག་ན་རྡོ་རྗེས་གསོལ། ། དེ་བཞིན་ཉིད་དུ་དངོས་གཅིག་པའི། །
དུས་གསུམ་འབྱུང་བའི་སངས་རྒྱས་གང་། ། ཆོས་སྐུ་གཅིག་པུ་ལས་འཁྲུངས་པ། ། ཇི་ལྟར་རྡོ་རྗེ་ཕྱེ་མར་བརླག ། དེ་ནི་ཆེར་བརླགས་གྱུར་པ་ལས། ། ཇི་ལྟར་ཡང་དག་སེམས་འགྲུབ་འགྱུར། ། འདས་པ་ཡི་ནི་སྟོན་པ་དང་། ། ད་ལྟར་རྗེས་སུ་སྟོན་མཛད་དང་། ། མཉེས་བྱ་མ་བྱོན་སངས་རྒྱས་རྣམས། ། རྫོགས་པའི་བྱང་ཆུབ་སྩོལ་བ་པོ། ། མི་བསྐྱོད་གཟུགས་ཅན་རྡོ་རྗེ་ཡིས། །
མགོན་པོ་དེ་རྣམས་ཇི་ལྟར་གཞོམ། ། དེ་ཉིད་སྣ་ཚོགས་དོན་ལྡན་ཚིག ། དེ་རྣམས་ཀྱིས་ནི་ཇི་ལྟར་རྟོགས། ། གང་ཞིག་ཤེས་པས་རྒྱལ་སྲས་རྣམས། ། དགོངས་དོན་ལ་དགོས་མེད་གྱུར་པ། ། མ་འོངས་སྐྱེ་བོའི་དོན་དུ་ནི། ། དེ་ཉིད་བཅོམ་ལྡན་བཤད་དུ་གསོལ། ། ཞེས་སོ། ། དོན་ནི་འདི་ཡིན་ཏེ། རྩ་རྒྱུད་དུ་དུས་གསུམ་གྱི་སངས་རྒྱས་ཐམས་ཅད་མི་བསྐྱོད་པའི་རྡོ་རྗེས་བཅོམ་པས།
ཐུགས་ཀྱི་དངོས་གྲུབ་ཐོབ་ཅེས་བཤད་པ་ལ་སངས་རྒྱས་རྣམས་ནི་ཆོས་ཀྱི་སྐུའི་མཚན་ཉིད་ཅན་ཡིན་པས། རྡོ་རྗེས་གཞོམ་པར་མི་ནུས་ཤིང་། བཅོམ་ན་ཡང་དངོས་གྲུབ་ཐོབ་པར་མི་རིགས་ལ། མི་བསྐྱོད་པ་ཡང་དུས་གསུམ་གྱི་སངས་རྒྱས་བསྐྱེད་པོ་ཡིན་པས་དེ་དག་འཇོམས་པར་མི་རིགས་ན། དེ་ལྟར་བཤད་པའི་དགོངས་པ་ཅི་ལགས་ཞེས་ཞུས་པའོ། ། དེས་མཚོན་ནས། མ་བྱིན་པར་ལེན་པ་དང་། མི་ཚངས་པར་སྤྱོད་པ་དང་། བརྫུན་དུ་སྨྲ་བ་དང་། ཚིག་རྩུབ་སྨྲ་བ་ལ་སོགས་པའི་དོན་གང་ལགས་ཞེས་ཞུས་པའོ། །
དེ་ལྟར་གསོལ་བ་བཏབ་པ་དང་། སྟོན་པས་སྤྲོ་བ་བསྐྱེད་ནས་ཞུས་པའི་ལན་སྟོན་པར་ཞལ་གྱིས་བཞེས་པ་ནི། དེ་ནས་རྡོ་རྗེ་འཛིན་སྨྲ་བའི། ། འགྲོ་ལ་ཕན་པའི་ཚིག་གསན་ནས། ། དེ་འོག་གཙོ་བོ་རྡོ་རྗེ་འཆང་། ། ཁྱབ་བདག་གིས་ནི་སླར་གསུངས་པ། ། ལེགས་སོ་བུ་ཁྱོད་ཆེར་ལེགས་སོ། ། ཀུན་ཏུ་བཟང་པོ་ཁྱོད་ལེགས་སོ། ། དགོངས་པས་བཤད་པའི་དོན་དུ་ནི། ། ཁྱོད་ཀྱིས་ང་ལ་གང་དྲིས་པ། །
གསུངས་དོན་ཇི་ལྟ་ཇི་ལྟ་བར། ། དེ་ནི་ང་ཡིས་བཤད་པར་བྱ། ། ཞེས་པའོ། ། ལས་སྦྱོར་དངོས་ངེས་དོན་དུ་བསྟན་པ་ནི། རིགས་ལྔའི་ཟློས་པ་པོ་ཟུང་འཇུག་གི་རྣལ་འབྱོར་པ་རྣམས་ཀྱིས། ། རང་རང་གི་སྒྱུ་མ་ལྟ་བུའི་སྐུ་བསམ་གཏན་གཉིས་གང་རུང་གིས་བཤིག་ནས་འོད་གསལ་དུ་བཅུག་སྟེ། འོད་གསལ་འཛིན་པའི་ཡན་ལག་ལས། རྗེས་དྲན་གྱི་ཡན་ལག་གིས་ཟུང་འཇུག་ལོངས་སྐུར་བཞེངས་ཏེ། རང་རང་གི་ལྷག་པའི་ལྷའི་སྐུར་བསྒྱུར་ནས། དཀྱིལ་འཁོར་རྒྱལ་མཆོག་བསྐྱེད་དེ།
ལས་རྒྱལ་མཆོག་བདེན་གཉིས་དབྱེར་མེད་ལ་སློབ་པའི་ཏིང་ངེ་འཛིན་དེ་ཉིད་ལྡོག་པའི་ཕྱེ་བས། སྲོག་གཅོད་ལ་སོགས་པའི་ཐ་སྙད་བརྟགས་པས་ཏེ། ཏིང་ངེ་འཛིན་དེ་ཉིད་ཀྱིས་ཐ་མལ་པའི་ཕུང་པོ་ཁམས་དང་སྐྱེ་མཆེད་རྣམས་བཤིག་ཅིང་། མི་སྣང་བར་བྱས་པས་སྲོག་གཅོད་པ་དང་། སངས་རྒྱས་ཀྱི་སྟོབས་དང་མི་འཇིགས་པ་སོགས་རང་དབང་དུ་ལེན་པས་ན་རྫས་ཕྲོགས་པ་དང་། བདེན་པ་གཉིས་དབྱེར་མེད་དུ་སྦྱོར་བས་ན་དབང་པོ་གཉིས་སྦྱོར་བ་དང་། ཕྱི་ནང་གི་ཆོས་ཐམས་ཅད་བརྫུན་པ་སླུ་བའི་ཆོས་ཅན་དུ་སྟོན་པས་ན་བརྫུན་དུ་སྨྲ་བ་དང་། དེ་ཉིད་དངོས་པོར་སྨྲ་བ་རྣམས་ཀྱི་རྣ་བར་མི་འོང་ཞིང་། མི་སྙན་པས་ན། ཚིག་རྩུབ་སྨྲ་བ་ཞེས་སོགས་ཐ་སྙད་བཏགས་སོ། །
དེ་ལ་ཞེ་སྡང་གི་རིགས་ཀྱི་དམ་ཚིག་ངེས་དོན་དུ་བཤད་པ་ནི། མི་བསྐྱོད་འདི་ནས་སྤྲུལ་པ་སྟེ། ། མི་ཕྱེད་པས་དེ་རྡོ་རྗེར་གྱུར། ། དེ་ཡི་ལག་པ་མ་རིག་ཡིན། ། དེར་ནི་རྡོ་རྗེ་འོད་གསལ་བའོ། ། ཡེ་ཤེས་རང་བཞིན་སྐུར་གྱུར་ཏེ། ། འོད་ཟེར་སྣ་ལྔས་ཡང་དག་འབར། ། ཕུང་སོགས་གང་བཤད་སངས་རྒྱས་ཏེ། ། རྡོ་རྗེ་གསུམ་སྐྱེས་དུས་གསུམ་ཤེས། ། སྐུ་ཡི་རྡོ་རྗེ་ཕྱིར་བརླག་པས། །
ཐ་མལ་པ་ཡི་ཕུང་པོ་བཤིག ། འདི་ནི་ཞེ་སྡང་རིགས་ཡིད་འོང་། ། མི་བསྐྱོད་ཡེ་ཤེས་རྡོ་རྗེ་སྐྱེས། ། དེ་ཡི་ཞིང་དུ་སྐྱེ་བ་མཆོག ། དངོས་གྲུབ་ཆེན་པོ་ཐོབ་པར་འགྱུར། ། ཞེས་སོ། ། དེ་ལ་རྩ་རྒྱུད་དུ། མི་བསྐྱོད་རྡོ་རྗེ་རབ་བསྒོམས་ཏེ། ། ཞེས་པའི་མི་བསྐྱོད་པ་ནི། ལོངས་སྐུ་རང་གི་ལྷག་པའི་ལྷར་བསྒྱུར་བའི་སྤྲུལ་སྐུ་ཡིན་ལ།
དེ་ཉིད་ལོངས་སྐུ་དང་དབྱེར་མི་ཕྱེད་པས་ན་རྡོ་རྗེའོ། ། ལག་ཏུ་རྡོ་རྗེ་རབ་བསྒོམས་ཞེས་པའི་ལག་པ་ནི། སྒྱུ་ལུས་འོད་གསོལ་དུ་ཞུགས་པའི་སྣང་བ་ཐ་མ་མ་རིག་པ་ཡིན་ལ། རྡོ་རྗེ་ནི་འོད་གསལ་བའོ། ། འོད་འཕྲོ་མང་པོ་ཞེས་པ་ནི། འོད་གསལ་ལས་བཞེངས་པའི་ཡེ་ཤེས་ཀྱི་སྐུ་འོད་ཟེར་སྣ་ལྔས་ཡང་དག་པར་འབར་བའོ། ། དུས་གསུམ་སངས་རྒྱས་རྣམས་ཀྱི་སྐུ་གསུང་ཐུགས་རྡོ་རྗེས་ཕྱེར་བརླག་ཅེས་པའི་སངས་རྒྱས་ནི། སྒྱུ་ལུས་པའི་ཕུང་པོ་ལ་སོགས་པ་དང་། སྐུ་གསུང་ཐུགས་ནི་རྡོ་རྗེ་གསུམ་སྐྱེས་ཏེ། སྒྱུ་ལུས་པའི་ལུས་ངག་ཡིད་གསུམ་ཡིན་ལ།
དེ་དག་རྡོ་རྗེས་ཕྱེ་མར་བརླག་པ་ནི། བསམ་གཏན་གཉིས་ཀྱིས་འོད་གསལ་དུ་བཅུག་པས་ཐ་མལ་པའི་ཕུང་པོ་བཤིག་པའོ། ། ཞེ་སྡང་གི་རིགས་ཡིད་དུ་འོང་བ་ནི་འོད་གསལ་ལོ། ། མི་བསྐྱོད་ཡེ་ཤེས་ནི་ཟུང་འཇུག་གོ ། གཏི་མུག་གི་རིགས་ཀྱི་དམ་ཚིག་ངེས་དོན་དུ་བཤད་པ་ནི། དེ་ནི་དཔལ་ལྡན་བདེ་ཆེན་པོ། ། མི་ཤིགས་ཐར་པ་བསྒྲུབ་པ་པོ། ། རང་བཞིན་གྱིས་དག་གོས་མེད་པ། ། བྱང་ཆུབ་སྤྱོད་པ་རབ་བསྒྲུབ་པས། ། ཕྱག་ན་རྡོ་རྗེ་འོད་ཆེམས་པོ། །
གསང་བ་ཀུན་གྱི་གཙོ་བོ་ལ། ། བསམ་ནས་རྫོགས་པའི་སངས་རྒྱས་ཀྱིས། ། བསྒྲུབ་པའི་དམ་ཚིག་དེ་ཉིད་གསུམ། ། རིན་ཆེན་ཆོས་ནི་རབ་འཇུག་པས། ། རྡོ་རྗེ་སེམས་དཔའ་རྣམ་བསྒོམ་སྟེ། ། ལུས་དེ་ཡིས་ནི་རྣམ་ཀུན་ཏུ། ། རྣམ་པར་སྨིན་པ་ཕྲོགས་ནས་ནི། ། རྫོགས་པའི་བྱང་ཆུབ་རབ་སྒྲུབ་པའི། ། རྫས་རྣམས་ཐམས་ཅད་ཕྲོགས་པ་འོ། ། དེས་ནི་ཡིད་བཞིན་ནོར་མཉམ་པའི། །
ནོར་གྱི་རྒྱ་མཚོས་རབ་ཏུ་འགེངས། ། འདི་ནི་གཏི་མུག་རིགས་དག་གི ། དམ་ཚིག་དེ་ཉིད་ཡིན་པར་བསྒྲགས། ། ཞེས་སོ། ། དེ་ལ་བསྒྲུབ་པའི་དམ་ཚིག་གསུམ་ནི། ། དབེན་པ་གསུམ་མོ། ། འཇིག་རྟེན་ཆོས་ནི་སྒྱུ་ལུས་སོ། ། རབ་འཇུག་ཅེས་པ་སྒྱུ་ལུས་བསམ་གཏན་གཉིས་ཀྱིས་འོད་གསལ་དུ་བཅུག་པའོ། ། འོད་གསལ་ལས་ཟུང་འཇུག་ལོངས་སྐུར་བཞེངས་པ་ནི། རྡོ་རྗེ་སེམས་དཔའ་རབ་བསྒོམས་ཏེ། །
ཞེས་སོ། ། དག་པའི་སྒྱུ་ལུས་དེ་རྣམ་སྨིན་མ་དག་པའི་ཕུང་པོ་འཕྲོགས་ཤིང་བཅོམ་ནས། རྫོགས་པའི་སངས་རྒྱས་ཀྱི་སྟོབས་དང་མི་འཇིག་པ་ལ་སོགས་པ་རང་སྟོབས་ཀྱིས་ལེན་པ་ནི་རྫས་རྣམས་འཕྲོགས་པའོ། ། སྤྲུ་སྐུར་བསྒྱུར་བ་ནི། ཡིད་བཞིན་ནོར་མཉམ་པས་ཞེས་པ་རྐང་པ་གཉིས་སོ། ། གཏི་མུག་རིགས་དག་ནི་འོད་གསལ་ལོ། ། དམ་ཚིག་ནི་ཀུན་རྫོབ་བདེན་པའོ། ། དེ་ཉིད་ནི་ཟུང་འཇུག་གོ ། འདོད་ཆགས་ཀྱི་རིགས་ཀྱི་དམ་ཚིག་ངེས་དོན་དུ་བཤད་པ་ནི། དཔག་མེད་ཚེ་ནི་སྒྱུ་མའི་སྐུ། །
དེར་ནི་ཕུང་པོ་ལ་སོགས་དགང་། ། ཤེས་རབ་ཕ་རོལ་ཕྱིན་ལྡན་པའི། ། ཕུང་པོ་ལ་སོགས་དེར་བྱ་འོ། ། སྟོང་པ་བཞི་དང་མཉམ་སྦྱོར་བའི། ། བྱང་ཆུབ་ཀྱི་ནི་ཚུལ་མཆོག་བྱ། ། ཀུན་རྫོབ་དང་ནི་དོན་དམ་དག ། འདི་ན་དབང་པོ་གཉིས་ཡིན་ལ། ། ཟུང་དུ་འཇུག་པར་གྲགས་པ་ཡི། ། དེ་དག་གཉིས་མེད་དེ་སྦྱོར་བ། ། དེ་ལ་མཉམ་བཞག་སྦྱོར་བ་ཡིས། །
དེ་དག་ཐམས་ཅད་ཉེ་བར་སྤྱད། ། འདི་ནི་སངས་རྒྱས་ཐམས་ཅད་ཀྱ། ི ། འདོད་ཆགས་ཆེན་པོའི་ཚུལ་མཆོག་གོ ། ཞེས་སོ། ། དཔག་མེད་ཚེ་ནི་རབ་བསྒོམས་ཏེ། ། ཞེས་པའི་དཔག་མེད་ཚེ་ནི་སྒྱུ་མའི་སྐུ་སྟེ་སྒྱུ་ལུས་སོ། ། སངས་རྒྱས་རྣམས་ཀྱིས་ཐམས་ཅད་དགང་། ། ཅེས་པའི་སངས་རྒྱས་ནི་ཕུང་པོ་ལ་སོགས་པའོ། ། བུད་མེད་ལྟ་བུར་སྦྱར་ཤེས་པའི་བུད་མེད་ནི་ཤེས་རབ་ཀྱི་ཕ་རོལ་ཏུ་ཕྱིན་པ་འོད་གསལ་ཡིན་ལ།
སྦྱར་བ་ནི་ཕུང་པོ་ལ་སོགས་པ་འོད་གསལ་དེར་བསམ་གཏན་གཉིས་ཀྱིས་བཅུག་པར་བྱས་པའོ། ། དམ་ཚིག་བཞི་ཞེས་སོགས་ཀྱི་དོན་ནི། སྟོང་པ་བཞི་དང་མཉམ་པར་སྦྱོར་བའི་བྱང་ཆུབ་ནི་འོད་གསལ་ཡིན་ལ། ཚུལ་ནི་ཀུན་རྫོབ་ཀྱི་བདེན་པའོ། ། མཆོག་ནི་དེ་གཉིས་ཟུང་དུ་འཇུག་པའོ། ། དབང་པོ་གཉིས་ནི་མཉམ་སྦྱོར་བ། ། ཞེས་པ་དབང་པོ་གཉིས་ནི་ཀུན་རྫོབ་དང་དོན་དམ་པའི་བདེན་པ་ཡིན་ལ། དེ་གཉིས་ཟུང་དུ་འཇུག་ཅིང་གཉིས་སུ་མེད་པར་སྦྱོར་བ་ནི། མཉམ་པར་སྦྱོར་བའོ། ། བདེན་གཉིས་མཉམ་པར་སྦྱོར་བ་འདི་ནི།
འདོད་ཆགས་ཆེན་པོའི་ཚུལ་མཆོག་སྟེ་ཟུང་འཇུག་ཡིན་ནོ། ། ལས་ཀྱི་རིགས་ཀྱི་དམ་ཚིག་ངེས་དོན་དུ་བཤད་པ་ནི། དེ་ནས་བཅོམ་ལྡན་སྣ་ཚོགས་པ། ། རྡོ་རྗེ་མི་ཕྱེད་གསུམ་རྒྱལ་བདག ། རྡོ་རྗེའི་དངོས་གྲུབ་རབ་སྟོན་པ། ། གསུང་ནི་འདི་སྐད་བཀའ་བསྩལ་ཏོ། ། གང་ཞིག་ཕྱི་ནང་བདག་ཉིད་ཆེ། ། དེ་དག་ཐམས་ཅད་བརྫུན་པར་བརྗོད། ། རྣམ་རྟོག་འཆིང་ལས་གྲོལ་བྱང་ཆུབ། ། འདི་ནི་དོན་ཡོད་དམ་ཚིག་གོ །
ཕྱི་ནང་གི་བདག་ཉིད་ཀྱི་རྟེན་འབྲེལ་ཐམས་ཅད་བརྫུན་པར་བརྗོད་ཅེས་པས་སྒྱུ་ལུས་བསྟན་ཏོ། ། རྣམ་རྟོགས་འཆིང་ལས་གྲོལ་ཞེས་པ་འོད་གསལ་ལོ། ། བྱང་ཆུབ་ནི་ཟུང་འཇུག་གོ ། དོན་ཡོད་དམ་ཚིག་ནི་སྤྲུལ་སྐུར་བསྒྱུར་བའོ། ། རིན་པོ་ཆེའི་རིགས་ཀྱི་དམ་ཚིག་ངེས་དོན་དུ་བཤད་པ་ནི། དེ་ནས་མགོན་པོ་རིན་ཆེན་དབང་། ། མཉམ་ཉིད་དེ་བཞིན་ཉིད་སྟོན་པ། ། དངོས་གྲུབ་རྡོ་རྗེ་རབ་ཐོབ་པས། ། དམ་ཚིག་གནས་ནི་བཀའ་བསྩལ་བ། ། ཕུང་པོ་ལ་སོགས་མེད་སྟོན་ཚིག །
མཉམ་མིན་གང་ཡིན་རྩུབ་ངག་སོགས། ། དེ་དོན་རྣལ་འབྱོར་པས་བསླབས་ནས། ། མྱུར་དུ་བྱང་ཆུབ་འཐོབ་པར་འགྱུར། ། ཞེས་སོ། ། དེ་ལ། ཕུང་པ་ལ་སོགས་མེད་སྟོན་ཚིག ། ཅེས་པས་འོད་གསལ་བསྟན་ལ། རྩུབ་པའི་ངག་ལ་སོགས་པའི་དོན། ། ཞེས་པས་སྒྱུ་ལུས་བསྟན་ཏོ། ། སྒྱུ་ལུས་དང་འོད་གསལ་དེ་དག་ལ་རྣལ་འབྱོར་པས་བསླབས་པས་མྱུར་དུ་ཟུང་འཇུག་གི་བྱང་ཆུབ་ཐོབ་འགྱུར་རོ། །
ཞེས་པའོ། ། དེ་ལྟར་རྨད་དུ་བྱུང་བའི་ལུང་བསྟན་པ་བཤད་ནས། ཀླན་ཀ་ངན་པའི་རྩོད་པ་བཟློག་པ་ལ་གཉིས་ཀྱི། ཐེ་ཚོམ་སྐྱེས་པའི་སྒོ་ནས་འཁོར་གྱིས་དྲི་བ་ཞུས་པ་ནི། རྡོ་རྗེ་འཆང་ཆེན་པོའི་འཁོར་ན་གནས་པའི་བྱང་ཆུབ་སེམས་དཔའ་ཆེན་པོ་རྣམས་ལ་ཐེ་ཚོམ་མི་མངའ་ཡང་། རྗེས་འཇུག་གི་གདུལ་བྱ་པད་མ་དཀར་པོ་ལྟ་བུ་ལ་སོགས་པ། དམ་ཚིག་ལྔའི་རྡོ་རྗེའི་ཚིག་གི་ངེས་དོན་མི་ཤེས་པ་རྣམས་ཀྱི་ཐེ་ཚོམ་བསལ་བའི་ཕྱིར་དུ་ཐེ་ཚོམ་སྐྱེས་པ་ལྟར་བཅོས་ནས་ཞུས་པ་ནི། དམ་ཚིག་ལྔ་བསྟན་པའི་རྗེས་ཐོགས་དེ་ནས། རྡོ་རྗེ་དཔལ་ཏེ་ཕྱག་ན་རྡོ་རྗེ་ལ་སོགས་པ་བྱང་ཆུབ་སེམས་དཔའ་ཆེན་པོ་རྣམས། འཇིག་རྟེན་དང་འགལ་བའི་ཚིག་གིས་ཏིང་ངེ་འཛིན་གྱི་ཁྱད་པར་སྟོན་པ་ཐོས་པས།
ངོ་མཚར་དུ་གྱུར་ཅིང་རྨད་དུ་གྱུར་ནས། རྡོ་རྗེའི་ཚིག་འོག་ནས་འབྱུང་བ་འདི་སྨྲས་ས་ོ། ། བཅོམ་ལྡན་འདས་རྡོ་རྗེ་འཆང་ཆེན་པོ་ཅིའི་སླད་དུ་གསུང་ཞེས་སྦྱར་རོ། ། གང་དུ་ན་དེ་བཞིན་གཤེགས་པ་དང་། བྱང་ཆུབ་སེམས་དཔའི་འཁོར་གྱི་ནང་དུའོ། ། གང་ཞིག་ན་མེས་བསིལ་བར་གྱུར་པ་ལྟར། སྲོག་གཅོད་པ་དང་མ་བྱིན་པར་ལེན་པ་སོགས་དམ་པ་མ་ཡིན་པའི་ལས་ཀྱིས་དངོས་གྲུབ་ཐོབ་བོ་ཞེས་པ་འདི་ལྟ་བུ་ཡང་དག་པ་མ་ཡིན་པའི་ཚིག་གི་ལམ་དོན་རྟོགས་པར་དཀའ་བས་ན་རྡོ་རྗེའི་ཚིག་འདིའོ། ། མི་གསུང་བའི་རྒྱུ་མཚན་ནི། རྡོ་རྗེ་འཆང་ཆེན་པོ་ནི་དེ་བཞིན་གཤེགས་པ་རིགས་ལྔ་པོ་ཐམས་ཅད་ཀྱི་བདག་པོ་ཡིན་ཞིང་། ཁམས་གསུམ་སྟེ་ཐོས་བསམ་བསྒོམ་གསུམ་གྱི་དབྱེ་བས་ཐ་མ་དང་།
འབྲིང་དང་། མཆོག་ཏུ་གྱུར་པའི་ཤེས་རབ་ཀྱི་སྒོ་ནས། རབ་འབྲིང་ལ་སོགས་པའི་འཇིག་རྟེན་གྱི་ཁམས་ཐམས་ཅད་ལས་འདས་ཤིང་བརྒལ་བས་སོ། ། ལན་བསྟན་པ་ལ་གཉིས་ལས། དམ་ཚིག་དང་སྤྱོད་པའི་སྒོ་ནས་བསྔགས་པ་ནི། དེ་ལྟར་ཐེ་ཚོམ་དྲིས་པའི་རྗེས་ཐོགས་དེ་ནས། མི་བསྐྱོད་པ་ལ་སོགས་པ་དེ་བཞིན་གཤེགས་པ་ཐམས་ཅད་ཀྱིས། འདི་སྐད་ཅེས་བཀའ་བསྩལ་ཏེ་ཞེས་སྦྱར་རོ། ། གང་ལ་ཞེ་ན། རྡོ་རྗེ་དཔལ་ལ་སོགས་པའི་བྱང་ཆུབ་སེམས་དཔའ་དེ་དག་ལའོ། །
རྡོ་རྗེའི་རིགས་ལ་སོགས་པ་ལས་སྐྱེས་པ་ན་རིགས་ཀྱི་བུ་ཞེས་བོས་ནས། དམ་ཚིག་ལ་ཐེ་ཚོམ་སྐྱེས་པའི་སྒོ་ནས་དམན་པ་སྟེ། ངན་པ་དང་ཞན་པའི་འདུ་ཤེས་དང་། འཇིག་རྟེན་གྱིས་སྨད་པའི་འདུ་ཤེས་འདི་ལྟ་བུ་མ་བསྐྱེད་ཅིག དེ་ཅིའི་ཕྱིར་ཞེ་ན། སྔགས་ཀྱི་སྤྱོད་པ་ནི་སྤྱོད་པའི་མཆོག་གོ་ཞེས་པ། སྔགས་ཀྱི་སྤྱོད་པ་ནི། དམ་ཚིག་ལྔ་དྲང་དོན་དུ་བཤད་པ་སྟེ། དེ་ནི་བྱང་ཆུབ་སེམས་དཔའི་སྤྱོད་པ་ཡིན་ལ། དེ་ཡང་ཉན་ཐོས་ལ་སོགས་པའི་སྤྱོད་པ་ལ་ལྟོས་ནས་སྤྱོད་པའི་མཆོག་ཡིན་ཏེ།
བྱང་ཆུབ་སེམས་དཔའ་རྣམས་ནི་སྲོག་གཅོད་པ་ལ་སོགས་པ་འཇིག་རྟེན་དང་འགལ་བའམ་སྦྱིན་པ་སོགས་མི་འགལ་ཡང་རུང་། སྙིང་རྗེ་དབང་གི་རྣམ་པ་གང་དང་གང་གིས་སེམས་ཅན་གྱི་དོན་རྫོགས་པར་འགྱུར་བའི་རྣམ་པ་དེ་དང་དེ་དག་དེ་ལ། ཅི་ནུས་སུ་འཇུག་པར་འགྱུར་བའི་ཕྱིར་རོ། ། དེ་ཡང་སྔགས་ཀྱི་སྤྱོད་པ་ནི་དེ་བཞིན་གཤེགས་པའི་སྤྱོད་པའོ། ། ཞེས་པ། སློབ་དཔོན་གང་གིས་དེ་ཁོ་ན་ཉིད་ཟློས་ཤིང་འདོན་པ་ན་སྔགས་ཏེ་རིན་པོ་ཆེ་ལྟ་བུའི་གང་ཟག་ཡིན་ལ། དེ་རྣམས་ཀྱི་སྤྱོད་པ་ནི། དམ་ཚིག་ལྔའི་ངེས་དོན་སྒྱུ་ལུས་འོད་གསལ་དུ་བཅུག་ནས་ཟུང་འཇུག་ཏུ་བཞེས་ཏེ། སྤྲུལ་སྐུར་བསྒྱུར་བ་དེ་ཉིད་ཡིན་ལ། རྫོགས་པའི་གོ་རིམ་རྟོགས་ནས་མཉམ་པར་བཞག་པའི་སྦྱོར་བས་སྤྱོད་པ་དེ་ཉིད་ནི་དེ་བཞིན་གཤེགས་པའི་སྤྱོད་པ་ཞེས་བྱ་སྟེ།
ཚེ་འདི་ཉིད་ལ་ཐ་མལ་པའི་ཕུང་པོ་སྤངས་ནས། རྡོ་རྗེའི་སྐུ་འཐོབ་པས་རང་གི་ངོ་བོ་ཉིད་ཡོངས་སུ་བརྗེ་བ་ཡིན་པའི་ཕྱིར་རོ། ། བདེན་པ་གཉིས་ཀྱི་སྒོ་ནས་བསྔགས་པ་ལ་གསུམ་གྱི། སྟོན་པ་རྡོ་རྗེ་འཆང་གིས་དོན་དམ་པའི་བདེན་པ་ཐུགས་སུ་ཆུད་པར་བསྟན་པ་ནི། ནམ་མཁའ་ནི་དོན་དམ་པའི་བདེན་པ་སྟེ། དེ་ནི་ཕྱི་ནང་གི་རྟེན་འབྲེལ་ཐམས་ཅད་ཀྱི་རྗེས་སུ་སོང་ཞིང་ཁྱབ་ལ། ཕུང་པོ་ཁམས་དང་སྐྱེ་མཆེད་ཀྱིས་བསྡུས་པའི་ཆོས་ཐམས་ཅད་ཀྱང་། ནམ་མཁའི་རང་བཞིན་གྱི་ཆོས་ཀྱི་དབྱིངས་ཀྱི་ཁོངས་སུ་གཏོགས་པ་ཡིན་ཏེ། ཆོས་དེ་རྣམས་དང་ནམ་མཁར་རྟོགས་པའི་ཆོས་ཉིད་དག་ནི་དབྱེར་མི་ཕྱེད་པའི་ཕྱིར་རོ། ། དོན་དེ་ཉིད་འཆད་པ་ནི།
ཕུང་པོ་ཁམས་དང་སྐྱེ་མཆེད་ཀྱིས་བསྡུས་པའི་ཆོས་དེ་དག་ཀྱང་། གཟུགས་སོགས་འདོད་པའི་ཡོན་ཏན་ལ་སྲེད་པ། རྒྱལ་ཆེན་རིགས་བཞི་ལ་སོགས་པ་འདོད་པའི་ཁམས་ན་ཡང་མི་གནས་འདོད་པ་ལའང་འདོད་ཆགས་དང་བྲལ་ཏེ། གཟུགས་ཙམ་ལ་ཆགས་པ་གཟུགས་ཀྱི་ཁམས་ན་ཡང་མི་གནས། གཟུགས་ལ་ཡང་འདོད་ཆགས་དང་བྲལ་ཏེ་རྣམ་ཤེས་ཙམ་ལ་གནས་པ་གཟུགས་མེད་པའི་ཁམས་ལའང་མི་གནས། རླུང་གི་དཀྱིལ་འཁོར་ལ་སོགས་པ་རྒྱུ་བ་དང་མི་རྒྱུ་བའི་གཞིར་གྱུར་པའི་འབྱུང་བ་ཆེན་པོ་བཞི་ལ་ཡང་མི་གནས་ཏེ་དེ་ཐམས་ཅད་ཀྱང་འོད་གསལ་བའི་ངོ་བོ་ཉིད་ཡིན་པའི་ཕྱིར་རོ། ། ཕུང་པོ་ལ་སོགས་པའི་ཆོས་ཐམས་ཅད་ཀྱང་ཚུལ་དེ་ལྟར་མཐའ་གང་དུ་ཡང་མི་གནས་པར་རྗེས་སུ་རིག་པར་བྱའོ། ། དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱང་ཕྱི་ནང་གི་རྟེན་ཅིང་འབྲེལ་པར་འབྱུང་བའི་དོན་གྱི་དབང་བདག་དང་། གཞན་དང་། གཉིས་ཀ་དང་།
རྒྱུ་མེད་པ་ལས་མ་གྲུབ་པ་འདི་ལྟ་བུ་མཁྱེན་ཅིང་། སེམས་ཅན་རྣམས་ཀྱི་བསམ་པའི་ཁྱད་པར་དམན་པ་དང་། འབྲིང་དང་། མཆོག་གི་དབྱེ་བ་ཡང་མཁྱེན་ནས། ཡིད་བཞིན་གྱི་ནོར་བུ་དང་། བུམ་པ་བཟང་པོ་དང་འདྲ་བར། སེམས་ཅན་གྱི་བསམ་པ་དང་རྗེས་སུ་མཐུན་པར་ཆོས་འཆད་པར་མཛད་དོ། ། བཤད་མ་ཐག་པའི་ཚུལ་དེ་ལྟར་ནམ་མཁའི་ཚིག་སྟེ། ཆོས་ཐམས་ཅད་ནམ་མཁའ་ལྟར། སྟོང་པ་ཉིད་དུ་ངེས་པར་བརྗོད་པས།
དེ་བཞིན་གཤེགས་པ་ལྔའི་དམ་ཚིག་ངེས་དོན་དུ་བཤད་པའི་དོན་འོད་གསལ་དང་ཟུང་འཇུག་རྗེས་སུ་རིག་པར་བྱའོ། ། སྟོན་པས་ཟུང་འཇུག་མངོན་སུམ་དུ་བྱས་པས་བསྟན་པ་ནི། དཔེར་ན་རྩུབ་ཤིང་། རྩུབ་སྟན། མིའི་ལག་པ་བསྐྱོད་པ་གསུམ་འདུས་པའི་རྐྱེན་གྱིས་དང་པོར་དུ་བ་འབྱུང་ཞིང་། ཕྱིས་མེ་འབྱུང་མོད། མེ་དང་དུ་བ་དེ་ཡང་རྩུབ་ཤིང་ལ་སོགས་པར་རེ་རེ་ལ་མི་གནས་ཤིང་། དེ་དག་མེད་པར་ཡང་མི་འབྱུང་ངོ་། ། དཔེ་དེ་ལྟ་བུར། དེ་བཞིན་གཤེགས་པ་ཐམས་ཅད་ནི་ཐམས་ཅད་སྟོང་པའོ། །
རྡོ་རྗེ་ནི་ཆེན་པོ་སྟོང་པའོ། ། དམ་ཚིག་ནི་ཤིན་ཏུ་སྟོང་པའོ། ། རྗེས་སུ་ནི་སྟོང་པ་གསུམ་པོ་དེ་དག་གི་ཕྱིས་སམ་རྗེས་སུ་རིག་པར་བྱ་བས་ན་སྟོང་པ་སྟེ། དེ་ལྟར་ཟུང་འཇུག་གི་སྐུ་ཡང་སྟོང་པ་བཞི་པོ་རེ་རེ་ལས་མི་འབྱུང་ཞིང་། དེ་དག་མེད་པར་ཡང་མི་འབྱུང་ལ། དེ་དག་ལ་བརྟེན་ནས་འབྱུང་བར་རིག་པར་བྱའོ། ། སྟོང་པ་བཞི་པོ་དེ་དག་ལ་བརྟེན་ནས་ཟུང་འཇུག་ཇི་ལྟར་འབྱུང་ཞེ་ན། འགྲོ་བ་དང་འོང་བ་ལ་སོགས་པ་ཞེས་ཏེ། སྒྱུ་ལུས་བསམ་གཏན་གཉིས་ཀྱི་འོད་གསལ་དུ་བཅུག་པ་ན། སྟོང་པ་གསུམ་གྱི་རིམ་གྱིས་དོན་དམ་པའི་བདེན་པར་འགྲོ་ཞིང་།
སླར་ཡང་འོད་གསལ་ལས་ལུགས་བཟློག་གི་སྣང་བ་གསུམ་རིམ་གྱིས་འོང་བ་ལས། ཟུང་འཇུག་གི་སྐུར་ཡོངས་སུ་རྫོགས་པར་འགྱུར་ཞིང་། ཡོངས་སུ་རྫོགས་པའི་ཟུང་འཇུག་ཐོབ་པ་ལ་ནི། སོགས་པའི་སྒྲས་བསྡུས་པ་འགྲོ་བ་དང་འོང་བ་མེད་དེ། འཁོར་བ་ཇི་སྲིད་མ་སྟོངས་བར་དུ་སྐུ་དེ་ཉིད་ཀྱིས་གནས་པའི་ཕྱིར་རོ། ། དེ་ལྟར་མཆོག་ཏུ་ཟབ་པའི་ཆོས་ཉིད་ཐོས་ཤིང་བཟུང་བས་འཁོར་རྣམས་ཡི་རངས་ཏེ་ཆེད་དུ་བརྗོད་པ་ནི། འོད་གསལ་ལས་ཟུང་འཇུག་ཏུ་ལྡང་བ་བསྟན་པའི་རྗེས་ཐོགས་དེ་ནས། བྱང་ཆུབ་སེམས་དཔའ་དེ་དག་སྣང་བ་སྐྱེས་པས་ངོ་མཚར་དུ་གྱུར། ཆོས་ཉིད་རྟོགས་པས་རྨད་དུ་གྱུར། ཐབས་ཀྱིས་ཡེ་ཤེས་སྐྱེས་པས་རྔམ་ཞིང་མིག་གདངས་ཏེ།
སོ་སོ་རང་གི་རིག་པའི་ཆོས་ཉིད་ཀྱི་ཚིག་འོག་ནས་འབྱུང་བ་འདི་སྐད་སྨྲས་སོ། ། ངོ་མཚར་རོ་ཞེས་སྦྱར། གང་ཞིག་ན། རྨད་བྱུང་ཆེན་པོའི་ཆོས་ནི་དོན་དམ་པའི་བདེན་པའོ། ། དེ་ཉིད་ཐམས་ཅད་ལ་ཁྱབ་པས་ན་ནམ་མཁའ་དང་མཚུངས་པའོ། ། རྟོག་གེའི་བརྟག་བྱ་མ་ཡིན་པས་ན་རྣམ་པར་མི་རྟོག་པའོ། ། ཀུན་རྫོབ་ཀྱི་བདེན་པ་ཡོངས་སུ་དག་པས་ན་དག་པ། དེ་ཉིད་ལས་དོན་དམ་པའི་བདེན་པ་མཐོང་བ་ལ་སྒྲིབ་ཅིང་འགེབས་པས་ན་ཀུན་རྫོབ་ཏེ། དག་པའི་སྒྱུ་ལུས་རྡོ་རྗེ་འཆང་ཆེན་པོའི་སྐུ་འབྱུང་བར་བཤད་པ་གང་ཡིན་པ་དེའོ། ། ཞེས་ཏེ།
དོན་དམ་པའི་བདེན་པར་ཞུགས་ཏེ་སྣང་བ་མེད་པར་གྱུར་པ་ལས་སླར་ཡང་ཟུང་འཇུག་སྣང་བཅས་སུ་ལྡང་བ་ངོ་མཚར་རོ་ཞེས་པའོ། ། ལེའུའི་མཚན་དོན་ནི། འོད་གསལ་གྱིས་དག་པར་བྱས་པའི་ཟུང་འཇུག་ནི་དོན་དམ་པའི་དེ་ཁོ་ན་ཉིད་དེ་རྡོ་རྗེ་འཆང་ཆེན་པོ་ཡིན་ལ། དེ་ཉིད་འདའ་བར་མི་བྱ་བས་ན་དམ་ཚིག་གོ ། དེ་སྟོན་པའི་གཞུང་གི་ཚོགས་ལ་ཡང་དེ་སྐད་ཅེས་བྱ་སྟེ། ལེའུ་དགུ་པའི་རྣམ་བཤད་དོ།། ༈ །།དེ་ལྟར་རིམ་གཉིས་ལ་གནས་ཤིང་སྤྲོས་པ་དང་བཅས་པ་ལ་སོགས་པའི་སྤྱོད་པ་གསུམ་ཉམས་འོག་ཏུ་ཆུད་པའི་རྣལ་འབྱོར་པས་གང་གི་ཚེ་དངོས་གྲུབ་རྙེད་པར་མ་གྱུར་ན། དེའི་ཚེ་རང་གི་ལྷ་ལ་སྙིང་པོས་བསྐུལ་བར་བྱའོ། ། ཞེས་བསྟན་པའི་ཕྱིར། ལེའུ་བཅུ་པ་འཆད་པ་ལ་གཉིས་ཀྱི།
བསྡུས་པའི་དོན་ནི། ལེའུ་འདིའི་སྟོད་ནས་གསོལ་གདབ་སྔོན་དུ་འགྲོ་བའི་སྡུད་པ་པོའི་ཚིག་གིས་སྟོན་པའི་ཁྱད་པར་བསྟན་པ་མཚམས་སྦྱར། རྐེད་ནས་སྟོན་པའི་གསུང་གིས་རིམ་པ་གཉིས་ཀྱིས་ལྷའི་སྙིང་པོ་བསྐུལ་བ་བསྟན། སྨད་ནས་སྙིང་པོ་བསྐུལ་བའི་འབྲས་བུ་བསྟན་ཏོ། ། ཡན་ལག་གི་དོན་ལ་གསུམ་གྱི། ། འཁོར་གྱིས་གསོལ་བ་བཏབ་པ་ནི། ། ལེའུ་དགུ་པ་རྫོགས་པའི་རྗེས་དེ་ནས། ། མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ལེའུ་དང་པོར་བཤད་པའི་རིམ་པས་ཀྱང་དགོངས་པ་གཅིག་ཏུ་འདུས་ཏེ། འདི་སྐད་ཅེས་གསོལ་ཏོ་ཞེས་སྦྱར་རོ། ། གང་ལ་ཞེ་ན།
བཅོམ་ལྡན་འདས་དམ་ཚིག་ཆེན་པོའི་རྡོ་རྗེ་རྡོ་རྗེ་འཆང་ཆེན་པོ་ལའོ། ། བཅོམ་ལྡན་འདས་དེ་ཉིད་བདེན་པ་གཉིས་དབྱེར་མེད་པའི་མཚན་ཉིད་ཅན་ཡིན་པས་ན། དེ་ཁོ་ན་ཉིད་མངོན་པར་རྫོགས་པར་བྱང་ཆུབ་པའོ། ། གདུལ་བྱའི་བསམ་པའི་བྱེ་བྲག་ཇི་ལྟ་བ་བཞིན་དུ་མཁྱེན་པས་དེ་བཞིན་གཤེགས་པའོ། ། ཅི་ཞིག་བྱས་ནས་ཞེ་ན། ཕྱག་འཚལ་ཏོའོ། ། བཅོམ་ལྡན་འདས་ཞེས་བོས་ནས་བཤད་དུ་གསོལ་ཞེས་སྦྱར་རོ། ། གང་ཞིག་ན། སྦྲུལ་ལ་སོགས་པའི་སྔགས་རྣམས་ཀྱི་སྙིང་པོ་ཀུན་ཏུ་བསྡུས་ཤིང་གསལ་བར་བྱས་པ། ཨོཾ་ལ་སོགས་པའི་ཡི་གེ་འབྲུ་གསུམ་མོ། །
དེ་ཉིད་ཀྱི་ཁྱད་པར་ནི་སྐུ་གསུང་ཐུགས་ཏེ་དེ་བཞིན་གཤེགས་པ་རྣམས་ཀྱིས་གསང་བར་བསྒྲགས་པ། ཞི་བ་ལ་སོགས་པའི་དངོས་གྲུབ་ཆེན་པོ་ཐོབ་པར་བྱེད་པའི་ཚུལ་ཏེ། ཐབས་མཆོག་ཏུ་གྱུར་པ་མི་སླུ་བས་ན་ཡང་དག་པའོ། ། སྡུད་པ་པོའི་ཚིག་གིས་སྟོན་པའི་ཁྱད་པར་བསྟན་པས་མཚམས་སྦྱར་བ་ནི། གསོལ་བ་བཏབ་པའི་རྗེས་དེ་ནས་བཀའ་བསྩལ་ཏོ་ཞེས་སྦྱར། སུ་ཞིག་གིས་ན། ཤེས་རབ་དང་ཉེར་ཐོབ་ལ་ལྟོས་ནས་མཛེས་པས་ན་རྒྱལ་པོ། ཐབས་ཀྱི་ཡེ་ཤེས་ཀྱི་བདག་ཉིད་ཡིན་པས་ན་རྡོ་རྗེ་འཛིན་པ་སྟེ། རྡོ་རྗེ་འཆང་ཆེན་པོས་སོ། ། དེའི་ཁྱད་པར་ནི།
འདོད་ཆགས་ལ་སོགས་པའི་ཉོན་མོངས་པ་ཆེས་ཤིན་ཏུ་མང་པོ། རྒྱ་མཚོ་དང་མཉམ་པ་རྣམས་ཀྱི་སྡུག་བསྔལ་དང་ཡིད་མི་བདེ་ལ་སོགས་པའི་རང་བཞིན་ཟིལ་གྱིས་མནན་ནས། མཆོག་ཏུ་དགའ་བའི་ངོ་བོ་ཉིད་ཀྱིས་རོལ་བས་ན་གཙོ་བོ། སྡུག་བསྔལ་ཐམས་ཅད་བསྲེག་པས་ན་འབར་བ་དྲག་པོའོ། ། ཐ་མལ་པ་བས་རབ་ཏུ་རྒྱས་པའི་སྤྱན་བགྲད་པས་ན་སྤྱན་ཡངས་པས་སོ། ། གང་ཞིག་ན་འོག་ནས་འབྱུང་བའི་གསུང་འདི་སྐད་དོ། ། སྟོན་པའི་གསུང་གིས་སྙིང་པོ་བསྐུལ་བའི་ཆོ་ག་བསྟན་པ་ལ་གཉིས་ཏེ། བསྐྱེད་རིམ་པའི་སྙིང་པོ་བསྐུལ་བ་དང་། རྫོགས་རིམ་པའི་སྙིང་པོ་བསྐུལ་བ་བསྟན་པའོ། ། དང་པོ་ལ་དྲུག་སྟེ།
ཏིང་ངེ་འཛིན་གྱི་རྒྱལ་པོ་མི་དམིགས་པ་བསྒོམ་པ་དང་། སྙིང་པོ་བསྐུལ་བའི་གཞི་འགོད་པ་དང་། སྙིང་པོ་བསྐུལ་བའི་ཆོ་ག་དངོས་དང་། སྙིང་པོ་བསྐུལ་བའི་དུས་ཀྱི་ཚད་དང་། སྙིང་པོས་བསྐུལ་བ་དང་མ་བསྐུལ་བའི་ཕན་ཡོན་དང་ཉེས་དམིགས་བསྟན་པའོ། ། ཏིང་ངེ་འཛིན་གྱི་རྒྱལ་པོ་མི་དམིགས་པ་བསྒོམ་པ་ནི། ལུས་དང་ངག་དང་ཡིད་རྣམས་སྐུ་གསུང་ཐུགས་རྡོ་རྗེའི་ཚུལ་གྱིས་དབྱེར་མི་ཕྱེད་པར་བསྒོམ་མོ། ། ཇི་ལྟར་ཞེ་ན། འདི་ནི་ལུས་སོ། ། འདི་ནི་ངག་གོ །
འདི་ནི་ཡིད་དོ་ཞེས་དེ་ཁོ་ན་ཉིད་དབྱེར་མེད་པས་རྣམ་པར་མི་རྟོག་པའོ། ། གཅིག་ལ་གཅིག་བརྟེན་པ་མེད་པས་མི་དམིགས་པའོ། ། གསུམ་པོ་སྟོང་པ་ཉིད་དུ་རོ་གཅིག་པས་གང་ནའང་མི་གནས་ཤིང་མཉམ་པ་ཉིད་ཀྱི་ཚུལ་དུའོ། ། སྙིང་པོ་བསྐུལ་བའི་གཞི་འགོད་པ་ནི། དེ་ནས་བཅོམ་ལྡན་འདས་ཏིང་ངེ་འཛིན་ལ་སྙོམས་པར་ཞུགས་ནས། གསོལ་བ་འདེབས་པར་བྱེད་པའི་དེ་བཞིན་གཤེགས་པ་དེ་ལ་འོག་ནས་འབྱུང་བ་འདི་སྐད་ཅེས་བཀའ་བསྩལ་ཏོ། ། ཏིང་ངེ་འཛིན་ཇི་ལྟ་བུ་ཞེ་ན། དེ་བཞིན་གཤེགས་པ་རང་བཞིན་གྱིས་དག་པ་ཕ་རོལ་ཏུ་ཕྱིན་པ་ནི་སྤྱན་ལ་སོགས་པའོ། ། སྔགས་ནི་རྣམ་སྣང་ལ་སོགས་པའོ། ། དེ་དག་གི་ཚུལ་ནི།
ཕན་ཚུན་རྗེས་སུ་ཆགས་པ་སྟེ། དེ་ཉིད་མི་འཇིགས་པས་ན་རྡོ་རྗེའོ། ། དེ་སྐད་ཅེས་བྱ་བའི་ཏིང་ངེ་འཛིན་ལའོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཅེས་བོས་ནས། མི་བསྐྱོད་པ་ལ་སོགས་པ་དེ་བཞིན་གཤེགས་པ་ཐམས་ཅད་མཱ་མ་ཀི་ལ་སོགས་པ་ལྷན་ཅིག་སྤྱོད་པ་དང་། རྗེས་སུ་སྤྱོད་པའི་དབྱེ་བས་རིག་པ་བྱེ་བ་ཁྲག་ཁྲིག་བརྒྱ་སྟོང་དུ་མ་དང་ཐབས་གཅིག་ཏུ་ཡུལ་ལ་ཉེ་བར་སྤྱད་པས། ཐར་པ་འདོད་པའི་སེམས་ཅན་རྣམས་ཀྱི་དོན་བྱ་བ་ལ། དེ་དག་གི་བསམ་པ་དང་མཐུན་པར། འདོད་ཡོན་ལ་རོལ་པ་སྟོན་པར་མཛད་དོ། ། ཚུལ་ཇི་ལྟར་ཞེ་ན།
ཕྱོགས་བཅུའི་འཇིག་རྟེན་གྱི་ཁམས་མཐའ་གླས་པར། རྟག་ཏུ་ཚིམ་པར་བྱེད་པའི་གཟུགས་སོགས་འདོད་པའི་ཡོན་ཏན་ལྔ་རྣམས་ཀྱིས་རོལ་ཅིང་། སྣ་ཚོགས་པའི་དགའ་བས་ལྷ་མོ་རྣམས་དང་ལྷན་ཅིག་དགེས་ལ་རིག་པའི་ཚོགས་ཀྱིས་མཆོད་ཅིང་། སླར་ཡང་དེ་དག་ལ་མཆོད་པ་མཛད་པའི་སྒོ་ནས་ཡོངས་སུ་སྤྱོད་པ་ཡོད་ཀྱང་། དེ་ལྟ་བུའི་དེ་བཞིན་གཤེགས་པ་དེ་དག སྔགས་སྨྲ་བ་རྣམ་པ་བཞིའི་སྒོ་ནས་ཞི་བ་ལ་སོགས་པའི་ལས་བསྒྲུབ་པ་ལ་འཇུག་པའི་སྔགས་སྤྱོད་པ་ལ་མངོན་པར་བརྩོན་པ་རྣམས་ལ། སྤྱན་རས་ཀྱིས་མི་འཚོའོ། ། ཅིའི་ཕྱིར་སྤྱན་རས་ཀྱིས་མི་འཚོའོ་ཞེ་ན། ཀྱེ་མ་ཞེས་སོགས་ཏེ། སྔགས་སྤྱོད་པའི་ཚུལ་ནི།
རྣམ་པ་བདུན་སྟེ། གང་ཞེ་ན། དཀྱིལ་འཁོར་་་་་་བསྒོམ་བྱ་དང་བྲི་བྱའི་དཀྱིལ་འཁོར་གཉིས་སོ། ། ཚོགས་དང་་་་་་ཚོགས་འཁོར་གྱི་ཆོ་གའོ། ། ཐབ་དང་ནི།་་་་་ ལས་སོ་སོ་དང་ལས་ཐམས་ཅད་པའི་སྦྱིན་སྲེག་གི་ཐབ་བོ། ། གཏོར་མ་་་་་་ལྷའི་དང་འབྱུང་པོ་ཐམས་ཅད་པའི་འོ། ། འདུས་དང་་་་་་རྣལ་འབྱོར་པ་དང་རྣལ་འབྱོར་མའི་ཚོགས་རྣམས་བྱ་བའི་དབང་གིས་གཅིག་ཏུ་འདུས་པའོ། ། གོ་རིམ་དང་།་་་་་ དེར་འདུས་པ་རྣམས་ཀྱིས་ཇི་ལྟར་བསྟན་པའི་ཐ་སྙད་ཀྱིས་རབ་ཏུ་འཇུག་པའི་གོ་རིམ་མོ། །
ཁང་མིག་རིམ་ལྔ་ལ་འདོད་དོ། ། དེ་ཉིད་་་་་་སྔར་གྱི་དཀྱིལ་འཁོར་ནས་གོ་རིམ་གྱི་བར་གྱི་རང་རང་གི་དེ་ཁོ་ན་ཉིད་དོ། ། རྣམ་པ་བདུན་དུ་གྲགས། ། དེ་ནི་གསང་སྔགས་ཚུལ་ཞེས་བཤད། ། ཅེས་པའོ། ། རྫོགས་པའི་རིམ་པ་ལ་གནས་ནས། ། སྔགས་ཀྱི་ཚུལ་དེ་དག་སྒྱུ་མ་ལྟ་བུར་གཉིས་སུ་མེད་པར་རྟོགས་པ་ནི་ཆོས་སོ། ། རྫོགས་པར་གྱུར་པ་ནི་དེ་ལས་ཕྱིར་བྱུང་བས་སྟེ། མི་དམིགས་པའི་མོས་པས་མ་ཟིན་པས་བདག་དང་། སྔགས་དང་།
ལྷ་རྣམས་ཐ་དད་དུ་འཛིན་ཅིང་། དངོས་པོར་ཞེན་པས་དངོས་གྲུབ་འགྲུབ་པར་མི་འགྱུར་རོ་སྙམ་ནས་སོ། ། སྙིང་པོ་བསྐུལ་བའི་ཆོ་ག་དངོས་ལ་གསུམ་སྟེ། སྔགས་ཀྱི་རྒྱལ་པོ་འབྲུ་གསུམ་བཟླས་པ་ཕན་ཡོན་དང་བཅས་པ་དང་། ལྷའི་རྣལ་འབྱོར་དང་། ཐུགས་བསྐུལ་བའི་ཕྱིར་ཟློས་པ་པོ་སོ་སོའི་བྱེ་བྲག་དང་བཅས་པའོ། ། དེ་ལྟར་སྔགས་ལ་མཆོག་ཏུ་གཞོལ་བ་རྣམས་ལ། དེ་བཞིན་གཤེགས་པ་རྣམས་རྒྱབ་ཀྱིས་ཕྱོགས་པར་གཟིགས་ནས། དངོས་གྲུབ་འདོད་པ་དེ་རྣམས་ལ་དེ་བཞིན་གཤེགས་པ་རྣམས་སྤྱན་རས་ཀྱིས་འཚོ་བའི་ཐབས་འབྲུ་གསུམ་ཕན་ཡོན་དང་བཅས་པ་བསྟན་པ་ནི། གང་གི་ཕྱིར་འདོད་པའི་ཡོན་ཏན་ལ་རོལ་པས་མཆོག་ཏུ་དགའ་བ་མྱོང་བར་མཛད་པའི་དེ་བཞིན་གཤེགས་པ་རྣམས་སྒྲུབ་པ་པོ་ལ་མི་གཟིགས་པ་དེ་བས་ན།
སྔགས་སྤྱོད་པའི་སྐྱེས་བུ་དམ་བ་དེ་རྣམས་ལ་དེ་བཞིན་གཤེགས་པ་རྣམས་སྤྱན་རས་ཀྱིས་བཙའ་བར་བྱ་བའི་ཕྱིར། འོག་ནས་འབྱུང་བ་འདི་གསུངས་སོ། ། དེ་གང་ཞེ་ན། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེའི་སྔགས་ཀྱི་གསང་བ་སྦྲུལ་ལ་སོགས་པའི་སྔགས་རྣམས་ཀྱི་ལྷ་ཐམས་ཅད་ཀྱི་སྙིང་པོ་སྟེ། སྲོག་བསྐུལ་བར་བྱེད་ཅིང་སད་པར་བྱེད་པ། སྣོད་མ་ཡིན་པ་རྣམས་ལ་རབ་ཏུ་གསང་བ། གཏི་མུག་གི་རིགས་ཅན་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་དམ་ཚིག་ལ་དམིགས་པ་ཡིག་གེ་ཨོཾ་དང་། ཞེ་སྡང་གི་རིགས་ཅན་གྱི་རྡོ་རྗེ་འཛིན་པ་ཐམས་ཅད་ཀྱི་སྐུ་གསུང་ཐུགས་ཀྱི་དམ་ཚིག་ལ་དམིགས་པ་ཡི་གེ་ཧཱུྃ་དང་། འདོད་ཆགས་ཀྱི་རིགས་ཅན་ཆོས་འཛིན་པ་ཐམས་ཅད་ཀྱི་སྐུ་གསུང་ཐུགས་ཀྱི་དམ་ཚིག་ལ་དམིགས་པ་ཡི་གེ་ཨཱཿའོག་ནས་འབྱུང་བ་འདི་དག་རྡོ་རྗེ་འཆང་ཆེན་པོ་ཉིད་ཀྱི་སྐུ་རྡོ་རྗེ་ལས་ཨོཾ་དང་། གསུང་རྡོ་རྗེ་ལས་ཨཱཿདང་།
ཐུགས་རྡོ་རྗེ་ལས་ཧཱུྃ་རྣམས་ཕྱུང་ངོ་། ། གང་གིས་ཞེ་ན། ཚིག་གི་ལམ་ཞལ་ནས་ངེས་པར་བརྗོད་པས་སོ། ། ཇི་ལྟར་བུར་ཞེ་ན། སྐྱེས་པ་དང་། བུད་མེད་དང་། མ་ནིང་གི་ངོ་བོ་ཉིད་ཀྱི་ཡི་གེ་རྣམས་གང་དུ་བསགས་ཤིང་བསྡུས་པར་གྱུར་པའི་སྔགས་བསྡུས་པ། ཡི་གེ་གསུམ་པོ་འདི་ལྟ་བུ་གསུངས་སོ། ། སྔགས་བསྡུས་པ་གསུངས་པའི་འོག་དེ་ནས། ཡི་གེ་གསུམ་པོ་འདི་དག་གསུངས་པ་ཙམ་གྱིས།
མི་བསྐྱོད་པ་ལ་སོགས་པའི་སངས་རྒྱས་ཐམས་ཅད་དང་། སྲས་ཏེ་བྱང་ཆུབ་སེམས་དཔའི་ཚོགས་དང་བཅས་པ་ཀུན་རྡོ་རྗེ་འཆང་ཆེན་པོས། རྗེས་སུ་གཟུང་བར་འོས་པའི་སེམས་ཅན་རྣམས་གཟིགས་པས། རབ་ཏུ་དགའ་བ་རྒྱ་ཆེན་པོ་ཐོབ་སྟེ། འདར་ཞིང་བརྒྱལ་བར་གྱུར་ནས། རིགས་ཐམས་ཅད་ཀྱི་བདག་པོ་རྡོ་རྗེ་སེམས་དཔའ་རྗེས་སུ་དྲན་པ་སྟེ། སེམས་ཅན་ཐམས་ཅད་རྗེས་སུ་འཛིན་པའི་ངོ་བོ་ཉིད་དྲན་པའོ། ། ལྷའི་རྣལ་འབྱོར་ལ་གཉིས་ཀྱི། སྤྱིའི་དོན་ནི་རྫོགས་རིམ་པ་ལ་དངོས་གྲུབ་མི་འགྲུབ་མི་སྲིད་པས་སྙིང་པོ་བསྐུལ་མི་དགོས་ལ། བསྐྱེད་རིམ་པ་ལ་ཡང་ནང་ལ་མཆོག་ཏུ་གཞོལ་བ་དང་།
སྔགས་ལ་མཆོག་ཏུ་གཞོལ་བ་གཉིས་ཀྱིས་ངལ་བ་མི་དགོས། སྔགས་ལ་མཆོག་ཏུ་གཞོལ་བ་ལ་ཡང་། འབྲུ་གསུམ་ངག་ཏུ་ཟློས་པའི་སྒོ་ནས། རྡོ་རྗེའི་བཟླས་པ་བྱེད་པ་ལ་མི་འགྲུབ་མི་སྲིད་པས་སྙིང་པོ་བསྐུལ་མི་དགོས་སོ། ། ཕྲེང་སྔགས་དང་། མཚན་སྔགས་ཟློས་པ་པོའི་རྣལ་འབྱོར་པ་ལ་དངོས་གྲུབ་མི་འགྲུབ་པ་སྲིད་པས་སྙིང་པོ་བསྐུལ་དགོས་སོ། ། དེ་ལ་རྣལ་འབྱོར་པ་ཐུན་མོང་གི་བསྙེན་པ་མཐར་ཕྱིན་ཞིང་། རིག་པ་བརྟུལ་ཞུགས་ཀྱི་སྤྱོད་པ་ལ་བྱང་བར་བྱས་པ་ཞིག ཕྲེང་སྔགས་དང་། མཚན་སྔགས་ཀྱི་སྒོ་ནས།
ཞི་སོགས་ཀྱི་ལས་གང་ཡང་རུང་བ་བསྒྲུབས་པས་མ་གྲུབ་ན་ཆོ་ག་དེ་ཉིད་ཀྱིས་ལན་བདུན་གྱི་བར་དུ་སྤོབས་པར་བྱའོ། ། ཞེས་པ་གཞུང་ནས་མ་བཤད་ཀྱང་བླ་མ་རྣམས་ཀྱི་མན་ངག་གོ ། དེས་ཀྱང་མ་གྲུབ་ན། ཕྱག་རྒྱའི་རྒྱལ་པོ་རྡོ་རྗེ་འཆང་བསྐྱེད་པ་དང་། ཏིང་ངེ་འཛིན་གྱི་རྒྱལ་པོ་མོས་པ་ལས་བྱུང་བའི་མི་དམིགས་པ་བསྒོམ་པ་དང་། སྔགས་ཀྱི་རྒྱལ་པོ་འབྲུ་གསུམ་བཟླས་པའི་སྒོ་ནས་རང་གི་ལྷ་ལ་སྙིང་པོ་བསྐུལ་བར་བྱའོ། ། དེ་ལ་ཕྱག་རྒྱའི་རྒྱལ་པོ་རྡོ་རྗེ་འཆང་ཆེན་པོ་རྣལ་འབྱོར་བཞིས་བསྐྱེད་ལ། ཏིང་ངེ་འཛིན་སེམས་དཔའི་འོད་ཟེར་གྱིས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀྱི་ནུས་པ་ཐམས་ཅད་བསྡུས་ནས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་བདག་ཉིད་དུ་བསྐྱེད་ལ། སྨེ་ཤ་ཅན་གྱི་བུ་མོ་རེག་རྡོ་རྗེར་བསྐྱེད་དེ།
སྙོམས་པར་ཞུགས་པ་ལས། ཆོས་འབྱུང་དུ་ཆོ་ག་གསུམ་གྱིས་ལྷ་ཐམས་ཅད་བསྐྱེད་ནས། དཀྱིལ་འཁོར་གྱི་ལྷ་ཐམས་ཅད་རང་གི་ངོ་བོ་ཉིད་དུ་སྤྲོས་ཏེ། རང་རང་གི་གནས་སུ་བཀོད་ལ། ཐམས་ཅད་ཀྱང་སེམས་དཔའ་སུམ་རྩེག་ཏུ་བྱས་ཏེ། ཏིང་ངེ་འཛིན་གྱི་རྒྱལ་པོ་ལ་སོགས་པ་ལས་བྱུང་བའི་མི་དམིགས་པ་སྒྱུ་མ་ལྟ་བུར་བསྒོམས་ལ། ལྷ་རྣམས་ཀྱི་ཏིང་ངེ་འཛིན་སེམས་དཔའ་འོད་ཟེར་གྱིས་རྣམ་སྣང་ལ་སོགས་པ་རིག་པ་བྱེ་བ་ཁྲག་ཁྲིག་བརྒྱ་སྟོང་དུ་མ་དང་བཅས་པའི་ཐུགས་བསྐུལ་བས། སྒྲུབ་པ་པོ་ལ་ཐུགས་དགོངས་པར་བསྐྱེད་པའི་འོག་ཏུ། དཀྱིལ་འཁོར་གྱི་གནོད་མཛེས་ལ་སུཾ་བྷ་ནི་ལ་སོགས་པའི་སྔགས་ཀྱིས་བཀའ་བསྒོས་པས། གནོད་མཛེས་ཀྱིས།
འདི་ཞེས་བྱ་བའི་སྒྲུབ་པ་པོ་ཁྱེད་ལ་རྟག་ཏུ་གུས་པས་ན། ཞེས་བྱ་བ་ལ་སོགས་པས་ཐུགས་བསྐུལ་བས། སྒྲུབ་པ་པོ་ལ་ཤིན་ཏུ་ཐུགས་དགོངས་པར་བསམས་ལ། སྔགས་ཀྱི་རྒྱལ་པོ་ཨོཾ་ཨཱཿཧཱུྃ་ཞེས་པ་ཞག་བདུན་བཟླས་ནས། ཞི་སོགས་ཀྱི་ལས་བསྒྲུབས་ན། ངེས་པར་འགྲུབ་པར་འགྱུར་རོ། ། ཡན་ལག་གི་དོན་ལ་གསུམ་སྟེ། ཕྱག་རྒྱའི་རྒྱལ་པོ་རྡོ་རྗེ་འཆང་བསྐྱེད་པ་དང་། དེའི་དཀྱིལ་འཁོར་བསྐྱེད་པ་དང་། ཁྱད་པར་གྱི་ཆོ་ག་སེམས་དཔའ་སུམ་རྩེག་ཏུ་བྱ་བའོ། །
དང་པོ་ནི། དེ་བཞིན་ཉིད་ཀྱི་ངོ་བོར་འཇོག་ཅིང་བརླན་པར་བྱ་བས་ན་ནམ་མཁའི་དབྱིངས་ཏེ། རྣལ་འབྱོར་བཞིས་རྡོ་རྗེ་འཆང་དུ་བསྐྱེད་པའི་དམ་ཚིག་སེམས་དཔའ་འོ། ། དེའི་དབུས་ཏེ་སྙིང་ཁར་གནས་པའི་བཀོད་པའི་དཀྱིལ་འཁོར་ཏེ། རང་དང་འདྲ་བའི་ཡེ་ཤེས་སེམས་དཔའ་བསྒོམ་པར་བྱའོ། ། ཡེ་ཤེས་སེམས་དཔའ་དེའི་དབུས་ན་གནས་པའི་ཏིང་ངེ་འཛིན་སེམས་དཔའ་ཡི་གེ་ཧཱུྃ་བསྒོམ་མོ། ། གསུམ་པོ་དེ་དག་རང་གི་གཟུགས་ཏེ། རང་གི་ངོ་བོ་ཉིད་དུ་རབ་ཏུ་བརྟག་ཅིང་བསྐྱེད་དོ། ། ཏིང་ངེ་འཛིན་སེམས་དཔའ་ལས་རྡོ་རྗེ་སྟེ། དེ་བཞིན་གཤེགས་པ་ལྔའི་རང་བཞིན་གྱི་དཀར་པོ་ལ་སོགས་པའི་འོད་ཟེར་ཆེར་འབར་བ་ཕྱོགས་བཅུར་རྣམ་པར་འཕྲོ་བ་བསམ་པར་བྱའོ། །
དེ་ནས་ཕྱོགས་བཅུ་ན་བཞུགས་པའི་རྣམ་པར་སྣང་མཛད་ལ་སོགས་པ་རྫོགས་པ་དང་། མ་རྫོགས་པའི་སངས་རྒྱས་རྣམས་ཀྱི་སྐུ་གསུང་ཐུགས་ཀྱི་ནུས་པ་ཏིང་ངེ་འཛིན་སེམས་དཔའི་འོད་ཟེར་གྱི་ལྕགས་ཀྱུས་དྲངས་ཏེ་རང་གི་ཏིང་ངེ་འཛིན་སེམས་དཔའ་ལ་བཅུག་པར་སྒྲུབ་པ་པོ་དེ་ཡིས་རྣམ་པར་བསྒོམ་མོ། ། དེ་ལྟར་བསྒོམ་མ་ཐག་ཏུ་སྒྲུབ་པ་པོ་དེ་ནི་ཐམས་ཅད་ཟིལ་གྱིས་མནན་ནས། རྡོ་རྗེ་འཆང་ཆེན་པོའི་ངོ་བོར་འགྱུར་རོ། ། ཇི་ལྟར་བུའི་རྡོ་རྗེ་འཆང་ཆེན་པོར་འགྱུར་ཅེ་ན། སྐུ་གསུང་ཐུགས་དབྱེར་མི་ཕྱེད་པས་ན་སྐུ་གསུང་ཐུགས་ཀྱི་རྡོ་རྗེ་འཛིན་ནོ། ། དེ་བཞིན་གཤེགས་པ་ཐམས་ཅད་དགེས་པར་མཛད་པས་ན་རྡོ་རྗེ་སེམས་དཔའ་རྒྱལ་པོ་ཆེའོ། ། རྒྱུ་བ་དང་མི་རྒྱུ་བ་ཀུན་གྱི་གཙོ་བོ་ཚངས་པ་ལ་སོགས་པ་རྣམས་ཀྱང་། ཚར་གཅད་པ་དང་རྗེས་སུ་འཛིན་པར་མཛད་པས་ན་ཀུན་གྱི་གཙོ་བོ་དབང་ཕྱུག་མཆོག་སྟེ། རྣམ་པ་དེ་ལྟ་བུའི་རྡོ་རྗེ་འཆང་ཆེན་པོ་བསྒོམ་ཞེས་པའོ། །
དེ་ལྟར་ན་རང་གི་ལུས་ཀྱི་དཀྱིལ་འཁོར་རྡོ་རྗེ་འཆང་ཆེན་པོའི་ངོ་བོར། རང་རྡོ་རྗེ་སྟེ་རང་གི་སེམས་ཀྱིས་བསྐྱེད་པའི་ཚུལ་ནི་འདི་ཡིན་ནོ། ། བཤད་མ་ཐག་པའི་ཆོ་ག་འདི་ནི། དུས་གསུམ་གྱི་སངས་རྒྱས་ཐམས་ཅད་ཀྱི་རྡོ་རྗེ་སྟེ་ཐུགས་ཀྱི་ནུས་པ། སྙིང་པོ་སྟེ་བརྟན་པར་གྱུར་པ། བསྡུས་པས་ཏེ་དྲངས་ཤིང་བཀུག་པ་ཡིན་ནོ། ། དེ་ལྟར་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་ངོ་བོར་བདག་ཉིད་བསྐྱེད་ནས། འཁོར་གྱི་དཀྱིལ་འཁོར་པ་རྣམས་ཇི་ལྟར་བསྐྱེད་པ་བསྟན་པ་ནི། བསྒོམ་ཞེས་སྦྱར་རོ། ། གང་ཞིག་ན།
སྔགས་ཀྱི་སྐྱེས་བུ་སྟེ། རྣམ་སྣང་ལ་སོགས་པའི་དེ་བཞིན་གཤེགས་པ་བཞི་རྣམས་སོ། ། གནས་གང་དུ་ན། གཙོ་བོ་རང་གི་ཤར་ལ་སོགས་པའི་གནས་བཞི་རྣམས་སུའོ། ། ཚུལ་ཇི་ལྟར་ན། ཇི་སྐད་གསུངས་པའི་སྐུ་མདོག་དང་ཕྱག་མཚན་གྱི་གཟུགས་ཀྱི་ཚུལ་དུའོ། ། ཞལ་གྱི་ཁྱད་པར་ནི། འདོད་ཆགས་དང་། འདོད་ཆགས་དང་བྲལ་བ་དང་། འདོད་ཆགས་བར་མའི་དབྱེ་བས།
དཀར་ནག་དམར་བ་ལ་སོགས་པ་ཞལ་གསུམ་ལྟ་བུའི་སྦྱོར་བ་ཡིས་སོ། ། རྒྱུ་གང་ལས་ན། ཁ་དོག་གསུམ་གྱིས་ཏེ་ཡི་གེ་གསུམ་གྱི་རྒྱུ་ལས་སོ། ། རྡོ་རྗེ་དམ་ཚིག་ནི་རྡོ་རྗེ་འཆང་ཆེན་པོའོ། ། ལྷ་་་་་་སུམ་ཅུ་རྩ་གཅིག་ཐམས་ཅད་སེམས་དཔའ་སུམ་རྩེག་ཏུ་བྱ་བ་ནི། དེ་བཞིན་གཤེགས་པའི་ཐུགས་ཡང་དག་པར་བསྐུལ་བ་དེ་ལ། འོག་ནས་བཤད་པ་འདི་ནི་དེ་བཞིན་གཤེགས་པ་ཐམས་ཅད་ཀྱི་གསང་བ་དམ་པ་ཡིན་པས་ན་རྡོ་རྗེ་མཆོག་གི་གསང་བའོ། ། བསམ་པར་བྱའོ་ཞེས་སྦྱར་རོ། ། གང་ན། ཡེ་ཤེས་ཀྱི་རང་བཞིན་ཡིན་པས་ན་ཕྲ་མོ་སྟེ།
རང་དང་འདྲ་བའི་ཡེ་ཤེས་སེམས་དཔའོ། ། གང་དུ་ན། དཀྱིལ་འཁོར་རྣམས་རེ་རེའི་སྙིང་ཁའི་དབུས་སུ་ཟླ་བའི་དཀྱིལ་འཁོར་གྱི་སྟེང་དུའོ། ། ཡེ་ཤེས་སེམས་དཔའ་དེའི་སྙིང་ཁའི་དབུས་སུ་ཟླ་བའི་སྟེང་དུ་བསམ་པར་བྱའོ་ཞེས་སྦྱར། གང་ན། ཡི་གེ་སྟེ་མི་འགྱུར་བའི་རང་བཞིན་མི་ཤིགས་པ་ལས་བྱུང་བའི་མཆོག་ཏུ་གྱུར་པའི་ཚིག་ཏིང་ངེ་འཛིན་སེམས་དཔའ་ཡི་གེ་ཧཱུྃ་ངོ་། ། སྒྲུབ་པ་པོ་ངེས་པར་ལེགས་པ་ལ་སྦྱོར་བར་བྱེད་པས་ན་སྦྱོར་བ་སྟེ། ཏིང་ངེ་འཛིན་སེམས་དཔའ་དེ་ལས་རྡོ་རྗེ་ཆེན་པོ་རྩེ་ལྔ་ལ་ཁ་ཅུང་ཟད་གྱེས་པ་བསྒོམ་པར་བྱའོ། ། ཐུགས་བསྐུལ་བའི་ཕྱིར་ཟློས་པ་པོ་སོ་སོའི་བྱེ་བྲག་དང་བཅས་པ་བསྟན་པ་ནི། ཇི་ལྟར་གླང་པོ་ཆེ་ལྕགས་ཀྱུས་དབང་དུ་བྱེད་ཅིང་འགུགས་པ་ལྟར།
འདིས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་ནུས་པ་འགུགས་ཤིང་དབང་དུ་བྱེད་པས་ན་རྡོ་རྗེ་ཀྱོ་བ་སྟེ་ཏིང་ངེ་འཛིན་སེམས་དཔའི་འོད་ཟེར་ཡིན་ལ། དེའི་སྦྱོར་བ་ཡིས་རྡོ་རྗེ་གསུམ་རྣམས་བསྒོམ་པར་བྱའོ། ། ཚུལ་ཇི་ལྟར་བསྒོམ་ཞེ་ན། སེམས་དཔའ་གསུམ་གྱི་བདག་ཉིད་ཅན་གྱི་དཀྱིལ་འཁོར་གྱི་ལྷ་རྣམས་གཅིག་ཏུ་གྱུར་པའི་ཏིང་ངེ་འཛིན་སེམས་དཔའི་འོད་ཟེར་གྱིས་ལྕགས་ཀྱུ་དེས། བསྒྲུབ་བྱའི་ལྷ་རྣམས་ཀྱི་སྙིང་ཁར་གདབ་པར་བྱ་སྟེ། དེ་ལྟར་བཏབ་པས། བསྒྲུབ་བྱའི་ལྷ་རྣམས་ཀྱི་སེམས་དཔའ་གསུམ་རབ་ཏུ་བསྐུལ་བར་བྱ་ཞིང་། སྒྲུབ་པ་པོ་ལ་དགོངས་པར་བསྐྱེད་པར་བྱའོ། ། དེ་ལྟར་སྒྲུབ་པ་པོ་ལ་དགོངས་པ་བསྐྱེད་པའི་འོག་ཏུ། གནོད་མཛེས་མདུན་དུ་བཀུག་སྟེ།
བཀའ་ནོད་པར་བསམས་ནས། དེ་བཞིན་གཤེགས་པ་ཐམས་ཅད་ཀྱིས་བདག་ལ་དངོས་གྲུབ་སྦྱིན་པར་བསྐུལ་ཅིག་ཅེས་བཀའ་བསྒོའོ། ། བཤད་མ་ཐག་པའི་ཆོ་ག་འདི་ནི་རྡོ་རྗེ་སྟེ་སྒྲུབ་པ་པོ་ཐམས་ཅད་ཀྱི་སངས་རྒྱས་རྣམས་ཀྱི་བྱང་ཆུབ་ཀྱི་སེམས་རབ་ཏུ་བསྒྲུབ་ཅིང་འགུགས་པར་བྱེད་པའོ། ། བཤད་མ་ཐག་པའི་སེམས་དཔའ་གསུམ་གྱི་བདག་ཉིད་ཀྱིས་རྡོ་རྗེ་ཀྱོ་བ་རྣམ་པ་བསྒོམ་ཞིང་། བསྒྲུབ་བྱའི་ལྷའི་སྙིང་ཁ་རུ་བཏབ་སྟེ་བསྐུལ་བ་འདི་ནི། རྡོ་རྗེ་པད་མའི་རིགས་དང་། སོགས་པས་དེ་བཞིན་གཤེགས་པ་དང་། རིན་པོ་ཆེ་དང་། ལས་ཀྱི་རིགས་ཀྱི་སྒྲུབ་པ་པོ་རྣམས་ཀྱིས་ཀྱང་ཡོངས་སུ་བླང་བར་བྱའོ། ། ཇི་ལྟར་རོལ་མོ་མཁན་ཅིག་ཉིད་ཆ་ལུགས་བསྒྱུར་བས།
རྒྱལ་པོ་དང་བློན་པོ་ལ་སོགས་པ་གཞན་དང་གཞན་དུ་རྟོག་པར་བྱེད་པ་དེ་བཞིན་དུ། འདིར་ཡང་ཐུགས་རྡོ་རྗེ་ཅིག་པུ་ཉིད་བསྒྲུབ་པར་བྱ་བ་དང་། སྒྲུབ་པ་པོ་དང་། བསྒྲུབ་པའི་ཚུལ་གྱིས་ཡོངས་སུ་རྟོགས་པས་ན། བཤད་མ་ཐག་པའི་ཐུགས་བསྐུལ་བ་འདི་ནི་རོལ་མོ་ལྟ་བུར་འབྱུང་བས་ན། རོལ་མོ་འབྱུང་བ་ཞེས་བྱའོ། ། སྙིང་པོ་བསྐུལ་བའི་དུས་སམ་ཚད་བསྟན་པ་ནི། དེ་བཞིན་གཤེགས་པ་རྣམས་ཆོ་ག་གང་གིས་ཁྲིད་ཅིང་དྲངས་པ་དེ་ནི་རྡོ་རྗེའི་ཚུལ་མཆོག་སྟེ། བཤད་མ་ཐག་པའི་སྙིང་པོ་བསྐུལ་བའི་ཆོ་ག་འདི་ཡིན་ལ། དེ་ལྟ་བུའི་ཆོ་ག་འདི་བརྩམས་པའི་ཉི་མ་ནས་བཟུང་སྟེ་ཞག་བདུན་གྱི་བར་དུ་བྱའོ། །
སྙིང་པོ་བསྐུལ་བའི་ཕན་ཡོན་བསྟན་པ་ནི། ཡེ་ཤེས་རྡོ་རྗེ་ཅན་སྟེ་སྒྲུབ་པ་པོ་རྣམས་ཀྱི་བླ་མའི་མན་ངག་ལས་རྙེད་པས་ན་གསང་བ། བཤད་མ་ཐག་པའི་སྙིང་པོ་བསྐུལ་བའི་ཆོ་ག་འདི། ཞག་བདུན་གྱི་བར་དུ་བྱས་ན། བསྒྲུབ་བྱའི་དེ་བཞིན་གཤེགས་པ་རྣམས་ཀྱི་སྐུ་གསུང་ཐུགས་སྒྲུབ་པ་པོ་ལ་འགྲུབ་པར་འགྱུར་རོ། ། དེ་ཅིའི་ཕྱིར་ཞེ་ན། དེ་བཞིན་གཤེགས་པ་རྣམས་དམ་ཚིག་ལས་མི་འདའ་བས་ཡིད་འཇིགས་ཤིང་། ཐུགས་རྡོ་རྗེའི་དབང་དུ་གྱུར་པས་སྐྲག་པར་གྱུར་ནས། བགེགས་མེད་པའི་ཐུགས་ཀྱིས་སྒྲུབ་པ་པོ་ལ་མཆོག་སྩོལ་བས། རྣམ་པར་གཟིགས་ཤིང་རྗེས་སུ་འཛིན་པར་མཛད་དོ། །
རྗེས་སུ་བཟུང་ནས་ཅི་ཞིག་མཛད་ཅེ་ན། ། ཡིད་ལ་མངོན་པར་མགུ་ཞིང་དགའ་བར་གྱུར་པའི་འཇིག་རྟེན་དང་། འཇིག་རྟེན་ལས་འདས་པའི་དངོས་གྲུབ་རྒྱ་ཆེན་པོ་སྟེར་བར་འགྱུར་རོ། ། སུ་ཞིག་གིས་སྟེར་བར་འགྱུར་ཞེ་ན། མི་བསྐྱོད་པ་ལ་སོགས་པའི་སངས་རྒྱས་དང་། བྱམས་པ་ལ་སོགས་པའི་བྱང་ཆུབ་སེམས་དཔའ་སྔགས་ཀྱི་སྤྱོད་པའི་ཆོ་ག་ལ་སློབ་པའི། གྲུབ་པའི་སྐྱེས་བུ་རྣམས་ཀྱིས་སོ། ། སྙིང་པོ་བསྐུལ་བ་དང་བྲལ་བའི་ཉེས་དམིགས་བསྟན་པ་ནི། དེ་ལྟར་ནན་ཏན་མི་བྱེད་པའི་སྒྲུབ་པ་པོ་ཅིར་འགྱུར་ཞེ་ན།

བསྒྲུབ་བྱ་དང་། སྒྲུབ་པ་པོ་དང་། བསྒྲུབ་པ་རྣམས་དབྱེར་མེད་པའི་ཚུལ་ལ་རྨོངས་པས། འདི་དག་ནི་དེ་བཞིན་གཤེགས་པའོ། ། བདག་ནི་ཐ་མལ་པའོ་ཞེས་རྟོག་པའི་སྒྲུབ་པ་པོ་རྣམས་ཀྱི་སྲོག་ནི། ལས་གང་གིས་་་་་་སྔར་ཟླས་པ་སོགས་དངོས་གྲུབ་འདོད་པའི་ལས་དེས་ཟད་པར་བྱེད་པར་འགྱུར་གྱི། དངོས་གྲུ་ཐོབ་པར་མི་འགྱུར་ཏེ། སྙིང་པོ་ཡང་དག་པར་བསྐུལ་བ་དང་དབང་བྲལ་བའི་ཕྱིར་རོ། ། དེ་ལྟར་ཐུན་མོང་གི་སྒྲུབ་པ་ལ་ཞུགས་པ་རྣམས་ཀྱིས་སྙིང་པོ་བསྐུལ་བའི་ཆོ་ག་བསྟན་ནས་དངོས་གྲུབ་མཆོག་ལ་གནས་པ་རྫོགས་རིམ་པ་རྣམས་ཀྱི་སྙིང་པོ་བསྐུལ་བའི་ཆོ་ག་ལ་གསུམ་སྟེ། སྙིང་པོ་བསྐུལ་བའི་ཆོ་ག་ཐབས་འབྲས་བུ་དང་བཅས་པ་དང་། སྙིང་པོ་བསྐུལ་བས་གྲུབ་པ་དང་མཐུན་པའི་སྤྱོད་པ་དང་།
གསང་བའི་མཆོད་པ་བྱེ་བྲག་ཏུ་བཤད་པའོ། ། དང་པོ་ལ་གཉིས་ཀྱི། སྡུད་པ་པོའི་ཚིག་གིས་མཚམས་སྦྱར་བ་ནི། བསྐྱེད་རིམ་པའི་སྙིང་པོ་བསྐུལ་བ་བཤད་པའི་རྗེས་ཐོགས་དེ་ནས། བཀའ་བསྩལ་ཏོ་ཞེས་སྦྱར་རོ། ། སུ་ཞིག་གིས་ན། རྒྱལ་པོ་རྡོ་རྗེ་འཛིན་ཏེ་རྡོ་རྗེ་འཆང་ཆེན་པོས་སོ། ། དེའི་ཁྱད་པར་རྡོ་རྗེ་གསུམ་ཞེས་སོགས་སྔར་བཤད་ཟིན་ཏོ། ། གང་ཞིག་ན། འོག་ནས་འབྱུང་བ་གསུང་འདི་སྐད་དོ། །
ཐབས་འབྲས་བུ་དང་བཅས་པའི་སྙིང་པོ་བསྐུལ་བ་ནི། སྤྱིར་རྫོགས་རིམ་པས་དངོས་གྲུབ་མི་འགྲུབ་པ་མི་སྲིད་ཀྱང་། གཅེས་པའི་ཕྱིར་སྙིང་པོ་བསྐུལ་བའི་རྩོམ་གཞི་ལ་བརྟེན་ནས། རྫོགས་པའི་རིམ་པ་ཇི་ལྟར་བསྒོམ་པ་བཤད་པ་ཡིན་ཏེ། དེ་ཡང་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་འགྲུབ་པར་བྱེད་པ་ཟུང་འཇུག་ཡིན་པས། དེ་བསྒོམ་པར་བྱའོ་ཞེས་བསྟན་པ་ནི། གང་ཅིའང་རུང་བའི་སྔགས་ཀྱི་གསང་བ་ལ་ཞུགས་པའི་སྔགས་ཀྱི་སྐྱེས་བུ་ཇི་སྙེད་པ་སྐུ་གསུང་ཐུགས་ཀྱི་རྡོ་རྗེ་གསུམ་གྱི་རང་བཞིན་གྱི་ཡེ་ཤེས་ཏེ་དེ་བཞིན་གཤེགས་པ་རྣམས་ཀྱིས་རྫོགས་ཤིང་གང་བ་དེ་རྣམས་ཀྱི་དངོས་པོ་སྟེ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་བརྟག་པ་སྟེ་བསྐྱེད་པ་ནི། དབང་པོ་གཉིས་ཏེ། བདེན་པ་གཉིས་དབྱེར་མེད་པར་སྦྱོར་བའི་ཟུང་དུ་འཇུག་པས་འགྲུབ་པར་འགྱུར་གྱི་དེ་དང་བྲལ་བས་འགྲུབ་པར་མི་འགྱུར་རོ། །
ཞེས་དགོངས་སོ། ། བཤད་མ་ཐག་པའི་བདེན་གཉིས་དབྱེར་མེད་པར་སྦྱོར་བས་བསྒྲུབ་པ་རྫོགས་པར་བྱེད་པ་འདི་ནི། སངས་རྒྱས་ཐམས་ཅད་ཀྱི་འདའ་བར་མི་བྱ་བའི་སྔགས་ཀྱི་དམ་ཚིག་ནི། ཟུང་འཇུག་གི་སྐུ་ཡིན་ལ། དེ་བསྒོམ་པའི་ཐབས་ཡིན་ནོ། ། བདེན་གཉིས་སྦྱོར་བའི་ཟུང་འཇུག་དེ་ཇི་ལྟར་བསྐྱེད་པར་བྱ་ཞེ་ན། རིག་མའི་དབང་ཕྱུག་ནི། འོད་གསལ་ཡིན་ལ། དེར་ཞུགས་ཏེ་སྒྱུ་ལུས་ཀྱི་ཕུང་པོ་ལ་སོགས་པ་མི་སྣང་བར་བྱས་ནས། སླར་ཡང་རྗེས་དྲན་གྱི་ཡན་ལག་གིས་རྡོ་རྗེ་སྟེ་བདེན་པ་གཉིས་དབྱེར་མེད་པར་སྦྱོར་བའི་ཟུང་འཇུག་བསྒོམ་པར་བྱ་ཞིང་བསྐྱེད་པར་བྱའོ། །
ཟུང་འཇུག་ལ་གནས་པ་དེས་སེམས་ཅན་རྣམས་ལ་ཅི་ཞིག་བྱ་ཞེ་ན། དོན་དམ་པའི་བདེན་པ་ལ་ཞུགས་པའི་འོག་ཏུ། བདེན་པ་གཉིས་ཀྱི་བདག་ཉིད་ཅན་གྱི་ཟུང་འཇུག་གི་སྐུར་བཞེངས་པའི་རྣལ་འབྱོར་པས། ཁམས་གསུམ་ན་གནས་པའི་སེམས་ཅན་རྣམས་ལ་ཕ་དང་མ་ལ་སོགས་པའི་འདུ་ཤེས་ཀྱིས་ཆགས་ཤིང་ཞེན་ལ། གནས་སྐབས་དང་མཐར་ཐུག་གི་ཕན་པ་སྒྲུབ་པར་འདོད་པའི་ཆགས་པས་ཡང་དང་ཡང་དུ་བལྟ་བར་བྱ་ཞིང་། སེམས་ཅན་དེ་རྣམས་ཀྱིས་ཀྱང་འདི་ནི་བདག་ཅག་བསྐྱེད་པར་བྱེད་པའི་ཕའོ། ། སྐྱོང་བར་བྱེད་པའི་མའོ་ཞེས་སོགས་ཀྱི་བློ་བསྐྱེད་ལ་དད་ཅིང་གུས་པ་དང་བཅས་པས་རྣལ་འབྱོར་པ་དེ་ལ་བལྟ་བར་བྱའོ། ། བཤད་མ་ཐག་པའི་ཟུང་འཇུག་བསྐྱེད་པར་བྱེད་པའི་ཆོ་ག་འདི་ནི། དམ་ཚིག་སྟེ་རྡོ་རྗེ་འཆང་ཆེན་པོའི་སྙིང་པོ་ལེན་པར་བྱེད་པས་ན་དཀྱིལ་འཁོར་རོ། ། སྙིང་པོ་བསྐུལ་བ་གྲུབ་པའི་རྣལ་འབྱོར་པ་རྣམས་ཀྱི་སྤྱོད་པ་སྟོན་པ་ནི།
དེ་ནས་བཀའ་བསྩལ་ཏོ་ཞེས་སྦྱར་རོ། ། སུ་ཞིག་གིས་ན། རྒྱལ་པོ་རྡོ་རྗེས་འཛིན་གྱིས་སོ། ། དེའི་ཁྱད་པར་ནི། དེ་བཞིན་གཤེགས་པ་ཀུན་གྱི་གཟུགས་ལ་སོགས་པའི་ཕུང་པོ་རྣམས་ཡིན་ལ། དེ་རྣམས་ཀྱི་ངོ་བོ་དོན་དམ་པའི་བདེན་པས་བསྐྱེད་པས་ན། དེ་བཞིན་གཤེགས་པ་ཀུན་གྱི་སྲས་སོ། ། སངས་རྒྱས་ཐམས་ཅད་ཀྱིས་དབང་བསྐུར་བས་ན་ཐམས་ཅད་དབང་བསྐུར་རོ། ། དེ་ཉིད་ཀྱིས་ན་སངས་རྒྱས་ཀུན་གྱི་གཙོ་བོས་སོ། ། གང་ཞིག་ན་འོག་ནས་འབྱུང་བའི་གསུང་འདི་སྐད་དོ། །
ཉེ་བར་ལོངས་སྤྱད་དོ་ཞེས་སྦྱར། གང་ཞིག་ན་འཇིག་རྟེན་གྱི་ཁམས་མཐའ་ཡས་མུ་མེད་པ་ཐམས་ཅད་ན་ཐ་མ་དང་འབྲིང་དང་། མཆོག་གི་དབྱེ་བས་ཕྱེ་བའི་བུད་མེད་ཇི་སྙེད་ཡོད་པ་དེ་དག་ཐམས་ཅད་དོ། ། སུ་ཞིག་གིས་ན། བསྐྱེད་རྫོགས་གཉིས་ཀྱི་སྙིང་པོ་བསྐུལ་བ་གྲུབ་པའི་རྣལ་འབྱོར་པ་རྣམས་ཀྱིས་སོ། ། ཐབས་གང་གིས་ཞེ་ན། ཡེ་ཤེས་ཀྱི་སྐུ་དང་སྔགས་ཀྱི་སྐུའི་རང་བཞིན་གྱི་ཕྱག་རྒྱ་ཆེན་པོ་རྣམ་པ་གཉིས་ཀྱིས་སོ། ། བསམ་པ་ཇི་ལྟ་བུས་ཞེ་ན། བུད་མེད་དེ་དག་ཀུན་གཟུགས་རྡོ་རྗེ་ལ་སོགས་པའི་ངོ་བོ་ཡོངས་སུ་བརྟགས་ལ། རང་བཞིན་སོགས་པའི་སྦྱོར་བ་སྟེ།
དེ་ཁོ་ན་ཉིད་འོད་གསལ་ལ་དམིགས་པས་སོ། ། ཚུལ་ཇི་ལྟར་ལོངས་སྤྱོད་ཅེ་ན། ཕྱག་རྒྱ་ཆེན་པོ་རྣམ་པ་གཉིས་ལ་སོགས་པའི་སྦྱོར་བས་བུད་མེད་ཀུན་ལ་ལོངས་སྤྱོད་པའི་གནས་དེར་སངས་རྒྱས་གནས་ཏེ། སངས་རྒྱས་ཀྱི་སྤྲུལ་པ་བྱེ་བ་གྲངས་མེད་དཔག་ཏུ་མེད་པའི་ཚད་ཙམ་གྱི་རྡོ་རྗེ་འཛིན་པ་སྤྲོས་ནས་ལོངས་སྤྱད་པར་བྱའོ། ། བྱང་ཆུབ་ཀྱི་དམ་ཚིག་ནི་རྡོ་རྗེ་འཆང་ཆེན་པོའོ། ། སྙིང་པོ་བསྐུལ་པའི་འབྲས་བུ་བསྟན་པ་ནི། ཐོབ་པར་འགྱུར་ཞེས་སྦྱར། གང་ཞིག་ན་སྐུ་རྡོ་རྗེ་ལ་སོགས་པའི་རྡོ་རྗེ་གསུམ་པོ་ནམ་མཁའ་དང་འདྲ་བར་རང་བཞིན་མེད་པར་རྟོགས་པའི་མཚན་ཉིད་ཅན་གྱི་བྱང་ཆུབ་བོ། ། གང་གིས་ན་བཤད་མ་ཐག་པའི་སྦྱོར་བ་འདི་ཡིས་སོ། ། སྦྱོར་བ་ལ་སློབ་པའི་རྣལ་འབྱོར་པས་ཕན་ཡོན་ཅི་འཐོབ་ཅེ་ན།
ཐོབ་བོ་ཞེས་སྦྱར། གང་ཞིག་ན། རྡོ་རྗེ་སེམས་དཔའ་ལྟ་བུའི་བདེ་བ་དམ་པ་དང་། ནད་མེད་པ་ལ་དགོས་པ་དང་། ཚེ་རིང་བ་གང་ཡིན་པའི་རྡོ་རྗེ་སེམས་དཔའི་ཚེའོ། ། སུ་ཞིག་གིས་ན། སྦྱོར་བ་ལ་སློབ་བཞིན་པའི་བྱང་ཆུབ་སེམས་དཔའ་དེས་སོ། ། བྱང་ཆུབ་སེམས་དཔའ་དེ་ནི། ཇི་ལྟར་རྒྱ་མཚོ་ཆེན་པོ་རིན་པོ་ཆེ་ཀུན་གྱི་འབྱུང་གནས་ཡིན་པ་བཞིན་དུ། རྒྱལ་བ་སྟེ་རྡོ་རྗེ་སེམས་དཔའ་ཚེ་དང་ལང་ཚོ་ལ་སོགས་པའི་ཡོན་ཏན་ཀུན་གྱི་གནས་སུ་གྱུར་པས་ན་རྒྱལ་རྒྱ་མཚོའོ། །
ལེའུ་ཡི་མཚན་དོན་ནི། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་འགྲུབ་པའི་ཕྱིར་དུ། དེ་བཞིན་གཤེགས་པ་ཐམས་ཅད་ཀྱི་སྙིང་པོ་བསྐུལ་བ་ཞེས་བྱ་བའི་ལེའུ་སྟེ་བཅུ་པའི་རྣམ་བཤད་དོ།། ༈ །།དེ་ལྟར་རྣལ་འབྱོར་པ་གཉིས་ཀྱི་སྙིང་པོ་བསྐུལ་བ་རྣམ་པ་གཉིས་བཤད་ནས། རྟོག་པ་དང་། རྫོགས་པའི་རྣལ་འབྱོར་པ་རྣམས་ཀྱིས་ལྷའི་སྐུ་རྣམ་པ་གཉིས་པོ་ལེའུ་དང་པོ་ལས་གསུངས་པ་གསལ་བར་བྱ་བའི་ཕྱིར། ལེའུ་བཅུ་གཅིག་པ་འཆད་པ་ལ་གཉིས་ཀྱི། བསྡུས་པའི་དོན་ནི། ལེའུ་འདིའི་སྟོད་ནས་སྔགས་ཀྱི་སྐུ་དང་། ཡེ་ཤེས་ཀྱི་སྐུ་བསྐྱེད་པ་སྟོན།
རྐེད་ནས་མངོན་པར་ཤེས་པ་སྒྲུབ་པ་སྟོན། སྨད་ནས་རྫོགས་པའི་རིམ་པ་གཞན་སྟོན་ནོ། ། ཡན་ལག་གི་དོན་ལ་གཉིས་ཀྱི། སྡུད་པ་པོའི་ཚིག་གིས་མདོར་བསྟན་པ་ནི། ལེའུ་བཅུ་པ་གསུངས་པའི་རྗེས་དེ་ནས། ། དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་ནི། ། ཨོཾ་ལ་སོགས་པའི་ཡི་གེ་གསུམ་ཡིན་ལ། དེས་བསྐྱེད་པའི་སྐྱེས་བུའི་མཆོག་ནི་སྔགས་ཀྱི་ལྷ་རྣམས་ཏེ། དེ་ལ་དམིགས་པའི་ཏིང་ངེ་འཛིན་ལ་སྙོམས་པར་ཞུགས་ཏེ་གསུངས་སོ་ཞེས་སྦྱར་རོ། གང་ཞེ་ན།
དེ་བཞིན་གཤེགས་པ་ཐམས་ཅད་ཀྱི་སྔགས་གསང་བར་གྱུར་པ་རྡོ་རྗེ་ནི་ཡི་གེ་གསུམ་མོ། ། དེ་རྣམས་ཀྱིས་གང་དུ་རིག་པའི་སྐྱེས་བུ་སྟེ་ལྷ་བསྐྱེད་པའི་ལེའུ་འདིའོ། ། སྟོན་པའི་གསུང་གིས་རྒྱས་པར་བཤད་པ་ལ་གསུམ་སྟེ། ལྷའི་སྐུ་བསྐྱེད་པ་དང་། མངོན་ཤེས་བསྒྲུབ་པ་དང་། རྫོགས་པའི་རིམ་པ་གཞན་བསྟན་པའོ། ། ལྷའི་སྐུ་བསྐྱེད་པ་ལ་གཉིས་ཏེ། སྔགས་ཀྱི་སྐུ་བསྐྱེད་པ་དང་། ཡེ་ཤེས་ཀྱི་སྐུ་བསྐྱེད་པའོ། ། སྔགས་ཀྱི་སྐུ་བསྐྱེད་པ་ལ་གཉིས་ཏེ།
རིགས་སོ་སོའི་ཏིང་ངེ་འཛིན་རྒྱས་པར་བསྟན་པ་དང་། གཞུང་ཉེ་བར་བསྡུ་བའོ། ། དང་པོ་ལ་བཞི་ཡོད་པའི། རྡོ་རྗེ་འཆང་ཆེན་པོའི་རྣལ་འབྱོར་པའི་དྲན་པ་གཅིག་པའི་ཏིང་ངེ་འཛིན་ལ། རྣལ་འབྱོར་གྱི་རིམ་པ་མདོར་བསྟན་པ་ནི། རྣམ་པར་བསྒོམ་ཞེས་སྦྱར། གང་ཞེ་ན། ས་འོག་ས་སྟེང་ས་བླ་ན་རབ་ཏུ་མཆོད་པའི་ཕྱིར། མཆོད་པས་ཆེ་བའི་དགའ་ཞིང་མགུ་བར་འགྲོ་ཞིང་། སོན་པར་གྱུར་པས་ན་ཕྱག་རྒྱ་ཆེན་པོ་སྟེ་ལྷའི་སྐུའོ། །
རྒྱུ་གང་ལས་ན། དེ་བཞིན་ཉིད་དང་ཟླ་བ་ལས་བྱང་ཆུབ་པ་སྔོན་དུ་སོང་ནས། འདི་རྣམས་ལས་སྔགས་རྣམས་འབྱུང་བས་ན། སྔགས་ཀྱི་མཆོག་རྡོ་རྗེ་གསུམ་གྱི་རང་བཞིན་གྱི་ཡི་གེ་ཨོཾ་ལ་སོགས་པ་གསུམ་གྱི་རྒྱུ་ལས་སོ། ། འདིས་ཡིག་འབྲུ་ལས་བྱང་ཆུབ་པ་བསྟན་ཏོ། ། དགོས་པ་ཅིའི་ཕྱིར་དུ་ན། མངོན་པར་བྱང་ཆུབ་པ་རྣམ་པ་ལྔ་པོ་ཐམས་ཅད་ཐོབ་པའི་ཕྱིར་དུའོ། ། གང་ཟག་སུ་ཞིག་གིས་ན། ཡེ་ཤེས་རྡོ་རྗེ་སྟེ་སྒྲུབ་པ་པོ་དག་གིས་སོ། ། ཡི་གེ་གསུམ་གྱིས་བྱ་བ་སྟོན་པ་ནི།
ཡི་གེ་ཨོཾ་ནི་ཡེ་ཤེས་ཏེ་དེ་བཞིན་གཤེགས་པའི་སྙིང་པོ་སྟེ་དེས་རྣལ་འབྱོར་པའི་མི་ཕྱེད་པའི་ལུས་བསྐྱེད་པས་ན་རྡོ་རྗེའི་སྐུ་ནི་ཐོབ་བྱེད་པའོ། ། བྱང་ཆུབ་ནི་འོད་གསལ་བ་ཡིན་ལ། དེ་ལས་བྱུང་བའི་བདག་མེད་པ་ནི་འོད་དཔག་ཏུ་མེད་པ་སྟེ། དེའི་རང་བཞིན་གྱི་ཨ་ནི་རྣལ་འབྱོར་པ་རྣམས་ཀྱི་མི་ཕྱེད་པའི་གསུང་བསྐྱེད་པར་བྱེད་པས་ན། རྡོ་རྗེའི་གསུང་ནི་ཐོབ་བྱེད་པའོ། ། སྐུ་དང་གསུང་ལ་བརྟེན་པའི་ཐུགས་ནི་སྐུ་གསུང་ཐུགས་ཏེ་མི་བསྐྱོད་པ་ཡིན་ལ། དེའི་རང་བཞིན་གྱི་ཡི་གེ་ཧཱུྃ་ནི་སྐུ་གསུང་ཐུགས་དབྱེར་མི་ཕྱེད་པའི་ཐུགས་རྣལ་འབྱོར་པ་རྣམས་ཀྱི་རྒྱུད་ལ་བསྐྱེད་པར་བྱེད་པས་ན། རྡོ་རྗེ་མི་བསྐྱོད་གསུམ་ཐོབ་པའོ། ། སྔགས་ཀྱི་སྐྱེས་བུ་ནི་རྡོ་རྗེ་འཆང་ཆེན་པོའོ། ། རྒྱས་པར་བཤད་པ་ལ་གསུམ་སྟེ།
གཞལ་ཡས་ཁང་བསྐྱེད་པ་དང་། ལྷ་བསྐྱེད་པ་དང་། གནས་ཀྱི་མཚན་ཉིད་ཕན་ཡོན་དང་བཅས་པ་བསྟན་པའོ། ། རྟེན་གཞལ་ཡས་ཁང་བསྐྱེད་པ་ནི། འོག་ནས་བཤད་པའི་གནས་མཚན་ཉིད་དང་ལྡན་པར། རྣལ་འབྱོར་གྱི་རིམ་པ་སྲུང་བའི་འཁོར་ལོ་སྔོན་དུ་འགྲོ་བས། ཡེ་ཤེས་ཀྱི་སའི་ཆ་བསྐྱེད་པ་ནི། ནམ་མཁའ་རྡོ་རྗེའི་དབུས་གནས་པར། ། ཞེས་སོ། ། དེར་རྡོ་རྗེའི་སའི་ཆ་བསྐྱེད་པ་ནི།
དཀྱིལ་འཁོར་རྡོ་རྗེ་ཀུན་སྐྱེས་བསམ། ། ཞེས་སོ། ། དེར་བྷྲཱུྃ་ལས་གཞལ་ཡས་ཁང་བསྐྱེད་པ་ནི། དེ་རུ་ཡི་གེ་བྷྲཱུྃ་བསམ་མོ། ། ཞེས་སོ། ། དེ་ལ་བསམ་ཞིང་བསྒོམ་མོ་ཞེས་སྦྱོར་རོ། ། གང་ན་རྡོ་རྗེའི་སའི་དཀྱིལ་འཁོར་རོ། ། གང་དུ་ན། ། ནམ་མཁའ་རྡོ་རྗེའི་དབུས་སུ་ཆུད་ཅིང་གནས་པར་རོ། ། རྒྱུ་གང་ལ་ན།
རྡོ་རྗེ་ཀུན་ནི་སྤྱན་ལ་སོགས་པ་ལྷ་མོ་བཞིའི་རང་བཞིན་གྱི་ས་ལ་སོགས་པའི་འབྱུང་བ་རྣམས་ཡིན་ལ། དེ་དག་གི་རིམ་པ་ལས་སྐྱེས་པའོ། ། སའི་ཆ་དེ་རུ་སྟེ་དེའི་སྟེང་དུ་ཡི་གེ་བྷྲཱུྃ་གཞལ་ཡས་ཁང་གི་རྒྱུ་རུ་བསམ་མོ། ། དེ་ལས་ཇི་སྐད་བཤད་པའི་མཚན་ཉིད་དང་ལྡན་པའི་གཞལ་ཡས་ཁང་བསྒོམ་མོ། ། ལྷ་བསྐྱེད་པ་ལ་གཉིས་ཀྱི། ལྷག་མོས་བསྐྱེད་པ་ནི། རྡོ་རྗེའི་སྤྲིན་ནི་འཕྲོ་བསྐྱེད་པ། ། ཞེས་ཏེ། རྡོ་རྗེའི་སྤྲིན་ནི་དེ་བཞིན་གཤེགས་པའི་ཚོགས་རྣམ་ཡིན་ལ། དེ་རྣམས་ལྷག་པར་མོས་ཙམ་གྱིས་ཇི་ལྟ་བ་བཞིན་སྤྲོ་ཞིང་བསྐྱེད་དོ། །
ལྷག་མོས་ཀྱི་རང་བཞིན་ནི། རྡོ་རྗེའི་སྤྲིན་དེ་འཛིན་པར་བྱེད་པས་ན། རྡོ་རྗེའི་སྤྲིན་ནི་འཕྲོ་བསྐྱེད་པ། ། ཞེས་བྷྲཱུྃ་མོ། ། དེ་སྟོན་པ་ནི། དེ་ལ་འདི་ནི་ཞེས་སོགས་སོ། ། ཡེ་ཤེས་རྡོ་རྗེ་ནི་རྣམ་སྣང་ངོ་། ། མངོན་བྱང་ལྔས་སྔགས་ཀྱི་སྐུ་བསྐྱེད་པ་སྟོན་པ་ལ་ཟླ་བ་ལས་བྱང་ཆུབ་པ་ནི། རྡོ་རྗེ་དཀྱིལ་འཁོར་ཞེས་པ་ནས། མཉེས་པར་བྱེད་ཅེས་པའི་བར་གྱིས་སྟོན་ནོ། །
དེ་ལ་ཡང་། ཧཱུྃ་ལས་ཉི་མ་བསྒོམ་པ་ནི། ། རྡོ་རྗེའི་དཀྱིལ་འཁོར་དབུས་གནས་པར། ། ཡི་གེ་ཧཱུྂ་ནི་རབ་ཏུ་བསྒོམ། ། ཞེས་སྦྱར་ཏེ། རྡོ་རྗེའི་དཀྱིལ་འཁོར་ཏེ་ཉི་མའི་དཀྱིལ་འཁོར་གྱི་དབུས་སུ་གནས་པར་ཧཱུྃ་བསྒོམ་ཞེས་པ། ཧཱུྃ་ལས་ཉི་མའི་དཀྱིལ་འཁོར་བསྒོམས་པའོ། ། གསལ་བའི་དཀྱིལ་འཁོར་དབུས་གནས་པར། ། ཨོཾ་ཞེས་བྱ་བ་རབ་ཏུ་བསྒོམ། ། ཞེས་པ།
གསལ་བའི་དཀྱིལ་འཁོར་ཏེ་ཟླ་བའི་དབུས་སུ་ཨོཾ་བསྒོམས་པ་ནི་ཉི་མའི་དཀྱིལ་འཁོར་གྱི་སྟེང་དུ་ཨོཾ་ལས་ཟླ་བའི་དཀྱིལ་འཁོར་བསམས་པའོ། ། ཆོས་ཀྱི་དཀྱིལ་འཁོར་དབུས་གནས་པར། ། ཡི་གེ་ཨ་ནི་རྣམ་པར་བསམ། ། ཞེས་པ། ། ཆོས་ཀྱི་དཀྱིལ་འཁོར་ཏེ་པད་མའི་དབུས་སུ་ཨ་བསམ་པ་ནི་ཟླ་བའི་དཀྱིལ་འཁོར་གྱི་སྟེང་དུ། ཨ་ལས་པད་མ་བསམ་པའོ། ། དེའི་སྟེང་དུ་ཡི་གེ་གསུམ་བསྒོམ་པ་ནི་མན་ངག་གོ ། མཚན་མ་གསུམ་པོ་དེ་གང་དུ་བསྒོམ་ཞེ་ན། ཡི་གེ་བྷྲཱུྃ་གྱི་གནས་གཞལ་ཡས་ཁང་བསྒོམ་སྟེ། དེའི་ནང་དུ་རྡོ་རྗེ་གསུམ་འབྱུང་སྟེ།
ཉི་མ་ཟླ་བ་པད་མའི་མཚན་མ་གསུམ་པོ་བསྒོམ་པར་བྱ་ཞིང་། གཞན་དུ་མ་ཡིན་ནོ། ། དེ་ལྟར་བསྒོམས་པའི་འོག་ཏུ་འབྲུ་གསུམ་པད་མ་དང་བཅས་པ་ཡས་ཐིམ་ཉི་མའི་དཀྱིལ་འཁོར། མས་ཐིམ་པས་ཟླ་བའི་དཀྱིལ་འཁོར་ཅིག་ཏུ་གྱུར་པ་ནི་ཟླ་བ་ལས་བྱང་ཆུབ་པའོ། ། དེ་ལྟ་བུའི་ཟླ་བའི་དཀྱིལ་འཁོར་ནི། དུས་གསུམ་གྱི་སངས་རྒྱས་རྣམས་ཀྱི་སྙིང་པོ་ཡིན་ཏེ། ཐུགས་ཀྱི་མཚན་མར་གྱུར་པའི་ཕྱིར་རོ། ། མཚན་མ་གསུམ་གྱི་རྒྱུར་གྱུར་པའི་ཡི་གེ་གསུམ་ནི་སྐུ་གསུང་ཐུགས་མཉེས་པར་བྱེད་པ་ཞེས་བྱ་སྟེ། དེ་ལྟར་ན་ཟླ་བའི་གཟུགས་དང་། མཚན་མ་གསུམ་ཉེ་བར་གོམས་པར་བསྒོམ་པར་བྱའོ། །
ཟླ་བ་ལས་བྱང་ཆུབ་པ་དེའི་འོག་ཏུ་ཅི་ཞིག་བྱ་ཞེ་ན། ཡིག་འབྲུ་ལས་བྱང་ཆུབ་པ་སྟོན་པ་ནི། ཟླ་བའི་སྟེང་དུ་སངས་རྒྱས་སྐུའི་མཆོག་ཨོཾ་དང་། གསུང་གི་ལམ་ཨཱཿདང་། ཐུགས་ཀྱི་ཡེ་ཤེས་འཇིང་ཧཱུྃ་རྣམས་བསྒོམ་མོ། ། དེ་ནས་ཅི་ཞིག་བྱ་ཞེ་ན། ཕྱག་མཚན་ལས་བྱང་ཆུབ་པ་སྟོན་པ་ནི། ཡི་གེ་གསུམ་ཡོངས་སུ་གྱུར་པ་ལས་བྱུང་བའི་མངོན་བྱང་ལྔ་སྟོན་པའི་རྡོ་རྗེ་རྩེ་ལྔ་པ་བསྒོམ་མོ། ། དེ་ལྟ་བུའི་རྡོ་རྗེ་འདི་ནི། བྱང་ཆུབ་སྟེ་བདེ་བ་ཆེན་པོའི་གནས་སུ་འཁྲིད་ཅིང་ཐོབ་པར་བྱེད་པའི་ཚུལ་མཆོག་ཡིན་ཏེ།
རིགས་ཐམས་ཅད་ཀྱི་དམ་པ་ཡིན་པའི་ཕྱིར་རོ། ། རྡོ་རྗེ་འདི་ནི་སངས་རྒྱས་ཐམས་ཅད་ཀྱིས་ཏེ་རྡོ་རྗེ་འཆང་གི་སྒྲུབ་པ་པོ་རྣམས་ཀྱིས་སངས་རྒྱས་བྱང་ཆུབ་སྟེ་བསྐྱེད་པའི་རིམ་པའི་ཕྱག་རྒྱ་ཆེན་པོ་རབ་ཏུ་སྒྲུབ་ཅིང་ཡོངས་སུ་རྫོགས་པར་བྱེད་པའོ། ། དེའང་རྡོ་རྗེ་དེ་ཡོངས་སུ་གྱུར་པ་ལས་སྐུ་རྫོགས་པར་བྱང་ཆུབ་པ་རྡོ་རྗེ་འཆང་ཆེན་པའི་སྐུར་བསྐྱེད་པར་བྱའོ། ། དེ་དག་གིས་ནི་རྣལ་འབྱོར་དང་། རྗེས་སུ་རྣལ་འབྱོར་བསྟན་ཏོ། ། དེ་ནས་སྤྲུལ་སྐུར་བསྒྱུར་བ་དང་། ས་བོན་ལུས་ལ་འགོད་པ་ནི། ཤིན་ཏུ་རྣལ་འབྱོར་རོ། ། སྐུ་གསུང་ཐུགས་བྱིན་གྱིས་རློབ་པ་དང་། སེམས་དཔའ་སུམ་རྩེག་ཏུ་བསྒོམ་པའི་བར་ནི་རྣལ་འབྱོར་ཆེན་པོའོ། །
དེ་ལྟར་རྣལ་འབྱོར་བཞིས་བསྐྱེད་དེ། དཔའ་བོ་གཅིག་པ་བསྒོམ་པའམ། ཡང་ན་དཀྱིལ་འཁོར་རྒྱལ་མཆོག་བསྐྱེད་དེ། དྲན་པ་གཅིག་པའི་ཏིང་ངེ་འཛིན་ལ་བསླབ་པར་འབྲེལ་ལོ། ། འདི་དག་གང་གིས་བསྟན་ཞེ་ན། ཡེ་ཤེས་རྡོ་རྗེ་སྟེ་རྡོ་རྗེ་འཆང་ཆེན་པོས་སྤྲུལ་པ་སྟེ་བསྟན་པ་ཡིན་ནོ། ། དགོས་པ་ཅིའི་ཕྱིར་དུ་བསྟན་ཞེ་ན། སངས་རྒྱས་ཏེ་རིན་པོ་ཆེ་ལྟ་བུའི་གང་ཟག་རྣམས་ཀྱིས་རྒྱུ་ཀུན་རྫོབ་ཀྱི་བདེན་པ་དང་། འབྲས་བུ་དོན་དམ་པའི་བདེན་པ་ལས་འབྱུང་ཞིང་བསྐྱེད་པའི་ཡོངས་སུ་དག་པའི་ལྷའི་སྐུ་ཐོབ་པའི་དོན་དུ་བསྟན་ཏོ། ། གཞན་ཡང་སྔགས་ཀྱི་རིག་པ་ཞེས་རྟོག་པའི་རྒྱུད་ལ་སོགས་པར་བསྒྲགས་པའི་ཞི་བ་ལ་སོགས་པའི་ཐུན་མོང་གི་དངོས་གྲུབ་དག་གི་དོན་དུ་ཡང་བསྟན་ཏོ། །
དངོས་གྲུབ་དེ་ཡང་ཐབས་གང་གིས་ཐོབ་ཅེ་ན། སྔོན་དུ་བསྙེན་པ་དང་བཅས་པའི་བཟའ་བ་དང་བསྲུང་བའི་དམ་ཚིག་དག་གིས་རྫོགས་ཤིང་ཐོབ་པར་འགྱུར་རོ། ། དམ་ཚིག་དེ་དག་གང་གི་ཡིན་ཞེ་ན། དམ་ཚིག་འདི་དག་ནི་རྡོ་རྗེ་གསུམ་དབྱེར་མི་ཕྱེད་པར་བསྒོམ་པའི་སངས་རྒྱས་སྐྱེས་བུས་ཏེ། མི་བསྐྱོད་པ་ལ་སོགས་པ་དེ་བཞིན་གཤེགས་པ་རྣམས་ཀྱི་ཡིན་ནོ། ། དེ་དག་གི་དོན་བསྡུ་བ་ནི། སྐུ་གསུང་ཐུགས་ནི་ཡི་གེ་གསུམ་མོ། ། དམ་ཚིག་ནི་དེ་ལས་བྱུང་བའི་ཉི་མའི་དཀྱིལ་འཁོར་ལ་སོགས་པ་གསུམ་མོ། ། དེ་ཁོ་ན་ཉིད་ནི་པད་མའི་སྟེང་གི་ཡི་གེ་གསུམ་མོ། ། ཡེ་ཤེས་ནི་ཐམས་ཅད་ཡོངས་སུ་གྱུར་པ་ལས་བྱུང་བའི་ཟླ་བའི་དཀྱིལ་འཁོར་རོ། །
རྡོ་རྗེ་ནི་ཟླ་བའི་སྟེང་གི་ཡི་གེ་གསུམ་ཡོངས་སུ་གྱུར་པ་ལས་བྱུང་བའི་རྡོ་རྗེ་ཆེན་པོ་རྩེ་ལྔ་པའོ། ། དེས་བསྐྱེད་པས་ན་བྱིན་གྱིས་བརླབ་པའི་དཔལ་ནི་ཕྱག་རྒྱ་ཆེན་པོའི་གཟུགས་ཏེ། དེ་བསྐྱེད་པ་ལ་ཐུགས་རྩེ་གཅིག་ཏུ་མཛད་པའི་ཏིང་ངེ་འཛིན་གང་ཡིན་པ་དེ་ལ་དེ་སྐད་ཅེས་བྱའོ། ། གནས་ཀྱི་མཚན་ཉིད་ཕན་ཡོན་དང་བཅས་པ་བསྟན་པ་ནི། སྐྱེ་བོ་འདུས་པ་དང་བྲལ་བས་ན་དབེན་པ། མེ་ཏོག་དང་འབྲས་བུ་དང་། ལོ་མ་དང་ལྡན་པའི་ཤིང་སྣ་ཚོགས་ཀྱི་ཡལ་གས་ཁེགས་ཤིང་ཡིད་དུ་འོང་བའི་ཆུའི་ཚོགས་ཀྱིས་མཛེས་པས་ན་ཉམས་དགའ་བའི་གནས་ན་འདུག་པའི་རྣལ་འབྱོར་པས། བཤད་མ་ཐག་པའི་སྦྱོར་བ་འདི་ཀུན་ཏུ་བརྩམ་ཞིང་བསླབ་པར་བྱའོ། ། དེས་ཅིར་འགྱུར་ཞེ་ན། ཟླ་བ་ཕྱེད་ཀྱིས་སྟེ།
བླ་མ་དང་ལྷའི་ཡུལ་ལ་ཡིད་ཆེས་པར་གྱུར་པས། གཅིག་ཏུ་བརྟུན་པས་བསྒྲུབས་ན། རྡོ་རྗེའི་སྐུ་གསུང་ཐུགས་ཏེ་རྡོ་རྗེ་འཆང་ཆེན་པོ་ཉིད་ཐེ་ཚོམ་མེད་པར་ངེས་པར་འགྲུབ་པར་འགྱུར་རོ། ། ཞེས་བྱ་བར་དགོངས་སོ། ། རྣམ་པར་སྣང་མཛད་ཀྱི་དྲན་པ་གཅིག་པའི་ཏིང་ངེ་འཛིན་བསྟན་པ་ལ་གསུམ་གྱི། ཏིང་ངེ་འཛིན་དངོས་བསྟན་པ་ནི། བསྲུང་བའི་འཁོར་ལོ་སྔོན་དུ་འགྲོ་བས། གཞལ་ཡས་ཁང་གདན་དང་བཅས་པ་བསྐྱེད་དེ། དེར་ལྷག་མོས་མཛད་པ་དང་བཅས་པ་བསྒོམས་ནས། ལྷག་མོས་ལུས་ལ་བསྡུས་ཏེ།
དོན་དམ་པའི་དཀྱིལ་འཁོར་དུ་བཅུག་ནས་ཤཱུ་ནྱ་ཏ་ཞེས་པའི་སྔགས་ཀྱིས་བརྟན་པར་བྱས་ནས། དེ་བཞིན་ཉིད་ལས་བྱང་ཆུབ་པ་ནི། ནམ་མཁའ་རྡོ་རྗེའི་དབུས་ཞེས་པའོ། ། དེ་ནས་ཨོཾ་ལ་སོགས་པའི་ཡི་གེ་གསུམ་གྱིས་ཟླ་བ་ཉི་མ་པད་མ་བསྐྱེད་དེ། པད་མའི་སྟེང་དུ་ཡི་གེ་གསུམ་བསམས་ནས་དེ་ཐམས་ཅད་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་བསྒོམ་པ་ནི། གསལ་བའི་དཀྱིལ་འཁོར་དམ་པ་བསམ། ། ཞེས་པའོ། ། ཟླ་བའི་དཀྱིལ་འཁོར་གྱི་སྟེང་དུ་ཡི་གེ་གསུམ་བཀོད་དེ། དེ་གྱུར་པ་ལས་བྱུང་བའི་འཁོར་ལོ་བསྒོམས་ལ། དེ་ལས་བྱུང་བའི་རྣམ་སྣང་གི་དམ་ཚིག་སེམས་དཔའ་བསྐྱེད་པ་ནི།
རང་གི་སྔགས་ཀྱི་དམ་ཚིག་བསྐྱེད། ། ཅེས་པའོ། ། དམ་ཚིག་སེམས་དཔའི་སྙིང་ཁར་ཡེ་ཤེས་སེམས་དཔའ་བཞག་ལ། དེའི་སྙིང་ཁར་ཡི་གེ་ཨོཾ་འོད་ཟེར་ལྔ་དང་ལྡན་པ་བཀོད་ལ། རྣམ་པར་སྣང་མཛད་ལ་སོགས་པའི་ངོ་བོ་ཉིད་དུ་བསྒོམ་མོ། ། དེ་ནས་རྣལ་འབྱོར་པས། ཨོཾ་དེ་ལས་རྣམ་པར་སྣང་མཛད་ཀྱི་སྤྲིན་ཆེན་པོ་སྟེ་ཚོགས་རྣམས་ཕྱོགས་བཅུར་སྤྲོས་ནས། སེམས་ཅན་གྱི་དོན་མཛད་དེ་བདག་ཉིད་ལ་བཅུག་པས། དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེའི་ངོ་བོར་འགྱུར་རོ། ། ཕན་ཡོན་བསྟན་པ་ནི།
བཤད་མ་ཐག་པའི་ཏིང་ངེ་འཛིན་འདི་ཡིས། སངས་རྒྱས་ཏེ་བསྐྱེད་པའི་རིམ་པ་ཤེས་པ་རྣམས་ཀྱི་སྐུ་སྟེ་ལུས་རྡོ་རྗེ་རྣམ་པར་སྣང་མཛད་ཀྱི་རིགས་དང་འབྲེལ་བའི་ལྷ་རྣམས་ཀྱིས་གང་བའི་རྒྱ་མཚོར་འགྱུར་རོ། ། གཞན་ཡང་ཡེ་ཤེས་ལྔ་ནི། མིག་གི་རྣམ་པར་ཤེས་པ་ལ་སོགས་པ་ལྔ་རྣམས་ཏེ། དེ་རྣམས་དང་ལྡན་པའི་གཟུགས་ལ་སོགས་པའི་ཡུལ་ལྔ་བསྟེན་ནས་ཏེ་ཉམས་སུ་མྱོང་བས་འཁོར་བ་ཇི་སྲིད་པར་གནས་པ་དང་། སངས་རྒྱས་སྐུ་སྟེ་མཚན་ཐམས་ཅད་དང་ལྡན་པའི་སྐུ་རྡོ་རྗེ་དང་འདྲ་བའི་མདོག་སྟེ་རྫུ་འཕྲུལ་འགྲུབ་པ་དང་། རྡོ་རྗེ་སྟེ་གཙོ་བོ་རྡོ་རྗེ་འཆང་ཆེན་པོར་གྱུར་ནས། སྐལ་བ་གསུམ་དུ་སྟེ་རྟོག་པ་རབ་འབྲིང་ཐ་མ་གསུམ་དང་ལྡན་པའི་གདུལ་བྱ་ལ་ཆོས་སྟོན་པས་གནས་པའོ། ། ཟླ་བ་ཕྱེད་ཀྱིས་ཞེས་པ་ནི། བྱ་བའི་སྤྲོས་པ་ལ་ལྟོས་པ་མེད་པར་ཏིང་ངེ་འཛིན་ལ་ཞེན་པ་ཙམ་གྱིས་འགྲུབ་ཅེས་བྱ་བར་དགོངས་པའོ། །
གཞུང་ཉེ་བར་བསྡུ་བ་ནི། བཅོམ་ལྡན་འདས་ཞེས་ཏེ། སྐུ་རྡོ་རྗེ་གསང་བ་ནི་རྡོ་རྗེ་འཆང་ཆེན་པོའོ། ། དེ་བཞིན་གཤེགས་པ་ཐམས་ཅད་ནི་ཟླ་བའི་དཀྱིལ་འཁོར་རོ། ། རྡོ་རྗེ་ནི་ཡི་གེ་གསུམ་གྱུར་པ་ལས་བྱུང་བའི་འཁོར་ལོའོ། ། འོད་ཟེར་བཀོད་པ་ནི་དེ་ལས་བྱུང་བའི་ཕྱག་རྒྱ་ཆེན་པོའི་གཟུགས་ཏེ། དེ་བསྐྱེད་པའི་ཏིང་ངེ་འཛིན་གང་ཡིན་པ་དེ་ལ་དེ་སྐད་ཅེས་བྱའོ། ། འོད་དཔག་ཏུ་མེད་པའི་དྲན་པ་གཅིག་པའི་ཏིང་ངེ་འཛིན་ལ་གསུམ་སྟེ། དྲན་པ་གཅིག་པའི་ཏིང་ངེ་འཛིན་དངོས་བསྟན་པ་ནི། ལྷག་མོས་དོན་དམ་པའི་དཀྱིལ་འཁོར་དུ་བཅུག་པའི་དེ་བཞིན་ཉིད་ལས་བྱང་ཆུབ་པ་དང་།
ཟླ་བ་ལས་བྱང་ཆུབ་པ་ནི། ནམ་མཁའ་རྡོ་རྗེའི་དབུས་སུ་བསམ། ། ཞེས་པའོ། ། ཟླ་བའི་སྟེང་དུ་ཡི་གེ་གསུམ་གྱུར་པ་ལས་བྱུང་བའི་པད་མ་དམར་པོ་འདབ་མ་བརྒྱད་པ་བསྒོམས་པ་ནི། ཆོས་ཀྱི་དཀྱིལ་འཁོར་དམ་པ་ནི། ། ཞེས་པའོ། ། དེ་ལས་བྱུང་བའི་འོད་དཔག་ཏུ་མེད་པའི་དམ་ཚིག་སེམས་དཔའ་བསྐྱེད་པ་ནི། རང་གི་སྔགས་ཀྱི་སྐྱེས་བུ་བསྐྱེད། ། ཅེས་པའོ། ། དེའི་ཐུགས་ཁར་ཡེ་ཤེས་སེམས་དཔའ་བསྒོམས་ནས།
ངག་གི་ལམ་ཡེ་ཤེས་སེམས་དཔའ་ལ་ཏིང་ངེ་འཛིན་སེམས་དཔའ་ཡི་གེ་ཨཱཿབཞག་ཅིང་བགོད་དོ། ། དེ་ལྟར་ཁ་དོག་ལྔ་དང་ལྡན་པའི་མི་ཕྱེད་པའི་ངོ་བོ་ཉིད་ཀྱི་རྡོ་རྗེ་ཆེན་པོ་འཇིག་རྟེན་དབང་ཕྱུག་མཆོག་ཏུ་བསྒོམ་མོ། ། དམ་ཚིག་ནི་དམ་ཚིག་སེམས་དཔའ་འོ། ། ཡེ་ཤེས་ནི་ཡེ་ཤེས་སེམས་དཔའ་འོ། ། ཚིག་གི་དམ་ཚིག་ནི་ཏིང་ངེ་འཛིན་སེམས་དཔའ་འོ། ། སེམས་དཔའ་གསུམ་པོ་དེ་དག་རྫོགས་པ་སྟེ། ཅིག་ཏུ་བྱས་ནས་བསྒོམ་མོ། ། ལྔའི་མཆོག་ནི་དེ་བཞིན་གཤེགས་པ་ལྔ་པོ་ཐམས་ཅད་ཀྱང་སེམས་དཔའ་སུམ་རྩེག་ཏུ་བསྒོམ་ཞེས་པའོ། ། ཕན་ཡོན་བསྟན་པ་ནི། ཆོས་ཀྱི་ཚིག་གི་ལམ་ནི་འོད་དཔག་ཏུ་མེད་པའི་ཏིང་ངེ་འཛིན་ནོ། །
གནས་པ་ནི་དེ་ཡང་དག་པར་ཐོབ་པའོ། ། རྡོ་རྗེ་ནི་ཀུན་རྫོབ་ཀྱི་བདེན་པའོ། ། ཆོས་ནི་དོན་དམ་པའི་བདེན་པའོ། ། ཆོས་དང་ལྡན་པའི་རྡོ་རྗེ་ནི། རྡོ་རྗེ་ཆོས་ཏེ་རྡོ་རྗེ་འཆང་ཆེན་པོ་དང་མཚུངས་པར་འགྱུར་བའོ། ། ཡེ་ཤེས་ལྔ་ལྡན་ཞེས་སོགས་ནི་བཤད་ཟིན་ཏོ། ། ཏིང་ངེ་འཛིན་གྱི་མཚན་ཉེ་བར་བསྡུ་བ་ནི། དེ་བཞིན་གཤེགས་པ་ཐམས་ཅད་ནི་ཡེ་ཤེས་སེམས་དཔའ་འོ། ། གསུང་རྡོ་རྗེ་ནི་ཏིང་ངེ་འཛིན་སེམས་དཔའ་འོ། ། དམ་ཚིག་ནི་དམ་ཚིག་སེམས་དཔའ་སྟེ།
དེ་བཞིན་གཤེགས་པ་ཐམས་ཅད་ཀྱི་གསུང་རྡོ་རྗེའི་དམ་ཚིག་གང་དུ་འབྱུང་བའི་ཏིང་ངེ་འཛིན་དེ་ལ་དེ་སྐད་ཅེས་བྱའོ། ། མི་བསྐྱོད་པའི་རྣལ་འབྱོར་པའི་དྲན་པ་གཅིག་པའི་ཏིང་ངེ་འཛིན་བསྟན་པ་ལ་གཉིས་ཀྱི། ཏིང་ངེ་འཛིན་དངོས་བསྟན་པ་ནི། ལྷག་མོས་དོན་དམ་པའི་དཀྱིལ་འཁོར་བཅུག་པའི་དེ་བཞིན་ཉིད་ལས་བྱང་ཆུབ་པ་ཡན་ཆད་ནི་ནམ་མཁའ་རྡོ་རྗེའི་དབུས་སུ་བསམ་ཞེས་པའོ། ། ཟླ་བ་ལས་བྱང་ཆུབ་པ་ནས། ཕྱག་མཚན་རྡོ་རྗེ་ལས་བྱང་ཆུབ་པའི་བར་ནི། རྡོ་རྗེའི་དཀྱིལ་འཁོར་དམ་པ་ཞེས་སོ། ། རྡོ་རྗེ་ཡོངས་སུ་གྱུར་པ་ལས་མི་བསྐྱོད་པའི་དམ་ཚིག་སེམས་དཔའ་བསྐྱེད་པ་ནི། རང་སྔགས་སྐྱེས་བུ་རྫོགས་བྱས་ལ། ། ཞེས་པའོ། །
དམ་ཚིག་སེམས་དཔའི་སྙིང་ཁར་ཡེ་ཤེས་སེམས་དཔའ་བསྐྱེད་ལ། སེམས་ལས་ཏེ་ཡེ་ཤེས་སེམས་དཔའི་ཐུགས་ཁར་ཏིང་ངེ་འཛིན་སེམས་དཔའ་ཡི་གེ་ཧཱུྃ་གནས་པར་བསམ་མོ། ། དེ་ལྟར་སེམས་དཔའ་གསུམ་གྱི་བདག་ཉིད་ཅན་གྱི་དམ་ཚིག་ཆེན་པོའི་དེ་ཁོ་ན་ཉིད་མི་བསྐྱོད་པ་ཁ་དོག་ལྔ་པའི་འོད་ཟེར་དང་ལྡན་པར་རྣམ་པར་བསྒོམ་པར་བྱའོ། ། ཕན་ཡོན་བསྟན་པ་ནི། ཡེ་ཤེས་རྡོ་རྗེ་དག་གིས་ཏེ། མི་བསྐྱོད་པའི་རྣལ་འབྱོར་པས་བསྐྱེད་པར་བྱ་ཞེས་སྦྱར་རོ། ། གང་ཞེ་ན། རྡོ་རྗེ་ཀུན་དང་རྒྱལ་བ་ནི་མི་བསྐྱོད་པའོ། ། དེའི་གནས་ནི་ཕྱག་རྒྱ་ཆེན་པོའི་གཟུགས་ཏེ། མི་བསྐྱོད་པའི་ཕྱག་རྒྱ་ཆེན་པོ་བསྐྱེད་པར་བྱའོ་ཞེས་པའོ། །
དེ་ལས་ཅིར་འགྱུར་ཞེ་ན། དེ་ལྟར་རྟག་པ་ཉིད་ཀྱིས་ཐུན་བཞིར་བསླབ་པར་བྱས་ན། དགེ་བའི་རྩ་བ་ཡོངས་སུ་སྨིན་པས། རྡོ་རྗེ་ལྟ་བུའི་ཏིང་ངེ་འཛིན་མངོན་པར་རྟོགས་ནས། ཚེ་འདི་ཉིད་ལ་ཕྱག་རྒྱ་ཆེན་པོའི་དངོས་གྲུབ་ཐོབ་པར་འགྱུར་རོ། ། ཞེས་སྟོན་པ་ནི། སྟོན་པ་རྡོ་རྗེ་ཞེས་སོགས་ཏེ། ལྷ་དང་མི་རྣམས་ལ་རྗེས་སུ་སྟོན་པར་མཛད་པས་ན་སྟོན་པ། རྡོ་རྗེ་ནི་དོན་དམ་པའོ། ། ཐུགས་ནི་ཀུན་རྫོབ་བོ། །
དེ་དག་ལས་བསྒྲུབས་པའི་ཟུང་འཇུག་ནི་རྡོ་རྗེ་ཐུགས་འདྲའོ། ། འདོད་པའི་དབང་ཕྱུག་ལ་སོགས་པའི་ཡོན་ཏན་བརྒྱད་ཀྱི་འབྱུང་གནས་སུ་གྱུར་པས་ན་ཡེ་ཤེས་ཡོན་ཏན་རྒྱ་མཚོའོ། ། ཡེ་ཤེས་ལྔ་ལྡན་ཞེས་སོགས་བཤད་ཟིན་ཏོ། ། སེམས་དཔའ་གསུམ་གྱི་བདག་ཉིད་ཡིན་པས་ན། རྡོ་རྗེ་ཐུགས་གསང་བ་ནི་རྡོ་རྗེ་འཆང་ཆེན་པོའོ། ། དེ་དག་གི་གཞུང་ཉེ་བར་བསྡུ་བ་ནི། དེ་བཞིན་གཤེགས་པ་ཐམས་ཅད་ནི་རྡོ་རྗེ་འཆང་ཆེན་པོའོ། ། སྐུ་གསུང་ཐུགས་ནི་རྣམ་སྣང་ལ་སོགས་པ་གསུམ་མོ། ། དམ་ཚིག་ནི་དོན་ཡོད་གྲུབ་པའོ། ། རྡོ་རྗེ་ནི་རིན་ཆེན་འབྱུང་ལྡན་ཏེ།
དེ་རྣམས་བསྐྱེད་པའི་ཏིང་ངེ་འཛིན་གང་ཡིན་པ་དེ་ལ་དེ་སྐད་ཅེས་བྱའོ། ། དོན་གྲུབ་དང་རིན་འབྱུང་གི་དྲན་པ་གཅིག་པའི་ཏིང་ངེ་འཛིན་རྒྱས་པར་བསྟན་པ་མེད་ཀྱང་། གཞུང་ཉེ་བར་བསྡུ་བའི་ཚིག་འདིས་ཟིན་པས་ན། སྔར་བཤད་པའི་ཆོ་ག་དང་འདྲ་བར་བསྐྱེད་པར་བྱ་སྟེ། ཁྱད་པར་ནི། དོན་གྲུབ་གྱི་རྣལ་འབྱོར་པས། ཡིག་འབྲུ་གསུམ་ཡོངས་སུ་གྱུར་པ་ལས་སྣ་ཚོགས་རྡོ་རྗེ་བསྒོམ། དེ་ལས་དོན་གྲུབ་ཀྱི་སྐུ་བསྐྱེད་པར་བྱའོ། ། རིན་འབྱུང་གི་རྣལ་འབྱོར་པས་ཡིག་འབྲུ་གསུམ་ཡོངས་སུ་གྱུར་པ་ལས་རིན་པོ་ཆེ་དང་། དེ་ལས་རིན་འབྱུང་གི་སྐུར་བསྐྱེད་པར་བྱའོ། །
གཞན་ནི་སྔར་དང་འདྲའོ། ། ཡེ་ཤེས་ཀྱི་སྐུ་བསྐྱེད་པ་ལ་བཞི་ལས། འཇམ་དཔལ་གྱི་ཏིང་ངེ་འཛིན་འོད་གསལ་བསྒོམ་པ་ནི། བསྒོམ་པར་བྱའོ། ། གང་དུ་ན། ཡེ་ཤེས་དཀྱིལ་འཁོར་ཏེ། རྒྱུ་བ་དང་མི་རྒྱུ་བའི་ཚོགས་འཇིག་རྟེན་གསུམ་གྱི་དབུས་སུའོ། ། གང་ཞིག་ན། རྡོ་རྗེ་ཆེན་པོ་སྟེ་སྒྱུ་ལུས་ཕྱག་རྒྱ་ཆེན་པོའི་གཟུགས་སོ། ། དེ་ནས་ཅི་ཞིག་བྱ་ཞེ་ན།
ལུས་རྣམས་ཀུན་ལས་ཏེ། རྒྱུ་བ་དང་མི་རྒྱུ་བ་ཀུན་ལ་ཡི་གེ་ཁཾ་ནམ་མཁར་བྱེད་པའི་ས་བོན་དམིགས་ཤིང་བཀོད་ནས། རྗེས་སུ་གཞིག་པའི་རིམ་པས། དང་པོར་དེ་དག་དངོས་པོ་མེད་པར་བྱས་ནས། ཕྱིས་བདག་ཉིད་ཀྱང་། སེམས་དཔའ་གསུམ་རིམ་གྱིས་འོད་གསལ་དུ་ཞུགས་པ་དེ་བྱས་ན། རྡོ་རྗེ་ཡེ་ཤེས་ནམ་མཁའ་དང་མཉམ་པར་འགྱུར་རོ། ། དེ་གང་ཞེ་ན། ཁཾ་ཞེས་པ་འོད་གསལ་བའོ། ། དེ་ནས་ཅིར་འགྱུར་ཞེ་ན།
སངས་རྒྱས་ཏེ་རྣམ་སྣང་ལ་སོགས་པའི་ངོ་བོ་ཉིད་ཀྱི་གཟུགས་ལ་སོགས་པའི་ཕུང་པོ་དང་། བྱང་ཆུབ་སེམས་དཔའ་སྟེ་སའི་སྙིང་པོ་ལ་སོགས་པའི་ངོ་བོ་ཉིད་ཀྱི་མིག་ལ་སོགས་པ་རྣམས། ། རྡོ་རྗེ་ཕྲེང་བར། ། གཟུགས་ཕུང་རྟོགས་པ་ཞེས་སོགས་ཀྱི་རིམ་པས། ཡང་དང་ཡང་དུ་སྟེ་སྐད་ཅིག་རེ་རེ་ཞིང་འོད་གསལ་དུ་ཉེ་བར་འཕྲོག་ཅིང་ཞུ་བས་ན་མཆོད་པ་དང་། སྐལ་པ་གསུམ་ནི། ཤེས་རབ་དང་། ཐབས་དང་། ཉེར་ཐོབ་གསུམ་ཡིན་ལ། དེ་དང་མཉམ་པར་གྱུར་ཅིང་ཞུ་བར་གྱུར་པས་ན་དམ་ཚིག་སྟེ།
འོད་གསལ་ལ་གནས་ནས། སངས་རྒྱས་ཏེ་ཡེ་ཤེས་གསུམ་གྱིས་ཀྱང་གཟིགས་པར་མི་འགྱུར་བ་སྟེ། སྣང་བ་མེད་པའི་ངོ་བོ་ཉིད་དུ་གནས་པའོ། ། ནམ་མཁའ་རྡོ་རྗེ་ནི་འོད་གསལ་བའོ། ། དེ་ལས་བྱུང་བས་ན། ནམ་མཁའ་རྡོ་རྗེའི་དམ་ཚིག་སྟེ། རྡོ་རྗེ་འཆང་ཆེན་པོའོ། ། ཏིང་ངེ་འཛིན་གྱི་མཚན་ཉིད་ཀྱིས་འོད་གསལ་ལས་ལྡང་བའི་རིམ་པ་བསྟན་པ་ནི། སྐུ་གསུང་ཐུགས་ནི་སྒྱུ་ལུས་ཕྱག་རྒྱ་ཆེན་པོའོ། ། དེའི་མི་སྣང་བ་ནི་འོད་གསལ།
དེ་ལས་བྱུང་བར་གྱུར་པས་ན་འབྱུང་བའོ། ། བཀོད་པ་ནི་གཡོ་བ་དང་མི་གཡོ་བའི་དངོས་པོ་ཐམས་ཅད་ཀྱི་བདག་ཉིད་ཟུང་འཇུག་ཡེ་ཤེས་ཀྱི་སྐུའོ། ། དེའི་ཕྲེང་བ་ནི་གདུལ་བྱའི་བསམ་པ་ཇི་ལྟར་བ་བཞིན་དུ་རྣམ་སྣང་ལ་སོགས་པའི་སྤྲུལ་སྐུར་བསྒྱུར་བའོ། ། དེ་དག་ལ་རྩེ་ཅིག་ཏུ་དམིགས་པའི་ཏིང་ངེ་འཛིན་གང་ཡིན་པ་དེ་ལ་དེ་སྐད་ཅེས་བྱའོ། ། དེ་དག་གི་དོན་རྒྱས་པར་བཤད་པ་ནི། ཟུང་འཇུག་ལ་གནས་པའི་རྣལ་འབྱོར་པས། ནམ་མཁའ་རྡོ་རྗེ་སྟེ་འོད་གསལ་བའི་དབུས་ལས་བྱུང་བའི་རང་སྔགས་སྐྱེས་བུ་སྟེ། ཟུང་འཇུག་གི་ཕྱག་རྒྱ་ཆེན་པོའི་གཟུགས་སུ་བསམ་པ་སྟེ་བསྒོམས་ལ། དེའི་འོག་ཏུ་སེམས་ཅན་ཐ་མལ་པའི་ཡུལ་དུ་གྱུར་པའི་སྤྲུལ་པའི་སྐུ་བཟུང་སྟེ། དཀྱིལ་འཁོར་རྒྱལ་མཆོག་བསྐྱེད་ནས།
ལས་རྒྱལ་མཆོག་རྡོ་རྗེ་བཟླས་པའི་སྒོ་ནས་སེམས་ཅན་གྱི་དོན་བྱེད་པ་ནི་སྙིང་ཁར་རྡོ་རྗེ་ཧཾ་ཞེས་པ་བཞག་སྟེ་ཞེས་པ། འབྱུང་འཇུག་གནས་གསུམ་མི་ཤིགས་པ་ཧའི་རྩ་བ་ཅན་སྒྲའི་དེ་ཁོ་ན་ཉིད་ནམ་མཁའ་དང་འདྲ་བར་ཤེས་པར་བྱས་ཏེ། འོད་ཟེར་རྣམ་པར་བསྒོམ་ཞེས་པ་རླུང་སྔགས་དབྱེར་མི་ཕྱེད་པའི་སྒོ་ནས། གཡས་པ་ནས་པད་མ་མགོན་པོ་དགུ་བརྒྱ་པ་ཕྲག་གཅིག་རྒྱུ་བའི་དུས་སུ། དབང་གི་ལས་བྱེད་པ་སོགས་མགོན་པོ་བཞིའི་རླུང་རྒྱུ་བ་ན། འཕྲིན་ལས་བཞིའི་སྒོ་ནས་སེམས་ཅན་གྱི་དོན་བྱའོ་ཞེས་པའོ། ། ཧཾ་ཞེས་པ་བརྗོད་དུ་མེད་པའི་ཡང་བརྗོད་དུ་མེད་པ་རླུང་གི་རྩ་བ་འོད་གསལ་སྟོན་པའོ། ། དེ་ལྟར་བསྒོམ་པའི་རྣལ་འབྱོར་པ་དེས་ཕན་ཡོན་ཅི་འཐོབ་ཅེ་ན། དེ་ལྟར་བསྒོམ་པ་པོ་དེ་ནི་འོད་གསལ་ལས་བྱུང་ཞིང་། ཕྱིར་མི་ལྡོག་པ་རྣམས་ཀྱི་ལོངས་སྤྱོད་པས་ན་འཇམ་དཔལ་དམ་ཚིག་ལོངས་སྤྱོད་དེ།
ཡེ་ཤེས་ཀྱི་རང་བཞིན་གྱི་སྐུ་ཐོབ་ནས། སྤྲུལ་པའི་སྐུ་གསུང་ཐུགས་མངའ་བའི་རྡོ་རྗེ་ཅན། ས་བཅུ་སྟེ་འོད་ཟེར་བཅུ་ལ་གནས་པ་བྱང་ཆུབ་དོན་དམ་པ་དང་། སེམས་ཅན་ཀུན་རྫོབ་ཀྱི་བདེན་པ་གཉིས་དབྱེར་མི་ཕྱེད་པའི་བདག་ཉིད་ཅན་གྱི་ཟུང་འཇུག་དེར་འགྱུར་རོ། ། ཏིང་ངེ་འཛིན་གྱི་མཚན་གྱི་གཞུང་ཉེ་བར་བསྡུ་བ་ནི། བདེན་པ་གཉིས་ཀྱི་བདག་ཉིད་ཅན་གྱི་སྐུ་ནི་བྱང་ཆུབ་སེམས་དཔའི་ཡེ་ཤེས་སོ། ། དེ་ཉིད་འདའ་བར་མི་བྱ་བས་ན་དམ་ཚིག་གོ ། ཁམས་གསུམ་པ་རྣམས་ཚིམ་པར་བྱེད་པས་ན་ཟླ་བའོ། ། འཁོར་བ་ཇི་སྲིད་པར་སེམས་ཅན་གྱི་དོན་བྱེད་པས་ན་རྡོ་རྗེའོ། ། དེ་བསྐྱེད་པར་བྱེད་པའི་ཏིང་ངེ་འཛིན་གང་ཡིན་པ་དེ་ལ་དེ་སྐད་ཅེས་བྱའོ། །
མངོན་ཤེས་བསྒྲུབ་པའི་ཆོ་ག་ལ་གཉིས་ཏེ། བསྐྱེད་རིམ་པའི་མངོན་ཤེས་བསྒྲུབ་པ་དང་། རྫོགས་རིམ་པའི་མངོན་ཤེས་བསྒྲུབ་པའོ། ། བསྐྱེད་རིམ་པའི་མངོན་ཤེས་བསྒྲུབ་པ་ལ་གཉིས་ཏེ། སྐྱེ་མཆེད་ལ་བྱང་ཆུབ་སེམས་དཔའ་བཀོད་དེ། མངོན་ཤེས་སྒྲུབ་པའི་ཕན་ཡོན་དང་བཅས་པ་དང་། དེ་བཞིན་གཤེགས་པ་བཀོད་དེ་སྒྲུབ་པ་ཕན་ཡོན་དང་བཅས་པའོ། ། དང་པོ་ལ་ལྔ་ཡོད་པའི་མིག་གི་མངོན་ཤེས་སྒྲུབ་པའི་ཆོ་ག་ནི། ནང་ལ་མཆོག་ཏུ་གཞོལ་བ་ཐུན་མོང་གི་བསྙེན་པ་མཐར་ཕྱིན་པར་བྱས་པའི་རྣལ་འབྱོར་པས། མིག་གི་མངོན་ཤེས་བསྒྲུབ་པར་འདོད་ན།
ཁྱད་པར་བརྒྱད་དང་ལྡན་པས་བསྒྲུབ་པར་བྱ་སྟེ། དེ་ལ་ཡུལ་གྱི་ཁྱད་པར་ནི། གང་བལྟ་བར་འདོད་པའི་ཡུལ་ཕྱོགས་སོ། ། གནས་ཀྱི་ཁྱད་པར་ནི། རྣམ་པར་དབེན་པའི་རི་བོའམ། ཡིད་དང་མཐུན་པའི་གནས་སོ། ། དུས་ཀྱི་ཁྱད་པར་ཟླ་བ་ཡར་གྱི་ངོའོ། ། ཉིན་ཞག་གི་དུས་ནི་སྲོད་ལ་བྱའོ། ། ཕྱོགས་ཀྱི་ཁྱད་པར་ནི་གང་བལྟ་བར་འདོད་པའི་ཕྱོགས་སུ་ཁ་བལྟའོ། ། ཁ་དོག་གི་ཁྱད་པར་བསྟན་པ་དང་མཐུན་ནོ། །
བསམ་པའི་ཁྱད་པར་ནི་ཡུལ་དེ་བལྟ་བར་འདོད་པའོ། ། ཆོ་གའི་ཁྱད་པར་ནི་སྲུང་བའི་འཁོར་ལོ་སྔོན་དུ་འགྲོ་བ་ཅན་གྱི་གཞལ་ཡས་ཁང་གདན་དང་བཅས་པ་བསྐྱེད་ནས། དེར་ལྷག་མོས་བསྡུ་བ་སྔོན་དུ་འགྲོ་བ་ཅན་གྱི་རྣལ་འབྱོར་བཞིས་རང་གི་ལྷག་པའི་ལྷའི་སྐུར་བསྐྱེད་པ་ནི་དང་པོ་སྦྱོར་བའོ། ། དེ་ནས་རང་རིགས་ཀྱི་ཕྱག་རྒྱ་དང་སྙོམས་པར་ཞུགས་པ་ལས། ཆོ་ག་གསུམ་གྱིས་ལྷ་རྣམས་བསྐྱེད་དེ། རང་རང་གི་གནས་སུ་བཀོད་པ་ནི་དཀྱིལ་འཁོར་རྒྱལ་མཆོག་གོ ། ལས་རྒྱལ་མཆོག་ནི། མིག་གཉིས་ཀ་སྦུབས་སྟོང་པར་བསྒོམས་ལ། དེར་ཡི་གེ་ཐིལཾ་ཉི་ཟླའི་འོད་ཟེར་འབར་བ་བསྐྱེད་ལ། དེ་སའི་སྙིང་པོའི་རང་བཞིན་ཏུ་བསྒོམས་ཏེ།
དེ་ལས་བྱུང་བའི་འོད་ཟེར་གྱི་ཚོགས་ཀྱིས་ཡུལ་ཕྱོགས་གཞན་གྱི་གང་ལྟ་བ་འདོད་པའི་དངོས་པོ་དེ་ཤིན་ཏུ་གསལ་བར་ཡིད་ལ་བྱས་ནས། ཞག་བདུན་ལ་སོགས་པའི་བར་དུ་ཐུན་བཞིར་བསྒོམས་ན། གང་བལྟ་བར་འདོད་པའི་དངོས་པོ་དེ་ལག་མཐིལ་དུ་སྐྱུ་རུ་ར་བཞག་པ་བཞིན་དུ་མཐོང་བར་འགྱུར་རོ། ། ཚིག་གི་དོན་ནི་ཉི་ཟླའི་འོད་ཟེར་འབར་བའི་ཡི་གེ་ཐིག་ལེ་བསྒོམ་མོ། ། གང་དུ་ན། ནམ་མཁའི་དབྱིངས་ཀྱི་དབུས་ཏེ། མིག་གཉིས་ཀྱི་སྦུབས་སྟོང་པར་བྱས་པའི་ཁོང་སྟོང་དུའོ། ། ཇི་ལྟར་ན་རྡོ་རྗེ་ལུས་ཏེ་སའི་སྙིང་པོ་རང་བཞིན་དུའོ། ། ཐིལཾ་དེ་ནི་མཚོན་ཆའི་མཆོག་ཅེས་བྱ་སྟེ། དེ་ལས་བྱུང་བའི་མིག་གིས་བགེགས་ཀྱི་མཆོག་དབང་པོ་ལ་སོགས་པའི་ཚོགས་འཇོམས་པའི་ཕྱིར་རོ། །
དེ་ལྟར་བསྒོམས་པས་ཕན་ཡོན་ཅི་འཐོབ་ཅེ་ན། རྡོ་རྗེའི་སྐུ་སྟེ་རྡོ་རྗེ་འཆང་ཆེན་པོ་དང་འདྲ་བར་འཇིག་རྟེན་གྱི་ཁམས་དཔག་ཏུ་མེད་པ་ན་གནས་པའི་དངོས་པོ་ཐམས་ཅད་ལག་མཐིལ་དུ་སྐྱུ་རུ་ར་བཞག་པ་བཞིན་དུ་མཐོང་བར་འགྱུར་རོ། ། ཐིལཾ་ཞེས་པ་ནི་བཤད་མ་ཐག་པ་དོན་སྟོན་པའི་ས་བོན་ནོ། ། ནམ་མཁའ་རྡོ་རྗེའི་དམ་ཚིག་ནི་རྡོ་རྗེ་འཆང་ཆེན་པོའོ། ། བཀོད་པ་ནི་ཕྱག་རྒྱ་ཆེན་པོའོ། ། དེ་ནི་སའི་སྙིང་པོ་ལ་སོགས་པའི་གནས་ཡིན་པས། ནམ་མཁའ་རྡོ་རྗེའི་དམ་ཚིག་བཀོད་པའི་གནས་ཞེས་བྱ་སྟེ། ཏིང་ངེ་འཛིན་དེ་སྟོན་པ་ལ་ཡང་དེ་སྐད་ཅེས་བྱའོ། ། དེ་ལྟར་བཤད་མ་ཐག་པ་དང་། འོག་ནས་འཆད་པའི་ལྷ་མིའི་མིག་དང་རྣ་བ་ལ་སོགས་པ་བསྒོམ་པའི་རྣལ་འབྱོར་པ་དེ་ནི།
མངོན་ཤེས་ལྔ་དང་ལྡན་པའི་རྡོ་རྗེ་འཆང་ཆེན་པོ་དང་འདྲ་བར་འགྱུར་རོ། ། གང་གི་སྒོ་ནས་ཞེ་ན། དུས་གསུམ་གྱི་སངས་རྒྱས་རྣམས་ཀྱིས་མངོན་ཤེས་དམ་ཚིག་མཆོག་སྟེ། ལྷའི་མིག་ལ་སོགས་པའི་མངོན་ཤེས་རྣམས་ཀྱི་སྒོ་ནས་སོ། ། བཤད་མ་ཐག་པའི་ལྷའི་མིག་གི་མངོན་ཤེས་འདི་ནི། སངས་རྒྱས་ཏེ་རང་གི་སེམས་ཇི་ལྟ་བ་བཞིན་དུ་མངོན་པར་ཤེས་པའི་རྣལ་འབྱོར་པ་ཆེན་པོ་རྣམས་ཀྱི་རང་དང་གཞན་གྱི་དངོས་གྲུབ་ཐམས་ཅད་བསྒྲུབ་པའི་མཆོག་གམ་གཙོ་བོ་ཡིན་ནོ། ། ལྷའི་རྣ་བའི་མངོན་ཤེས་སྒྲུབ་པའི་ཆོ་ག་ནི། བསྙེན་པ་ལས་སུ་རུང་བའི་རྣལ་འབྱོར་པས། སྲུང་བའི་འཁོར་ལོ་སྔོན་དུ་འགྲོ་བའི་གཞལ་ཡས་ཁང་གདན་དང་བཅས་པ་བསྐྱེད་ལ། དེར་ལྷག་མོས་བསྡུ་བ་སྔོན་དུ་འགྲོ་བ་ཅན་གྱི།
སངས་རྒྱས་དཀྱིལ་འཁོར་རྣམ་པར་བསམ། ། ཞེས་པ་རྣལ་འབྱོར་བཞིས་རང་གི་ལྷག་པའི་ལྷ་གང་ཡིན་པ་བསྐྱེད་ཅེས་པའམ། ཡང་ན་རྡོ་རྗེ་སེམས་དཔའ་སྟེ་རྡོ་རྗེ་འཆང་ཆེན་པོར་བསྒོམས་ལ། དཀྱིལ་འཁོར་རྒྱལ་མཆོག་བསྐྱེད་དེ། ལས་རྒྱལ་མཆོག་ནམ་མཁའི་དབྱིངས་ཀྱི་དབུས་ཏེ། རྣ་བའི་གནས་སྟོང་པར་བསྒོམས་པའི་དབུས་སུ། ཡེ་ཤེས་ཏེ་ཕྱག་ན་རྡོ་རྗེའི་ས་བོན་ཡི་གེ་ཨོཾ་བསྒོམ་པར་བྱ་ཞིང་། དེ་ཉིད་རྡོ་རྗེ་གསུམ་སྟེ་ཕྱག་ན་རྡོ་རྗེའི་རང་བཞིན་དུ་བསྒོམས་ལ། གང་ཉན་པར་འདོད་པའི་སྒྲའི་ཚོགས་རྣམས་རྣ་བའི་དྲུང་དུ་གྲགས་པ་བཞིན་དུ་ཡིད་ལ་བྱས་ནས་ཞག་བདུན་ལ་སོགས་པའི་བར་དུ་ཐུན་བཞིར་བསླབ་པར་བྱའོ། ། དེ་ལས་ཅིར་འགྱུར་ཞེ་ན།
མི་བསྐྱོད་རྡོ་རྗེ་གསུམ་སྟེ། རྡོ་རྗེ་འཆང་ཆེན་པོ་དང་འདྲ་བར་འཇིག་རྟེན་གྱི་ཁམས་དཔག་ཏུ་མེད་པ་ན་གནས་པའི་སྒྲའི་ཚོགས་ཐམས་ཅད་རྣ་བའི་དྲུང་དུ་དྲག་པའི་སྒྲ་གཅིག་བཞིན་དུ་ཐོས་པར་འགྱུར་རོ། ། རྡོ་རྗེ་མི་བསྐྱོད་པ་ནི་རྡོ་རྗེ་འཆང་ཆེན་པོའོ། ། གཞན་ཡང་རྡོ་རྗེའི་སྐུ་ཐོབ་པས་ན་མི་བསྐྱོད་པ་སྟེ། རྡོ་རྗེ་འཆང་ཆེན་པོའི་སྐུ་དང་འདྲ་བ་དང་། ཐ་མལ་པ་མ་ཡིན་པའི་གསུང་དང་ཐུགས་འཛིན་པས་ན་གསུང་དང་ཐུགས་མཆོག་འདྲ་བར་འཛིན་པའོ། ། འཇིག་རྟེན་གྱི་ཁམས་ཐམས་ཅད་དུ་མི་བསྐྱོད་རྡོ་རྗེ་སྟེ། ། རྣ་བ་ལ་གནས་པའི་ཕྱག་ན་རྡོ་རྗེ་བསྙེན་ཅིང་མཆོད་པར་འགྱུར་རོ། ། མི་བསྐྱོད་པའི་དམ་ཚིག་མངོན་པར་འབྱུང་བའི་རྡོ་རྗེ་ནི། ཕྱག་ན་རྡོ་རྗེ་སྟེ་ཏིང་ངེ་འཛིན་དེ་སྟོན་པ་ལ་ཡང་དེ་སྐད་ཅེས་བྱའོ། །
སྣའི་མངོན་ཤེས་བསྒྲུབ་པའི་ཆོ་ག་ནི། ཐུན་མོང་གི་བསྙེན་པ་མཐར་ཕྱིན་པའི་རྣལ་འབྱོར་པས། ཆོ་ག་གཞན་རྣམས་སྔར་དང་འདྲ་ལ། ཆོ་གའི་ཁྱད་པར་གཞལ་ཡས་ཁང་གདན་དང་བཅས་པ་བསྐྱེད་ནས། དེར་ལྷག་མོས་མཛད་པ་དང་བཅས་པ་བསྒོམས་ནས། ལྷག་མོས་དོན་དམ་པའི་དཀྱིལ་འཁོར་དུ་བཅུག་པའི་དེ་བཞིན་ཉིད་ལས་བྱང་ཆུབ་པ་ནི། ནམ་མཁའི་དབྱིངས་ཀྱི་དབུས་སུ་ཞེས་པའོ། ། དེ་ནས་རྣལ་འབྱོར་བཞིས་རང་གི་ལྷག་པའི་ལྷ་གང་ཡིན་དུ་བསྐྱེད་པའམ། རྡོ་རྗེ་འཆང་ཆེན་པོར་བསྐྱེད་པའི་དང་པོའི་སྦྱོར་བ་ནི། སངས་རྒྱས་དཀྱིལ་འཁོར་འོད་བཟང་བསམ། །
ཞེས་པའོ། ། དེའི་འོག་ཏུ་དཀྱིལ་འཁོར་རྒྱལ་མཆོག་བསྐྱེད་ནས། ལས་རྒྱལ་མཆོག་ནམ་མཁའི་རྡོ་རྗེ་སྟེ་ནམ་མཁའི་སྙིང་པོའི་རང་བཞིན་སྣའི་དབང་པོ་སྟོང་པར་བསྒོམས་ལ་དེར་རིན་ཆེན་སྟེ་ནམ་མཁའི་སྙིང་པོའི་ས་བོན་ཡི་གེ་ཨོཾ་བསམ་མོ། ། དེ་ཉིད་རྡོ་རྗེ་དམ་ཚིག་གསུམ་སྟེ་ནམ་མཁའི་སྙིང་པོའི་རང་བཞིན་དུ་བསྒོམས་ལ། འཇིག་རྟེན་གྱི་ཁམས་ཐམས་ཅད་ན་གནས་པའི་དྲི་རབ་འབྲིང་ཐ་མ་གསུམ་པོ་རྣམས་སྣའི་དྲུང་ན་གནས་པ་བཞིན་དུ་གསལ་པོར་ཡིད་ལ་བྱས་ནས་ཞག་བདུན་ལ་སོགས་པའི་བར་དུ་བསྒོམ་པར་བྱའོ། ། དེས་ཅིར་འགྱུར་ཞེ་ན། རྡོ་རྗེ་གསུམ་གྱི་དཔལ་ཏེ་རྡོ་རྗེ་འཆང་ཆེན་པོ་དང་འདྲ་བར། འཇིག་རྟེན་གྱི་ཁམས་དཔག་ཏུ་མེད་པ་ན་གནས་པའི་དྲི་ཐམས་ཅད་ལ་སྤྱོད་པར་འགྱུར་རོ། ། དཀོན་མཆོག་དཔལ་ནི་རྡོ་རྗེ་འཆང་ཆེན་པོ་སྟེ། དེས་དེ་སྐད་ཅེས་བཀའ་སྩལ་ཏོ། །
གཞན་ཡང་དེ་ལྟར་བསྒོམ་པའི་རྣལ་འབྱོར་པ་ནི། ཐ་མལ་པ་མ་ཡིན་པའི་སྐུ་གསུང་ཐུགས་དང་རྡོ་རྗེ་སྟེ་ནམ་མཁའ་མཛོད་ཀྱི་ཏིང་ངེ་འཛིན་གྱི་དཀོན་མཆོག་དཔལ་གྱི་འོད་འདྲ་བས་ཏེ། དཀོན་མཆོག་དཔལ་དང་རྫུ་འཕྲུལ་འདྲ་བར་འགྱུར་རོ། ། བདག་མེད་བྱང་ཆུབ་ནི་འོད་གསལ་བའོ། ། ཡེ་ཤེས་ནི་སྟོང་པ་བཞིའི་བདག་ཉིད་ཀྱི་རྡོ་རྗེ་འཆང་ཆེན་པོའི་སྐུའོ། ། དེ་ཉིད་ཉན་ཐོས་ལ་སོགས་པའི་སྤྱོད་ཡུལ་མ་ཡིན་པས་ན་གསང་བ་སྟེ། སྒྲུབ་པ་པོ་དེ་ནི་དེ་ལྟ་བུའི་རྡོ་རྗེ་འཆང་ཆེན་པོའི་སྐུ་དང་འདྲ་བར་གནས་པར་འགྱུར་རོ། ། དྲི་རྣམ་པ་གང་གིས་ལོངས་སྤྱོད་ཅིང་མྱོང་བ་དེ་ནི། རིན་པོ་ཆེའི་དམ་ཚིག་ལོངས་སུ་སྤྱོད་པའི་རྡོ་རྗེ་སྟེ་ནམ་མཁའི་སྙིང་པོ་ཡིན་ལ། དེ་བསྐྱེད་པའི་ཏིང་ངེ་འཛིན་གང་ཡིན་པ་དེ་ལ་དེ་སྐད་ཅེས་བྱའོ། །
ལྕེའི་མངོན་པར་ཤེས་པ་བསྒྲུབ་པའི་ཆོ་ག་ནི། ཐུན་མོང་གི་བསྙེན་པ་ལ་མཐར་ཕྱིན་པའི་རྣལ་འབྱོར་པས། ལྕེའི་མངོན་ཤེས་སྒྲུབ་པར་འདོད་ན། གཞན་རྣམས་སྔར་དང་འདྲ་ལ། ཆོ་གའི་ཁྱད་པར་སྲུང་འཁོར་སྔོན་དུ་འགྲོ་བ་ཅན་གྱི་གཞལ་ཡང་ཁང་གདན་དང་བཅས་པ་བསྐྱེད་པ་དེར་ལྷག་མོས་བསྡུ་བ་སྔོན་དུ་འགྲོ་བས། རྣལ་འབྱོར་བཞིའི་སྒོ་ནས། རང་གི་ལྷག་པའི་ལྷ་གང་རུང་དུ་བསྐྱེད་པའམ། རྡོ་རྗེ་འཆང་ཆེན་པོར་བསྐྱེད་པ་དང་པོ་སྦྱོར་བ་ནི། ནམ་མཁའི་དབྱིངས་ཞེས་པ་རྐང་པ་གཉིས་སོ། ། དེའི་འོག་ཏུ་དཀྱིལ་འཁོར་རྒྱལ་མཆོག་བསྐྱེད་ནས་ལས་རྒྱལ་མཆོག་ལྕེའི་དབང་པོའི་གནས་འཇིག་རྟེན་དབང་ཕྱུག་སྟེ་འོད་གསལ་བར་བསྒོམས་ལ།
དེར་ཆོས་ཏེ་འཇིག་རྟེན་དབང་ཕྱུག་བསྐྱེད་པའི་ས་བོན་ཡི་གེ་ཨོཾ་བསྒོམ་ཞིང་། དེ་ཉིད་རྡོ་རྗེ་དམ་ཚིག་གསུམ་སྟེ་འཇིག་རྟེན་དབང་ཕྱུག་གི་ངོ་བོར་བསྒོམས་ནས། འཇིག་རྟེན་གྱི་ཁམས་ཐམས་ཅད་ན་གནས་པའི་རོ་རབ་འབྲིང་ཐ་མ་གསུམ་ལྕེའི་དབང་པོའི་དྲུང་ན་གནས་པ་བཞིན་དུ་གསལ་པོར་ཡིད་ལ་བྱས་ཏེ། ཞན་བདུན་ལ་སོགས་པར་བསྒོམ་པར་བྱའོ། ། དེ་ལས་ཅི་འགྱུར་ཞེ་ན། རྡོ་རྗེ་གསུམ་དཔག་མེད་དེ། རྡོ་རྗེ་འཆང་ཆེན་པོ་དང་འདྲ་བར་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་གནས་པའི་རོ་ཐམས་ཅད་རྗེས་སུ་མྱོང་བར་འགྱུར་རོ། ། གཞན་ཡང་དེ་ལྟར་བསྒོམ་པ་དེ་ནི། ལུས་ལ་སོགས་པའི་གཟི་བརྗིད་འོད་དཔག་མེད་དང་འདྲ་བར་འགྱུར་ཞིང་། དབང་པོ་དམན་པ་ལ་སོགས་པའི་སེམས་ཅན་ཐམས་ཅད་ལ་སངས་རྒྱས་ཐོབ་པར་བྱེད་པའི་ཐབས་སྟོན་པར་བྱེད་པས་ན་ཐེག་ཆེན་ལམ་ནི་འབྱུང་བར་འགྱུར་བའོ། །
རྡོ་རྗེ་འོད་དཔག་མེད་ནི་རྡོ་རྗེ་འཆང་ཆེན་པོའོ། ། དེས་དེ་སྐད་ཅེས་བཀའ་བསྩལ་ཏོ། ། ཡོན་ཏན་དཔག་ཏུ་མེད་པ་ནི་རྡོ་རྗེ་འཆང་ཆེན་པོའོ། ། དེ་ལ་ཁམས་གསུམ་ན་གནས་པའི་རོ་ཐམས་ཅད་ལྕེའི་དྲུང་ན་གནས་པའི་རོ་གཅིག་འདྲ་བར་སྤྱོད་པ་ནི་འོད་དེ། དེས་མཛེས་པར་གྱུར་པའི་དཔལ་གང་ཡིན་པ་དེ་ནི་ཡོན་ཏན་དཔག་ཏུ་མེད་པའི་འོད་ཀྱི་དཔལ་ཏེ། འཇིག་རྟེན་དབང་ཕྱུག་ཡིན་ལ། དེ་བསྐྱེད་པའི་ཏིང་ངེ་འཛིན་གང་ཡིན་པ་དེ་ལ་དེ་སྐད་ཅེས་བྱའོ། ། ལུས་ཀྱི་མངོན་ཤེས་བསྒྲུབ་པའི་ཆོ་ག་ལ་བསྙེན་པ་མཐར་ཕྱིན་པའི་རྣལ་འབྱོར་པས་ལུས་ཀྱི་མངོན་ཤེས་བསྒྲུབ་པར་འདོད་ན། གཞན་རྣམས་སྔར་དང་འདྲ་ལ། རྣལ་འབྱོར་བཞིས་རང་གི་ལྷག་པའི་ལྷ་གང་རུང་དུ་བསྐྱེད་པའམ།
རྡོ་རྗེ་འཆང་ཆེན་པོར་བསྐྱེད་པའི་དང་པོ་སྦྱོར་བ་ནི། ནམ་མཁའི་དབྱིངས་ཀྱི་དབུས་སུ་ནི། ། སངས་རྒྱས་དཀྱིལ་འཁོར་དམ་པ་བསམ། ། ཞེས་པའོ། ། དེའི་འོག་ཏུ་དཀྱིལ་འཁོར་རྒྱལ་མཆོག་བསྐྱེད་ནས་ལས་རྒྱལ་མཆོག་ནི། རྡོ་རྗེ་ཉིད་ཁ་ཟུམ་པའི་རྣམ་པས་ཨུཏྤ་ལ་དང་འདྲ་བས་ན། རྡོ་རྗེ་ཨུཏྤ་ལ་སྟེ། དེ་ཉིད་འོད་གསལ་དུ་བསྒོམས་པ། དེར་དམ་ཚིག་སྟེ་སྒྲིབ་པ་རྣམ་སེལ་བསྐྱེད་པའི་ས་བོན་ཡི་གེ་ཨོཾ་བསྒོམ་ཞིང་། དེ་ཉིད་རྡོ་རྗེ་དམ་ཚིག་གསུམ་སྟེ་སྒྲིབ་པ་རྣམ་སེལ་གྱི་ངོ་བོར་བསྒོམས་ནས།
འཇིག་རྟེན་གྱི་ཁམས་ཐམས་ཅད་ན་གནས་པའི་རེག་བྱ་ཐམས་ཅད་རང་གི་ཕྱག་རྒྱའི་པད་མར་རྟོགས་པའི་རེག་བྱ་དང་འདྲ་བར་གསལ་པོར་ཡིད་ལ་བྱས་ནས། ཞག་བདུན་ལ་སོགས་པར་བསྒོམ་པར་བྱའོ། ། དེ་ལས་ཅིར་འགྱུར་ཞེ་ན། རྡོ་རྗེ་གདོན་མི་ཟ་བ་སྟེ། རྡོ་རྗེ་འཆང་ཆེན་པོ་དང་འདྲ་བར། འཇིག་རྟེན་གྱི་ཁམས་དཔག་ཏུ་མེད་པ་ན་གནས་པའི་རེག་བྱ་དཔག་ཏུ་མེད་པ་རྣམས་ཕྱག་རྒྱ་གཅིག་གིས་པད་མར་རྟོགས་པའི་རེག་བྱ་དང་འདྲ་བར། རྗེས་སུ་མྱོང་བར་འགྱུར་རོ། ། གཞན་ཡང་དེ་ལྟར་བསྒོམས་པ་དེ་ནི། ལུས་ལ་སོགས་པ་རྡོ་རྗེ་ཐོགས་མེད་དེ་དོན་ཡོད་གྲུབ་པ་དང་འདྲ་བའི་འོད་དམ་གཟི་བརྗིད་དང་ལྡན་པར་འགྱུར་རོ། ། འདི་ལ་མཆོག་ཏུ་དགའ་བའི་བདེ་བ་ཡོད་པས་ན་དཔལ་ལྡན།
སྒྲིབ་པ་རྣམ་སེལ་གྱི་འབྱུང་གནས་སུ་གྱུར་པས་ན་ཡེ་ཤེས་རྒྱ་མཚོ་སྟེ། དོན་ཡོད་གྲུབ་པ་ཡིན་ལ། དེ་དང་འདྲ་བར་སེམས་ཅན་ཐམས་ཅད་ཀྱི་དོན་ཀུན་འབྱུང་ཞིང་བསྐྱེད་པའི་མཚན་ཉིད་ཅན་དུ་འགྱུར་རོ། ། རྡོ་རྗེ་གདོན་མི་ཟ་བ་ནི་རྡོ་རྗེ་འཆང་ཆེན་པོའོ། ། གདོན་མི་ཟ་བའི་དམ་ཚིག་ནི་དོན་ཡོད་གྲུབ་པ་སྟེ། དེ་ལས་བྱུང་བའི་ཡེ་ཤེས་ཀྱི་མཆོག་ནི་སྒྲིབ་པ་དང་རྣམ་སེལ་ལོ། ། དེའི་འོད་ཟེར་ནི་དེ་དང་འདྲ་བར་འབྱུང་བའི་བྱང་ཆུབ་ཀྱི་སེམས་ཀྱི་ཐིག་ལེ་སྟེ། དེ་གང་ན་འབྱུང་བའི་ཏིང་ངེ་འཛིན་དེ་ལ་དེ་སྐད་ཅེས་བྱའོ། ། ཕ་རོལ་ཏུ་ཕྱིན་པའི་ཐེག་པར་སྣ་ལྕེ་ལུས་གསུམ་ཡུལ་དང་ཕྲད་ནས་འཛིན་པས། དེ་དག་ལ་མངོན་ཤེས་བསྒྲུབ་དུ་མི་རུང་བར་བཤད་ཅིང་།
འདིར་དེ་དག་ལ་ཡང་མངོན་ཤེས་སྒྲུབ་པར་བཤད་པ་ནི་རྡོ་རྗེ་ཐེག་པའི་ཐབས་ལ་མཁས་པའི་ཁྱད་པར་ཡིན་ནོ། ། དེ་བཞིན་གཤེགས་པ་རྣམས་བཀོད་པའི་མངོན་ཤེས་བསྒྲུབ་པའི་ཆོ་ག་ལ་གསུམ་གྱི། རྣམ་པར་སྣང་མཛད་བཀོད་པས་མིག་གི་མངོན་ཤེས་བསྒྲུབ་པའི་ཆོ་ག་ནི། བསྙེན་པ་ལས་སུ་རུང་བའི་རྣལ་འབྱོར་པས། མིག་གི་མངོན་ཤེས་བསྒྲུབ་པར་འདོད་ན། གཞན་རྣམས་སྔོན་དང་འདྲ་ལ། ཆོ་གའི་ཁྱད་པར་རྣལ་འབྱོར་བཞིས་རང་གི་ལྷག་པའི་ལྷ་གང་ཡིན་པ་བསྐྱེད་པའམ། རྡོ་རྗེ་འཆང་ཆེན་པོར་བསྐྱེད་པའི་དང་པོའི་སྦྱོར་བ་ནི། ནམ་མཁའི་དབྱིངས་ཀྱི་དབུས་སུ་ནི། ། སངས་རྒྱས་དཀྱིལ་འཁོར་འོད་བཟང་བསམ། །
ཅེས་པའོ། ། དེ་ནས་དཀྱིལ་འཁོར་རྒྱལ་མཆོག་བསྐྱེད་དེ། ལས་རྒྱལ་མཆོག་ནི། མིག་གི་དབང་པོའི་གནས་རྡོ་རྗེ་རྣམ་སྣང་སྟེ། འོད་གསལ་བར་བསྒོམས་ལ། དེར་སྐུ་གསུམ་སྟེ། རྣམ་པར་སྣང་མཛད་བསྐྱེད་པའི་ཡེ་གེ་ཨོཾ་བསྒོམ་ཞིང་། དེ་ཉིད་རྡོ་རྗེ་དམ་ཚིག་གསུམ་སྟེ་རྣམ་སྣང་གི་ངོ་བོར་བསྒོམས་ནས། དེ་ཡོངས་སུ་གྱུར་པ་ལས། མིག་གི་དབང་པོ་རྣམ་སྣང་གི་རང་བཞིན་དུ་བསམས་ཏེ།
འཇིག་རྟེན་གྱི་ཁམས་ཐམས་ཅད་ན་གནས་པའི་གཟུགས་ཐམས་ཅད་མིག་གི་དབང་པོའི་དྲུང་ན་འདུག་པ་བཞིན་ཏུ་གསལ་པོར་ཡིད་ལ་བྱས་ནས། ཞག་བདུན་ལ་སོགས་པར་བསྒོམ་པར་བྱའོ། ། དེ་ལས་ཅིར་འགྱུར་ཞེ་ན། རྣམ་པར་སྣང་མཛད་དེ། རྡོ་རྗེ་འཆང་ཆེན་པོ་དང་མཉམ་པར་འགྱུར་ཏེ་སྔ་མ་བཞིན་ནོ། ། ཕན་ཡོན་བསྟན་པ་ནི། དེ་ལྟར་བསྒོམ་པའི་སྒྲུབ་པ་པོ་ནི། ལུས་ལ་སོགས་པའི་རྡོ་རྗེ་རྣམ་པར་སྣང་མཛད་དང་འདྲ་བའི་འོད་དེ་གཟི་བརྗིད་དང་ལྡན་ཞིང་། ཡེ་ཤེས་ཀྱི་ངོ་བོ་ཉིད་དང་། ཡེ་ཤེས་ལུས་ཀྱི་མངོན་པར་བྱང་ཆུབ་ཅིང་རྟོགས་པར་འགྱུར་བའི་ཕྱིར།
ཡེ་ཤེས་རྫོགས་བྱང་ཆུབ་དང་སྐུ་གསུམ་དབྱེར་མེད་མི་ཕྱེད་པ་རྡོ་རྗེ་འཆང་ཆེན་པོའི་གོ་འཕང་སྒྲུབ་པར་བྱེད་ཅིང་ཐོབ་པར་འགྱུར་རོ། ། ཏིང་ངེ་འཛིན་གྱི་མཚན་བསྟན་པ་ནི། ལུས་ངག་སེམས་ཀྱིས་དམིགས་ཤིང་གཟུང་བས་ན། ལུས་དང་ངག་དང་ཡིད་དམིགས་པ་སྟེ། རྡོ་རྗེ་འཆང་ཆེན་པོའི་སྐུའོ། ། དེ་ཉིད་མི་ཤིགས་པར་འབྱུང་བས་ན་རྡོ་རྗེ་སྟེ། ཏིང་ངེ་འཛིན་དེ་སྟོན་པ་ལ་ཡང་དེ་སྐད་ཅེས་བྱའོ། ། གནས་ཕུན་སུམ་ཚོགས་པ་བསྟན་པ་ལ་གཉིས་ཀྱི། དྲང་དོན་དུ་བཤད་པ་ནི། གོང་དུ་བཤད་པའི་བསམ་གཏན་དེ་དག་གནས་གང་དུ་བསྒོམ་ཞེ་ན།
སྐྱེ་བོ་འདུས་པ་དང་བྲལ་བའི་རྣམ་པར་དབེན་པའི་རི་བོ་མེ་ཏོག་འབྲས་བུ་ལ་སོགས་པས་བརྒྱན་པ་དང་། ཀླུང་དང་འབབ་ཆུ་དང་ལྡན་པའི་སྐྱེད་མོས་ཚལ་ལ་སོགས་པ་དང་། དུར་ཁྲོད་དང་། སོགས་པས་ཁང་སྟོང་དང་ཤིང་གཅིག་པ་དང་། ལྷ་ཁང་ལ་སོགས་པ་ཡིད་དང་མཐུན་པའི་གནས་རྣམས་སུ་སའི་སྙིང་པོའི་ཏིང་ངེ་འཛིན་ལ་སོགས་པ་གོང་དུ་བཤད་པའི་བསམ་གཏན་བསྡུས་པ་འདི་དག་བསྒོམ་མོ། ། ངེས་དོན་དུ་བཤད་པ་ནི། གནས་དེ་དག་ཏུ་གྲོགས་གང་དང་ལྷན་ཅིག་བསྒྲུབ་ཅེ་ན། ནུ་མ་དང་རྐེད་པ་ལ་སོགས་རྒྱས་པ་དང་ལྡན་པའི་བུད་མེད་ཀྱི་རི་བོ་དང་། སྐྱེ་བོ་ཐམས་ཅད་ཀྱིས་ཐུན་མོང་དུ་སྤྱད་བྱར་གྱུར་པ་ཀླུང་དང་འབབ་ཆུ་དང་འདྲ་བའི་སྤྲུལ་འཚོང་མ་ལ་སོགས་པའི་བུད་མེད་དང་། དུར་ཁྲོད་དང་འདྲ་བར་འཇིག་རྟེན་གྱིས་སྨད་པའི་གདོལ་པ་དང་།
ཁྲུས་མཁན་མོ་ལ་སོགས་པ་བུད་མེད་ཀྱི་འགྲོ་བ་རྣམས་དང་ལྷན་ཅིག་ཏུ་བསམ་གཏན་བསྡུས་པ་འདི་དག་བསྒོམ་མོ། ། མི་བསྐྱོད་པ་ལ་སོགས་པ་བཀོད་པས་བསྒྲུབ་པ་ནི། བསྙེན་པ་ལས་སུ་རུང་བའི་རྣལ་འབྱོར་པས། ཆོ་གའི་ཁྱད་པར་རྣལ་འབྱོར་བཞིས་རྡོ་རྗེ་འཆང་ཆེན་པོའམ། རང་གི་ལྷག་པའི་ལྷ་གང་རུང་བསྐྱེད་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་བསྐྱེད་ནས་ལས་རྒྱལ་མཆོག་རྣ་བའི་མངོན་ཤེས་བསྒྲུབ་པར་འདོད་ན་རྣ་བའི་སྦུབས་སྟོང་པར་བྱས་ནས། དེར་ཨོཾ་བཀོད་དེ། མི་བསྐྱོད་པར་ཤེས་པར་བྱ། སྣ་ཡི་མངོན་ཤེས་གྲུབ་ན། སྣའི་སྦུབས་སྟོང་པར་བྱས་ནས།
དེར་ཨོཾ་བཀོད་དོ། ། རིན་ཆེན་འབྱུང་ལྡན་དུ་ཤེས་པར་བྱ། ལྕེའི་མངོན་ཤེས་གྲུབ་ན་ལྕེའི་སྦུབས་སྟོང་པར་བྱས་ནས་དེར་ཨོཾ་བཀོད་དོ། ། འོད་དཔག་ཏུ་མེད་པར་ཤེས་པར་བྱ། ལུས་ཀྱི་མངོན་ཤེས་སྒྲུབ་ན། རྡོ་རྗེའི་སྦུབས་སྟོང་པར་བྱས་ནས། དེར་ཨོཾ་བཀོད་དོ། ། དོན་ཡོད་གྲུབ་པའི་རང་བཞིན་དུ་ཤེས་པར་བྱས་ནས། ཞག་བདུན་ལ་སོགས་པར་བསྒོམས་ན། སྔར་བཤད་པ་ལྟར་ལྷའི་རྣ་བའི་མངོན་ཤེས་ལ་སོགས་པ་ཐོབ་པར་འགྱུར་རོ། །
ཚིག་གི་དོན་ནི་བསམ་པར་བྱའོ། ། གང་ཞེ་ན། མི་བསྐྱོད་པ་དང་། སོགས་པའི་སྒྲས་རིན་འབྱུང་དང་། འོད་དཔག་མེད་དང་། དོན་ཡོད་གྲུབ་པའི་རང་བཞིན་གྱི་ཡི་གེ་ཨོཾ་རྣམས་སོ། ། གང་དུ་ན་རྡོ་རྗེ་ནམ་མཁའི་དཀྱིལ་དུ་སྟེ། རྣ་བ་དང་། སྣ་དང་། ལྕེ་དང་།
རྡོ་རྗེའི་སྦུབས་རྣམས་འོད་གསལ་གྱིས་སྦྱངས་པའི་ཁོང་སྟོང་དེར་རོ། ། ཇི་ལྟར་བསྒོམ་ན་རྣ་བ་ལ་སོགས་པའི་སྐྱེ་མཆེད་ལ་གནས་པའི་ཡི་གེ་ཨོཾ་དེ་རྣམས་གོ་རིམ་བཞིན་དུ། སངས་རྒྱས་མཆོག་སྟེ་མི་བསྐྱོད་པ་ལ་སོགས་པ་བཞིའི་རང་བཞིན་དུ་བསྒོམ་མོ། ། ལྷའི་རྣལ་འབྱོར་གང་སྔོན་དུ་འགྲོ་བས་བསྒོམ་ཞེ་ན། མངོན་ཤེས་ལྔའི་སྦྱོར་བ་སྟེ། རྡོ་རྗེ་འཆང་ཆེན་པོའམ། རང་གི་ལྷག་པའི་ལྷའི་རྣལ་འབྱོར་སྔོན་དུ་འགྲོ་བས་སོ། ། དམ་ཚིག་ཆེན་པོ་རྡོ་རྗེ་མངོན་པར་མཁྱེན་པ་ནི་རྡོ་རྗེ་འཆང་ཆེན་པོའོ། ། རྫོགས་རིམ་པའི་མངོན་ཤེས་བསྒྲུབ་པ་ལ་གཉིས་ལས། ཡན་ལག་གི་རླུང་ལྔའི་བཟླས་པ་ནི།
ཟུང་འཇུག་ལ་གནས་པའི་རྣལ་འབྱོར་པ་མངོན་ཤེས་བསྒྲུབ་པའི་ཆོ་ག་ནི། སྒྱུ་ལུས་འོད་གསལ་དུ་བཅུག་སྟེ། ཟུང་འཇུག་ཏུ་བཞེངས་ནས། སྤྲུལ་སྐུར་བསྒྱུར་ཏེ། དཀྱིལ་འཁོར་རྒྱལ་མཆོག་དང་ལྡན་པས། ལས་རྒྱལ་མཆོག་ནི། བསམ་པ་འདི་ལྟར་བཏང་སྟེ་བདག་གིས་ཤེས་པར་བྱ་བའི་ཡུལ་ཕྱོགས་གཞན་གྱི་གཟུགས་ལ་སོགས་པའི་དངོས་པོ་རྣམས་ཀྱང་བདག་ཉིད་ཀྱི་རླུང་དང་རྣམ་ཤེས་ལས་མ་རྟོགས་པ་ལོགས་ན་གཞན་མེད་དེ། མིག་ལ་སོགས་པ་དབང་པོའི་ལམ་ལ་བརྟེན་པའི། རྒྱུ་བ་ལ་སོགས་པ་ཡན་ལག་གི་རླུང་རྣམ་པར་ཤེས་པ་དང་འདྲེས་པ་ལས། གཟུགས་སོགས་ཡུལ་ལྔའི་སྣང་བ་འབྱུང་བ་ཙམ་ཡིན་པའི་ཕྱིར་རོ་སྙམ་དུ་ཤེས་པར་བྱས་ནས།
རླུང་འབྱུང་འཇུག་གནས་གསུམ་དང་། ཡི་གེ་འབྲུ་གསུམ་སྦྱར་ནས་རྡོ་རྗེའི་བཟླས་པ་བྱས་ཏེ། དེ་ཡང་ཧཱུྃ་གི་ཚུལ་གྱིས་ཡན་ལག་གི་རླུང་དང་རྣམ་ཤེས་འདྲེས་ཏེ། ཕྱི་རོལ་ཏུ་འཕྲོས་པས། ཡུལ་ཕྱོགས་གཞན་གྱི་གཟུགས་ལ་སོགས་པའི་དངོས་པོ་གསལ་བར་བསམས་ཏེ། དཔེར་ན་ཁང་ནང་གི་མར་མེའི་འོད་ཀློ་སྐར་ནས་ཕྱི་རོལ་ཏུ་འཕྲོས་པ་ལྟ་བུའོ། ། ཨོཾ་གྱི་ཚུལ་གྱིས་ནང་དུ་བསྡུས་ཙམ་ན། བལྟ་བྱའི་གཟུགས་ལ་སོགས་པ་མེད་པར་བསམས་ཏེ། དཔེར་ན་མར་མེ་གཞན་དུ་སྤོས་པས་ཀློ་སྐར་གྱི་འོད་མི་འབྱུང་བ་བཞིན་ནོ། ། ཚུལ་དེ་ལྟར་མིག་ལ་སོགས་པའི་ལམ་ནས།
ཟོ་ཆུན་གྱི་འཕྲུལ་འཁོར་ལྟར་ཉིན་དང་མཚན་དུ་བཟླས་པས་ཡུལ་ཕྱོགས་གཞན་ན་གནས་པའི་གཟུགས་ལ་སོགས་པ་ལག་མཐིལ་གྱི་སྐྱུ་རུ་ར་བཞིན་དུ་མཐོང་བར་འགྱུར་རོ། ། དེ་ཡང་མིག་གི་མངོན་ཤེས་བསྒྲུབ་པར་འདོད་ན། མིག་གི་ལམ་ན་རྒྱུ་བ་ཞེས་བྱ་བའི་ཡན་ལག་གི་རླུང་རྒྱུ་བ་ན་སྔར་བཤད་པའི་ཚུལ་གྱིས་རྡོ་རྗེའི་བཟླས་པ་བྱས་པས། མིག་གི་མངོན་ཤེས་ཐོབ་བོ། ། རྣ་བའི་མངོན་ཤེས་བསྒྲུབ་ན། རྣ་བའི་སྐྱེ་མཆེད་ལ་གནས་པའི་རྣམ་པར་རྒྱུ་བ་ཞེས་བྱ་བའི་རླུང་ལ་སྔར་བཤད་པའི་ཚུལ་གྱིས་རྡོ་རྗེའི་བཟླས་པ་བྱས་པས་རྣ་བའི་མངོན་ཤེས་ཐོབ་པར་འགྱུར་རོ། ། དེ་བཞིན་དུ་སྣ་དང་ལྕེ་དང་། ལུས་ལ་གནས་པའི་ཡན་ལག་གི་རླུང་རྣམས་ལ་རྡོ་རྗེའི་བཟླས་པ་བྱས་ན། དེ་དང་དེའི་མངོན་ཤེས་ཐོབ་པར་འགྱུར་རོ། ། དེ་དག་ནི་ཡན་ལག་གི་རླུང་གི་བཟླས་པའི་སྒོ་ནས་མངོན་ཤེས་སྒྲུབ་པའི་ཆོ་ག་ཡིན་ནོ། །
དལ་བའི་རླུང་གིས་བཟླས་པའི་སྒོ་ནས་མངོན་ཤེས་སྒྲུབ་པའི་ཆོ་ག་ནི། རྟེན་ཟུང་འཇུག་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས་ལས་རྒྱལ་མཆོག་མིག་ལ་སོགས་པ་དབང་པོའི་སྒོ་ནས་གཡས་མེའི་དཀྱིལ་འཁོར་ལ་སོགས་པ་མགོན་པོ་བཞིའི་རླུང་སྤྲོས་ཏེ། སྔར་བཤད་པའི་ཚུལ་གྱིས་རྡོ་རྗེའི་བཟླས་པ་བྱས་པས། མིག་གི་མངོན་ཤེས་ལ་སོགས་པ་ཐོབ་པར་འགྱུར་རོ་ཞེས་སྡོག་བཞེད་དོ། ། གཞན་དག་ན་རེ། རྩ་བ་དང་ཡན་ལག་གི་རླུང་ཐ་དད་པའི་སྒོ་ནས་མངོན་ཤེས་བསྒྲུབ་པ་མ་ཡིན་ཏེ། སྔར་བཤད་པ་ལྟར་ཡན་ལག་གི་རླུང་ལ་རྡོ་རྗེ་བཟླས་པ་བྱེད་ལ་དེའི་ཚེ། ། རྩ་བའི་རླུང་གི་རྡོ་རྗེ་བཟླས་པ་ཡང་བྱེད་དེ། དེ་བས་ན་བཟླས་པ་གཉིས་པ་དུས་གཅིག་ཏུ་བྱས་པས།
མངོན་ཤེས་བསྒྲུབ་པ་ཡིན་ནོ་ཞེས་ཟེར་རོ། ། ཚིག་གི་དོན་ལ་གཉིས་ཀྱི། ཡན་ལག་གི་རླུང་གི་བཟླས་པ་ནི། རྡོ་རྗེ་མངོན་ཤེས་ཏེ། རྡོ་རྗེ་འཆང་ཆེན་པོ་དང་འདྲ་བར་འགྱུར་རོ། ། ཐབས་གང་གིས་ཞེ་ན། རྟེན་ཟུང་འཇུག་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་མདུང་ལྟར་ཡུལ་རྣམས་ལ་འབིབས་པའི་ཕྱིར་ན། རྩེ་ལྔ་པ་ནི་མིག་ལ་སོགས་པའི་དབང་པོ་ལྔ་ཡིན་ལ།
དེ་དག་གཟུགས་སྒྲ་ལ་སོགས་པའི་གནས་ཏེ་ཡུལ་ལྔ་དག་ཏུ་སྦྱོར་བ་ཡིས་སོ། ། དབང་པོ་ཇི་ལྟ་བུ་ཞེ་ན། མི་ཤིགས་པར་འབྱུང་བས་ན་རྡོ་རྗེ་ཆེན་པོའོ། ། འབར་བ་ལྔ་སྟེ་རྣམ་པར་སྡང་ལ་སོགས་པའི་ཡན་ལག་གི་རླུང་ལྔས་རྣམ་པར་བརྒྱན་ཅིང་སྤུད་པའོ། ། ཚུལ་ཇི་ལྟར་སྦྱོར་བས་ཞེ་ན། མེ་སྟག་མང་པོ་འཁྲུགས་པ་ནི། དབང་པོའི་སྒོ་ནས་རྒྱུ་བའི་རླུང་འོད་ཟེར་ལྔའོ། ། དེ་ཉིད་ཀྱི་འཇུག་གནས་ལྡང་གསུམ་རང་སྔགས་ཏེ། ཡི་གེ་གསུམ་དང་སྦྱར་ནས་འཁོར་ལོ་སྟེ་ཟོ་ཆུན་གྱི་འཕྲུལ་འཁོར་དང་འདྲ་བར། ཉིན་དང་མཚན་དུ་བསྐོར་ཞིང་བསྒོམ་པར་བྱས་པས་སོ། །
ཕན་ཡོན་ཅི་ཐོབ་ཅེ་ན། རྡོ་རྗེ་ལྔ་ནི་རླུང་འོད་ཟེར་ལྔ་སྟེ། དེ་ཉིད་ཀྱི་འཇུག་པ་ལ་སོགས་པ་ཡི་གེ་གསུམ་དང་སྦྱོར་ཞིང་བཟླས་པ་ཡི། རྡོ་རྗེ་མངོན་ཤེས་ཏེ་རྡོ་རྗེ་འཆང་ཆེན་པོ་དང་འདྲ་བར་མངོན་ཤེས་ལྔ་ཐོབ་པར་འགྱུར་རོ། ། རྩ་བའི་རླུང་གི་བཟླས་པ་ནི། སངས་རྒྱས་ནི་གཟུགས་ལ་སོགས་པའི་ཕུང་པོ་རྣམས་ཡིན་ལ། དེའི་གནས་ནི་ཡེ་ཤེས་ཀྱི་སྐུ་རྡོ་རྗེ་འཆང་ཆེན་པོ་སྟེ་དེ་དང་འདྲ་བར་མངོན་ཤེས་ལྔ་ཐོབ་པར་འགྱུར་རོ། ། ཐབས་གང་གིས་ཞེ་ན། རྟེན་ཟུང་འཇུག་པའི་དཀྱིལ་འཁོར་རྒྱལ་མཆོག་ཡན་ཆད་ཀྱི་ལྷའི་རྣལ་འབྱོར་ལ་གནས་ནས། ལས་རྒྱལ་མཆོག་ནི།
རྡོ་རྗེ་ནམ་མཁའ་ནི་སྒྲུབ་པ་པོ་རང་གི་ཕྱག་རྒྱ་ཆེན་པོའི་གཟུགས་ཏེ། དེའི་དཀྱིལ་ཉིད་དུ་ཆུད་པའི་འཁོར་ལོ་སྟེ། མིག་ལ་སོགས་པའི་དབང་པོ་རྣམས་སངས་རྒྱས་ཏེ་གཟུགས་ལ་སོགས་པའི་ཡུལ་རྣམས་ལ་འཇུག་ཅིང་མཉམ་པར་སྦྱོར་བར་རབ་ཏུ་བསྒོམས་པ་ནའོ། ། ཚུལ་ཇི་ལྟར་བསྒོམ་ཞེ་ན། མེའི་དཀྱིལ་འཁོར་ལ་སོགས་པ་དཀྱིལ་འཁོར་བཞིའི་རླུང་རྣམས་མིག་ལ་སོགས་པ་དབང་པོའི་སྒོ་ནས་རྒྱུ་བ་ན། སངས་རྒྱས་ཏེ་རྣམ་པར་སྣང་མཛད་ལ་སོགས་པའི་འབར་བའི་འོད་དང་འདྲ་བར། དཀར་པོ་ལ་སོགས་པ་འོད་ཟེར་ལྔའི་ཚུལ་དུ་རྒྱུ་ཞིང་། དེ་ཉིད་ཀྱི་འཇུག་པ་ལ་སོགས་པ་ཡི་གེ་གསུམ་དང་སྦྱར་ནས། རྡོ་རྗེ་བཟླས་པ་བྱས་པས་སོ། ། རྫོགས་རིམ་པས་ཏིང་ངེ་འཛིན་གཞན་བསྟན་པ་ལ་གཉིས་ཏེ།
བསམ་གཏན་གཉིས་ཀྱི་ཏིང་ངེ་འཛིན་འབྲས་བུ་དང་བཅས་པ་དང་། ཀློག་པ་ལ་སོགས་པའི་ཕན་ཡོན་བསྟན་པའོ། ། དང་པོ་ལ་སྤྱི་དོན་དང་། གཞུང་དོན་གཉིས་ཀྱི་དང་པོ་སྤྱིའི་དོན་ནི། རྗེ་འགོས་ཀྱི་བླ་མ་ནག་པོ་ཞབས་ནི། སྤྲུལ་སྐུ་གསུམ་ལ་ལན་ལྔར་སྦྱོར་བར་འདོད་དེ། དེའི་ལུགས་ལ་རིལ་འཛིན་དང་། རྗེས་གཞིག་གཉིས་ཀྱི། རིལ་འཛིན་ནི་ཀུན་རྫོབ་སྒྱུ་མའི་རྡོ་རྗེ་འཆང་ཡབ་ཡུམ་སྙོམས་འཇུག་བྱས་པ་ལས་སྤྲུལ་སྐུ་རྣམ་སྣང་བཏོན་ལ། རྡོ་རྗེ་འཆང་ལ་བཅུག་སྟེ།
རྣམ་སྣང་གི་སྤྲུལ་སྐུར་བསྒྱུར་ལ་དེ་ཉིད་རྒྱུ་བ་དང་མི་རྒྱུ་བའི་བདག་ཉིད་དུ་བྱས་ལ། རང་དམ་ཚིག་སེམས་དཔའི་སྙིང་ཁར་ཡེ་ཤེས་སེམས་དཔའ་ཨོཾ་བསམ། ཨོཾ་གྱི་ཐིག་ལེའི་ནང་དུ་ཏིང་ངེ་འཛིན་སེམས་དཔའ་ལ་ཨ་ཐུང་བསམ། དེ་ནས་རང་དམ་ཚིག་སེམས་དཔའ་ཡེ་ཤེས་སེམས་དཔའ་ལ་ཐིམ། ཡེ་ཤེས་སེམས་དཔའ་ཏིང་ངེ་འཛིན་སེམས་དཔའ་ལ་ཐིམ། ཏིང་ངེ་འཛིན་སེམས་དཔའ་ཨ་ཐུང་འོད་གསལ་དུ་ཐིམ་སྟེ། སྣང་བ་མེད་པར་གྱུར་པ་ན། རྟགས་ཀྱི་ཤེས་པ་ནི་གཟུང་བྱ་ལ་རླུང་དག་པའི་རྟགས་འཇའ་ཚོན་སྣ་ལྔ་བཀྲ་ལམ་ལམ་པ་འབྱུང་། རྟགས་ཅན་གྱི་ཤེས་པ་ནི་འཛིན་བྱ་ལ་སྨིག་སྒྱུ་ལྟ་བུ་རབ་རིབ་ཏུ་གཡོ་བའི་ཉམས་བརྟན་མི་བརྟན་གྱི་ཆག་ཚད་དུ་འཆར་རོ། ། དེ་སྐད་དུ་ཡང་རྒྱུད་ཕྱི་མ་ལས།
དང་པོ་སྨིག་སྒྱུ་ལྟ་བུ་སྟེ། ། ཞེས་དང་། སྤྱོད་བསྡུས་ལས། དང་པོ་ནི་སྨིག་སྒྱུ་ལྟ་བུ་ལ་འོད་ཟེར་ལྔའི་ཚོགས་དང་ལྡན་པ་མཐོང་ཞེས་སོ། ། དེ་ལ་ཡང་ཞེན་ཆགས་མི་བྱེད་པར་རྡོ་རྗེ་འཆང་དུ་ལངས་ནས་སྤྲུལ་སྐུ་རྣམ་སྣང་དུ་བསྒྱུར་ཏེ་སྔ་མ་ལྟར་ཁམས་གསུམ་རིལ་པོ་སེམས་དཔའ་གསུམ་གྱི་ངོ་བོར་བྱས་ནས། འོད་གསལ་དུ་བཅུག་ཙམ་ན། རྟགས་ཀྱི་ཤེས་པ་གཟུང་བྱ་ལ་སྣང་བ་དག་པའི་རྟགས། དངོས་པོ་ཐམས་ཅད་དཀར་བྲེང་བྲེང་བ་འབྱུང་ལ། རྟགས་ཅན་གྱི་ཤེས་པ་འཛིན་བྱ་ལ། གསལ་རིག་གི་ཤེས་པའི་ཉམས་མྱོང་དུ་བ་ལྟ་བུ་འབྱུང་ངོ་། །
དེ་སྐད་དུ་ཡང་། ། གཉིས་པ་དུ་བ་ལྟ་བུ་འོ། ། ཞེས་དང་། གཉིས་པ་ནི་ཟླ་བའི་འོད་ཟེར་ལྟ་བུའོ་ཞེས་པས་སོ། ། དེ་དག་ནི་སྐུའི་རིལ་འཛིན་ནོ། ། དེ་ལ་ཡང་ཆགས་ཤིང་ཞེན་པ་མི་བྱེད་པར། རྡོ་རྗེ་འཆང་ཆེན་པོར་ལངས་ཏེ། སྤྲུལ་སྐུ་སྣང་མཐར་བསྒྱུར་ནས། ཁམས་གསུམ་རིལ་པོ་སེམས་དཔའ་གསུམ་གྱི་ངོ་བོར་བྱས་ནས། སྔ་མ་ལྟར་རང་དམ་ཚིག་སེམས་དཔའ་ཡེ་ཤེས་སེམས་དཔའ་ཨཱ་ལ་བསྟིམ།
དེ་ཉིད་ཏིང་ངེ་འཛིན་སེམས་དཔའ་ཨ་ཐུང་ལ་བསྟིམ། ཨ་ཐུང་གི་ངོ་བོ་འོད་གསལ་དུ་ཐིམ་པས་སྣང་བ་མེད་པར་གྱུར་པ་ན། རྟགས་ཀྱི་ཤེས་པ་གཟུང་བྱ་ལ་སྣང་མཆེད་འབྱོངས་པའི་རྟགས་དངོས་པོ་ཐམས་ཅད་དམར་ལམ་ལམ་པ་འབྱུང་། རྟགས་ཅན་གྱི་ཤེས་པ་འཛིན་བྱ་ལ་སྲིན་བུ་མེ་ཁྱེར་ལྟ་བུ་འབྱུང་ངོ་། ། དེ་སྐད་དུ་ཡང་། གསུམ་པ་སྲིན་བུ་མེ་ཁྱེར་བཞིན། ། ཞེས་དང་། གསུམ་པ་ནི། ཉི་མའི་འོད་ཟེར་ལྟ་བུའོ། ། ཞེས་པས་སོ། །
དེ་ནི་གསུང་གི་རིལ་འཛིན་ནོ། ། དེ་ལ་ཡང་ཆགས་ཤིང་ཞེན་པ་མི་བྱེད་པར། རྡོ་རྗེ་འཆང་དུ་བཞེངས་ལ། སྤྲུལ་སྐུ་མི་བསྐྱོད་པར་བསྒྱུར་ཏེ། སྔ་མ་བཞིན་དུ་རང་དམ་ཚིག་སེམས་དཔའ་སྙིང་ཁའི་ཡེ་ཤེས་སེམས་དཔའ་ཧཱུྃ་ལ་བསྡུ། ཧཱུྃ་ཡང་ཞབས་ཀྱུ་ནས་རིམ་གྱིས་བསྡུས་ཏེ། ཨ་ཐུང་ལ་བསྡུ། ཨ་ཐུང་ཡང་སྣང་བ་མེད་པར་བཏང་བས། རྟགས་ཀྱི་ཤེས་པ་གཟུང་བྱ་ལ་ཉེར་ཐོབ་འབྱོངས་པའི་རྟགས་མུན་ནག་ལྟ་བུ་འབྱུང་། རྟགས་ཅན་གྱི་ཤེས་པ་འཛིན་བྱ་ལ།
མར་མེ་རླུང་གིས་མ་བསྐྱོད་པ་ལྟ་བུ་འབྱུང་ངོ་། ། དེ་སྐད་དུ་ཡང་། བཞི་པ་མར་མེ་འབར་ལྟ་བུ། ། ཞེས་དང་། བཞི་པ་ནི་མུན་ནག་ལྟ་བུའོ། ། ཞེས་གསུངས་སོ། ། ཡང་རྡོ་རྗེ་འཆང་དུ་བཞེངས་ཏེ། སྤྲུལ་སྐུ་མི་བསྐྱོད་པར་བསྒྱུར་ནས་སྔ་མ་ལྟར་སེམས་དཔའ་གསུམ་པོ་རིམ་གྱིས་འོད་གསལ་དུ་བཅུག་པས། རྟགས་དང་རྟགས་ཅན་གྱི་ཤེས་པ་ཐམས་ཅད་འདྲེས་ནས་སྤྲིན་མེད་པའི་ནམ་མཁའ་ལྟ་བུ་མཐོང་བར་འགྱུར་རོ། ། དེ་སྐད་དུ་ཡང་།
སྤྲིན་མེད་ནམ་མཁའ་ལྟ་བུ་ནི། ། རྟག་ཏུ་སྣང་བ་ལྔ་པའོ། ། ཞེས་དང་། ལྔ་པ་ནི་སྤྲིན་མེད་ནམ་མཁའ་ལྟ་བུའོ། ། ཞེས་པས་སོ། ། རྗེས་སུ་གཞིག་པའི་བསམ་གཏན་ནི། དང་པོ་རླུང་སེམས་ཙམ་ལས་གྲུབ་པའི་བདག་ཉིད། ཁམས་གསུམ་ལས་ཐ་དད་པའི་རྡོ་རྗེ་འཆང་ཆེན་པོར་བསྐྱེད་ལ། དེ་ཉིད་སྔ་མ་བཞིན་དུ། སྤྲུལ་སྐུ་སྐུ་རྡོ་རྗེ་ལ་སོགས་པ་གསུམ་དུ་བསྒྱུར་ལ།
གསུམ་པོ་དེའི་ཐུགས་ཀ་ནས་འོད་ཟེར་འཕྲོས་པས། བདག་ལས་མ་གཏོགས་པའི་རྒྱུ་བ་དང་། མི་རྒྱུ་བའི་ལུས་ལ་སོགས་པ་འོད་ཀྱི་གོང་བུར་བྱས་ནས། ཡང་དག་པར་བཅོམ་སྟེ། འོད་ཀྱི་གོང་བུ་དེའང་ཇེ་ཕྲ་རྗེ་ཕྲར་སོང་བས། སྟོང་པ་ཉིད་དུ་བྱས་ནས། བདག་ཉིད་ཀྱང་སེམས་གསུམ་གཅིག་ལ་གཅིག་ཐིམ་པའི་རིམ་གྱིས། མཐར་ཐིག་ལེ་བསྒོམ་པ་ཡང་སྤངས་ནས། འོད་གསལ་མངོན་དུ་བྱེད་པ་ཡིན་ནོ། ། རིལ་འཛིན་དང་རྗེས་གཞིག་གི་དོན་ཇི་སྐད་བཤད་པ་དེ་དག་ཀྱང་།
འོད་གསལ་གྱི་རིམ་པ་ལས། མགོ་བོ་ནས་ནི་རྐང་པའི་བར། ། ཇི་སྲིད་སྙིང་ཁར་ཕྱིན་གྱི་བར། ། རྣལ་འབྱོར་ཡང་དག་མཐའ་ལ་འཇུག ། རིལ་པོར་འཛིན་པ་ཞེས་བཤད་དོ། ། ཞེས་དང་། རྒྱུ་བ་དང་ནི་མི་རྒྱུ་ཉིད། ། དང་པོ་འོད་གསལ་བར་བྱས་ཏེ། ། ཕྱིས་ནི་དེ་ཡི་བདག་ཉིད་བྱེད། ། རྗེས་སུ་གཞིག་པའི་རིམ་པ་ཡིན། །
ཞེས་གསུངས་སོ། ། བླ་མ་བཙུན་མོ་ཅན་ནི། ཁམས་གསུམ་གྱི་ལུས་ངག་ཡིད་གསུམ་གྱི་རྟོག་པ་གཞོམ་པའི་ཕྱིར། སྤྲུལ་སྐུ་གསུམ་ལ་ཐང་གསུམ་སྦྱོར་བར་བཞེད་དེ། དེའང་ཁམས་གསུམ་པའི་ལུས་ཀྱི་རྣམ་རྟོག་གཞོམ་བའི་ཕྱིར་སྐུའི་རིལ་འཛིན་ནི། རླུང་སེམས་གཉིས་ལས་ཀུན་རྫོབ་སྒྱུ་མ་ལྟ་བུ་རྡོ་རྗེ་འཆང་ཆེན་པོའི་སྐུར་བསྐྱེད་ལ། དེ་ནས་རྣམ་སྣང་བསྐྱེད་ལ། སྤྲོས། བསྡུས། བདག་ལ་བཅུག་སྟེ།
སྤྲུལ་སྐུ་རྣམ་སྣང་དུ་བསྒྱུར་ལ་ཁམས་གསུམ་གྱི་ལུས་དང་ཐ་དད་མེད་པར་བསམས་པ་ནི་དམ་ཚིག་སེམས་དཔའོ། ། དེའི་ཐུགས་ཁར་ཡེ་ཤེས་སེམས་དཔའ་ཨོཾ་བསྒོམ་མོ། ། ཏིང་ངེ་འཛིན་སེམས་དཔའ་ཨོཾ་གྱི་ཐིག་ལེའི་ནང་དུ་ཐིག་ལེ་གཞན་ཨ་ཐུང་གི་ངོ་བོ་བསྒོམ་མོ། ། དེ་ནས་དམ་ཚིག་སེམས་དཔའ་ཡེ་ཤེས་སེམས་དཔའ་ཨོཾ་ལ་བསྡུ། དེ་ཐིག་ལེ་ཨ་ཐུང་ལ་བསྡུ། ཨ་ཐུང་སྟོང་པ་ཉིད་དུ་བསྒོམ་པའོ། ། ཁམས་གསུམ་པའི་སེམས་ཀྱི་རྟོག་པ་གཞོམ་པའི་ཕྱིར། ཐུགས་ཀྱི་རིལ་འཛིན་ནི། རྡོ་རྗེ་འཆང་ཆེན་པོར་བསྐྱེད་ལ། དེ་ཉིད་མི་བསྐྱོད་པའི་སྤྲུལ་སྐུར་བསྒྱུར་ཏེ།
ཁམས་གསུམ་པ་ཐམས་ཅད་ཀྱི་སེམས་ཀྱི་ངོ་བོ་ཉིད་དུ་བསྒོམ་པ་ནི་དམ་ཚིག་སེམས་དཔའ་འོ། ། དེའི་ཐུགས་ཁར་ཡེ་ཤེས་སེམས་དཔའ་ཧཱུྃ་བསྒོམ་མོ། ། ཏིང་ངེ་འཛིན་སེམས་དཔའ་ཧཱུྃ་གི་ཐིག་ལེའི་ནང་དུ། ཐིག་ལེ་གཞན་ཨ་ཐུང་གི་ངོ་བོ་བསྒོམ་མོ། ། དེ་ནས་སྔ་མ་ལྟར་སེམས་དཔའ་གསུམ་རིམ་གྱིས་བསྡུས་ཏེ། འོད་གསལ་བའི་བདག་ཉིད་ཅན་དུ་བསྒོམ་མོ། ། ཁམས་གསུམ་པའི་ངག་གི་རྟོག་པ་གཞོམ་པའི་ཕྱིར། གསུང་གི་རིལ་འཛིན་ནི། རྡོ་རྗེ་འཆང་ཆེན་པོའི་སྐུར་བསྐྱེད་ལ། དེ་ཉིད་སྣང་མཐའི་སྤྲུལ་སྐུར་བསྒྱུར་ཏེ།
ཁམས་གསུམ་ཐམས་ཅད་ཀྱི་ངག་གི་ངོ་བོ་ཉིད་དུ་བསྒོམ་པ་ནི་དམ་ཚིག་སེམས་དཔའ་འོ། ། དེའི་ཐུགས་ཁར་ཡེ་ཤེས་སེམས་དཔའ་ཨཱཿཚེག་དྲག་དང་བཅས་པ་བསྒོམ། ཏིང་ངེ་འཛིན་སེམས་དཔའ་ཚིག་དྲག་གི་ནང་དུ་ཨ་ཐུང་གི་ངོ་བོ་བསྒོམ། དེ་ནས་སྔ་མ་ལྟར་སེམས་དཔའ་སུམ་རིམ་གྱིས་བསྡུས་ཏེ། འོད་གསལ་བའི་བདག་ཉིད་ཅན་དུ་བསྒོམ་མོ། ། དེ་ལྟར་བསྒོམས་པས་ལུས་ངག་ཡིད་གསུམ་འོད་གསལ་དུ་ཐིམ་ཞིང་། འོད་གསལ་གྱི་ཡེ་ཤེས་རྒྱུད་ལ་སྐྱེ་བའི་དངོས་ཀྱི་རྟགས་རྣམས་འབྱུང་སྟེ། དེ་ཡང་སྐུ་རྡོ་རྗེའི་ཏིང་ངེ་འཛིན་གྱིས་ཁམས་གསུམ་པའི་ལུས་ཀྱི་རྟོག་པ་བཅོམ་པའི་ཚེ། ལུས་ཀྱི་ངོ་བོ་ས་དང་ཆུ་ཐིམ་པའི་རྟགས་དང་རྟགས་ཅན་འབྱུང་བར་འགྱུར་ཏེ། དེའི་རྟགས་ཅན་གྱི་ཡེ་ཤེས་བརྟེན་གཡོའི་ཚད་ནི།
སྨིག་སྒྱུ་ལྟ་བུ་ལ་རྟགས་ནི། འོད་ཟེར་ལྔའི་ཚོགས་དངོས་སུ་སྐྱེའོ། ། གསུང་གི་རྡོ་རྗེའི་ཏིང་ངེ་འཛིན་གྱིས་ངག་གི་རྟོག་པ་བཅོམ་པའི་ཚེ། ངག་གི་ངོ་བོ་མེ་དང་རླུང་ཐིམ་པའི་དུས་སུ། ཡེ་ཤེས་བརྟེན་གཡོའི་ཚད་ནི་དུ་བ་ལྟ་བུ་ལ། རྟགས་ཟླ་བའི་འོད་ཟེར་ལྟ་བུ་སྟེ། དེའི་ཚེ་སྟོང་པའམ་སྣང་བའི་ཡེ་ཤེས་མངོན་སུམ་དུ་བྱས་པའོ། ། ཐུགས་རྡོ་རྗེའི་ཏིང་ངེ་འཛིན་གྱིས་སེམས་ཀྱི་རྟོག་པ་བཅོམ་པའི་ཚེ་སེམས་ཀྱི་རང་བཞིན་སྣང་བ་གསུམ་མམ། སྟོང་པ་གསུམ་ཐམས་ཅད་སྟོང་པར་ཐིམ་པའི་རྟགས་དང་། རྟགས་ཅན་འབྱུང་སྟེ།
དེའང་སེམས་སྣང་བ་དང་པོ་ཐིམ་པའི་རྟགས་ཅན། ཡེ་ཤེས་བརྟེན་གཡོའི་ཚད་ནི། མཁའ་སྣང་ལྟ་བུ་ལ་རྟགས་ནི་ཉི་མའི་འོད་ཟེར་ལྟ་བུ་འབྱུང་ངོ་། ། དེ་ཡང་ཐུགས་རྡོ་རྗེ་ཡི་དམ་ཚིག་སེམས་དཔའ་ཐིམ་པའི་དུས་སུ་འབྱུང་ངོ་། ། སྣང་བ་མཆེད་པ་ཉེར་ཐོབ་ལ་ཐིམ་པའི་རྟགས་ཅན་བརྟེན་གཡོའི་ཚད་ནི་མར་མེ་ལྟ་བུ་ལ་རྟགས་ནི་མུན་ནག་ལྟ་བུའོ། ། དེ་ཡང་ཡེ་ཤེས་སེམས་དཔའ་ཐིམ་པའི་དུས་སུ་འབྱུང་ངོ་། ། སྣང་བ་ཉེར་ཐོབ་འོད་གསལ་དུ་ཐིམ་པ་ལས་ཡེ་ཤེས་སྤྲིན་མེད་པའི་ནམ་མཁའ་ལྟར་སྤྲོས་པའི་མཚན་མ་ཐམས་ཅད་ཀྱིས་སྟོང་པར་སྣང་བ་སྟེ། ཆོས་ཉིད་དོན་དམ་པ་ཐམས་ཅད་སྟོང་པ་འོད་གསལ་ཏེ་ཡེ་ཤེས་ཀྱི་མིག་གིས་ཇི་ལྟ་བ་བཞིན་དུ་མཐོང་བའོ། དེ་ནི་ཡེ་ཤེས་སེམས་དཔའ་ཐིམ་པའི་དུས་སུ་འབྱུང་ངོ་། དེ་སྐད་དུ་ཡང་།
སྨིག་སྒྱུ་ལྟ་བུ་དང་པོ་སྟེ། ། ཞེས་སོགས་གསུངས་སོ། ། རྟགས་ཀྱི་རིམ་པ་འདི་དག་ཀྱང་། ཨརྻ་དེ་ཝ་ལྟར་བཀོད་པ་ཡིན་པས། ཟླ་བ་གྲགས་པ་འབྱུང་བ་ལྔ་ཐིམ་པའི་རྟགས་སུ་བཞེད་དོ། ། རྗེས་སུ་གཞིག་པའི་བསམ་གཏན་ནི། བདག་ཉིད་རླུང་དང་རྣམ་ཤེས་ཙམ་ལས་གྲུབ་པའི་སྒྱུ་མ་ལྟ་བུའི་སྐུ་དེ་སྐུ་རྡོ་རྗེ་ལ་སོགས་པ་གསུམ་དུ་བསྒྱུར་ལ། དེ་དག་གི་ཐུགས་ཀ་ལས་འོད་འཕྲོས་པས། རྒྱུ་བ་དང་མི་རྒྱུ་བའི་ལུས་ལ་སོགས་པ་བཅོམ་ནས། བདག་དམ་ཚིམ་སེམས་དཔའ་ལ་བསྡུ།
དམ་ཚིག་སེམས་དཔའ་ཡེ་ཤེས་སེམས་དཔའ་ལ། དེ་ཡང་ཏིང་ངེ་འཛིན་སེམས་དཔའ་ལ། དེ་ཡང་མཐར་འོད་གསལ་ལ་ཐིམ་པར་བྱའོ། ། དེ་སྐད་དུ་ཡང་། རྒྱུ་བ་དང་ནི་མི་རྒྱུ་ཉིད། ། དང་པོ་འོད་གསལ་བར་བྱས་ཏེ། ། ཞེས་སོགས་གསུངས་སོ། ། དེ་ལྟ་བུའི་རྗེས་གཞིག་གིས་བསམ་གཏན་བསྒོམ་པ་ལ་ཡང་། རྟགས་དང་རྟགས་ཅན་སྔར་བཤད་པ་ལྟར་འབྱུང་བའི་ཚུལ་གྱིས་འོད་གསལ་རྟོགས་པར་འགྱུར་རོ། ། ཇི་སྐད་བཤད་པའི་བསམ་གཏན་གཉིས་པོ་གང་རུང་གིས་ཀྱང་འོད་གསལ་རྟོགས་པར་འགྱུར་རོ། །
བཙུན་མོ་ཅན་གྱི་ལུགས་སོ། ། སྔ་རབས་ཁ་ཅིག་ཟློས་པ་པོ་ཐམས་ཅད་རིགས་བསྡུ་ན་སྐུ་གསུང་ཐུགས་ཀྱི་ཟློས་པ་པོ་གསུམ་དུ་འདུ་ལ། དེ་ཡང་སྐུ་རྡོ་རྗེའི་ཟློས་པ་པོ་ནི། སྐུའི་རིལ་འཛིན་དང་རྗེས་གཞིག་གང་རུང་གི་སྒོ་ནས་འོད་གསལ་མངོན་སུམ་དུ་བྱེད་ལ། དེ་བཞིན་དུ་གསུང་རྡོ་རྗེའི་ཟློས་པ་པོས་ཀྱང་། གསུང་གི་རིལ་འཛིན་དང་། རྗེས་གཞིག་གང་རུང་དང་། ཐུགས་རྡོ་རྗེའི་ཟློས་པ་པོས་ཀྱང་ཐུགས་ཀྱི་རིལ་འཛིན་དང་རྗེས་གཞིག་གང་རུང་གི་སྒོ་ནས་འོད་གསལ་མངོན་སུམ་དུ་བྱེད་པར་བཞེད་དེ། དེ་ཙམ་ཡང་མཚམས་མོ། ། ཡན་ལག་གི་དོན་ལ་གཉིས་ཏེ།
རིལ་འཛིན་གྱི་བསམ་གཏན་དང་། རྗེས་གཞིག་གི་བསམ་གཏན་ནོ། ། དང་པོ་ལ་གཉིས་ཀྱི་སྐུ་གསུང་ཐུགས་ཀྱི་རིལ་འཛིན་སོ་སོར་བསྟན་པ་ནི། སྒྱུ་ལུས་གྲུབ་པའི་རྣལ་འབྱོར་པས། ཁམས་གསུམ་པའི་ལུས་ཀྱི་རྟོག་པ་གཞོམ་པའི་ཕྱིར། སྐུའི་རིལ་འཛིན་བསྒོམ་པ་ནི། རྟོགས་པས་ན་སངས་རྒྱས་ཏེ། རྒྱུ་བ་དང་མི་རྒྱུ་བའི་ཤེས་བྱའི་དཀྱིལ་འཁོར་གྱི་དབུས་སུ་གནས་པར་བདག་གི་ལུས་ཏེ། སྒྱུ་ལུས་ཕྱག་རྒྱ་ཆེན་པོ་དེ་ཉིད་སྤྲུལ་སྐུ་རྣམ་པར་སྣང་མཛད་དུ་བཞག་པ་སྟེ་བསྒྱུར་ནས། དེ་ཉིད་ཁམས་གསུམ་པ་རྣམས་ཀྱི་ལུས་ཀྱི་ངོ་བོར་བསྒོམ་པ་ནི།
དམ་ཚིག་སེམས་དཔའ་འོ། ། དེའི་སྙིང་ཁར་ཡེ་ཤེས་སེམས་དཔའ་ཨོཾ་བསམས་ལ། སྔགས་ཏེ་ཡེ་ཤེས་སེམས་དཔའ་ཨོཾ་གྱི་ཐིག་ལེའི་ནང་དུ་རང་གི་རྣམ་པར་ཤེས་པ་ཏིང་ངེ་འཛིན་སེམས་དཔའ་ཐིག་ལེ་གཞན་ཨ་ཐུང་གི་ངོ་བོ་བསྒོམ་མོ། ། དེ་ནས་རང་དམ་ཚིག་སེམས་དཔའ་ཡེ་ཤེས་སེམས་དཔའ་ལ་ཐིམ། དེ་ཏིང་ངེ་འཛིན་སེམས་དཔའ་ལ་ཐིམ། ཏིང་ངེ་འཛིན་སེམས་དཔའ་ཨ་ཐུང་ཡང་སྣང་བ་མེད་པར་གྱུར་པ་ན། གང་གི་ཚེ་དེ་ལྟར་སློབ་པའི་རྣལ་འབྱོར་པ་དེ་ལ་འགོག་པའི་རྡོ་རྗེ་སྟེ་འོད་གསལ་བའི་ངོ་བོ་ཉིད་དུ་སེམས་ཉིད་སྐྱེ་བར་འགྱུར་བ་དེའི་ཚེ་རྣལ་འབྱོར་པ་དེ་སངས་རྒྱས་ཀུན་གྱི་མཆོག་རྡོ་རྗེ་འཆང་ཆེན་པོ་བསྒྲུབ་པར་འགྱུར་ཞིང་། བསམ་པ་ཐམས་ཅད་རྫོགས་པར་བྱེད་པས། ཡིད་བཞིན་གྱི་ནོར་བུ་དང་འདྲ་བ་དང་། ཚོགས་གཉིས་ཀྱི་དཔལ་དང་ལྡན་པར་འགྱུར་རོ། །
ཁམས་གསུམ་པའི་སེམས་ཀྱི་རྟོག་པ་གཞོམ་པའི་ཕྱིར། ཐུགས་ཀྱི་རིལ་འཛིན་བསྒོམས་པ་ནི། སངས་རྒྱས་ཏེ་རྒྱུ་བ་དང་མི་རྒྱུ་བའི་ཤེས་བྱའི་དཀྱིལ་འཁོར་གྱི་དབུས་སུ་གནས་པར། སྒྱུ་ལུས་ཕྱག་རྒྱ་ཆེན་པོའི་སྐུ་སྤྲུལ་སྐུ་རྡོ་རྗེ་མི་བསྐྱོད་པར་བསྒྱུར་ནས། དེ་ཉིད་ཁམས་གསུམ་པའི་སེམས་ཀྱི་ངོ་བོར་རབ་ཏུ་བསྒོམ་པ་ནི་དམ་ཚིག་སེམས་དཔའ་འོ། ། དེའི་སྙིང་ཁར་ཡེ་ཤེས་སེམས་དཔའ་ཧཱུྃ་བསྒོམས་ནས། ཡེ་ཤེས་སེམས་དཔའ་ཧཱུྃ་གི་ཐིག་ལེའི་ནང་དུ། རང་གི་སེམས་ཏིང་ངེ་འཛིན་སེམས་དཔའ་ལ་ཐིམ་པར་གྱུར་པ་ཨ་ཐུང་ངུ་བཞག་སྟེ། སྔ་མ་ལྟར་སེམས་དཔལ་གསུམ་རིམ་གྱིས་འོད་གསལ་དུ་གཞུག་གོ ། ཁམས་གསུམ་པའི་ངག་གི་རྟོག་པ་གཞོམ་པའི་ཕྱིར།
གསུང་གི་རིལ་འཛིན་བསྒོམ་པ་ནི། སྔ་མ་ལྟ་བུའི་སངས་རྒྱས་དཀྱིལ་འཁོར་དབུས་སུ་གནས་པར། སྒྱུ་ལུས་ཕྱག་རྒྱ་ཆེན་པོའི་སྐུ། སྤྲུལ་སྐུ་ཚེ་དཔག་ཏུ་མེད་པར་བསྒྱུར་ཏེ། དེ་ཉིད་ཁམས་གསུམ་པའི་ངག་གི་ངོ་བོར་བསྒོམ་པ་ནི་དམ་ཚིག་སེམས་དཔའ་འོ། ། དེའི་སྙིང་ཁར་ཡེ་ཤེས་སེམས་དཔའ་ཨཿཚེག་དྲག་ཅན་བསམས་ཏེ། དེའི་ཐིག་ལེའི་ནང་དུ་ཏིང་ངེ་འཛིན་སེམས་དཔའ་རྡོ་རྗེ་སྟེ་རང་གི་སེམས་ཐིག་ལེའི་རང་བཞིན་ཨ་ཐུང་ངུ་བཞག་སྟེ། སྔ་མ་ལྟར་སེམས་དཔའ་གསུམ་རིམ་གྱིས་འོད་གསལ་དུ་གཞུག་གོ ། དེ་དག་གི་ཕན་ཡོན་བསྡུས་ཏེ་བསྟན་པ་ནི། བཤད་མ་ཐག་པའི་རིལ་འཛིན་གྱི་བསམ་གཏན་གསུམ་པོ་འདི་ནི།
དམ་ཚིག་སྟེ་བསྐྱེད་པའི་རིམ་པ་བསྒོམས་པ་ལས་མཆོག་ཏུ་གྱུར་ཏེ། དེ་ཅིའི་ཕྱིར་ཞེ་ན། རྡོ་རྗེ་གསུམ་ནི་སེམས་ཅན་ཐམས་ཅད་ཀྱི་ལུས་ངག་ཡིད་གསུམ་ཡིན་ལ། དེ་དག་སྟོང་པ་ཉིད་དུ་དབྱེར་མི་ཕྱེད་པར་བསྒོམས་པས། འགོག་པའི་དམ་ཚིག་སྟེ། འཛིན་པའི་ཡན་ལག་འོད་གསལ་གྱི་རང་བཞིན་མངོན་དུ་བྱེད་པའི་ཡེ་ཤེས་ཐོབ་པར་འགྱུར་བའི་ཕྱིར་རོ། ། དེ་ལས་ཅིར་འགྱུར་ཞེན། སངས་རྒྱས་དངོས་གྲུབ་ཏེ་གཟུགས་ལ་སོགས་པ་ཐ་མལ་པའི་ཕུང་པོ་སྤངས་ནས། ཟབ་ཅིང་རྒྱ་ཆེ་བའི་བདག་ཉིད་ཅན་གྱི་ཡེ་ཤེས་ཀྱི་སྐུ་ཐོབ་པར་འགྱུར་བའི་ཕྱིར་རོ། ། རྗེས་གཞིག་གི་བསམ་གཏན་བསྟན་པ་ནི།
སྐུའི་རྗེས་གཞིག་ནི། སྒྱུ་ལུས་གྲུབ་པའི་རྣལ་འབྱོར་པས། སྒྱུ་མའི་སྐུ་དེ་ཉིད་གསལ་བའི་དཀྱིལ་འཁོར་ཏེ་སྤྲུལ་སྐུ་རྣམ་པར་སྣང་མཛད་དུ་བསྒོམས་ལ། དེའི་སྙིང་ཁར་ཡེ་ཤེས་སེམས་དཔའ་ཨོཾ་བསམས་ཏེ། དེ་ལས་འོད་ཟེར་འཕྲོས་པས། ཁམས་གསུམ་པའི་ལུས་ངག་སེམས་རྣམས་བཅོམ་ནས། འོད་ཀྱི་ཚུལ་དུ་བདག་ལ་བསྡུས་ཏེ། བདག་ཉིད་ཀྱང་སེམས་དཔའ་གསུམ་རིམ་གྱིས་རྡོ་རྗེ་ནམ་མཁའི་དབྱིངས་ཏེ། འོད་གསལ་བར་ཞུགས་པར་བསམས་ན། དེ་ལྟར་སློབ་པའི་རྣལ་འབྱོར་པ་དེ་ནི།
སེམས་ཅན་ཐམས་ཅད་ཀྱི་ཡིད་ལ་རེ་བའི་རྟོག་པ་རྫོགས་པར་བྱེད་པས་ན་སྐལ་པ་སྟེ། དེར་གནས་པ་ནི། འཁོར་བ་ཇི་སྲིད་པར་སྐུ་གསུམ་གྱི་བདག་ཉིད་ཅན་དུ་གྱུར་ཏེ། སྐྱེ་བོ་མ་ལུས་པའི་དོན་རྫོགས་པར་བྱེད་པར་འགྱུར་རོ། ། གསུང་གི་རྗེས་གཞིག་ནི་སྒྱུ་མའི་སྐུ་དེ་ཉིད་ཆོས་ཀྱི་དཀྱིལ་འཁོར་ཏེ། འོད་དཔག་ཏུ་མེད་པའི་སྤྲུལ་སྐུར་བསྒོམས་ནས་དེའི་ཐུགས་ཀར་ཡེ་ཤེས་སེམས་དཔའ་ཨཱ་བསམས་ཏེ། དེ་ལས་འོད་ཟེར་འཕྲོས་པས། ཁམས་གསུམ་པའི་ལུས་ངག་སེམས་རྣམས་བཅོམ་སྟེ། བདག་ལ་བསྡུས་ནས་བདག་ཀྱང་སེམས་དཔའ་གསུམ་རིམ་གྱིས་རྡོ་རྗེ་ནམ་མཁའི་དབྱིངས་ཏེ། འོད་གསལ་བར་ཞུགས་པར་བསམ་མོ། །
ཐུགས་ཀྱི་རྗེས་གཞིག་ནི། སྒྱུ་མའི་སྐུ་དེ་ཉིད་རྡོ་རྗེའི་དཀྱིལ་འཁོར་ཏེ། མི་བསྐྱོད་པའི་སྤྲུལ་སྐུར་བསྒོམ་ཞིང་། དེའི་ཐུགས་ཁར་ཡེ་ཤེས་དཔའ་ཧཱུྃ་བསམས་ཏེ། དེ་ལས་འོད་ཟེར་འཕྲོས་པས། ཁམས་གསུམ་པའི་ལུས་ངག་སེམས་རྣམས་བཅོམ་སྟེ། བདག་ལ་བསྡུས་ནས་བདག་ཉིད་ཀྱང་སེམས་དཔའ་གསུམ་རིམ་གྱིས་རྡོ་རྗེ་ནམ་མཁའི་དབྱིངས་ཏེ། འོད་གསལ་བར་ཞུགས་པར་བསམ་མོ། ། དེ་ལས་ཅིར་འགྱུར་ཞེ་ན། དེ་ལྟར་སློབ་པའི་སྒྲུབ་པ་པོ་དེ་ནི།
སྐལ་པར་ཏེ་འཁོར་བ་ཇི་སྲིད་པར། སྐུ་གསུམ་གྱི་བདག་ཉིད་ཅན་དུ་གྱུར་ནས།

སེམས་ཐམས་ཅད་ཀྱི་དོན་རྫོགས་པར་བྱེད་པས་གནས་པར་འགྱུར་རོ། ། རྡོ་རྗེ་གསུམ་གྱི་རྟོག་པའི་དམ་ཚིག་ནི། རྡོ་རྗེ་འཆང་ཆེན་པོའོ། ། དེ་ཉིད་ཀློག་པ་ལ་སོགས་པའི་ཕན་ཡོན་བསྟན་པ་ནི། སྐུ་གསུང་ཐུགས་རྡོ་རྗེ་སྟེ་རྡོ་རྗེ་འཆང་ཆེན་པོའི་རིམ་གཉིས་ཀྱི་རྣལ་འབྱོར་འདི་ལ། བླ་མ་རྣམས་ཀྱིས་དབང་བསྐུར་ཞིང་གནང་བ་ཐོབ་ཕྱིན་ཆད་རྣལ་འབྱོར་པ་གང་ཞིག་ཀློག་པའམ། གཞན་ལ་སྟོན་ནམ། རང་སེམས་ཀྱང་རུང་སྟེ། དེ་ཡང་རྡོ་རྗེ་འཛིན་པ་དང་འདྲ་བར་འགྱུར་རོ། ། ལེའུ་ཡི་མཚན་དོན་ནི། དེ་བཞིན་གཤེགས་པ་ཐམས་ཅད་ཀྱི་སྔགས་ནི་ཨོཾ་ལ་སོགས་པའོ། །
དེ་ལས་བྱུང་བའི་དམ་ཚིག་ནི་རྡོ་རྗེ་འཆང་ཆེན་པོའོ། ། དེ་ནི་སྔགས་ལ་གཞོལ་བ་རྣམས་ཀྱི་དེ་ཁོ་ན་ཉིད་དོ། ། རིག་པ་ནི་འོད་གསལ་བའོ། ། དེ་ལས་བྱུང་བའི་སྐྱེས་བུ་ནི་རིག་པའི་སྐྱེས་བུ་སྟེ། ཡེ་ཤེས་ཀྱི་སྐུའོ། ། དེ་ནི་སྔགས་ཀྱི་སྐུ་ལས་ཕུལ་དུ་བྱུང་བས་ན་མཆོག་གོ ། དེ་སྟོན་པའི་གཞུང་གི་ཚོགས་ལ་ཡང་དེ་སྐད་ཅེས་བྱ་སྟེ། ལེའུ་བཅུ་གཅིག་པའི་རྣམ་བཤད་དོ།། ༈ །།དེ་ལྟར་ལས་ཀྱི་ལམ་སྒྱུ་ལུས་འོད་གསལ་གྱིས་རྣམ་པར་དག་པར་བྱེད་པའི་ཐབས་བསམ་གཏན་གཉིས་བསྟན་ནས། རིམ་པ་གཉིས་ཀྱི་ཕྱག་རྒྱ་ཆེན་པོ་མོས་པ་དང་།
དེ་ཁོ་ན་ཉིད་ཡིད་ལ་བྱེད་པའི་ཚུལ་གྱིས་འོད་གསལ་དུ་ཐིམ་པ་བསྟན་པར་བྱ་བའི་ཕྱིར། ལེའུ་བཅུ་གཉིས་པ་འཆད་པ་ལ་གཉིས་ཀྱི། བསྡུས་པའི་དོན་ནི། ལེའུ་འདིའི་སྟོད་ནས། ཕྱག་རྒྱ་ཆེན་པོ་ཡོངས་སུ་ཐིམ་པ་སྟོན་ཅིང་། རྐེད་ནས་དངོས་གྲུབ་བསྒྲུབ་པའི་ཆོ་ག་དང་། བསྙེན་པ་གཉིས་ཀྱི་ཆོ་ག་སྟོན་ལ། སྨད་ནས་སྒྲུབ་པ་མདོར་བྱས་པ་དང་། དངོས་གྲུབ་བསྒྲུབ་པའི་དུས་ཀྱི་ངེས་པ་དང་། རྣལ་འབྱོར་ཆེན་པོའི་སྐུ་གསུང་ཐུགས་བྱིན་གྱིས་བརླབས་པ་སྟོན་ནོ། །
ཡན་ལག་གི་དོན་ལ་གཉིས་ཀྱི། སྡུད་པ་པོའི་ཚིག་གིས་སྟོན་པའི་ཁྱད་པར་བསྟན་པ་ནི། ལེའུ་བཅུ་གཅིག་པ་རྫོགས་པའི་རྗེས་དེ་ནས་བཀའ་བསྩལ་ཏོ་ཞེས་སྦྱར། སུ་ཞིག་གིས་ན། ས་འོག་ས་སྟེང་ས་བླ་རྣམས་སུ་སྟོན་པར་མཛད་པས་ན་སྟོན་པ་རྡོ་རྗེ་འཛིན་གྱིས་སོ། ། དེ་ཉིད་ནི་དཀྱིལ་འཁོར་པ་རྣམས་འབྱིན་པར་བྱེད་པས་ན་བསྐྱེད་པའོ། ། ཡེ་ཤེས་མཆོག་ནི་རིན་པོ་ཆེ་ལྟ་བུའི་གང་ཟག་སྟེ། དེ་རྡོ་རྗེ་ལྟ་བུའི་ཏིང་ངེ་འཛིན་ལ་རབ་ཏུ་འཇུག་པས་སྒྲུབ་པར་མཛད་པས་ན་ཡེ་ཤེས་མཆོག་སྒྲུབ་པའོ། ། གང་ཞིག་ན། དམ་ཚིག་རྡོ་རྗེ་གསུམ་ནི་རྡོ་རྗེ་འཆང་ཆེན་པོ་ཡིན་ལ།
དེའི་དེ་ཁོ་ན་ཉིད་དོན་དམ་པའི་བདེན་པའོ། ། གང་གིས་ན། རྡོ་རྗེའི་གསུང་གིས་སོ། ། ལེའུ་ཡི་གཞུང་རྒྱས་བཤད་ལ་བརྒྱད་དེ། ཕྱག་རྒྱ་ཆེན་པོ་ཐིམ་པ་མདོར་བསྟན་པ་དང་། གནས་ཀྱི་མཚན་ཉིད་བསྟན་པ་དང་། ཕྱག་རྒྱ་ཆེན་པོ་ཐིམ་པ་རྒྱས་པར་བཤད་པ་དང་། དངོས་གྲུབ་སྒྲུབ་པའི་ཆོ་ག་བསྟན་པ་དང་། བསྙེན་པ་གཉིས་ཀྱི་ཆོ་ག་བསྟན་པ་དང་། དངོས་གྲུབ་དང་མཐུན་པའི་སྤྱོད་པ་བསྟན་པ་དང་།
དངོས་གྲུབ་སྒྲུབ་པའི་དུས་ཀྱི་ངེས་པ་དང་། སྐུ་གསུང་ཐུགས་བྱིན་གྱིས་བརླབ་པས་བསྟན་པའོ། ། ཕྱག་རྒྱ་ཆེན་པོ་ཐིམ་པ་སྒྱུ་མ་ལྟ་བུའི་ཏིང་ངེ་འཛིན་མདོར་བསྟན་པ་ནི། སྒྱུ་ལུས་བསམ་གཏན་གཉིས་ཀྱིས་བཤིག་ནས། ནམ་མཁའ་དང་མཚུངས་པ་འོད་གསལ་བ་དང་མཉམ་པར་གྱུར་ཅིང་། མངོན་སུམ་དུ་བྱས་པས་རྣམ་པར་མི་རྟོག་པའི་ངོ་བོ་ཉིད་ཡིན་ཞིང་། ཕྱི་ནང་གི་ཆོས་རྣམས་ཀྱང་རང་བཞིན་གྱིས་རྣམ་པར་དག་པ་ཡིན་ཡང་། འོན་ཀྱང་ཀུན་རྫོབ་ཏུ་རོལ་མོ་བཞིན་དུ་འོག་ནས་བཤད་པའི་ལྷའི་རྣལ་འབྱོར་དང་དངོས་གྲུབ་སྒྲུབ་པའི་ཆོ་ག་ལ་སོགས་པ་འདི་དག་རབ་ཏུ་བསྒོམ་པ་སྟོན་པ་ཡིན་ནོ། ། གནས་ཀྱི་མཚན་ཉིད་ལ་གཉིས་ཀྱི། དྲང་དོན་དུ་བཤད་པ་ནི།
ལེའུ་བཅུ་གཅིག་པར་བཤད་པ་དང་། མ་བཤད་པའི་དངོས་གྲུབ་རྣམས་གནས་གང་ཞིག་ཏུ་བསྒྲུབ་ཅེ་ན། གྲོང་ནས་རྒྱང་གྲགས་སོགས་འཕགས་པའི་དགོན་པ་ཆེན་པོའི་ས་ཕྱོགས་མཆོག་ཏུ་གྱུར་པ་དང་། ཆུ་ལ་སོགས་པས་ཡིད་དུ་འོང་ཞིང་། མེ་ཏོག་དང་འབྲས་བུ་ལ་སོགས་པས་བརྒྱན་པའི་རི་བོ་དང་སྐྱེ་བོས་རྣམ་པར་དབེན་པའི་ས་ཕྱོགས་གཞན་རྣམས་སུ་ཡང་། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་གང་དུ་བསྡུས་ཤིང་བསགས་པ་ཕྱག་རྒྱ་ཆེན་པོའི་དངོས་གྲུབ་འགྲུབ་བོ། ། དེ་ཉིད་ངེས་དོན་དུ་བཤད་པ་ནི། དེ་ལ་དགོན་པ་ཆེན་པོའི་ས་ཕྱོགས་ཞེས་པས་ནི་ཆོས་ཀྱི་སྐུའི་མཚན་ཉིད་སྟོན་ཏེ། དེ་སྐད་དུ་ཡང་། ནམ་མཁའ་བརྟགས་པའི་སྦྱོར་བ་ཡིས། །
ཕུང་པོ་དགོན་པ་ཆེན་པོར་འདོད། ། གནས་མེད་གནས་པའི་སྦྱོར་བ་ཡིས། ། གནས་ཆེན་པོ་ནི་ས་ཕྱོགས་ཡིན། ། ཞེས་ཏེ། གཟུགས་ལ་སོགས་པའི་ཕུང་པོ་རྣམས། ནམ་མཁའ་བརྟགས་པའི་སྦྱོར་བ་སྟེ། བསམ་གཏན་གཉིས་ཀྱིས་བཤིག་ནས་འོད་གསལ་དུ་བཅུག་པ་ནི། སྤྲོས་པའི་མཚན་མ་ལས་རིང་དུ་གནས་པས་ན་དགོན་པ་ཆེན་པོར་འདོད་དོ། ། དེ་ལྟ་བུའི་འོད་གསལ་ལ་གནས་མེད་གནས་པའི་སྦྱོར་བ་སྟེ། མི་གནས་པའི་ཚུལ་གྱིས་འཁོར་བ་ཇི་སྲིད་པར་བཞུགས་པའི་གནས་ཆེན་ཏེ།
ཆོས་ཀྱི་སྐུ་ནི་སྒྲིབ་གཉིས་ཀྱི་དྲི་མས་གཙང་བས་ན་ས་ཕྱོགས་ཡིན་ནོ། ། མེ་ཏོག་འབྲས་བུ་སོགས་པས་བརྒྱན། ། ཅེས་པས་ལོངས་སྐུ་དང་སྤྲུལ་པའི་སྐུ་སྟོན་པ་ནི། འདིར་ནི་ལོངས་སྤྱོད་རྫོགས་པའི་ཤིང་། ། དངོས་གྲུབ་སྣ་ཚོགས་མེ་ཏོག་ལྡན། ། སྤྲུལ་པའི་འབྲས་བུ་ཡང་དག་བརྒྱན། ། ཅེས་ཏེ། འདིར་ནི་སྟེ་ཆོས་ཀྱི་སྐུའི་ས་ཕྱོགས་གཙང་མ་ལ་སྐྱེས་པའི་ཤིང་ནི། ལོངས་སྤྱོད་རྫོགས་པའི་སྐུ་ཡིན་ཏེ། ། དེ་ཉིད་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་སྣ་ཚོགས་ཀྱི་མེ་ཏོག་དང་ལྡན་ཞིང་གདུལ་བྱ་སྣ་ཚོགས་པའི་དོན་མཛད་པའི་སྤྲུལ་པའི་འབྲས་བུས་ཡང་དག་པར་བརྒྱན་པའི་ཕྱིར་རོ། །
རི་བོ་དབེན་པའི་ས་ཕྱོགས་ཞེས་པས། སྐུ་གསུམ་དབྱེར་མེད་རྡོ་རྗེ་འཆང་ཆེན་པོ་སྟོན་པ་ནི། ཡང་དག་རྫོགས་པའི་བྱང་ཆུབ་རིག ། དངོས་མེད་དབེན་པ་ཉམས་དགའ་བའོ། ། རྡོ་རྗེ་ཞེས་བྱ་དེ་བསྒྲུབ་བྱ། ། ཞེས་ཏེ། སྔར་བཤད་པའི་ཆོས་ཀྱི་སྐུའི་ས་ཕྱོགས་གཙང་མ་དང་། དངོས་གྲུབ་སྣ་ཚོགས་ཀྱི་མེ་ཏོག་དང་། སྤྲུལ་པའི་འབྲས་བུས་བརྒྱན་པའི་ལོངས་སྤྱོད་རྫོགས་པའི་ལྗོན་ཤིང་དང་ལྡན་པའི་རི་བོ་ནི་ཡང་དག་པ་རྫོགས་པའི་བྱང་ཆུབ་སྟེ། སྐུ་གསུམ་དབྱེར་མེད་རྡོ་རྗེ་འཆང་ཆེན་པོ་ཡིན་ལ།
དེ་ཉིད་ནི་དངོས་མེད་དེ། དོན་དམ་པའི་བདེན་པ་ལས་མི་གཡོ་བས་དབེན་པ་དང་། ཟག་པ་མེད་པའི་བདེ་བ་དང་ལྡན་པས་ཉམས་དགའ་བའོ། ། དེ་བས་ན་སྐུ་གསུམ་དབྱེར་མེད་རྡོ་རྗེ་འཆང་ཆེན་པོའི་རི་བོ་དེར་གནས་ནས། ཕྱག་རྒྱ་ཆེན་པོའི་དངོས་གྲུབ་བསྒྲུབ་པར་བྱའོ་ཞེས་པའོ། ། ཕྱག་རྒྱ་ཆེན་པོ་སྒྱུ་མ་ལྟ་བུའི་སྐུ་ཐིམ་པ་རྒྱས་པར་བཤད་པ་ལ་གསུམ་གྱི། སྒྱུ་ལུས་བསྒོམ་ཚུལ་དངོས་བསྟན་པ་ནི། མྃ་ཞེས་པ་སྒྱུ་ལུས་མཚོན་པར་བྱེད་པའི་ས་བོན་ཏེ། མའི་སྒྲ་ལ་དྲངས་ན་མ་མ་ན་ཡིད། ཛུའི་སྒྲ་ལ་དྲངས་ན།
ཨ་ཛུ་ན་བརྟེན་ཅིང་བསྙེན་པར་བྱ་བས་ཏེ། ཡིད་ཀྱི་རང་བཞིན་གྱིས་བརྟེན་ཅིང་བསྙེན་པ་ཡིན་པས་ན། མ་ཛུ་འམ་འཇམ་པ་སྟེ། སྒྱུ་མ་ལྟ་བུའི་སྐུ་ཡིན་ལ། དེ་ཉིད་མི་ཕྱེད་པས་ན་རྡོ་རྗེའོ། ། དེ་ཉིད་རབ་ཏུ་བསྒོམ་མོ། ། གང་ལ་ན་རང་གི་ལུས་ངག་སེམས་ཀྱི་རྡོ་རྗེ་ལའོ། ། རང་འབའ་ཞིག་སྒྱུ་མར་བསྒོམ་མམ་ཞེ་ན། མ་ཡིན་གྱི། ཁམས་གསུམ་པ་རྣམས་ཀྱི་ལུས་དང་།
སེམས་ལ་ཡང་སྤྲོས་ཏེ་ཐམས་ཅད་སྒྱུ་མ་ལྟ་བུར་བསྒོམ་མོ། ། དེ་ལས་ཅིར་འགྱུར་ཞེ་ན། རྡོ་རྗེ་འཇམ་པ་སྟེ། རྡོ་རྗེ་འཆང་ཆེན་པོའི་སྐུ་དང་འདྲ་བ་ཐོབ་པར་འགྱུར་རོ། ། རྡོ་རྗེ་འཆང་ཆེན་པོའི་སྐུ་ཇི་ལྟ་བུ་ཞེ་ན། དག་པའི་སྒྱུ་ལུས་ཀྱི་མཚན་ཉིད་སྟོན་པ་ནི། རྡོ་རྗེ་འཆང་ཆེན་པོའི་སྐུ་ནི་ཚད་དཔག་ཚད་བརྒྱའི་ཁྱོན་ཙམ་དུ་ཆེ་ཞིང་། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱི་རྒྱན་རྣམས་ཀུན་གྱིས་བརྒྱན་པ་དང་། དངོས་འཛིན་གྱི་དྲི་མས་དག་པའི་སྒྱུ་མའི་སྐུ་མངའ་བས་ན་དག་པའི་བདག་ཉིད་དང་། རྡོ་རྗེ་འབར་བའི་འོད་དག་གིས་ཏེ།
རང་གི་སྐུའི་འོད་ཟེར་གྱིས་འཇིག་རྟེན་གྱི་ཁམས་དཔག་ཏུ་མེད་པ་གསལ་བར་བྱེད་པས་སྣང་བར་འགྱུར་བའོ། ། དེ་ལྟ་བུའི་ཡེ་ཤེས་ཀྱི་སྐུ་དེ་ནི། ཚངས་པ་དང་དྲག་པོ་ལ་སོགས་པ་འཇིག་རྟེན་པའི་ལྷ་རྣམས་ཀྱིས་ནམ་ཡང་མཐོང་བར་མི་ནུས་ན། གཞན་དག་གིས་ལྟ་ཅི་སྨོས་ཏེ། དེ་ནི་ས་བཅུ་པ་ལ་གནས་པའི་ཕྱིར་མི་ལྡོག་པའི་བྱང་ཆུབ་སེམས་དཔའ་རྣམས་ཀྱིས་ལྷའི་མིག་གི་སྤྱོད་ཡུལ་ཡིན་པའི་ཕྱིར་རོ། ། རྡོ་རྗེ་འཇམ་པ་མཆོག་གི་དམ་ཚིག་ནི་སྒྱུ་ལུས་ཕྱག་རྒྱ་ཆེན་པོའོ། ། དེ་ཉིད་སོ་སོ་སྐྱེ་བོ་ལ་སོགས་པས་མི་རིགས་པས་ན་མི་སྣང་བའོ། ། སྒྱུ་ལུས་ཉིད་འོད་གསལ་དུ་གཞུག་པ་བསྟན་པ་ནི། རྡོ་རྗེ་མི་ཕྱེད་གསུམ་ནི་ཐུགས་ཡིན་ལ། དེ་ལས་བྱུང་བའི་བཤང་བ་ཡུལ་དང་།
གཅི་བ་དབང་པོ་རྣམས་ཕན་ཚུན་བསྲེས་པའི་དམ་ཚིག་ལྔ་སྟེ། ཡུལ་དང་དབང་པོས་བསྡུས་པའི་ཕུང་པོ་རྣམས་ལུགས་གསུམ་སྟེ་སེམས་སྣང་བ་གསུམ་རླུང་དང་ལྡན་པ་ལས་བྱུང་བའི་སྒྱུ་མ་ལྟ་བུའི་སྐུར་བསྐྱེད་ནས། རིལ་འཛིན་དང་། རྗེས་གཞིག་གིས་བཤིགས་ཏེ། ཁ་སྟེ་འོད་གསལ་དུ་བཅུག་ནས་བསྒོམ་པར་བྱའོ། ། དེ་ལས་ཅིར་འགྱུར་ཞེ་ན། དེ་ལྟར་བསྒོམ་པའི་རྣལ་འབྱོར་པ་དེ། སངས་རྒྱས་ཀུན་གྱིས་ཏེ། རྟོག་གེ་པ་རྣམས་ཀྱིས་མི་ཕྱེད་ཅིང་ཡུལ་མ་ཡིན་པའི། ཐུགས་ཏེ།
ཡེ་ཤེས་ཀྱི་སྐུ་འོད་གསལ་དེ་རུ་བཅུག་ཏེ་བསྒོམས་པས། དེ་མ་ཐག་ཏུ་འོད་གསལ་འཛིན་པའི་ཡན་ལག་དེ་ལས། རྗེས་དྲན་གྱི་ཡན་ལག་གིས་ཟུང་འཇུག་གི་སྐུར་བཞེངས་ཏེ། རྡོ་རྗེ་འཇམ་པའི་འོད་དེ་གཟི་བརྗིད་དང་འདྲ་བ་ཐོབ་པར་འགྱུར་རོ། ། དངོས་གྲུབ་གྱི་ཆོ་ག་ལ་གཉིས་ཏེ། བསྐྱེད་རིམ་པའི་དངོས་གྲུབ་གྱི་ཆོ་ག་དང་། རྫོགས་རིམ་པའི་དངོས་གྲུབ་ཀྱི་ཆོ་གའོ། ། དང་པོ་ལ་དོན་བདུན་ཏེ། རྫས་ཀྱི་སྒོ་ནས་རིག་པ་འཛིན་པ་བསྒྲུབ་པ་དང་། སྔགས་ཀྱི་རིལ་བུའི་སྒོ་ནས་བསྒྲུབ་པ་དང་།
ཕྱག་རྒྱ་ཆེན་པོའི་གཟུགས་ཀྱིས་རིག་པ་འཛིན་པ་བསྒྲུབ་པ་དང་། དངོས་གྲུབ་དང་མཐུན་པའི་སྤྱོད་པ་དང་། གདུལ་བྱ་འདུན་པའི་སྦྱོར་བ་རྒྱས་བཏབ་དང་བཅས་པ་དང་། ལས་ཀྱི་དབྱེ་བས་ཟས་ལ་ལོངས་སྤྱོད་པའི་ཆོ་ག་དང་། ལྷ་རྣམས་རྒྱས་པར་བྱ་བའི་ཆོ་གའོ། ། དང་པོ་ལ་བཞིའི་འཁོར་ལོའི་རིགས་འཛིན་བསྒྲུབ་པ་ཕན་ཡོན་དང་བཅས་པ་བསྟན་པ་ནི། བསྙེན་པ་ལས་སུ་རུང་བའི་རྣལ་འབྱོར་པས་འཁོར་ལོའི་རིག་པ་འཛིན་པ་བསྒྲུབ་པར་འདོད་ན། དང་པོར་དངུལ་ལམ་དུང་ལ་སོགས་པའི་རྒྱུ་ལས་བྱས་པའི་འཁོར་ལོ་དཀར་པོ་ཁྲུ་གང་བ་རྩིབས་བརྒྱད་པ་ལྟེ་བ་དང་མུ་ཁྱུད་དང་བཅས་པ་འོད་ཟེར་བསྣོལ་མར་འཕྲོ་བ་བྱས་ལ། འབྲུ་གསུམ་བཟླས་པའི་དྲིའི་ཆུས་བསངས་ཏེ། འབྲུ་གསུམ་གྱི་སྔགས་ཀྱིས་བསྲུངས་ལ།
ཟ་མ་ཏོག་འདི་ནང་དུ་བཅུག་སྟེ། ཁྲིའུ་ལ་སོགས་པའི་སྟེང་དུ་བཞག་གོ ། དེ་ནས་རྣལ་འབྱོར་གྱི་རིམ་པ་རྣམ་སྣང་གིས་གཙོ་བྱས་པའི་དཀྱིལ་འཁོར་རྒྱལ་མཆོག་ཡན་ཆད་བསྐྱེད་ནས། ལས་རྒྱལ་མཆོག་ནི། མདུན་གྱི་འཁོར་ལོ་མི་དམིགས་པར་བྱས་ཏེ། རང་གི་སྔགས་ཀྱིས་ཏེ། རྣམ་སྣང་གི་ས་བོན་ཨོཾ་ལས་འཁོར་ལོ་འོད་འཕྲོ་མདངས་མཆོག་ཅན་ཏེ། འཁོར་ལོ་དཀར་པོ་རྩིབས་བརྒྱད་པ་འོད་ཟེར་བསྣོལ་མར་འཕྲོ་བ་བསྒོམས་ནས། སངས་རྒྱས་ཐམས་ཅད་བཞུགས་པའི་གནས། ། ཞེས་པ་དེའི་ལྟེ་བར་རྣམ་སྣང་གིས་གཙོ་བྱས་པའི་དཀྱིལ་འཁོར་གྱི་ལྷ་རྣམས་བསྐྱེད་དོ། །
གསལ་བར་ཐུན་བཞིར་བསྒོམས་ཏེ། ཇི་སྲིད་དྲོ་བར་གྱུར་པ་དང་། དུ་བ་འཐུལ་བ་དང་། འབར་བར་གྱུར་པའི་རྟགས་རབ་འབྲིང་གསུམ་བྱུང་གི་བར་དུ་བསྒོམས་ལ། དེ་ནས་འཁོར་ལོ་དེ་རང་གི་ལག་ཏུ་ཐོགས་པས། དྲོ་བའི་དུས་སུ་ནི་མི་སྣང་བའམ་ནམ་མཁའ་ལ་འགྲོ་བ་དང་། དུ་བ་དང་འབར་བའི་དུས་སུ་ནི་ཚེ་བསྐལ་པར་ཐུབ་པར་འགྱུར་བས། སངས་རྒྱས་ཏེ་རྡོ་རྗེ་འཆང་ཆེན་པོ་དང་འདྲ་བར་འགྱུར་རོ། ། ཕན་ཡོན་གཞན་ཡང་རིག་པ་འཛིན་པ་དེ་རི་རབ་སུམ་ཅུ་རྩ་དྲུག་གི་རྡུལ་ཕྲན་ཇི་སྙེད་ཡོད་པའི་ཚད་ཀྱི་འཁོར་རྣམས་དེའི་རྗེས་སུ་འབྲང་བར་འགྱུར་ཏེ། ཀུན་ཀྱང་རྡོ་རྗེ་འཛིན་པ་དང་འདྲ་བར་ཚེའི་དངོས་གྲུབ་ཐོབ་པས་མི་འཇིགས་པ་ཉིད་དོ། །
ཏིང་ངེ་འཛིན་གང་གིས་འཁོར་ལོ་དང་མཉམ་པ་ཐོབ་པ་དེ་ནི། འཁོར་ལོའི་དམ་ཚིག་ཅེས་བྱའོ། ། རྡོ་རྗེའི་རིག་པ་འཛིན་པ་ཕན་ཡོན་དང་བཅས་པ་བསྟན་པ་ནི། བསྙེན་པ་ལས་སུ་རུང་བའི་རྣལ་འབྱོར་པས་རྡོ་རྗེའི་རིག་པ་འཛིན་པ་བསྒྲུབ་པར་འདོད་ན། ལྷའི་རྣལ་འབྱོར་མི་བསྐྱོད་པའི་དང་པོའི་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ལྕགས་ལས་བྱས་པའི་རྡོ་རྗེ་ཁྲུ་གང་བ་བྱས་ལ། དེ་ནས་གསང་བ་ལ་སོགས་པ་སྔ་མ་བཞིན་བྱས་ཏེ། མདུན་གྱི་རྡོ་རྗེ་དེ་ཉིད་དཀྱིལ་འཁོར་དབུས་སུ་སྟེ། མི་དམིགས་པར་བྱས་པའི་སྟོང་པའི་ངང་ལས།
རང་སྔགས་ཧཱུྃ་ལས་སྔར་དང་འདྲ་བའི་རྡོ་རྗེ་ཆེན་པོ་བསྒོམས་ལ། དེ་ཉིད་རྡོ་རྗེ་ཀུན་གྱི་གནས་ཡིན་པར་བསམས་ན་ཞེས་པ། དེའི་སྟེང་དུ་མི་བསྐྱོད་པས་གཙོ་བྱས་པའི་དཀྱིལ་འཁོར་གྱི་ལྷ་རྣམས་སྐད་ཅིག་གིས་བསྐྱེད་ནས། རྟགས་གསུམ་གང་རུང་མ་བྱུང་གི་བར་དུ་ཐུན་བཞིར་བསྒོམས་ན། ཕ་ཡོན་སྔ་མ་བཞིན་དུ་འཐོབ་པས། རྡོ་རྗེ་འདྲ་བར་འགྱུར་བའོ། ། ཕན་ཡོན་གཞན་ཡང་། རི་རབ་སུམ་ཅུ་རྩ་དྲུག་ཅེས་པས། རྡོ་རྗེ་འཆང་ཆེན་པོ་དང་འདྲ་བར་འདོད་པའི་དབང་ཕྱུག་ཏུ་འགྱུར་བར་སྟོན་ནོ། ། དྲག་པོ་དག་གིས་ཞེས་པས།
ཁམས་གསུམ་ཐམས་ཅད་ཀྱིས་ཕྱག་བྱས་པར་སྟོན་ཏེ། དྲག་པོ་ནི་ཁམས་གསུམ་གྱི་ཕྱག་བྱས་པ་ཡིན་པའི་ཕྱིར་རོ། ། རྡོ་རྗེའི་དམ་ཚིག་ནི། ལྷན་ཅིག་སྤྱོད་པའི་ཕྱག་རྒྱ་རྣམས་ཏེ། དེ་དང་དེའི་ཏིང་ངེ་འཛིན་ལ་དེ་སྐད་ཅེས་བྱའོ། ། པད་མ་བསྒྲུབ་པའི་ཕན་ཡོན་དང་བཅས་པ་ནི། བསྙེན་པ་ལས་སུ་རུང་བའི་རྣལ་འབྱོར་པས་པད་མའི་རིགས་འཛིན་བསྒྲུབ་པར་འདོད་ན། གཞན་སྔར་དང་འདྲ་བ་ལས། ཆོ་གའི་ཁྱད་པར་འོད་དཔག་ཏུ་མེད་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་བསྐྱེད་ནས།
ལས་རྒྱལ་མཆོག་ན། ཟངས་ལས་བྱས་པའི་པད་མ་དམར་པོ་འདབ་མ་བརྒྱད་པ་ལ། གསང་བ་ལ་སོགས་པ་སྔ་མ་ལྟར་བྱས་ལ། པད་མ་དེ་མི་དམིགས་པ་ལས། དེ་ཉིད་ཆོས་རྣམས་ཀུན་གྱི་གནས་ཡིན་པར་བསམས་ནས་ཏེ། དེའི་སྟེང་འོད་དཔག་ཏུ་མེད་པས་གཙོ་བྱས་པའི་དཀྱིལ་འཁོར་སྐད་ཅིག་གིས་བསྐྱེད་ནས་བསྒོམས་པས། རྟགས་གསུམ་གང་རུང་བྱུང་བ་ན། སྔར་དང་འདྲ་བར་ཕན་ཡོན་འབྱུང་སྟེ། དེའི་ཕྱིར་རྡོ་རྗེ་ཆོས་ཏེ། འོད་དཔག་མེད་དང་འདྲ་བར་འགྱུར་རོ། །
ཕན་ཡོན་གཞན་ཡང་། རི་རབ་སུམ་ཅུ་རྩ་དྲུག་གི་རྡུལ་ཕྲན་ཇི་སྙེད་ཡོད་པའི་ཚད་ཀྱི་དག་པའི་བདག་ཉིད་དེ། པད་མའི་རིགས་ཅན་གྱི་སངས་རྒྱས་ཏེ་ཐབས་ཀྱི་ངོ་བོ་ཉིད་དང་། མཆོད་མཆོག་སྟེ་ཤེས་རབ་ཀྱི་ངོ་བོ་ཉིད་ཀྱི་དཀྱིལ་འཁོར་གྱི་ཚོགས་སུ་སྒྲུབ་པ་པོ་བདག་ཉིད་འཇོག་པར་བྱེད་ཅིང་། སྔགས་དང་ཕྱག་རྒྱའི་ཚོགས་ཐམས་ཅད་ཀྱི་བདག་པོ་ཉིད་དུ་དབང་བསྐུར་བར་འགྱུར་རོ། ། ཡེ་ཤེས་ལྔ་ལྡན་ཞེས་སོགས་བཤད་ཟིན་ཏོ། ། ཕྱོགས་བཅུའི་སངས་རྒྱས་ཐམས་ཅད་དང་འབྲེལ་བའི་སྐུ་གསུང་ཐུགས་ཀྱི་གསང་བ་གསུམ་ལ་བསྙེན་བཀུར་བྱེད་པར་འགྱུར་རོ། ། རལ་གྲི་སྒྲུབ་པ་ཕན་ཡོན་དང་བཅས་པ་ནི། རལ་གྲིའི་རིག་པ་འཛིན་པ་སྒྲུབ་པར་འདོད་པའི་རྣལ་འབྱོར་པས། གཞན་རྣམས་སྔར་དང་འདྲ་བ་ལས།
ཆོ་གའི་ཁྱད་པར། དོན་ཡོད་གྲུབ་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་བསྐྱེད་ནས། ལས་རྒྱལ་མཆོག་ལྕགས་ལས་བྱས་པའི་རལ་གྲི་བརྡུངས་ལ། དེ་ཉིད་གསང་བ་ལ་སོགས་པ་སྔ་མ་ལྟར་བྱས་ནས། མི་དམིགས་པའི་ངང་ལས། རང་གི་སྔགས་ཀྱིས་ཏེ། དོན་གྲུབ་ཀྱི་ས་བོན་ཧ་ལས་འོད་ཟེར་ལྔའི་མདོག་འདྲའི་འོད་དེ། འོད་ཟེར་ལྔ་དང་ལྡན་པའི་རལ་གྲི་བསྒོམས་ལ། དེའི་སྟེང་དུ་དོན་གྲུབ་གྱིས་གཙོ་བྱས་པའི་དཀྱིལ་འཁོར་རྣམས་སྐད་ཅིག་གིས་བསྐྱེད་དེ་བསྒོམས་པས།
རྟགས་གསུམ་གང་རུང་བྱུང་བ་ན། མིག་ཡངས་དེ་བསྒྲུབ་པ་པོའི་ལག་ཏུ་ཐོགས་ན། རྡོ་རྗེ་གསུམ་ལས་བྱུང་བའི་རིག་པ་ནི་ཕྱག་རྒྱ་ཆེན་པོའི་གཟུགས་ཡིན་ལ། དེ་འཛིན་པར་འགྱུར་ཞིང་། ཁམས་གསུམ་གྱི་རྫུ་འཕྲུལ་ཆེན་པོ་དང་ལྡན་པ་ཀུན་གྱིས་མཆོད་པ་དང་། ཚངས་པའི་གཙོ་བོ་དང་། དབང་པོ་སྟེ་བརྒྱ་བྱིན་དང་། ལྷ་མིན་གྱི་གཙོ་བོ་རྣམས་ཀྱིས་ཕྱག་བྱས་པ་དང་། སྟོང་གསུམ་གྱི་འཇིག་རྟེན་གཅིག་པུ་བ་སྟེ་བདག་པོར་འགྱུར་རོ། ། གསང་བ་འཛིན་པ་སྟེ་ཐ་མལ་གྱི་སྒྲུབ་པ་ལ་གནས་པ་རྣམས་ཀྱི།
མི་མཆོག་སྟེ་གཙོ་བོར་འགྱུར་རོ། ། སྐུ་གསུང་ཐུགས་ཀྱི་རྡོ་རྗེ་འཛིན་སྟེ་སྒྲུབ་པ་པོ་གང་ཡིད་ལ་འདོད་ཅིང་བསམས་ལ་དེ་ལྟ་བུའི་འཇིག་རྟེན་དང་། འཇིག་རྟེན་ལས་འདས་པའི་དངོས་གྲུབ་རྣམས་རྡོ་རྗེ་ཐུགས་ལས་ཏེ། བསམས་པ་ཙམ་གྱིས་རབ་ཏུ་འབྱུང་ཞིང་སྟེར་བར་འགྱུར་རོ། ། དེ་བཞིན་གཤེགས་པ་ཐམས་ཅད་ཀྱི་བདག་ཉིད་ཅན་གྱི་རལ་གྲི་ནི། རལ་གྲི་ཐམས་ཅད་སྟེ། དེ་དང་དབྱེར་མེད་པའི་ཏིང་ངེ་འཛིན་ལ་དེ་སྐད་ཅེས་བྱའོ། ། འདིར་རིན་པོ་ཆེའི་སྒྲུབ་པ་མ་བཤད་པ་ནི། འཁོར་ལོ་ལ་སོགས་པ་ལ་རང་བཞིན་གྱིས་གྲུབ་པའི་ནུས་པ་མེད་པས་བསྒྲུབ་པ་བཤད་ལ། རིན་པོ་ཆེ་རྙེད་ན།
རང་བཞིན་གྱིས་གྲུབ་པའི་ནུས་པ་ཡོད་པས། བསྒྲུབ་མི་དགོས་པར་སེམས་ཅན་གྱི་དོན་འབྱུང་ཞིང་། མ་རྙེད་ན་བསྒྲུབ་མི་ནུས་པས། རིན་པོ་ཆེའི་སྒྲུབ་པ་མ་བཤད་པ་ཡིན་ནོ། ། སྔགས་ཀྱི་རིལ་བུའི་སྒྲུབ་པ་བསྟན་པ་ནི། ནང་ལ་མཆོག་ཏུ་གཞོལ་བས་བསྙེན་པ་ལས་སུ་རུང་བའི་རྣལ་འབྱོར་པ་རིལ་བུའི་རིག་པ་འཛིན་པ་བསྒྲུབ་པར་འདོད་ན། རང་གི་ལྷག་པའི་ལྷའམ་རྣམ་པར་སྣང་མཛད་ཀྱི་དང་པོ་སྦྱོར་བ་དང་དཀྱིལ་འཁོར་རྒྱལ་མཆོག་བསྐྱེད་ནས། ལས་རྒྱལ་མཆོག ཡི་གེ་ཨོཾ་ཙ་ན་ཀའི་འབྲུ་ཚད་ཙམ་གྱི་རིལ་བུ་བསམས་ནས། དེའི་དབུས་སུ་སྟེ་ནང་དུ་ཆུད་པར་རང་གི་ལྷའི་གཟུགས་ཏེ་ས་བོན་ཨོཾ་རྣམ་སྣང་གི་ངོ་བོ་ཉིད་རླུང་འཇུག་པའི་བདག་ཉིད་ཅན་དུ་བསམས་ཏེ།
ཁར་བཅུག་ནས་ཏེ་སྤྱི་བོའི་གནས་སུ་བསྒོམ་མོ། ། ཡང་དང་ཡང་དུ་བསྒོམ་ན་སྒྲུབ་པ་པོ་དེ་ནི་དེ་མ་ཐག་ཏུ་ཡང་བྱང་ཆུབ་དོན་དམ་པའི་བདེན་པ་དང་། སེམས་ཅན་ཀུན་རྫོབ་ཀྱི་བདེན་པ་སྟེ། དེ་གཉིས་དབྱེར་མི་ཕྱེད་པའི་རྡོ་རྗེ་འཆང་ཆེན་པོ་དང་། འོད་དེ་རྫུ་འཕྲུལ་འདྲ་བར་འགྱུར་ཞིང་། གཟི་བརྗིད་ལྟ་བར་དཀའ་བས་ན། ཉི་མ་ཤར་བའི་ཞེས་པ་སོགས་གསུངས་སོ། ། དེ་བཞིན་དུ་རང་གི་ལྷག་པའི་ལྷའམ། འོད་དཔག་ཏུ་མེད་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་བསྐྱེད་ནས།
ལས་རྒྱལ་མཆོག་ཡི་གེ་ཨཱ་ཙ་ན་ཀའི་འབྲུ་ཚད་ཙམ་གྱི་རིལ་བུ་བསམས་ནས། དེའི་དབུས་སུ་ཆུད་པའི་རང་གི་ལྷའི་གཟུགས་ཏེ་ས་བོན་སྣང་མཐའི་ངོ་བོ་ཨ་ཉིད་རླུང་གནས་པའི་བདག་ཉིད་ཅན་དུ་བསམས་ཏེ། ཁར་བཅུག་པ་སྟེ་ལྐོག་མའི་གནས་སུ་བསྒོམས་ན། སྒྲུབ་པ་པོ་དེ་ནི་ཞེས་སོགས་སོ། ། བྱང་ཆུབ་ཡེ་ཤེས་ནི་རྡོ་རྗེ་འཆང་ཆེན་པོའོ། ། དེ་བཞིན་དུ་རང་གི་ལྷག་པའི་ལྷའམ། མི་བསྐྱོད་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་བསྐྱེད་ནས། ལས་རྒྱལ་མཆོག་ཡི་གེ་ཧཱུྃ་ཙ་ན་ཀའི་འབྲུ་ཚད་ཙམ་གྱི་རིལ་བུ་བསམས་ལ། དེའི་དབུས་སུ་ཆུད་པའི་རང་གི་ལྷའི་གཟུགས་ཏེ་ས་བོན་མི་བསྐྱོད་པའི་ངོ་བོ་ཉིད་ཀྱི་ཧཱུྃ་ཉིད་རླུང་ལྡང་བའི་བདག་ཉིད་ཅན་དུ་བསམས་ཏེ།
ཁར་བཅུག་པ་སྟེ་སྙིང་ཁའི་གནས་སུ་བསྒོམས་ན། ཕན་ཡོན་དེ་ནི་ཞེས་སོགས་སོ། ། རྡོ་རྗེའི་སྐུ་ནི་རྡོ་རྗེ་འཆང་ཆེན་པོའོ། ། ཕྱག་རྒྱ་ཆེན་པོའི་གཟུགས་ཀྱིས་རིག་པ་འཛིན་པ་བསྒྲུབ་པ་ནི། དེ་ཡང་ནང་ལ་མཆོག་ཏུ་གཞོལ་བ་ཐུན་མོང་གི་བསྙེན་པ་མཐར་ཕྱིན་པའི་རྣལ་འབྱོར་པས། འཁོར་ལོའི་རིག་པ་འཛིན་པ་བསྒྲུབ་པར་འདོད་ན། མཁའ་དབྱིངས་ཏེ་ཡེ་ཤེས་ཀྱི་ས་སྦྱང་བ་སྔོན་དུ་འགྲོ་བ་ཅན་གྱི། གཞལ་ཡས་ཁང་གདན་དང་བཅས་པ་བསྐྱེད་ལ། གཞལ་ཡས་ཁང་གི་དབུས་སུ་གསལ་བའི་དཀྱིལ་འཁོར་ཏེ། ཟླ་བའི་དཀྱིལ་འཁོར་ལ་གནས་པའི་རྣམ་པར་སྣང་མཛད་རྣལ་འབྱོར་བཞིའི་སྒོ་ནས་རབ་ཏུ་བསྒོམ་པ་དང་པོ་སྦྱོར་བ་དང་།
དེ་ནས་རང་རིགས་ཀྱི་ཕྱག་རྒྱ་དང་སྙོམས་པར་ཞུགས་པ་ལས། ཆོ་ག་གསུམ་གྱིས་ལྷ་རྣམས་བསྐྱེད་དེ་རང་རང་གི་གནས་སུ་བཀོད་པའི་དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་རྣམ་སྣང་གི་ཕྱག་གཡས་ཀྱི་དང་པོའི་འཁོར་ལོ་དེ་མི་དམིགས་པར་བསྒོམས་ནས། ཨོཾ་ལས་ལག་ཏུ་འཁོར་ལོ་དཀར་པོ་རྩིབས་བརྒྱད་པ་བསམས་ལ། དེའི་ལྟེ་བར་རྣམ་སྣང་གི་དཀྱིལ་འཁོར་བསྐྱེད་དེ། དེ་ལ་སེམས་གཏད་དེ་བསྒོམས་པས། རྟགས་གསུམ་གང་རུང་བྱུང་བ་ན། སྔ་མ་བཞིན་དུ་འཁོར་ལོའི་རིག་པ་འཛིན་པར་འགྱུར་རོ། ། འདི་དག་ཇི་ལྟར་སྒྲུབ་པར་བྱ་ཞེ་ན། དང་པོར་འཁོར་ལོ་ཆེན་པོའི་རིགས་ཏེ།
རྣམ་པར་སྣང་མཛད་ཀྱི་དཀྱིལ་འཁོར་བསྒོམས་ནས། སངས་རྒྱས་སྐུར་ནི་རབ་སྦྱོར་ཏེ། ། རྣམ་པར་སྣང་མཛད་ཀྱི་རྣལ་འབྱོར་དང་ལྡན་པས། ཡེ་ཤེས་ཏེ་རྣམ་སྣང་གི་སྒྲུབ་པ་འདི་ནི། ཡེ་ཤེས་རྡོ་རྗེ་སྟེ་སྒྲུབ་པ་པོ་དག་གིས་བསྒྲུབ་པར་བྱའོ། ། རྡོ་རྗེའི་རིགས་པ་འཛིན་པ་བསྒྲུབ་པར་འདོད་ལ། མཁའ་དབྱིངས་ཏེ་ཡེ་ཤེས་ཀྱི་ས་སྦྱང་བ་སྔོན་དུ་འགྲོ་བས། གཞལ་ཡས་ཁང་གདན་དང་བཅས་པ་བསྐྱེད་ནས། དེའི་དབུས་སུ་རྡོ་རྗེ་སྟེ། ཉི་མའི་དཀྱིལ་འཁོར་ལ་གནས་པའི།
གཉིས་སུ་མེད་པའི་ཡེ་ཤེས་ཀྱི་བདག་ཉིད། མི་བསྐྱོད་པ་རྣལ་འབྱོར་བཞིས་བསྒོམས་པས་དང་པོའི་སྦྱོར་བའོ། ། དེ་ནས་རང་རིགས་ཀྱི་ཕྱག་རྒྱ་དང་སྙོམས་པར་ཞུགས་ཏེ། དཀྱིལ་འཁོར་རྒྱལ་མཆོག་བསྐྱེད་ནས། ལས་རྒྱལ་མཆོག་མི་བསྐྱོད་པའི་ཕྱག་གཡས་ཀྱི་དང་པོའི་རྡོ་རྗེ་མི་དམིགས་པའི་ངང་ལས། ཧཱུྃ་ལས་ལག་ཏུ་རྡོ་རྗེ་བསམས་ཏེ། དེའི་ལྟེ་བར་མི་བསྐྱོད་པས་གཙོ་བྱས་པའི་དཀྱིལ་འཁོར་སྐད་ཅིག་གིས་བསྐྱེད་ནས། དེ་ལ་སེམས་གཏད་དེ་བསྒོམས་པས། རྟགས་གསུམ་གང་རུང་བྱུང་བ་ན། རྡོ་རྗེའི་རིག་པ་འཛིན་པར་འགྱུར་རོ། །
འདི་ཇི་ལྟར་བསྒྲུབ་ཅེ་ན། རྡོ་རྗེ་ཆེན་པོའི་རིགས་ཏེ། དང་པོར་མི་བསྐྱོད་པའི་དཀྱིལ་འཁོར་བསྒོམས་ཏེ་རྡོ་རྗེའི་སྐུ་ནི་རབ་སྦྱོར་ཏེ། མི་བསྐྱོད་པའི་ཏིང་ངེ་འཛིན་དང་ལྡན་པས། རྡོ་རྗེ་མཆོག་སྟེ། མི་བསྐྱོད་པའི་བསྒྲུབ་པ་འདི་ནི། ཡེ་ཤེས་རྡོ་རྗེ་སྟེ་སྒྲུབ་པ་པོ་དག་གིས་བྱའོ། ། རིན་པོ་ཆེའི་རིག་པ་འཛིན་པ་བསྒྲུབ་པར་འདོད་པས། མཁའ་དབྱིངས་ཏེ། ཡེ་ཤེས་ཀྱི་ས་སྦྱང་བ་སྔོན་དུ་འགྲོ་བ་ཅན་གྱི།
གཞལ་ཡས་ཁང་གདན་དང་བཅས་པ་བསྐྱེད་ནས། དེའི་དབུས་སུ་རིན་པོ་ཆེ་ལ་གནས་པའི་རིན་ཆེན་རྡོ་རྗེ་སྟེ། རིན་ཆེན་འབྱུང་ལྡན་གྱི་རྣལ་འབྱོར་བཞིའི་སྒོ་ནས་རབ་ཏུ་བསྒོམ་པ་ནི་དང་པོ་སྦྱོར་བའོ། ། དེ་ནས་རང་རིགས་ཀྱི་ཕྱག་རྒྱ་དང་སྙོམས་པར་ཞུགས་ལས། དཀྱིལ་འཁོར་རྒྱལ་བ་མཆོག་བསྐྱེད་དེ། ལས་རྒྱལ་མཆོག་ནི། རིན་འབྱུང་གི་ཕྱག་གཡས་ཀྱི་དང་པོའི་རིན་པོ་ཆེ་མི་དམིགས་པའི་ངང་ལས་སྭ་ལས་ལག་ཏུ་རིན་པོ་ཆེ་བསམས་ཏེ། དེའི་སྟེང་དུ་རིན་འབྱུང་གིས་གཙོ་བྱས་པའི་དཀྱིལ་འཁོར་རྣམས་བསྐྱེད་དེ། དེ་ལ་སེམས་གཏད་དེ་བསྒོམས་པས། རྟགས་གསུམ་གང་རང་བྱུང་བ་ན།
རིན་པོ་ཆེའི་རིག་པ་འཛིན་པར་འགྱུར་རོ། ། འདི་དག་ཅི་ལྟར་བསྒྲུབ་ཅེ་ན། རིན་པོ་ཆེའི་རིགས་ཏེ་དང་པོར་རིན་འབྱུང་གི་དཀྱིལ་འཁོར་བསྒོམས་ནས། རིན་ཆེན་སྐུར་ནི་རབ་སྦྱོར་ཏེ། རིན་འབྱུང་གི་རྣལ་འབྱོར་དང་ལྡན་པས། རིན་ཆེན་མཆོག་སྟེ་རིན་འབྱུང་སྒྲུབ་པ་འདི་ནི། ཡེ་ཤེས་རྡོ་རྗེ་སྟེ་སྒྲུབ་པ་པོ་དག་གིས་བསྒྲུབ་པར་བྱའོ། ། པད་མའི་རིགས་པ་འཛིན་པ་བསྒྲུབ་པར་འདོད་པས། མཁའ་དབྱིངས་ཏེ་ཡེ་ཤེས་ཀྱི་ས་སྦྱང་བ་སྔོན་དུ་འགྲོ་བའི་གཞལ་ཡས་ཁང་གདན་དང་བཅས་པ་བསྐྱེད་ནས། དེ་ཡི་དབུས་སུ་ཆོས་ཀྱི་དབྱིངས་ཏེ།
པད་མ་འདབ་མ་བརྒྱད་པ་ལ་གནས་པའི་ཚེ་དཔག་མེད་རྣལ་འབྱོར་བཞིའི་སྒོ་ནས་རབ་ཏུ་བསྒོམས་པ་ནི། དང་པོ་སྦྱོར་བའོ། ། དེ་ནས་རང་རིགས་ཀྱི་ཕྱག་རྒྱ་དང་སྙོམས་པར་ཞུགས་ཏེ། དཀྱིལ་འཁོར་རྒྱལ་མཆོག་བསྐྱེད་ནས་ལས་རྒྱལ་མཆོག་ཚེ་དཔག་མེད་ཀྱི་ཕྱག་གཡས་ཀྱི་དང་པོའི་པད་མ་མི་དམིགས་པའི་ངང་ལས། ཨ་ལས་ལག་ཏུ་པད་མ་བསམས་ཏེ། དེའི་ལྟེ་བར། ཚེ་དཔག་མེད་ཀྱིས་གཙོ་བྱས་པའི་དཀྱིལ་འཁོར་བསྐྱེད་ནས། དེ་ལ་དམིགས་ཏེ་བསྒོམས་པས། རྟགས་གསུམ་གང་རུང་བྱུང་བ་དང་། པད་མའི་རིག་པ་འཛིན་པར་འགྱུར་རོ། །
འདི་དག་ཇི་ལྟར་བསྒྲུབ་ཅེ་ན། པད་མའི་རིགས་ཆེན་ཏེ། དང་པོར་འོད་དཔག་ཏུ་མེད་པའི་དཀྱིལ་འཁོར་བསྒོམས་ནས། ཆོས་ཀྱི་སྐུ་ནི་རབ་སྦྱོར་ཏེ། འོད་དཔག་ཏུ་མེད་པའི་ཏིང་ངེ་འཛིན་དང་ལྡན་པས། པད་མའི་མཆོག་ཏེ། འོད་དཔག་ཏུ་མེད་པའི་སྒྲུབ་པ་འདི་ནི། ཡེ་ཤེས་རྡོ་རྗེ་སྟེ་སྒྲུབ་པ་པོ་དག་གིས་བསྒྲུབ་པར་བྱའོ། ། རལ་གྲིའི་རིག་པ་འཛིན་པ་བསྒྲུབ་པར་འདོད་པས། མཁའ་དབྱིངས་ཏེ་ཡེ་ཤེས་ཀྱི་ས་སྦྱོང་བ་སྔོན་དུ་འགྲོ་བའི་གཞལ་ཡས་ཁང་གདན་དང་བཅས་པ་བསྐྱེད་ནས།
དེའི་དབུས་སུ་དམ་ཚིག་སྟེ། སྣ་ཚོགས་རྡོ་རྗེ་ལ་གནས་པའི་གདོན་མི་ཟ་བའི་ཡེ་ཤེས་ཏེ། དོན་ཡོད་གྲུབ་པ་རྣལ་འབྱོར་བཞིའི་སྒོ་ནས་བསྒོམ་པ་ནི་དང་པོ་སྦྱོར་བའོ། ། དེ་ནས་རང་རིགས་ཀྱི་ཕྱག་རྒྱ་དང་སྙོམས་པར་ཞུགས་པ་ལས། དཀྱིལ་འཁོར་རྒྱལ་མཆོག་བསྐྱེད་ནས། ལས་རྒྱལ་མཆོག་ནི། དོན་གྲུབ་ཀྱི་ཕྱག་གཡས་ཀྱི་དང་པོ་རལ་གྲི་མི་དམིགས་པའི་ངང་ལས། ཧ་ལས་ལག་ཏུ་རལ་གྲི་བསམས་ཏེ། དེའི་སྟེང་དུ་དོན་གྲུབ་ཀྱིས་གཙོ་བྱས་པའི་དཀྱིལ་འཁོར་བསྐྱེད་ནས། དེ་ལ་དམིགས་ཏེ་བསྒོམས་པས།
རྟགས་གསུམ་གང་ཡང་རུང་བ་བྱུང་བ་ན་རལ་གྲིའི་རིག་པ་འཛིན་པར་འགྱུར་རོ། ། འདི་དག་གང་གིས་བསྒྲུབ་ཅེ་ན། དམ་ཚིག་ཆེན་པོའི་རིགས་ཏེ། དོན་གྲུབ་གྱི་དཀྱིལ་འཁོར་དང་པོར་བསྒོམས་ཏེ། ཐོགས་མེད་དམ་ཚིག་རབ་སྦྱོར་ཏེ། དོན་ཡོད་གྲུབ་པའི་ཏིང་ངེ་འཛིན་དང་ལྡན་པས། དམ་ཚིག་མཆོག་སྟེ་དོན་ཡོད་གྲུབ་པའི་བསྒྲུབ་པ་འདི་ནི། ཡེ་ཤེས་རྡོ་རྗེ་སྟེ་སྒྲུབ་པ་པོ་དག་གིས་བསྒྲུབ་པར་བྱའོ། ། དེ་ལྟར་འཁོར་ལོ་ལ་སོགས་པའི་མཚན་མ་རྣམས་ཀྱིས་རིག་པ་འཛིན་པ་སྒྲུབ་པར་མ་ཟད། རྩེ་གསུམ་དང་།
ལྕགས་ཀྱུ་དང་། དགྲ་སཏྭ་ལ་སོགས་པ་ཁྲོ་བོའི་རྒྱལ་པོའི་མཚན་མ་རྣམས་ཀྱིས་ཀྱང་བསྒྲུབ་པར་བྱའོ། ། རྣལ་འབྱོར་གང་གིས་བསྒྲུབ་ཅེ་ན། རྡོ་རྗེའི་ཁྱད་པར་སྟེ་མི་བསྐྱོད་པའི་ཏིང་ངེ་འཛིན་གྱིས་བསྒྲུབ་བོ། ། བསམ་གཏན་གང་གིས་བསྒྲུབ་ཅེ་ན། ཐ་མལ་པའི་དངོས་པོ་སྤངས་ནས། ཕུལ་དུ་བྱུང་བའི་དངོས་པོ་བསྒྲུབ་པར་ནུས་པའི་སྐུ་གསུང་ཐུགས་ཀྱི་སྒྲུབ་པའི་བསམ་གཏན་དེས་འགྲུབ་པར་འགྱུར་གྱི་གཞན་དག་གིས་མ་ཡིན་ནོ། ། དེ་ཡང་ཁྲོ་བོ་བཅུའི་རྣལ་འབྱོར་པས། ཁྲོ་བོའི་མཚན་མ་གང་སྒྲུབ་ཀྱང་། བསྒྲུབ་པའི་ཚེ་མི་བསྐྱོད་པའི་རྣལ་འབྱོར་གྱི་བསྒྲུབ་པར་བྱ་སྟེ།
དེ་དང་མི་བསྐྱོད་པའི་དང་པོའི་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ནི། མི་བསྐྱོད་པའི་ཕྱག་གཡས་ཀྱི་དང་པོར་རྩེ་གསུམ་ལ་སོགས་པ་གང་རུང་བསམས་ཏེ། དེ་མི་དམིགས་པའི་ངང་ལས། ཧཱུྃ་ལས་རྩེ་གསུམ་ལ་སོགས་པར་བསམས་ཏེ། དེར་མི་བསྐྱོད་པས་གཙོ་བྱས་པའི་དཀྱིལ་འཁོར་བསྐྱེད་ནས་བསྒོམས་པས། ཕན་ཡོན་སྔ་མ་ལྟར་འབྱུང་བར་འགྱུར་རོ། ། གཞུང་ཉེ་བར་བསྡུ་བ་ནི། དམ་ཚིག་ཆེན་པོ་ནི་ཐེག་པ་ཆེན་པོའོ། །
དེའི་དངོས་གྲུབ་ནི་གོང་དུ་བཤད་པ་རྣམས་ཏེ། དེ་སྟོན་པའི་རྡོ་རྗེ་ནི་དམ་ཚིག་ཆེན་པོའི་དངོས་གྲུབ་རྡོ་རྗེ་སྟེ། རྡོ་རྗེ་འཆང་ཆེན་པོའོ། ། དངོས་གྲུབ་དང་མཐུན་པའི་སྤྱོད་པ་སྟོན་པ་ནི། རྟག་ཏུ་བསྒྲུབ་བོ་ཞེས་སྦྱར། གང་ན། གོང་དུ་བཤད་པའི་དངོས་གྲུབ་དེ་རྣམས་སོ། ། སུ་ཞིག་གིས་ན། བསྙེན་པ་ལས་སུ་རུང་བའི་སྒྲུབ་པ་པོས་སོ། ། གྲོགས་གང་དང་ལྷན་ཅིག་བསྒྲུབ་ཅེ་ན།
མཚན་མ་གཅིག་པ་སྟེ་རབ་ཏུ་མཉམ་པའི་ཆ་ལུགས་འཛིན་པའི་ལམ་གྱི་བཞི་མདོ་འམ་སྟེ། བྲམ་ཟེའི་རིགས་ལ་སོགས་པ་ཕྱག་རྒྱ་བཞི་འམ། ཡང་ན་ཤིང་གཅིག་དྲུང་སྟེ། དེ་དག་ལས་གང་ཡང་རུང་བ་གཅིག་གམ། ཞི་གནས་ཏེ་གདོལ་བ་ལ་སོགས་པའི་བུད་མེད་ཅི་ལྟར་རྙེད་པ་དག་དང་ལྷན་ཅིག་ཏུ་བསྒྲུབ་པར་བྱའོ། ། ཐབས་གང་གིས་བསྒྲུབ་ཅེ་ན། དེ་དག་དང་སྙོམས་པར་ཞུགས་ཏེ། རྡོ་རྗེ་ཡེ་ཤེས་་་་་་སེམས་གསུམ་དགུག་པའི་ཐབས་ཁྱད་པར་ཅན་གྱིས་བསྒྲུབ་སྟེ། དེ་ལས་གཞན་པ་ནི། དངོས་གྲུབ་བསྒྲུབ་པ་ལ་འཇུག་པ་བུལ་བ་ཡིན་པའི་ཕྱིར་རོ། །
གདུལ་བྱ་འདུན་པའི་སྦྱོར་བ་རྒྱས་བཏབ་དང་བཅས་པ་ལ་གསུམ་ལས། ས་གསུམ་གྱི་བདག་པོ་པཎྜི་ཏ་དགུག་པ་ནི། དེ་ཡང་བསྙེན་པ་ལས་སུ་རུང་བའི་རྣལ་འབྱོར་པས། པཎྜི་ཏ་ལ་སོགས་པ་གང་ཟག་སྐལ་ལྡན་དགུག་པར་འདོད་ན། རང་རིགས་ཀྱི་ཕྱག་རྒྱ་བཞིའམ་གཅིག་གང་རུང་དང་ལྷན་ཅིག་གནས་ནས། སྲུང་བའི་འཁོར་ལོ་སྔོན་དུ་འགྲོ་བ་ཅན་གྱི་གཞལ་ཡས་ཁང་གདན་དང་བཅས་པ་བསྐྱེད་དེ། དེར་ལྷག་མོས་མཛད་པ་དང་བཅས་པ་བསྒོམས་ཤིང་བསྡུས་ནས། རང་གི་ལྷག་པའི་ལྷ་གང་ཡིན་པ་རྣལ་འབྱོར་བཞིའི་སྒོ་ནས། སྦྱོར་གསུམ་རྡོ་རྗེ་ཅན་ཏེ་སེམས་དཔའ་གསུམ་གྱི་བདག་ཉིད་ཅན་གྱི་སྦྱོར་གསུམ་སྟེ། རྡོ་རྗེ་གསུམ་གྱི་རང་བཞིན་གྱི་སྔགས་ཀྱི་སྐྱེས་བུར་བདག་ཉིད་བསམ་ཞིང་བསྐྱེད་པ་ནི་དང་པོ་སྦྱོར་བའོ། །
དེ་ནས་རང་རིགས་ཀྱི་ཕྱག་རྒྱ་དང་སྙོམས་པར་ཞུགས་པ་ལས། དཀྱིལ་འཁོར་རྒྱལ་མཆོག་བསྐྱེད་ནས་ལས་རྒྱལ་མཆོག་ནི། གང་དགུག་པར་འདོད་པའི་སངས་རྒྱས་ཏེ་རིན་པོ་ཆེ་ལྟ་བུའི་གང་ཟག་གཉིས་སུ་མེད་པའི་ཡེ་ཤེས་འདོད་པའི་བློ་དང་ལྡན་པ་དེ་ཉིད་གཡོ་བའི་རང་བཞིན་གྱི་རླུང་གི་དཀྱིལ་འཁོར་མཆོག་ལ་གནས་པ་སྟེ་བཞག་ནས་དེའི་སྐུ་གསུང་ཐུགས་ལ་བདག་ཉིད་ཀྱི་ཏིང་ངེ་འཛིན་སེམས་དཔའི་འོད་ཟེར་གྱི་ཀྱོ་བ་བཏང་བས། སྙིང་ལྕགས་ཀྱུས་ཕུག མགྲིན་པ་ཞགས་པས་བཅིངས་ནས། རིམ་གྱིས་བདག་གི་གན་དུ་འོང་སྟེ། རླུང་གི་དཀྱིལ་འཁོར་ལ་བབས་ནས། ལཾ་ལས་བྱུང་བའི་སའི་དཀྱིལ་འཁོར་ལ་འདུག་སྟེ་བདག་གི་ཅི་བགྱི་ཟེར་ཞིང་འདུད་པར་བསམ་མོ། ། དེ་ནས་རྡོ་རྗེ་འཆང་གི་ང་རྒྱལ་གྱིས། དེའི་ལག་པ་ནས་བཟུང་ནས།
ཨོཾ་ཨཱཿཧཱུྃ་ཆེ་གེ་མོ་མཱ་མ་ཝ་ཤཾ་ཀུ་རུ་ཨ་ཞེས་པས་རྒྱས་བཏབ་ན། ལས་དེ་འཆུག་མེད་དུ་འགྲུབ་པར་འགྱུར་རོ། ། འདི་ནི་སངས་རྒྱས་ཏེ་སྐྱེ་བོ་སྐལ་ལྡན་གྱི་སེམས་དགུག་པའི་ཆོ་ག་ཐུན་མོང་མ་ཡིན་པ་དམ་པ་ཡིན་ནོ། ། ཇི་སྐད་བཤད་པའི་སྦྱོར་བ་འདིས་དམ་ཚིག་ལས་བྱུང་ཕྱོགས་བཅུ་ན་གནས་པའི་ལྷ་མོ་རྣམས་ཀྱང་བཀུག་ལ། ཉེ་བར་ལོངས་སྤྱོད་ཅིང་། རང་གི་ལུང་བསྒོ་བ་ལ་གཟུད་པར་བྱའོ། ། ནམ་མཁའི་དབྱིངས་ཀྱི་དམ་ཚིག་ནི་ལྷ་མོ་རྣམས་སོ། ། དེའི་རྡོ་རྗེ་དགུག་པ་ནི། མི་ཕྱེད་པའི་དགུག་པའོ། ། གནོད་སྦྱིན་མོ་ལ་སོགས་པ་དགུག་པ་ནི།
རྣམ་སྣང་གི་རྣལ་འབྱོར་པས་ལྷ་མོ་གཏི་མུག་ཅན་དགུག་པར་འདོད་ན། རྣམ་པར་སྣང་མཛད་ཀྱི་དང་པོའི་སྦྱོར་བ་དང་དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ནི། དམ་ཚིག་དགུག་མཆོག་ཀྱོ་བས་བྱ། ། ཞེས་པ། རྣམ་པར་སྣང་མཛད་ཀྱི་ཕྱག་གཡས་ཀྱི་དང་པོའི་འཁོར་ལོ་དེ་ཉིད་རྒྱལ་གནས་ལྕགས་ཀྱུར་བསམས་ནས་ཏེ། དེ་ལས་འོད་ཟེར་འཕྲོས་པས། བསྒྲུབ་བྱའི་སྙིང་ལྕགས་ཀྱུས་ཕུག མགྲིན་པ་ཞགས་པས་བཅིངས་ནས། རླུང་གི་དཀྱིལ་འཁོར་ལ་བསྐྱོན་ནས།
བདག་གི་གན་དུ་འོང་སྟེ་འདུད་པར་བསམས་ལ། སྔར་བཞིན་རྒྱས་བཏབ་ན་བདག་ཉིད་ཀྱི་དབང་དུ་འགྱུར་རོ། ། དེ་བཞིན་དུ་མི་བསྐྱོད་པའི་རྣལ་འབྱོར་པས། ལྷ་མོ་ཞེ་སྡང་ཅན་འགུགས་པ་ན། མི་བསྐྱོད་པའི་ཕྱག་མཚན་རྡོ་རྗེ་དང་། འོད་དཔག་ཏུ་མེད་པའི་རྣལ་འབྱོར་པས་ལྷ་མོ་འདོད་ཆགས་ཅན་འགུགས་པར་འདོད་ན། འོད་དཔག་ཏུ་མེད་པའི་ཕྱག་མཚན་པད་མོ་དང་། སོགས་པས་རིན་འབྱུང་དང་། དོན་གྲུབ་ཀྱི་རྣལ་འབྱོར་པས། ལྷ་མོ་སེར་སྣ་ཅན་དང་།
ཕྲག་དོག་ཅན་འགུགས་པར་འདོད་ན། རང་གི་ལྷའི་ཕྱག་མཚན་རིན་པོ་ཆེ་དང་། རལ་གྲི་རྣམས་ཇི་སྐད་བཤད་པའི་ཚུལ་གྱིས་ལྕགས་ཀྱུར་བསམས་ནས། ལྷ་མོ་དེ་དང་དེ་དགུག་པར་བྱའོ། ། ཁམས་གསུམ་གྱི་དམ་ཚིག་ནི་གནོད་སྦྱིན་མོ་ལ་སོགས་པ་སྟེ། དེ་དག་དགུག་པའི་ཆོ་གའོ། ། རྒྱས་བཏབ་པའི་ཆོ་ག་ཕན་ཡོན་དང་བཅས་པ་སྟོན་པ་ནི། སྒྲུབ་པ་པོ་བདག་ཉིད་རྣམ་པའི་མཆོག་རྣམས་ཀུན་ལྡན་པ་སྟེ། རྣམ་པར་སྣང་མཛད་ལ་སོགས་པའི་རྣམ་པར་བསྐྱེད་པའི་སངས་རྒྱས་ཏེ། རྡོ་རྗེ་འཆང་ཆེན་པོའི་སྐུར་བསྒོམས་ལ།
བསྒྲུབ་བྱའི་སྐུ་གསུང་ཐུགས་ཀྱོ་བ་དང་། ཞགས་པ་ལ་སོགས་པ་དྲངས་ནས་བཀུག་སྟེ། རང་གི་མདུན་དུ་འདུག་པར་རབ་ཏུ་བསྒོམ་མོ། ། དེ་ནས་དེའི་ལག་པ་ནས་བཟུང་སྟེ། ཨོཾ་ཨཱཿཧཱུྃ། ཆེ་གེ་མོ་མཱ་མ་ཝ་ཤཾ་ཀུ་རུ་ཨ་ཞེས་པའི་རྒྱས་བཏབ་བོ། ། རྒྱས་བཏབ་པ་དེ་ལྟ་བུའི་སྦྱོར་བ་ཡིས་སྒྲུབ་པ་པོ་དེ་ནི་རྡོ་རྗེ་འཆང་ཆེན་པོའི་གོ་འཕང་ལ་གནས་པའི་ལས་དག་བསྒྲུབ་བྱ་དེ་དག་གིས་བྱེད་པར་འགྱུར་ཏེ། པཎྜི་ཏས་གདམ་ངག་སྟོན་པ་དང་། ལྷ་མོ་གནོད་སྦྱིན་མོ་སོགས་ཀྱིས་ཕྱག་རྒྱ་དང་། མངག་གཞུག་བསྒྲུབ་པའི་ཚུལ་གྱིས་སོ། །
དེ་ལྟར་པཎྜི་ཏ་ལ་སོགས་པ་བཀུག་པས་ཁུགས་ཏེ། རྒྱས་འདེབས་པའི་དུས་སུ་རྣམ་པའི་མཆོག་རྣམས་ཀུན་ལྡན་པའི་རྡོ་རྗེའི་སྐུ་སྟེ། རྡོ་རྗེ་འཆང་ཆེན་པོར་བསྒོམས་པས། ལུས་རྣམ་པར་སྣང་མཛད་ཀྱི་བདག་ཉིད་དུ་བྱེད་ཅིང་། རྡོ་རྗེ་ལྕེའི་སྦྱོར་བས་སྔགས་འདོན་པས་ནི་ངག་རྡོ་རྗེ་གསུང་སྟེ། འོད་དཔག་མེད་དང་འདྲ་བར་འགྱུར་ཞིང་། ལྷའི་ང་རྒྱལ་དང་ལྡན་པས་ཞག་ཏུ་གནས་པའི་བསྒྲུབ་བྱ་རྒྱས་བཏབ་པར་བྱའོ་སྙམ་པ་དང་། སྔགས་ཀྱི་དོན་བསམས་པས་ནི་སེམས་རྡོ་རྗེ་སྟེ། མི་བསྐྱོད་པ་དང་འདྲ་བར་འགྱུར་རོ། ། དེ་ལྟར་རྒྱས་འདེབས་པའི་དུས་སུ།
ལུས་རྡོ་རྗེ་འཆང་དུ་བསྒོམ་པ་དང་། ངག་སྔགས་འདོན་པ་དང་། ཡིད་སྔགས་ཀྱི་དོན་སེམས་པའི་རྣམ་པ་འདི་དག་གིས། གསང་བ་གསུམ་ནི་སྐུ་གསུང་ཐུགས་ཏེ། དེའི་དམ་ཚིག་ནི་སྐུ་ལ་སོགས་པའི་ངོ་བོར་གྱུར་པས། རྣམ་སྣང་ལ་སོགས་པའོ། ། དེ་རྣམས་ཀྱིས་མཆོད་པའི་མཆོག་ནི། རང་གི་ངོ་བོ་ཉིད་ཇི་ལྟ་བ་བཞིན་ཡོངས་སུ་ཤེས་པའི་མཚན་ཉིད་དེ། དེ་ལྟ་བུའི་མཆོད་པས་མཆོད་ནས། བཤད་མ་ཐག་པའི་སྦྱོར་བ་དེས་བསྒྲུབ་པར་བྱའོ། །
བཤད་མ་ཐག་པའི་རྒྱལ་འདེབས་པའི་ཆོ་ག་འདི་ནི། སངས་རྒྱས་ཐམས་ཅད་འབྲེལ་བའི་སྦས་ཤིང་མཆོག་ཏུ་གྱུར་པའི་ཆོ་ག་རྣམས། གང་དུ་བསགས་ཤིང་བསྡུས་པས་ན། གསང་བའི་སྙིང་པོ་བསྡུས་པ་ཡིན་ནོ། ། གསང་བ་ཆེན་པོའི་དམ་ཚིག་ནི་རྡོ་རྗེ་འཆང་ཆེན་པོའོ། ། ལས་ཀྱི་དབྱེ་བས་ཟས་ལ་ཉེ་བར་ལོངས་སྤྱོད་པ་ནི། དེ་ལྟར་དངོས་གྲུབ་བསྒྲུབ་པའི་ཚེ་ཁ་ཟས་ཀྱི་ཁྱད་པར་ཇི་ལྟ་བུ་ལ་ལོངས་སྤྱད་པར་བྱ་ཞེ་ན། རིགས་སོ་སོའི་རྣལ་འབྱོར་པས། དངོས་གྲུབ་གང་དང་གང་བསྒྲུབ་པ་ལ་ཤེས་པའི་ཟས་ལ་ལོངས་སྤྱོད་པར་བྱའོ་ཞེས་སྟོན་པ་ནི། ཁ་ན་མ་ཐོ་བ་མེད་པར་རྙེད་པའི་ཤ་ཆེན་སྟེ་མིའི་ཤ་དམ་ཚིག་མཆོག་གིས་ཏེ།
བདག་ཉིད་བཟའ་བ་དང་། ལྷ་རྣམས་ལ་དབུལ་བ་དང་། འབྱུང་པོ་རྣམས་ལ་གཏོར་མ་བྱིན་པས། རྡོ་རྗེ་གསུམ་མཆོག་སྟེ་རང་གི་ལུས་ནམ་མཁའ་ལ་གནས་པའི་མཁའ་ལ་སྤྱོད་པ་བསྒྲུབ་པར་བྱའོ། ། ཤ་ཆེན་པོ་དང་ལྡན་པའི་བཤང་གཅི་གཏོར་མ་སོགས་སུ་སྦྱིན་པའི་དམ་ཚིག་མཆོག་གིས་ནི། འཁོར་ལོའི་རིག་པ་འཛིན་པ་ལ་སོགས་པ་བསྒྲུབ་པར་བྱའོ། ། གླང་པོ་རང་ཤི་བའི་ཤ་ལས་གཏོར་མ་སོགས་སྦྱིན་པའི་དམ་ཚིག་གིས་མངོན་ཤེས་ལྔ་བསྒྲུབ་པར་བྱའོ། ། ཁ་ན་མ་ཐོབ་བ་མེད་པའི་རྟའི་ཤ་གཏོར་མ་སོགས་སྦྱིན་པའི་དམ་ཚིག་གིས་མི་སྣང་བ་བསྒྲུབ་པར་བྱའོ། ། ལས་དང་མཐུན་པའི་ཤ་མ་རྙེད་ན་ཇི་ལྟར་བྱ་ཞེ་ན། རྙེད་སླ་བའི་ཕྱིར་ཁྱིའི་ཤ་དག་ལས་གཏོར་མ་སོགས་སྦྱིན་པའི་དམ་ཚིག་གིས།
གོང་དུ་བཤད་པའི་དངོས་གྲུབ་ཐམས་ཅད་འགྲུབ་པར་འགྱུར་རོ། ། ཁ་ན་མ་ཐོ་བ་མེད་པའི་བ་ལང་གི་ཤ་ལས་གཏོར་མ་སོགས་སྦྱིན་པའི་དམ་ཚིག་གིས་རྡོ་རྗེ་དགུག་པའི་མཆོག་ཏེ་བསྒྲུབ་པར་དཀའ་བ་རྒྱལ་པོ་ལ་སོགས་པ་དགུག་པ་བསྒྲུབ་པར་བྱའོ། ། ཁ་ན་མ་ཐོ་བ་མེད་པའི་ཇི་སྐད་བཤད་པའི་ཤ་རྣམས་མ་རྙེད་ན་ཇི་ལྟར་བྱ་ཞེ་ན། ཇི་སྐད་བཤད་པའི་ཤ་ཐམས་ཅད་མེད་ན་ཡང་། ཤ་གང་ཡང་རུང་བ་ལ་མིའི་ཤ་ལ་སོགས་པར་བསམས་པས་བརྟག་ཅིང་བསྐྱེད་ནས་བསྒྲུབ་པར་བྱའོ། ། གང་ཡང་རུང་བའི་ཤ་མ་རྙེད་ན་བག་ཕྱེ་ལས། མི་ལ་སོགས་པ་སེམས་ཅན་དེ་དང་དེའི་གཟུགས་བརྙན་བྱས་ནས། དེ་དག་རང་བཞིན་གྱིས་སྲོག་དང་བྲལ་བར་བསམས་ནས། དེའི་ཡན་ལག་གིས་བསྒྲུབ་པར་བྱའོ། ། ཕན་ཡོན་ཅི་ཞིག་ཐོབ་ཅེ་ན།
རྡོ་རྗེ་སྦྱོར་བ་སྟེ་མི་ཤིགས་པའི་ཁ་ཟས་ཀྱི་ཆོ་ག་བཤད་མ་ཐག་པ་འདི་བྱས་ན། སྒྲུབ་པ་པོ་ལ་སངས་རྒྱས་ཐམས་ཅད་བྱིན་གྱིས་རློབ་ཅིང་། མངོན་པར་འདོད་པའི་དངོས་གྲུབ་འཐོབ་བོ། ། ལྷ་རྣམས་རྒྱས་པར་བྱ་བའི་ཆོ་ག་ལ་གཉིས་ཏེ། དབུ་རྒྱན་གྱི་བདུད་རྩིས་ཚིམ་པར་བྱ་བ་སྤྱིར་བསྟན་པ་ནི། བསྙེན་པ་དང་སྒྲུབ་པའི་དུས་སུ། ཟས་ལ་ལོངས་སྤྱོད་པའི་ཚེ། བདག་ཉིད་མཚན་བཟང་པོ་ལ་སོགས་པ་རྣམ་པའི་མཆོག་རྣམས་ཀུན་དང་ལྡན་པའི་སྐུ་གསུང་ཐུགས་ཀྱི་རྡོ་རྗེ་ཅན་ཏེ། རྡོ་རྗེ་འཆང་ཆེན་པོ་ལྷག་པའི་ལྷ་གང་ཡིན་པའི་རྣམ་པར་བསྐྱེད་ལ། དེའི་སྙིང་ཁར་པད་མ་དང་ཟླ་བའི་སྟེང་དུ་ཡེ་ཤེས་དམ་ཚིག་སྟེ།
ཡེ་ཤེས་སེམས་དཔའ་བསྒོམ་ཞིང་དེའི་སྙིང་ཁར་ཡང་ཏིང་ངེ་འཛིན་སེམས་དཔའ་བསམས་ཏེ། དབུ་རྒྱན་ཏེ་སྤྱི་གཙུག་གི་གནས་སུ་རྡོ་རྗེ་མཆོག་འཛིན་པས་ཏེ། རྡོ་རྗེ་འཆང་ཆེན་པོ་ཡབ་ཡུམ་སྙོམས་པར་ཞུགས་པས་ཟླ་བའི་འོད་ཟེར་གྱི་ཚོགས་དང་འདྲ་བའི་བྱང་ཆུབ་ཀྱི་སེམས་ཀྱི་བདུད་རྩི་དཀར་ལ་བསིལ་བ། སྡུག་བསྔལ་ཐམས་ཅད་སེལ་བར་བྱེད་པ་སྤྱི་བོ་ཚངས་པའི་བུ་ག་ནས་ཞུགས་ཏེ། ཟས་དང་ལྷན་ཅིག་སངས་རྒྱས་ཐམས་ཅད་དེ་སེམས་དཔའ་གསུམ་མཉེས་ཤིང་ཚིམ་པར་འགྱུར་བར་བསམ་མོ། ། བཤད་མ་ཐག་པ་འདི་ནི། དམ་ཚིག་ཐམས་ཅད་ཀྱི་མཆོག་ཡིན་ཞིང་ཁྱད་པར་དུ་གྱུར་པས་ན། དམ་ཚིག་ཚུལ་མཆོག་སྟེ། དེའི་ཕྱིར་དམ་ཚིག་མཆོག་གིས་ཏེ། སྒྲུབ་པ་པོས་དངོས་གྲུབ་ཐམས་ཅད་འགྲུབ་པར་བྱེད་པའི་མཆོག་གི་བསམ་གཏན་འདི།
རབ་ཏུ་བྱ་བས་ཏེ་བསྒོམ་པར་བྱའོ། ། དམ་ཚིག་ཐམས་ཅད་ནི་སྒྲུབ་པ་པོ། ཡེ་ཤེས་རྡོ་རྗེ་ནི་བྱང་ཆུབ་ཀྱི་སེམས་ཀྱི་ཟས་ཏེ། དེས་ཚིམ་པར་གྱུར་པའི་ཏིང་ངེ་འཛིན་ལ་དེ་སྐད་ཅེས་བྱའོ། ། བདུད་རྩིའི་སྦྱོར་བས་ཚིམ་པར་བྱ་བ་རིགས་ཀྱི་དབྱེ་བས་སོ་སོར་བསྟན་པ་ནི། དེ་ཡང་བསྙེན་པ་དང་བསྒྲུབ་པའི་དུས་སུ་ཁ་ཟས་ལ་ལོངས་སྤྱོད་པའི་ཚེ། ལྐོག་མ་སྦྱང་བ་དང་། ཁ་ཟས་སྦྱང་བའི་ཆོ་ག་སྟོན་ཏེ། དེ་ལ་ཁ་ཟས་ཀྱི་བྱེ་བྲག་ཅི་ཡོད་པ་དེ་དག་བདུད་རྩི་ལྔའི་སྦྱོར་བ་ཡིས་ཏེ། བདུད་རྩི་ལྔར་བྱས་ནས།
ཧཱུྃ་གིས་སྦྱངས། ཨཱཿཡིས་རྟོགས། ཨོཾ་གྱིས་སྦར་བར་བྱས་པས། ཁ་ཟས་སྦྱངས་ཏེ། དེ་ནས་བསྙེན་སྒྲུབ་གྱི་དུས་ཀྱི། ཟློས་པ་པོ་སུམ་ཅུ་རྩ་གཉིས་ཀྱང་བསྡུ་ན་དམ་ཚིག་རྡོ་རྗེ་སྟེ་རིགས་ལྔར་འདུ་ལ། དེ་རྣམས་ཀྱི་མཆོག་མི་བསྐྱོད་པའི་རྣལ་འབྱོར་པས། ལྕེ་ལ་རྡོ་རྗེ་ཅན་གྱི་ཧཱུྃ་སྟེ། ཧཱུྃ་གྱུར་པ་ལས་རྡོ་རྗེར་བསྒོམས་ཏེ། ཟས་ལ་ཉེ་བར་སྤྱོད་ཅིང་ཟོས་ན།
རྡོ་རྗེ་གསུམ་སྟེ་སྐུ་གསུང་ཐུགས་ཤིན་ཏུ་སྦྱངས་པ་ཐོབ་པར་འགྱུར་རོ། ། བཤད་མ་ཐག་པའི་ཁ་ཟས་དང་། ལྐོག་མ་སྦྱོང་བའི་ཚུལ་འདི་ནི་རྡོ་རྗེ་ཚུལ་མཆོག་སྟེ། ཡི་གེ་ཨཱ་དང་། ཡི་གེ་ཨོཾ་གྱི་དམ་ཚིག་དག་ལ་ཡང་བྱ་སྟེ། འོད་དཔག་ཏུ་མེད་པ་དང་། དེའི་རིགས་ཅན་གྱི་རྣལ་འབྱོར་པས་ལྕེ་ལ་ཨ་ཡོངས་སུ་གྱུར་པ་ལས་པད་མར་བསམ་ཞིང་། རྣམ་སྣང་དང་དེའི་རིགས་ཅན་གྱི་རྣལ་འབྱོར་པས། ལྕེ་ལ་ཨོཾ་ཡོངས་སུ་གྱུར་པ་ལས་འཁོར་ལོར་བསམས་ཏེ། ཁ་ཟས་ལ་ལོངས་སྤྱད་པར་བྱའོ། །
འདི་དག་ནི་བསྒྲུབ་པའི་དུས་ཀྱི་དབྱེ་བ་ཡིན་གྱི། བསྙེན་པའི་དུས་སུ་ནི་དེ་ལྟ་བུའི་ཁྱད་པར་མེད་དེ། རིགས་གང་གི་ཟློས་པ་པོ་ཡིན་ཡང་། མདོར་བྱས་སུ་བཤད་པ་ལྟར། ལྕེ་ཧཱུྃ་ལས་རྡོ་རྗེ་ཁོ་ནར་བྱའོ་ཞེས། བླ་མ་ཁ་ཅིག་བཞེད་ཀྱང་། འདི་ནི་བསྙེན་བསྒྲུབ་གཉིས་ཀའི་སྤྱི་འགྲོའི་དབང་དུ་བྱས་པ་ཡིན་ལ། མདོར་བྱས་སུ་བཤད་པ་ནི། མི་བསྐྱོད་པའི་ཟློས་པ་པོའི་དབང་དུ་བྱས་པ་ཡིན་ནོ། ། རྡོ་རྗེའི་དམ་ཚིག་ནི།
བདུད་རྩིར་བྱེད་པའི་བསམ་གཏན་ཡིན་ལ། བདུད་རྩིའི་ཕྲེང་བ་ནི་བདུད་རྩིའི་ཚོགས་ཏེ། དེ་བསྐྱེད་པའི་ཏིང་ངེ་འཛིན་ལ་ཡང་དེ་སྐད་ཅེས་བྱའོ། ། དེ་ལྟར་བསྐྱེད་རིམ་པའི་དངོས་གྲུབ་བསྒྲུབ་པའི་ཆོ་ག་བསྟན་ནས། རྫོགས་རིམ་པའི་དངོས་གྲུབ་བསྒྲུབ་པའི་ཆོ་ག་ལ་གཉིས་ཀྱི། དངོས་གྲུབ་བསྒྲུབ་པའི་ཆོ་ག་དངོས་བསྟན་པ་ནི། རྡོ་རྗེ་གསུམ་ནི། སྒྱུ་ལུས་པའི་སྐུ་གསུང་ཐུགས་སོ། ། དམ་ཚིག་ནི་དེ་དག་གང་དུ་མཉམ་པར་ཐིམ་པ་དོན་དམ་པའི་བདེན་པའོ། ། དེ་ཉིད་ནི་གྲུབ་མཆོག་གོ །
དེ་ལས། ཆོས་དང་ལོངས་སྤྱོད་རྫོགས་པ་དང་། སྤྲུལ་པའི་མཚན་ཉིད་ཅན་གྱི། སྐུ་གསུམ་པོ་གང་ལ་མངའ་བའི་རྡོ་རྗེ་ཅན་ཏེ། རྡོ་རྗེ་འཆང་ཆེན་པོ་འབྱུང་བར་འགྱུར་རོ། ། དོན་ནི་འདི་ཡིན་ཏེ། དབེན་གསུམ་སྔོན་དུ་འགྲོ་བའི་སྒྱུ་ལུས་བསམ་གཏན་གཉིས་ཀྱི་འོད་གསལ་དུ་བཅུག་སྟེ། འོད་གསལ་འཛིན་པའི་ཡན་ལག་དེ་ལས། ཟུང་འཇུག་ལོངས་སྤྱོད་རྫོགས་པའི་སྐུར་བཞེངས་ཏེ། སྤྲུལ་སྐུ་རྣམ་སྣང་ལ་སོགས་པར་བསྒྱུར་ནས།
འཁོར་བ་ཇི་སྲིད་པར་སེམས་ཅན་གྱི་དོན་བྱེད་པ་ནི། སྐུ་གསུམ་དབྱེར་མེད་རྡོ་རྗེ་འཆང་ཆེན་པོ་ཞེས་བྱ་སྟེ། ཟུང་འཇུག་དེ་ཉིད་མཐའ་གང་ལའང་མི་རྟོག་པས་དོན་དམ་པའི་བདེན་པ་ལ་མ་གཡོས་པའི་ཕྱིར་ཆོས་ཀྱི་སྐུ་ཡིན་ལ། ཕྱིར་མི་ལྡོག་པ་ཁོ་ནའི་སྤྱོད་ཡུལ་དུ་གྱུར་པའི་དག་པའི་སྒྱུ་ལུས་མངའ་བས་ལོངས་སྤྱོད་རྫོགས་པའི་སྐུ་ཡིན་ཞིང་། སེམས་ཅན་ཐ་མལ་པའི་ཡུལ་དུ་གྱུར་པའི་རིགས་ལྔའི་རྣམ་པར་སྣང་བ་ནི་སྤྲུལ་པའི་སྐུ་ཞེས་བརྗོད་དོ། ། དེ་ལྟ་བུའི་སྐུ་གསུམ་དབྱེར་མེད་རྡོ་རྗེ་འཆང་ཆེན་པོ་དེ་ཉིད་ཀྱི་ཆོ་འཕྲུལ་བསྟན་པ་ལ་གསུམ་གྱི། རང་གཞན་གྱི་དོན་ཕུན་སུམ་ཚོགས་པ་འགྲུབ་པ་བསྟན་པ་ནི། ཟུང་འཇུག་མཐར་ཕྱིན་པའི་རྣལ་འབྱོར་པ་ནི། ཕྱོགས་བཅུའི་སེམས་ཅན་ཐམས་ཅད་ཀྱི་མངོན་པར་འདོད་པའི་དོན་རྫོགས་པར་བྱེད་པས་ན། ཡིད་བཞིན་གྱི་ནོར་བུའི་འབྱུང་གནས་སུ་གྱུར་པའི་རྒྱ་མཚོ་ཆེན་པོ་དང་འདྲ་བར་འགྱུར་རོ། །
དག་པ་དང་མ་དག་པའི་འཇིག་རྟེན་གྱི་ཁམས་ཐམས་ཅད་དུ་ཡང་དག་པར་རྫོགས་པའི་སངས་རྒྱས་རྣམས་མཆོད་པ་དང་། སེམས་ཅན་གྱི་དོན་བྱ་བའི་ཕྱིར་རྡོ་རྗེའི་བདག་ཉིད་ཀྱི་སྐུ་རྒྱུ་ཞིང་སྣང་བར་བྱེད་པར་འགྱུར་རོ། ། འཁོར་ལོའི་དམ་ཚིག་གྲུབ་པས་ཏེ། རྣམ་སྣང་དང་འབྲེལ་བའི་དངོས་གྲུབ་མཆོག་བསྒྲུབ་པ་ལ། སངས་རྒྱས་སྐུ་སྟེ་སྐུ་རྡོ་རྗེ་འཛིན་པ་དང་འདྲ་བར་འགྱུར་ཞིང་། དེས་ཉེ་བར་མཚོན་ནས་མི་བསྐྱོད་པ་ལ་སོགས་པ་དང་འབྲེལ་བའི་དངོས་གྲུབ་བསྒྲུབ་པར་བྱེད་པ་ལ་ཡང་ཐུགས་རྡོ་རྗེ་ལ་སོགས་པ་དང་འདྲ་བར་འགྱུར་རོ། ། གངྒཱའི་བྱེ་མ་སྙེད་ཀྱི་འཇིག་རྟེན་གྱི་ཁམས་ཐམས་ཅད་དུ་བཤད་མ་ཐག་པའི་གྲུབ་པས་ཏེ་དངོས་གྲུབ་རྣམས་རྣམ་པ་ཀུན་ཏུ་སྤྱོད་ཅིང་། རྣམ་པར་རྒྱུ་བར་འགྱུར་རོ། ། མཁའ་འགྲོ་དང་མཁའ་འགྲོ་མའི་དམ་ཚིག་ཐམས་ཅད་ཀྱི་རིག་པ་དམ་པ་ནི། སྒྲུབ་པར་བྱེད་པའི་སྔགས་ཡིན་ལ།
དེ་འཛིན་པར་བྱེད་པའི་རིགས་འཛིན་རྣམས་ཀྱི་ཡང་གཙོ་བོར་འགྱུར་རོ། ། རྡོ་རྗེའི་སྐུ་སྟེ་ཕྱག་རྒྱ་ཆེན་པོ་བསྒོམས་པས་བཤད་མ་ཐག་པའི་མཁའ་འགྲོ་དང་། མཁའ་འགྲོ་མ་ཐམས་ཅད་ཀྱི་དམ་ཚིག་གི་མཆོག་ཀྱང་འགྲུབ་པར་འགྱུར་རོ། ། ངག་གི་བྱ་བ་དང་ལུས་ཀྱི་ཡན་ལག་ཐམས་ཅད་མི་སྣང་བ་ལ་གནས་ནས། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་བདག་ཉིད་གཅིག་པུས་སྣང་བར་བྱེད་པས་ཀྱང་སངས་རྒྱས་ཀུན་ཏེ། གྲུབ་ཐོབ་རྣམས་ཀྱིས་དངོས་གྲུབ་ཐམས་ཅད་དང་འབྲེལ་བའི་ཕུན་སུམ་ཚོགས་པ་ཐམས་ཅད་འཕྲོག་ཅིང་ལེན་པ་དང་། ལྷའི་མཆོག་བརྒྱ་བྱིན་ལ་སོགས་པའི་བུ་མོ་བཀུག་ནས། ཉེ་བར་ལོངས་སྤྱོད་པ་རྗེས་སུ་མྱོང་བར་འགྱུར་རོ། ། མངོན་པར་ཤེས་པ་ལྔ་འགྲུབ་པ་བསྟན་པ་ནི། གངྒཱའི་བྱེ་མ་སྙེད་ཀྱི་ཚད་དང་མཉམ་པའི་སངས་རྒྱས་རྣམས་རྡོ་རྗེ་གསུམ་སྟེ།
རྡོ་རྗེ་འཆང་ཆེན་པོའི་གནས་འཇིག་རྟེན་གྱི་ཁམས་མཐའ་ཡས་མུ་མེད་པ་ན་བཞུགས་ཤིང་གནས་པ་ན། རང་གི་ལག་པའི་མཐིལ་དུ་བཞག་པའི་སྐྱུ་རུ་ར་བཞིན་དུ། རྡོ་རྗེའི་མིག་གི་སྟེ། ལྷའི་མིག་ཤིན་ཏུ་ཕྲ་ཞིང་རྣམ་པར་དག་པས་མཐོང་བར་འགྱུར་རོ། ། གངྒཱའི་བྱེ་སྙེད་ཀྱི་ཚད་དང་མཉམ་པའི་ཞིང་རྣམས་ན། ཟིན་པ་དང་མ་ཟིན་པ་དང་། གཉིས་ཀའི་འབྱུང་བ་ཆེན་པོའི་རྒྱུ་ལས་བྱུང་བའི་སྒྲ་གྲག་པ་ཅི་སྙེད་པ་ཀུན། རྣ་བའི་དྲུང་ན་འཁོད་པ་བཞིན་དུ་མངོན་ཤེས་རྣ་བས་ཏེ། ལྷའི་རྣ་བའི་མངོན་ཤེས་རྣམ་པར་དག་པ་ཐོས་པར་འགྱུར་རོ། ། གངྒཱའི་བྱེ་སྙེད་ཀྱི་ཚད་དང་མཉམ་པའི་ཞིང་དག་ན་གནས་པའི་སེམས་ཅན་ཀུན་གྱི་སེམས་སྐུ་གསུང་ཐུགས་ཀྱིས་མཚན་པ་སྟེ།
སྣང་མཆེད་ཐོབ་གསུམ་གྱི་ངོ་བོ་རོལ་མོ་ལྟར་འབྱུང་བ་སྟེ། གར་མཁན་དང་འདྲ་བར་རང་བཞིན་བརྒྱ་དྲུག་ཅུའི་རྒྱུར་གྱུར་པ་སྣ་ཚོགས་པའི་སེམས། གཞན་སེམས་ཤེས་པའི་མངོན་ཤེས་ཀྱིས་རིག་པར་འགྱུར་རོ། ། བསྐལ་པ་གངྒཱའི་བྱེ་སྙེད་དུ་དགེ་བ་དང་མི་དགེ་བའི་ལས་ཀྱི་དབང་གིས་འགྲོ་བ་ལྔའི་འཁོར་བ་ན་གནས་པའི་སྔོན་གྱི་གནས་ཀྱི་གཏན་ཚིགས་ཏེ། ལུས་ཀྱི་ཁྱད་པར་ཞག་གསུམ་ལོན་པ་བཞིན་དུ། སྔོན་གནས་རྗེས་དྲན་གྱི་མངོན་ཤེས་ཀྱིས་དྲན་པར་འགྱུར་རོ། ། གངྒཱའི་བྱེ་མ་སྙེད་ཀྱི་ཚད་ཀྱི་བདག་ཉིད་ཀྱི་ལུས་ལ་སངས་རྒྱས་སྤྲིན་ཏེ། རྣམ་སྣང་ལ་སོགས་པ་རིགས་ལྔའི་ལྷའི་འཁོར་ལོས་བརྒྱན་ནས་བསྐལ་པ་གངྒཱའི་བྱེ་མ་སྙེད་དུ་གནས་ཏེ། འོད་གསལ་བས་སྦྱངས་པའི་རྡོ་རྗེའི་རྫུ་འཕྲུལ་མཆོག་གིས་འཇིག་རྟེན་གྱི་ཁམས་ཐམས་ཅད་སྤྲུལ་པ་ལས་འགེངས་ཤིང་སྤྲོ་བར་བྱེད་དོ། ། དམ་ཚིག་མངོན་པར་མཁྱེན་པ་ནི།
རྡོ་རྗེ་འཆང་ཆེན་པོའོ། ། དེ་ལ་རྡོ་རྗེ་ཅན་ཞེས་སོགས་ནི། རྡོ་རྗེ་ནི་ཟུང་འཇུག་རྡོ་རྗེ་འཆང་ཆེན་པོའོ། ། སྤྱན་ལ་སོགས་པ་ནི། འོད་གསལ་བས་སྦྱངས་པའི་ལྷའི་མིག་ལ་སོགས་པའོ། ། འོད་གསལ་གྱིས་སྦྱངས་པས་ནི། འཇིག་རྟེན་པའི་མངོན་ཤེས་ལས་ཁྱད་པར་དུ་འཕགས་ལ། རྡོ་རྗེ་འཆང་ཆེན་པོ་ལ་མངའ་བས་ནི། ཉན་རང་སོགས་ཀྱི་མངོན་ཤེས་ལས་ཁྱད་པར་དུ་འཕགས་སོ། ། མངོན་ཤེས་ལྔ་པོ་འདི་དག་གིས་གཞན་གྱི་དོན་ཇི་ལྟར་འགྱུར་ཞེ་ན།
ཇི་ལྟར་སངས་རྒྱས་ཀྱི་སྐུ་མཐའ་ཡས་ཤིང་དཔག་ཏུ་མེད་པ་དང་འདྲ་བར། སངས་རྒྱས་མངོན་ཤེས་ཏེ་ལྷའི་མིག་ལ་སོགས་པའི་མངོན་ཤེས་ལྔས་གཞན་གྱི་དོན་ཕུན་སུམ་ཚོགས་པ་འགྲུབ་པ་ཡང་མཐའ་ཡས་ཤིང་དཔག་ཏུ་མེད་དོ། ། དེ་ལྟ་བུའི་རྡོ་རྗེ་འཆང་ཆེན་པོ་དེ་མངོན་ཤེས་ལྔའི་སྒོ་ནས། སེམས་ཅན་གྱི་དོན་མཛད་ནས། རང་དོན་དུ་ཇི་ལྟར་གནས་པར་འགྱུར་ཞེ་ན། མྱ་ངན་ལས་འདས་པའི་མཐའ་ལ་གནས་པའམ། བར་བར་དུ་རྒྱུན་ཆད་པའམ། གཅིག་པུར་གནས་པའམ། ཚོར་བ་བཏང་སྙོམས་སུ་གནས་པ་མ་ཡིན་གྱི། ཡན་ལག་བདུན་དང་ལྡན་པས་འཁོར་བ་ཇི་སྲིད་པར་བཞུགས་པར་བསྟན་པ་ནི།
གངྒཱ་ཀླུང་གི་བྱེ་མ་སྙེད་ཀྱི་གྲངས་མེད་པའི་མི་ཕྱེད་པའི་འཁོར་གཡོག ལྷ་དང་མི་ལས་ཕུལ་དུ་བྱུང་བའི་མཆོད་པའི་ཚོགས་དང་བཅས་ཤིང་། ལྷའི་བཞོན་པ་མཆོག་ལ་ཞོན་པ་རྣམས་ཀྱིས་ཡོངས་སུ་བསྐོར་ནས་འཁོར་བ་ཇི་སྲིད་པར། མི་འཇིག་པའི་རྡོ་རྗེའི་སྐུ་གསུང་ཐུགས་ཀྱིས་འཇིག་རྟེན་གྱི་ཁམས་ཐམས་ཅད་དུ་རྣམ་པར་རྒྱུ་ཞིང་། གནས་པར་འགྱུར་རོ། ། སྔོན་དུ་འགྲོ་བའི་བསྙེན་པའི་ཆོ་ག་ལ་བཞི་སྟེ། ཐུན་མོང་གི་བསྙེན་པ་དང་། མཆོག་གི་བསྙེན་པ་དང་། བསྙེན་པ་གཉིས་ཀྱི་གནས་དང་། བསྒྲུབ་པའི་ཐབས་མདོར་བསྡུས་པའོ། །
དང་པོ་ལ་གཉིས་ཀྱི། མདོར་བསྟན་པ་ནི། གངྒཱའི་བྱེ་སྙེད་གྲངས་མེད་པའི། ། འཁོར་གྱིས་ཡོངས་སུ་བསྐོར་ནས་སུ། ། ཞེས་པ་འབྲས་བུའི་ཕྱོགས་གཅིག་ལོངས་སྤྲུལ་གཉིས་ཀྱིས་འཁོར་བ་ཇི་སྲིད་པར་བཞུགས་པར་བསྟན་པའི་ཚིག་ཡན་ཆད་ཀྱིས། ཅི་རིགས་པ་མཆོག་དང་། ཐ་མལ་པའི་སྒྲུབ་པ་ཉེ་བར་བསྟན་ནས། བསྐྱེད་པའི་རིམ་པའི་སྒྲུབ་པའི་ཡན་ལག་གསལ་བར་བྱ་བའི་ཕྱིར། བསྙེན་སྒྲུབ་ཡན་ལག་བཞི་སྟོན་པ་ནི། བསྙེན་ཅིང་དམིགས་པར་བྱ་བ་ཡིན་པས་ན་བསྙེན་པ་སྟེ།
དེ་བཞིན་ཉིད་ཀྱི་རང་བཞིན་ཡེ་ཤེས་ཀྱི་ས་སྦྱང་བའོ། ། དེ་ཉིད་འདའ་བར་མི་བྱ་བས་ན་དམ་ཚིག་གོ ། དེ་དང་སྦྱོར་བ་ནི། རྡོ་རྗེའི་ས་བསྐྱེད་པ་སྔོན་དུ་འགྲོ་བ་ཅན་གྱི་གཞལ་ཡས་ཁང་གདན་དང་བཅས་པ་བསྐྱེད་ནས། དེར་ལྷག་མོས་མཛད་པ་དང་བཅས་པ་བསྒོམ་པ་སྟེ། དེ་དག་ནི་ཡན་ལག་དང་པོ་བསྙེན་པའི་ཡན་ལག་གོ ། དེ་ནས་ལྷག་མོས་བསྡུ་བ་སྔོན་དུ་འགྲོ་བ་ཅན་གྱི་དེ་བཞིན་ཉིད་ལས་བྱང་ཆུབ་པ་ལ་སོགས་པ། མངོན་བྱང་ལྔའི་གཙོ་བོ་བསྐྱེད་དེ། སྤྲུལ་སྐུར་བསྒྱུར་ནས་ས་བོན་ཉི་ཤུ་རྩ་བདུན་ལུས་ལ་འགོད་པའི་མཐར་ཐུག་པ་ནི། ཉེ་བར་སྒྲུབ་པ་འབྱུང་བ་སྟེ་ཡན་ལག་གཉིས་པའོ། །
དེ་ནས་ལུས་ངག་ཡིད་གསུམ་ལྷའི་བདག་ཉིད་དུ་སྒྲུབ་པས་ན། སྒྲུབ་པའི་དོན་ནི་སྐུ་གསུང་ཐུགས་བྱིན་གྱིས་བརླབ་པ་ཡིན་ལ། སེམས་དཔའ་སུམ་རྩེག་ཏུ་བསྒོམ་པ་ནི། གསུམ་ཀ་ཡང་ལྷའི་བདག་ཉིད་དུ་མཉམ་པས་ན་དམ་ཚིག་ཅེས་བྱ་སྟེ་ཡན་ལག་གསུམ་པའོ། ། དེ་དག་ནི་དང་པོ་སྦྱོར་བའོ། ། ལྷག་མ་དཀྱིལ་འཁོར་རྒྱལ་མཆོག་དང་། ལས་རྒྱལ་མཆོག་གི་མཐར་ཐུག་པ་ནི། གཞན་གྱི་དོན་ཆེན་པོ་བསྒྲུབ་པས་ན་སྒྲུབ་པ་ཆེན་པོ་སྟེ། ཡན་ལག་བཞི་པའོ། ། དེ་ལྟར་ཡན་ལག་བཞིའི་སྒོ་ནས་བསྙེན་པ་ལས་སུ་རུང་བ་བྱས་པ་དེས་རྡོ་རྗེའི་བྱེ་བྲག་སྟེ།
ཟློས་པ་པོའི་རིགས་ཀྱི་བྱེ་བྲག་ཤེས་པར་བྱས་ནས། དེ་ནས་ལེའུ་བཅུ་གསུམ་པ་དང་། བཅུ་བཞི་པ་ལ་སོགས་པ་ནས་བཤད་པའི་ལས་རྣམས་བསྒྲུབ་པར་བྱ་སྟེ། དེ་ཡང་རྣམ་སྣང་གི་རིག་ཀྱིས་ཞི་བའི་ལས་བསྒྲུབ་པ་དང་། མི་བསྐྱོད་པའི་རིགས་ཀྱིས་མངོན་སྤྱོད་བསྒྲུབ་པ་ལ་སོགས་པ་ཅི་རིགས་པར་ཤེས་པར་བྱའོ། ། ཐུན་མོང་གི་སྒྲུབ་པ་དེ་ཉིད་རྒྱས་པར་བཤད་པ་ནི། བསྙེན་པའི་ཏིང་ངེ་འཛིན་ནི། སྲུང་འཁོར་སྔོན་དུ་འགྲོ་བ་ཅན་གྱི་ཡེ་ཤེས་ཀྱི་ས་བསྒོམས་པའོ། ། དེ་ལ་རབ་ཏུ་སྦྱོར་བ་ནི་རྡོ་རྗེའི་ས་བསྐྱེད་པ་ནས་ལྷག་མོས་བསྒོམ་པའི་བར་ཏེ། ཡན་ལག་དང་པོའི་བཤད་པའོ། །
དེ་ནས་ལྷག་མོས་དོན་དམ་པའི་དཀྱིལ་འཁོར་དུ་བཅུག་སྟེ། ཤཱུ་ནྱ་ཏའི་སྔགས་ཀྱིས་བརྟན་པར་བྱས་པའི་བྱང་ཆུབ་མཆོག་སྟེ་དེ་ཁོ་ན་ཉིད་ཀྱི་མཚན་ཉིད་དེ་བཞིན་ཉིད་ལས་བྱང་ཆུབ་པ་དང་། ཟླ་བ་དང་། ཡིག་འབྲུ་དང་། ཕྱག་མཚན་དང་། སྐུ་རྫོགས་པར་བྱང་ཆུབ་པ་རྣམས་ནི། གན་དུ་བསྒྲུབ་ཅིང་བསྐྱེད་པས་ན་ཉེ་བར་སྒྲུབ་པའོ། ། དེ་ལྟ་བུའི་ཉེ་བར་སྒྲུབ་པ་དེ་ལ། གྲུབ་པ་ལ་མཆོག་རྣམ་པར་སྤྱད་ལ། མཆོག་ལ་རྡོ་རྗེ་སྐྱེ་མཆེད་རྣམ་པར་སྤྱད་ཞེས་སྦྱར་རོ། །
གྲུབ་པ་ལ་མཆོག་རྣམ་པར་སྤྱད་པ་ནི། གྲུབ་པ་ནི་མངོན་བྱང་ལྔས་བསྐྱེད་པའི་ཕྱག་རྒྱ་ཆེན་པོ་ཡིན་ལ། མཆོག་ནི་དེ་ལ་ཨོཾ་ལ་སོགས་པའི་ས་བོན་ཉི་ཤུ་རྩ་བདུན་འགོད་པའོ། ། མཆོག་ལ་རྡོ་རྗེ་སྐྱེ་མཆེད་རྣམ་པར་སྤྱད་པ་ནི། ས་བོན་དེ་རྣམས་ལ་ལྷ་དེ་དང་དེའི་ངོ་བོར་ཤེས་པར་བྱེད་པའོ། ། འགྲེལ་པར་རིམ་པ་གསུམ་པའི་གོ་རིམ་ངེས་པར་བྱས་ལ། རྒྱུ་དང་འབྲས་བུ་ཡོངས་སུ་ཤེས་པས་རྣམ་པར་སྤྱད་ཅེས་པའི་དོན་ལ། རིམ་པ་གསུམ་གྱི་གོ་རིམ་ནི། ས་བོན་འགོད་པའི་གཞི་གནས་ཉི་ཤུ་རྩ་བདུན་དང་། གནས་དེ་དག་ཏུ་འགོད་པའི་ས་བོན་ཉི་ཤུ་རྩ་བདུན་དང་།
ས་བོན་དེ་དག་རང་རང་གི་ལྷའི་རང་བཞིན་དུ་ཤེས་པར་བྱ་བའོ། ། ཡིག་འབྲུ་ཉི་ཤུ་རྩ་བདུན་ལྷའི་རང་བཞིན་དུ་བཀོད་པ་ནི། རྒྱུ་ཡོངས་སུ་ཤེས་པ་ཡིན་ལ། དེས་སྐུའི་དབང་ཕྱུག་སོགས་དང་། མིག་གི་མངོན་ཤེས་ལ་སོགས་པ་འཐོབ་པ་ནི་འབྲས་བུ་ཡོངས་སུ་ཤེས་པ་ཡིན་ནོ། ། ཡན་ལག་གཉིས་པའི་བཤད་པའོ། ། ལུས་ངག་ཡིད་གསུམ་སྐུ་གསུང་ཐུགས་རྡོ་རྗེ་བདག་ཉིད་དུ་བསྒྲུབ་ཅིང་བྱིན་གྱིས་རློབ་པའི་ཚེ། སངས་རྒྱས་ཀུན་འཛིན་དཔལ་དང་ལྡན། ། ཞེས་སོགས་ཚིགས་སུ་བཅད་པ་གཉིས་གཉིས་ཀྱིས། རྡོ་རྗེ་གསུམ་གྱི་ལྷ་ཚོགས་ལ་བསྐུལ་ཞིང་གསོལ་བ་འདེབས་པར་གསུངས་པ་དང་།
སྔགས་ཏེ་ཨོཾ་ལ་སོགས་པའི་ཏིང་ངེ་འཛིན་སེམས་དཔའ་དང་། བདག་པོའི་ཡེ་ཤེས་སེམས་དཔའ་རྣམས་རིགས་ཀྱི་དབྱེ་བས་ཅི་རིགས་པར་བསྒོམ་པ་ནི། སྔགས་ཀྱི་བདག་པོ་བསྒོམས་པ་སྟེ། ཡན་ལག་གསུམ་པའི་བཤད་པའོ། ། སྒྲུབ་པ་ཆེན་པོ་བསྐྱེད་པ་དེའི་ཚེ། རང་གི་ལྷག་པའི་ལྷའི་ཏིང་འཛིན་དང་ལྡན་པའི་རྣལ་འབྱོར་པས། རྡོ་རྗེ་པད་མ་འདུ་བྱས་ཏེ་སྙོམས་པར་ཞུགས་པ་ལས། བཛྲ་དྷྲྀཀ་ཞེས་སོགས། རང་གི་སྔགས་ལས་བྱུང་བའི་རྡོ་རྗེ་ཅན་ཏེ་མི་བསྐྱོད་པ་ལ་སོགས་པའི་ཕྱག་རྒྱ་ཆེན་པོའི་གཟུགས་བསྒོམས་ལ། དེ་བཞིན་གཤེགས་པ་ལྔའི་རལ་པའི་དབུ་རྒྱན་ལ་ནི།
བདག་པོ་རྡོ་རྗེ་འཆང་ཆེན་པོ་བསམ་ཞིང་། ལྷག་མ་རྣམས་ཀྱི་དབུ་རྒྱན་ལ་ནི། རྣམ་པར་སྣང་མཛད་ལ་སོགས་པ་བསམས་ན། ཡེ་ཤེས་རྡོ་རྗེ་སྟེ་དངོས་གྲུབ་འགྲུབ་པར་འགྱུར་རོ། ། ཡན་ལག་བཞི་པའི་བཤད་པའོ། ། འདིར་དེ་བཞིན་གཤེགས་པ་ལྔའི་དབུ་རྒྱན་དུ་རྡོ་རྗེ་འཆང་ཆེན་པོ་འཇོག་པར་བཤད་པ་དང་། མདོར་བྱས་སུ། མི་བསྐྱོད་པ་རིགས་ལྔའི་དབུ་རྒྱན་དུ་བཤད་པ་འགལ་ལམ་སྙམ་ན། མི་འགལ་ཏེ་མི་བསྐྱོད་པ་དཀྱིལ་འཁོར་གྱི་གཙོ་བོར་བྱེད་པ་ན་རྡོ་རྗེ་འཆང་ཆེན་པོ་ཉིད་མི་བསྐྱོད་པ་དང་དབྱེར་མེད་པའི་ཕྱིར། མདོར་བྱས་སུ་མི་བསྐྱོད་པ་རིགས་ལྔའི་དབུ་རྒྱན་དུ་བཞག་པ་ཡིན་ལ། །
འདིར་བཤད་པ་ནི། ལྷ་གཞན་གང་གིས་གཙོ་བོ་བྱེད་ཀྱང་རྡོ་རྗེ་འཆང་ཆེན་པོ་ཉིད་རིགས་ལྔའི་དབུ་རྒྱན་དུ་འགྲོ་བ་དགོངས་པ་ཡིན་ནོ། ། མཆོག་བསྙེན་པ་ལ་གསུམ་སྟེ། རྩ་བའི་རྒྱུད་ཀྱི་མདོར་བསྟན་པ་དང་། རྒྱུད་ཕྱི་མ་ལ་དེ་ཉིད་རྒྱས་པར་བཤད་པ་དང་། བསྙེན་པ་གཉིས་ཀྱི་ལྷའི་རྣལ་འབྱོར་ལུང་གིས་གསལ་བར་བསྟན་པའོ། ། རྩ་བའི་རྒྱུད་ཀྱི་ཡན་ལག་དྲུག་མདོར་བསྟན་པ་ནི། རྒྱུད་ཕྱི་མ་ལས། ཐུན་མོང་མཆོག་གི་དབྱེ་བ་ཡིས། ། བསྙེན་པ་རྣམ་པ་གཉིས་སུ་འགྱུར། །
ཐ་མལ་པ་ནི་རྡོ་རྗེ་བཞིས། ། མཆོག་ནི་ཡན་ལག་དྲུག་གིས་སོ། ། ཞེས་གསུངས་ཏེ། དེ་ལ་ཐུན་མོང་བ་ནི། རྒྱུད་དང་། རྒྱུ་དང་། འབྲས་བུ་ཐུན་མོང་ཡིན་པས་ན། དེ་སྐད་ཅེས་བྱ་སྟེ། དེ་ལ་རྒྱུད་ཐུན་མོང་བ་ནི། དེ་ཉིད་འདུས་པ་སོགས་རྒྱུད་གཞན་ལས་ཀྱང་བཤད་པས་སོ། །
རྒྱུ་ཐུན་མོང་བ་ནི་བསྐྱེད་པའི་རིམ་པ་སྟེ། ཐུན་མོང་གི་དངོས་གྲུབ་ཀྱི་རྒྱུ་ཡིན་ལ། བརྒྱུད་ནས་མཆོག་གི་དངོས་གྲུབ་གྱི་ཡང་རྒྱུ་ཡིན་པའི་ཕྱིར་རོ། ། འབྲས་བུ་ཐུན་མོང་བ་འཕྲིན་ལས་བཞི་དང་། ནམ་མཁར་འགྲོ་བ་སོགས་འཇིག་རྟེན་པ་དང་ཐུན་མོང་དུ་གྱུར་པའི་འབྲས་བུ་ཡིན་པའི་ཕྱིར་རོ། ། མཆོག་གིས་ཞེས་པ་ནི། རྒྱུད་དང་། རྒྱུ་དང་། འབྲས་བུ་ཐུན་མོང་མ་ཡིན་པས་ན་དེ་སྐད་ཅེས་བྱ་སྟེ། རྒྱུད་ཐུན་མོང་མ་ཡིན་པ་ནི།
གསང་བ་འདུས་པ་ལ་སོགས་པ་བླ་མེད་ཀྱི་རྒྱུད་ཁོ་ན་ནས་བཤད་པས་སོ། ། རྒྱུ་ཐུན་མོང་མ་ཡིན་པ་ནི། ཡན་ལག་དྲུག་གི་སྦྱོར་བ་སྟེ། དེ་ནི་འཇིག་རྟེན་པའི་དངོས་གྲུབ་གྱི་དོད་དུ་མི་བསྒྲུབ་ཀྱི། ཕྱག་རྒྱ་ཆེན་པོའི་དངོས་གྲུབ་ཁོ་ནའི་དོན་དུ་བསྒྲུབ་པའི་ཕྱིར་རོ། ། འབྲས་བུ་ཐུན་མོང་མ་ཡིན་པ་ནི། ཐེག་པ་གཞན་དང་ཐུན་མོང་དུ་མ་འབྱོར་བའི་དབང་ཕྱུག་བརྒྱད་ལྡན་གྱི་རྡོ་རྗེ་འཆང་ཆེན་པོའོ། ། དེ་ལྟ་བུའི་བསྙེན་པ་རྣམ་པ་གཉིས་ལ། ཐ་མལ་པ་སྟེ་ཐུན་མོང་བ་ནི། དང་པོ་སྟོང་ཉིད་བྱང་ཆུབ་སེམས། །
ཞེས་པ་ལ་སོགས་པའམ། ཡང་ན། བསྙེན་པའི་དམ་ཚིག་སྦྱོར་བ་དང་། ། ཞེས་སོགས་རྡོ་རྗེ་བཞིས་ཤེས་པར་བྱ་ལ། དེ་ནི་སྔར་བསྟན་ཟིན་ཏོ། མཆོག་ནི། སོ་སོར་སྡུད་པ་ལ་སོགས་པ་ཡན་ལག་དྲུག་གིས་ཤེས་པར་བྱ་སྟེ། དེ་ཉིད་འདིར་སྟོན་པ་ནི། ཐར་པ་འདོད་པ་རྣམས་ཀྱིས། བསྙེན་ཅིང་བསླབ་པར་བྱ་བ་ཡིན་པས་ན་བསྙེན་པ་སྟེ།
ཡོངས་སུ་དག་པའི་ལྷའི་སྐུ་དེ་ཉིད། ཐམས་ཅད་དུ་སྟེ་རྣམ་པ་ཐམས་ཅད་ཀྱི་བདག་ཉིད་དང་། རྟག་ཏུ་སྟེ་དུས་དང་སྤྱོད་ལམ་ཐམས་ཅད་དུ་བསྐྱེད་པར་བྱའོ་ཞེས་སྦྱར། རྒྱུ་གང་གིས་ན། ཡེ་ཤེས་བདུད་རྩི་སྟེ་ཡན་ལག་དྲུག་གི་སྦྱོར་བས་སོ། ། ཅིའི་ཕྱིར་ཡན་ལག་དྲུག་ཁོ་ནས་བསྒྲུབ་པར་བྱ་ཞེ་ན། སོ་སོར་སྡུད་པ་ལ་སོགས་པ་ཡན་ལག་དྲུག་པོ་འདི་ནི། སྔགས་ཏེ་མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱི་ཟློས་པ་པོ་རྣམས་ཀྱི་སྦྲུལ་ལ་སོགས་པའི་སྔགས་དང་། ལྷའི་དེ་ཁོ་ན་ཉིད་དང་། དེ་དག་གི་དོན་ཏེ་འབྲས་བུ་ཟུང་འཇུག་གི་ཏིང་ངེ་འཛིན་བསྒྲུབ་ཅིང་བསྐྱེད་པར་བྱེད་པ་ཡིན་གྱི།
གཞན་དག་ནི་མ་ཡིན་ཏེ། ཇི་སྐད་དུ། བསྙེན་པའི་ཡན་ལག་དྲུག་ཏུ་ནི། ། བྱས་ནས་མཆོག་ཏུ་བསྒྲུབ་པར་བྱ། ། གཞན་དག་ཏུ་ནི་བསྒྲུབ་གྱུར་ན། དངོས་གྲུབ་མཆོག་ཏུ་མི་འགྱུར་རོ། ། ཞེས་གསུངས་སོ། ། དེ་ཉིད་ཀྱི་ཕྱིར། ཡན་ལག་དྲུག་པོ་འདི་ཉིད་ཀྱིས་བསྙེན་པ་བྱའོ། ། དེ་ཉིད་རྒྱུད་ཕྱི་མས་རྒྱས་པར་བཤད་པ་ལ་གཉིས་ཀྱི།
མདོར་བསྟན་པ་ནི། སོ་སོར་སྡུད་དང་བསམ་གཏན་དང་། ། སྲོག་རྩོལ་དེ་བཞིན་འཛིན་པ་དང་། ། རྗེས་སུ་དྲན་དང་ཏིང་འཛིན་རྣམས། ། སྦྱོར་བ་ཡན་ལག་དྲུག་ཅེས་བྱ། ། ཞེས་གསུངས་ཏེ། ཡན་ལག་དྲུག་པོ་འདིས་ནི་ཕྱག་རྒྱ་ཆེན་པོ་མཆོག་གི་དངོས་གྲུབ་བསྒྲུབ་པར་བྱེད་པའི་རྒྱུ་ཐུན་མོང་མ་ཡིན་པ་རྫོགས་རིམ་དེ་ཁོ་ན་ཉིད་ཀྱི་ཏིང་ངེ་འཛིན་དང་། དེའི་གྲོགས་སྤྱོད་པ་དང་བཅས་པ་བསྟན་ཏོ། ། དེ་ལས་སོར་སྡུད་བསམ་གཏན་གཉིས་ཀྱིས་ནི་སྤྱོད་པ་བསྟན་ཏེ། དེ་ཡང་སོ་སོར་སྡུད་པས་ནི།
འདོད་ཡོན་ལྔ་ལ་ཅི་དགར་ལོངས་སྤྱོད་པའི་མཚན་ཉིད་ཅན་གྱི་སྤྱོད་པ་གསུམ་གྱི་ངོ་བོ་བསྟན་ལ། བསམ་གཏན་གྱི་ངོ་བོ་དང་རྟོག་སྤྱོད་ཀྱི་ཡན་ལག་གཉིས་ཀྱིས་སོར་སྡུད་སྦྱོང་བྱེད་བསྒོམ་བསམ་བསྟན་ལ། དབའ། བདེ། སེམས་རྩེ་གཅིག་པ་དང་བཅས་པའི་ཡན་ལག་ཕྱི་མ་གསུམ་གྱིས་སྤྱོད་པའི་ཕན་ཡོན་བསྟན་ཏོ། ། རྫོགས་རིམ་དེ་ཁོ་ན་ཉིད་ཀྱི་ཏིང་ངེ་འཛིན་ལ། སྤྱིར་ལུས་དབེན་ནས་ཟུང་འཇུག་གི་བར་དྲུག་ཡོད་ཀྱང་། དབེན་པ་གསུམ་གྱི་དང་ཐ་གཉིས་དང་། སྒྱུ་ལུས་རྣམས་ནི་བླ་མའི་མན་ངག་ལ་ལྟོས་པར་བསྟན་པའི་ཕྱིར། དངོས་སུ་མ་བསྟན་ལ།
འདི་སོགས་སུ་བསྟན་པ་གསུམ་སྟེ། སྲོག་རྩོལ་གྱིས་ངག་དབེན་དང་། འཛིན་པས་འོད་གསལ་དང་། ཏིང་ངེ་འཛིན་གྱི་ཟུང་འཇུག་རྣམས་བསྟན་ཏེ། རྗེས་དྲན་ནི་ལུགས་བཟློག་གི་སྣང་བ་གསུམ་ཡིན་ལ། དེ་ཡང་འོད་གསལ་མངོན་སུམ་དུ་བྱས་པའི་སྟོབས་ཀྱིས་མངོན་དུ་བྱེད་ནུས་པས། དེའི་ཕྱིར་འཕགས་པ་ཡབ་སྲས་ཀྱིས་བསྒོམ་པའི་རིམ་པར་བསྡུས་སོ། ། དེ་བས་ན་ཡན་ལག་དྲུག་པོ་འདི་དག་རྣལ་འབྱོར་པས་ཉམས་སུ་ལེན་པ་ན། བསྐྱེད་པའི་རིམ་པ་མཐར་ཕྱིན་ནས། ལུས་དབེན་ནས་བརྩམས་ཏེ།
དབེན་གསུམ་སྒྱུ་ལུས་དང་བཅས་པ་སྔོན་དུ་འགྲོ་བ་ཅན་གྱི། འཛིན་པའི་ཡན་ལག་འོད་གསལ་མངོན་དུ་བྱས་ནས། དེའི་སྐབས་སུ། སོར་སྡུད་བསམ་གཏན་གཉིས་ཀྱིས། རིག་པ་བརྟུལ་ཞུགས་ཀྱི་སྤྱོད་པ་གསུམ་གང་རུང་ལ་བསླབས་ཏེ། མཐར་ཕྱིན་པ་ན། རྗེས་དྲན་གྱི་ཡན་ལག་ལུགས་ལྡོག་གི་སྣང་བ་གསུམ་རླུང་དང་བཅས་པ་ལས། ཏིང་ངེ་འཛིན་གྱི་རང་བཞིན་ཟུང་འཇུག་ལོངས་སྤྱོད་རྫོགས་པའི་སྐུར་བཞེངས་ནས། སྤྲུལ་སྐུར་བསྒྱུར་ཏེ། འཁོར་བ་ཇི་སྲིད་པར་སེམས་ཅན་གྱི་དོན་བྱེད་པའི་རྡོ་རྗེ་འཆང་ཆེན་པོར་འགྱུར་བ་ཡིན་ནོ། །
དེ་ལྟར་ན་འཕགས་པ་ཡབ་སྲས་ཀྱི་ལུགས་ཀྱི་རྣལ་འབྱོར་ཡན་ལག་དྲུག་ཉམས་སུ་ལེན་པའི་གོ་རིམ་ནི་དེ་ལྟར་ཡིན་ནོ། ། གང་དག་སོར་སྡུད་བསམ་གཏན་གཉིས་ཀྱིས་སྒྱུ་ལུས་བསྟན་ཞེས་སྨྲ་བ་ནི། སོར་བསམ་དང་། སྒྱུ་ལུས་གཉིས་ཀའི་དོན་མ་གོ་བར་ཟད་དོ། ། འདིར་སྔ་རབས་ཀྱི་བླ་མ་དག་འདི་ལྟར་བཞེད་དེ། དེ་ལ་སོར་སྡུད་ལ་སོགས་པ་ཡན་ལག་དྲུག་གིས་ནི། མྱ་ངན་ལས་འདའ་བའི་ལམ་གཉིས་སྟོན་ཏེ། བརྩོན་འགྲུས་ཅན་མཐོང་བའི་ཆོས་ལ་མྱ་ངན་ལས་འདའ་བའི་ལམ་དང་། ལེ་ལོ་ཅན་བར་དོར་མྱ་ངན་ལས་འདའ་བའི་ལམ་མོ། ། བརྩོན་འགྲུས་ཅན་མཐོང་བའི་ཆོས་ལ་མྱ་ངན་ལས་འདའ་བའི་ལམ་ལ་གཉིས་ཏེ།
དེ་ཁོ་ན་ཉིད་ཀྱི་ཏིང་ངེ་འཛིན་དང་། དེ་དང་རྗེས་སུ་མཐུན་པའི་སྤྱོད་པའོ། ། དེ་ལ་སོར་སྡུད་ཀྱིས་ནི་ཀུན་རྫོབ་སྒྱུ་མ་ལྟ་བུའི་སྐབས་ཀྱི་སྤྱོད་པ་བསྟན་ཏོ། ། སྤྱོད་པ་དེ་ཡང་། དེ་ཁོ་ན་ཉིད་ཀྱི་ཏིང་ངེ་འཛིན་དང་མི་ལྡན་ན་གྲོལ་བའི་རྒྱུར་མི་འགྱུར་བས་ན། དེ་ཁོ་ན་ཉིད་ཀྱི་ཏིང་ངེ་འཛིན་སྟོན་པ་ནི། བསམ་གཏན་ལ་སོགས་པ་ཡན་ལག་ཕྱི་མ་ལྔའོ། ། དེ་ལ་བསམ་གཏན་ལ་ལྔ་ལས། རྟོག་དཔྱོད་ཀྱིས་ལུས་དབེན་བསྟན་ཏོ། ། དགའ་བས་ནི་ལུས་དབེན་གྱི་ཕན་ཡོན་ནོ། །
ཡན་ལག་གསུམ་པ་སྲོག་རྩོལ་ནི་ངག་དབེན་ནོ། ། བདེ་བ་ནི་ངག་དབེན་གྱི་ཕན་ཡོན་ནོ། ། སེམས་རྩེ་གཅིག་པ་ནི་སེམས་རྣམ་པར་དབེན་པའོ། ། བསམ་གཏན་གྱི་ཕན་ཡོན་སངས་རྒྱས་ཀུན་དངོས་ཀྱིས་ནི། ཀུན་རྫོབ་བདེན་པ་སྒྱུ་མ་ལྟ་བུ་སྟོན་ནོ། ། ཞི་བ་ནི་དོན་དམ་བདེན་པ་ཞར་ལ་སྟོན་པའོ། ། དེ་དག་གིས་ནི་དབེན་གསུམ་སྔོན་དུ་འགྲོ་བ་ཅན་གྱི་སྒྱུ་ལུས་སྟོན་ནོ། ། ཡན་ལག་བཞི་པ་འཛིན་པས་ནི་འོད་གསལ་ལ་སྟོན་ནོ། ། ཡན་ལག་ལྔ་པ་རྗེས་དྲན་ནི། འོད་གསལ་འཛིན་པའི་ཡན་ལག་དེ་ལས།
རྗེས་དྲན་གྱི་ཡན་ལག་ལུགས་ལྡོག་གི་སྣང་བ་གསུམ་ཁམས་ཕྲ་བ་དང་བཅས་པ་འབྱུང་བའོ། ། ཡན་ལག་དྲུག་པ་ཏིང་ངེ་འཛིན་ནི། རྗེས་དྲན་གྱི་ཡན་ལག་དེ་ཉིད་ལས། ཏིང་ངེ་འཛིན་གྱི་ཡན་ལག་ཟུང་འཇུག་ལོངས་སྤྱོད་རྫོགས་པའི་སྐུར་བཞེངས་པའོ། ། དེ་ཉིད་སྤྲུལ་སྐུ་དཀྱིལ་འཁོར་རྒྱལ་མཆོག་ལ་གནས་པས། ལས་རྒྱལ་མཆོག་ཟུང་འཇུག་སྐུ་གསུམ་དབྱེར་མེད་མཚན་ཉིད་གསུམ་ལྡན་ལ་བསླབས་པས། མཐར་མི་སློབ་པའི་རྡོ་རྗེ་འཆང་ཆེན་པོ་ཐོབ་པར་འགྱུར་རོ། ། གཉིས་པ་ལེ་ལོ་ཅན་བར་དོར་མྱ་ངན་ལས་འདའ་བའི་ལམ་གྱི་དབང་དུ་བྱས་ན། རྟོག་དཔྱོད། དགའ་བདེ་སེམས་རྩེ་གཅིག་པ་དང་།
དེའི་ཕན་ཡོན་སངས་རྒྱས་ཀུན་དངོས་ཀྱིས། ཀུན་རྫོབ་བདེན་པའི་མཐར་ཐུག་པའི་བར་དུ་བསྟན་ཏེ་སྔ་མ་བཞིན་ནོ། ། སོ་སོར་སྡུད་པ་ནི་ཀུན་རྫོབ་བདེན་པའི་སྐབས་ཀྱི་སྤྱོད་པ་བསྟན་ཏོ། ། དེ་ལྟར་ཀུན་རྫོབ་སྤྱོད་པ་དང་བཅས་པ་མཐར་ཕྱིན་ཡང་། ལེ་ལོ་ཆེ་བའི་སྟོབས་ཀྱིས་འོད་གསལ་མངོན་སུམ་དུ་མ་བྱས་པས། འཆི་བའི་རྟགས་བྱུང་སྟེ་འཆི་བར་གྱུར་ན། དེའི་ཚེ་འཕེན་པ་འདི་ལྟར་བཏང་སྟེ། བདག་གིས་འཆི་བ་དང་འོད་གསལ་གཅིག་ཏུ་བྱས་ལ། བར་དོར་ལྷུན་གྱིས་གྲུབ་པའི་ཟུང་འཇུག་ཏུ་ལངས་ཏེ། དེ་ཉིད་དུ་སངས་རྒྱ་བར་བྱའོ་སྙམ་དུ་བློ་བསྐྱེད་ལ།
དེ་ནས་ཕུང་པོ་ལ་སོགས་པ་རིམ་གྱིས་ཐིམ་སྟེ། ཁྱབ་བྱེད་ཀྱི་རླུང་དགུ་བརྒྱ་བ་ཕྲག་གཅིག་རྒྱུ་བའི་དུས་སུ། རྡོ་རྗེ་བཟླས་པ་བྱེད་པ་ནི། ཡན་ལག་གསུམ་པ་སྲོག་རྩོལ་གྱི་དོན་ནོ། ། དེ་ནས་ཁྱབ་བྱེད་ཀྱི་རླུང་རྣམ་ཤེས་ལ་ཐིམ། རྣམ་ཤེས་འོད་གསལ་དུ་ཐིམ་པ་ནི་ཡན་ལག་བཞི་པ་འཛིན་པའི་ཡན་ལག་གོ ། དེ་ལས་ལུགས་བཟློག་གི་སྣང་བ་གསུམ་རླུང་དང་བཅས་པ་འབྱུང་བ་ནི་རྗེས་དྲན་གྱི་ཡན་ལག་གོ ། རྗེས་དྲན་གྱི་ཡན་ལག་དེ་ལས་ཏིང་ངེ་འཛིན་གྱི་ཡན་ལག་བར་དོར་ལོངས་སྤྱོད་རྫོགས་པའི་སྐུར་བཞེངས་ཏེ། སྤྲུལ་སྐུར་བསྒྱུར་ནས། སྐུ་གསུམ་དབྱེར་མེད་མཚན་ཉིད་གསུམ་ལྡན་ལ་བསླབས་པས།
བར་དོ་དེ་ཉིད་དུ་མི་སློབ་པའི་རྡོ་རྗེ་འཆང་ཆེན་པོ་ཐོབ་པར་འགྱུར་བའོ་ཞེས་བླ་མ་སྔ་རབས་པ་དག་འཆད་དོ། ། ཡན་ལག་དྲུག་པོ་དེ་ཉིད་རྒྱས་པར་བཤད་པ་ལ་དྲུག་ཡོད་པའི། ཡན་ལག་དང་སོ་སོར་སྡུད་པ་བཤད་པ་ནི། དབང་པོ་བཅུ་པོ་རྣམས་ཀྱི་ཡང་། ། རང་གི་འཇུག་གནས་ཐམས་ཅད་དུ། ། འདོད་པ་སོ་སོར་སྡུད་པས་ན། ། སོ་སོར་སྡུད་པ་ཞེས་བཤད་དོ། ། ཞེས་ཏེ། དེ་ལ། འོད་གསལ་མཐར་ཕྱིན་ཏེ་སློབ་པའི་ཟུང་འཇུག་གི་གནས་སྐབས་སུ།
སྤྱོད་པ་གསུམ་ལ་སློབ་པ་ན། འདོད་ཡོན་ལྔ་ལ་རང་བཞིན་ཤེས་པའི་སྒོ་ནས་ཅི་དགར་ལོངས་སྤྱོད་པ་སྟོན་པ་ཡིན་ཏེ། དེ་ལ་དབང་པོ་བཅུ་ནི་དབང་པོ་ལྔ་དང་ཡུལ་ལྔའོ། ། དེ་དག་གི་རང་གི་འཇུག་གནས་ནི། མིག་གི་དབང་པོ་རང་གི་ཡུལ་གཟུགས་ལ་འཇུག་པ་ལ་སོགས་པའོ། ། ཐམས་ཅད་དུ་སྟེ་དམན་པ་དང་། འབྲིང་དང་། མཆོག་གི་དབྱེ་བའི་གཟུགས་ལ་སོགས་པ་འདོད་པའི་ཡོན་ཏན་ལྔ་ལ། རང་རང་གི་ཡུལ་ཅན་གྱི་དབང་པོ་རྣམས། ཡང་དང་ཡང་དུ་སོར་སོར་སྡུད་ཅིང་ལེན་པས་ན།
སོ་སོར་སྡུད་པ་ཞེས་བཤད་དོ། ། དེ་ཉིད་རྣམ་པར་སྦྱར་བར་བྱ་བའི་དོན། ཡན་ལག་གཉིས་པ་བསམ་གཏན་སྟོན་པ་ནི། འདོད་པ་ལྔ་ནི་མདོར་བསྡུས་ནས། ། སངས་རྒྱས་ལྔ་རུ་སྦྱོར་བ་ཡིས། ། བརྟག་པ་བསམ་གཏན་ཞེས་བཤད་དོ། ། ཞེས་ཏེ། འདིས་ནི་ཡུལ་དང་དབང་པོ་ལྔ་དེ་བཞིན་གཤེགས་པ་ལྔའི་རང་བཞིན་དུ་བསྒོམ་པའི་སྤྲོས་བཅས་ཀྱི་བསྒོམ་བསམ་བསྟན་ཏེ། དེ་ལ་གཟུགས་ལ་སོགས་པའི་འདོད་པ་ལྔ་ནི། རྣམ་སྣང་ལ་སོགས་པའི་སངས་རྒྱས་ལྔའི་རང་བཞིན་མིག་ལ་སོགས་པའི་དབང་པོ་ལྔ་དང་།
མདོར་བསྡུས་པས་ཏེ། གཅིག་ཏུ་སྦྱོར་བ་ཡི་ཡོངས་སུ་དག་པའི་བརྟག་པ་སྟེ། རྣལ་འབྱོར་དེ་ནི་བསམ་གཏན་ཞེས་བཤད་དོ། ། བསམ་གཏན་དེའི་དབྱེ་བ་ནི་རྣམ་པ་ལྔར་འགྱུར་ཏེ། རྟོག་དང་དཔྱོད་དང་དགའ་བ་དང་། ། དེ་བཞིན་བདེ་བ་ཉིད་དང་ཡང་། ། སེམས་ཅན་རྩེ་གཅིག་ཉིད་དག་སྟེ། ། ལྔ་པོ་དེར་ནི་བསམ་གཏན་བསྡུ། ། ཞེས་ཏེ། དེ་ཡང་ཆོས་མངོན་པའི་མདོ་ལས།
བསམ་གཏན་དང་པོ་རྟོག་དཔྱོད་ལ་སོགས་པའི་ཡན་ལག་ལྔ་ལྡན་དུ་བཤད་པས། དེ་དང་ཐ་སྙད་སྒོ་བསྟུན་པའི་ཕྱིར། འདིར་ཡང་བསམ་གཏན་ཡན་ལག་ལྔ་ལྡན་དུ་བཤད་ཀྱི། དོན་མཐུན་པ་ནི་མ་ཡིན་ནོ། ། ཡན་ལག་དེ་དག་རེ་རེ་ནས་བཤད་པ་ནི། གསང་བའི་རྒྱུད་རྣམས་ཐམས་ཅད་དུ། ། རྣམ་པ་དུ་མ་ཡོངས་བཤད་པ། ། གསང་བ་གསུམ་བྱུང་རྟོག་པ་སྟེ། ། དེ་ཡི་ལོངས་སྤྱོད་དཔྱོད་པ་འོ། ། ཞེས་ཏེ།
གསང་བ་གསུམ་ནི། ཡུལ་དང་དབང་པོ་དང་རྣམ་པར་ཤེས་པ་སྟེ། དབང་པོ་དང་རྣམ་པར་ཤེས་པའི་ཡུལ་གཟུགས་ལ་སོགས་པ་ལྔ་པོ་དེ་དག དེ་བཞིན་གཤེགས་པ་ལྔའི་བདག་ཉིད་ཡིན་ནོ། ། ཞེས་གང་རྟོག་པ་དེ་ནི་རྟོག་པ་ཡིན་ལ། གཟུགས་ལ་སོགས་པ་དེ་དག་དེ་བཞིན་གཤེགས་པ་ལྔའི་ལོངས་སྤྱོད་རེག་བྱ་རྡོ་རྗེ་མ་ལ་སོགས་པ་ཡུམ་བཞིའམ་གཟུགས་རྡོ་རྗེ་མ་ལ་སོགས་པ་ལྷ་མོ་ལྔའི་རང་བཞིན་དུ་རྣམ་པར་དཔྱོད་པ་ནི་དཔྱོད་པའོ། ། ཡུལ་ལྔ་དེ་བཞིན་གཤེགས་པ་ལྔ་དང་ལྷ་མོ་ལྔ་ལ་སོགས་པའི་རང་བཞིན་དུ་བསྒོམ་པ་དེའང་། འདུས་པ་ལ་སོགས་པ་གསང་བའི་རྒྱུད་ཐམས་ཅད་དུ། ལན་ཅིག་མ་ཡིན་པར་རྣམ་པ་དུ་མར་ཡོངས་སུ་བཤད་དེ། སྔར་ལེའུ་བདུན་པར་ཡང་།
གཟུགས་ལ་རྣམ་གསུམ་ཤེས་བྱ་སྟེ། ། ལྷ་རྣམས་ལ་ནི་དབུལ་བར་བྱ། ། དེ་ཉིད་བཅོམ་ལྡན་སྣ་ཚོགས་པ། ། སངས་རྒྱས་རྣམ་པར་སྣང་མཛད་གཞི། ། ཞེས་སོགས་དང་། ། གཟུགས་སྒྲ་རོ་སོགས་སྔགས་པ་ཡི། ། ལྷ་ཉིད་དུ་ནི་རྣམ་པར་བསྒོམ། ། ཞེས་སོགས་གསུངས་པའི་ཕྱིར་རོ། ། བསམ་གཏན་གྱི་ཡན་ལག་ལྷག་མ་རྣམས་ཀྱིས། སྤྱོད་པའི་ཕན་ཡོན་སྟོན་པ་ནི།
དགའ་ལ་རེག་པ་གསུམ་པ་སྟེ། ། བདེ་བས་བསྡུས་པ་བཞི་པའོ། ། ཤེས་དང་ཤེས་བྱ་འབྱུང་ཟད་པའི། ། རང་སེམས་ལྔ་པར་ཤེས་པར་བྱ། ། སངས་རྒྱས་ཀུན་དངོས་ཞི་བ་ནི། ། འདོད་པ་ཀུན་ལ་རབ་ཏུ་གནས། ། ཞེས་ཏེ། དེ་ལྟར་སྤྱོད་པའི་སྐབས་སུ་འདོད་ཡོན་ལྔའི་ངོ་བོ་དང་། ཁྱད་པར་ལ་རྣམ་པར་དཔྱད་ནས་བསྒོམས་པས། དེ་ཁོ་ན་ཉིད་ཟུང་འཇུག་གི་ཡེ་ཤེས་སྐྱེ་བ་ལ་མངོན་པར་ཕྱོགས་པས་གང་ཡིད་བདེ་བའི་མཚན་ཉིད་ཅན་དེ་ནི་དགའ་བ་ལ་རེག་པ་སྟེ་ཡན་ལག་གསུམ་པའོ། །
འོད་གསལ་གྱི་དེ་ཁོ་ན་ཉིད་ལ་མངོན་པར་ཞུགས་པས། ལུས་ཤིན་ཏུ་སྦྱངས་པ་ལ་སོགས་པའི་མཚན་ཉིད་ཅན་གྱི་བདེ་བ་གང་ཐོབ་པ་དེ་ནི། བདེ་བས་བསྡུས་པ་སྟེ་བསམ་གཏན་གྱི་ཡན་ལག་བཞི་པའོ། ། དེ་དག་ནི་གནས་སྐབས་ཀྱི་ཕན་ཡོན་ནོ། ། མཐར་ཐུག་གི་ཕན་ཡོན་ནི། དེ་ལྟར་སྤྱོད་པ་ལ་སྦྱངས་པ་ལས། རབ་ཀྱི་མཐར་ཐུག་པར་སོན་པའི་ཕྱིར་རྣམ་ཤེས་དྲུག་གི་རང་བཞིན་གྱི་ཤེས་པ་དང་། གཟུགས་སོགས་ཡུལ་དྲུག་གི་རང་བཞིན་གྱི་ཤེས་བྱ་དང་། དེ་གཉིས་འབྱུང་བ་ཟད་པ་ནི་གཟུང་འཛིན་གཉིས་ཀྱིས་སྟོང་པ་སྟེ། གཟུང་འཛིན་གཉིས་ཀྱིས་དབེན་པའི་གཉིས་སུ་མེད་པའི་ཡེ་ཤེས་ཀྱི་མཚན་ཉིད་སེམས་རྩེ་གཅིག་པ་ཞེས་པ་ཡན་ལག་ལྔ་པར་ཤེས་པར་བྱའོ། །
དེ་ལྟ་བུའི་གཟུང་འཛིན་གཉིས་ཀྱིས་སྟོང་པའི་ཡེ་ཤེས་ཀྱི་རང་བཞིན་གྱི་སེམས་རྩེ་གཅིག་པ་དེ་ནི། སངས་རྒྱས་ཀུན་གྱི་རང་བཞིན་སྤྲོས་པའི་མཚན་མ་ཉེ་བར་ཞི་བ་ཀུན་རྫོབ་སྣང་བ་ཙམ་དང་། ཐམས་ཅད་སྟོང་པ་འོད་གསལ་དབྱེར་མེད་དུ་གྱུར་པའི་ཟུང་འཇུག་སྟེ། དེ་ནི་ཐམས་ཅད་ནམ་མཁའ་སྟེ། ཐམས་ཅད་སྟོང་པ་འོད་གསལ་བ་ལ་མི་གནས་པའི་ཚུལ་གྱིས་རབ་ཏུ་གནས་པ་ཡིན་ནོ། ། སངས་རྒྱས་ཀུན་གྱི་རང་བཞིན་ཞི། ། ཐམས་ཅད་ནམ་མཁའ་ལ་རབ་གནས། ། ཞེས་ཚིགས་བསྒྱུར་རོ། ། དེ་ལྟར་ན། བསམ་གཏན་གྱི་ཡན་ལག་ལྔ་པ་སེམས་རྩེ་གཅིག་པ་ནི།
སྤྱོད་པའི་མཐར་ཐུག་གིས་འབྲས་བུ་ཟུང་འཇུག་གི་ཡེ་ཤེས་ཡིན་ཏེ། སྤྱོད་པ་མཐར་ཕྱིན་པ་ན་ཟུང་འཇུག་ཐོབ་པར་འགྱུར་བའི་ཕྱིར་རོ། ། སྔ་རབས་པ་རྣམས་འདི་ལྟར་འཆད་དེ། འདོད་པ་ལྔ་ནི་མདོར་བསྡུས་ནས། སངས་རྒྱས་ལྔ་རུ་སྦྱར་བ་ཡིས། ། ཞེས་འདོད་ཡོན་ལྔ་པོ་སངས་རྒྱས་ལྔར་བསྒོམ་པ་ནི། ཡུལ་གྱི་ལུས་དབེན་ནོ། ། གསང་བ་གསུམ་བྱུང་རྟོག་པ་སྟེ། ། ཞེས་པ་ཡུལ་དང་དབང་པོ་དང་རྣམ་ཤེས་གསུམ་དེ་བཞིན་གཤེགས་པ་ལྔར་བསྒོམ་པ་ནི། བསྐྱེད་རིམ་པ་དང་ཐུན་མོང་གི་ལུས་དབེན་ནོ། །
དེ་ཡི་ལོངས་སྤྱོད་དཔྱོད་པ་འོ། ། ཞེས་པ་རིགས་བརྒྱ་དང་ལྔ་དང་གསུམ་དང་། གཅིག་གི་བར་དུ་ཞིབ་ཏུ་དཔྱོད་པ་ནི། རྫོགས་རིམ་པའི་ཐུན་མོང་མ་ཡིན་པའི་ལུས་དབེན་ནོ། ། དགའ་ལ་རེག་པ་ནི་ལུས་དབེན་གྱི་ཕན་ཡོན་སྟེ། རྡོ་རྗེ་བཟླས་བའི་རླུང་དང་སྔགས་དང་སྒྲའི་དེ་ཁོ་ན་ཉིད་ལ་འཇུག་པ་མངོན་དུ་ཕྱོགས་པས། ཡིད་བདེ་བའི་མཚན་ཉིད་ཅན་ནོ། ། དེ་ནས་ཡན་ལག་གསུམ་པ་སྲོག་རྩོལ་གྱི་བཟླས་པ་ངག་དབེན་ལ་མཐར་ཕྱིན་པར་བསླབ་པའི་ཕན་ཡོན་ནི་བདེ་བས་བསྡུས་པ་སྟེ། དེ་ཡང་བེམ་པོའི་རླུང་རགས་པ་ལ་བསླབ་པ་མཐར་ཕྱིན་པས། ཁམས་སྙོམས་པ་དང་།
རླུང་རྒྱུ་བ་གསལ་བ་འབྱུང་ངོ་། ། བེམ་པོའི་རླུང་ཕྲ་བ་ལ་བསླབ་པ་མཐར་ཕྱིན་པས། རེག་པ་བདེ་བ་དང་རླུང་གཡས་གཡོན་དུ་ཡོད་ནུས་པ་འབྱུང་ངོ་། ། ཤེས་པའི་རླུང་གསལ་བ་དང་འདྲེས་པ་ལ་བསླབ་པ་མཐར་ཕྱིན་པས། རླུང་ཕྱི་ནང་བསྲེ་ནུས་པ་དང་། རླུང་གནོད་མེད་དུ་བསྡོམ་ནུས་པ་འབྱུང་བའོ། ། དེ་ལྟར་ངག་དབེན་མཐར་ཕྱིན་པ་ལས་སེམས་དབེན་འབྱུང་བ་ནི། ཤེས་དང་ཤེས་བྱ་འབྱུང་ཟད་པ། ། ཞེས་སོགས་ཀྱིས་སེམས་དབེན་བསྟན་ཏོ། ། དེའི་ཕན་ཡོན་སངས་རྒྱས་ཀུན་དངོས་ནི།
སྒྱུ་ལུས་བསྟན་ལ། ཞི་བས་ནི་དོན་དམ་བདེན་པ་བསྟན་ཏོ། ། ཞེས་འཆད་དོ། ། ཡན་ལག་གསུམ་པ་སྲོག་རྩོལ་ནི། ཡེ་ཤེས་ལྔ་ཡི་རང་བཞིན་དབུགས། ། འབྱུང་བ་ལྔ་ཡི་ངོ་བོ་ཉིད། ། གོང་བུའི་གཟུགས་ཀྱིས་ཕྱུང་ནས་ནི། ། པད་མའི་སྣ་རྩེར་རབ་ཏུ་བརྟག ། རིན་ཆེན་ཁ་དོག་སྣ་ལྔ་དང་། ། སྲོག་དང་རྩོལ་བ་ཞེས་བྱར་བཤད། །
རང་སྔགས་སྙིང་ཁར་བསམས་ནས་ནི། ། སྲོག་ནི་ཐིག་ལེར་གྱུར་པར་བཞག ། ཅེས་ཏེ། རབ་ཏུ་བརྟག་པ་སྟེ་བསྒོམ་མོ། ། གནས་གང་དུ་ཞེ་ན། རྣལ་འབྱོར་པས་རྡོ་རྗེའི་སྣ་རྩེ་དང་། རྣལ་འབྱོར་མས་པད་མའི་སྣ་རྩེར་རོ། ། གང་ཞིག་བསྒོམ་ཞེ་ན། མེ་ལོང་ལྟ་བུ་ལ་སོགས་པའི་ཡེ་ཤེས་ལྔའི་རང་བཞིན་གྱི་དབུགས་ཏེ། རླུང་།
ས། ལ་སོགས་པ་འབྱུང་བ་ལྔའི་རང་བཞིན་གང་ཡིན་པ་དེའོ། ། ཐབས་གང་གིས་བསྒོམ་ཞེ་ན། ཡེ་ཤེས་ལྔ་ལ་སོགས་པའི་རང་བཞིན་གྱི་རླུང་དེ་ཉིད།

ཡབ་ཡུམ་སྙོམས་པར་ཞུགས་པས་འདོད་ཆགས་ཆེན་པོའི་མེས་བཞུ་སྟེ། གོང་བུའི་གཟུགས་ཀྱིས་ཏེ་བྱང་ཆུབ་ཀྱི་སེམས་ཐིག་ལེའི་རང་བཞིན་དུ་ཕྱུང་ནས་སོ། ། ཚུལ་ཇི་ལྟར་བསྒོམ་ན། ཐིག་ལེའམ་རང་གི་ལྷའི་མཚན་མ་ཕྲ་མོར་བསྒོམ་མོ། ། འདིས་ནི་བསྐྱེད་རིམ་པའི་འོག་སྒོ་ལ་བརྟེན་པའི་ཕྲ་མོའི་རྣལ་འབྱོར་བསྟན་གྱི། སྐབས་འདིའི་སྲོག་རྩོལ་དངོས་བསྟན་པ་ནི་མ་ཡིན་ནོ། ། བསམ་ནས་ཏེ་བསྒོམ་མོ། ། གང་དུ་ན། སྙིང་ཁར་ཏེ་སྙིང་ཁའི་པད་མར་རོ། ། གང་ཞིག་བསྒོམ་ཞེ་ན། འཚོ་བར་བྱེད་པས་ན་སྲོག་ངག་ཀུན་ནས་སློང་ཞིང་རིང་དུ་རྒྱས་པར་བྱེད་པས་ན་རྩོལ་བ་སྟེ་རླུང་ངོ་། །
དེའི་ཁྱད་པར་ནི་སངས་རྒྱས་ཀྱི་རིན་པོ་ཆེ་བསྐྱེད་པས་ན་རིན་ཆེན། དེ་བཞིན་གཤེགས་པ་ལྔའི་བདག་ཉིད་ཡིན་པས། དཀར་པོ་ལ་སོགས་པའི་འོད་ཟེར་ལྔ་དང་ལྡན་པས་ན་ཁ་དོག་ལྔ་པའོ། ། དེ་ཉིད་ཚུལ་ཇི་ལྟར་བསྒོམ་ཞེ་ན། རླུང་འོད་ཟེར་ལྔ་པོ་དེ་ཉིད་གྱེན་དུ་སོང་སྟེ། ཀུན་རྫོབ་ཀྱི་སྣ་སྒོར་རྒྱུ་བ་ན། འཇུག་གནས་ལྡང་གསུམ་ཡི་གེ་གསུམ་གྱི་ངོ་བོ་ཉིད་ཀྱིས། ཉིན་དང་མཚན་དུ་ཟློས་པར་འགྱུར་བའི་ཕྱིར་རང་སྔགས་ཞེས་བྱ་ལ། དེ་ལྟ་བུའི་རང་སྔགས་ཟློས་པའི་ཚུལ་གྱིས་སོ། ། སྲོག་ནི་རླུང་ངོ་། །
ཐིག་ལེ་ནི་རླུང་གི་འབྱུང་གནས་མི་ཤིགས་པའོ། ། དེ་གཞག་པ་ནི་རླུང་དེ་ཉིད་སྟོང་པ་ཉིད་ལས་བྱུང་ཞིང་། སྟོང་པ་ཉིད་ལ་ཐིམ་པར་ཤེས་པའི་ཚུལ་གྱིས་རྡོ་རྗེ་བཟླས་པ་བྱ་ཞེས་པའོ། ། ཡན་ལག་བཞི་པ་འཛིན་པའི་ཡན་ལག་བཤད་པ་ནི། རང་དབང་རིན་ཆེན་དགག་པ་ཡི། ། གཟུང་བ་འཛིན་པ་ཡིན་པར་བཤད། ། ཅེས་ཏེ། རང་ནི་གཟུགས་ལ་སོགས་པའོ། ། དབང་པོ་ནི་མིག་ལ་སོགས་པ་སྟེ། ། ཡུལ་དང་དབང་པོ་དེ་གཉིས་བསམ་གཏན་གཉིས་ཀྱིས་བཤིག་སྟེ།
དགག་ཅིང་ཐིམ་པར་གྱུར་པ་ན། དེའི་འོག་ཏུ་ཡུལ་དང་དབང་པོའི་རྟེན་དུ་གྱུར་པའི་སེམས། སེམས་ཀྱི་རིན་པོ་ཆེ་རླུང་དང་བཅས་པ་དགག་ཅིང་ནུབ་པར་གྱུར་པའི་གཟུང་བ་གང་ཡིན་པ་དེ་ནི་འཛིན་པ་ཡིན་པར་བཤད་དེ། དེ་གང་ཞེ་ན། ཡང་དག་པའི་མཐའ་ཐམས་ཅད་སྟོང་པ་འོད་གསལ་བའོ། ། སྒྱུ་ལུས་འོད་གསལ་དུ་བཅུག་པ་ན། འོད་གསལ་མངོན་དུ་འགྱུར་བའི་རྟགས་འབྱུང་བ་སྟོན་པ་ནི། སེམས་ཉིད་འགོག་པ་རྡོ་རྗེར་གྱུར། ། མཚན་མ་ཉེར་འཛིན་འབྱུང་བར་འགྱུར། ། ཞེས་པ་སྟེ།
སྒྱུ་ལུས་འོད་གསལ་དུ་བཅུག་སྟེ། སེམས་འགོག་པའི་རྡོ་རྗེ་སྟེ་འོད་གསལ་བར་ཐིམ་པ་ན། དེའི་སྔོན་རོལ་དུ་འོད་གསལ་མངོན་དུ་འགྱུར་བའི་མཚན་མ་ཉེར་འཛིན་ཏེ་རྟགས་རྣམས་འབྱུང་ཞིང་སྐྱེ་བར་འགྱུར་བའི་རྟགས་དུ་ཞིག་ཡོད། རང་བཞིན་ཇི་ལྟ་བུ་ཞེ་ན། མཚན་མའི་ཁམས་ནི་རྣམ་པ་ལྔར། ། བྱང་ཆུབ་རྡོ་རྗེས་གསུངས་པ་ཡིན། ། སྨིག་སྒྱུ་འདྲ་བ་དང་པོ་སྟེ། ། དུ་བ་ལྟ་བུ་གཉིས་པ་ཡིན། ། མཁའ་དང་འདྲ་བ་གསུམ་པ་སྟེ། ། མར་མེ་ལྟར་འབར་བཞི་པའོ། །
སྤྲིན་མེད་ནམ་མཁའ་ལྟ་བུར་ནི། ། རྟག་ཏུ་སྣང་བ་ལྔ་པ་འོ། ། ཞེས་གསུངས་ཏེ། འབྱུང་བ་བཞི་རྣམ་ཤེས་དང་བཅས་པ་མ་ལུས་པར་མ་འགགས་པར་འོད་གསལ་མངོན་དུ་མི་འགྱུར་ཞིང་། ། དེ་དག་འགག་པ་ན། ཇི་ལྟར་རགས་པའི་རིམ་པས་འགག་སྟེ། ལས་ཀྱི་མཐའ་རྣམ་འབྱེད་ལས། དང་པོ་ས་ནི་ཆུ་ལ་ཐིམ། ། ཆུ་ཡང་མེ་ལ་ཐིམ་པར་འགྱུར། ། མེ་ནི་རླུང་ལ་ཐིམ་འགྱུར་ཞིང་། །
རླུང་ཡང་རྣམ་པར་ཤེས་ལ་འཇུག ། རྣམ་ཤེས་གཟུང་བ་དེ་ཉིད་ནི། ། འོད་གསལ་བར་ཡང་འཇུག་པ་ཡིན། ། ཞེས་གསུངས་སོ། ། དེའི་ཕྱིར་རྣལ་འབྱོར་པས་སྒྱུ་ལུས་འོད་གསལ་དུ་བཅུག་པ་དང་། ལུས་ཅན་རྣམས་འཆི་བའི་ཚེ་ན། ས་ཉིད་རགས་པས་ཐོག་མར་འགག་ཅིང་། རྣམ་ཤེས་ཕྲ་བས་ཐ་མར་འགག་གོ ། དེ་ལ་དང་པོ་ཉིད་དུ། ས་ཆུ་ལ་ཐིམ་སྟེ་འགག་པ་ན།
སྨིག་རྒྱུ་འདྲ་བ་སྔོན་པོ་རབ་རིབ་གཡོ་བའི་རྣམ་པ་ཅན་གྱི་སྣང་བ་འབྱུང་སྟེ། དེ་ནི་མཚན་མ་དང་པོའོ། ། དེའི་འོག་ཏུ་ཆུ་མེ་ལ་ཐིམ་པ་ན། དུ་བ་ལྟ་བུ་སྔོ་ལ་འཕྱུར་བའི་སྣང་བ་འབྱུང་སྟེ། མཚན་མ་གཉིས་པའོ། ། དེའི་འོག་ཏུ་མེ་རླུང་ལ་ཐིམ་པ་ན། མཁའ་སྣང་འདྲ་བ་སྟེ་མེ་ཁྱེར་ལྟ་བུར་དམར་ཙེག་ཙེག་པའི་སྣང་བ་འབྱུང་སྟེ། མཚན་མ་གསུམ་པའོ། ། དེའི་འོག་ཏུ་རླུང་རྣམ་ཤེས་ལ་ཐིམ་པ་ན་མར་མེ་འབར་བ་ལྟ་བུ་དམར་ལྷམ་ལྷམ་པའི་སྣང་བ་འབྱུང་སྟེ། མཚན་མ་བཞི་པའོ། །
དེ་དག་ནི་འོད་གསལ་མྱུར་དུ་མངོན་དུ་འགྱུར་བའི་རྟགས་ཡིན་གྱི། འོད་གསལ་དངོས་མ་ཡིན་ནོ། ། དེའི་འོག་ཏུ་རྣམ་པར་ཤེས་པ་གསུམ་རིམ་གྱིས་འོད་གསལ་དུ་འཇུག་སྟེ། དང་པོ་ཉིད་དུ། འདོད་ཆགས་ལས་གྱུར་པའི་རང་བཞིན་སུམ་ཅུ་རྩ་གསུམ་འགག་པས། སྣང་བའི་ཡེ་ཤེས་མངོན་དུ་གྱུར་པ་ན། མཚན་མོ་ཟླ་བའི་འོད་ཟེར་ཤར་བ་ལྟ་བུའི་སྣང་བ་འབྱུང་ངོ་། ། དེའི་འོག་ཏུ་སྣང་བའི་ཡེ་ཤེས་ཐིམ་ཞིང་། ཞེ་སྡང་ལས་གྱུར་པའི་རང་བཞིན་བཞི་བཅུ་འགགས་པས་སྣང་བ་མཆེད་པའི་ཡེ་ཤེས་མངོན་དུ་གྱུར་པ་ན། ཉིན་མོ་ཉི་མའི་འོད་ཟེར་ཤར་བ་ལྟ་བུའི་སྣང་བ་འབྱུང་ངོ་། །
དེའི་འོག་ཏུ་སྣང་མཆེད་ཀྱི་ཡེ་ཤེས་ཐིམ་ཞིང་། གཏི་མུག་ལས་གྱུར་པའི་རང་བཞིན་བདུན་འགག་པས། སྣང་བ་ཉེར་ཐོབ་ཀྱི་ཡེ་ཤེས་མངོན་དུ་གྱུར་པས་ན་ཉི་མའི་འོད་ཟེར་ནུབ་ཅིང་ཟླ་བའི་འོད་ཟེར་མ་ཤར་བའི་མཚམས་ཀྱི་མུན་པ་ལྟ་བུའི་སྣང་བ་འབྱུང་སྟེ། འདི་ནི་སྟོང་པ་ཆེན་པོ་མ་རིག་པའི་གནས་སྐབས་ཞེས་བྱའོ། ། སྣང་བ་གསུམ་པོ་འདི་དག་ཀྱང་རྒྱུའི་རྒྱུད་བྱང་ཆུབ་ཀྱི་སེམས་ཀུན་ཏུ་བཟང་པོའི་རང་བཞིན་ཇི་ལྟ་བ་བཞིན་དུ་མངོན་སུམ་དུ་བྱས་པ་ཡིན་གྱི། ཐམས་ཅད་སྟོང་པ་འོད་གསལ་དོན་དམ་པའི་བདེན་པ་མངོན་དུ་བྱས་པ་ནི་མ་ཡིན་ནོ། ། དེའི་འོག་ཏུ་སྣང་བ་ཉེར་ཐོབ་ཀྱི་ཡེ་ཤེས་ཀྱང་ནུབ་སྟེ། ཤེས་བྱ་དང་ཤེས་པ་ལ་སོགས་པ་སྤྲོས་པའི་མཚན་མ་ཐམས་ཅད་དང་བྲལ་བས། དཔེར་ན་མཚམས་ཀྱི་མུན་པ་འགགས་ཤིང་། ཟླ་བའི་འོད་ཟེར་ནུབ་ལ།
ཉི་མའི་འོད་ཟེར་མ་ཤར་བས། ཐོ་རངས་ཀྱི་སྤྲིན་མེད་པའི་ནམ་མཁའ་ནི། སྣང་མུན་གྱི་སྒྲིབ་བྱེད་ཐམས་ཅད་དང་བྲལ་བས། ནམ་མཁའི་རང་མདོག་ཇི་ལྟ་བ་བཞིན་མཐོང་བ་དེ་བཞིན་དུ། སྣང་བ་གསུམ་པོ་ཉེ་བར་ནུབ་པ་ན། སྤྲོས་པའི་མཚན་མ་ཐམས་ཅད་དང་བྲལ་ཞིང་མཐའ་གང་དུ་ཡང་བརྗོད་པར་མི་ནུས་པའི་ཐམས་ཅད་སྟོང་པ་འོད་གསལ་མངོན་དུ་བྱས་པ་ཞེས་ཐ་སྙད་བྱའོ། ། སྔ་མ་རྣམས་ནི་རྟགས་ཁོ་ན་ཡིན་ལ། འདི་ནི་རྟགས་དང་རྟགས་ཅན་གཉིས་ཀ་ཡིན་ནོ། ། དེ་ལ་འོད་གསལ་མངོན་དུ་འགྱུར་བའི་རྟགས་ནི་ལྔ་པོ་འདི་ཉིད་ཁོ་ནར་གྲངས་ངེས་པ་ཡིན་ཏེ། ཕུང་པོ་ཁམས་དང་སྐྱེ་མཆེད་མ་ལུས་པ་མ་འགགས་པར་འོད་གསལ་མངོན་དུ་མི་འགྱུར་ཞིང་།
ཕུང་པོ་ལ་སོགས་པ་ཐམས་ཅད་ཀྱང་འབྱུང་བ་བཞི་དང་། རྣམ་པར་ཤེས་པ་སྟེ་ཆེན་པོ་ལྔར་འདུས་ལ། རྟགས་ལྔ་པོ་འདི་དག་ཀྱང་ཆེན་པོ་ལྔ་འགགས་པའི་མཚན་མ་ཡིན་པའི་ཕྱིར་རོ། ། གོ་རིམ་ངེས་པ་ཡང་ཡོད་དེ། ཆེན་པོ་ལྔ་པོ་འདི་དག་འགག་པ་ན་རགས་རིམ་གྱིས་འགག་ཅིང་། སྐྱེ་བ་ནས་ཕྲ་རིམ་གྱིས་སྐྱེ་བས། ཐོག་མར་ས་འགག་ཅིང་། རྣམ་ཤེས་ཐ་མར་འགག་པ་རིགས་པས་གྲུབ་པའི་ཕྱིར་དང་། ལུང་གིས་ཀྱང་གྲུབ་སྟེ། ལས་མཐའ་རྣམ་འབྱེད་ལས།
དང་པོ་ས་ནི་ཆུ་ལ་ཐིམ། ། ཞེས་སོགས་གསུངས་པའི་ཕྱིར་རོ། ། དེའི་ཕྱིར་འདི་དང་མི་མཐུན་པའི་གྲངས་དང་གོ་རིམ་གཞན་དུ་སྨྲ་བ་དག་ལ་ཡིད་བརྟན་དུ་མེད་དོ། ། གང་དག་ལས་དང་པོ་པའི་མཐོང་སྣང་སྣ་ཚོགས་པ་རྣམས་ལ། འོད་གསལ་མངོན་དུ་འགྱུར་བའི་དུ་སོགས་ཀྱི་རྟགས་སུ་འཆད་པ་ནི། ཉ་ཕྱིས་ལ་དངུལ་དང་། འཆིང་བུ་ལ་ནོར་བུར་འཛིན་པ་ལྟར་ཆེས་འཁྲུལ་པ་ཡིན་ནོ། ། མ་ར་སེང་གེ་རྒྱལ་མཚན་ན་རེ། རྟགས་ཀྱི་རིམ་པ་འདི་དག་ཀྱང་། འདིར་སློབ་དཔོན་ཟླ་གྲགས་ཀྱིས་བརྩོན་འགྲུས་ཅན་མཐོང་བའི་ཆོས་ལ་མྱ་ངན་ལས་འདའ་བའི་རྟགས་སུ་བཤད་པ་ཡིན་ལ།
སྤྱོད་བསྡུས་སུ་བཤད་པ་ནི། ལེ་ལོ་ཅན་བར་དོར་མྱ་ངན་ལས་འདའ་བའི་དབང་དུ་བྱས་པ་ཡིན་ཞིང་། རྣམ་གཞག་ཏུ་བཤད་པ་ནི། ཐ་མལ་པའི་སེམས་ཅན་འཆི་བ་འོད་གསལ་མངོན་དུ་བྱེད་པའི་རྟགས་སུ་བཤད་པ་ཡིན་ཞེས་གསུངས་སོ། ། སྡོག་ན་རེ། འདི་ནི་བར་དོར་མྱ་ངན་ལས་འདའ་བའི་རྟགས་ཅན་ཤེས་པ་བརྟན་གཡོའི་ཚད་བཤད་པ་ཡིན་ལ། སྤྱོད་བསྡུས་ཀྱིས་ནི། བརྩོན་འགྲུས་ཅན་མཐོང་བའི་ཆོས་ལ་མྱ་ངན་ལས་འདའ་བའི་རྟགས་སུ་བཤད་པ་ཡིན་ཞེས་གསུངས་ཡང་། གཉིས་ཀ་ཡང་རྣལ་འབྱོར་པས། སྒྱུ་ལུས་འོད་གསལ་དུ་བཅུག་པའི་དུས་ཀྱི་རྟགས་ཡིན་ལ།
འཆི་བ་འོད་གསལ་མངོན་དུ་བྱེད་པའི་དུས་དང་རྟགས་ཀྱི་ངོ་བོ་ཁྱད་པར་མེད་དོ། ། བརྟན་གྱུར་རྡོ་རྗེའི་ལམ་ནས་ནི། ། ནམ་མཁའི་ཁམས་སུ་སྤྲོ་བར་བྱ། ། ཞེས་ཏེ། རྡོ་རྗེའི་ལམ་སྟེ། འདའ་བར་མི་བྱ་བའི་མཚན་མ་ལྔ་རིམ་གྱིས་འོད་གསལ་བར་འཇུག་པས། བརྟན་ཅིང་རྣམ་པར་དག་པར་གྱུར་པས། ཆོས་ཀྱི་སྐུའི་ཚུལ་གྱིས་སྤྲོས་ཤིང་ཁྱབ་པར་བྱའོ། ། ཞེས་པ་འོད་གསལ་མངོན་སུམ་དུ་གྱུར་པ་ན། བརྟན་གཡོ་ཐམས་ཅད་ལ་ཁྱབ་པའི་ཆོས་ཀྱི་སྐུའི་ངོ་བོ་ཉིད་དུ་གནས་སོ་ཞེས་པའོ། །
དེ་དག་ནི་འཛིན་པའི་ཡན་ལག་གོ ། ཡན་ལག་ལྔ་པ་རྗེས་དྲན་གྱི་ཡན་ལག་བཤད་པ་ནི། རྗེས་དྲན་གང་ཞིག་རྣམ་བསྒོམས་པ། ། དེ་དང་འདྲ་བར་སྤྲོ་བར་བྱ། ། རྗེས་དྲན་ཞེས་ནི་ཤེས་བྱ་སྟེ། ། ཡང་དག་རིག་པ་དེ་ལས་སྐྱེས། ། ཞེས་ཏེ། དེ་ལྟར་བདག་ཉིད་འོད་གསལ་བར་བདེ་བར་རྣམ་པར་བསྒོམ་ཞིང་མངོན་སུམ་དུ་བྱས་ནས་གང་ཞིག་སྔོན་འོད་གསལ་ལ་འཇུག་པའི་དུས་སུ། རྗེས་སུ་དྲན་པའི་སྨིག་སྒྱུ་དང་འདྲ་བ་ལ་སོགས་པའི་རྣམ་པས། ཡང་དག་པའི་མཐའ་ཐོབ་པ་དེ་དང་འདྲ་བར།
ལུགས་ལྡོག་གི་རིམ་པ་ཉིད་ཀྱིས་སྤྲོ་བར་བྱ་ཞིང་། བསྐྱེད་པར་བྱ་སྟེ། བཤད་མ་ཐག་པ་དེ་དག་ནི། རྗེས་སུ་དྲན་པ་ཞེས་ཤེས་པར་བྱའོ། ། ཡང་དག་རིམ་པ་སྟེ། འོད་གསལ་མངོན་སུམ་དུ་བྱས་པ་དེ་ལས། རྗེས་དྲན་གྱི་ཡན་ལག་སྐྱེ་བར་འགྱུར་གྱི། གཞན་དུ་མ་ཡིན་ནོ། ། ཡན་ལག་དྲུག་པ་ཏིང་ངེ་འཛིན་གྱི་ཡན་ལག་བཤད་པ་ནི། ཐབས་དང་ཤེས་རབ་སྙོམས་འཇུག་པས། །
དངོས་པོ་ཐམས་ཅད་མདོར་བསྡུས་པ། ། གོང་བུའི་ཚུལ་གྱིས་བསྡུས་ནས་ནི། ། དབུས་སུ་གཟུགས་ནི་རྣམ་པར་བསྒོམ། ། ཡུད་ཀྱིས་ཡེ་ཤེས་རྫོགས་བྱེད་པ། ། ཏིང་ངེ་འཛིན་ཞེས་བརྟགས་པ་ཡིན། ། ཞེས་ཏེ། རྗེས་དྲན་གྱི་ཡན་ལག་ལུགས་ལྡོག་གི་སྣང་བ་གསུམ་རླུང་དང་བཅས་པ་ལས། ཐབས་ཀུན་རྫོབ་ཀྱི་བདེན་པ་དང་། ཤེས་རབ་དོན་དམ་པའི་བདེན་པ་གཉིས་དབྱེར་མི་ཕྱེད་པར་སྙོམས་པར་འཇུག་པས། རྒྱུ་བ་དང་མི་རྒྱུ་བའི་དངོས་པོ་ཐམས་ཅད་གོང་བུའི་ཚུལ་གྱིས་ཏེ།
ཕྱག་རྒྱ་ཆེན་པོའི་གཟུགས་གཅིག་ཏུ་བསྡུས་ནས་རྒྱུ་བ་དང་མི་རྒྱུ་བའི་དངོས་པོ་རྣམས་ཀྱི་དབུས་སུ་ཟུང་འཇུག་གི་བདག་ཉིད་རྡོ་རྗེ་འཆང་ཆེན་པོའི་གཟུགས་སུ་རྣམ་པར་བསྒོམ་པར་ཤེས་པར་བྱའོ། ། རིམ་པ་འདི་ཉིད་ཀྱིས་ཡུད་ཀྱིས་ཏེ་སྐད་ཅིག་ཙམ་གྱིས་ཡེ་ཤེས་ཀྱི་སྐུ་རྫོགས་པར་བྱེད་པ་ནི་ཏིང་ངེ་འཛིན་ཞེས་བྱ་སྟེ། ཡན་ལག་དྲུག་པའོ། ། བསྙེན་པ་གཉིས་ཀྱིས་ལྷ་བསྐྱེད་པ་ལུང་གིས་གསལ་བར་བསྟན་པ་ལ་གཉིས་ཏེ། སྒྱུ་འཕྲུལ་དྲ་བའི་ལུང་གིས་བཤད་པ་དང་། རྣམ་སྣང་མངོན་བྱང་གི་ལུང་གིས་བཤད་པའོ། ། དང་པོ་ལ་ཡང་གཉིས་ཀྱི་མདོར་བསྟན་པ་ནི། བསྐྱེད་རྫོགས་གཉིས་ཀྱིས་ལྷའི་རྣལ་འབྱོར་གོང་དུ་ཇི་སྐད་བཤད་པ་འདི་ཉིད། སྒྱུ་འཕྲུལ་དྲ་བ་ལས་ཀྱང་གསལ་བར་གསུངས་ཏེ། ཇི་སྐད་དུ།
རྣལ་འབྱོར་རྣམ་གསུམ་ཤེས་བྱ་སྟེ། ། བྱིན་གྱིས་བརླབས་དང་ཡོངས་བརྟགས་དང་། ། གཟུགས་ཉིད་ཡོངས་སུ་རྫོགས་པ་སྟེ། ། རྣལ་འབྱོར་སངས་རྒྱས་རྣམས་ཀྱིས་བསྔགས། ། ཞེས་ཏེ། བྱིན་བརླབས་ཞེས་པས་ནི་བསྐྱེད་རིམ་པའི་དང་པོའི་སྦྱོར་བ་དང་། ཡོངས་བརྟགས་ཞེས་པས་དེ་ཉིད་ཀྱིས་དཀྱིལ་འཁོར་རྒྱལ་མཆོག་མདོར་བསྟན། གཟུགས་ཉིད་ཡོངས་སུ་རྫོགས་པ་སྟེ། ། ཞེས་པས་རྫོགས་རིམ་པའི་ལྷ་བསྐྱེད་པ་མདོར་བསྟན་ཏོ། ། དེ་ཉིད་རྒྱས་པར་བཤད་པ་ལ་གསུམ་གྱི་དང་པོའི་སྦྱོར་བ་རྒྱས་པར་བཤད་པ་ནི།
སྔགས་ཀྱིས་བྱིན་བརླབས་ང་རྒྱལ་བསྐྱེད། ། རྣལ་འབྱོར་བྱིན་རླབས་ཡིན་པར་གསུངས། ། ཞེས་ཏེ། འདིས་རྟེན་གཞི་བསྒྲུབ་པ་སྔོན་དུ་འགྲོ་བའི་རྣལ་འབྱོར་བཞིས་གཙོ་བོའི་སྐུ་བསྐྱེད་པ་སྟོན་ཏེ། དེ་ཡང་སྲུང་བའི་འཁོར་ལོ་དང་། ཡེ་ཤེས་ཀྱི་ས་བསྐྱེད་པའི་རྗེས་ལ། འབྱུང་བ་རིམ་བརྩེག་གི་ས་བོན་ཡཾ་རཾ་ལ་སོགས་པ་དང་། གཞལ་ཡས་ཁང་གི་ས་བོན་བྷྲཱུྃ་ནི་སྔགས་ཀྱིས་ཞེས་པའོ། ། དེ་དག་ཡོངས་སུ་གྱུར་པ་ལས། རྡོ་རྗེའི་སའི་ཆ་དང་།
གཞལ་ཡས་ཁང་བསྐྱེད་པ་ནི་བྱིན་རླབས་ང་རྒྱལ་བསྐྱེད་ཅེས་པའོ། ། དེར་ལྷག་མོས་བསྒོམས་ཏེ། དོན་དམ་པའི་དཀྱིལ་འཁོར་དུ་བཅུག་ནས། ཤཱུ་ནྱ་ཏའི་སྔགས་བརྗོད་པ་དང་། ཟླ་བ་ལས་བྱང་ཆུབ་པའི་ས་བོན་ཨོཾ་ལ་སོགས་པ་བསྒོམ་པ་ནི་སྔགས་ཀྱི་ཞེས་པའོ། ། དེ་བཞིན་ཉིད་ལས་བྱང་ཆུབ་པ་དང་། ཟླ་བ་རྫོགས་པར་བསྐྱེད་པ་ནི། བྱིན་རླབས་ང་རྒྱལ་བསྐྱེད་ཅེས་པའོ། ། དེ་ནས་ཟླ་བའི་སྟེང་དུ་འབྲུ་གསུམ་བཀོད་པ་དང་། ཤིན་ཏུ་རྣལ་འབྱོར་གྱི་ཨོཾ་ལ་སོགས་པའི་ས་བོན་ཉི་ཤུ་རྩ་བདུན་འགོད་པ་དང་།
རྣལ་འབྱོར་ཆེན་པོའི་ཡི་གེ་འབྲུ་གསུམ་འགོད་པ་དང་། སྔགས་གསུམ་བརྗོད་པ་ནི་སྔགས་ཀྱི་ཞེས་པའོ། ། འབྲུ་གསུམ་ལས་ཕྱག་མཚན་དུ་གྱུར་པ་དང་། དེ་ལས་ལྷའི་སྐུར་བསྐྱེད་པ་དང་། ས་བོན་ཉེར་བདུན་ལྷ་ཉེར་བདུན་དུ་ང་རྒྱལ་བྱ་བ་དང་སྐུ་གསུང་ཐུགས་ཀྱི་རྡོ་རྗེར་ང་རྒྱལ་བྱ་བ་ནི། བྱིན་རླབས་ང་རྒྱལ་བསྐྱེད་ཅེས་པའོ། ། དཀྱིལ་འཁོར་རྒྱལ་མཆོག་རྒྱས་པར་བཤད་པ་ནི། བྱང་ཆུབ་སེམས་ནི་དག་པ་དང་། ། གསང་སྔགས་ས་བོན་སྐྱེ་བ་ཆེ། ། ཕྱག་རྒྱའི་ཚོགས་སུ་བརྟགས་པ་ཡིས། །
རིམ་གྱིས་གཟུགས་ནི་རྫོགས་བྱས་པ། ། དེ་ནི་བརྟགས་པར་བརྗོད་པ་སྟེ། ། རྣལ་འབྱོར་ཆོ་ག་ཡིན་པར་གསུངས། ། ཞེས་ཏེ། ། རྡོ་རྗེ་པད་མ་བྱིན་གྱིས་བརླབ་པ་སྔོན་དུ་འགྲོ་བས། ཕྱག་རྒྱ་དང་སྙོམས་པར་ཞུགས་ཏེ། ཆོས་འབྱུང་དུ་ཐིག་ལེ་ཕབ་པ་ནི། བྱང་ཆུབ་སེམས་ནི་དག་པ་དང་། ། ཞེས་པའོ། ། ཐིག་ལེ་སུམ་ཅུ་སོ་གཉིས་བཛྲ་དྷྲིཀ྄་ལ་སོགས་པའི་མཚན་སྔགས་དང་།
འབྲུ་གསུམ་དུ་གྱུར་པ་ནི། གསང་སྔགས་ས་བོན་སྐྱེ་བ་ཆེ། ། ཞེས་པའོ། ། དེ་ལས་རྡོ་རྗེ་ལ་སོགས་པ་ཕྱག་མཚན་སུམ་ཅུ་རྩ་གཉིས་སུ་གྱུར་པ་ནི། ཕྱག་རྒྱའི་ཚོགས་སུ་བརྟགས་པ་ཡི། ། ཞེས་སོ། ། དེ་ལས་ལྷ་སུམ་ཅུ་རྩ་གཉིས་སུ་གྱུར་ཏེ། རང་གནས་སུ་འགོད་པ་ནི། རིམ་གྱིས་གཟུགས་ནི་རྫོགས་བྱས་པ། ། ཞེས་སོ། །
རྫོགས་རིམ་པའི་ལྷ་བསྐྱེད་པ་རྒྱས་པར་བཤད་པ་ནི། བསྡུ་དང་སྤྲོ་བར་བྱས་པ་ལས། ། རྣམ་པའི་མཆོག་ཀུན་ལྡན་པ་དག ། སྐད་ཅིག་ཡེ་ཤེས་ཀྱིས་རྫོགས་པ། ། རྫོགས་པའི་རྣལ་འབྱོར་ཞེས་བརྗོད་དོ། ། ཞེས་ཏེ། དབེན་གསུམ་སྔོན་དུ་འགྲོ་བ་ཅན་གྱི་སྒྱུ་ལུས་འོད་གསལ་དུ་བཅུག་པ་ནི། བསྡུ་བ་དང་། ལུགས་ལྡོག་གི་སྣང་བ་གསུམ་རླུང་དང་བཅས་པ་སྤྲོ་བར་བྱས་པ་ལས། སྐད་ཅིག་ཙམ་གྱི་ཡེ་ཤེས་ཀྱིས་ཏེ།
རླུང་སེམས་ཙམ་ལས་གྲུབ་པའི་རྣམ་པའི་མཆོག་ཀུན་དང་ལྡན་པ་ཡིད། ཡེ་ཤེས་ཀྱི་སྐུ་རྫོགས་པར་བྱེད་པ་ནི། རྫོགས་པའི་རྣལ་འབྱོར་ཞེས་བརྗོད་དོ། ། རྣམ་སྣང་མངོན་བྱང་གི་ལུང་གིས་བཤད་པ་ནི། རྣམ་སྣང་མངོན་བྱང་ལས་ཀྱང་། ལྷའི་རྣལ་འབྱོར་རྣམ་པ་གཉིས་པོ་སྟོན་ཏེ། གསང་བའི་བདག་པོ་ལྷའི་གཟུགས་ཀྱང་རྣམ་པ་གཉིས་ཏེ། ཡོངས་སུ་དག་པ་དང་། ཡོངས་སུ་མ་དག་པའོ། ། དེ་ལ་ཡོངས་སུ་དག་པ་ནི།
རྟོགས་པའི་ངོ་བོ་སྟེ། མཚན་མ་ཐམས་ཅད་དང་བྲལ་བའོ། ། ཡོངས་སུ་མ་དག་པ་ནི། མཚན་མ་དང་བཅས་པའི་གཟུགས་ཏེ། ཁ་དོག་དང་དབྱིབས་སོ། ། དེ་ལ་ལྷའི་གཟུགས་རྣམ་པ་གཉིས་ཀྱིས་བྱ་བ་རྣམ་པ་གཉིས་བསྒྲུབ་པར་འགྱུར་ཏེ། མཚན་མ་དང་བཅས་པས་ནི། མཚན་མ་དང་བཅས་པའོ། ། མཚན་མ་མེད་པས་ནི། མཚན་མ་དང་བཅས་པའི་དངོས་གྲུབ་ཀྱང་འགྲུབ་པར་འགྱུར་རོ། །
ཞེས་ཏེ། ཡོངས་སུ་མ་དག་པ་ནི་སྔགས་ཀྱི་སྐུའོ། ། ཡོངས་སུ་དག་པ་ནི་ཡེ་ཤེས་ཀྱི་སྐུའོ། ། དེ་ལ་བསྐྱེད་སྔགས་ཀྱི་སྐུ་ལ་བརྟེན་ནས། མཚན་མ་དང་བཅས་པའི་དངོས་གྲུབ་གྲུབ་པ་ཆེན་པོ་བརྒྱད་ལ་སོགས་པ་འགྲུབ་པར་འགྱུར་རོ། ། རྫོགས་རིམ་ཡེ་ཤེས་ཀྱི་སྐུ་ལ་བརྟེན་ནས་ཕྱག་རྒྱ་ཆེན་པོ་མཆོག་གི་དངོས་གྲུབ་དང་། མཚན་མ་དང་བཅས་པའང་འགྲུབ་པར་འགྱུར་རོ། ། དེ་དག་གི་དོན་བསྡུ་བ་ནི། མཚན་མར་བཅས་པས་མཚན་བཅས་ཀྱི། ། དངོས་གྲུབ་རྒྱལ་བ་དམ་པ་བཞེད། །
མཚན་མ་མེད་ལ་གནས་པས་ནི། ། མཚན་མ་ཅན་ཡང་འགྲུབ་ཏུ་རུང་། ། དེ་བས་རྣམ་པ་ཐམས་ཅད་དུ། ། མཚན་མ་མེད་ལ་བརྟེན་པར་བྱ། ། ཞེས་གསུངས་སོ། ། བསྙེན་པ་གཉིས་ཀྱི་གནས་བསྟན་པ་ལ་གཉིས་ཀྱི། དྲང་དོན་དུ་བཤད་པ་ནི། དགོན་པ་ཆེན་པོའི་ས་ཕྱོགས་དང་། ། ཞེས་སོགས་ཏེ་གོ་སླའོ། ། ངེས་དོན་དུ་བཤད་པ་ནི།
བཤད་རྒྱུད་ལས། མེ་ལོང་ཞེས་བྱ་དགོན་པ་ཆེ། ། མཉམ་ཉིད་ཅེས་བྱ་ས་ཕྱོགས་སོ། ། སོ་སོ་རྟོགས་བྱ་རབ་ཏུ་དབེན། ། རྣམ་པར་དག་པའི་རི་བོར་གནས། ། བྱ་བ་བསྒྲུབ་པ་ཆུ་ངོགས་སུ། ། དྲུག་པ་ཉིད་ནི་བདེ་འཐོག་པའོ། ། ཞེས་ཏེ། ཡེ་ཤེས་ལྔ་ལ་གནས་ནས་རྡོ་རྗེ་འཆང་ཆེན་པོ་འགྲུབ་པར་སྟོན་ནོ། ། བསྒྲུབ་པའི་ཐབས་མདོར་བསྡུས་པ་ནི།
ཡང་ན་རྡོ་རྗེ་བཞི་དག་གིས། ། ཞེས་པ་ཚིགས་སུ་བཅད་པ་གཅིག་པོ་དེ་ཉིད་དྲང་དོན་ངེས་དོན་གཉིས་སུ་བཤད་པས་རིམ་པ་གཉིས་ཀྱི་ལྷའི་སྐུ་བསྐྱེད་པ་སྟོན་ཏེ། དེ་ལ་དྲང་དོན་དུ་བཤད་པ་ནི། རྒྱུད་ཕྱི་མ་ལས། དང་པོར་སྟོང་ཉིད་བྱང་ཆུབ་སྟེ། ། གཉིས་པ་ས་བོན་བསྡུས་པ་འོ། ། གསུམ་པ་གཟུགས་ཉིད་རྫོགས་པ་སྟེ། ། བཞི་པ་ཡི་གེ་བགོད་པ་འོ། ། ཞེས་གསུངས་ཏེ། འདི་ལ་རྗེ་འགོས་བཤད་ཡམས་གསུམ་བྱས་ནས།
དཀྱིལ་འཁོར་འཁོར་ལོ་བསྒོམས་པ་ལ་སྦྱོར། མ་ར་བཤད་ཡམས་བཞི་བྱས་ནས། དཀྱིལ་འཁོར་འཁོར་ལོ་དང་། དཔའ་བོ་གཅིག་པ་བསྒོམ་པའི་དོན། གཉི་ཀ་སྟོན་པར་བཞེད། སྡོག་ན་རེ། དེ་ལྟར་ཡང་བཤད་དུ་རུང་མོད། འོན་ཀྱང་དཀྱིལ་འཁོར་འཁོར་ལོ་བསྒོམ་པ། སྔར་བསྙེན་སྒྲུབ་ཡན་ལག་བཞིའི་སྐབས་སུ་བཤད་པས། འདིས་དཔའ་བོ་གཅིག་པ་ཇི་ལྟར་བསྒོམ་པའི་དོན་ཁོ་ན་བཤད་ཅེས་གསུངས་སོ། །
དེ་ལ་དཀྱིལ་འཁོར་འཁོར་ལོ་དང་སྦྱར་ཏེ་བཤད་པ་ལ་གསུམ་གྱི། དང་པོ་སྦྱོར་བ་རྣལ་འབྱོར་བཞི་དང་སྦྱར་ཏེ་བཤད་ན། ཡེ་ཤེས་ཀྱི་སའི་ཆ་ནས། དེ་བཞིན་ཉིད་ལས་བྱང་ཆུབ་པ་ནི། སྟོང་ཉིད་བྱང་ཆུབ་བོ། ། ཟླ་བ་དང་། ཡིག་འབྲུ་དང་། ཕྱག་མཚན་ལས་བྱང་ཆུབ་པ་ནི། ས་བོན་བསྡུས་པའོ། ། སྐུ་རྫོགས་པ་ལས་བྱང་ཆུབ་པ་ནི།
གཟུགས་ཉིད་རྫོགས་པའོ། ། ཤིན་ཏུ་རྣལ་འབྱོར་དང་། རྣལ་འབྱོར་ཆེན་པོའི་ས་བོན་རྣམས་འགོད་པ་དང་། སྔགས་བརྗོད་པས་ནི་ཡི་གེ་འགོད་པའོ། ། གཉིས་པ་དཀྱིལ་འཁོར་རྒྱལ་མཆོག་དང་སྦྱར་ན། ཕྱག་རྒྱ་དང་སྙོམས་པར་ཞུགས་པའི་ཐིག་ལེ་སོ་གཉིས་ནི། སྟོང་ཉིད་བྱང་ཆུབ་བོ། ། འབྲུ་གསུམ་སོ་གཉིས་སུ་གྱུར་པ་ལས། ཕྱག་མཚན་སོ་གཉིས་སུ་གྱུར་པ་ནི། ས་བོན་བསྡུས་པའོ། །
དེ་དག་ལས་ལྷ་སོ་གཉིས་སུ་གྱུར་པ་ནི། གཟུགས་ཉིད་རྫོགས་པའོ། ། བཛྲ་དྷྲིཀ྄་ལ་སོགས་པའི་མཚན་སྔགས་ཀྱིས་ལྷ་རྣམས་སྤྲོས། བསྡུས་ནས་རང་གནས་སུ་འགོད་པ་ནི། ཡི་གེ་འགོད་པའོ། ། གསུམ་པ་ཏིང་ངེ་འཛིན་རྣམ་པ་གསུམ་དང་སྦྱར་ན། ཡེ་ཤེས་ཀྱི་ས་ནས་དེ་བཞིན་ཉིད་ལ་བྱང་ཆུབ་པའི་བར་ནི། སྟོང་ཉིད་བྱང་ཆུབ་བོ། ། རྣལ་འབྱོར་བཞིས་གཙོ་བོའི་སྐུ་བསྐྱེད་པ་ནི། ས་བོན་བསྡུ་བའོ། །
སྔར་བཤད་པའི་ཚུལ་གྱིས། དཀྱིལ་འཁོར་རྒྱལ་མཆོག་ནི། གཟུགས་ཉིད་རྫོགས་པའོ། ། སྔགས་ལ་མཆོག་ཏུ་གཞོལ་བའི་བཟླས་པ་བྱེད་པའི་ལས་རྒྱལ་མཆོག་ནི་ཡི་གེ་འགོད་པའོ། ། དཔའ་བོ་གཅིག་པ་བསྒོམ་པ་དང་སྦྱར་ན། སྤྱིར་དཔའ་བོ་གཅིག་པ་བསྒོམ་ལུགས་གསུམ་སྟེ། དབང་པོ་རབ་རྣལ་འབྱོར་བཞིས་བསྐྱེད་པ་དང་། འབྲིང་མངོན་བྱང་ལྔས་བསྐྱེད་པ་དང་། ཐ་མ་རྡོ་རྗེ་བཞིས་བསྐྱེད་པ་ལས། འདིར་རྡོ་རྗེ་བཞིས་བསྐྱེད་པ་སྟོན་ཏེ།
སྟོང་པ་ཉིད་དེ་བཞིན་ཉིད་བསྒོམ་པ་ནི། སྟོང་ཉིད་བྱང་ཆུབ་བོ། ། ས་བོན་ལས་ཕྱག་མཚན་དུ་གྱུར་པ་ནི། ས་བོན་བསྡུས་པའོ། ། ཕྱག་མཚན་ལས་རང་གི་ལྷའི་སྐུ་རྫོགས་པར་བསྐྱེད་པ་ནི། གཟུགས་ཉིད་རྫོགས་པའོ། ། གནས་གསུམ་དུ་འབྲུ་གསུམ་འགོད་པ་ནི་ཡི་གེ་འགོད་པའོ། ། ངེས་དོན་དུ་བཤད་པ་ནི། བསྙེན་པར་བྱའོ། ། སུ་ཞིག་གིས་ན།
བརྟུལ་ཞུགས་བརྟན་པས་ཏེ། བརྩོན་འགྲུས་བརྟུལ་བ་ཅན་གྱི་རྣལ་འབྱོར་པས་སོ། ། ཐབས་གང་གིས་བསྙེན་པར་བྱ་ཞེ་ན། དབེན་གསུམ་སྔོན་དུ་འགྲོ་བ་ཅན་གྱི་སྒྱུ་ལུས་འོད་གསལ་དུ་བཅུག་པའི་རྡོ་རྗེ་བཞི་དག་སྟེ། སྟོང་པ་ཉིད་རྣམ་པ་བཞི་དག་གིས་སོ། ། ཅིའི་ཕྱིར་དུ་ཞེ་ན། སྐུ་གསུམ་དབྱེར་མེད་རྡོ་རྗེ་འཆང་ཆེན་པོ་དང་བདག་ཉིད་མཉམ་པར་འགྱུར་བའི་ཕྱིར་དུའོ། ། དེ་ལྟར་བཤད་མ་ཐག་པའི་རྡོ་རྗེ་བཞི་དག་གིས་བསྒོམ་ཞིང་ངོ་བོ་ཉིད་ཡོངས་སུ་ཤེས་པས་བསླབས་ན། ཕྱག་རྒྱ་ཆེན་པོའི་དངོས་གྲུབ་ཐོབ་པར་འགྱུར་རོ། ། དེ་ལྟ་བུའི་བསྙེན་པ་རྣམ་པ་གཉིས་པོ་དེའང་།
སྤྱོད་པ་དང་བྲལ་ན་འབྲས་བུ་མྱུར་དུ་མི་འགྲུབ་པས། དེ་དང་མཐུན་པའི་སྤྱོད་པ་བདེ་བ་ཆེན་པོ་ལ་བསླབ་པ་ནི་སྡོམ་པ་སྟེ་བདེ་བ་དམ་པ་སྦྱིན་པར་བྱའོ། ། གང་ལ་སྦྱིན་ཞེ་ན། དུས་བཞི་དག་ཏུ་སྟེ། སྤྱན་ལ་སོགས་པ་ལྷ་མོ་བཞིར་བྱིན་གྱིས་བརླབས་པའི་རང་རིགས་ཀྱི་ཕྱག་རྒྱ་གནས་ལྔ་སྟེ་གཟུགས་ལ་སོགས་པའི་ཡུལ་ཁྱད་པར་ཅན་མངོན་དུ་གྱུར་པ་རྣམས་ལའོ། ། སུ་ཞིག་གིས་ན། བློ་དང་ལྡན་པ་སྟེ་ཤིན་ཏུ་དགའ་བ་ཤེས་པའི་རྣལ་འབྱོར་པས་སོ། ། ཐབས་གང་གིས་ན་ཡེ་ཤེས་རྡོ་རྗེ་སྟེ་རང་གི་རྡོ་རྗེའི་རྩེ་མོར་ཡི་གེ་ཨོཾ་བསྒོམ་ཞིང་བྱིན་གྱིས་བརླབས་ནས། འཁྱུད་པ་དང་འོ་བྱ་བ་ལ་སོགས་པའི་རབ་ཏུ་སྦྱོར་བས་ཕྱག་རྒྱ་དེ་མཉེས་པར་བྱས་ནས་སོ། ། བསྐྱེད་རྫོགས་གཉིས་ཀྱི་དངོས་གྲུབ་བསྒྲུབ་པའི་དུས་ངེས་པ་བསྟན་པ་ལ་གཉིས་ཀྱི།
བསྐྱེད་རིམ་པའི་དངོས་གྲུབ་བསྒྲུབ་པའི་དུས་ཀྱི་ངེས་པ་བསྟན་པ་ནི། དེ་ལྟ་བུའི་མཚན་བཅས་བསྐྱེད་རིམ་གྱི་བསྙེན་པ་དེ་ལས་སུ་རུང་བས། དུས་ཇི་སྲིད་ཅིག་ཏུ་བསྒྲུབ་པར་བྱས་ན་འཇིག་རྟེན་པའི་དངོས་གྲུབ་འགྲུབ་པར་འགྱུར་ཞེ་ན། དབང་པོ་རབ་ཀྱིས་དངོས་གྲུབ་ཀྱི་དུས་ནི་ཞག་བདུན་ནོ། ། འབྲིང་གིས་ནི་ཟླ་བ་ཕྱེད་དོ། ། དབང་པོ་ཐ་མས་ཀྱང་ཟླ་བ་གཅིག་གམ། ཟླ་བ་ཕྱེད་དང་གཉིས་ནས་འགྲུབ་པར་འགྱུར་རོ། ། ཐབས་གང་གིས་འགྲུབ་ཅེ་ན། རྡོ་རྗེའི་དམ་ཚིག་སྟེ་རྡོ་རྗེ་འཆང་ཆེན་པོར་བདག་ཉིད་བསྒྲུབས་ཤིང་བསྐྱེད་ན་ཕྱག་རྒྱ་ཆེན་པོའི་དངོས་གྲུབ་མྱུར་དུ་ཐོབ་པར་འགྱུར་རོ། ། རྫོགས་པའི་རིམ་པས་དངོས་གྲུབ་བསྒྲུབ་པའི་དུས་ཀྱི་ངེས་པས་ནི།
གོང་དུ་བཤད་པའི་དངོས་གྲུབ་ཀྱི་དུས་དེ་སྒྲུབ་པ་པོ་ཐམས་ཅད་ལ་ངེས་སམ་ཞེ་ན། ལས་དང་པོ་པའི་སེམས་ཅན་རྣམས་ལ་ཞག་བདུན་ལ་སོགས་པའི་ཞག་གྲངས་ཀྱི་བྱེ་བྲག་གིས་རབ་ཏུ་བསྐུལ་ནས་ང་ཡིས་སྔོན་རྒྱས་པར་སྤྲོས་ཏེ་བསྟན་ཅིང་། ཏིང་ངེ་འཛིན་མཆོག་ལ་གནས་པ་ལ་ནི་ངེས་པ་མེད་དེ། ཟླ་བ་ཕྱེད་ནི་དཀར་ཕྱོགས་དང་། ནག་པོའི་ཕྱོགས་གཉིས་དང་ལྡན་ཞིང་དེ་ལ་དཀར་ཕྱོགས་ནི་ཀུན་རྫོབ་ཀྱི་བདེན་པ་དང་། ནག་ཕྱོགས་ནི་དོན་དམ་པའི་བདེན་པ་སྟེ། གང་གི་ཚེ་བདེན་པ་གཉིས་དབྱེར་མེད་པར་རྟོགས་པ་དེའི་ཚེ། རྡོ་རྗེ་འཆང་ཆེན་པོའི་དངོས་གྲུབ་འགྲུབ་པར་གསུངས་སོ། ། གང་གིས་གསུངས་ཤེ་ན། གསང་བ་མཆོག་སྟེ་འོད་གསལ་ལས་བྱུང་བའི་དུས་གསུམ་གྱི་དེ་བཞིན་གཤེགས་པ་རྣམས་ཀྱིས་སོ། །
སྐུ་གསུང་ཐུགས་བྱིན་གྱིས་བརླབ་པ་ལ་གཉིས་ཀྱི། གསོལ་བ་གདབ་པ་ནི། བསྒྲུབ་པ་ཆེན་པོའི་ཚེ། སྤྱི་བོའི་ཨོཾ་ལས་སྤྱན་མའི་ཚོགས་སྤྲོས་ནས། སྐུ་རྡོ་རྗེའི་ལྷ་ཚོགས་མདུན་དུ་སྤྱན་དྲངས་ཏེ། གསོལ་བ་གདབ་པ་ནི། སངས་རྒྱས་ཀུན་འཛིན་ཞེས་སོགས་ཀྱི་ཚིགས་བཅད་འདི་ནི། ཉེ་བར་བསྒྲུབ་པའི་སྡོམ་པ་ནི་རྣམ་པར་སྣང་མཛད་དེ། དེའི་ཡུལ་ནི། དེ་ལ་གསོལ་བ་འདེབས་པའོ། །
སངས་རྒྱས་ཀུན་འཛིན་དཔལ་དང་ལྡན། ། རྡོ་རྗེ་གསུམ་དང་མི་ཕྱེད་དངོས། ། བདག་ལ་བྱིན་གྱིས་བརླབས་གནས་དེང་། ། སྐུ་ཡི་རྡོ་རྗེས་མཛད་དུ་གསོལ། ། དུས་གསུམ་གྱི་སངས་རྒྱས་ཀུན་གྱི་སྐུ་རྡོ་རྗེ་ངོ་བོ་ཉིད་ཀྱིས་འཛིན་པར་མཛད་པས་ན། སངས་རྒྱས་ཀུན་འཛིན་ནི་རྣམ་པར་སྣང་མཛད་དོ། ། སྤྱན་མ་དང་ལྡན་པས་ན་དཔལ་ལྡན་ནོ། ། དེས་ན། སངས་རྒྱས་ཀུན་འཛིན་དཔལ་དང་ལྡན། ། ཞེས་རྣམ་སྣང་ལ་བོས་ནས།
རྡོ་རྗེ་གསུམ་དང་མི་ཕྱེད་པ་རྡོ་རྗེ་འཆང་ཆེན་པོའི་སྐུའི་དངོས་པོའི་རང་བཞིན་དུ་སྒྲུབ་པ་པོ་བདག་གི་ལུས་བྱིན་གྱིས་བརླབ་ཀྱིས་གནས་པར་མཛད་དུ་གསོལ། ། ཞེས་སྦྱར་རོ། ། ནམ་གྱི་ཚེ་ན། དེང་སྟེ་ད་ལྟ་ཉིད་དུའོ། ། སུ་ཞིག་གིས་ན། སྐུ་ཡི་རྡོ་རྗེ་སྟེ་རྣམ་པར་སྣང་མཛད་ཀྱིས་སོ། ། འཁོར་ལ་གསོལ་བ་གདབ་པ་ནི། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་གསུམ་དང་མི་ཕྱེད་དངོས། ། བདག་ལ་བྱིན་གྱིས་བརླབས་གནས་དེང་། །
སྐུ་ཡི་རྡོ་རྗེས་མཛད་དུ་གསོལ། ། ཞེས་ཏེ། ཕྱོགས་བཅུར་བཞུགས་པའི་སངས་རྒྱས་རྣམས། ། ཞེས་འཁོར་རྣམས་ལ་བོས་ནས། ལྷག་མ་རྣམས་སྔ་མ་བཞིན་དུ་བཤད་དོ། ། མགྲིན་པའི་ཨ་ལས་གོས་དཀར་མོའི་ལྷ་ཚོགས་སྤྲོས་ནས། གསུང་རྡོ་རྗེའི་ལྷ་ཚོགས་སྤྱན་དྲངས་ནས་གསོལ་བ་འདེབས་པ་ནི། ཆོས་ཉིད་གསུང་ལམ་ཞེས་པའི་ཚིགས་བཅད་འདི་ནི། སྒྲུབ་པའི་སྡོམ་པ་ནི་འོད་དཔག་མེད་པའི་ཡིན་ལ། དེའི་ཡུལ་ནི་དེ་ལ་གསོལ་བ་འདེབས་པའོ། །
ཆོས་ཉིད་གསུང་ལམ་དཔལ་དང་ལྡན། ། རྡོ་རྗེ་གསུམ་དང་མི་ཕྱེད་དངོས། ། བདག་ལ་བྱིན་གྱིས་བརླབས་གནས་དེང་། ། གསུང་གི་རྡོ་རྗེས་མཛད་དུ་གསོལ། ། ཞེས་ཏེ། ཆོས་ཉིད་ནི་འོད་དཔག་ཏུ་མེད་པའོ། ། གོས་དཀར་མོ་དང་ལྡན་པས་ན་དཔལ་ལྡན་ཞེས་བོས་ནས། རྡོ་རྗེ་གསུམ་དང་མི་ཕྱེད་པ་རྡོ་རྗེ་འཆང་ཆེན་པོའི་གསུང་གི་དངོས་པོའི་རང་བཞིན་དུ། སྒྲུབ་པ་པོ་བདག་གི་ངག་བྱིན་གྱིས་བརླབས་ཀྱིས་གནས་པར་མཛད་དུ་གསོལ། ཞེས་སྦྱར་རོ། །
ནམ་གྱི་ཚེ་ན་དེང་སྟེ་ད་ལྟ་ཉིད་དུའོ། ། སུ་ཞིག་གིས་ན། གསུང་གི་རྡོ་རྗེ་སྟེ་འོད་དཔག་མེད་ཀྱིས་སོ། ། འཁོར་ལ་གསོལ་བ་གདབ་པ་ནི། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་གསུམ་དང་མི་ཕྱེད་དངོས། ། བདག་ལ་བྱིན་གྱིས་བརླབས་གནས་དེང་། ། གསུང་གི་རྡོ་རྗེས་མཛད་དུ་གསོལ། ། ཞེས་ཏེ་སྔ་མ་བཞིན་དུ་བཤད་པར་བྱའོ། ། སྙིང་ཁའི་ཧཱུྃ་ལས་མཱ་མ་ཀིའི་ཚོགས་སྤྲོས་ནས།
ཐུགས་རྡོ་རྗེའི་ལྷ་ཚོགས་སྤྱན་དྲངས་ཏེ་གསོལ་བ་འདེབས་པ་ནི། དེ་ལ་རྡོ་རྗེ་ཐུགས་འཛིན་ཞེས་སོགས་ཀྱི་ཚིགས་སུ་བཅད་པ་འདི་ནི། ཐུགས་ཆེན་པོ་ལ་གནས་ནས། སྒྲུབ་པ་པོ་སེམས་ལ་དབང་ཐོབ་པར་སྦྱོར་བས་ན། སྒྲུབ་པ་ཆེན་པོའོ། ། དེར་བསྡུ་བ་ན་སྡོམ་པ་སྟེ། མི་བསྐྱོད་པའོ། ། དེའི་ཡུལ་ནི་དེ་ལ་གསོལ་བ་འདེབས་པའོ། ། རྡོ་རྗེ་ཐུགས་འཛིན་དཔལ་དང་ལྡན། ། རྡོ་རྗེ་གསུམ་དང་མི་ཕྱེད་དངོས། །
བདག་ལ་བྱིན་གྱིས་བརླབས་གནས་དེང་། ། ཐུགས་ཀྱི་རྡོ་རྗེས་མཛད་དུ་གསོལ། ། ཞེས་ཏེ། འཁོར་འདས་ཀྱི་མཐའ་ལ་མ་ཆགས་པ་ནི། རྡོ་རྗེ་ཐུགས་སོ། ། དེ་འཛིན་པར་མཛད་པས་ན་རྡོ་རྗེ་ཐུགས་འཛིན་ཏེ་མི་བསྐྱོད་པའོ། ། མཱ་མ་ཀི་དང་ལྡན་པས་ན་དཔལ་ལྡན་ནོ། ། དེས་ན། རྡོ་རྗེ་ཐུགས་འཛིན་དཔལ་དང་ལྡན། ། ཞེས་མི་བསྐྱོད་པ་ལ་བོས་ནས།
མཛད་དུ་གསོལ་ཞེས་སྦྱར་རོ། ། གང་ལ་ན། སྒྲུབ་པ་པོ་བདག་ལའོ། ། གང་ཞིག་ན། རྡོ་རྗེ་གསུམ་དང་མི་ཕྱེད་པ་རྡོ་རྗེ་འཆང་ཆེན་པོའི་ཐུགས་ཀྱི་དངོས་པོའི་རང་བཞིན་དུ་བདག་གི་སེམས་ཀྱང་བྱིན་གྱིས་བརླབས་ཀྱིས་གནས་པར་མཛོད་ཅིག དུས་ནམ་གྱི་ཚེ་ན་དེང་སྟེ་ད་ལྟ་ཉིད་དུའོ། ། སུ་ཞིག་གིས་ན་ཐུགས་ཀྱི་རྡོ་རྗེས་སོ། ། འཁོར་ལ་གསོལ་བ་འདེབས་པ་ནི། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་གསུམ་དང་མི་ཕྱེད་དངོས། །
བདག་ལ་བྱིན་གྱིས་བརླབས་ནས་དེང་། ། ཐུགས་ཀྱི་རྡོ་རྗེས་མཛད་དུ་གསོལ། ། ཞེས་ཏེ། ། བཤད་པ་སྔ་མ་བཞིན་དུ་ཤེས་པར་བྱའོ། ། འགྱུར་རྙིང་པ་འཁྲུགས་པས། ཆག་གི་འགྱུར་འདི་བཞིན་དུ་བཤད་ན་བདེ་བར་སྣང་བས་དེ་བཞིན་དུ་བཤད་དོ། ། སྐུ་གསུང་ཐུགས་བྱིན་གྱིས་བརླབ་པ་དང་བྲལ་བའི་སྐྱོན་བསྟན་པ་ནི། སངས་རྒྱས་རྣམ་པར་སྣང་མཛད་དང་། རྡོ་རྗེ་སེམས་དཔའ་མི་བསྐྱོད་པ་དང་། ཆོས་ཀྱི་སེམས་དཔའ་འོད་དཔག་ཏུ་མེད་པའི་རྣལ་འབྱོར་པ་རྣམས་ཀྱིས།
གལ་ཏེ་སྐུ་གསུང་ཐུགས་བྱིན་གྱིས་རློབ་པའི་མན་ངག་མ་ཐོབ་པས། རྨོངས་པ་ཟིལ་གྱིས་མནན་ནས། ཇི་སྐད་བཤད་པའི་སྐུ་གསུང་ཐུགས་བྱིན་གྱིས་རློབ་པ་ལས་འདས་པར་གྱུར་ཅིང་། རང་གི་སྐུ་གསུང་ཐུགས་དང་རྡོ་རྗེ་གསུམ་ཐ་དད་པའི་ཚུལ་དུ་རྟོག་ན། ཚལ་པར་གས་ཤིང་བསྐྱེད་པའི་རིམ་པ་ལས་རིང་དུ་གྱུར་པར་གདོན་མི་ཟ་བས་འདིར་ངའི་ཚིག་ལ་ཡིད་གཉིས་དང་སོམ་ཉི་མ་བྱེད་ཅིག་ཅེས་རྡོ་རྗེ་འཆང་གིས་གསུངས་པའོ། ། ལེའུ་ཡི་མཚན་དོན་ནི། དེ་བཞིན་གཤེགས་པ་ཐམས་ཅད་ནི་སྐུ་རྡོ་རྗེ་ལ་སོགས་པའོ། ། དེ་རྣམས་ཀྱི་མི་ཕྱེད་པའི་ངོ་བོ་ཉིད་ཀྱི་སྦྱོར་བ་བཞི་ནི་རྡོ་རྗེའི་སྦྱོར་བའོ། ། དེ་འདིས་མཉམ་པར་བྱས་པས་ན་དམ་ཚིག་གོ ། བསྒྲུབ་པར་བྱ་བས་ན་བསྒྲུབ་པའོ། །
རྫོགས་རིམ་ཐོབ་པར་བྱེད་པས་ན་མཆོག་གོ ། དེ་སྟོན་པའི་གཞུང་གི་ཚོགས་ལ་ཡང་དེ་སྐད་ཅེས་བྱ་སྟེ། ལེའུ་བཅུ་གཉིས་པའི་རྣམ་བཤད་དོ།། ༈ །།རིམ་པ་གཉིས་ལ་སློབ་པའི་རྣལ་འབྱོར་པ་རྣམས་ཀྱིས་གདུལ་བྱའི་སྐྱེ་བོ་རྣམས་མོས་པར་བྱ་བའི་ཕྱིར། ལས་ཀྱི་ཚོགས་རྣམས་ཀྱང་ཉམས་སུ་བླང་བར་བྱའོ་ཞེས་བསྟན་པའི་ཕྱིར། ལེའུ་བཅུ་གསུམ་པ་འཆད་པ་ལ་གཉིས་ཀྱི། བསྡུས་པའི་དོན་ནི། ལེའུ་འདིས་ནང་ལ་མཆོག་ཏུ་གཞོལ་བའི་ལས་ཚོགས་སྟོན་ཏེ། དེའང་ལེའུ་ཡི་སྟོད་ནས་བཟླས་པའི་ཚོགས་སྟོན། རྐེད་ནས་ལས་ཀྱི་ཚོགས་སྟོན།
སྨད་ནས་ལས་ཚོགས་དང་འབྲེལ་བའི་ལྷའི་རྣལ་འབྱོར་སྟོན་ནོ། ། ཡན་ལག་གི་དོན་ནི་གཉིས་ཏེ། འཁོར་གྱིས་བསྟོད་པ་སྔོན་དུ་འགྲོ་བས་གསོལ་བ་བཏབ་པ་དང་། ལེའུ་ཡི་གཞུང་རྒྱས་པར་བཤད་པའོ། ། དང་པོ་ལ་གསུམ་གྱི། སྡུད་པ་པོའི་ཚིགས་གིས་མཚམས་སྦྱར་བ་ནི། ལེའུ་བཅུ་གཉིས་པ་གསུངས་པའི་རྗེས་དེ་ནས། གསུངས་སོ་ཞེས་སྦྱར། གང་ན། ལས་ཀྱི་ཚོགས་ལ་གསོལ་བ་འདེབས་པའི་རྡོ་རྗེའི་དབྱངས་འོག་ནས་འབྱུང་བ་འདིའོ། །
སུ་ཞིག་གིས་གསུངས་ཞེ་ན། མི་བསྐྱོད་པ་ལ་སོགས་པ་བཅོམ་ལྡན་འདས་ཞེས་དེ་བཞིན་གཤེགས་པ་རིགས་ལྔ་པོ་ཀུན་དང་། སའི་སྙིང་པོ་ལ་སོགས་པ་བྱང་ཆུབ་སེམས་དཔའ་བློ་ལྡན་ཏེ་རང་གི་ཕྱག་རྒྱ་དང་ལྡན་པ་རྣམས་ཀྱིས་སོ། ། དེ་ལ་དེ་བཞིན་གཤེགས་པ་རྣམས་ཀྱི་ཁྱད་པར་ནི། གཉིས་སུ་མེད་པའི་ཡེ་ཤེས་འཛིན་པས་ན་ཡེ་ཤེས་རྡོ་རྗེ་མཆོག་འཛིན་པའོ། ། བྱང་ཆུབ་སེམས་དཔའ་རྣམས་ཀྱི་ཁྱད་པར་ནི། ཞི་བ་ལ་སོགས་པ་སེམས་ཅན་ཀུན་གྱི་དགོས་པའི་དོན་ཡང་དག་འབྱུང་བ་སྟེ་སྒྲུབ་པ་ལ་བརྩོན་པའོ། ། ཅི་ཞིག་མཛད་ནས་ཤེ་ན། ཕྱག་འཚལ་ནས་ཕྱི་དང་ནང་གི་མཆོད་པས་མཆོད་དེའོ། ། གང་ལ་ཞེ་ན།
དེ་བཞིན་གཤེགས་པ་ཐམས་ཅད་ཀྱི་ཐུགས་ལ་བཞུགས་པས་ན་ཐུབ་པའོ། ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་རྣམས་སྦྱིན་པའི་ནུས་པ་དང་ལྡན་པས་ན་དོན་ཀུན་རྡོ་རྗེ་ཅན་ནོ། ། སངས་རྒྱས་དང་བྱང་ཆུབ་སེམས་དཔའ་རྣམས་ལ་རྗེས་སུ་སྟོན་པས་ན་སྟོན་པ་ཆེན་པོའོ། ། བདེན་པ་གཉིས་ཡོངས་སུ་མཁྱེན་པས་ན་དམ་ཚིག་དེ་ཉིད་མཁྱེན་པ་སྟེ་རྡོ་རྗེ་འཆང་ཆེན་པོ་ལའོ། ། བསྟོད་པ་བསྟན་པ་ལ་གསུམ་གྱི། བསྙེན་པ་ཡན་ལག་དྲུག་ལ་བསྔགས་པ་ནི། ཨེ་མ་ཧོ་ཞེས་པ་ངོ་མཚར་བའོ། ། སངས་རྒྱས་ནི་བདེན་གཉིས་དབྱེར་མེད་ཟུང་འཇུག་གོ ། ཚུལ་ནི་དེ་ཐོབ་པར་བྱེད་པའི་ཐབས་སོ་སོར་བསྡུས་པ་ལ་སོགས་པ་ཡན་ལག་དྲུག་གི་སྦྱོར་བའོ། ། སྟོང་པ་བཞིའི་རང་བཞིན་གྱི་རྡོ་རྗེ་བཞི་ནི་འདའ་བར་མི་བྱ་བས་བཟང་པོའོ། །
སྒྲུབ་པ་བདེན་གཉིས་དབྱེར་མེད་ཟུང་འཇུག་ལ་བསྟོད་པ་ནི། བྱང་ཆུབ་ནི་སྦྱོར་བ་དྲུག་གོ ། དེའི་ཚུལ་ནི་བདེན་པ་གཉིས་དབྱེར་མེད་པའི་ཟུང་འཇུག་གོ ། དེ་ཉིད་ནི་ཕུལ་དུ་བྱུང་བས་མཆོག་སྟེ། དེ་བཞིན་གཤེགས་པ་ཐམས་ཅད་ཀྱི་གསུང་གི་དོན་བསྡུས་པ་ཡིན་པའི་ཕྱིར་རོ། ། གཞན་ཡང་ཆོས་ནི་བདེན་པ་གཉིས་སོ། ། ཚུལ་ནི་དེ་གཉིས་གཅིག་ཏུ་གྱུར་པའི་ཟུང་འཇུག་གོ ། ཞི་བ་ནི་སྤྲོས་པ་དང་བྲལ་བའོ། ། བསྟོད་པ་ཉེ་བར་བསྡུ་བ་ནི། སྔགས་ནི་དེ་བཞིན་གཤེགས་པ་རྣམས་སོ། །
དེའི་ཚུལ་ནི་བྱང་ཆུབ་ཐོབ་པར་བྱེད་པའི་ཐབས་སོ་སོར་སྡུད་པ་ལ་སོགས་པ་སྟེ། དེ་བསྟན་པ་ནི་ཉན་ཐོས་ལ་སོགས་པས་མི་ཤིགས་ཤིང་ཁོང་དུ་མི་ཆུད་པའི་ཕྱིར་རོ། ། གཟོད་མ་ནས་མ་སྐྱེས་པའི་ཆོས་ཕུང་པོ་ལ་སོགས་པ་རྣམས། ཐབས་ཁྱད་པར་ཅན་ལ་བརྟེན་ནས་བྱང་ཆུབ་ཐོབ་པར་བྱེད་པ་ཉིད་ཀྱིས་ངོ་བོ་ཉིད་ཕུལ་དུ་བྱུང་བའི་ཁྱད་པར་ཅན་ཡིན་པ་དང་། རྣམ་པར་མི་རྟོགས་པ་སྟེ་དོན་དམ་པར་རྟག་པ་དང་བྲལ་ཞིང་། མ་བརྟགས་ན་ཡང་དག་པ་སྟེ་ཉམས་དགའ་བ་ཙམ་དུ་བདེན་པའི་ཆོས་རྣམས་ལས། སྦྱོར་བ་ཡན་ལག་དྲུག་གི་ཐབས་ཀྱི་གཉིས་སུ་མེད་པའི་ཡེ་ཤེས་ཟུང་འཇུག་གི་སྐུ་འབྱུང་བར། བཅོམ་ལྡན་འདས་ཀྱིས་ལན་དུ་མར་བཤད་ཅིང་བཀའ་བསྩལ་པ་དེ་ནི་ངོ་མཚར་ཆེའོ། ། དེ་ལྟར་བསྟོད་པས་བཅོམ་ལྡན་འདས་མཉེས་པར་བྱས་ནས། མངོན་པར་འདོད་པའི་དོན་ལ་གསོལ་བ་འདེབས་པ་བསྟན་པ་ནི།
བཤད་དུ་གསོལ་ཞེས་དྲང་། སུ་ཞིག་གིས་ཤེ་ན། བཅོམ་ལྡན་འདས་ཀྱིས་སོ། ། གང་ཞིག་ཅེ་ན། སྐུ་གསུམ་མི་ཕྱེད་དཀྱིལ་འཁོར་ཞེས་ཏེ། སྐུ་གསུམ་དབྱེར་མི་ཕྱེད་པ་རྡོ་རྗེ་འཆང་ཆེན་པོའི་དཀྱིལ་འཁོར་ཏེ་བཤད་དུ་གསོལ་ཞེས་པའོ། ། དེ་ཉིད་གང་ཡིན་ཞེ་ན། ཡིད་འོང་སྔགས་རྣམས་ཀུན་བསྡུས་པ། ། རྡོ་རྗེ་བཟླས་པ་ཡེ་ཤེས་ཆེ། ། ཞེས་ཏེ།
ཨཱ་ལྀ་ཀཱ་ལྀ་ལས་བྱུང་བའི་སྔགས་རྣམས་ཀུན་གང་དུ་བསྡུས་ཤིང་བསགས་པའི་འབྲུ་གསུམ་དང་དབྱེར་མེད་པའི་འཇུག་གནས་ལྡང་གསུམ་གྱི་རང་བཞིན་གྱི་རྡོ་རྗེ་བཟླས་པའོ། ། དེ་ཉིད་ནི་བླ་ན་མེད་པའི་ཡེ་ཤེས་ཐོབ་པར་བྱེད་པའི་ཕྱིར་ཡེ་ཤེས་ཆེའོ། ། རྡོ་རྗེ་བཟླས་པ་དེའི་ཁྱད་པར་ནི། སངས་རྒྱས་ཡེ་ཤེས་ཐོབ་འགྱུར་བ། ། རྡོ་རྗེ་མི་ཕྱེད་གསུམ་བསྒོམས་པའི། ། ཞེས་ཏེ། རྡོ་རྗེ་གསུམ་དབྱེར་མི་ཕྱེད་པར་བསྒོམས་པའི་སྒྲུབ་པ་པོ་གང་གིས་སྟོབས་དང་མི་འཇིགས་པ་ལ་སོགས་པ། སངས་རྒྱས་ཀྱི་ཡེ་ཤེས་ཐོབ་པར་འགྱུར་བའོ། ། དེའི་ཁྱད་པར་གཞན་ཡང་། རྡོ་རྗེ་བཟླས་པ་དེའི་སྦྱོར་བ་འཇུག་གནས་ལྡང་གསུམ་གྱི་ཚུལ་དུ་བཟླས་པ་ཡིས།
སངས་རྒྱས་ཀུན་གྱིས་བྱིན་གྱིས་རློབ་པ་དང་། སྦྲུལ་ལ་སོགས་པའི་གསང་སྔགས་ཐམས་ཅད་ཀྱི་རིགས་ཏེ་ཚོགས། སྐུ་གསུང་ཐུགས་ཀྱི་རྡོ་རྗེ་གསུམ་གྱིས་མཚོན་པའི། གསང་སྔགས་རྣམས་ཟློས་པར་འགྱུར་བའི་རྡོ་རྗེ་བཟླས་པ་དེ་དེ་རིང་གསུངས་ཞེས་པའོ། ། དགོས་པ་ཅིའི་ཕྱིར་དུ་ཞེ་ན། ཡེ་ཤེས་རྒྱ་མཚོ་སྟེ། རིན་པོ་ཆེ་ལྟ་བུའི་གང་ཟག་རྣམས་ཀྱིས་གསན་པ་སྟེ། ཤེས་པར་བྱ་བ་དང་། སྐུ་གསུང་ཐུགས་ཀྱི་རྡོ་རྗེ་ཅན་ཏེ་སློབ་བཞིན་པ་རྣམས་དང་སངས་རྒྱས་དུས་གསུམ་ལས་བྱུང་བ་སྟེ། འཇུག་གནས་ལྡང་གསུམ་གྱི་རྡོ་རྗེ་བཟླས་པ་རྫོགས་པའི་རྣལ་འབྱོར་པ་རྣམས་ཀྱིས།
རྡོ་རྗེ་སྔགས་ཏེ་རྡོ་རྗེའི་བཟླས་པ་རབ་ཏུ་བསྒོམས་པས། ཡེ་ཤེས་མཉམ་མེད་དེ། གཉིས་སུ་མེད་པའི་ཡེ་ཤེས་ཐོབ་པར་འགྱུར་བའི་ཕྱིར་དུའོ། ། ལེའུ་ཡི་གཞུང་རྒྱས་པར་བཤད་པ་ལ་གསུམ་སྟེ། བཟླས་པའི་ཚོགས་བསྟན་པ་དང་། ལས་ཀྱི་ཚོགས་བསྟན་པ་དང་། ལས་ཚོགས་དང་འབྲེལ་བའི་ལྷའི་རྣལ་འབྱོར་བསྟན་པའོ། ། བཟླས་པའི་ཚོགས་བསྟན་པ་ལ་ལྔ་སྟེ། རྡོ་རྗེ་འཆང་གི་བཟླས་པ་དང་། བསྐྱེད་རྫོགས་གཉིས་ཀྱི་མཆོད་པའི་ལྷའི་འཁོར་ལོ་བསྒོམ་པ་དང་།
བཟླས་པའི་རབ་ཏུ་དབྱེ་བ་དང་། འདོད་ཆགས་ཀྱི་དོན་བསྒོམ་པ་དང་། ཉོན་མོངས་པ་གཉིས་ལས་སྐྱེས་པའི་དོན་བསྒོམ་པའོ། ། རྡོ་རྗེ་འཆང་གི་བཟླས་པ་ལ་གཉིས་ཀྱི་སྡུད་པ་པོའི་ཚིག་གིས་མཚམས་སྦྱར་བ་ནི། གསོལ་བ་བཏབ་པའི་རྗེས་ཐོགས་དེ་ནས་གསུངས་སོ་ཞེས་སྦྱར། གང་ཞེ་ན་རྡོ་རྗེ་བཟླས་པ་འདིའོ། ། སུ་ཞིག་གིས་ན་ནམ་མཁའ་རྡོ་རྗེ་ནི་དོན་དམ་པའི་བདེན་པའོ། ། ཡེ་ཤེས་ནི་ཀུན་རྫོབ་ཀྱི་བདེན་པ་སྟེ། དེ་གཉིས་ལས་བྱུང་བས་ན་ནམ་མཁའ་རྡོ་རྗེ་ཡེ་ཤེས་འབྱུང་སྟེ། རྡོ་རྗེ་འཆང་ཆེན་པོས་སོ། །
དེའི་ཁྱད་པར་ནི། ཞི་བ་ལ་སོགས་པའི་བྱ་བ་སྐྱེད་པས་ན་བྱེད་པ། དབང་དུ་མ་གྱུར་པ་རྣམས་ཀྱི་མངོན་སྤྱོད་ལ་སོགས་པའི་ལས་གཅོད་པར་བྱེད་པས་ན་བསྐྱེད་པའོ། ། དམ་པ་ནི་ཚངས་པ་ལ་སོགས་པའོ། ། དེ་དག་གི་མཆོག་ནི་དགྲ་བཅོམ་པ་ལ་སོགས་པའོ། ། དེ་ལས་ཀྱང་ཕུལ་དུ་བྱུང་བས་ན་མཆོག་གི་གཙོ་བོའོ། ། བཟླས་པ་དངོས་བསྟན་པ་ནི། རྡོ་རྗེ་འཆང་ཆེན་པོའི་བཟླས་པ་ཞེས་པ་ནི། འོད་གསལ་ལས་ཟུང་འཇུག་ལོངས་སྐུར་བཞེངས་ནས་སྤྲུལ་སྐུའི་དཀྱིལ་འཁོར་རྒྱལ་མཆོག་བསྐྱེད་དེ། རྡོ་རྗེ་བཟླས་པའི་སྒོ་ནས་ཞི་སོགས་ཀྱི་ལས་སྒྲུབ་པ་ཞིག་སྟོན་ནོ། །
དེ་གཞུང་དང་སྦྱར་ན། རྡོ་རྗེ་དབྱེ་བ་གསུམ་གྱི་མཐར། ། ཞེས་པ་རྐང་པ་གཉིས་ཀྱིས་ལོངས་སྐུར་བཞེངས་པ་བསྟན་ཏོ། ། སྐུ་གསུང་ཐུགས་ཀྱི་གནས་རྣམས་སུ། ། ཞེས་པས་སྤྲུལ་སྐུར་བསྒྱུར་བ་བསྟན་ལ། སྤྲོ་བ་རྣམ་པ་གསུམ་དག་བྱ། ། ཞེས་པས་རྡོ་རྗེ་བཟླས་པ་བསྟན་ཏེ། དེ་ཉིད་གསལ་བར་བྱེད་པ་ནི། སྔགས་ཀྱི་དོན་ཀུན་ཞེས་པ་རྐང་པ་གཉིས་སོ། ། ཚིག་གི་དོན་ནི་སྦྲུལ་ལ་སོགས་པའི་སྔགས་རྣམས་ཀྱིས་དོན་ནི་ཡི་གེ་གསུམ་མོ། །
དེའི་བཟླས་པ་ནི་འཇུག་གནས་ལྡང་གསུམ་སྟེ། དེ་གང་ལ་ཡོད་པ་དེ་ནི། རྡོ་རྗེ་མི་ཕྱེད་གསུམ་གྱིས་མཚན་པ་སྟེ། དེའི་ངོ་བོ་ཉིད་ཀྱི་རྡོ་རྗེ་བཟླས་པ་བྱའོ། ། རྟེན་གང་ལ་གནས་ནས་རྡོ་རྗེ་བཟླས་པ་བྱ་ཞེ་ན། རྡོ་རྗེ་དབྱེ་བ་གསུམ་ནི། སྐུ་རྡོ་རྗེ་ལ་སོགས་པ་གསུམ་མོ། ། དེ་དག་ཀྱང་རྡོ་རྗེ་འཆང་ཆེན་པོ་གཅིག་པུའི་མཐར་ཐུག་པས། ཟུང་འཇུག་པའི་རྣལ་འབྱོར་པས་སྒྱུ་ལུས་འོད་གསལ་དུ་བཅུག་སྟེ། ཟུང་འཇུག་ལོངས་སྐུར་བཞེངས་ནས།
དེའི་འོག་ཏུ་བཀོད་པ་རྡོ་རྗེ་གསུམ་སྟེ། འཇུག་གནས་ལྡང་གསུམ་གྱི་རང་གི་ངོ་བོ་ཡོངས་སུ་ཤེས་པའི་རྡོ་རྗེ་བཟླས་པ་བྱའོ། ། ཚུལ་ཇི་ལྟར་བྱ་ཞེ་ན། ཟུང་འཇུག་ལོངས་སྐུ་དེ་ཉིད་སྐུ་གསུང་ཐུགས་ཏེ་འཇུག་གནས་ལྡང་གསུམ་གྱི་རང་བཞིན་གྱི་རྡོ་རྗེ་བཟླས་པའི་གནས་ཏེ། བརྟེན་དུ་རུང་བའི་སྤྲུལ་སྐུར་བསྒྱུར་ནས། དཀྱིལ་འཁོར་རྒྱལ་མཆོག་བསྐྱེད་དེ། དེ་ལ་གནས་ནས་ལས་རྒྱལ་མཆོག་འཇུག་གནས་ལྡང་གསུམ་གྱི་སྤྲོ་བ་རྣམ་པ་གསུམ་གྱི་རང་བཞིན་རྡོ་རྗེ་བཟླས་པ་བྱ་སྟེ། ཞི་བ་ལ་སོགས་པའི་ལས་རྣམས་རྫོགས་པར་བྱའོ། ། ཕན་ཡོན་ཅི་འཐོབ་ཅེ་ན། བཤད་མ་ཐག་པའི་རྡོ་རྗེ་བཟླས་པ་འདིས་ནི།
རྡོ་རྗེ་གསུམ་གྱི་ཐུགས་ཏེ་ཡེ་ཤེས་ཀྱི་སྐུའི་ངོ་བོ་ཉིད་རྡོ་རྗེ་འཆང་ཆེན་པོ་དང་འདྲ་བར་འགྱུར་རོ། ། རིམ་པ་གཉིས་ཀྱི་མཆོད་པའི་ཆོ་ག་ལ་གཉིས་ཀྱི། རྫོགས་རིམ་པའི་མཆོད་པ་ནི། ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པའི་སངས་རྒྱས་རྣམས་ལ་མཆོད་པའི་མཆོག་བརྟག་ཅིང་བསྐྱེད་པར་བྱའོ། ། ཞེས་སྦྱར། གང་གིས་ཤེ་ན། ཡེ་ཤེས་རྡོ་རྗེ་སྟེ་རྫོགས་པའི་རིམ་པ་ལ་གནས་པའི་རྣལ་འབྱོར་པས་སོ། ། ཚུལ་ཇི་ལྟར་ཞེ་ན། ཟུང་འཇུག་ལོངས་སྐུ་དེ་ཉིད་སེམས་ཅན་གྱི་དོན་བྱ་བའི་ཕྱིར། སྐུ་གསུང་ཐུགས་ཀྱི་རྡོ་རྗེ་གསུམ་གྱི་རང་བཞིན་གྱི་སྤྲུལ་པའི་སྐུས་འཛིན་པ་བསྒོམ་ཞིང་བསྐྱེད་ནས་སོ། །
དེའི་ཕན་ཡོན་ནི་རྡོ་རྗེ་གསུམ་གྱིས་ཞེས་སོ། ། དེ་ནི་བླ་ན་མེད་པའི་མཆོད་པའོ། ། ཕྱི་རོལ་གྱི་མཆོད་པ་ལ་མངོན་པར་ཞེན་པ་སྤང་བའི་ཕྱིར། བླ་ན་ཡོད་པ་དང་བཅས་པའི་མཆོད་པ་བསྟན་པ་ནི། ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པའི་སངས་རྒྱས་རྣམས་ཀྱི་སྐུ་གསུང་ཐུགས་ལ། ལྷ་དང་མི་ལས་ཕུལ་དུ་བྱུང་བའི་འདོད་པའི་ཡོན་ཏན་ལྔ་ལ་སོགས་པ་མཆོད་པའི་མཆོག་བསམས་པས་ཏེ་བསྒོམས་པ་ན། བརྟག་པ་སྟེ་བསྐྱེད་པར་བྱའོ། ། སུ་ཞིག་གིས་ན། ཡེ་ཤེས་རྡོ་རྗེ་སྟེ་རྫོགས་པའི་རིམ་པ་ལ་གནས་པའི་སྒྲུབ་པ་པོས་སོ། ། ཕན་ཡོན་ནི་འདི་ནི་ཞེས་སོ། །
འདི་དང་གོང་མ་གཉི་ཀས་རྫོགས་རིམ་པའི་དཀྱིལ་འཁོར་རྒྱལ་མཆོག་སྤྲུལ་པ་བསྟན་ལ། དེ་ལ་བདག་གཞན་གྱི་དོན་སྒྲུབ་པའི་མཆོད་པ་ཞེས་བྱ་ཞིང་། གཙོ་འཁོར་ཐ་དད་མེད་པར་ཤེས་པའི་ཆ་ནས། སྔ་མ་ལ་བླ་ན་མེད་པ་ཞེས་བྱ་ལ། གཙོ་འཁོར་ཐ་དད་ལྟ་བུར་སྣང་བའི་ཆ་ནས། ཕྱི་མ་ལ་བླ་ན་ཡོད་པའི་མཆོད་པ་ཞེས་བྱ། ཞེས་མ་ར་གསུང་ལོ། ། རྔོག་ན་རེ། ཟུང་འཇུག་གི་ལྷའི་འཁོར་ལོ་དེ་ཉིད་ཀྱི་གོང་ན་མཆོད་པ་གཞན་མེད་པས་བླ་ན་མེད་པ་ཞེས་བྱ་ལ། མཆོད་པ་ཐམས་ཅད་ཀྱི་ལྟག་ན་ཡོད་པས་བླ་ན་ཡོད་པ་ཞེས་བྱའོ། །
ཞེས་གསུངས་ཀྱང་། གཉིས་ཀ་ཡང་གཞུང་གི་དོན་དུ་མི་མངོན་ནོ། ། དེས་ན་དོན་ནི་འདི་ཡིན་ཏེ། སྔ་མ་ནི། ཟུང་འཇུག་སྤྲུལ་སྐུར་བསྒྱུར་ནས། སེམས་ཅན་གྱི་དོན་བྱེད་པ་ཡིན་ལ། སེམས་ཅན་གྱི་དོན་བྱེད་པ་དེ་ཉིད་ཀྱི་གོང་ན་སངས་རྒྱས་མཉེས་པ་བྱེད་པ་དང་། སེམས་ཅན་མགུ་བར་བྱེད་པའི་མཆོད་པ་གཞན་མེད་པས་བླ་ན་མེད་པ་ཞེས་བྱ་ལ། ཕྱི་མ་ནི། རྫོགས་རིམ་པས་ཀུན་ཏུ་བཟང་པོའི་མཆོད་སྤྲིན་ལྟ་བུའི་མཆོད་པའི་ཚོགས་བསམ་གྱིས་མི་ཁྱབ་པ་བསམ་གཏན་གྱི་སྟོབས་ཀྱིས་སྤྲུལ་ནས།
ཕྱོགས་བཅུའི་སངས་རྒྱས་ཐམས་ཅད་ལ་མཆོད་པ་ཡིན་ལ། དེ་ཉིད་ཕྱི་རོལ་རྫས་ལས་བྱུང་བའི་མཆོད་པ་མ་ཡིན་པས། ཕྱི་རོལ་གྱི་མཆོད་པ་ལ་ཞེན་པ་སྤོང་ཞིང་། དེའི་གོང་ན་སེམས་ཅན་ཀྱི་དོན་བྱེད་པའི་མཆོད་པ་ཡོད་པས་བླ་ན་ཡོད་པའི་མཆོད་པ་ཞེས་བྱའོ། ། དེ་ལྟར་དབང་པོ་རབ་རྫོགས་རིམ་པ་རྣམས་ཀྱི་མཆོད་པ་བསྟན་ནས། དབང་པོ་ཐ་མ་བསྐྱེད་རིམ་པའི་མཆོད་པ་བསྟན་པ་ནི། བསྐྱེད་རིམ་པའི་ལྷའི་དཀྱིལ་འཁོར་བསྒོམས་པ་ཉིད་ལ་མཆོད་པ་ཞེས་བྱ་སྟེ། དེ་ཡང་དང་པོ་སྦྱོར་བ་སྔོན་དུ་སོང་ནས། ཕྱག་རྒྱ་དང་སྙོམས་པར་ཞུགས་པའི་འདོད་ཆགས་ཆེན་པོའི་མེས། བདག་གི་ལུས་ཀྱི་ཁམས་བཞུས་པ་ལས་སྐུའི་རིགས་ཀྱི་ལྷ་སྤྲོ་བ་དང་།
ངག་གི་ཁམས་བཞུས་པ་ལས་གསུང་གི་རིགས་ཀྱི་ལྷ་སྤྲོ་བ་དང་། སེམས་ཀྱི་ཁམས་བཞུས་པ་ལས་ཐུགས་ཀྱི་རིགས་ཀྱི་ལྷ་སྤྲོ་བའི་སྒོ་ནས། ལྷ་རེ་རེའི་སྤྲུལ་པ་ཡང་སྐུ་གསུང་ཐུགས་ཀྱི་དབྱེ་བ་རྣམ་པ་གསུམ་གྱིས་སོ་སོ་ཐ་དད་པར་སྤྲོས་ཤིང་དཀྱིལ་འཁོར་རྒྱལ་མཆོག་བསྐྱེད་ལ། སྤྲུལ་པའི་དཀྱིལ་འཁོར་པ་རྣམས་ལ་མངོན་པར་ཞེན་པ་དགག་པའི་ཕྱིར། མོས་པ་ལས་བྱུང་བའི་མི་དམིགས་པས་ཟིན་པར་བྱ་བ་ནི། ལྷ་དེ་རྣམས་ཀྱི་སྐུ་གསུང་ཐུགས་ཀྱི་ངོ་བོ་བདག་མེད་པར་སོ་སོར་རྟོགས་པའི་བདག་ཉིད་ཅན་གྱི་ཡེ་ཤེས་ཀྱི་ཁྱད་པར་གྱིས་ཡང་དག་པར་སྤྲོས་ཤིང་གསལ་བར་བྱའོ། ། དེ་ལ་མི་དམིགས་པས་ཟིན་པའི་དཀྱིལ་འཁོར་རྒྱལ་མཆོག་བསྐྱེད་ནས། ཐུན་མོང་མ་ཡིན་པའི་ལས་རྒྱལ་མཆོག བསྐྱེད་རིམ་པའི་ཞི་སོགས་ཀྱི་ལས་བྱ་སྟེ། ཐུན་ཐ་མ་ལ་དཀྱིལ་འཁོར་བསྡུ་བ་ནི།
རྡོ་རྗེ་སྟེ་སྤྲུལ་པའི་ལྷ་རྣམས་བརྗོད་པ་སྟེ་གནས་ནས་བསྐྱོད་ནས། སྤྲོ་བ་སྟེ་རང་གི་ཕུང་པོ་ལ་སོགས་པའི་ངོ་བོར་བཞག་སྟེ། རྫོགས་པ་སྟེ་ཁ་སྦྱར་བའི་གནས་སྐབས་སུ། རབ་ཏུ་བསྡུས་པ་སྟེ་ཏིང་ངེ་འཛིན་སེམས་དཔའ་ལ་གཞུག་པར་བྱའོ། ། བཤད་མ་ཐག་པ་འདི་ནི། ཡེ་ཤེས་ཀྱི་སྤྱན་ཕྱེ་བའི་སངས་རྒྱས་ཏེ་རིན་པོ་ཆེ་ལྟ་བུའི་གང་ཟག་རྣམས་ཀྱི་མཆོད་པའི་ཆོ་ག་ཡིན་ནོ། ། བཟླས་པའི་རབ་ཏུ་དབྱེ་བ་ལ་ཡང་ལྔ་སྟེ། སྐུ་གསུང་ཐུགས་ཀྱི་བཟླས་པ་དང་། རིན་ཆེན་དང་ཐོགས་མེད་ཀྱི་བཟླས་པ་དང་། ཁྲོ་བོའི་བཟླས་པ་དང་།
གཏི་མུག་ལ་སོགས་པའི་བཟླས་པ་དང་། མ་ནིང་གི་བཟླས་པའོ། ། དེ་ལ་སྐུ་གསུང་ཐུགས་ཀྱི་བཟླས་པ་ནི། སྐུའི་རྡོ་རྗེ་ནི་རྣམ་པར་སྣང་མཛད་དོ། ། དེ་གང་གིས་མངོན་པར་རྫོགས་པར་བྱང་ཆུབ་པར་བྱེད་པ་དེ་ནི་སྐུ་ཡི་རྡོ་རྗེ་རྫོགས་བྱང་ཆུབ་སྟེ་རླུང་འཇུག་པའི་བདག་ཉིད་ཡི་གེ་ཨོཾ་མོ། ། དེ་ཉིད་སྐུ་བསྐྱེད་པར་བྱེད་པས་སངས་རྒྱས་ཀྱི་སྐུ་ཞེས་བྱ་ལ། དེའི་ངོ་བོ་དངོས་པོ་དང་། དངོས་པོ་མེད་པར་མ་གྲུབ་པར་རྣམ་པར་དཔྱོད་པ་ནི་སྐུའི་བཟླས་པའོ། ། གསུང་གི་དམ་ཚིག་ནི། འོད་དཔག་ཏུ་མེད་པའོ། །
དེ་མངོན་པར་བྱང་ཆུབ་པ་ནི་རླུང་གནས་པའི་བདག་ཉིད་ཀྱི་ཡི་གེ་ཨའོ། ། དེ་ནི་གསུང་གི་རྡོ་རྗེ་ཞེས་བཤད་དེ། དེའི་ངོ་བོ་རྣ་བས་ཟིན་པའི་སྒྲ་དང་། དེ་ལས་བཟློག་པའི་སྒྲ་མིན་པ་གང་དུ་ཡང་མ་གྲུབ་པར་རྣམ་པར་དཔྱོད་པ་ནི་གསུང་གི་བཟླས་པའོ། ། ཐུགས་ཀྱི་དམ་ཚིག་ནི་མི་བསྐྱོད་པ། དེ་མངོན་པར་བྱང་ཆུབ་པ་ནི་རླུང་ལྡང་བའི་བདག་ཉིད་ཡི་གེ་ཧཱུྃ་སྟེ། དེ་ནི་ཐུགས་ཀྱི་རྡོ་རྗེ་ཞེས་བྱ་ལ། གནས་པའི་རྡོ་རྗེ་སྟེ་ཐུགས་ཀྱི་ངོ་བོ་དེ་ཉིད་རང་བཞིན་མེད་པར་རྣམ་པར་དཔྱོད་པ་ནི། ཐུགས་ཀྱི་བཟླས་པར་བཤད་དོ། ། སྐུ་གསུང་ཐུགས་ཀྱི་བཟླས་པ་འདི་དག་གིས་ལུས་ངག་ཡིད་གསུམ་རང་བཞིན་མེད་པར་བསྟན་པའི་སྒོ་ནས།
དབེན་གསུམ་གྱི་ཤེས་བྱ་བསྟན་ཏོ་ཞེས་སྔ་རབས་པ་དག་འཆད་ཀྱང་། འདི་དག་གིས་ནི་ཡི་གེ་གསུམ་གྱི་རང་བཞིན་རླུང་འཇུག་གནས་ལྡང་གསུམ་རང་བཞིན་མེད་པར་ཤེས་པ་ཉིད། སྐུ་གསུང་ཐུགས་ཀྱི་བཟླས་པ་ཞེས་བཤད་པ་ཡིན་ནོ། ། ཐོགས་མེད་དང་རིན་པོ་ཆེའི་བཟླས་པ་ནི། རྩ་བ་དང་ཡན་ལག་གི་རླུང་ལ་རྡོ་རྗེའི་བཟླས་པ་བྱེད་པ་ལ། གོ་རིམ་བཞིན་དུ་རིན་པོ་ཆེ་དང་ཐོགས་མེད་ཀྱི་བཟླས་པ་ཞེས་བཤད་དོ། ། དེ་ལ་རིན་པོ་ཆེ་བཟླས་པ་ནི། ཨོཾ་ལ་སོགས་པའི་དོན་འཇུག་གནས་ལྡང་གསུམ་གྱི་རང་བཞིན་རྟོགས་ནས་བཟླས་པ་བྱེད་པ་གང་ཡིན་པ་དེ་ནི། དོན་གྱི་རྗེས་འགྲོའི་བཟླས་པ་སྟེ། དེ་ཉིད་ནི་ངོ་བོ་ཉིད་དེ་མི་ཤིགས་པ་ལས་བྱུང་ཞིང་།
བཟང་པོ་ཡིས་ཏེ་ཉིན་དང་མཚན་དུ་རྒྱུན་མི་ཆད་པར་འཕྲོ་བའི་ཚུལ་གྱིས་དུས་གསུམ་གྱི་སངས་རྒྱས་རྣམས་ཀྱིས་རང་བཞིན་མེད་པར་རྣམ་པར་དཔྱད་དེ། མི་ཤིགས་པའི་ཚུལ་གྱིས་རྟོགས་པ་དེ་ནི་རིན་ཆེན་བཟླས་པར་བཤད་དོ། ། ངོ་བོ་ཉིད་བྱུང་བཟང་པོ་ཡིས། ། ཞེས་ཆག་གིས་བསྒྱུར་ཏོ། ། ཡང་ན་མི་ཤིགས་པ་ལས་བྱུང་བས་ན་ངོ་བོ་ཉིད་མེད་ཅེས་སྦྱར་རོ། ། ཐོགས་པ་མེད་པའི་བཟླས་པ་ནི། སངས་རྒྱས་ཞིང་སྟེ་སྙིང་ཁའི་པད་མ་ལས། མིག་ལ་སོགས་པའི་སྐྱེ་མཆེད་ཐམས་ཅད་དུ་སྐུའི་སྤྲིན་རྣམས་ཏེ་མི་ཤིགས་པར་མཐར་བཞུད་ཅིང་། དང་པོ་ཡང་དེ་ལས་བྱོན་པ་རྡོ་རྗེའི་དོན་ཏེ་འཇུག་གནས་ལྡང་གསུམ་གྱི་བདག་ཉིད་སྤྲོ་བ་གང་ཡིན་པ་དེ། ཐོགས་མེད་བཟླས་པར་བཤད་དོ། །
ཁྲོ་བོའི་བཟླས་པ་ནི། གཤིན་རྗེ་གཤེད་ལ་སོགས་པའི་ཕྲེང་སྔགས་གསང་མཐོན་པོའི་ཚིག་གིས་བཟླས་པ་སྟེ། དེ་ཡང་ཁྲོ་བོ་གཤིན་རྗེ་གཤེད་ལ་སོགས་པའི་སྔགས་ཀྱི། དམ་ཚིག་སྟེ་བསྐྲད་པ་ལ་སོགས་པའི་ཆོ་ག་ཡོངས་སུ་ཤེས་པའི་རྣལ་འབྱོར་པས། སྦྲུལ་ལ་སོགས་པའི་སྔགས་ཀྱི་ཡི་གེའི་ཚིག་ཨོཾ་ལ་སོགས་པ་རང་གི་ལྕེའི་རྡོ་རྗེས་སྒྲ་བསྒྲགས་ཤིང་རང་གི་ལུས་ཀྱི་དཀྱིལ་འཁོར་དུ་རང་དང་གཞན་ལ་གྲགས་ཤིང་། ཐོས་པར་བཟླས་པ་དེ་ནི་ཁྲོ་བོའི་བཟླས་པར་བཤད་དོ། ། གཏི་མུག་ལ་སོགས་པ་ཉོན་མོངས་པ་གསུམ་གྱི་བཟླས་པའི་སྒོ་ནས། གཏི་མུག་ལ་སོགས་པ་སྟོང་པར་བསྒོམ་པ་ནི། འདོད་པའི་དོན་གྱིས་མྱོས་པར་གྱུར་པ་སྟེ། གཟུགས་ལ་སོགས་པའི་འདོད་ཡོན་ཚོལ་བ་ལྷུར་ལེན་ཅིང་།
བདག་ཉིད་གཅིག་པུ་སྡུག་བསྔལ་ལས་ཀུན་ཏུ་སྐྱོབ་ཅིང་། བདེ་བ་དང་ཕྲད་པའི་ཕན་པར་དགའ་བའི་སེམས་ཅན་གཏི་མུག་ཅན་དེ་ལྟ་བུ་མཐོང་བ་ན་གཏི་མུག་སྟོང་པ་ཉིད་དུ་བསྒོམ་པའི་སྒོ་ནས། སེམས་ཅན་དེ་དག་གཏི་མུག་རྣམ་པར་དག་པའི་གནས་རྣམ་པར་སྣང་མཛད་ཀྱི་གོ་འཕང་ལ་འཇོག་པར་སེམས་པ་དེ་ནི། གཏི་མུག་བཟླས་པར་བཤད་དོ། ། སྐྱེས་པ་དང་བུད་མེད་ཕན་ཚུན་ཆགས་པའི་འདོད་ཆགས་དེ་ཉིད་བརྟན་པས་ན་རྡོ་རྗེ་སྟེ། དེ་ལས་བྱུང་བ་སྟེ་དེས་ཀུན་ནས་བསླང་བའི་ཚིག་གང་། ལུས་ངག་སེམས་ལ་གནས་པ་སྟེ་སྐྱེས་པའམ་བུད་མེད་ཀྱི་ལུས་ལ་སོགས་པ་ཡིད་དུ་འོང་བ་བརྗོད་པ་ཐོབ་པ་ལས་ཆགས་པ་སྐྱེ་བའི་སེམས་ཅན་འདོད་ཆགས་ཅན་མཐོང་བ་ན། འདོད་ཆགས་སྟོང་པ་ཉིད་དུ་བསྒོམ་པའི་སྒོ་ནས། འདོད་ཆགས་རྒྱ་མཚོ་ནི་འོད་དཔག་མེད་ཡིན་ལ། དེའི་གནས་ནི་འདོད་ཆགས་རྣམ་པར་དག་པ་སྟེ། །
སེམས་ཅན་དེ་དག་དེར་འཇོག་པར་སེམས་པ་དེ་ནི་འདོད་ཆགས་བཟླས་པར་བཤད་དོ། ། ཞེ་སྡང་ནི་སེམས་ཅན་ལ་མངོན་པར་འཁུ་བ་སྟེ། དེ་ཉིད་བརྟན་པས་ན་རྡོ་རྗེའོ། ། དེ་ལས་བྱུང་བའི་སེམས། སེམས་ཅན་གང་གི་ལུས་ལ་སོགས་པ་ལ་གནས་པར་གཏན་ཚིགས་ལས་ཤེས་པའི་སེམས་ཅན་དེ་ནི་ཞེ་སྡང་ཅན་ཡིན་ལ། དེ་ལྟ་བུ་མཐོང་བ་ན། ཞེ་སྡང་སྟོང་པ་ཉིད་དུ་བསྒོམས་ཏེ། སེམས་ཅན་དེ་དག་ཞེ་སྡང་རྣམ་པར་དག་པའི་གནས་མི་བསྐྱོད་པའི་གོ་འཕང་ལ་འཇོག་པར་སེམས་པ་དེ་ནི། ཞེ་སྡང་བཟླས་པར་བཤད་དོ། ། ཡང་ན་འདོད་ཆགས་ལ་སོགས་པ་རྣམ་པར་དག་པ་ནི་འོད་གསལ་ཡིན་ལ།
དེར་སེམས་ཅན་དེ་དང་དེ་འཇོག་པ་ལ། འདོད་ཆགས་ལ་སོགས་པའི་བཟླས་པ་ཞེས་བཤད་དོ། ། མ་ནིང་གི་བཟླས་པ་ནི། དམ་ཚིག་རྡོ་རྗེ་གསུམ་ནི་རྡོ་རྗེ་འཆང་ཆེན་པོའོ། ། དེའི་དེ་ཉིད་ནི་འོད་གསལ་བ་སྟེ། འོད་གསལ་དེ་ཉིད་དམ་ཚིག་རྡོ་རྗེ་ཅན་ཏེ། དེ་བཞིན་གཤེགས་པ་རྣམས་ཀྱི་དབུ་མ་སྟེ་སྙིང་པོར་གྱུར་པ་ཡིན་ལ། དེ་ཉིད་དམ་ཚིག་རྡོ་རྗེ་སྟེ་སྒྲུབ་པ་པོ་ཐམས་ཅད་ཀྱི་བཟླས་པ་མ་ནིང་ཞེས་བྱ་སྟེ། མ་ནིང་སྐྱེས་པ་དང་བུད་མེད་ཀྱི་མཚན་ནུབ་པ་ལྟར། འོད་གསལ་ལ་སྤྲོས་པའི་མཚན་མ་ཐམས་ཅན་ནུབ་པས་མ་ནིང་ཞེས་བྱའོ། །
འདོད་ཆགས་ཀྱི་དོན་བསྒོམས་པ། འདོད་ཡོན་ལྔ་བསྟེན་པས་གྲོལ་བ་ནི། རྫོགས་པར་མཛད་པ་སྟེ་མཐར་ཕྱིན་པར་མཛད་དོ། ། གང་ཞིག་ཅེ་ན། སེམས་ཅན་ཀུན་ལ་ཕན་པར་འདོད་པ་སྟེ། སེམས་ཅན་ཐམས་ཅད་ལ་ཕན་པར་བྱེད་པའི་བྱང་ཆུབ་རྡོ་རྗེ་འཆང་ཆེན་པོའོ། ། དེ་ཉིད་ནི་འདོད་ཆགས་ཏེ་གཟུགས་ལ་སོགས་པ་འདོད་པའི་ཡོ་ཏན་ལྔ་ཅི་དགར་བསྟེན་པས་འཐོབ་པས་ན་འདོད་ཆགས་བྱང་ཆུབ་བོ། ། གང་གིས་ཤེ་ན། རྡོ་རྗེ་བདག་པོ་སྟེ་རྡོ་རྗེ་འཆང་ཆེན་པོ་བདག་པོར་གྱུར་པའི་སྐྱེས་པ་དང་བུད་མེད་ཀྱི་སྒྲུབ་པ་པོ་ཐམས་ཅད་ཀྱིས་སོ། ། ཐབས་གང་ལ་བརྟེན་ནས་ཤེ་ན།
འདོད་ཆགས་མ་ཡིན་ཆགས་བྲལ་མིན། ། དབུ་མར་དམིགས་པར་མི་འགྱུར་རོ། ། ཞེས་བྱ་བ། སྣང་བ་གསུམ་རྣམ་པར་དག་པའི་གནས་འོད་གསལ་བ་ཉིད་འདོད་ཆགས་ཀྱི་དེ་ཁོ་ན་ཉིད་ཡང་དག་པ་ཡིན་ལ། དེའི་དོན་ཡོངས་སུ་ཤེས་ཤིང་བསྒོམས་པས་སོ། ། འདོད་ཆགས་ལས་སྐྱེས་པའི་བྱང་ཆུབ་ནི། སྐྱེས་པ་འབའ་ཞིག་ཏུ་མ་ཟད་བུད་མེད་ཀྱིས་ཀྱང་འགྲུབ་བོ་ཞེས་བསྟན་པ་ནི། འགྲུབ་པར་འགྱུར་རོ་ཞེས་དྲང་། གང་ཞིག་ན། འདོད་ཆགས་ལས་སྐྱེས་པའི་བྱང་ཆུབ་རྡོ་རྗེ་འཆང་ཆེན་པོའོ། །
གང་གིས་ན། རིག་མ་ཆེན་པོ་སྟེ་ལེགས་པར་བསླབ་པའི་ཕྱག་རྒྱ་སྤྱན་ལ་སོགས་པ་སྟེ་པད་མ་ཅན་ལ་སོགས་པ། རྟག་ཏུ་གཟུགས་སོགས་འདོད་པའི་ཡོན་ཏན་རྣམ་པར་དག་པའི་དོན་བསྒོམ་པ་ལ་བརྩོན་པ་ལྷུར་ལེན་པ་རྣམས་ཀྱིས་ཀྱང་ངོ་། ། ཐབས་གང་ལ་བརྟེན་ཞེ་ན། གཟུགས་སོགས་འདོད་པའི་ལོངས་སྤྱོད་དག་རང་བཞིན་ཡོངས་སུ་ཤེས་པའི་སྒོ་ནས། ཇི་ལྟར་འདོད་པར་བསྟེན་ཅིང་བསླབས་ནའོ། ། གཏི་མུག་དང་ཞེ་སྡང་གཉིས་ལས་སྐྱེས་པའི་དོན་བསྒོམས་པ་ལ་གཉིས་ཀྱི། དྲང་དོན་དུ་བཤད་པ་ནི། གཏི་མུག་གི་དོན་ནི། གཏི་མུག་དམ་ཚིག་ནི་རྣམ་པར་སྣང་མཛད་དོ། །
དེའི་རིགས་ལས་བྱུང་བ་རིག་པའི་རྒྱལ་པོ་གཙུག་ཏོར་ལ་སོགས་པ། རྡོ་རྗེ་ཅན་སའི་སྙིང་པོ་དང་། གཟུགས་རྡོ་རྗེ་ལ་སོགས་པ་ཕྲེང་སྔགས་མེད་པ་རྣམས་ཀྱིས། ཞི་སོགས་ཀྱི་ལས་བསྒྲུབ་པ་ན། མ་ནིང་དག་གིས་གནས་ཏེ་ཡི་གེ་ཨོཾ་ལ་སོགས་པ་འབྲུ་གསུམ་བཟླས་པས། ཞི་བ་ལ་སོགས་པའི་དངོས་གྲུབ་དམ་པར་རབ་ཏུ་སྟེར་བར་འགྱུར་རོ། ། ཞེ་སྡང་གི་དོན་ནི། གཤིན་རྗེ་གཤེད་ལ་སོགས་པ་ཁྲོ་བོ་བཅུ་དང་། ཞེ་སྡང་རྡོ་རྗེ་ལ་སོགས་པ་ཞེ་སྡང་གནས་ཏེ་ཡི་གེ་ཧཱུཾ་ལས་སྐྱེས་པ། གསོད་ལ་རྟག་ཏུ་བརྩོན་པ་སྟེ་གདུག་པ་འདུལ་བའི་ལས་ཅན་དག་གི་ཏིང་ངེ་འཛིན་ལ་གནས་ནས།
སྒྲུབ་པ་མཆོག་གི་ཆོས་ཅན་ཏེ་བརྩོན་འགྲུས་ཤིན་ཏུ་བརྟུལ་བ་ཅན་གྱི་སྒྲུབ་པ་པོ་ལ་གསོད་པའི་དོན་གྱི་སྟེ་མངོན་སྤྱོད་ལ་སོགས་པ་དྲག་པོའི་ལས་འགྲུབ་པར་འགྱུར་རོ། ། ཁྲོ་བོ་བཅུ་ཞེ་སྡང་རྡོ་རྗེ་དང་བཅས་པའི་ཏིང་ངེ་འཛིན་ལ་གནས་ནས་དྲག་པོའི་ལས་སྒྲུབ་ཅེས་པའོ། ། ངེས་དོན་དུ་བཤད་པ་ནི། ཕྱག་རྒྱ་ཆེན་པོའི་དངོས་གྲུབ་རབ་ཏུ་སྟེར་བར་འགྱུར་རོ། ། ཞེས་སྦྱར་རོ། ། གང་ལ་ན། གཏི་མུག་དམ་ཚིག་སྟེ་མ་རིག་པ་ལས་བྱུང་བའི་ཉེ་བར་ལེན་པའི་ཕུང་པོའི་རང་བཞིན་གྱི་སྒྱུ་ལུས་གྲུབ་པའི། རིག་པའི་རྒྱལ་པོ་རྡོ་རྗེ་ཅན་ཏེ་སྐྱེས་པ་དང་བུད་མེད་ཀྱི་སྒྲུབ་པ་པོ་རྣམས་ལའོ། ། ཐབས་གང་གིས་ན། མ་ནིང་ནི་མ་རིག་པའོ། །
དེའི་གནས་ནི་འོད་གསལ་བ་སྟེ། དེ་མངོན་སུམ་དུ་བྱས་ཏེ། གྲུབ་ཅིང་རྫོགས་པས་སོ། ། ཞེ་སྡང་གི་དོན་ངེས་དོན་དུ་བཤད་པ་ནི། འགྲུབ་པར་འགྱུར་རོ། ། ཞེས་དྲང་། གང་ཞིག་ཅེ་ན། གསོད་པ་ནི་ཕུང་པོ་ལ་སོགས་པ་འོད་གསལ་དུ་བཅུག་སྟེ་དངོས་པོ་མེད་པར་བྱས་པ་ཡིན་ལ། དེའི་དོན་ནི་བདེན་པ་གཉིས། གཉིས་སུ་མེད་པ་རྡོ་རྗེ་འཆང་ཆེན་པོའི་སྐུ་སྟེ་དེའོ། །
སུ་ཞིག་ལ་འགྲུབ་ཅེ་ན། མཆོག་གི་ཆོས་ནི་རྡོ་རྗེ་ལྟ་བུའི་ཏིང་ངེ་འཛིན་ནོ། ། དེ་གང་ལ་ཡོད་པ་ནི་མཆོག་གི་ཆོས་ཅན་ཏེ། རྫོགས་རིམ་ལ་གནས་པ་རིན་པོ་ཆེ་ལྟ་བུའི་གང་ཟག་གོ ། ཐབས་གང་ལ་བརྟེན་ནས་ཤེ་ན། ཁྲོ་བོ་ནི་ཐབས་ཀྱི་ཡེ་ཤེས་སོ། ། ཞེ་སྡང་གི་གནས་ནི་སྣང་བའི་ཡེ་ཤེས་སོ། ། དེ་ལས་སྐྱེས་པ་ནི་སྒྱུ་མ་ལྟ་བུའི་སྐུ་སྟེ། དེ་ཉིད་གསོད་ལ་རྟག་ཏུ་བརྩོན་པ་ནི། བསམ་གཏན་གཉིས་ཀྱིས་འོད་གསལ་དུ་བཅུག་པའི་ཐབས་ལ་བརྟེན་ནས་སོ། །
ལས་ཀྱི་ཚོགས་བཤད་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། ལས་ཚོགས་མདོར་བསྟན་པ་ལ་གཉིས་ཀྱི། བསྐྱེད་རིམ་པའི་ལས་ཚོགས་མདོར་བསྟན་པ་ནི། དེ་ཡང་བསྙེན་པ་ལས་སུ་རུང་ཞིང་། རིག་པའི་བརྟུལ་ཞུགས་ལ་བྱང་བའི་རྣལ་འབྱོར་པ་ཞི་བའི་ལས་བསྒྲུབ་པར་འདོད་ན། རྣམ་པར་སྣང་མཛད་ཀྱི་དང་པོ་སྦྱོར་བ་དང་དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ཡེ་ཤེས་འཁོར་ལོ་ཅན་ཏེ་ཡེ་ཤེས་སེམས་དཔའི་སྙིང་ཁའི་དབུས་སུ། འཁོར་ལོ་རྣམ་པར་སྣང་མཛད་ཀྱི་མཚན་མ་བསྒོམ་མོ། །
ཇི་ལྟར་བྱ་ཞེ་ན། གསལ་བའི་དཀྱིལ་འཁོར་ཏེ་ཟླ་བའི་དཀྱིལ་འཁོར་གྱི་དབུས་སུ་གནས་པར་བསམ་མོ། ། འཁོར་ལོའི་དབུས་སུ་འཁོར་ལོའི་དོན་ཏེ་བསྒྲུབ་བྱ་བསྒོམས་ལ། འོག་ནས་འབྱུང་བའི་ཞི་བའི་ལས་བྱའོ། ། མངོན་སྤྱོད་ཀྱི་ལས་བསྒྲུབ་པར་འདོད་ན། མི་བསྐྱོད་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ཡེ་ཤེས་རྡོ་རྗེ་ཅན་ཏེ་ཡེ་ཤེས་སེམས་དཔའི་སྙིང་ཁའི་དབུས་སུ། མི་བསྐྱོད་པའི་མཚན་མ་རྡོ་རྗེ་བསྒོམ་མོ། ། ཅི་ལྟ་བུ་ཞེ་ན།
རྡོ་རྗེའི་དཀྱིལ་འཁོར་ཏེ་ཉི་མའི་དཀྱིལ་འཁོར་གྱི་དབུས་སུ་གནས་པར་རོ། ། རྡོ་རྗེ་དེ་ལ་རྡོ་རྗེའི་སྔགས་ནི། ཡི་གེ་ཧཱུྃ་ཡིན་ལ། དེས་དོན་གཉེར་ཞིང་གཟིར་བར་བྱེད་པས་ན། རྡོ་རྗེའི་སྔགས་དོན་ཏེ་བསྒྲུབ་བྱ་བསྒོམས་ལ་མངོན་སྤྱོད་ཀྱི་ལས་བྱའོ། ། རྒྱས་པའི་ལས་བསྒྲུབ་པར་འདོད་ན། རིན་ཆེན་འབྱུང་ལྡན་གྱི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག རིན་ཆེན་ཡེ་ཤེས་ཏེ་ཡེ་ཤེས་སེམས་དཔའི་སྙིང་ཁར།
རིན་འབྱུང་གི་མཚན་མ་རིན་པོ་ཆེ་བསྒོམ་མོ། ། ཇི་ལྟ་བུ་ན་རིན་པོ་ཆེའི་དཀྱིལ་འཁོར་གྱི་དབུས་སུ་གནས་པར་རོ། ། རིན་པོ་ཆེ་དེ་ལ་རིན་ཆེན་སྔགས་ནི་ཡི་གེ་སོགས་ཡིན་ལ། དེས་དོན་དུ་གཉེར་ཞིང་རྒྱས་པར་གྱུར་པས་ན། རིན་ཆེན་སྔགས་དོན་ནི་བསྒྲུབ་བྱ་སྟེ། དེ་བསྒོམས་ལ་རྒྱས་པའི་ལས་བྱའོ། ། དབང་གི་ལས་སྒྲུབ་པར་འདོད་ན། འོད་དཔག་ཏུ་མེད་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་བསྐྱེད་ནས། ལས་རྒྱལ་མཆོག་ཡེ་ཤེས་པད་མོ་ཅན་ཏེ།
ཡེ་ཤེས་སེམས་དཔའི་སྙིང་ཁར་ཆོས་ཀྱི་དཀྱིལ་འཁོར་ཏེ་པད་མའི་དབུས་སུ་གནས་པའི་པད་མོ་བསམས་ལ། དེ་ལ་པད་མོའི་སྔགས་ནི་ཡི་གེས་ཨའོ། ། དེས་དོན་དུ་གཉེར་ཞིང་དབང་དུ་བྱེད་པས་ན། པད་མོའི་སྔགས་དོན་ནི་བསྒྲུབ་བྱ་སྟེ། དེ་བསྒོམས་ལ་དབང་གི་ལས་བྱའོ། ། གཟི་བརྗིད་བསྐྱེད་པ་ལ་སོགས་པ་འཕྲིན་ལས་སྣ་ཚོགས་བསྒྲུབ་པར་འདོད་ན། དོན་ཡོད་གྲུབ་པའི་དང་པོ་སྦྱོར་བ་དང་དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་རལ་གྲི་ཡེ་ཤེས་ཅན་ཏེ་ཡེ་ཤེས་སེམས་དཔའི་སྙིང་ཁའི་དབུས་སུ་དམ་ཚིག་དཀྱིལ་འཁོར་ཏེ་སྣ་ཚོགས་རྡོ་རྗེའི་དབུས་སུ་གནས་པའི་རལ་གྲི་བསམ་པར་བྱའོ། ། དེར་རལ་གྲིའི་སྔགས་ནི་ཡི་གེ་ཧའོ། ། དེས་དོན་དུ་གཉེར་ཞིང་རྣམ་པ་ཐམས་ཅད་ཀྱིས་བསྒྲུབ་པར་བྱ་བས་ན།
སྔགས་དོན་ནི་བསྒྲུབ་བྱ་སྟེ་དེ་བསྒོམས་ལ་ལས་བྱའོ། ། དེ་དག་གི་ཆོ་གའི་ལྷག་མ་བསྟན་པ་ནི། འཁོར་ལོའི་དཀྱིལ་འཁོར་ལ་སོགས་པ་དཀྱིལ་འཁོར་ལྔ་པོ་ཀུན་གྱི་ཤར་ལ་སོགས་པའི་ངོས་རྣམས་སུ་རྣམ་སྣང་ལ་སོགས་པའི་སངས་རྒྱས་ལྔ་རྣམས་གོ་རིམ་ཇི་བཞིན་དུ་དགོད་པར་བྱའོ། ། ཞི་བ་ལ་སོགས་པའི་ལས་དང་རྗེས་སུ་མཐུན་པའི་དཀར་པོ་ལ་སོགས་པའི་འོད་ཟེར་ལྔའི་བྱེ་བྲག་གིས། ལྷ་ཐམས་ཅད་གཙོ་བོ་དང་མཐུན་པར་ཁ་དོག་སྤྲོ་བ་ནི། ཞི་བའི་ལས་ལ་རྣམ་སྣང་གིས་གཙོ་བྱས་པའི་ལྷ་ཐམས་ཅད་ཁ་དོག་དཀར་པོར་བྱའོ། ། དེ་བཞིན་དུ་རྒྱས་པའི་ལས་ལ་རིན་འབྱུང་གིས་གཙོ་བྱས་པའི་ལྷ་ཐམས་ཅད་ཁ་དོག་སེར་པོ་སོགས་ཅི་རིགས་པར་ཤེས་པར་བྱའོ། ། དེས་ཅི་འགྱུར་ཞེ་ན། བྱང་ཆུབ་ནི་མངོན་པར་འདོད་པའི་འབྲས་བུ་སྟེ་དེ་ཐོབ་པར་འགྱུར་བའོ། ། ད་ནི་རིམ་གཉིས་ཀྱི་དབྱེ་བས་ལྷ་སྤྲོ་བའི་ཚུལ་བསྟན་པ་ནི།
སྔགས་རྣམས་ཏེ་སྒྲུབ་པ་པོ་ཐམས་ཅད་ཀྱིས། ལྷ་རྣམས་སྤྲོ་བ་སྟེ་སྤྲུལ་པ་ནི། རྫོགས་པ་དང་མ་རྫོགས་པའི་བྱེ་བྲག་གིས་རྣམ་པ་གཉིས་སུ་བསྒྲགས་སོ། ། དེ་ལ་བསྐྱེད་པའི་རིམ་པ་ལ་གནས་པའི་བསྟན་པ་ནི། སྐུ་གསུང་སྟེ་སྐུ་རྡོ་རྗེ་ལ་སོགས་པའི་བྱེ་བྲག་གིས་སྤྲོ་བ་དང་བསྡུ་བའི་བགོད་པས་ལྷ་རྣམས་སྤྲོ་བ་དང་བསྡུ་བ་བྱའོ། ། དེ་ཉིད་གསལ་བར་བྱེད་པ་ནི། སྒྲུབ་པ་པོའི་ལུས་ལས་སྐུ་རྡོ་རྗེ་རྣམ་སྣང་གི་ངོ་བོ་ཉིད་ཀྱི་ལྷ་རྣམས་སྤྲོ་བ་དང་བསྡུ་བར་བྱ་ཞིང་། དེ་བཞིན་དུ་སེམས་ལས་ཐུགས་རྡོ་རྗེ་མི་བསྐྱོད་པའི་ངོ་བོ་ཉིད་དང་། ངག་ལས་གསུང་རྡོ་རྗེ་འོད་དཔག་ཏུ་མེད་པའི་ལྷ་རྣམས་སྤྲོ་བ་དང་། བསྡུ་བའི་ཚུལ་ཤེས་པས་མཆོད་ན།
མཆོད་པའི་གནས་ཏེ་འདོད་པའི་དོན་ཡང་དག་པར་འགྲུབ་པར་འགྱུར་རོ། ། དེ་དག་གིས་དཀྱིལ་འཁོར་རྒྱལ་མཆོག་བསྟན་ནས། དེའི་སྔོན་དུ་འགྲོ་བ་རྣལ་འབྱོར་བཞིས་གཙོ་བོའི་སྐུ་བསྐྱེད་པ་དང་པོ་སྦྱོར་བ་སྟོན་པ་ནི། སྐུ་གསུང་ཐུགས་ཀྱི་དཀྱིལ་འཁོར་ཆེན་པོའི་དཀྱིལ་འཁོར་དེར། རྡོ་རྗེ་ལྔ་སྟེ་རྡོ་རྗེ་འཆང་ཆེན་པོ་རྣམ་པར་བསྒོམ་པར་བྱའོ། ། ཇི་ལྟ་བུ་ཞེ་ན། བདག་ཉིད་དམ་ཚིག་སེམས་དཔའི་སྙིང་ཁའི་དབུས་སུ། བདག་པོ་སྟེ་ཡེ་ཤེས་སེམས་དཔའ་རང་གི་གཟུགས་ཏེ་རང་དང་འདྲ་བ་བསམས་ནས། དེའི་ཡེ་ཤེས་སེམས་དཔའི་ཐུགས་ཁར་ཡང་། རང་སྔགས་རྡོ་རྗེ་སྟེ་ཏིང་ངེ་འཛིན་སེམས་དཔའི་གཟུགས་ཏེ་སྐུ་བསམ་པར་བྱའོ། །
འདིས་མ་མཐའ་སེམས་དཔའ་སུམ་རྩེག་ཡན་ཆོད་བསྟན་པས། རྣལ་འབྱོར་བཞིས་གཙོ་བོའི་སྐུ་བསྐྱེད་པ་དང་པོ་སྦྱོར་བ་བསྟན་ཏེ། རྫོགས་རིམ་པའི་ལས་ཚོགས་མདོར་བསྟན་པ་ནི། རྟེན་ཟུང་འཇུག་པས་དང་པོ་སྦྱོར་བ་དང་དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ཆུ་ལ་སོགས་པའི་དཀྱིལ་འཁོར་བཞི་པོ་དག་དཀར་པོ་ལ་སོགས་པའི་ཁ་དོག་རྣམ་པ་བཞིར་ཀུན་བཏགས་ཤིང་བསམས་ལ། སྙིང་ཁར་ཏེ་ཆུ་ལ་སོགས་པའི་དཀྱིལ་འཁོར་དེ་རྣམས་སྟེང་གི་སྣ་སྒོ་ནས་རྒྱུ་བའི་ཚེ་ཨོཾ་ལ་སོགས་པའི་སྔགས་ཀྱི་དོན། འཇུག་གནས་ལྡང་གསུམ་གྱི་ཚུལ་དུ་བསྒོམ་ཞིང་ཡོངས་སུ་ཤེས་པར་བྱའོ། ། དེ་ལས་ཅིར་འགྱུར་ཞེ་ན། རྡོ་རྗེ་རྣམ་པ་བཞི་ནི་དཀྱིལ་འཁོར་བཞི་སྟེ། དེ་དག་གི་ལས་ཞི་བ་ལ་སོགས་པ་བསམ་གཏན་རྡོ་རྗེ་ཅན་ཏེ་རྣལ་འབྱོར་པ་རྣམས་ལ་རྫོགས་པར་བྱེད་པར་འགྱུར་རོ། །
དེའི་ཕན་ཡོན་ནི། ཆོ་ག་འདི་ནི། སྔགས་རྣམས་ཏེ་རྣལ་འབྱོར་གྱི་དབང་ཕྱུག་ཐམས་ཅད་ཀྱི་རབ་ཏུ་བཟང་ཞིང་བརྟག་པ་སྟེ། དེ་བཞིན་གཤེགས་པ་ཐམས་ཅད་ཀྱི་ལུང་ལས་བརྒྱུད་དེ་འོང་བ་ཡིན་ནོ། ། དེ་བས་ན་ལས་དང་པོ་པ་རྣམས་དང་ཐུན་མོང་མ་ཡིན་པའི་དེ་ཁོ་ན་ཉིད་ཡིན་པས་གསང་བའོ། ། དཀྱིལ་འཁོར་བཞི་པོ་དེ་དག་ལས་ཀྱི་བྱེ་བྲག་གིས་ཇི་ལྟར་བསྒོམ་པའི་ཚུལ་བསྟན་པ་ནི། སྤྱན་གྱི་ཚུལ་ཏེ། ཆུའི་དཀྱིལ་འཁོར་ཁ་དོག་དཀར་པོ་དལ་བའི་རང་བཞིན་ཅན་དགུ་བརྒྱ་བ་ཕྲག་གཅིག་རྒྱུ་བའི་དུས་སུ་རིམས་ལ་སོགས་པ་སེལ་བའི་མཚན་ཉིད་ཅན་གྱི་ཞི་བའི་ལས་བྱའོ། ། རྒྱས་ལ་རྣམ་པར་སྣང་མཛད་གནས། ། ཞེས་པ་གསེར་ཞུན་མ་ལྟར་མཛེས་ཤིང་འབར་བས་ན་རྣམ་པར་སྣང་མཛད་རིན་ཆེན་འབྱུང་ལྡན་ནོ། །
དེའི་གནས་ནི་དབང་ཆེན་དཀྱིལ་འཁོར་གཉིས་ཀ་ནས་འབྱུང་བ་ཁ་དོག་སེར་པོ་དགུ་བརྒྱ་པ་ཕྲག་གཅིག་འབྱུང་བ་སྟེ། དེའི་དུས་སུ་ཚེ་དང་ནོར་ལ་སོགས་པ་རྒྱས་པའི་ལས་བྱའོ། ། དབང་ལ་རྡོ་རྗེ་པད་མོ་ཅན་ཞེས་པ་རྡོ་རྗེ་པད་མོ་ཅན་ནི་མེའི་དཀྱིལ་འཁོར་ཁ་དོག་དམར་པོ་གཡས་པ་ནས་དགུ་བརྒྱ་བ་ཕྲག་གཅིག་རྒྱུ་བ་སྟེ། དེའི་དུས་སུ་མ་ཆགས་པ་ཆགས་པར་བྱ་བའི་ཕྱིར་དབང་གི་ལས་བྱའོ། ། རྡོ་རྗེ་ཁྲོ་བོ་མངོན་སྤྱོད་ལ། ། ཞེས་པ་རྡོ་རྗེ་ཁྲོ་བོ་ནི་རླུང་གི་དཀྱིལ་འཁོར་ཁ་དོག་ནག་པོ་གཡོན་པ་ནས་དགུ་བརྒྱ་བ་ཕྲག་གཅིག་རྒྱུ་བ་སྟེ། དེའི་དུས་སུ་མངོན་སྤྱོད་དེ་གསད་པ་ལ་སོགས་པ་དྲག་པོའི་ལས་བྱའོ། ། དཀྱིལ་འཁོར་བཞི་པོ་འདི་དག་ནི། རྡོ་རྗེ་སྟེ་སྒྲུབ་པ་པོ་ཐམས་ཅད་ཀྱི་གསང་བ་ཆེན་པོ་སྐུ་གསུམ་ལས་བྱུང་སྟེ་རྡོ་རྗེ་འཆང་ཆེན་པོས་བསྟན་པའོ། ། སྔགས་ཏེ་ལྷ་རྣམས་ཀུན་དང་འབྲེལ་བའི་བྱ་བ་རོལ་མོ་སྟེ་ཞི་བ་ལ་སོགས་པའི་ལས་ཀྱི་ཚོགས་རྣམས་ཀྱི་མཚན་པའི་གསང་བའོ། །
ལས་ཀྱི་ཚོགས་རྒྱས་པར་བཤད་པ་ལ་བདུན་ཏེ། དྲག་པོའི་ལས་དང་། གྲོང་ཁྱེར་ལ་སོགས་པའི་ནད་ཞི་བར་བྱ་བ་དང་། སྲུང་བའི་འཁོར་ལོ་དང་། སྔར་གྱི་ཞི་བའི་ལས་དང་། རྒྱས་པ་དང་དབང་གི་ལས་ཚིག་གཅིག་གིས་བསྟན་པ་དང་། གཟི་བརྗིད་བསྐྱེད་པ་དང་། མི་བསྐྱོད་པས་གསད་པའི་ཆོ་ག་ལྷག་མ་བསྟན་པའོ། ། དྲག་པོའི་ལས་ལ་གཉིས་ཏེ། གསད་པའི་ཆོ་ག་དང་།
མནན་པའི་ཆོ་གའོ། ། གསད་པའི་ཆོ་ག་ལ་གཉིས་ཏེ། གསད་པའི་སྦྱོར་བ་དང་། གསད་པའི་ཆོ་ག་དངོས་སོ། ། གསད་པའི་སྦྱོར་བ་ལ། གསད་པའི་ཡུལ་བསྟན་པ་ནི། མ་དད་སྨྲ་བ་ནི་དཀོན་མཆོག་གསུམ་ལ་སོགས་པ་ལ་སྨོད་པར་སྨྲ་བའི་སེམས་ཅན་ལོག་པར་ལྟ་བའོ། ། རྡོ་རྗེ་སློབ་དཔོན་སྨོད་པ་ནི་བླ་མར་གྱུར་པ་ལ་བསྔགས་པ་མ་ཡིན་པ་སྨྲ་བའོ། ། གདུག་པའི་སེམས་ཅན་ནི་མཚམས་མེད་པ་ལ་སོགས་པའི་ལས་བྱེད་པའོ། ། རབ་ཏུ་བསྐུལ་བ་ནི་ཆེ་གེ་མོ་སོད་ཅིག་ཅེས་བསྐུལ་བའི་མཚན་ཉིད་ཅན་གྱི་ལས་འོག་ནས་འབྱུང་བའོ། །
ཡེ་ཤེས་ཆེན་པོའི་འཁོར་ལོའི་རྡོ་རྗེ་ནི། རྡོ་རྗེ་འཆང་ཆེན་པོའོ། ། གསད་པའི་ཆོ་ག་དངོས་ལ་གཉིས་ཀྱི། བསྐྱེད་རིམ་པའི་གསད་པའི་ཆོ་ག་ལ། ཐུན་མོང་བའི་ཁ་སྦྱོར་དབྱེ་བའི་ཆོ་ག་ནི། སྔར་བཤད་པ་བཞིན་དུ་འདོད་པ་ལ་སོགས་པ་ཁམས་གསུམ་ན་གནས་པའི་སྒོ་ང་ལས་སྐྱེས་པ་ལ་སོགས་པའི་སེམས་ཅན་རྣམས་སངས་རྒྱས་ཀྱི་སྐུར་ཏེ་དེ་བཞིན་གཤེགས་པའི་སྙིང་པོ་ཅན་དུ་སྒྲུབ་པ་པོས་རབ་ཏུ་བསྒོམས་ལ། དེ་ཐམས་ཅད་དགྲ་བོ་རྡོ་རྗེ་གནོད་སྦྱིན་སྲིན་པོར་བསྒྱུར་པས་བསད་པས་འགྱོད་ཅིང་ལུས་འདར་ནུས་ཐེབས་ཏེ་སྐྱབས་མེད་ཅིང་སྲོག་བྱེ་བར་བསམས་ནས། དེ་ནས་འོག་ནས་འབྱུང་བའི་ལས་རྣམས་བརྩམ་པར་བྱའོ། ། ཁ་སྦྱར་དབྱེ་བ་ཞེས་པ་ནི། དེ་བཞིན་གཤེགས་པ་ལ་སོགས་པ་གསད་པར་བསམས་ཤིང་།
ཉེས་པ་བསྒྲགས་པས་རླུང་སེམས་དང་ལུས་ཁ་སྦྱར་བ་བྱེ་བ་ལ་བྱ་ཞེས་སྡོག་ལ་སོགས་པ་བཞེད་དོ། ། རྗེ་འགོས་ནི་ལུས་ཀྱི་ཁ་སྦྱར་དབྱེ་བ་དང་། ཤ་ཁྲག་གི་ཁ་སྦྱར་དབྱེ་བ་དང་། ཡེ་ཤེས་ཀྱི་ཁ་སྦྱར་དབྱེ་བ་དང་། ལྷན་ཅིག་སྐྱེས་པའི་ལྷ་ཁ་སྦྱར་དབྱེ་བ་བཞིར་བཞེད་དོ། ། ཆོ་ག་དངོས་ལ་ལྔ་སྟེ། མི་བསྐྱོད་པས་གསད་པའི་ཆོ་ག་དང་། རྣམ་སྣང་ལ་སོགས་པ་ཡི་དང་། འཁོར་གྱི་ཁྲོ་བོ་རྣམས་ཀྱི་དང་། ལྷ་ཐམས་ཅད་ཀྱིས་གསད་པའི་ཆོ་ག་དང་།
བཀའི་འཁོར་ལོ་ཡི་དགོས་པ་གཞན་བསྟན་པའོ། ། མི་བསྐྱོད་པས་གསད་པའི་ཆོ་ག་ནི། ལེའུ་དགུ་པར་བཤད་པ་ལྟར། ཁྱད་པར་བརྒྱད་དང་ལྡན་པའི་སྒོ་ནས་བྱ་སྟེ། དེ་ཡང་ཆོ་གའི་ཁྱད་པར་ནི། སྲུང་བའི་འཁོར་ལོ་སྔོན་དུ་འགྲོ་བས། གཞལ་ཡས་ཁང་གདན་དང་བཅས་བསྐྱེད་ནས། དེ་ལ་ལྷག་མོས་མཛད་པ་དང་བཅས་པ་བསྒོམས་ཏེ། ལྷག་མོས་དོན་དམ་པའི་དཀྱིལ་འཁོར་དུ་བཅུག་ནས། དེ་བཞིན་ཉིད་ལས་བྱང་ཆུབ་པ་ནི།
ནམ་མཁའི་དབྱིངས་ཀྱི་དབུས་གནས་པར། ། ཞེས་སོ། ། ཁྱད་པར་དུ་བྱང་ཆུབ་གཉིས་པ་ཉི་མ་ལས་བྱང་ཆུབ་པར་བྱ་སྟེ། ཟླ་བ་པད་མ་འབྲུ་གསུམ་དང་བཅས་པ་ཉི་མ་ལ་ཐིམ་པར་བསྒོམ་པའོ། ། ཡིག་འབྲུ་ལས་བྱང་ཆུབ་པ་ཧཱུྃ་རིང་པོའོ། ། དེ་ཡོངས་སུ་གྱུར་པ་ལས། རྡོ་རྗེ་རྩེ་ལྔ་པ་ཁ་གྱེས་པར་བསམས་ལ། དེ་ཡོངས་སུ་གྱུར་པ་ལས་བདག་ཉིད་རྡོ་རྗེ་སེམས་དཔའ་ཞལ་བཞི་པ། མཆེ་བ་གཙིགས་པ། ཨིནྜ་ནི་ལའི་མདོག་ཅན།
ཕྱག་དྲུག་པ། ཁྲོ་བོ་ཡི་རྣམ་པའི་མཆོག་རྣམས་ཀུན་དང་ལྡན་པ། དཀྱིལ་འཁོར་གྱི་དབུས་སུ་གཡོན་བརྐྱང་གིས་བཞུགས་པ། མན་ངག་ཇི་ལྟ་བ་བཞིན་དུ་བསྒོམ་མོ། ། དེ་ནི་དང་པོ་སྦྱོར་བའོ། ། དེ་ནས་དུས་གསུམ་དམ་ཚིག་སྟེ། བཤད་མ་ཐག་པའི་རྡོ་རྗེ་འཆང་ཆེན་པོ། རང་རིགས་ཀྱི་ཡུམ་དང་སྙོམས་པར་ཞུགས་པ་ལས་བྱུང་བའི་རྣམ་སྣང་ལ་སོགས་པའི་སངས་རྒྱས་འཁོར་ལོ་སྟེ་ལྷའི་ཚོགས་རྣམས། ཡུམ་གྱི་མངལ་དུ་ཆོ་ག་གསུམ་གྱིས་བསྐྱེད་ཅིང་བསྒོམས་ལ། ཕྱི་རོལ་དུ་འབྱིན་པའི་དུས་སུ།
སངས་རྒྱས་འཁོར་ལོ་སྟོབས་པོ་ཆེ་སྟེ། ལྷ་ཕོའི་ཚོགས་རྣམས་ལག་པ་གཡས་པའི་འདི་བྱའོ་ཞེས་པ། དཀྱིལ་འཁོར་གྱི་གཡས་ཀྱི་ཕྱོགས་སུ་བགོད་ཅིང་། དོན་གྱི་ཤུགས་ཀྱིས་ལྷ་མོའི་ཚོགས་རྣམས་གཡོན་གྱི་ཕྱོགས་སུ་བགོད་དོ་ཞེས་པ་མན་ངག་གོ ། དེ་དག་ནི་དཀྱིལ་འཁོར་རྒྱལ་མཆོག་གོ ། དང་པོའི་སྦྱོར་བའི་ཆོ་གའི་ཁྱད་པར་སྟོན་པ་ནི། རྣལ་འབྱོར་བཞིས་གཙོ་བོའི་སྐུ་བསྐྱེད་པའི་རྗེས་དེ་ནས། གཙོ་བོའི་ཏིང་ངེ་འཛིན་སེམས་དཔའ་ལ་འོད་ཟེར་འཕྲོས་པས་ཕྱོགས་བཅུ་ནས་བྱུང་སེམས་ཅན་རྣམས་ཏེ། ཕྱོགས་བཅུ་ན་བཞུགས་པའི་སངས་རྒྱས་རྣམས། སངས་རྒྱས་སྐུ་ཡི་བྱེ་བྲག་སྟེ་རྣམ་སྣང་ལ་སོགས་པའི་རིགས་ཀྱི་བྱེ་བྲག་གིས།
གོང་བུའི་ཚུལ་གྱིས་ཏེ་རང་གི་ཕྱག་རྒྱ་ཆེན་པོའི་གཟུགས་ཇི་ལྟ་བ་བཞིན་དུ་གཅིག་ཏུ་བསྡུས་ཏེ། རང་གི་ལུས་ལ་དེ་དག་གཟུགས་ཀྱི་ཕུང་པོ་ལ་སོགས་པའི་ཚུལ་གྱིས་གཟུང་བར་བྱའོ། ། དོན་ནི་ཏིང་ངེ་འཛིན་སེམས་དཔའི་འོད་ཟེར་གྱིས་ཕྱོགས་བཅུའི་སངས་རྒྱས་ཐམས་ཅད་ཀྱི་ཐུགས་མ་རུང་པ་འདུལ་བའི་ནུས་པ་བཀུག་སྟེ་བདག་ལ་བཅུག་པའོ། ། དཀྱིལ་འཁོར་རྒྱལ་མཆོག་གི་ཁྱད་པར་ནི། དེའི་འོག་ཏུ་སངས་རྒྱས་ཡེ་ཤེས་རྡོ་རྗེ་ཅན་ཏེ། རང་གི་ཡེ་ཤེས་ཀྱི་ལུས་ལ་སྔར་བཅུག་པའི་སངས་རྒྱས་དེ་རྣམས་ཡུམ་གྱི་མངལ་དུ་ཆོ་ག་གསུམ་གྱིས་འོག་ནས་འབྱུང་བའི་ཁྲོ་བོའི་རྣམ་པར་བསྐྱེད་ནས། སླར་ཡང་ཕྱི་རོལ་དུ་སྤྲོ་བ་སྟེ་འབྱིན་པའི་བྱ་བ་བྱའོ། ། ཇི་ལྟ་བུ་ཞེ་ན། ཁྲོ་བས་འཁྲུགས་པའི་ཁྲོ་བོའི་རྣམ་པར་སྤྲོ་བར་བྱའོ། ། དེ་ལ་མི་སྡུག་པ་ནི་སྨིན་མ་བསྐྱོད་པ་དང་།
སྤྱན་དམར་བ་དང་། ཞལ་མཆེ་བ་གཙིགས་པ་དང་ལྡན་པའི་ཕྱིར་རོ། ། འཇིགས་སུ་རུང་བའི་གཟུགས་ནི། སྐུ་ཆེ་ཞིང་སྦྲུལ་སྐེ་རགས་སུ་བཅིངས་པ་ལ་སོགས་པས་བརྒྱན་པའི་ཕྱིར་རོ། ། མཚོན་ཆ་སྣ་ཚོགས་མཆོག་འཛིན་པ་ནི། དགྲ་སཏྭ་དང་ཐོ་བ་ལ་སོགས་པ་ཕྱག་ན་བསྣམས་པའི་ཕྱིར་རོ། ། དཀོན་མཆོག་གསུམ་ལ་གནོད་པ་བྱེད་ཅིང་། སུན་འབྱིན་པའི་གདུག་པ་རྣམས་གསོད་ཅིང་འཇོམས་པས་ན་གསོད་པའི་དོན་གྱིས་དོན་སེམས་པའོ། ། གལ་ཏེ་རྡོ་རྗེ་སེམས་དཔའང་དཀོན་མཆོག་གསུམ་ལ་གནོད་པ་སོགས་འདི་ལྟ་བུའི་མ་རུང་པར་འགྱུར་ནས་དེའང་གསོད་པར་བྱེད་ན། གཞན་རྣམས་ལྟ་སྨོས་ཀྱང་ཅི་དགོས་པ་དེ་ལྟ་བུའི་རྣམ་པར་ལྷ་རྣམས་བསམས་ནས་སྤྲོ་བར་བྱའོ། །
དེ་ལྟར་དཀྱིལ་འཁོར་རྒྱལ་མཆོག་བསྐྱེད་ནས། ལས་རྒྱལ་མཆོག་གནོད་མཛེས་ལ་ལུང་བསྒོ་བས། དེས་མགྲིན་པ་ཞགས་པས་བཅིངས་ནས། ལྕགས་ཀྱུས་དྲངས་པར་གྱུར་བཞིན་དུ་རླུང་གི་དཀྱིལ་འཁོར་གྱི་དབུས་ན་གནས་པའི་མེའི་དཀྱིལ་འཁོར་ལ་བསྒྲུབ་བྱ་སྐྲ་གྲོལ་ཞིང་། ལུས་ཏིལ་མར་གྱིས་བསྐུས་པ་སྲོག་བྱེ་བ་སྐྱབས་མེད་པ་འགྱོད་པ་སྐྱེས་པ་མདུན་དུ་བསམས་ལ། ཁྲོ་བོའི་ལྷ་རྣམས་ཀྱིས་མཚོན་ཆ་ལ་སོགས་པས་གཅོད་པར་བྱེད་ཅིང་། སྲོག་དང་བྲལ་ནས་སངས་རྒྱས་ཀྱི་ཞིང་དུ་སྐྱེ་བར་བསྒོམ་མོ། ། དངོས་གྲུབ་མི་འགྲུབ་པའམ་སྙམ་པའི་ཐེ་ཚོམ་བཟློག་པ་ནི། སངས་རྒྱས་དངོས་གྲུབ་སྟེ་མངོན་པར་འདོད་པའི་དོན་སྟེར་བར་འགྱུར་རོ། ། གང་ལ་ན་སྒྲུབ་པ་པོ་ལའོ། །
སུ་ཞིག་གིས་ན། སངས་རྒྱས་ཏེ་རྡོ་རྗེ་འཆང་ཆེན་པོ་ཆོས་ཀྱི་སྐུ་ལ་སོགས་པས་སྐུ་གསུམ་མཆོག་གི་ལུང་སྩོལ་ཞིང་སྟོན་པར་མཛད་པས་སོ། ། གང་དུ་ན། རྡོ་རྗེ་གསུམ་ནི་སེམས་ཅན་རྣམས་ཡིན་ལ། དེའི་དཀྱིལ་འཁོར་གྱི་གནས་ཁམས་གསུམ་དུའོ། ། ཐབས་གང་གིས་ན། གོང་དུ་བཤད་པའི་ཆོ་ག་འདི་ཉིད་ཞག་བདུན་གྱི་བར་དུ་བྱས་ནའོ། ། དེ་ལས་གཞན་དུ་ཉིན་ཞག་བདུན་ཚུན་ཆད་ཀྱིས་ནི་སངས་རྒྱས་ཀྱིས་ཀྱང་འགྲུབ་པར་མི་འགྱུར་རོ། ། རྨོངས་པས་ཏེ་མི་དམིགས་པའི་མོས་པས་མ་ཟིན་པར། བདག་དང་ལྷ་ཐ་དད་དུ་རྟོགས་ན་དངོས་གྲུབ་མི་སྟེར་བའམ།
འཆི་བར་འགྱུར་བར་ཐེ་ཚོམ་མེད་དོ། ། རྡོ་རྗེའི་དམ་ཚིག་ནི། ཁྲོ་བོ་རྣམས་སོ། ། དེ་རྣམས་ཀྱི་ཡེ་ཤེས་ནི། འདི་ལྟར་རྣམ་པར་བརྩེས་ཤིག་ཅེས་ཁོང་དུ་ཆུད་པར་བྱེད་པའོ། ། དེ་ཉིད་ནི་བཀའི་འཁོར་ལོ་སྟེ། རྣམ་པར་འཚེ་བའི་ཕྱིར་རོ། ། དེ་སྐད་ཅེས་བྱ་བའི་ཏིང་ངེ་འཛིན་ཏོ། ། རྣམ་སྣང་ལ་སོགས་པའི་གསད་པའི་ཆོ་ག་ནི། རྣམ་སྣང་གི་རྣལ་འབྱོར་པ་བསྙེན་པ་མཐར་ཕྱིན་པས།
གསད་པའི་ལས་བསྒྲུབ་ན། ལྷག་མོས་བསྡུ་བ་ཡན་ཆོད་སྔོན་དུ་སོང་བས། དེ་བཞིན་ཉིད་ལས་བྱང་ཆུབ་པ་ནི། ནམ་མཁའི་དབྱིངས་ཀྱི་དབུས་སུ་ནི། ། ཞེས་པའོ། ། ཉི་མ་ལས་བྱང་ཆུབ་པ་སྔར་དང་འདྲ་ལ། ཡིག་འབྲུ་ལས་བྱང་ཆུབ་པ་ཨོཾ་མོ། ། དེ་ལ་འཁོར་ལོ་རྡོ་རྗེ་འབར་བས་བརྒྱན་པ་བསམ་མོ། ། དེ་ཡོངས་སུ་གྱུར་པ་ལས། རྣམ་པའི་མཆོག་ཀུན་དང་ལྡན་པའི་རྣམ་པར་སྣང་མཛད་དུ་བདག་ཉིད་རབ་ཏུ་བསྒོམ་མོ། །
དེའི་འོག་ཏུ་ཐུགས་ཁའི་འོད་ཟེར་གྱིས་མི་བསྐྱོད་པ་བཀུག་སྟེ། རྣམ་སྣང་ལ་བཅུག་པས། དུས་གསུམ་དམ་ཚིག་ལས་བྱུང་བའི་རྣམ་པར་སྣང་མཛད་ཡོངས་སུ་གྱུར་པས། རྡོ་རྗེ་སེམས་དཔའ་གྲག་པ་ཆེན་པོ་ཤིན་ཏུ་ཁྲོས་པ། ཕྱག་གཡས་ཀྱི་དང་པོ་ན་འཁོར་ལོ་རྡོ་རྗེ་མེ་སྟག་འཕྲོ་བས་མཚན་མ་བསྣམས་པར་བསྒོམས་མོ། ། དེ་ནས་ཕྱོགས་བཅུ་ནས་བྱུང་སེམས་ཅན་ཏེ། ཕྱོགས་བཅུ་ན་བཞུགས་པའི་དེ་བཞིན་གཤེགས་པ་རྣམས་རྡོ་རྗེ་སྐུའི་ཁྱད་པར་གྱིས་ཏེ། སྐྱེས་པ་དང་བུད་མེད་ཀྱི་བྱེ་བྲག་གིས་བྱུང་བ་རྣམས། རང་གི་ཏིང་ངེ་འཛིན་སེམས་དཔའི་འོད་ཟེར་གྱིས་གཅིག་ཏུ་བྱས་ཤིང་བསྡུས་ནས། དེ་བཞིན་གཤེགས་པས་དེ་དག་རང་གི་ལུས་ལ་གཟུད་པ་ནི་དང་པོ་སྦྱོར་བའོ། །
དེ་ནས་ཕྱག་རྒྱ་མཱ་མ་ཀིར་བསྐྱེད་པ་དང་སྙོམས་པར་བཞུགས་ཏེ། རང་གི་ལུས་ལ་གནས་པའི་རྡོ་རྗེ་ཐམས་ཅད་དེ་དེ་བཞིན་གཤེགས་པ་དེ་རྣམས་ཡུམ་གྱི་མངལ་དུ། སྔར་ཇི་སྐད་བཤད་པའི་རྣམ་པ་ཅན་གྱི་ཁྲོ་བོར་བསྐྱེད་ནས་ཕྱི་རོལ་དུ་སྤྲོ་བ་ནི། ཡེ་ཤེས་མཆོག་གི་བསྙེན་གྱིས་ཏེ། སྒྲུབ་པ་པོས་བྱའོ། ། དཀྱིལ་འཁོར་རྒྱལ་མཆོག་གོ །

ལས་རྒྱལ་མཆོག་བྱ་བའི་ཕྱིར། དཀྱིལ་འཁོར་པ་རྣམས་ལ་བཀའ་བསྒོ་བ་ནི། སྐུ་གསུང་ཐུགས་ཞེས་སོགས་ཏེ། བཀའི་འཁོར་ལོ་རབ་ཏུ་སྦྱོར་ཞིང་ངེས་པར་རྫོགས་པ་བྱེད་པ་ནི་བདག་ཡིན་ནོ། ། གལ་ཏེ་འགའ་ཞིག་བདག་གི་བསྒོ་བ་བཞིན་མི་བྱེད་ཅིང་། དམ་ཚིག་ལས་འདའ་བར་བྱེད་ན། རང་གི་ལག་ན་གནས་པའི་རྡོ་རྗེ་ཀུན་ཏུ་འབར་བ་སྐུ་གསུམ་ལས་བྱུང་བ་སྟེ་སྐུ་གསུམ་གཅིག་ཏུ་གྱུར་པ་འདིས། བགས་པས་ཏེ་ཕྱེ་མར་བརླག་པར་བགྱིའོ། ། དེས་ན་ཞིག་པར་འགྱུར་བར་གདོན་མི་འཚལ་ལོ། ། ཞེས་པ་བདག་ཉིད་བདག་པོར་བསྟན་པའོ། ། འཁོར་ལོའི་དམ་ཚིག་ནི་རྣམ་སྣང་ངོ་། །
དེ་ལས་བྱུང་བའི་ཡེ་ཤེས་རྡོ་རྗེ་ནི་རྡོ་རྗེ་སེམས་དཔའ་སྟེ། དེ་སྐད་ཅེས་བྱ་བའི་ཏིང་ངེ་འཛིན་ནོ། ། དེ་བཞིན་དུ་རིན་ཆེན་འབྱུང་ལྡན་དང་། འོད་དཔག་མེད་དང་། དོན་ཡོད་གྲུབ་པའི་རྣལ་འབྱོར་པས། གསད་པའི་ལས་བསྒྲུབ་ན། རང་རང་གི་ལྷའི་སྐུར་བསྐྱེད་ལ། སྙིང་ཁའི་ས་བོན་གྱི་འོད་ཟེར་གྱིས་མི་བསྐྱོད་པ་སྤྱན་དྲངས་ཏེ་བཅུག་པས། རིགས་གསུམ་པོ་མི་བསྐྱོད་པར་བསྒྱུར། དེ་ནས་ཕྱག་རྒྱ་དང་སྙོམས་པར་ཞུགས་པ་ལས།
དཀྱིལ་འཁོར་རྒྱལ་མཆོག་བསྐྱེད་པ་སོགས་ཐམས་ཅད་སྔར་དང་འདྲའོ། ། དེའི་འཁོར་གྱིས་གསད་པའི་ཆོ་ག་བསྟན་པ་ནི། གཤིན་རྗེ་གཤེད་ཀྱི་རྣལ་འབྱོར་པས་གསད་པའི་ལས་བསྒྲུབ་ན། སྲུང་བའི་འཁོར་ལོ་སྔོན་དུ་འགྲོ་བའི་གཞལ་ཡས་ཁང་གདན་དང་བཅས་བསྐྱེད་ནས། དེར་ལྷག་མོས་མཛད་པ་དང་བཅས་པ་བསྒོམ་པ་ནི། སངས་རྒྱས་དཀྱིལ་འཁོར་རྡོ་རྗེ་ཅན། ། ཞེས་པའོ། ། ལྷག་མོས་དོན་དམ་པའི་དཀྱིལ་འཁོར་དུ་བཅུག་པའི་དེ་བཞིན་ཉིད་ལས་བྱང་ཆུབ་པ་བསྒོམ་པ་ནི། ནམ་མཁའ་རྡོ་རྗེའི་དབུས་སུ་བསམ། ། ཞེས་པའོ། །
རྣལ་འབྱོར་བཞིས་བདག་ཉིད་གཤིན་རྗེ་གཤེད་དུ་བསྒོམ་པ་ནི། གཤིན་རྗེ་གཤེད་ཀྱི་ཞེས་པ་རྐང་པ་གཉིས་སོ། ། དེ་ནས་ཏིང་ངེ་འཛིན་སེམས་དཔའི་འོད་ཟེར་གྱིས་དེ་བཞིན་གཤེགས་པ་ཐམས་ཅད་ཀྱི་མ་རུངས་པ་འདུལ་བའི་ཐུགས་ཀྱི་ནུས་པ་བཀུག་སྟེ། བདག་ལ་བཅུག་པ་ནི་དུས་གསུམ་སངས་རྒྱས་ཞེས་པ་རྐང་པ་གཉིས་སོ། ། དེ་ནས་དཀྱིལ་འཁོར་རྒྱལ་མཆོག་བསྐྱེད་པའི་ཕྱིར། ཕྱག་རྒྱ་མཱ་མ་ཀིའམ་རོ་ལངས་མར་བསྐྱེད་ནས། སྙོམས་པར་ཞུགས་པ་ལས། དཀྱིལ་འཁོར་པ་ཐམས་ཅད་གཤིན་རྗེ་གཤེད་དང་འདྲ་བ་ཁྲོ་བོའི་རྣམ་པར་བསྐྱེད་ནས་ཕྱི་རོལ་ཏུ་སྤྲོ་བ་ནི་གཤིན་རྗེ་གཤེད་ཀྱི་ཞེས་སོགས་སོ། ། དུས་གསུམ་ལས་བྱུང་སེམས་ཅན་ཏེ་སྐུ་གསུམ་གྱི་བདག་ཉིད་ཅན་གྱི་རྣམ་སྣང་ལ་སོགས་པའི་ལྷ་རྣམས་ཀྱང་ལས་སྦྱོར་གྱི་སྐབས་འདིར། མ་རུངས་པར་བྱེད་པའི་གདུག་པའི་དགྲ་བོ་རྣམས་ཁྲོས་པས་གསད་པར་བསྒོམ་མོ། །
དེས་ཉེ་བར་མཚོན་ནས་ཁྲོ་བོ་དགུ་པོ་རྣམས་ཀྱི་རང་རང་གིས་གཙོ་བྱས་པའི་དང་པོ་སྦྱོར་བ་དང་དཀྱིལ་འཁོར་རྒྱལ་མཆོག་ལ་གནས་ནས་གསོད་པའི་ལས་བྱའོ། ། རྡོ་རྗེ་ནི་དེ་བཞིན་གཤེགས་པ་རྣམས་སོ། ། དེའི་བཀའི་གདུག་པ་རྣམས་གཞོམ་པའི་ཕྱིར་བསྐུལ་བའོ། ། དེ་ཉིད་སྙིང་པོ་ལེན་པས་ན་དཀྱིལ་འཁོར་རོ། ། དམ་ཚིག་ཐམས་ཅན་རྡོ་རྗེ་འཆང་ཆེན་པོའོ། ། དེ་ལས་བྱུང་བ་ནི་གཤིན་རྗེ་གཤེད་དོ། ། དེ་དང་མཉམ་ཞིང་གཟུགས་གཅིག་པ་ནི་སྐུ་གསུམ་ཡེ་ཤེས་རྡོ་རྗེ་སྟེ་འཁོར་གྱི་ཁྲོ་བོ་རྣམས་སོ། ། དེ་གང་དུ་བྱུང་བའི་ཏིང་ངེ་འཛིན་དེ་ལ་དེ་སྐད་ཅེས་བྱའོ། ། ལྷ་རྣམས་ཀྱི་ཐུན་མོང་གི་གསད་པའི་ཆོ་ག་སྟོན་པ་ནི། སྐུ་གསུང་ཐུགས་ཀྱི་རྡོ་རྗེ་སྟེ་རྣམ་སྣང་ལ་སོགས་པ་དེ་བཞིན་གཤེགས་པ་ལྔ་རྣམས་དང་།
སྤྱན་མ་ལ་སོགས་པ་པའི་ལྷ་མོ་རྣམས་དང་། རང་སྔགས་ཏེ་རང་གི་རིགས་དང་འབྲེལ་བའི་བྱང་ཆུབ་སེམས་དཔའ་བརྒྱད་རྣམས་ཀྱིས་ཀྱང་། བཀའི་འཁོར་ལོ་སྦྱར་བར་བྱ་བ་སྟེ་གསང་བའི་ལས་བྱའོ། ། ཇི་ལྟར་བྱ་ཞེ་ན། དེ་བཞིན་གཤེགས་པ་ལྔའི་ལས་ནི་བསྟན་ཟིན་ཏོ། ། སྤྱན་མ་ལ་སོགས་པ་བཞི་དང་། གཟུགས་རྡོ་རྗེ་མ་ལ་སོགས་པ་ལྔ་དང་། བྱམས་པ་ལ་སོགས་པ་བྱང་ཆུབ་སེམས་དཔའ་བརྒྱད་ཀྱིས་ཇི་ལྟར་བྱ་བ་ནི། དོན་གྱིས་ཏེ་རྣལ་འབྱོར་བཞིའི་སྒོ་ནས། རང་རང་གི་ཕྱག་རྒྱ་ཆེན་པོའི་གཟུགས་སུ་བསྐྱེད་ནས་དེ་ལ་མི་བསྐྱོད་པ་བཅུག་པས།
ཡོན་ཏན་ཏེ་དེ་ཡོངས་སུ་གྱུར་པ་ལས་ཞེ་སྡང་རྡོ་རྗེར་བསྒྱུར་བའམ། ཡང་ན་གཙུག་ཏོར་དམ་ཚིག་གིས་ཏེ། གཙུག་ཏོར་འཁོར་ལོ་སྒྱུར་བ་ལ་སོགས་པ་རང་རང་གི་ཕྱོགས་ཀྱི་ཁྲོ་བོ་གང་ཡང་རུང་བར་བསྒྱུར་བར་བྱའོ། ། ཆོ་ག་ལྷག་མ་ནི་མི་བསྐྱོད་པའི་སྐབས་དང་འདྲའོ། ། བཀའི་འཁོར་ལོའི་དགོས་པ་གཞན་སྲུང་བའི་འཁོར་ལོ་བསྟན་པ་ནི། དྲན་པ་གཅིག་པ་ལ་སོགས་པ་བསྒོམ་པའི་ཚེ། སྔགས་ཀུན་ཏེ་དབང་པོ་ལ་སོགས་པ་ཕྱོགས་སྐྱོང་བ་གེགས་བྱེད་པ་རྣམས་བསྲུང་བའི་ཕྱིར། ཞེ་སྡང་རྡོ་རྗེའི་ཏིང་ངེ་འཛིན་ལ་གནས་ནས་ཕྱོགས་བཅུར་ཁྲོ་བོ་བཅུ་འགོད་པའི་བཀའི་འཁོར་ལོ་སྦྱར་བར་བྱའོ། ། སུ་ཞིག་གིས་ན། ཡེ་ཤེས་མཆོག་རྡོ་རྗེ་ཅན་ཏེ་སྒྲུབ་པ་པོ་ཐམས་ཅད་ཀྱིས་སོ། །
དགོས་པ་ཅི་ཡོད་ཅེ་ན། བགེགས་གཞིག་པའི་སྲུང་བའི་འཁོར་ལོ་འདི་ནི། རྡོ་རྗེ་སྟེ་སྒྲུབ་པ་པོ་ཐམས་ཅད་ཀྱི། བྱང་ཆུབ་སྟེ་སེམས་རྣམ་པར་གཡེང་བ་བསྲུང་བའི་དོན་ཆེན་བྱེད་དོ། ། རྫོགས་རིམ་པས་གསད་པའི་ཆོ་ག་ནི། ཟུང་འཇུག་ལ་གནས་པའི་རྣལ་འབྱོར་པས་བསད་པའི་ལས་བསྒྲུབ་ན་རླུང་སེམས་ཙམ་ལས་གྲུབ་པའི་སྒྱུ་མའི་སྐུར་བསྐྱེད་ནས། དེ་བསམ་གཏན་གཉིས་གང་རུང་གིས་བཤིགས་ནས། འོད་གསལ་དུ་བཅུག་སྟེ། ལུགས་ལྡོག་གི་སྣང་བ་གསུམ་རླུང་དང་བཅས་པ་ལས། ལོངས་སྐུར་བཞེངས་ནས།
སྤྲུལ་སྐུ་ཞེ་སྡང་རྡོ་རྗེར་བསྒྱུར་བ་ནི། དང་པོ་སྦྱོར་བའོ། ། དེ་ནས་ཕྱག་རྒྱ་དང་སྙོམས་པར་ཞུགས་པ་ལས། བདེ་བའི་སྣང་བ་ཙམ་ལས། ལྷ་རྣམས་བསྐྱེད་དེ་རང་གི་གནས་སུ་འགོད་པ་ནི་དཀྱིལ་འཁོར་རྒྱལ་མཆོག་གོ ། ལས་རྒྱལ་མཆོག་ནི། གཡོན་རླུང་གི་དཀྱིལ་འཁོར་དགུ་བརྒྱ་བ་ཕྲག་གཅིག་རྒྱུ་བའི་དུས་སུ་རྡོ་རྗེའི་བཟླས་པ་བྱས་ནས། དེའི་འོག་ཏུ་གདུག་པའི་བསམ་པ་འབར་ཞིང་སྣང་བས་ན། ཆོས་ཀྱི་སྣང་མཛད་ནི་བསྒྲུབ་བྱ་ཡིན་ལ། དེའི་སྐུ་མཆོག་ལས་བྱུང་བའི་སྐུ་གསུམ་དམ་ཚིག་གི་བསྒྲུབ་བྱའི་ལུས་ངག་ཡིད་གསུམ་སྟེ།
དེ་བསམ་གཏན་གཉིས་གང་རུང་གིས་བཤིག་སྟེ། ནམ་མཁའ་རྡོ་རྗེའི་དབུས་ཏེ་འོད་གསལ་བར་བཅུག་པར་བསམས་ན། བསྒྲུབ་བྱའི་གཟུགས་རང་གི་གདན་གྱི་གཞིར་བརྟག་པར་བྱ་ཞིང་། སེམས་ནམ་མཁའི་དབྱིངས་དེ་ཉིད་སངས་རྒྱས་ཏེ་འོད་ཟེར་ལྔས་གང་བར་བསྒོམ་མོ། ། བདག་ཉིད་ཀྱི་ཡང་རང་སྔགས་ཡི་གེ་སྟེ་ངག་དང་། གནས་ལུས་དང་། ཡེ་ཤེས་སེམས་ཏེ་གསུམ་པོ་དེ་དག་ཐུགས་ཀྱི་རྣམ་པ་སྒྱུ་མ་ལྟ་བུར་བསྒོམ་པར་བྱའོ། ། དེའི་འོག་ཏུ་བསྒྲུབ་བྱ་གྲོལ་བར་བྱ་བའི་བསམ་པས། བསྒྲུབ་བྱའི་སེམས་སངས་རྒྱས་ཏེ་འོད་ཟེར་ལྔའི་རང་བཞིན་སེམས་ཙམ་དུ་བསྒོམས་ནས། སླར་ཡང་རང་གི་ཕྱག་རྒྱ་ཆེན་པོར་བསྡུ་ཞིང་གཞུག་པར་བྱའོ། །
དེ་དག་ཐམས་ཅད་ཐུགས་ཀྱི་རྡོ་རྗེས་བྱས་པ་སྟེ་སེམས་ཙམ་མོ་ཞེས་ཤེས་པར་བྱས་ནས། སྐུ་གསུམ་སྟེ་རང་གི་ལུས་ངག་ཡིད་གསུམ་ལ་དེ་དག་གཟུད་ཅིང་གཞུག་པ་འདིས། མངོན་པར་འདོད་པའི་དོན་རྫོགས་པར་འགྱུར་རོ། ། རྡོ་རྗེ་ནི་གཞུག་པར་དཀའ་བས་བསྒྲུབ་བྱའོ། ། དེ་འཇིག་པར་བྱེད་པ་ནི། སྔགས་རིན་པོ་ཆེ་སྟེ་སྦྱོར་བའི་ཁྱད་པར་རོ། ། དེ་གསལ་བར་བྱེད་པའི་ཏིང་ངེ་འཛིན་ལ་དེ་སྐད་ཅེས་བྱའོ། ། མནན་པའི་ཆོ་ག་ལ་གཉིས་ཏེ། སྣོད་མནན་པ་དང་། བཅུད་མནན་པའོ། །
དང་པོ་ལ་གཉིས་ཀྱི་བསྐྱེད་རིམ་པའི་མནན་པ་ནི། དེ་ཡང་ནང་ལ་མཆོག་ཏུ་གཞོལ་བ་བསྙེན་པ་ལས་སུ་རུང་བས། རང་གི་ལྷག་པའི་ལྷ་གང་ཡིན་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་བསྒོམ་པ་ནི། རྣམ་པའི་མཆོག་ཀུན་ཞེས་པ་རྐང་པ་གཉིས་སོ། ། ལས་རྒྱལ་མཆོག་ནི། སངས་རྒྱས་རིམ་པར་ཞེས་པ་རྐང་པ་གཉིས་སོ། ། དེ་ཡང་རྒྱ་མཚོ་ལ་སོགས་པའི་ཆུ་དེ་ཉིད་མི་བསྐྱོད་པའི་རང་བཞིན་ནམ་མཁར་བྱས་ནས་དེར། ཡཾ་ལས་རླུང་གི་དཀྱིལ་འཁོར་དོན་ཡོད་གྲུབ་པའི་རང་བཞིན་བསྒོམ། དེའི་སྟེང་དུ་རྃ་ལས་མེའི་དཀྱིལ་འཁོར་འོད་དཔག་ཏུ་མེད་པའི་རང་བཞིན་བསྒོམ།
དེའི་སྟེང་དུ་བཾ་ལས་ཆུའི་དཀྱིལ་འཁོར་རིན་ཆེན་འབྱུང་ལྡན་གྱི་རང་བཞིན་བསྒོམ། དེའི་སྟེང་དུ་ལཾ་ལས་སའི་དཀྱིལ་འཁོར་རྣམ་སྣང་གི་རང་བཞིན་བསྒོམ་སྟེ། ཇི་སྲིད་སྲ་ཞིང་འཐས་པའི་བར་དུ་བསྒོམས་ལ། དེ་ནས་ཆུའི་སྟེང་དུ་བཅགས་ན་འབྱིང་བར་མི་འགྱུར་རོ། ། རྫོགས་རིམ་པའི་སྣོད་མནན་པ་ནི། སྒྱུ་ལུས་འོད་གསལ་དུ་བཅུག་ནས། ཟུང་འཇུག་ལོངས་སྐུར་བཞེངས་ཏེ། རྐང་པ་མཉམ་བཞག་སྦྱོར་བ་ཡིས། ། ཞེས་པ་བདེན་པ་གཉིས་དབྱེར་མེད་པ་ཡེ་ཤེས་ཀྱི་སྐུ་དེ་ཉིད། སྤྱི་བོའི་སྟེང་དུ་རྐང་པ་བསྒོམ། །
ཞེས་པ་ཆུའི་སྟེང་དུ་བཅགས་ན་འབྱིང་བར་མི་འགྱུར་རོ། ། ངོ་བོ་ཉིད་དག་པ་ནི་དྲུག་པ་རྡོ་རྗེ་འཆང་ངོ་། ། རྡོ་རྗེ་ནི་རིམ་གཉིས་ཀྱི་རྣལ་འབྱོར་པ་གཉིས་སོ། ། བཅུད་མནན་པ་ལ་གསུམ་གྱི། ངག་དང་ལུས་མནན་པའི་སྦྱོར་བ་ནི། རང་གི་ལྷག་པའི་ལྷའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་མུ་སྟེགས་ལ་སོགས་པ་དང་རྩོད་པ་བྱེད་པའི་དུས་སུ། བསྒྲུབ་བྱ་ཕས་ཀྱི་རྒོལ་བ་གང་ཡིན་པ་དེའི་ཁར། ལྃ་ལས་བྱུང་བའི་དབང་ཆེན་གྱི་དཀྱིལ་འཁོར་ཁ་དོག་སེར་པོ།
རྡོ་རྗེ་གཉིས་ཀྱིས་མཚན་པ་བསམས་ནས། དེའི་དབུས་སུ། ཁྲོ་བོ་སྟེ་ཧཱུྃ་རིང་པོ་ལས་བྱུང་བའི་རྡོ་རྗེ་འབར་བ་བཞག་སྟེ། དེས་ཁ་བཀག་པར་བསམས་ནས། སྨྲ་མི་ཤེས་པར་འགྱུར་རོ། ། གལ་ཏེ་ལུས་མནན་པར་འདོད་ན། བསྒྲུབ་བྱ་དེའི་སྤྱི་བོར། ལས་ཀྱི་རྡོ་རྗེ་སྟེ་སྣ་ཚོགས་རྡོ་རྗེ་བསམས་ལ། དེ་རྐང་པས་མནན་པའི་ཁྲོ་བོ་བདུད་རྩི་འཁྱིལ་པ་བསྒོམས་ན། ལུས་འགུལ་མི་ཤེས་པར་འགྱུར་རོ། །
འཕྲུལ་འཁོར་ནི་ལུས་དང་ངག་ལ་སོགས་པའོ། ། དཔུང་མནན་པའི་སྦྱོར་བ་ནི། ཁྲོ་བོ་གང་ཡང་རུང་བའི་དང་པོའི་སྦྱོར་བ་བསྒོམས་ནས། དཀྱིལ་འཁོར་རྒྱལ་མཆོག་གི་དུས་སུ། རྡོ་རྗེ་གསུམ་མཆོག་སྟེ། དཀྱིལ་འཁོར་པ་ཐམས་ཅད་ཁྲོ་བོའི་ཚུལ་སྟེ་ཁྲོ་བོའི་རྣམ་པ་ཅན། པད་མའི་གེ་སར་སེར་པོའི་མདོག་འདྲ་བ་རིའི་རྒྱལ་པོའི་ཚད་ཙམ་དུ་བསམས་ནས། ཡན་ལག་བཞིའི་དཔུང་རྣམས་ཀྱི་སྤྱི་བོར་བསྒོམས་ནས་དཔུང་ཐམས་ཅད་འོག་ཏུ་སོང་བར་བསམས་ན། སངས་རྒྱས་ཏེ་རེངས་པར་བྱེད་པ་ལ་མཁས་པ་རྣམས་ཀྱི་དཔུང་ཡང་གནོན་པར་བྱེད་ན། མི་དབང་རྒྱལ་པོ་ལ་སོགས་པའི་དཔུང་རྣམས་ལ་དོགས་པ་མེད་དོ། །
སྐུ་གསུང་ཐུགས་ལས་བྱུང་བ་ནི་དྲུག་པ་རྡོ་རྗེ་འཆང་ངོ་། ། སེམས་མནན་པའི་སྦྱོར་བ་ནི། དམ་པའི་ཆོས་སྤོང་བ་ལ་སོགས་པའི་དགྲ་བོ་སྐྲག་པའི་དམ་ཚིག་སྟེ། འཇིགས་པར་བྱེད་པའི་དུས་སུ། འོག་ནས་འབྱུང་བའི་བསམ་གཏན་འདིས་རབ་ཏུ་བརྟག་པར་བྱའོ། ། སངས་རྒྱས་ཏེ་ལས་དང་པོ་པ་དག་གིས་ཀྱང་སྦྱོར་བ་འདི་འདས་ཤིང་བཟླས་ན། འགས་པ་སྟེ་འཇིག་རྟེན་དུ་སྣང་བར་འགྱུར་བ་འདི་ལ་ཐེ་ཚོམ་མེད་དོ། ། ཞེས་པ་སྦྱོར་བའི་ཕན་ཡོན་བསྟན་པའོ། ། ལས་སྦྱོར་དངོས་ནི་མི་བསྐྱོད་པའི་དང་པོའི་སྦྱོར་བ་དང་དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ཧཱུྃ་ལས་ཕུར་བུ།
ཚད་དེ་དབྱིབས་སྟོད་རྡོ་རྗེ་རྩེ་ལྔ་པ་ཁ་གྱེས་པ། མིག་ལ་སོགས་པའི་དབང་པོ་ལྔ་དང་ལྡན་པ། སྨད་ཕུར་བུའི་དབྱིབས་རྩེ་གཅིག་པ། བདུད་རྩི་ཐབས་སྦྱོར་གྱི་ངོ་བོར་བསམས་ནས། རྡོ་རྗེ་ཕུར་བུ་དེ་ཡིས། བསྒྲུབ་བྱའི་སྙིང་ཁར་བཏབ་ཅིང་བཏུབས་པར་བསྒོམས་ན། ཁྲོས་པས་ཏེ་ཕྱིར་རྒོལ་བ་སངས་རྒྱས་ཏེ་སྔགས་དང་རྒྱུད་ལ་མཁས་པའི་དཔུང་སྟེ། ཚོགས་དག་ཀྱང་འཇིག་ཅིང་འདུ་བར་འགྱུར་རོ། ། དག་བའི་བསམ་པས་ཀྱང་ཡིད་དང་མི་མཐུན་པ་ལ་འཇུག་པའི་དགྲ་བོ་རྨོངས་པའོ། ། དེ་ལ་གནོད་པར་བྱེད་པ་ནི་འཇིག་པར་བྱེད་པའོ། །
དེ་སྟོན་པར་བྱེད་པའི་ཏིང་ངེ་འཛིན་ལ་དེ་སྐད་ཅེས་བྱའོ། ། གྲོང་ཁྱེར་ལ་སོགས་པའི་ནད་ཞི་བའི་སྦྱོར་བ་ལ་གསུམ་གྱི། སྦྱོར་བའི་ནུས་པ་བསྟན་པ་ནི། རྟག་ཏུ་སྦྱར་བར་བྱའོ། ། གང་ཞིག་ཅེ་ན། རིམས་ལ་སོགས་པའི་ནད་ཀུན་སྤོང་ཞིང་སེལ་བར་བྱེད་པའི་ཞི་བའི་ལས་འོག་ནས་འབྱུང་བ་འདིའོ། ། གང་དུ་ན། གྲོང་ཁྱེར་ནི་རྒྱལ་པོའི་ཕོ་བྲང་ཡོད་པའོ། ། གྲོང་ནི་སྐྱེ་བོ་རྣམས་གནས་པའི་ཕྱོགས་གཅིག་གོ ། ལྗོངས་ནི་སྐྱེ་བོ་མང་པོ་གནས་པ་སྟེ་དེ་དག་ཏུའོ། །
སུ་ཞིག་གིས་ན། བསྙེན་པ་ལས་སུ་རུང་བའི་རྣལ་འབྱོར་པས་སོ། ། ལས་སྦྱོར་དངོས་ནི། ནང་ལ་མཆོག་ཏུ་གཞོལ་བ་བསྙེན་པ་ལས་སུ་རུང་བའི་རྣལ་འབྱོར་པས། ཞི་བའི་ལས་སྒྲུབ་པར་འདོད་ན་དོན་བརྒྱད་ལས། གནས་ཀྱི་ཁྱད་པར་ནི་ཤིང་གཅིག་ལ་སོགས་པའོ། ། ཡུལ་གྱི་ཁྱད་པར་ནི་གྲོང་ཁྱེར་སོགས་སུ་ནད་དང་རིམས་ལ་སོགས་ཉེ་བར་འཚེ་བ་བྱུང་བ་ལའོ། ། ཁ་ཟས་ཀྱི་ཁྱད་པར་ནི་བདུད་རྩི་ལྔ་ལ་སོགས་པའོ། ། དུས་ཀྱི་ཁྱད་པར་ནི་གཉིས་ཏེ། ཟླ་བའི་དུས་ནི་ཡར་ངོའོ། །
ཉིན་ཞག་གི་དུས་ནི་སྲོད་ལའོ། ། ཕྱོགས་ཀྱི་ཁྱད་པར་ནི་བྱང་དུ་ཁ་བལྟའོ། ། ཁ་དོག་གི་ཁྱད་པར་ནི་ལྷ་དང་མཆོད་རྫས་ལ་སོགས་པ་དཀར་པོར་བྱའོ། ། བསམ་པའི་ཁྱད་པར་ནི་བྱམས་པའི་སེམས་ཀྱིས་སོ། ། ཆོ་གའི་ཁྱད་པར་ནི་སྲུང་བའི་འཁོར་ལོ་དང་། ཡེ་ཤེས་ཀྱིས་སྦྱང་བ་སྔོན་དུ་འགྲོ་བས་རྣམ་པར་སྣང་མཛད་ཀྱི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་པས་ལས་རྒྱལ་མཆོག་གྲོང་ཁྱེར་ལ་སོགས་པའི་བར་སྣང་ལ་ཤིང་ཏ་ལའི་ཚད་ཙམ་གྱི་སྟེང་དུ། ཨོཾ་ལས་ཟླ་བའི་དཀྱིལ་འཁོར། དེའི་སྟེང་དུ་ཧཱུྃ་ལས་རྡོ་རྗེ་ཆེན་པོ་རྩེ་ལྔ་པ་ཤིང་རྟའི་ཚད་ཙམ་འོད་ཟེར་ལྔ་དང་ལྡན་པ་བསྒོམས་ལ། དེ་ལས་བྱུང་བའི་འོད་ཟེར་བསྐལ་བ་བསྲེགས་པའི་མེ་ལྟ་བུ་དེས།
གྲོང་ཁྱེར་པའི་ནད་ལ་སོགས་པ་ཐམས་ཅད་བསྲེག་པར་བསམས་ནས། སླར་ཡང་འོད་ཟེར་དེས་གྲོང་ཁྱེར་གྱི་སེམས་ཅན་ཐམས་ཅད་རྡོ་རྗེའི་ནང་དུ་བསྡུ་བར་བྱ་ཞིང་། དེའི་འོག་ཏུ་རྡོ་རྗེ་དེ་ལས། ནད་པ་དེ་དག་ཕྱི་རོལ་ཏུ་སྤྲོས་ནས། རང་རང་གི་གནས་སུ་བཀོད་ལ། ཆོས་ཀྱི་སྤྲིན་ཏེ། ཇི་སྐད་བཤད་མ་ཐག་པའི་རིམ་པས་སྦྱངས་པའི་སེམས་ཅན་རྣམས་ཀྱི་ལུས། པད་མ་རཱ་ག་ལ་སོགས་པའི་རིན་པོ་ཆེ་དང་། ཡིད་ལ་རེ་བ་སྐོང་བའི་ཡིད་བཞིན་གྱི་ནོར་བུ་དང་། འོད་དེ་ནོར་བུ་ཤེལ་ལྟར་ཤིན་ཏུ་དྭངས་ཤིང་ནད་ཐམས་ཅད་བྲལ་བར་བསྒོམས་ནས།
དེའི་འོག་ཏུ་དབང་བསྐུར་བ་ནི་ཡང་དག་བྱ་ཞེས་པ། རང་གི་སྙིང་ཁའི་ས་བོན་གྱི་འོད་ཟེར་གྱིས་རྣམ་སྣང་གི་ཚོགས་སྤྱན་དྲངས་ལ། དེ་དག་རང་གི་ཕྱག་རྒྱ་དང་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་ནད་པ་རྣམས་ལ་དབང་བསྐུར་བས། ལུས་ཀྱི་ཉམས་སྟོབས་ཟད་པ་རྣམས་ཤིན་ཏུ་རྒྱས་པར་གྱུར་པར་བསམ་མོ། ། དེ་ནས་ནད་པ་རྣམས་ཀྱི་གནས་གསུམ་དུ་ཡི་གེ་གསུམ་གྱིས་བྱིན་གྱིས་བརླབ་པར་བྱའོ། ། དེ་ལྟར་ཞག་བདུན་ལ་སོགས་པར་བྱས་ན། གྲོང་ཁྱེར་གྱི་ནད་ཐམས་ཅད་ཞི་བར་འགྱུར་རོ། ། ཕན་ཡོན་དང་གཞུང་ཉེ་བར་བསྡུ་བ་ནི། ཞི་བའི་དོན་དུ་བསྟན་པའི་རྡོ་རྗེ་བསམ་གཏན་བཤད་མ་ཐག་པ་འདི་ཡིས་ནི། དགང་དཀའ་བ་སྟེ་ལུས་ཀྱི་ཉམས་སྟོབས་ཟད་པ་ཡང་རབ་ཏུ་འགེངས་ཤིང་ཡན་ལག་རྒྱས་པར་འགྱུར་རོ། །
དེ་ལྟ་བུའི་བསམ་གཏན་གྱི་སྟོབས་ཀྱིས་ལུས་རྒྱས་པར་བྱེད་པ་དེ། སྦྱིན་པའི་རྡོ་རྗེ་སྟེ་སྦྱིན་པ་ཕུལ་དུ་བྱུང་བ་རབ་ཏུ་སྣང་བར་བྱེད་ཅིང་མངོན་པར་བྱེད་པའོ། ། དེ་ལྟར་ནད་ཞི་བར་བྱས་པའི་གྲོང་ཁྱེར་ལ་སོགས་པའི་ས་ཕྱོགས་དེར། ཡིད་བཞིན་ནོར་བུ་སྟེ་རིན་ཆེན་འབྱུང་ལྡན་དང་། སངས་རྒྱས་སྤྲིན་ཏེ་རྣམ་པར་སྣང་མཛད་དང་། ཆོས་ཆེན་ཏེ་འོད་དཔག་ཏུ་མེད་པ་དང་། རྡོ་རྗེ་སེམས་དཔའ་སྟེ་མི་བསྐྱོད་པའི་ཚོགས་སྤྲོ་བར་བྱ་སྟེ། དེ་དག་གིས་ལེགས་པར་བྱིན་གྱིས་བརླབས་པར་བསམ་ཞིང་བསྒོམ་པར་བྱའོ། ། དེ་ལས་ཅིར་འགྱུར་ཞེ་ན། བསྐལ་པ་གྲངས་མེད་པ་གསུམ་གྱི་དུས་སུ་ཡང་།
གྲོང་ཁྱེར་ལ་སོགས་པའི་གནས་དེ། སངས་རྒྱས་ཐམས་ཅད་ཀྱིས་བྱིན་གྱིས་རློབ་ཅིང་ཡོངས་སུ་སྐྱོང་བར་མཛད་པར་འགྱུར་རོ། ། བཤད་མ་ཐག་པ་འདི་ནི། སངས་རྒྱས་ཐམས་ཅད་ཀྱི་གསང་བའི་སྐུ་སྟེ་སྐུའི་གསང་བ་སྐྱོན་མེད་པ་ལུས་བསྲུང་བའོ། ། རིམས་ལ་སོགས་པ་ཞི་བར་བྱེད་པས་ན་ནད་ཐམས་ཅད་མེད་པར་བྱེད་པའོ། ། དེའི་འོག་ཏུ་རྡོ་རྗེ་ལྟ་བུའི་ལུས་འབྱུང་བས། རྡོ་རྗེ་འབྱུང་བ་སྟེ། དེ་སྐད་ཅེས་བྱ་བའི་ཏིང་ངེ་འཛིན་ཏོ། ། སྲུང་བའི་འཁོར་ལོ་ལ་གཉིས་ཀྱི། ཕན་ཡོན་ནི།
བསམ་གཏན་ལས་བྱུང་སྟེ། འོག་ནས་འབྱུང་བའི་གདུག་པ་ཕུར་བུས་གདབས་པ་འདི། དམ་བཅས་པ་སྟེ། ཐུན་བཞིར་ཉམས་སུ་བླངས་པས། གནས་གང་དུ་སྟེ་ཡིད་དང་མཐུན་པའི་གནས་གང་ཡང་རུང་བར། ཡང་དག་པར་སྤྱད་ཅིང་བརྩམ་པར་བྱའོ། ། ཕན་ཡོན་ཅི་འཐོབ་ཅེ་ན། བསམ་གཏན་ཏེ་བསྲུང་བའི་ཆོ་ག་སྔོན་དུ་འགྲོ་བའི་སྦྱོར་བ་སྟེ། ཏིང་ངེ་འཛིན་འདི་ཡིས་གནས་ན། རྡོ་རྗེ་སེམས་དཔའ་ལ་སོགས་པའི་རྣལ་འབྱོར་ལ་སློབ་པ་ན།
སངས་རྒྱས་ཏེ་རང་གི་ལྷ་རྣམས་ཀྱིས་བྱིན་གྱིས་རློབ་པར་འགྱུར་རོ། ། བསམ་གཏན་གྱི་ཕུར་བུ་དངོས་ནི། གདབ་པར་བྱའོ། ། གང་ལ་ཞེ་ན། ཤར་ལ་སོགས་པའི་ཕྱོགས་བཅུའི་དཀྱིལ་འཁོར་གྱི་མཆོག་སྟེ་གཙོ་བོ་ཕྱོགས་སྐྱོང་བ་བཅུ་འཁོར་དང་བཅས་པའི་བགེགས་རྣམས་ཀྱི་མགོ་བོ་ལའོ། ། གང་གིས་ན། རྡོ་རྗེ་བདུད་རྩི་རྒྱལ་པོ་ཆེ་སྟེ། ཁྲོ་བོ་བདུད་རྩི་ཐབས་སྦྱོར། རྡོ་རྗེ་ཕུར་བུ་སྟེ་ལྟེ་བ་ཡན་ཆད་ཁྲོ་བོའི་གཟུགས་ཅན། མན་ཆད་མདུང་རྩེ་གཅིག་པའི་རྣམ་པ་ཅན་མེ་སྟག་རབ་ཏུ་འབར་བ་འདྲ་བ་བསྒོམས་ལ་དེ་ཡིས་སོ། །
དུས་ནམ་གྱི་ཚེ་ན། བསམ་གཏན་གྱི་ལས་དང་པོ་པ་དྲན་པ་གཅིག་པ་ལ་སོགས་པ་བསྒོམ་པའི་ཚེ་ཁྲོ་བོའི་བསྲུང་བ་སྔོན་དུ་སོང་ནས་དེའི་འོག་ཏུ་བསམ་གཏན་གྱི་ཕུར་བུས་གདབ་པ་འདི་བྱའོ། ། སྒྲུབ་པ་པོ་ལ་སོགས་པ་ལོག་པར་བསྒྱུར་ཞིང་སེམས་གཡེང་བ་ལ་སོགས་པས་འཁྲིད་ཅིང་འདྲེན་པར་བྱེད་པས་ན་འགྲོ་བ་འདུལ་བ་སྟེ་བགེགས་རྣམས་ཡིན་ལ། དེ་བཟློག་པས་ན་ཞི་བ། མི་ཕྱེད་པས་ན་རྡོ་རྗེ་སྟེ་དེ་སྐད་ཅེས་བྱ་བའི་ཏིང་ངེ་འཛིན་ཏོ། ། སྔར་གྱི་ཞི་བའི་ལས་རྒྱས་པར་བཤད་པ་ལ་གཉིས་ཀྱི། ལས་སྦྱོར་དངོས་ནི། དེའང་བསྙེན་པ་ལས་སུ་རུང་བས་ཞི་བའི་ལས་བྱེད་ན། ཁྱད་པར་བརྒྱད་དང་ལྡན་པ་ལས་གཞན་སྔར་དང་འདྲ། ཆོ་གའི་ཁྱད་པར་སྲུང་བའི་འཁོར་ལོ་ནས།
གཞལ་ཡས་ཁང་གི་བར་བསྒོམས་ནས། གཞལ་ཡས་ཁང་གི་ནང་དུ་ཐུན་མོང་དང་ཐུན་མོང་མ་ཡིན་པའི་གདན་སོ་གཉིས་ཀྱི་སྟེང་དུ། ཝྃ་ཡོངས་སུ་གྱུར་པ་ལས་ཆུའི་དཀྱིལ་འཁོར་གྱི་གདན་བསྒོམ་པ་ནི། ཞི་བའི་དཀྱིལ་འཁོར་དམ་པ་ནི། ། ནམ་མཁའ་དབྱིངས་ཀྱི་དབུས་སུ་བསམ། ། ཞེས་པའོ། ། དེ་ནས་གཞན་རྣམས་སྔར་དང་འདྲ་ལ། ཡིག་འབྲུ་ལས་བྱང་ཆུབ་པ་ཨོཾ་གྱིས་བྱ་སྟེ། རྣལ་འབྱོར་བཞིས་རྣམ་པར་སྣང་མཛད་ཀྱི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་བསྐྱེད་ལ།
ལྷ་ཐམས་ཅད་ཁ་དོག་དཀར་པོར་བྱ་བ་ནི། རྣམ་པར་སྣང་མཛད་གཟུགས་བསམས་ནས། ། ཞེས་པའོ། ། ལས་རྒྱལ་མཆོག་ནི། ཏིང་ངེ་འཛིན་སེམས་དཔའ་ཨོཾ་ལ་འོད་ཟེར་འཕྲོས་པས། བསྒྲུབ་བྱ་ནད་པ་ལྟ་བུ་བཀུག་ལ། སྣ་བུག་གཡོན་པ་ནས་ཞུགས་ཏེ། ཡེ་ཤེས་སེམས་དཔའི་ཐུགས་ཁའི་འཁོར་ལོའི་སྟེང་དུ་བཞག་པ་ནི། རང་གི་ཐུགས་ཁར་འདོད་པ་བཞག་ཅེས་པའོ། ། དེ་ནས་ཏིང་ངེ་འཛིན་སེམས་དཔའི་འོད་ཟེར་གྱིས།
ལྷུན་གྱིས་གྲུབ་པའི་རྣམ་སྣང་ཡབ་ཡུམ་འཁོར་དང་བཅས་པ་མདུན་གྱི་ནམ་མཁའ་ལ་སྤྱན་དྲངས་ལ། དེ་ཡབ་ཡུམ་སྙོམས་འཇུག་བྱས་པའི་བྱང་ཆུབ་ཀྱི་སེམས་ཀྱི་ཆུ་རྒྱུན་དཀར་པོ་དམ་ཚིག་སེམས་དཔའི་སྤྱི་བོ་ནས། ནད་པའི་ལུས་ལ་ཕབ་པས་ནད་དང་སྡིག་པ་ཐམས་ཅད་བཀྲུས་ཏེ། ནད་པ་དེ་རྣམ་པར་དག་པ་ཤེལ་ལྟ་བུར་བསམ་པ་ནི། སྤྱན་ལ་སོགས་པ་ཞེས་སོགས་ཚིགས་སུ་བཅད་པ་གཅིག་སྟེ། སྤྱན་ལ་སོགས་པ་མཆོག་རྣམས་ནི་རྣམ་པར་སྣང་མཛད་ཀྱི་ཚོགས་ཏེ། དེ་དག་ཡབ་ཡུམ་སྙོམས་པར་ཞུགས་པས། ནམ་མཁའི་དབྱིངས་ཡོངས་སུ་གང་བར་བསྒོམ་ཞིང་། སྙོམས་པར་ཞུགས་པ་དེ་ཐམས་ཅད་གཅིག་ཏུ་བསྡུས་ནས། འོད་ཀྱི་གོང་བུ་སྟེ་བདུད་རྩིའི་ཚོགས་རྣམས་ནད་པའི་སྤྱི་བོ་ལ་དབབ་པར་བྱ་ཞིང་།
ནད་དང་སྡིག་པ་ཐམས་ཅད་གཞོམ་པར་བྱའོ། ། དེ་ནས་ནད་པ་དེ་སྣ་བུག་གཡས་པ་ནས་ཕྱུང་སྟེ། ཨོཾ་ལས་བསྐྱེད་པའི་ཟླ་བའི་སྟེང་དུ་བཞག་ལ། བདག་ཉིད་ཕྱག་རྒྱ་དང་སྙོམས་པར་ཞུགས་པ་ལས། རྣམ་སྣང་ཡབ་ཡུམ་འཁོར་དང་བཅས་པ་ཆོ་ག་གསུམ་གྱིས་བསྐྱེད་ལ། རང་རང་གི་སྔགས་ཀྱིས་ནད་པའི་སྟེང་གི་བར་སྣང་ལ་སྤྲོས་ལ། དེ་དག་རང་རང་གི་ཕྱག་རྒྱ་དང་སྙོམས་འཇུག་བྱས་པས། བྱང་ཆུབ་ཀྱི་སེམས་ཀྱི་ཆུ་རྒྱུན་དཀར་པོས་ནད་པའི་ལུས་ལ་དབང་བསྐུར་བ་ནི། བ་སྤུའི་བུ་ག་ནས་ཞེས་པ་ཚིགས་སུ་བཅད་པ་གཅིག་སྟེ། སྤྲོས་ཤིང་དབྱུང་བར་བྱའོ། །
གང་ཞིག་ན། སངས་རྒྱས་སྤྲིན་རྣམས་ཏེ། རྣམ་སྣང་ཡབ་ཡུམ་འཁོར་དང་བཅས་པའོ། ། སུ་ཞིག་གིས་ན། བརྟུལ་ཞུགས་ཅན་གྱིས་ཏེ་རྣལ་འབྱོར་པས་སོ། ། གང་ནས་ཤེ་ན། བ་སྤུའི་བུ་ག་ནས་ཏེ་ཕྱག་རྒྱ་དང་སྙོམས་པར་ཞུགས་པ་ལས་རང་གི་རྡོ་རྗེའི་བུ་ག་ནས་སོ། ། ཕྱུང་བ་དེ་དག་གིས་ཅི་ཞིག་བྱ་ཞེ་ན། དེའི་ཚེ་སངས་རྒྱས་སྤྲིན་རྣམས་ཏེ། རྣམ་སྣང་ཡབ་ཡུམ་འཁོར་དང་བཅས་པ་སྙོམས་འཇུག་བྱས་པའི་བྱང་ཆུབ་ཀྱི་སེམས་ཀྱིས་ནད་པ་དེ་ལ་དབང་བསྐུར་བར་རབ་ཏུ་སྩོལ་ལོ། །
དེ་ལྟར་ཞག་བདུན་ལ་སོགས་པར་བྱས་ན། ནད་པ་ནད་ལ་སོགས་པ་ལས་ཐར་པར་འགྱུར་རོ། ། ཕན་ཡོན་ནི། བསམ་གཏན་གྱི་ཁྱད་པར་འདིས། སྐད་ཅིག་གིས་ཏེ་རིང་པོ་མི་ཐོགས་པར། དཔལ་ལྡན་ཏེ་དགེ་བའི་ཡན་ལག་ཏུ་གྱུར་པས་ལུས་རྒྱས་པར་འགྱུར་རོ། ། སུ་ཞིག་ཅེ་ན། མི་ཕྱེད་ཅིང་གཞིག་པར་དཀའ་བའི་སྡུག་བསྔལ་གྱི་ཚོགས་གང་ལ་ཡོད་པར་དེ་ནི། དམ་ཚིག་རྡོ་རྗེ་སྟེ་ནད་པ་དེའོ། ། སངས་རྒྱས་ཀྱི་དམ་ཚིག་སྤྲིན་ནི་རྣམ་སྣང་དང་སྤྱན་གྱི་ཚོགས་སོ། །
དེ་རྣམས་ཀྱི་བཀོད་པ་ནི་སྙོམས་པར་འཇུག་པའོ། ། ཏིང་ངེ་འཛིན་དེ་གང་དུ་སྟོན་པ་དེ་ལ་དེ་སྐད་ཅེས་བྱའོ། ། རྒྱས་པ་དང་དབང་གི་ལས་ཚིག་གཅིག་གིས་བསྟན་པ་ལ་གཉིས་ཏེ། ལས་སྦྱོར་དངོས་དང་། དེའི་ཕན་ཡོན་ནོ། ། ལས་སྦྱོར་དངོས་ལ་ཡང་གཉིས་ཀྱི། རྒྱས་པའི་ལས་ལ་ཁྱད་པར་བརྒྱད་དེ། ཡུལ་ནི་དབུལ་པོ་ལ་སོགས་པའོ། ། གནས་ནི་ལྷ་ཁང་ལ་སོགས་པའོ། ། ཁ་ཟས་ནི་བདུད་རྩི་ལྔ་ལ་སོགས་པའོ། །
དུས་ནི་གཉིས་ཏེ་ཟླ་བའི་དུས་ནི་ཡར་ངོའོ། ། ཉིན་ཞག་གི་དུས་ནི་སྔ་དྲོའོ། ། ཕྱོགས་ནི་ཤར་དུའོ། ། ཁ་དོག་ནི་མཆོད་རྫས་དང་ལྷ་ཐམས་ཅད་ཁ་དོག་སེར་པོའོ། ། བསམ་པ་ནི་དགའ་བའི་སེམས་ཀྱིས་སོ། ། ཆོ་གའི་ཁྱད་པར་ནི། གཞལ་ཡས་ཁང་གི་ནང་དུ་ལཾ་ལས་དབང་ཆེན་སའི་དཀྱིལ་འཁོར་བསྐྱེད་ལ། བྱང་ཆུབ་གསུམ་ས་སོགས་ཙམ་ལས་བྱ་སྟེ། རྣལ་འབྱོར་བཞིས་རིན་འབྱུང་གིས་གཙོ་བྱས་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་བསྐྱེད་པ་ནི།
ཟླ་བའི་དཀྱིལ་འཁོར་དབུས་སུ་ནི། ། དབང་ཆེན་དཀྱིལ་འཁོར་དམ་པ་བསམ། ། ཞེས་པའོ། ། ལས་རྒྱལ་མཆོག་ནི། བསྒྲུབ་བྱ་དབུལ་པོ་རང་གི་སྙིང་ཁར་བཞག་པ་ནི། སྙིང་ཁར་འདོད་པ་བཞག་པར་བྱ། ། ཞེས་པའོ། ། དེ་ནས་ཏིང་ངེ་འཛིན་སེམས་དཔའི་འོད་ཟེར་གྱིས། རིན་ཆེན་འབྱུང་ལྡན་གྱི་ལྷ་ཚོགས་སྤྱན་དྲངས་ནས། མཱ་མ་ཀི་དང་སྙོམས་པར་ཞུགས་པའི་བྱང་ཆུབ་ཀྱི་སེམས་ཀྱི་ཆུ་རྒྱུན་སེར་པོས་དམ་ཚིག་སེམས་དཔའི་སྤྱི་བོ་ནས་བསྒྲུབ་བྱ་ལ་དབང་བསྐུར་བས།
བསྒྲུབ་བྱའི་སེར་སྣ་དང་དབུལ་བའི་སྒྲིབ་པ་ཐམས་ཅད་དང་བྲལ་བར་བསྒོམ་པ་ནི། ནམ་མཁའི་དབྱིངས་ཞེས་པ་ནས། དེ་ལ་དབབ་པར་བྱ་ཞེས་པའི་བར་ཏེ། དཀར་མོ་ཞེས་པ། སེར་མོ་ཞེས་བྱས་རབ་ཏུ་དགང་། ། ཞེས་བསྒྱུར་རོ། ། སེར་མོ་ནི་མཱ་མ་ཀི་སྟེ། དེའི་མདུན་ན་འདུག་པའི་རིན་ཆེན་འབྱུང་ལྡན་གྱི་ལྷ་ཚོགས་ཉམས་དགའ་བས་ཏེ། རང་གི་ཕྱག་རྒྱ་དང་སྙོམས་པར་ཞུགས་པ་ལས། ནམ་མཁའི་དབྱིངས་རབ་ཏུ་དགང་བ་སྟེ་གང་བར་བསྒོམས།
སྙོམས་པར་ཞུགས་པ་ལས་བྱུང་བའི་འོད་ཀྱི་གོང་བུ་སྟེ། བྱང་ཆུབ་ཀྱི་སེམས་རིན་ཆེན་འོད་དེ་གསེར་གྱི་མདོག་ལྟ་བུ་གཅིག་ཏུ་བསྡུས་ནས། འདོད་པས་སྟེ་བསྒྲུབ་བྱའི་ལུས་ངག་སེམས་ཀྱི་གནས་ཏེ་ལུས་ལ་དབབ་པར་བྱ་ཞིང་། སེར་སྣ་དང་དབུལ་བའི་སྡིག་སྒྲིབ་རྣམས་གཞོམ་པར་བྱའོ། ། དེ་ནས་བསྒྲུབ་བྱ་ཕྱུང་སྟེ་མདུན་དུ་བཞག་ནས། རང་ཕྱག་རྒྱ་དང་སྙོམས་པར་ཞུགས་ཏེ། རིན་འབྱུང་གི་ལྷ་ཚོགས་བསྐྱེད་ནས། བསྒྲུབ་བྱའི་སྟེང་གི་ནམ་མཁར་སྤྲོས་ཏེ། དེ་དག་སྙོམས་པར་ཞུགས་ཏེ། བྱང་ཆུབ་སེམས་ཀྱིས་བསྒྲུབ་བྱ་ལ་དབང་བསྐུར་བ་ནི།
བ་སྤུའི་བུ་ག་ནས་ཞེས་སོགས་ཏེ། ཆོས་ཀྱི་སྤྲིན་ཞེས་པ། རིན་ཆེན་སྤྲིན་ཞེས་པར་འགྱུར་རོ། ། སྤྲོས་ཤིང་དབྱུང་ངོ་། ། གང་ན། རིན་ཆེན་སྤྲིན་རྣམས་ཏེ་རིན་འབྱུང་བའི་ལྷ་ཚོགས་རྣམས་སོ། ། སུ་ཞིག་གིས་ན། བརྟུལ་ཞུགས་ཅན་གྱིས་སོ། ། གང་ནས་ན། རྡོ་རྗེའི་བ་སྤུའི་བུ་ག་ནས་སོ། །
ཐབས་གང་གིས་ན། ཕྱག་རྒྱ་དང་སྙོམས་པར་ཞུགས་ཏེའོ། ། ཕྱུང་བ་དེ་དག་གིས་ཅི་ཞིག་བྱ་ཞེ་ན། རིན་ཆེན་སྤྲིན་ཏེ་རིན་འབྱུང་གི་ལྷ་ཚོགས་སྙོམས་པར་ཞུགས་པར་བསྒོམས་ནས། བྱང་ཆུབ་ཀྱི་སེམས་ཀྱིས་བསྒྲུབ་བྱ་ལ་དབང་བསྐུར་བར་བྱའོ། ། དེ་ལྟར་རྒྱས་པའི་ལས་ལ་སྦྱར་ནས། དབང་གི་ལས་ལ་སྦྱར་ན་ཁྱད་པར་བརྒྱད་དེ། གནས་ནི་སྔ་མ་དང་འདྲའོ། ། ཡུལ་ནི་རྒྱལ་པོ་ལ་སོགས་པའོ། ། ཁ་ཟས་ནི་བ་ལང་གི་ཤ་ལ་སོགས་པའོ། །
དུས་ལ་གཉིས་ཏེ། ཟླ་བའི་དུས་ནི་ཡར་ངོའོ། ། ཉིན་ཞག་གི་དུས་ནི་ཉི་མ་གུང་དང་མཚན་ཕྱེད་དོ། ། ཕྱོགས་ནི་ནུབ་ཏུའོ། ། ཁ་དོག་ནི་ཀུན་དམར་པོར་བྱའོ། ། བསམ་པ་ནི་ཆགས་པའི་སེམས་ཀྱིས་སོ། ། ཆོ་གའི་ཁྱད་པར་ནི་གཞལ་ཡས་ཁང་གི་ནང་དུ་རྃ་ལས་མེའི་དཀྱིལ་འཁོར་གྱི་སྟེང་དུ། བྱང་ཆུབ་གསུམ་པ་ཨ་ལས་བྱ་སྟེ། རྣལ་འབྱོར་བཞིས་སྣང་མཐས་གཙོ་བྱས་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་བསྐྱེད་པ་ནི།
ཟླ་བའི་དཀྱིལ་འཁོར་དབུས་སུ་ནི། ། ཆོས་འཛིན་པ་ཡི་གཟུགས་བསམས་ནས། ། ཞེས་པའོ། ། ལས་རྒྱལ་མཆོག་ནི་ཏིང་ངེ་འཛིན་སེམས་དཔའི་འོད་ཟེར་གྱིས། བསྒྲུབ་བྱ་གང་ཡིན་བཀུག་ནས་རང་གི་སྙིང་ཁར་བཞག་པ་ནི། སྙིང་ཁར་འདོད་པ་བཞག་པར་བྱ། ། ཞེས་པའོ། ། དེ་ནས་སྣང་མཐའི་སྣ་ཚོགས་གོས་དཀར་མོ་དང་བཅས་པ་སྙོམས་པར་འཇུག་པས་ནམ་མཁའ་བཀང་སྟེ། དེ་དག་གི་བྱང་ཆུབ་ཀྱི་སེམས་པད་མ་རཱ་གའི་མདོག་ལྟ་བུ་དམར་པོས། རང་གི་སྤྱི་གཙུག་ནས་བསྒྲུབ་བྱ་ལ་དབང་བསྐུར་བས།
བསྒྲུབ་བྱ་རང་ལ་མ་དད་པ་སོགས་ཀྱི་དྲི་མ་དག་པར་བསམ་པ་ནི། ནམ་མཁའི་དབྱིངས་ཞེས་སོགས་ཏེ། དཀར་མོ་ནི་གོས་དམར་མོའོ། ། ཡིད་བཞིན་ནོར་བུ་ནི་པད་མ་རཱ་གའོ། ། གཞན་ནི་སྔར་བཞིན་བཤད་པར་བྱའོ། ། དེ་ནས་བསྒྲུབ་བྱ་ཕྱུང་སྟེ། མདུན་དུ་བཞག་ལ། རང་ཕྱག་རྒྱ་དང་སྙོམས་པར་ཞུགས་ཏེ། སྣང་མཐའི་ལྷ་ཚོགས་བསྐྱེད་ནས། སྔ་མ་བཞིན་དུ་བསྒྲུབ་བྱ་ལ་དབང་བསྐུར་བ་ནི།
བ་སྤུའི་བུ་ག་ནས་ཞེས་སོགས་ཏེ། རིན་ཆེན་ཞེས་པ། ཆོས་ཀྱི་ཞེས་པར་བསྒྱུར་ནས་སྔར་བཞིན་བཤད་དོ། ། ཕན་ཡོན་ནི། བཤད་མ་ཐག་པའི་རྡོ་རྗེའི་བསམ་གཏན་རྒྱས་པའི་ལས་འདི་ཡིས་ནི། བསྒྲུབ་བྱ་དགང་དཀའ་བ་དབུལ་པོ་ལ་སོགས་པ་ཡང་ནོར་ལ་སོགས་པས་རབ་ཏུ་འགེངས་ཤིང་རྒྱས་པར་འགྱུར་རོ། ། རྒྱས་པའི་ཕན་ཡོན་ནོ། ། དབང་གི་ཕན་ཡོན་ནི། སྦྱིན་པའི་རྡོ་རྗེ་ནི་རྒྱུན་མི་འཆད་པའི་སྦྱིན་པ་སྟེ། དེ་རབ་ཏུ་སྣང་ཞིང་གསལ་བར་བྱེད་པས་ན།
སྦྱིན་པའི་རྡོ་རྗེས་རབ་ཏུ་སྣང་བ་ནི་སྒྲུབ་པ་པོའོ། ། དེ་ལྟ་བུའི་སྒྲུབ་པ་པོ་དེ་ལ་བསྒྲུབ་བྱ་རྒྱལ་པོ་ལ་སོགས་པ་དེ། མངོན་པར་འདོད་པའི་དོན་སྦྱིན་པར་བྱེད་པས། ཡིད་བཞིན་གྱི་ནོར་བུ་དང་འདྲ་བ་དང་། རྒྱལ་སྲིད་ཀྱི་དབང་ཕྱུག་སོགས་དང་ལྡན་པས། དཔལ་དང་ལྡན་པར་འགྱུར་རོ། ། ཆོས་ཀྱི་སྤྲིན་ནི། འོད་དཔག་མེད་ཀྱི་ཚོགས་སོ། ། དམ་ཚིག་བཀོད་པ་ནི་དེ་དག་སྙོམས་པར་འཇུག་པ་སྟེ། གང་དུ་ཏིང་ངེ་འཛིན་དེ་སྟོན་པ་ལ་དེ་སྐད་ཅེས་བྱའོ། །
དེ་ནི་འོད་དཔག་མེད་ལ་ལྟོས་པ་སྟེ། རིན་འབྱུང་ལ་ལྟོས་ནས། རིན་པོ་ཆེའི་སྤྲིན་ཞེས་སོགས་སྦྱར་རོ། ། གཟི་བརྗིད་བསྐྱེད་པའི་ཆོ་ག་ལ་གཉིས་ཀྱི། ལས་སྦྱོར་དངོས་ནི། ནོར་བུ་རྒྱལ་སར་གདོན་པ་ལ་ཁྱད་པར་བརྒྱད་ཀྱི། གཞན་རྣམས་རྒྱས་པ་དང་འདྲ་ལ། ཡུལ་གྱི་ཁྱད་པར། ནོར་བུ་ལ་སོགས་པ་རྒྱལ་སྲིད་སོགས་འདོད་ཀྱང་མ་ཐོབ་པའོ། ། ཁ་དོག་གི་ཁྱད་པར།
སྣ་ཚོགས་པའི་མདོག་ཅན་ནོ། ། ཆོ་གའི་ཁྱད་པར་ནི། གཞལ་ཡས་ཁང་གི་ནང་དུ་རླུང་གི་དཀྱིལ་འཁོར་ཟླ་གམ་གྱི་སྟེང་དུ། ཡི་གེ་ལས་བྱང་ཆུབ་པ་ཧའོ། ། དེ་ལྟར་རྣལ་འབྱོར་བཞི་ཡིས་དོན་ཡོད་གྲུབ་པའི་དང་པོའི་སྦྱོར་བ་དང་། དཀྱིལ་འཁོར་རྒྱལ་མཆོག་བསྐྱེད་པ་ནི། ནམ་མཁའི་དབྱིངས་ཀྱི་དབུས་སུ་ནི། ། རྡོ་རྗེ་ཟླ་གམ་དཀྱིལ་འཁོར་བསམ། ། རྡོ་རྗེ་ནམ་མཁའ་ཆོས་མདུན་གཟུགས། ། ཞེས་ཏེ།
རྡོ་རྗེ་ནམ་མཁའ་ནི་མི་བསྐྱོད་པའོ། ། ཆོས་ནི་འོད་དཔག་མེད་དོ། ། དེའི་མདུན་ཏེ་ཐད་ཀར་གནས་པར་ནི། ཆོས་མདུན་ཏེ་དོན་ཡོད་གྲུབ་པའོ། ། གཟུགས་ནི་དེ་དག་གི་ཕྱག་རྒྱ་ཆེན་པོའོ། ། དེ་ལ་ཆོས་མདུན་ཏེ་དོན་ཡོད་གྲུབ་པའི་ཕྱག་རྒྱ་ཆེན་པོར་བསྒོམས་ལ། དཀྱིལ་འཁོར་རྒྱལ་མཆོག་བསྐྱེད་ནས། ལས་རྒྱལ་མཆོག་ནི། ཏིང་ངེ་འཛིན་སེམས་དཔའི་འོད་ཟེར་གྱིས། བསྒྲུབ་བྱ་ནོང་བུ་ལྟ་བུ་དེ་བཀུག་སྟེ།
ཡེ་ཤེས་སེམས་དཔའི་ཐུགས་ཁར་བཞག་པ་ནི། འདོད་པ་སྙིང་ཁར་བཞག་པར་བྱ། ། ཞེས་སོ། ། དེ་ནས་ཡང་ཏིང་ངེ་འཛིན་སེམས་དཔའི་འོད་ཟེར་གྱིས། རྣམ་སྣང་ལ་སོགས་པའི་སངས་རྒྱས་དང་བྱམས་པ་ལ་སོགས་པའི་བྱང་ཆུབ་སེམས་དཔའ་རྣམས་རང་གི་ཕྱག་རྒྱ་དང་བཅས་པ་སྤྱན་དྲངས་ཏེ། ནམ་མཁའི་དབྱིངས་ཡོངས་སུ་གང་བར་བསམས་ལ། དེ་དག་སྙོམས་པར་ཞུགས་པས། འོད་ཟེར་ལྔའི་སྦྱོར་བ་སྟེ། དེ་བཞིན་གཤེགས་པ་ལྔའི་ཁ་དོག་དང་འདྲ་བའི་གཟི་བརྗིད་དེ་བྱང་ཆུབ་ཀྱི་སེམས་ལྔའི་རྒྱུན་དེར་ཏེ། བསྒྲུབ་བྱ་དེའི་སྤྱི་བོར་དབབ་པར་བྱ་ཞིང་དབང་བསྐུར་བས།
རྒྱལ་སྲིད་ཐོབ་པའི་གེགས་བྱེད་པའི་དྲི་མ་ཐམས་ཅད་དཀྲུས་པར་བསམ་མོ། ། དེ་ལྟ་བུའི་བསྒྲུབ་བྱ་དེ་ནི། དེ་མ་ཐག་ཏུ་སྟེ་རིང་པོ་མི་ཐོགས་པར་སངས་རྒྱས་ཏེ་དེ་བཞིན་གཤེགས་པ་རྣམས་ཀྱི་ཐུགས་སུ་བྱོན་པར་འགྱུར་ཞིང་། ཡང་དག་པར་སྣང་ཞིང་འབར་བས་ན་འཇམ་དཔལ་གྱི་མདོག་དང་འདྲ་བར་འགྱུར་ཞིང་། གནས་ཏེ་རྒྱལ་པོ་ལ་སོགས་པའི་ལས་ཏེ་བྱ་བ་བྱེད་པ་དེར་འགྱུར་རོ། ། དེ་ནས་བསྒྲུབ་བྱ་དེ་ཕྱུང་སྟེ་མདུན་དུ་བཞག་ལ། རང་ཕྱག་རྒྱ་དང་སྙོམས་པར་ཞུགས་ཏེ། རིགས་ལྔའི་སངས་རྒྱས་དང་བྱང་ཆུབ་སེམས་དཔའི་ཚོགས་བསྐྱེད་དེ་སྤྲོས་པས། དེ་དག་དགེས་པའི་བདག་ཉིད་ཅན་གྱི་ཐུགས་ཀྱིས་སྔ་མ་བཞིན་དུ་བསྒྲུབ་བྱ་ལ་བྱང་ཆུབ་ཀྱི་སེམས་ཀྱིས་དབང་བསྐུར་བའི་དགའ་སྟོན་ཆེན་པོ་སྩོལ་པར་མཛད་དོ། ། དེ་ལས་ཅིར་འགྱུར་ཞེ་ན།
དེ་ལྟ་བུ་ཞག་བདུན་ལ་སོགས་པར་བྱས་ན། བསྒྲུབ་བྱ་དེས་དེ་ཙམ་བསྐྱེད་པས་ཀྱང་། འགྲོ་བ་ཐམས་ཅད་དབང་དུ་བྱེད་པར་འགྱུར་རོ། ། རིན་པོ་ཆེ་དང་མཉམ་པར་གྱུར་པས་ན་རིན་ཆེན་དམ་ཚིག་སྟེ། རྒྱལ་པོ་དང་བློན་པོ་ལ་སོགས་པའོ། ། དེ་རྣམས་ཀྱི་སྤྲིན་ནི་ཚོགས་སོ། ། དེས་བཀོད་པ་བྱས་པ་ནི་བསྙེན་བཀུར་གྱི་དོན་དུ་འོངས་ནས། རིམ་གྲོ་བྱེད་པ་སྟེ། ཏིང་ངེ་འཛིན་དེ་གང་དུ་སྟོན་པ་དེ་ལ་དེ་སྐད་ཅེས་བྱའོ། ། མི་བསྐྱོད་པས་གསད་པའི་ཆོ་ག་བསྟན་པ་ལ་གཉིས་ཀྱི།
ལས་སྦྱོར་དངོས་ནི། སྔར། རྡོ་རྗེ་ནམ་མཁའ་ཆོས་མདུན་གཟུགས། ། ཞེས་པར་བཞག་པའི་རྡོ་རྗེ་ནམ་མཁའ་མི་བསྐྱོད་པའི་ཏིང་ངེ་འཛིན་གྱི། ལས་ཀྱི་ལྷག་མ་སྟོན་པ་ནི། མངོན་སྤྱོད་ཀྱི་ལས་ཀྱི་སྐབས་སུ། འཇིག་རྟེན་ལས་འདས་པའི་དཀྱིལ་འཁོར་རྒྱལ་མཆོག་བསྐྱེད་པའི་རྗེས་ལ། གཞལ་ཡས་ཁང་གི་ཕྱི་རོལ་ཏུ་འཇིག་རྟེན་པའི་འཁོར་སྣ་ཚོགས་བསྒོམ་པ་ནི། ནམ་མཁའ་རྡོ་རྗེ་ཞེས་སོགས་ཚིགས་བཅད་གཅིག་སྟེ། གཞན་གསོད་པ་ལ་དགའ་བས་ན་དྲག་ཅིང་།
ཁྲོ་བོའི་དབང་དུ་གྱུར་པས་ན་ཁྲོ་ལ། ཕ་རོལ་གནོན་པ་ལ་ཐོགས་པ་མེད་པས་ན་གཏུམ་པའོ། ། ལས་རྒྱལ་གྱི་སྐབས་སུ་ཁ་སྦྱར་དབྱེ་བའི་རྗེས་ལ། གནོད་མཛེས་ཀྱི་བསྒྲུབ་བྱ་བཀུག་སྟེ། མེའི་དཀྱིལ་འཁོར་མདུན་དུ་བསྒྲུབ་བྱ་འདུག་པར་བསམས་པ་ནི། མེ་ཡི་དཀྱིལ་འཁོར་ཞེས་སོགས་ཚིགས་བཅད་གཅིག་གོ ། དེ་ནས་འཇིག་རྟེན་ལས་འདས་པའི་འཁོར་རྣམས་ལ། གོང་དུ་གསུངས་པའི་སྐུ་གསུང་ཐུགས་ཀྱི་སྦྱོར་བ་ཅན་ཞེས་སོགས་ཀྱི་བཀའ་བསྒོ་བས། འདས་པའི་ཁྲོ་བོ་རྣམས་ཀྱིས། བསྒྲུབ་བྱ་ཕྱིའི་དུར་ཁྲོད་དུ་ཁྱེར་ནས་མཚོན་ཆ་རྣམས་ཀྱིས་བཅད་ཅིང་གཏུབས་པ་དང་།
སྲིན་པོ་ལ་སོགས་པ་འཇིག་རྟེན་པའི་འཁོར་རྣམས་ཀྱིས་རྒྱུ་མ་ལ་སོགས་པ་དྲངས་ཤིང་ཟོས་པར་བསམ་པ་ནི། མཚོན་ཆ་སྣ་ཚོགས་ཞེས་སོགས་ཚིགས་བཅད་གཅིག་གོ ། ཕན་ཡོན་ནི། གསང་སྔགས་ཀྱི་ཐེག་པ་པ་དང་། རྡོ་རྗེ་འཛིན་པ་སྟེ་ལས་དང་པོ་པ་དག་གིས་ཀྱང་། གལ་ཏེ་སྦྱོར་བ་འདི་དེ་ལྟར་བསྒོམ་ཞིང་རབ་ཏུ་སེམས་ན། ཟླ་བ་ཕྱེད་དམ་ཟླ་བ་ཕྱེད་ཀྱི་ཕྱེད་ཚུན་ཆད་ཀྱིས། བསྒྲུབ་བྱ་་་་་་སེར་ལྷག འཆི་བར་འགྱུར་བར་གདོན་མི་ཟའོ། ། རྡོ་རྗེའི་སྤྲིན་ནི་མི་བསྐྱོད་པའོ། །
དེའི་དམ་ཚིག་ནི་སྲིན་པོ་ལ་སོགས་པའོ། ། དེ་རྣམས་ཀྱི་བཀོད་པ་ནི་རྣམ་འཕྲུལ་ཏེ། དེ་སྟོན་པའི་ཏིང་ངེ་འཛིན་ལ་དེ་སྐད་ཅེས་བྱའོ། ། ལས་ཚོགས་དང་འབྲེལ་པའི་ལྷའི་རྣལ་འབྱོར་ལ་གཉིས་ཏེ། སྔགས་ཀྱི་སྐུ་བསྐྱེད་པ་དང་། ཡེ་ཤེས་ཀྱི་སྐུ་བསྐྱེད་པའོ། ། སྔགས་ཀྱི་སྐུ་བསྐྱེད་པ་ལ་བཞི་ལས། རྣམ་སྣང་ལ་སོགས་པ་གསུམ་གྱི་སྐུ་མདོག་ཞལ་ཕྱག་སོགས་སྟོན་པ་ནི། དེ་ཡང་སྔར་ཞི་སོགས་ཀྱི་ལས་བསྒྲུབ་པའི་དུས་སུ། སྔགས་ཀྱི་སྐུ་བསྐྱེད་པའི་ལྷ་རྣམས་ཀྱི་སྐུ་མདོག་སོགས་གསལ་བར་མ་གསུངས་པ་འདིར་སྟོན་པ་སྟེ།
དེ་ལ་རྣམ་པར་སྣང་མཛད་ནི། སྟོན་ཀའི་སྤྲིན་གྱི་མདོག་འདྲ་བ་ཁ་དོག་དཀར་པོར་བསམ་ཞེས་པའོ། ། རྡོ་རྗེ་ཅན་ནི་མི་བསྐྱོད་པ་སྟེ། ཁ་དོག་ནག་པོ་འཇིག་རྟེན་ཁམས་རྣམས་འཁྲུག་བྱེད་པ་ཞེས་པ་ནི། ཉི་མའི་དཀྱིལ་འཁོར་གྱི་འོད་ཀྱིས་ཡོངས་སུ་བསྐོར་བའོ། ། འདོད་ཆགས་ཅན་ནི་འོད་དཔག་ཏུ་མེད་པ་སྟེ་ཁ་དོག་དམར་པོའོ། ། རྣམ་སྣང་ལ་སོགས་པའི་དང་པོའི་ཕྱག་མཚན་ནི། འཁོར་ལོ་ཞེས་སོགས་སོ། ། རྡོ་རྗེ་ནི་ཕྱག་རྒྱ་ཆེན་པོའི་གཟུགས་ཏེ། ཕྱག་དྲུག་པར་བསྒོམ་མོ། །
མཚོན་ཆ་སྣ་ཚོགས་ནི། སྒྲུབ་ཐབས་ལས་ཇི་སྐད་བཤད་པ་བཞིན་ནོ། ། དེ་བཞིན་དུ་རིན་འབྱུང་ཁ་དོག་སེར་པོ་དང་། དོན་གྲུབ་ཀྱི་ལྗང་ཁུ་སོགས་ཤེས་པར་བྱའོ། ། སྤྱན་ལ་སོགས་པའི་ཞལ་ཕྱག་སོགས་ཀྱི་ངེས་པ་ནི། སེམས་ཅན་ཀུན་གྱི་སྡུག་བསྔལ་ཞི་བར་མཛད་པས་ན། སེམས་ཅན་ཀུན་ལ་ཕན་བཞེད་མ། སྤྱན་ནི་རྣམ་སྣང་གི་ཕྱག་རྒྱ་ཡིན་པས་དེ་དང་འདྲ་བར་བསྒོམ་མོ། ། མཛེས་པའི་གཟུགས་ནི་ཞི་ཞིང་སྒེག་པའི་ཉམས་དང་ལྡན་པའོ། ། མཁའ་སྐྱེས་ནི་མི་བསྐྱོད་པའོ། །
དེ་བདག་གི་གན་དུ་འདྲེས་པས་ན་སྤྱན་ཏེ་མཱ་མ་ཀིའོ། ། བཙུན་མོའི་མཆོག་ཡིན་པས་རྒྱལ་མོ་ཆེའོ། ། དེ་ནི་མི་བསྐྱོད་པ་འདྲ་བར་བསྒོམ་མོ། ། གསུང་རྡོ་རྗེ་ནི་འོད་དཔག་ཏུ་མེད་པ་སྟེ། དེ་འདྲེན་པར་བྱེད་པས་ན་ཆུ་སྐྱེས་སྤྱན་ཏེ་གོས་དཀར་མོའོ། དེ་ནི་འོད་དཔག་མེད་དང་འདྲ་བ་བསྒོམ་མོ། ། རིག་མ་རྡོ་རྗེ་ནི་དོན་ཡོད་གྲུབ་པའི་ཕྱག་རྒྱ་སྒྲོལ་མ་སྟེ། ། དེ་ནི་དོན་ཡོད་གྲུབ་པ་དང་འདྲ་བར་བསྒོམ། ཁྲོ་བོ་རྣམས་ཀྱི་ཞལ་ཕྱག་དང་སྐུ་མདོག་སོགས་ནི། ཁྲོ་བོ་ཆེན་པོ་གཤིན་རྗེ་གཤེད་ཅེས་པ་ནས།
བསམ་གཏན་དཀྱིལ་འཁོར་བསྒོམ་པར་ཞེས་པའི་བར་ཡན་ཆད་གོ་སླའོ། ། ལྷ་རྣམས་ཀྱི་ཏིང་ངེ་འཛིན་མཇུག་བསྡུ་བའི་ཚུལ་གྱིས་གྲངས་མེད་པར་བསྟན་པ་ནི། གཟི་བརྗིད་ཕུང་པོ་ནི་གཙུག་ཏོར་རྒྱལ་པོ་ལ་སོགས་པའི་ཁྲོ་བོ་རྣམས་སོ། ། གང་གཞན་སྔགས་ཀྱི་འཁོར་ལོ་ཅན་ནི་བྱམས་པ་ལ་སོགས་པ་རྣམས་སོ། ། དམ་ཚིག་ལོངས་སྤྱོད་ནི་རྡོ་རྗེ་དང་དགྲ་སཏྭ་ལ་སོགས་པའི་ཕྱག་གི་མཚན་མ་རྣམས་ཏེ། དེ་རྣམས་ཀྱིས་ཁྲོ་བོ་བཅུ་དང་བྱམས་པ་ལ་སོགས་པ་རྣམས་སོ་སོ་ཐ་དད་པར་བསྒོམ་པར་བྱའོ། ། དེ་ལྟར་ཕྱག་མཚན་དང་། ། ཁ་དོག་ལ་སོགས་པ་ཐ་དད་པས་ལྷ་རྣམས་སོ་སོ་ཐ་དད་དུ་བསྒོམ་པར་བྱ་བ་ཡིན་པ་དེ་བས་ན། སྔགས་ཀྱི་ལྷ་རྣམས་ཀྱིས་ཏིང་ངེ་འཛིན་དཔག་ཏུ་མེད་ཅིང་ཚད་མེད་པ་བཤད་ཅིང་བསྟན་པ་ཡིན་ཏེ། དེ་བས་ན་གཤིན་རྗེ་གཤེད་ལ་སོགས་པ་ཁྲོ་བོ་རེ་རེ་ཞིང་ཡང་བྲན་དང་བྲན་མོ་དང་།
ཕོ་ཉ་དང་ཕོ་ཉ་མོ་ལ་སོགས་པའི་རྣམ་པས། ཏིང་ངེ་འཛིན་རྣམས་ནི། ནམ་མཁའི་སྟེང་དུ་ཤིན་ཏུ་འཕགས་པ་སྟེ། ནམ་མཁའི་ཁམས་པས་ཀྱང་ལྷག་པར་འགྱུར་རོ། ། ཞེས་ཏིང་ངེ་འཛིན་གྲངས་མེད་པར་བསྟན་པ་ཡིན་ནོ། ། ཡེ་ཤེས་ཀྱི་ལྷའི་སྐུ་བསྐྱེད་པ་ལ་གསུམ་ལས། རྣམ་པར་སྣང་མཛད་ལ་སོགས་པའི་ཡེ་ཤེས་ཀྱི་སྐུ་བསྐྱེད་པ་ནི། དེ་ཡང་རྫོགས་རིམ་པས་ཞི་བ་ལ་སོགས་པའི་ལས་བྱེད་པའི་ཚེ་རང་རང་གི་ལྷག་པའི་ལྷས་གཙོ་བྱས་པའི་ཟུང་འཇུག་གི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས་བྱ་ཞེས་སྟོན་པ་ཡིན་ནོ། ། དེ་ལ་རྣམ་སྣང་གི་ཟློས་པ་པོ་ཟུང་འཇུག་གི་རྣལ་འབྱོར་པས།
སྒྱུ་ལུས་བསམ་གཏན་གཉིས་ཀྱིས་བཤིག་སྟེ། འོད་གསལ་དུ་བཅུག་པ་ནི། ནམ་མཁའི་དབྱིངས་ཀྱི་དབུས་ཞེས་སོ། ། དེ་ལས་བྱུང་བའི་ལུགས་ལྡོག་གི་སྣང་བ་གསུམ་ནི་གསལ་བའི་དཀྱིལ་འཁོར་རོ། ། དེ་ཉིད་ཟླ་བ་རྡོ་རྗེ་སོགས་མངོན་བྱང་ལ་ལྟོས་པ་མེད་པར་ཡེ་ཤེས་ཀྱི་སྐུ་བསྐྱེད་པས་ན་དམ་པའོ། ། དེ་ལས་ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ཏེ་རྡོ་རྗེ་འཆང་ཆེན་པོར་རབ་ཏུ་བསྒོམ་ཞིང་བསྐྱེད་པའོ། ། དེ་ཉིད་སྤྲུལ་སྐུ་རྣམ་སྣང་དུ་བསྒྱུར་བ་ནི། རྣམ་པར་སྣང་མཛད་རྣམ་པར་བསམ་ཞིང་སྤྲོ་བར་བྱའོ། ། ཞེས་སོ། །
ཇི་ལྟ་བུ་ཞེ་ན། གསལ་བས་ཏེ་ཁུག་སྣ་སོགས་ཀྱི་སྐྱོན་དང་བྲལ་བའི་ཟླ་བའི་གཟུགས་དང་འདྲ་བས་ན་ཟླ་བ་བཞིན་ནོ། ། ཞི་བའི་ཉམས་དང་ལྡན་པས་ན་ཞི་བའོ། ། འོད་ཟེར་རྣམ་པ་ལྔས་འོད་ཀྱི་དཀྱིལ་འཁོར་དུ་བྱས་པས་ན་འོད་ཟེར་སྣ་ཚོགས་སོ། ། མེ་ལོང་ལྟ་བུའི་ཡེ་ཤེས་ལས་བྱུང་བས་ན་མེ་ལོང་ལྟ་བུར་ཡང་དག་འབྱུང་བའོ། ། སྐྱེས་བུ་ཆེན་པོའི་མཚན་རྣམས་དང་ལྡན་པས་རྒྱན་རྣམས་ཀུན་གྱིས་བརྒྱན་པ་སྟེ། དེ་ལྟ་བུའི་སྤྲུལ་སྐུ་རྣམ་སྣང་དུ་བདག་ཉིད་བསམས་ནས། ཕྱག་རྒྱ་དང་སྙོམས་པར་ཞུགས་ནས། བདེ་བའི་སྣང་བ་ཙམ་ལས་དཀྱིལ་འཁོར་རྒྱལ་མཆོག་བསྐྱེད་དེ། ལས་རྒྱལ་མཆོག་རྡོ་རྗེ་བཟླས་པའི་སྒོ་ནས་ཞི་སོགས་ཀྱི་ལས་བྱའོ་ཞེས་འབྲེལ་ལོ། །
ཕན་ཡོན་ཅི་འཐོབ་ཞེ་ན། དེ་ལྟ་བུའི་སྦྱོར་བ་དེ་ཡིས་བྱང་ཆུབ་སྟེ་མི་གནས་པའི་མྱ་ངན་ལས་འདས་པ་འཐོབ་བོ། ། དེ་ཉིད་རྒྱས་པར་བསྟན་པ་ནི། ཟུང་འཇུག་པའི་བསམ་གཏན་རྡོ་རྗེ་རབ་ཏུ་བསྒོམ་པ་འདི་ཡིས་སངས་རྒྱས་ཆེ་བདག་ཉིད་དེ། སངས་རྒྱས་ཀུན་གྱི་དབང་ཕྱུག་དང་། ཉན་ཐོས་ལ་སོགས་པའི་འཇིག་རྟེན་ཐམས་ཅད་འདུད་ཅིང་དབང་དུ་བྱེད་པ་ཚེ་འདི་ཉིད་ཀྱིས་ཏེ་ལུས་འདི་ལ་གནས་ནས་ཐོབ་པར་འགྱུར་རོ། ། རྣམ་པར་སྣང་མཛད་ཀྱི་དམ་ཚིག་ནི་རྫོགས་པའི་རིམ་པའོ། ། དེ་ལས་འབྱུང་བ་མཛེས་པའི་རྡོ་རྗེ་ནི། ཡེ་ཤེས་ཀྱི་སྐུའི་རང་བཞིན་རྣམ་སྣང་སྟེ། ཏིང་ངེ་འཛིན་དེ་གང་དུ་སྟོན་པ་དེ་ལ་དེ་སྐད་ཅེས་བྱའོ། །
མི་བསྐྱོད་པའི་རྣལ་འབྱོར་པས། སྒྱུ་ལུས་འོད་གསལ་དུ་བཅུག་པ་ནི། ནམ་མཁའི་དབྱིངས་ཀྱི་ཞེས་སོ། ། དེ་ལས་ལུགས་ལྡོག་གི་སྣང་བ་གསུམ་འབྱུང་བ་ནི། རྡོ་རྗེའི་དཀྱིལ་འཁོར་ཞེས་སོ། ། དེ་ལས་ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོ། ། དེ་ཉིད་སྤྲུལ་སྐུ་མི་བསྐྱོད་པར་བསྒྱུར་བ་ནི། རྡོ་རྗེ་སེམས་དཔའ་ཞེས་སོ། ། དེ་ཇི་ལྟ་བུ་ཞེ་ན།
མཆེ་བ་ཅུང་ཟད་གཙིགས་པས་ན་ཁྲོས་པའོ། ། གསལ་བའི་ལུས་ནི་དྲུག་པ་རྡོ་རྗེ་འཆང་སྟེ་དེ་དང་འདྲ་བའོ། ། གཞན་སྔར་བཞིན་ནོ། ། དམ་ཚིག་ཐམས་ཅད་ནི་དཀྱིལ་འཁོར་པ་རྣམས་སོ། ། དེ་གང་ལས་བྱུང་བ་དེ་ནི། དམ་ཚིག་ཐམས་ཅད་འབྱུང་བ་མཛེས་པའི་རྡོ་རྗེ་སྟེ་མི་བསྐྱོད་པའོ། ། འོད་དཔག་ཏུ་མེད་པའི་རྣལ་འབྱོར་པས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་རྡོ་རྗེ་ཞེས་སོ། ། དེ་ལས་ལུགས་ལྡོག་གི་སྣང་བ་གསུམ་འབྱུང་བ་ནི། ཆོས་ཀྱི་དཀྱིལ་འཁོར་ཞེས་སོ། །
དེ་ལས་ཟུང་འཇུག་ལོངས་སྐུར་བཞེངས་པ་ནི། སངས་རྒྱས་གཟུགས་ནི་ཞེས་སོ། ། དེ་ཉིད་སྤྲུལ་སྐུ་འོད་དཔག་ཏུ་མེད་པར་བསྒྱུར་བ་ནི་ཆོས་ཀྱི་སེམས་དཔའ་ཞེས་སོ། ། དེ་ཇི་ལྟ་བུ་ཞེ་ན་གསལ་བའི་ལུས་འཛིན་ཞེས་སོགས་སོ། ། ཕན་ཡོན་ཅི་འཐོབ་ཅེ་ན། འདི་ཡིས་ཆོས་ཀྱི་བདག་ཉིད་ཆེ་སྟེ་ངག་གི་དབང་ཕྱུག་ཐོབ་པར་འགྱུར་རོ། ། དེ་ཇི་ལྟ་བུ་ཞེ་ན། སྐུ་གསུམ་མི་ཕྱེད་པ་རྡོ་རྗེ་འཆང་ཆེན་པོ་ལས་བྱུང་ཞིང་སྐྱེས་པ། ཡེ་ཤེས་རྒྱ་མཚོ་སྟེ་ཟུང་འཇུག་གི་རྫོགས་པའི་རིམ་པ་ལ་གནས་པའི་རྣམ་པར་བརྒྱན་པའོ། ། ཆོས་ཀྱི་སེམས་དཔའ་ནི་འོད་དཔག་མེད་དོ། །
དེ་འབྱུང་བ་ནི། རྡོ་རྗེ་འཆང་ཆེན་པོ་སྟེ་དེའི་དམ་ཚིག་རྡོ་རྗེ་ནི་རྫོགས་པའི་རིམ་པའོ། ། ཏིང་ངེ་འཛིན་དེ་སྟོན་པ་ལ་དེ་སྐད་ཅེས་བྱའོ། ། སྤྱན་ལ་སོགས་པའི་ཡེ་ཤེས་ཀྱི་སྐུ་བསྐྱེད་པ་ནི། སྤྱིར་རེག་རྡོ་རྗེ་ལ་སོགས་པ་ལྷ་མོ་དགུའི་ཟློས་པ་པོ་ཡིན་ན། ལུགས་གཉིས་ལས། དང་པོ་ལྟར་ན། སངས་རྒྱས་སྤྱན་གྱི་ཟློས་པ་པོ་ཡིན་ན། ཟུང་འཇུག་ལོངས་སྐུར་བཞེངས་ནས། ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་པ་ལས།
བདེ་བའི་སྣང་བ་ཙམ་ལས་སངས་རྒྱས་སྤྱན་བསྐྱེད། སྤྲོས། བསྡུས་ནས་ལོངས་སྐུ་ལ་བཅུག་པས་སྤྲུལ་སྐུ་སྤྱན་མར་བསྒྱུར་བ་དང་། རྣམ་སྣང་སྙོམས་པར་ཞུགས་པ་ལས། ཆོས་འབྱུང་དུ་བདེ་བའི་སྣང་བ་ཙམ་ལས། ལྷ་ཐམས་ཅད་སྐད་ཅིག་གིས་བསྐྱེད་ནས། སྤྱན་མ་རང་གི་ཐུགས་ཀ་ནས་སྤྲོས། བསྡུས་ནས་རང་རང་གི་གནས་སུ་བགོད་དོ། ། ལུགས་གཉིས་པ་ལྟར་ན། མཱ་མ་ཀིའི་ཟློས་པ་པོས་ཟུང་འཇུག་རྡོ་རྗེ་འཆང་དུ་བཞེངས་ནས།
སྤྲུལ་སྐུ་མི་བསྐྱོད་པ་བསྐྱེད་དེ། སྤྲོས་བསྡུས་བདག་ལ་བཅུག་པས་མི་བསྐྱོད་པར་བསྒྱུར་བ་ལ། དེ་ཉིད་ཀྱིས་གཙོ་བྱས་པའི་དཀྱིལ་འཁོར་སྔ་མ་ལྟར་སྤྲུལ་ལོ། ། དེ་ལྟར་ན་ལྷ་མོ་རྣམས་ཀྱིས་རང་རང་གི་ཡབ་ཀྱིས་གཙོ་བོ་བྱེད་པའོ། ། ཞེས་སྔ་རབས་པ་དག་བཞེད་དོ། ། སྤྱན་མའི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་རྡོ་རྗེའི་ཞེས་སོ། ། དེ་ལས་ལུགས་ལྡོག་གི་སྣང་བ་གསུམ་འབྱུང་བ་ནི། ཟླ་བའི་དཀྱིལ་འཁོར་ཞེས་སོ། ། དེ་ལས་ཟུང་འཇུག་ཏུ་བཞེངས་པ་ནི།
སངས་རྒྱས་གཟུགས་ནི་ཞེས་སོ། ། དེ་ཉིད་སྤྲུལ་སྐུ་སྤྱན་མར་བསྒྱུར་བ་ནི། སྤྱན་གྱི་མཆོག་ཅེས་སོ། ། འཁོར་ལོ་ནི་སྒྲུབ་པ་པོ་སྟེ། དེ་ལ་ཡིད་བཞིན་གྱི་ནོར་བུ་དང་འདྲ་བར་འདོད་པ་སྟེར་བར་བྱེད་པའོ། ། ཕྱག་གཡས་ཀྱི་དང་པོ་ན་རིན་པོ་ཆེའི་འཁོར་ལོ་བསྒོམ་མོ། ། སྤྱན་གྱི་དམ་ཚིག་ནི་སྤྱན་གྱི་ཕྱག་རྒྱ་ཆེན་པོའོ། ། དེའི་ཕྱག་གི་མཆོག་ནི། ཕྱག་གི་སྙིང་པོ་འཁོར་ལོ་སྟེ། དེ་དང་ལྡན་པའི་ཏིང་ངེ་འཛིན་ལ་དེ་སྐད་ཅེས་བྱའོ། །
མཱ་མ་ཀིའི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའི་དབྱིངས་ཞེས་སོ། ། དེ་ལས་ལུགས་ལྡོག་གི་སྣང་བ་གསུམ་འབྱུང་བ་ནི། རྡོ་རྗེའི་དཀྱིལ་འཁོར་ཞེས་སོ། ། དེ་ལས་ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོ། ། དེ་ཉིད་སྤྲུལ་སྐུ་མཱ་མ་ཀིར་བསྒྱུར་བ་ནི་ནམ་མཁའི་ཞེས་ཏེ། ནམ་མཁའི་རྡོ་རྗེ་ནི་མི་བསྐྱོད་པའོ། ། དེའི་བཙུན་མོའི་མཆོག་མཱ་མ་ཀི་བསྒོམ་མོ། ། ཇི་ལྟ་བུ་ཞེ་ན།
ཞལ་ཡངས་ཞེས་སོགས་པའོ། ། དངོས་གྲུབ་རྡོ་རྗེ་ཅན་ནི་སྒྲུབ་པོ་རྣམས་ཏེ། དེ་རྣམས་ཀྱི་ཐུན་མོང་མ་ཡིན་པའི་གསང་བའོ། ། ཨུཏྤལ་སྔོན་པོ་རྩ་བ་དམར་བ་ཕྱག་ན་བསྣམས་པའོ། ། ནམ་མཁའི་དབྱིངས་ནི་མི་བསྐྱོད་པའོ། ། རིན་པོ་ཆེའི་སྤྲིན་རྡོ་རྗེ་ནི་རིན་ཆེན་འབྱུང་ལྡན་ནོ། ། དེ་དག་ཚིམ་པར་བྱེད་པ་ནི། མཱ་མ་ཀི་སྟེ། ཏིང་ངེ་འཛིན་དེ་སྟོན་པར་བྱེད་པ་ལ་དེ་སྐད་ཅེས་བྱའོ། ། གོས་དཀར་མོའི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི།
ནམ་མཁའ་རྡོ་རྗེ་ཞེས་སོ། ། དེ་ལ་ལུགས་ལྡོག་གི་སྣང་བ་གསུམ་འབྱུང་བ་ནི། ཆོས་ཀྱི་དཀྱིལ་འཁོར་ཞེས་སོ། ། དེ་ལ་ཟུང་འཇུག་ཏུ་བཞེངས་པ་ནི། སངས་རྒྱས་གསུང་ནི་ཞེས་སོ། ། དེ་ཉིད་སྤྲུལ་སྐུ་གོས་དཀར་མོར་བསྒྱུར་བ་ནི། རྡོ་རྗེ་ཆོས་མ་སྟེ་གོས་དཀར་མོ་རབ་ཏུ་བསྒོམ་མོ། ། ཇི་ལྟ་བུ་ཞེ་ན། ཞལ་བཟང་ཞེས་སོགས་སོ། ། སྒྱུ་མས་མཚན་པ་ནི་འོད་གསལ་ལོ། །
དེ་ཉིད་ཕུལ་དུ་བྱུང་བས་ན་མཆོག་དེ་ལས་བྱུང་བའོ། ། འདོད་ཆགས་ཆགས་པ་འཛིན་པ་ནི། འོད་དཔག་མེད་དེ། དེའི་ཡིད་དུ་འོང་བས་ན་སྡུག་པའོ། ། ཆོས་ཀྱི་དམ་ཚིག་ནི། འོད་དཔག་མེད་དོ། ། དེ་ཁོ་ན་ཉིད་མངོན་པར་བྱང་ཆུབ་པ་ནི་འོད་གསལ་ལོ། ། དེ་ཀུན་ཏུ་སྟོན་པའི་རྡོ་རྗེ་ནི་གོས་དཀར་མོ་སྟེ། ཏིང་ངེ་འཛིན་དེ་སྟོན་པ་ལ་དེ་སྐད་ཅེས་བྱའོ། ། སྒྲོལ་མའི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི།
ནམ་མཁའ་རྡོ་རྗེ་ཞེས་སོ། ། དེ་ཉིད་ལ་ལུགས་ལྡོག་གི་སྣང་བ་གསུམ་འབྱུང་བ་ནི། དངོས་གྲུབ་དཀྱིལ་འཁོར་ཞེས་སོ། ། དེ་ལས་ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོ། ། དེ་ཉིད་སྤྲུལ་སྐུ་སྒྲོལ་མར་བསྒྱུར་བ་ནི། སྒྲོལ་མའི་ཞེས་སོ། ། རྡོ་རྗེའི་ཏིང་ངེ་འཛིན་ནི་འོད་གསལ་བ་སྟེ། དེ་ལས་བྱུང་བའོ། ། དམ་ཚིག་ནི་དོན་ཡོད་གྲུབ་པའོ། །
སྒྲོལ་མ་ནི་དེའི་བཙུན་མོ་སྟེ། ཡོན་ཏན་དང་ལྡན་པས་ན་མཆོག་གོ ། ཏིང་ངེ་འཛིན་དེ་སྟོན་པ་ལ་དེ་སྐད་ཅེས་བྱའོ། ། ཁྲོ་བོ་རྣམས་ཀྱིས་ཡེ་ཤེས་ཀྱི་སྐུ་བསྐྱེད་པ་སྟོན་པ་ནི། གཤིན་རྗེ་གཤེད་ཀྱི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་རྡོ་རྗེ་ཞེས་སོ། ། དེ་ལས་ལུགས་ལྡོག་གི་སྣང་བ་གསུམ་འབྱུང་བ་ནི། ཉི་མའི་དཀྱིལ་འཁོར་ཞེས་ཏེ། ཉི་མའི་དཀྱིལ་འཁོར་ནི་སྣང་བ་མཆེད་པ་ཡིན་ལ། དེས་གཞན་གཉིས་མཚོན་པའོ། །
དེ་ལས་ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོ། ། དེ་ཉིད་སྤྲུལ་སྐུ་གཤིན་རྗེ་གཤེད་དུ་སྒྱུར་བ་ནི། གཤེད་རྗེ་གཤེད་ཅེས་སོ། ། དེ་ཇི་ལྟ་བུ་ཞེ་ན། འབར་བའི་འོད་ཟེར་ཞེས་སོགས་སོ། ། རྡོ་རྗེ་ཅན་ནི་སྒྲུབ་པ་པོའོ། ། དགེས་པར་འགྱུར་བ་ནི་མངོན་པར་འདོད་པའི་དོན་བསྒྲུབ་པར་འགྱུར་བའོ། ། གཤིན་རྗེ་གཤེད་ཀྱི་རྣལ་འབྱོར་འདི་ནི་ཡེ་ཤེས་རྡོ་རྗེ་ཅན་ཏེ་སྒྲུབ་པ་པོ་རྣམས་ཀྱི་བསྟན་པ་ལ་གནོད་པར་བྱེད་པ་ལ་སོགས་པའི་ཁྲོ་བོ་ཀུན་ཏེ་ཁྲོ་བོ་གང་ཡིན་པ་འདུལ་བར་བྱེད་པའི་དམ་ཚིག་གོ ། གཤིན་རྗེ་གཤེད་སྤྲོ་བའི་སྣང་བ་ནི་གཤིན་རྗེ་གཤེད་དོ། །
དེའི་བཀོད་པ་བསྒོམ་ཞིང་སེམས་པའི་ཏིང་ངེ་འཛིན་ལ་དེ་སྐད་ཅེས་བྱའོ། ། ཁྲོ་བོ་གཞན་གྱིས་མི་ཐུབ་པའི་ཟློས་པ་པོས། སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་རྡོ་རྗེའི་ཞེས་སོ། ། དེ་ཉིད་ལ་ལུགས་ལྡོག་གི་སྣང་བ་གསུམ་འབྱུང་བ་ནི། ཉི་མའི་དཀྱིལ་འཁོར་ཞེས་སོ། ། དེ་ཉིད་ལས་ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོ། ། དེ་ཉིད་སྤྲུལ་སྐུ་གཞན་གྱིས་མི་ཐུབ་པར་བསྒྱུར་བ་ནི། གཞན་གྱིས་མི་ཐུབ་ཅེས་སོགས་སོ། །
རྟ་མགྲིན་གྱི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་རྡོ་རྗེ་ཞེས་སོ། ། དེ་ཉིད་ལས་ལུགས་ལྡོག་གི་སྣང་བ་གསུམ་འབྱུང་བ་ནི། ཉི་མའི་དཀྱིལ་ཞེས་སོ། ། དེ་ལས་ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོ། ། དེ་ཉིད་སྤྲུལ་སྐུ་རྟ་མགྲིན་དུ་བསྒྱུར་པ་ནི། རྡོ་རྗེ་རྟ་ནི་ཞེས་སོགས་སོ། ། བདུད་རྩི་ཐབས་སྦྱོར་གྱི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་རྡོ་རྗེ་ཞེས་པའོ། །
དེ་ཉིད་ལས་ལུགས་ལྡོག་གི་སྣང་བ་གསུམ་འབྱུང་བ་ནི། ཉི་མའི་དཀྱིལ་འཁོར་ཞེས་སོ། ། དེ་ལས་ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོ། ། དེ་ཉིད་སྤྲུལ་སྐུ་རྟ་མགྲིན་དུ་བསྒྱུར་བ་ནི། རྡོ་རྗེ་རྟ་ནི་ཞེས་སོགས་སོ། ། བདུད་རྩི་ཐབས་སྦྱོར་གྱི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་རྡོ་རྗེ་ཞེས་སོ། ། དེ་ཉིད་ལས་ལུགས་ལྡོག་གི་སྣང་བ་གསུམ་འབྱུང་བ་ནི། ཉི་མའི་དཀྱིལ་འཁོར་ཞེས་སོ། །
དེ་ལས་ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོ། ། དེ་ཉིད་སྤྲུལ་སྐུ་བདུད་རྩི་ཐབས་སྦྱོར་དུ་བསྒྱུར་བ་ནི། རྡོ་རྗེ་མི་འཆི་ཞེས་སོགས་སོ། ། ཁྲོ་འཛིན་ཞེས་པ་དང་། ཁྲོ་བོ་ཐམས་ཅད་ཀྱི་ཞེས་པ་ནི་སྒྲུབ་པ་པོ་རྣམས་སོ། ། འདོད་པའི་རྒྱལ་པོའི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི། རྡོ་རྗེ་ནམ་མཁའི་ཞེས་སོ། ། དེ་ལས་ལུགས་ལྡོག་གི་སྣང་བ་གསུམ་འབྱུང་བ་ནི། ཉི་མའི་དཀྱིལ་འཁོར་ཞེས་སོ། །
དེ་ལས་ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོ། ། དེ་ཉིད་སྤྲུལ་སྐུ་འདོད་པའི་རྒྱལ་པོར་བསྒྱུར་བ་ནི། ཊ་ཀི་རྒྱལ་པོ་ཞེས་སོགས་སོ། ། བསམ་གཏན་མངོན་པར་རྫོགས་པར་བྱང་ཆུབ་པ་ནི་མི་བསྐྱོད་པའོ། ། དེ་ལ་དགའ་བ་ནི་དབུ་རྒྱན་དུ་འཇོག་པ་སྟེ། དེ་སྟོན་པའི་ཏིང་ངེ་འཛིན་ལ་དེ་སྐད་ཅེས་བྱའོ། ། སྟོབས་པོ་ཆེའི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་རྡོ་རྗེ་ཞེས་སོ། ། དེ་ལས་ལུགས་ལྡོག་གི་སྣང་བ་གསུམ་འབྱུང་བ་ནི།
ཉི་མའི་དཀྱིལ་འཁོར་ཞེས་སོ། ། དེ་ལས་ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོ། ། དེ་ཉིད་སྤྲུལ་སྐུ་སྟོབས་པོ་ཆེར་བསྒྱུར་བ་ནི། སྟོབས་པོ་ཆེ་ནི་ཞེས་སོགས་སོ། ། རྡོ་རྗེ་གསུམ་གྱི་གནས་ནི་འོད་གསལ་བའོ། ། དེ་ཉིད་སྙིང་པོ་ལེན་པས་ན་དཀྱིལ་འཁོར་ཏེ། དེ་ལས་བྱུང་བའོ། ། རྡོ་རྗེ་གསུམ་གྱི་སྟོབས་ནི་རྡོ་རྗེ་སྤྱན་གསུམ་པ་སྟེ། དེ་སྟོན་པའི་ཏིང་ངེ་འཛིན་ལ་དེ་སྐད་ཅེས་བྱའོ། །
དབྱུག་སྔོན་ཅན་གྱི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་རྡོ་རྗེའི་ཞེས་སོ། ། དེ་ཉིད་ལས་ལུགས་ལྡོག་གི་སྣང་བ་གསུམ་འབྱུང་བ་ནི། ཉི་མའི་དཀྱིལ་འཁོར་ཞེས་སོ། ། དེ་ལས་ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོ། ། དེ་ཉིད་སྤྲུལ་སྐུ་དབྱུག་སྔོན་ཅད་དུ་བསྒྱུར་བ་ནི། རྡོ་རྗེ་སྔོན་པོ་ཞེས་སོགས་སོ། ། རྡོ་རྗེས་མཚན་པའི་དབྱུག་པ་ནི་རྡོ་རྗེ་དབྱུག་པ་སྟེ། དེ་ཉིད་འདའ་བར་མི་བྱ་བས་ན་དམ་ཚིག་གོ །
དེ་སྟོན་པར་བྱེད་པའི་ཏིང་ངེ་འཛིན་ལ་དེ་སྐད་ཅེས་བྱའོ། ། མི་གཡོ་བའི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་རྡོ་རྗེ་ཞེས་སོ། ། དེ་ལས་ལུགས་ལྡོག་གི་སྣང་བ་གསུམ་འབྱུང་བ་ནི། ཉི་མའི་དཀྱིལ་འཁོར་ཞེས་སོ། ། དེ་ལས་ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོ། ། དེ་ཉིད་སྤྲུལ་སྐུ་མི་གཡོ་བར་བསྒྱུར་བ་ནི། མི་གཡོ་མཆོག་ནི་ཞེས་སོ། ། རྡོ་རྗེ་ནམ་མཁའ་ནི་ཀུན་ཏུ་སྣང་བ་གསུམ་མོ། །
དེའི་དབྱིངས་ནི་འོད་གསལ་བའོ། ། དེ་ཉིད་ཀྱི་དམ་ཚིག་ཞབས་ཀྱིས་གནོན་པ་སྟེ། འོད་གསལ་ལས་ཟུང་འཇུག་ཏུ་ལྡང་བའོ། ། ཏིང་ངེ་འཛིན་སྟོན་པ་ལ་དེ་སྐད་ཅེས་བྱའོ། ། གཙུག་ཏོར་འཁོར་ལོ་སྒྱུར་བའི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་རྡོ་རྗེའི་རྩེ་མོའོ། ། དེ་ལས་ལུགས་ལྡོག་གི་སྣང་བ་གསུམ་འབྱུང་བ་ནི། ཉི་མའི་དཀྱིལ་འཁོར་ཞེས་སོ། ། དེ་ལས་ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོ། །
དེ་ཉིད་སྤྲུལ་སྐུ་གཙུག་ཏོར་དུ་བསྒྱུར་བ་ནི། རིག་པའི་འཁོར་ལོ་ཞེས་སོགས་སོ། ། གཙུག་ཏོར་གྱི་དམ་ཚིག་ནི་རིག་པ་འཛིན་པའི་དམ་ཚིག་གོ ། དེ་དང་ལྡན་པའི་སྟོབས་ཀྱིས་འཁོར་ལོ་ཅན་གྱི་ཏིང་ངེ་འཛིན་དེ་ལ་དེ་སྐད་ཅེས་བྱའོ། ། གནོད་མཛེས་གྱི་ཟློས་པ་པོས་སྒྱུ་ལུས་འོད་གསལ་དུ་བཅུག་པ་ནི། ནམ་མཁའ་རྡོ་རྗེ་ཞེས་སོ། ། དེ་ཉིད་ལས་ལུགས་ལྡོག་གི་སྣང་བ་གསུམ་འབྱུང་བ་ནི། ཉི་མའི་དཀྱིལ་འཁོར་ཞེས་སོ། ། དེ་ལས་ཟུང་འཇུག་ཏུ་བཞེངས་པ་ནི། སངས་རྒྱས་གཟུགས་ནི་ཞེས་སོ། །
དེ་ཉིད་སྤྲུལ་སྐུ་གནོད་མཛེས་སུ་བསྒྱུར་བ་ནི། རྡོ་རྗེ་སུཾ་བྷ་ཞེས་སོགས་སོ། ། རྡོ་རྗེའི་དམ་ཚིག་སུཾ་བྷ་ནི་གནོད་མཛེས་སོ། ། དེ་རབ་ཏུ་འབྱུང་ཞིང་བསྐྱེད་པའི་ཏིང་ངེ་འཛིན་གང་ཡིན་པ་དེ་ལ་དེ་སྐད་ཅེས་བྱའོ། ། ཏིང་ངེ་འཛིན་གཉིས་པོ་ཉེ་བར་བསྡུ་བ་ལ་གཉིས་ཀྱི། དྲང་དོན་དུ་བཤད་པས་སྔགས་ཀྱི་སྐུ་བསྐྱེད་པ་བསྡུ་བ་ནི། རྡོ་རྗེའི་དཀྱིལ་འཁོར་ཏེ་བཀའི་འཁོར་ལོ་འགྲུབ་པར་འགྱུར་རོ། ། བཀའི་འཁོར་ལོ་ཇི་ལྟ་བུ་ཞེ་ན། འགོག་པ་སྟེ་གསོད་པ་ལ་སོགས་པ་མངོན་སྤྱོད་ཀྱི་ལས་སོ། ། ཏིང་ངེ་འཛིན་གང་གིས་འགྲུབ་ཅེ་ན།
གཤིན་རྗེ་གཤེད་ལ་སོགས་པའི་ཁྲོ་བོའི་འཁོར་ལོ་སྟེ་ཏིང་ངེ་འཛིན་གྱིས་འགྲུབ་པར་འགྱུར་རོ། ། དེ་ཇི་ལྟ་བུ་ཞེ་ན། སངས་རྒྱས་ཏེ་ལྷ་རྣམས་ཀྱི་འཁོར་ལོ་བསྟེན་པ་སྟེ་བསྒོམ་པའོ། ། དེ་ཡང་ཇི་ལྟ་བུ་ཞེ་ན། ཏིང་ངེ་འཛིན་ཡེ་ཤེས་རྡོ་རྗེ་རྣམས་ཞེས་ཏེ། སྲུང་བའི་འཁོར་ལོ་སྔོན་དུ་འགྲོ་བ་ཅན་གྱི། གཞལ་ཡས་ཁང་གདན་དང་བཅས་པ་བསྐྱེད་ནས། དེར་ལྷག་མོས་མཛད་པ་དང་བཅས་པ་བསྒོམས་ཏེ། དོན་དམ་པའི་དཀྱིལ་འཁོར་དུ་བཅུག་ནས། དེ་བཞིན་ཉིད་ལས་བྱང་ཆུབ་པ་སྔོན་དུ་འགྲོ་བ་ཅན་གྱི་ཟླ་བ་ལས་བྱང་ཆུབ་པ་བསྒོམ་པ་ནི།
ཏིང་ངེ་འཛིན་ཞེས་པའོ། ། ཟླ་བའི་སྟེང་དུ་ས་བོན་འགོད་པ་སྔོན་དུ་འགྲོ་བ་ཅན་གྱི་རྡོ་རྗེ་ལ་སོགས་པའི་ཕྱག་མཚན་དམིགས་པ་དང་དེ་ཡོངས་སུ་གྱུར་པ་ལས། རྡོ་རྗེ་འཆང་ཆེན་པོ་ལ་སོགས་པ་དེ་ལྟར་བསྐྱེད་དེ་ཤིན་ཏུ་རྣལ་འབྱོར་དང་། རྣལ་འབྱོར་ཆེན་པོའི་བར་བསྒོམ་པ་ནི། རྡོ་རྗེ་ཡེ་ཤེས་རྣམས་ཞེས་པའོ། ། དེ་ལྟར་དང་པོ་སྦྱོར་བའི་འོག་ཏུ་ཕྱག་རྒྱ་འདུ་བྱས་ཏེ་སྙོམས་པར་ཞུགས་པ་ལས། དཀྱིལ་འཁོར་རྒྱལ་མཆོག་བསྐྱེད་ནས། ལས་རྒྱལ་མཆོག་སྔར་བཤད་པའི་ཞི་སོགས་ཀྱི་ལས་བྱ་བར་འབྲེལ་ལོ། ། ངེས་དོན་དུ་བཤད་པ་ཡེ་ཤེས་ཀྱི་སྐུ་བསྐྱེད་པ་ཉེ་བར་བསྡུ་བ་ནི། སངས་རྒྱས་ཀྱི་འཁོར་ལོ་སྟེ་རྣམ་སྣང་ལ་སོགས་པའི་ཚོགས་རྣམས་ཀྱིས་བསྟེན་པའི་གཟུགས་ལ་སོགས་པའི་ཕུང་པོ་རྣམས་བསམ་གཏན་གཉིས་ཀྱིས་འོད་གསལ་དུ་བཅུག་པ་ནི།
འགོག་པ་སྟེ་དོན་དམ་པའི་བདེན་པའོ། ། དེ་ཉིད་རང་བཞིན་གྱི་ལུས་ལ་རྒྱབ་ཀྱིས་ཕྱོགས་པའི་ཁྲོ་བོ་དང་། ཐ་མལ་པའི་ལུས་འཇོམས་པས་མཚོན་ཆ་དང་འདྲ་བས་ན་འཁོར་ལོའོ། ། འོད་གསལ་ལས་ལྡང་བའི་རིམ་པ་སྟོན་པ་ནི། རྡོ་རྗེའི་དཀྱིལ་འཁོར་ནི་འོད་གསལ་ཡིན་ལ། དེ་ལས་ཟུང་འཇུག་ཏུ་ལྡང་བ་འགྲུབ་པར་འགྱུར་རོ། ། ཐབས་གང་ལས་བརྟེན་ནས་ཤེ་ན། ཏིང་ངེ་འཛིན་རྡོ་རྗེ་ནི་འོད་གསལ་བའོ། ། ཡེ་ཤེས་རྣམས་ནི་དེ་ལས་བྱུང་བའི་ལུགས་ལྡོག་གི་སྣང་བ་གསུམ་རླུང་དང་བཅས་པ་རྣམས་ཏེ། དེ་རྣམས་ལ་བརྟེན་ནས་སོ། །
དེ་ནས་སྤྲུལ་སྐུར་བསྒྱུར་ཏེ། ཟུང་འཇུག་གི་དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་རྡོ་རྗེ་བཟླས་པའི་སྒོ་ནས་ཞི་སོགས་ཀྱི་ལས་བྱ་བར་འབྲེལ་ལོ། ། ལེའུ་ཡི་མཚན་དོན་ནི། རྡོ་རྗེ་ནི་དེ་བཞིན་གཤེགས་པ་རྣམས་སོ། ། དམ་ཚིག་ནི་སྤྱན་ལ་སོགས་པའོ། ། བཀོད་པ་ནི་ཁྲོ་བོ་རྣམས་ཏེ། དེ་རྣམས་བསྐྱེད་པར་བྱ་བའི་ཕྱིར། དེ་ཁོ་ན་ཉིད་ཀྱི་དོན་བསྒོམ་པ་ནི་འོད་གསལ་ལ་གནས་པའོ། ། དེ་སྔོན་དུ་འགྲོ་བ་ཅན་གྱི་མངོན་པར་བྱང་ཆུབ་པ་ནི་ཕྱག་རྒྱ་ཆེན་པོ་རྫོགས་པ་སྟེ།
དེ་སྟོན་པའི་གཞུང་གི་ཚོགས་ནི་དེ་སྐད་ཅེས་བྱ་བའི་ལེའུ་འོ། ། ལེའུ་བཅུ་གསུམ་པའི་རྣམ་བཤད་དོ།། ༈ །།སྔགས་སྨྲ་བ་རྣམ་པ་བཞིའི་་་་་་སྔགས་ཀྱི་མིང་དང་། སྔགས་ཀྱི་དོན་དང་། སྔགས་སྤེལ་བ་དང་། སྒྲ་ཡངས་པ་ཤུབ་བུའི་བཟླས་པའོ།། རྗེས་སུ་གཞོལ་བ་རྣམས་ལ། ཞི་བ་ལ་སོགས་པའི་ལས་ཀྱི་ཚོགས་ཉམས་སུ་བླང་བར་བྱའོ་ཞེས་བསྟན་པའི་ཕྱིར། ལེའུ་བཅུ་བཞི་པ་འཆད་པ་ལ་གཉིས་ཀྱི། བསྡུས་པའི་དོན་ནི།
ལེའུ་འདིས་གཙོར་སྔགས་ཀྱི་ལས་སྒྲུབ་པ་སྟོན་ཏེ། དེའང་སྟོད་ནས་སྔགས་ཀྱི་རིག་པས་ལས་བསྒྲུབ་པ་སྟོན། རྐེད་ནས་བསམ་གཏན་གྱི་ལས་སྒྲུབ་པ་དང་། སྔགས་ཀྱི་རིག་པ་གཞན་སྟོན། སྨད་ནས་གདུག་པ་འདུལ་བའི་རིམ་པ་དང་། ཕར་བུས་གདབ་པའི་ཆོ་ག་སྟོན་ནོ། ། ཡན་ལག་གི་དོན་ལ་ལྔ་སྟེ། སྔགས་ཀྱི་ལས་དང་། བསམ་གཏན་གྱི་ལས་དང་། སྔགས་ཀྱི་རིག་པ་གཞན་དང་།
གདུག་པ་འདུལ་བའི་ཆོ་ག་དང་། གཞུང་ཉེ་བར་བསྡུ་བའོ། ། དང་པོ་ལ་གཉིས་ཏེ། ལས་ཚོགས་ཀྱི་གོ་རིམ་བསྟན་པ་དང་། སྔགས་ཀྱི་ལས་བསྒྲུབ་པ་དངོས་སོ། ། ལས་ཚོགས་ཀྱི་གོ་རིམ་བསྟན་པ་ལ་གཉིས་ཀྱི། བསྐྱེད་རིམ་པའི་ལས་བསྒྲུབ་པའི་གོ་རིམ་ནི་བཤད་པའི་རྒྱུད་ལས། ཞི་བ་དང་ནི་རྒྱས་པ་དག ། ཟླ་བ་ཡར་གྱི་ངོ་ལ་བྱ། ། དབང་དང་མངོན་སྤྱོད་ལ་སོགས་པ། །
ཟླ་བ་མར་གྱི་ངོ་ལ་བརྩམས། ། བྱང་དུ་ཁ་བལྟས་ཞི་བ་ལ། ། དེ་བཞིན་རྒྱས་ལ་ཤར་དུ་བལྟ། ། དྲག་པོའི་ལས་ལ་ལྷོ་ཕྱོགས་སུ། ། དབང་གི་ལས་ལ་ནུབ་ཏུ་བལྟ། ། གསོད་པ་ཉིད་ལ་མེ་ཡི་ཕྱོགས། ། སྡང་་་་་་འབྱེད་བར་བྱེད་ལ་བདེན་བྲལ་དུ། ། གནས་ལས་བསྐྲད་པ་རླུང་གི་ཕྱོགས། ། གནོན་པ་ལ་ནི་དབང་ལྡན་ཕྱོགས། ། ཞི་ལ་ཁ་དོག་དཀར་པོ་སྟེ། །
རྒྱས་པ་ལ་ནི་སེར་པོ་བྱ། ། དབང་དང་དགུག་པ་དག་ལ་དམར། ། ཁ་དོག་ནག་པོ་གསོད་པ་ལ། ། དགའ་བའི་སེམས་ཀྱིས་རྒྱས་པ་ལ། ། ཆགས་པའི་སེམས་ཀྱིས་དབང་དག་ལ། ། ཁྲོས་པའི་སེམས་ཀྱིས་གསོད་པ་ལའོ། ། ཞི་བ་ཕལ་ཆེར་སྲོད་ལ་བྱ། ། དེ་བཞིན་རྒྱས་པ་སྔ་དྲོ་བྱ། ། དབང་དང་མངོན་སྤྱོད་དག་གི་ལས། ། ཉི་མ་གུང་དང་མཚན་ཕྱེད་ལའོ། །
ཞེས་དུས་ཀྱི་ཁྱད་པར་དང་། ཕྱོགས་ཀྱི་ཁྱད་པར་དང་། ཁ་དོག་གི་ཁྱད་པར་དང་། བསམ་པའི་ཁྱད་པར་དང་བཞི་དགོངས་པ་ལུང་སྟོན་ནས་བཤད་ལ། གནས་ཀྱི་ཁྱད་པར་དང་། ཡུལ་གྱི་ཁྱད་པར་དང་། ཁ་ཟས་ཀྱི་ཁྱད་པར་དང་། ཆོ་གའི་ཁྱད་པར་དང་བཞི་ནི་རྒྱུད་འདི་ཉིད་ནས་བཤད་དེ། གནས་ཀྱི་ཁྱད་པར་ནི། དགོན་པ་ཆེན་པོའི་ས་ཕྱོགས་ནི། །
མེ་ཏོག་འབྲས་བུ་རྣམས་ཀྱིས་བརྒྱན། ། ཞེས་སོགས་བཤད་དོ། ། ཡུལ་གྱི་ཁྱད་པར་ནི། མ་དད་སྨྲ་བའི་སེམས་ཅན་དང་། ། ཞེས་སོགས་མངོན་སྤྱོད་ཀྱི་ཡུལ་བཤད་པས་མཚོན་ནས་གཞན་ཡང་ཤེས་པར་བྱའོ། ། ཁ་ཟས་ཀྱི་ཁྱད་པར་ནི། ཤ་ཆེན་དམ་ཚིག་དག་གི་ནི། ། ཞེས་སོགས་བཤད་ཅིང་། ཆོ་གའི་ཁྱད་པར་ནི། ཞི་བ་ལ་སོགས་པའི་ལས་ཐ་དད་པ་ལ་ཆོ་ག་ཡང་མི་འདྲ་བ་ཐ་དད་པ་བཤད་དོ། །
དེ་ལྟར་ན་བསྐྱེད་རིམ་པས་ཇི་སྐད་བཤད་པའི་ཁྱད་པར་བརྒྱད་ཀྱི་སྒོ་ནས་ཞི་སོགས་ཀྱི་ལས་བསྒྲུབ་པར་བྱའོ། ། རྫོགས་རིམ་པའི་ལས་བསྒྲུབ་པའི་གོ་རིམ་ནི། བཤད་པའི་རྒྱུད་ལས། ཕྱག་ན་རྡོ་རྗེས་གསོལ་པ། བཅོམ་ལྡན་འདས་ནང་གི་བདག་ཉིད་ཅན་གྱི་དུས་ཞེས་གང་ལ་བགྱི། བཅོམ་ལྡན་འདས་ཀྱིས་བཀའ་བསྩལ་བ། ཕྱག་ན་རྡོ་རྗེ་ནང་གི་བདག་ཉིད་ཀྱི་དུས་ནི། གསང་བ་ཆེན་པོ་ཤིན་ཏུ་གསང་བ་ཤིན་ཏུ་ཕྲ་བ་བྱང་ཆུབ་ཀྱི་སེམས་ཀྱིས་བྱིན་གྱིས་བརླབས་པ་ཡིན་ཏེ། སེམས་ཅན་བསྒྲལ་ཕྱིར་ཡེ་ཤེས་ཡིན། ། སྔགས་རྣམས་སྒྲུབ་པ་དངོས་གྲུབ་ཡིན། །
ཞི་དང་རྒྱས་པའི་ལས་དག་དང་། ། དེ་བཞིན་དབང་དང་མངོན་སྤྱོད་ལ། ། བཅོམ་ལྡན་གཟུང་མིན་ཞི་བ་སྟེ། ། སེམས་དབྱིངས་དེ་བཞིན་གཤེགས་པ་ཡིན། ། མེ་ཏོག་ལ་དྲི་ཇི་ལྟ་བར། ། དེ་བཞིན་འགྲོ་བའི་སྙིང་ལ་གནས། ། རིམ་ནི་གོ་རིམ་ཇི་བཞིན་དུ། ། ཐུན་ཕྱེད་ཀྱི་ནི་དུས་སུ་གནས། ། མེ་དང་རླུང་དང་དབང་ཆེན་དང་། ། ཆུ་སྟེ་སོ་སོའི་དཀྱིལ་འཁོར་ཏེ། །
ནག་དང་སེར་དང་དམར་པོ་སྟེ། ། དཀར་པོ་ཉིད་དེ་མདོར་བསྡུས་པའོ། ། ཞེས་གསུངས་སོ། ། དེ་ལ་ནང་གི་བདག་ཉིད་ཀྱི་དུས་ནི་རླུང་གི་དེ་ཁོ་ན་ཉིད་དེ། དེ་ནི་ཉན་ཐོས་ལ་སོགས་པའི་སྤྱོད་ཡུལ་མ་ཡིན་པས་གསང་བ་ཆེན་པོའོ། ། བསྐྱེད་རིམ་པའི་ཡུལ་མ་ཡིན་པས་ཤིན་ཏུ་གསང་བ་རྟོགས་པར་དཀའ་བས་ན་ཤིན་ཏུ་ཕྲ་བའོ། ། སེམས་སྣང་བ་གསུམ་དང་འགྲོགས་ཏེ་འཁོར་འདས་ཀུན་གྱི་རྒྱུ་བྱེད་པས་ན། བྱང་ཆུབ་ཀྱི་སེམས་ཀྱིས་ཞེས་སོ། ། མཆོག་གི་དངོས་གྲུབ་ཀྱི་རྒྱུ་བྱེད་པས་ན། སེམས་ཅན་སྒྲོལ་ཕྱིར་ཞེས་སོ། །
ཐུན་མོང་གི་དངོས་གྲུབ་ཀྱི་རྒྱུ་བྱེད་པས་ན་སྔགས་རྣམས་ཞེས་སོ། ། དེ་བཞིན་གཤེགས་པ་ལྔའི་ངོ་བོ་ཡིན་པས་ན་བཅོམ་ལྡན་འདས་སོ། ། ཕྲ་བས་ན་གཟུང་བ་མིན་པའོ། ། དེ་ཉིད་ཀྱིས་ན་ཞི་བའོ། ། སེམས་དབྱིངས་ནི་འོད་གསལ་ཏེ། དེ་ལས་བྱུང་ཞིང་དེར་ཐིམ་པས་ན་དེ་བཞིན་གཤེགས་པའོ། ། མེ་ཏོག་དང་དྲི་ཇི་བཞིན་དུ་རླུང་སེམས་དབྱེར་མེད་འབྲལ་མི་རུང་དུ་གནས་པས་ན་མེ་ཏོག་ལ་དྲི་ཞེས་སོ། ། གོ་རིམ་དང་ཡུན་ཇི་ཙམ་དུ་རྒྱུ་བ་ནི། རིམ་ནི་ཞེས་སོགས་ཏེ། ཆུའི་དཀྱིལ་འཁོར་ཁ་དོག་དཀར་པོ་དགུ་བརྒྱ་པ་ཕྲག་གཅིག་རྒྱུ་བའི་དུས་སུ།
ཞི་བ་ཆེན་པོའི་ལས་བྱེད་པ་སོགས་ནི་གོ་སླའོ། ། སྔགས་ཀྱི་ལས་བསྒྲུབ་པ་དངོས་ལ་གཉིས་ཏེ། ལྷ་མོའི་རིག་པས་སྒྲུབ་པ་དང་། ཁྲོ་བོའི་རིག་པས་བསྒྲུབ་པའོ། ། ལྷ་མོའི་རིག་པས་བསྒྲུབ་པ་ལ་བཞི་སྟེ། སངས་རྒྱས་སྤྱན་གྱིས་ནད་ཞི་བར་བྱ་བ་དང་། མཱ་མ་ཀི་བགེགས་བསལ་བ་དང་། གོས་དཀར་མོས་ལུས་ལ་སོགས་པ་རྒྱས་པར་བྱ་བ་དང་། སྒྲོལ་མས་རྒྱལ་པོ་ལ་སོགས་པ་དབང་དུ་བྱའོ། ། དང་པོ་ནི།
ལེའུ་བཅུ་གསུམ་པ་རྫོགས་པའི་རྗེས་དེ་ནས། བཅོམ་ལྡན་འདས་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར། བཅོམ་ལྡན་འདས་ཇི་ལྟ་བུ་ཞེ་ན། མི་བསྐྱོད་པ་ལ་སོགས་པ་དེ་བཞིན་གཤེགས་པ་ཐམས་ཅད་དང་། དམ་ཚིག་སྟེ་ལྷ་མོ་རྣམས་ཀྱི་བདག་པོ་རྡོ་རྗེ་འཛིན་པ་ཆེན་པོའོ། ། ཏིང་ངེ་འཛིན་ཇི་ལྟ་བུ་ཞེ་ན། རིམས་ལ་སོགས་པ་ཞི་བའི་དམ་ཚིག་མཆོག་ཅེས་བྱ་བ་ལའོ། ། གང་ཞིག་ཞེ་ན། དེ་བཞིན་གཤེགས་པ་སྟེ་སྒྲུབ་པ་པོ་ཐམས་ཅད་ཀྱིས་གཟུང་བར་བྱ་བས་ན་བཙུན་མོ་སྟེ། འོག་ནས་འབྱུང་བའི་གཟུངས་འདི་ཉིད་དོ། །
གང་ལས་ན། སྐུ་ལ་སོགས་པ་ལས་སོ། ། གཟུངས་ནི་ཨོཾ་ཞེས་སོགས་ཏེ། འདི་ལ་སྔགས་ཀྱི་མིང་དང་དོན་དང་སྔགས་སྤེལ་བ་གསུམ་གྱིས་ཤེས་པར་བྱ་བ་སྟེ། མིང་ནི་སྦྲུལ་ཞེས་བྱ་སྟེ། རྡོ་རྗེ་གཙུག་ཏོར་གྱི་རྒྱུད་ལས། ཐོག་མར་ཨོཾ་ལྡན་ཐ་མར་ནི། ། སྭཱ་དྷཱ་ཡང་དག་ལྡན་པ་ནི། ། སྦྲུལ་ཏེ་ཞི་བའི་ལས་ཅན་དུ། ། སྔགས་སྟོན་རྣམས་ཀྱིས་ཤེས་པར་བྱ། །
ཞེས་གསུངས་པས་སོ། ། སྔགས་ཀྱི་དོན་ནི། སྔགས་རྣམས་ཀྱི་བརྗོད་བྱའི་དོན་ཇི་ལྟ་བ་བཞིན་དུ་ཤེས་པར་བྱ་སྟེ། འདི་དང་འོག་ནས་འབྱུང་བའི་སྔགས་ཐམས་ཅད་ཀྱི་དོན་འགྲེལ་པར་གསལ་བར་བཤད་པས། དེ་ཉིད་དུ་ཤེས་པར་བྱའོ། ། སྔགས་སྤེལ་བ་ནི། འདི་ཞི་བའི་ལས་ཡིན་པས། སྭཱ་དྷཱི་སྔོན་དུ་འགྲོ་བའི་ཆེ་གེ་མོ་ཤནྟིཾ་ཀུ་རུ་ཞེས་བྱའོ། ། ལས་སྦྱོར་དངོས་ནི། བསྙེན་པ་ལས་སུ་རུང་ཞིང་རིག་པའི་བརྟུལ་ཞུགས་ལ་བྱང་བར་བྱས་པ།
རང་གི་ལྷའི་མཚན་སྔགས་སམ། རུ་རུ་སྤུ་རུའི་ཕྲེང་སྔགས་འབུམ་ཕྲག་གཅིག་བཟླས་པས་ལྷ་མཉེས་པར་བྱ་ཞིང་། སྔགས་དེས་སྦྱིན་སྲེག་ཁྲི་ཕྲག་ཏུ་བྱས་པས་ལྷ་ཚིམ་པར་བྱས་པའི་རྣལ་འབྱོར་པས། སངས་རྒྱས་སྤྱན་གྱི་རིག་པ་ལ་བརྟེན་ནས་ཞི་བའི་ལས་སྒྲུབ་པར་འདོད་ན། སྔར་བཤད་པའི་ཞི་བའི་ལས་ཀྱི་ཁྱད་པར་བརྒྱད་དང་ལྡན་པའི་སྒོ་ནས་བྱ་སྟེ། དེ་ལ་ཆོ་གའི་ཁྱད་པར་རྣམ་པར་སྣང་མཛད་ཀྱི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ནི། རང་གི་སྙིང་ཁའི་ཡེ་ཤེས་སེམས་དཔའི་ཐུགས་ཁར། ཟླ་བའི་དཀྱིལ་འཁོར་གྱི་སྟེང་གི་འཁོར་ལོ་ལ་ཏིང་ངེ་འཛིན་སེམས་དཔའ་ཨོཾ་བསམས་ལ།
དེ་ལ་རུ་རུ་སྤུ་རུ་ལ་སོགས་པའི་སྔགས་ཕྱུང་སྟེ། སྦྲུལ་འཁྱིལ་བ་ལྟར་གཡས་སྐོར་དུ་མགོ་གྱེན་ལ་བསྟན་པ་ཁ་དོག་དཀར་པོ་བཀོད་པ། མདུན་དུ་སྒྲུབ་བྱ་ཟླ་བའི་སྟེང་དུ་བསམས་ལ། སྔགས་ཀྱི་ཕྲེང་བ་མུ་ཏིག་ལྟར་ལ་བརྒྱུས་པ་བཞིན་དུ། རང་གི་སྣ་བུག་གཡོན་པ་ནས་ཕྱུང་སྟེ་བསྒྲུབ་བྱའི་སྣ་བུག་གཡས་པ་ནས་བཙུགས་ལ། སྙིང་ཁར་བཀོད་པའི་འོད་ཀྱིས་བསྒྲུབ་བྱའི་ལུས་ཀྱི་ནད་དང་། སེམས་ཀྱི་སྒྲིབ་པ་ལ་སོགས་པ་ཤ་ཟའི་གཟུགས་སུ་སྣ་བུག་གཡོན་པ་ནས་ཕྱིར་བྱུང་བར་བསམས་ཏེ། ཞག་བདུན་གྱི་བར་དུ་བཟླས་ན། ནད་དང་རིམས་པ་སོགས་པ་ལས་ཐར་པར་འགྱུར་རོ། ། ཕན་ཡོན་བསྟན་པ་ནི།
དེ་ནས་གཟུངས་འདི་གསུངས་པ་ཙམ་གྱིས་འབྱོར་པ་ཀུན་ལ་དགེས་པ་སྟེ། སེམས་ཅན་ཐམས་ཅད་ནད་མེད་པར་བཞེད་པ་རྣམས་སངས་རྒྱས་རྡོ་རྗེ་སྟེ། རྣམ་སྣང་རྗེས་སུ་དྲན་པས་མཉེས་ཤིང་རབ་ཏུ་དགེས་ནས་རྩེ་གཅིག་པ་ཐོབ་པར་འགྱུར་རོ། ། སྔགས་ཀྱི་ནུས་པ་ཅི་ཞེ་ན། ཞི་བ་ལ་སོགས་པའི་ལས་འདོད་པའི་སངས་རྒྱས་ཏེ་སྒྲུབ་པོ་རྣམས་ཀྱི། ནད་སོགས་ཀྱི་ཞི་བའི་ལས་འབྱུང་ཞིང་། དེར་མ་ཟད་བསྐུལ་བ་དང་། ཁ་དོག་དང་། བསམ་པའི་བྱེ་བྲག་ཐ་དད་པས་བཟླས་ན། དབང་ལ་སོགས་པ་ལས་ཐམས་ཅད་རབ་ཏུ་འགྲུབ་པར་འགྱུར་རོ། །
རྡོ་རྗེ་དམ་ཚིག་སྟེ། རྣམ་པར་སྣང་མཛད་བསྐུལ་བར་མཛད་པ། གཟུངས་འདི་ནི་ཤི་བ་སློང་བར་བྱེད་པས་ན། ཤི་བ་སོས་པར་བྱེད་པར་རྡོ་རྗེ་འཆང་ཆེན་པོས་གསུངས་སོ། ། མཱ་མ་ཀིའི་རིག་པས་བགེགས་བསལ་བའི་སྦྱོར་བ་ནི། དེ་ནས་བཅོམ་ལྡན་འདས་སྐུ་གསུམ་གྱི་དམ་ཚིག་རྡོ་རྗེ་ཁྲོ་བོ་སྟེ་རྡོ་རྗེ་འཆང་ཆེན་པོ་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར་རོ། ། ཏིང་ངེ་འཛིན་གང་ལ་ན། དངོས་པོ་ནི་བགེགས་རྣམས་ཡིན་ལ། དངོས་པོ་མེད་པ་ནི་དེ་མེད་པར་བྱེད་པའི་དམ་ཚིག་རྡོ་རྗེ་ཞེས་བྱ་བ་ལའོ། ། གང་ཞིག་ན།
གདུག་པ་རྣམས་འཇིགས་པར་མཛད་པའི་རྡོ་རྗེ་འཛིན་པ་ཐམས་ཅད་ཀྱི་བཙུན་མོའི་མཆོག་དང་འདྲ་བར་གཟུངས་ཐམས་ཅད་ཀྱི་གཙོ་བོར་གྱུར་པའི་གཟུངས་དེའོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྔགས་ནི་ཨོཾ་ཞེས་སོགས་སོ། ། མིང་ནི་སྦྲུལ་ལོ། ། སྤེལ་བ་ནི། སྭཱ་དྷཱི་སྔོན་དུ་འགྲོ་བས་ཆེ་གེ་མོ་རཀྵ་རཀྵ་ཞེས་བྱའོ། ། དེའང་བསྙེན་པ་ལས་སུ་རུང་ཞིང་། མཱ་མ་ཀིའི་སྔགས་དང་། སྦྱིན་སྲེག་ཚད་ལྡན་བྱས་པའི་རྣལ་འབྱོར་པ་མཱ་མ་ཀིའི་རིག་པས་བགེགས་བསལ་བར་འདོད་ན།
མི་བསྐྱོད་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ཏེ། ལས་རྒྱལ་མཆོག་རང་གི་ཡེ་ཤེས་སེམས་དཔའི་ཐུགས་ཁའི་ཉི་མའི་སྟེང་གི་རྡོ་རྗེའི་ལྟེ་བ་ལ་གནས་པའི་ཏིང་ངེ་འཛིན་སེམས་དཔའ་ཧཱུྃ་ལས་ཨོཾ་ཤཾ་ཀ་རའི་སྔགས་ཕྱུང་ལ། དེ་ཉིད་ལ་སྦྲུལ་འཁྱིལ་བའི་ཚུལ་དུ་བཀོད་དེ། སྔགས་དེ་མིང་དང་སྤེལ་ཏེ་བཟླས་པས། སྔགས་མུ་ཏིག་སྟར་ལ་བརྒྱུས་པ་ལྟ་བུ་རང་གི་སྣ་བུག་གཡས་པ་ནས་བྱུང་ནས། བསྒྲུབ་བྱའི་སྣ་བུག་གཡོན་པ་ནས་ཞུགས་ཏེ། སྙིང་ཁར་ཉི་མའི་དཀྱིལ་འཁོར་ལ་བཀོད་ལ། སྔགས་ཀྱི་འོད་ཟེར་གྱིས་བསྒྲུབ་བྱའི་ལུས་ལ་འཚེ་བའི་བགེགས་དང་ལོག་འདྲེན་ཐམས་ཅད་བསྲེག་ཤིང་ཐལ་བར་བྱས་པར་བསམ། སླར་སྔགས་ཀྱི་འོད་ཟེར་བ་སྤུའི་བུ་ག་ཐམས་ཅད་ནས་ཕྱི་རུ་འཕྲོས་པས།
ཕྱི་རོལ་གྱི་བགེགས་ཐམས་ཅད་ཚར་བཅད་དེ། སླར་འོད་ཟེར་འདུས་ཏེ་བདག་གི་ལུས་ལ་བཅུག་པས། རྡོ་རྗེའི་གོ་ཆར་གྱུར་ཞིང་། རྡོ་རྗེའི་གོ་ཆའི་བར་རྣམས་ཁྲོ་ཆུང་གིས་གང་བར་བསམ་མོ། ། དེ་ལྟར་ཞག་བདུན་ལ་སོགས་པ་བྱས་ན། བགེགས་ཐམས་ཅད་ཀྱིས་མི་ཚུགས་ཤིང་ནུས་པ་ཆེན་པོ་དང་ལྡན་པར་འགྱུར་རོ། ། ཕན་ཡོན་ནི། དེ་ནས་གཟུངས་འདི་གསུངས་པ་ཙམ་གྱིས། སེམས་ཅན་རྣམས་ཀྱིས་མི་ཕྱེད་པའི་རྡོ་རྗེའི་ལུས་ལ་ལྡན་པས་ན། སྐུ་གསུམ་དབྱེར་མེད་རྡོ་རྗེ་ཅན་ཏེ།
སྒྲུབ་པ་པོ་རྣམས་མཉེས་པའི་སྤྱན་གདངས་ནས། རྡོ་རྗེ་ཐུགས་ཏེ་མི་བསྐྱོད་པ་རྗེས་སུ་དྲན་ནོ། ། སྔགས་ཀྱི་ནུས་པ་ཅི་ཞེ་ན། རྡོ་རྗེ་བསྲུང་བ་སྟེ། བདུད་ལ་སོགས་པ་བསྲུང་བའི་སྦྱོར་བ་ལ་མངོན་པར་འདོད་པའི་ལས་རྣམས་ཐམས་ཅད་དུས་རྟག་ཏུ་བསྒྲུབ་པ་བྱེད་པར་འགྱུར་རོ། ། གཞན་ཡང་རྡོ་རྗེ་ཆེན་པོ་སྟེ་བགེགས་དང་ལོག་འདྲེན་རྣམས་ཀྱིས་འཇིགས་ཤིང་ཉེན་པ་རྣམས་ལ་རྟག་ཏུ་བགེགས་གཞན་གྱིས་མི་ཐུབ་པའི་སྟོབས་ནི་བྱེད་པར་བཤད་དོ། ། གོས་དཀར་མོའི་རིག་པས་ལུས་ལ་སོགས་པ་རྒྱས་པར་བྱ་བའི་སྦྱོར་བ་ནི། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་འདོད་ཆགས་ཆེན་པོའི་དམ་ཚིག་ནི་འོད་དཔག་ཏུ་མེད་པ་སྟེ། ཏིང་ངེ་འཛིན་གང་གིས་དེ་གཟིགས་ཤིང་ཡུལ་དུ་བྱས་པའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར་རོ། ། གང་ཞིག་ན་ཆོས་ཀྱི་སྐུའི་བཙུན་མོ་ནི།
པད་མའི་རིགས་ཀྱི་ལྷ་མོ་རྣམས་ཏེ། དེ་རྣམས་ཀྱི་མཆོག་ཏུ་གྱུར་པའི་གཟུངས་འདིའོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྔགས་ནི་ཨོཾ་ཞེས་སོགས་སོ། ། མིང་ནི་སྦྲུལ་ལོ། ། སྤེལ་བ་ནི། སྭ་ཱདྷཱི་སྔོན་དུ་འགྲོ་བས། ཆེ་གེ་མོ་པུཥྚིཾ་ཀུ་རུ་བོ་ཥཊ་ཞེས་བྱའོ། ། དེ་ཡང་གོས་དམར་མོའི་རིག་པས་ལུས་རྒྱས་པ་སོགས་བྱར་འདོད་ན།
རྒྱས་པའི་ལས་ཀྱི་ཁྱད་པར་བརྒྱད་དང་ལྡན་པའི་སྒོ་ནས་བྱ་སྟེ། དེ་ལ་ཆོ་གའི་ཁྱད་པར་ནི། འོད་དཔག་ཏུ་མེད་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ཡེ་ཤེས་སེམས་དཔའི་ཐུགས་ཁའི་པད་མའི་སྟེང་གི་ཏིང་ངེ་འཛིན་སེམས་དཔའ་ལ་ཨ་ལས་ཨོཾ་ག་ཏེ་ཞེས་པ་ཕྱུང་སྟེ། སྦྲུལ་འཁྱིལ་པའི་ཚུལ་དུ་བཀོད་ལ། སྒྲུབ་བྱ་མདུན་དུ་པད་མའི་སྟེང་དུ་བསམས་ཏེ། སྔགས་མིང་དང་སྤེལ་ནས་བཟླས་པས། བདག་གི་ཏིང་ངེ་འཛིན་སེམས་དཔའ་ལས་འོད་ཟེར་གྱི་ཕྲེང་བ་སེར་པོ་སྣ་བུག་གཡས་པ་ནས་གོས་དཀར་མོའི་རང་བཞིན་སྤྲོས་ལ། སྒྲུབ་བྱའི་སྣ་བུག་གཡོན་པ་ནས་ཞུགས་ཏེ།
སྙིང་ཁར་ཟླ་བ་སེར་པོའི་སྟེང་དུ་བཀོད་ལ། སྔགས་ཀྱི་ཕྲེང་བ་ལ་འོད་ཟེར་སེར་པོ་འཕྲོས་པས། སྒྲུབ་བྱའི་དབུལ་བ་དང་། སེར་སྣ་ལ་སོགས་པའི་དྲི་མ་ཐམས་ཅད་བསྲེག་པར་བསམ་ཞིང་། ལུས་འོད་ཟེར་སེར་པོས་བཀང་ནས། སྔགས་ཀྱི་འོད་ཟེར་སེར་པོ་ཕྱི་རོལ་དུ་སྤྲོས་པས། འོད་ཟེར་དེ་ལས་ནོར་དང་འབྲུ་ལ་སོགས་པ་ཆར་བཞིན་འབབ་པར་བསམ་མོ། ། དེ་ལྟར་ཞག་བདུན་ལ་སོགས་པ་བྱས་པས། ནོར་ལ་སོགས་པ་འཕེལ་བར་འགྱུར་རོ། ། ཡང་སྒྲུབ་བྱ་གསུང་རབ་ཀྱི་དོན་ཤེས་པའི་ཡེ་ཤེས་སྤེལ་བར་འདོད་ན།
རང་གི་ཏིང་ངེ་འཛིན་སེམས་དཔའ་ལས་སྤྲོས་པའི་ཨཱ་ལྀ་ཀཱ་ལྀའི་སྔགས་ཕྲེང་བསྒྲུབ་བྱའི་སྙིང་ཁར་བཀོད་ལ། དེས་གསུང་རབ་ལ་རྨོངས་པའི་སྡིག་པའི་དྲི་མ་ཐམས་ཅད་བསྲེགས་ཏེ། ལུས་ཐམས་ཅད་ཨཱ་ལི་ཀཱ་ལིས་བཀང་ལ། དེ་ལས་ཕྱི་རོ་དུ་ཨཱ་ལྀ་ཀཱ་ལྀའི་འོད་ཟེར་སྤྲོས་པས། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་དང་གསུང་ཐམས་ཅད་ཨཱ་ལྀ་ཀཱ་ལྀའི་རང་བཞིན་དུ་བསྡུས་ནས། སྒྲུབ་བྱ་ལ་བཅུག་པས་བསྒྲུབ་བྱའི་ཤེས་རབ་འཕེལ་བར་འགྱུར་རོ། ། ཕན་ཡོན་ནི། དེ་ནས་གཟུངས་འདི་གསུངས་པ་ཙམ་གྱིས། རྡོ་རྗེ་ཆོས་མཆོག་འཛིན་པ་སྟེ། པད་མའི་རིགས་ལ་མོས་པ་རྣམས་མཉེས་ཤིང་རྩེ་གཅིག་པའི་བསམ་གཏན་ཐོབ་ནས།
རྡོ་རྗེ་ཆོས་ཏེ་འོད་དཔག་ཏུ་མེད་པ་རྗེས་སུ་དྲན་པར་འགྱུར་རོ། ། སྔགས་ཀྱི་ནུས་པ་ཅི་ཞེ་ན། རྟག་ཏུ་གསུང་རབ་ཡན་ལག་དགུའི་ཆོས་དང་། ལུས་རྒྱས་ཤིང་སྟོབས་ཏེ་བྱ་བ་རྣམས་ལ་སྤྲོ་བ་དང་། ནོར་དང་འབྲུ་ལ་སོགས་པའི་མཛོད་ཆེན་པོ་དང་ལྡན་པར་འདོད་པ་རྣམས་ཀྱིས། རྡོ་རྗེ་གསུང་གི་བཀའ་བཞིན་དུ་གཟུངས་འདི་བཟླས་ཤིང་བཏོན་པ་ཙམ་གྱིས་མངོན་པར་འདོད་པ་བྱེད་པར་འགྱུར་རོ། སྒྲོལ་མའི་རིགས་ལས་རྒྱལ་པོ་ལ་སོགས་པ་དབང་དུ་བྱ་བའི་སྦྱོར་བ་ནི། དེ་ནས་བཅོམ་ལྡན་འདས་དམ་ཚིག་ཀུན་ནས་འབྱུང་བ་ནི་དོན་ཡོད་གྲུབ་པ་སྟེ། ། དེ་གང་དུ་འབྱུང་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར་རོ། ། གང་ཞིག་ན།
དམ་ཚིག་སེམས་དཔའི་བཙུན་མོ་ནི། ། དོན་ཡོད་གྲུབ་པའི་རིགས་ཀྱི་ལྷ་མོ་རྣམས་ཏེ། དེ་རྣམས་ཀྱི་ནང་ནས་མཆོག་ཏུ་གྱུར་པ་སྒྲོལ་མའི་གཟུངས་འདི་འོ། ། གང་ལས་ན། ཉིད་ཀྱི་སྐུ་སོགས་པ་ལས་སོ། ། གཟུངས་ནི་ཨོཾ་ཞེས་སོགས་ཏེ། མིང་ནི་སྦྲུལ་ལོ། ། སྤེལ་བ་ནི། སྭཱ་དྷཱི་སྔོན་དུ་འགྲོ་བས་ཆེ་གེ་མོ་བ་ཤ་མ་ན་ཡ་ཞེས་བྱའོ། །

དེ་ཡང་བསྙེན་པ་ལས་སུ་རུང་བས་དབང་གི་ཁྱད་པར་བརྒྱད་དང་ལྡན་པས་བསྒྲུབ་སྟེ། ཆོ་གའི་ཁྱད་པར་དོན་ཡོད་གྲུབ་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ནི། རང་གི་ཡེ་ཤེས་སེམས་དཔའི་ཐུགས་ཁའི་སྣ་ཚོགས་རྡོ་རྗེའི་ལྟེ་བ་ལ་གནས་པའི་རལ་གྲིའི་ལྟེ་བ་ལ་ཏིང་ངེ་འཛིན་སེམས་དཔའ་ཧ་ལས་ཨོཾ་ཏ་རེའི་སྔགས་ཕྱུང་སྟེ། སྦྲུལ་འཁྱིལ་པའི་ཚུལ་དུ་གཡས་སྐོར་དུ་ཁ་དོག་དམར་པོ་བཀོད་ལ། བསྒྲུབ་བྱ་མདུན་དུ་སྣ་ཚོགས་རྡོ་རྗེ་ལ་འདུག་པར་བསམས་ཏེ། སྔགས་སྤེལ་ཚིག་དང་བཅས་པ་ཟློས་ཤིང་། ཏིང་ངེ་འཛིན་སེམས་དཔའ་ལས། བདག་གི་སྣ་བུག་གཡས་པ་ནས། སྔགས་ཀྱི་ཕྲེང་བ་དམར་པོ་སྒྲོལ་མའི་རང་བཞིན་ཅན་བྱུང་སྟེ།
བསྒྲུབ་བྱའི་སྣ་བུག་གཡོན་པར་ཞུགས་ནས། སྙིང་ཁར་ཟླ་བ་དམར་པོའི་སྟེང་དུ་བཀོད་ལ་དེ་ལ་འོད་ཟེར་དམར་པོ་འཕྲོས་པས། བདག་ལ་མ་དད་པའི་སྡིག་པ་དང་དྲི་མ་དག་པར་བྱས་ཏེ། ལུས་འོད་ཟེར་དམར་པོས་གང་བར་བསམས་ལ། བྱང་ཆུབ་ཀྱི་སེམས་འོད་ཟེར་དམར་པོ་དེས། མྱོས་ཤིང་དྲན་པ་མེད་པར་བྱས་ཏེ་རིམ་གྱིས་བདག་གི་གན་དུ་འོང་བར་བསམས་ན། ཞག་བདུན་ལ་སོགས་པས་དབང་དུ་འགྱུར་རོ། ། ཕན་ཡོན་ནི། དེ་ནས་གཟུངས་འདི་གསུངས་པ་ཙམ་གྱིས། སངས་རྒྱས་ཀུན་ནི་དོན་ཡོད་གྲུབ་པའོ། །
དེའི་བདག་ཉིད་ཆེ་ལས་སྐྱེས་པ་ནི། དེ་ལ་ལྷག་པར་མོས་པ་རྣམས་ཏེ། དེ་དག་མཉེས་ཤིང་རྩེ་གཅིག་པའི་ཡེ་ཤེས་ཐོབ་པར་གྱུར་ནས། རྡོ་རྗེའི་སྐུ་སྟེ་དོན་ཡོད་གྲུབ་པ་རྗེས་སུ་དྲན་ཞིང་བསྒོམ་མོ། ། སྔགས་ཀྱི་ནུས་པ་ཅི་ཞེ་ན། སངས་རྒྱས་རྡོ་རྗེ་སྟེ་སྐྱེས་བུའི་གཙོ་བོ་སྙིང་སྲ་བ་རྣམས་དང་། སྡེ་ཆེན་སྟེ་རྒྱལ་པོ་དང་། སེམས་ཅན་ཁམས་ཏེ་འཇིག་རྟེན་ཐ་མལ་པ་རྣམས། སྐད་ཅིག་གིས་ཏེ་འཕྲལ་དུ་བྲན་བཞིན་དུ་ཐམས་ཅད་གཡོ་བ་མེད་པར། སྒྲུབ་པ་པོས་དབང་དུ་བྱེད་པར་འགྱུར་རོ། །
ཁྲོ་བོའི་རིག་པས་ལས་བསྒྲུབ་པ་ལ་དགུ་ཡོད་པའི། གཤིན་རྗེ་གཤེད་ཀྱི་རིག་པས་སྐྱེས་པ་དང་བུད་མེད་དགུག་པའི་སྦྱོར་བ་ནི། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ། དེ་བཞིན་གཤེགས་པ་དྲི་མ་མེད་པའི་འོད་ཟེར་གྱི་སྤྲིན་རྡོ་རྗེ་ནི། རྣམ་པར་སྣང་མཛད་དེ། དེ་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ནས། ཕྱུང་ངོ་ཞེས་སྦྱར། གང་ཞིག་ན། རྡོ་རྗེ་གཤིན་རྗེ་གཤེད་པོ་ཆེན་པོ། རྡོ་རྗེ་ཁྲོ་བོའི་བདག་ཉིད་ཀྱི་སྔགས་འདིའོ། །
གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྔགས་ནི་ན་མ་ཞེས་སོགས་ཏེ། མིང་ནི་སྦྲུལ་ལོ། ། སྤེལ་བ་ནི། སྭཱ་དྷཱི་སྔོན་དུ་འགྲོ་བས། ཆེ་གེ་མོ་ཨ་ཀར་ཤ་ཡ་ཧྲི་ཞེས་བྱའོ། ། དེ་ནས་སྔགས་ཀྱི་རྒྱལ་པོ་འདི་གསུངས་པ་ཙམ་གྱིས་བསྒྲུབ་པར་བྱ་བ་ཉིད་དང་། སྒྲུབ་བྱར་བྱ་བ་ཉིད་དུ་ཤེས་པས་ན་སངས་རྒྱས་ཏེ། བརྒྱ་བྱིན་ལ་སོགས་པ་འཇིག་རྟེན་སྐྱོང་བ་གྲགས་པ་ཆེན་པོ་ཀུན་འཁྲུལ་པས་འཇིགས་ཤིང་།
སེམས་འཁྲུགས་པས་ཀུན་ཏུ་སྐྲག་ནས། རྡོ་རྗེ་སེམས་དཔའ་སྟེ་རྡོ་རྗེ་འཆང་ཆེན་པོ་ལ་རྗེས་སུ་དྲན་ཞིང་སྐྱབས་སུ་འགྲོའོ། ། དེ་ཡང་བསྙེན་པ་ལས་སུ་རུང་ཞིང་གཤིན་རྗེ་གཤེད་ཀྱི་སྔགས་དང་། སྦྱིན་སྲེག་ཚད་དུ་སོང་བའི་རྣལ་འབྱོར་པས། སྐྱེས་པ་དང་བུད་མེད་དགུག་པར་འདོད་ན། རྣམ་སྣང་གི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ནི། ཐོད་པ་མ་ཆག་མ་གས་པ། ། གཟུགས་མཛེས་ཡིད་འོང་རྙེད་པ་ལ། །
ཞེས་ཏེ། བུད་མེད་ཀྱི་ཐོད་པ་མ་ཆག་མ་གས་པ་གཟུགས་མཛེས་པ་བླངས་ལ། ཐོད་པ་དེའི་དབུས་སུ། རོའི་སེན་རྩི་དང་། རྒྱ་སྐྱེགས་ཀྱི་ཁུ་བས་བུད་མེད་ཀྱི་གཟུགས་བརྙན་བྲིས་ལ། སྙིང་ཁར་མིང་གི་ཡི་གེ་སྔགས་དང་སྤེལ་བ་བཀོད་ལ། རྐང་པས་མནན་པའི་ཚུལ་དུ་བྱས་ནས། སྔགས་འདི་རྗེས་སུ་དྲན་པར་བྱ། ། ཞེས་པ། མིང་ལ་རྣམ་པར་ཤེས་པ་བཀུག་ལ།
དོན་དུ་མངོན་པར་ཞེན་པས། རྣམ་པར་སྣང་མཛད་ཀྱི་སྦྱོར་བ་དང་ལྡན་པས། བདུད་རྩི་འཁྱིལ་པའི་སྔགས་བཟླས་ཤིང་དེ་ནས་གཤིན་རྗེ་གཤེད་དུ་བསྒྱུར་ལ། དེའི་རྐང་པ་གཡས་བརྐྱང་བས་གཟུགས་བརྙན་གྱི་སྙིང་ཁར་མནན་ལ། ཕྱག་ན་གནས་པའི་ལྕགས་ཀྱུ་དེས། བུ་མོའི་སྙིང་ཁར་ཕུག་ནས་འགུགས་པར་བསམས་ཏེ། སྔགས་འདི་ཁྲོས་པས་འདོན་པར་བྱའོ། ། དེས་ཅིར་འགྱུར་ཞེ་ན། མཱ་མ་ཀི་སྟེ་རྒྱས་རིགས་མོ་དང་། སྤྱན་ཏེ་བྲམ་ཟེ་མོ་དང་།
རྡོ་རྗེ་རིགས་ཆེན་ཏེ་རྒྱལ་པོ་དང་བློན་པོ་ལ་སོགས་པ་རིགས་མཐོན་པོ་ལས་བྱུང་བའི་བུད་མེད་རྣམས་ལན་གསུམ་སྟེ་དུས་གསུམ་དུ་ཕྲེང་སྔགས་ཅི་ནུས་སུ་བརྗོད་ན། དེ་མ་ཐག་ཏུ་སྟེ་ཞག་བདུན་ལ་སོགས་པ་ངེས་པར་འགུག་པར་འགྱུར་རོ། ། སྐྱེས་པ་དགུག་པར་འདོད་ན། གཞན་རྣམས་སྔར་དང་འདྲ་ལ། སྐྱེས་པའི་ཐོད་པ་བཤད་མ་ཐག་པའི་ཆོ་གས་གཟུགས་བརྙན་བྲིས་ནས་གཡོན་བརྐྱང་བའི་གནས་པས་མནན་ནས་དགུག་པར་བྱའོ། ། བདུད་རྩི་འཁྱིལ་བའི་རིག་པས། གནས་ནས་བསྐྲད་པའི་སྦྱོར་བ་ནི། དེ་ནས་བཅོམ་ལྡན་འདས་དེ་བཞིན་གཤེགས་པ་རྣམ་པར་སྣང་མཛད་དེ། རྡོ་རྗེ་འཆང་ཆེན་པོ་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར་རོ། ། ཏིང་ངེ་འཛིན་ཇི་ལྟ་བུ་ཞེ་ན།
དམ་ཚིག་ནི་དོན་ཡོད་གྲུབ་པའོ། ། དེའི་འོད་ཟེར་སྟུག་པོ་མཆོག་ནི། མརྒད་ཀྱི་མདོག་ལྟ་བུའི་འོད་དེ་དེ་ལྟ་བུའི་འོད་དང་ལྡན་པའི་བདུད་རྩི་འཁྱིལ་པ་བསྐྱེད་པའི་ཏིང་ངེ་འཛིན་ལའོ། ། གང་ཞིག་ཅེ་ན། མི་འཆི་བའི་དམ་ཚིག་ནི་དོན་ཡོད་གྲུབ་པ་སྟེ། དེ་ལས་བྱུང་བའི་ཁྲོ་བོ་བདུད་རྩི་འཁྱིལ་བའི་སྔགས་འདིའོ། ། སྔགས་ནི་ན་མ་ཞེས་སོགས་ཏེ་མིང་ནི་སྦྲུལ་ལོ། ། སྤེལ་བ་ནི་སྭཱ་དྷཱི་སྔོན་དུ་འགྲོ་བས་ཆེ་གེ་མོ་ལུད་ཚ་ཊ་ཡ་ཧཱུྃ་ཞེས་པའོ། ། འདི་ནི་གསུངས་མ་ཐག་ཏུ་ཞེས་པ། ཚིགས་བཅད་ཅིག་གི་དོན་བཤད་ཟིན་ཏོ། །
སྔགས་ཀྱི་ནུས་པ་ཅི་ཞེ་ན། སྐྲོད་པ་ལ་སོགས་པའི་སྔགས་ཀུན་གྱི་སྦྱོར་བ་ཤེས་པ་དང་། རྡོ་རྗེ་སྟེ་བསྐྲད་པར་དཀའ་བ་རྣམས་ཀྱང་། རྟོག་པ་ནས་འབྱུང་བའི་ལས་ཀྱི་ཆོ་ག་རྣམས་དང་། དོན་ཡོད་གྲུབ་པའི་སྦྱོར་བ་དང་ལྡན་པས་ཚུལ་བཞིན་བྱས་ན་སངས་རྒྱས་ཀྱི་དཔུང་སྟེ་ཚོགས་དག་ཀྱང་སྤྲོད་པར་འགྱུར་ན། གཞན་དག་ལྟ་ཅི་སྨོས་ཞེས་པའོ། ། དེའང་དོན་ཡོད་གྲུབ་པའི་དྲན་པ་གཅིག་པའི་ཏིང་ངེ་འཛིན་མཐར་ཕྱིན་པ་དང་། སྔགས་འདི་འབུམ་དུ་བཟླས་ཤིང་སྦྱིན་སྲེག་ཁྲི་ཕྲག་ཏུ་བྱས་པའི་རྣལ་འབྱོར་པས། བསྐྲད་པའི་ལས་བྱེད་པར་འདོད་ན། དོན་ཡོད་གྲུབ་པའི་དང་པོ་སྦྱོར་བ་དང་།
དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ནི། སྐྱེ་ཚེ་དང་། ལན་ཚ་དང་། ཏིལ་དང་། དུག་དང་། ད་དུ་རའི་ཁུ་བ་དང་། མཛུབ་མོའི་ཁྲག་གཅིག་ཏུ་བྱས་ལ། དེར་དུར་ཁྲོད་ཀྱི་རས་ལ། རླུང་གི་དཀྱིལ་འཁོར་ཟླ་གམ་ངོས་གཉིས་སུ་རྡོ་རྗེ་གཉིས་ཀྱིས་མཚན་པ་བྲིས་ལ།
དེའི་དབུས་སུ་བསྒྲུབ་བྱའི་མིང་གི་ཡི་གེ་སྔགས་དང་སྤེལ་བ་བྲིས་ལ། དེ་ལ་རྣམ་ཤེས་དགུག་པ་སྔོན་དུ་འགྲོ་བས། དོན་དུ་མངོན་པར་ཞེན་པས་མནན་ལ། སྔ་མ་བཞིན་དུ་བཟླས་ནས་དུར་ཁྲོད་དུ་སྦས་ན་ངེས་པར་སྐྲོད་པར་འགྱུར་རོ། ། གཞན་གྱིས་མི་ཐུབ་པའི་རིག་པས་སྲིན་པོས་གཟུང་བ་བསལ་བ་ནི་དེ་ནས་བཅོམ་ལྡན་སྙོམས་པར་ཞུགས་ནས་ཕྱུང་ངོ་ཞེས་སྦྱར། བཅོམ་ལྡན་འདས་ཇི་ལྟ་བུ་ཞེ་ན། དེ་ཁོ་ན་ཉིད་ཀྱི་རིན་པོ་ཆེའི་རྒྱལ་མཚན་གང་ལ་ཡོད་པ་དེ་ནི། རིན་ཆེན་ཏོག་སྟེ་རྡོ་རྗེ་འཆང་ཆེན་པོའོ། ། ཏིང་ངེ་འཛིན་ཇི་ལྟ་བུ་ཞེ་ན། སངས་རྒྱས་ཀྱི་འོད་ཟེར་རྡོ་རྗེ་ནི་རིན་ཆེན་འབྱུང་ལྡན་ཏེ།
དེ་བསྐྱེད་པའི་ཏིང་ངེ་འཛིན་ལའོ། ། གང་ཞིག་ཅེ་ན། རྡོ་རྗེ་ཁྲོ་བོ་གཞན་གྱིས་མི་ཐུབ་པའི་སྔགས་འདིའོ། གང་ལས་ན་ཉིད་ཀྱི་སྐུ་ལ་སོགས་པ་ལས་སོ། ། སྔགས་ནི་ན་མ་ཞེས་སོགས་ཏེ། མིང་ནི་སྦྲུལ་ལོ། ། སྤེལ་བ་ནི་སྭཱ་དྷཱི་སྔོན་དུ་འགྲོ་བས་ཆེ་གེ་མོ་རཀྵ་ས་ཏི་བྱོ་བི་མོ་ཙ་ཡ་ཧྲི་བྱའོ། ། དེ་ནས་སྔགས་འདི་གསུངས་པ་ཙམ་གྱིས་སངས་རྒྱས་ཏེ་སྒྲུབ་པ་པོ་བདག་ཉིད་ཆེས་སྐྱེས་ཏེ་བརྩོན་འགྲུས་དང་ལྡན་པ་ཀུན་འཇིགས་ཤིང་ཀུན་ཏུ་སྐྲག་པར་གྱུར་ནས། བྱང་ཆུབ་སེམས་ཏེ་རིན་ཆེན་འབྱུང་ལྡན་རྗེས་སུ་དྲན་ཞིང་བསྒོམ་པར་འགྱུར་རོ། ། སྔགས་ཀྱི་ནུས་པ་ཅི་ཞེ་ན།
སྲིན་པོ་སྟེ་ཤ་ཟ་དང་། སེང་གེ་ལ་སོགས་པ་མ་རུངས་པ་དང་། གཏུམ་པོ་ཕྱིར་རྒོལ་བ་གནོད་པ་བྱེད་པ་རྣམས་དང་། མེ་དང་སྦྲུལ་ལ་སོགས་པ་འཇིགས་པ་ཆེན་པོས་འཁྲུགས་པ་ལས་རྡོ་རྗེ་འཆང་ཆེན་པོས་རབ་ཏུ་སྦྱར་ཞིང་གཏོར་བས་ན། རྡོ་རྗེ་སེམས་ཀྱིས་རབ་སྦྱོར་ནས་ཏེ། རིན་ཆེན་འབྱུང་ལྡན་གྱི་ཏིང་ངེ་འཛིན་ལ་དམིགས་ནས། ཁྲོ་བོ་གཞན་གྱིས་མི་ཐུབ་པ་ལ་བཀའ་བསྒོའོ། ། དེས་ཅི་ཞིག་བྱེད་ཅེ་ན། བསྲུང་བ་ལ་སོགས་པའི་ལས་རྣམས་རྟོག་པ་ལས་བྱུང་བའི་ཆོ་ག་བཞིན་དུ་བྱེད་པར་འགྱུར་རོ། ། ཆོ་ག་ནི་འདི་ཡིན་ཏེ།
བསྙེན་པ་ལས་སུ་རུང་བས་རིན་ཆེན་འབྱུང་ལྡན་གྱི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་གི་བར་དུ་བསྐྱེད་ལ། ལས་རྒྱལ་མཆོག་ནི། རིན་ཆེན་འབྱུང་ལྡན་གྱི་ལག་མཐིལ་གཉིས་སུ་ཡི་གེ་ཧཱུྃ་གྱུར་པ་ལས་ཉི་མའི་དཀྱིལ་འཁོར་གཉིས་བསམས་ལ། དེ་ནས་ཁྲོ་བོ་གཞན་གྱིས་མི་ཐུབ་པ་ལ་བཀའ་བསྒོས་ཏེ། དེས་སྲིན་པོ་ལ་སོགས་པས་གཟུང་བའི་བསྒྲུབ་བྱ་དེའི་སྤྱི་བོ་ནས་སྤྲུགས་པས། བསྒྲུབ་བྱའི་ལུས་ལ་སྲིན་པོ་སོགས་ཕྱིར་བྱུང་བར་བསམས་ལ། དེ་ནས་སྲིན་པོ་ལ་སོགས་པ་ཁྲོ་བོ་གཞན་གྱིས་མི་ཐུབ་པས་བླངས་ནས། རིན་ཆེན་འབྱུང་ལྡན་ལ་ཕུལ་བས། རིན་ཆེན་འབྱུང་ལྡན་གྱིས་ལག་མཐིལ་གྱི་ཉི་མའི་དཀྱིལ་འཁོར་གྱི་བར་དུ་བཅུག་ནས།
ཉི་མའི་འོད་ཟེར་གྱིས་བསྲེགས་ཏེ་ཐལ་བར་གྱུར་པར་བསམ་ཞིང་། གཞན་གྱིས་མི་ཐུབ་པའི་སྔགས་བརྗོད་ན། བདེ་བར་གནས་པར་འགྱུར་རོ། ། རྟ་མགྲིན་གྱི་རིག་པས་དུག་གསལ་བ་ནི། དེ་ནས་བཅོམ་ལྡན་འདས་དེ་བཞིན་གཤེགས་པ་ཚེ་དཔག་ཏུ་མེད་པ་སྟེ་རྡོ་རྗེ་འཆང་ཆེན་པོའོ། ། དཔག་ཏུ་མེད་པའི་རྡོ་རྗེ་སྟེ། འོད་དཔག་ཏུ་མེད་པ་འབྱུང་ཞིང་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ནས། ཕྱུང་ངོ་ཞེས་སྦྱར། གང་ཞིག་ན། པད་མོ་སྟེ་འོད་དཔག་ཏུ་མེད་པ་ལས་བྱུང་བའི་རྡོ་རྗེ་ཁྲོ་བོ་ཆེན་པོ་རྟ་མགྲིན་འདི་སྔགས་ཀྱི་བདག་ཉིད་དུའོ། །
གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྔགས་ནི་ན་མ་ཞེས་སོགས་ཏེ། མིང་ནི་སྦྲུལ་ལོ། ། སྤེལ་བ་ནི། ཆེ་གེ་མོ་བི་ཤ་དི་ཀམ་ཨ་པ་ཧ་ར་ཧཱུྃ་ཞེས་བྱའོ། ། དེ་ནས་སྔགས་འདི་གསུངས་པ་ཙམ་གྱིས། ཆོས་ཀྱི་རྡོ་རྗེ་སྟེ་འོད་དཔག་ཏུ་མེད་པའོ། ། དེའི་ཚེ་མཆོག་སྐྱེས་ནི། དེ་ལས་སྐྱེས་པའི་གཙོ་བོ་རྟ་མགྲིན་ལ་སོགས་པ་སྟེ།
དེས་འདུལ་བའི་བགེགས་རྣམས་འཇིགས་ཤིང་རབ་ཏུ་བརྒྱལ་བར་འགྱུར་ནས། ཡེ་ཤེས་རྒྱལ་པོ་འོད་དཔག་ཏུ་མེད་པ་རྗེས་སུ་དྲན་ཞིང་བསྒོམ་པར་འགྱུར་རོ། ། སྔགས་ཀྱི་ནུས་པ་ཅི་ཞེ་ན། མཁའ་དབྱིངས་ཏེ། ནམ་མཁའི་དབྱིངས་ཐམས་ཅད་དུག་གིས་ཡོངས་སུ་གང་བའི་དུག་རྣམས་ཐམས་ཅད་མེད་པར་བྱེད་དོ་ཞེས་སྦྱར། དུག་ཇི་ལྟ་བུ་ཞེ་ན། མི་ཕྱེད་པས་ན་རྡོ་རྗེ། ཧ་ལ་ཧ་ལ་ཞེས་པའི་དུག་གི་ཁྱད་པར་གྱིས་སོ། ། གང་གིས་ན། ཁྲ་བོའི་རྒྱལ་པོ་རྟ་མགྲིན་བསྐུལ་བར་བྱེད་པའི་སྔགས་འདི་ཡིས་སོ། །
མན་ངག་ནི་འདི་ཡིན་ཏེ། བསྙེན་པ་ལས་སུ་རུང་བའི་རྣལ་འབྱོར་པས། འོད་དཔག་ཏུ་མེད་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ནི། སྒྲུབ་བྱ་དུག་གིས་ཟིན་པ་ལྟ་བུ་དེ། རྟ་མགྲིན་སེམས་དཔའ་སུམ་རྩེག་ཏུ་སྐད་ཅིག་གིས་བསྐྱེད་ལ། དེའི་ཏིང་ངེ་འཛིན་སེམས་དཔའ་ལས་འོད་ཟེར་འཕྲོས་པས། དེས་ལུས་ཐམས་ཅད་གང་བར་བསམ་མོ། ། དེ་ནས་བདག་ཉིད་ཀྱི་ལག་པ་གཡས་པའི་མཐིལ་དུ་ཨ་ལས་ཟླ་བ་བསམས་ལ།
ཟླ་བའི་སྟེང་དུ་ཧཾ་དཀར་པོ་འོད་ཟེར་འཕྲོ་བ་དང་བཅས་པ་བསམས་ལ། ལག་པའི་སོར་ཚིགས་རྣམས་ལ། ཨོཾ་ཛྲིཾ་ཧྲིཾ་ཁྲིཾ་སྭཾཿཞེས་པའི་ཡི་གེ་ལྔ་བཀོད་དེ། རྟ་མགྲིན་གྱི་སྔགས་བརྗོད་པ་སྔོན་དུ་འགྲོ་བས། ལག་པ་ལ་བཀོད་པའི་སྔགས་དང་བཅས་པས། བསྒྲུབ་བྱ་ལ་བྱབས་པས། སྔགས་ཀྱི་འོད་ཟེར་དཀར་པོས་བསྒྲུབ་བྱའི་ལུས་ཐམས་ཅད་གང་བས། དུག་གི་རྒྱུན་ཁ་དོག་སྔོན་པོའི་རྣམ་པ་ལྟ་བུར་གདས་ནས། རྐང་པའི་མཐིལ་ནས་བཏོན་ལ། ལུས་ཤེལ་ལྟ་བུར་གྱུར་པར་བསམ་པ་དེ་ཞག་བདུན་ལ་སོགས་པ་བྱས་ན་དུག་ཞི་བར་འགྱུར་རོ། །
དབྱུག་སྔོན་ཅན་གྱི་རིག་པས་གསད་པ་ནི། དེ་ནས་བཅོམ་ལྡན་འདས་དེ་བཞིན་གཤེགས་པ་གདོན་མི་ཟ་བར་འགྲུབ་པ་སྟེ། རྡོ་རྗེ་འཆང་ཆེན་པོ་སྙོམས་པར་ཞུགས་ནས་ཕྱུང་ངོ་ཞེས་སྦྱར། གང་ལ་ན། གདོན་མི་ཟ་བའི་དམ་ཚིག་ནི་དོན་ཡོད་གྲུ་པ་སྟེ། དེ་འབྱུང་བའི་དཔལ་རྡོ་རྗེ་ཞེས་བྱ་བའི་ཏིང་ངེ་འཛིན་ལའོ། ། གང་ཞིག་ན། རྡོ་རྗེ་བེ་ཅོན་སྔོན་པོ་ཁྲོ་བོའི་རྒྱལ་པོ་འདི་སྔགས་ཀྱི་བདག་ཉིད་དུའོ། ། གང་ལས་ན་ཉིད་ཀྱི་སྐུ་ལ་སོགས་པ་ལས་སོ། ། སྔགས་ནི་ན་མ།
ཞེས་སོགས་སོ། ། མིང་ནི་སྦྲུལ་ལོ། ། སྤེལ་བ་ནི། སྭཱ་དྷཱི་སྔོན་དུ་འགྲོ་བས། ཆེ་གེ་མོ་མ་ར་ཡ་ཕཊ྄་ཕཊ྄་ཅེས་བྱའོ། ། དེ་ནས་སྔགས་འདི་གསུངས་པ་ཙམ་གྱིས་གདུག་པའི་མཆོག་ལས་བྱུང་བ་ནི། བགེགས་ཀྱི་མཆོག་རྣམས་སོ། ། སྔགས་ཀྱི་ནུས་པ་ཅི་ཞེ་ན། ཁྲོ་བོའི་རྒྱལ་པོ་གྲགས་ཆེན་དབྱུག་སྔོན་ཅན་གྱི་སྔགས་འདི་བརྒྱ་རྩ་བརྒྱད་དུ་བཟླས་པ་དང་། རྟོགས་པ་ལས་འབྱུང་ཞིང་ཆོ་ག་ཚུལ་བཞིན་དུ་བྱས་ཏེ།
སྔགས་ཀྱི་དོན་ཡོངས་སུ་ཤེས་པ་ལ་སོགས་པས་ལྷ་རྣམས་བསྐུལ་བ་ཡིས། དཀོན་མཆོག་གསུམ་ལ་གནོད་པ་བྱེད་པ་ལ་སོགས་པའི་གདུག་པ་ཐམས་ཅད་གསོད་པར་འགྱུར་རོ། ། དེ་ལ་ཆོ་ག་ནི་འདི་ཡིན་ཏེ། བསྙེན་པ་ལས་སུ་རུང་བའི་རྣལ་འབྱོར་པས། དོན་ཡོད་གྲུབ་པའི་དང་པོ་སྦྱོར་བ་དང་དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་དུར་ཁྲོད་ཀྱི་རས་ལ་འཁོར་ལོ་རྩིབས་བཅུ་དྲུག་པ་བྲིས་ཏེ། དེའི་སྟེང་དུ་སྣ་ཚོགས་རྡོ་རྗེ་བྲི། དེའི་ལྟེ་བ་ལ་མེའི་དཀྱིལ་འཁོར་ལ་སྐྱེ་ཚེ་ལ་སོགས་པ་མངོན་སྤྱོད་ཀྱི་རྫས་ཀྱིས་བསྒྲུབ་བྱའི་མིང་གི་ཡི་གེ་དང་སྔགས་སུ་སྤེལ་ཏེ་བྲིས་ལ། དེ་ནས་ཆུ་ཕ་འགྲམ་ཚུར་འགྲམ་གྱི་ས་དང་། བསྒྲུབ་བྱའི་རྐང་རྗེས་ཀྱི་ས་དང་།
བདུད་རྩི་ལྔ་དང་བསྲེས་ལ། དགྲའི་གཟུགས་བརྙན་བྱས་ལ། གཟུགས་བརྙན་དེའི་སྙིང་ཁར་འཁོར་ལོ་དེ་བཅུག་ལ། མིང་ལ་རྣམ་ཤེས་བཀུག་སྟེ། དཔའ་བོ་གཡུལ་དུ་བསད་པའི་ཐོད་པ་ཁ་སྦྱར་དུ་བཅུག་ལ། ཉི་མ་ཕྱེད་དམ་ནམ་ཕྱེད་ན། དབྱུག་སྔོན་ཅན་གྱི་ང་རྒྱལ་ལྡན་པས། རྐང་པ་གཡོན་པས་མནན་ཏེ་སྔགས་ཟློས་པའི་དུས་སུ། དོན་ཡོད་གྲུབ་པའི་ང་རྒྱལ་དང་ལྡན་པས། སྔགས་བརྒྱ་རྩ་བརྒྱད་བཟླས་པ་དེ་ལྟ་བུ་ཞག་བདུན་ལ་སོགས་པའི་བར་དུ་བྱས་ན།
གདུག་པ་ཅན་དེ་འཆི་བར་འགྱུར་རོ། ། དེས་ཤི་བར་མ་གྱུར་ན། དཔའ་བོ་གྲི་བསད་པའི་ཐོད་པ་གསུམ་གྱི་སྒྱེད་བུ་བྱས་ལ། དེའི་སྟེང་དུ་གཟུགས་བརྙན་བཞག་ལ། གྲིར་བསད་པའི་རོ་བསྲེགས་པའི་མེས་གཟུགས་བརྙན་དེ་གདུང་བར་བྱས་ན། གདུག་པ་ཅན་དེ་དང་པོར་ཚ་བའི་རིམས་ཀྱིས་འཛིན་པར་འགྱུར་རོ། ། དེ་ནས་གཟུགས་བརྙན་དེའང་མེར་བཅུག་ནས་བསྲེགས་ན་འཕྲལ་དུ་འཆི་བར་འགྱུར་རོ། ། སྟོབས་པོ་ཆེའི་རིག་པས་ཆར་དབབ་པ་ནི། དེ་ནས་བཅོམ་ལྡན་འདས་དེ་བཞིན་གཤེགས་པ་མི་བསྐྱོད་པ་སྟེ་རྡོ་རྗེ་འཆང་ཆེན་པོས་ཀུན་ནས་སྤྲིན་གྱི་དཔལ་ཏེ། སྟོབས་པོ་ཆེ་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ནས།
ཕྱུང་ངོ་ཞེས་སྦྱར། གང་ན་རྡོ་རྗེ་སྟོབས་པོ་ཆེ་འདི་སྔགས་ཀྱི་བདག་ཉིད་དུའོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྔགས་ནི་ན་མ་ཞེས་སོགས་སོ། ། མིང་ནི་སྦྲུལ་ལོ། ། སྤེལ་བ་ནི། སྭཱ་དྷཱི་སྔོན་དུ་འགྲོ་བས་བར་ཥ་ད་རམ་ཏ་པ་ཡ་ཧྲི་ཅེས་བྱའོ། ། འདི་ནི་ཞེས་སོགས་གོ་སླའོ། ། སྔགས་ཀྱི་ནུས་པ་ཅི་ཞེ་ན།
སྔགས་འདི་ལན་བརྒྱ་རྩ་བརྒྱད་བཟླས་པའི་སྦྱོར་བ་ཡི་ཞེས་སོ། ། དེ་ཡང་བསྙེན་པ་ལས་སུ་རུང་བའི་རྣལ་འབྱོར་པས། མི་བསྐྱོད་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ཏེ། ལས་རྒྱལ་མཆོག་ནི། དུག་དང་ཁྲག་ལ་སོགས་པའི་མངོན་སྤྱོད་ཀྱི་རྫས་རྣམས་ཀྱིས། དུར་ཁྲོད་ཀྱི་རས་ལ་པད་མ་འདབ་མ་བརྒྱད་པ་བྲིས་ལ། པད་མའི་འདབ་མ་རྣམས་ལ་ཀླུ་བརྒྱད་བྲིས་ལ། དེ་ནས་ཀླུ་དེ་རྣམས་ཀྱི་སྙིང་ཁ་དང་སྤྱི་བོར་ཧཱུྃ་ནཾ་ཧཱུྃ་ཞེས་བྱ་བ་དང་སྔགས་སྤེལ་བ་བྲིས་ལ་ལྟེ་བའི་དབུས་སུ་ཡང་། ཨོཾ་ཨཱ་ཧཱུཾ་བཛྲ་ད་རོ་ཨད་ཉ་པ་ཡ་སྟེ་སརྦ་ན་ག་བར་ཥ་ར་མུད་ཙ་རེ་ཛན་ཏི་ཧྲི་སྭཱ་ཧཱ།
ཞེས་བྱ་བ་བཀོད་ནས། ཡང་འཁོར་ལོ་གཉིས་པ་ཅིག་དེ་བཞིན་དུ་གཡོན་སྐོར་དུ་བྲིས་ལ། འཁོར་ལོ་གཉིས་ཁ་སྦྱར་ཏེ། དེ་ནས་མིང་ལ་རྣམ་པར་ཤེས་པ་བཀུག་པ་སྔོན་དུ་འགྲོ་བས་གཟུགས་བརྙན་གྱི་སྙིང་ཁར་བཞུགས་སོ། ། དེ་ལ་གཟུགས་བརྙན་གྱི་རྒྱུ་ནི། ཆུ་ཕ་འགྲམ་ཚུར་འགྲམ་གྱི་ས་དང་། བདུད་རྩི་ལྔ་དང་བསྲེས་ལ་བྱ་སྟེ། དེ་ནས་དུག་དང་ཁྲག་ལ་སོགས་པའི་མངོན་སྤྱོད་ཀྱི་རྫས་རྣམས་ཀྱིས་ཉེ་བར་བྱུགས་ཏེ། སྔགས་བརྗོད་ཅིང་དུར་ཁྲོད་གྱི་མེ་ལ་གདུང་བར་བྱས་ན། ཞག་བདུན་ལ་སོགས་པ་པས་ཀླུ་རྣམས་ཀྱིས་ཆར་འབེབས་པར་འགྱུར་རོ། །
འདོད་པའི་རྒྱལ་པོའི་རིག་པས། རྒྱལ་པོ་ལ་སོགས་པ་དགུག་པ་ནི། དེ་ནས་བཅོམ་ལྡན་འདས་ཀུན་ཏུ་སྒྲོགས་རྡོ་རྗེ་སྟེ། འདོད་པའི་རྒྱལ་པོ་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ནས། ཕྱུང་ངོ་ཞེས་སྦྱར། གང་ན་ཊ་ཀི་རྒྱལ་པོ་ཁྲོ་བོ་ཆེན་པོ་འདི་སྔགས་ཀྱི་བདག་ཉིད་དུའོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྔགས་ནི་ན་མ་ཞེས་སོགས་ཏེ། མགོ་ན་ཨོཾ་མེད་ཅིང་།
མཇུག་ན་སྭཱ་ཧཱ་མེད་པས་མིང་ནི་བཏུས་པའོ། ། སྤེལ་བ་ནི། ཆེ་གེ་མོ་ཨ་ཀར་ཤ་ཧྲི། ཞེས་པའོ། ། དེ་ནས་སྔགས་འདི་གསུངས་པ་ཙམ་གྱིས་བསྒྲུབ་པར་བྱ་བ་ཉིད་དུ་ཤེས་པས་སངས་རྒྱས་ཏེ། བགེགས་རྫུ་འཕྲུལ་དང་ལྡན་པའི་བདག་ཉིད་ཆེན་པོ་ཀུན་འཇིགས་ཤིང་། དམ་ཚིག་ལྡན་པ་སྟེ་འདོད་པའི་རྒྱལ་པོ་བློས་དམིགས་ནས། རྡོ་རྗེ་སྐུ་གསུམ་སྟེ་རྡོ་རྗེ་འཆང་ཆེན་པོ་རྗེས་སུ་དྲན་ཞིང་བསྒོམ་པར་འགྱུར་རོ། ། སྔགས་ཀྱི་ནུས་པ་ནི། རྡོ་རྗེ་སེམས་དཔའི་སྦྱོར་བ་སྟེ།
རྡོ་རྗེ་སེམས་དཔའི་ཏིང་ངེ་འཛིན་ལ་གནས་པའི་རྣལ་འབྱོར་པས། ལིངྒ་སྟེ་བསྒྲུབ་བྱའི་གཟུགས་བརྙན་བཙག་གིས་ས་ལ་བྲིས་ཏེ། སྙིང་ཁའི་ཕྱོགས་སུ་སྔགས་དང་། དེ་གཉིས་སྤེལ་བར་བྲིས་ལ། དེ་ནས་བསྒྲུབ་བྱའི་རྣམ་ཤེས་བདག་གི་ཏིང་ངེ་འཛིན་སེམས་དཔའི་འོད་ཟེར་གྱིས་བཀུག་ལ། གཟུགས་བརྙན་ལ་བསྟིམ་མོ། ། དེ་ནས་འདོད་པའི་རྒྱལ་པོའི་ང་རྒྱལ་དང་ལྡན་པས། རྡོ་རྗེ་ལྕགས་ཀྱུས་བྱིན་གྱིས་བརླབས་པའི་རྐང་པ་གཡས་པས་གཟུགས་བརྙན་དེ་མནན་ནས། མི་བསྐྱོད་པའི་ང་རྒྱལ་གྱིས། རྡོ་རྗེ་གསུམ་སྟེ་འདོད་པའི་རྒྱལ་པོ་ནི་སྔགས་ལན་བརྒྱ་རྩ་བརྒྱད་ལ་སོགས་པར་བཟླས་པ་ཞག་བདུན་གྱི་པར་དུ་བྱས་ན།
སྔགས་རྣམས་ཏེ་རྒྱལ་པོ་ལ་སོགས་པ་གང་འགུགས་པར་འདོད་པ་ཐམས་ཅད་འགུགས་པར་བྱེད་པར་འགྱུར་རོ། ། མི་གཡོ་བའི་རིག་པས་ཚངས་པ་ལ་སོགས་པའི་ལྷ་དགུག་པ་ནི། དེ་ནས། བཅོམ་ལྡན་འདས་རྡོ་རྗེ་འཆང་ཆེན་པོ་ཡེ་ཤེས་ཀྱི་ཕྲེང་བའི་ཆུའི་རྡོ་རྗེ་ནི་མི་གཡོ་བ་སྟེ དེ་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ནས། ཕྱུང་ངོ་ཞེས་སྦྱར་རོ། ། གང་ཞིག་ན། མི་གཡོ་བ་རྡོ་རྗེ་གཏུམ་པོའི་དམ་ཚིག་སྔགས་ཀྱི་བདག་ཉིད་ཅན་འདིའོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྔགས་ནི་ན་མ་ཞེས་སོགས་ཏེ།
མིང་མགོ་མེད་ཅེས་བྱའོ། ། དེ་སྐད་དུ་ཡང་། སྭཱ་ཧཱར་ལྡན་ཞིང་ཨོཾ་མེད་པ་དང་། ། མིང་ནི་མགོ་མེད་ཅེས་བྱ་སྟེ། ། འདི་ནི་ལས་ཀུན་ཆོ་ག་ལ། ། རྡོ་རྗེ་གཙུག་ཏོར་གྱིས་གསུངས་སོ། ། ཞེས་འབྱུང་བས་སོ། ། དེ་ནས་སྤེལ་བ་ནི། གཤིན་རྗེ་གཤེད་ཀྱི་སྐབས་དང་འདྲའོ། ། ལྷ་རྣམས་ནི་ཚངས་པ་ལ་སོགས་པའོ། །
རྡོ་རྗེ་སྐུ་ནི་རྡོ་རྗེ་འཆང་ཆེན་པོའོ། ། སྔགས་ཀྱི་ནུས་པ་ཅི་ཞེ་ན། ཁྲོ་བོ་ཆེན་པོ་མི་གཡོ་བའི་ཕྲེང་སྔགས་འདིས་ལྷ་ཆེན་དག་སྟེ་དབང་ཕྱུག་ཆེན་པོ་ལ་སོགས་པའི་ལྷ་མཐུ་ཆེན་དག་ཀྱང་དམ་ཚིག་ལས་འདས་པའི་འཇིགས་པས་སྐྲག་པར་གྱུར་ནས། ཁ་སྦྱར་ལུས་སུ་སྟེ། འཕྲུལ་འཁོར་ཁ་སྦྱར་བས་འགུགས་པར་འགྱུར་རོ། ། དེ་ཡང་མི་བསྐྱོད་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་པས། ལས་རྒྱལ་མཆོག་ནི། གྲོ་ག་དང་། ཤོག་བུ་ལ་སོགས་པ་ལ།
གི་ཝང་དང་། གུར་གུམ་ལ་སོགས་པ་པས་བསྒྲུབ་བྱ་ཚངས་པ་ལ་སོགས་པའི་གཟུགས་བྲིས་ལ། དེ་ནས་ཡང་འཁོར་ལོ་གཉིས་པ་སྔགས་དང་མིང་གཡོན་སྐོར་དུ་བྲིས་པ་གཅིག་བྱས་ལ། དེ་གཉིས་ཁ་སྦྱར་ལ། སྔགས་དང་སྔགས་ཕྲད་པར་བྱས་ལ། དེ་ནས་མིང་ལ་རྣམ་ཤེས་བཀུག་སྟེ། མི་གཡོ་བའི་ང་རྒྱལ་གྱིས། རྡོ་རྗེ་ལྕགས་ཀྱུས་མཚན་པའི་རྐང་པ་གཡོན་བརྐྱངས་པས་མནན་ལ། དེ་ནས་སྔགས་ཟློས་པའི་དུས་སུ། མི་བསྐྱོད་པའི་ང་རྒྱལ་གྱིས།
སྔགས་དུས་གསུམ་དུ་བཟླས་ན། ཞག་བདུན་ལ་སོགས་པས་ཚངས་པ་ལ་སོགས་པའི་ལྷ་ཁུག་པར་འགྱུར་རོ། ། གནོད་མཛེས་ཀྱི་རིག་པས་བུ་མོ་དགུག་པའི་སྦྱོར་བ་ནི། དེ་ནས་བཅོམ་ལྡན་འདས་དམ་ཚིག་རྣམ་པར་འཕྲུལ་པ་རྡོ་རྗེ་སྟེ། རྡོ་རྗེ་འཆང་ཆེན་པོའི་བཀའ་རབ་ཏུ་འཇུག་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། རྡོ་རྗེ་འཛིན་པ་ཐམས་ཅད་ཀྱི་དམ་ཚིག་སྟེ། བཀའི་ངོ་བོ་གདུག་པ་རྣམ་པར་འདུལ་བའི་ཁྲོ་བོ་ཆེན་པོ་གནོད་མཛེས་འདི། སྔགས་ཀྱི་བདག་ཉིད་དུ་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། སྔགས་ནི་ཨོཾ་ཞེས་སོགས་སོ། ། མིང་ནི་མཐའ་མེད་ཅེས་བྱ་སྟེ། །
གང་ལ་ཨོཾ་ཡོད་སྭཱ་དྷཱ་མེད། ། དེ་ནི་མཐའ་མེད་ཅེས་བྱར་བརྗོད། ། ཞེས་གསུངས་པས་སོ། ། དེ་ནས་སྔགས་འདི་གསུངས་པ་ཙམ་གྱིས། ལྷ་མོ་ཀླུ་མོ་ལ་སོགས་པའི་བུ་མོ་མཐུ་ཆེན་རྣམས་ཆགས་པའི་དབང་གིས་སྐྲ་བཤིག གོས་དང་བྲལ་བར་གྱུར་ནས། རྡོ་རྗེ་སེམས་དཔའ་སྟེ་རྡོ་རྗེ་འཆང་ཆེན་པོ་རྗེས་སུ་དྲན་ནོ། ། སྔགས་ཀྱི་ནུས་པ་ཅི་ཞེ་ན། རྡོ་རྗེ་སེམས་དཔའ་ནི་རང་གི་ཡེ་ཤེས་སེམས་དཔའ་འོ། ། ཞབས་ཀྱིས་མནན་པ་ནི།
དེའི་འོད་ཟེར་གྱིས་བསྒྲུབ་བྱ་བསྐུལ་བའོ། ། དེ་བཞིན་གཤེགས་པ་ཀུན་གྱི་བདག་པོ་ནི་བསྒྲུབ་བྱའི་ཡེ་ཤེས་སེམས་དཔའ་སྟེ། དེ་ལྕགས་ཀྱུ་དང་ཞགས་པས་བཅིངས་ནས་བུ་མོ་ལ་སོགས་པ་དགུག་པར་བྱའོ། ། དེ་ཡང་མི་བསྐྱོད་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་པས། ལས་རྒྱལ་མཆོག་གོང་གི་སྐྱེས་པ་ལ་སོགས་པ་དགུག་པའི་སྦྱོར་བ་དང་འདྲ་བར་བལྟ་བར་བྱའོ། ། བསམ་གཏན་གྱིས་ལས་བསྒྲུབ་པ་ལ་གཉིས་ཀྱི། མདོ་བསྟན་པ་ནི། དེ་ནས་རྡོ་རྗེ་འཆང་ཆེན་པོ། ཏིང་ངེ་འཛིན་ལ་སྙོམས་པར་ཞུགས་ནས།
ཕྱུང་ངོ་ཞེས་སྦྱར། ཏིང་ངེ་འཛིན་ཇི་ལྟ་བུ་ཞེ་ན། དམ་ཚིག་ཆེན་པོ་སྟེ་སྒྲུབ་པ་པོ་རྣམས་ཀྱི་དགུག་པ་ལ་སོགས་པའི་སེམས་ཅན་གྱི་དོན་བྱེད་པའི་དེ་ཁོ་ན་ཉིད་འབྱུང་བ་རྡོ་རྗེ་ཞེས་བྱ་བ་ལའོ། ། གང་ཞིག་ཅེ་ན། དམ་ཚིག་ཆེན་པོ་སྟེ་སློབ་བཞིན་པ་རྣམས་ཀྱི་སྐུ་གསུང་ཐུགས་ཀྱི་རྡོ་རྗེ་གསུམ་གྱི་གསང་བ་གསུང་གི་དམ་ཚིག་དེ་ཁོ་ན་ཉིད་ཀྱི་གནས་ཏེ་གཞིར་གྱུར་པ་དགུག་པ་ལ་སོགས་པའི་ལས་འདིའོ། ། གང་ལས་ན་ཉིད་ཀྱི་སྐུ་ལ་སོགས་པ་ལས་སོ། ། རྒྱས་པར་བཤད་པ་ལ་བཞི་སྟེ། སྐུ་གསུང་ཐུགས་དགུག་པ་དང་། རང་གི་མཚན་མ་ལ་བསྐྱོན་ཏེ་དགུག་པ་དང་། དེ་དག་ཀྱང་སྔགས་དང་ཕྱག་རྒྱ་འཛོམས་པས་བསྒྲུབ་པ་དང་།
སྦྱོར་བ་གང་ལ་ཡང་རྡོ་རྗེ་སེམས་དཔར་བསྒོམ་པའོ། ། དང་པོ་ནི། བསམ་གཏན་གྱི་ཁྱད་པར་རྣམ་པར་བསྒོམ་མོ། ། སུ་ཞིག་གིས་ཞེ་ན། རྡོ་རྗེ་སེམས་དཔའ་སྟེ་སྒྲུབ་པ་པོ་སེམས་གཏན་པར་གྱུར་པས་སོ། ། ཡུལ་གང་ལ་བསྒོམ་ཞེ་ན། སངས་རྒྱས་ཏེ་བསྒྲུབ་བྱ་དཀའ་བ་ས་གསུམ་གྱི་བདག་པོ་པཎྜི་ཏ་ལ་སོགས་པའི་རྡོ་རྗེའི་སྐུ་གསུམ་སྟེ་ལུས་ངག་ཡིད་གསུམ་ལའོ། ། ཚུལ་ཇི་ལྟར་ཞེ་ན། བསྒྲུབ་བྱའི་ལུས་ལ། རང་གི་ཕྱག་མཚན་ལས་འཕྲོས་པའི་འོད་ཟེར་གྱི་ཚོགས་ཞགས་པའམ།
རྡོ་རྗེ་ཀྱོ་བ་ལྟ་བུའི་རྣམ་པ་གཞུག་པར་རྣམ་པར་བསྒོམ་མོ། ། དེ་ལས་ཅིར་འགྱུར་ཞེ་ན། དེ་ནི་སངས་རྒྱས་གདུག་པ་སྟེ་སྐུ་དགུག་པ་དམ་པ་ཡིན་ནོ། ཐུགས་དགུག་པ་ནི། སངས་རྒྱས་གསུང་སྐུ་སྦྱོར་བ་ཡིས། ། འཁོར་ལོ་ཆེན་པོ་སྦྱོར་བ་ལས། ། རྡོ་རྗེ་སེམས་པ་རྒྱལ་པོ་ཆེ། ། རྟག་ཏུ་ངེས་པར་ཁུགས་པར་འགྱུར། ། ཞེས་ཏེ། ངེས་པར་ཁུགས་པར་འགྱུར་རོ་ཞེས་དྲང་།
ནམ་གྱི་ཚེ་ན། རྟག་ཏུ་སྟེ་འཕྲལ་དུའོ། ། གང་ཞིག་ན། རྡོ་རྗེ་སེམས་དཔའ་རྒྱལ་པོ་ཆེ་སྟེ་ཐུགས་རྡོ་རྗེའོ། ། གང་གི་ཐུགས་ཞེ་ན། འཁོར་ལོ་ཆེན་པོ་སྟེ་དཀྱིལ་འཁོར་པ་རྣམས་ཀྱི་བདག་པོ་ཡིན་ནོ། ། དཀྱིལ་འཁོར་ཇི་ལྟ་བུའི་ཞེ་ན། སངས་རྒྱས་ཏེ་སྟོན་པ་པོ་སློབ་དཔོན་གྱི་གསུང་སྐུ་སྟེ། ཚིག་གི་ཚོགས་ཀྱི་སྦྱོར་བ་ཡིས། འཁོར་དུ་འདུས་པའི་སློབ་མའི་ཚོགས་ཀྱི་དཀྱིལ་འཁོར་པ་རྣམས་ཀྱིའོ། །
ཐབས་གང་གིས་ཁུག་པར་འགྱུར་ཞེ་ན། ཐུགས་དགུག་པར་བྱ་བའི་ཕྱིར་འོད་ཟེར་གྱི་ཚོགས་རྡོ་རྗེ་ལྕགས་ཀྱུའི་རྣམ་པར་གཏོང་བའི་སྦྱོར་བ་ལས་སོ། ། སུ་ཞིག་གིས་འགུགས་པར་འགྱུར་ཞེ་ན། མི་ཕྱེད་རྡོ་རྗེ་གསུམ་བསྒོམ་པ་སྟེ། རྣམ་སྣང་ལ་སོགས་པ་རིགས་གསུམ་གྱི་རྣལ་འབྱོར་པ་རྣམས་ཀྱིས་ཁུག་པར་འགྱུར་རོ། ། དེ་དག་གིས་ཐབས་གང་གིས་འགུགས་པར་བྱེད་ཅེ་ན། འཁོར་ལོ། པད་མོ། རྡོ་རྗེ་ཆེས་རྡོ་རྗེ་ཀྱོ་བའི་དབྱེ་བ་ཡིས་ཞེས་སྦྱར་ཏེ། གཏི་མུག་ལ་སྤྱོད་པ་རྣམ་སྣང་དང་།
འདོད་ཆགས་ལ་སྤྱོད་པ་འོད་དཔག་ཏུ་མེད་པ་དང་། ཞེ་སྡང་ལ་སྤྱོད་པ་མི་བསྐྱོད་པའི་རྣལ་འབྱོར་པ་རྣམས་ཀྱི་རང་གི་ཕྱག་མཚན་གྱི་དང་པོ་འཁོར་ལོ་དང་། པད་མོ་དང་། རྡོ་རྗེ་རྣམས་ལས་འཕྲོས་པའི་འོད་ཟེར་གྱི་ཚོམས། འཁོར་ལོ་ལྕགས་ཀྱུ་དང་། པད་མོ་ལྕགས་ཀྱུ་དང་། རྡོ་རྗེ་ལྕགས་ཀྱུའི་དབྱེ་བའི་ཁྱད་པར་གྱིས། སྔགས་རྣམས་ཏེ་བསྒྲུབ་བྱ་གསུམ་གྱི་བདག་པོ་པཎྜི་ཏ་ལ་སོགས་པ་ཐམས་ཅད་ཀྱི་སེམས་དགུག་པའི་མཆོག་ཡིན་ནོ། ། ནང་ལ་མཆོག་ཏུ་གཞོལ་བའི་རྣལ་འབྱོར་པ་བསྙེན་པ་ལས་སུ་རུང་བ་དེས། ས་གསུམ་གྱི་བདག་པོ་པཎྜི་ཏ་དགུག་པར་འདོད་ན།
རྣལ་འབྱོར་པ་གཏི་མུག་ཅན་ཡིན་ན་རྣམ་སྣང་དང་། འདོད་ཆགས་ཅན་ཡིན་ན་འོད་དཔག་ཏུ་མེད་པ་དང་། ཞེ་སྡང་ཅན་ཡིན་ན་མི་བསྐྱོད་པའི་དང་པོ་སྦྱོར་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ནི། དེ་དག་གི་ཕྱག་གཡས་ཀྱི་འཁོར་ལོ་དང་། པད་མོ་དང་། རྡོ་རྗེ་རྣམས་ལས་ལྕགས་ཀྱུ་དང་། ཞགས་པའི་རྣམ་པ་ཅན་གྱི་འོད་ཟེར་སྤྲོས་པས། བསྒྲུབ་བྱ་རླུང་གི་དཀྱིལ་འཁོར་ལ་བསྐྱོན།
མགྲིན་པ་ཞབས་པས་བཅིངས། སྙིང་ལྕགས་ཀྱུས་ཕུག་ནས། འཁོར་དང་བཅས་པ་རིམ་གྱིས་བདག་གི་གན་དུ་འོང་བར་བསམས་ན་ཞག་བདུན་ལ་སོགས་པས་ཁུགས་པར་འགྱུར་རོ། ། མཚན་མ་ལ་བསྐྱོན་ཏེ་དགུག་པ་ལ་དྲུག་ལས། མིའི་བུ་མོ་དགུག་པ་ནི། ནང་ལ་མཆོག་ཏུ་གཞོལ་བ་བསྙེན་པ་ལས་སུ་རུང་བའི་རྣལ་འབྱོར་པས་རང་སྔགས་སྐྱེས་བུ་སྟེ། རང་གི་ལྷག་པའི་ལྷའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ནི། བུ་མོའི་མདུན་དུ་སྐད་ཅིག་གིས།
རྡོ་རྗེ་སེམས་དཔའ་གཟུགས་ཅིག་བསྐྱེད་ལ། དེ་ཡོངས་སུ་གྱུར་པ་ལས། ཐམས་ཅད་རྡོ་རྗེའི་དངོས་ཞི་བ། ། ཞེས་པ་སྣ་ཚོགས་རྡོ་རྗེ་མཛེས་པ་ཅིག་ཏུ་བསམས་ལ། རླུང་གི་དཀྱིལ་འཁོར་སྦྱོར་བ་ཡིས། ། ཞེས་པ་དེའི་འོག་ཏུ་ཡམ་ལས་རླུང་གི་དཀྱིལ་འཁོར་བསྐྱེད་ལ། དེ་ནས་མིའི་བུ་མོ་མཆོག་རྣམས་ཀྱི་སྙིང་ཁར་རྡོ་རྗེ་ཀྱོ་བ་སྦྱར་ཞེས་པ། བདག་གི་ཏིང་ངེ་འཛིན་སེམས་དཔའ་ལས་འོད་ཟེར་ལྕགས་ཀྱུ་དང་ཞགས་པའི་རྣམ་པ་ཅན་འཕྲོས་པས། བུ་མོའི་སྙིང་ལྕགས་ཀྱུས་ཕུག མགྲིན་པ་ཞགས་པས་བཅིངས་ནས།
བདག་གི་གན་དུ་འོང་བར་བསམས་ན། ངེས་པར་རྟག་ཏུ་སྟེ་ཞག་བདུན་ལ་སོགས་པས་འགུགས་པར་འགྱུར་རོ། ། ཤ་ཙི་དགུག་པ་ནི། དེ་ཡང་ནང་ལ་མཆོག་ཏུ་གཞོལ་བ་བསྙེན་པ་ལས་སུ་རུང་བའི་རྣལ་འབྱོར་པས། བརྒྱ་བྱིན་གྱིས་ཆུང་མ་བདེ་སོགས་མ་དགུག་པར་འདོད་ན། རྣམ་སྣང་གི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ནི། ཟླ་བའི་དཀྱིལ་འཁོར་དག་ལ་ནི། ། རྣམ་པར་སྣང་མཛད་གཟུགས་ཆེན་བསྒོམ། །
ཞེས་པ་ཤ་ཙིའི་མདུན་དུ་རྣམ་པར་སྣང་མཛད་ཀྱི་གཟུགས་ཆེན་པོ་གཅིག་བསྒོམས་ལ། དེ་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་དུ་བསམས་ནས། དེ་ལ་ཤ་ཙི་གནས་པར་བསམས་ལ། དེའི་འོག་ཏུ་ཡཾ་ལས་རླུང་གི་དཀྱིལ་འཁོར་བསྐྱེད་དེ། བདག་གི་ཏིང་ངེ་འཛིན་སེམས་དཔའ་ལས་འོད་ཟེར་འཕྲོས་པས། ཤ་ཙིའི་སྙིང་ལྕགས་ཀྱུས་ཕུག མགྲིན་པ་ཞགས་པས་བཅིངས་ནས། བདག་གི་གན་དུ་རིམ་གྱིས་འོང་བར་བསམ་ཞིང་། དེ་ནས་རྡོ་རྗེ་མི་འཆིའི་སྦྱོར་བ་སྟེ། བདུད་རྩི་འཁྱིལ་པའི་ང་རྒྱལ་དང་ལྡན་པས་དེའི་སྔགས་ལས་གྲངས་ལྔ་བཅུ་བརྗོད་ན།
ངེས་པར་རྟག་ཏུ་སྟེ་ཞག་བདུན་ལ་སོགས་པས་ཤ་རྩི་འགུགས་པར་འགྱུར་རོ། ། ལྷའི་བུ་མོ་འགུགས་པ་ནི། འདོད་པའི་རྒྱལ་པོ་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས་ལས་རྒྱལ་མཆོག་ལྷའི་བུ་མོའི་མདུན་དུ། རྡོ་རྗེ་དཀྱིལ་འཁོར་ཏེ། འདོད་པའི་རྒྱལ་པོའི་གཟུགས་ཆེན་པོ་ཅིག་བསྒོམས་ལ། དེ་ཡོངས་སུ་གྱུར་པ་ལས། རྡོ་རྗེ་ཀྱོ་བ་གཟུགས་པོ་ཆེ། ། འབར་བ་རྡོ་རྗེ་འདྲ་བའི་འོད། ། ཅེས་པ་རྡོ་རྗེ་ལྕགས་ཀྱུར་བསམས་ལ།
དེ་ལ་ལྷའི་བུ་མོ་བསྐྱོན་ཏེ། འོག་ཏུ་རླུང་གི་དཀྱིལ་འཁོར་བསྒོམས་ལ། རང་གི་ཏིང་ངེ་འཛིན་སེམས་དཔའ་ལ་འཕྲོས་པའི་འོད་ཟེར་གྱིས། སྙིང་ལྕགས་ཀྱུས་ཕུག་མགྲིན་པ་ཞགས་པས་བཅིངས་ནས། བདག་གི་གན་དུ་འོང་བར་བསམ་ཞིང་། འདོད་རྒྱལ་གྱི་སྔགས་བརྒྱ་རྩ་བརྒྱད་ལ་སོགས་པ་བཟླས་ན། ཞག་བདུན་ལ་སོགས་པས་ནམ་མཁའི་བུ་མོ་སྟེ་ལྷའི་བུ་མོ་འགུགས་པར་འགྱུར་རོ། ། ལྷ་མ་ཡིན་གྱི་བུ་མོ་དགུག་པ་ནི། རང་གི་ཁྲོ་བོ་རྡོ་རྗེ་སྟེ། མི་བསྐྱོད་པའི་དང་པོ་སྦྱོར་བ་དང་།
དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་དེའི་དམ་ཚིག་སྟེ་བཀའ། རྡོ་རྗེ་ས་འོག་གནས་པ་སྟེ། གནོད་མཛེས་རྒྱལ་པོ་ལ་ཧཱུྃ་བཞིའི་སྔགས་ཀྱིས་ཆེ་གེ་མོ་ཁུག་ལ་ཤོག་ཅིག་ཅེས་བསྒོའོ། ། དེ་ནས་གནོད་མཛེས་ཀྱིས་བསྒྲུབ་བྱ་སྟེ། ཤུ་ལ་རྡོ་རྗེ་ཀྱོ་བའི་གནས་ཏེ། མདུང་གིས་སྙིང་ཕུག་ལ་དེའི་བུ་ག་ནས་རྡོ་རྗེ་ལྕགས་ཀྱུས་དྲངས་ཏེ། མགྲིན་པ་ཞགས་པས་བཅིངས་ནས། རླུང་གི་དཀྱིལ་འཁོར་ལ་བསྐྱོན་ལ། གནོད་མཛེས་ཀྱི་སྔགས་བརྒྱ་རྩ་བརྒྱད་ལ་སོགས་པ་བཟླས་ན་ལྷ་མ་ཡིན་གྱི་བུ་མོ་དགུག་པར་འགྱུར་རོ། །
ལྷ་དགུག་པ་ནི། རང་གི་ལྷག་པའི་ལྷ་གང་ཡིན་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་བཙག་གམ། རྡོ་རྒྱུས་དག་ལས། རྡོ་རྗེའི་ཀྱོ་བའི་སྦྱོར་བ་སྟེ་རྡོ་རྗེ་ལྕགས་ཀྱུའི་གཟུགས་བྱས་ལ། ཟླ་བ་གཟས་ཟིན་པའི་ཚེ། ཁར་བཅུག་ནས་ནི་བསྒྲུབ་པར་བྱ། ། ཞེས་པ་རྡོ་རྗེ་ལྕགས་ཀྱུའི་གཟུགས་དེ་ཡུམ་གྱི་ཆོས་འབྱུང་དུ་བཅུག་ནས་སྙོམས་འཇུག་བྱ་ཞིང་། ནམ་ཟླ་བ་ཟས་ཟིན་མཐོང་པ་ན་དེ་བཏོན་ནས།
འབྲུ་གསུམ་བཟླས་པའི་སྔགས་ཀྱིས་བསྲུངས་ཏེ། དེ་ནས་དེའི་སྣག་ཚ་བྱས་ནས། ཚངས་པ་དང་། དྲག་པོ་ལ་སོགས་པའི་ལྷ་གང་འགུགས་པར་འདོད་པའི་མིང་རྣམས་བྲིས་ནས་བོས་ན། རྡོ་རྗེ་གསུམ་སྟེ་རྡོ་རྗེ་འཆང་ཆེན་པོའི་བཀའ་བཞིན་དུ་འཇིགས་ཤིང་སྐྲག་ནས་འོང་བར་འགྱུར་རོ། ། གནོད་སྦྱིན་མོ་དགུག་པ་ནི། རྣམ་པའི་མཆོག་རྣམས་ཀུན་ལྡན་པའི། ། རྡོ་རྗེ་འཇམ་དཔལ་རབ་ཏུ་བསྒོམ། ། ཞེས་པ། འཇམ་དཔལ་ལམ།
གཤིན་རྗེ་གཤེད་ཀྱི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ཏེ། ལས་རྒྱལ་མཆོག་གནོད་སྦྱིན་མོའི་མདུན་དུ། ཁྲོ་བོ་ཆེན་པོ་གཤིན་རྗེ་གཤེད་སྤྲོས་ལ། དེ་ཡོངས་སུ་གྱུར་པ་ལས། རྡོ་རྗེ་ཀྱོ་བར་བསམས་ལ། དེ་ལ་སྐལ་བ་བསྲེག་པའི་མེའི་འཁོར་ལོ་ལྟ་བུ་འོད་འཕྲོ་བར་བསམས་ནས། དེ་ལ་གནོད་སྦྱིན་མོ་བསྐྱོན་ཏེ། འོག་ཏུ་རླུང་གི་དཀྱིལ་འཁོར་བསྒོམས་ལ། རང་གི་ཏིང་ངེ་འཛིན་སེམས་དཔའ་ལ་འོད་ཟེར་འཕྲོས་པས།
སྙིང་ལྕགས་ཀྱུས་ཕུག མགྲིན་པ་ཞགས་པས་བཅིངས་ནས། བདག་གི་གན་དུ་འོང་བར་བསམས་ལ། སྔགས་བརྒྱ་རྩ་བརྒྱད་ལ་སོགས་པ་བཟླས་པར་བྱས་ན། ཞག་བདུན་ལ་སོགས་པས་གནོད་སྦྱིན་མོ་ཁུག་པར་འགྱུར་བས་ལོངས་སྤྱད་པར་བྱའོ། ། སྔགས་དང་ཕྱག་རྒྱས་བསྒྲུབ་པ་ནི། ཏིང་ངེ་འཛིན་དང་ལྡན་པར་བཟླས་པ་བྱ་བ་ནི། དེ་ལྟ་བུའི་དགུག་པ་ལ་སོགས་པའི་ལས་ཀྱང་། རང་གི་ལྷའི་ཏིང་ངེ་འཛིན་དང་། བཟླས་པ་གང་རུང་ཅིག་ཙམ་གྱིས་འགྲུབ་བམ་ཞེ་ན།
མ་ཡིན་གྱི། སྔགས་ཀྱི་སྒོ་ནས་ལས་བསྒྲུབ་པ་ལ་ཏིང་ངེ་འཛིན་དང་སྔགས་གཉིས་ཀ་དང་ལྡན་དགོས་སོ་ཞེས་སྟོན་པ་ནི། ཡེ་ཤེས་ཀྱི་སྐུ་དང་སྔགས་ཀྱི་སྐུའི་དབྱེ་བས། ཕྱག་རྒྱ་ཆེན་པོའི་ཁྱད་པར་རྣམ་པ་གཉིས་དང་། ངག་གི་བཟླས་པ་དང་། རྡོ་རྗེའི་བཟླས་པའི་དབྱེ་བ་ཡིས་སྔགས་ཀྱི་བཟླས་པའི་ཁྱད་པར་གཉིས་ཏེ། དེ་ལྟར་ན་ཕྱག་རྒྱ་དང་བཅས་པའི་ཁྱད་པར་ཐམས་ཅད་དགུག་པ་ལ་སོགས་པའི་ལས་བསྒྲུབ་པའི་ཐབས་སུ་གསུངས་པ་ཡིན་ནོ། ། གལ་ཏེ་སྔགས་དང་ཕྱག་རྒྱའི་ཁྱད་པར་གཉིས་ཀྱིས་བསྒྲུབ་པ་ལས་གཞན་དུ་མ་བསྒྲུབས་ན། ལས་དེ་འཇིག་པར་འགྱུར་བ་སྟེ་འགྲུབ་པར་མི་འགྱུར་རོ། ། སྦྱོར་བ་གང་ལའང་རྡོ་རྗེ་སེམས་དཔའ་བསྒོམ་པ་ནི།
རྡོ་རྗེ་སེམས་དཔའ་ནི་དྲུག་པ་སྟེ་དེ་ཉིད་ལྔ་པོ་རྣམས་ཀྱི་རྟེན་དུ་གྱུར་པའི་ཕྱིར། རྒྱལ་པོ་ཆེའོ། ། དེ་ནི་ལས་ཐམས་ཅད་དང་གནས་སྐབས་ཐམས་ཅད་དུ་ཡང་དང་ཡང་དུ་བསྐུལ་བར་བྱ་ཞིང་དམིགས་པར་བྱའོ། ། དེ་ཅིའི་ཕྱིར་ཞེ་ན། དེ་ཉིད་ནི་སྔགས་རྣམས་ཏེ། དེ་བཞིན་གཤེགས་པ་ཐམས་ཅད་ཀྱི་རྒྱལ་པོ་སྟེ་གསལ་བར་བྱེད་པ་དང་། མཆོག་ཏུ་བརྟག་པ་ཡིན་པས་སོ། ། འདིས་ནི་དོན་གཉིས་སྟོན་ཏེ། སྦྱོར་བ་ཐམས་ཅད་ཀྱི་སྔོན་དུ་རྡོ་རྗེ་འཆང་གི་ལྷག་མོས་ཀྱི་དཀྱིལ་འཁོར་བསྒོམས་པའམ། ཡང་ན་སྔགས་ལ་གཞོལ་བའི་ལས་ཚོགས་ཀྱིས་ཞི་བ་ལ་སོགས་པའི་ལས་གྲུབ་པར་མ་གྱུར་ན།
དེའི་ཚེ་རྒྱལ་པོ་གསུམ་གྱི་སྒོ་ནས་སྙིང་པོ་བསྐུལ་བ་ལས། འདི་ནི་ཕྱག་རྒྱའི་རྒྱལ་པོ་རྡོ་རྗེ་འཆང་དུ་བསྒོམ་པ་སྟེ་སྟོན་པ་ཡིན་ཞེས་སྡོག་གསུང་ངོ་། ། སྔགས་ཀྱི་རིག་པ་གཞན་བསྟན་པ་ལ་གསུམ་ལས། རལ་གཅིག་མའི་རིག་པས་ཀླུ་དགུག་པ་ནི། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར་རོ། ། ཏིང་ངེ་འཛིན་ཇི་ལྟ་བུ་ཞེ་ན། ནམ་མཁའ་ཀུན་ཏུ་རྣམ་པར་འཕྲུལ་པའི་ཡེ་ཤེས་རྡོ་རྗེ་ནི་དོན་ཡོད་གྲུབ་པ་སྟེ། དེ་བསྐྱེད་པའི་ཏིང་ངེ་འཛིན་ལའོ། ། གང་ཞིག་ཅེ་ན། རྡོ་རྗེའི་རང་བཞིན་ཐོར་གཙུག་སྟེ་རལ་པ་གཅིག་མ་ཅན།
དམ་ཚིག་ཆེན་པོ་གཞན་གྱིས་མི་ཐུབ་པའི་གཟུངས་དོན་ཡོད་གྲུབ་པའི་རྡོ་རྗེ་སྟེ་དཀྱིལ་འཁོར་པ་རྣམས་ཀྱི་མཆོག་འདི་སྔགས་ཀྱི་བདག་ཉིད་དུའོ། ། གང་ལས་ན། ཉིད་ཀྱི་སྐུ་ལ་སོགས་པ་ལས་སོ། ། སྔགས་ནི་ཨོཾ་ཞེས་སོ། ། ཤུ་ལི་ནི་མདུང་ཅན་མ་ཞེས་བོད་པའོ། ། དེ་ནས་འདི་གསུངས་པ་ཙམ་གྱིས་ཀླུའི་བུ་མོ་མཐུ་ཆེན་རྣམས་འདོད་པས་མེས་ཚིག་པར་གྱུར་ཅིང་། གོས་དང་བྲལ་ནས་གཞན་དབང་དུ་གྱུར་ཏེ། སངས་རྒྱས་བྱང་ཆུབ་སྟེ་དོན་ཡོད་གྲུབ་པ་རྗེས་སུ་དྲན་ཞིང་བསྒོམ་པར་འགྱུར་རོ། ། སྔགས་ཀྱི་རིག་པ་འདི་དང་ཆོ་ག་སྦྱར་བ་ཡིས་ཀླུ་རྣམས་འགུགས་པར་འགྱུར་རོ། ། ཆོ་ག་ནི།
དོན་ཡོད་གྲུབ་པའི་དཀྱིལ་འཁོར་རྒྱལ་མཆོག་ཡན་ཆད་བསྐྱེད་ནས། ལས་རྒྱལ་མཆོག སྐྱེས་པའི་ཐོད་པ་ལ་བཙག་གིས་རླུང་གི་དཀྱིལ་འཁོར་བྲིས་ལ། དེའི་སྙིང་ཁར་མིང་བྲིས་ལ་རྣམ་ཤེས་བཀུག་སྟེ། དོན་དུ་མངོན་པར་ཞེན་པས། རྡོ་རྗེ་ལྕགས་ཀྱུས་བྱིན་གྱིས་བརླབ་པའི་རྐང་པ་གཡོན་པས་མནན་ལ། ཨོཾ་ཤུ་ལི་ནི་ཆེ་གེ་མོ་ཨ་ཀར་ཤ་ཡ་ཧྲི། ཞེས་སྤེལ་ཚིག་དང་བཅས་པས། སྔགས་བཟླས་ན་ཞག་བདུན་ལ་སོགས་པས་ཀླུ་རྣམས་ཁུག་པར་འགྱུར་རོ། ། ཆོ་ག་འདི་ཉིད་ཀྱིས་བུད་མེད་ཐོད་པའི་ནང་དུ་ཀླུའི་བུ་མོའི་གཟུགས་བྲིས་ན་དེ་ཉིད་ཁུག་པར་འགྱུར་རོ། །
རིག་པ་འཛིན་པའི་བུ་མོ་དགུག་པ་ནི། དེ་ནས་བཅོམ་ལྡན་རྡོ་རྗེ་འཆང་ཆེན་པོ་ནམ་མཁའི་དམ་ཚིག་ནི་འོད་དཔག་ཏུ་མེད་པའོ། ། དེ་ལས་བྱུང་བའི་རྡོ་རྗེ་ནི། ཁྲོ་གཉེར་ཅན་སྟེ། དེ་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར། གང་ན་ཆོས་ཆེན་པོ་སྟེ་འོད་དཔག་ཏུ་མེད་པའི་དམ་ཚིག་སྟེ་རིག་དང་ལྡན་པའི་རྡོ་རྗེ་ཁྲོ་གཉེར་མ་འདི། སྔགས་ཀྱི་བདག་ཉིད་དུའོ། ། གང་ལས་ན་ཉིད་ཀྱི་སྐུ་ལ་སོགས་པ་ལས་སོ། ། སྔགས་ནི་ཨོཾ་ཅེས་སོགས་སོ། ། ཡེ་ཤེས་རྡོ་རྗེ་ནི་འོད་དཔག་ཏུ་མེད་པའོ། །
རིག་པ་འཛིན་པའི་བུ་མོ་གཟུགས་སོགས་ཀྱི་ཡོན་ཏན་དང་ལྡན་པས་མཆོག་ཏུ་གྱུར་པ་གསེར་གྱི་རྣ་ཆ་གཡོ་བ་རྣམས་སྔགས་ཀྱི་རིགས་པ་འདི་དང་། དམ་ཚིག་ལ་སོགས་པ་ཆོ་གའི་ཁྱད་པར་གྱིས་དགུག་པར་བྱའོ། ། དེ་ལ་ཆོ་ག་ནི། འོད་དཔག་མེད་ཀྱི་དཀྱིལ་འཁོར་རྒྱལ་མཆོག་ཡན་ཆད་བསྐྱེད་དེ། དེ་ལ་གནས་ནས་ལས་རྒྱལ་མཆོག་བུད་མེད་ཀྱི་ཐོད་པ་ལ་བཙག་གིས་རླུང་གི་དཀྱིལ་འཁོར་བྲིས་ཏེ། དེའི་དབུས་སུ་རིག་པ་འཛིན་པའི་བུ་མོའི་གཟུགས་བྲིས་ལ། དེའི་སྙིང་ཁར་མིང་བྲིས་ལ། དེ་ལ་རྣམ་ཤེས་བཀུག་སྟེ། དོན་དུ་མངོན་པར་ཞེན་པས། རྡོ་རྗེ་ལྕགས་ཀྱུས་བྱིན་གྱིས་བརླབས་པའི་རྐང་པ་གཡོན་པས་མནན་ལ།
སྔགས་ལ་ཆེ་གེ་མོ་ཨ་ཀར་ཤ་ཡ་ཧྲི་ཞེས་པ་དང་སྤེལ་ཏེ་བཟླས་ན། ཞག་བདུན་ལ་སོགས་པས་འགུགས་པར་འགྱུར་རོ། ། འབྲུ་གསུམ་བཟླས་པ་ཕན་ཡོན་དང་བཅས་པ་ནི། དེ་མ་ཐག་ཏུ་སྟེ་རིང་པོ་མི་ཐོགས་པར་འགུགས་ཤིང་འགྲུབ་པར་འགྱུར་རོ། ། ཞེས་དྲང་། གང་ཞིག་ན། ཡེ་ཤེས་རྡོ་རྗེ་གསུམ་སྟེ། མི་བསྐྱོད་པ་ལ་སོགས་པའི་རིགས་ལས་བྱུང་བའི་སྤྱན་མ་ལ་སོགས་པའི་ལྷ་མོ་རྣམས་དང་གཤིན་རྗེ་གཤེད་ལ་སོགས་པའི་ཁྲ་བོ་རྣམས་ཀྱི་ཕྲེང་སྔགས་སྔར་བཤད་པ་དེ་རྣམས་ཀུན་ནོ། ། གང་གིས་ཞེ་ན། སྦྲུལ་ལ་སོགས་པའི་སྔགས་རྣམས་སྐྱེས་པ་དང་།
བུད་མེད་དང་། མ་ནིང་གི་དབྱེ་བས། གང་དུ་འགོག་ཅིང་གཟུང་བར་གྱུར་པ་ནི། འགོག་པ་རྡོ་རྗེ་རྒྱལ་པོ་སྟེ། ཡི་གེ་འབྲུ་གསུམ་གྱི་སྔགས་ཀྱིས་སོ། ། འབྲུ་གསུམ་པོ་དེ་ནི། འཇུག་གནས་ལྡང་གསུམ་གྱི་ཚུལ་གྱིས་རྒྱུན་མི་འཆད་པར་རྒྱུ་བར་གྱུར་པས་ན། ཡོངས་སུ་རྫོགས་པར་མཛེས་མཆོག་ཅེས་བྱ་སྟེ། འདོད་པའི་དོན་སྒྲུབ་པས་མཛེས་པའི་ཕྱིར་རོ། ། དོན་ནི་འདི་ཡིན་ཏེ།
སྔར་བཤད་པའི་ཕྲེང་སྔགས་བཅོ་ལྔ་པོ་དེ་དག་གི་ལས་ཇི་སྙེད་ཅིག་འགྲུབ་པ་དེ་དག་ཐམས་ཅད་འབྲུ་གསུམ་ངག་ཏུ་བཟླས་པ་ཁོ་ནས་འགྲུབ་ཅེས་སྟོན་པ་སྟེ། དེ་ཡང་བསྙེན་པ་ལས་སུ་རུང་ཞིང་། འབྲུ་གསུམ་འབུམ་ཕྲག་གཅིག་བཟླས་པ་དང་། དེའི་སྦྱིན་སྲེག་ཁྲི་ཕྲག་གཅིག་བྱས་ཤིང་། རིག་པའི་བརྟུལ་ཞུགས་ལ་བྱ་བ་བྱས་པས། ལས་སྦྱོར་གྱི་དུས་སུ། ཕྲེང་སྔགས་བཅོ་ལྔ་པོས། ལས་གང་དང་གང་འགྲུབ་པའི་ལས་དེ་ཐམས་ཅད་འབྲུ་གསུམ་བཟླས་པས་འགྲུབ་པར་འགྱུར་རོ། ། གདུགས་པ་ཚར་བཅད་པ་ལ་ལྔ་ལས། དགུག་པ་ལ་སོགས་པའི་གནས་དང་།
བསྙེན་པ་ཕན་ཡོན་དང་བཅས་པ་ནི། བསྙེན་པ་ལས་སུ་རུང་བའི་རྣམ་འབྱོར་པས། སྔར་ཇི་སྐད་བཤད་པའི་ལས་དེ་དང་དེ་བསྒྲུབ་པའི་སྔོན་དུ་སྐྱེ་བོས་དབེན་པའི་གནས་རི་བོ་ཆེན་པོ་ལ་སོགས་པ་རུ། གཤིན་རྗེ་གཤེད་ལ་སོགས་པའི་ཁྲོ་བོ་ཐམས་ཅད་དང་། སྤྱན་མ་ལ་སོགས་པའི་ལྷ་མོ་རྣམས་ཀྱི་ཕྲེང་སྔགས་སྔར་བཤད་པ་དེ་རྣམས་འབུམ་དུ་བཟླས་ཤིང་། སྦྱིན་སྲེག་ཁྲི་ཕྲག་གཅིག་བྱས་ཏེ། དེ་ནས་གདུག་པ་ལ་སོགས་པའི་ལས་ཐམས་ཅད་བྱེད་པར་བཤད་དོ། ། གསད་པའི་ཡུལ་བསྟན་པ་ནི། རྡོ་རྗེ་སློབ་དཔོན་ཞེས་སོགས་ཏེ་གོ་སླའོ། ། བསད་པའི་ཆོ་ག་ལ་གཉིས་ལས།
ཁ་སྦྱར་དབྱེ་བ་ནི། ཕྱོགས་བཅུའི་སེམས་ཅན་ཞེས་སོགས་ཏེ་གོ་བར་ཟད་དོ། ། གསད་པའི་སྦྱོར་བ་ལྔ་བསྟན་པ་ནི། ཞེ་སྡང་རྡོ་རྗེའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ཁྲག་དང་། ཆུ་དྲོན་དང་། བཤང་བ་དང་། གཅི་བ་དག་གཅིག་ཏུ་བྱས་པས། གཤེར་བར་བྱས་པའི་གོས་བགོས་ནས།
དུག་དང་སྐྱེ་ཚེ་ལ་སོགས་པས་མངོན་སྤྱོད་ཀྱི་རྫས་ལས་སྒྲུབ་བྱའི་གཟུགས་བྱས་ལ། དེའི་སྙིང་ཁར་སྔགས་དང་སྤེལ་བའི་མིང་བཅུག་ལ། མིང་ལ་རྣམ་ཤེས་བཀུག་སྟེ་དོན་དུ་ཞེན་པས། སྣ་ཚོགས་རྡོ་རྗེས་མཚན་པའི་རྐང་པ་གཡས་པས་ལིངྒ་མནན་ལ་མི་བསྐྱོད་པའི་སྦྱོར་བ་དང་ལྡན་པས། གཤིན་རྗེ་གཤེད་ལ་སོགས་པའི་ཁྲོ་བོའི་རྒྱལ་པོ་གང་ཡང་རུང་བའི་སྔགས་བརྒྱ་རྩ་བརྒྱད་ཡོངས་སུ་བཟླས་ན། སངས་རྒྱས་ཏེ་ལས་ཀྱི་ཚོགས་ལ་མཁས་པ་དག་ཀྱང་ངེས་པར་འཇིག་ཅིང་འཆི་བར་འགྱུར་རོ། ། ཡང་ཆུ་འབའ་ཞིག་གིས་གཤེར་བར་བྱས་པའི་གོས་བགོས་ཏེ། ཡང་སྔར་བཞིན་ཆོ་ག་བརྩམ་པར་བྱའོ། ། དེ་བཞིན་དུ་བཤང་གཅིས་གཤེར་བར་བྱས་པ་དང་། ཐལ་སྐྱོས་གཤེར་བར་བྱས་པའི་གོས་བགོས་པ་དང་།
གོས་མེད་པར་གཅེར་བུར་སྐྲ་བཤིག་སྟེ་སྔར་བཞིན་སྦྱོར་བ་རྩོམ་པར་བྱའོ། ། སྦྱོར་མ་ལྔ་པོ་འདི་དག་ལ་ཆས་གོས་མི་འདྲ་བའི་ཁྱད་པར་མ་གཏོགས་ཆོ་གའི་དངོས་གཞི་ལ་ཁྱད་པར་མེད་ཅིང་། ཆས་གོས་གང་མོས་པ་བྱའོ། ། ཞེས་པའོ། ། གསད་པའི་གནས་ནི། དྲག་པོའི་ལས་དེ་དག་གནས་གང་དུ་བརྩམ་ཞེ་ན། ཚངས་པ་མོ་དང་། ཁྱབ་འཇུག་མོ་དང་། དྲག་མོ་དང་། དབང་མོ་དང་།
གཞོན་ནུ་མོ་དང་། ཕག་མོ་དང་། རྒན་བྱད་མོ་སྟེ། འཇིག་རྟེན་གྱི་མ་མོ་བདུན་པོ་དེ་རྣམས་ཀྱི་གནས་སམ། དུར་ཁྲོད་ལ་སོགས་པ་དག་ཏུ་བརྩམ་པར་བྱའོ། ། གསད་པ་དང་། བསྐྲད་པའི་སྦྱོར་བ་གཞན་གསུམ་བསྟན་པ་ནི། ནང་ལ་མཆོག་ཏུ་གཞོལ་བ་བསྙེན་པ་ལས་སུ་རུང་བས། ཞེ་སྡང་རྡོ་རྗེའི་དཀྱིལ་འཁོར་རྒྱལ་མཆོག་ཡན་ཆོད་ལ་གནས་ནས། ལས་རྒྱལ་མཆོག་དུར་ཁྲོད་ཀྱི་རས་ལ་དུག་ལ་སོགས་པ་མངོན་སྤྱོད་ཀྱི་རྫས་སུ་སྣ་ཚོགས་རྡོ་རྗེ་བྲིས་ཏེ།
དེའི་ལྟེ་བ་ལ་སྒྲུབ་བྱའི་མིང་དང་སྔགས་བྲིས་ཏེ། མིང་ལ་རྣམ་ཤེས་བཀུག་སྟེ་དོན་དུ་ཞེན་པས། འཁོར་ལོ་དེ་མིའི་རྗེ་ངར་གྱི་རུས་པ་ལས་བྱས་པའི་ཕུར་བུ་སོར་བརྒྱད་པའི་ཚད་ཙམ་གྱི་ཁོང་སྟོང་གི་ནང་དུ་བཅུག་ལ། སྒྲུབ་བྱའི་རྐང་རྗེས་ཀྱི་སས་བཀབ་སྟེ། ཁྲོ་བོའི་སྔགས་ལན་བརྒྱ་རྩ་བརྒྱད་དུ་བཟླས་པ་བྱས་ཏེ། དགྲ་བོའི་སྒོ་གར་སྦ་བར་བྱའོ། ། དེས་ཅིར་འགྱུར་ཞེ་ན། ཟླ་བ་ཕྱེད་ཀྱི་ནང་ཚུན་ཆད་དམ་ཟླ་བ་ཕྱེད་རྫོགས་པས་གནས་ནས་ཉམས་པའམ། ཡང་ན་འཆི་བར་འགྱུར་རོ། ། སུ་ཞིག་ཞེ་ན།
སངས་རྒྱས་ཏེ་སེམས་ཅན་ཤེས་རབ་ཅན་དང་། སྐུ་གསུམ་སྟེ་དམན་འབྲིང་བར་མའི་སེམས་ཅན་རྣམས་ལ་མཆོག་སྦྱིན་པ་དང་། ཤེས་པ་སྟེ་དྲིན་ལ་ལན་གྱིས་ལྡོན་པའི་སེམས་དང་ལྡན་པ་དང་། མི་ཤེས་པ་སྟེ་བྱས་པ་མི་བཟོ་བ་རྣམ་པར་སྤངས་པ་ཡིན་ཡང་། རྡོ་རྗེ་སློབ་དཔོན་ལ་སྨོད་པ་ལ་སོགས་མ་རུངས་པ་བྱེད་ན་མངོན་སྤྱོད་ཀྱི་ཡུལ་ཡིན་པས་དེ་དག་གོ ། སྦྱོར་བ་གཉིས་པ་སྐྲོད་པ་ནི། ལྷའི་རྣལ་འབྱོར་སྔར་དང་འདྲ་ལ། ལས་རྒྱལ་མཆོག་ཐོད་པ་གང་བ་རྨ་མེད་པ་དག་བཙལ་ལ། བྱེ་བྲག་ཤེས་པའི་མཁས་པས། ཐོད་པ་དེར།
ཁྲོ་བོ་གང་ཡང་རུང་བའི་སྔགས་བསྒྲུབ་བྱའི་མིང་དང་བཅས་པ་བྲིས་ཏེ། ཁྲོ་བོའི་སྔགས་རྡོ་རྗེའི་ཚིག་གིས་རང་གཞན་གྱིས་ཐོས་པར་བཟླས་ནས། ཐོད་པ་དེ་དགྲའི་སྒོ་འམ་གྲོང་དག་དུ་སྦས་ན་ངེས་པར་སྐྲོད་པར་འགྱུར་རོ། ། སྦྱོར་བ་གསུམ་པ་གསད་པ་ནི། ལྷའི་རྣལ་འབྱོར་སྔ་མ་དང་འདྲ་ལ། ལས་རྒྱལ་མཆོག་ནི། ཏ་ལའི་ལོ་མའམ་རས་གཞན་གང་ཡང་རུང་བ་ལ། ཁྲོ་བོ་གང་ཡང་རུང་བའི་སྔགས་དང་དགྲ་བོའི་མིང་སྤེལ་ཏེ་བྲིས་ལ། དགྲའི་སྒོའམ་གྲོང་དག་དུ་སྦས་ནས། སྔགས་དེ་ཉིད་ཐུན་བཞིར་བཟླས་ན།
རིམས་ཀྱིས་ཐེབས་ནས། དང་པོར་སྐམ་པར་འགྱུར་ཞིང་ཕྱིས་འཆི་བར་འགྱུར་རོ། ། དམ་ཚིག་ཆེན་པོའི་དཔལ་རྡོ་རྗེ་ནི། རྡོ་རྗེ་འཆང་ཆེན་པོའོ། ། ཕུར་བུས་གདབ་པ་ལ་གཉིས་ཏེ། ཐུན་མོང་གི་ཕུར་བུས་གདབ་པ་དང་། ཐུན་མོང་མ་ཡིན་པའི་ཕུར་བུས་གདབ་པའོ། ། ཐུན་མོང་གི་ཕུར་བུས་གདབ་པ་ལ་གསུམ་གྱི་ཐུན་མོང་གི་སྔགས་ནི། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་དེ་བཞིན་གཤེགས་པ་སྟེ། བསྒྲུབ་བྱ་གདུག་པ་ཐམས་ཅད་ཀྱི་སྐུ་གསུང་ཐུགས་ངེས་པར་འཆིང་ཞིང་མི་གཡོ་བར་བྱེད་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར།
གང་ཞིག་ན། རྡོ་རྗེ་ཁམས་གསུམ་སྟེ། རབ་འབྲིང་ཐ་མའི་བསྒྲུབ་བྱ་ཐམས་ཅད་ཀྱི་སྐུ་གསུང་ཐུགས་གནོན་ཅིང་གཟིར་བར་བྱེད་པའི་སྔགས་འདིའོ། ། གང་ལས་ན་ཉིད་ཀྱི་སྐུ་ལ་སོགས་པ་ལས་སོ། ། སྔགས་ནི་ཨོཾ་ཞེས་སོགས་སོ། ། དེ་ནས་སྔགས་འདི་གསུངས་མ་ཐག་ཏུ་བསྒྲུབ་པར་དཀའ་བས་ན་སངས་རྒྱས། མཐུ་ཆེན་པོ་དང་ལྡན་པས་ན་རྫུ་འཕྲུལ་ཆེན་པོ་བརྒྱ་བྱིན་ལ་སོགས་པ་ཀུན་སྔགས་ཀྱིས་རེག་པས་དང་པོར་བརྒྱལ་ཞིང་། ཕྱིས་དྲན་པ་རྙེད་ནས་སྐྲག་པས་འཇིགས་པར་གྱུར་ཏེ། ནམ་མཁའ་རྡོ་རྗེའི་ཐུགས་ཏེ་རྡོ་རྗེ་འཆང་ཆེན་པོ་དྲན་པ་སྟེ་དེ་ལ་སྐྱབས་སུ་སོང་བའོ། ། རྫས་ཀྱི་ཕུར་བུས་གདབ་པ་ནི།
ཞེ་སྡང་རྡོ་རྗེའི་དཀྱིལ་འཁོར་རྒྱལ་མཆོག་ཡན་ཆད་ལ་གནས་ནས། ལས་རྒྱལ་མཆོག་མངོན་སྤྱོད་ཀྱི་རྫས་ལ་དགྲ་བོའི་གཟུགས་བརྙན་བྱས་ལ་དུར་ཁྲོད་ཀྱི་རས་ལ་དུག་ལ་སོགས་པས་ཁྲོ་བོ་གང་ཡང་རུང་བའི་སྔགས་དང་དགྲ་བོའི་མིང་སྤེལ་ཏེ་བྲིས་ལ། གཟུགས་བརྙན་གྱི་སྙིང་ཁར་བཅུག་སྟེ། རྣམ་ཤེས་བཀུག་ལ། མི་རུས་སམ། སེང་ལྡེང་ངམ་ལྕགས་ལས་བྱས་པའི་ཕུར་བུ་སྟོད་ཁྲོ་བོའི་གཟུགས་ཅན་སྨད་མདུང་རྩེ་ཅིག་པའི་རྣམ་པ་བྱས་ལ། གསང་སྔགས་འདོན་ཤིང་གཟུགས་བརྙན་གྱི་སྤྱི་གཙུག་ནས་རྐང་མཐིལ་གྱི་བར་དུ་རྡོ་རྗེ་ཐོ་བས་བརྡུངས་ན། རྡོ་རྗེ་སྐུ་གསུམ་སྟེ་དགྲ་བོའི་ལུས་ངག་ཡིད་གསུམ་འཇིག་པར་བྱེད་པར་འགྱུར་རོ། ། བསམ་གཏན་གྱི་ཕུར་བུས་གདབ་པ་ནི། འོད་འཕྲོ་འཁྲུག་ཅིང་མདངས་བཟང་བའི། །
རྡོ་རྗེ་སེམས་དཔར་མཉམ་བཞག་ལ། ། ཞེས་པ་བསྒྲུབ་ཐབས་ལས་འབྱུང་བའི་ཚུལ་གྱིས། རྡོ་རྗེ་འཆང་ཆེན་པོའི་སྦྱོར་བ་དང་ལྡན་པས། བསྒྲུབ་པ་ཆེན་པོའི་དུས་སུ་མི་བསྐྱོད་པ་ཕྱུང་ཞིང་། རྗེས་སུ་ཞུགས་པས། བདག་ཉིད་ཞེ་སྡང་རྡོ་རྗེ་མཆེ་བ་ཅུང་ཟད་གཙིགས་པ། འོད་ཀྱི་དཀྱིལ་འཁོར་དམར་པོའི་དབུས་སུ་ཆུད་པར་བསྒོམས་ལ། དེའི་འོག་ཏུ་ཁྲ་བོ་བཅུ་ཕྱུང་སྟེ། ཕྱོགས་དང་མཚམས་རྣམས་སུ་བཞག་ནས། དེ་ནས་གནོད་མཛེས་ལ་བཀའ་བསྒོ་བ་ནི།
རྡོ་རྗེའི་སྐུ་ནི་གསུམ་གྱི་མཐར་སྟེ། སྐུ་གསུམ་གྱི་བདག་ཉིད་ཅན་གྱི་གཟུགས་བརྙན་གནོད་མཛེས་ཀྱི་གཟུགས་སུ་བསམས་ལ། དེ་ཉིད་ལ་ཧཱུྃ་བཞིའི་སྔགས་ཀྱིས་བསྒྲུབ་བྱ་ཆེ་གེ་མོ་ཁུག་ཅིག་ཅེས་བཀའ་བསྒོས་ལ། དེ་ནས་བཤད་མ་ཐག་པའི་ཕུར་བའི་ཆོ་ག་བསམ་གཏན་གྱིས་སྦྱར་བར་བྱའོ། ། མི་བསྐྱོད་པ་འབའ་ཞིག་དུ་མ་ཟད་ཀྱི། རྣམ་པར་སྣང་མཛད་ཀྱི་ཕྱག་རྒྱ་ཆེན་པོ་དང་། འདོད་ཆགས་རྡོ་རྗེ་ཅན་སྟེ་འོད་དཔག་ཏུ་མེད་པ་དང་། གཤིན་རྗེ་གཤེད་ཀྱི་ཕྱག་རྒྱ་ཆེན་པོ་དག་ཀྱང་བསམས་ནས། ཕུར་བུའི་ཆོ་ག་འདི་སྦྱར་བར་བྱ་སྟེ། དེ་ལྟར་བྱས་ན་རྡོ་རྗེ་གསུམ་ཡང་རྣམ་པར་གནོན་ནོ། །
དེ་ལྟར་གནོད་མཛེས་ལ་བཀའ་བསྒོ་བས། གནོད་མཛེས་ཀྱིས་བསྒྲུབ་བྱའི་སྙིང་ལྕགས་ཀྱུས་ཕུག མགྲིན་པ་ཞགས་པས་བཅིངས་ཏེ་ཁྲོ་བོ་བཅུ་ལ་གཏད་པར་བསམ་མོ། ། དེ་ནས་རྡོ་རྗེ་བདུད་རྩི་འཁྱིལ་པ་ཕུར་བུའི་གཟུགས་སུ་གྱུར་པས། གདུག་ཅིང་ཁྲོ་བའི་བསྒྲུབ་བྱ་ནམས་ཀྱིས། རྐང་མཐིལ་ནས་སྤྱི་གཙུག་གི་བར་དུ་བཏབ་པས་ཚར་གཅད་ཅིང་རྩེ་བ་མེད་པར་གཞོམ་པར་བྱའོ། ། བཤད་མ་ཐག་པའི་ཆོ་ག་འདི་ནི། རྡོ་རྗེ་སྦྱོར་བ་སྟེ་མི་བསྐྱོད་པའི་རྣལ་འབྱོར་པས་བྱ་བ་ཡིན་ཞིང་། སངས་རྒྱས་ཏེ་རྣམ་སྣང་དང་། འོད་དཔག་ཏུ་མེད་པ་དང་།
བདག་ཉིད་ཆེན་པོ་གཤིན་རྗེ་གཤེད་ཀྱི་རྣལ་འབྱོར་པའི་ཡང་ཆོ་ག་འདི་ཉིད་ཡིན་ནོ། ། ཕུར་བུའི་དབྱིབས་ཇི་ལྟ་བུ་ཞེ་ན། བདུད་རྩི་འཁྱིལ་པའི་སྙིང་ཁ་ནས། རྐང་པའི་མཐར་རྡོ་རྗེ་ཕུར་བུའི་རྣམ་པར་བསྒོམ་ཞིང་། ཕུར་བུ་དེ་ཉིད་ལྟེ་བའི་གོང་ཡན་ཆད་དུ་དམ་ཚིག་སྟེ། བདུད་རྩི་འཁྱིལ་པ་དེ་ཉིད་ཀྱི་གཟུགས་སུ་བསམ་མོ། ། བཤད་མ་ཐག་པ་འདི་ནི་ཕུར་བུའི་རྣམ་འཕྲུལ་ལམ་དབྱིབས་ཡིན་ནོ། ། བཤད་མ་ཐག་པའི་ཕུར་བུའི་དབྱིབས་དང་བསམ་གཏན་རྡོ་རྗེའི་སྦྱོར་བ་ཡིས། སངས་རྒྱས་ཏེ་ཕུར་བུའི་ཆོ་ག་ཤེས་པའི་སྒྲུབ་པ་པོས་ངེས་པར་འདེབས་ཤིང་མི་འགྱུར་བར་བྱེད་དོ། ། ཕུར་བུས་བཏབ་པ་དེ་ལ་ཅིར་འགྱུར་ཞེ་ན།
རྡོ་རྗེ་སེམས་དཔའ་རྒྱལ་པོ་ཆེས། ། ཕུར་བུས་བཏབ་ན་མྱུར་དུ་འཆི། ། ཞེས་ཏེ། བརྩོན་འགྲུས་བརྟན་པས་ན་རྡོ་རྗེ་སེམས་དཔའོ། ། ཁམས་གསུམ་གྱི་ཆོས་ཀྱི་རྒྱལ་པོར་དབང་བསྐུར་བས་ན། རྒྱལ་པོ་ཆེན་པོ་སྟེ། དེ་ལྟ་བུའི་སྒྲུབ་པ་པོས་ཇི་སྐད་བཤད་པའི་ཆོ་གས་བསྒྲུབ་བྱ་ལ་ཕུར་བུས་འདེབས་ན། དེའི་ཚེ་བསྒྲུབ་བྱ་མྱུར་ཞིང་རིངས་པར་འཆི་བར་འགྱུར་རོ། ། ཐུན་མོང་མ་ཡིན་པའི་ཕུར་བུས་གདབ་པ་ལ་གསུམ་གྱི། ལུས་ལ་གདབ་པ་ནི།
དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་རྣམ་པར་སྣང་མཛད་ཆེན་པོ་སྐུ་སྟེ་བསྒྲུབ་བྱའི་ལུས་རྣམ་པར་འཕྲུལ་ཞིང་ཕུར་བུའི་གནས་སུ་རྣམ་པར་རོལ་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར། གང་ཞིག་ན། བསྒྲུབ་བྱའི་སྐུའི་དམ་ཚིག་སྟེ་ལུས་ཀྱི་སྟོབས་ཚམ་ངམ་གྱིས་གནོན་ཅིང་ཚར་གཅོད་པའི་རྡོ་རྗེ་ཕུར་བུའི་སྔགས་འདིའོ། གང་ལས་ན་ཉིད་ཀྱི་སྐུ་ལ་སོགས་པ་ལས་སོ། ། སྔགས་ནི་ཨོཾ་ཞེས་སོགས་ཏེ་མིང་ནི་མཐའ་མེད་དོ། ། སྤེལ་བ་ནི་མ་ར་ཡ་ཕཊ྄་ཅེས་བྱའོ། ། ཕྱག་རྒྱ་མཱ་མ་ཀིར་བསྐྱེད་ལ། ཕན་ཚུན་དཀྲི་བའི་ཚུལ་ཏེ་འཁྱུད་པ་ལ་སོགས་པ་བྱས་ལ། མཐེ་བོ་རང་གི་རྡོ་རྗེ་དང་། གཞི་ཕྱག་རྒྱའི་པད་མ་གཉིས་རབ་ཏུ་བསྡམས་པ་སྟེ།
གཅིག་ཏུ་འདུས་པར་བྱས་ནས། རྣམ་པར་སྣང་མཛད་ཀྱི་ཚུལ་ཏེ། སྒྲུབ་བྱའི་ལུས་དེའི་གནས་སྤྱི་བོ་ལ། རྡོ་རྗེ་ཕུར་བུ་ངེས་པར་གདབ་པས་མནན་པར་བྱའོ། ། དེས་ཅིར་འགྱུར་ཞེ་ན། བཏབ་མ་ཐག་ཏུ། སེམས་དཔའ་ཆེ་སྟེ་སྟོབས་ཆེན་པོ་དང་ལྡན་པ་དང་། རྡོ་རྗེ་སྐུ་གསུམ་ལས་བྱུང་བ་སྟེ། སྐུ་གསུམ་གྱི་བདག་ཉིད་ཅན་ཡང་གནས་ནས་སྐྲོད་པའམ་འཆི་བར་འགྱུར་རོ། ། དེ་ཡང་མི་བསྐྱོད་པའི་དང་པོ་སྦྱོར་བ་དང་།
དཀྱིལ་འཁོར་རྒྱལ་མཆོག་ལ་གནས་པས། ལས་རྒྱལ་མཆོག་ནི། ཕྱག་རྒྱ་མཱ་མ་ཀིར་བསྐྱེད་པ་དང་སྙོམས་པར་འཇུག་པའི་དུས་སུ། དེའི་ཆོས་འབྱུང་དུ་མེའི་དཀྱིལ་འཁོར་བསམས་ལ། དེའི་སྟེང་དུ་མ་དད་པར་སྨྲ་བ་ལ་སོགས་པའི་བསྒྲུབ་བྱ་བསམས་ལ། དེའི་སྤྱི་བོར་སྒྲུབ་པ་པོའི་ལག་པའི་རྡོ་རྗེ་ཕུར་བུར་བསྐྱེད་པ་དེས་བཏབ་པར་བསམ་ཞིང་། སྔགས་དང་ཆེ་གེ་མོ་མ་ར་ཡ་ཕཊ྄་ཅེས་སྤེལ་བ་བཟླས་ཤིང་སྙོམས་འཇུག་བྱའོ། ། ངག་ལ་གདབ་པ་ནི། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་འཇིག་རྟེན་དབང་ཕྱུག་གིས་གསུངས་ཏེ། བསྒྲུབ་བྱའི་ཚིག་ཕུར་བུ་འདེབས་པའི་རྣམ་པར་འཕྲུལ་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར།
གང་ཞིག་ན། གསུང་གི་དམ་ཚིག་སྟེ། བསྒྲུབ་བྱའི་ངག་གི་སྟོབས་གནོན་ཅིང་རེངས་པར་བྱེད་པའི་རྡོ་རྗེ་ཞེས་བྱ་བ་ཕུར་བུས་གདབ་པའི་སྔགས་འདིའོ། ། གང་ལས་ན་ཉིད་ཀྱི་སྐུ་ལ་སོགས་པ་ལས་སོ། ། སྔགས་ནི་ཨོཾ་ཞེས་ཏེ། མིང་དང་སྤེལ་བ་སྔར་དང་འདྲའོ། ། མི་བསྐྱོད་པའམ་འོད་དཔག་ཏུ་མེད་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ཕྱག་རྒྱ་མཱ་མ་ཀིའམ། གོས་དཀར་མོར་བསྐྱེད་པའི་ཆོས་འབྱུང་དུ་མེའི་དཀྱིལ་འཁོར་ལ་བསྒྲུབ་བྱ་བསམས་ལ།
ཡེ་ཤེས་གསུམ་འབྱུང་བའི་པད་མོ་ནི་ཡུམ་གྱི་བྷ་ག་ཡིན་ལ། དེ་ཁ་ཕྱེ་བ་དེར་བསྒྲུབ་པ་པོའི་རྡོ་རྗེ་སོར་མོ་ངེས་པ་གཞུག་ཅིང་། འདོད་ཆགས་རྡོ་རྗེའི་ཚུལ་ནི་བསྒྲུབ་བྱའི་ཚིག་གི་རྒྱུན་ཏེ་དེའི་གནས་ལྕེའི་རྩེ་མོ་ལ། རྡོ་རྗེ་ཕུར་བུ་ངེས་པར་གདབ་ཅིང་། སྔགས་དང་ཆེ་གེ་མོ་མ་ར་ཡ་ཕཊ྄་ཅེས་པ་སྤེལ་ནས། བཟླས་ཏེ་སྙོམས་འཇུག་བྱའོ། ། བཏབ་མ་ཐག་ཏུ་སྟེ་ཆོས་འབྱུང་དུ་ཆུད་པའི་བསྒྲུབ་བྱའི་ལྕེ་ལ་རྡོ་རྗེ་རེག་པ་ཙམ་གྱིས། རྡོ་རྗེ་ཆེ་སྟེ་འོད་དཔག་མེད་ཀྱི་རང་བཞིན་གྱི་བསྒྲུབ་བྱའི་ངག་གི་སྤྲོས་པ་སྐུ་གསུམ་དྲི་མེད་སྟེ་ནམ་མཁའི་རང་བཞིན་ལས་བྱུང་བ་བཏབ་པ་ཙམ་གྱིས་སྟེ་སྦྱོར་བའི་ཁྱད་པར་གྱིས། ལྡང་བར་འགྱུར་བ་སྟེ་ངག་གནོན་པའམ། ཡང་ན་བསྒྲུབ་བྱ་འཆི་བར་འགྱུར་རོ། །
སེམས་ལ་གདབ་པ་ནི། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་རྡོ་རྗེ་འཛིན་པ་ཆེན་པོའི་ཐུགས་ནི་བསྒྲུབ་བྱའི་སེམས་ཏེ། དེ་ལ་ཕུར་བུས་གདབ་པའི་རྣམ་པར་འཕྲུལ་བ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར་རོ། ། གང་ཞིག་ན་ཐུགས་ཀྱི་དམ་ཚིག་སྟེ། བསྒྲུབ་བྱའི་སེམས་ཀྱི་སོ་བ་ཚམ་ངམ་གྱིས་གནོན་ཅིང་འཇོམས་པའི་སྔགས་འདིའོ། ། གང་ལས་ན་ཉིད་ཀྱི་སྐུ་ལ་སོགས་པ་ལས་སོ། ། སྔགས་ནི་ཨོཾ་ཞེས་ཏེ། མིང་དང་སྤེལ་བ་སྔ་མ་བཞིན་ནོ། ། མི་བསྐྱོད་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས།
ལས་རྒྱལ་མཆོག་ཕྱག་རྒྱ་མཱ་མ་ཀིར་བསྐྱེད་པའི་ཆོས་འབྱུང་དུ། མེའི་དཀྱིལ་འཁོར་ལ་བསྒྲུབ་བྱ་བསམས་ནས། རང་གི་རྡོ་རྗེ་རྩེ་མོ་ལྔ་པའི་མེ་འོད་འཕྲོ་བ་མང་པོ་འཁྲིགས་པའི་རང་བཞིན་དུ་བསྒོམ་ཞིང་། རྡོ་རྗེའི་ཐུགས་ཀྱི་ཚུལ་ནི་བསྒྲུབ་བྱའི་སེམས་ཏེ། དེའི་གནས་སྙིང་ལ་རྡོ་རྗེ་ཕུར་བུ་ངེས་པར་གདབ་ཅིང་། སྔགས་དང་མིང་སྤེལ་ནས་བཟླས་ཤིང་སྙོམས་འཇུག་བྱའོ། ། དེ་ལས་ཅིར་འགྱུར་ཞེ་ན། རང་གི་ཕྱག་རྒྱའི་ཆོས་འབྱུང་དུ་མེའི་དཀྱིལ་འཁོར་ལ་གནས་པའི་སྒྲུབ་བྱའི་སྙིང་གི་པད་མོ་ལ། འབར་བའི་རྡོ་རྗེས་བཏབ་ཅིང་བརྡུངས་པ་ཙམ་གྱིས། རྡོ་རྗེ་ཆེ་སྟེ་བསྒྲུབ་བྱའི་སེམས་སྐུ་གསུམ་དྲི་མེད་སྟེ་འོད་གསལ་ལས་བྱུང་བ།
བཏབ་པ་ཙམ་གྱིས་ཏེ་བཤད་མ་ཐག་པའི་སྦྱོར་བའི་ཁྱད་པར་གྱིས། ལྡང་བར་འགྱུར་བ་སྟེ་སེམས་མྱོས་པར་འགྱུར་བའམ། ཡང་ན་འཆི་བར་འགྱུར་རོ། ། ཆོ་གའི་ཕན་ཡོན་སྟོན་པ་ནི། སྐུ་གསུང་ཐུགས་ཀྱི་སྦྱོར་བ་ཡི། ། ཞེས་པ་ཚིགས་བཅད་གཅིག་སྟེ། འགྲེལ་པར་བཤད་པ་མི་སྣང་ཡང་གོ་སླའོ། ། བཅོམ་ལྡན་འདས་རྡོ་རྗེ་ཕུར་བུ་ཆེན་པོ་ནི། རྡོ་རྗེ་འཆང་ཆེན་པོའོ། ། ཆོ་ག་ལའོ་མཚར་བའི་སྒོ་ནས་ཉེ་བར་བསྡུ་བ་ནི།
དེ་ལྟར་ལས་ཀྱི་ཚོགས་གསུངས་པའི་རྗེས་ཐོགས་དེ་ནས། སངས་རྒྱས་ཏེ་རྫོགས་པའི་རིམ་པ་ལ་གནས་པའི་བྱང་ཆུབ་སེམས་དཔའ་ཆེན་པོས་སྐུ་གསུམ་སྟེ་ཐེག་པ་གསར་པ་ལ་གནས་པའི་ལས་དང་པོ་པ་རྣམས་ཀྱི་མཆོག སེམས་ཅན་གྱི་དོན་བྱེད་ནུས་པས། སེམས་ཅན་ཁམས་ལ་ཕན་པར་མཛད་པ་རྣམས་དང་པོར་ཐོས་པས་མཉེས་ཤིང་། ཕྱིས་དོན་རྟོགས་པར་གྱུར་པས་རབ་ཏུ་དགེས་པར་གྱུར་ནས་རང་གི་རྗེས་སུ་མྱོང་བ་གསལ་བར་བྱེད་པའི་གསུང་འོག་ནས་འབྱུང་བ་འདི་སྐད་བཀའ་བསྩལ་ཏོ། ། ཨེ་མ་ཧོ་ཞེས་པ་ངོ་མཚར་བའོ། ། གང་ཞིག་ངོ་མཚར་ཞེ་ན། གསང་བའི་གནས་ནི་སྔགས་ཀྱི་གནས་ཏེ་དེ་ནི་མཆོག་གོ ། སྙིང་པོ་ཀུན་བཏུས་པ་ནི། སྔགས་རྣམས་ཀྱི་རབ་ཏུ་སྦྱོར་བའི་བྱེ་བྲག་གོ
ཆོས་ཀྱི་གནས་ཞི་བ་ནི། རབ་ཏུ་སྦྱོར་བ་དེ་ཉིད་བསམ་གཏན་གྱིས་རྫོགས་པར་བྱས་པའོ། ། དེ་ལ་རྐང་པ་དང་པོ་ནི། ལས་སྦྱོར་སྤྱི་ལ་ཆེད་དུ་བརྗོད་པའོ། ། གཉིས་པ་ནི་སྔགས་ཀྱི་ལས་སྦྱོར་ལའོ། ། གསུམ་པ་ནི་བསམ་གཏན་གྱི་ལས་སྦྱོར་ལ་ཆེད་དུ་བརྗོད་པའོ། ། དེ་དག་གི་ནང་ནས་དྲག་པོའི་ལས་སྦྱོར་ལ་ཆེད་དུ་བརྗོད་པ་ནི། རྡོ་རྗེ་རྣམ་པར་འཇོམས་པ་སྟེ། གདུག་པ་ཚར་གཅོད་པ་ཡང་ངོ་མཚར་ཆེའོ་ཞེས་པའོ། ། འདི་མན་ཆད་ཕུར་གདབ་ལ་ཆེད་དུ་བརྗོད་པ་སྟེ།
སངས་རྒྱས་ཐམས་ཅད་སྟེ་ལས་ཀྱི་ཚོགས་ལ་ནུས་པ་དང་ལྡན་པ་རྣམས་ཕུར་བུས་འདེབས་པ་དེ་ཡང་ངོ་མཚར་ཆེའོ། ། བྱང་ཆུབ་སེམས་དཔའ་སྟེ་སྐྱེ་བོ་ཐ་མལ་པ་རྣམས་དང་གྲགས་ཆེན་ཕྱོགས་སྐྱོང་རྣམས་ཕུར་བུས་གནོན་པ་དེ་ཡང་ངོ་མཚར་ཆེའོ། སྐུ་གསུང་ཐུགས་ཀྱི་རྡོ་རྗེ་རྣམས་ཕུར་བུས་གདབ་པའི་བསམ་གཏན་སོ་སོར་གསུངས་པ་དེ་ཡང་ངོ་མཚར་ཆེའོ་ཞེས་རིན་པོ་ཆེ་ལྟ་བུའི་གང་ཟག་རྣམས་འདིར་བཤད་པ་ཡིན་ནོ། ། བཤད་མ་ཐག་པ་འདི་ནི། སྔགས་རྣམས་ཐམས་ཅད་སྟེ་རིམ་པ་གཉིས་ཀྱི་སྒྲུབ་པ་པོ་རྣམས་དང་ཉེ་བར་འཚམས་པའོ། ། གང་ཞེ་ན། ཕུར་བུས་གདབ་ཅིང་མི་གཡོ་བར་བྱས་པ་གོང་དུ་བཤད་པ་འདིའོ། ། དེ་སུ་ཞིག་གིས་བསྟན་ཅེ་ན། དེ་ཉིད་ལས་བྱུང་བ་སྟེ། རྡོ་རྗེ་འཆང་ཆེན་པོས་བསྟན་པའོ། །
སྐུ་གསུང་ཐུགས་ཏེ་སྒྲུབ་པ་པོ་རྣམས་ཀྱི་མཆོག་སྦྱིན་པ་སྟེ། འདོད་པའི་དོན་སྟེར་བར་བྱེད་པའི་སྦྲུལ་ལ་སོགས་པའི་སྔགས་རྣམས་ཀྱི་དོན་ཡོངས་སུ་ཤེས་པ་ལ་སོགས་པའི་དེ་ཁོ་ན་ཉིད་བསྡུས་ནས་བསྟན་པ་ཡིན་ནོ། ། ལེའུ་ཡི་མཚན་དོན་སྐུ་དང་གསུང་དང་ཐུགས་རྨད་དུ་བྱུང་བ་སྟེ། གཅིག་ཏུ་གྱུར་པས་ཀྱང་། རང་གཞན་གྱི་ཆོ་ག་དམིགས་ནས་ཚར་གཅོད་པར་བྱེད་པའི་སྔགས་ཀྱིས་ཏེ་ཨཱ་ལི་ཀཱ་ལི་ལས་བྱུང་བའི་མཚན་མ་གསུམ་གྱི་ངོ་བོ་ཉིད་ཀྱི་ཡི་གེ་གསུམ་ལ་རབ་ཏུ་འཇུག་པས་དེ་འགུགས་ཤིང་། དེས་རྣམ་པར་འཕྲུལ་པ་ཡོངས་སུ་རོལ་བས། ཞི་བ་ལ་སོགས་པའི་ལས་ཀྱི་ཚོགས་བསྒྲུབ་ལ། དེ་ཉིད་ཀྱིས་རྒྱལ་པོར་འགྱུར་ཞིང་། འབར་བའི་དོན་གྱིས་ན། དེ་སྐད་ཅེས་བྱ་བའི་ཏིང་ངེ་འཛིན་ཏེ།
དེ་སྟོན་པའི་གཞུང་གི་ཚོགས་ལ་ཡང་དེ་སྐད་ཅེས་བྱའོ། ། ལེའུ་བཅུ་བཞི་པའི་རྣམ་བཤད་དོ།། ༈ །།བཤད་པ་དང་མ་བཤད་པའི་ཞི་བ་ལ་སོགས་པའི་ལས་རྣམས་ཀྱི་དངོས་གྲུབ་ནི། སྒྱུ་མ་ལྟ་བུའི་ཏིང་ངེ་འཛིན་ཡོངས་སུ་ཤེས་པ་དང་བྲལ་བས་འགྲུབ་པར་མི་འགྱུར་རོ་ཞེས་བསྟན་པའི་ཕྱིར། ལེའུ་བཅོ་ལྔ་པ་འཆད་པ་ལ་གཉིས་ཀྱི་བསྡུས་པའི་དོན་ནི། ལེའུ་འདིས་བརྗོད་བྱ་དོན་གྱི་གཙོ་བོ་སྒྱུ་མ་ལྟ་བུའི་ཏིང་ངེ་འཛིན་ལེའུ་ཡི་སྨད་ནས་སྟོན། སྟོད་ནས་རྣལ་འབྱོར་གྱི་སྤྱོད་པ་དང་། དངོས་གྲུབ་སྒྲུབ་པའི་ཆོ་ག་སྟོན། སྐེད་ནས་རིགས་ཀྱི་དབྱེ་བས་ལྷ་ལ་དབང་བསྐུར་བ་དང་། དངོས་གྲུབ་ཀྱི་ཆོ་ག་ལ་གཏོགས་པའི་ལས་ཚོགས་དུ་མ་སྟོན་ནོ། །
ཡན་ལག་གི་དོན་ལ་གཉིས་ཀྱི། སྡུད་པ་པོའི་ཚིག་གིས་མཚམས་སྦྱར་བ་ནི། ལེའུ་བཅུ་བཞི་པ་རྫོགས་པའི་རྗེས་དེ་ནས། བཀའ་བསྩལ་ཏོ་ཞེས་སྦྱར། སུ་ཞིག་གིས་ན། རྒྱལ་པོ་རྡོ་རྗེ་འཛིན་ཏེ་རྡོ་རྗེ་འཆང་ཆེན་པོས་སོ། ། དེའི་ཁྱད་པར་ནི། སྟོང་པ་བཞིའི་བདག་ཉིད་ཅན་ཡིན་པས་ན་ཐམས་ཅད་ནམ་མཁའ་འོ། ། འཁོར་བ་ཇི་སྲིད་པར་སྐུ་དེ་ཉིད་ཀྱིས་བཞུགས་པས་ན་མི་འགྱུར་ཆེའོ། ། དབང་བསྐུར་བ་ཐམས་ཅད་ཀྱིས་དབང་བསྐུར་བས་ན་ཐམས་ཅད་དབང་བསྐུར་རོ། །
རིགས་ཐམས་ཅད་ཀྱི་བདག་པོར་གྱུར་པས་ན་ཀུན་མཁྱེན་ནོ། ། གང་ཞིག་ཅེ་ན། རྡོ་རྗེ་སྟེ་མི་ཕྱེད་པའི་གསུང་འོག་ནས་འབྱུང་བ་འདིའོ། ། སྟོན་པའི་གསུང་གིས་ལེའུ་ལ་འཇུག་པ་ལ་དོན་བརྒྱད་དེ། རིམ་པ་གཉིས་ཀྱིས་སྤྲོས་མེད་ཀྱི་སྤྱོད་པ་བསྟན་པ་དང་། མཆོག་ཐུན་མོང་གི་དངོས་གྲུབ་སྒྲུབ་པའི་ཆོ་ག་དང་། རྫོགས་རིམ་པའི་སྤྱོད་པ་གསལ་བར་བཤད་པ་དང་། རིགས་ཀྱི་དབྱེ་བས་ལྷ་དབང་བསྐུར་བ་དང་། པྲ་སེ་ན་དབབ་པ་དང་ལས་ཀྱི་ཚོགས་དུ་མ་བསྟན་པ་དང་། སྒྱུ་མ་ལྟ་བུའི་ཏིང་ངེ་འཛིན་བསྟན་པ་དང་།
གཞུང་ཉེ་བར་བསྡུ་བའོ། ། རིམ་པ་གཉིས་ཀྱི་སྤྱོད་པ་བསྟན་པ་ལ་གཉིས་ཏེ། བསྐྱེད་རིམ་པའི་སྤྱོད་པ་དང་། རྫོགས་རིམ་པའི་སྤྱོད་པའོ། ། བསྐྱེད་རིམ་པའི་སྤྱོད་པ་ལ་ཡང་གཉིས་ཏེ། རྡོ་རྗེ་འཆང་གི་སྤྱོད་པ་དང་། རིགས་གཞན་ལྔའི་སྤྱོད་པའོ། ། དང་པོ་ལ་གཉིས་ཏེ། རྣལ་འབྱོར་གྱི་རིམ་པ་དང་། མཆོད་པའི་ཆོ་གའོ། །
དང་པོ་ལ་གསུམ་གྱི། རིགས་ཀྱི་བུ་མོ་སྦྱང་བ་ནི་རྟག་ཏུ་སྟེ་དུས་ཐམས་ཅད་དུ་བསྒྲུབ་པ་སྟེ་སྔགས་དང་རྒྱུ་ལ་ལེགས་པར་བྱང་བར་བསླབ་པར་བྱའོ། ། སུ་ཞིག་ན། སྨེ་ཤ་ཅན་ཏེ་རིགས་ངན་གྱི་བུ་མོ། བདག་ཉིད་ཆེ་སྟེ་དད་པ་ལ་སོགས་པའི་ཡོན་ཏན་དང་ལྡན་པ། ན་ཚོད་ལོ་གྲངས་བཅུ་གཉིས་ལོན་པའོ། ། གང་དུ་ན་སྐྱེ་བོ་འདུས་པ་དང་བྲལ་བའི་དབེན་པའི་གནས་སུའོ། ། སུ་ཞིག་གིས་ན་སྒྲུབ་པ་པོས་སོ། ། འདིས་ནི་བསྐྱེད་རིམ་པའི་རྣལ་འབྱོར་པ་བསྡུས་པའམ་གཟུངས་ཀྱི་དཀྱིལ་འཁོར་དུ། ཕྱག་རྒྱ་གཅིག་དང་ལྷན་ཅིག་ཏུ་སྤྲོས་མེད་ཀྱི་སྤྱོད་པ་བྱེད་པར་འདོད་པས།
མཚན་ཉིད་དང་ལྡན་པའི་ཕྱག་རྒྱ་ཞིག་ལ། རྗེས་སུ་ཆགས་པའི་སྦྱོར་བ་བསླབ་པར་བྱ་བ་སྟོན་ནོ། ། གནས་སྦྱང་བ་ནི། དཀྱིལ་འཁོར་བྱའོ་ཞེས་དྲང་། གང་དུ་ན། སོ་ཕག་ལས་བྱས་པའི་ཁང་པ་རིམ་པ་གསུམ་ལ་སོགས་པ་ཚོགས་ཀྱི་ཁང་པ་དེ་རུའོ། ། ཇི་ལྟར་ན་དཀྱིལ་འཁོར་གྱི་ཆོ་ག་ལས་བྱུང་བ་བཞིན་དུ། གྲུ་བཞི་ལྷམ་པ་དང་། སྒོ་བཞི་ལ་སོགས་པ་དང་ལྡན་པའོ། ། གང་གིས་ཤེ་ན།
བསྒྲུབ་པའི་ཡན་ལག་ཏུ་གྱུར་པས་ན་བཤང་གཅིའི་དམ་ཚིག་སྟེ། བ་སེར་སྐྱའི་ལྕི་བ་དང་། གཅིན་དང་། སོགས་པས་ཙན་དན་ལ་སོགས་པ་དྲི་ཡིད་དུ་འོང་བ་དག་གིས་བྱུགས་པས་སོ། ། དེས་མཚོན་ནས་ཉེར་སྤྱོད་ལྔ་དང་། འདོད་ཡོན་ལྔ་ལ་སོགས་པ་མཆོད་པའི་ཡོ་བྱད་རྣམས་ཀྱང་བགོད་པར་བྱའོ། ། དཀྱིལ་འཁོར་བའི་ལྷ་བསྐྱེད་པ་སྔོན་དུ་འགྲོ་བས། བུ་མོ་དང་བདེ་བ་སྒྲུབ་པ་ནི། དེ་ཡང་ལྷ་མོ་དང་བྱང་ཆུབ་སེམས་ལ་སོགས་པ་རིགས་སུའི་ཟློས་པ་པོ་ཡིན་ཡང་། སྤྱོད་པའི་སྐབས་སུ་དེ་དག་གི་ལྷག་པའི་ལྷས་གཙོ་བྱས་པའི་དཀྱིལ་འཁོར་བསྒོམ་པ་མེད་དེ།
འདིར་དེ་བཞིན་གཤེགས་པ་དྲུག་གིས་གཙོ་བྱས་པ་ལས་གཞན་མ་བཤད་པའི་ཕྱིར་རོ། ། དེས་ན་སྤྱོད་པའི་སྐབས་སུ་རིགས་ཀྱི་བྱེ་བྲག་གིས་དེ་བཞིན་གཤེགས་པ་ཁོ་ནས་གཙོ་བོ་བྱེད་དོ། ། དེ་ལ་རྡོ་རྗེ་འཆང་ཆེན་པོས་གཙོ་བོ་བྱེད་པའི་དབང་དུ་བྱས་ནས། རྡོ་རྗེའི་དཀྱིལ་འཁོར་བསྒོམ་པ་ཡིས། ། ཞེས་ཏེ། རྡོ་རྗེ་ནི་མི་བསྐྱོད་པ་སྟེ། དེའི་དཀྱིལ་འཁོར་གྱི་ལྷ་རྣམས་བསྒོམ་པ་ཡིས་དཀྱིལ་འཁོར་བརྒྱན་པར་བྱའོ། ། ལྷ་ཇི་ལྟ་བུས་ཤེ་ན། ཞབས་ལ་སོགས་པ་ནས་དབུ་སྐྲའི་བར་གྱི་མཚན་ཉིད་ཐམས་ཅད་ཡོངས་སུ་དག་ཅིང་འབར་བ་ཡིས་སོ། ། དེ་དག་གིས་ནི་རྡོ་རྗེ་འཆང་གི་དང་པོ་སྦྱོར་བ་དང་།
དཀྱིལ་འཁོར་རྒྱལ་མཆོག་བཤད་ལ། དེས་ཉེ་བར་མཚོན་ནས། ལས་རྒྱལ་མཆོག་ཀྱང་ཤེས་པར་བྱ་སྟེ། རྣལ་འབྱོར་གྱི་རིམ་པའོ། ། མཆོད་པའི་ཆོ་ག་ནི། ཕྱི་དང་ནང་གི་མཆོད་པ་སྔོན་དུ་སོང་ནས་རེག་བྱ་ལ་ལོངས་སྤྱོད་པའི་གསང་མཆོད་ནི། སྨེ་ཤ་ཅན་གྱི་བུ་མོ་ལེགས་པར་བསླབས་པ། གཞན་ལ་མ་ཆགས་པས་ན་རབ་ཏུ་བཟང་ཞིང་། སྒྲུབ་པ་པོ་ལ་ཉེ་བར་བལྟ་བས་ན་བཞིན་རས་མཛེས་པ། ཆགས་པའི་སྦྱོར་བ་ཐམས་ཅད་ལ་མཁས་པས་ན།
རྒྱན་རྣམས་ཐམས་ཅད་ཡོངས་སུ་རྫོགས་པས་མ་ཚང་བ་མེད་པ། དེ་ལྟ་བུ་བདག་དང་ལྷན་ཅིག་དཀྱིལ་འཁོར་གྱི་དབུས་སུ་པང་པར་བཞག་ནས། རྣམ་པར་བསྒོམ་པ་སྟེ་འདོད་ཆགས་དང་། འདོད་ཆགས་དང་བྲལ་བ་དང་། འདོད་ཆགས་བར་མའི་རིམ་པས། རྣམ་པར་དག་པའི་གནས་མངོན་སུམ་དུ་བྱའོ། ། རིགས་གཞན་ལྔའི་སྤྱོད་པ་བསྟན་པ་ནི། རྡོ་རྗེ་འཆང་ཆེན་པོའི་རྣལ་འབྱོར་ཁོ་ནས་སྤྱོད་པ་བྱའམ་ཞེ་ན། མ་ཡིན་གྱིས། རིགས་གཞན་ལྔའི་རྣལ་འབྱོར་གྱིས་ཀྱང་བྱའོ་ཞེས་སྟོན་པ་ནི།
མི་བསྐྱོད་པ་ལ་སོགས་པ་དཀྱིལ་འཁོར་ལྔ་སྟེ་རིགས་ལྔའི་ལྷའི་འཁོར་ལོ་ཡིས་སངས་རྒྱས་གཟུགས་སུ་སྒྲུབ་པ་པོའི་ལུས་རྣམ་པར་བསྒོམ་ཞིང་བསྐྱེད་ནས། སྔགས་ཀྱི་འཁོར་ལོ་ཅན་ཏེ་སྒྲུབ་པ་པོ་རྣམས་ཀྱི་གསང་བའི་མཆོད་པའི་གནས་ཉམས་དགའ་ཞིང་བླ་ན་མེད་པ་འདིས་བསྒོམ་པར་བྱའོ། ། དེ་ལྟར་མདོར་བསྟན་ནས། རྒྱས་པར་བཤད་པ་ལ། རྣམ་སྣང་དང་དེའི་རིགས་ཀྱི་རྣལ་འབྱོར་པས་རྣམ་སྣང་གཙོར་བྱས་པའི་ཕྱག་རྒྱ་གཅིག་དང་ལྷན་ཅིག་སྤྱོད་པ་བྱ་བ་སྟོན་པ་ནི། སྒྲུབ་པ་པོ་སྐུ་གསུང་ཐུགས་ཀྱི་རྡོ་རྗེ་ཅན་རྣམ་པར་སྣང་མཛད་ཆེན་པོའི་སྐུའི་དཀྱིལ་འཁོར་གྱི་དབུས་སུ་བསྒོམ་པར་བྱའོ། ། ཚུལ་ཇི་ལྟར་ཞེ་ན། བསམ་གཏན་སྔགས་ཏེ་མི་བསྐྱོད་པ་ལ་སོགས་པ་དེ་བཞིན་གཤེགས་པ་བཞི་དང་། དེའི་རིགས་ཀྱི་ལྷ་རྣམས་ཤར་ལ་སོགས་པའི་གནས་ཇི་ལྟ་བ་བཞིན་དུ་བཞག་པའི་སྦྱོར་བ་ཡིས་སོ། ། ཇི་སྐད་བཤད་པའི་ཚུལ་དེས།
སངས་རྒྱས་ཀྱི་ནི་འོད་འདྲར་འགྱུར་བ་སྟེ། སྒྲུབ་པ་པོ་རྣམ་པར་སྣང་མཛད་ཀྱི་བདག་ཉིད་དུ་བསྐྱེད་ནས། དེའི་འོག་ཏུ་གཞན་རྣམས་སྔར་དང་འདྲ་བ་ལ། གསང་མཆོད་ཀྱི་སྐབས་སུ་བཙོ་བླག་མཁན་གྱི་བུ་མོ་ཁ་དོག་དཀར་མོ་དད་སོགས་ཀྱི་ཡོན་ཏན་དང་ལྡན་པས་བདག་ཉིད་ཆེ་བ། པང་པར་བཞག་ནས་བླ་ན་མེད་པའི་མཆོད་པ་བྱའོ། ། མི་བསྐྱོད་པ་དང་། དེའི་རིགས་ཅན་གྱི་རྣལ་འབྱོར་པས། མི་བསྐྱོད་པ་གཙོར་བྱས་པའི་ཕྱག་རྒྱ་གཅིག་དང་ལྷན་ཅིག་སྤྱོད་པ་བྱ་བ་ནི། རྡོ་རྗེ་སེམས་དཔའ་སྟེ་མི་བསྐྱོད་པའི་སྦྱོར་བ་སྟེ་དང་པོ་སྦྱོར་བ་དང་དཀྱིལ་འཁོར་རྒྱལ་མཆོག་གི་ཏིང་ངེ་འཛིན་ལ་གནས་ནས། དེའི་འོག་ཏུ་ལས་རྒྱལ་མཆོག་དང་།
ཕྱི་མཆོད། ནང་མཆོད་སྔར་དང་འདྲ་བ་ལ། གསང་མཆོད་ཀྱི་སྐབས་སུ། སྨེ་ཤ་ཅན་གྱི་བུ་མོ་ཨུཏྤལ་མཐིང་ཀའི་མདོག་འདྲ་བ་རྟག་ཏུ་བསྒྲུབ་པ་སྟེ་སྔགས་དང་རྒྱུད་ལེགས་པར་བསླབས་པ་པང་པར་བཞག་ནས། རྡོ་རྗེ་སེམས་དཔའི་སྦྱོར་བའི་ཆོ་ག་དེ་ཉིད་སྔོན་དུ་བྱས་ནས། དེ་དང་ལྷན་ཅིག་ཇི་ལྟར་འདོད་པའི་ལས་རྣམས་བརྩམ་པར་བྱའོ། ། རིགས་གཞན་གསུམ་གྱི་སྤྱོད་པ་བསྟན་པ་ནི། བཤད་མ་ཐག་པ་འདི་ནི་སྔགས་རྣམས་ཐམས་ཅད་དེ་རིན་ཆེན་འབྱུང་ལྡན་དང་། འོད་དཔག་མེད་དང་། དོན་ཡོད་གྲུབ་པའི་རྣལ་འབྱོར་པ་རྣམས་ཀྱིས་ཀྱང་།
དམ་ཚིག་སྟེ་བསྒྲུབ་པའི་ཆོ་ག་འདའ་བར་བྱ་བ་མ་ཡིན་པས་ཤིན་ཏུ་འདའ་དཀའ་བའོ། ། རིན་པོ་ཆེའི་རིགས་ཀྱི་རྣལ་འབྱོར་པ་སྦྱོར་བ་དེ་དང་ལྡན་པ་དེ་ནི། དེ་མ་ཐག་ཏུ་རིན་ཆེན་འབྱུང་ལྡན་དང་འདྲ་བར་འགྱུར་བས། རྡོ་རྗེ་སེམས་དཔའི་འོད་འདྲ་བར་འགྱུར་བ་སྟེ། དེའི་རྣལ་འབྱོར་དང་ལྡན་པ་དང་། པད་མའི་རིགས་ཀྱི་རྣལ་འབྱོར་པ་སྦྱོར་བ་དེ་དང་ལྡན་པ་ནི། རྒྱལ་པོ་ཆོས་རྣམས་ཀུན་དང་མཚུངས་པ་སྟེ། འོད་དཔག་མེད་དང་འདྲ་བར་འགྱུར་ཞིང་། དེའི་རྣལ་འབྱོར་དང་ལྡན་པ་དང་། ལས་ཀྱི་རིགས་ཀྱི་རྣལ་འབྱོར་པ་སྦྱོར་བ་དེ་དང་ལྡན་པ་ནི།
འདོད་དང་ཐར་པ་རབ་ཏུ་སྒྲུབ་པར་བྱེད་པ་དོན་ཡོད་གྲུབ་པ་དང་འདྲ་བར་འགྱུར་ཞིང་དེའི་རྣལ་འབྱོར་དང་ལྡན་པའོ། ། དེ་ལ་འོད་དཔག་མེད་དང་དེའི་རིགས་ཅན་གྱི་རྣལ་འབྱོར་པས། འོད་དཔག་མེད་ཀྱིས་གཙོ་བྱས་པའི་ཕྱག་རྒྱ་ཞིག་དང་ལྷན་ཅིག་སྤྱོད་པ་བྱ་བ་ནི། རྡོ་རྗེ་ཆོས་ཏེ་འོད་དཔག་མེད་ཀྱི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་བསྒོམས་ནས། དེའི་འོག་ཏུ་གཞན་རྣམས་སྔར་དང་འདྲ་བ་ལ། གསང་མཆོད་ཀྱི་སྐབས་སུ་གར་མཁན་གྱི་བུ་མོ་ཁ་དོག་དམར་སྐྱར་འདུག་པས་རབ་ཏུ་མཛེས་ཤིང་། སྒྲུབ་པ་པོ་ལ་ལྟ་བས་བཞིན་བཟང་བ། ཤེས་རབ་ཡངས་པས་མིག་དཀྱུས་རིང་བ། སྒྲུབ་པ་པོས་རྟག་ཏུ་བསྒྲུབ་པ་སྟེ།
སྔགས་དང་རྒྱུད་ལ་ལེགས་པར་བསླབས་པ་པང་པར་བཞག་ནས་བླ་ན་མེད་པའི་མཆོད་པ་བརྩམ་པར་བྱའོ། ། དེ་ལྟར་ཞུགས་པའི་སྒྲུབ་པ་པོ་དེ་ནི་རྡོ་རྗེ་ཆོས་བདག་སྟེ། འོད་དཔག་ཏུ་མེད་པའི་བདག་ཉིད་ས་བཅུ་ལ་གནས་པར་འགྱུར་ཞིང་། རྒྱལ་པོ་གསུང་གི་དམ་ཚིག་སྟེ་ངག་གི་དབང་ཕྱུག་འཛིན་པ་དང་། མངའ་བདག་དམ་པ་ཀུན་གྱི་མཆོག་ནི། འཁོར་ལོས་སྒྱུར་བའི་རྒྱལ་པོར་འགྱུར་བ་སྟེ། རྟོག་པའི་རྣལ་འབྱོར་ཡིན་པའི་ཕྱིར་རོ། ། འདིས་མཚོན་ནས་རིགས་གཞན་གཉིས་ཀྱི་ཡང་ཤེས་པར་བྱའོ། ། རྫོགས་རིམ་པའི་སྤྱོད་པ་བསྟན་པ་ནི། བསྒྲུབ་པར་བྱའོ་ཞེས་དྲང་།
སུ་ཞིག་གིས་ན། རྡོ་རྗེ་དང་འདྲ་བར་མི་ཕྱེད་པའི་ཆོས་འདི་ནི། རྫོགས་པའི་རྣལ་འབྱོར་ཏེ་དེའི་བདག་སྟེ་དེ་རྟོགས་པ་དང་ལྡན་པའི་རྣལ་འབྱོར་པས་སོ། ། གང་ཞིག་ན། བྲམ་ཟེ་ལ་སོགས་པའི་རིགས་བཞི་ལས་བྱུང་བའི་བུད་མེད་གང་ཡང་རུང་བའོ། ། ཚུལ་ཇི་ལྟར་ན། བསྐྱེད་རིམ་པ་ནི། རང་གི་རིགས་དང་མཐུན་པའི་ཕྱག་རྒྱ་དང་ལྷན་ཅིག་སྤྱོད་པ་བྱེད་ལ། རྫོགས་རིམ་པ་ལ་རིགས་ཀྱི་ངེས་པ་མེད་པས། རིགས་བཞི་གང་ཡང་རུང་བའི་བུ་མོ་བླངས་ནས།
དེ་དང་ལྷན་ཅིག་འདོད་ཆགས་དང་། འདོད་ཆགས་དང་བྲལ་བ་ལ་སོགས་པའི་རིམ་གྱིས་རྣམ་པ་དག་པའི་གནས་མངོན་སུམ་དུ་བྱེད་པའི་ཚུལ་གྱིས་སོ། ། དུས་ནམ་གྱི་ཚེ་ན། སྤྲོས་མེད་ཕྱག་རྒྱ་ཞིག་དང་ལྷན་ཅིག་སྤྱོད་པ་བྱེད་པའི་གསང་མཆོད་དང་དབང་གསུམ་པའི་དུས་སུ། མཆོག་ཐུན་མོང་གི་དངོས་གྲུབ་བསྒྲུབ་པའི་ཆོ་ག་ལ་ལྔ་ལས། རྡོ་རྗེ་འཆང་གི་སྒྲུབ་པ་ནི། གོང་དུ་བཤད་པ་དེ་ལྟ་བུའི་ཆོ་ག་འདི་ནི་གསང་བ་སྟེ་རྡོ་རྗེ་འཆང་ཆེན་པོ་ཐོབ་པར་བྱེད་པ་ཡིན་ལ། དེ་ཡང་མངོན་པར་བྱང་ཆུབ་པའི་རིམ་པས་རྫོགས་པར་བྱ་སྟེ། དེ་ལ་ཕྱིའི་མངོན་པར་བྱང་ཆུབ་པ་ནི། རྡོ་རྗེ་ཉི་མ་ནི་ཉིན་མོ་སྟེ་སྣང་བ་མཆེད་པ་མཚོན་པའོ། །
ནུབ་པ་ནི་དམར་ཐག་ཆད་པ་མཚམས་ཀྱི་མུན་པ་སྟེ་ཉེར་ཐོབ་མཚོན་པའོ། ། དེའི་འོག་ཏུ་མཚན་མོ་ཟླ་བའི་འོད་དང་བཅས་པ་ནི། སྣང་བ་མཚོན་པའོ། ། དེའི་འོག་ཏུ་ཡོ་བྱད་ཇི་སྙེད་པས་བླ་མ་མཉེས་པར་བྱས་ལ། མཚན་ཕྱེད་ཀྱི་དུས་སུ་བླ་མའི་དྲིན་གྱི་དབང་བསྐུར་བ་ཐོབ་ནས། སྐྱ་རེངས་འཆར་བའི་དུས་སུ་སྟེ་མཚན་མོའི་ཆ་འདས་ནས་ཉི་མ་མ་ཤར་བའི་དུས་སུ། བསྒོམ་པའི་མཆོག་སྟེ་མངོན་པར་བྱང་ཆུབ་པའི་རིམ་པ་ལུང་ཕོག་ནས། འགྲུབ་པར་འགྱུར་ཞིང་རྣམ་པར་དག་པར་འགྱུར་རོ། ། ནང་གི་མངོན་པར་བྱང་ཆུབ་པའི་རིམ་པ་བསྟན་པ་ནི། དེ་ནས་ཕྱག་རྒྱ་དང་སྙོམས་པར་ཞུགས་པ་ལས།
རྡོ་རྗེ་ཉི་མ་སྟེ་ཐབས་ཀྱི་ཡེ་ཤེས་སྙོམས་པར་འཇུག་པའི་མཚན་ཉིད་བྱུང་ཞིང་ནུབ་པས་ཏེ། ཤེས་རབ་ཀྱི་ངོ་བོ་འགགས་ཤིང་། འོད་གསལ་སྒྲུབ་པར་བྱེད་པས་ན་བསྒྲུབ་པ་སྟེ། ཀུན་ཏུ་སྣང་བ་ཉེར་ཐོབ་ཀུན་ཏུ་བརྩམ་པ་སྟེ་འབྱུང་བར་འགྱུར་རོ། ། དེ་ནས་སྐྱ་རེངས་འཆར་བ་ནི་མ་རིག་པ་སྟེ། དེ་འདས་ཤིང་སོང་བར་གྱུར་པའི་དུས་སུ། སྒྲུབ་པ་པོས་བསྒོམ་པ་མཆོག་གི་སྟེ་སྟོང་པ་དང་། ཤིན་ཏུ་སྟོང་པ་དང་། ཆེན་པོ་སྟོང་པ་ཉིད་ཀྱི་རྒྱུ་རྐྱེན་གྱིས། འོད་གསལ་མངོན་སུམ་དུ་བྱས་པས།
ཕྱག་རྒྱ་ཆེན་པོ་འགྲུབ་པར་འགྱུར་རོ། ། སྟོང་པ་གསུམ་རིམ་གྱིས་ཐིམ་པའི་ནང་གི་མངོན་པར་བྱང་ཆུབ་པ་མངོན་དུ་བྱས་པ་ལས་རྗེས་དྲན་གྱི་ཡན་ལག་ལུགས་ལྡོག་གི་སྣང་བ་གསུམ་རླུང་དང་བྱས་པ་ལས། ཟུང་འཇུག་ཏུ་བཞེངས་པའི་ཕྱག་རྒྱ་ཆེན་པོ་དེའི་མཚན་ཉིད་ཇི་ལྟ་བུ་ཞེ་ན། མཚན་བཟང་པོ་སུམ་ཅུ་རྩ་གཉིས་ཀྱིས་བརྒྱན་པས་ན། རྒྱན་རྣམས་ཐམས་ཅད་ཡོངས་སུ་རྫོགས་ཤིང་། སྟོབས་བཅུ་དང་མི་འཇིགས་པ་ལ་སོགས་པ་སངས་རྒྱས་ཀྱི་ཡོན་ཏན་ཐམས་ཅད་དང་ལྡན་པས། སྤོས་དང་མེ་ཏོག་རྣམས་ཀྱིས་བརྒྱན་པ་ཞིག་སྟེ། རྡོ་རྗེ་སེམས་དཔའ་སྟེ་སྒྲུབ་པ་པོ་རྣམས་ཀྱི། མཆོག་སྟེ་སྟོང་པ་གསུམ་རིམ་གྱིས་ཐིམ་པའི་ནང་གི་མངོན་པར་བྱང་ཆུབ་པ་བསྒོམས་པས། དེ་ལྟ་བུའི་གྲུབ་པས་ཏེ་ཕྱག་རྒྱ་ཆེན་པོ་མྱུར་དུ་འགྲུབ་པར་འགྱུར་རོ། །
དེ་ལྟ་བུའི་ཕྱག་རྒྱ་ཆེན་པོ་གྲུབ་པ་འདི་ནི་སྐུ་གསུམ་མཆོག་སྦྱིན་པས་ཏེ། ཁམས་གསུམ་མངོན་པར་འདོད་པའི་འབྲས་བུ་སྟེར་བ་དང་། རབ་ཏུ་གྲགས་པའི་སངས་རྒྱས་ཀྱི་མཚན་རྣམས་ཀྱིས་མཚན་པར་འགྱུར་བ་དང་། དཔག་ཚད་བརྒྱ་ཡིས་མཚོན་པས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རྣམས་རང་གི་འོད་ཀྱིས་སྣང་བར་བྱེད་པར་འགྱུར་རོ། ། རྫོགས་རིམ་པས་རྟེན་ཟུང་འཇུག་ལ་གནས་ནས་ཞི་སོགས་ཀྱི་ལས་བསྒྲུབ་པར་བྱའོ་ཞེས་སྟོན་པ་ནི། དབང་པོ་གཉིས་ཏེ་བདེན་པ་གཉིས། གཉིས་སུ་མེད་པར་སྦྱོར་བའི་རྡོ་རྗེ་འཆང་ཆེན་པོར་བསྐྱེད་དེ། ཞི་སོགས་ཀྱི་ལས་ཀྱི་སྦྱོར་བ་ཐམས་ཅད་བརྩམ་པར་བྱ་སྟེ། བཤད་མ་ཐག་པའི་ཟུང་འཇུག་གི་ཏིང་ངེ་འཛིན་འདི་ནི།

འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཀྱི་དམ་ཚིག་སྟེ་རྫོགས་པར་བྱེད་པ་དང་། ཤིན་ཏུ་འདའ་དཀའ་ཞིང་འདའ་བར་མི་རུང་བ་ཡིན་ནོ། ། འདོད་ཡོན་ལྔ་ལ་ལོངས་སྤྱད་ཚུལ་བསྟན་པའི་སྒོ་ནས་ཟུང་འཇུག་པའི་སྤྱོད་པ་བྱེད་པ་གསལ་བར་བཤད་པ་ནི། རྡོ་རྗེ་ཅན་ཏེ་སྒྲུབ་པ་པོ་གྲུབ་པས་ཏེ། ཕྱག་རྒྱ་ཆེན་པོའི་དངོས་གྲུབ་འདོད་ན། བཤང་བ་གཟུགས་ལ་སོགས་པའི་ཡུལ་རྣམས་དང་། གཅི་བ་མིག་ལ་སོགས་པའི་དབང་པོ་རྣམས་ཡུལ་དང་ཡུལ་ཅན་དུ་འདུས་པར་གྱུར་པའི་དམ་ཚིག་སོར་སྡུད་བསམ་གཏན་གྱི་རིམ་གྱིས་བཟའ་བར་བྱ་བ་སྟེ། ཉམས་སུ་མྱོང་བ་འདི་ནི། དངོས་གྲུབ་ཐམས་ཅད་ཀྱི་དམ་ཚིག་ཤིན་ཏུ་འདའ་བར་དཀའ་བའི་ལམ་ཡིན་ནོ། ། དེ་ལྟར་སྤྱོད་པ་བྱས་པའི་ཕན་ཡོན་སྟོན་པ་ནི། སྒྲུབ་པ་པོས་བཤང་གཅི་དམ་ཚིག་སྟེ།
བཤད་མ་ཐག་པའི་ཡུལ་དང་དབང་པོ། སོར་སྡུད་བསམ་གཏན་གཉིས་ཀྱིས་ལོངས་སྤྱོད་པ་སྔོན་དུ་འགྲོ་བས། དབང་པོ་གཉིས་ཏེ་བདེན་པ་གཉིས། གཉིས་སུ་མེད་པར་བྱས་པའི་སྦྱོར་བས། སངས་རྒྱས་བྱང་ཆུབ་སྟེ་མི་གནས་པའི་མྱ་ངན་ལས་འདས་པ། དགེས་ཤིང་ཞི་བ་མི་སླུ་བས་ན་དེ་ཁོ་ན་ཉིད། དངོས་གྲུབ་ཐམས་ཅད་ལས་ཕུལ་དུ་བྱུང་བས། བླ་ན་མེད་པ་འགྲུབ་པར་འགྱུར་རོ། ། འདོད་པ་ནི་འཁོར་བའོ། ། ཐར་པ་ནི་མྱ་ངན་ལས་འདས་པ་སྟེ།
དེ་དག་མཉམ་ཞིང་གཉིས་སུ་མེད་པ་བྱས་པ་མཁྱེན་པས་ན། འདོད་པ་དང་ཐར་པའི་དམ་ཚིག་རྡོ་རྗེ་ནི་རྡོ་རྗེ་འཆང་ཆེན་པོའོ། ། དྲག་པོའི་ལས་ཀྱི་བསྒྲུབ་པ་ལ་དྲུག་སྟེ། སྔགས་དང་བཅས་པའི་སྦྱིན་སྲེག་གིས་དགུག་པའི་སྦྱོར་བ་དང་། སྔགས་དེ་ཉིད་ཀྱིས་ནོར་བླང་བ་དང་། གསད་པའི་སྦྱོར་བ་བསྟན་པ་དང་། གསང་སྔགས་ཕཊ྄་ལ་བརྟེན་པའི་ཐོ་བ་བསྒྲུབ་པ་དང་། རྡོ་རྗེ་དང་སྟ་རེའི་སྒྲུབ་པ་ཕན་ཡོན་དང་བཅས་པ་དང་། ཆར་ལ་སོགས་པའི་ཉེར་འཚེ་བཟློག་པ་བསྟན་པའོ། ། དང་པོ་ནི།
དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་དམ་ཚིག་ཆེན་པོའི་རྡོ་རྗེ་ཁྲོ་བོ་གཤིན་རྗེ་གཤེད་བསྐྱེད་པའི་ཏིང་ངེ་འཛིན་ལ་སྙོམས་པར་ཞུགས་ནས། ཕྱུང་ངོ་ཞེས་སྦྱར། གང་ཞིག་ན། དེ་བཞིན་གཤེགས་པ་སྟེ་བསྒྲུབ་བྱ་ཐམས་ཅད་ཀྱི་སྐུ་གསུང་ཐུགས་ཀྱི་རྡོ་རྗེ་ཀུན་ཏུ་སྐྲག་པར་བྱེད་པའི་རྡོ་རྗེ་ཁྲོ་བོ་གཤིན་རྗེ་གཤེད་འདི་སྔགས་ཀྱི་བདག་ཉིད་དུའོ། ། གང་ལས་ན་ཉིད་ཀྱི་སྐུ་ལ་སོགས་པ་ལས་སོ། ། སྔགས་ནི་ཨོཾ་ཞེས་སོགས་ཏེ། མིང་ནི་སྦྲུལ་ལོ། ། སྤེལ་བ་ནི་སྔར་བཞིན་ནོ། ། དེ་ཡང་དྲན་པ་གཅིག་པའི་བསྙེན་པ་ལས་སུ་རུང་ཞིང་། ཧྲཱི་ཥྚིའི་སྔགས་འབུམ་ཕྲག་གཅིག་བཟླས་ཤིང་།
སྦྱིན་སྲེག་ཁྲི་ཕྲག་གཅིག་བྱས་པའི་རྣལ་འབྱོར་པས། བུ་མོ་དགུག་པའམ། གཞན་གྱི་དཔུང་མནན་པར་འདོད་ན། དྲག་པོའི་ཁྱད་པར་བརྒྱད་དང་ལྡན་པས་བྱས་ཏེ། གཞན་རྣམས་སྔར་དང་འདྲ་ཞིང་ཆོ་གའི་ཁྱད་པར། ཞེ་སྡང་རྡོ་རྗེའི་དང་པོའི་སྦྱོར་བ་སྔོན་དུ་འགྲོ་བས། ཁྲོ་བོ་བཅུ་གཅིག་གི་དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག ཤེས་རབ་ཅན་གྱིས་གྲུ་གསུམ་དུ། ། ཞེས་པས།
ཐབ་ཁུང་གྲུ་གསུམ་བྱས་ལ། ཉི་མའི་གུང་ངམ་ནམ་ཕྱེད་ན། ། འདི་ནི་ཡོང་ཡེ་རབ་ཏུ་ཤིས། ། ཞེས་པས། ནམ་ཕྱེད་དམ་ཉི་མ་གུང་གི་དུས་སུ། ཁྲོ་ཤིང་ཚེར་མའི་མེ་ལ་བསྲེག ། ཅེས་པ་པོ་སོ་ཆ་ལ་སོགས་པ་ཚེར་མ་ཅན་གྱི་ཤིང་ལ་མེ་སྦར་ཏེ། མེ་ལྷའི་ཆོ་ག་ཡན་ཆད་རྫོགས་པའི་རྗེས་ལ། ཐབ་ཁུང་དེར། དམ་ཚིག་ཆེན་པོའི་རྡོ་རྗེ་ཁྲོ་བོ་ཞལ་གདངས་པ་མཆེ་བ་གཙིགས་ཤིང་ལྗགས་བསྐྱོད་པ་བསྒོམས་ལ།
དེ་དང་འདྲ་བའི་ཡེ་ཤེས་པ་སྤྱན་དྲངས་ཏེ་བསྟིམས་ལ། བུ་མོའི་མིང་དང་ཚིག་ཏུ་བཅས། ། ཞེས་པ། བུ་མོ་དགུག་པར་འདོད་ན། ཆེ་གེ་མོ་ཨ་ཀར་ཤ་ཡ་ཧྲི་ཞེས་དང་སྤེལ། དཔུང་གནོན་ན། ཆེ་གེ་མོ་ན་ཤ་ཡ་སྟཾ་བ་ཡ་ཞེས་པ་དང་སྤེལ་ནས། དུག་ནི་ཁྲག་དང་ཀུན་དུ་སྦྱར། ། ལན་ཚྭ་སྐྱེ་ཚེ་དེ་བཞིན་ཏེ། ། སྟོང་རྩ་བརྒྱད་ནི་ཚུལ་བཞིན་བསྲེག །
ཅེས་པ་དུག་ལ་སོགས་པ་མངོན་སྤྱོད་ཀྱི་རྫས་སྟོང་རྩ་བརྒྱད་དུ་སྦྱིན་སྲེག་ཏུ་ཕུལ་ན་དཔུང་གནོན་པའམ། བུ་མོ་དབང་དུ་འགྱུར་རོ། ། དུས་ཇི་ཙམ་དུ་བྱ་ཞེ་ན། བུ་མོ་དག་གི་དོན་གྱིས་ཕྱིར། ། འདི་ནི་ཉི་མ་གསུམ་དུ་བྱ། ། ཞེས་སོ། ། དུས་ཇི་སྲིད་ཅིག་ཏུ་བུ་མོ་དབང་དུ་འགྱུར་ཞེ་ན། བསྐལ་པ་གྲངས་མེད་གསུམ་དུ་སྟེ་བྱིས་པ་དང་། ལང་ཚོ་དང་། དར་མ་དེ་དག་འདས་ཏེ།
ཇི་སྲིད་གྲངས་མེད་པ་ཉིད་དེ། རྒས་འཁོགས་པ་དེ་སྲིད་དུ། སྦྱོར་བ་དེ་ཡིས་རྟག་ཏུ་གནོན་ཅིང་དབང་དུ་འགྱུར་རོ། ། སྦྱོར་བ་དེ་གཞན་གྱི་རིགས་ལས་བཟློག་མི་ནུས་པར་བསྟན་པ་ནི། སངས་རྒྱས་ཏེ་རྣམ་པར་སྣང་མཛད་དང་། ཆོས་འཛིན་ཏེ་འོད་དཔག་ཏུ་མེད་པ་དང་། རྡོ་རྗེ་སེམས་དཔའ་སྟེ་མི་བསྐྱོད་པའི་རྣལ་འབྱོར་པའམ། གཞན་ཡང་རིན་པོ་ཆེའི་རིགས་སམ། ལས་ཀྱི་རིགས་ཀྱི་རྣལ་འབྱོར་པ་གང་ཡང་རུང་བ་དག གལ་ཏེ་རྨོངས་པས་འདས་ནས་ཏེ།
གནོན་པ་འདི་གཅོད་པར་འདོད་ན་སྒྲུབ་པ་པོ་དེའི་ཚེ་ནི། ལས་དེ་བརྩམས་པ་ནས་གཟུང་སྟེ། ཟད་ཅིང་མཐར་ཐུག་པར་འགྱུར་རོ། ། སྔགས་དེ་ཉིད་ཀྱི་སྦྱོར་བས་ནོར་བླང་བ་དང་། གསད་པ་གཉིས་བསྟན་པ་ནི། སྔ་མའི་དཀྱིལ་འཁོར་རྒྱལ་མཆོག་ཡན་ཆོད་ལ་གནས་ནས་ལས་རྒྱལ་མཆོག་མར་ངོའི་ཚེས་བཅུ་བཞིའམ་བརྒྱད་ལ། མཚོན་གྱིས་བསད་པའི་སྐྱེས་བུའི་རོ་བསྲེགས་པའི་དུར་ཁྲོད་ཀྱི་སོལ་བ་བླངས་ནས། ཐོད་པ་ཁ་སྦྱོར་གྱི་ནང་དུ་བཞག་སྟེ། སྔགས་སྟོང་རྩ་བརྒྱད་བཟླས་བརྗོད་བྱས་ཏེ། དུར་ཁྲོད་ཀྱི་རས་ལ་གཤིན་རྗེ་གཤེད་ཀྱི་གཟུགས་བྲིས་ནས།
དེ་ལ་ཡེ་ཤེས་པ་བཅུག་སྟེ། སྙིང་ཁར་ལག་པས་བྱུགས་ནས། ཆོ་ག་བཞིན་དུ་སྔགས་བཏབ་ན་ཞེས་པ། ཕཊ྄་ཀྱི་འོག་ཏུ་ཆེ་གེ་མོ་ཨི་དཾ་ད་པ་ཡ་ཧྲི་ཞེས་པ་སྤེལ་ནས། མཚན་ཕྱེད་དམ་ཉི་མ་གུང་ན་སྟོང་རྩ་བརྒྱད་བཟླས་ན། སྒྲུབ་པ་པོ་ལ་སེམས་ཅན་རྣམས་ཀྱིས་མངོན་པར་འདོད་པའི་འབྲས་བུ་རྟག་ཏུ་སྟེར་བར་འགྱུར་རོ། ། གསད་པའི་སྦྱོར་བ་ནི། སྔགས་ཤེས་པ་ཡིས་ཏེ། རྣལ་འབྱོར་པས་སྔ་མ་བཞིན་དུ་བཟླས་པའི་སོལ་བས་དུར་ཁྲོད་ཀྱི་རས་ལ། དགྲ་གང་ཡང་རུང་བའི་གཟུགས་བརྙན་བྲིས་ལ།
སྙིང་ཁར་སྔགས་དང་སྤེལ་བས་མིང་བྲིས་ལ། དེ་ལ་རྣམ་ཤེས་བཀུག་སྟེ། དོན་དུ་ཞེན་པས། ཟླ་བ་མར་ངོའི་མངོན་སྤྱོད་ཀྱི་དུས་སུ་ཁྲོ་བོ་གང་ཡང་རུང་བའི་དཀྱིལ་འཁོར་རྒྱལ་མཆོག་ལ་གནས་ནས། སྔགས་སྤེལ་ཚིག་དང་བཅས་པ་བཟླས་ཏེ། བསམ་གཏན་དག་གིས་ཏེ། དགྲ་བོ་བསད་པའི་བསམ་པས། སོལ་བ་དེ་མཚོན་ཆར་བསམས་ནས་གཟུགས་བརྙན་གྱིས་ཕྱི་རོལ་ནས་བརྩམས་ཏེ་དབུས་སུ་རི་མོ་བྲིས་ན་བྲིས་པ་ཙམ་གྱི་མོད་ལ་སྙིང་གས་ནས་འཆི་བར་འགྱུར་བར་གདོན་མི་ཟའོ། ། གསང་སྔགས་ཕཊ྄་ཀྱིས་ཐོ་བ་སྒྲུབ་པ་ནི། ཐོ་བ་ཞེས་པ་རྐང་པ་གཉིས་ཏེ།
གཤིན་རྗེ་གཤེད་ཀྱི་དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག ཆུ་ངོགས་ཀྱི་ས་བསྒྲུབ་བྱའི་རྐང་རྗེས་ཀྱི་ས་དང་བཅས་པ་ལས་དགྲ་བོའི་གཟུགས་བརྙན་བྱས་ལ། རྣམ་ཤེས་བཀུག་སྟེ་དེའི་ནང་དུ་བཅུག་ནས། ཁྲོས་པས་ཕཊ྄་ཅེས་བརྗོད་ཅིང་། རྡོ་རྗེ་ཐོ་བས་སྤྱི་བོར་བསྣུན་ཏེ་བརྡུང་བ་ལྟར་བྱས་ན། ངེས་པར་ལྷུང་ཞེས་པ་བསྒྲུབ་བྱའི་མགོ་བོ་ལ་ཐོ་བ་མངོན་སུམ་དུ་འབབ་པར་འགྱུར་རོ། ། རྡོ་རྗེའི་བསྒྲུབ་པ་ནི། གནོད་མཛེས་ཀྱི་དཀྱིལ་འཁོར་རྒྱལ་མཆོག་ཡན་ཆོད་ལ་གནས་ནས། ལས་རྒྱལ་མཆོག་བཤད་མ་ཐག་པའི་ཆོ་གས་དགྲ་བོའི་གཟུགས་བརྙན་བྱས་ལ།
དེ་ལ་རྣམ་ཤེས་བཀུག་སྟེ་བཅུག་ནས། རང་གི་ལག་ན་གནས་པའི་རྡོ་རྗེ་ཁ་གྱེས་ཤིང་རབ་ཏུ་འབར་བ་དང་བཅས་པའི། ཡི་གེ་ཧཱུྃ་ལས་བྱུང་བའི་འོད་ཟེར་ནག་པོས་ཀུན་ཏུ་ཁྱབ་པར་བསམས་ལ། དེ་དགྲ་བོའི་མགོ་ལ་ལྟུང་བར་གྱུར་པར་རབ་ཏུ་བསྒོམ་མོ། ། སྒྲུབ་པ་པོས་དེ་ལྟར་བྱས་ན། གདུག་པ་ཐམས་ཅད་འཇིག་པར་བྱེད་ཅིང་ལྟུང་བར་བྱེད་པར་འགྱུར་རོ། ། རྣལ་འབྱོར་གང་ལ་གནས་ནས་ལས་འདི་བྱ་ཞེ་ན། ཕྱག་ན་རྡོ་རྗེ་སྟེ་རྡོ་རྗེའི་རིགས་ཁྲོ་བོ་གནོད་མཛེས་ཡིན་པས། དེ་རྗེས་སུ་དྲན་པ་སྟེ་དེའི་སྦྱོར་བ་དང་ལྡན་པས་ལས་འདི་བྱའོ། ། སྟ་རེའི་བསྒྲུབ་པ་ནི་གཤིན་རྗེ་གཤེད་ཀྱི་དཀྱིལ་འཁོར་རྒྱལ་མཆོག་མན་ཆོད་ལ་གནས་ནས།
ལས་རྒྱལ་མཆོག་རྡོ་རྒྱུས་སམ་སོལ་བ་ལ་སོགས་པ་ཚོན་རྩི་གང་ཡང་རུང་བས། བསྒྲུབ་བྱ་སྐྱེས་པའམ་བུད་མེད་གང་ཡིན་པའི་གཟུགས་དུར་ཁྲོད་ཀྱི་རས་ལ་བྲིས་ལ། དེ་ལ་རྣམ་ཤེས་བཅུག་སྟེ། རང་གི་ལག་པར་ཡི་གེ་ཧཱུྃ་གྱུར་པ་ལས་བྱུང་བའི་སྟ་རེ་བསམས་ནས། ཕཊ྄་ཅེས་བརྗོད་ནས། དེས་མིད་པ་བཅད་པར་རྣམ་པར་བསྒོམས་ན། སངས་རྒྱས་ཏེ་བསྒྲུབ་བྱ་ཉིད་དུ་ཤེས་པ་དང་། སྐུ་གསུམ་རིན་ཆེན་མཆོག་སྟེ་ཁྱད་པར་ཅན་གྱི་ལུས་དང་ངག་དང་ཡིད་ཀྱི་བདག་ཉིད་ཅན་དང་། མཆོག་དང་། ཐ་མ་དང་།
འབྲིང་གི་སེམས་ཅན་ཐམས་ཅད་ལ་ཕན་པ་ཡང་དག་པར་འདོད་པའི་བསྒྲུབ་བྱ་རྣམས་ཀྱང་སྦྱོར་བ་འདི་ཡིས་བསྣན་པར་འགྱུར་བའམ། ཡང་ན་འཆི་བར་འགྱུར་བ་གདོན་མི་ཟའོ། ། ཆར་ལ་སོགས་པའི་ཉེ་བར་འཚེ་བ་བཟློག་པ་ནི། བདུད་རྩི་ཐབས་སྦྱོར་རམ། རྟ་མགྲིན་གྱི་དཀྱིལ་འཁོར་རྒྱལ་མཆོག་ཡན་ཆོད་ལ་གནས་ནས། ལས་རྒྱལ་མཆོག་ནི་ལས་ཀྱི་རྡོ་རྗེ་སྟེ་སྣ་ཚོགས་རྡོ་རྗེ་རབ་ཏུ་འབར་བ་ཆེན་པོ་ཆར་གང་འབབ་པའི་ཕྱོགས་སུ་བསམས་ལ། དེའི་དབུས་སུ་བསྐལ་པའི་མེ་ལྟ་བུའི་མེ་སྟག་མང་པོ་འཁྲིགས་པ་ཅན་གྱི་རྡོ་རྗེ་རྩེ་མོ་གྱེན་དུ་བལྟས་པ་བསྒོམས་ནས། དེའི་འོད་ཟེར་གྱི་ཚོགས་རྣམས་ཀྱིས་ཆར་གྱི་རྒྱུར་གྱི་ཚོགས་ཐམས་ཅད་རེངས་པར་བསམ་པ་ནི། ཆུ་སྟེ་ཆར་རྣམས་གནོན་པ་ལ་མཆོག་སྟེ། ཁྱད་པར་དུ་འཕགས་པ་ཡིན་ནོ། །
རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་ལ་སོགས་པ་དག་འབྲི་བ་ན། རླུང་དང་ཆར་དང་ཐོག་འབབ་པ་དང་། དཀྱིལ་འཁོར་གྱི་འོག་ཏུ་ཆུ་དང་སྦྲུལ་འབྱུང་བ་ལ་སོགས་པ་གཞན་གྱིས་སྦྱར་བའམ། དུས་ཀྱི་དབང་གིས་བྱུང་བར་འགྱུར། དེའི་ཚེ་མཆེ་བའི་ཕྱག་རྒྱ་སྟེ། ནོར་རྒྱས་ལ་སོགས་པའི་ཀླུ་རྣམས་ཚར་གཅོད་པའི་ཕྱག་རྒྱ་བཅིངས་ནས། གདུག་པ་སྟེ་བགེགས་རྣམས་ཀྱི་དགྲ་རྟ་མགྲིན་ཡིད་ལ་དྲན་ཞིང་བསྒོམས་པ་སྟེ། རང་གི་ལག་གི་མཚོན་ཆས་བགེགས་རྣམས་བཟློག་པར་བྱའོ། ། དེ་ལྟར་བྱས་ན་སངས་རྒྱས་ཏེ་རང་གི་སྡེ་པ་དང་། བྱང་ཆུབ་སེམས་དཔའ་ཏེ་གཞན་གྱི་སྡེ་པའི་སྔགས་པ་དག་གིས།
གང་ཞིག་སྤྲུལ་ཞིང་སྦྱར་བའི་བགེགས་ཀྱི་རིགས་བྱུང་ན། ཕྱག་རྒྱ་མཐོང་བ་ཙམ་གྱིས་འགག་པ་སྟེ་མི་སྣང་བར་འགྱུར་རོ། ། དཀྱིལ་འཁོར་ལ་སོགས་པ་འབྲི་བའི་ཚེ་ཇི་སྐད་བཤད་པའི་འཚེ་བ་བྱུང་ན། གཞན་དུ་བྱས་ནས་ཏེ་རང་བཞིན་དེ་ལྟར་མི་བྱེད་ན། འཇིག་པར་འགྱུར་ཞིང་བརྩམས་པའི་ལས་འགྲུབ་པར་མི་འགྱུར་རོ། ། ཕཊ྄་ཀྱིས་གསང་སྔགས་ཀྱི་ནུས་པ་སྟོན་པ་ནི། སངས་རྒྱས་བྱང་ཆུབ་སེམས་དཔའ་སྟེ། རང་གཞན་གྱི་སྡེ་པའི་བསྔགས་པ་དང་། སྐྱེ་བོ་གདུག་པ་སེམས་ཅན་ཐ་མལ་གཞན་དག་ཀྱང་། ཕཊ྄་ཅེས་པའི་སྔགས་འདིས་སྐྲག་ཅིང་།
བསྡིགས་པར་བྱས་ན་འཆི་བར་འགྱུར་བར་གདོན་མི་ཟའོ། ། དྲག་པོའི་ལས་རྣམས་ལ། འོག་ནས་བཤད་པ་འདི་ནི། སྔགས་ཏེ་དེ་བཞིན་གཤེགས་པ་ཐམས་ཅད་ཀྱི་སྦ་བར་བྱ་བས་ན་གསང་བ། སྙིང་པོ་ནི་གདུག་པའི་སྔགས་ཏེ་ཆེ་གེ་མོ་ནི་སྲོག་ཕྲོགས་ཤིག་པའོ། ། གང་ཡིན་ཞེ་ན། ཕཊ྄་ཅེས་པ་སྟེ་གསོད་པའོ། ། སྔར་བཤད་པའི་རྫོགས་རིམ་པའི་སྤྱོད་པ་གསལ་བར་བསྟན་པ་ལ་གསུམ་སྟེ། ཕྱག་རྒྱ་ལྔ་དང་སྤྱོད་པ་བྱ་བ་དང་། གཅིག་དང་སྤྱོད་པ་བྱ་བ་དང་།
དེ་དག་གི་དུས་ཀྱི་ཁ་ཟས་ཀྱི་ཁྱད་པར་བསྟན་པའོ། ། དང་པོ་ནི། འདིར་འབྱུང་བ་བཞི་དག་པའི་སངས་རྒྱས་སྤྱན་ལ་སོགས་པ་བཞི་དང་། རྣམ་ཤེས་རྣམ་པར་དག་པའི་ཆོས་ཀྱི་དབྱིངས་ཀྱི་རྡོ་རྗེ་མ་སྟེ། གཟུངས་ཀྱི་ལྷ་མོ་ལྔ་དང་སྤྲོས་མེད་ཀྱི་སྤྱོད་པ་བྱ་བ་སྟོན་ནོ། ། དེ་ཡང་ཁང་པ་མངོན་པར་འདུ་བྱ་བ་དང་། སྤྱོད་པའི་ཡོ་བྱད་བགོད་པ་ནི་གཞན་དང་འདྲ་ལ། ཚོགས་ཀྱི་དཀྱིལ་འཁོར་འདུ་བྱ་བའི་རིམ་པ་ལ། ཁང་པ་གསུམ་པར། སྣ་ཚོགས་པད་མ་རས་ཀྱིས་གཡོག་པ་ལྔ་བཤམ་པ་དང་།
རིགས་གང་ཡང་རུང་བའི་བུ་མོ་བཞི་སངས་རྒྱས་སྤྱན་ལ་སོགས་པར་ཆ་ལུགས་བསྒྱུར་ཏེ། མཚམས་བཞིར་བཞག་པ་དང་། བདག་ཉིད་དབུས་སུ་དབུགས་དབྱུང་གི་གཙོ་བོ་གང་ཡིན་པའི་ཆ་ལུགས་སུ་བསྒྱུར་བ་དང་། ཕྱག་རྒྱ་ཆོས་དབྱིངས་རྡོ་རྗེ་མར་ཆ་ལུགས་བསྒྱུར་བ་དང་ལྷན་ཅིག་གནས་པ་ནི་ཁྱད་པར་རོ། ། རྣལ་འབྱོར་གྱི་རིམ་པ་ནི། ཚོགས་ཀྱི་ཁང་པ་དེ་ཉིད་སྐད་ཅིག་ཙམ་གྱིས་གཞལ་ཡས་ཁང་དུ་བསྐྱེད་ལ། རླུང་སེམས་ཙམ་ལས་སྒྱུ་མ་ལྟ་བུའི་སྐུར་བསྐྱེད་དེ། དེ་བསམ་གཏན་གཉིས་གང་རུང་གིས་བཤིག་ནས། འོད་གསལ་མངོན་སུམ་དུ་བྱས་ཏེ། ལུགས་ལྡོག་གི་སྣང་བ་གསུམ་རླུང་དང་བཅས་པ་ལས།
ཟུང་འཇུག་གི་སྐུར་བཞེངས་ཏེ། སྤྲུལ་སྐུར་བསྒྱུར་བའི་དང་པོ་སྦྱོར་བ་ནི། ཡེ་ཤེས་སེམས་དཔའི་ཞེས་སོགས་ཀྱིས་སྟོན་ཏེ། དེ་ལ་ཡེ་ཤེས་ཀྱི་རིམ་པ་བསྐྱེད་པའི་སེམས་དཔའ་ནི་ཡེ་ཤེས་སེམས་དཔའ་སྟེ། དེའི་སྦྱོར་བ་ནི་ལུགས་ལྡོག་གི་སྣང་བ་གསུམ་རླུང་དང་བཅས་པ་ལས་སྐད་ཅིག་ཙམ་གྱིས། གདན་རྣམ་པ་བཞིའི་དབུས་ཀྱི་གདན་ལ་གཟུགས་ཏེ་རྡོ་རྗེ་འཆང་ཆེན་པོའི་སྐུར་བདག་ཉིད་བསྒོམ་པར་བྱའོ་ཞེས་པའོ། ། དཀྱིལ་འཁོར་རྒྱལ་མཆོག་ནི། ཕྱག་རྒྱ་དང་སྙོམས་པར་ཞུགས་པ་ལས། བདེ་བའི་སྣང་བ་ཙམ་ལས་ལྷ་སོ་གཉིས་བསྐྱེད་ནས། ངེས་དོན་གྱི་འབྱིན་སྔགས་ཀྱིས་ཕྱུང་ནས།
སྤྲོས། བསྡུས་ནས་ཚོགས་ཡོད་པ་ནི་རང་གི་ཚོགས་ལ་བསྟིམ། མེད་པ་ནི་རང་རང་གི་གནས་སུ་འགོད་པ་མ་རའི་བཞེད་པ་ཡིན་ལ། ཚོགས་དང་གྲངས་མཉམ་པའི་ལྷ་བསྐྱེད་དེ། རང་རང་གི་ཚོགས་ལ་བསྟིམ་པ་ནི། སྡོག་གོང་མའི་་་་་་ཡེ་ཤེས་སེང་གེ་བཞེད་པའོ། ། དེ་དག་ནི་སྔགས་ཤེས་པའི་ཞེས་སོགས་ཀྱིས་སྟོན་ཏེ། སྔགས་དེ་ལྷའི་དེ་ཁོན་ཉིད་ཤེས་པའི་རྣལ་འབྱོར་པས་སྤྱན་ལ་སོགས་པའི་གནས་བཞི་རུ། སྔགས་དང་ཕྱག་རྒྱ་ལེགས་པར་བསླབས་པའི་བུད་མེད་བཞི། སྤྱན་ལ་སོགས་པའི་དངོས་པོར་ཆ་ལུགས་བསྒྱུར་ནས།
རྟག་ཏུ་སྟེ་ཉིན་དང་མཚན་དུ་བཞག་པར་བྱའོ། ། ཇི་ལྟ་བུ་ཞེ་ན། ཀ་ར་ནའི་སྦྱོར་བ་ཐམས་ཅད་ལ་མཁས་པས་ན་རྒྱན་རྣམས་ཐམས་ཅད་ཡོངས་སུ་རྫོགས་པ་དང་གཟུགས་བཟང་ཞིང་མཛེས་པ་ལ་སོགས་པ་བུད་མེད་ཀྱི་མཚན་རྣམས་ཐམས་ཅད་ཀྱིས་མཚན་པའོ། ། དེ་དག་གིས་ནི་དཀྱིལ་འཁོར་རྒྱལ་མཆོག་བསྟན་ཏེ། དེས་མཚོན་ནས་ལས་རྒྱལ་མཆོག་ཀྱང་ཤེས་པར་བྱའོ། ། མཆོད་པའི་ཆོ་ག་ནི། ཕྱིའི་མཆོད་པ་སྔོན་དུ་སོང་ནས། ཡུལ་ལྔ་ལ་ཉེ་བར་ལོངས་སྤྱོད་པའི་ནང་གི་མཆོད་པ་ནི། མིག་ལ་སོགས་པ་དབང་པོ་ལྔའི་སྒོ་ནས་འབྱུང་བའི་རྒྱུ་བ་ལ་སོགས་པའི་རླུང་ལྔ་པོས་གཟུགས་ལ་སོགས་པའི་ཡུལ་ལྔའི་རྣམ་པར་བསྒོམ་ཞིང་། དེའང་སེམས་སྣང་བ་གསུམ་དུ་ཤེས་པར་བྱ་བ་དང་།
དེའང་རང་བཞིན་མེད་པ་སྟོང་པ་ཉིད་དུ་ཤེས་པར་བྱས་ལ། ལོངས་སྤྱོད་པར་བྱ་བ་ནི་བསྒོམ་བསམ་ཤིན་ཏུ་སྤྲོས་མེད་དོ། ། དེ་ནི། པད་མོ་རབ་ཏུ་རྒྱས་བྱས་ནས། ། ཞེས་པ་ཚིགས་བཅད་གཅིག་གིས་སྟོན་ཏེ། བསྒོམ་པར་བྱ་བ་སྟེ། ཤེས་པར་བྱའོ། ། གང་ཞེ་ན། སྙིང་ཁའི་པད་མ་དང་། བཞིན་གྱི་པད་མོ་རབ་ཏུ་རྒྱས་ཤིང་ཁ་བྱེ་བར་བྱས་ནས་འབྱུང་བའི་འཁོར་ལོའི་སྔགས།
ཡན་ལག་གི་རླུང་ལྔ། ཕྱིར་ལྡང་བའི་བདག་ཉིད་ཡི་གེ་ཧཱུྃ་འདིའོ། ། ཚུལ་ཇི་ལྟར་བསྒོམ་པར་བྱ་ཞེ་ན། ཡན་ལག་གི་རླུང་ལྔ་ཕྱིར་ལྡང་བའི་བདག་ཉིད་ཀྱི་ཧཱུྃ་དེ་ཉིད་ཐ་སྙད་དུ་གཟུགས་ལ་སོགས་པ་ཡུལ་ལྔའི་ངོ་བོ་དང་། ཅུང་ཟད་དཔྱད་ན་རྣམ་ཤེས་གསུམ་གྱི་རང་བཞིན་དང་། དོན་དམ་པར་སྟོང་པ་ཉིད་ཀྱི་རང་བཞིན་དུ་བསྒོམ་ཞིང་ཤེས་པར་བྱའོ། ། ཚུལ་དེ་ལྟར་ཤེས་པར་བྱས་ནས། བསྒོམ་ཞིང་བསླབ་པར་བྱའོ། ། གང་ལ་ཞེ་ན། རྡོ་རྗེ་ཅན་གྱི་སྦྱོར་བ་ནི།
རྣམ་ཤེས་གསུམ་མམ་སྟོང་པ་ཉིད་ཀྱི་རང་བཞིན་གྱི་རྡོ་རྗེ་འཆང་ཆེན་པོ་གཟུགས་སོགས་ཡུལ་ལྔའི་རྣམ་པར་སྣང་བ་ཡིན་ལ། འོད་ཟེར་ལྔ་ནི་མིག་ལ་སོགས་པའི་དབང་པོ་ལྔ་སྟེ། རབ་ཏུ་འབར་བ་ནི་དབང་པོ་ལྔ་ལ་ཡུལ་ལྔ་རབ་ཏུ་གསལ་བའམ་ཉམས་སུ་མྱོང་བའོ། ། དེ་ལྟར་ན་བཤད་མ་ཐག་པའི་བསྒོམ་བསམ་སྤྲོས་མེད་དང་། ཤིན་ཏུ་སྤྲོས་མེད་ཀྱིས་ཟིན་པའི་སྒོ་ནས། མིག་སོགས་དབང་པོ་ལྔ་གཟུགས་སོགས་ཡུལ་ལྔ་ལ་ལོངས་སྤྱད་པར་བྱའོ་ཞེས་པའི་དོན་ཏོ། ། གསང་བའི་མཆོད་པ་ནི། དེ་ལྟར་ཡུལ་ལྔ་ལ་ལོངས་སྤྱོད་པ་ནང་གི་མཆོད་པ་བྱས་པའི་འོག་ཏུ་ཕྱག་རྒྱ་དང་སྙོམས་པར་ཞུགས་ཏེ། རང་གི་ལུས་ངག་སེམས་ཀྱི་རྡོ་རྗེ་ལ་ཀུན་རྫོབ་བྱང་ཆུབ་ཀྱི་སེམས་ཕབ་སྟེ། འདོད་ཆགས་དང་།
འདོད་ཆགས་དང་བྲལ་བ་ལ་སོགས་པའི་རིམ་གྱིས་བྱང་ཆུབ་སྟེ་རྣམ་པར་དག་པའི་གནས་འོད་གསལ་བ་རྟོགས་ཤིང་ཐོབ་པར་འགྱུར་རོ། ། སྤྱོད་པའི་ཕན་ཡོན་བསྟན་པ་ནི། དེ་ལྟར་སྤྱོད་པའི་རྣལ་འབྱོར་པ་དེ་ནི། དེ་མ་ཐག་ཏུ་སྟེ་རིང་པོ་མི་ཐོགས་པར་རྣམ་པར་སྣང་མཛད་འདྲ་བ་སྟེ། སྐུ་རྡོ་རྗེ་འདྲ་བ་དང་། དེ་བཞིན་དུ་རྡོ་རྗེ་སེམས་དཔའ་མི་བསྐྱོད་པ་དང་། རྒྱལ་པོ་ཆེ་རིན་ཆེན་འབྱུང་ལྡན་དང་། སངས་རྒྱས་འོད་དཔག་ཏུ་མེད་པ་དང་། སྐུ་གསུམ་རྡོ་རྗེ་འཛིན་པ་དོན་ཡོད་གྲུབ་པ་དང་མཉམ་པར་འགྱུར་རོ། ། སེམས་དཔའ་ཐམས་ཅད་ནི་རྣམ་པར་སྣང་མཛད་ལ་སོགས་པ་དེ་བཞིན་གཤེགས་པ་རྣམས་ཏེ།
དེ་དག་བསྐྱེད་ཅིང་འབྱུང་བའི་རྡོ་རྗེ་ཞེས་བྱ་བའི་ཏིང་ངེ་འཛིན་ནོ། ། ཕྱག་རྒྱ་གཅིག་པའི་དཀྱིལ་འཁོར་དང་སྤྱོད་པ་བྱ་བ་ནི། དེའང་རྣལ་འབྱོར་ཕོ་མོ་ཆ་ལུགས་བསྒྱུར་བ་ནི། བདག་ཉིད་དབུགས་དབྱུང་གི་གཙོ་བོ་གང་རུང་གི་ཆ་ལུགས་བསྒྱུར་བ་དང་། བྲམ་ཟེ་ལ་སོགས་པ་རིགས་བཞི་གང་ཡང་རུང་བའི་བུ་མོ་རང་གི་རིགས་ཀྱི་ཡུམ་དུ་ཆ་ལུགས་བསྒྱུར་བ་དང་ལྷན་ཅིག་ཏུ་སྣ་ཚོགས་པད་མ་རས་ཀྱིས་གཡོགས་པའི་གདན་ལ། ཚོགས་ཀྱི་ཁང་པ་འདུ་བྱས་པའི་ནང་དུ་འདུག་པར་བྱའོ། ། རྣལ་འབྱོར་གྱི་རིམ་པ་ནི་སྔ་མ་བཞིན་དུ་ཤེས་པར་བྱའོ། ། མཆོད་པའི་ཆོ་ག་ལ། ཕྱི་མཆོད་དང་། ནང་མཆོད་སྔོན་དུ་སོང་ནས།
གསང་བའི་མཆོད་པ་ནི། བཞིན་རབ་ཏུ་དྭངས་པས་བཞིན་བཟང་ཞིང་། སྒྲུབ་པ་པོ་ལ་ཕན་པར་འདོད་པའི་བུད་མེད་རིགས་བཞི་ལས་གང་ཡང་རུང་བ་རྙེད་ནས། འདི་ལས་འབྱུང་བའི་ཆོ་ག་བཞིན་དུ་སྐྱེ་བོ་འདུས་པ་དང་བྲལ་བའི་དབེན་པར་སྙོམས་འཇུག་གི་མཆོད་པ་བརྩམ་པར་བྱའོ། ། དེས་ཅི་ཞིག་བྱ་ཞེ་ན། གསང་བ་བླངས་ནས་ཏེ། ཆགས་པ་ལ་སོགས་པ་གསུམ་གྱི་རིམ་པ་ངེས་པར་བྱས་ནས། བཟའ་བར་བྱ་བ་སྟེ་འོད་གསལ་བས་རྣམ་པར་སྦྱང་བར་བྱའོ། ། དེ་ལྟར་སྤྱོད་པ་བྱས་པས་ཕན་ཡོན་ཅི་འཐོབ་ཅེ་ན། དེ་ལྟར་སྦྱངས་པའི་རྣལ་འབྱོར་པ་དེ་ནི།
དེ་མ་ཐག་ཏུ་སྟེ་རིང་པོ་མི་ཐོགས་པར་འཇམ་དཔལ་ཏེ་རྡོ་རྗེ་འཆང་ཆེན་པོ་དང་། གཟི་བརྗིད་དེ་མཐུ་མཉམ་པར་འགྱུར་ཞིང་། མི་སྣང་བ་སྟེ་ཐ་མལ་པའི་རང་བཞིན་གྱི་ལུས་སྤངས་ནས། དེའི་འོག་ཏུ་བདག་པོ་སྟེ་རྡོ་རྗེའི་ལུས་མངའ་བའི་གཙོ་བོར་འགྱུར་ཞིང་། ཕྱག་རྒྱ་དང་བཅས་པའི་དངོས་གྲུབ་ཐོབ་པའི་དཔལ་དང་ལྡན་པ་དང་། འཛམ་བུ་གསེར་གྱི་མདངས་འདྲ་བ་སྟེ་རིན་ཆེན་ཏོག་དང་མཉམ་པར་འགྱུར་ཞིང་། ནམ་མཁའ་མཛོད་ཀྱི་ཏིང་ངེ་འཛིན་གྱིས་སེམས་ཅན་གྱི་དོན་རྫོགས་པར་བྱེད་པར་འགྱུར་རོ། ། སྤྱོད་པའི་དུས་ཀྱི་ཟས་ཀྱི་བྱ་བ་བསྟན་པ་ནི། སྤྱོད་པ་བྱེད་པའི་དུས་སུ། ཁ་ཟས་བསྒྲུབ་པའི་རྩོལ་བས་སེམས་གཡེངས་པར་གྱུར་པ་དགག་པའི་ཕྱིར།
ཁ་ཟས་གང་དང་གང་རྙེད་པ་བྱིན་གྱིས་བརླབས་ཏེ། ལོངས་སྤྱད་པར་བྱའོ་ཞེས་སྟོན་པ་ནི། བ་ལང་གི་ལྕི་བ་ལ་སོགས་པའི་བཤང་བའམ། འཇིག་རྟེན་དང་ཐུན་མོང་དུ་གྱུར་པའི་ཟན་དང་འབྲས་ཆན་ལ་སོགས་པའི་བཟའ་བའམ། ཅི་རིགས་པར་རྙེད་པའི་ཤ་དག་ཀྱང་ཆོ་ག་ཤེས་པའི་མཁས་པས་ཆོ་ག་བཞིན་དུ་བསྔགས་ནས་ཏེ། སྦྱང་བ་ལ་སོགས་པའི་རིམ་པས་མངོན་པར་འདུ་བྱས་ཤིང་། སྙིང་ཁ་དང་ལྐོག་མ་ཡང་སྦྱངས་ནས་ཁར་གཞུག་པར་བྱས་ཤིང་ཟོས་ན། སངས་རྒྱས་ཏེ་མཁས་པ་རྣམས་སམ། སྐལ་བ་ངན་པ་གཞན་དག་གིས་ཀྱང་མི་མཐོང་བ་སྟེ་ཤེས་པར་མི་འགྱུར་རོ། ། རིལ་བུ་བསྒྲུབ་པའི་བྱེ་བྲག་བཅུ་བསྟན་པ་ནི།
དེ་ཡང་ནང་ལ་མཆོག་ཏུ་གཞོལ་བ་ཐུན་མོང་གི་བསྙེན་པ་ལས་སུ་རུང་བའི་རྣལ་འབྱོར་པས། རིལ་བུའི་སྦྱོར་བ་ལ་བསྟེན་ནས་མི་སྣང་བའི་དངོས་གྲུབ་བསྒྲུབ་པར་འདོད་ན། རང་གི་ལྷག་པའི་ལྷ་གང་ཡིན་གྱི་དང་པོའི་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་པས། ལས་རྒྱལ་མཆོག་ནི། རྒྱུ་མི་འདྲ་བ་བཅུ་པོ་གང་ཡང་རུང་བ་ལས་རིལ་བུ་བྱས་ཏེ། གསེར་དང་དངུལ་དང་ཟངས་ཀྱི་ལྗང་པ་གསུམ་གྱིས་བཀྲ་ཤིས་པའི་རིལ་བུ་དེ་ཟླ་བ་གཟས་ཟིན་པའི་དུས་སུ། ཡུམ་གྱི་ཆོས་འབྱུང་གི་ནང་དུ་བཅུག་ལ། ཟླ་བ་གཟས་བཏང་གི་བར་དུ་སྙོམས་འཇུག་བྱའོ། ། དེ་ནས་བཏོན་ལ་མཚན་མ་ལ་བལྟས་ཏེ།
དུ་བ་ལ་སོགས་པ་བྱུང་ན་གྲུབ་པ་ཡིན་པར་ཤེས་པར་བྱ་སྟེ། ཁར་བཅུག་ན་དེའི་ཚེ་སངས་རྒྱས་ཐམས་ཅད་ཀྱིས་ཀྱང་མི་མཐོང་ངོ་། ། སྦྱོར་བ་སྔ་མ་གཉིས་ལ་ཆོས་འབྱུང་དུ་གཞུག་པ་མེད་ཀྱང་། འོག་མ་རྣམས་ཀྱིས་ཉེ་བར་མཚོན་ནས་ཤེས་པར་བྱའོ། ། དེ་བས་ན་རྒྱུ་མི་འདྲ་བ་མ་གཏོགས་ཆོ་ག་གཞན་ཁྱད་པར་མེད་དོ། ། ཚིག་དོན་ནི། ཉིན་ཞག་དེ་ཉིད་ལ་སྐྱེས་པའི་བུ་ཆུང་གི་བཤང་བ་དང་། ཆོ་ག་བཞིན་དུ་སྟེ་ས་ལ་མ་རེག་པར་བླངས་ནས། ཁམ་ཕོར་ཏེ་ཐོད་པ་ཁ་སྦྱར་གྱི་ནང་དུ་བཞག་ལ། ཡི་གེ་གསུམ་བརྒྱ་རྩ་བརྒྱད་ཀྱི་བར་དུ་བཟླས་ཤིང་།
ཡང་དག་པར་བསྐུལ་ནས་རིལ་བུ་བྱས་ལ། ལྕགས་གསུམ་གྱིས་དཀྲིས་ཏེ། ཆོས་འབྱུང་དུ་བཅུག་ནས་ཟླ་བ་གཟས་ཟིན་གྱི་དུས་སུ་སྙོམས་འཇུག་བྱས་པས་རྟགས་གསུམ་གང་རུང་བྱུང་བ་ན། ཁར་བཅུག་ན་སྒྲུབ་པ་པོ་སངས་རྒྱས་ཉི་མ་སྟེ་རིག་པ་འཛིན་པ་རྣམས་ཀྱིས་ཀྱང་མི་མཐོང་ངོ་། ། དེ་བཞིན་དུ་ཁྱིའི་ཤ་ལ་སོགས་པ་ཆོ་ག་བཞིན་དུ་སྟེ། ས་ལ་མ་རེག་པར་བླངས་ནས། སྦྱོར་བའི་ཐབས་ཀྱིས་ཏེ་ཐོད་པ་ཁ་སྦྱར་གྱི་ནང་དུ་བཞག་ལ། སྔ་མ་བཞིན་དུ་བཟླས་ཏེ། རིལ་བུ་བྱས་ནས་ཟོས་ཤིང་ཁར་བཅུག་ན་གྲུབ་པ་ལ་སོགས་པ་རྣམས་ཀྱིས་ཀྱང་མི་མཐོང་ངོ་། ། བཤང་བ་དང་ལྷན་ཅིག་བདུད་རྩི་བཞི་པོ་སྦྱར་ནས་རིལ་བུ་བྱས་ལ།
གསེར་ལ་སོགས་པ་ལྕགས་གསུམ་གྱིས་དཀྲིས་ཏེ། ཆོས་འབྱུང་དུ་བཅུག་ནས། ཟླ་བ་གཟས་ཟིན་གྱི་དུས་སུ་དབང་པོ་གཉིས་ཀྱི་སྦྱོར་བ་ཡིས་སྙོམས་འཇུག་བྱས་པས། དུ་བ་ལ་སོགས་པའི་རྟགས་བྱུང་བའི་ཚེ། ཁར་བཅུག་ན་སངས་རྒྱས་ཐམས་ཅད་ཀྱིས་ཀྱང་མི་མཐོང་ངོ་། ། ཤ་ཆེན་བདུད་རྩི་ལྔ་དང་སྦྱར་བ་ཡི་རིལ་བུ་ལྕགས་གསུམ་གྱིས་དཀྲིས་པ། བཤད་མ་ཐག་པའི་དབང་པོ་གཉིས་ཀྱི་སྦྱོར་བ་ཡིས་བསྒྲུབས་ན་ཡང་སྔ་མ་བཞིན་དུ་འགྱུར་རོ། ། དེ་བཞིན་དུ་བ་ལང་གི་ཤ་དང་། བདུད་རྩི་ལྔ་ལྷན་ཅིག་སྦྱར་བའི་རིལ་བུ་དང་། བཤང་བ་དང་ལྷན་ཅིག་བྱུང་བའི་སྲོག་ཆགས་བདུད་རྩི་ལྔ་དང་ལྷན་ཅིག་སྦྱར་བའི་རིལ་བུ་དང་།
ཙན་དན་དམར་པོ་དང་། ག་བུར་གཉིས་བདུད་རྩི་ལྔ་དང་ལྷན་ཅིག་སྦྱར་བའི་རིལ་བུ་དང་། གི་ཝང་དང་ཨ་ཀ་རུ་ནག་པོ་གཉིས་བདུད་རྩི་ལྔ་དང་སྦྱར་བའི་རིལ་བུ་དང་། ག་བུར་གུར་གུམ་གཉིས་བདུད་རྩི་ལྔ་དང་སྦྱར་བའི་རིལ་བུ་རྣམས་ལྕགས་གསུམ་གྱིས་དཀྲིས་ཏེ། སྔར་བཤད་པའི་ཚུལ་གྱིས་དབང་པོ་གཉིས་ཀྱི་སྦྱོར་བ་ཡིས་བསྒྲུབས་ནས་ཁར་བཅུག་ན། སྒྲུབ་པ་པོ་སངས་རྒྱས་ཀུན་གྱིས་ཀྱང་མི་མཐོང་ངོ་། ། རྫོགས་རིམ་པས་ཞི་བ་ལ་སོགས་པའི་ལས་བསྒྲུབ་པ་ཕན་ཡོན་དང་བཅས་པ་ནི་ཟུང་འཇུག་པའི་རྣལ་འབྱོར་པས། སྒྱུ་ལུས་འོད་གསལ་དུ་བཅུག་སྟེ་ཟུང་འཇུག་ལོངས་སྐུར་བཞེངས་ནས། དེའི་འོག་ཏུ་ཞི་བའམ་དྲག་པོའི་རྡོ་རྗེ་འཛིན་པ་སྟེ། རང་གི་ལྷག་པའི་ལྷ་གང་ཡང་རུང་བའི་སྤྲུལ་སྐུ་ཕྱག་རྒྱ་ཆེ་པོར་བྱིན་གྱིས་བརླབས་ཤིང་བསྐྱེད་པའི་དང་པོ་སྦྱོར་བ་དང་།
དཀྱིལ་འཁོར་རྒྱལ་མཆོག་ལ་གནས་ནས། གདུལ་བྱའི་སྐྱེ་བོ་རྣམས་དད་པར་བྱ་བའི་ཕྱིར། མགོན་པོ་བཞིའི་རླུང་དགུ་བརྒྱ་པ་ཕྲག་རེ་རེ་རྒྱུ་བའི་ཚེ། རྡོ་རྗེ་བཟླས་པ་བྱས་ཏེ། ཞི་སོགས་ཀྱི་ལས་བསྒྲུབས་ན་འགྲུབ་པར་འགྱུར་ཞིང་། དེར་མ་ཟད་རྣལ་འབྱོར་པ་དེ་ནི། རྡོ་རྗེ་འཆང་ཆེན་པོ་ཅི་འདྲ་བ་དེ་འདྲ་བའི་ཡོན་ཏན་གྱི་དབང་ཕྱུག་བརྒྱད་དང་ལྡན་པའི་དཔལ་དང་ལྡན་པར་འགྱུར་ཞིང་། ཁམས་གསུམ་འདུལ་བས་སྟོབས་ཆེན་ཕ་རོལ་གནོན་པར་འགྱུར་རོ། ། གཞན་ཡང་སྐད་ཅིག་མ་གཅིག་གིས་དཔག་ཚད་བྱེ་བ་རྫོགས་པའི་ཚད་ཙམ་གྱི་སའི་སྟེང་དུ་འགྲོ་བར་འགྱུར་ཞིང་། དེ་སྲིད་ཀྱི་ཚད་ཙམ་གྱི་ས་འོག་ཏུ་ཡང་རྡོ་རྗེ་གནམ་ལྕགས་ལྟ་བུར་འགྲོ་བ་དང་།
དེ་བཞིན་དུ་ཤར་ལ་སོགས་པའི་ཕྱོགས་དང་མཚམས་རྣམས་དང་། སྐད་ཅིག་གིས་སྟོང་གསུམ་གྱི་འཇིག་རྟེན་གྱི་ཁམས་རྣམས་སུ་ཐོགས་པ་མེད་པར་བགྲོད་པར་འགྱུར་ལ། ཕྱག་རྒྱའི་ཚོགས་དཔག་ཏུ་མེད་པ་ལྡན་པས་ན་དཔལ་དང་ལྡན་པ་དང་། སྟོབས་བཅུ་དང་མི་འཇིགས་པ་བཞི་ལ་སོགས་པའི་ཡོན་ཏན་དང་ལྡན་པས་ན། སངས་རྒྱས་དང་འོད་དེ་གཟི་བརྗིད་འདྲ་བར་འགྱུར་རོ། ། དེ་ལྟར་ཐོགས་པ་མེད་པར་འགྲོ་བས་ཇི་ལྟར་དགའ་བར་འགྲོ་བའི་ཕྱིར། རྒྱལ་ཆེན་རིགས་བཞི་ནས། གཞན་འཕྲུལ་དབང་བྱེད་ཀྱི་བར་གྱི་འདོད་པའི་ཁམས་ན་གནས་པའི་ལྷ་མོ་རྣམས་དང་། ལྷ་མོ་དང་འདྲ་བས་ན་ལྷའི་ལོངས་སྤྱོད་འཁོར་ལོས་བསྒྱུར་བ་ལ་སོགས་པའི་བུ་མོར་གྲགས་པ་དགུག་པ་དང་། ཀླུ་དང་ལྷ་མ་ཡིན་ལ་སོགས་པའི་རིགས་ཀྱི་བརྟུལ་ཞུགས་ཏེ།
དེ་དང་འབྲེལ་བའི་བུ་མོ་རྣམས་ལ་ཡང་སྟོབས་ཆེན་གྱིས་འདོད་པ་ལ་སྤྱོད་པར་བྱེད་དོ། ། འདོད་པའི་ཁམས་ན་གནས་པ་འབའ་ཞིག་ལ་འདོད་པ་སྤྱོད་པར་མ་ཟད་ཀྱི། གལ་ཏེ་གཟུགས་ཀྱི་ཁམས་ན་བུད་མེད་ཡོད་ན་ཡང་། དེ་ལ་ཡང་སྤྱོད་པར་བྱེད་དོ། ། ཞེས་ཕུལ་དུ་བྱུང་བའི་ཁྱད་པར་སྟོན་པ་ནི། ཡང་ན་ཞེས་སོ། ། དམ་ཚིག་ནི་ཐ་མལ་པའི་ལུས་ཏེ། སེམས་དཔའ་གང་གིས་དེ་མི་སྣང་བར་བྱས་པ་ནི། དམ་ཚིག་མི་སྣང་བའི་རྡོ་རྗེ་ཆེན་པོ་སྟེ་རྡོ་རྗེ་འཆང་ཆེན་པོའོ། ། འཆད་པ་པོ་ལ་དད་པས་ཆོ་ག་ལ་ངོ་མཚར་སྐྱེས་པའི་སྒོ་ནས་གཞུང་བསྡུ་བ་ནི།
དེ་ནས་བཀའ་བསྩལ་ཏོ་ཞེས་སྦྱར། སུ་ཞིག་གིས་ན། སངས་རྒྱས་ཏེ་རིན་པོ་ཆེ་ལྟ་བུའི་གང་ཟག་དག དང་པོ་ཐོས་པ་ཙམ་གྱིས་སེམས་འཁྲུལ་པ་སྟེ། ཤིན་ཏུ་ཡང་ངོ་མཚར་དུ་གྱུར་པའི་ཕྱིར་རོ། ། ཕྱིས་ནས་བསམ་པ་དང་བསྒོམ་པའི་ངོ་བོ་ཉིད་ཀྱིས་རྟོགས་པར་འགྱུར་བའི་ཕྱིར། ཡིད་ལ་དབང་བ་སྟེ། ཡེ་ཤེས་ཤར་བའོ། ། དེའི་འོག་ཏུ་སྟོན་པ་ལ་དད་པས་རབ་ཏུ་དགེས་ནས། དེ་ཉིད་ཀྱིས་ངོ་མཚར་དུ་གྱུར་ཞིང་སྤྱན་གདངས་ནས་སོ། །
གང་ཞིག་ཅེ་ན། མཉེས་པ་སྟོན་པའི་གསུང་འོག་ནས་འབྱུང་བ་འདིའོ། ། ཨེ་མ་ཧོ་ཞེས་པ་ནི་ངོ་མཚར་སྐྱེས་པ་སྟེ་སྔགས་གཅིག་པུ་ཉིད་ཀྱིས་ལས་དཔག་ཏུ་མེད་པ་བསྒྲུབ་པ་གང་ཡིན་པ་འདི་ནི། རབ་ཏུ་ངོ་མཚར་ཆེ་ཞིང་རྨད་དུ་བྱུང་བ་དང་། བུད་མེད་དང་ལྷན་ཅིག་རོལ་པས་ཀྱང་། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་བསྒྲུབ་པར་བྱའོ་ཞེས་པའི་གསང་གནས་མི་འགྱུར་བ་གང་ཡིན་པ་དེ་ཡང་ངོ་མཚར་ཆེ་བ་དང་། བདུད་རྩི་ལྔ་དང་ཤ་ལྔ་ལ་སོགས་པའི་རིལ་བུ་རྣམས་ཀྱིས་ཀྱང་། གང་གི་ཕྱིར་དངོས་གྲུབ་ཕུན་སུམ་ཚོགས་པ་དེ་ནི་ཆོས་རྣམས་ཀྱི་ངོ་བོ་ཉིད་ཀྱིས་དག་པས་ཏེ། འདི་ཡང་ངོ་མཚར་ཆེ་བ་དང་། གང་ཡང་རུང་བའི་ཕྱག་རྒྱ་ཆེན་པོ་ལ་དམིགས་ནས།
རྡོ་རྗེ་འཆང་གི་གོ་འཕང་ཐོབ་པར་འགྱུར་བ་དེ་ལ། གོས་པ་མེད་ཅིང་ཤིན་ཏུ་དྲི་མ་མེད་པའི་ཆོས་དེ་ཡང་ངོ་མཚར་ཆེའོ། ། རིགས་ཀྱི་དབྱེ་བས་ལྷ་དབང་བསྐུར་བ་ལ་གསུམ་སྟེ། སྡུད་པ་པོའི་ཚིག་གིས་སྟོན་པའི་ཁྱད་པར་བསྟན་པ་དང་། དབང་བསྐུར་བ་དངོས་དང་། དེའི་ཕན་ཡོན་བསྟན་པའོ། ། དང་པོ་ནི། དེ་ནས་བཀའ་བསྩལ་ཏོ་ཞེས་སྦྱར། སུ་ཞིག་གིས་ན། སྟོན་པ་རྡོ་རྗེ་འཛིན་ཏེ།
རྡོ་རྗེ་འཆང་ཆེན་པོས་སོ། ། དེའི་ཁྱད་པར་ནི། གདུག་པ་རྣམས་འདུལ་བས་ན་སྟོན་པ། རྣམ་པར་སྣང་མཛད་ལ་སོགས་པ་འབྱིན་པས་ན་བསྐྱེད་པ། འཇིག་རྟེན་པ་ལ་སོགས་པའི་དངོས་གྲུབ་བསྐྱེད་པར་མཛད་པས་ན་བྱེད་པ། དྲུག་པའི་ངོ་བོ་ཉིད་དུ་གྱུར་པས་ན་མི་འགྱུར་ཆེ། སངས་རྒྱས་རྣམ་པར་སྣང་མཛད་དང་། རྡོ་རྗེ་མི་བསྐྱོད་པ་དང་། ཆོས་ཆེན་པོ་འོད་དཔག་ཏུ་མེད་པ་སྟེ། རྡོ་རྗེ་གསུམ་གྱི་བདག་ཉིད་ཅན་གྱིས་སོ། །
གང་ཞིག་ན། རྡོ་རྗེའི་གསུང་འོག་ནས་འབྱུང་བ་འདིའོ། ། དབང་བསྐུར་བ་དངོས་ནི། ལུགས་གཞན་ལྟར། དཀྱིལ་འཁོར་པའི་ལྷ་ལ་ལྷ་མོ་རྣམས་ཀྱིས་བུམ་པའི་ཆུས་དབང་བསྐུར་བས་རིགས་ཀྱི་བདག་པོ་གྲུབ་པ་ནི་མ་ཡིན་ཏེ། འདིར་དཀྱིལ་འཁོར་པའི་ལྷ་གང་དང་གང་གྲུབ་པ་དེའི་དབུ་ལ་རིགས་ཀྱི་བདག་པོ་དེ་དང་དེ་རང་ཆས་སུ་གྲུབ་པར་བསྒོམ་པ་ཡིན་ནོ། ། དེའི་དགོས་པ་ནི། རང་རང་གི་རིགས་སུ་མ་འདྲེས་པར་ཤེས་པར་འགྱུར་བའོ། ། དེ་ལྟར་གྱུར་པས་རྣམ་སྣང་གི་རིགས་ཀྱིས་ཞི་བའི་ལས་འགྲུབ་པ་སོགས་འཇིག་རྟེན་པའི་དངོས་གྲུབ་མྱུར་དུ་འགྲུབ་པར་འགྱུར་ཏེ། ལས་གང་ལ་ལྷ་གང་ཤིས་པའི་བྱེ་བྲག་བཤད་པའི་ཕྱིར་རོ། །
དེ་ལ་རྡོ་རྗེ་སེམས་དཔའ་སྟེ་མི་བསྐྱོད་པ་ཡབ་ཡུམ་སྤྱི་བོར་འཇོག་པའི་སྦྱོར་བ་ཡིས། རྡོ་རྗེ་འཛིན་པ་སྟེ་མི་བསྐྱོད་པའི་རིགས་དང་ལྡན་པ་རྣམས། མཉེས་པ་སྟེ་དབང་བསྐུར་བར་བྱའོ། ། སངས་རྒྱས་བྱང་ཆུབ་སྟེ་རྣམ་པར་སྣང་མཛད་ཡབ་ཡུམ། རབ་དབྱེ་སྟེ་རང་གི་རིགས་དང་ལྡན་པ་རྣམས་ཀྱི་སྤྱི་བོར་སོ་སོར་བཞུགས་པས་སངས་རྒྱས་རྡོ་རྗེ་ཅན་ཏེ། རྣམ་སྣང་གི་རིགས་དང་ལྡན་པ་རྣམས་མཉེས་པ་སྟེ་དབང་བསྐུར་བར་བྱའོ། ། རྡོ་རྗེ་སྤྱན་ལ་སོགས་པ་རྣམས་ལ། གཟུགས་ལ་སོགས་པ་སྟེ་རྣམ་པར་སྣང་མཛད། ལ་སོགས་པ་གཙུག་ཏོར་ཏེ་དབུ་རྒྱན་དུ་འཇོག་པས་མཉེས་ཤིང་གསལ་བར་བྱའོ། ། རྣམ་སྣང་ལ་སོགས་པའི་རིགས་དང་འབྲེལ་པའི་ཁྲོ་བོ་རྣམས་ལའང་།
སངས་རྒྱས་རྡོ་རྗེ་སྟེ་རྣམ་པར་སྣང་མཛད་ལ་སོགས་པས་དབུ་བརྒྱན་པར་རབ་ཏུ་བསྒོམ་མོ། ། རིག་པ་ནི་མཱ་མ་ཀི་སྟེ་དེའི་རྒྱལ་པོ་ནི་རིན་ཆེན་འབྱུང་ལྡན་ནོ། ། དེ་རྣམས་གཙོ་བོར་གྱུར་པ་གང་ཡིན་པ་དེ་ནི། རིག་པའི་རྒྱལ་པོ་ཆོས་མཆོག་སྟེ། རིན་པོ་ཆེའི་རིགས་རྣམས་ཡིན་ལ། དེ་རྣམས་ལ་ནི་དཀོན་མཆོག་དཔལ་གྱིས་དབུ་བརྒྱན་པར་བསྒོམ་མོ། ། རིགས་པའི་རྒྱལ་མོ་ནི། གོས་དཀར་མོ་སྟེ་དེའི་སྦྱོར་བ་ནི་དེ་དང་འབྲེལ་བའི་པད་མའི་རིགས་རྣམས་ཏེ། དེ་རྣམས་ལ་ནི་ཚེ་དཔག་མེད་པ་དབུ་རྒྱན་དུ་བསྒོམ་མོ། ། ཐམས་ཅད་ལས་བྱེད་སྔགས་རྣམས་ནི་ལས་ཀྱི་རིགས་རྣམས་ཏེ།
དེ་རྣམས་ལ་ནི་གདོན་མི་ཟ་བའི་ཡེ་ཤེས་དོན་ཡོད་གྲུབ་པ་དབུ་རྒྱན་དུ་བསྒོམ་མོ། ། སྔགས་རྣམས་ཐམས་ཅད་དེ་རྣམ་སྣང་ལ་སོགས་པའི་དེ་བཞིན་གཤེགས་པ་བཞི་ལ་ནི། རྡོ་རྗེ་སེམས་དཔའ་སྟེ་མི་བསྐྱོད་པས་དབུ་བརྒྱན་པར་རྣམ་པར་བསྒོམ་མོ། ། གཞན་དག་ན་རེ། དེའི་དགོས་པ་ནི། མི་བསྐྱོད་པ་ནི་རྣམ་ཤེས་ཕུང་པོའི་ངོ་བོ་ཡིན་ལ། རྣམ་སྣང་ལ་སོགས་པ་ནི་གཟུགས་ལ་སོགས་པ་ཕུང་པོ་བཞིའི་ངོ་བོ་ཡིན་པས། རྣམ་ཤེས་ལས་གཟུགས་ལ་སོགས་པའི་ཕུང་པོ་ལོགས་པ་མེད་དོ། ། ཞེས་བསྟན་པའི་དོན་དུ། མི་བསྐྱོད་པས་དེ་བཞིན་གཤེགས་པ་བཞི་ལ་དབུ་བརྒྱན་པ་ཡིན་ལ།
མི་བསྐྱོད་པ་ལ་རྡོ་རྗེ་འཆང་གིས་དབུ་བརྒྱན་པ་ནི། རྡོ་རྗེ་འཆང་སྟོང་པ་ཉིད་ཀྱི་ངོ་བོ་ཡིན་པས། རྣམ་པར་ཤེས་པ་དེའང་སྟོང་པའི་ངོ་བོ་ཡིན་ནོ་ཞེས་རྟོགས་པར་བྱ་བའི་དོན་དུའོ། ། རྡོ་རྗེ་འཆང་ལ་མི་བསྐྱོད་པས་དབུ་བརྒྱན་པ་ནི། སྟོང་པ་དེའང་རང་རིག་པའི་ངོ་བོ་ཡིན་ནོ་ཞེས་རྟོགས་པའི་དོན་དུ་འཆད་དོ། ། རྡོ་རྗེ་མཁའ་འགྲོ་མ་ལ་སོགས་པའི་གནོད་སྦྱིན་མོ་རྣམས་ཀྱི་སྔགས་ཏེ། རང་གི་ས་བོན་ལས་བྱུང་བའི་རྒྱུད་དེ། ཕྱག་རྒྱ་ཆེན་པོའི་གཟུགས་ལ་དབང་བསྐུར་བའི་དུས་སུ། གཤིན་རྗེ་གཤེད་ཉིད་སྤྱི་བོར་བརྟག་པ་སྟེ་བཞག་པར་བྱའོ། ། བཤད་མ་ཐག་པའི་སྔགས་ཏེ།
ལྷ་རྣམས་བདེ་སྟོང་དུ་དབང་སྐུར་བའི་ཚེ། སྤྱི་བོ་ན་གནས་པའི་རང་གི་རིགས་ཀྱི་བདག་པོ་ཕྱག་རྒྱ་དང་བཅས་པ་བདེ་བ་ཆེན་པོ་རྗེས་སུ་མྱོང་བས་བྱང་ཆུབ་ཀྱི་སེམས་ཀྱིས་བསྐུལ་བ་ཤིས་པ་སྟེ་ཚིམ་པར་བྱེད་པར་བསམ་མོ། ། དེའི་ཕན་ཡོན་ནི། དབང་བསྐུར་བའི་བསམ་གཏན་རྒྱས་པར་བཤད་པ་འདི་ཡིས་ནི། སྔགས་ཏེ་ལྷ་རྣམས་མཉེས་པར་བྱེད་པ་དང་། སྙིང་པོ་ལེན་པར་བྱེད་པའི་དཀྱིལ་འཁོར་ལ་དམ་ཚིག་ཆེན་པོ་སྟེ། ཕྱག་རྒྱ་ཆེན་པོ་བསྒྲུབ་ཅིང་སྐྱེད་པར་བྱེད་པ་དང་། སྒྲུབ་པ་པོ་ལ་ཕན་པ་སྐྱེད་པར་བྱེད་པར་གསུངས་སོ། ། པྲ་སེན་དབབ་པ་ལ་གསུམ་ལས། སྡུད་པ་པོའི་ཚིག་གིས་སྟོན་པའི་ཁྱད་པར་བསྟན་པ་ནི།
དེ་ནས་བཀའ་བསྩལ་ཏོ་ཞེས་སྦྱར། སུ་ཞིག་གིས་ན། སྟོན་པ་རྡོ་རྗེ་འཛིན་གྱིས་སོ། ། དེའི་ཁྱད་པར་ནི། བགེགས་རྣམས་ཞི་བར་མཛད་པས་ན་སྟོན་པ། ཁམས་གསུམ་གྱི་བདག་པོར་གྱུར་པས་གཙོ་བོ། གཟུགས་ཀྱི་ཕུང་པོ་ལ་སོགས་པའི་གཙོ་བོ་ཡིན་པས་ན་ཆོས་ཀྱི་དབང་ཕྱུག རྡོ་རྗེ་གསུམ་མི་ཕྱེད་པའི་ངོ་བོ་ཡིན་པས་ན་སྐུ་གསུང་ཐུགས་ཡོངས་སུ་དག་པའོ། ། གང་ཞིག་ཅེ་ན། ཡེ་ཤེས་རྡོ་རྗེ་སྟེ་འདས་པ་ལ་སོགས་པ་ཡོངས་སུ་མཁྱེན་པའི་ཆོ་ག་མི་ཕྱེད་པ་འོག་ནས་འབྱུང་བ་འདིའོ། །
གནས་དང་བཅས་པའི་མངོན་དུ་བྱ་བའི་ཆོ་ག་ནི། རི་རྩེ་དང་འདྲ་བའི་ཁང་པ་རྩེག་མ་ཆེན་པོའི་སྟེང་གི་ས་ཕྱོགས་དང་། དེ་ལས་གཞན་པའི་ཉམས་དགའ་བའི་གནས་རྣམས་སུ་དང་། ནགས་ཚལ་ཏེ་སྐྱེད་མོས་ཚལ་ལ་སོགས་པ་སྐྱེ་བོའི་འདུ་འཛི་དང་བྲལ་བའི་དབེན་པའི་གནས་རྣམས་སུ་རིམ་པ་གཉིས་ཀྱི་རྣལ་འབྱོར་པ་བསྙེན་པ་ལས་སུ་རུང་བས་བྱིན་གྱིས་བརླབ་པར་བྱ་བའི་ཕྱིར། བསམ་གཏན་རྡོ་རྗེ་སྟེ་སྔགས་ཀྱི་སྐུ་དང་། ཡེ་ཤེས་ཀྱི་སྐུའི་དབྱེ་བས་ཕྱག་རྒྱ་ཆེན་པོ་རྣམ་པ་གཉིས་ལ་དམིགས་ནས། སྔགས་ཏེ་ངག་གི་བཟླས་པ་དང་། བཟླས་པ་སྟེ་རྡོ་རྗེའི་བཟླས་པ་རྣམས་ཀྱི་སྦྱོར་བ་ཉམས་སུ་བླང་བར་བྱའོ། ། དོན་ནི། བསྐྱེད་རིམ་པས་སྔགས་ཀྱི་སྐུ་ལ་དམིགས་ནས།
ཧཱུྃ། ཧ། ཨ། ཛཱཻ་ཞེས་པའི་སྔགས་འབུམ་ཕྲག་གཅིག་ཏུ་བཟླས་ཤིང་། དེ་དང་འབྲེལ་བའི་སྦྱིན་སྲེག་ཁྲི་ཕྲག་གཅིག་གིས་ལྷ་ཚིམ་པར་བྱས་ཏེ། བསྙེན་པ་ལས་སུ་རུང་བ་དང་། རྫོགས་རིམ་པས་ཡེ་ཤེས་ཀྱི་སྐུ་ལ་དམིགས་ཏེ། རླུང་སྔགས་མཉམ་པར་སྦྱོར་བའི་རྡོ་རྗེ་བཟླས་པ་བྱས་ནས། བསྙེན་པ་ལས་སུ་རུང་བར་བྱའོ་ཞེས་པའོ། ། ཅིའི་ཕྱིར་འདི་ལྟར་བྱ་ཞེ་ན།
རྡོ་རྗེ་སེམས་དཔའ་སྟེ་མི་བསྐྱོད་པ་དང་། རྣམ་སྣང་ལ་སོགས་པའི་དེ་བཞིན་གཤེགས་ཀུན། རང་གི་སྔགས་དང་། རང་གི་ཕྱག་རྒྱ་ལ་དམིགས་པའི་བསམ་གཏན་གྱིས་བསྐུལ་བས། གསུང་གི་ལས་ཏེ། གསུང་གི་རྡོ་རྗེ་འོད་དཔག་ཏུ་མེད་པའི་བཀའ་བཞིན་དུ་ལས་ཀྱི་ལམ་སྣ་ཚོགས་པ་སྒྲུབ་པར་བྱེད་པར་འགྱུར་བས་སོ། ། སྣོད་སྦྱང་བ་ནི། དེ་ལྟར་སྔོན་དུ་བསྙེན་པ་ལས་སུ་རུང་བར་བྱས་པའི་སྒྲུབ་པ་པོས། བདག་ཉིད་མི་བསྐྱོད་པའི་དཀྱིལ་འཁོར་རྒྱལ་མཆོག་ཡན་ཆོད་ལ་གནས་ནས། སྣོད་ཁྱེའུ་འམ་བུ་མོ་གཙང་མ་མངོན་པར་བྱང་ཆུབ་པ་ལྔའི་རིམ་གྱིས།
རྡོ་རྗེ་ཆོས་ཏེ་འོད་དཔག་ཏུ་མེད་པའི་གཟུགས་ཆེན་པོ་པད་མ་རཱ་གའི་འོད་འདྲ་བ་བསམས་ལ། དེའི་མགོ་དང་། ལྐོག་མ་དང་། སྙིང་ཁ་གསུམ་དུ་ཡི་གེ་གསུམ་བཀོད་ལ། སྐུ་གསུང་ཐུགས་ཀྱི་རྡོ་རྗེ་ལ་ཞེས་པ་བགོད་པ་གསུམ་ནང་དུ་བསྟིམ་མོ། ། དེ་ནི་གནས་གསུམ་དུ་ནི་རིགས་བརྟག་གོ་ཞེས་པའོ། ། དབབ་པའི་ཆོ་ག་དངོས་ལ་གཉིས་ཀྱི། མདོར་བསྟན་པ་ནི། དེ་ལྟར་སྣོད་སྦྱང་བར་བྱས་ནས། དབབ་པའི་ཆོ་ག་འོག་ནས་འབྱུང་བ་ཐམས་ཅད་བྱས་ཤིང་བསྒྲུབས་ན།
གདོན་མི་ཟ་བར་འགྲུབ་པར་འགྱུར་རོ། ། ལྷའི་བཀས། དང་པོ་སྣོད་ཀྱི་ཐ་མལ་པའི་ང་རྒྱལ་བསལ་ནས། ཤིང་ལྟར་མི་གཡོ་བར་བྱས་པའི་གནས་སྐབས་ནི་རེངས་པའོ། ། ཏིང་ངེ་འཛིན་གྱི་དབང་གིས་ལུས་འགུལ་བ་དང་། གཡོ་བ་བསྐྱེད་པ་ནི་བསྐུལ་བའོ། ། རྡོ་རྗེ་སེམས་དཔའ་ལ་སོགས་པ་འཇིག་རྟེན་ལས་འདས་པའི་ལྷ་རྣམས་རབ་ཏུ་ཞུགས་ནས། བབས་པའི་སྐད་ཅིག་ལ་ཞུགས་པ་ནི་ལྷ་ཆེན་པོའོ། ། ལྷ་ཆེན་པོ་དེས་འདས་པ་ལ་སོགས་པའི་དོན་ཇི་ལྟ་བ་བཞིན་དུ་སྟོན་པ་ནི་འཕགས་པའི་ལམ་སྟེ། གནས་སྐབས་བཞི་པོ་དེ་དག་ནི་རྡོ་རྗེ་གྲུབ་པའི་ངོ་བོ་ཡིན་པས།
དེ་ལྟར་བྱས་ན་སྣོད་ལ་དབབ་པའི་ཆོ་ག་རྟག་ཏུ་འགྲུབ་པར་འགྱུར་རོ། ། སྣོད་ཀྱི་མཚན་ཉིད་ཇི་ལྟ་བུ་ཞེ་ན། བུ་མོ་ན་ཚོད་ལོ་གྲངས་བཅུ་གཉིས་མ། གཞོན་ནུ་མའི་ཚུལ་མ་ཉམས་པའམ། ཁྱེའུ་ལོ་གྲངས་བཅུ་གཉིས་ལོན་པ་བུད་མེད་ཀྱི་ཡུལ་དང་མ་འཕྲད་པ། ཡན་ལག་དང་ཉིང་ལག་མ་ཚང་བ་མེད་པས་མཚན་ཉིད་ཐམས་ཅད་ཡོངས་སུ་རྫོགས་པ་བཟུང་ནས། སྔར་བཤད་པའི་རིམ་པས་མངོན་པར་སྦྱང་བར་བྱས་ནས། དབབ་པ་བཞི་པོ་རབ་ཏུ་བརྟག་པར་བྱའོ། ། མངོན་པར་སྦྱང་བ་ལ་སོགས་པ་དང་པོར་བྱ་བའི་ཆོ་ག་ཐམས་ཅད་རྫོགས་པར་བྱས་ནས་དེའི་འོག་ཏུ་དབབ་པའི་ལས་རབ་ཏུ་བསྒྲུབ་པར་བྱའོ། ། དེ་ལས་རྣམ་པ་གཞན་དུ་ཆོ་ག་མ་ཚང་བར་བྱས་ན།
ཁམས་གསུམ་སྟེ་ཐ་མ་དང་འབྲིང་དང་མཆོག་གི་སྐྱེ་བོས་དཔྱས་ཤིང་སྨད་པར་འགྱུར་རོ། ། དབབ་པའི་ཆོ་ག་རྒྱས་པར་བཤད་པ་ལ་གཉིས་ཀྱི། མདོར་བསྡུས་པའི་དོན་བསྟན་པ་ནི། དེ་ཡང་སྔར་བཤད་པའི་ཚུལ་གྱིས། བསྙེན་པ་ལས་སུ་རུང་བས། རིགས་གང་གི་ཐོས་པ་པོ་ཡིན་ཡང་། མི་བསྐྱོད་པའི་དཀྱིལ་འཁོར་རྒྱལ་མཆོག་གི་བར་བསྐྱེད་ལ། མཚན་ཉིད་དང་ལྡན་པའི་སྣོད་ཁྱེའུ་འམ། བུ་མོ་གཙང་མ་ཁྲུས་དང་གོས་གཙང་མ་བགོ་བ་དང་། དཀར་གསུམ་བཟར་གཞུག་པ་དང་།
གསུམ་ལ་སྐྱབས་སུ་འགྲོ་བ་ལ་སོགས་པ་ལྷག་པར་གནས་པ་བྱས་ལ། དེ་ནས་དབབ་པ་ནི། སྣོད་འོད་དཔག་ཏུ་མེད་པར་མངོན་བྱང་ལྔས་བསྐྱེད་པའི་སྤྱི་བོར་ཟླ་བའི་སྟེང་དུ་ཡི་གེ་ཧ། ལྐོག་མར་པད་མའི་སྟེང་དུ་ཨ། སྙིང་ཁར་ཉི་མ་ལ་ཧཱུྃ་བཀོད་པ་ལས། སྣོད་ཀྱི་ཐ་མལ་པའི་ང་རྒྱལ་བསལ་ནས། ཤིང་ལྟར་མི་གཡོ་བར་བྱས་པ་ལ་རེངས་པ་ཞེས་བྱའོ། ། དེ་ནས་རྐང་པའི་འོག་ཏུ་རླུང་དང་། མེའི་དཀྱིལ་འཁོར་གྱི་སྟེང་དུ་ཛཱཻ་དམར་པོ་བསམ། རླུང་གིས་མེ་སྦར་བས་ཛཱཻ་བསྐུལ་ནས།
འོད་ཟེར་དམར་པོ་རྐང་པའི་མཐིལ་ནས་ཞུགས་ཏེ་སྤྱི་བོའི་བར་དུ་གང་བས། ལུས་ཀྱི་གཤིས་ཐམས་ཅད་སྦྱངས་པས། འགུལ་བ་དང་གཡོ་བ་འབྱུང་བ་ནི་བསྐུལ་བ་ཞེས་བྱའོ། ། དེ་ནས་སྣོད་ཀྱི་སྙིང་ཁའི་ཧཱུྃ་ཡོངས་སུ་གྱུར་པ་ལས། མི་བསྐྱོད་པ་ཡབ་ཡུམ་མགོ་བོའི་ཧ་གྱུར་པ་ལས་སྐུ་རྡོ་རྗེ་ཡབ་ཡུམ། ལྐོག་མའི་ཨ་གྱུར་པ་ལས་འོད་དཔག་ཏུ་མེད་པ་ཡབ་ཡུམ་དུ་བསྒོམས་ལ། ཛཱཻ་འོད་དམར་པོས་སྐུ་གསུང་ཐུགས་ཀྱི་རྡོ་རྗེ་ཡབ་ཡུམ་བསྐུལ་བས། དེ་དག་སྙོམས་པར་ཞུགས་པའི་ཐབས་ཀྱི་ཡེ་ཤེས་བྱང་ཆུབ་ཀྱི་སེམས་དམར་པོ་བྱུང་བ་ལས་ལུས་ཐམས་ཅད་གང་བར་བསམས་ཤིང་། ས་བོན་བཞི་པོ་དྲིལ་བུ་དཀྲོལ་བ་དང་བཅས་པ་བརྗོད་ཅིང་བསྐུལ་བས། ཡེ་ཤེས་ཕེབས་པའི་རྟགས་སྔར་བཤད་པ་ལྟ་བུ་གང་ཡང་རུང་བ་བྱུང་བ་ནི།
ལྷ་ཆེན་པོའི་གནས་སྐབས་སོ། ། དེ་ནས་བྷྲུ་ཧི་བཛྲ་ཞེས་བརྗོད་ནས། འདས་མ་འོངས་ལ་སོགས་པའི་དོན་བདེན་པ་སྟོན་པར་འགྱུར་བ་ནི་འཕགས་པའི་ལམ་གྱི་གནས་སྐབས་སོ། ། དེ་ནས་ཧཱུྃ་ཨ་མུ་ཞེས་པ་ཡེ་ཤེས་ཕབ་པ་དེ་གཤེགས་སུ་གསོལ་བར་བྱའོ། ། འདི་ནི་སློབ་མ་ལ་དབང་བསྐུར་བའི་དུས་སུ་ཡེ་ཤེས་འབེབས་པའི་ཆོ་ག་དང་། འདས་མ་འོངས་ལ་སོགས་པ་ཤེས་པར་བྱ་བའི་དོན་དུ་པྲ་དབབ་པའི་ཆོ་ག་ཡང་ཡིན་ནོ། ། ཚིག་གི་དོན་ནི་དབབ་པའི་ཆོ་ག་དེ་ལ་ཐུགས་ལས་བྱུང་བའི་ཕྱིར་སྙིང་པོ་གསང་བ་ཡིན་པས་ན་སྔགས། སྔགས་ཀྱི་ཚིག་ནི་ཧཱུྃ་ཞེས་པ་ཡི་གེ་བཞི་པོ་འདི་ཡིན་ཏེ། སྒྲུབ་པ་པོས་རིམ་པ་འདིས་དབབ་པར་བྱའོ། ། བསྒོམ་པའི་ཆེ་བའི་བདག་ཉིད་སྟོན་པ་ནི།
ནམ་མཁའི་ཁམས་ལྟར་སྟོང་པར་འགྱུར་ལ། ཤི་བའི་ལུས་ལྟ་བུ་རྣམ་ཤེས་དང་བྲལ་བའི་སེམས་མེད་ཅིང་། རྟོག་པ་ཐམས་ཅད་རྣམ་པར་སྤངས་པ་ཡིན་ཡང་། ཇི་སྐད་བཤད་པའི་ཆོ་ག་བཞིན་དུ་བྱས་ན། རྡོ་རྗེ་སེམས་དཔའ་བདག་ཉིད་ཀྱང་མངོན་སུམ་དུ་འབབ་ན། སེམས་དང་ལྡན་པ་གཞན་པ་ལྟ་ཅི་སྨོས་ཞེས་པའོ། ། ཡི་གེ་བཞིའི་དགོས་པ་བསྟན་པ་ནི། ཧཱུྃ་ལ་ནི་རྡོ་རྗེ་སེམས་དཔའི་བདག་སྟེ་ཐུགས་རྡོ་རྗེ་བཞུགས་སོ། ། ཧ་ལ་ནི་སྐུའི་རྡོ་རྗེ་ཅན་བཞུགས་སོ། ། ཨ་ལ་ནི་ཆོས་འཛིན་རྒྱལ་པོ་སྟེ་འོད་དཔག་ཏུ་མེད་པ་བཞུགས་ཏེ།
གསུང་རྡོ་རྗེ་འདི་ནི་གསང་ཚིག་བསྟན་པ་སྟེ། གང་དབབ་པར་བྱ་བའི་ཡུལ་ཡིན་ནོ། ། ཡི་གེ་ཛཱཻ་ནི་བསྐུལ་བ་བསྐྱེད་པར་བྱེད་པ་ཡིན་ཏེ། འཁོར་ལོ་བཞིན་དུ་འགུལ་བ་དང་། གཡོ་ཞིང་སྐྱོད་པར་བྱེད་པ་ལ་ཡང་ཛཱཻ་ཡིན་ནོ། ། ཛཱཻ་ཞེས་པ་འདི་ནི། བསྐུལ་བ་ཐམས་ཅད་དེ། རེངས་པ་ལ་སོགས་པ་གསུམ་ལ་ཡང་། གསང་བ་སྟེ། སྙིང་པོ་ཡིན་པར་བཤད་དོ། །
རྡོ་རྗེ་རྒྱལ་པོ་སྟེ། མི་བསྐྱོད་པའི་ཏིང་ངེ་འཛིན་དང་། ཡི་གེ་ཧཱུྃ་གིས་རབ་ཏུ་བསྐུལ་ཞིང་གསལ་བར་བྱས་པས། རྡོ་རྗེ་སེམས་དཔའི་བཀའ་ལས་འདས་པས་འཇིགས་ཤིང་སྐྲག་ལ་འཁྲུལ་ནས་འཕར་བར་འགྱུར་རོ། ། ཇི་ཙམ་དུ་ཞེ་ན་ས་གཞི་ལས་ཁྲུ་གང་ལ་སོགས་པར་རོ། ། སྔ་མ་བཞིན་དུ་སྟེ་ས་བོན་ཐ་མ་ཛཱཻ་འདི་གསང་བ་ཐོབ་པ་སྟེ། འབེབས་པར་བྱེད་པ་ཡིན་པ་དེ་བཞིན་དུ། ས་བོན་ལྷག་མ་གསུམ་པོ་ཐམས་ཅད་ཀྱང་། ཐ་མ་ནས་བརྩམས་ཏེ། ས་བོན་དང་པོའི་བར་དུ་དེ་དང་འདྲ་བར་འབེབས་པར་བྱེད་པར་འགྱུར་རོ། །
དེ་བས་ན། ཨཱ་ནི་སྐུལ་བར་བྱེད་པར་བཤད། ། ཅེས་སོགས་ཧཱུྃ་གི་བར་ལ་སྦྱར་བར་བྱའོ། ། དངོས་གྲུབ་ཀྱི་ཕྱོགས་ལ་གཏོགས་པའི་ལས་ཚོགས་དུ་མ་བསྟན་པ་ལ་གཉིས་ཏེ། གདུག་པ་འདུལ་བའི་སྦྱོར་བ་དང་། ཞི་བའི་སྦྱོར་བ་བསྟན་པའོ། ། དང་པོ་ལ་གསུམ་གྱི། སྡུད་པ་པོའི་ཚིག་གིས་སྟོན་པའི་ཁྱད་པར་བསྟན་པ་ནི། དེ་ནས་བཀའ་བསྩལ་ཏོ་ཞེས་སྦྱར། སུ་ཞིག་གིས་ན།
རྒྱལ་པོ་རྡོ་རྗེ་འཛིན་གྱིས་སོ། ། དེའི་ཁྱད་པར་ནི་དེ་བཞིན་གཤེགས་པ་ཀུན་ནི་སྤྱན་མ་ལ་སོགས་པ་སྟེ་དེའི་བདག་པོ་དང་། སྐུ་གསུམ་ནི་སྐུ་གསུང་ཐུགས་སོ། ། དེའི་གནས་ནི་འོད་གསལ་བ་སྟེ། དེ་ཡོངས་སུ་དག་པས་གང་ཞིག་ན་འོག་ནས་འབྱུང་བའི་གསུང་འདིའོ། ། སྒྲུབ་པ་པོའི་མཚན་ཉིད་རྣལ་འབྱོར་དང་བཅས་པ་ནི། སྔར་དྲན་པ་གཅིག་པའི་ཏིང་ངེ་འཛིན་མཐར་ཕྱིན་ཅིང་། རིག་པའི་བརྟུལ་ཞུགས་ལ་བྱང་བར་བྱས་ནས། ཕྱིས་ཞིང་དང་ཚོང་དང་། བསྙེན་བསྐུར་བ་ལ་སོགས་པ་ལ་ཞུགས་པ།
རྩེ་གཅིག་ཏུ་མ་གྱུར་བའི་སྒྲུབ་པ་པོ་ཡིས་ཀྱང་། བརྟུལ་ཞུགས་བརྟན་པ་སྟེ་དགྲ་བོ་ཚར་གཅོད་པ་ལ་བརྩོན་པས། འོག་ནས་འབྱུང་བ་འདི་དག་བྱའོ། ། སྦྱོར་བ་གང་གིས་བྱ་ཞེ་ན། སྦྱོར་བ་གཞན་ནི་རྣམ་སྣང་ལ་སོགས་པ་ནས། གནོད་མཛེས་ལ་ཐུག་པའི་བར་གྱི་སྦྱོར་བས་ཏེ། དེ་དག་མིན་པ་མི་བསྐྱོད་པའི་དཀྱིལ་འཁོར་རྒྱལ་མཆོག་ལ་གནས་པའི་སྦྱོར་བས་གདུག་པ་རྣམས་གཞིག་པའི་ལས་འདི་བྱའོ། ། གདུག་པ་འདུལ་བའི་ལས་སྦྱོར་དངོས་ལ་བརྒྱད་དེ། སྔགས་དང་བཅས་པའི་རྫས་དང་། སྦྱིན་སྲེག་གིས་སྒྲུབ་པ་དང་།
བསམ་གཏན་གྱིས་སྒྲུབ་པ་དང་། རྫས་ཀྱི་སྦྱོར་བས་གསད་པ་དང་། ཁ་སྦྱོར་དབྱེ་བའི་ཆོ་ག་ལྷག་མ་དང་། བསམ་གཏན་གྱིས་བསད་པའི་ཆོ་ག་ལྷག་མ་དང་། གཞན་གྱི་རིག་པ་བཟློག་པའི་སྦྱོར་བ་དང་། རྫོགས་རིམ་པས་གསད་པའི་ཆོ་ག་དང་། ལས་ཕྲན་ཚེགས་ཀྱི་སྒོ་ནས་བསྒྲུབ་པའོ། ། དང་པོ་ལ་བཞི་ཡོད་པའི་རྫས་ཀྱི་སྦྱོར་བས་གསང་བའི་ཆོ་ག་གཉིས་བསྟན་པ་ནི། དེ་ཡང་དྲན་པ་གཅིག་པའི་ཏིང་ངེ་འཛིན་མཐར་ཕྱིན་ཅིང་། ཁྲོ་བོ་གང་ཡང་རུང་བའི་སྔགས་འབུམ་བཟླས་ཤིང་།
སྦྱིན་སྲེག་ཁྲི་ཕྲག་གཅིག་གིས་ལྷ་ཚིམ་པར་བྱས། རིག་པའི་བརྟུལ་ཞུགས་ལ་བྱང་བར་བྱས་པའི་རྣལ་འབྱོར་པས། མི་བསྐྱོད་པའི་དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་དུར་ཁྲོད་ཀྱི་སོལ་བ་དང་། ཕུབ་མ་དང་དུག་དང་། ད་དུ་ར་དང་སྐེ་ཚེ་དང་། ལན་ཚ་དང་། ཡུངས་མར་ལ་སོགས་པ་ལ་དགྲ་བོའི་གཟུགས་བརྙན་བྱས་ལ། མངོན་སྤྱོད་ཀྱི་རྫས་ཀྱིས་དུར་ཁྲོད་ཀྱི་རས་ལ། བསྒྲུབ་བྱའི་མིང་དང་སྤེལ་བའི་སྔགས་བྲིས་ལ།
གཟུགས་བརྙན་གྱི་སྙིང་ཁར་རྣམ་ཤེས་བཀུག་པ་སྔོན་དུ་འགྲོ་བས་བཅུག་སྟེ། ལྷོ་ཕྱོགས་སུ་ཁ་བལྟས་ལ་སྐྲ་བཤིག་གཅེར་བུར་ཕྱུང་ནས། ནམ་ཕྱེད་དམ་ཉི་མ་ཕྱེད་ན་གཤིན་རྗེ་གཤེད་ལ་སོགས་པ་ཁྲོ་བོ་གང་ཡང་རུང་བའི་སྔགས་སྟོང་བརྒྱ་རྩ་བརྒྱད་བཏོན་ན། ཁམས་གསུམ་དག་ཀྱང་འཇིག་པར་བྱེད་ན། བསྒྲུབ་བྱ་ལྟ་སྨོས་ཀྱང་ཅི་དགོས་ཞེས་པའོ། ། དེ་བཞིན་དུ་རོ་བསྲེགས་པའི་ཐལ་བ་ཡུངས་མར་དང་སྦྲུས་པ་ལས། དགྲ་བོའི་གཟུགས་བརྙན་བྱས་ལ། སྔ་མ་བཞིན་དུ་མིང་ལ་རྣམ་ཤེས་བཀུག་ནས་ནང་དུ་བཅུག་སྟེ། མི་བསྐྱོད་པའི་རྣལ་འབྱོར་ལ་གནས་ནས། ཁྲོ་བོའི་སྔགས་སྟོང་ངམ་བརྒྱ་རྩ་བརྒྱད་བཟླས་ན།
བསྒྲུབ་བྱ་ངེས་པར་འཆི་བར་འགྱུར་རོ། ། སྦྱིན་སྲེག་གིས་གསད་པའི་ཆོ་ག་ལྔ་བསྟན་པ་ནི། ལྷའི་རྣལ་འབྱོར་སྔ་མ་དང་འདྲ་ལ། ལས་རྒྱལ་མཆོག་རོ་བསྲེགས་པའི་ཐལ་བ་ལས། དཀྱིལ་འཁོར་ཏེ་ཐབ་ཁུང་གྲུ་གསུམ་བྱས་ལ། དེར་ཚེར་མ་ཅན་གྱི་ཤིང་ལ་མེ་སྦར་ལ། ཐབ་ཀྱི་ནང་དུ་མི་བསྐྱོད་པ་ཞེ་སྡང་རྡོ་རྗེ་བསྐྱེད། བ་ལང་གི་ཤ་ལ་སོགས་པ་ལས་དགྲ་བོའི་གཟུགས་བརྙན་བྱས་ཏེ། དུར་ཁྲོད་ཀྱི་རས་ལ་སྔགས་དང་མིང་སྤེལ་བ་བྲིས་ཏེ། རྣམ་ཤེས་དགུག་པ་སྔོན་དུ་འགྲོ་བས།
གཟུགས་བརྙན་གྱི་སྙིང་ཁར་བཅུག་ལ། སྒྲུབ་པ་པོ་སྐྲ་བཤིག གཅེར་བུར་ཕྱུང་ནས། མངོན་སྤྱོད་ཀྱི་དུས་སུ་ཁྲོ་བོའི་སྔགས་བཟླས་ཏེ། གཟུགས་བརྙན་གཏུབ་ཅིང་གཏུབ་ཅིང་སྦྱིན་སྲེག་བྱའོ། ། དེ་ལྟར་བྱས་ན། རྡོ་རྗེའང་གདོན་མི་ཟ་བར་འཇིག་ཅེས་པ་ལས་ཀྱི་ཆེ་བ་བསྟན་ཏོ། ། ཡང་ཤ་ཆེན་ལས་དགྲ་བོའི་གཟུགས་བརྙན་བྱས་ནས། སྔ་མ་བཞིན་དུ་སྦྱིན་སྲེག་བྱས་ན། ཤ་ལས་བྱས་པའི་སྦྱོར་བ་ཐམས་ཅད་ཀྱི་ནང་ན།
རྡོ་རྗེ་ལས་བྱུང་བ་ནི་ཤིན་ཏུ་མི་བཟད་པར་བཤད་དོ། ། དེ་ཉིད་ཀྱི་ཕྱིར་འདི་ནི། དགྲ་ཐམས་ཅད་ཀྱི་འཇིགས་པ་ཤིན་ཏུ་མི་བཟད་པ་ཡིན་ནོ། ། ཆོས་མཆོག་ཅན་ཏེ་སྨེ་ཤ་ཅན་ལ་སོགས་པའི་བཤང་གཅི་དག་ལ་དགྲ་བོའི་གཟུགས་བརྙན་བྱས་ལ། མིང་ལ་རྣམ་ཤེས་དགུག་པ་སྔོན་དུ་འགྲོ་བས་སྔགས་བཟླས་ཏེ། ཐབ་ཁུང་གྲུ་གསུམ་པའི་ནང་དུ་ཚེར་མའི་མེ་ལ་ཁྲོས་པས་གཏུབ་ཅིང་གཏུབ་ཅིང་བསྲེགས་ན། སངས་རྒྱས་དག་ཀྱང་ངེས་པར་འཇིག་གོ ། ནུབ་ཕྱོགས་རྒྱ་མཚོར་འབབ་པའི་ཆུ་བོའི་འགྲམ་གཉིས་ཀྱི་ས་བླངས་ལ། དགྲ་བོའི་གཟུགས་བརྙན་བྱས་ཏེ། ཤྲིང་གི་་་་་་བཙན་དུག་གོ་ལ་སོགས་པའི་དུག་དང་།
པོ་སོ་འཆའི་ཚེར་མ་དང་། ས་ཀོ་ཙ་ལ་སོགས་པའི་དུག་གམ། སརྦ་ཀན་ཌ་ཀའི་དུག་ཏིལ་གྱི་འབྲས་བུ་ཙམ་གྱིས་ཡན་ལག་ཀུན་བཀང་ལ། མིང་ལ་རྣམ་ཤེས་བཀུག་པ་སྔོན་དུ་འགྲོ་བས། ཆེ་གེ་མོ་མ་ར་ཡ་ཕཊ྄་ཅེས་བྱ་བའི་སྤེལ་ཚིག་དང་བཅས་པས་སྦྱིན་སྲེག་བྱས་ན་སངས་རྒྱས་དག་ཀྱང་ངེས་པར་འཇིག་པར་འགྱུར་རོ། ། ཀེ་ཚེ་དང་ལན་ཚ་ལ་སོགས་པ་མངོན་སྤྱོད་ཀྱི་རྫས་ལ་དགྲ་བོའི་གཟུགས་བརྙན་བྱས་ཏེ། ཚེར་མ་ཅན་གྱི་མེ་ལ་སྦྱིན་སྲེག་བྱས་ན། སངས་རྒྱས་ཐམས་ཅད་དེ་བསྒྲུབ་བྱ་ཐམས་ཅད་གསད་པར་བྱ་བ་ལ་འདི་ནི་མཆོག་ཏུ་གྱུར་པར་བཤད་དོ། ། རྫས་ཀྱི་སྦྱོར་བས་གསད་པ་གསུམ་བསྟན་པ་ནི། བསྙེན་པ་ལས་སུ་རུང་བའི་རྣལ་འབྱོར་པས།
མི་བསྐྱོད་པའི་དཀྱིལ་འཁོར་རྒྱལ་མཆོག་ཡན་ཆོད་ལ་གནས་ནས། ལས་རྒྱལ་མཆོག་མི་རུས་ཀྱི་ཕྱེ་མ་དང་། ཁྲག་དང་། དུག་རྣམས་ལས་དགྲ་བོའི་གཟུགས་བརྙན་བྱས་ལ། དེ་ལ་རྣམ་ཤེས་བཀུག་པ་སྔོན་དུ་འགྲོ་བས། སྒྲུབ་པ་པོས་སོལ་ཁུས་གཤེར་བའི་གོས་གྱོན་ཏེ། ཁྲོས་ཏེ་རྐང་པས་གཟུགས་བརྙན་གྱི་ལིངྒ་མནན་ལ། ཆེ་གེ་མོ་སྲིན་པོས་ཁྱེར་དུ་ཆུག་ཅིག་ཅེས། བསྐུལ་ཚིག་དང་བཅས་པར་གནོད་མཛེས་ཀྱི་སྔགས་བཟླས་ན། སྲིན་པོས་ཁྱེར་བར་གནོད་མི་ཟའོ། །
སྦྱོར་བའི་ཆེ་བའི་མཐུ་བསྟན་པ་ནི། རྡོ་རྗེ་སེམས་དཔའ་དྲག་པོ་ཡང་། ། ཞེས་སོ། ། ཡང་ལྷའི་རྣལ་འབྱོར་སྔ་མ་ལ་གནས་ནས། སྐེ་ཚེ་དང་བཤང་གཅི་སོགས་ནས་བསྒྲུབ་བྱའི་གཟུགས་བརྙན་བྱས་ལ། དེ་ལ་རྣམ་ཤེས་བཀུག་པ་སྔོན་དུ་འགྲོ་བས། ལིངྒ་དེ་རྐང་པས་མནན་ནས། ཆེ་གེ་མོ་རབ་ཏུ་ཚ་བས་འཁྱེར་དུ་ཆུག་ཅིག་ཅེས་བསྐུལ་བ་དང་བཅས་པར། བདུད་རྩི་ཐབས་སྦྱོར་གྱི་སྔགས་བརྗོད་ན། བསྒྲུབ་བྱ་ཚ་བ་ཆེན་པོས་བཏབ་པར་འགྱུར་རོ། །
དེ་དག་ཐམས་ཅད་དང་འབྲེལ་བའི་སྔགས་མཇུག་བསྡུ་དང་བཅས་པ་བསྟན་པ་ནི། བཤད་མ་ཐག་པའི་དྲག་པོའི་ལས་འདི་དག་ཐམས་ཅད་ལ། འོག་ནས་བཤད་པ་འདི་ནི། དེ་བཞིན་གཤེགས་པ་ཐམས་ཅད་ཀྱི་དམ་ཚིག་ཆེན་པོའི་ཁྲོ་བོ་ནི། བདུད་རྩི་ཐབས་སྦྱོར་ཏེ། དེའི་སྙིང་པོ་ནི་གསོད་པའི་ཡུལ་ལ་ཕྲེང་སྔགས་ཐམས་ཅད་ཀྱི་ཤིན་ཏུ་དམ་པར་གྱུར་པ་ཡིན་ནོ། ། སྔགས་ནི་ན་མ་ཞེས་སོགས་སོ། ། བཤད་མ་ཐག་པའི་སྦྱིན་སྲེག་གི་ལས་དང་། འོག་ནས་འཆད་པའི་བསམ་གཏན་འདི་དག་ནི། དགྲ་བོའི་ལུས་ལ་སོགས་པ་འཇིགས་པར་བྱེད་པ་ཡིན་ཏེ།
དེའི་ཕྱིར་མ་ཡེངས་པ་སྟེ། རྩེ་གཅིག་པའི་སེམས་ཀྱིས་དཀོན་མཆོག་གསུམ་ལ་གནོད་པ་བྱེད་པ་ལ་སོགས་པའི་དགྲ་བོ་རྣམས་གསོད་པའི་ལས་ཀྱི་མཆོག་འདི་བྱའོ། ། བསམ་གཏན་གྱི་སྒྲུབ་པ་ལ་གཉིས་ལས། ཐུན་མོང་གི་ཁ་སྦྱར་དབྱེ་བའི་ཆོ་ག་ནི། མངོན་སྤྱོད་ཀྱི་སྐབས་སུ་རང་ཉིད་ཞེ་སྡང་རྡོ་རྗེར་བསྐྱེད་པའི་ཕྱག་གཡས་ཀྱི་དང་པོའི་རྡོ་རྗེ་ལས་འོད་ཟེར་འཕྲོས་པས། སེམས་ཅན་ཐམས་ཅད་ཀྱི་ཞེ་སྡང་གི་དུམ་བུ་རྣམས་འོད་ཟེར་ནག་པོའི་རྣམ་པར་དྲངས་ནས། དེ་ཡོངས་སུ་གྱུར་པ་ལས། འོད་ཟེར་ནག་པོའི་གཟུགས་སུ་བསམས་ཏེ། དེ་བསྒྲུབ་བྱ་ལ་བསྟིམས་པས། བསྒྲུབ་བྱ་དེ་རྡོ་རྗེ་སེམས་དཔའ་སྟོབས་ཆེ་ཞིང་ཕ་རོལ་གནོན་ལ་རྣམ་པར་བགྲད་པ་སྨིན་མ་བསྐྱོད་པ་སོགས་པ་དང་ལྡན་ཞིང་།
འཚེ་བ་ལ་བརྩོན་པས་འཇིགས་འཇིགས་ལྟ་བུ་སྟ་རེ་ཐོ་བ་ཕྱག་ན་བསྣམས་པ་བསམས་ལ། འོག་ནས་བཤད་པའི་བསམ་གཏན་འདིས་རབ་ཏུ་བརྟག་པར་བྱའོ། ། བསམ་གཏན་ཇི་ལྟ་བུ་ཞེ་ན། གསོད་པའི་ལས་དེ་ལ་འོག་ནས་འབྱུང་བ་འདི་ནི། དྲག་པོ་ཆེན་པོའི་ཁྲོ་བོ་ནི་མི་བསྐྱོད་པ་སྟེ། དེའི་དམ་ཚིག་སྟེ་འདའ་བར་མི་བྱ་བའི་གསུང་ངོ་། ། ནམ་མཁའི་དབྱིངས་ཐམས་ཅད་ཉན་ཐོས་དང་རང་སངས་རྒྱས་དང་། ཡང་དག་པར་རྫོགས་པའི་སངས་རྒྱས་རྣམས་ཀྱིས་ཡོངས་སུ་གང་བར་བསྒོམས་ལ། དེ་ཐམས་ཅད་གདུག་པ་སྟེ་གནོད་སྦྱིན་སྲིན་པོར་གྱུར་པ་དེ་ཡིས་ཐོ་བས་བསྣུན་ཅིང་སྟ་རེས་བཅད་ནས་གསད་པར་བསམས་ལ། དེ་ནས་འདས་མ་འོངས་ཀྱི་ལས་རྣམས་བྱ་སྟེ།
དེ་ལྟར་བྱས་ན་དེ་མ་ཐག་ཏུ་བསྒྲུབ་བྱ་འཆི་བར་འགྱུར་རོ། ། སངས་རྒྱས་ནི་བསྟན་པ་ལ་གནས་ཤིང་། ཚུལ་ཁྲིམས་ལ་སོགས་པའི་ཡོན་ཏན་དང་ལྡན་པ་རྣམས་དང་། བྱང་ཆུབ་སེམས་དཔའ་ནི་དེ་དང་རྗེས་སུ་འབྲེལ་བའི་བསླབ་པ་ལྔ་ལ་སོགས་པ་དང་ལྡན་པ་སྟེ། མིའི་འཇིག་རྟེན་དེ་དག་གིས་ཡོངས་སུ་གང་བར་བསྒོམས་ནས། གདུག་པས་གསད་པར་བསམས་ནས་ལས་བྱ་སྟེ། དེ་ལྟར་ན་རྡོ་རྗེ་འཛིན་པ་ཉིད་ཀྱང་འཆི་ཞེས་པ་སྦྱོར་བའི་ཕུལ་དུ་བྱུང་བའི་ཁྱད་པར་གསུངས་པའོ། ། བཤད་མ་ཐག་པའི་རྣམ་པས་སངས་རྒྱས་རྣམས་ལ་གནོད་པ་བྱེད་པའི་དགྲ་བོ་རྣམས་སྡིག་པ་བསགས་པར་གྱུར་པ་ལ་འགྱོད་པས་སྐྲག་ཅིང་། དེ་ཉིད་ཀྱིས་ཕྱིར་འཇིགས་པས་དཀྲུགས་ལ། སྐྱབས་མེད་པར་བསམས་ནས་ལས་བྱས་ན་འཆི་བར་འགྱུར་རོ། །
གསད་པའི་སྦྱོར་བ་བསྟན་པ་ནི། བསྒྲུབ་བྱ་རྡོ་རྗེ་གནོད་སྦྱིན་སྲིན་པོས་སངས་རྒྱས་ལ་སོགས་པ་ཐམས་ཅད་བསད་པས་འགྱོད་ཅིང་སྐྲག་སྟེ། སྐྱབས་མེད་པར་གྱུར་པ་ལ། གནོད་མཛེས་ལ་བཀའ་བསྒོ་བས། དེས་བཀུག་སྟེ་མདུན་ན་གནས་པ་ལ་ལེའུ་བཅུ་གསུམ་པ་ནས་འབྱུང་བའི་ཚིགས་བཅད་ཀྱིས་བཀའ་བསྒོ་བས། ཕྱི་རོལ་གྱི་དུར་ཁྲོད་དུ་ཁྱེར་ནས། འཇིག་རྟེན་དང་འཇིག་རྟེན་ལས་འདས་པའི་འཁོར་རྣམས་ཀྱིས་མཚོན་ཆ་སྣ་ཚོགས་པས་བཅད་ཅིང་གཏུབས་ཏེ་བསད་ནས་ཤ་རྣམས་ཟོས་པར་བསྒོམ་པ་ནི་སྲིན་པོ་ལ་སོགས་པ་ཁྲོས་ཤིང་འཚེ་བའི་བདག་ཉིད་ཅན། ཤ་དང་ཁྲག་དང་ཚིལ་དང་ཞག་ལ་སོགས་པ་རྣམས་ཟ་བ་རྣམ་པ་སྣ་ཚོགས་པས་གཏུམ་ཞིང་འཇིགས་སུ་རུང་བ་དང་། ཁྲོ་བོ་མི་བཟད་པ་སྟེ་ཁྲོ་བོའི་མེ་དང་དུ་བ་བལྟ་བར་དཀའ་བ་རྣམས་ཀྱིས་བསྒྲུབ་བྱ་དེ་མཚོན་སྣ་ཚོགས་པས་བཅད་ཅིང་གཏུབས་པ་ལ་སོགས་པས་སྐྲག་པར་བྱས་པར་བསམས་ན། བསམ་གཏན་དེས་རྡོ་རྗེ་འཛིན་པ་ཉིད་ཀྱང་འཆི་ཞེས་པ་ཕུལ་དུ་བྱུང་བའི་ཁྱད་པར་གསུངས་པའོ། །
དེ་ནས་དེའི་ཤ་དང་རྒྱུ་མ་ལ་སོགས་པ་འུག་པ་དང་ཁྲ་ལ་སོགས་པ་རྣམས་ཀྱིས་ཟོས་པར་བསམས་ན། སངས་རྒྱས་ཉིད་ཀྱང་ངེས་པར་འཇིག་ན། བསྒྲུབ་བྱ་ཉིད་ལྟ་ཅི་སྨོས་ཞེས་པའོ། ། རྫས་ཀྱི་སྦྱོར་བས་བསད་པ་ནི། ནང་ལ་མཆོག་ཏུ་གཞོལ་བ་བསྙེན་པ་ལས་སུ་རུང་བའི་རྣལ་འབྱོར་པས་མི་བསྐྱོད་པའི་དཀྱིལ་འཁོར་རྒྱལ་མཆོག་མན་ཆད་ལ་གནས་ནས། ལས་རྒྱལ་མཆོག་མི་བཟད་པ་དུག་གིས་ཁྱབ་པའི་སྦྲུལ་ནག་པོ་རབ་ཏུ་ཁྲོ་བ་འཇིགས་པ་དག་ཀྱང་འཇིགས་པར་བྱེད་པའི་གདེངས་ཀ་ལྔ་དང་ལྕེ་གཉིས་ཡོད་ཅིང་། མཆེ་བ་གཙིགས་པ་བྲིས་པའམ། གཟུགས་བརྙན་བྱས་ལ། རང་གི་ཏིང་ངེ་འཛིན་སེམས་དཔའ་ཧྲི་ལས་འོད་ཟེར་འཕྲོས་པས། དུག་གི་མཆོག་གི་དམ་ཚིག་འདི་སྟེ་རྒྱུ་བ་དང་མི་རྒྱུ་བའི་དུག་རྣམས་ཁ་དོག་ནག་པོར་དྲངས་ཏེ།
སྦྲུལ་གྱི་དཔྲལ་བར་ཁྃ་བསམས་ཏེ་དེ་ལ་གཞུག་པའམ། སྦྲུལ་གྱི་ཁར་གཞུག་པར་བསམ་མོ། ། དེ་ནས་ནོར་རྒྱས་ལ་སོགས་པའི་ཀླུ་གང་ཡང་རུང་བའི་རྣམ་ཤེས་ཧྲིའི་འོད་ཟེར་གྱིས་བཀུག་ནས། གཟུགས་བརྙན་དེ་ལ་བཅུག་པས། གཟུགས་བརྙན་དེ་ཁྱད་པར་དུ་འཕགས་པ་སྟེ། འགྲོ་བའམ་རྒྱུག་པར་འགྱུར་རོ། ། དེ་ནས་དེ་ལ། ཆེ་གེ་མོ་ཟོ་ཞིག་ཅེས་བསྐུལ་ནས། དེ་ཟོས་པར་བསམས་ན། ཟ་བར་འགྱུར་ཞིང་དེའང་ངེས་པར་འཆི་བར་འགྱུར་རོ། །
སྡིག་པ་དང་རུས་སྦལ་ལ་སོགས་པ་སྦད་པ་ལ་ཡང་ཆོ་ག་དེ་བཞིན་བྱ་སྟེ། དེ་དག་གི་གཟུགས་བརྙན་བྱས་པའམ་བྲིས་ལ། ཧྲིའི་འོད་ཟེར་གྱིས་དུག་བསྡུ་བ་དང་། རྣམ་ཤེས་དགུག་པ་དང་། དེ་ནས་འགྲོ་བར་འགྱུར་བ་དང་། ཆེ་གེ་མོ་ཟོ་ཞིག་ཅེས་པས་བསྐུལ་ན་ཟ་བར་འགྱུར་རོ། ། ཁ་སྦྱར་དབྱེ་བའི་ཆོ་ག་ལྷག་མ་ནི། ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ན་གནས་པའི་སེམས་ཅན་དང་འབྲེལ་བའི་འཚེ་བ་སྟེ། སྦྲུལ་དང་དུག་ལ་སོགས་པ་ལས་བྱས་པའི་འཇིགས་པ་ཁམས་འཁྲུག་པ་སྐྱེད་པར་བྱེད་པའི་དུག་གི་འགྱུར་བ་རྣམས་ཕྱག་མཚན་གྱི་འོད་ཟེར་གྱིས་དྲངས་ཏེ། འབྱུང་པོ་ནག་པོའི་གཟུགས་སུ་བསམས་ལ།
དགྲ་བོ་ལ་ངེས་པར་དབབ་པར་བྱས་ཏེ། བཤད་མ་ཐག་པ་འདི་ནི་སྐུལ་བའི་མཆོག་སྟེ། གདུག་པ་འདུལ་བ་ལ་ཤིན་ཏུ་སྟོབས་དང་ལྡན་པ་ཡིན་ནོ། ། བསམ་གཏན་གྱིས་གསད་པའི་ཆོ་ག་ལྷག་མ་ནི་དེ་ལྟར་སྡིག་པའི་དྲི་མ་བསགས་པའི་བསྒྲུབ་བྱ་མདུན་དུ་བསམས་ལ། རང་ཉིད་ཞེ་སྡང་རྡོ་རྗེའི་དཀྱིལ་འཁོར་རྒྱལ་མཆོག་མན་ཆོད་ལ་གནས་ནས། ཐོ་བས་བསྒྲུབ་བྱའི་སྙིང་ཁར་བརྡེག་པར་བསམས་ན། རྡོ་རྗེ་འཛིན་པ་ཆེན་པོའི་བཀའ་བཞིན་དུ་དགྲ་བོའི་སྲོག་མེད་པར་བྱེད་པར་འགྱུར་རོ། ། དེ་བཞིན་དུ་རྡོ་རྗེ་ཅན་ཏེ་སྒྲུབ་པ་པོས་བསྒྲུབ་བྱ་དེ་ལ་སྟ་རེ་དང་ཐག་མདུང་ལ་སོགས་པས། གཤག་ཅིང་གཏུབས་པར་བསམས་ན། སྐུ་གསུམ་སྟེ་དམན་པ་དང་།
འབྲིང་དང་། བར་མའི་སེམས་ཅན་རྣམས་ལ་མཆོག་སྦྱིན་པས་ཏེ། ཡིད་དུ་འོང་བའི་འབྲས་བུ་སྟེར་བ་དང་། རྡོ་རྗེ་སེམས་དཔའ་སྟེ་རྫུ་འཕྲུལ་བརྟུལ་བ་ཅན་གྱི། དྲག་པོ་སྟེ་སྡིག་པའི་དྲི་མ་བསགས་པའི་བསྒྲུབ་བྱ་འཆི་བར་འགྱུར་རོ། ། གཞན་གྱི་རིག་པ་བཟློག་པའི་སྦྱོར་བ་ནི། ནང་ལ་མཆོག་ཏུ་གཞོལ་བ་བསྙེན་པ་ལས་སུ་རུང་བས། མི་བསྐྱོད་པའི་དཀྱིལ་འཁོར་རྒྱལ་མཆོག་གི་བར་དུ་བསྐྱེད་པའི་རྟེན་དེ་ལ་གནས་ཏེ། མ་དད་པར་སྨྲ་བ་ལ་སོགས་པའི་བསྒྲུབ་བྱ་དེ་ལ། གནོད་པ་ཟློག་པར་བྱེད་པའི་ཕུར་བཟློག་མཁན་གྱི་བཟླས་བརྗོད་དང་།
སྦྱིན་སྲེག་ལ་སོགས་པ་དེ་ལ་ཕན་པར་འདོད་པས་བྱེད་བཞིན་པ་དང་། བསྒྲུབ་བྱ་བསྲུང་བར་བྱེད་པའི་ཕྲེང་སྔགས་ལ་སོགས་པ་རྣམས་དང་། བསྒྲུབ་བྱ་མཉེས་པར་བྱས་པའི་ལྷ་རྣམས་ཀྱང་སྔར་ཇི་སྐད་བཤད་པའི་ཚུལ་གྱིས་བསམ་གཏན་གྱི་ཕུར་བུས་གདབ་པར་བྱའོ། ། བཤད་མ་ཐག་པའི་རིམ་པ་འདི་ནི། གཞན་གྱི་རིག་པ་གཅོད་པར་བྱེད་པ་དང་། གསོད་པར་བྱེད་པའི་ཡུལ་ལ་མཆོག་ཏུ་གྱུར་ཅིང་ཁྱད་པར་དུ་འཕགས་པ་དང་། དམ་ཚིག་ཤིན་ཏུ་འདའ་དཀའ་བ་ཡིན་པར་རྡོ་རྗེ་འཆང་ཆེན་པོས་གསུངས་སོ། ། རྫོགས་རིམ་པས་གསད་པའི་ཆོ་ག་བཤད་པ་ནི། བདག་ཉིད་ཟུང་འཇུག་གི་དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་རྡོ་རྗེ་ཕུང་པོ་སྟེ་ཕུང་པོ་ལྔའི་བདག་ཉིད་ཀྱི།
འཇིག་རྟེན་གསུམ་པོ་འདི་དག་གི་ནང་གི་དཀྱིལ་འཁོར་དུ་སེམས་ཅན་སྒོང་ང་ལས་སྐྱེས་པ་ལ་སོགས་པའི་ནང་ན། མ་དད་པར་སྨྲ་བ་ལ་སོགས་པ་གསད་པར་བྱ་བའི་ཡུལ་ཇི་ཙམ་གནས་པ་དེ་དག་བསམ་གཏན་གཉིས་གང་རུང་གིས་བཤིག་སྟེ། འོད་གསལ་དུ་བཅུག་ནས་གསད་ཅིང་གཞོམ་པར་བྱས་པ་དེའི་འོག་ཏུ། དེའི་རྣམ་པར་ཤེས་པ་འོད་ཀྱི་གོང་བུའི་ཚུལ་དུ་བྱུང་བ་དེ། རང་གི་སེམས་ཙམ་དུ་རྟོགས་པར་བྱས་ནས། རང་ལ་བསྡུས་ཏེ། བདག་ཉིད་དུ་རྟོགས་པ་སྟེ་མི་བསྐྱོད་པའི་ཞིང་དུ་རྡོ་རྗེ་སེམས་དཔར་འགྱུར་བར་བསམས་ན། མཉེས་པར་འགྱུར་བ་སྟེ་གསད་པར་འགྱུར་བའི་སེམས་ཅན་དེ་རྣམས་མི་བསྐྱོད་པའི་འཇིག་རྟེན་གྱི་ཁམས་སུ་རོལ་བར་འགྱུར་གྱི། དེ་ལས་གཞན་དུ་མཚོན་ཆ་ལ་སོགས་པས་བཅོམ་སྟེ་གསད་པ་ནི་དེ་ལྟར་འགྱུར་བ་མིན་ནོ། ། ཡང་དག་པ་དེ་ཉིད་གསལ་བར་བསྟན་པ་ནི།
ཟུང་འཇུག་པས་ལོངས་སྐུ་སྟོན་པ་སངས་རྒྱས་ཏེ་སྐུ་རྡོ་རྗེ་དང་། རྡོ་རྗེ་འཛིན་ཏེ་ཐུགས་རྡོ་རྗེ་དང་། རྡོ་རྗེ་ཆོས་ཏེ་གསུང་རྡོ་རྗེ་དང་། གསུམ་གྱི་རང་བཞིན་གྱི་སྤྲུལ་སྐུར་བསྒྱུར་བའི་རྡོ་རྗེ་ཅན་ཏེ་སྒྲུབ་པ་པོ་རང་ཉིད། རྡོ་རྗེ་ཐུགས་ཏེ་རྡོ་རྗེ་འཆང་ཆེན་པོའི་བཀའ་བཞིན་དུ་རིལ་འཛིན་དང་རྗེས་གཞིག་གི་བསམ་གཏན་གཉིས་གང་རུང་གི་སྦྱོར་བས་བཤིག་སྟེ། དེ་བཞིན་ཉིད་ལ་དམིགས་པ་ན། བདག་གི་རྒྱུད་དུ་གཏོགས་པའི་ཕུང་པོ་རྣམས་འཇིགས་པར་སྣང་བ་དེ་བཞིན་དུ། བསྒྲུབ་བྱ་མ་དད་པར་སྨྲ་བ་ལ་སོགས་པའི་ཕུང་པོ་རྣམས་ཀྱང་གསད་པའི་བསམ་པས། བསམ་གཏན་གཉིས་གང་རུང་གིས་བཤིག་པས། འོད་གསལ་དུ་བཅུག་པ་ན་འཆི་བར་འགྱུར་བ་ཡིན་ནོ། །
གསད་པའི་ཆོ་ག་འདི་ནི་རྫོགས་རིམ་ལ་གནས་པ་རྣམས་ཀྱི་ཡིན་ཏེ། འདི་ནི་རྡོ་རྗེ་འཆང་ཆེན་པོའི་བཀའ་འོ། ། ཁྲོ་བོ་ཆེན་པོའི་དམ་ཚིག་ནི་རྡོ་རྗེ་འཆང་ཆེན་པོའོ། ། དེ་ལས་བྱུང་བ་ནི་དེ་དང་གཅིག་ཏུ་གྱུར་པ་ཞེ་སྡང་རྡོ་རྗེ་ནི། རྡོ་རྗེ་ཁྲོ་བོ་སྟེ་དེས་དེ་སྐད་ཅེས་བཀའ་བསྩལ་ཏོ། ། ལས་ཕྲན་ཚེགས་བསྟན་པ་ལ་གསུམ་གྱི་བསྡུ་བ་པོའི་ཚིག་གིས་སྟོན་པའི་ཁྱད་པར་བསྟན་པ་ནི། དེ་ནས་བཀའ་སྩལ་ཏོ་ཞེས་སྦྱར། སུ་ཞིག་གིས་ན། རྒྱལ་པོ་རྡོ་རྗེ་འཛིན་ཏེ། ཞེ་སྡང་རྡོ་རྗེས་སོ། །
དེའི་ཁྱད་པར་ནི། ཐམས་ཅད་སྟོང་པའི་བདག་ཉིད་ཡིན་པས་ན་ཐམས་ཅད་ནམ་མཁའ། དེ་ཉིད་ཀྱིས་ན་ཐུབ་པ་ཆེན་པོ། ཐམས་ཅད་དབང་བསྐུར་ནི་དེར་ཟད་ཅིང་འཇིག་པ་སྟེ། དེ་ལས་འདས་པས་ན་རྫོགས་སངས་རྒྱས་སོ། ། ཡིད་བཞིན་གྱི་ནོར་བུ་རིན་པོ་ཆེ་དང་འདྲ་བར། འདོད་པའི་འབྲས་བུ་སྟེར་བའི་ཡེ་ཤེས་རྡོ་རྗེས་སོ། ། གང་ཞིག་ན། འོག་ནས་བྱུང་བའི་ཆེད་དུ་བརྗོད་པ་འདིའོ། ། སྟོན་པའི་གསུང་གིས་ཆེད་དུ་བརྗོད་པ་ནི།
ཨེ་མ་ཧོ་སྟེ་ངོ་མཚར་བའོ། ། གང་ཞིག་ངོ་མཚར་ཞེ་ན། རྒྱུ་དང་བྲལ་བའི་ཕྱིར། གདོད་མ་ནས་མ་སྐྱེས་པའི་ཆོས་ཟིན་པ་དང་མ་ཟིན་པའི་ཕུང་པོ་སོགས་ལ། དུས་གསུམ་གྱི་རྒྱལ་བ་རྣམས་ཞི་བ་ལ་སོགས་པའི་ལས་ཀྱི་ཚོགས་ཉམས་སུ་བླངས་པས། དེའི་འབྲས་བུ་སྐྱེ་བར་བསྟན་པ་གང་ཡིན་པ་དེའོ། ། ཐབས་གང་ལས་ཤེ་ན། རྣམ་རྟོག་ཐམས་ཅད་དང་བྲལ་བའི་ཕྱིར་ངོ་བོ་ཉིད་ཀྱིས་དག་པའི་རྡོ་རྗེ་ཐེག་པ་སྟེ་འོད་གསལ་བ་བླ་ན་མེད་པར་གང་ཞིག་བསྒོམ་པ་ལས་སོ། ། ལས་སྦྱོར་དངོས་བསྟན་པ་ལ་གཉིས་ཀྱི། དུག་དྲང་བའི་ཆོ་ག་ནི།
ཆོས་བདག་མེད་པར་གནས་པ་དེ་ལ། འོག་ནས་བཤད་པ་འདི་ནི། ཡོ་བྱད་ཉུང་ངུ་ཙམ་གྱིས་བསྒྲུབ་པར་བྱ་བ་ཡིན་པས་ན་ལས་ཕྲན་ཚེགས། སྙིང་པོར་གྱུར་པས་ན་རྡོ་རྗེ། དེ་ཉིད་ཀྱིས་སྦ་བར་བྱ་བས་ན་གསང་བའོ། ། དེ་ལ་བསྙེན་པ་ལས་སུ་རུང་བའི་རྣལ་འབྱོར་པས། ཞེ་སྡང་རྡོ་རྗེའི་དཀྱིལ་འཁོར་རྒྱལ་མཆོག་ཡན་ཆོད་ལ་གནས་ནས། ལས་རྒྱལ་མཆོག་སྦྲུལ་གདེངས་ཀ་གཅིག་པའམ། གདེངས་ཀ་གསུམ་ལ་སོགས་པ་དང་ལྡན་པས། མི་སྡུག་ཅིང་གཟུགས་ངན་པ་དང་།
འཇིགས་པར་བྱེད་པ་རྣམ་པར་འགྱུར་བ། འོད་ནག་པོ་འབར་བ་འཁྲུག་ཅིང་ཁྲོ་ལ། ལྕེ་གཉིས་ཀུན་ཏུ་བསྐྱོད་པ། ཁ་རེ་རེ་ཞིང་མཆེ་བའི་ཕྲེང་བས་གཏམས་པ། རྡོ་རྒྱུས་སམ་སོལ་བས་བྲིས་ཤིང་བསམས་ལ། དེ་ལ་འདི་ནི་སྟེ་འོག་ནས་བཤད་པའི་ཀླུའི་ཁྲོ་བོ་བསྐུལ་བའི་སྙིང་པོ་སྟེ། ས་བོན་བསམ་པར་བྱའོ། ། དེ་ནི་ཁཾ་ཞེས་པ་སྟེ། ཀླུའི་ཁའི་ནང་དུ་ཁཾ་ནག་པོ་བཀོད་ལ། དེ་ཡོངས་སུ་གྱུར་པ་ལས་བྱུང་བའི་མི་བཟད་པའི་དུག་ཧ་ལ་ཧ་ལ་དང་འདྲ་བར་གནག་པ།
མེ་ལྟར་བསྲེག་པ་བཟོད་པར་དཀའ་བ་བསྒོམས་ལ། ནོར་རྒྱས་ལ་སོགས་པ་ཀླུ་གང་རུང་གི་རྣམ་ཤེས་རང་གི་ཏིང་ངེ་འཛིན་སེམས་དཔའ་ཧྲི་ལས་བྱུང་བའི་འོད་ཟེར་གྱི་ལྕགས་ཀྱུས་དྲངས་ནས་བཅུག་པས། སྦྲུལ་རྣམ་པར་གཡོ་བར་བསྒོམས་ན་འགུག་པར་འགྱུར་བར་གདོན་མི་ཟའོ། ། དེ་ནས་ཆེ་གེ་མོ་ཟོ་ཞིག་ཅེས་བསྐུལ་བས་ཟ་བར་འགྱུར་རོ། ། སྦྲུལ་དེ་ལ་འོག་ནས་འབྱུང་བ་འདི་ནི། རྒྱུ་བ་དང་། མི་རྒྱུ་བ་རྣམས་ལས། དུག་རྣམས་ཐམས་ཅད་འབྱིན་པའི་སྙིང་པོ་སྟེ། གང་ཞེ་ན། ཧྲི་ཞེས་པའོ། །
རྒྱུ་བ་དང་མི་རྒྱུ་བ་རྣམ་པ་སྣ་ཚོགས་པ་ལས་བྱུང་བའི་དུག་ཁམས་གསུམ་སྟེ་མཆོག་དང་འབྲིང་དང་ཐ་མའི་སྣོད་ལ་གནས་པ་མ་ལུས་པ་ཀུན། ཧྲི་དེས་ཁྱེར་ཤིང་དྲངས་པར་བསྒོམས་ལ། དེ་ནས་སྦྲུལ་གྱི་ལུས་ལ་འབབ་པར་གྱུར་པར་བསམས་ན། སྦྲུལ་དེ་དེ་མ་ཐག་ཏུ་སྟེ་བསམས་པ་ཙམ་གྱིས་དུག་གི་རྒྱ་མཚོ་ལྟར་ཤིན་ཏུ་མི་བཟད་པར་འགྱུར་རོ། ། དེ་ནས་ཧྲི་ཞེས་པའི་སྔགས་འདིས་བསྐུལ་བས། སྦྲུལ་དེས་རེག་མ་ཐག་ཏུ་སྟེ་ཟིན་པ་ཙམ་གྱིས་སྐྱེ་བོ་ཀུན་དུག་གིས་ཕོག་སྟེ་འཇིག་ཅིང་འཆི་བར་ཐེ་ཚོམ་མེད་དོ། ། དེ་བཞིན་དུ་སྡིག་པ་དང་། སྦལ་པ་ལ་སོགས་པ་སྲོག་ཆགས་ཀྱི་བྱེ་བྲག་སྣ་ཚོགས་པ་དག་ལ་ཡང་། དུག་དབབ་པའི་ཆོ་ག་བཤད་མ་ཐག་པ་འདི་བཞིན་དུ་རབ་ཏུ་སྦྱར་བར་བྱའོ། ། གང་གིས་ཤེ་ན།
སྦྱོར་བ་འབྱུང་བའི་མཚན་ཉིད་ཀྱིས་ཞེས་ཏེ། སྦྱོར་བ་ནི་དུག་གོ ། དེ་སྡིག་པ་ལ་སོགས་པ་འབྱུང་བའི་མཚན་ཉིད་ལ་མཁས་པས་སོ། ། འདི་དག་གི་དོན་ནི། སྔར་རྫས་ཀྱིས་གསད་པའི་སྐབས་དང་འདྲ་བར་ཤེས་པར་བྱའོ། ། དུག་སྤོ་བའི་ཆོ་ག་ནི། དེ་ཡང་ལྷས་སྦྱིན་དུག་དང་ལྡན་པ་ལྟ་བུའི་དུག་དེ། མ་དད་པར་སྨྲ་བ་མཆོག་སྦྱིན་ལྟ་བུ་ལ་སོགས་པའམ། ཀླུ་ལ་སོགས་པ་གདུག་པ་ཅན་ལ་ཡོད་པའི་དུག་སྟེ། མ་དད་པར་སྨྲ་བ་ལ་སོགས་པའི་བསྒྲུབ་བྱ་ལ་སྤོ་བར་བྱེད་ན།
བསྙེན་པ་དང་ལྷའི་རྣལ་འབྱོར་སྔ་མ་དང་འདྲ་ལ། ལས་རྒྱལ་མཆོག་ལྟ་བ་རྡོ་རྗེའི་དུག་དང་། མཆེ་བའི་དུག་ལ་སོགས་པ་དང་། སེམས་ཅན་གཞན་ཡང་མི་བཟད་པའི་དུག་དང་ལྡན་པ་དེ་དག་གི་སྤྱི་བོར་ཨོཾ་ལས་འཁོར་ལོ་རྩིབས་བཅུ་གཉིས་ཀྱི་ལྟེ་བར་ཨོཾ་གྱིས་མཚན་པ་བསམ། རྐང་པའི་འོག་ཏུ་ཡང་དེ་ལྟར་བསམས། དེ་ནས་སྤྱི་བོའི་ཨོཾ་དཀར་པོའི་འོད་ཀྱིས་དུག་ཐམས་ཅད་ཕུལ་ཏེ་རྐང་པའི་འོག་གི་ཨོཾ་ལ་ནག་ཕུངས་ཀྱིས་བྱུང་བར་བསམས་ལ། དེ་ནས་ནམ་མཁའ་རྡོ་རྗེའི་དཀྱིལ་འཁོར་ཏེ། བསྒྲུབ་བྱ་མ་དད་པར་སྨྲ་བའི་སྙིང་ཁར་ཡི་གེ་ཁཾ་བསམས་ཏེ། ཡེ་ཤེས་རྡོ་རྗེ་སྟེ་ཏིང་ངེ་འཛིན་སེམས་དཔའི་ཧྲིའི་འོད་ཟེར་གྱིས། རྐང་པའི་འོག་གི་ཨོཾ་ལ་བསྡུས་པའི་དུག་རྣམས་དྲངས་ཏེ།
བསྒྲུབ་བྱའི་སྙིང་ཁའི་ཁཾ་ལ་བཅུག་པས། དེ་ཉིད་དུག་དང་ལྡན་པར་འགྱུར་རོ། ། དུག་གི་དམ་ཚིག་ཆེན་པོའི་རྡོ་རྗེ་ནི། རྡོ་རྗེ་འཆང་ཆེན་པོའོ། ། དེ་ལྟར་དྲག་པོའི་ལས་སྦྱོར་བསྟན་ནས། ཞི་བའི་ལས་སྦྱོར་ལ་གཉིས་ཏེ། དུག་བསལ་བ་དང་། ནད་བསལ་བའོ། ། དང་པོ་དུག་བསལ་བའི་སྦྱོར་བ་གཉིས་བསྟན་པ་ནི། ནང་ལ་མཆོག་ཏུ་གཞོལ་བ་བསྙེན་པ་ལས་སུ་རུང་བས།
རྣམ་སྣང་གི་དཀྱིལ་འཁོར་རྒྱལ་མཆོག་གི་བར་ལ་གནས་ནས་ལས་རྒྱལ་མཆོག ཧཱུྃ་རྡོ་རྗེ་ཆེན་པོའི་སྙིང་པོ་འདི། ཞེས་པ་དུག་དང་ལྡན་པའི་བསྒྲུབ་བྱའི་རྐང་པའི་འོག་ཏུ་དུག་གསོ་བའི་སྙིང་པོ་ཡི་གེ་ཧྃ་འདི་ཡོངས་སུ་གྱུར་པ་ལས། སྣ་ཚོགས་རྡོ་རྗེ་ཆེན་པོ་ཁ་དོག་དཀར་པོ་འོད་ཀྱི་སྤྲིན་ཏེ། ཚོགས་ཤིན་ཏུ་འབར་བ་ཟླ་བའི་འོད་ཟེར་བཞིན་དུ་ཤིན་ཏུ་བསིལ་བ་ལྟེ་བ་ཧཱུྃ་གིས་མཚན་པ་བསམ། གནས་བཞི་དག་ཏུ་སྦྱོར་བ་ཡིས། ། དེ་མ་ཐག་ཏུ་སྡུད་པས་ལྡང་། ། ཞེས་པ་ཧཱུྃ་གི་འོད་ཀྱིས་དུག་ཐམས་ཅད་འདོམས་ཀྱི་པད་མོའི་བར་དུ་གྱེན་དུ་ཕུལ་བས། དེ་མན་ཆད་དཀར་སངས་ཀྱིས་སོང་བར་བསམ། ཡང་འོད་དེས་ལྟེ་བའི་པད་མར་ནག་ཕུངས་ཀྱིས་ཕུལ་བས།
དེ་མན་ཆད་དཀར་སངས་ཀྱིས་སོང་བས་བསམ། དེ་ནས་སྙིང་ཁའི་བར་དུ་ཕུལ། དེ་ནས་ཡང་ལྐོག་མའི་བར་དུ་ཕུལ་ཏེ། དེ་ལྟར་སྡུད་པའི་སྦྱོར་བས། ལྟར་བ་སྟེ་དེ་མ་ཐག་ཏུ་དུག་སྟེང་དུ་འགྲོའོ། ། དེ་བཞིན་དུ་ལན་གསུམ་ལ་སོགས་པ་ཡང་དང་ཡང་དུ་བསྒོམས་ནས། ཁ་ནས་མར་ལ་དུག་ཐམས་ཅད་ནག་ཕུངས་ཀྱི་སྐྱུག་པར་རྣམ་པར་བསམས་ན། ནམ་མཁའི་ཁམས་ཀུན་དུག་གིས་གང་བ་ཡང་དུག་མེད་པར་བྱེད་པར་འགྱུར་ཅིང་། བདེ་བར་གནས་པར་འགྱུར་རོ། ། དུག་བསལ་བའི་སྦྱོར་བ་གཉིས་པ་ནི།
དེ་ལ་འོག་ནས་འབྱུང་བ་འདི་ནི། ད་དུ་ར་དང་། ལང་ཀུ་ལ་སོགས་པ་དང་། སྦྱར་བའི་དུག་ལ་སོགས་པ་ཉེ་བའི་དུག་ཐམས་ཅད་གསོ་བའི་སྙིང་པོའོ། ། གང་ཞེ་ན་ཨཱ་ཞེས་པའོ། ། ཉེ་བའི་དུག་འབའ་ཞིག་གི་གཉེན་པོར་འགྱུར་བར་མ་ཟད་ཀྱི། བྱ་ལ་དང་། གར་ད་བ་ལ་སོགས་པའི་འབྲས་དང་། འབྲུམ་ཕྲན་ལ་སོགས་པའི་ཕོལ་མིག་དང་། ཨེ་ནི་པ་ཏི་ཏ་ལ་སོགས་པ་འབྲུམ་བུ་རྣམས་དང་།
གང་གཞན་ནད་དུ་བཤད་པ་རིམས་དང་། འགོ་བའི་ནད་ལ་སོགས་པ་རྣམས་ཀྱང་། ཕྱག་ན་རྡོ་རྗེའི་བཀས་བསྟན་པ་ཇི་བཞིན་དུ་བསམས་པ་ཙམ་གྱིས་ཏེ། འོག་ནས་བཤད་པའི་བསམ་གཏན་གྱིས་མེད་པར་འགྱུར་རོ། ། དེ་ཡང་རྣམ་སྣང་གི་དཀྱིལ་འཁོར་རྒྱལ་མཆོག་ལ་གནས་པས་ལས་རྒྱལ་མཆོག་ནི་རང་གི་ལག་པ་གཡོན་པའི་མཐིལ་དུ་པད་མ་འདབ་མ་བརྒྱད་པ་ཟླ་བའི་འོད་བཞིན་དུ་དྲི་མ་མེད་པ་དཀར་པོ་དེའི་དབུས་ན་འདུག་པའི་ཡི་གེ་ཨ་དཀར་པོ་འོད་ཟེར་ལྔ་རྫོགས་པ་བསམས་ཤིང་། འདབ་མ་བརྒྱད་ལ་ཡང་ཧྲི་བརྒྱད་བསྒོམས་ལ། ཡི་གེ་ཧྲི་འདོན་ཅིང་ལག་པས་ནད་པ་ལ་བྱབས་པས། ཧྲིའི་འོད་ཟེར་གྱིས་ནད་པའི་དུག་རྣམས་དྲངས་ཏེ། ཡི་གེ་ཨ་བཅུག་པས་ཨ་ནག་པོར་སོང་བར་བསམས་པ་ནི། བསྐུལ་བ་ན་ནི་དམ་ཚིག་གནག །
ཅེས་ཏེ། བསྐུལ་བ་ནི་ནད་བླངས་པའོ། ། དེ་ནས་དུག་ས་ལ་ཕོ་བས་ཨ་དེ་དཀར་པོར་སོང་བར་བསམ་པ་ནི། སྡུད་པ་ན་ནི་དམ་ཚིག་དཀར། ། ཞེས་ཏེ། སྡུད་པ་ནི་དུག་བསལ་བའོ། ། དེ་ལྟར་བྱབས་པ་བྱས་ན་དུག་མེད་པར་འགྱུར་རོ། ། སྔར་བཤད་པའི་བསམ་གཏན་ཀྱི་གནས་ལ་ས་བོན་གྱི་རྣམ་པ་འདི་ནི། སྐལ་པ་ངན་པ་རྣམས་ལ་སྦ་བར་བྱ་བས་གསང་བ་དང་། འོད་གསལ་གྱིས་སྦྱང་བའི་ཕྱིར་ཡེ་ཤེས་དྲི་མ་མེད་པ་དང་།
གསང་ཆེན་སྟེ་སངས་རྒྱས་རྣམས་ཀྱི་གསང་བའོ། ། གཉིས་པ་ནད་བསལ་བའི་སྦྱོར་བ་ལ་གཉིས་ཀྱི། བསྐྱེད་རིམ་པའི་སྔགས་གསུམ་གྱི་སྒོ་ནས་ནད་བསལ་བ་ལ། མདོར་བསྡུས་པའི་དོན་ནི། སྐུ་གསུང་ཐུགས་ཀྱི་རྡོ་རྗེའི་དྲན་པ་ཅིག་པ་མཐར་ཕྱིན་ཅིང་། སྔགས་གསུམ་ལ་འབུམ་ཕྲག་རེ་བཟླས་པ་དང་། སྔགས་དེ་དག་གི་སྦྱིན་སྲེག་ཁྲི་ཕྲག་རེས་ལྷ་མཉེས་པར་བྱས་པའི་སྐུ་གསུང་ཐུགས་ཀྱི་རྡོ་རྗེའི་རྣལ་འབྱོར་པ་གསུམ་གྱིས། ནད་བསལ་བར་འདོད་ན། རྣམ་པར་སྣང་མཛད་ལ་སོགས་པའི་རིགས་གསུམ་གྱི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་པས།
ལས་རྒྱལ་མཆོག་ནི། རང་རང་གི་ཏིང་ངེ་འཛིན་སེམས་དཔའ་ཨོཾ་ལ་སོགས་པ་ལ། རང་རང་གི་སྔགས་ཨོཾ་ཛི་ན་ཛིག་ལ་སོགས་པའི་སྔགས་ཀྱིས་སྦྲུལ་འཁྱིལ་བ་ལྟར་བསྐོར་བའི་ཏིང་ངེ་འཛིན་སེམས་དཔའ་ལས། རང་རང་གི་སྔགས་ཀྱི་ཕྲེང་བ་མུ་ཏིག་སྟར་ལ་བརྒྱུས་པ་བཞིན་བདག་གི་སྣ་བུག་གཡས་པ་ནས་བྱུང་སྟེ། བདག་གི་མདུན་དུ་ཟླ་བའི་སྟེང་ན་གནས་པའི་ནད་པའི་སྣ་བུག་གཡོན་པ་ནས་ཞུགས་ནས། སྙིང་ཁའི་ཟླ་བ་ལ་སྦྲུལ་འཁྱིལ་པའི་ཚུལ་དུ་གནས་པར་བསམ་ཞིང་རང་རང་གི་སྔགས་བཟླས་པས། སྔགས་ཀྱི་འོད་ཟེར་གྱིས་ནད་པའི་ལུས་ལ་ཡོད་པའི་ནད་ཀྱི་དངོས་པོ་ཐམས་ཅད་སྤྲེའུ་འམ་ཁྱིའི་དངོས་པོར་བསྡུས་ནས། ནད་པའི་སྣ་བུག་གཡས་པ་ནས་ཕྱུང་སྟེ། བདག་གི་མདུན་ན་གནས་པ་ལ་རྣམ་སྣང་གིས་འཁོར་ལོ་དང་། མི་བསྐྱོད་པས་རྡོ་རྗེ་དང་།
འོད་དཔག་མེད་ཀྱིས་པད་མ་བརྒྱབ་པས། ཐལ་བར་བྱས་པར་བསམ་པར་བྱའོ། ། དེ་ནས་ཡང་རང་རང་གི་ཡུམ་དང་སྙོམས་པར་ཞུགས་པ་ལས། སྦྱོར་མཚམས་ནས་རྣམ་སྣང་ལ་སོགས་པས་གཙོ་བྱས་པའི་རང་རང་གི་དཀྱིལ་འཁོར་མདུན་གྱི་ནད་པའི་སྟེང་གི་བར་སྣང་ལ་སྤྲོས་ལ། དེ་དག་རང་རང་གི་ཡུམ་དང་སྙོམས་པར་ཞུགས་པ་ལས། བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས། ནད་པ་ལ་དབང་བསྐུར་བར་བསམ་པར་བྱའོ། ། དེ་ལྟར་ཞག་བདུན་ལ་སོགས་བྱས་ན་ནད་ལས་ཐར་པར་འགྱུར་རོ། ཚིག་གི་དོན་ནི། དེ་ལ་འོག་ནས་འབྱུང་བ་འདི་ནི།
མཚོན་ཆ་ལ་སོགས་པ་གློ་བུར་གྱི་རྒྱུ་ལས་བྱུང་བ་དང་། མངོན་སྤྱོད་ཀྱི་རྒྱུ་ལས་བྱུང་བ་ཕྱིའི་དང་། ནད་གཞི་དང་ཁམས་མ་སྙོམས་པ་དང་། ཁ་ཟས་མི་མཐུན་པའི་རྒྱུ་ལས་བྱུང་བ་ནང་གི་ནད་རྣམས་བསལ་བའི་སྔགས་ནི། ཛི་ན་ཛིག་ཅེས་སོགས་སོ། ། དེ་ལ་སྐུ་གསུང་ཐུགས་ཀྱི་རྡོ་རྗེའི་རྣལ་འབྱོར་པ་གསུམ་གྱིས་ནད་ཀྱི་རྡོ་རྗེ་སྟེ་གསོ་བར་དཀའ་བའི་ནད་བསྐུལ་བ་སྟེ་བསལ་བར་འདོད་པའི་བསམ་པས། བཤད་མ་ཐག་པའི་སྔགས་ཀྱི་ཡིག་གེའི་ཚིག་འདི་དག་ལས། གང་འདོད་ཅིང་གང་ལ་དགའ་བས། དད་པས་ཏེ་མོས་པས་བསྟེན་ན། ནད་ཞི་བའི་ཡོན་ཏན་ཐོབ་པར་འགྱུར་རོ། །
ལྷའི་རྣལ་འབྱོར་ཇི་ལྟ་བུ་ལ་བརྟེན་ཅེ་ན། སྔགས་དེ་དང་འདྲ་བས་ཏེ། རྗེས་སུ་མཐུན་པའི་རྣམ་སྣང་ལ་སོགས་པའི་གཟུགས་ཏེ་ལྷའི་སྐུ་བསྒོམ་ཞིང་བསམ་པར་བྱའོ། ། རྣམ་སྣང་ལ་སོགས་པ་གང་རུང་གི་དཀྱིལ་འཁོར་རྒྱལ་མཆོག་ཡན་ཆད་ལ་གནས་ནས། ལས་རྒྱལ་མཆོག་ནད་པ་རང་གི་ལུས་ངག་སེམས་ལ་གནས་པའི་དམ་ཚིག་སྟེ་ནད་སྤྲེའུ་འམ་ཁྱི་ལས་བྱུང་བ་སྟེ། ཁྱི་ལྟ་བུའི་རྣམ་པ་ཅན་ནད་པ་ལས་ཕྱིར་བྱུང་བར་བསམས་ནས། འཁོར་ལོའམ་རྡོ་རྗེ་ཁ་གྱེས་པ་རྡོ་རྗེའི་གོ་འཕང་སྟེ་རང་གི་ལག་པ་གཡས་པ་ན་གནས་པར་བསམས་ལ། ནད་པའི་ལུས་ངག་སེམས་ལ་གནས་པའི་དམ་ཚིག་སྟེ་ནད་རྣམས་དེས་བསྣུན་པས། ནད་རྣམས་ཕྱེ་མར་བརླག་ཅིང་ཐལ་པར་འགྱུར་བར་བསྒོམས་པར་བྱའོ། ། དུས་དེ་ནས་བརྩམས་ཏེ་མི་བསྐྱོད་པ་ལ་སོགས་པ་རྫོགས་པའི་སངས་རྒྱས་རྣམས་དང་།
བྱམས་པ་ལ་སོགས་པ་བྱང་ཆུབ་སེམས་དཔའ་རང་གི་ལུས་ལ་གནས་པ་གྲགས་ཆེན་རྣམས། ནད་པ་དེ་ལ་ནད་ལས་ངེས་པར་རྒྱལ་བའི་བྱིན་བརླབས་གོ་འཕང་དམ་པ་དག་རབ་ཏུ་སྩོལ་བར་མཛད་དོ། ། ཇི་ལྟར་ཞེ་ན། འོག་ནས་འབྱུང་བ་འདི་སྐད་ཅེས་ཀྱང་བཀའ་བསྩལ་ཏོ། ། སངས་རྒྱས་སྤྲིན་ཏེ་སྤྱན་མ་དང་སྙོམས་པར་ཞུགས་པའི་རྣམ་སྣང་གི་ཚོགས་དང་། རྡོ་རྗེ་རྒྱལ་པོ་སྤྲིན་སྟེ་མི་བསྐྱོད་པའི་ཚོགས་དང་། འོད་དཔག་ཏུ་མེད་པའི་ཚོགས་རང་རང་གི་ཕྱག་རྒྱ་དང་སྙོམས་པར་ཞུགས་པ་ལས་བྱུང་བའི་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས། ནད་པའི་རང་ལུས་ངག་སེམས་རྡོ་རྗེ་ལ་དབང་བསྐུར་བས་ནད་ལས་ཐར་པར་བསྒོམ་པར་བྱའོ། ། རྫོགས་རིམ་པས་ནད་ཞི་བའི་སྦྱོར་བ་ནི། ཟུང་འཇུག་པས་རང་རང་གི་ལྷག་པའི་ལྷས་གཙོ་བྱས་པའི་དཀྱིལ་འཁོར་རྒྱལ་མཆོག་ཡན་ཆད་ལ་གནས་ནས།
ལས་རྒྱལ་མཆོག་ནད་ཞི་བའི་སྦྱོར་བ་གསུམ་ཡོད་པ་ལས། འོད་གསལ་གྱིས་ཞི་བར་བྱ་བ་ནི། ཕྱོགས་བཅུའི་སངས་རྒྱས་ཐམས་ཅད་ནི་ནད་པའི་གཟུགས་ལ་སོགས་པའི་ཕུང་པོ་རྣམས་སོ། ། བློ་ལྡན་ནི་རང་གི་རྣམ་ཤེས་དང་ལྡན་པའོ། ། བྱང་ཆུབ་སེམས་དཔའ་ནི་མིག་ལ་སོགས་པའི་དབང་པོ་རྣམས་ཏེ།

དེ་དག་ནད་པ་དེ་ལ་ནད་ཀྱིས་བསྐྱོད་པས་ཁྲོས་པར་བསམས་ནས། འཆི་བར་བྱེད་པ་དམ་པ་སྟེ་ནད་བསལ་བར་འདོད་པའི་བསམ་པས། ནད་པའི་གཟུགས་ལ་སོགས་པའི་ཕུང་པོ་རྣམས་བསམ་གཏན་གཉིས་གང་རུང་གིས་འོད་གསལ་དུ་བཅུག་ན། འོད་གསལ་ལ་དམིགས་པའི་བསམ་གཏན་གྱི་སྦྱོར་བ་འདི་དག་གིས། ནད་ཀྱི་རིགས་གང་ཡིན་པ་ལས་ལས་སྐྱེས་པ་ལ་སོགས་པར་གྲགས་པ་དེ་དག་ཉི་མ་བདུན་གྱིས་འཇིག་ཅིང་མེད་པར་འགྱུར་རོ། ། གཉིས་པ་རྡོ་རྗེས་བཟླས་པས་ཞི་བར་བྱ་བ་ནི། ཡང་ན་ཆུའི་དཀྱིལ་འཁོར་དཀར་པོ་དལ་ཞིང་རྒྱུ་བ་དེའི་ཚེ། རླུང་སྔགས་མཉམ་པར་སྦྱར་ནས། བརྒྱ་རྩ་བརྒྱད་དེ་དགུ་བརྒྱ་བ་ཕྲག་ཅིག་བཟླས་པའི་སྦྱོར་བ་ཡིས་ནད་རྣམས་འཇིག་པར་འགྱུར་རོ། ། གསུམ་པ་བདག་བྱིན་བརླབས་ཀྱི་ཞི་བའི་སྦྱོར་བ་ནི། ཡང་ན་བདག་གི་སྔགས་རྒྱལ་ཏེ།
བདག་བྱིན་གྱིས་བརླབ་པའི་སྦྱོར་བས་རྡོ་རྗེ་སྟེ་ནད་རྣམས་འཇིག་པའི་བསམ་གཏན་གྱི་ཆོ་ག་བསམ་མོ། ། དེ་ཡང་ནད་པ་མི་དམིགས་པ་ལས། རླུང་སེམས་ཙམ་ལས་གྲུབ་པའི་རྡོ་རྗེ་སེམས་དཔའི་སྐུ་སྒྱུ་མ་ལྟ་བུའི་སྐུར་བསམས་པས་ནད་ལས་ཐར་པར་འགྱུར་རོ། ། བཤད་མ་ཐག་པའི་ཆོ་ག་འདི་རྣམས་ནི། ཕྱི་ནང་གི་ནད་ཐམས་ཅད་ཀྱི་གཉེན་པོར་དམ་ཚིག་སྟེ་རྡོ་རྗེ་འཆང་ཆེན་པོས་གསུངས་པ་ཤིན་ཏུ་འདའ་བར་དཀའ་བའོ། ། སྒྱུ་མ་ལྟ་བུའི་ཏིང་ངེ་འཛིན་ལ་བཞི་སྟེ། དངོས་གྲུབ་ཀྱི་མཚན་མའི་རྨི་ལམ་བསྟན་པ་དང་། སྒྱུ་མ་ལྟ་བུ་མདོར་བསྟན་པ་དང་། རྒྱས་པར་བཤད་པ་དང་། གཞུང་བསྡུ་བའོ། །
དང་པོ་ལ་བཞི་སྟེ། སྡུད་པ་པོའི་ཚིག་གིས་སྟོན་པའི་ཁྱད་པར་བསྟན་པ་དང་། རྨི་ལམ་གྱི་དཔེའི་དགོས་པ་དང་། དངོས་གྲུབ་ཐོབ་པའི་རྨི་ལམ་མཇུག་སྡུད་དང་བཅས་པ་དང་། དངོས་གྲུབ་མི་ཐོབ་པའི་རྨི་ལམ་བསྟན་པའོ། ། དང་པོ་ནི། དེ་ནས་བཀའ་བསྩལ་ཏོ་ཞེས་སྦྱར། སུ་ཞིག་གིས་ན། རྒྱལ་པོ་རྡོ་རྗེ་འཛིན་གྱིས་སོ། ། དེའི་ཁྱད་པར་ནི།
ཡེ་ཤེས་ཀྱོ་བ་ནི་རྣམ་སྣང་ལ་སོགས་པ་སྟེ། དེའི་ནང་ན་འོད་པོ་ཆེ་ནི་གཙོ་བོར་གྱུར་པའོ། ། འདོད་པ་སྤྱད་པས་ཐར་པ་རྩོལ་བར་མཛད་པས་ན། འདོད་དང་ཐར་པ་རྡོ་རྗེ་ཆེ་སྟེ་རྡོ་རྗེ་འཆང་ཆེན་པོས་སོ། ། གང་ཞིག་ན་འོག་ནས་འབྱུང་བའི་གསུང་འདིའོ། ། རྨི་ལམ་གྱི་དཔེའི་དགོས་པ་བསྟན་པ་ནི། དེ་ཡང་རྨི་ལམ་གྱི་དཔེས། ཆོས་ཐམས་ཅད་ཡང་དག་པར་ཡོད་པའམ། མེད་པར་བལྟ་བ་བཀག་ནས། སྒྱུ་མ་ལྟ་བུའི་ཏིང་ངེ་འཛིན་སྟོན་པ་ནི།
རབ་ཏུ་གསུང་ངོ་ཞེས་དྲངས། གང་ཞིག་ན། འཁྲུལ་པས་ཏེ་སེམས་རྨོངས་པས་རྟག་པའམ་ཆད་པའི་མཐར་ཞེན་པ་དེ་ཉིད་འཇོམས་པར་བྱེད་པའི་རྡོ་རྗེ་རྟག་ཆད་ཀྱི་མཐའ་དང་བྲལ་བའི་སྒྱུ་མ་ལྟ་བུའི་ཏིང་ངེ་འཛིན་ནོ། ། སུ་ཞིག་གིས་ན། རྡོ་རྗེ་འཆང་ཆེན་པོས་སོ། ། དཔེ་གང་གི་སྒོ་ནས་ཞེ་ན། ཕྱི་ནང་གི་ཆོས་རྣམས་མེད་བཞིན་དུ་སྣང་བ་རྨི་ལམ་ལྟ་བུའི་དཔེའི་སྒོ་ནས་སོ། ། དོན་གང་ཞིག་གསུང་ན། སྐྱེ་བའི་རྒྱུ་མེད་པས་དངོས་པོ་རྣམས་ངོ་བོ་ཉིད་ཀྱིས་ཏེ། གདོད་མ་ནས་མ་སྐྱེས་པར་རྨི་ལམ་ལྟ་བུར་བསྟན་པའི་སྒོ་ནས་རང་བཞིན་ཏེ་འོད་གསལ་བས་རྣམ་པར་དག་པའི་དེ་ཁོ་ན་ཉིད་ལྷའི་སྐུ་སྒྱུ་མ་ལྟ་བུ་དེ་ཉིད་དོ། །
དངོས་གྲུབ་ཐོབ་པའི་རྨི་ལམ་མཇུག་སྡུད་དང་བཅས་པ་བསྟན་པ་ནི། རིམ་པ་གཉིས་ཀྱི་བསམ་གཏན་དང་། བཟླས་པ་ལ་རྟག་ཏུ་བརྩོན་པའི་སྒྲུབ་པ་པོ་རྣམ་པ་གཉིས་ཀྱིས། རྟག་ཏུ་སྟེ་རྒྱུན་དུ་བསླབས་ན་མཚན་བཅས་དང་། མཚན་མེད་ཀྱི་དབྱེ་བ་རྣམ་པ་གཉིས་ཀྱིས་རྨི་ལམ་རྣམ་པ་གཉིས་སྣང་ཞིང་མཐོང་བར་འགྱུར་རོ། ། གང་གིས་གང་ཞིག་མཐོང་ཞེ་ན། སངས་རྒྱས་ཏེ་ནང་ལ་མཆོག་ཏུ་གཞོལ་བ་རྣམས་ཀྱིས་མཚན་མ་མེད་པ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པའི་རྨི་ལམ་དང་། བྱང་ཆུབ་སེམས་དཔའ་སྔགས་ལ་མཆོག་ཏུ་གཞོལ་བ་རྣམས་ལ་ཞི་སོགས་ཀྱི་དངོས་གྲུབ་འགྲུབ་པའི་མཚན་མ་དང་བཅས་པའི་རྨི་ལམ་མཐོང་བར་འགྱུར་རོ། ། དེ་ལ་འོག་ནས་འབྱུང་བ་འདི་ནི། སྒྲུབ་པ་པོ་རྣམ་པ་གཉིས་ལ་འབྲས་བུ་ཆེན་པོ་སྟོན་པའི་རྨི་ལམ་ཡིན་པས་ན་རྨི་ལམ་ཆེན་པོ་སྟེ།
དེ་ཉིད་མི་སླུ་བས་ན་དམ་ཚིག་གི་གནས་སོ། ། བྱང་ཆུབ་ཡེ་ཤེས་མཆོག་ནི་འོད་གསལ་བ་སྟེ། དེ་ཐོབ་ཅིང་དེར་ཞུགས་པར་བདག་ཉིད་མཐོང་བ་དང་། རྫོགས་པའི་སངས་རྒྱས་འོད་བཟང་པོ་སྟེ། ཡེ་ཤེས་ཀྱི་སྐུར་མཐོང་བ་དང་། རྒྱ་ལམ་ན་སངས་རྒྱས་ལོངས་སྤྱོད་རྫོགས་པའི་སྐུ་ཐོབ་པར་རྣལ་འབྱོར་པ་དེས་བདག་ཉིད་མཐོང་ན་མྱུར་དུ་སྟེ་རིང་པོ་མི་ཐོག་པར་དེ་དག་མངོན་སུམ་དུ་བྱེད་པར་འགྱུར་རོ། ། སེམས་དཔའ་ཆེན་པོ་ཁམས་གསུམ་པ་སྟེ། ཚངས་པ་དང་། བརྒྱ་བྱིན་ལ་སོགས་པ་མཐུ་ཆེན་པོ་དང་ལྡན་པ་རྣམས་ཀྱིས་བསྒྲུབ་པ་པོ་དག་ལ་མཆོད་པ་བྱེད་པར་མཐོང་བ་དང་། རང་གི་ལུས་ཡེ་ཤེས་ཆེན་པོ་སྟེ་རྡོ་རྗེ་འཆང་ཆེན་པོའི་འོད་དང་འདྲ་བའི་གཟུགས་སུ་མཐོང་བ་དང་།
སངས་རྒྱས་བྱང་ཆུབ་སེམས་དཔའ་ཁྱད་པར་ཅན་རྣམས་ཀྱིས། གཟུགས་ལ་སོགས་པ་འདོད་པའི་ཡོན་ཏན་ལྔ་རྣམས་ཀྱིས་རྟག་ཏུ་བདག་ལ་མཆོད་པ་བྱེད་བཞིན་པར་མཐོང་ན། རིང་པོ་མི་ཐོགས་པར་སྒྲུབ་པ་པོ་ཕྱག་རྒྱ་ཆེན་པོའི་དངོས་གྲུབ་མངོན་དུ་བྱེད་པར་འགྱུར་རོ། ། རྡོ་རྗེ་སེམས་དཔའ་སྟེ་མི་བསྐྱོད་པའི་སྐུ་དང་། གཟུགས་ཆེན་རྣམ་པར་སྣང་མཛད་ཀྱི་སྐུ་དང་། གྲགས་པ་ཆེན་པོ་རིན་ཆེན་འབྱུང་ལྡན་ཀྱི་སྐུ་དང་། རྡོ་རྗེ་ཆོས་འོད་དཔག་ཏུ་མེད་པའི་སྐུ་དང་གསང་བའི་རྡོ་རྗེ་དོན་ཡོད་གྲུབ་པའི་སྐུ་སྒྲུབ་པ་པོ་རང་གི་གཟུགས་མཐོང་བ་དང་། བྱང་ཆུབ་སེམས་དཔའ་སྟེ་ཡེ་ཤེས་རྟོགས་པ་རྣམས་དང་། རྡོ་རྗེ་ཅན་ཏེ་སློབ་བཞིན་པའི་རྣལ་འབྱོར་པ་རྣམས་དང་། སངས་རྒྱས་ཆེན་པོ་སྟེ་ཉན་ཐོས་དང་རང་སངས་རྒྱས་རྣམས་ཕྱག་འཚལ་བའི་རྨི་ལམ་འདི་འདྲ་བ་མཐོང་བར་འགྱུར་ནའང་།
སྒྲུབ་པ་པོས་འདི་ལྟ་བུའི་རྡོ་རྗེ་སེམས་དཔའ་ལ་སོགས་པའི་གཟུགས་གཞན་རྣམས་ལ་སྐུ་གསུང་ཐུགས་ཀྱི་དངོས་གྲུབ་སྟེ་ཕྱག་རྒྱ་ཆེན་པོའི་དངོས་གྲུབ་སྟེར་བ་རིང་པོ་མི་ཐོགས་པར་མཐོང་བར་འགྱུར་རོ། ། འདི་དག་ནི་མཚན་མ་མེད་པའི་རྨི་ལམ་མོ། ། མཚན་མ་དང་བཅས་པའི་རྨི་ལམ་ནི། རྒྱན་རྣམས་ཐམས་ཅད་ཡོངས་སུ་རྫོགས་པའི་ལྷའི་དབང་པོ་ལ་སོགས་པའི་ལྷའི་བུ་མོ་ཡིད་དུ་འོང་བ་མཐོང་བ་དང་། མཚན་ཐམས་ཅད་དང་ལྡན་པའི་མིའི་ཁྱེའུ་དང་བུ་མོ་སྒྲུབ་པ་པོ་གང་གི་རྨི་ལམ་དུ་མཐོང་བ་དེ་ནི་ཞི་བ་ལ་སོགས་པའི་འཇིག་རྟེན་པའི་དངོས་གྲུབ་ཐོབ་པར་འགྱུར་རོ། ། ཕྱོགས་བཅུ་ན་བཞུགས་པའི་དེ་བཞིན་གཤེགས་པ་ཐམས་ཅད་རང་གི་སངས་རྒྱས་ཀྱི་ཞིང་ན་བཞུགས་པའི་སངས་རྒྱས་རྣམས་སྒྲུབ་པ་པོ་གང་གིས་མཐོང་བ་དང་། དེ་བཞིན་དུ་དེ་བཞིན་གཤེགས་པ་རྣམས་ཐུགས་དགེས་པར་གྱུར་ནས། ཆོས་མཛད་དེ། དམ་པའི་ཆོས་ཀྱི་རྒྱལ་པོ་གླེགས་བམ་དུ་ཆུད་པ་ཡིད་དུ་འོང་ཞིང་དགའ་བར་བྱེད་པ་སྩོལ་བ་དང་། གང་ཆོས་ཀྱི་འཁོར་ལོ་བསྐོར་བ་སྟེ་ཆོས་ཀྱི་བསྟན་ལ་བཞུགས་པར་བདག་གི་ལུས་སེམས་ཅན་ཀུན་གྱིས་ཏེ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་ཡོངས་སུ་བསྐོར་བ།
བསམ་གཏན་རྡོ་རྗེ་སྟེ་རྫོགས་པའི་རིམ་པ་ལ་གནས་པའི་དམ་ཚིག་སྦྱོར་བ་སྟེ་སྒྲུབ་པ་པོས་མཐོང་བར་གྱུར་ན་དེ་ནི་འཇིག་རྟེན་ལས་འདས་པའི་དངོས་གྲུབ་འགྲུབ་པར་འགྱུར་རོ། ། ཀུན་དགའ་ར་བ་དང་། སྐྱེད་མོས་ཚལ་ལ་སོགས་པ་ཡིད་ཉམས་དགའ་བའི་ས་ཕྱོགས་རྣམས་པ་སྣ་ཚོགས་པ་ལ། ལྷ་དང་མི་ལ་སོགས་པའི་བུ་མོས་བརྒྱན་པར་བསམ་གཏན་དམ་ཚིག་ཅན་སྟེ། རྟོག་པའི་རྣལ་འབྱོར་ལ་གནས་པ་གང་གིས་མཐོང་བ་དེ་ནི། སངས་རྒྱས་ཀུན་གྱིས་བྱིན་གྱིས་བརླབས་པ་སྟེ། དེ་བཞིན་གཤེགས་པ་རྣམས་ཀྱི་ཡིད་དུ་འོང་བའི་དངོས་གྲུབ་འཇིག་རྟེན་པའི་བདེ་བ་དང་ཡིད་འདོད་པ་ཡང་འཐོབ་པར་འགྱུར་རོ། ། བདག་ཉིད་ལ་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་དབང་བསྐུར་བར། གང་གི་རྨི་ལམ་དུ་མཐོང་བ་དེ་ནི། རིག་པ་འཛིན་པའི་རྒྱལ་པོ་ཆེན་པོ་ཡིས་ཏེ།
རིག་པ་འཛིན་པའི་གཙོ་བོ་རྣམས་ཀྱིས་བདག་ཉིད་ལ་མཆོད་པ་བྱེད་པར་མཐོང་ཞིང་། ཐོབ་པ་ནི་རྨི་ལམ་གྱི་འབྲས་བུའོ། ། ཞེས་ཀྱང་གསུངས་སོ། ། མངོན་པར་འདོད་པའི་རྨི་ལམ་ཉེ་བར་བསྡུ་བ་ནི། རྡོ་རྗེ་ལས་བྱུང་བ་སྟེ་དེ་བཞིན་གཤེགས་པས་བསྟན་པའི་སྣ་ཚོགས་པ་སྟེ། དེ་ལྟར་གསུངས་པ་རྣམས་དང་མ་གསུངས་པའི་དྲི་མ་མེད་པ་སྟེ། དག་པའི་རྨི་ལམ་བཟང་པོ་གང་གིས་མཐོང་བ་དེས་ནི་སྐུ་གསུང་ཐུགས་ཀྱི་རྡོ་རྗེ་ལས་སྐྱེས་པ་སྟེ། ཐ་མལ་པའི་ལུས་དང་ངག་དང་ཡིད་ལས་བྱུང་ཞིང་རྫོགས་པ་བླ་ན་མེད་པའི་དེ་ཁོ་ན་ཉིད་ཡོངས་སུ་དག་པའི་ལྷའི་སྐུ་འགྲུབ་ཅིང་འཐོབ་པར་འགྱུར་རོ། ། དངོས་གྲུབ་མི་འགྲུབ་པའི་རྨི་ལམ་བསྟན་པ་ནི། གདོལ་པ་དང་།
ཁྱི་དང་། སོགས་པས་སྤྲེའུ་དང་ཡི་དྭགས་ལ་སོགས་པ་གཟུགས་ངན་པ་གཞན་ཡང་གལ་ཏེ་རྡོ་རྗེའི་བློས་ཏེ་སྒྲུབ་པ་པོས་རྨི་ལམ་དུ་མཐོང་ན། དམ་ཚིག་ཉམས་པའི་མཚན་མ་ཡིན་པས། བློ་ལྡན་ཏེ་བདེན་པ་མཐོང་ཞིང་། རྡོ་རྗེ་སེམས་དཔའ་ཡིས་ཏེ་བརྩོན་འགྲུས་བརྟན་པ་ཡིན་ཡང་ཚེ་དེ་ཉིད་ལ་ཕྱག་རྒྱ་ཆེན་པོའི་དངོས་གྲུབ་མི་འཐོབ་ཀྱི། ཡ་ང་བ་མ་སྤངས་པར་དུས་བྱས་ནས། སེམས་ཀྱི་གནས་ཏེ་ལུས་འགྲུབ་པར་འགྱུར་རོ། ། སྒྱུ་མ་ལྟ་བུའི་ཏིང་ངེ་འཛིན་མདོར་བསྟན་པ་ནི། དེ་ཁོ་ན་ཉིད་བསྒྲུབ་པ་དེ་ལ་འོག་ནས་བཤད་པ་འདི་ནི་རྨི་ལམ་རྣམ་པར་དཔྱད་པའི་དམ་ཚིག་སྟེ་རྨི་ལམ་གྱི་རང་བཞིན་རྣམ་པར་དཔྱོད་པ་དུས་དེའི་ཚེ། སྙིང་པོར་གྱུར་ཅིང་ཆོས་རྣམས་སེམས་ལས་ཕྱི་རོལ་དུ་མེད་དམ་སྙམ་པའི་ཐེ་ཚོམ་གཅོད་པར་བྱེད་པས་ན་སྙིང་པོའི་ཚིག་གོ །
དེ་ལ་འདིར་དང་པོར་རྨི་ལམ་གྱི་སྣང་བ་སེམས་ཉིད་དུ་བསྒྲུབ་པ་ནི། རྨི་ལམ་མཐོང་བའི་དུས་སུ། རི་ཁང་ཁྱིམ་ལ་སོགས་པ་སྣ་ཚོགས་སུ་སྣང་བའི་ཆོས་རྣམས་ཐམས་ཅད་སེམས་དམིགས་པ་སྟེ་སེམས་ཀྱི་སྣང་བ་ཙམ་དུ་རབ་ཏུ་གནས་ཀྱི། རྨི་ལམ་གྱི་སྐབས་སུ། མིག་ཡོར་ཙམ་དུ་སྣང་བ་གང་ཡིན་པ་དེ་ཐམས་ཅད་རང་གི་སེམས་ཉིད་ལས་གཞན་ན་ཅི་ཡང་མེད་དོ། ། ཇི་ལྟར་རྨི་ལམ་སེམས་ལས་གཞན་མ་ཡིན་པ་དེ་བཞིན་དུ། ཟད་པའི་གནས་སྐབས་ཀྱི་འཁོར་འདས་ཀྱི་སྣང་བ་ཐམས་ཅད་ཀྱང་སེམས་ལས་གཞན་དུ་མེད་དེ། སད་པ་དང་རྨི་ལམ་གྱི་གནས་སྐབས་གཉིས་ཀ་ཡང་སེམས་འཁྲུལ་བའི་སྣང་བ་ཙམ་དུ་མཚུངས་པའི་ཕྱིར་རོ། ། སེམས་ལས་ལོགས་པའི་ཕྱི་རོལ་གྱི་དོན་མེད་ན། སེམས་དེ་ཉིད་གང་ན་གནས་ཞེ་ན།
སེམས་འདི་ནི་ནམ་མཁའ་རྡོ་རྗེ་སྟེ་འོད་གསལ་སྟོང་པ་ཉིད་ཀྱི་ངོ་བོ་ལ་གནས་སོ། ། སེམས་སྟོང་པ་ཉིད་ཡིན་མོད། སེམས་ལས་ཐ་དད་པའི་དངོས་པོ་འགའ་ཞིག་ཡོད་དམ་ཞེ་ན། སེམས་ལས་ཐ་དད་པར་གྱུར་པའི་ཆོས་ཏེ། དངོས་པོ་འགའ་ཡང་མེད་དེ། འཁོར་འདས་ཀྱི་ཆོས་ཐམས་ཅད་སེམས་ཀྱི་སྣང་བ་ཙམ་དུ་ཟད་པའི་ཕྱིར་རོ། ། འོ་ན་ཆོས་ཐམས་ཅད་སེམས་ལས་གཞན་མ་ཡིན་ཞིང་། སེམས་སྟོང་པ་ཡིན་པས་ཆོས་ཅན་མེད་མོད། ཆོས་ཉིད་འགའ་ཞིག་ཡོད་དམ་ཞེ་ན། སེམས་ཀྱི་གནས་ལུགས་མཐའ་གང་དུ་ཡང་མི་གནས་པ་དེ་ལས་གཞན་པའི་ཆོས་ཉིད་ཀྱང་མེད་དེ།
ཆོས་ཅན་མེད་པའི་ཕྱིར་དང་། ཆོས་ཉིད་ཆོས་ཅན་ལ་ལྟོས་པའི་ཕྱིར། སད་པ་དང་། རྨི་ལམ་གྱི་གནས་སྐབས་ཁྱད་པར་མེད་པ་དེ་ཉིད། འཕགས་པ་ལྷའི་ལུང་གིས་བསྒྲུབ་པ་ནི། སྤྱོད་བསྡུས་སུ། ཕུང་པོ་ཁམས་དང་སྐྱེ་མཆེད་དབང་སོགས་རྣམས། ། ཤེས་པ་གཉིས་པོ་དེ་འདིར་ལེགས་འདུས་ནས། ། སྟོང་ཆེན་ཉིད་གྱུར་གང་ཞིག་གཉིད་ལོག་པ། ། རླུང་ལ་བརྟེན་པས་རྨི་ལམ་ངེས་པར་མཐོང་། །
རྨི་ལམ་འབྲས་བུ་འདོད་པས་ཀུན་བརྟགས་པ། ། གཉིད་ལོག་སད་པར་བྱེད་པ་ཡོད་མ་ཡིན། ། ཆོས་རྣམས་དེ་ཀུན་རྨི་ལམ་ལྟ་བུ་སྟེ། ། བརྫུན་དང་བདེན་པ་དག་ཀྱང་ཡོད་མ་ཡིན། ། ཞེས་ཏེ། གཉིད་ལོག་པའི་དུས་སུ། ཕུང་པོ་ཁམས་དང་སྐྱེ་མཆེད་ལ་སོགས་པའི་རྣམ་པར་རྟོག་པ་རྣམས། རྣམ་པར་ཤེས་པ་གཉིས་པོ་སྣང་བ་དང་། སྣང་བ་མཆེད་པ་གཉིས་ལ་འདུས་ཤིང་ཐིམ་པར་འགྱུར་བ་ཤེས་པ་གཉིས་པོ་ཡང་སྟོང་ཆེན་མ་རིག་པ་ཉིད་ལ་ཐིམ་པར་འགྱུར། གང་ཞིག་སྟོང་ཆེན་མ་རིག་པའི་གནས་སྐབས་ལ་གནས་པ་དེ་ཉིད་གཉིད་མཐུག་པོ་ལོག་པ་ཞེས་བྱ་སྟེ།
དེའི་ཚེ་རྨི་ལམ་གྱི་སྣང་བ་མི་འབྱུང་ངོ་། ། འོ་ན་ཇི་ལྟར་རྨི་ལམ་མཐོང་བར་འགྱུར་ཞེ་ན། རླུང་ལ་བརྟེན་པ་སྟེ་རླུང་གིས་རྣམ་ཤེས་བསླང་ནས་རྨི་ལམ་ངེས་པར་མཐོང་བར་འགྱུར་རོ། ། དེ་ལ་དགེ་མི་དགེའི་འབྲས་བུ་ཇི་ལྟར་འབྱུང་ཞེ་ན། རྨི་ལམ་འཁྲུལ་པའི་སྣང་བ་དེ་ཉིད་ལ། དགེ་མི་དགེའི་འབྲས་བུ་འབྱུང་བ་ནི་འདོད་པས་ཀུན་བརྟགས་པ་སྟེ། རྨི་ལམ་གྱི་སྣང་བ་ལ་དགེ་མི་དགེའི་མཚན་མར་ཞེན་པའི་དབང་གིས་ཡིན་གྱི། རྨི་ལམ་ལ་ངོ་བོ་ཉིད་ཀྱིས་འབྲས་བུ་འབྱིན་པའི་ནུས་པ་མེད་དོ། ། འོ་ན་རྨི་ལམ་གྱི་སྣང་བ་དང་སད་པའི་གནས་སྐབས་ལ་བྱེ་བྲག་ཅི་ཡོད་ཅེ་ན། གཉིད་ལོག་པའི་གནས་སྐབས་ཀྱི་རྨི་ལམ་དང་།
སད་པའི་གནས་སྐབས་ལ་དབྱེ་བ་ཅུང་ཟད་ཀྱང་ཡོད་པ་མ་ཡིན་ཏེ། སད་པའི་གནས་སྐབས་ཀྱི་འཁོར་འདས་ཀྱི་ཆོས་རྣམས་དེ་ཀུན་ཀྱང་། རླུང་སེམས་འདུས་པ་ལས་བྱུང་བ་འཁྲུལ་བའི་སྣང་བ་རྨི་ལམ་ལྟ་བུ་ཡིན་པའི་ཕྱིར་དེའི་རྨི་ལམ་བརྫུན་པ་དང་། སད་པ་བདེན་པའི་ཁྱད་པར་ཡོད་པ་མ་ཡིན་ཏེ། ཇི་སྲིད་གཉིད་མ་སད་ཀྱི་བར་དུ་རྨི་ལམ་གྱི་སྣང་བ་ཡང་བདེན་ཅིང་། མ་རིག་པའི་གཉིད་དང་བྲལ་བ་ན་སད་པའི་གནས་སྐབས་ཀྱང་བརྫུན་པ་ཡིན་པའི་ཕྱིར་རོ། ། དེའི་ཕྱིར་ཆོས་ཐམས་ཅད་རྨི་ལམ་དང་མཚུངས་པས་སྣང་ལ་རང་བཞིན་མེད་པ་སྒྱུ་མ་ལྟ་བུར་བསྒོམ་པར་བྱའོ། ། སྒྱུ་མ་ལྟ་བུའི་ཏིང་ངེ་འཛིན་རྒྱས་པར་བཤད་པ་ལ་གཉིས་ཏེ། སྒྱུ་མ་ལྟ་བུས་ཁྱབ་པ་དང་། རང་གི་ངོ་བོ་བསྟན་པའོ། །
དང་པོ་ལ་གསུམ་གྱི་ངོ་མཚར་བའི་སྒོ་ནས་འཁོར་གྱིས་ཞུས་པ་ནི། དེ་ནས་མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་རྨི་ལམ་བསྟན་པས་ངོ་མཚར་དུ་གྱུར། རྨི་ལམ་གྱི་འབྲས་བུ་ཐོབ་པ་རྨད་དུ་གྱུར་ནས། ཞུས་སོ་ཞེས་སྦྱར་རོ། ། གང་ལ་ཞེ་ན། དེ་བཞིན་གཤེགས་པ་ཞེས་སོགས་ཏེ། སྐུ་གསུང་ཐུགས་ཀྱི་དམ་ཚིག་ནི། རྡོ་རྗེ་སེམས་དཔའི་ཏིང་ངེ་འཛིན་ཏོ། ། དེའི་ཐེ་ཚོམ་གཅོད་པའི་རྡོ་རྗེ་སེམས་དཔའ་ནི། རྡོ་རྗེ་འཆང་ཆེན་པོའོ། །
བཅོམ་ལྡན་འདས་ཞེས་བོས་ནས། འདི་ཅི་ཞིག་ལགས་ཏེ་ཤིན་ཏུ་དཀའ་འོ། ། གང་ཞེ་ན། རྨི་ལམ་དང་རྨི་ལམ་འདྲ་བའི་ཆོས་རྣམས་ལ་ངོ་བོ་ཅུང་ཟད་ཀྱང་མེད་ལ། དེ་དག་གི་ཆོས་ཏེ་འབྲས་བུ་ཐོབ་པའི་དེ་ཁོ་ཉིད་ཀུན་ཏུ་བཤད་པ་འདི་ནི། ཨེ་མ་ཧོ་ཤིན་ཏུ་ངོ་མཚར་བ་ཞིག་སྟེ། དཔེར་ན་ནམ་མཁའ་རྟེན་གཞིར་བྱས་ནས། དེ་ལ་བརྟེན་པའི་ནམ་མཁའ་བསྒོམ་པར་མི་རིགས་ཏེ། ནམ་མཁའ་གཉིས་ཀ་དངོས་པོར་མེད་པའི་ཕྱིར་རོ། ། དེ་བཞིན་དུ་རྨི་ལམ་དང་།
རྨི་ལམ་དང་འདྲ་བའི་ཆོས་རྣམས་ངོ་བོ་མེད་པ་ལ་འབྲས་བུ་འབྱུང་བར་མི་རིགས་སོ་སྙམ་པའོ། ། སྟོན་པས་དེའི་ལན་གསུངས་པ་ནི། དེ་ནས་འདི་སྐད་ཅེས་གསུངས་སོ། ། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཅེས་མི་བསྐྱོད་པ་ལ་སོགས་པའི་དེ་བཞིན་གཤེགས་པ་རྣམས་ལ་བོས་ནས། ནམ་མཁའ་ནི་བུམ་པ་དང་སྣམ་བུ་ལ་སོགས་པའི་ཆོས་གང་དང་ཡང་མི་ལྡན་ཏེ། དེ་དག་ལས་ཐ་དད་པར་མི་སྣང་བའི་ཕྱིར་རོ། ། མི་ལྡན་པ་ཡང་མ་ཡིན་ཏེ། དངོས་པོ་ཐམས་ཅད་དོན་དམ་པ་ལ་ནམ་མཁའི་བདག་ཉིད་ཡིན་པའི་ཕྱིར་རོ། ། ནམ་མཁའ་དེ་ནི་ཡོད་པའི་ཆོས་ཐམས་ཅད་ལ་ཁྱབ་པས་ཆོས་ཐམས་ཅད་དུ་རྟོགས་པ་ཡང་ཡིན་ལ། ཆོས་ཐམས་ཅད་ཀྱི་ངོ་བོ་ཉིད་ལ་གནས་སོ་ཞེས་མངོན་པའི་ང་རྒྱལ་ཡང་མེད་པས་ན།
ཐམས་ཅད་ཀྱི་རྗེས་སུ་བལྟའོ་སྙམ་དུ་ཡང་མི་སེམས་སོ། ། ཇི་ལྟར་ནམ་མཁའ་ཆོས་ཐམས་ཅད་དང་ལྡན་པ་མ་ཡིན་ཏེ་དེ་བཞིན་དུ་རྨི་ལམ་དང་རྨི་ལམ་གྱི་དམ་ཚིག་ལས་བྱུང་བ་སྟེ། རྨི་ལམ་གྱི་འབྲས་བུ་གཉིས་ཀ་རང་བཞིན་མེད་པས་ན། དེ་དག་ལྡན་པ་མ་ཡིན་པར་རྗེས་སུ་རྟོགས་པར་བྱའོ། ཇི་ལྟར་ནམ་མཁའ་ནི་ཆོས་ཐམས་ཅད་དུ་རྟོགས་ལ། ཆོས་ཐམས་ཅད་ཀྱི་རྗེས་སུ་བལྟའོ་སྙམ་པའི་ང་རྒྱལ་མེད་ཀྱང་ཆོས་ཐམས་ཅད་ལ་ཁྱབ་པ་དེ་བཞིན་དུ། སེམས་ཅན་རྣམས་ཀྱིས་རྨི་ལམ་མཐོང་བར་བྱའོ། ། རྨི་ལམ་གྱི་འབྲས་བུ་ཐོབ་པར་བྱའོ་སྙམ་དུ་སེམས་པ་མེད་ཀྱང་། ཀུན་རྫོབ་ཙམ་དུ་རྨི་ལམ་དང་། རྨི་ལམ་གྱི་དམ་ཚིག་ལས་བྱུང་བ་སྟེ།
རྨི་ལམ་གྱི་འབྲས་བུ་གཉིས་ཀ་གྲུབ་པས། རྨི་ལམ་དང་། རྨི་ལམ་གྱི་འབྲས་བུ་མི་ལྡན་པ་ཡང་མ་ཡིན་པར་རྗེས་སུ་རྟོགས་པར་བྱའོ། ། དཔེར་ན་ནམ་མཁའ་ལ་ནི་ངོ་བོ་ཉིད་གང་དུ་ཡང་བརྟག་ཏུ་མེད་ཅིང་། རྩིག་པ་ལ་སོགས་པ་ལ་ཐོགས་པ་མེད་པ་དང་། མིག་གི་དབང་པོ་ལ་བལྟ་བར་མི་སྣང་བ་དེ་བཞིན་དུ་རྨི་ལམ་དང་རྨི་ལམ་གྱི་འབྲས་བུའི་ཆོས་དག་ཀྱང་ནམ་མཁའ་དང་འདྲ་བར་ཤེས་པར་བྱའོ། ། དེ་ལྟར་ནམ་མཁའི་དཔེས་རྨི་ལམ་གྱི་ཆོས་རང་བཞིན་མེད་པར་གཏན་ལ་ཕབ་ནས། རྨི་ལམ་གྱི་དཔེས་ཆོས་ཐམས་ཅད་སྒྱུ་མ་ལྟ་བུར་གཏན་ལ་དབབ་པ་ནི། ཇི་ལྟར་རྨི་ལམ་དང་། རྨི་ལམ་གྱི་འབྲས་བུ་ཐ་སྙད་ཙམ་དུ་མི་ལྡན་པ་མ་ཡིན་པ་དེ་བཞིན་དུ།
འཁོར་འདས་ཀྱི་ཆོས་ཐམས་ཅད་ཀྱང་ཐ་སྙད་ཙམ་དུ་ཡོད་པར་རྗེས་སུ་རྟོགས་པར་བྱའོ། ། རྨི་ལམ་དང་རྨི་ལམ་གྱིས་འབྲས་བུ་དག་དཔྱད་ན་རང་བཞིན་མེད་པས་ལྡན་པ་མ་ཡིན་པ་དེ་བཞིན་དུ། འཁོར་འདས་ཀྱི་ཆོས་ཐམས་ཅད་ཀྱང་དཔྱད་ན་རང་བཞིན་མེད་པས་བདེན་པར་མ་གྲུབ་པར་རྗེས་སུ་རྟོགས་པར་བྱའོ། ། དེ་བས་ན་ཆོས་ཐམས་ཅད་རྨི་ལམ་དང་འདྲ་བའི་ཕྱིར་སྣང་ལ་རང་བཞིན་མེད་པར་སྒྱུ་མའི་ཚུལ་དུ་ཤེས་པར་བྱའོ། ། སྒྱུ་མ་ལྟ་བུའི་བདག་ཉིད་ཅན་གྱི་ཆོས་དེ་དག་རྒྱུ་མེད་པ་ལས་བྱུང་བའམ། བྱེད་པ་པོ་འགའ་ཞིག་གིས་བྱས་སམ་ཞེ་ན། མ་ཡིན་གྱིས་ཐ་སྙད་དུ་སེམས་ལས་བྱུང་ཞིང་སེམས་ཀྱི་རང་བཞིན་ཡིན་ནོ་ཞེས་སྟོན་པ་ནི། དཔེར་ན་ལུས་དང་ངག་དང་སེམས་ཏེ་སེམས་ཅན་གྱི་འཇིག་རྟེན་དང་། ཆོས་ཐམས་ཅད་དེ་སྣོད་ཀྱི་འཇིག་རྟེན་དང་། རྡོ་རྗེ་གནས་ཀྱི་དམ་ཚིག་སྟེ་ངག་གི་རང་བཞིན་མ་ལུས་པ་རྣམས་འཇིག་རྟེན་གྱི་ཁམས་མཐའ་ཡས་པ་ཐམས་ཅད་ཀྱི་རྗེས་སུ་སོང་ཞིང་ཁྱབ་པ་དང་།
ངོ་བོ་ཉིད་དེ་མཚན་ཉིད་གཅིག་པར་ཤེས་པར་བྱའོ། ། གང་དུ་མཚན་ཉིད་གཅིག་པར་ཞེ་ན། སེམས་ཀྱི་ངོ་བོ་ཉིད་དེ་རང་བཞིན་དུའོ། ། ཆོས་ཐམས་ཅད་ཀྱི་རང་བཞིན་སེམས་དེ་ཡོད་དམ་ཞེ་ན། ལུས་དང་ངག་ལ་སོགས་པ་ཆོས་རྣམས་ཀྱི་རང་བཞིན་སེམས་ཀྱི་ཁམས་གང་ཡིན་པ་དང་། ནམ་མཁའི་ཁམས་དག་ནི་ངོ་བོ་གཉིས་སུ་མེད་ཅིང་བློས་གཉིས་སུ་དབྱེར་མེད་དོ། ། དོན་དེ་ཉིད་རྣམ་པར་འགྲེལ་པ་ནི། ཆོས་ཐམས་ཅད་ཀྱི་རང་བཞིན་སེམས་དེ་ནམ་མཁའ་དང་དབྱེར་མེད་པའི་རྒྱུ་མཚན་འདི་ལྟ་སྟེ། མཁའ་ལ་རླུང་བརྟེན་དེ་ལ་ཆུ་ཡི་ཕུང་པོ་བརྟེན། ། དེ་ལ་ས་ཆེན་འདི་བརྟེན་དེ་ལ་འགྲོ་བ་བརྟེན། །
ཞེས་པ་ལྟར། སྐྱེ་གནས་བཞིས་བསྡུས་པའི་སེམས་ཅན་ཐམས་ཅད་ནི། ནམ་མཁའི་ཁམས་ལ་གནས་ལ། ནམ་མཁའ་གང་ལ་གནས་པའི་དོན་འདི་བརྟགས་པར་གྱིས་ཞེས་པའི་ཚུལ་གྱིས། ནམ་མཁའི་ཁམས་དེ་ཡང་འདོད་པའི་ཁམས་ལ་སོགས་པ་གང་ན་ཡང་གནས་པ་མ་ཡིན་ཏེ། དེ་བས་ན་ཆོས་གང་ཁམས་གསུམ་ན་མི་གནས་པ་དེ་ནི་སྐྱེ་བ་མེད་དོ། ། གང་ལ་སྐྱེ་བ་མེད་པ་དེ་ནི་རྒྱུ་བ་དང་འབྲས་བུའི་ཆོས་གང་གིས་ཀྱང་འདིའོ་ཞེས་དེའི་རང་བཞིན་མཐའ་གང་དུ་ཡང་བརྟག་པར་མི་ནུས་སོ། ། གང་གི་ཕྱིར་ཆོས་ཐམས་ཅད་ནམ་མཁའ་ལ་གནས་ཤིང་། ནམ་མཁའི་རང་བཞིན་མཐའ་གང་དུ་ཡང་བརྟག་པར་མི་ནུས་པ་དེ་བས་ན་ཕྱི་ནང་གི་ཆོས་ཐམས་ཅད་ངོ་བོ་ཉིད་མེད་པ་ཐམས་ཅད་སྟོང་པ་འོད་གསལ་བའི་ངོ་བོ་ཉིད་དོ། ། ཆོས་ཐམས་ཅད་རང་བཞིན་མེད་ན་ཡེ་ཤེས་ཀྱི་སྐུ་གང་ལས་འབྱུང་ཞེ་ན།
བྱང་ཆུབ་ཀྱི་སེམས་ཀུན་ཏུ་བཟང་པོ་དེ་ཉིད་ཀུན་རྫོབ་ཏུ་དེ་བཞིན་གཤེགས་པ་ཐམས་ཅད་ཀྱི་སེམས་ཀྱི་སྐུ་འབྱུང་བ་རྡོ་རྗེའི་གནས་བྱེད་པའི་རྒྱུ་ཡིན་ཏེ། ལུགས་བཟློག་གི་སྣང་བ་གསུམ་རླུང་དང་བཅས་པ་ཙམ་ལས། ཡེ་ཤེས་ཀྱི་སྐུ་འབྱུང་བའི་ཕྱིར་རོ། ། བྱང་ཆུབ་ཀྱི་སེམས་དེ་ཡོད་དམ་ཞེ་ན། བྱང་ཆུབ་སེམས་ཀྱི་སེམས་ཀུན་ཏུ་བཟང་པོ་དེ་ཡང་ལུས་ཏེ་འདོད་པའི་ཁམས་དང་། ངག་སྟེ་གཟུགས་ཀྱི་ཁམས་དང་། སེམས་ཏེ་གཟུགས་མེད་པའི་ཁམས་གང་ན་ཡང་མི་གནས་སོ། ། ཆོས་གང་ཁམས་གསུམ་ན་མི་གནས་པ་དེ་ལ་སྐྱེ་བ་མེད་ཅིང་། གང་སྐྱེ་བ་མེད་པ་དེ་ནི་འོད་གསལ་བའི་རང་བཞིན་ནོ། ། ཡང་དག་པར་ན་འོད་གསལ་བ་འདི་ནི་ཡེ་ཤེས་ཀྱི་སྐུ་འབྱུང་བ་རྡོ་རྗེའི་གནས་ཏེ་མི་ཕྱེད་ཅིང་མི་སླུ་བའི་འབྱུང་གནས་ཡིན་ནོ། །
འཇུག་བསྡུ་བའི་ཚུལ་གྱིས་རྨི་ལམ་ལ་དམིགས་པ་ནི། རྨི་ལམ་ནི། བདག་གིས་ཁམས་གསུམ་སྟེ་དམན་པ་དང་། འབྲིང་དང་མཆོག་གི་སེམས་ཅན་རྣམས་ལ། རྨི་ལམ་གྱི་འབྲས་བུ་དགེ་མི་དགེ་མཐོང་ཞིང་ཐོབ་པར་བྱའོ་སྙམ་དུ་མི་སེམས་ཤིང་། མི་ཡང་བདག་གིས་དགེ་བ་དང་། མི་དགེ་བའི་རྨི་ལམ་གྱི་འབྲས་བུ་མཐོང་ཞིང་ཐོས་པར་མཛད་དུ་གསོལ་སྙམ་དུ་མི་སེམས་ཤིང་གསོལ་བ་མི་འདེབས་མོད། ། དེ་ལྟ་ན་ཡང་རྨི་ལམ་དང་རྨི་ལམ་གྱི་འབྲས་བུ་གཉིས་ཀ་སྣང་ཞིང་། གཉིས་ཀ་ཡང་རང་བཞིན་མེད་པ་དེ་བཞིན་དུ་ཁམས་གསུམ་སྟེ་ཚོགས་གསུམ་གྱི་སེམས་ཅན་རྣམས་ཀྱི་དགེ་བ་དང་མི་དགེ་བའི་བྱ་བ་རྣམས་ཀྱང་རྨི་ལམ་ལྟ་བུར་མི་བདེན་པ་དང་། རྨི་ལམ་དང་འདྲ་བར་སྣ་ཚོགས་པ་ཉིད་དང་།
རྨི་ལམ་ལས་བྱུང་བ་སྟེ་རང་བཞིན་མེད་བཞིན་དུ་སྣང་བ་ཡིན་པ་དེ་བཞིན་དུ། ཕྱོགས་བཅུའི་འཇིག་རྟེན་གྱི་ཁམས་ཀྱི་ཡོངས་སུ་རྫོགས་པའི་སངས་རྒྱས་རྣམས་དང་། རབ་ཏུ་དགའ་བ་ལ་སོགས་པའི་ས་ཐོབ་པའི་བྱང་ཆུབ་སེམས་དཔའ་ཇི་སྙེད་པ་དང་། སྐྱེ་གནས་བཞིས་བསྡུས་པའི་སེམས་ཅན་ཇི་སྙེད་པ་ཐམས་ཅད་ཀྱང་། རྨི་ལམ་ལ་བདག་མེད་པའི་གནས་སུ་རྗེས་སུ་རྟོགས་པར་བྱས་ཏེ། རྨི་ལམ་དང་འདྲ་བར་སྒྱུ་མ་ལྟ་བུའི་རང་བཞིན་དུ་ཁོང་དུ་ཆུད་པར་བྱའོ། ། དེ་ལྟར་སྒྱུ་མས་ཁྱབ་པར་བསྟན་ནས། སྒྱུ་མ་རང་གི་ངོ་བོ་ལ་བཞི་ཡོད་པའི་ཡོན་ཏན་ཐམས་ཅད་ཀྱི་རྟེན་དུ་གྱུར་པར་བསྟན་པ་ནི། དཔེར་ན་ཡིད་བཞིན་གྱི་ནོར་བུ་རིན་པོ་ཆེ་ནི། འཇིག་རྟེན་པའི་རིན་པོ་ཆེ་ཐམས་ཅད་ཀྱི་ནང་ན་གཙོ་བོ་སྟེ་ཁྱད་པར་དུ་འཕགས་པ་སྟེ།
མངོན་པར་འདོད་པ་སྟེར་བའི་ཕྱིར་ལྷ་དང་མི་དང་ལྷ་མ་ཡིན་གྱི་ཡོན་ཏན་ཐམས་ཅད་དང་ལྡན་ཞིང་། སེམས་ཅན་གྱིས་གསོལ་བ་བཏབ་ན། གསེར་ལ་སོགས་པ་བསམས་པ་ཙམ་གྱིས་སྟེ། གང་འདོད་པ་དེ་ཉིད་འབྱོར་པར་བྱེད་དེ། གསེར་ལ་སོགས་པའི་རིན་པོ་ཆེ་དེ་དག་ཀྱང་སློང་བ་པོ་སེམས་ཅན་གྱི་སེམས་ལ་མི་གནས་ཤིང་མ་བྱུང་ལ། ཡིད་བཞིན་གྱི་ནོར་བུ་ལ་གནས་པ་ཡང་མ་ཡིན་པ་དེ་བཞིན་དུ་སྒྱུ་མ་ལྟ་བུའི་མཚན་ཉིད་ཀྱི་ཆོས་ཐམས་ཅད་དང་། སངས་རྒྱས་ཏེ་རྫོགས་པ་དང་མ་རྫོགས་པའི་སེམས་ཅན་གྱི་ཚོགས་རྣམས་ཀྱི་ཆོས་ཏེ། རྒྱུར་གྱུར་པའི་དྲུག་པ་རྡོ་རྗེ་འཆང་ཆེན་པོ་ལས་ཀྱང་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་འབྱུང་བར་རྗེས་སུ་རྟོགས་པར་བྱའོ། ། ཇི་ལྟར་ཡིད་བཞིན་གྱི་ནོར་བུ་རིན་པོ་ཆེ་རྟོག་པ་མེད་བཞིན་དུ། སེམས་ཅན་གྱི་དགོས་འདོད་འབྱུང་བ་དེ་བཞིན་དུ།
དག་པའི་སྒྱུ་ལུས་ལས་ཀྱང་རྟོག་པ་མེད་བཞིན་དུ་དངོས་གྲུབ་ཐམས་ཅད་འབྱུང་ཞེས་པའོ། ། དེ་ལ་སྤྲོ་བ་བསྐྱེད་ཅིང་ཞུས་པ་ནི། མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱིས་འདི་སྐད་ཅེས་གསོལ་ཏོ། ། ནམ་མཁའི་རྗེས་སུ་འབྲང་བ་སྟེ་ནམ་མཁའ་ལྟར་རང་བཞིན་མེད་པའི་ཆོས་ཐམས་ཅད་ལ་སངས་རྒྱས་ཀྱི་ཆོས་ཏེ་སྒྱུ་མ་ལྟ་བུའི་སྐུ་མཚན་ཉིད་ཀྱིས་ཁྱབ་པའི་སྒོ་ནས་རྗེས་སུ་འབྲང་བ་དེ་ངོ་མཚར་ཞིང་རྨད་དུ་བྱུང་བའོ་ཞེས་སྤྲོ་བ་བསྐྱེད་ནས། དེའི་འོག་ཏུ་ཅི་ཞིག་བྱ་ཞེ་ན། དེ་ནས་སངས་རྒྱས་དང་བྱང་ཆུབ་སེམས་དཔའ་དེ་དག་གིས་འདི་སྐད་ཅེས་གསོལ་ཏོ། ། བཅོམ་ལྡན་འདས་ཞེས་བོས་ནས། ཁྱེད་ཀྱིས་སྔགས་ཐམས་ཅད་དེ། ཕྲེང་སྔགས་ལ་སོགས་པ་དང་། རྡོ་རྗེ་སྟེ་བསམ་གཏན་རྣམས་ཀྱིས་བསྐྱེད་པའི་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མདོ་བཏུས་ཏེ་གསུངས་པ་ཡི་དངོས་གྲུབ་དེ་དག་གང་ལ་གནས་ཞེས་ཞུས་པའོ། །
དེའི་ཡན་ལག་བསྟན་པ་ནི། དོན་དམ་པར་གང་ལ་ཡང་མི་གནས་ཤིང་། ཐ་སྙད་དུ་སྒྲུབ་པ་པོའི་ལུས་ངག་ཡིད་ལ་གནས་སོ། ། ཞེས་སྟོན་པ་ནི། བཅོམ་ལྡན་དེ་བཞིན་གཤེགས་པ་ཐམས་ཅད་ཅེས་མི་བསྐྱོད་པ་ལ་སོགས་པ་ལ་བོས་ནས། སྔགས་ཐམས་ཅད་ཀྱི་རྡོ་རྗེའི་དངོས་གྲུམ་མདོར་བསྡུས་པ་ནི། སྔགས་ཐམས་ཅད་དེ། སྒྲུབ་པ་པོ་རྣམས་ཀྱི་སྐུ་གསུང་ཐུགས་ལ་མི་གནས་སོ། ། དེ་ཅིའི་ཕྱིར་ཞེ་ན། ལུས་ལ་སོགས་པ་དང་།
སྔགས་ལ་སོགས་པའི་དངོས་གྲུབ་རྣམས་དོན་དམ་པར་ངོ་བོ་ཉིད་མེད་པའི་ཕྱིར་རོ། ། ཞེས་པ་ཚིག་གི་ལྷག་མའོ། ། འོན་ཀྱང་ཀུན་རྫོབ་ཏུ་ནི། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་དང་སྟོབས་དང་མི་འཇིགས་པ་ལ་སོགས་པ་སངས་རྒྱས་ཀྱི་ཆོས་ཐམས་ཅད་སྒྲུབ་པ་པོ་བདག་གི་ལུས་ངག་སེམས་ཀྱི་རྡོ་རྗེ་ལ་གནས་ཤིང་། ལུས་ངག་སེམས་ཀྱི་རྡོ་རྗེ་དག་ཀྱང་ཐ་སྙད་ཙམ་དུ་ཡོད་དོ། ། དེ་ལྟར་ན་ལུས་ལ་སོགས་པ་ཡོད་པ་ཉིད་ཀྱིས་དེ་ལ་བརྟེན་པའི་དངོས་གྲུབ་དག་ཀྱང་དམིགས་སུ་ཡོད་དོ་ཞེ་ན། དེ་ལོག་པ་ནི། ལུས་ངག་སེམས་ཀྱི་རྡོ་རྗེ་དེ་དག་ཀྱང་རྣམ་པར་དཔྱད་ན། འདོད་པ་ལ་སོགས་པའི་ཁམས་གསུམ་ན་མི་གནས་ཤིང་། ཕན་ཚུན་རྟེན་དང་བརྟེན་པར་ཡང་མེད་དེ།
སེམས་ཀྱང་ལུས་ལ་བརྟེན་པའི་ཚུལ་གྱིས་མི་གནས། ལུས་ཀྱང་སེམས་ལ་བརྟེན་པའི་ཚུལ་གྱིས་མི་གནས། ངག་ཀྱང་སེམས་ལ་བརྟེན་པའི་ཚུལ་གྱིས་མི་གནས། སེམས་ཀྱང་ངག་ལ་བརྟེན་པའི་ཚུལ་གྱིས་གནས། དེ་བཞིན་དུ་ངག་ཀྱང་ལུས་ལ་མི་གནས། ལུས་ཀྱང་ངག་ལ་མི་གནས་སོ། ། དེའི་ཅིའི་ཕྱིར་ཞེ་ན། གསུམ་པོ་དེ་དག་ནམ་མཁའ་ལྟར་ངོ་བོ་ཉིད་དག་ཅིང་རང་བཞིན་མི་དམིགས་པའི་ཕྱིར་རོ། ། ཞུས་ལན་གྱི་སྒོ་ནས་དེ་ཉིད་བསྟན་པ་ནི། དེ་ནས་དེ་བཞིན་གཤེགས་པ་ཐམས་ཅད་ཀྱིས་འདི་སྐད་ཅེས་གསོལ་ཏོ། །
དེ་བཞིན་གཤེགས་པ་རིག་པ་ལྔ་པོ་ཐམས་ཅད་ཀྱི་ཆོས་ཏེ་རྒྱུར་གྱུར་པ་དྲུག་པ་རྡོ་རྗེ་འཆང་ཆེན་པོ་གང་ན་གནས། གང་ནས་བྱུང་ཞེས་ཞུས་པའོ། ། ལན་ནི་རྣལ་འབྱོར་པ་རང་གི་ལུས་ངག་སེམས་ལས་རྡོ་རྗེ་འཆང་ཆེན་པོ་བྱུང་ཞིང་དེ་ཉིད་ལ་གནས་སོ། ། དེ་བཞིན་གཤེགས་པ་ཐམས་ཅད་ཀྱི་སེམས་གང་ན་གནས་ཞེས་ཞུས་པའོ། ། ནམ་མཁའ་སྟེ་འོད་གསལ་བ་ལ་གནས་སོ་ཞེས་པ་ལན་ནོ། ། ནམ་མཁའ་སྟེ་འོད་གསལ་གང་ན་གནས་ཞེས་ཞུས་པའོ། ། འོད་གསལ་ནི་གང་ན་ཡང་མི་གནས་ཤིང་། ནམ་མཁའ་ལྟར་མཐའ་གང་དུ་ཡང་བརྟག་པར་མི་ནུས་སོ་ཞེས་པ་ལན་ནོ། ། སྡུད་པ་པོའི་ཚིག་གིས་གཞུང་བསྡུ་བ་ནི། དེ་ནས་མི་བསྐྱོད་པ་ལ་སོགས་པའི་སངས་རྒྱས་རྣམས་དང་།
བྱམས་པ་ལ་སོགས་པའི་བྱང་ཆུབ་སེམས་དཔའ་རྣམས་རང་བཞིན་མེད་ཀྱང་ཐ་སྙད་ཙམ་དུ་འབྲས་བུ་བསྐྱེད་པས། རྒྱུ་ལ་ངོ་མཚར་དུ་གྱུར། རང་བཞིན་མེད་ཀྱང་ཐ་སྙད་དུ་རྒྱུ་ལས་འབྱུང་བས་འབྲས་བུ་ལ་རྨད་དུ་གྱུར་ནས། རང་གི་སེམས་ཀྱི་ཆོས་ཉིད་དེ་སེམས་ཀྱི་རོལ་པ་ལ་གནས་ནས། རྒྱུ་དང་འབྲས་བུའི་དེ་ཁོ་ན་ཉིད་ལ་སེམས་ཤིང་ཐེ་ཚོམ་ཆོད་པས་ཅང་མི་སྨྲ་བར་འཁོད་པར་འགྱུར་ཏོ། ། ལེའུ་ཡི་མཚན་དོན་ནི་རྒྱུ་བ་དང་མི་རྒྱུ་བའི་བདག་ཉིད་ཅན་གྱི་སེམས་ནི་སེམས་ཅན་ཐམས་ཅད་དོ། ། དེའི་དམ་ཚིག་ནི་རྡོ་རྗེ་འཆང་ཆེན་པོའོ། ། དེའི་སྙིང་པོ་ནི་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་རྣམས་སོ། ། དེ་ཉིད་རྒྱུན་མི་འཆད་པས་ན་རྡོ་རྗེའོ། ། དེ་གང་དུ་འབྱུང་ཞིང་གསལ་བར་བྱེད་པའི་གཞུང་གི་ཚོགས་ལའང་དེ་སྐད་ཅེས་བྱ་སྟེ།
ལེའུ་བཅོ་ལྔ་པའི་རྣམ་བཤད་དོ།། ༈ །།སྔར་བཤད་པའི་མཚན་ཉིད་ཅན་གྱི་དངོས་གྲུབ་ཐམས་ཅད་ནི་དཀྱིལ་འཁོར་དུ་དབང་བསྐུར་བ་ལས་འགྲུབ་པར་འགྱུར་རོ་ཞེས་བསྟན་པའི་ཕྱིར། སློབ་མ་སྣོད་དུ་རུང་བར་བྱ་བའི་དོན་དུ་དཀྱིལ་འཁོར་གྱི་སྒྲུབ་པའི་ཐབས་བསྟན་པའི་ཕྱིར། ལེའུ་བཅུ་དྲུག་པ་འཆད་པ་ལ་གཉིས་ཀྱི་བསྡུས་པའི་དོན་ནི། ལེའུ་འདིས་བརྗོད་བྱ་དོན་གྱི་གཙོ་བོ་དཀྱིལ་འཁོར་གྱི་ཆོ་ག་ལེའུའི་སྟོད་ནས་སྟོན། རྐེད་ནས་དངོས་གྲུབ་བསྒྲུབ་པའི་ཆོ་ག་སྟོན། སྨད་ནས་རྣལ་འབྱོར་གྱི་སྤྱོད་པ་སྟོན་ཏོ། ། ཡན་ལག་གི་དོན་ལ་ཡང་གསུམ་གྱི། དཀྱིལ་འཁོར་གྱི་ཆོ་ག་ལ་གཉིས་ཏེ། འཁོར་གྱི་དཀྱིལ་འཁོར་གྱི་ཆོ་ག་ལ་གསོལ་བ་བཏབ་པ་དང་།
སྟོན་པའི་གསུང་གིས་དཀྱིལ་འཁོར་གྱི་ཆོ་ག་དངོས་བཤད་པའོ། ། དང་པོ་ནི། ལེའུ་བཅོ་ལྔ་པ་རྫོགས་པའི་རྗེས་དེ་ནས། མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ཀྱང་འདུས་པ་སྟེ་དགོངས་པ་གཅིག་ཏུ་གྱུར་ནས་བཅོམ་ལྡན་འདས་རྡོ་རྗེ་འཆང་ཆེན་པོ་ལ་འཇིག་རྟེན་གྱི་ཁམས་དཔག་ཏུ་མེད་པ་ན་བཞུགས་པའི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་རྡོ་རྗེ་ལ་གནས་པའི་བསྟོད་པའི་ཚིག་དེ་བཞིན་གཤེགས་པ་ཀུན་ཞི་བ་ཞེས་སོགས་ཀྱིས་གསོལ་བ་བཏབ་ནས་དཀྱིལ་འཁོར་གྱི་ཆོ་ག་ཉན་པའི་བསམ་པས་མཆོད་པ་བྱས་སོ་ཞེས་སྦྱར། མཆོད་པ་ཇི་ལྟ་བུ་ཞེ་ན། དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་རིན་ཆེན་གྱི་མཆོད་པ་སྟེ། ལྷ་ཡུལ་པར་གྱུར་པའི་མཆོད་པའི་སྤྲིན་གྱི་ཚོགས་ཀྱིས་སོ། ། སྟོན་པའི་གསུང་གིས་དཀྱིལ་འཁོར་གྱི་ཆོ་ག་དངོས་བསྟན་པ་ལ་བཞི་སྟེ། སྐུའི་དཀྱིལ་འཁོར་དང་། གསུང་གི་དཀྱིལ་འཁོར་དང་།
ལྷ་ལྷག་མ་རྣམས་ཀྱི་དཀྱིལ་འཁོར་དང་། དེ་དག་རྫོགས་པར་བྱེད་པའི་ཆོ་ག་ཐུན་མོང་བ་བསྟན་པའོ། ། དང་པོ་ལ་གསུམ་གྱི། ཏིང་ངེ་འཛིན་ལ་དམིགས་པ་སྔོན་དུ་འགྲོ་བས་དཀྱིལ་འཁོར་གྱི་མཚན་ཉིད་བསྟན་པ་ནི། གསོལ་བ་བཏབ་པའི་རྗེས་དེ་ནས། བཅོམ་ལྡན་འདས་ཕྱག་ན་རྡོ་རྗེ་སྟེ་རྡོ་རྗེ་འཆང་ཆེན་པོ་རྡོ་རྗེ་སྟེ་དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་ཉོན་མོངས་པའི་རི་དྭགས་འཇོམས་པས་ན་སེང་གེའི་དམ་ཚིག་རྒྱལ་པོ་ཞེས་བྱ་བ་བསྐྱེད་པ་ལ་ཐུགས་རྩེ་གཅིག་ཏུ་མཛད་པའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར། གང་ཞིག་ན་རྡོ་རྗེའི་སྐུ་སྟེ་སྐུའི་དཀྱིལ་འཁོར་འདིའོ། ། ཅི་ཕྱིར་ཞེ་ན། སངས་རྒྱས་ཏེ་སྒྲུབ་པ་པོ་ཐམས་ཅད་ཀྱི་དགོས་པ་བསྒྲུབ་པའི་དོན་དུའོ། ། གང་ལས་ན་ཉིད་ཀྱི་སྐུ་ལ་སོགས་པ་ལས་སོ། །
དེ་ནས་སྐུའི་དཀྱིལ་འཁོར་ཏེ། རྣམ་སྣང་གི་དཀྱིལ་འཁོར་དངོས་གྲུབ་ཐམས་ཅད་སྩོལ་བས་མཆོག་ཏུ་གྱུར་པ་ལེགས་པར་རབ་ཏུ་བཤད་པར་བྱའོ། ། ཇི་ལྟ་བུ་ཞེ་ན། ཐུགས་ཏེ་མི་བསྐྱོད་པའི་དཀྱིལ་འཁོར་དང་འདྲ་བ་གྲུ་བཞི་པ་ལ་སོགས་པའི་ཡོན་ཏན་དང་ལྡན་པ་ཉིད་ཀྱིས་དཀྱིལ་འཁོར་ཀུན་གྱི་མཆོག་ཏུ་གྱུར་པའོ། ། བྲིས་ཤིང་ལྷ་བཀོད་དུ་གྱུར་པ་ལེགས་པར་རབ་ཏུ་བཤད་པར་བྱའོ། ། ཇི་ལྟ་བུ་ཞེ་ན། ཐུགས་ཏེ་མི་བསྐྱོད་པའི་དཀྱིལ་འཁོར་དང་འདྲ་བ། གྲུ་བཞི་ལ་སོགས་པའི་ཡོན་ཏན་དང་ལྡན་པ་ཉིད་ཀྱིས་དཀྱིལ་འཁོར་ཀུན་གྱི་མཆོག་ཏུ་གྱུར་པའོ། ། བྲིས་ཤིང་ལྷ་དགོད་པ་ནི། ཚད་ནི་ངོས་རེ་རེ་ལ་ཁྲུ་བཞི་བཞི་ཡོད་པས་ན་ཁྲུ་བཅུ་དྲུག་གི་ཚད་དུ་བྱའོ། །
དབྱིབས་ནི་ཟླུམ་པོ་ལ་སོགས་པ་མ་ཡིན་པར་གྲུ་བཞི་ལྷམ་པ་སྟེ། དེས་མཚོན་པས་སྒོ་བཞི་ལ་སོགས་པ་དང་ལྡན་པར་བྱའོ། ། ཇི་ལྟ་བུ་ཞེ་ན། དྲི་མ་མེད་པའི་ཚོན་གྱིས་བྲིས་པས་ན་རབ་ཏུ་མཛེས་པ། སངས་རྒྱས་ཀུན་གྱིས་བསྔགས་པས་ན་སངས་རྒྱས་ཀུན་གྱི་དཀྱིལ་འཁོར་རོ། ། སྐུ་རྡོ་རྗེ་སྟེ་རྣམ་པར་སྣང་མཛད་བདག་པོ་ཉིད་དུ་རབ་ཏུ་གནས་པས་མཛེས་པར་བྱས་པའོ། ། ཕྱིའི་དཀྱིལ་འཁོར་གྲུ་བཞི་པ་དེའི་ནང་དུ། འཁོར་ལོ་སྟེ་ནང་གི་དཀྱིལ་འཁོར་ཟླུམ་པོ་འཁོར་ལོས་བརྒྱན་པ་བྲི་བར་བྱའོ། ། ཆོ་ག་གང་གིས་བྲི་ཞེ་ན། དེ་ཁོ་ན་ཉིད་བསྡུས་པ་ལས་བཤད་པའི་དཀྱིལ་འཁོར་གྱི་ཐིག་གདབ་པའི་ཆོ་ག་དེ་ཉིད་རྡོ་རྗེ་སྟེ་ཤིན་ཏུ་ངེས་པ་གང་གིས་ཤེས་པ་དེས་འབྲི་བར་བྱའོ། །
དེ་ལྟར་དཀྱིལ་འཁོར་བྲིས་ནས་ལྷ་དགོད་པ་ནི། སྔགས་ཏེ་ལྷ་རྣམས་ཀྱི་དབུས་སུ་རྣམ་པར་སྣང་མཛད་གནས་པ་སྟེ། འགོད་པར་བྱ་ལ་དེ་ཕྱག་རྒྱ་རྡོ་རྗེའི་གནས་སུ་བྱ་ཞེས་པ་རང་གི་ཕྱག་རྒྱ་དང་ལྡན་པའི་ལྷའི་གཟུགས་སུ་བྱའོ། ། མི་བསྐྱོད་པ་ལ་སོགས་པ་དེ་བཞིན་གཤེགས་པ་གཞན་བཞི་དང་། ཤར་ལ་སོགས་པའི་ཕྱོགས་བཞིར་ཡུམ་དང་བྲལ་བ་གཅིག་རྐྱང་དུ་བྲིས་ཤིང་གཞག་པར་བྱའོ། ། སྐུ་གསུང་ཐུགས་ཀྱི་རྡོ་རྗེ་མཆོག་སྟེ་མཱ་མ་ཀི་ལ་སོགས་པ་རྣམས་ཤར་ལྷོ་ལ་སོགས་པ་གྲྭ་རྣམས་ཀུན་ཏུ་ཅི་རིགས་པར་བྲི་བར་བྱའོ། ། གཤིན་རྗེ་གཤེད་དང་། གཞན་གྱིས་མི་ཐུབ་པ་དང་། རྟ་མགྲིན་དང་། བདུད་རྩི་འཁྱིལ་པ་སྟེ།
ཁྲོ་བོ་བཞི་པོ་འདི་རྣམས་ཤར་ལ་སོགས་པའི་སྒོ་བཞིར་བྲི་བར་བྱའོ། ། སྟོབས་ཆེན་ཕ་རོལ་གནོན་པ་སྟེ་མི་གཡོ་བ་ལ་སོགས་པའི་ཁྲོ་བོ་རྣམས་མཚམས་རྣམས་སུ་གཞག་པར་བྱ་ཞིང་། གཟུགས་རྡོ་རྗེ་མ་ལ་སོགས་པ་དང་། བྱམས་པ་ལ་སོགས་པ་ཡང་གནས་ཇི་ལྟ་བ་བཞིན་དུ་འགོད་པར་བྱའོ། ། ཁྱད་པར་གྱིས་མཆོད་པའི་ཆོ་ག་ནི། དེ་ལྟར་དཀྱིལ་འཁོར་བྲིས་ཤིང་ལྷ་བཀོད་ནས། འོག་ནས་འབྱུང་བ་ལྟར་གྱི་ཆོ་གས་དཀྱིལ་འཁོར་བསྒྲུབ་སྟེ། ཕྱི་མཆོད་དང་ནང་མཆོད་སྔོན་དུ་སོང་བས། གསང་མཆོད་ཀྱི་སྐབས་སུ་སྔགས་ཤེས་པས་ཏེ་སློབ་དཔོན་གྱིས་རང་གི་རྡོ་རྗེ་དང་། ཕྱག་རྒྱའི་གསང་བ་སྟེ་པད་མ་མངོན་པར་འདུ་བྱས་པ་རབ་ཏུ་བསྒོམས་པས།
དཀྱིལ་འཁོར་གྱི་དབུས་སུ་གསང་བའི་མཆོད་པ་བརྩམ་པར་བྱའོ། ། བཤད་མ་ཐག་པའི་གསང་མཆོད་འདི་ནི་སྔགས་རྣམས་ཏེ་སྒྲུབ་པ་པོ་ཐམས་ཅད་ཀྱི་རྣལ་འབྱོར་རྒྱུད་ལ་གནས་པའི་དམ་ཚིག་ཤིན་ཏུ་འདའ་དཀའ་བའོ། ། ཟས་ཀྱི་མཆོད་པ་ནི། བཤང་བ་གཙོ་བོར་བྱས་པའི་བཤང་གཅི་ལ་སོགས་པའི་བདུད་རྩི་ལྔ་བྱེ་བྲག་ཏུ་སྟེ་སྐུའི་དཀྱིལ་འཁོར་འདིར་ལྷ་རྣམས་ལ་ངེས་པར་དབུལ་བ་དང་། བདག་ཉིད་བཟའ་བ་དང་། འབྱུང་པོ་རྣམས་ལ་གཏོར་མར་ཡང་སྦྱིན་པར་བྱའོ། ། བཤང་བ་གཙོ་བོར་བྱས་པའི་བདུད་རྩི་ལྔ་བཟའ་བ་འདི་ནི། སྐུ་ཡི་རྡོ་རྗེ་ཅན་ཏེ་རྣམ་སྣང་གི་དཀྱིལ་འཁོར་དང་ལྡན་པའི་སྔགས་ཏེ། སྒྲུབ་པ་པོ་རྣམས་ཀྱི་འདའ་བར་མི་བྱ་བའི་དམ་ཚིག་གོ ། དེ་བཞིན་གཤེགས་པ་ཐམས་ཅད་མངོན་པར་དགེས་པའི་སྐུའི་དཀྱིལ་འཁོར་རོ། །
གསུང་གི་དཀྱིལ་འཁོར་ལ་གསུམ་གྱི། དཀྱིལ་འཁོར་གྱི་མཚན་ཉིད་བསྟན་པ་ནི། སྐུ་ཡི་དཀྱིལ་འཁོར་བསྟན་པའི་རྗེས་དེ་ནས། བཅོམ་ལྡན་འདས་ཕྱག་ན་རྡོ་རྗེ་སྟེ་རྡོ་རྗེ་འཆང་ཆེན་པོ། གསུང་རྡོ་རྗེའི་དམ་ཚིག་སྟེ། འོད་དཔག་ཏུ་མེད་པའི་དཀྱིལ་འཁོར་པ་རྣམས་ཀྱི་སྤྲིན་ཏེ་ཚོགས་གནས་ཇི་ལྟ་བ་བཞིན་དུ་བཀོད་པ་ལ། ཐུགས་རྩེ་གཅིག་ཏུ་མཛད་པའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར། གང་ཞིག་ན། གསུང་རྡོ་རྗེ་འོད་དཔག་ཏུ་མེད་པའི་དཀྱིལ་འཁོར་འདིའོ། ། གང་ལས་ན།
ཉིད་ཀྱི་སྐུ་ལ་སོགས་པ་ལས་སོ། ། དེ་ནས་གསུང་སྟེ་འོད་དཔག་ཏུ་མེད་པའི་དཀྱིལ་འཁོར་དངོས་གྲུབ་ཐམས་ཅད་མཆོག་ཏུ་གྱུར་པ་ལེགས་པར་རབ་ཏུ་བཤད་དོ། ། ཞེས་བྱ། ཅི་ལྟ་བུ་ཞེ་ན། ཐུགས་ཏེ་མི་བསྐྱོད་པའི་དཀྱིལ་འཁོར་དང་འདྲ་བ་གྲུ་བཞི་ལ་སོགས་པའི་ཡོན་ཏན་དང་ལྡན་པ་ཉིད་ཀྱི་དཀྱིལ་འཁོར་ཀུན་གྱི་མཆོག་ཏུ་གྱུར་པའོ། ། བྲི་ཞིང་ལྷ་དགོད་པ་ནི། ཆེ་ཆུང་གི་ཚད་ནི་ངོས་རེ་རེ་ལ་ཁྲུ་ལྔ་ལྔ་སྟེ། ཁྲུ་ཉི་ཤུའི་ཚད་དུ་ཐིག་གདབ་པར་བྱའོ། ། དབྱིབས་ནི་དཀྱིལ་འཁོར་གྱི་ཆོ་ག་བཞིན་དུ་གྲུ་བཞི་ལྷམ་པ་སྒོ་བཞི་དང་རྟ་བབས་བཞི་ལ་སོགས་པ་དང་ལྡན་པར་བྱའོ། ། ཐིག་སྐུད་ཇི་ལྟ་བུ་ཞེ་ན།
རྡོ་རྗེ་བསྒོམ་པ་སྟེ་དེ་བཞིན་གཤེགས་པ་ལྔའི་ཁ་དོག་ཅན་གྱི་སྲད་བུས་ཐིག་གདབ་པར་བྱའོ། ། ཕྱིའི་དཀྱིལ་འཁོར་གྲུ་བཞི་པ་དེའི་དབུས་སུ་ནང་གི་འཁོར་ལོ་ཆེན་པོ་ཟླུམ་པོ་ལ་པད་མའི་ཕྲེང་བས་ཀུན་ཏུ་བརྒྱན་པ་བྲིས་ལ། དེར་ཕྱག་རྒྱ་ཐམས་ཅད་ཡོངས་སུ་རྫོགས་པར་ཆོ་ག་བཞིན་ཏེ་ཆོ་ག་ལ་མཁས་པས་བྲི་བར་བྱ་སྟེ། དེ་ཡང་ཚེ་དཔག་མེད་པའི་ཕྱག་རྒྱ་ཆེན་པོ་རང་གི་ཕྱག་རྒྱ་དང་། ཡང་དག་པར་ལྡན་པའི་དཀྱིལ་འཁོར་དེའི་དབུས་སུ་གཞག་པར་བྱའོ། ། རྡོ་རྗེའི་གནས་མཆོག་སྟེ་སྐུ་གསུང་ཐུགས་ཀྱི་དཀྱིལ་འཁོར་དེ་དག་ཏུ་དེ་བཞིན་གཤེགས་པ་ལྔ་པོ་ཐམས་ཅད་ཀྱང་གནས་ཇི་ལྟ་བ་བཞིན་དུ་ཡོངས་སུ་བརྟག་པར་བྱ་ཞིང་འགོད་པར་བྱ་སྟེ། དེ་ཡང་གསུང་གི་དཀྱིལ་འཁོར་ལ་འོད་དཔག་མེད་དང་། གོས་དཀར་མོ་དབུས་སུ་འགྲོ་བ་ན་ནུབ་ཀྱི་ལེ་ཚེ་ལ་མི་བསྐྱོད་པ། ནུབ་བྱང་གི་ལེ་ཚེ་ལ་རེག་རྡོ་རྗེ་མ་གཞག་པར་བྱའོ། ། ཁྱད་པར་གྱི་མཆོད་པ་གཞུང་བསྡུ་བ་དང་བཅས་པ་ནི།
དེ་ལྟར་རྒྱུད་ནས་བཤད་པའི་ཆོ་གས་དཀྱིལ་འཁོར་དམ་པ་ཡོངས་སུ་གསལ་བར་བྱས་ནས། དེའི་འོག་ཏུ་དཀྱིལ་འཁོར་བསྒྲུབས་ཏེ། ཕྱི་མཆོད་དང་ནང་མཆོད་སྔོན་དུ་འགྲོ་བས། དབང་པོ་གཉིས་མཉམ་པར་སྦྱོར་བའི་མཚན་ཉིད་ཅན་གྱི་གསང་བའི་མཆོད་པས་དེ་བཞིན་གཤེགས་པ་རྣམས་ལ་མཆོད་པ་བྱའོ། ། དེས་ཅིར་འགྱུར་ཞེ་ན། དེ་ལྟར་བྱས་ན་རྡོ་རྗེ་ཅན་ཏེ་ཕྱོགས་བཅུའི་འཇིག་རྟེན་གྱི་ཁམས་ན་གནས་པའི་སངས་རྒྱས་རྣམས་སྒྲུབ་པ་པོ་ལ་མཉེས་པར་འགྱུར་རོ། ། ཁ་ཟས་ཀྱི་མཆོད་པ་ནི། བཤང་གཅི་ཁུ་བའི་དམ་ཚིག་སྟེ་ཁུ་བ་གཙོར་བྱས་པའི་བདུད་རྩི་ལྔས་བདག་དང་སློབ་མ་ལ་མཆོད་ན། མངོན་པར་འདོད་པའི་དངོས་གྲུབ་ཐོབ་པར་འགྱུར་རོ། ། བཤད་མ་ཐག་པ་འདི་ནི་སངས་རྒྱས་ཏེ་སྒྲུབ་པ་པོ་ཐམས་ཅད་ཀྱི་རྣལ་འབྱོར་རྒྱུད་ལ་གནས་པའི་དམ་ཚིག་ཤིན་ཏུ་འདའ་དཀའ་བ་ཡིན་ནོ། །
དེ་བཞིན་གཤེགས་པ་རྣམས་ཀྱིས་རབ་ཏུ་བསྔགས་པའི་གསུང་གི་དཀྱིལ་འཁོར་རོ། ། ལྷ་ལྷག་མ་རྣམས་ཀྱི་དཀྱིལ་འཁོར་བསྟན་པ་ནི། དེ་ནས་བཅོམ་ལྡན་འདས་ཕྱག་ན་རྡོ་རྗེ་སྟེ་རྡོ་རྗེ་འཆང་ཆེན་པོ་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར། ཏིང་ངེ་འཛིན་ཇི་ལྟ་བུ་ཞེ་ན། སྒོ་སྣ་ཚོགས་ནས་དོན་ཐམས་ཅད་ཆར་དུ་འབེབས་པར་བྱེད་པས་ན། ཀུན་ནས་སྤྲིན་ཏེ་དེ་བཞིན་གཤེགས་པ་རྣམས་ཡིན་ལ། དེ་རྣམས་ཀྱི་ཚོགས་རྡོ་རྗེ་ནི་སོ་སོའི་དཀྱིལ་འཁོར་ཏེ། དེ་བསྐྱེད་པ་ལ་ཐུགས་རྩེ་གཅིག་ཏུ་མཛད་པའི་ཏིང་ངེ་འཛིན་ལའོ། ། གང་ཞིག་ཞེ་ན། གསང་ཞིང་ཤིན་ཏུ་སྦ་བར་བྱ་བའི་དཀྱིལ་འཁོར་གསང་ཆེན་ཏེ།
མངོན་དུ་མི་བྱ་བར་བློས་བཞག་པ་འདིའོ། ། གང་ལས་ན་ཉིད་ཀྱི་སྐུ་ལ་སོགས་པ་ལའོ། ། རྡོ་རྗེ་འཛིན་མཆོག་སྟེ་རྡོ་རྗེ་འཛིན་པ་ལ་སོགས་པ་དཀྱིལ་འཁོར་པའི་ལྷ་རྣམས་གང་ཡིན་པའི་གཟུགས་དཀྱིལ་འཁོར་གྱི་དབུས་སུ་བྲིས་ཤིང་བཞག་པར་གྱུར་པའི་དཀྱིལ་འཁོར་དེ་ནི། ལྷའི་ཁྱད་པར་དེའི་དཀྱིལ་འཁོར་གྱི་འཁོར་ལོར་འགྱུར་རོ། ། དེ་བས་ན་རྟེན་གཞན་ཡས་ཁང་ཇི་ལྟ་བ་བཞིན་དུ་བྲིས་པའི་རྗེས་ལ་ལྷ་ལྷག་མ་ཉི་ཤུ་རྩ་དགུ་པོ་གང་དང་གང་ཡིན་པ་དབུས་སུ་བྲིས་ཏེ། དེ་དང་དེའི་གནས་སུ་མི་བསྐྱོད་པ་བྲིས་པས་དཀྱིལ་འཁོར་ཉེར་དགུར་འགྱུར་ལ། དེ་ལྟར་ན་དཀྱིལ་འཁོར་སོ་གཉིས་པོ་ཐམས་ཅད་ཀྱང་སྐུ་གསུང་ཐུགས་ཀྱི་གསང་བ་ལས་བྱུང་བ་སྟེ། གསང་བ་གསུམ་གྱི་བདག་ཉིད་ཅན་དུ་འདུས་ཏེ། རིན་པོ་ཆེའི་རིགས་ནི་སྐུ་རྡོ་རྗེར་འདུས་ལ། ལས་ཀྱི་རིགས་ནི་གསུང་རྡོ་རྗེའི་ནང་དུ་འདུས་པའི་ཕྱིར་རོ། །
དེ་བཞིན་གཤེགས་པ་ཐམས་ཅད་ནི་མི་བསྐྱོད་པ་ལ་སོགས་པ་སྟེ། དེ་རྣམས་ཀྱི་སྐུ་གསུང་ཐུགས་རྡོ་རྗེའི་གནས་ནི། སྐུ་ལ་སོགས་པའི་དཀྱིལ་འཁོར་རོ། ། དེ་ལ་ཡེ་ཤེས་ནི་ཐིག་གདབ་པ་ལ་སོགས་པའི་ཆོ་གའོ། ། དེའི་གསང་བ་ནི་དཀྱིལ་འཁོར་དེ་ཡོངས་སུ་གྱུར་པའི་མཚན་ཉིད་ཅན་ནོ། ། རབ་ཏུ་གསང་བ་ནི་མན་ངག་གི་མཆོག་གོ ། དོན་ནི། གོང་དུ་བཤད་པ་འདི་ནི་སྐུ་གསུང་ཐུགས་ཀྱི་དཀྱིལ་འཁོར་གྱི་ཐིག་གདབ་པ་ལ་སོགས་པའི་ཆོ་ག་དང་། ལྷ་དགོད་པ་དང་། དཀྱིལ་འཁོར་མཆོད་པ་ལ་སོགས་པའི་མན་ངག་ཡིན་ཞེས་པའོ། །
དེ་དག་རྫོགས་པར་བྱེད་པའི་ཆོ་ག་ཐུན་མོང་བ་ལ་གཉིས་ཏེ། སློབ་དཔོན་གྱི་ལས་སུ་བྱ་བའི་ཆོ་ག་དང་། སློབ་མ་གཞུག་པ་ལ་སོགས་པའི་ཆོ་གའོ། ། དང་པོ་ལ་ལྔ་སྟེ། ཕྱག་རྒྱ་དང་ལྷན་ཅིག་བྱ་བའི་ཆོ་ག་དང་། ཕྱག་རྒྱ་མེད་པར་བྱ་བའི་ཆོ་ག་དང་། དེ་གཉིས་ཀའི་བྱ་བ་བགེགས་བསལ་བའི་སྦྱོར་བ་དང་། བུམ་པའི་ཆོ་ག་དང་། སྦྱིན་སྲེག་གི་ཆོ་གའོ། ། དང་པོ་ལ་ལྔ་ལས།
ཏིང་ངེ་འཛིན་ལ་དམིགས་ཤིང་ཐིག་གདབ་པ་ནི། དེ་ནས་ཕྱག་ན་རྡོ་རྗེ་སྟེ་རྡོ་རྗེ་འཆང་ཆེན་པོ་མི་བསྐྱོད་པ་ལ་སོགས་པའི་དཀྱིལ་འཁོར་ཐམས་ཅད་ཀྱི་འཁོར་ལོ་འབྱུང་བ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས་ཕྱུང་ངོ་ཞེས་སྦྱར། གང་ཞིག་ན། དཀྱིལ་འཁོར་ཞེས་སོགས་སོ། ། གང་ལས་ན། ཉིད་ཀྱི་ཞེས་སོགས་སོ། ། སྐུ་རྡོ་རྗེ་ལ་སོགས་པའི་གསང་བ་དེ་ལ་འོག་ནས་བཤད་པ་འདི་ནི་རྡོ་རྗེ་སྟེ་དེ་བཞིན་གཤེགས་པའི་དཀྱིལ་འཁོར་གྱི་སྔགས་ཀྱི་སྙིང་པོ་ཐིག་གདབ་པ་ཉེ་བར་འཚམས་པའི་ཡི་གེའི་གནས་རྣམས་སོ། ། གང་ཞེ་ན། ཨོཾ་ཞེས་སོགས་སོ། ། དཀྱིལ་འཁོར་སོ་གཉིས་པོ་གང་འབྲི་ཡང་རུང་སྟེ།
དེའི་ཚེ་ཐིག་འདེབས་པ་དང་། ཚོན་བྲི་བའི་དུས་སུ་ཡི་གེ་གསུམ་ཟློས་ཤིང་བྱའོ། ། ཞེས་སྟོན་པ་ནི། དེ་བཞིན་གཤེགས་པ་ལྔའི་ཁ་དོག་ཏུ་བཅོས་པའི་ཐིག་སྐུད་ནི་རྡོ་རྗེའི་ཐིག་སྟེ། དེས་དཀྱིལ་འཁོར་གྱི་ཐིག་གདབ་པ་དང་། ཚོན་རྩི་སྣ་ལྔ་དག་བཀྱེ་བའི་ཚེ། ཨོཾ་ལ་སོགས་པའི་སྔགས་ཀྱིས་བྱའོ། ། ཞེས་པ་ཚིག་གི་ལྷག་མའོ། ། སློབ་དཔོན་དང་གྲོགས་མཆོག་འདུ་བྱ་བ་སྤྱིར་བསྟན་པ་ནི། སྔགས་ཀྱི་སེམས་དཔའ་སྟེ།
སྔགས་ལ་མཆོག་ཏུ་གཞོལ་བ། བསྙེན་པ་ལས་སུ་རུང་བའི་རྣལ་འབྱོར་པས་ནི། གྲོགས་ཕྱག་རྒྱ་མེད་པར་དེ་ཁོ་ན་ཉིད་བསྡུས་པ་སོགས་ལས་བཤད་པ་བཞིན་དུ་རྣལ་འབྱོར་པ་ལས་ཀྱི་རྡོ་རྗེའི་གཟུགས་ཅན་དང་ལྷན་ཅིག་དཀྱིལ་འཁོར་འབྲི་བར་མི་བྱ་སྟེ། གལ་ཏེ་བྱས་ན། བྱང་ཆུབ་སྟེ་རྡོ་རྗེ་འཆང་ཆེན་པོ་ཉིད་རྙེད་པར་དཀའ་ཞིང་རིང་བར་འགྱུར་རོ། ། འོ་ན་གྲོགས་གང་དང་ལྷན་ཅིག་བྱ་ཞེ་ན། དེ་བས་ན་རྫོགས་པའི་རིམ་པ་ལ་གནས་པ་དང་། བསྐྱེད་པའི་རིམ་པ་ལ་གནས་པ་རིག་པའི་བརྟུལ་ཞུགས་ལ་ཡང་དག་པར་སྤྱོད་པའི་རྣལ་འབྱོར་པས་དཀྱིལ་འཁོར་བྲི་བར་བྱས་ན། དེའི་ཚེ་སྔགས་ཀྱི་ལྷ་རྣམས་ཏེ། རང་གི་ཕྱག་རྒྱ་མདུན་དུ་ཕབ་ཅིང་བཞག་ནས་དེ་ཉིད་དམ་ཚིག་སྟེ་རིགས་ཀྱི་དབྱེ་བ་སྤྱན་མ་ལ་སོགས་པའི་ངོ་བོ་ཉིད་དུ་དེའི་ཚུལ་ཤེས་པ་སྟེ་འདུས་པ་ལས་གསུངས་པའི་ཚུལ་གྱིས་བསྐྱེད་ལ།
བདག་ཉིད་རྣམ་སྣང་ལ་སོགས་པ་རང་གི་ལྷག་པའི་ལྷ་གང་ཡིན་པའི་རིགས་ལྔའི་ངོ་བོར་བྱིན་གྱིས་བརླབས་ཀྱི་གནས་ཏེ་གཞིར་བསྒོམ་ཞིང་བསྐྱེད་ནས། སྐུ་ལ་སོགས་པའི་དཀྱིལ་འཁོར་རྣམས་ཀྱི་ཐིག་གདབ་པ་ལ་སོགས་པ་རིམ་གྱིས་རྣམ་པར་བརྟག་ཅིང་བསྒྲུབ་པར་བྱའོ། ། རིགས་ཀྱི་བྱེ་བྲག་གིས་སློབ་དཔོན་དང་ཕྱག་རྒྱ་དང་འདུ་བྱ་བ་བྱེ་བྲག་ཏུ་བསྟན་པ་ནི། དེ་ལ་སྐུའི་དཀྱིལ་འཁོར་འབྲི་བར་འདོད་པའི་སྔགས་པས། བདག་ཉིད་རྣམ་པར་སྣང་མཛད་ཀྱི་སྦྱོར་བ་དང་ལྡན་པས། རང་གི་ཕྱག་རྒྱ་སྤྱན་མ་བཞིན་དུ་མངོན་སུམ་དུ་དབབ་པ་སྟེ་བསྐྱེད་ལ། དེ་དང་ལྷན་ཅིག་དཀྱིལ་འཁོར་གྱི་ཐིག་གདབ་པ་ལ་སོགས་པའོ། ། དེའི་ཕན་ཡོན་ནི། སྐུ་སྟེ་རྣམ་པར་སྣང་མཛད་ཀྱི་དཀྱིལ་འཁོར་འདོད་པའི་འབྲས་བུ་སྟེར་བའི་ཡིད་དུ་འོང་བ་དེ་ཉིད་བསྐྱེད་པར་བྱས་པས། རྡོ་རྗེའི་སྐུ་སྟེ་སྐུ་རྡོ་རྗེའི་ཡོན་ཏན་འཇིག་རྟེན་གྱི་ཁམས་མཐའ་ཡས་མུ་མེད་པར་སེམས་ཅན་རྣམས་ལ་སྣ་ཚོགས་པའི་གཟུགས་ཀྱིས་ཆོ་ག་སྟོན་པ་ལ་རབ་ཏུ་འཇུག་པ་སྒྲུབ་པ་པོས་ཐོབ་པར་འགྱུར་རོ། །
གསུང་གི་དཀྱིལ་འཁོར་འབྲི་བར་འདོད་ན། སྒྲུབ་པ་པོ་བདག་ཉིད་རྡོ་རྗེ་ཆོས་ཏེ། འོད་དཔག་མེད་དུ་བསྒོམས་ལ། རང་གི་ཆོས་མ་སྟེ་རང་གི་རིག་མ་གོས་དཀར་མོ་མངོན་སུམ་པ་བཞིན་དུ་བསྒོམས་ནས། ཐིག་གདབ་པ་ལ་སོགས་པའི་དཀྱིལ་འཁོར་བྲི་བར་བྱ་སྟེ། རིམ་པ་འདི་ནི་སྔགས་རྣམས་ཏེ་པད་མའི་རིགས་དང་ལྡན་པ་ཐམས་ཅད་ཀྱི་གསང་ཞིང་སྦ་བར་བྱ་བ་དང་། རབ་ཏུ་བརྟག་པ་སྟེ། ཐོག་མ་མེད་པའི་དུས་ཅན་གྱི་དེ་བཞིན་གཤེགས་པ་རྣམས་ཀྱི་ཡིན་ནོ། ། བདག་ཉིད་རྡོ་རྗེ་སེམས་དཔའ་སྟེ་མི་བསྐྱོད་པར་བསྒོམས་ལ། རང་གི་ཕྱག་རྒྱ་མཱ་མ་ཀིར་བསྐྱེད་ལ།
མདུན་དུ་དབབ་པར་བྱས་ནས་ཐུགས་ཀྱི་དཀྱིལ་འཁོར་བྲི་བར་བྱའོ། ། འདི་ནི་སྔགས་རྣམས་ཏེ། རྡོ་རྗེའི་རིགས་དང་ལྡན་པའི་སྒྲུབ་པ་པོ་རྣམས་ཀྱི་གོང་ནས་གོང་དུ་གསང་བ་རྨད་དུ་བྱུང་བའོ། ། དཀྱིལ་འཁོར་གྱི་ཆོ་ག་དེ་ལྟར་བྱས་ན། ཡིད་ལ་དབང་བའི་སངས་རྒྱས་དང་། བྱང་ཆུབ་སེམས་དཔའ་རྣམས་ཤིན་ཏུ་དང་བས་དྲུང་དུ་གཤེགས་ཤིང་དགོངས་པར་མཛད་ནས། རབ་ཏུ་དགེས་པར་གྱུར་ཅིང་ཤིན་ཏུ་ཐུགས་རངས་ནས་སྒྲུབ་པ་པོ་ཕྱག་རྒྱ་དང་བཅས་པའི་ལུས་དང་ངག་དང་ཡིད་བྱིན་གྱིས་རློབ་པར་མཛད་ཅིང་། དེ་གཉིས་ཀྱིས་གསང་བ་མཆོག་ཏུ་གྱུར་པའི་དཀྱིལ་འཁོར་འདུས་ཤིང་རྫོགས་པར་མཛད་དོ། ། དཀྱིལ་འཁོར་བསྒྲུབ་པ་ནི། འདི་སྐད་ཅེས་ཀྱང་གསུངས་སོ་ཞེས་པ་སྡུད་པ་པོའི་ཚིག་གོ །
སྔར་བཤད་མ་ཐག་པའི་ཆོ་གས་ཐུགས་ཀྱི་དཀྱིལ་འཁོར་རྫོགས་པར་བྱས་པའི་སྔགས་ཀྱི་སེམས་དཔའ་སྟེ་སྔགས་པས། རྡོ་རྗེ་སྟེ་དེ་བཞིན་གཤེགས་པའི་གསང་བ་རྨད་པོ་ཆེ་སྟེ་མཆོག་ཏུ་གྱུར་པ་ཁྲོ་བོའི་རྒྱལ་པོ་གནོད་མཛེས་ཀྱི་ནམ་མཁའི་དཀྱིལ་འཁོར་ན་བཞུགས་པའི་སངས་རྒྱས་ཐམས་ཅད་དེ། ཡེ་ཤེས་ཀྱི་འཁོར་ལོ་རྫོགས་པ་བཀུག་ན་རྡུལ་ཚོན་གྱི་དཀྱིལ་འཁོར་ལ་གནས་ཇི་ལྟ་བ་བཞིན་དུ་བཞུགས་པ་དང་། བསྟིམས་ལ་མཆོད་པར་བྱའོ། ། དཀྱིལ་འཁོར་ལ་མཆོད་པ་ནི། རྡོ་རྗེ་དྲི་མེད་གསུམ་ནི་དཀྱིལ་འཁོར་པ་རྣམས་ཡིན་ལ། དེ་རྣམས་ལ་དམ་ཚིག་ནི། གཟུགས་རྡོ་རྗེ་ལ་སོགས་པ་རྣམས་ཏེ། དེ་རྣམས་ཀྱིས་བྱས་པའི་མཆོད་པ་དུས་ཚིགས་གསུམ་དུ་མཆོད་པར་བྱའོ། ། ཇི་ལྟར་བྱ་ཞེ་ན།
རྡོ་རྗེ་གསུམ་ནི་དུས་གསུམ་གྱི་དེ་བཞིན་གཤེགས་པ་རྣམས་ཏེ་དེའི་སྦྱོར་བ་ནི། དུས་གསུམ་གྱི་དེ་བཞིན་གཤེགས་པ་རྣམས་དང་། དཀྱིལ་འཁོར་པ་རྣམས་གཅིག་ཏུ་བྱ་བས་མཆོད་དོ། ། ཞེས་པའོ། ། མཆོད་པའི་ཆོ་ག་འདིས་ཕན་ཡོན་ཅི་འཐོབ་ཅེ་ན། སྔགས་རྣམས་ཏེ་དེ་བཞིན་གཤེགས་པ་རྣམས་ཀྱིས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐོབ་ཅིང་རྫོགས་པར་བྱེད་དོ། ། དེ་ལྟར་ཕྱིའི་མཆོད་པ་བསྟན་ནས་ནང་གི་མཆོད་པ་བསྟན་པ་ནི། ཡང་དག་པར་འདུས་པའི་སྔགས་རྣམས་ཏེ། དཀྱིལ་འཁོར་པ་ཐམས་ཅད་ཉིད་ལ། རྨད་བྱུང་ཆེན་པོ་སྟེ་ཤིན་ཏུ་རྒྱ་ཆེ་བའི་ནང་གི་བདག་ཉིད་ཀྱི་གཏོར་མས་ཚིམ་པར་བྱ་བའི་ཕྱིར་དབུལ་བར་བྱའོ། །
ནང་གི་བདག་ཉིད་ཀྱི་གཏོར་མ་དེ་ཉིད་ཇི་ལྟ་བུ་ཞེ་ན། བཤང་གཅི་ཞེས་སོགས་ཏེ། འདི་དག་གིས་ནི་གཟུགས་ལ་སོགས་པའི་ཡུལ་ལྔ་སྒྲ་ཇི་བཞིན་པ་མ་ཡིན་པས་བསྟན་པའོ། ། ཡུལ་ལྔ་མ་འབྱོར་ན་དེའི་ཚེ་ཇི་ལྟར་བྱ་ཞེ་ན། ཆང་ཙམ་གྱིས་ཀྱང་མཆོད་པར་བྱའོ་ཞེས་སྟོན་པ་ནི། ཁུ་བ་དག་གིས་ཞེས་ཏེ། ཁུ་བ་ནི་ཤུ་ཀྲ་ཞེས་པ་སྟེ། མྱ་ངན་སོག་ལེ་ལྟར་གཅོད་ཅིང་འཇོམས་པར་བྱེད་པས་ན་ཤུ་ཀྲ་སྟེ་ཁུ་བ་ནི་ཆང་ངོ་། ། དེས་སྔགས་རྣམས་ཏེ་སྒྲུབ་པ་པོ་རྣམས་ཚིམ་པར་འགྱུར་བར་བཤད་དོ། ། འདི་ནི་འདའ་བར་མི་བྱ་བས་ན་དམ་ཚིག
གཙོ་བོར་གྱུར་པས་ན་མཆོག་ཡིན་ཏེ་སངས་རྒྱས་ཏེ་སྔགས་པ་རྣམས་ཀྱི་བྱང་ཆུབ་སྟེ་སེམས་རྫོགས་པར་བྱེད་ཅིང་ཚིམ་པར་བྱེད་པ་ཡིན་ལ། སྔགས་པ་ཚིམ་པར་བྱེད་པ་དེ་བཞིན་དུ་དེ་བཞིན་གཤེགས་པ་རྣམས་ཀྱང་ཡང་དག་པར་ཚིམ་པར་བྱེད་པ་ཡིན་ནོ། ། ཕྱག་རྒྱ་མེད་པར་བྱ་བའི་ཆོ་ག་ལ་གཉིས་ལས། སློབ་དཔོན་དང་གྲོགས་མཆོག་འདུ་བྱ་བ་ནི་དཀྱིལ་འཁོར་གྱི་ཐིག་གདབ་པའི་ཆོ་ག་འདི་གང་གི་ཚེ་ཤེས་རབ་མེད་པར་བདག་ཉིད་གཅིག་པུ་སྤྱོད་པ་དེའི་ཚེ། རྣམ་སྣང་གི་རྣལ་འབྱོར་པས་བདག་ཉིད་རྣམ་པར་སྣང་མཛད་དུ་བསྒོམས་ལ། སློབ་མ་རྡོ་རྗེ་སེམས་དཔར་བསྒོམས་པའམ། ཡང་ན་སློབ་མ་རྡོ་རྗེ་འོད་པོ་ཆེ་སྟེ་བདུད་རྩི་ཐབས་སྦྱོར་དུ་བསྒོམ་ཞིང་བརྟག་པར་བྱ་སྟེ། བཤད་མ་ཐག་པའི་ལས་ཀྱི་གོ་འཕང་དཀྱིལ་འཁོར་གྱི་བྱ་བ་འདི་ནི། སངས་རྒྱས་ཐམས་ཅད་ཀྱི་ངེས་པར་བརྟེན་ཅིང་བསྔགས་པའོ། ། དེ་བཞིན་དུ་ཐུགས་ཀྱི་དཀྱིལ་འཁོར་དུ་ནི་བདག་ཉིད་མི་བསྐྱོད་པར་བསྒོམས་ལ།
སློབ་མ་རྣམ་པར་སྣང་མཛད་དམ་བདུད་རྩི་ཐབས་སྦྱོར་དུ་རབ་ཏུ་བརྟག་པར་བྱའོ། ། དེ་བཞིན་དུ་གསུང་གི་དཀྱིལ་འཁོར་ཡང་ཅི་རིགས་པར་ཤེས་པར་བྱའོ། ། ཐིག་སྐུད་དང་ཚོན་རྩི་འདུ་བྱ་བའི་ཆོ་ག་ནི། མི་བསྐྱོད་པ་ལ་སོགས་པའི་སངས་རྒྱས་རྒྱལ་ཆེན་རིགས་ལྔ་པོ་རྣམས་རྡོ་རྗེའི་ཐིག་སྐུད་ནག་པོ་ལ་སོགས་པ་དག་ལ། ཧཱུྃ་ལ་སོགས་པ་རང་རང་གི་ས་བོན་གྱི་གཟུགས་ཀྱིས་ཞུགས་ཤིང་དགོད་པར་བསམས་ཏེ། ཐིག་གདབ་པའི་ཆོ་ག་འདི་ནི། སངས་རྒྱས་ཏེ་སྒྲུབ་པ་པོ་རྣམས་ཀྱི་གསང་བ་རྨད་དུ་བྱུང་བའོ། ། དེ་བཞིན་དུ་སྔོན་པོ་ལ་སོགས་པའི་ཚོན་རྩི་རེ་རེ་ལ་ཡང་། ཚོན་གཞན་ཅུང་ཟད་བསྲེས་པས་རྣམ་པ་ཉི་ཤུ་ལྔའི་བདག་ཉིད་ཀྱི་ཚོན་རྩིའི་ཕུང་པོ་ལྔ་པོ་དག་ལ་དེ་བཞིན་གཤེགས་པ་ལྔ་ཧཱུྃ་ལ་སོགས་པ་རང་རང་གི་ས་བོན་གྱི་རྣམ་པར་རྗེས་སུ་ཞུགས་པར་བསྒོམས་ཏེ་ཚོན་བགྱེ་བར་བྱའོ། ། ཚོན་བྱིན་གྱིས་བརླབ་པ་འདི་ནི།
སངས་རྒྱས་ཏེ་དེ་བཞིན་གཤེགས་པ་རྣམས་ཀྱི་གསང་བ་སྟེ། མཆོག་ཏུ་གྱུར་པ་དང་། བྱང་ཆུབ་སྟེ་བགྲོད་པར་བྱ་བ་དམ་པ་ཡིན་ནོ། ། དེ་གཉིས་ཀའི་སྔོན་དུ་འགྲོ་བའི་བགེགས་བསལ་བ་ནི། དཀྱིལ་འཁོར་བྲི་བར་བྱེད་པའི་དུས་སུ། སྔགས་རྣམས་ཐམས་ཅད་དེ། དཀྱིལ་འཁོར་པ་རྣམས་ཕྱི་རོལ་གྱི་ཉེ་བར་འཚེ་བ་ལས་བསྲུང་བའི་ཕྱིར། སྒྲུབ་པ་པོ་བདག་ཉིད་རྣལ་འབྱོར་བཞིའི་སྒོ་ནས་རྡོ་རྗེ་ཧཱུྃ་སྟེ་གཤིན་རྗེ་གཤེད་དུ་བསྒོམ་པར་བྱའོ། ། ཇི་ལྟར་ཞེ་ན། ཕུལ་དུ་བྱུང་ཞིང་ཐུན་མོང་མ་ཡིན་པའི་སྐུ་གསུང་ཐུགས་ཀྱི་དམ་ཚིག་མཆོག་སྟེ་རྣམ་འཕྲུལ་དང་ལྡན་པར་བསྒོམ་སྟེ།
དེ་ཡང་གཡས་བརྐྱང་ལ་སོགས་པ་བགེགས་ཕྱེ་མར་རློག་པ་ནི། སྐུའི་རྣམ་འཕྲུལ་ལོ། ། བསྐལ་པ་འཇིག་པའི་དུས་ཀྱི་འབྲུག་སྒྲ་སྒྲོགས་པ་ལྟ་བུར་སྔགས་འདོན་པ་ནི་གསུང་གི་རྣམ་འཕྲུལ་ལོ། ། བགེགས་ཐམས་ཅད་སྟོང་པ་ཉིད་དུ་དམིགས་པ་ནི་ཐུགས་ཀྱི་རྣམ་འཕྲུལ་ལོ། ། གནས་སྐབས་གང་གི་ཚེ་དེ་ལྟ་བུར་བསྒོམ་ཞེ་ན། ཤིང་དང་བོང་བ་ལ་སོགས་པས་སྐྲག་བར་བྱེད་པ་སའི་གནོད་པ་དང་། ཆུ་རླབས་གཡོ་བ་དང་ཆར་འབབ་པ་ལ་སོགས་པ་ཆུ་ལས་བྱུང་བའི་གནོད་པ་དང་། ཐ་མལ་པའི་མེ་དང་ཐོག་ལ་སོགས་པ་མེའི་གནོད་པ་དང་། རླུང་ལས་བྱུང་བ་རླུང་གི་གནོད་པ་དང་། དབང་པོ་ལས་འདས་པས་བྱས་པ་ནམ་མཁའི་ཉེ་བར་འཚེ་བས་ཏེ།
གནས་ལྔ་པོ་དེ་དག་ཏུ་རྡོ་རྗེ་ཧཱུྃ་མཛད་བསྒོམ་པར་བྱའོ། ། དེ་ལྟར་བྱས་ན་བགེགས་རྣམས་རང་ཉིད་འཇིག་པས་འཇིགས་ཤིང་སྐྲག་ནས། རྡོ་རྗེ་མི་ཕྱེད་གསུམ་སྟེ་རྡོ་རྗེ་འཆང་ཆེན་པོ་ལས་སྐྱེས་ཤིང་བྱུང་བའི་རྡོ་རྗེ་སེམས་དཔའ་བློ་ལྡན་ཏེ་ཡེ་ཤེས་དང་ལྡན་པའི་སྒྲུབ་པ་པོའི་དཀྱིལ་འཁོར་དུ་ཉེ་བར་མི་འགྲོ་ཞིང་། བགེགས་བྱེད་མི་ནུས་སོ། ། བུམ་པའི་ཆོ་ག་ནི། བརྟག་པར་བྱ་སྟེ་གནས་ཇི་ལྟ་བ་བཞིན་དུ་གཞག་པར་བྱའོ། ། གང་ཞིག་ཅེ་ན། རྡོ་རྗེ་བུམ་པ་སྟེ་གསང་རྡོར་བྱ་བ་དང་། རྣམ་རྒྱལ་བུམ་པ་ལ་སོགས་པའོ། ། བུམ་པ་ཁྱད་པར་ཇི་ལྟ་བུ་ཞེ་ན།
དེ་ཁོ་ན་ཉིད་བསྡུས་པ་ལ་སོགས་པ་སྔགས་བསྡུས་པས་རྒྱུད་རྣམས་བསླབས་ཤིང་བརྩོན་པར་བྱས་པ་དེ་ནི་སྔགས་རྒྱུད་བདག་པོ་སྟེ། དེས་ཤེས་པར་བྱ་བ་ནི། དེ་ཁོ་ན་ཉིད་བསྡུས་པའི་རྒྱུད་ལ་སོགས་པ་ལས་བཤད་པའི་གནས་དང་སྨན་དང་། ས་བོན་དང་། མཚན་མ་ལ་སོགས་པ་བཀོད་པས་བརྟགས་ཤིང་སྤྲས་པར་བྱ་བའི་བུམ་པའོ། ། སུ་ཞིག་གིས་ཤེ་ན། རྡོ་རྗེ་སེམས་དཔའི་ཏིང་ངེ་འཛིན་གནས་ཏེ། དཀྱིལ་འཁོར་གྱི་སློབ་དཔོན་བརྟན་པའི་བློས་ཏེ་དྲན་པ་མི་གཡེང་བས་སོ། ། སྦྱིན་སྲེག་གི་ཆོ་ག་བསྟན་པ་ནི། སྔར་བཤད་པའི་ཚུལ་གྱིས།
དཀྱིལ་འཁོར་ཡོངས་སུ་རྫོགས་པར་བྱས་ནས། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཀུན་གྱི་འབྲས་བུ་འདོད་པའི་སྔགས་ཤེས་པ་སྟེ། སྒྲུབ་པ་པོས་གཉིས་ཀའི་རྒྱུད་ལས་བྱུང་བའི་ཆོ་གས་སྦྱིན་སྲེག་དབུལ་བར་བྱའོ། ། ནང་གི་སྦྱིན་སྲེག་བསྟན་པ་ནི། ། དེའི་འོག་ཏུ་ཚོགས་ཀྱི་འཁོར་ལོའི་དུས་སུ་བཤང་བ་ཟན་དང་། གཅི་བ་ཚོད་མ་དང་འབྲུ་མར་ཆང་དང་ཤ་བཟའ་བ་དང་དེ་ལ་སོགས་པའི་བཏུང་བ་རྣམས་སྒྲུབ་ཐབས་ལས་བྱུང་བའི་ཆོ་གས་ལུས་ཀྱི་དཀྱིལ་འཁོར་གནས་པའི་ལྷ་རྣམས་ལ་སྦྱིན་སྲེག་ཏུ་དབུལ་ཞིང་བསྟན་པར་བྱའོ། ། དེའི་འོག་ཏུ་རྡོ་རྗེ་མི་ཕྱེད་གསུམ་འཁོར་ལོ་ནི། རྣལ་འབྱོར་པས་ཟོས་པའི་ལྷག་མ་རྣམས་གཅིག་ཏུ་བྱས་པས། ཞི་བ་ལ་སོགས་པའི་ལས་ཀྱི་དབྱེ་བས། ཅི་རིགས་པར་ཐབ་ཁུང་དུ་བུད་ཤིང་གི་མེ་ལ་རྡོ་རྗེ་གསང་བའི་སྦྱིན་སྲེག་གི་དགང་བླུགས་དབུལ་བར་བྱའོ། །
ཅི་ལྟ་བུ་ཞེ་ན། ཐབ་ཀྱི་དབུས་སུ་ཞི་བ་ལ་སོགས་པའི་རྣམ་པས་ཕྱེ་བའི་རང་གི་ལྷ་ཡི་གཟུགས་བསམས་ལ། དེའི་ཞལ་དུ་དགང་བླུགས་དབུལ་ཞིང་དབབ་པར་བྱའོ། ། དེ་ལྟར་ཚོགས་ཀྱི་འཁོར་ལོ་ལ་གནས་པའི་སྦྱིན་སྲེག་རྫོགས་ནས། ཡང་དབང་པོ་གཉིས་ཀྱི་སྦྱོར་བ་་་་་་ཁ་ཅིག་སྦྱིན་སྲེག་ནི་ལྷ་སྙོམས་པར་འཇུག་པ་ལ་ཟེར་ཏེ་ཚོགས་འཁོར་གྱི་ཚིམ་པ་དྲུག་ངོས་ཡིན་ནམ་གསུང་། སྟེ་ལྷ་མོ་དང་སྙོམས་པར་འཇུག་པ་ལ་གནས་པས་ཀྱང་ཁ་ཟས་ཀྱི་ལྷག་མ་རྣམས་ལ་ཞི་བ་སོགས་པའི་ལས་ཀྱི་དབྱེ་བ་ལས། སྦྱིན་སྲེག་བརྒྱ་རྩ་བརྒྱད་དབུལ་བར་བྱའོ། ། བཤད་མ་ཐག་པ་འདི་ནི་སངས་རྒྱས་ཏེ་སྒྲུབ་པ་པོ་ཉིད་ཀྱི་རྣལ་འབྱོར་ཆེན་པོའི་རྒྱུད་ལ་གནས་པའི་དམ་ཚིག་ཤིན་ཏུ་འདའ་བར་དཀའ་བའོ། ། སློབ་མ་གཞུག་པའི་ཆོ་ག་ལ་བཞི་ལས། དབབ་པ་སྔོན་དུ་འགྲོ་བས་དཀྱིལ་འཁོར་དུ་གཞུག་པའི་ཆོ་ག་ནི།
སློབ་མ་ལ་ཡེ་ཤེས་འབེབས་པའི་དུས་སུ། སློབ་མ་དེ་ཉིད་རྡོ་རྗེ་གསུམ་ནི་ཨོཾ་ལ་སོགས་པ་གསུམ་ཡིན་ལ། དེས་མཚོན་ནས་མངོན་བྱང་ལྔ་ལས་བྱུང་བའི་རྣམ་པར་སྣང་མཛད་དེ། རྡོ་རྗེ་འཆང་ཆེན་པོར་བསྐྱེད་དེ། དེའི་སྦྱོར་བས་ཏེ། དེ་ཡོངས་སུ་གྱུར་པ་ལས་ཞེ་སྡང་རྡོ་རྗེར་བསམས་ལ། ཡི་གེ་ཨ་འོད་ཟེར་དམར་པོ་དང་བཅས་པ་ལུས་ངག་སེམས་ཏེ་ཡན་ལག་ཀུན་ལ་བསྒོམས་ནས་དབབ་པའི་ཆོ་ག་བཞིན་དུ་བྱས་ན། དབབ་པའི་རྡོ་རྗེས་འཛིན་པར་བྱེད་པ་སྟེ་བདག་གིས་བྱེད་པར་འགྱུར་རོ། ། ཇི་ལྟར་ཞེ་ན་རྒྱལ་ཆེན་འོད་དཔག་ཏུ་མེད་པ་དང་། རྡོ་རྗེ་སེམས་དཔའ་མི་བསྐྱོད་པ་དང་།
གྲགས་ཆེན་རྣམ་པར་སྣང་མཛད་དང་སྐུ་གསུང་ཐུགས་ཀྱི་དམ་ཚིག་སྟེ། སློབ་མའི་ལུས་ལ་སོགས་པའི་ཡུལ་རྣམས་ལ་རྗེས་སུ་འཇུག་པར་མཛད་པའི་སྒོ་ནས་བྱིན་གྱིས་བརླབ་པར་རབ་ཏུ་རྩོལ་ལོ། ། དབབ་པ་བྱས་པ་དེ་ལ་འདི་ནི་དེའི་ཡན་ལག་ཏུ་གྱུར་པ་དཀྱིལ་འཁོར་ཆེན་པོར་འཇུག་པར་བྱ་བའི་ཕྱིར་རྡོ་རྗེའི་ཚིག་ཡིན་ནོ། ། དེ་གང་ཞེ་ན། ཨ་ཁཾ་ཞེས་སོགས་ཏེ། ཨ་ཁཾ་ཝི་ར་ཧཱུྃ་ཡ་མན་ཏ་ཀྲིད་ཅེས་བརྗོད་པས། དཀྱིལ་འཁོར་གྱི་སྒོ་བཞི་ནས་སློབ་མ་བཅུག་སྟེ་ཡེ་ཤེས་དབབ་པར་བྱའོ། ། སྔགས་ཀྱི་རྒྱལ་པོ་འདི་ནི། དམ་ཚིག་སྟེ་དེ་བཞིན་གཤེགས་པ་ཐམས་ཅད་ཀྱི་ལུས་ངག་སེམས་ཀྱི་སྙིང་པོ་སྟོན་པར་བྱེད་པའི་ཡི་གེའོ། ། དབང་བསྐུར་བའི་ཆོ་ག་གསོལ་གདབ་དང་བཅས་པ་ནི།
དཀྱིལ་འཁོར་གྱི་ཆོ་ག་དེ་ལ། འོག་ནས་འབྱུང་བ་འདི་ནི་རྡོ་རྗེ་ཆེན་པོ་སྟེ་དབང་བསྐུར་བྱའི་སློབ་མ། དབང་སྐུར་བར་བྱེད་པའི་གསང་བའི་ཡེ་ཤེས་སྦ་བར་བྱ་བས་ན་གསང་བའོ། ། དེ་ཡང་དཀྱིལ་འཁོར་སྒྲུབ་པའི་དུས་སུ་གནོད་མཛེས་ཀྱིས་བཀུག་པའི་སངས་རྒྱས་ཀུན་གྱིས་ཏེ། རྣམ་སྣང་ལ་སོགས་པའི་ཡེ་ཤེས་ཀྱི་འཁོར་ལོ་ཡིས་ནམ་མཁའི་ཁམས་ཡོངས་སུ་གང་བར་བསྒོམས་ལ། རྡོ་རྗེའི་རིགས་ཏེ་སློབ་དཔོན་གྱིས་སིལ་སྙན་ཏེ་སྒྲ་དང་དྲི་ལ་སོགས་པ་འདོད་ཡོན་ལྔས་དེ་དག་ལ་མཆོད་ནས། དེའི་འོག་ཏུ་བདག་ཉིད་ཀྱིས་བྲིས་པའི་རྡུལ་ཚོན་གྱི་དཀྱིལ་འཁོར་ལ་རིམ་པ་ཇི་ལྟ་བ་བཞིན་དུ་བསྟིམ་པར་བྱའོ། ། འདིས་ནི་རྡུལ་ཚོན་གྱི་དཀྱིལ་འཁོར་དང་། ཡེ་ཤེས་ཀྱི་འཁོར་ལོ་བསྲེ་བ་བསྟན་ནོ། ། རྡུལ་ཚོན་གྱི་དཀྱིལ་འཁོར་དང་།
འབྱིན་པའི་དཀྱིལ་འཁོར་བསྲེ་བ་སྟོན་པ་ནི། བརྡེག་པ་སྟེ་བསྐུལ་བར་བྱའོ། ། སུ་ཞིག་གིས་ན། བརྟུལ་ཞུགས་ཅན་གྱི་སློབ་དཔོན་གྱིས་སོ། ། གང་གི་ཕྱིར་ཞེ་ན། སློབ་མ་ལ་དབང་བསྐུར་བར་བྱ་བའི་ཕྱིར་དུའོ། ། ཐབས་གང་གིས་ཤེ་ན། རྡོ་རྗེ་གསུམ་སྔགས་ཀྱིས་ཏེ་བདག་ཉིད་རང་གི་ཕྱག་རྒྱ་དང་ལྷན་ཅིག་སྙོམས་པར་ཞུགས་པ་ལས་བྱུང་བའི་ཡུངས་དཀར་ཏེ་བྱང་ཆུབ་ཀྱི་སེམས་ཀྱི་ཐིག་ལེ་རྣམས་ཀྱིས་སོ། ། ཚུལ་ཇི་ལྟར་ན། ཕྱག་རྒྱའི་ཆོས་འབྱུང་དུ་བྱང་ཆུབ་ཀྱི་སེམས་ལས་ལྷ་སུམ་ཅུ་རྩ་གཉིས་བསྐྱེད་དེ།
སྤྲོས། བསྡུས་ནས། རྡུལ་ཚོན་གྱི་དཀྱིལ་འཁོར་ལ་གནས་ཇི་ལྟ་བ་བཞིན་དུ་བསྟིམ་པའི་ཚུལ་གྱིས་སོ། ། དེ་ལྟར་བསྐུལ་བ་དེས་ཅི་ཞིག་བྱེད་ཅེ་ན། དུས་དེའི་ཚེ་དེ་བཞིན་གཤེགས་པ་རྣམས་བསྐུལ་བ་ན་བདག་ཉིད་ཉེ་བར་བྱོན་ནས། སློབ་མ་དེ་ལ་དབང་བསྐུར་ཞིང་བྱིན་གྱིས་རློབ་པ་སྩོལ་བར་འགྱུར་རོ། ། འདི་ལ་རྗེ་འགོས། གསང་བའི་དབང་བསྐུར་བ་བསྟན་པར་བཞེད་ལ། མ་ར་རྡོ་རྗེ་སློབ་དཔོན་གྱི་དབང་བསྐུར་བར་བཞེད་ཅིང་། ཁ་ཅིག་་་་་་སྟེ་བུ་སྟོན་པ།
སློབ་མ་སྣོད་དུ་རུང་བར་བྱ་བའི་ཕྱིར་ནང་གི་དབང་བསྐུར་བ་བསྟན་ཅེས་འཆད་ཀྱང་། དེ་དག་གཞུང་གི་དོན་དུ་མི་མངོན་ནོ། ། དབང་བསྐུར་བའི་ཆོ་ག་དངོས་བསྟན་པ་ནི། ཐུགས་ཀྱི་དཀྱིལ་འཁོར་དུ་དབང་བསྐུར་བའི་དབང་དུ་བྱས་ནས། སློབ་དཔོན་བདག་ཉིད་རྡོ་རྗེ་སེམས་དཔའ་སྟེ་མི་བསྐྱོད་པའི་ཏིང་ངེ་འཛིན་ལ་གནས་ནས། ཆུའི་དབང་བསྐུར་བ་ལ་སོགས་པའི་དུས་སུ་བུམ་པའི་ནང་དུ་ཆུད་པའི་སངས་རྒྱས་ཏེ། རྣམ་སྣང་ལ་སོགས་པའི་དེ་བཞིན་གཤེགས་པ་རིགས་ལྔ་བསྒོམ་པར་བྱ་ཞིང་། དེ་ལྟར་བསྒོམས་ནས། དེ་དག་ཞུ་བ་ལས་བྱུང་བའི་ཆུས་གང་བའི་བུམ་པ་སྤྱན་མ་ལ་སོགས་པ་ལྷ་མོ་རྣམས་ཀྱིས་གཟུང་བར་མཁས་པས་ཏེ་རྡོ་རྗེ་སློབ་དཔོན་གྱིས་བསྒོམ་པར་བྱའོ། ། དེའི་འོག་ཏུ་ཅི་ཞིག་བྱ་ཞེ་ན།
ཐོག་མར་ཆུའི་དབང་བསྐུར་བ་ན་སློབ་མ་རྣམ་སྣང་དུ་བསྐྱེད་པ་སྟོན་པ་ནི། སློབ་མ་བློ་བརྟན་པས་ཏེ། སེམས་རྩེ་གཅིག་ལ་རྡོ་རྗེ་རྣམ་པར་སྣང་མཛད་དུ་གྱུར་པར་བསམས་ལ། ལུས་དང་ངག་སེམས་རྡོ་རྗེ་ཅན་ཏེ་སློབ་མའི་ལུས་ཀྱི་དཀྱིལ་འཁོར་ལ། སྔགས་ཏེ་ལྷ་བསྐྱེད་པའི་ས་བོན་ཤེས་པས། ས་བོན་སུམ་ཅུ་རྩ་གཉིས་གནས་ཇི་ལྟ་བ་བཞིན་དུ་འགོད་པར་བྱའོ། ། དེ་ནས་ཅི་ཞིག་བྱ་ཞེ་ན། དེ་ལ་འོག་ནས་བཤད་པ་འདི་ནི་དཀྱིལ་འཁོར་ཐམས་ཅད་དུ་དབང་བསྐུར་བ་ཐམས་ཅད་ཀྱིས་སྦ་བར་བྱ་བས་ན་གསང་བ། ཐུགས་ཀྱི་དཀྱིལ་འཁོར་ལ་སོགས་པར་དབང་བསྐུར་བ་སྩོལ་བའི་སློབ་དཔོན་ཐམས་ཅད་ཀྱི་སློབ་མའི་དོན་དུ་རྡོ་རྗེ་ཚིག་ཏུ་སྨྲ་བར་བྱ་བའོ། ། དེ་གང་ཞེ་ན།
སངས་རྒྱས་ཞེས་སོགས་ཏེ། འདི་ཚིག་ཏུ་བརྗོད་པས་སློབ་མ་ལ་དབང་བསྐུར་བར་བྱའོ། ། ཞེས་པའོ། ། སངས་རྒྱས་ཏེ་དེ་བཞིན་གཤེགས་པ་ཐམས་ཅད་ཀྱི་སྤྱན་སྔར། རྡོ་རྗེ་སྟེ་དོར་བྱ་མ་ཡིན་པའི་དབང་བསྐུར་ཆེན་པོ་ནི། ཁམས་གསུམ་གྱི་རྒྱལ་པོར་བཞག་པས་ཏེ། དེ་ངས་དེང་སྦྱིན་པར་བྱ་ཡི་ཁྱོད་ཀྱིས་ཀྱང་འདི་ལ་ནན་ཏན་དུ་བྱའོ། ། ཞེས་སློབ་མ་དབུགས་དབྱུང་བའོ། ། དབང་བསྐུར་བ་དེ་ཁྱད་པར་ཇི་ལྟ་བུ་ཞེ་ན། ཁམས་གསུམ་དག་གིས་ཕྱག་བྱས་པའི་རྡོ་རྗེ་གསང་བ་གསུམ་ནི།
རྡོ་རྗེ་འཆང་ཆེན་པོ་སྟེ། དེ་ལས་བྱུང་བའི་དེའི་རིགས་སུ་སྐྱེས་པ་སྟེ་རྡོ་རྗེ་འཆང་ཆེན་པོའི་རྒྱལ་ཚབ་ཏུ་བཞག་པའོ། ། དེ་ལ་འོག་ནས་འབྱུང་བ་འདི་ནི་རིགས་ཀྱི་དབྱེ་བས་གནས་པའི་སློབ་མ་ཐམས་ཅད་ཀྱིས་དེ་སྐད་གསུང་བ་ཅན་གྱི་རྡོ་རྗེ་ཆེན་པོ་སྟེ། རྡོ་རྗེ་སློབ་དཔོན་ལ་གསོལ་བ་གདབ་པར་བྱ་བའི་ཆོ་ག་གསང་བའོ། ། དེ་གང་ཞེ་ན། བྱང་ཆུབ་རྡོ་རྗེ་ཞེས་སོགས་སོ། ། དབང་གི་སྔོན་རོལ་ཏུ་རྡོ་རྗེ་སློབ་དཔོན་ལ་ཚིག་འདི་ཉིད་ཀྱིས་གསོལ་བ་གདབ་ཅེས་པའོ། ། བྱང་ཆུབ་རྡོ་རྗེ་སྟེ་རྡོ་རྗེ་འཆང་ཆེན་པོས་སངས་རྒྱས་ཏེ། མི་བསྐྱོད་པ་ལ་སོགས་པའི་དེ་བཞིན་གཤེགས་པ་རྣམས་ལ་མཆོད་ཆེན་ཏེ་དབང་བསྐུར་ཆེན་པོ་རྣམ་པ་གང་གིས་ཇི་ལྟར་བསྩལ་བ་དེ་བཞིན་དུ། བདག་ཀྱང་འཁོར་བའི་རྒྱ་མཚོ་ལས་བསྒྲལ་བའི་ཕྱིར་ནམ་མཁའི་རྡོ་རྗེ་སྟེ་རྡོ་རྗེ་འཆང་ཆེན་པོ་དང་མཉམ་པའི་དབང་བསྐུར་བ་དེང་སྟེ།
ད་ལྟ་བདག་ཁྱེད་ལ་སྐྱབས་སུ་མཆི་བ་ལ་སྩོལ་ཞིང་གནང་བར་ཞུ་ཞེས་པའོ། ། དེ་ལྟར་གསོལ་བ་བཏབ་པ་དེའི་ཚེ། སློབ་མ་དེ་ལ་གསོལ་བ་བཏབ་པས་ཡི་རངས་པར་གྱུར་པའི་བླ་མས། དབང་བསྐུར་བར་དགེས་ནས་སྩོལ་ཞིང་འབྱིན་པར་མཛད་དོ། ། དཀྱིལ་འཁོར་བསྟན་པ་སྔོན་དུ་འགྲོ་བས་དམ་ཚིག་བསྒྲག་པ་ནི། དེ་ལྟར་ཆུ་ལ་སོགས་པའི་ཐུན་མོང་གི་དབང་དགུ་བསྐུར་ཏེ། དེའི་འོག་ཏུ་ལྷའི་གཟུགས་ཏེ། ཕྱི་རོལ་གྱི་དཀྱིལ་འཁོར་གྱི་སྦྱོར་བ་ཡིས་ཏེ། ཕྱི་རོལ་གྱི་དཀྱིལ་འཁོར་ཇི་ལྟ་བ་བཞིན་དུ་སློབ་མའི་ལུས་ཀྱི་དཀྱིལ་འཁོར་ལ་འགོད་པར་བྱའོ། ། རྒྱུ་དེས་ན་སྙིང་ཁར་དཀྱིལ་འཁོར་གྱི་བདག་པོ་བཞག་པར་བྱ་ཞིང་།
སྤྱི་བོ་ལ་སོགས་པའི་གནས་རྣམས་སུ་ལྷ་གཞན་དང་གཞན་འགོད་པར་བྱའོ། ། དེ་ལྟར་དཀྱིལ་འཁོར་གྱི་བདག་ཉིད་དུ་བྱས་པའི་རྡོ་རྗེ་སློབ་མ་བློ་ལྡན་ལ། དཀྱིལ་འཁོར་གྱི་དེ་ཁོ་ན་ཉིད་དང་། ལྷའི་དེ་ཁོ་ན་ཉིད་བསྟན་པར་བྱ་ཞིང་། དེའི་འོག་ཏུ་སངས་རྒྱས་ཀུན་གྱིས་གསུངས་པའི་འདའ་བར་མི་བྱ་བའི་དམ་ཚིག་ཉན་ཐོས་ལ་སོགས་པའི་སྤྱོད་ཡུལ་མ་ཡིན་པའི་གསང་བ་བསྒྲག་པར་བྱའོ། ། དེ་གང་ཞེ་ན། ཁྱོད་ཀྱིས་སྲོག་ཆགས་གསད་པར་བྱ། ། ཞེས་སོགས་ཏེ། དམ་ཚིག་བཞི་པོ་འདི་དག་ནི་ལེའུ་དགུ་པ་ལས་བཤད་པ་ལྟར་དྲང་དོན་དང་ངེས་དོན་གཉིས་ཀྱིས་ཤེས་པར་བྱ་སྟེ། དེ་ལ་དྲང་དོན་དུ་སྲོག་ཆགས་གསད་པ་ནི།
ཞེ་སྡང་རྡོ་རྗེའི་ཏིང་ངེ་འཛིན་གྱིས། མ་དད་པར་སྨྲ་བ་ལ་སོགས་པ་དཀོན་མཆོག་གསུམ་ལ་གནོད་པ་བྱེད་པ་གསོད་པའོ། ། ངེས་དོན་གྱི་གསད་པ་ནི་སྒྱུ་ལུས་བསམ་གཏན་གཉིས་ཀྱིས་འོད་གསལ་དུ་བཅུག་པའོ། ། དྲང་དོན་དུ་རྫུན་ཚིག་སྨྲ་བ་ནི། དོན་ཡོད་གྲུབ་པའི་ཏིང་ངེ་འཛིན་གྱིས་གཞན་མི་དགེ་བ་ལས་བཟློག་ཅིང་། དགེ་བ་ལ་འཇུག་པའི་དོན་དུ་རྫུན་སྨྲ་བའོ། ། ངེས་དོན་དུ་རྫུན་སྨྲ་བ་ནི། སྒྱུ་མ་ལྟ་བུའི་ཏིང་ངེ་འཛིན་ལ་གནས་ནས། ཆོས་ཐམས་ཅད་རྫུན་པ་སླུ་བ་སྒྱུ་མ་ལྟ་བུར་བསྟན་པའོ། ། དྲང་དོན་དུ་མ་བྱིན་པར་ལེན་པ་ནི།
རྣམ་པར་སྣང་མཛད་ཀྱི་ཏིང་ངེ་འཛིན་ལ་གནས་ནས། སེར་སྣ་ཅན་གྱི་ནོར་འཕྲོག་པའོ། ། ངེས་དོན་དུ་མ་བྱིན་པར་ལེན་པ་ནི། སྒྱུ་ལུས་འོད་གསལ་དུ་བཅུག་སྟེ། སྟོབས་ལ་སོགས་པ་སངས་རྒྱས་ཀྱི་ཡོན་ཏན་རང་སྟོབས་ཀྱིས་ལེན་པའོ། ། དྲང་དོན་གྱིས་ཕ་རོལ་གྱི་བུད་མེད་བསྟེན་པ་ནི་འོད་དཔག་ཏུ་མེད་པའི་ཏིང་ངེ་འཛིན་གྱིས་འདོད་པ་སྤྱད་པས་འདུལ་བའི་བུད་མེད་ལ་འདོད་པ་སྤྱོད་པའོ། ། ངེས་དོན་གྱིས་འདོད་པ་སྤྱོད་པ་ནི། ཀུན་རྫོབ་དང་དོན་དམ་པའི་བདེན་པ་གཉིས། གཉིས་སུ་མེད་པར་སྦྱོར་བའོ། ། དེ་ལ་དྲང་དོན་གྱི་དམ་ཚིག་བཞི་ནི་བུམ་དབང་གི་དམ་ཚིག་ཡིན་ལ།
ངེས་དོན་གྱི་དམ་ཚིག་བཞི་ནི། གསང་དབང་གི་དམ་ཚིག་ཡིན་ནོ། ། དེ་ལྟར་བཤད་མ་ཐག་པའི་རྡོ་རྗེའི་ལམ་སྟེ་མི་ཕྱེད་པའི་ཏིང་ངེ་འཛིན་འདི་དག་གིས། སེམས་ཅན་ཐམས་ཅད་དེ་རྡོ་རྗེ་སློབ་མ་རྣམས་བསྐུལ་བར་བྱ་སྟེ། ལམ་འདི་ནི་སངས་རྒྱས་ཐམས་ཅད་ཀྱི་འདའ་བར་དཀའ་བའི་དམ་ཚིག་དང་སྡོམ་པའོ། ། ཇི་ལྟ་བུ་ཞེ་ན། མཆོག་ཏུ་བརྟག་པ་སྟེ་ཐོག་མ་དང་ཐ་མ་མེད་པའི་དུས་ཅན་ནོ་ཞེས་ཀྱང་གསུངས་སོ། ། སྔགས་དང་གསང་དབང་སྦྱིན་པ་སྔོན་དུ་འགྲོ་བའི་སྤྱོད་པའི་དམ་ཚིག་ལུང་འབོག་པ་ནི། དམ་ཚིག་དང་སྡོམ་པ་འཛིན་པའི་སློབ་མ་ལ་བླ་མས་ཁྱོད་དངོས་གྲུབ་ཅི་འདོད་ཅེས་དྲི་བར་བྱའོ། ། བདག་མཆོག་གམ་ཐུན་མོང་གི་དངོས་གྲུབ་འདི་དང་འདི་འཚལ་ལོ་ཞེས་སྔགས་ཀྱ་ིདོན་དུ་དེར་བསྐུལ་བར་སྨྲ་བའི་སློབ་མ་དེ་ལ།
སློབ་དཔོན་གྱིས་དེའི་བསམ་པ་ཤེས་པར་བྱས་ནས། དངོས་གྲུབ་དེ་དང་དེ་སྒྲུབ་པར་བྱེད་པའི་སྔགས་ཀྱང་སྦྱིན་པར་བྱ་ཞིང་སྔགས་ཀྱི་རྒྱལ་པོའི་ཏིང་ངེ་འཛིན་ཏེ། སྔགས་དེ་དང་རྗེས་སུ་མཐུན་པའི་ལྷའི་རྣལ་འབྱོར་ཀྱང་སྦྱིན་པར་བྱའོ། ། བུམ་པའི་དབང་བསྐུར་བ་རྫོགས་པའི་རྗེས་དེ་ནས། གསང་བའི་དབང་བསྐུར་བ་སྐབས་སུ་བབ་པ་ན་དངོས་གྲུབ་ཀྱི་དོན་དུ་སྦྱིན་པ་བསྩལ་པར་བྱའོ། ། དེ་ཉིད་བསྟན་པ་ནི། ཁུ་བའམ་ཡང་ན་བཤང་བའང་རུང་། ཞེས་པའམ་ཞེས་པས་བདུད་རྩི་ལྷ་མ་གསུམ་གཟུང་སྟེ། སློབ་དཔོན་ཕྱག་རྒྱ་དང་སྙོམས་པར་ཞུགས་པ་ལས་བྱུང་བའི་ཁུ་བ་བདུད་རྩི་གཞན་རྣམས་དང་བསྲེས་པ་ཆོ་ག་བཞིན་དུ་སྟེ་སྦྱང་བ་ལ་སོགས་པའི་ཆོ་གས་བདུད་རྩིར་བྱས་ནས། ཡི་གེ་གསུམ་གྱི་སྔགས་ཏེ་རྡོ་རྗེའི་བློས་ཏེ།
རྡོ་རྗེ་སློབ་དཔོན་གྱིས་སློབ་མ་བཟར་གཞུག་ཅིང་སྦྱིན་པར་བྱའོ། ། དེ་ལས་ཅིར་འགྱུར་ཞེ་ན། འོན་ཀྱང་མངོན་པར་འདོད་པའི་དངོས་གྲུབ་རྙེད་པར་མི་དཀའ་འོ། ། དྲན་པ་གཅིག་པའི་ཏིང་ངེ་འཛིན་མཐར་ཕྱིན་པ་ན། སྤྱོད་པའི་ཆོ་ག་འདི་ལྟར་གྱིས་ཤིག་ཅེས་གནང་བ་སྦྱིན་པ་ནི། ས་དང་ཆུ་དང་མེ་དང་རླུང་སྟེ་་་་་་འདིས་གསང་དབང་བསྟན་གསུང་རྣམ་པ་འདི་བཞི་གསང་བ་ཆེན་པོ་སྟེ། གང་གིས་ཞེ་ན། རྡོ་རྗེ་ཅན་ཏེ་ཐེག་པ་གསར་པ་ལ་ཞུགས་པའི་སྔགས་པ་ཀུན་གྱིས་གཞན་ལ་བསྟན་པར་མི་བྱ་བའི་གསང་བའོ། ། དེ་དག་གང་ཞེ་ན། སྔགས་ཀྱི་འཁོར་ལོ་སྟེ་དེ་བཞིན་གཤེགས་པ་རྣམས་སྤྱན་མ་ལ་སོགས་པ་བུད་མེད་ཀྱི་གཟུགས་གཟུང་བའོ། །
ཅིའི་ཕྱིར་དུ་ཞེ་ན། སེམས་ཅན་རྣམས་ཀྱི་ཞི་བ་ལ་སོགས་པའི་དོན་སྤྱོད་པའི་ཕྱིར། རྣམ་སྣང་ལ་སོགས་པའི་དེ་བཞིན་གཤེགས་པ་རྣམས་སྐྱེས་པའི་གཟུགས་མི་སྣང་བར་མཛད་ནས། ས་ལ་སོགས་པའི་རང་བཞིན་གྱི་སྤྱན་མ་ལ་སོགས་པའི་གཟུགས་སུ་གནས་པའོ། ། དེ་བས་ན་སྤྱན་མ་ལ་སོགས་པར་བྱིན་གྱིས་བརླབས་པའི་ཕྱག་རྒྱ་རྣམས་ནི། དེ་བཞིན་གཤེགས་པ་རྣམས་བུད་མེད་ཀྱི་གཟུགས་བཟུང་བ་ཡིན་པས་དེ་དག་ལ་ལོངས་སྤྱོད་ཅིག་པའོ། ། བདུད་རྩི་ལྔ་ལ་ལོངས་སྤྱོད་ཅིག་པའི་རྗེས་གནང་སྦྱིན་པ་ནི། དེ་ལས་ཏེ་དམ་ཚིག་སྦྱིན་པའི་དུས་སུ་འོག་ནས་བཤད་པ་འདི་ནི། རྡོ་རྗེ་སྟེ་ཐུགས་ཀྱི་དཀྱིལ་འཁོར་ཐམས་ཅད་ཀྱི་སྔགས་ཏེ་ལྷ་རྣམས་མཉེས་པར་བྱ་བའི་གསང་བའོ། ། དེ་གང་ཞེ་ན།
གླང་པོའི་ཤ་ཞེས་སོགས་ཏེ། ཤ་འདི་དག་བདག་ཉིད་ཀྱང་བཟའ་བར་བྱ་ཞིང་སྔགས་ཏེ་ལྷ་རྣམས་ལ་སྦྱིན་སྲེག་དང་གཏོར་མའི་ཚུལ་གྱིས་དབུལ་བར་བྱའོ། ། དེ་ལས་ཕན་ཡོན་ཅི་འཐོབ་ཅེ་ན། དེ་ལྟར་བྱས་ན་མགོན་པོས་ཏེ། ལྷ་རྣམས་མཉེས་ཤིང་མངོན་པར་འདོད་པའི་འབྲས་བུ་སྩོལ་བར་འགྱུར་རོ། ། རྟག་ཏུ་ཚོགས་ཀྱི་འཁོར་ལོ་བྱའོ་ཞེས་གནང་བ་སྦྱིན་པ་ནི། དབང་བསྐུར་བ་ཐོབ་པའི་རྡོ་རྗེ་སློབ་མ་ལ། མཁས་པས་ཏེ་རྡོ་རྗེ་སློབ་དཔོན་གྱིས། དཀྱིལ་འཁོར་ཏེ་ཚོགས་ཀྱི་འཁོར་ལོ་རབ་ཉིན་རེའམ། འབྲིང་ཟླ་བ་རེ།
ཐ་མ་ལོ་རེ་ལ་བྱ་བའི་ཚུལ་བསྟན་ཅིང་ལུང་དཔོག་པར་བྱའོ། ། ཚོགས་ཀྱི་འཁོར་ལོ་ཇི་ལྟ་བུ་ཞེ་ན། བཤང་གཅི་ལ་སོགས་པ་བདུད་རྩི་ལྔ་དང་། གླང་པོ་ལ་སོགས་པའི་ཤ་ལྔ་དང་། བྱ་བ་སྟེ་འཇིག་རྟེན་པའི་བཟའ་བྱ་དང་། བཏུང་བྱ་མ་ཡིན་པར་གྲགས་པ་དག་དང་། རྡོ་རྗེ་གསང་བའི་དམ་ཚིག་སྟེ། དབང་པོ་གཉིས་མཉམ་པར་སྦྱོར་བ་དང་། གླུ་དང་གར་ལ་སོགས་པ་འདི་དག་གིས་རྣལ་འབྱོར་ཕོ་མོ་སྡུག་པ་རྣམས་ལྷན་ཅིག་ཏུ་འདུས་ཏེ་ལོངས་སྤྱོད་པ་འདི་ནི་ཚོགས་ཀྱི་འཁོར་ལོའོ། ། བདུད་རྩི་ལ་སོགས་པའི་བཟའ་བ་ལ་ཉེ་བར་ལོངས་སྤྱོད་པའི་དུས་སུ།
སྔགས་རྣམས་ཀུན་གྱི་དང་པོ་ཡིག་གེ་ཨོཾ་གྱིས་སྦྱང་བ་དང་། སྦར་བར་བྱ་བར་བསྒོམས་ན་དེ་མ་ཐག་ཏུ་མངོན་སུམ་དུ་འབར་བར་འགྱུར་རོ། ། ཞེས་བཅོམ་ལྡན་འདས་རིག་པའི་སྐྱེས་བུ་ཆེན་པོ་སྟེ་རྡོ་རྗེ་འཆང་ཆེན་པོ་དེ་སྐད་ཅེས་བཀའ་སྩལ་ཏོ། ། དངོས་གྲུབ་ཀྱི་ཆོ་ག་ལ་གཉིས་ལས། དབང་བསྐུར་བའི་ཕན་ཡོན་གྱི་ཚུལ་གྱིས་དངོས་གྲུབ་གྱི་མཚན་ཉིད་མདོར་བསྟན་པ་ནི། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་བསྒྲུབ་པར་བྱ་བ་ལ། དབང་བསྐུར་ལས་གཞན་པའི་ཐབས་འགའ་ཞིག་ཀྱང་ཡོད་དམ་ཞེ་ན། ཞི་བ་ལ་སོགས་པའི་དངོས་གྲུབ་ཕྲ་མོ་ཐམས་ཅད་བསྒྲུབ་པ་དང་། དམ་ཚིག་ཆེན་པོ་སྟེ་རིལ་བུ་ལ་སོགས་དངོས་གྲུབ་ཆེན་པོ་བརྒྱད་བསྒྲུབ་པ་ལ་ཡང་། དབང་བསྐུར་སྔོན་དུ་སོང་བའི་ཐབས་ཀྱིས་བསྒྲུབ་པར་བྱའི་གཞན་གྱིས་མ་ཡིན་ལ།
ནན་ཏན་དུ་སྟེ་བརྩོན་འགྲུས་ཀྱི་ཕ་རོལ་ཏུ་ཕྱིན་པའི་ཚུལ་གྱིས་འབད་པས་བསྒྲུབ་པར་བྱ་བ། སངས་རྒྱས་བྱང་ཆུབ་སྟེ་ཕྱག་རྒྱ་ཆེན་པོའི་དངོས་གྲུབ་དག་ཀྱང་དབང་བསྐུར་སྔོན་དུ་སོང་བའི་ཐབས་ཀྱིས་བསྒྲུབ་པར་བྱའི། ཐབས་གཞན་གྱིས་མ་ཡིན་ནོ། ། དེ་ཉིད་གསལ་བར་བྱེད་པ་ནི། མི་སྣང་བ་དང་། སྟོབས་དང་། བརྩོན་འགྲུས་དང་། རྡོ་རྗེ་དགུག་པ་སྟེ་རྒྱལ་པོ་ལ་སོགས་པ་བསྒྲུབ་བྱ་དཀའ་བ་འགུགས་པ་དག་ཀྱང་དབང་བསྐུར་སྔོན་དུ་སོང་བའི་ཐབས་ཀྱིས་བསྒྲུབས་ན། རྡོ་རྗེ་སྐུ་སྟེ་རྡོ་རྗེ་འཆང་ཆེན་པོའི་བཀའ་བཞིན་དུ་དཀྱིལ་འཁོར་དེ་དག་གིས་ཏེ་སྒྲུབ་པ་པོ་རྣམས་ཀྱིས་ཐམས་ཅད་འགྲུབ་པར་འགྱུར་གྱི། གཞན་གྱིས་མ་ཡིན་ནོ། །
དངོས་གྲུབ་ཀྱི་ཆོ་ག་རྒྱས་པར་བཤད་པ་ལ་བཅུ་ཡོད་པའི་རིལ་བུའི་སྒྲུབ་པ་ནི། འདི་ནི་སྤྱོད་པའི་དམ་ཚིག་ཏུ་བསྟན་པ་ཡིན་ཏེ། དེ་ཡང་བཤང་གཅི་ལ་སོགས་པའི་བདུད་རྩི་ལྔ་དང་། ཤ་ཆེན་ལ་སོགས་པའི་ཤ་ལྔ་དང་ཆ་མཉམ་པར་བྱས་ནས། ཕྱེ་མར་བྱས་ཏེ། མར་ངོའི་ཚེས་བརྒྱད་དམ་བཅུ་བཞི་ལ། རིལ་བུ་བྱས་ལ་གྲིབ་མ་ལ་བསྐམས་ལ། ཁམ་ཕོར་སྦྱར་མ་སྟེ་ཐོད་པ་ཁ་སྦྱར་གྱི་ནང་དུ་བཞག་ལ། ཉི་མ་རེ་རེ་ཞིང་སྐྱ་རེངས་འཆར་བའི་དུས་སུ་རིལ་བུ་རེ་ཟོས་ན། སངས་རྒྱས་ཀུན་ཏེ་གྲུབ་ཐོབ་རྣམས་དང་ལྷན་ཅིག་འཁོད་པ་སྟེ་དེ་དག་དང་འདྲ་བར་མཁའ་ལ་འཕུར་བ་དང་།
ཚེ་བསྐལ་པར་ཐུབ་པ་ལ་སོགས་པའི་ཡོན་ཏན་ཐོབ་པར་འགྱུར་རོ། ། མངག་གཞུག་པ་བསྒྲུབ་པ་ལ་གཉིས་ཀྱི། བསྡུས་པའི་དོན་ནི། འདིའི་དགོས་པ་ནི། མངག་གཞུག་པ་བསྒྲུབས་པས་འགྲུབ་ན། འཇིག་རྟེན་པའི་དངོས་གྲུབ་ཞི་བ་ལ་སོགས་པའི་འཕྲིན་ལས་གང་དང་གང་བསྒོ་བ་བྱེད་པར་འགྱུར་བ་དང་། འདས་པའི་དངོས་གྲུབ་བསྒྲུབ་པ་ལ། མངག་གཞུག་པ་འཁོར་དང་བཅས་པ་དེ་དག་གིས། བདག་སངས་རྒྱས་ཀྱི་ཞིང་ཁམས་སུ་ཁྲིད་ནས་སངས་རྒྱས་ཀྱི་གདམ་ངག་བསྟན་པ་ཙམ་གྱིས་མྱུར་དུ་སངས་རྒྱས་ཀྱི་གོ་འཕང་མངོན་དུ་བྱེད་པའོ། ། དེ་ཡང་དྲན་པ་གཅིག་པ་མཐར་ཕྱིན།
ཕྲ་མོའི་རྣལ་འབྱོར་གྱིས་སེམས་སྦྱངས། རིག་པའི་བརྟུལ་ཞུགས་ཀྱི་སྤྱོད་པ་ལ་བྱང་བར་ཟླ་བ་དྲུག་ཏུ་བསླབས་པའི་བསྙེན་པ་ལས་སུ་རུང་བས། མངའ་གཞུག་པ་བསྒྲུབ་ན། ཉམས་དགའ་བའི་རི་ལ་སོགས་པའི་གནས་སུ། ལྷ་སོ་གཉིས་པོ་ཐམས་ཅད་རིགས་གསུམ་དུ་འདུས་པས་ན། མི་བསྐྱོད་པ་དང་མི་བསྐྱོད་པའི་རིགས་ཀྱི་རྣལ་འབྱོར་པས་མངའ་གཞུག་པ་གནོད་མཛེས་བསྒྲུབ་པ་དང་། འོད་དཔག་མེད་དང་དེའི་རིགས་ཀྱི་རྣལ་འབྱོར་པས་རྟ་མགྲིན་དང་། རྣམ་སྣང་དང་དེའི་རིགས་ཀྱི་རྣལ་འབྱོར་པས་གཤིན་རྗེ་གཤེད་བསྒྲུབ་པར་བྱ་བ་ཡིན་ནོ། ། རིགས་གསུམ་པོས་གཙོ་བྱས་པའི་རང་གི་དཀྱིལ་འཁོར་རྒྱལ་མཆོག་གི་བར་དུ་བསྐྱེད་པའི་རྟེན་དེ་དག་ལ་གནས་ཏེ། ལས་རྒྱལ་མཆོག་ནི།
རང་རང་གི་གཞལ་ཡས་ཁང་གི་ནང་གི་བར་སྣང་ལ། རྣམ་སྣང་གི་རྣལ་འབྱོར་པས་རིགས་ཀྱི་གདན་ཟླ་བའི་སྟེང་དུ་ཁྲོ་བོའི་གདན་ཉི་མ་ལ་ཧྲི་བསྒོམ། འོད་དཔག་མེད་ཀྱི་རྣལ་འབྱོར་པས་རིགས་ཀྱི་གདན་པད་མ་ལ། ཁྲོ་བོའི་གདན་ཉི་མའི་སྟེང་དུ་ཧྲི་བསྒོམ། མི་བསྐྱོད་པའི་རྣལ་འབྱོར་པས་རིགས་ཀྱི་གདན་ཉི་མ་ལ་ཁྲོ་བོའི་གདན་ཉི་མའི་སྟེང་དུ་ཧྲི་བསྒོམ་པར་བྱའོ། ། དེ་ནས་རང་རང་གི་ཏིང་ངེ་འཛིན་སེམས་དཔའ་ལས་འོད་འཕྲོས་པས། རང་རང་གི་སྐུ་གསུང་ཐུགས་ཀྱི་དཀྱིལ་འཁོར་གསུམ་སྤྱན་དྲངས་ལ། རྣམ་སྣང་གིས་གཙོ་བྱས་པའི་དཀྱིལ་འཁོར་ཧྲི་ལ་བསྟིམས་པས་དེ་ཁྃ་དུ་གྱུར་པ་ལས་གཤིན་རྗེ་གཤེད་བསྐྱེད།

འོད་དཔག་མེད་ཀྱིས་གཙོ་བྱས་པའི་དཀྱིལ་འཁོར་ཧྲི་ལ་བསྟིམས་པས་ཨ་རུ་གྱུར་པ་ལས་རྟ་མགྲིན་བསྐྱེད། མི་བསྐྱོད་པས་གཙོ་བྱས་པའི་དཀྱིལ་འཁོར་ཧྲི་ལ་བསྟིམས་པས་དྷི་རུ་གྱུར་པ་ལས་གནོད་མཛེས་བསྐྱེད་ལ། དེ་དག་གི་སྤྱི་བོ་དང་། ལྐོག་མ་དང་། སྙིང་ཁར་ཨོཾ་ཨཱ་ཧཱུྃ་བཀོད་ལ། དེ་དག་འཁོར་དང་བཅས་པ་ལ་དམ་ཚིག་བཞིས་བཀའ་བསྒོ་ན་གང་དང་གང་འདོད་པ་དེ་དབང་བྱེད་པར་འགྱུར་རོ། ། དེ་ཡང་རྣམ་སྣང་གི་རྣལ་འབྱོར་པས། གཤིན་རྗེ་གཤེད་བསྒྲུབས་ནས་སངས་རྒྱས་ཀྱི་ཞིང་ཁམས་སུ་འཁྲིད་པ་ལ་མཚོན་ན། དམ་ཚིག་བསྐུལ་བ་ནི་ཨཱོཾ་ཨ་ཧཱུྃ་ཟློས་པའོ། ། དེ་ཡང་དམ་ཚིག་བོད་པ་ནི་ཨོཾ་ཨ་ཧཱུྃ་ཡ་མན་ཏ་ཀྲིད་ཅེས་མིང་དང་སྦྱར་ནས་ཟློས་པའོ། ། དམ་ཚིག་གཏོང་པ་ནི།
ཨོཾ་ཨཱ་ཧཱུྃ་ཡ་མན་ཏ་ཀྲིད་མ་ཧཱ་ཡཀྵ་སེ་ན་པ་ཏ་ཡེ་བུད་དྷ་ཁྲེ་ཏ་ན་ཡ་ཏི། ཞེས་པ་ནི། སངས་རྒྱས་གྱི་ཞིང་ཁམས་སུ་ཁྲིད་ཅིག་ཅེས་པ་སྟེ། སྐུལ་ཚིག་བཏགས་ནས་བཟླས་པའོ། ། དམ་ཚིག་བཅིང་པ་ནི། འབྲུ་གསུམ་དང་། གཙོ་འཁོར་གཉིས་དང་། མིང་དང་སྐུལ་ཚིག་གི་མཐར་ཨཱྃ་བཏགས་ནས་ཟློས་པ་སྟེ། དེ་ལས་གང་བསྒྲུབ་དེ་འཆུག་མེད་དུ་བྱེད་དུ་གཞུག་པའོ། ། དེ་ལྟར་བྱས་པས་མངག་གཞུག་པ་གཤིན་རྗེ་གཤེད་འཁོར་དཔག་ཏུ་མེད་པ་དང་བཅས་པས་སྒྲུབ་པ་པོ་སངས་རྒྱས་ཀྱི་ཞིང་ཁམས་སུ་ཁྲིད་ནས་སངས་རྒྱས་ལ་རྫོགས་པའི་རིམ་པས་གདམ་ངག་ཞུས་ནས་རྡོ་རྗེ་འཆང་ཆེན་པོ་ཐོབ་པར་འགྱུར་རོ། །
འོད་དཔག་མེད་པའི་རྣལ་འབྱོར་པས་ཞི་བའི་འཕྲིན་ལས་བསྒྲུབ་པ་ལ་ཉེ་བར་མཚོན་ན། དམ་ཚིག་བསྐུལ་བ་སྔ་མ་དང་འདྲའོ། ། དམ་ཚིག་བོད་པ་ནི་ཨཱོཾ་ཨ་ཧཱུྃ་པད་མ་ཏ་ཀྲིད་ཅེས་པའོ། ། དམ་ཚིག་གཏོང་བ་ནི། ཨཱོཾ་ཨ་ཧཱུྃ་པད་མ་ཏ་ཀྲིད་མ་ཧཱ་ཡཀྵ་སེ་ན་པ་ཏ་ཡེ་ཤནྟིཾ་ཀུ་རུ་སྭཱཧཱ་ཞེས་ཟློས་པའོ། ། དམ་ཚིག་བཅིངས་པ་ནི། སྐུལ་ཚིག་ཡན་ཆོད་ཀྱི་མཐར་ཨ་བཏགས་ནས་ཟློས་པའོ། ། དེ་ལྟར་བྱས་པས་ནད་དང་གདོན་ལ་སོགས་པ་ཞི་བའི་འཕྲིན་ལས་འགྲུབ་པར་འགྱུར་རོ། ། མི་བསྐྱོད་པའི་རྣལ་འབྱོར་པས་གསད་པའི་ལས་བསྒྲུབ་པ་ལ། ཉེ་བར་མཚོན་ནས་གཞན་སྔ་མ་དང་འདྲ་བ་ལས།
མིང་སུཾ་བྷ་ར་ཛཱ་ཞེས་པ་དང་། སྐུལ་ཚིག་མ་ར་ཡ་ཕཊ྄་ཅེས་པར་བསྒྱུར་ནས། དམ་ཚིག་བཞིས་བཀའ་བསྒོས་ནས་གསད་པའི་ལས་འགྲུབ་པར་འགྱུར་རོ། ། ཚིག་གི་དོན་ལ་བཞི་ལས། མངག་གཞུག་པ་བསྐྱེད་པ་དང་བསྐུལ་བའི་ཆོ་ག་བསྟན་པ་ནི། དངོས་གྲུབ་ཀྱི་གནས་སྐབས་དེ་ལ། འོག་ནས་བཤད་པ་འདི་ནི། གསང་བ་ཐམས་ཅད་ཀྱི་རྡོ་རྗེ་ནི་གནོད་སྦྱིན་གྱི་གཙོ་བོ་རྣམས་ཏེ། དེ་ཉིད་བཀའ་ནོད་པས་ན་མངག་གཞུག་པའོ། ། དེ་རྣམས་རབ་ཏུ་བསྒྲུབ་པའི་ཚིག་སྟེ་ཐབས་ཀྱི་མཆོག་གོ །
དེ་ཡང་སྐུ་གསུང་ཐུགས་ཀྱི་རྡོ་རྗེ་གསུམ་གང་རུང་གི་དཀྱིལ་འཁོར་རྒྱལ་མཆོག་ཡན་ཆོད་ལ་གནས་ནས་ལས་རྒྱལ་མཆོག་ཡེ་གེ་ཧྲི་འབར་བའི་འོད་བཟང་པོ་སྟེ་འོད་ཟེར་ལྔས་ཀུན་ཏུ་འཁྲིགས་པ་ལ། ནམ་མཁའ་རྡོ་རྗེ་སྟེ་ནམ་མཁའི་དབུས་སུ་ཆུད་པར་བསམ་མོ། ། དེ་ནས་རང་གི་ཏིང་ངེ་འཛིན་སེམས་དཔའི་འོད་ཟེར་གྱིས་སངས་རྒྱས་ཀུན་ཏེ་མི་བསྐྱོད་པ་ལ་སོགས་པ་སྐུ་གསུང་ཐུགས་ཀྱི་དཀྱིལ་འཁོར་པ་རྣམས་ཀྱིས་ནམ་མཁའི་ཁམས་ཡོངས་སུ་གང་བར་བསྒོམས་ནས། སངས་རྒྱས་དེ་རྣམས་སྐུ་གསུང་ཐུགས་ཀྱི་གནས་ཏེ། སྐུ་ལ་སོགས་པའི་ས་བོན་ཨ་ཁཾ་དྷི་ཞེས་པ། ཡི་གེ་གསུམ་གྱི་ངོ་བོར་དེར་ནི་སྔགས་ཀྱིས་ཏེ་ཡི་གེ་ཧྲི་ལ་དབབ་པར་བྱའོ། ། མངག་གཞུག་པ་བསྐྱེད་པ་དེ་ལ་འོག་ནས་བཤད་པ་འདི་ནི། སྐུ་གསུང་ཐུགས་ཀྱི་སྔགས་རྡོ་རྗེའི་གསང་བར་གྱུར་པ་བྱིན་གྱིས་རློབ་པའི་གནས་ཏེ་བསྐྱེད་པའི་གཞི་ཡིན་ནོ། ། དེ་གང་ཞེ་ན། ཨ་ཁཾ་དྷི་ཞེས་པ་སྟེ་དེ་ལ་གསུང་རྡོ་རྗེའི་དཀྱིལ་འཁོར་ཧྲི་ལ་བསྟིམས་པས་ཨར་གྱུར་པ་ལས་རྟ་མགྲིན་དང་།
སྐུ་རྡོ་རྗེའི་དཀྱིལ་འཁོར་ཧྲི་ལ་བསྟིམས་པས་ཁཾ་དུ་གྱུར་པ་ལས་གཤིན་རྗེ་གཤེད་དང་། ཐུགས་རྡོ་རྗེའི་དཀྱིལ་འཁོར་ཧྲི་ལ་བསྟིམས་ཏེ་དྷིར་གྱུར་པ་ལས་གནོད་མཛེས་རྣམས་བསྐྱེད་དེ། དེ་དག་འཁོར་དང་བཅས་པ་ལ། དམ་ཚིག་བཞིས་བཀའ་བསྒོས་ནས། ཞི་སོགས་ཀྱི་ལས་བསྒྲུབ་པའམ། སངས་རྒྱས་ཀྱི་ཞིང་དུ་འཁྲིད་པ་སོགས་ཇི་ལྟར་འདོད་པའི་ལས་ལ་སྦྱར་བར་བྱའོ། ། ཟློས་པ་པོ་གང་གི་མངག་གཞུག་པ་གང་བསྒྲུབ་ཅེ་ན། མི་བསྐྱོད་པ་དང་དེའི་རིགས་ཅན་གྱི་རྣལ་འབྱོར་པས། ཕྱག་ན་རྡོ་རྗེ་ནི་མི་བསྐྱོད་པ་སྟེ། དེ་དང་མཚུངས་པའི་གཟུགས་ཆེན་པོ་གནོད་མཛེས་རྒྱལ་པོ་བསྒོམ་མོ། །
འོད་དཔག་ཏུ་མེད་པ་དང་དེའི་རིགས་ཅན་གྱིས་ནི། ཕྱག་ན་པད་མོ་ནི་འོད་དཔག་ཏུ་མེད་པ་སྟེ། དེ་དང་མཚུངས་པའི་འོད་ཆེན་པོ་དང་ལྡན་པ་རྟ་མགྲིན་བསྒོམ་མོ། ། རྣམ་སྣང་དང་དེའི་རིགས་ཅན་གྱིས་ནི། འོད་ཀྱི་ཚོགས་ཀྱིས་མི་མཉམ་པས། གཞན་གྱིས་མི་ཐུབ་པ་ནི་རྣམ་པར་སྣང་མཛད་དེ། དེ་ལས་བྱུང་བའི་གཟུགས་ཆེན་པོ་ནི་གཤིན་རྗེ་གཤེད་བསྒོམ་མོ། ། དེ་ལྟར་རིགས་ཀྱི་དབྱེ་བས་མངག་གཞུག་པ་བསྒོམས་ནས། དེ་རྣམས་ཀྱིས་གསང་བའི་གནས་མཆོག་ལ་བཞག་ཅིང་འགོད་པར་བྱའོ། ། ཚུལ་ཇི་ལྟར་ཞེ་ན།
དེ་ལ་འོག་ནས་བཤད་པ་འདི་ནི། རྡོ་རྗེ་གསང་བ་སྟེ་ཁྲོ་བོ་རྣམས་ཀྱི་གནས་ཏེ་བཀའ་བསྒོ་བ་ལ་ངེས་པར་སྦྱར་བའོ། ། དེ་གང་ཞེ་ན་མི་གཡོ་བའི་ཕྱིར་དང་། རྡོ་རྗེ་འཆང་གིས་སྤྲུལ་པའི་ཕྱིར། མི་བསྐྱོད་པ་ནི། གནོད་མཛེས་རྒྱལ་པོ་སྟེ། དེ་ནི་ཉི་མའི་དཀྱིལ་འཁོར་ལ་གནས་པར་བྱས་ཏེ། རྡོ་རྗེ་གསང་བའི་གནས་བཀའ་བསྒོ་བས་རབ་ཏུ་བརྟག་པར་བྱའོ། ། ཚེ་དཔག་མེད་ཀྱི་འཁོར་ལོ་ཆེ་ནི་རྟ་མགྲིན་ཏེ། དེ་ནི་པད་མ་དང་ཉི་མའི་དཀྱིལ་འཁོར་ལ་གནས་པར་བྱ་སྟེ།
བཀའ་བསྒོ་བ་ལ་སྦྱར་བར་བྱའོ། ། རྡོ་རྗེ་སྣང་མཛད་དེ་བཞིན་ཏེ་ཞེས་པ། རྣམ་སྣང་གི་མངག་གཞུག་པ་གཤིན་རྗེ་གཤེད་དོ། ། དེ་ནི་ཟླ་བ་དང་ཉི་མའི་དཀྱིལ་འཁོར་ལ་གནས་པར་བྱ་སྟེ། བཀའ་བསྒོ་བ་ལ་སྦྱར་བར་བྱའོ། ། འོད་ཆེན་ཏེ་མཐུ་ཆེན་པོའམ་འོད་ཟེར་ཆེན་པོ་དང་ལྡན་པའི་རྡོ་རྗེ་མངག་གཞུག་ཡིད་ཐམས་ཅད་ལ་འགྲོ་བ་འདོན་པའི་སྡུག་བསྔལ་གྱིས་སྡུག་བསྔལ་བར་གྱུར་པས་ན། སྡུག་བསྔལ་ཆེན་པོ་ནི་མི་བསྐྱོད་པ་ལ་སོགས་པ་སྟེ། དེ་དག་གི་སྙིང་པོས་དངོས་གྲུབ་སྩོལ་བར་བྱ་བའི་ཕྱིར་ཡང་དག་པར་བསྐུལ་བར་བྱའོ། ། བསྐུལ་བར་བྱེད་པའི་སྙིང་པོ་དེ་གང་ཞེ་ན། དེ་ལ་འོག་ནས་འབྱུང་བ་འདི་ནི།
རྡོ་རྗེ་ཐམས་ཅད་དེ་རྣམ་སྣང་ལ་སོགས་པའི་དེ་བཞིན་གཤེགས་པ་རྣམས་ཀྱི་སྙིང་པོ་སྟེ་ཐུགས་ཁྲོ་བོ་ལ་བཀའ་བསྒོ་བར་བྱ་བའི་ཕྱིར། བསྐུལ་ཞིང་སོ་སོར་སྦོད་བའོ། ། དེ་གང་ཞེ་ན་ཨཱཿཞེས་པའོ། ། དེ་ལྟར་ཁྲོ་བོ་རྣམས་ཀྱིས་བདག་པོ་ཡང་དག་པར་བསྐུལ་ནས། དེའི་འཁོར་རྣམས་ལ་བཀའ་བསྒོ་བ་ནི། མདུང་རྩེ་ཆེ་ནི་མདུང་རྩེ་འཛིན་པའོ། ། རྡོ་རྗེ་ཆེ་ནི་རྡོ་རྗེ་འཛིན་པའོ། ། དེ་བཞིན་དུ་ལྕགས་ཀྱུ་དང་། མཚོན་ཆ་གཞན་དང་གཞན་སྣ་ཚོགས་པ་ཐོགས་པ་མཆོག་རྣམས་ཀྱིས་ཏེ་མི་ཕྱེད་པའི་འཁོར་གྱི་ཚོགས་རྣམས་ལ། རྡོ་རྗེ་ཆོ་ག་བཞིན་ཏེ་ཇི་སྐད་བཤད་པའི་རིམ་པས་བསྐུལ་བར་བྱའོ། །
དེ་ལས་ཅིར་འགྱུར་ཞེ་ན། སངས་རྒྱས་ཏེ་སྒྲུབ་པ་པོ་རྣམས་ཀྱི་བྱང་ཆུབ་འདོད་པའི་དོན་འགྲུབ་ཅིང་མཐར་ཐུག་པར་འགྱུར་རོ། ། མངག་གཞུག་པ་བསྒྲུབ་པའི་གནས་བསྟན་པ་ནི། ཉམས་དགའི་ཞེས་སོགས་ཏེ་གོ་སླའོ། ། ཕན་ཡོན་བསྟན་པ་ནི། དེ་ལྟར་མངག་གཞུག་པ་འགྲུབ་པའི་སྒྲུབ་པ་པོ་ནི་རིའི་རྒྱལ་པོ་རི་རབ་སུམ་ཅུ་རྩ་དྲུག་གི་རྡུལ་ཕྲན་ཇི་སྙེད་ཡོད་པ་དེ་སྙེད་ཀྱི་ཚད་ཀྱི། བྲན་ཕོ་ལ་སོགས་པའི་དབྱེ་བས་ཕྱེ་བ་རྡོ་རྗེ་སེམས་དཔའ་ལ་སོགས་པའི་མངག་གཞུག་གང་འགྱུར་བ་དེ་ཐམས་ཅད་བྱང་ཆུབ་རྡོ་རྗེ་ཅན་ཏེ་སྒྲུབ་པ་པོའི་འཁོར་གྱི་ཚུལ་དུ་བཀའ་ནོད་ཅིང་གནས་པ་འགྲུབ་པར་འགྱུར་རོ། ། ཕན་ཡོན་གཞན་ཡང་བསྟན་པ་ནི། ཤར་ལ་སོགས་པ་ཕྱོགས་བཅུའི་སངས་རྒྱས་ཐམས་ཅད་ཀྱི་སངས་རྒྱས་ཀྱི་ཞིང་བདེ་བ་ཅན་དང་མངོན་དགའ་ལ་སོགས་པ་རང་གང་འདོད་པར་མངག་གཞུག་པས་ཁྲིད་ནས་འགྲོ་བར་འགྱུར་ཞིང་། དེར་སོང་ནས་ཀྱང་རྡོ་རྗེ་འཆང་ཆེན་པོ་ཐོབ་པའི་རྒྱུར་གྱུར་པའི་ཟབ་མོའི་ཆོས་རྣམས་ཀྱང་དེ་བཞིན་གཤེགས་པ་རྣམས་ལ་ཐོས་པར་འགྱུར་ཞིང་།
དེ་ལས་ཀྱང་སངས་རྒྱས་ཏེ། རྡོ་རྗེ་འཆང་ཆེན་པོའི་གོ་འཕང་ཚེ་འདི་ཉིད་ལ་ཐོབ་པར་འགྱུར་རོ། ། དམ་ཚིག་རྡོ་རྗེའི་བཞད་པ་ཆེན་པོ་ནི། རྡོ་རྗེ་འཆང་ཆེན་པོ་སྟེ། དེས་དེ་སྐད་ཅེས་བཀའ་སྩལ་ཏོ། ། མངག་གཞུག་པ་ལ་བཀའ་བསྒོ་བའི་དམ་ཚིག་བཞི་ཕན་ཡོན་དང་བཅས་པ་མཇུག་བསྡུས་ཏེ་བསྟན་པ་ནི། དེ་ལ་འོག་ནས་བཤད་པ་འདི་ནི། འཇིག་རྟེན་དང་འཇིག་རྟེན་ལས་འདས་པའི་མངག་གཞུག་པ་ཐམས་ཅད་ཀྱི་སྦ་བར་བྱ་བས་ན་གསང་བ། དེ་རྣམས་བསྒྲུབ་པར་བྱ་བའི་ཕྱིར་རྡོ་རྗེ་གསང་བ་སྟེ། རྡོ་རྗེ་སེམས་དཔས་ཉེ་བར་བསྟན་པར་གྱུར་པའི་གསང་ཆེན་ནོ། །
རྡོ་རྗེ་སེམས་དཔའ་ནི་མི་བསྐྱོད་པའོ། ། དེའི་ཡེ་ཤེས་ཆེན་པོ་ནི་ཐུགས་ཀྱི་ངོ་བོ་ཉིད་ཡི་གེ་ཧཱུྃ་ངོ་། ། གསུང་གི་རྡོ་རྗེ་ནི་འོད་དཔག་ཏུ་མེད་པའོ། ། དེ་འཛིན་ཅིང་སྐྱེད་པར་བྱེད་པས་ན། གསུང་གི་རྡོ་རྗེ་འཛིན་ཏེ་ཡི་གེ་ཨའོ། ། རྡོ་རྗེའི་སྐུ་ནི་རྣམ་པར་སྣང་མཛད་དོ། ། དེའི་བགོད་པ་ཆེན་པོ་ནི་སྐྱེད་པར་བྱེད་པའི་ཡི་གེ་ཨོཾ་ཡིན་ཏེ། དེ་དག་གིས་མངག་གཞུག་པ་རྣམས་བསྐྱེད་པ་ནས་བརྩམས་ཏེ། དུས་ཐམས་ཅད་དུ་རྟག་ཏུ་བསྐུལ་བར་བྱ་ཞིང་། བྱིན་གྱིས་བརླབ་པར་བྱའོ། །
མངག་གཞུག་པ་བསྒྲུབ་པའི་ཡུལ་དེ་ལ་འོག་ནས་བཤད་པ་འདི་ནི། རྡོ་རྗེ་ཡེ་ཤེས་ནི་དེ་བཞིན་གཤེགས་པའོ། ། དེའི་འཁོར་ལོ་ནི་ཚོགས་སོ། ། དེ་རྣམས་ཀྱིས་བྱས་པའི་སྔགས་རྣམས་ཀྱི་འདའ་བར་མི་བྱ་བའི་དམ་ཚིག་གི་གནས་སྐབས་སོ། ། དེ་ཡང་དམ་ཚིག་བསྐུལ་བ་ལ་སོགས་པའི་དབྱེ་བས་རྣམ་པ་བཞིའོ། ། དེ་དག་གི་དོན་ནི་སྔར་བཤད་ཟིན་ཏོ། ། ཇི་སྐད་བཤད་པའི་ཚུལ་གྱིས་མངག་གཞུག་པ་བསྒྲུབས་ཏེ། གྲུབ་པ་དེས་ཅི་ཞིག་བྱེད་ཅེ་ན། ནམ་མཁའི་དབྱིངས་རྒྱ་ཆེ་ཞིང་མཐའ་མེད་པ། དག་ཅིང་སྒྲིབ་པ་མེད་པ་དང་།
གཟུགས་ལ་སོགས་པའི་ཆོས་ཐམས་ཅད་རྣམ་པར་སྤངས་ཏེ། མཐོང་བ་ལས་འདས་པ་འདི་ལྟ་བུ་ཡང་གོང་བུའི་ཚུལ་གྱིས་ཏེ། གཟུགས་ཅན་གྱི་ངོ་བོས་རྡོ་རྗེ་ལྟར་སྲ་བའི་གཟུགས་སུའང་སྒྲུབ་པོས་བསྐུལ་ནས། མངག་གཞུག་པ་རྣམས་བྱེད་པར་འགྱུར་ན། གཞན་སྒྲུབ་པར་བྱེད་པ་ལྟ་སྨོས་ཀྱང་ཅི་དགོས་ཞེས་ཕུལ་དུ་བྱུང་བའི་ཁྱད་པར་གསུངས་པའོ། ། རྒྱལ་པོ་ལ་སོགས་པ་དབང་དུ་བྱ་བའི་སྦྱོར་བ་བསྟན་པ་ནི། སངས་རྒྱས་ཏེ་ཤེས་རབ་དང་ལྡན་ཞིང་། བསྟན་འཆོས་ཤེས་པ་པཎྜི་ཏ་ལ་སོགས་པ་དང་། རྡོ་རྗེ་སེམས་དཔའ་སྟེ་བརྟན་པ་རྒྱལ་པོ་ལ་སོགས་པ་དབང་དུ་བྱ་བར་འདོད་ན། བསྙེན་པ་ལས་སུ་རུང་བའི་རྣལ་འབྱོར་པས།
རྣལ་འབྱོར་བཞིས་འཇམ་དཔལ་དུ་བསྐྱེད་པའམ། ཡང་ན་ལྷག་པའི་ལྷ་གང་ཡིན་དུ་རྣལ་འབྱོར་བཞིས་བསྐྱེད་ལ། དེ་ལ་འཇམ་དཔལ་བཅུག་པས། འཇམ་དཔལ་དུ་གྱུར་པ་དང་པོའི་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ཏིང་ངེ་འཛིན་སེམས་དཔའ་ལས་འོད་ཟེར་སྤྲོས་པའི་སྒོ་ནས་རྒྱལ་པོ་ལ་སོགས་པ་དབང་དུ་བྱ་བར་འདོད་པའི་བསྒྲུབ་བྱའི་གནས་ལྔར་བསྣུན་པར་བྱས་ཏེ། དེ་ཡང་རྐང་པ་གཉིས་ལ་དྲེགས་བྱེད་ཀྱི་མདའ་ཧ་སྤྲོས་པས་བསྒྲུབ་བྱའི་དྲེགས་པ་གཞོམ་པར་བྱ། གསང་གནས་སུ་རྨོངས་བྱེད་ཀྱི་མདའ་ཨ་སྤྲོས་པས་རྨོངས་སུ་གཞུག་པར་བྱ། ལྟེ་བར་ཀུན་ཏུ་རྨོངས་བྱེད་ཀྱི་མདའ་སྭ་སྤྲོས་པས་ཀུན་ཏུ་རྨོངས་པར་བྱ། སྤྱི་བོར་བརྒྱལ་བར་བྱེད་པའི་མདའ་ཨོཾ་སྤྲོས་པས་བརྒྱལ་དུ་གཞུག་པར་བྱ།
སྙིང་ཁར་སེམས་མེད་པར་བྱེད་པའི་མདའ་ཧཱུྃ་སྤྲོས་པས་སེམས་མེད་པར་བྱས་པས་སྔངས་ཤིང་སྐྱབས་མེད་པ། བརྒྱལ་ཞིང་རྨོངས་པར་བསྒོམས་ན། ཟླ་བ་ཕྱེད་ལ་སོགས་པས་དབང་དུ་འགྱུར་རོ། ། ཚིག་གི་དོན་ནི་རྡོ་རྗེ་གསུམ་མཆོག་འཛིན་པ་ཆེ་སྟེ། སྐུ་ལ་སོགས་པའི་ངོ་བོ་ཉིད་འཇམ་དཔལ་ཆེན་པོའི་སྐུ་སྦ་བར་བྱ་བས་ན་གསང་བ་ཆེན་པོའོ། ། འོག་ནས་བཤད་པ་འདི་བསམ་ཞིང་གོམས་པར་བྱའོ། ། ཇི་ལྟར་ཞེ་ན། རྡོ་རྗེ་ནམ་མཁའི་དབུས་ཏེ་འོད་གསལ་བ་ལས་བྱུང་བའི་རྡོ་རྗེ་འཇམ་པ་སྟོབས་ཆེ་ཞིང་བསྒྲུབ་པར་དཀའ་བ་སྐད་ཅིག་ཙམ་གྱིས་བསམ་ཞིང་བསྒོམ་པར་བྱའོ། ། དེའི་ཏིང་ངེ་འཛིན་སེམས་དཔའི་འོད་ཟེར་ལས་དེ་བཞིན་གཤེགས་པ་ལྔའི་ས་བོན་གྱི་རང་བཞིན། དྲེགས་བྱེད་དང་།
རྨོངས་བྱེད་དང་། ཀུན་ཏུ་རྨོངས་བྱེད་དང་། བརྒྱལ་བྱེད་དང་། སེམས་མེད་པར་བྱེད་པ་སྟེ་མདའ་ལྔ་པོ་གཏོང་ཞིང་འཕེན་པའི་སྦྱོར་བ་དག་གིས། དབུ་བརྒྱན་རྩེ་མོར་ཏེ་བསྒྲུབ་བྱ་ལ་ཡང་དག་པར་སྤྲོ་ཞིང་འཕང་ངོ་། ། ཚུལ་ཇི་ལྟར་ཞེ་ན། བསྒྲུབ་བྱའི་སྙིང་ཁ་དང་། སྤྱི་བོ་དང་། ལྟེ་བ་དང་། གསང་བ་དང་།
རྐང་པ་སྟེ་གནས་ལྔ་དག་ཏུ་ཅི་རིགས་པར་མདའ་ལྔ་རབ་ཏུ་དབབ་པར་བསྒོམ་པར་བྱའོ། ། སུ་ཞིག་གིས་ན་ས་བོན་ལྔ་མདའ་ལྔའི་རང་བཞིན་དུ་ཤེས་པའི་སྔགས་པས་སོ། ། བསམས་པ་ཇི་ལྟ་བུས་ཤེ་ན། རྡོ་རྗེ་ཁྲོ་བོས་ཏེ་བསྒྲུབ་བྱ་དབང་དུ་བྱ་བར་འདོད་པའི་ལྷག་པའི་བསམ་པ་བརྟན་པོས་སོ། ། དེ་ལྟར་དྲེགས་བྱེད་ལ་སོགས་པའི་མདའ་ལྔ་ཕབས་པས། བསྒྲུབ་བྱ་སྔངས་ཤིང་སྐྱབས་མེད་ལ། བརྒྱལ་ཞིང་རྨོངས་པར་བསྒོམ་པར་བྱའོ། ། སུ་ཞིག་གི་ཞེ་ན། བྱིས་པ་ནི་འཇམ་པའི་དབྱངས་ཏེ་དེས་སེམས་པའི་བློ་གང་ལ་ཡོད་པ་དེ་ནི། བྱིས་པའི་བློ་ཅན་ཏེ།
སྒྲུབ་པ་པོ་མཐུ་ཆེན་པོ་དང་ལྡན་པས་ན། གྲགས་ཆེན་གྱིས་སོ། ། སྦྱོར་བ་འདི་དུས་ཇི་ཙམ་དུ་བསྒོམ་ཞེ་ན། དབང་དུ་བྱ་བའི་བསམ་གཏན་འདི་ནི་ཟླ་བ་ཕྱེད་དུ་གསང་བ་བསྐུལ་བ་སྟེ། ནང་ལ་མཆོག་ཏུ་གཞོལ་བས་བསྒོམ་པར་བྱ་བ་འདི་ནི། སྔགས་རྣམས་ཀུན་གྱིས་ཏེ། དེ་བཞིན་གཤེགས་པ་ཐམས་ཅད་ཀྱི་རབ་ཏུ་གསང་བ་ཡིན་པར། རྡོ་རྗེའི་དོན་གྱི་བློས་ཏེ་རྡོ་རྗེ་འཆང་ཆེན་པོས་གསུངས་སོ། ། གདུལ་བྱ་འདུན་པའི་སྦྱོར་བ་ནི། ནང་ལ་མཆོག་ཏུ་གཞོལ་བ་བསྙེན་པ་ལས་སུ་རུང་བས།
གདུལ་བྱ་སངས་རྒྱས་ཀྱི་བསྟན་པ་ལ་མ་མོས་ཤིང་། མ་དད་པ་རྣམས་དད་པར་བྱ་བར་འདོད་ན། འཇམ་དཔལ་ལམ་རང་གི་ལྷག་པའི་ལྷས་གཙོ་བྱས་པའི་དང་པོ་སྦྱོར་བ་དང་། དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་ནམ་མཁའ་རྡོ་རྗེའི་དབུས་སུ་སྟེ་ནམ་མཁའི་དབྱིངས་སུ་ཡི་གེ་ཧཱུྃ་ཡོངས་སུ་གྱུར་པ་ལས། འཇམ་དཔལ་ལམ་རང་གི་ལྷག་པའི་ལྷས་གཙོ་བྱས་པའི་སངས་རྒྱས་ཀྱི་དཀྱིལ་འཁོར་མཚན་དཔེ་འབར་བ་མཆོག་ཏུ་གྱུར་པ་བསྒོམ་ལ། སྔགས་ཀྱི་རྡོ་རྗེ་ཧཱུྃ་ལ་སོགས། རྡོ་རྗེ་གསུམ་ལ་སོགས་པས་བསྒོམ། བསྒྲུབ་བྱའི་གནས་གསུམ་དུ་ཡི་གེ་གསུམ་བཀོད་དེ། སྐུ་གསུང་ཐུགས་བྱིན་གྱིས་བརླབ་པ་དང་།
གནས་ལྔར་ས་བོན་ལྔ་བཀོད་དེ། ཕུང་པོ་སོགས་དེ་བཞིན་གཤེགས་པ་ལྔར་བྱིན་གྱིས་བརླབ་པ་དང་། དེ་དག་གི་མིག་གི་དབུས་སུ་ཡི་གེ་ཨོཾ་འོད་ཟེར་འཕྲོ་བ་བསྒོམ་ལ། སངས་རྒྱས་དང་ཆོས་དང་། དགེ་འདུན་གྱིས་བྱིན་གྱིས་བརླབས་ཀྱིས་ནམ་མཁའི་ཁོང་ན་བཞུགས་པའི་སངས་རྒྱས་ཀྱི་དཀྱིལ་འཁོར་འདི་དག་གིས་མཐོང་བར་གྱུར་ཅིག་ཅེས། བྱིན་གྱིས་བརླབ་པའི་ཆོ་ག་བསྟན་པར་བྱའོ། ། དེ་ལྟར་བྱས་ན་སྔགས་རྣམས་ཀུན་གྱིས་ཏེ། དེ་བཞིན་གཤེགས་པ་ཐམས་ཅད་ཀྱི་ཕྱག་རྒྱ་ཆེན་པོའི་གཟུགས་སྐུ་གསུམ་རྡོ་རྗེ་ཅན་དག་བསྒྲུབ་བྱས་མཐོང་བར་འགྱུར་ཞིང་། སངས་རྒྱས་ཀྱི་བསྟན་པ་ལ་དད་པར་ཡང་འགྱུར་རོ། ། བཀྲེས་པ་ལ་སོགས་པ་ཞི་བའི་སྦྱོར་བ་ནི།
བཀྲེས་སྐོམ་ལ་སོགས་པ་ཉོན་མོངས་པས་ཆེས་གདུང་བའི་སྒྲུབ་པ་པོས། སྦྱོར་བ་འདི་བསམས་ན་རྡོ་རྗེ་ཐུགས་ཏེ་རྡོ་རྗེ་འཆང་ཆེན་པོའི་བཀའ་བཞིན་དུ་ལུས་ངག་ཡིད་གསུམ་གྱི་སྡུག་བསྔལ་ཐམས་ཅད་བྱང་བར་འགྱུར་རོ། ། དེ་དང་བདག་ཉིད་རྣམ་པར་སྣང་མཛད་ཀྱི་གཟུགས་ཆེན་པོ་དོན་ཐམས་ཅད་འབྱོར་པར་བསམས་ལ། ཡི་གེ་བྃ་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་ཡོངས་སུ་རྫོགས་པ་བདུད་རྩིའི་ཐིགས་པ་འབབ་པ། ཁའི་ནང་དུ་སྟེ་རྐན་གྱི་དབུས་སུ་ཆུད་པར་བསྒོམས་ལ། དེའི་འོག་ཏུ། ཡི་གེ་ཨོཾ་དཀར་པོ་ལྕེ་ལ་འདུག་པ་བྃ་གྱི་བདུད་རྩི་འཛག་པའི་ནང་དུ་ཆུད་པར་བསམས་ཏེ། བསམ་གཏན་དེ་ནི་བཟའ་བར་བྱ་བ་ཀུན་ཏེ། ཁ་ཟས་འཕྲོད་པ་དང་མི་འཕྲོད་པ་ཐམས་ཅད་ཀྱི་གནས་ཤེས་པ་སྟེ་ནད་མེད་པའི་གཞི་དང་། ལང་ཚོ་དང་།
ནད་མེད་པ་དང་། བདེ་བ་དམ་པ་སྟེར་བས་ཡིད་བཞིན་ནོར་བུས་བརྒྱན་པ་སྟེ། ཡིད་བཞིན་ནོར་བུ་ལྟར་མཆོད་པར་བྱ་བ་དང་། ཉོན་མོངས་ཐམས་ཅད་ཞི་བར་བྱེད་པ་དང་། དུག་དང་། སྦྱར་བའི་དུག་དང་། འབྱུང་པོ་ལ་སོགས་པའི་འཚེ་བ་བཟློག་པས། སྡུག་བསྔལ་ཐམས་ཅད་སེལ་བ་དང་། ཡེ་ཤེས་རྡོ་རྗེ་ལས་བྱུང་བ་སྟེ་རྡོ་རྗེ་འཆང་ཆེན་པོ་ཉིད་སྐྱེད་པར་བྱེད་པའོ། ། ཡིད་བཞིན་གྱི་ནོར་བུ་སྟེ་དཀོན་མཆོག་དཔལ་གྱི་རང་བཞིན་རྡོ་རྗེ་འཆང་ཆེན་པོས་དེ་སྐད་ཅེས་བཀའ་བསྩལ་ཏོ། །
དཔའ་བོ་རྡོ་རྗེའི་ཏིང་ངེ་འཛིན་གྱིས་ལས་ཐམས་ཅད་བསྒྲུབ་པ་ནི། དེ་ནས་བཅོམ་ལྡན་འདས་ཕྱག་ན་རྡོ་རྗེ་སྟེ་རྡོ་རྗེ་འཆང་ཆེན་པོས། རྡོ་རྗེ་བསྒོམ་པའི་ཚིག་གི་མཆོག་སྟེ། ས་བོན་གྱི་ཁྱད་པར་འོག་ནས་འབྱུང་བ་འདི་རྡོ་རྗེ་གསུང་ལས་ཕྱུང་ངོ་། ། གང་ཞེ་ན་བཱི་ཞེས་པའོ། ། ནང་ལ་མཆོག་ཏུ་གཞོལ་བའི་རྣལ་འབྱོར་པས། དཔའ་བོ་རྡོ་རྗེའི་ཏིང་ངེ་འཛིན་གྱིས་ཞི་བ་ལ་སོགས་པའི་ལས་གང་ཡང་རུང་བ་བསྒྲུབ་པར་འདོད་ན། གཞལ་ཡས་ཁང་གདན་དང་བཅས་པ་བསྐྱེད་དེ། དེ་ལ་ལྷག་མོས་མཛད་པ་དང་བཅས་པ་བསྒོམ་པ་སྔོན་དུ་འགྲོ་བ་ཅན་གྱི། དེ་བཞིན་ཉིད་ལས་བྱང་ཆུབ་པ་ནི་ནམ་མཁའ་རྡོ་རྗེའི་དབུས་སུ་ཞེས་པའོ། །
ཟླ་བ་ལས་བྱང་ཆུབ་པ་སྔར་དང་འདྲ་ལ། ཡིག་འབྲུ་ལས་བྱང་ཆུབ་པའི། མཚན་མ་ལས་བྱང་ཆུབ་པ་དེ་གྱུར་པ་ལས་བྱུང་བའི་རིན་པོ་ཆེ། དེ་གྱུར་པ་ལས་དཔའ་བོ་རྡོ་རྗེ་ཞལ་ཕྱག་ཁ་དོག་སོགས་རིན་ཆེན་འབྱུང་ལྡན་ལྟ་བུ་རྣལ་འབྱོར་བཞིས་བསྐྱེད་པ་ནི། རྡོ་རྗེ་སྐུ་གསུམ་སྦྱོར་བ་ཡིས། ། བསྐྱེད་དེ་འདི་ནི་རྣམ་པར་བསམ། ། ཞེས་པའོ། ། དེ་ནས་ཕྱག་རྒྱ་མཱ་མ་ཀིར་བྱིན་གྱིས་བརླབས་ནས། དཀྱིལ་འཁོར་རྒྱལ་མཆོག་བསྐྱེད་པ་ནི། སངས་རྒྱས་དཀྱིལ་འཁོར་འོད་བཟང་པོ། །
ཞེས་པ་སྟེ། མི་བསྐྱོད་པ་ལ་སོགས་པ་སངས་རྒྱས་ཀྱི་འཁོར་ལོས་ཡོངས་སུ་བསྐོར་བ་བསྒོམས་པ་སྟེ། དེ་ཡང་རིན་ཆེན་འབྱུང་ལྡན་དབུ་རྒྱན་དུ་འགྲོ་ལ། རིན་འབྱུང་གི་ཤུལ་དུ་མི་བསྐྱོད་པ་འགྲོ་བ་ནི་ཁྱད་པར་ཏེ་གཞན་ནི་སྔར་དང་འདྲའོ། ། གཙོ་བོ་དེ་ཉིད་ཀྱི་ཁྱད་པར་ནི། སྐྱེས་བུ་ཆེན་པོའི་མཚན་རྣམས་དང་ལྡན་པས་ན། རྒྱན་རྣམས་ཐམས་ཅད་ཡོངས་སུ་རྫོགས་པའོ། ། ཅུང་ཟད་སེར་བ་ནི་རིན་ཆེན་འབྱུང་ལྡན་ཏེ། དེའི་དབུ་རྒྱན་དུ་རོལ་ཅིང་འགྱིངས་པས་ན་རྡོ་རྗེ་འགྱིངས་པའོ། ། ཞི་བའི་ཉམས་དང་ལྡན་པས་ན་ཞི་བ།
ཐོར་ཚུགས་དབུ་རྒྱན་ཅན་དུ་བསམས་ནས་དེའི་འོག་ཏུ་ལས་རྒྱལ་མཆོག་ཕྱག་གཡས་ཀྱི་དང་པོའི་རིན་པོ་ཆེ་ལས། ལས་ཀྱི་ཁ་དོག་དང་མཐུན་པའི་འོད་ཟེར་སྤྲོས་ནས། ཞི་བ་ལ་སོགས་པའི་ལས་ཐམས་ཅད་བརྩམ་པར་བྱའོ། ། ཞེས་པའོ། ། རྡོ་རྗེ་དཔའ་བོ་ནི། རྡོ་རྗེ་འཆང་ཆེན་པོའོ། ། དེས་སྤྲོ་བའི་ཕྲེང་བ་ནི་རླབས་ཀྱི་ཕྲེང་བ་སྟེ། དེ་སྐད་ཅེས་བྱ་བའི་ཏིང་ངེ་འཛིན་ནོ། ། སྐུལ་བྱེད་མའི་སྒྲུབ་པ་ནི། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་ཀུན་ནས་སངས་རྒྱས་ཐམས་ཅད་ཀྱིས་རྣམ་པར་བསྒྲགས་ཤིང་བསྟོད་པའི་སྐུལ་བྱེད་མའི་གཟུགས་བསྐྱེད་པའི་ཏིང་ངེ་འཛིན་གང་ཡིན་པ་དེ་ལ།
སྙོམས་པར་ཞུགས་ནས་ཕྱུང་ངོ་ཞེས་སྦྱར། གང་ཞིག་ན། རྡོ་རྗེ་ཆེན་པོ་བསྒོམ་པ་ནི་སྐུལ་བྱེད་མ་སྟེ། དེའི་ཚིག་ནི་དེ་བསྐྱེད་པའི་ས་བོན་འོག་ནས་འབྱུང་བ་འདིའོ། ། གང་ལས་ན་ཉིད་ཀྱི་སྐུ་ལ་སོགས་པ་ལས་སོ། ། དེ་གང་ཞེ་ན། ཙུྃ་ཞེས་པའོ། ། དེ་ཡང་མི་བསྐྱོད་པའི་དཀྱིལ་འཁོར་རྒྱལ་མཆོག་ལ་གནས་ནས། ལས་རྒྱལ་མཆོག་རྡོ་རྗེ་ནམ་མཁའི་དབུས་སུ་སྟེ་མདུན་གྱི་ནམ་མཁར་ཉི་མའི་དཀྱིལ་འཁོར་གྱི་སྟེང་དུ་ཙུྃ་བཀོད་ལ། རང་གི་ཏིང་ངེ་འཛིན་སེམས་དཔའི་འོད་ཟེར་གྱིས་སངས་རྒྱས་འཕྲིན་ལས་སྐུལ་བྱེད་མ་རང་གི་དཀྱིལ་འཁོར་གྱི་དབུས་སུ་གནས་པ་སྤྱན་དྲངས་ལ་སྤྲོ་བ་དང་འདུ་བའི་ཆོ་ག་ཡིས་ས་བོན་ལ་བསྟིམས་ཏེ་དེ་ཡོངས་སུ་གྱུར་པ་ལས་རྡོ་རྗེ་གསུམ་སྟེ་སྐུ་རྡོ་རྗེ་ལ་སོགས་པས་བྱིན་གྱིས་བརླབས་པ།
སྡུག་བསྔལ་ཐམས་ཅད་ངེས་པར་སེལ་བས་གྲགས་པ་ཆེན་པོ་ཐོབ་པ། སྐུ་གསུང་ཐུགས་ལ་དབབ་པ་སྟེ། གདུག་པ་རྣམས་ཀྱི་སྐུ་གསུང་ཐུགས་ཀྱི་རྡོ་རྗེ་འཇོམས་པར་བྱེད་པ། སྐུལ་བྱེད་རྡོ་རྗེ་མ་བསྒོམ་པར་བྱའོ། ། ཇི་ལྟ་བུ་ཞེ་ན། མཚན་ཐམས་ཅད་དང་ལྡན་པས་རྒྱན་རྣམས་ཡོངས་སུ་རྫོགས་པ། ཁ་དོག་དཀར་མོ་ཞལ་གསུམ་ཕྱག་དྲུག་མར་རབ་ཏུ་བསྒོམ་པའོ། ། དེ་ལྟར་བསྒོམས་པས་བརྟན་པར་གྱུར་པ་ན་བདག་ཉིད་རྡོ་རྗེ་སེམས་དཔའ་རྒྱལ་པོ་ཆེ་སྟེ། རྡོ་རྗེ་འཆང་ཆེན་པོར་བསམས་ལ་སྐུལ་བྱེད་མའི་གནས་ལྔར་བསྔགས་ཏེ། དེ་བཞིན་གཤེགས་པ་ལྔའི་ཚིག་སྟེ་ས་བོན་དགོད་ཅིང་།
རྡོ་རྗེ་པད་མ་འདུ་བྱས་ན། སྐུལ་བྱེད་མ་དང་སྙོམས་པར་ཞུགས་པས། སྐུལ་བྱེད་མ་དབང་དུ་གྱུར་ནས། བདག་གི་འདོད་པ་ཐམས་ཅད་འགྲུབ་པར་འགྱུར་རོ། ། རྡོ་རྗེ་ནི་མི་བསྐྱོད་པ་སྟེ། དེ་དང་མཉམ་པར་བྱེད་ཅིང་། མཚན་མས་རྗེས་སུ་བྱེད་པས་ན་རྡོ་རྗེའི་དམ་ཚིག་ནི་སྐུལ་བྱེད་མའི་གཟུགས་སོ། ། ཡེ་ཤེས་ཀྱི་འོད་ཟེར་ནི། ཡེ་ཤེས་ཀྱི་སྣང་བ་སྟེ། དེ་ལ་དམིགས་པའི་ཏིང་ངེ་འཛིན་ལ་དེ་སྐད་ཅེས་བྱའོ། །
གནོད་གནས་ཀྱི་བསྐུལ་བ་ནི། དེ་ནས་བཅོམ་ལྡན་འདས་ཕྱག་ན་རྡོ་རྗེ་སྟེ། རྡོ་རྗེ་འཆང་ཆེན་པོ་ནོར་དང་འབྲུ་ཐམས་ཅད་ལ་སེམས་པའི་བསམ་པ་ཐམས་ཅད་རྡོ་རྗེ་དང་འདྲ་བར་ལོངས་སྤྱད་ཅིང་དམིགས་པར་བྱེད་པས་ན། རྡོ་རྗེ་ལོངས་སྤྱོད་ཅེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། ཏིང་ངེ་འཛིན་འཁོར་ལོའི་ཚུལ་ཏེ་རྨུགས་འཛིན་གྱི་ཏིང་ངེ་འཛིན་གྱི་ཁྱད་པར་ས་བོན་གང་གིས་བསྐྱེད་པ་འདི་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། གང་ཞེ་ན། ཛྃ་ཞེས་པའོ། ། ནམ་མཁའི་དབྱིངས་ཀྱི་དབུས་སུ་གནས་པར། སངས་རྒྱས་དཀྱིལ་འཁོར་དམ་པ་སྟེ། རྨུགས་འཛིན་གྱི་ས་བོན་ཛྃ་བསམ་མོ། །
དེ་ལ་འོད་ཟེར་འཕྲོས་པས། རིན་པོ་ཆེའི་རིགས་ཀྱི་སངས་རྒྱས་ཀུན་སྤྲོ་བ་དང་། བསྡུ་བའི་ཆོ་ག་ཡིས། རྡོ་རྗེ་བསྒོམས་པ་སྟེ་བསྒྲུབ་པ་པོས་དབབ་ཅིང་བསྟིམ་པར་བྱའོ། ། དེ་ཡོངས་སུ་གྱུར་པ་ལས། ཤིང་ཐོག་བི་ཛ་པུ་ར་བསྐྱེད། དེ་ཡོངས་སུ་གྱུར་པ་ལས་བདག་ཉིད་ཛམ་བྷ་ལ་ནི་ནོར་བསྒྲུབ་པ། གནོད་སྦྱིན་ཆེན་པོ་བསྐྱེད་པར་བྱའོ། ། ཇི་ལྟ་བུ་ཞེ་ན། ཞི་བ་གནོད་སྦྱིན་གྱི་གཟུགས་འཛིན་པ།
གསེར་གྱི་མདོག་ཅན་གསུས་པ་ཆེ་བ་མིའུ་ཐུང་གི་གཟུགས་ཅན་ཞལ་གསུམ་ཕྱག་དྲུག་པ། ཕྱག་གཡས་པ་རྣམས་ཀྱིས་བི་ཛ་པུ་ར་དང་། ལྕགས་ཀྱུ་དང་། མདའ་ཐོགས་པ། གཡོན་པ་རྣམས་ལས་གཅིག་གིས་རང་དང་འདྲ་བའི་རིག་མ་ལ་འཁྱུད་པ། གཞན་གཉིས་ཀྱིས་ཞགས་པ་དང་བཅས་པའི་ནེའུ་ལེ་དང་། གཞུ་འཛིན་པ། ཐོར་ཚུགས་དང་དབུ་རྒྱན་འཆང་བ་འདི་ལྟ་བུའི་ཚུལ་དུ་བདག་ཉིད་བསྒོམས་ལ། རྣམ་སྣང་ལ་སོགས་པའི་སངས་རྒྱས་ལྔའི་ཆོ་ག་ཡིས་ཏེ། ཨོཾ་ལ་སོགས་པའི་ས་བོན་ལྔ་མགོ་ལ་སོགས་པའི་གནས་ལྔ་དག་ཏུ་བཀོད་ཅིང་བསྒོམ་པར་བྱའོ། །
དེ་ནས་རང་གི་སྙིང་ཁ་ལས། རང་དང་འདྲ་བའི་གནོད་གནས་གཉིས་པ་ཕྱུང་ལ། དེའི་གནས་ལྔ་དག་ཏུ་ས་བོན་ལྔ་བྱིན་གྱིས་བརླབས་ཏེ། དེའི་སྤྱི་བོར་གནོད་གནས་ཡབ་ཡུམ་བསམས་ཏེ། དེ་དག་སྙོམས་པར་ཞུགས་པའི་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་དབང་བསྐུར་བར་བསམས་ལ། ཨོཾ་ཛཾ་བྷ་ལ་ཛ་ལེན་དྲ་ཡེ་སྭཱཧཱ། ཞེས་པའི་སྔགས་འདོན་པ་སྔོན་དུ་འགྲོ་བས། དེའི་མགོར་རྡོ་རྗེ་བདུད་རྩིའི་ཆུ་སྦྱིན་ཅིང་དབུལ་བར་བྱའོ། ། དེ་ལྟར་བསྒོམ་པ་དེ་ནི། རྡོ་རྗེ་སེམས་དཔའི་ཆོ་ག་ཡིས། །
དབུ་རྒྱན་དེ་ལ་རྣམ་པར་བསམ། ། ཞེས་པའི་དོན་ཏོ། ། ཕན་ཡོན་ཅི་ཡོད་ཅེ་ན། དེ་ལྟར་བྱས་ན། གནོད་སྦྱིན་དབང་པོ་གནད་གནས་འོད་ཆེན་མཉེས་ཤིང་སྒྲུབ་པ་པོ་ལ་བསམས་པ་ཡོངས་སུ་རྫོགས་པར་བྱེད་དོ། ། རྡོ་རྗེའི་ཕྱག་རྒྱ་ནི་མི་ཕྱེད་པའི་རྨུགས་འཛིན་གྱི་ཕྱག་རྒྱའོ། ། དེ་ཉིད་འདའ་བར་མི་བྱ་བས་ན་དམ་ཚིག་གོ ། དེས་རྫས་བསྐྱེད་པས་ན་རྫས་བསྒྲུབ་པའོ། ། དེ་ཉིད་ཏོག་ལྟར་མཐོ་ཞིང་ནུས་པ་དང་ལྡན་པས་དབལ་ཏེ་དེ་ལྟ་བུའི་ཏིང་ངེ་འཛིན་གང་ཡིན་པ་དེ་ལ་དེ་སྐད་ཅེས་བྱའོ། ། གནོད་སྦྱིན་མོ་བསྒྲུབ་པ་ནི།
དེ་ནས་བཅོམ་ལྡན་འདས་ཕྱག་ན་རྡོ་རྗེ་སྟེ་རྡོ་རྗེ་འཆང་ཆེན་པོ། གཟུགས་ལ་སོགས་པའི་འདོད་པའི་ཡོན་ཏན་རྣམས་ལ་ཉེ་བར་སྤྱོད་པའི་དབལ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། གནོད་སྦྱིན་མོ་ཐམས་ཅད་ཀྱི་དམ་ཚིག་རྡོ་རྗེའི་ཚིག་སྟེ་ས་བོན་འོག་ནས་འཆད་པ་འདི་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། དེ་ནི་ཀྵིཾ་ཞེས་པའོ། ། ནམ་མཁའི་དབྱིངས་ཀྱི་དབུས་སུ། ཀྵིཾ་ཡོངས་སུ་གྱུར་པ་ལས། ཐམས་ཅད་རིན་པོ་ཆེའི་གཞི་ལས་བྱས་པའི་གཞལ་ཡས་ཁང་པ་གྲུ་བཞི་སྒོ་བཞི་ལ་སོགས་པ་དང་ལྡན་པ། མེ་ཏོག་དང་སྤོས་ལ་སོགས་པ་ཕྱིའི་མཆོད་པ་དང་། གཟུགས་རྡོ་རྗེ་མ་ལ་སོགས་པ་ནང་གི་མཆོད་པ་རྣམས་ཀྱིས། ཀུན་ཏུ་འཁྲིགས་པ་བསྒོམས་ལ།
དེའི་ནང་དུ་རྡོ་རྗེ་འཇམ་པའི་ཏིང་ངེ་འཛིན་གནས་ཞེས་པ་སྒྲུབ་པ་པོ་གང་ཉིད་འཇམ་དཔལ་གྱི་དཀྱིལ་འཁོར་རྒྱལ་མཆོག་གི་བར་དུ་གནས་ནས། ལས་རྒྱལ་མཆོག་རང་གི་ཏིང་ངེ་འཛིན་སེམས་དཔའི་འོད་ཟེར་གྱིས་བཀུག་པའི་གནོད་སྦྱིན་མོ་ཐམས་ཅད་ཀྱི་ནམ་མཁའི་དབྱིངས་གང་བར་བསམས་ལ། རྡོ་རྗེ་གསུམ་གྱི་སྦྱོར་བས་ཏེ་དེ་ཐམས་ཅད་གཞལ་ཡས་ཁང་གི་ནང་དུ་དབབ་ཅིང་གཞུག་པར་བྱའོ། ། དེའི་འོག་ཏུ་གནོད་སྦྱིན་མོའི་གཟུགས་ཀྱི་སྤྲིན་ཏེ་ཚོགས་ཐམས་ཅད་གནོད་སྦྱིན་མོ་གཅིག་གི་གཟུགས་སུ་བསམ་མོ། ། དེ་ནས་རྡོ་རྗེ་གསུམ་ལས་བྱེ་བྲག་གིས་ཏེ། གནས་གསུམ་དུ་ཡི་གེ་གསུམ་བཀོད་དེ། སྐུ་གསུང་ཐུགས་བྱིན་གྱིས་བརླབ་པ་དང་། གནས་ལྔར་ས་བོན་ལྔ་བཀོད་དེ་གནོད་སྦྱིན་མོ་དེའི་གཟུགས་བསམ་གཏན་གྱིས་རིགས་ལྔར་བྱ་བར་བསྒོམ་མོ། ། དེའི་དབུ་རྒྱན་ལ་ནི་ཁྲོ་བོ་གཤིན་རྗེ་གཤེད་བསྒོམ་ཞིང་སྙིང་ཁའི་པད་མོ་ལ་སྔགས་ཀྱི་ཚིག་ཀྵིཾ་བསྒོམས་ལ། བསྒོམ་པ་བརྟན་པར་གྱུར་པ་ན།
རྡོ་རྗེའི་སྦྱོར་བ་སྟེ་དེ་དང་སྙོམས་པར་འཇུག་པ་བརྩམ་པར་བྱའོ། ། དེ་ལས་ཅིར་འགྱུར་ཞེ་ན། གནོད་སྦྱིན་མོ་སྒྲུབ་པ་པོ་ལ་མཉེས་ཏེ། མངོན་པར་འདོད་པའི་དོན་ཐམས་ཅད་སྟེར་བར་འགྱུར་རོ། ། གནོད་སྦྱིན་མོ་ཐམས་ཅད་དང་མཉམ་པ་ནི་དེ་དག་གཅིག་ཏུ་བྱས་པའོ། ། དེ་ཉིད་གནས་པས་སྟེ་རོལ་བའོ། ། དེ་བསྒོམས་པ་ནི་ཡང་དང་ཡང་དུ་སློབ་པར་བྱེད་པ་སྟེ་དེ་ཉིད་རྡོ་རྗེ་ལྟར་མི་ཕྱེད་པའི་ཏིང་ངེ་འཛིན་གང་ཡིན་པ་དེ་ལ་དེ་སྐད་ཅེས་བྱའོ། ། མཁའ་འགྲོ་མའི་བསྒྲུབ་པ་ལ་གསུམ་ལས། རྡོ་རྗེ་ལང་འགྲོ་མ་དང་། འཇིག་རྟེན་པའི་མཁའ་འགྲོ་མའི་མཚན་ཉིད་ནི།
དེ་ནས་བཅོམ་ལྡན་འདས་ཕྱག་ན་རྡོ་རྗེ་སྟེ་རྡོ་རྗེ་འཆང་ཆེན་པོ། རྡོ་རྗེའི་སྔགས་ཏེ་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱི་རྣམ་པར་འཕྲུལ་བས་ཏེ། ལྷ་མོ་རྣམས་དང་སྙོམས་པར་འཇུག་པའི་བྱ་བ་མང་དུ་སྟོན་པའི་ཏིང་ངེ་འཛིན་ལ་སྙོམས་པར་ཞུགས་ནས། དངོས་གྲུབ་ཕྲ་མོ་སྟེ་འཇིག་རྟེན་པའི་མཁའ་འགྲོ་མ་དེ་རྣམས་ཀྱི་དངོས་གྲུབ་ཐོབ་པའི་ཐབས་འདི་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། དངོས་གྲུབ་ཇི་ལྟ་བུ་ཞེ་ན། དེ་ཡང་རྡོ་རྗེ་མཁའ་འགྲོ་མ་གྲུབ་པས། གཟུགས་སྣ་ཚོགས་ལེན་པས་སྐུ་ཡང་དག་པར་གྲུབ་པ་དང་། སྒྲ་སྣ་ཚོགས་ཀྱི་གསུང་འགྲུབ་པ་དང་། ཇི་ལྟར་མངོན་པར་འདོད་པས་ཐུགས་ཡང་དག་པར་འགྲུབ་པས་རྡོ་རྗེ་མཁའ་འགྲོ་མར་བཤད་དེ། སྒྲུབ་པ་པོ་ཡང་སངས་རྒྱས་ཏེ་རྡོ་རྗེ་མཁའ་འགྲོ་མ་དང་འདྲ་བའི་གཟུགས་འཛིན་པར་འགྱུར་རོ། །
ཇི་ལྟ་བུ་ཞེ་ན། ཤིན་ཏུ་གསལ་བས་འོད་ཆགས་པ་དང་། འཛམ་བུ་ཆུ་བོའི་གསེར་གྱི་འོད་དང་འདྲ་བའི་ལུས་ཅན་དུ་འགྱུར་རོ། ། འཇིག་རྟེན་པའི་མཁའ་འགྲོ་མ་གྲུབ་པ་ནི་རང་གི་ངོ་བོ་ཡོངས་སུ་བསྒྱུར་བ་ལ་སོགས་པའི་དངོས་གྲུབ་ཕྲ་མོ་ལ་གནས་སོ། ། དེ་ཡང་བསྙེན་པ་ལས་སུ་རུང་བས་འཇིག་རྟེན་དང་འཇིག་རྟེན་ལས་འདས་པའི་མཁའ་འགྲོ་མ་བསྒྲུབ་པར་འདོད་ན། ལྷག་པའི་ལྷ་གང་ཡིན་པའི་དཀྱིལ་འཁོར་རྒྱལ་མཆོག་བར་དུ་བསྐྱེད་དེ། ལས་རྒྱལ་མཆོག་ནི། སྲོག་གི་སྙིང་པོ་རྙེད་ན། དེ་ཀླགས་པ་ཙམ་གྱིས་འདིར་བཤད་པའི་མཚན་ཉིད་ཅན་གྱི་མཁའ་འགྲོ་མ་གཉིས་པོ་འགྲུབ་ལ། དེ་མ་རྙེད་ན་གཙུག་ཏོར་འཁོར་ལོ་སྒྱུར་བའི་དཀྱིལ་འཁོར་རྒྱལ་མཆོག་ལ་གནས་པས།
ལས་རྒྱལ་མཆོག་གཙུག་ཏོར་འཁོར་ལོ་སྒྱུར་བའི་ཕྲེང་སྔགས་གུར་ནས་གསུངས་པ་དེ་བླངས་ཏེ། བཟླས་པས་བསྒྲུབས་ཏེ་སྙོམས་འཇུག་བྱའོ། ། དེ་ཡང་འདས་པའི་མཁའ་འགྲོ་མ་དང་སྙོམས་འཇུག་བྱས་པས། དེས་སྒྲུབ་པ་པོ་ལ་རྫོགས་རིམ་གྱི་གདམ་ངག་སྟེར་ལ། དེ་བསྒོམས་པས་མཆོག་གི་དངོས་གྲུབ་ཐོབ་པའོ། ། འཇིག་རྟེན་པའི་མཁའ་འགྲོ་མ་དང་སྙོམས་འཇུག་བྱས་པས་རིལ་བུ་ལ་སོགས་པའི་རྫས་ཀྱི་དངོས་གྲུབ་སྟེར་ཏེ། ། དེས་རིག་པ་འཛིན་པའི་དབང་པོར་འགྱུར་རོ། ། དེ་གཉིས་དང་སྙོམས་འཇུག་གིས་འབྲས་བུའི་དབྱེ་བ་ནི། མི་སྣང་བ་ནི་གདུག་པ་ཅན་ཚར་གཅོད་ཅིང་དངོས་པོ་མེད་པར་བྱེད་པའོ། ། སོགས་པ་ནི་རྗེས་སུ་འཛིན་པས་ལྡང་ཞིང་སོས་པར་བྱེད་པ་སྟེ།
དེ་ལྟ་བུའི་མི་སྣང་བ་ལ་སོགས་པའི་ནུས་པ་དང་ལྡན་པའི་རྡོ་རྗེ་མཁའ་འགྲོ་མ་རྣམས་དང་གྲུབ་པས་ཏེ་སྙོམས་འཇུག་བྱས་པས། ། སྒྲུབ་པ་པོ་འཇམ་པའི་འོད་དང་འདྲ་བས་སྟེ་རྡོ་རྗེ་འཆང་ཐོབ་པར་འགྱུར་རོ། ། གནོད་སྦྱིན་རྒྱལ་མོ་ནི་འཇིག་རྟེན་གྱི་མཁའ་འགྲོ་མ་རྣམས་ཏེ། དེ་རྣམས་དང་སྙོམས་པར་འཇུག་པས་ནི། སྔགས་ལ་མཆོག་ཏུ་གཞོལ་བ་རིག་པ་འཛིན་པའི་དབང་པོར་འགྱུར་རོ། ། དེ་གཉིས་བསྒྲུབ་པའི་དབྱེ་བ་གཉིས་བསྟན་པ་ནི། དེ་ལ་འོག་ནས་འབྱུང་བ་འདི་ནི། རྡོ་རྗེ་དངོས་གྲུབ་སྟེ་ལྷ་མོ་ཐམས་ཅད་ཀྱི་གཟུགས་གསང་བ་སྟེ། གཟུགས་ཕུན་སུམ་ཚོགས་པ་དང་། སྔགས་ཀྱི་དངོས་གྲུབ་རྣམས་སོ། །
དེ་ལ་སྔགས་ཀྱི་དངོས་གྲུབ་ནི། གང་ཞིག་ཀླགས་པས་འགྲུབ་པའི་སྔགས་ཀྱི་ཚིག་རྣམས་ཏེ། དེ་རྣམས་ཀྱི་སྲོག་གི་སྙིང་པོའོ། ། གཟུགས་ཇི་ལྟ་བུ་ཞེ་ན། མཛེས་ཤིང་ཡིད་དུ་འོང་བའི་གཟུགས་འཇིག་རྟེན་གྱི་ཁམས་ཐམས་ཅད་མཐོང་བ་ཉིད་ཀྱིས་ཚིམ་ཞིང་ཀུན་ཏུ་དགའ་བར་གྱུར་པས་ཏེ། དེ་སྒྲུབ་པ་པོས་མཐོང་བར་འགྱུར་རོ། ། ཐབས་གང་གིས་འགྲུབ་ཅེ་ན། གཙུག་ཏོར་འཁོར་ལོ་སྒྱུར་བའི་ཕྲེང་སྔགས་ནི། འཇིག་རྟེན་པའི་མཁའ་འགྲོ་མ་རྣམས་འགྲུབ་པས་ཏེ་བསྒྲུབ་པ་ལ་ཡིད་བཞིན་ནོར་བུའི་བདག་པོ་སྟེ། ཡིད་བཞིན་གྱི་ནོར་བུ་དང་འདྲ་བར་མྱུར་དུ་འདོད་པའི་དོན་བསྒྲུབ་པར་འགྱུར་རོ། །
ཅི་འཇིག་རྟེན་པའི་མཁས་འགྲོ་མ་དག་ཁོ་ན་བསྒྲུབ་པར་བྱེད་དམ་ཞེ་ན། མ་ཡིན་གྱི་སངས་རྒྱས་བྱང་ཆུབ་སྟེ་རྡོ་རྗེ་མཁའ་འགྲོ་མ་རྣམས་བསྒྲུབ་པར་བྱེད་པའི་མཆོག་ཀྱང་ཡིན་ནོ། ། འདི་དག་འབའ་ཞིག་བྱེད་པར་མ་ཟད་ཀྱི་སངས་རྒྱས་ཉིད་དང་། རྡོ་རྗེ་འཆང་ཉིད་རབ་ཏུ་བསྒོམ་པ་སྟེ་བསྒྲུབ་བོ་ཞེས་བཅོམ་ལྡན་འདས་བསམ་པ་ཐམས་ཅད་ཡོངས་སུ་རྫོགས་པའི་རྡོ་རྗེ་འཆང་ཆེན་པོས་དེ་སྐད་བཀའ་སྩལ་ཏོ། ། སྤྱོད་པ་བསྟན་པ་ལ་བཞི་སྟེ། སྤྲོས་མེད་ཀྱི་སྤྱོད་པ་དང་། ཤིན་ཏུ་སྤྲོས་མེད་ཀྱི་སྤྱོད་པ་དང་། སྤྱོད་པ་ལ་བསླབས་པའི་འབྲས་བུ་དང་། ཕྱག་རྒྱའི་ཁྱད་པར་ཕན་ཡོན་དང་བཅས་པ་བསྟན་པའོ། ། དང་པོ་ལ་བཞིའི་མདོར་བསྟན་པ་ནི།
དེ་ནས་ཕྱག་ན་རྡོ་རྗེ་ཞེས་སོགས་གསུངས་ཏེ། དེ་བཞིན་གཤེགས་པ་ཐམས་ཅད་ནི་སྐུ་རྡོ་རྗེ་ལ་སོགས་པའོ། ། རིག་པའི་བརྟུལ་ཞུགས་ནི་ཆ་ལུགས་ཀྱི་ཁྱད་པར་རོ། ། སྐུ་གསུམ་ཐུགས་ཀྱི་རྡོ་རྗེ་སྟེ་རྣམ་སྣང་ལ་སོགས་པའི་རྣལ་འབྱོར་པ་རྣམས་ཀྱིས་སྤྱོད་པ་བྱེད་པའི་དུས་སུ་ལུས་ལ་སོགས་པ་བསྒོམ་པ་ནི། རང་ཚུལ་ཉིད་ཀྱིས་ལམ་སྟེ། ལྷག་པའི་ལྷ་གང་ཡིན་པ་དེ་དང་དེའི་རྣམ་པར་ཆ་ལུགས་བསྒྱུར་བར་བྱའི། ། བསྒོམ་པ་ཙམ་གྱིས་མ་ཡིན་ཏེ། དེ་ལྟར་བྱས་ན་ཕྱག་རྒྱ་ཆེན་པོའི་དངོས་གྲུབ་ཐོབ་པར་འགྱུར་རོ། ། རིགས་ཀྱི་དབྱེ་བས་རྒྱས་པར་བཤད་པ་ནི། དེ་ལ་འོག་ནས་འབྱུང་བ་འདི་ནི་སྐུ་གསུང་ཐུགས་ཀྱི་རྡོ་རྗེ་རྣལ་འབྱོར་པ་རྣམས་ཀྱི་རིག་པའི་བརྟུལ་ཞུགས་སོ། །
དེ་ལ་དང་པོ་རྣམ་སྣང་གི་རྣལ་འབྱོར་པས་ཆ་ལུགས་བསྒྱུར་བ་བསྟན་པ་ནི། སྔགས་ཏེ་སྐུ་རྡོ་རྗེའི་རྣལ་འབྱོར་པ། འོག་ནས་བཤད་པའི་སྡོམ་པས་ཀུན་ཏུ་བསྡམས་པ་ཡིས། ཐོར་ཚུགས་དབུ་རྒྱན་ཅན་གྱི་རྣམ་སྣང་གི་གཟུགས་ཏེ་སྐུ་ཆེན་པོ་མཐོང་ན་ཡིད་དུ་འོང་བ་ཁ་དོག་དཀར་པོ་འདྲ་བ། ཤིང་ངམ་བ་སོ་སོགས་ལ་ཆོ་ག་བཞིན་དུ་འདྲ་འབག་བྱས་ལ། དེས་རང་ཉིད་རྣམ་པར་སྣང་མཛད་དུ་ཆ་ལུགས་བསྒྱུར་ཏེ། ཕྱག་རྒྱ་ལོ་གྲངས་བཅུ་དྲུག་ལོན་པ་སོགས་ཀྱི་ཡོན་ཏན་དང་ལྡན་པ་རྙེད་ནས། དེ་དང་ལྷན་ཅིག་རིག་པའི་བརྟུལ་ཞུགས་སྤྱད་པར་བྱའོ། ། ཕྱག་རྒྱའི་ཆ་ལུགས་བསྒྱུར་བ་ནི། སྤྱན་གྱི་གོ་འཕང་ལོངས་སྤྱོད་ཅིང་ཞེས་པ་སྤྱན་མ་དང་འདྲ་བའི་གདོང་དང་།
མདོག་དང་། ཕྱག་མཚན་དང་ལྡན་པར་བྱའོ། ། མི་བསྐྱོད་པའི་རྣལ་འབྱོར་པས་ཆ་ལུགས་བསྒྱུར་བ་ནི། མི་བསྐྱོད་པའི་རྣལ་འབྱོར་པས་རྡོ་རྗེ་ནི་མི་བསྐྱོད་པ་སྟེ། དེའི་མཚན་མས་སྟེ་དེའི་ཞལ་དང་སྐུ་མདོག་དང་། ཕྱག་མཚན་དང་ལྡན་པའི་སྒོ་ནས་བསྒོམ་པར་བྱ་བ་སྟེ། རིག་པའི་བརྟུལ་ཞུགས་སྤྱད་དོ། ། གང་དང་ལྷན་ཅིག་ཅེ་ན། ཕྱག་རྒྱ་མཱ་མ་ཀིའི་གཟུགས་འཛིན་པའི་རིག་མ་སྔགས་ཀྱི་ཆོ་ག་སྟེ་རྣལ་འབྱོར་པའི་བྱ་བ་ཤེས་པ། སྔགས་ཀྱི་རྒྱུད་ལེགས་པར་བསླབས་པ་སྟེ།
ལས་རབ་འབྱམ་ལ་མཁས་པ་དང་ལྷན་ཅིག་ཏུའོ། ། འོད་དཔག་མེད་པའི་རྣལ་འབྱོར་པས་སྤྱོད་པ་བྱ་བ་བསྟན་པ་ནི། དེ་བཞིན་གཤེགས་པ་སྟེ་འོད་དཔག་ཏུ་མེད་པའི་སྐུ་མདོག་དང་ཕྱག་མཚན་སོགས་སུ་རང་ཉིད་ཆ་ལུགས་བསྒྱུར་ཏེ། དེའི་བཙུན་མོ་སངས་རྒྱས་བྱང་ཆུབ་ཅེས་པ་ཕྱག་རྒྱ་གོས་དཀར་མོར་ཆ་ལུགས་བསྒྱུར་བ་དང་། ལྷན་ཅིག་སྤྱོད་པ་བྱ་བ་བསྟན་ཏོ། ། དེ་ལྟར་རིགས་གསུམ་གྱི་དམ་ཚིག་གི་སྡོམ་པས་བསྡམས་པའི་རིག་པའི་བརྟུལ་ཞུགས་ཆེན་པོས་ཕྱག་རྒྱ་དེ་དག་དང་ལྷན་ཅིག་ཏུ་དུས་བཞི་གསང་བའི་མཆོད་པ་བྱའོ། ། ཁམས་ཀྱི་ཁྱད་པར་ཕན་ཡོན་དང་བཅས་པ་ནི། སྤྱོད་པ་བྱེད་པའི་དུས་སུ་ཚོགས་ཀྱིས་བསྒྲུབས་པའི་ཁ་ཟས་སྤངས་ནས། ཇི་ལྟར་རྙེད་པའི་ཁ་ཟས་ལོངས་སྤྱད་དོ་ཞེས་སྟོན་པ་ནི། སྡོང་བུ་རྩ་བ་ཞེས་སོགས་ཏེ་གོ་སླའོ། །
བསྲུང་བའི་དམ་ཚིག་ཕྱག་རྒྱའི་ཁྱད་པར་དང་བཅས་པ་བསྟན་པ་ནི། རྟག་ཏུ་གཞན་གྱི་ནོར་རྐུ་ཞེས་སོགས་ཏེ། དེ་དག་གི་དོན་ནི་ལེའུ་ལྔ་པར་དགོངས་པས་བཤད་པ་ལྟར་ཤེས་པར་བྱའོ། ། འདོད་ཆགས་རྡོ་རྗེ་ཞེས་སོགས་རྐང་པ་གཉིས་ནི་མཱ་མ་ཀིའི་ཁྱད་པར་སྟོན་པ་སྟེ། མཱ་མ་ཀི་ནི་གསུང་གི་རྡོ་རྗེ་འོད་དཔག་མེད་དང་། ཐུགས་མཆོག་མི་བསྐྱོད་པ་དང་། རྣམ་པར་སྣང་མཛད་ཀྱི་རྣལ་འབྱོར་པས་ཀྱང་རྣམ་པ་ཀུན་དུ་ཕྱག་རྒྱར་བསྟེན་པ་རིགས་པ་ཡིན་ནོ། ། ཤིན་ཏུ་སྤྲོས་མེད་ཀྱི་སྤྱོད་པ་བསྟན་པ་ནི། བསམ་གཏན་སྟེ་ཡེ་ཤེས་ཀྱི་ཕྱག་རྒྱ་ནི། ཡིག་གསུམ་རྡོ་རྗེ་ཅན་སྟེ།
རྣམ་སྣང་ལ་སོགས་པའི་རྣལ་འབྱོར་པ་ཕྱི་རོལ་གྱི་བུད་མེད་ལ་ལྟོས་པ་མེད་པར་སྤྱོད་པ་བྱེད་པ་དག་ལ་སྦྱིན་ནོ། ། དེ་ཡང་བསྐྱེད་རིམ་པས་ནི་རང་གི་ཕྱག་རྒྱ་ཆོས་ཀྱི་དབྱིངས་ཀྱི་དབང་ཕྱུག་མ་ལྷ་མོའི་རྣམ་པར་སེམས་ཀྱིས་བསམས་ནས། དེ་དང་སྙོམས་པར་འཇུག་ལ། རྫོགས་རིམ་པས་ནི་སྟོང་པ་ཉིད་ལ་སྙོམས་པར་འཇུག་པའོ། ། དེ་ལྟར་བྱས་ན་སངས་རྒྱས་ཀུན་མཁྱེན་པ་སྟེ་སྒྲུབ་པ་པོ་མཉེས་པར་འགྱུར་བ་སྟེ། དངོས་གྲུབ་ཐོབ་པར་གདོན་མི་ཟའོ། ། ཤིན་ཏུ་སྤྲོས་མེད་ཀྱི་སྤྱོད་པ་བྱེད་པའི་ཚེ། སྒྲུབ་པ་པོ་བློ་བརྟན་པ་བརྩོན་འགྲུས་དྲག་པོ་དང་ལྡན་པས་ནགས་ཚལ་དག་དུ། ལྷ་ལ་སོགས་པ་ལ་བསོད་སྙོམས་ཚོལ་ཞིང་སྤྱོད་པ་ན། དེ་དག་གི་ཁ་ཟས་བཟང་པོ་མི་དང་ཐུན་མོང་མ་ཡིན་པ།
ལྷའི་ཞལ་ཟས་བསྟར་བ་དག་སྟེར་བར་འགྱུར་རོ། ། རྒྱུ་གང་གིས་ཞེ་ན། གལ་ཏེ་མ་བྱིན་ན་རྣལ་འབྱོར་པ་མཐུ་དང་ལྡན་པས་གནོད་པ་བྱས་ཀྱིས་དོགས་པས་སྐྲག་ནས་སོ། ། སྤྱོད་པ་ལ་བསླབས་པའི་འབྲས་བུ་ནི། དེ་ལྟར་སྤྱོད་པ་ལ་བསླབས་པས་འབྲས་བུ་ཅི་འཐོབ་ཅེ་ན། སྤྱོད་པ་མཐར་ཕྱིན་པ་ནི། རྡོ་རྗེའི་བདག་ཉིད་གསུམ་གྱི་རྣལ་འབྱོར་པས། མིའི་དངོས་པོ་ལས་འདས་ཤིང་སྤངས་ཏེ། ཐ་མལ་པའི་ལུས་འཇིག་ཅིང་མེད་པར་གྱུར་ནས། རྡོ་རྗེའི་ཡི་གེ་སྟེ་འགྱུར་བ་མེད་པ་རྡོ་རྗེའི་སྐུ་འཐོབ་པར་འགྱུར་རོ། །
ཕྱག་རྒྱའི་ཁྱད་པར་ཕན་ཡོན་དང་བཅས་པ་ནི། ལྷ་མོ་ཀླུ་མོ་ཞེས་སོགས་ཏེ་གོ་སླའོ། ། རྡོ་རྗེ་གསུམ་གྱི་ཡེ་ཤེས་ནི་རྣལ་འབྱོར་པ་རྣམས་ཏེ་དེ་རྣམས་ཀྱིས་བསྟེན་པའི་སྤྱོད་པའི་ཆོ་ག་བཤད་མ་ཐག་པ་འདི་ནི། སྔགས་ཏེ་སྒྲུབ་པ་པོ་ཐམས་ཅད་ཀྱི་དེ་ཁོ་ན་ཉིད་གསང་བ་དང་། དོན་ཆེན་པོ་འཐོབ་པར་བྱེད་པས་ཚུལ་ཆེན་དང་། སྐུ་རྡོ་རྗེ་ལ་སོགས་པ་བསྐྱེད་པར་བྱེད་པས་ན་རྡོ་རྗེ་གསུམ་གྱི་ཡེ་ཤེས་འབྱུང་བ་སངས་རྒྱས་བྱང་ཆུབ་སྟེ། དོན་དམ་པའི་བདེན་པར་རབ་ཏུ་འཇུག་ཅིང་འོད་གསལ་གྱི་རྣམ་པར་དག་པའི་ཡེ་ཤེས་ཀྱི་སྐུ་འཐོབ་པར་བྱེད་པའོ། ། སྡུད་པ་པོའི་ཚིག་གིས་གཞུང་ཉེ་བར་བསྡུ་བ་ནི། བཅོམ་ལྡན་འདས་ཞེས་སོགས་སོ། ། ལེའུ་ཡི་མཚན་དོན་ནི།
དངོས་གྲུབ་ཐམས་ཅད་ཀྱི་ཞེས་སོགས་ཏེ། དེ་སྟོན་པའི་གཞུང་གི་ཚོགས་ལ་ཡང་དེ་སྐད་ཅེས་བྱའོ། ། ལེའུ་བཅུ་དྲུག་པའི་རྣམ་བཤད་དོ།། ༈ །།རིམ་པ་གཉིས་ཁོང་དུ་ཆུད་པས་ཀྱང་། དམ་ཚིག་དང་སྟོབས་ཉམས་སུ་མ་བླངས་ན། དངོས་གྲུབ་རིང་བར་འགྱུར་རོ་ཞེས་དེ་བསྟན་པར་བྱ་བའི་ཕྱིར། ལེའུ་བཅུ་བདུན་པ་འཆད་པ་ལ་གཉིས་ཀྱི། བསྡུས་པའི་དོན་ནི། ལེའུ་འདིའི་བརྗོད་བྱ་དོན་གྱི་གཙོ་བོ་དམ་ཚིག་དང་སྡོམ་པ་ལེའུ་ཡི་སྟོད་ནས་སྟོན། སྐེད་ནས་རྒྱུད་པའི་ཆེ་བ་དང་།
ཐོས་བསམ་གྱི་འབྲས་བུ་སྟོན། སྨད་ནས་རྒྱུད་གཏད་པ་དང་། ཉེ་བར་བསྡུ་བ་སྟོན་ནོ། ། ཡན་ལག་གི་དོན་ལ་ཡང་ལྔ་ལས། དང་པོ་དམ་ཚིག་སྡོམ་པ་བསྟན་པ་ལ་བཅོ་ལྔ་སྟེ། བསྟོད་པ་སྔོན་དུ་འགྲོ་བས་གསོལ་བ་གདབ་པ་དང་། དམ་ཚིག་དང་སྡོམ་པ་དངོས་བསྟན་པ་དང་། ལས་ཀྱི་ལམ་རྣམ་པར་དག་པ་དང་། ཕྱག་བྱ་བའི་ཚུལ་བསྟན་པ་དང་། དེ་ཁོ་ན་ཉིད་རྟོགས་པའི་ཐབས་དང་ལུས་བརྟས་པའི་ཆོ་ག་དང་།
དེ་ཁོ་ན་ཉིད་ཀྱི་ཏིང་ངེ་འཛིན་དང་། རྣལ་འབྱོར་གྱིས་སྤྱོད་པ་དང་། ཡེ་ཤེས་ཀྱི་སྤྱོད་པ་དང་། ཡེ་ཤེས་ཀྱི་དཀྱིལ་འཁོར་སྤྲུལ་པ་དང་། སྙོམས་པར་འཇུག་ཅིང་དབང་བསྐུར་བ་ཕན་ཡོན་དང་བཅས་པ་དང་། དྲག་པོའི་ལས་དང་། ཟས་ཀྱི་བྱ་བ་མཆོད་པའི་བྱེ་བྲག་དང་བཅས་པ་དང་། བསྐྱེད་རིམ་པའི་ལུས་བརྟས་པའི་ཆོ་ག་དང་། རྫོགས་རིམ་པའི་བྱ་བ་དང་བྱ་མ་ཡིན་པ་དང་། དངོས་གྲུབ་གྱི་ཆོ་ག་བསྟན་པའོ། །
དེ་ལ་དང་པོ་ནི། ལེའུ་བཅུ་དྲུག་པ་རྫོགས་པའི་རྗེས་དེ་ནས། མི་བསྐྱོད་པ་ལ་སོགས་པའི་དེ་བཞིན་གཤེགས་པ་ཐམས་ཅད་ཡང་དགོངས་པ་གཅིག་ཏུ་འདུས་ནས། བཅོམ་ལྡན་འདས་རྡོ་རྗེ་འཆང་ཆེན་པོ་ལ་གསོལ་བ་བཏབ་པ། མི་བསྐྱོད་ཅེས་སོགས་ཏེ། འདིས་དངོས་སུ་དེ་བཞིན་གཤེགས་པ་ལྔ་དང་། ཡེ་ཤེས་ལྔའི་སྒོ་ནས་བསྟོད་ནས། ཤུགས་ལ་དམ་ཚིག་དང་སྡོམ་པ་ལ་གསོལ་བ་གདབ་པ་སྟོན་ནོ། ། དེ་ལ་མི་བསྐྱོད་པ་དང་ཆོས་དབྱིངས་ཡེ་ཤེས་ཀྱི་སྒོ་ནས་བསྟོད་པ་ནི། ཕྱག་འཚལ་ལོ་ཞེས་དྲངས།
གང་ལ་ན། ཉོན་མོངས་པའི་ཚོགས་ཐམས་ཅད་ཀྱིས་མི་གཡོ་བས་ན་མི་བསྐྱོད་རྡོ་རྗེ་སྟེ། ཐུགས་རྡོ་རྗེ་ལའོ། ། དེའི་ཁྱད་པར་ནི། སྟོང་པ་ཉིད་བཞིའི་བདག་ཉིད་ཡིན་པས་ན་ཡེ་ཤེས་ཆེའོ། ། རྡོ་རྗེ་ནི་མི་བསྐྱོད་པ་ལ་སོགས་པ་སྟེ། དེ་དག་འཛིན་པས་ན་དབྱིངས་སོ། ། བདེན་པ་གཉིས་ཀྱི་ཚུལ་ཤེས་པས་ན་མཁས་པ་ཆེའོ། ། སྐུ་རྡོ་རྗེ་ལ་སོགས་པའི་ནང་ནས་གཙོ་བོར་གྱུར་པས་ན་རྡོ་རྗེ་གསུམ་མཆོག་གོ ། དོན་དམ་པ་དང་སྐུ་དང་ཕྱུང་བའི་དཀྱིལ་འཁོར་གསུམ་གྱི་ངོ་བོ་ཡིན་པས་ན་དཀྱིལ་འཁོར་གསུམ་སྟེ།
དེ་ལྟ་བུའི་བཅོམ་ལྡན་འདས་ཁྱེད་ཀྱི་གསང་བའི་དམ་ཚིག་གི་དེ་ཁོ་ན་ཉིད་ཀྱི་དབྱངས་དེ་བཤད་དུ་གསོལ་ཞེས་པའོ། ། རྣམ་སྣང་དང་མེ་ལོང་ཡེ་ཤེས་ཀྱི་སྒོ་ནས་བསྟོད་པ་ནི། ཕྱག་འཚལ་ལོ་ཞེས་དྲང་། གང་ལ་ན། འོད་གསལ་བའི་མེས་འབར་བར་གྱུར་པས་ན་རྣམ་པར་སྣང་མཛད་དེ་སྐུ་རྡོ་རྗེ་ལ་སོགས་པའོ། དེའི་ཁྱད་པར་ནི། འོད་གསལ་གྱིས་སྦྱངས་པས་ན་དག་པ་ཆེའོ། ། རྡོ་རྗེ་ནི་དེ་བཞིན་གཤེགས་པ་ལྔ་སྟེ། དེ་རྣམས་ཐིམ་པའི་གཞིར་གྱུར་པའི་དྲུག་པའི་ངོ་བོ་ཡིན་པས་ན་ཞི་བའོ། ། མཆོག་ཏུ་དགའ་བའི་བདག་ཉིད་ཅན་ཡིན་པས་ན་དགའ་བ་ཆེའོ། །
ངོ་བོ་ཉིད་ཀྱི་དག་པས་ན་རང་བཞིན་གྱིས་འོད་གསལ་བའི་མཆོག་སྟེ། དེ་ལྟ་བུའི་མཚན་ཉིད་ཅན་གྱི་རྡོ་རྗེ་ཞེས་བོས་ནས། སྟོན་པ་ཏེ་ཆོས་རྣམས་བཤད་པར་མཛོད་ཅིག་ཅེས་པའོ། ། རིན་ཆེན་འབྱུང་ལྡན་དང་མཉམ་ཉིད་ཡེ་ཤེས་ཀྱི་སྒོ་ནས་བསྟོད་པ་ནི། ཕྱག་འཚལ་ཞེས་དྲང་ངོ་། ། གང་ལ་ན། རིན་པོ་ཆེའི་རིགས་དང་ལྡན་པ་རྣམས་དག་ཅིང་གསལ་བར་མཛད་པས་ན་རིན་ཆེན་རྒྱལ་པོ་སྟེ་དེ་ལའོ། ། དེའི་ཁྱད་པར་ནི། མཉམ་ཉིད་ཡེ་ཤེས་ཀྱི་བདག་ཉིད་ཡིན་པས་ན་རབ་ཏུ་ཟབ་པའོ། ། དེ་ཉིད་ཀྱི་ཕྱིར་རྡོ་རྗེ་ནམ་མཁའ་དྲི་མ་མེད་དོ། །
གཟོད་མ་ནས་དག་པས་ན་རང་བཞིན་དག་པའོ། ། དེ་ལྟ་བུའི་བཅོམ་ལྡན་འདས་ཁྱོད་ཀྱིས་ཆོས་ཐམས་ཅད་ཀྱིས་མ་གོས་པས་ན་གོས་པ་མེད་པའི་གསང་བ་གསུངས་ཤིག་པའོ། ། འོད་དཔག་མེད་དང་སོ་སོར་རྟོགས་པའི་ཡེ་ཤེས་ཀྱི་སྒོ་ནས་བསྟོད་པ་ནི། ཕྱག་འཚལ་ལོ་ཞེས་དྲང་། གང་ལ་ན། པད་མའི་རིགས་དང་ལྡན་པ་རྣམས་ཀྱི་བདག་པོར་གྱུར་པས་ན་རྡོ་རྗེ་དཔག་མེད་རྒྱལ་པོ་ཆེ་སྟེ། འོད་དཔག་མེད་དོ། ། དེའི་ཁྱད་པར་ནི། སོ་སོར་རྟོགས་པའི་ཡེ་ཤེས་ཀྱི་བདག་ཉིད་ཡིན་པས་མི་རྟོག་པའོ། ། དེ་ཉིད་ཀྱི་ཕྱིར་ནམ་མཁའི་རྡོ་རྗེ་འཛིན་ནོ། །
འདོད་ཆགས་ནི་འཁོར་བ་ལ་ཞེན་པའི་མཚན་ཉིད་དེ། དེའི་ཕ་རོལ་ཏུ་ཕྱིན་པའི་ཤེས་རབ་བརྙེས་པ་ན་དེ་སྐད་ཅེས་བྱའོ། ། དོན་ཡོད་གྲུབ་པ་དང་བྱ་བ་གྲུབ་པའི་ཡེ་ཤེས་ཀྱི་སྒོ་ནས་བསྟོད་པ་ནི། དོན་ཡོད་པའི་རིགས་རྣམས་ཀྱིས་རྫོགས་པའི་སངས་རྒྱས་མདུན་དུ་བྱས་པས་ན་དོན་ཡོད་རྡོ་རྗེ་རྫོགས་སངས་རྒྱས་སོ། ། ཞི་བ་ལ་སོགས་པའི་ལས་རྣམས་ཀྱིས་སྒྲུབ་པ་པོས་འགྲོ་བ་རྣམས་ཀྱི་མངོན་པར་འདོད་པའི་དོན་ཐམས་ཅད་རྫོགས་པར་མཛད་པས་ན་བསམ་པ་ཐམས་ཅད་རྫོགས་པར་མཛད་པའོ། ། དག་པའི་ངོ་བོ་ཉིད་ནི་འོད་གསལ་བས་ཏེ། དེ་ལས་བྱུང་བས་ན་དེ་སྐད་ཅེས་བྱ་སྟེ། དེ་ལྟ་བུའི་རྡོ་རྗེའི་སེམས་དཔའ་ཁྱེད་ལ་ཕྱག་འཚལ་ལོ་ཞེས་བསྟོད་པ་ཉེ་བར་བསྡུ་བའོ། ། བསྟོད་པའི་ཕན་ཡོན་ནི། དུས་གསུམ་གྱི་སངས་རྒྱས་ཀུན་གྱིས་བསྐུལ་བ་སྟེ།
གསུངས་པའི་དེ་བཞིན་གཤེགས་པ་ལྔའི་ངོ་བོ་ཉིད་དུ་སྟོན་པའི་བསྟོད་ཚིག་ཡོངས་སུ་དག་ཅིང་ཞི་བ་བཤད་མ་ཐག་པ་འདི་རྣམས་ཀྱིས། རྡོ་རྗེ་ལོངས་སྤྱོད་རྡོ་རྗེ་འཆང་ཆེན་པོ་ལ་བསྟོད་ཅིང་མཆོད་ན། གང་བསྟོད་པར་བྱེད་པ་དེ་ཡང་སངས་རྒྱས་ཏེ་རྡོ་རྗེ་འཆང་ཆེན་པོ་དང་འདྲ་བར་འགྱུར་རོ། ། དེ་ལྟར་བསྟོད་པས་རྡོ་རྗེ་འཆང་ཆེན་པོ་མཉེས་ཏེ་དམ་ཚིག་གསུང་པ་ལ་མངོན་པར་ཕྱོགས་བར་བསྟན་པ་ནི། དེ་ལྟར་བསྟོད་པ་དེ་ནས་བཀའ་སྩལ་ཏོ་ཞེས་སྦྱར། སུ་ཞིག་གིས་ན་ཉོན་མོངས་པ་དང་ཉེ་བའི་ཉོན་མོངས་པའི་ཚོགས་རྣམས་ཞི་བར་མཛད་པས་ན་སྟོན་པ་རྡོ་རྗེ་འཛིན་སྟེ་རྡོ་རྗེ་འཆང་ཆེན་པོས་སོ། ། དེ་ཉིད་ནི་སངས་རྒྱས་ཀུན་ཏེ་ཕུང་པོ་ལྔའི་རང་བཞིན་གྱིས་སེམས་ཅན་རྣམས་ལ་མཐོ་རིས་དང་ཐར་པ་ཐོབ་པར་མཛད་པས་ན་རྗེས་བརྩེ་བའོ། ། གང་ཞིག་ཅེ་ན། རྡོ་རྗེ་གསང་བ་ནི་བསྲུང་བའི་དམ་ཚིག་བཞི་སྟེ་དེ་དག་གི་གནས་ཏེ་གཞི་དག་ཅིང་རྙོག་པ་མེད་པ། འོག་ནས་འབྱུང་བའི་རྡོ་རྗེའི་གསུང་འདིའོ། །
ཨེ་མ་ངོ་མཚར་ཆེའོ། ། གང་ཞིག་ཅེ་ན། མི་བསྐྱོད་པ་ལ་སོགས་པའི་སངས་རྒྱས་ཐམས་ཅད་ཀྱི་ཆོས་ཀྱི་དབྱིངས་ཀྱི་ངོ་བོ་ཉིད་ཀྱི་ཡི་གེ་ཆེན་པོ་སྟེ་ཆོས་ཀྱི་རྒྱུན་ནོ། ། ཅིའི་ཕྱིར་ཞེ་ན། རང་བཞིན་འོད་གསལ་ཞེས་སོ། ། དམ་ཚིག་དང་སྡོམ་པ་དངོས་བསྟན་པ་ལ་གཉིས་ཏེ། འཇིག་རྟེན་ལས་འདས་པའི་དམ་ཚིག་དང་། འཇིག་རྟེན་པའི་དམ་ཚིག་གོ ། དང་པོ་ལ་གསུམ་གྱི་སྐུ་གསུང་ཐུགས་ཀྱི་དམ་ཚིག་དང་། རང་སངས་རྒྱས་ཀྱི་དམ་ཚིག་དང་།
ཉན་ཐོས་ཀྱི་དམ་ཚིག་གོ ། དང་པོ་ནི། དེ་ནས་ཕྱག་ན་རྡོ་རྗེ། རྡོ་རྗེ་འཆང་ཆེན་པོས་སངས་རྒྱས་ཏེ་རྣམ་སྣང་ལ་སོགས་པའི་རྣལ་འབྱོར་པ་ཐམས་ཅད་ཀྱི་ནང་ནས། སྐུ་རྡོ་རྗེ་རྣམ་པར་སྣང་མཛད་དང་དེའི་རིགས་ཅན་གྱི་རྣལ་འབྱོར་པའི་བསྲུང་བ་དང་ལོངས་སྤྱོད་པའི་དམ་ཚིག་འོག་ནས་འབྱུང་བ་འདི་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། སངས་རྒྱས་ཡེ་ཤེས་རྒྱ་མཚོ་སྟེ་རྣམ་སྣང་དེའི་རིགས་ཅན་གྱི་རྣལ་འབྱོར་པས། བསྲུང་བར་བྱ་བའི་དམ་ཚིག་བཞི་ནི། སྲོག་གཅོད་པ་ལ་སོགས་པ་བཞི་སྟེ་དེ་དག་ནི་སྔར་ལེའུ་ལྔ་པར་དགོངས་པས་བཤད་པ་ལྟར་ཤེས་བར་བྱའོ། ། ལོངས་སྤྱོད་པའི་དམ་ཚིག་ནི། ཤ་ཆེན་གཙོར་བྱས་པའི་བདུད་རྩི་ལྔ་རྟག་ཏུ་བཟའ་བར་བྱའོ། །
གསུང་རྡོ་རྗེ་ནི་འོད་དཔག་མེད་དང་། དེའི་རིགས་ཅན་གྱི་རྣལ་འབྱོར་པ་རྣམས་ཏེ། དེ་དག་གི་དམ་ཚིག་ནི་བསྲུང་བ་དང་བཟའ་བའི་དམ་ཚིག་གོ ། དེ་ལ་བསྲུང་བའི་དམ་ཚིག་བཞི་ནི་སྔ་མ་དང་འདྲ་ལ། བཟའ་བའི་དམ་ཚིག་ནི་བཤང་གཅི་གཙོར་བྱས་པའི་བདུད་རྩི་ལྔ་རྟག་ཏུ་བཟའ་བར་བྱའོ། ། རྡོ་རྗེ་འཛིན་པ་ནི། མི་བསྐྱོད་པ་དང་དེའི་རིགས་ཅན་གྱི་རྣལ་འབྱོར་པའོ། ། དེ་དག་གི་བསྲུང་བའི་དམ་ཚིག་འདྲ་ལ། བཟའ་བའི་དམ་ཚིག་ཁྲག་དང་ཁུ་བ་དག་གཙོར་སྦྱར་བའི་བདུད་རྩི་ལྔ་བརྟུལ་ཞུགས་བརྟན་པས་རྟག་ཏུ་བཟའ་བར་བྱའོ། ། སྐུ་གསུང་ཐུགས་ཀྱི་རྡོ་རྗེའི་རྣལ་འབྱོར་རྣམས་ཀྱི་བཟའ་བ་དང་བསྲུང་བའི་དམ་ཚིག་རྨད་དུ་བྱུང་བ་བཤད་མ་ཐག་པ་འདི་དག་ནི།
སངས་རྒྱས་ཏེ་རྣལ་འབྱོར་པ་ཀུན་གྱི་རྟག་ཏུ་སྟེ། དུས་ཐམས་ཅད་དུ་རྡོ་རྗེ་འཛིན་གྱིས་ཏེ་རྡོ་རྗེ་འཛིན་པ་ཆེན་པོ་ཐོབ་པར་བྱ་བའི་ཕྱིར་བསྲུང་ཞིང་བསྐྱང་པར་བྱ་བ་ཡིན་ནོ། ། དམ་ཚིག་འདི་དག་ནི། རྣམ་སྣང་ལ་སོགས་པའི་རྣལ་འབྱོར་པ་རྣམས་ཀྱིས་ཡིན་པར་མ་ཟད། རྡོ་རྗེ་འཆང་ཆེན་པོའི་རྣལ་འབྱོར་པ་རྣམས་ཀྱི་ཡང་ཡིན་ནོ་ཞེས་སྟོན་པ་ནི། རྡོ་རྗེ་འཆང་ཆེན་པོའི་རྣལ་འབྱོར་པ་གང་ཞིག་གོང་དུ་བསྟན་པའི་བསྲུང་བ་དང་། བཟའ་བའི་དམ་ཚིག་དེ་དག་བསྲུང་བ་ཞེས་སོགས་ཏེ་གོ་སླའོ། ། རང་སངས་རྒྱས་ཀྱི་དམ་ཚིག་བསྟན་པ་ནི། དེ་ནས་ཕྱག་ན་རྡོ་རྗེ་སྟེ་རྡོ་རྗེ་འཆང་ཆེན་པོས་རང་སངས་རྒྱས་ཀྱི་བྱང་ཆུབ་ལ་ལྷག་པར་མོས་པ་རྣམས་ལ། རང་སངས་རྒྱས་ཀྱི་དམ་ཚིག་འོག་ནས་འབྱུང་བ་འདི་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། །
ལུས་ངག་གི་དཀོན་མཆོག་གསུམ་ལ། དད་པ་སྐྱེད་པས་འགྲོ་བའི་དོན་བྱེད་པ་ནི་སྟོན་པ་སྟེ། དེ་ཡང་རང་སངས་རྒྱས་རྣམས་གཙོ་བོར་ལུས་ཀྱིས་བྱེད་ཀྱི་ངག་གིས་མ་ཡིན་ཏེ། གཞན་གྱི་ལུས་ལ་བརྟེན་པ་མེད་པའི་ཕྱིར་རོ། ། དེ་བས་ན་ཆོ་འཕྲུལ་ཡ་མ་ཟུང་ལ་སོགས་པ་རྨད་དུ་བྱུང་བ་སྟོན་པས། གདུལ་བྱ་རྣམས་དད་པར་བྱེད་དེ། དེའི་ཕྱིར་རང་སངས་རྒྱས་རྣམས་ནི་ལུས་ཀྱིས་ཆོས་སྟོན་ཏོ། ། དེ་བས་ན་དེ་དག་གི་འཕྲིན་ལས་ནི། ངག་གི་འཇུག་པ་མེད་པར་རྡོ་རྗེའི་སྐུ་ལ་རབ་ཏུ་གནས་ནས་སེམས་ཅན་རྣམས་ཡང་དག་པའི་ལམ་ལ་འཇུག་པའི་ངང་ཚུལ་ཅན་ཡིན་ལ། སེམས་ཅན་འཇུག་པའི་རྒྱུར་གྱུར་པའི་ལུས་ཀྱི་དམ་ཚིག་སྟེ་སྡོམ་པ་གང་ཡིན་པ་དེའང་མཆོག་ཏུ་བརྟག་པ་སྟེ་ཐོག་མ་མེད་པའི་དུས་ཅན་ནོ། །
འདིར་དམ་ཚིག་དང་སྡོམ་པ་ཡོངས་སུ་ལེན་པའི་རྟེན་གྱི་གང་ཟག་ནི། བསྙེན་པ་ལས་སུ་རུང་ཞིང་རིག་པའི་བརྟུལ་ཞུགས་ལ་བྱང་བར་བསླབས་པ་དེས། མ་རིག་པ་ལ་སོགས་པའི་རྟེན་འབྲེལ་ཡན་ལག་བཅུ་གཉིས་ལུགས་དང་མཐུན་པ་དང་ལུགས་ལས་བཟློག་པར་ཉམས་སུ་ལེན་པ་སྟེ། དེ་ལྟར་ཉམས་སུ་ལེན་པའི་དགོས་པ་ནི། རང་སངས་རྒྱས་ཀྱི་རིགས་ཅན་གྱི་གདུལ་བྱ་རྣམས་ལ་དེ་དག་དང་རྗེས་སུ་མཐུན་པའི་ལམ་བསྟན་པར་བྱ་བའི་ཕྱིར་དང་། འབྲས་བུ་ལྷུན་གྱིས་གྲུབ་པའི་དུས་སུ་རང་རྒྱལ་གྱིས་འདུལ་བའི་གདུལ་བྱ་རྣམས་ལ་རང་རྒྱལ་དུ་སྤྲུལ་ནས་སེམས་ཅན་གྱི་དོན་བྱེད་པའོ། ། ཉན་ཐོས་ཀྱི་དམ་ཚིག་དང་སྡོམ་པ་བསྟན་པ་ནི། དེ་ནས་ཕྱག་ན་རྡོ་རྗེ་རྡོ་རྗེ་འཆང་ཆེན་པོས་གང་ཟག་གི་བདག་མེད་པ་རྟོགས་པས་དགྲ་བཅོམ་པའི་འབྲས་བུ་ཐོབ་པ་ནི་ཉན་ཐོས་ཏེ། དེ་ཐོབ་པར་བྱ་བའི་ཕྱིར། ལམ་ལ་བསླབ་པའི་དམ་ཚིག་འོག་ནས་འབྱུང་བ་འདི་ཉན་ཐོས་ལ་ལྷག་པར་མོས་པའི་རྣལ་འབྱོར་པ་རྣམས་ཀྱི་ཕྱིར་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། །
དེ་གང་ཞེ་ན། ཡེ་ཤེས་ཏེ་མི་གནས་པའི་མྱ་ངན་ལས་འདས་པ་ལ་རྒྱབ་ཀྱིས་ཕྱོགས་ཤིང་སྤངས་ལ། རང་དོན་དུ་གང་ཟག་གི་བདག་མེད་ཀྱི་སྒོ་ནས་དགྲ་བཅོམ་པའི་འབྲས་བུ་ཙམ་ཐོབ་པའི་ཕྱིར་དུ། སྲོག་གཅོད་པ་སྤོང་བ་ལ་སོགས་པའི་དགེ་བ་བཅུའི་ལས་ཀྱི་ལམ་བྱེད་པ་སྟེ། དམན་པར་མོས་པ་སྟེ་བདག་ཅིག་པུ་མྱང་འདས་ལ་གཞོལ་བ་ཉན་ཐོས་ཀྱི་ཐེག་པ་བ་ཐམས་ཅད་ཀྱི་དམ་ཚིག་བཤད་མ་ཐག་པ་འདི་ནི་རྨད་དུ་བྱུང་བ་ཆེན་པོའོ། ། རྟེན་གྱི་གང་ཟག་སྔར་དང་འདྲ་བས་གང་ཟག་གི་བདག་མེད་དང་དགེ་བ་བཅུ་ཉམས་སུ་ལེན་པའོ། ། དགོས་པ་སྔ་མ་བཞིན་ནོ། ། འཇིག་རྟེན་པའི་དམ་ཚིག་ལ་བཞི་ལས། ལྷའི་གཙོ་བོ་གསུམ་གྱི་དམ་ཚིག་འཁྲུལ་པ་བསལ་བ་དང་བཅས་པ་ནི། ཚངས་པའི་ས་ལ་མོས་པ་རྣམས་ཚངས་པའི་དམ་ཚིག་བསྟན་པར་བྱ་བའི་ཕྱིར་ཚངས་པའི་དམ་ཚིག་འོག་ནས་འབྱུང་བ་འདི་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། །
ཚངས་པར་གྱུར་པས་གྲོལ་བར་སེམས་པ་ནི་གཏི་མུག་སྟེ། དེའི་ལམ་གྱིས་ལས་ནི་བསྙུང་བར་གནས་པ་དང་། མེ་ལྔ་བསྟེན་པ་ལ་སོགས་པ་གང་བདག་ཉིད་ཉོན་མོངས་པར་བྱེད་པ་བདེ་བར་འཁོད་པ་རྣམས་འཇིགས་པར་བྱེད་ཅིང་ཡིད་དུ་མི་འོང་བས་མི་སྡུག་པ་སྟེ། སངས་རྒྱས་ཏེ་ཚངས་པ་ལ་ལྷག་པར་མོས་པ་རྣམས་ཀྱི། བྱང་ཆུབ་སྟེ་ཡེ་ཤེས་སྟོན་པས་ཏེ་ཐོབ་པར་བྱེད་པའི་དམ་ཚིག་ངལ་ཤིང་དུབ་པར་བྱེད་པའི་མཚན་ཉིད་ཅན་དེ་ནི་ཚངས་པ་ལ་ལྷག་པར་མོས་པ་རྣམས་ལ་སྟོན་ནོ། ། དེ་ལྟར་བསྟན་པས་ཅི་ཞིག་བྱ་ཞེ་ན། ཚངས་པ་ལ་མོས་པ་རྣམས་ལ་ཐོག་མར་རང་དང་རྗེས་སུ་མཐུན་པའི་ལམ་བསྟན་ནས། རིམ་གྱིས་སངས་རྒྱས་ཀྱི་བསྟན་པ་ལ་བཅུག་པས། གཏི་མུག་ལ་སྤྱོད་པ་དེ་དག་གིས་མཐར་སྐུའི་རྡོ་རྗེ་ཉིད་ཐོབ་པར་འགྱུར་རོ། ། དབང་ཕྱུག་གི་གཟུགས་ཀྱིས་འདུལ་བ་རྣམས་ལ་དྲག་པོའི་དམ་ཚིག་འོག་ནས་འབྱུང་བ་འདི་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། །
ཁམས་གསུམ་སྟེ་ས་འོག་ས་སྟེང་། ས་བླ་ན་གནས་པའི་བུད་མེད་སྣ་ཚོགས་པ་དག་ལྷ་མོ་དབུ་མའི་གཟུགས་སུ་བྱས་ནས། དབང་པོ་གཉིས་མཉམ་པར་སྦྱོར་བས་སྤྱོད་པ་ནི། དབང་ཕྱུག་གི་དམ་ཚིག་རྨད་དུ་བྱུང་བ་སྟེ། དེ་ནི་དབང་ཕྱུག་གིས་འདུལ་བ་རྣམས་ལ་བསྟན་ནས། རིམ་གྱིས་སངས་རྒྱས་ཀྱི་བསྟན་པ་ལ་བཅུག་པས། འདོད་ཆགས་ལ་སྤྱོད་པ་དག་གིས་མཐར་གསུང་གི་རྡོ་རྗེ་ཉིད་འཐོབ་པར་འགྱུར་རོ། ། ཁྱབ་འཇུག་ལ་མོས་པ་རྣམས་ལ་ཁྱབ་འཇུག་གི་དམ་ཚིག་འོག་ནས་འབྱུང་བ་འདི་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། ཁྱབ་འཇུག་ནི་གདུག་པ་ཅན་བསད་པས་གྲོལ་བར་འདོད་པས། ཞེ་སྡང་ཅན་ཡིན་པས་དེ་ལ་མོས་པ་རྣམས་ལ་སྒོང་ང་ལས་སྐྱེས་པ་ལ་སོགས་པ་སེམས་ཅན་ཇི་སྙེད་པ་ཐམས་ཅད་དང་།
རྡོ་རྗེ་མཁའི་དབྱིངས་ཏེ་སྣོད་ཀྱི་འཇིག་རྟེན་དང་བདག་ཉིད་ཀྱང་། བསམ་གཏན་རྡོ་རྗེས་སྟོང་པ་ཉིད་དུ་བཅུག་ནས། གསད་པར་བྱའོ་ཞེས་བསྟན་པར་བྱའོ། ། དེ་ལྟར་བསྟན་པས་སངས་རྒྱས་ཀྱི་བསྟན་པ་ལ་རིམ་གྱིས་ཞུགས་ཏེ། ཞེ་སྡང་ལ་སྤྱོད་པ་དེ་དག་མཐར་ཐུགས་ཀྱི་རྡོ་རྗེ་ཉིད་འཐོབ་པར་འགྱུར་རོ། ། ཅིའི་ཕྱིར་ཚངས་པ་ལ་སོགས་པ་ཕྱི་རོལ་པའི་དམ་ཚིག་དག་སྟོན་ཞེ་ན། ཚངས་པ་ལ་སོགས་པ་ཡང་སྐུ་རྡོ་རྗེ་ལ་སོགས་པའི་ནང་དུ་འདུས་པས་དེ་དག་གི་དམ་ཚིག་ཀྱང་རིམ་གྱིས་རྡོ་རྗེ་གསུམ་འཐོབ་པར་བྱེད་པའི་ལམ་ཡིན་པས། འཁྲུལ་པར་མི་བལྟའོ་ཞེས་བསྟན་པའི་ཕྱིར། དེ་ནས་ཞེས་སོགས་གསུངས་སོ། ། ཚངས་པ་དང་དེ་ལ་མོས་པ་རྣམས་ནི་གཏི་མུག་ལ་སྤྱོད་པ་ཉིད་ཀྱིས་སྐུ་རྡོ་རྗེ་རྣམ་སྣང་གི་རིགས་སོ། །
དབང་ཕྱུག་ཆེན་པོ་དང་དེ་ལ་མོས་པ་རྣམས་ནི་འདོད་ཆགས་ལ་སྤྱོད་པ་ཉིད་ཀྱིས་གསུང་རྡོ་རྗེ་འོད་དཔག་ཏུ་མེད་པའི་རིགས་སོ། ། ཁྱབ་འཇུག་ནི་འཇུག་པ་དགུ་སྟོན་པར་གྲགས་པས་ཁྱབ་འཇུག་རྫུ་འཕྲུལ་ཆེ་ཞེས་ཏེ། དེ་དང་དེ་ལ་མོས་པ་རྣམས་ནི། ཞེ་སྡང་ལ་སྤྱོད་པ་ཉིད་ཀྱིས་ཐུགས་ཀྱི་རྒྱལ་པོ་རྡོ་རྗེ་འཛིན་ཏེ། ཐུགས་རྡོ་རྗེ་མི་བསྐྱོད་པའི་རིགས་ཅན་ཡིན་ནོ། ། དེ་བས་ན་ལྷའི་གཙོ་བོ་གསུམ་ལ་མོས་པ་དེ་དག་ཀྱང་སྐུ་གསུང་ཐུགས་ཀྱི་རྡོ་རྗེའི་རིགས་ཅན་ཡིན་པས་དེ་དག་སྤང་བར་མི་བྱའི། ཐོག་མར་དེ་དག་དང་རྗེས་སུ་མཐུན་པའི་ལམ་བསྟན་ནས། རིམ་གྱིས་བསྟན་པ་ལ་བཅུག་པས་མཐར་སྐུ་གསུང་ཐུགས་ཀྱི་རྡོ་རྗེ་འཐོབ་པར་འགྱུར་ཞེས་བསྟན་པ་ཡིན་ནོ། ། གནོད་སྦྱིན་མོ་ལ་སོགས་པའི་དམ་ཚིག་ལྔ་བསྟན་པ་ནི། གོང་དུ་བཤད་པའི་ཆོ་གས་གནོད་སྦྱིན་མོ་ལ་སོགས་པ་བཀུག་ནས་ལོངས་སྤྱད་པར་འདོད་ན།
དེ་དག་མཉེས་པར་བྱེད་པའི་དམ་ཚིག་གཞུང་ནས་བཤད་པ་འདི་དག་གིས་བསྟེན་པར་བྱའོ། ། ཞེས་སྟོན་པ་ནི། ཤ་དང་ཁྲག་དང་ཆང་ལ་སོགས་པ་ཟ་བའི་གནོད་སྦྱིན་མོ་འཁྲིག་པ་ལ་མཆོག་ཏུ་གཞོལ་བ་དེ་ནི་རྡོ་རྗེ་ཆེན་མོ་སྟེ། དེ་ཉིད་ནི་རང་ཤ་དང་ཁྲག་ལ་སོགས་པ་ཟ་ཞིང་དེ་ལ་ཡང་སྦྱིན་པ་དང་། རྟག་ཏུ་འདོད་པ་སྤྱོད་པ་ལ་སོགས་པ་དམ་ཚིག་དཀའ་བ་འདི་རྣམས་ཀྱིས་མཉེས་པར་བྱའོ། ། ཀླུའི་བུ་མོའི་དམ་ཚིག་བསྟན་པ་ནི་ཀླུའི་རྒྱལ་པོ་ནོར་རྒྱས་ལ་སོགས་པའི་ཆུང་མ་ལ་སོགས་ཀླུ་མོ་རྣམས་བཅུག་ནས་དབང་དུ་བྱ་བར་འདོད་ན། དེ་དག་ནི་འོ་མ་འཐུང་ཞིང་ཕ་རོལ་དབྱེ་བའི་ཚིག་སྨྲ་བ་ཕྲ་མ་ཅན་དང་། འདོད་པ་དང་དྲི་ལ་འབད་ཅིང་དགའ་བ་ཡིན་པས་དམ་ཚིག་འདི་དག་ཉམས་སུ་བླངས་པས་དེ་དག་བསྒྲུབ་པར་བྱ་ཞིང་དབང་དུ་བྱའི། གཞན་དུ་ངེས་པར་ཉོན་མོངས་པར་འགྱུར་བ་སྟེ་དབང་དུ་མི་འགྱུར་རོ། ། ལྷ་མ་ཡིན་གྱི་བུ་མོ་དང་ལྷན་ཅིག་སྤྱོད་པར་འདོད་ན།
དེ་དག་ནི་ཁྲོ་ཞིང་རྣམ་པར་འཚེ་བ་དང་། ང་རྒྱལ་གྱི་ཁུར་གྱིས་ནོན་པ་དང་། སྤོས་དང་མེ་ཏོག་ལ་སོགས་པ་ཉེ་བར་སྤྱོད་པ་ལ་ཀུན་ཏུ་ཆགས་པ་ནི་དེ་དག་གི་དམ་ཚིག་ཕྱོགས་གཅིག་གོ ། དམ་ཚིག་རྒྱས་པ་ནི། གདུལ་དཀའ་བ་སྟེ་ཉམས་སུ་བླང་དཀའོ། ། དེའི་ཕྱིར་རྡོ་རྗེ་འཇིགས་བྱེད་དང་། རྡོ་རྗེ་ས་འོག་གི་རྒྱུད་ལས་གསུངས་ཏེ། དམ་ཚིག་དེ་དག་གིས་ལྷ་མ་ཡིན་གྱི་བུ་མོ་བསྟེན་པར་བྱའོ། ། སྲིན་མོ་དབང་དུ་བྱ་བར་འདོད་ན། དེའི་དམ་ཚིག་ནི་ཐོད་རུས་ཀྱི་ཕྱེ་མ་དང་།
འབྲུ་མར་དང་ཤ་དང་ཞག་ལ་སོགས་པ་དག་གདུག་པ་དེ་དག་ལ་སྦྱིན་པར་བྱ་སྟེ། དམ་ཚིག་འདི་དག་གིས་སྲིན་མོ་དག་དགའ་བར་འགྱུར་རོ། ། བཤད་མ་ཐག་པའི་དམ་ཚིག་འདི་ནི། ཤ་ཟ་ལ་སོགས་པ་འབྱུང་པོ་ཀུན་གྱིའང་དམ་ཚིག་ཡིན་ཞིང་། དག་བྱེད་དེ། བགེགས་རྣམས་འཇིགས་པར་བྱེད་པ་དང་། དོན་ཏེ་སྒྲུབ་པ་པོ་རྣམས་ཀྱི་དོན་ཆེན་པོ་བྱེད་པ་སྟེ་བསམ་པའི་དོན་ཐམས་ཅད་བསྒྲུབ་པ་ཡིན་ནོ། ། དཀར་ཤམ་མ་ལ་སོགས་པའི་རྡོ་རྗེ་མཁའ་འགྲོ་མཉེས་པའི་དམ་ཚིག་ནི། བཤང་གཅི་དང་ཁྲག་ལ་སོགས་པ་སྔགས་ཀྱིས་བྱིན་གྱིས་བརླབས་ནས་བཟའ་བ་དང་། སྦྱར་བའི་ཆང་ལ་སོགས་པ་རྟག་ཏུ་བཏུང་ཞིང་དེ་རྣམས་ལ་བྱིན་ནས།
རྡོ་རྗེ་མཁའ་འགྲོ་དཀར་ཤམ་མ་ལ་སོགས་པའི་སྦྱོར་བ་ཡིས། གནས་ཀྱི་མཚན་ཉིད་ཀྱིས་ཏེ་གདུག་པ་རྣམས་རྒྱས་བཏབ་པ་ཁྲག་དྲང་བ་ལ་སོགས་པའི་སྦྱོར་བས་གསད་པར་བྱ་བ་འདི་ནི། རྡོ་རྗེ་མཁའ་འགྲོའི་དམ་ཚིག་གོ ། དེ་ལྟར་ཚངས་པ་ལ་སོགས་པ་ནས། རྡོ་རྗེ་མཁའ་འགྲོའི་མཐར་ཐུག་པའི་དམ་ཚིག་བསྟན་ནས། དེ་དག་ངེས་པར་ཉམས་སུ་བླང་བར་བྱ་བ་ནི། ཚངས་པ་ལ་སོགས་པ་འདི་དག་ནི། སྣོད་ཀྱི་འཇིག་རྟེན་བཞིན་དུ་རང་གི་ངོ་བོ་ཉིད་ཀྱིས་ཏེ། རང་དབང་གིས་ཐོག་མ་མེད་པའི་དུས་ནས་ཀུན་དུ་འབྱུང་བ། རྫུ་འཕྲུལ་ཆེན་པོ་དང་ལྡན་པ་སེམས་ཅན་རྣམས་ལ་ཕན་འདོགས་པ་དང་།
ཚར་གཅོད་པར་བྱེད་ཅིང་ཆ་ལུགས་སྣ་ཚོགས་པའི་གཟུགས་དང་རྒྱན་རྣམས་ཀྱིས་རྣམ་པར་སྤྱོད་པའོ། ། དེ་བས་ན་དེ་རྣམས་ཀྱི་དམ་ཚིག་དངོས་གྲུབ་ཀུན་ལ་ཕན་ཞིང་ཐོབ་པར་བྱེད་པ་ལ་འདུས་པ་པས་སྤྱད་པར་བྱའོ། ། གཞན་དུ་ཡང་། ཕ་རོལ་རྒོལ་བ་གང་ཡང་རུང་། ། མཚན་མའི་དབྱེ་བས་གནས་པ་རྣམས། ། དེ་འདིར་བརྙས་པར་མི་བྱ་སྟེ། ། རྡོ་རྗེ་སེམས་དཔའི་རྣམ་འཕྲུལ་ཡིན། ། ཞེས་གསུངས་པས་སོ། ། གཞུང་ཉེ་བར་བསྡུ་བ་ནི། ཁམས་གསུམ་ཐམས་ཅད་ནི་ཚངས་པ་ལ་སོགས་པའི་སེམས་ཅན་རྣམས་སོ། །
དེ་རྣམས་ཀྱི་རྡོ་རྗེའི་དམ་ཚིག་ནི། མི་འདའ་བར་ཉམས་སུ་བླང་བའི་རྡོ་རྗེ་འཆང་གི་བཀའ་སྟེ། དེའི་རྗེས་སུ་འབྲང་བའི་ཏིང་ངེ་འཛིན་སྟོན་པ་ལ་དེ་སྐད་ཅེས་བྱའོ། ། ལས་ཀྱི་ལམ་རྣམ་པར་དག་པ་ནི། ལུས་ཀྱི་དངོས་གྲུབ་ནི་ལུས་ཀྱི་བྱ་བ་རྣམས་སོ། ། རྫོགས་རིམ་ལ་གནས་པའི་རྣལ་འབྱོར་པས། སྲོག་གཅོད་པ་དང་། མ་བྱིན་པར་ལེན་པ་དང་། འདོད་པ་ལ་ལོག་པར་གཡེམ་པ་སྟེ་ལུས་ཀྱི་ལས་རྣམ་པ་གསུམ་ནི། རྡོ་རྗེ་ལས་བྱུང་བ་སྟེ་འོད་གསལ་ལས་བྱུང་ཞིང་དེར་ཐིམ་པར་ཤེས་པར་བྱས་ནས།
སྤྱོད་ལམ་ཐམས་ཅད་དུ་ཆོས་དང་ཆོས་མ་ཡིན་པ་ལ་ལྟོས་པ་མེད་ཅིང་བླང་དོར་མེད་པར་སྟོང་པ་ཉིད་ཀྱི་ངང་ནས་ཉམས་སུ་བླང་བའི་ཀུན་ཏུ་སྤྱོད་པ་བྱའོ། ། དེ་ལྟར་བྱས་པས་དགེ་མི་དགེའི་ལས་རྣམ་པར་དག་ཅིང་མེད་པས། འབྲས་བུ་བདེ་འགྲོ་དང་ངན་འགྲོ་ཡང་འབྱིན་པར་མི་འགྱུར་བས། སེམས་ཅན་ཁམས་ཏེ་ཁམས་གསུམ་པ་རྣམས་སངས་རྒྱས་ཀྱི་སྐུ་བྱེད་པ་སྟེ་མི་འཇིག་པ་རྡོ་རྗེའི་སྐུ་བྱེད་ཅིང་བསྐྱེད་པར་འགྱུར་རོ། ། དེ་བཞིན་དུ་ངག་གི་དངོས་གྲུབ་ནི། ངག་གི་བྱ་བ་རྣམས་ཏེ། བརྫུན་དུ་སྨྲ་བ་དང་། ཕྲ་མ་དང་། ཚིག་རྩུབ་པོ་དང་། ངག་འཁྱལ་པར་སྨྲ་བའི་མཚན་ཉིད་ཅན་གྱི།
ཚིག་གི་ལས་ཀྱི་ལམ་མ་ལུས་པ། ཁམས་གསུམ་དྲི་མེད་ནི་རྡོ་རྗེ་འཆང་ཆེན་པོའོ། ། དེའི་དཀྱིལ་འཁོར་ནི་འོད་གསལ་བ་སྟེ་འོད་གསལ་གྱིས་རྣམ་པར་དག་པའི་ཚིག་གི་ལམ་ཉམས་སུ་བླང་བར་བྱའོ། ། དེས་ཅིར་འགྱུར་ཞེ་ན། ཚིག་གི་དངོས་གྲུབ་སྟེ་ངག་གི་དབང་ཕྱུག་ཉམས་དགའ་ཞིང་ཡིད་དུ་འོང་བ་ཐོབ་པས། འདི་ནི་དམ་ཚིག་ཤིན་ཏུ་འདའ་དཀའ་བའོ། ། སེམས་ཀྱི་རྡོ་རྗེའི་དམ་ཚིག་དངོས་གྲུབ་ནི། སེམས་ཀྱི་བྱ་བ་རྣམས་ཏེ། རྣབ་སེམས་དང་། གནོད་སེམས་དང་།
ལོག་པར་ལྟ་པའི་མཚན་ཉིད་ཅན་གྱིས་ཡིད་ཀྱི་རྡོ་རྗེའི་རང་བཞིན་ཀུན་རྡོ་རྗེ་བརྟན་པའི་བློས་ཏེ། འོད་གསལ་ལ་གཞོལ་བའི་བློ་གྲོས་ཀྱིས་སོ་སོར་བརྟག་བཞིན་པས་བསྒོམ་པར་བྱའོ། ། གཞུང་ཉེ་བར་བསྡུ་བ་ནི། རྡོ་རྗེ་མི་ཕྱེད་གསུམ་ལྡན་གྱིས་ཏེ། རྫོགས་པའི་རིམ་པའི་ཏིང་ངེ་འཛིན་ལ་གནས་པ་རྣམས་ཀྱིས། དམ་ཚིག་བཤད་མ་ཐག་པ་གསུམ་པོ་འདི་ཡིན་གྱི། གཞན་གྱི་མ་ཡིན་ནོ་ཞེས། བཅོམ་ལྡན་འདས་ཀུན་ཏུ་མཛེས་དགའ་རྡོ་རྗེ་སེམས་དཔས་དེ་སྐད་བཀའ་སྩལ་ཏོ། ། ཕྱག་བྱ་བའི་ཚུལ་ལ་གཉིས་ཀྱི། བསྐྱེད་རིམ་པའི་ཕྱག་བྱ་བའི་ཚུལ་ནི།
སྔགས་ཐམས་ཅད་ཀྱི་རྡོ་རྗེ་ནི་སྔགས་ལ་མཆོག་ཏུ་གཞོལ་བ་རྣམས་ཏེ། དེ་རྣམས་ཀྱི་དམ་ཚིག་འོག་ནས་འབྱུང་བ་འདི་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། བསྐྱེད་པའི་རིམ་པ་ལ་གནས་པས་ཀྱང་སངས་རྒྱས་ལ་སོགས་པ་གཞན་དག་ལ། འཇིག་རྟེན་མ་དད་པ་སྤང་བ་ལ་སོགས་པ་དགོས་པའི་དབང་གིས་ལུས་སམ་ངག་གང་རུང་ངམ། གཉི་ཀས་ཕྱག་བྱེད་པ་ལ་ཉེས་པ་མེད་ཀྱི། སྐུ་གསུང་ཐུགས་སུ་སྦྱོར་བས་སྟེ་ཡིད་གུས་པ་དང་བཅས་པས་ལུས་ངག་གཉིས་ཀྱིས་ཕྱག་འཚལ་ན། མ་རུངས་པ་སྟེ་མངོན་པར་འདོད་པའི་དངོས་གྲུབ་ཉམས་པར་འགྱུར་ཏེ། བདག་ཉིད་ཧེ་རུ་ཀའི་ང་རྒྱལ་ལས་ཉམས་ནས་དམན་པའི་འདུ་ཤེས་སྐྱེས་པའི་ཕྱིར་རོ། ། རྫོགས་རིམ་པའི་ཕྱག་བྱ་བ་ནི། དེ་བཞིན་གཤེགས་པས་སྟེ་སེམས་ཅན་ཐམས་ཅད་ཀྱི་སྐུ་ལ་སོགས་པའི་བསམ་གཏན་གྱི་དམ་ཚིག་ནི་ཡེ་ཤེས་ཀྱི་སྐུ་སྒྱུ་མ་ལྟ་བུར་དམིགས་པའི་རྣམ་པ་སྟེ་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། །
བསམ་གཏན་བསྒོམ་པར་བྱའོ་ཞེས་དྲང་། སུ་ཞིག་གིས་ན། སྔགས་ཟློས་པས་སྟེ་རྡོ་རྗེའི་བཟླས་པ་ལ་དགའ་བ་ནང་ལ་མཆོག་ཏུ་གཞོལ་བའི་རྣལ་འབྱོར་པས་སོ། ། ཡུལ་གང་ལ་ཞེ་ན། ཀུན་ཏུ་སྟེ་སེམས་ཅན་ཐམས་ཅད་ཀྱི་སྐུ་ལ་སོགས་པའི་དཀྱིལ་འཁོར་ལའོ། ། ཚུལ་ཇི་ལྟར་ན། རྡོ་རྗེ་སེམས་དཔའ་སྟེ་རྡོ་རྗེ་འཆང་ཆེན་པོ་བསམ་གཏན་རྡོ་རྗེ་གསུམ་སྦྱོར་བས་སྟེ་རྡོ་རྗེ་གསུམ་མི་ཕྱེད་པའི་རང་བཞིན་གྱི་ཡེ་ཤེས་ཀྱི་སྐུ་སྒྱུ་མ་ལྟ་བུར་དམིགས་པས་སོ། ། རྫོགས་རིམ་པས་ཕྱག་བྱ་བ་ཇི་ལྟ་བུ་ཞེ་ན། སྔགས་ཐམས་ཅད་ཀྱི་སྒྲུབ་པའི་རྡོ་རྗེ་ནི་ཟུང་འཇུག་གི་རིམ་པ་གནས་པ་སྟེ། དེ་རྣམས་ཀྱི་དམ་ཚིག་དང་སྡོམ་པ་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། །
མཆོག་སྟེ་ཤིན་ཏུ་ཁྱད་པར་དུ་འཕགས་སོ་ཞེས་དྲང་། གང་ཞིག་ན། རྡོ་རྗེ་གསུམ་སྟེ་དེ་བཞིན་གཤེགས་པ་ལ་སོགས་པའི་སྐུ་ལ་སོགས་པ་ལ་དགོས་པའི་དབང་གིས་ཕྱག་འཚལ་བའོ། སུ་ཞིག་གིས་ན། རྫོགས་པའི་རིམ་པ་ལ་གནས་པའི་རྣལ་འབྱོར་པས་སོ། ། ཚུལ་ཇི་ལྟར་ཕྱག་འཚལ་ཞེ་ན། རྫོགས་པ་དང་མ་རྫོགས་པའི་སེམས་ཅན་གྱི་ཁམས་རྣམས་མདོར་ནས་ཏེ་གཅིག་ཏུ་བྱས་ནས་ཡེ་ཤེས་ཀྱི་སྐུ་སྒྱུ་མ་ལྟ་བུ་དམིགས་པའི་བསམ་གཏན་རྡོ་རྗེས་བསྐུལ་ཞིང་བསླབ་པར་བྱ་བའི་ཚུལ་གྱིས་སོ། ། དོན་ནི། རྫོགས་རིམ་པས་གཞན་གང་ལའང་ཕྱག་མི་བྱ་ཞིང་། གལ་ཏེ་དགོས་པའི་དབང་གིས་ཕྱག་བྱེད་ན།
སེམས་ཅན་ཐམས་ཅད་རྡོ་རྗེ་འཆང་ཆེན་པོ་སྒྱུ་མ་ལྟ་བུའི་སྐུར་དམིགས་ཏེ་ཕྱག་བྱའོ། ། ཞེས་པའོ། ། རྫོགས་རིམ་པའི་ཕྱག་འདི་ནི་རྡོ་རྗེ་སྟེ་རྫོགས་པའི་རྣལ་འབྱོར་རྡོ་རྗེ་འཆང་ཆེན་པོ་འབྱུང་ཞིང་བསྐྱེད་པར་བྱེད་པའི་སྤྱོད་པ་ཞེས་བྱའོ། ། དེ་ཁོ་ན་ཉིད་རྟོགས་པའི་ཐབས་ལ་གཉིས་ལས། བསྐྱེད་རིམ་སྒོམ་པ་པོས་ཡུལ་དང་དབང་པོ་ཐབས་ཤེས་རབ་ཏུ་བསྒོམ་པ་ནི། བསྙེན་པ་ལ་སོགས་པ་རྣལ་འབྱོར་བཞི་ལ་ཞུགས་པ་རྣམས་ཀྱིས་སྒྲུབ་པའི་དུས་སུ་སྡོམ་པ་བསྟན་པ་ནི། དེ་ནས་ཞེས་སོགས་ཏེ། བསྙེན་པ་ལ་སོགས་པ་ནི་བཤད་ཟིན་ཏོ། ། རྡོ་རྗེ་བཤང་གཅི་སྟེ་མིག་ལ་སོགས་པའི་དབང་པོ་ལྔ་དང་། གཟུགས་ལ་སོགས་པའི་ཡུལ་ལྔ་ཐབས་དང་ཤེས་རབ་ཀྱི་རང་བཞིན་གྱིས།
ནམ་མཁའི་དབྱིངས་ཡོངས་སུ་གང་བར་བསམས་ནས། དུས་གསུམ་དག་ཏུ་རྡོ་རྗེ་སྟེ་སྐུ་གསུམ་ལ་དབུལ་ཞིང་བསྟེན་པར་བྱའོ། ། དེ་ལ་གཟུགས་ལ་སོགས་པའི་ཡུལ་ལྔ་དེ་བཞིན་གཤེགས་པ་ལྔར་བསྒོམ་སྟེ། ལོངས་སྤྱོད་པ་ལོངས་སྐུ་ལ་དབུལ་བ་དང་། སྤྱན་མ་ལ་སོགས་པ་བཞི་དང་། ཆོས་དབྱིངས་རྡོ་རྗེ་མ་དང་ལྔ་བསྒོམ་པ་ཆོས་སྐུ་ལ་དབུལ་བ་དང་། གཟུགས་རྡོ་རྗེ་མ་ལ་སོགས་པ་ལྔར་བསྒོམ་པ་སྤྲུལ་སྐུ་ལ་དབུལ་བའོ། ། ཞེས་བླ་མ་སྔ་རབས་པ་དག་འཆད་དོ། ། རྫོགས་རིམ་སྒོམ་པ་པོས་འོད་གསལ་ལས་ཟུང་འཇུག་གི་སྐུར་བསྒོམ་པ་ནི། དེ་ནས་ཞེས་སོགས་ཏེ།
རྡོ་རྗེ་ཐམས་ཅད་ནི་ཐུན་མོང་བའི་སྐུ་གསུང་ཐུགས་ཏེ་དེ་མི་སྣང་བ་ནི་འོད་གསལ་དུ་འཇུག་པའོ། ། འདི་ལས་རྡོ་རྗེའི་སྐུ་དང་མཉམ་པས་ན་དམ་ཚིག་སྟེ། གཉིས་པོ་འདི་དག་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། དུས་བཞི་སྟེ། ། སྟོང་པ་ཉིད་བཞིའི་མཆོག་སྟེ་བླ་ན་མེད་པ་དེ་ཉིད་ཉིན་རེ་སྟེ་རྟག་ཏུ་སྤྱད་ཅིང་བསྒོམ་པར་བྱའོ། ། ཞེས་པས་རྟག་ཏུ་འོད་གསལ་ལ་འཇུག་པ་བསྟན་ནས། དགོས་པའི་དབང་གིས་ལྡང་བར་ཡང་བྱའོ་ཞེས་སྟོན་པ་ནི། ཡང་ན་རྫས་ཀྱང་རྟག་ཏུ་འབྲོག ། ཞེས་ཏེ། རྫས་ནི་ཡེ་ཤེས་ཀྱི་སྐུའོ། །
དབྲོག་པ་ནི་ལེན་པ་སྟེ་ལུགས་བཟློག་གི་སྣང་བ་གསུམ་རླུང་དང་བཅས་པ་ལས་ཡེ་ཤེས་ཀྱི་སྐུར་ལྡང་ངོ་ཞེས་པའོ། ། དམ་ཚིག་རྡོ་རྗེ་རྫོགས་བྱེད་ཞེས་པ་དེ་བཞིན་གཤེགས་པ་རྣམས་མཉེས་པར་བྱེད་པའི་དམ་ཚིག་གོ ། ལུས་བརྟས་པའི་སྦྱོར་བ་ལ་གཉིས་ཀྱི། གང་ལ་གཞོལ་བའི་ལུས་བརྟས་པའི་སྦྱོར་བ་ནི། དེ་ནས་ཞེས་སོགས་ཏེ། ནམ་མཁའི་རིག་པ་ནི་དེ་བཞིན་ཉིད་དེ། དེ་འཛིན་ཅིང་དམིགས་པར་བྱེད་པས་ན། ནམ་མཁའི་རིག་པ་འཛིན་པ་ནི་རྣལ་འབྱོར་པའོ། ། དེའི་མཉམ་པ་འདིས་བྱེད་ཅིང་ལུས་རྒྱས་པར་བྱེད་པས་ན་དམ་ཚིག་སྟེ། ལུས་བརྟས་པའི་ཆོ་ག་འདི་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། །
སྒྲུབ་པ་པོ་བདག་ཉིད་ཀྱི་སྐུ་གསུང་ཐུགས་ཀྱི་རྡོ་རྗེ་བདེ་བར་གནས་པར་བྱ་བའི་ཕྱིར། དབུ་རྒྱན་དག་ལ་བསམ་གཏན་བསམ། ། ཞེས་པ། ཀླད་རྒྱས་ཀྱི་བདུད་རྩི་ཆ་བཅུ་དྲུག་ཏུ་གནས་པ་ཟླ་བ་ཕྱེད་ཀྱི་བར་དུ་ཉིན་ཞག་རེ་ལ་ཆ་རེ་འབབ་པ་སྟེ། མང་དུ་ཕབ་པས་ལུས་བརྟས་པར་འགྱུར་ཏེ། རྒྱས་པར་ལེའུ་བཅུ་གཉིས་པར་བཤད་པ་བཞིན་ཤེས་པར་བྱའོ། ། དེའི་ཕན་ཡོན་ནི་རྡོ་རྗེ་གསུམ་ནི་ལུས། དེ་སྐྱེས་པ་ནས་བརྩམས་ནས་མཉམ་པར་འགྲོ་ཞིང་རྗེས་སུ་འཇུག་པས་ན། རྡོ་རྗེའི་དམ་ཚིག་གི་རླུང་ལ་སོགས་པའི་ནད་རྣམས་ཏེ། དེ་རྣམས་ཁྲོས་ཤིང་འཁྲུགས་པས་ལུས་མི་ཐུབ་ཅིང་ཟིལ་གྱིས་གནོན་མི་ནུས་སོ། །
དེ་སྐད་དུ་ཡང་མ་རྒྱུད་ལས། གང་ཞིག་བདུད་རྩིའི་རང་བཞིན་དུ། ། སྤྱི་བོར་རྟག་ཏུ་ངེས་འབབ་པ། ། རྣལ་འབྱོར་དབང་པོས་དེ་འཐུངས་ན། ། རྒ་དང་འཆི་བ་རྣམ་པར་འཇིག ། ཇི་ལྟར་པད་མའི་སྡོང་པོ་ལས། ། མི་ཡིས་ཆུ་ནི་འདྲེན་པར་བྱེད། ། དེ་བཞིན་ཉེ་བར་འཐུངས་པ་ཡིས། ། རྣལ་འབྱོར་དབང་པོ་སྟོབས་ཆེན་འཚོ། ། ཞེས་དང་།
རྩ་བའི་རྒྱུད་ལས་ཀྱང་། ལྕེ་ནི་སྐན་ལ་སྦྱར་བྱ་ཞིང་། ། སྣ་ཡི་རྩེ་མོར་བསམ་པར་བྱ། ། རྡོ་རྗེ་ཕྲ་མོ་དེ་རེག་པས། ། སེམས་ནི་མཉམ་པར་གཞག་པར་འགྱུར། ། ཞེས་གསུངས་པའི་ཕྱིར་རོ། ། སྔགས་ལ་མཆོག་ཏུ་གཞོལ་བའི་ལུས་བརྟས་པའི་ཆོ་ག་ནི། སྔགས་འཆང་ལས་དང་པོ་པ་ནི། རྣམ་སྣང་ལ་སོགས་པའི་ཟློས་པ་པོ་རྣམས་སོ། ། ཁ་ཟས་ལ་ལོངས་སྤྱོད་པའི་དུས་སུ།
སྐུའི་རྡོ་རྗེ་བྱིན་གྱིས་བརླབ་པར་བྱའོ། ། ཟས་ལས་གཞན་པའི་ཕྱི་རོལ་གྱི་ཡུལ་རྣམས་ལ་ནི་རྡོ་རྗེ་འཛིན་པར་བྱིན་གྱིས་བརླབ་བོ། ། མདོ་ནི་གསུང་རབ་བོ། ། འདོན་པ་ནི་ཀློག་པའོ། ། ཆོ་གའི་བྱ་བ་ནི། སྤྱན་འདྲེན་དང་། གཤེགས་གསོལ་ལ་སོགས་པ་སྟེ། ཆོས་ཐམས་ཅད་ཚིག་ཏུ་འདོན་པ་དང་། དབྱངས་སུ་ལེན་པ་ལ་སོགས་པ་ལ། རྟག་པར་རྡོ་རྗེ་ཆོས་ཏེ་འོད་དཔག་ཏུ་མེད་པར་བྱིན་གྱིས་བརླབ་བོ། །
དེ་ཁོ་ན་ཉིད་ཀྱི་ཏིང་ངེ་འཛིན་ལ་གཉིས་ཏེ། གཉིས་སུ་མེད་པའི་ཡེ་ཤེས་བསྟན་པ་དང་། རྟོགས་པའི་ཐབས་བསྐྱེད་རིམ་གྱི་ལྷ་བསྒོམ་པའོ། ། དང་པོ་ལ་བདུན་གྱི། ལས་ལ་སོགས་པ་རྣམ་པར་དག་པའི་སྒོ་ནས་གཉིས་སུ་མེད་པའི་ཡེ་ཤེས་བསྟན་པ་ནི། གང་སྔར་འདས་པ་དང་འོག་ནས་འཆད་པའི་ལས་ཀྱི་ཚོགས་ལ་སོགས་པ་བྱེད་པ་ན། རྣམ་པར་དག་པ་ལ་སྦྱར་བ་དེ་བཤད་པའི་དོན་དུ་འོད་གསལ་གྱི་ཏིང་ངེ་འཛིན་མངོན་སུམ་དུ་མཛད་པར་བསྟན་པའི་ཕྱིར། དེ་ནས་ཞེས་སོགས་ཏེ། རྡོ་རྗེ་འཛིན་པ་ཐམས་ཅད་ནི་མི་བསྐྱོད་པ་ལ་སོགས་པའི་དེ་བཞིན་གཤེགས་པ་རྣམས་སོ། ། སྐུ་གསུང་ཐུགས་ཀྱི་རྡོ་རྗེ་ནི།
མ་རྫོགས་པའི་སེམས་ཅན་རྣམས་ཏེ། དེ་རྣམས་མཉམ་པ་ཉིད་ནི་འོད་གསལ་ལ་གཅིག་ཏུ་གཞོལ་བར་རྣམ་པར་དགོངས་པར་ཏེ་བསྒོམས་ནས་ཅང་མི་སྨྲ་བར་འགྱུར་ཏོ། ། འཁོར་གྱི་དྲིས་ལན་གྱི་ཚུལ་གྱིས་གཉིས་སུ་མེད་པའི་ཡེ་ཤེས་བསྟན་པ་ནི། བཅོམ་ལྡན་འདས་ཅང་མི་གསུང་བར་བཞུགས་པ་དེ་ནས། བྱམས་པ་ལ་སོགས་པ་བྱང་ཆུབ་སེམས་དཔའ་རྣམས་ཀྱིས་མི་བསྐྱོད་པ་ལ་སོགས་པའི་དེ་བཞིན་གཤེགས་པ་རྣམས་ལ་ཕྱག་འཚལ་ནས། བཅོམ་ལྡན་འདས་འཁོར་གྱི་ནང་དུ་ཅང་མི་གསུང་བའི་རྒྱུ་ཞུས་པའོ། ། རིགས་ཀྱི་བུ་ཞེས་བྱང་ཆུབ་སེམས་དཔའ་དེ་དག་ལ་བོས་ནས། རྡོ་རྗེ་འཆང་ཆེན་པོ་ནི་སྐུ་གསུང་ཐུགས་ཀྱི་ངོ་བོ་ཉིད་དམིགས་སུ་མེད་པ་ནི། འོད་གསལ་བ་ཡིན་ལ། དེ་ཡི་ཡི་གེའི་ཚིག་ནི།
དེ་ཁོ་ཉིད་ལས་མི་འགྱུར་བའི་གནས་ཏེ། ངོ་བོ་ཉིད་མེད་པའི་ཡི་གེའི་ཚིག་སྟེ་བརྗོད་དུ་མེད་ཅིང་རྣམ་པར་མི་འཇིག་པའི་གནས་འོད་གསལ་ལ་རྣམ་པར་དཔྱོད་ཅིང་དེ་མངོན་སུམ་དུ་མཛད་ནས། བདག་ཅག་རྣམས་ལ་འོད་གསལ་དེ་བསྟན་པའི་ཕྱིར་ཅང་མི་གསུང་བར་གྱུར་ཏོ། ། དེ་ཉིད་རྣམ་པར་འགྲེལ་པ་ནི། རིགས་ཀྱི་བུ་ཞེས་བོས་ནས། དེ་བཞིན་གཤེགས་པ་ཐམས་ཅད་ཀྱི་བདག་པོ་འདི་འོད་གསལ་ལ་ཞུགས་ནས། གནས་ལུགས་ལ་སེམས་པ་ན་འདི་སྙམ་དུ་འགྱུར་རོ། ། ཁམས་གསུམ་པ་རྣམས་ཀྱི་སྐུ་དང་། གསུང་དང་ཐུགས་དག་ནི་སྐྱེ་བའི་རྒྱུ་མེད་པས་ན་གདོད་མ་ནས་མ་སྐྱེས་ཤིང་མི་འགྱུར་བ། ཁ་དོག་དང་དབྱིབས་ལ་སོགས་པའི་མཚན་མ་མེད་པའི་བདག་ཉིད་ཅན།
ནམ་མཁའ་རྡོ་རྗེའི་ཏོག་སྟེ་དེ་བཞིན་ཉིད་ལས་བྱུང་བ། ཐམས་ཅད་སྟོང་པ་འོད་གསལ་གྱི་ངོ་བོ་ཉིད་ཡིན་ནོ། ། འོ་ན་ལྷའི་འཁོར་ལོར་ཇི་ལྟར་འགྱུར་ཞེ་ན། ལོག་པར་གཟུང་བ་ནི་སྒྱུ་མ་ལྟ་བུའི་སྐུ་སྟེ། དེས་ཟིན་པ་ནི་ཁམས་གསུམ་པ་རྣམས་ཐམས་ཅད་དོན་དམ་པར་སྟོང་པ་ཉིད་ཡིན་ཡང་། ཐ་སྙད་དུ་སྒྱུ་མ་ཙམ་དུ་གནས་པས་ལྷའི་འཁོར་ལོ་མི་འགལ་ཞེས་པའོ། ། དེ་བཞིན་གཤེགས་པ་རྣམས་ཕན་ཚུན་བསྐུལ་བའི་སྒོ་ནས་དེ་ཉིད་གསལ་བར་བསྟན་པ་ནི། དེ་ནས་འཇམ་དཔལ་ལ་སོགས་པའི་བྱང་ཆུབ་སེམས་དཔའ་ཆེན་པོ་རྣམས་ཀྱིས་ལོག་པར་གཟུང་བས། ཞེས་པའི་རྡོ་རྗེའི་ཚིག་འདིའི་དགོངས་པ་མི་ཤེས་པ་ལྟ་བུར་བཅོས་ནས། མ་འོངས་པའི་གདུལ་བྱ་ལ་ཕན་གདགས་པའི་ཕྱིར།
དེ་གསལ་བར་བྱ་བའི་བསམ་པས། མི་བསྐྱོད་པ་ལ་སོགས་པའི་དེ་བཞིན་གཤེགས་པ་དག་ལ་འདི་སྐད་ཅེས་གསོལ་ཏོ། ། དེ་བཞིན་གཤེགས་པ་ཐམས་ཅད་ཅེས་བོས་ནས། ལོག་པར་གཟུང་བས་ཟིན་པ་ཡིན་ཞེས། གསུང་རྡོ་རྗེ། རྡོ་རྗེ་འཆང་ཆེན་པོས་ཆོས་སྟོན་པའི་ཚིག་ལ། ཕྱིན་ཅི་ལོག་སྟེ་རྫུན་ཀུན་ཏུ་འབྱུང་བའི་རྒྱུ། སྟོན་པ་ཅང་མི་གསུང་བར་བཞུགས་པ་དེ། འོད་གསལ་མ་རྟོགས་པའམ་མི་ཤེས་པ་ཡིན་ནམ་སྙམ་དུ་མི་བརྟག་ཏུ་གསོལ། དེ་ཅིའི་སླད་དུ་ཞེ་ན།
དེ་བཞིན་གཤེགས་པ་ཐམས་ཅད་ཀྱི་བདག་པོ་རྡོ་རྗེ་འཆང་ཆེན་པོ་འདི་འདས་པའི་དེ་བཞིན་གཤེགས་པ་ཐམས་ཅད་ཀྱི་རྡོ་རྗེའི་དབྱིངས་ཏེ་མྱ་ངན་ལས་འདས་པའི་ངོ་བོ་ཉིད་ཐམས་ཅད་སྟོང་པས་འོད་གསལ་ལ། ལུགས་འབྱུང་གི་སྣང་བ་གསུམ་གྱིས་རིམ་གྱིས་གཤེགས་ཤིང་། ལུགས་ལྡོག་གི་སྣང་བ་གསུམ་གྱིས་སླར་ཡང་ཟུང་འཇུག་ཏུ་བྱོན་པའི་རྗེས་སུ་འགྲོ་ཞིང་སྤྱོད་པར་གྱུར་པའི་ཕྱིར། འོད་གསལ་མ་རྟོགས་པ་མ་ཡིན་ནོ། ། དེ་ཅིའི་སླད་དུ་ཞེ་ན་ཞེས་པས། དགོས་པ་ཅིའི་ཕྱིར་དུ་སྟོན་པ་འོད་གསལ་ལ་ཞུགས་པ་དང་བཞེངས་པ་སྟོན་ཅེ་ན། ཚངས་པ་དང་སྐྱེ་དགུའི་བདག་པོ་ལ་སོགས་པ་ཉོན་མོངས་པ་ཅན་མ་ཡིན་པའི་མ་རིག་པའི་སེམས་དང་ལྡན་པས་ན། བྱང་ཆུབ་སེམས་དཔའ་ཆེན་པོ་ཕྲ་བ་དང་ཡང་བ་ལ་སོགས་པའི་མངོན་པར་ཤེས་པ་དང་། འཇིག་རྟེན་པའི་ཐམས་ཅད་མཁྱེན་པའི་ཡེ་ཤེས་ཐོབ་པ་ཡིན་ཀྱང་། གཟུགས་ལ་སོགས་པའི་ཆོས་ཐམས་ཅད་ཀྱི་མཚན་ཉིད་ཀུན་རྫོབ་ཀྱི་བདེན་པ་དང་།
ངོ་བོ་ཉིད་འོད་གསལ་ལ་དོན་དམ་པའི་བདེན་པ་དག་གི་རྣམ་དབྱེ་མི་ཤེས་ནས། འདི་སྙམ་དུ་རྟོགས་ཏེ། ཅི་རྡོ་རྗེའི་བདག་ཉིད་དེ་སྟོན་པ་རྡོ་རྗེ་འཆང་ཆེན་པོ་འདི་རྒྱུ་བ་དང་། མི་རྒྱུ་བའི་ཆོས་ཐམས་ཅད་ཀྱི་རྡོ་རྗེའི་དེ་ཁོ་ན་ཉིད་མཐར་ཐུག་པའི་ངོ་བོ་ཉིད་དེ། མངོན་པར་མི་ཤེས་ཤིང་མ་རྟོགས་ཀྱང་། གསང་བའི་ཡི་གེ་སེམས་ཅན་ཐམས་ཅད་དང་ཐུན་མོང་མ་ཡིན་པའི་གསང་བ་འཆད་དམ། ཡང་ན་ཤེས་ནས་སྟོན་སྙམ་དུ་སོམ་ཉིར་གྱུར་ཏེ། དེ་རྣམས་ཀྱི་སོམ་ཉི་བཟློག་པར་བྱ་བའི་ཕྱིར་དང་། བདག་ཉིད་ཀྱིས་བདེན་པ་གཉིས་ཐུགས་སུ་ཆུད་པར་བསྟན་པར་བྱ་བའི་ཕྱིར།

འོད་གསལ་བར་ཞུགས་པ་དང་བཞེངས་པ་སྟོན་པ་ཡིན་ནོ། ། དེ་ལྟར་སྟོན་པའི་དེ་ཁོ་ན་ཉིད་བརྙེས་པར་བསྟན་པས་ཚངས་པ་ལ་སོགས་པ་འདི་སྙམ་དུ་སེམས་པར་གྱུར་ཏེ། བདག་ཅག་ཁོ་ནས་ཟུང་འཇུག་མ་རྟོགས་པ་ཅིའི་ཕྱིར་སྙམ་དུ་སེམས་པ་དང་། དེ་བཟློག་པའི་ཕྱིར། དེ་ནས་མི་བསྐྱོད་པ་ལ་སོགས་པ་དེ་བཞིན་གཤེགས་པ་ཐམས་ཅད་ཀྱིས། འཇམ་དཔལ་ལ་སོགས་པའི་བྱང་ཆུབ་སེམས་དཔའ་དེ་དག་ལ་འདི་སྐད་ཅེས་བཀའ་བསྩལ་ཏོ། ། ཚངས་པ་ལ་སོགས་པ་བྱང་ཆུབ་སེམས་དཔའ་ཆེན་པོ་རྣམས་ཀྱིས་ཟུང་འཇུག་གི་ཡེ་ཤེས་རྟོགས་པ་ལྟ་ཅི་སྨོས། ངེད་དེ་བཞིན་གཤེགས་པ་རྣམས་ཀྱིས་སྐུ་གསུང་ཐུགས་ཀྱི་གསང་བ་སྟོན་པའི་ཡི་གེའི་རྡོ་རྗེའི་ཚིག་ཇི་སྙེད་ཅིག་རྡོ་རྗེ་འཆང་ཆེན་པོ་ལ་མངོན་སུམ་དུ་ཐོས་ཀྱང་། སྐུ་གསུང་ཐུགས་ཏེ་རྡོ་རྗེ་འཆང་ཆེན་པོའི་བྱང་ཆུབ་འབྲས་བུའི་མངོན་པར་རྟོགས་པ་ནི། ངེད་ཀྱིས་ཀྱང་དོན་དམ་པར་མི་ཤེས་ཤིང་མ་རྟོགས་སོ། ། དེ་ཅིའི་ཕྱིར་ཞེ་ན།
སྐྱེ་བ་མེད་པའི་རྡོ་རྗེ། རྡོ་རྗེ་འཆང་ཆེན་པོའི་མངོན་པར་བྱང་ཆུབ་པ་རྒྱུ་དང་འབྲས་བུ་གཉིས་སུ་མེད་པ་ནི། རྟོག་པ་ཐམས་ཅད་ཀྱི་ངོ་བོ་ཉིད་དང་ངེས་པར་བྲལ་བས་ན་ངོ་བོ་ཉིད་མེད་པ་དེ་ཉིད་ཀྱིས་ན་མི་འགྱུར་བ་སྟེ། དོན་དམ་པའི་བདེན་པ་ལས་བྱུང་ཞིང་སྐྱེས་པའི་ཕྱིར། རྟོགས་བྱའམ་འཐོབ་བྱར་མེད་དོ་སྙམ་དུ་དགོངས་སོ། ། དེ་ལྟར་རྡོ་རྗེ་འཆང་ཆེན་པོའི་བྱང་ཆུབ་རྙེད་པར་དཀའ་བ་བསྟན་པ་ན། ཚངས་པ་ལ་སོགས་པ་འདི་སྙམ་དུ་སེམས་ཏེ། ཁྱེད་དེ་བཞིན་གཤེགས་པ་རྣམས་ཀྱིས་ཀྱང་མ་རྟོགས་ན། ངེད་སེམས་ཅན་རྣམས་ཀྱིས་རྣམ་པ་ཐམས་ཅད་དུ་མི་རྟོགས་སོ་སྙམ་དུ་སེམས་པ་ན། དེ་དག་གི་སྒྱིད་ལུག་པ་བསལ་བའི་ཕྱིར།
ཀུན་རྫོབ་ཙམ་དུ་ཐོས་བསམ་སྒོམ་གསུམ་ལ་འབད་ན། སེམས་ཅན་ཐམས་ཅད་ཀྱི་དེ་ཁོ་ན་ཉིད་རྟོགས་ཤིང་ཐོབ་པར་འགྱུར་རོ་ཞེས་སྟོན་པ་ནི། རིགས་ཀྱི་བུ་ཞེས་བྱང་ཆུབ་སེམས་དཔའ་རྣམས་ལ་བོས་ནས། སྒོ་ང་ལས་སྐྱེས་པ་ལ་སོགས་པ་སེམས་ཅན་ཆེན་པོའི་ཁོངས་སུ་གཏོགས་པའི་སེམས་ཅན་ཇི་སྙེད་པ་དེ་དག་ཐམས་ཅད་ཐོས་བསམ་སྒོམ་པའི་རིམ་གྱིས་ཞུགས་པར་གྱུར་ན་དེ་ཁོ་ན་ཉིད་ཁོང་དུ་ཆུད་པའི་བྱང་ཆུབ་ལ་གནས་པ་སངས་རྒྱས་རྡོ་རྗེ་སྟེ་དེ་བཞིན་གཤེགས་པ་ཉིད་ཡིན་ནོ། ། དེ་ཅིའི་ཕྱིར་ཞེ་ན། ཀྱེ་མ་ཞེས་པ་ནི་ངེས་པར་རོ། ། ཁམས་གསུམ་དུ་གཏོགས་པའི་སེམས་ཅན་འདི་དག་ནི། ཆོས་ཀྱི་སྐུ་ལ་སོགས་པ་སྐུ་གསུམ་རྡོ་རྗེ་འཛིན་པ་དྲུག་པ་རྡོ་རྗེ་འཆང་ཆེན་པོའི་ངོ་བོ་ཉིད་ཡིན་པའི་ཕྱིར། ཐོས་བསམ་སྒོམ་གསུམ་ལ་རིམ་གྱིས་ཞུགས་ནས། སྐུ་གསུང་ཐུགས་རྡོ་རྗེ།
རྡོ་རྗེ་འཆང་ཆེན་པོའི་གཉིས་སུ་མེད་པའི་ཡེ་ཤེས་གདོན་མི་ཟ་བར་ཐོབ་པར་འགྱུར་བ་ཤ་སྟག་ཡིན་ནོ། ། དེ་ལྟར་བྱང་ཆུབ་སེམས་དཔའ་དང་དེ་བཞིན་གཤེགས་པ་རྣམས་ཕན་ཚུན་རྣམ་པར་སྨྲ་བས། བཅོམ་ལྡན་འདས་མཉེས་པར་མཛད་ནས། དོན་དེ་ཉིད་སྟོན་པ་རང་གི་གསུང་གིས་བསྟན་པ་ནི། དེ་ནས་ཞེས་སོགས་སོ། ། རང་བཞིན་གྱིས་དག་པའི་རྒྱུ་བ་དང་མི་རྒྱུ་བའི་དངོས་པོ་རྣམས་ཀྱི་བདག་མེད་པ་ནི་འོད་གསལ་བས་ཏེ། དེ་ལས་བྱུང་བའི་ཆོས་ཀྱི་དབྱིངས་ནི་བྱང་ཆུབ་ཀྱི་སེམས་རྡོ་རྗེ། རྡོ་རྗེ་འཆང་ཆེན་པོ་དེ་ནི་གནས་མེད་པ་ཡིན་ཡང་་་་་་དཀྱིལ་འཁོར་བ་མ་ལུས་པ་བསྐྱེད་པའི་གནས་སུ་གྱུར་པས། སྐུ་གསུང་ཐུགས་ཀྱི་རྡོ་རྗེ་ཡང་དག་པར་བྱུང་བས་དེ་བསྐྱེད་པ་དང་། རྟོགས་པས་ཏེ།
སངས་རྒྱས་ཀྱི་རྣམ་པར་འཕྲུལ་པའི་བྱ་བ་རྣམས་འབྱུང་ཞིང་འཇའ་ཚོན་ལྟར་སྣང་བས་སྨྲ་བ་དང་། རྣམ་པར་བརྟགས་ན་མི་རྙེད་པའི་ཕྱིར་སྨྲ་བ་མ་ཡིན་པའོ། ། རྣལ་འབྱོར་པས་སངས་རྒྱས་འགྲུབ་པའི་རྒྱུ་ཞུས་ལན་གྱི་སྒོ་ནས་བསྟན་པ་ནི། དེ་བཞིན་གཤེགས་པ་སྟེ་སངས་རྒྱས་ཐམས་ཅད་ཀྱི་སྐུ་ལ་སོགས་པའི་དངོས་གྲུབ་དང་པོར་གང་ལས་ཡང་དག་པར་བྱུང་། བར་དུ་གང་དུ་གནས། མཐར་གང་དུ་ཐིམ་པར་འགྱུར་ཞེས་ཞུས་པའོ། ། རྡོ་རྗེ་འཆང་ཆེན་པོས་ལན་གསུངས་པ་ནི། དངོས་གྲུབ་ཐམས་ཅད་ནི་རང་གི་སྐུ་གསུང་ཐུགས་གཅིག་ནས་གཅིག་ཏུ་བརྒྱུད་པའི་རྒྱུན་དེ་ཉིད་མི་བསྐྱོད་པས་ན་རྡོ་རྗེ་སྟེ། འོད་གསལ་བར་ཞུགས་པ་དེ་ཉིད་ལ་ཐ་སྙད་དུ་གནས་སོ། ། འཇིག་རྟེན་པའི་དངོས་གྲུབ་འབའ་ཞིག་ཏུ་མ་ཟད་ཀྱི།
སྟོབས་དང་མི་འཇིགས་པ་ལ་སོགས་པ་ཐམས་ཅད་མཁྱེན་པའི་ཡོན་ཏན་དང་། ཁམས་གསུམ་ཇི་སྙེད་པ་དག་ཀྱང་ཐ་སྙད་དུ་སྐུ་གསུང་ཐུགས་ལས་བྱུང་ཞིང་དེ་ཉིད་ལ་གནས་སོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་དངོས་གྲུབ་ཀྱི་རྒྱུ་སྐུ་གསུང་ཐུགས་དང་། ས་ལ་སོགས་པའི་ཁམས་གསུམ་པ་རྣམས་དོན་དམ་པར་གང་ན་གནས་ཞེས་ཞུས་པའོ། ། དེ་དག་ནི་ནམ་མཁའ་སྟེ་ཡང་དག་པའི་མཐའ་ལ་གནས་སོ་ཞེས་པ་ལན་ནོ། ། ནམ་མཁའ་སྟེ་ཡང་དག་པའི་མཐའ་གང་ན་གནས་ཞེས་ཞུས་པའོ། ། གང་དུ་ཡང་གནས་པ་མ་ཡིན་ནོ་ཞེས་པ་ལན་ནོ། ། དེ་བཞིན་གཤེགས་པ་རྣམས་ཀྱིས་ངོ་མཚར་བའི་སྒོ་ནས་ཀྱང་གཉིས་སུ་མེད་པའི་ཡེ་ཤེས་གསལ་བར་བསྟན་པ་ནི། རྣམ་པར་དག་པ་འོད་གསལ་བ་ལ་ངོ་མཚར་དུ་གྱུར། ལྟ་བ་ལ་རྨད་དུ་གྱུར་ནས།
ཨེ་མ་ཧོ་རྡོ་རྗེ་ཞེས་རབ་ཏུ་དང་བས་ལན་གཉིས་བཟླས་པའོ། ། ཨེ་མ་ཧོ་རྡོ་རྗེ་ཡིས་བཤད་པ། ། ཞེས་པ་བཤད་པ་རྙེད་པར་དཀའ་བ་ཉིད་ཀྱིས་ངོ་མཚར་བར་གྱུར་པ་སྟེ། ཨེ་མའོ་སྟེ་ངོ་མཚར་རོ། ། གང་ལ་ཞེ་ན། རྡོ་རྗེ་སྟེ་ཀུན་རྫོབ་དང་དོན་དམ་པའི་བདེན་པ་བཤད་ཅིང་བསྟན་པ་ལའོ། ། གང་དུ་ཞེ་ན། དོན་དམ་པའི་བདེན་པ་གང་དུ་ལུས་དང་ངག་དང་སེམས་མེད་པ་དེ་རུ་སྟེ། དེ་ལ་རྣམ་པ་ཐམས་ཅད་ཀྱི་མཆོག་དང་ལྡན་པའི་བདག་ཉིད་ཅན་གྱི་གཟུགས་ཏེ་ལྷའི་སྐུར་རྣམ་པར་བསྒོམ་ཞིང་སྐྱེད་པར་བྱེད་པ་དེ་ངོ་མཚར་རོ་ཞེས་པའོ། ། དེའི་ཐབས་བསྐྱེད་རིམ་པའི་ལྷའི་སྐུ་བསྐྱེད་པ་ལ་གསུམ་ལས།
སྡུད་པ་པོའི་ཚིག་གིས་སྟོན་པའི་ཁྱད་པར་བསྟན་པ་ནི། དེ་ནས་བཤད་པར་མཛད་ཅེས་སྦྱར་རོ། ། གང་གིས་ན་སྟོན་པ་རྡོ་རྗེ་འཛིན་ཏེ། དེ་ནི་སངས་རྒྱས་ཏེ་དེ་བཞིན་གཤེགས་པ་ཀུན་གྱིས་ཕྱག་བྱས་པ་དང་། རྡོ་རྗེ་གསུམ་ནི་སེམས་ཅན་ཐམས་ཅད་དོ། ། དེ་རྣམས་ཀྱི་མཆོག་ནི་ལྷ་ཆེན་པོ་དང་ཁྱབ་འཇུག་དང་ཚངས་པ་རྣམས་སོ། ། དེ་རྣམས་ཀྱི་མཆོག་ནི་ཉན་ཐོས་དང་རང་རྒྱལ་རྣམས་སོ། ། དེ་རྣམས་ཀྱི་མཆོག་ནི་རྡོ་རྗེ་འཆང་ཆེན་པོ་སྟེ། དེ་ནི། སྐུ་དཔག་ཏུ་མེད་པ་སྤྲུལ་ནས་འགྲོ་བའི་དོན་མཛད་པ།་་་་་
སྐུ་ཡི་དབང་ཕྱུག་གསུང་དབྱངས་དྲུག་ཅུ་དང་ལྡན་པས་ཆོས་སྟོན་པ་་་་་་གསུང་གི་དབང་ཕྱུག་དང་། དེ་བཞིན་དུ་ནི་ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པ་་་་་་ཐུགས་ཀྱི་དབང་ཕྱུག་དང་། སྟོད་ནས་མེ་འབར་སྨད་ནས་ཆུ་འཁྲུག་སོགས་་་་་་རྫུ་འཕྲུལ། ཟླ་བ་ཆུ་ནང་དུ་འཆར་བ་ལྟར་གདུལ་བྱ་གང་ན་ཡོད་པར་་་་་་ཀུན་ཏུ་འགྲོ་བའི་དབང་ཕྱུག་དང་། ཅི་འདོད་་་་་་སྟེར་བ་དང་། སེམས་་་་་་བསྐྱེད་དང་སྟོབས་སོགས་ཀྱི་་་་་་ཡོན་ཏན་བརྒྱད་པའོ། ། ཞེས་གསུངས་པ་ལྟར། དབང་ཕྱུག་གི་ཡོན་ཏན་བརྒྱད་དང་ལྡན་པས་ན་སྐུ་རྡོ་རྗེ་ལ་སོགས་པའི་རྡོ་རྗེ་གསུམ་ལ། མཆོག་སྟེ་ཁྱད་པར་དུ་དབང་བསྒྱུར་བར་མཛད་པས་ན། རྡོ་རྗེ་གསུམ་གྱི་དབང་ཕྱུག་མཆོག་གོ །
དེས་ཅི་ཞིག་བཤད་ཅེ་ན། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཀུན་བསྒྲུབ་པར་གྱུར་པའི་རིག་པའི་སྐྱེས་བུ་ནི་སྔགས་ཀྱི་སྐུ་སྟེ། དེ་བསྒོམ་ཞིང་སྐྱེད་པར་བྱེད་པ་བསྐྱེད་པའི་རིམ་པའོ། ། སྟོན་པའི་གསུང་གིས་མི་བསྐྱོད་པའི་དཀྱིལ་འཁོར་བསྐྱེད་པའི་ཏིང་ངེ་འཛིན་བསྟན་པ་ནི། སངས་རྒྱས་ཀྱི་དཀྱིལ་འཁོར་ཏེ་རྫོགས་པ་དང་མ་རྫོགས་པའི་སེམས་ཅན་གྱི་ཁམས་རྣམས་མཁའ་དབྱིངས་རྡོ་རྗེའི་དབུས་སུ་གནས་པ་སྟེ། འོད་གསལ་བར་ཆུད་པར་བསྒོམ་ཞེས་པ་གཞལ་ཡས་ཁང་གདན་དང་བཅས་པ་བསྐྱེད་ནས། ལྷག་མོས་བསྡུ་བ་སྔོན་དུ་འགྲོ་བ་ཅན་གྱི་དེ་བཞིན་ཉིད་ལ་བྱང་ཆུབ་པ་བསྟན་ཏོ། ། དེ་ནས་སེམས་ཅན་གྱི་ཚོགས་ཐམས་ཅད་རྡོ་རྗེའི་སྐུ་སྟེ་སྐུ་རྡོ་རྗེའི་རྒྱུར་གྱུར་པ་ཟླ་བའི་གཟུགས་སུ་རབ་ཏུ་བསྒོམས་ནས་ཞེས་པར་ཟླ་བ་ལས་བྱང་ཆུབ་པའོ། ། ཟླ་བའི་སྤྱི་བོར་ཏེ་སྟེང་དུ་འབྲུ་གསུམ་ཡོངས་སུ་གྱུར་པ་ལས་རྡོ་རྗེ་རྩེ་མོ་ལྔ་པ་བསྒོམ་པ་ཕྱག་མཚན་ལས་བྱང་ཆུབ་པའོ། ། དེ་ཡོངས་སུ་གྱུར་པ་ལས་མི་བསྐྱོད་པ་ཞལ་གསུམ་པ་སྐུ་གསུམ་ལས་བྱུང་བ་སྟེ་སྐུ་གསུམ་གྱི་བདག་ཉིད་ཅན་འོད་ཟེར་ལྔ་རྣམ་པར་འཕྲོ་བ་རྣམ་པར་བསམ་ཞེས་པ་དང་པོ་སྦྱོར་བའོ། །
རྡོ་རྗེ་འཁོར་ལོ་འཛིན་བསམས་ན། ། ཞེས་པ། ཕྱག་རྒྱ་དང་སྙོམས་པར་ཞུགས་པས་དཀྱིལ་འཁོར་པ་རྣམས་བསྐྱེད་དེ། སྤྲོས། བསྡུས་རང་གནས་སུ་བཀོད་པ་དཀྱིལ་འཁོར་རྒྱལ་མཆོག་གོ ། ལྷའི་སྐུ་དེ་ལྟ་བུ་བསམས་ན། རྣལ་འབྱོར་པས་བྱང་ཆུབ་སྟེ། མི་བསྐྱོད་པ་ཉིད་མྱུར་དུ་ཐོབ་པར་འགྱུར་རོ། ། རྣམ་སྣང་ལ་སོགས་པའི་ཏིང་ངེ་འཛིན་གྱི་དབྱེ་བས་བསྒོམ་པ་ནི། ཇི་སྐད་བཤད་པའི་རིམ་པ་འདི་ཉིད་ཀྱིས་རྣམ་སྣང་ལ་སོགས་པའི་རྣལ་འབྱོར་པས།
འཁོར་ལོ་ལ་སོགས་པ་ཡོངས་སུ་གྱུར་པ་ལས། ཐམས་ཅད་དེ། རྣམ་པར་སྣང་མཛད་ལ་སོགས་པའི་གསང་བ་འདི་ནི། རིགས་ཀྱི་བྱེ་བྲག་གིས་ལྷའི་གཟུགས་འཛིན་པའི་གསང་བ་རྣམ་པར་བསམ་མོ། ། གཞན་དུ་སྟེ་རྣམ་པ་གཞན་གྱིས་བསྒོམས་ན། རྣམ་སྣང་ལ་སོགས་པ་དེ་དག་གི་དངོས་གྲུབ་མཆོག་གི་རྒྱུར་མི་འགྱུར་རོ། ། རྣལ་འབྱོར་གྱི་སྤྱོད་པ་བསྟན་པ་ལ་ལྔ་ལས། ཡེ་ཤེས་ཀྱི་ཕྱག་རྒྱ་དང་སྙོམས་པར་འཇུག་པ་བསྟན་པ་ནི། དེ་ལྟར་བདག་ཉིད་ལྷའི་སྐུར་བསྐྱེད་ནས་དེའི་འོག་ཏུ་ཅི་ཞིག་བྱ་ཞེ་ན། མཉེས་པར་བྱེད་པ་སྟེ་དགའ་བའི་བདེ་བ་སྐྱེད་པར་བྱེད་པར་རྣམ་པར་བསམ།
སུ་ཞིག་མཉེས་པར་བྱེད་ཅེ་ན། ཁམས་གསུམ་ནི་རྣལ་འབྱོར་པ་རང་གི་ལུས་ཏེ། དེ་ལས་བྱུང་བ་ནི་དེ་ལ་གནས་པའི་རྒྱལ་པོ་ཆེ་སྟེ་རྡོ་རྗེ་དབྱིངས་ཀྱི་དབང་ཕྱུག་མའོ། ། ཐབས་གང་གིས་ཤེ་ན། རྡོ་རྗེའི་སྐུ་སྟེ་སྐྱེས་པ་དང་བུད་མེད་ཀྱི་དབང་པོ་གཉིས་ཀྱིས་མཚན་པའི་ཆགས་པ་དང་། ཆགས་པ་དང་བྲལ་བ་དང་། ཆགས་པ་བར་མ་གསུམ་ཉམས་སུ་མྱོང་བ་ཉིད་ཀྱིས་སོ། ། ཇི་སྐད་བཤད་པའི་ཚུལ་དེས་ནི། ཁྱུ་མཆོག་སྟེ་ཟུང་འཇུག་ལ་གནས་པའི་རྣལ་འབྱོར་པ་མཉེས་པར་འགྱུར་རོ། ། ཕན་ཡོན་བསྟན་པ་ནི།
བདེན་པ་མཐོང་བ་གང་ལ་ལ་ཞིག་བྱང་ཆུབ་སྟེ་ཡེ་ཤེས་ཀྱི་ཕྱག་རྒྱ་ལ་སེམས་པས་ན། བྱང་ཆུབ་སེམས་དཔའ་བསྐྱེད་པའི་རིམ་པ་མཐར་ཕྱིན་ནས། རྫོགས་པའི་རིམ་པ་ལ་གནས་པས་ན་གྲགས་ཆེན། བརྩོན་འགྲུས་བརྟུལ་བ་ཅན་ཡིན་པས་ན། གཟི་ཆེ་བ་རྣམས་ཀྱིས་ཡེ་ཤེས་ཀྱི་ཕྱག་རྒྱ་དང་སྙོམས་པར་འཇུག་པས་ནི། ཞག་བདུན་གྱིས་ཏེ་རིང་པོ་མི་ཐོག་པར་སྐུ་གསུམ་དབྱེར་མེད་རྡོ་རྗེ་འཆང་ཆེན་པོའི་དངོས་གྲུབ་ཐོབ་པར་འགྱུར་རོ། ། ཕྱི་རོལ་གྱི་ཕྱག་རྒྱ་དང་སྙོམས་པར་ཞུགས་ནས་བདེ་བ་ལ་བསླབ་པར་བྱ་བ་ནི། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ་སྐུ་གསུང་ཐུགས་རྡོ་རྗེ་འདོད་ཆགས་ཆེན་པོའི་མེས་ཞུ་བར་གྱུར་པ་རྣམས། ཐིག་ལེའི་གཟུགས་གཅིག་ཏུ་གྱུར་པ་དེ་ནི་སྐུ་གསུང་ཐུགས་རྡོ་རྗེ་བསྡུས་པའོ། ། དེ་གང་ཞེ་ན།
གསང་བ་སྟེ་ཆོས་འབྱུང་ངོ་། ། དེ་བསྒྲུབ་པའི་ཡན་ལག་གི་ཆོ་ག་ནི། གསང་བ་སྟེ་དེ་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། ཕྱག་རྒྱ་ཆེན་པོ་ནི་སྒྲུབ་པ་པོའོ། ། དེའི་དོན་ནི་ཀུན་ཏུ་དགའ་བའོ། ། དེ་འཁྱུད་པ་ལ་སོགས་པས་བརྟགས་ཤིང་རྫོགས་པར་བྱེད་པས་ན། ཕྱག་རྒྱ་ཆེན་པོའི་དོན་བརྟག་པའོ། ། དེ་གང་ཞེ་ན། མཉམ་པར་རྗེས་སུ་འགྲོ་བས་ན་སྐུ་གསུང་ཐུགས་ཀྱི་དམ་ཚིག་སྟེ། ཕྱག་རྒྱ་དང་སྙོམས་པར་ཞུགས་པ་ལས་བྱུང་བའི་འདོད་ཆགས་དང་།
འདོད་ཆགས་དང་བྲལ་བ་དང་། འདོད་ཆགས་བར་མའི་མཚན་ཉིད་ཅན་གྱི་ཡེ་ཤེས་གསུམ་སྟེ། དེ་དག་ཡོངས་སུ་ཤེས་པའི་རྒྱུར་ཆོ་ག་བཞིན་དུ་སྟེ། ཕྱག་རྒྱ་འདུ་བྱས་པའི་ཆོ་ག་སྔོན་དུ་འགྲོ་བས་བསྒོམ་ཞིང་ཉེ་བར་སྤྱད་ན། སངས་རྒྱས་ཉིད་ཐོབ་པར་འགྱུར་རོ། ། མཉམ་པར་བཞག་པའི་རྣལ་འབྱོར་པས་ཕྱི་རོལ་གྱི་ལྷར་དམིགས་པ་དགག་པ་ནི། དེ་ནས་ཕྱག་ན་རྡོ་རྗེ། རྡོ་རྗེ་འཆང་ཆེན་པོས། རྟོག་པའི་རྣལ་འབྱོར་ལ་གནས་པའི་སྒྲུབ་པ་པོ་ཐམས་ཅད་ཀྱི་ལུས་ལ་སོགས་པའི་ཡུལ་མ་ཡིན་པས་གསང་བ། རྫོགས་རིམ་པའི་རྣལ་འབྱོར་པ་ཉིད་ཀྱི་སྤྱོད་པ་འདི་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། །
རྫོགས་རིམ་ལ་གནས་པའི་རྣལ་འབྱོར་པ་བྱང་ཆུབ་མཆོག་སྟེ་རྡོ་རྗེ་འཆང་ཆེན་པོའི་ངོ་བོ་ཉིད་དུ་གྱུར་པར་འདོད་ཅིང་བསྒོམ་ན། ལག་པའི་ཕྱག་རྒྱ་སྟེ་རང་ལས་ཐ་དད་པའི་ཕྱི་རོལ་གྱི་ལྷ་ལ་མངོན་པར་ཞེན་པ་མི་བཅིང་སྟེ། བདག་ཉིད་རྡོ་རྗེ་སེམས་དཔའ་མངོན་སུམ་ཡིན་ན། དེ་ལས་གཞན་པའི་ལྷ་གཞན་ཅི་ཚོལ་ཞེས་གསུངས་སོ། ། དོན་ཐམས་ཅད་འགྲུབ་པར་བྱེད་པའི་གསང་བའི་སྔགས་རྣམས་ནི། སྔགས་རྣམས་ཀུན་ཏེ། དེ་ལྟ་བུའི་གསང་བ་འདུས་པའི་རྣལ་འབྱོར་པ་རྣམས་ཀྱི་དམ་ཚིག་ལག་པའི་ཕྱག་རྒྱ་མི་བཅིང་ངོ་ཞེས་པ་འདི་ནི། རྒྱལ་བ་ཀུན་ཀྱང་སྟེ་དེ་བཞིན་གཤེགས་པ་ཐམས་ཅད་ཀྱིས་ཀྱང་འདའ་བར་མི་མཛད་དོ། ། སྐུ་གསུང་ཐུགས་ཀྱི་དམ་ཚིག་གསལ་བར་བསྟན་པ་ནི། སངས་རྒྱས་ཏེ་སྐུ་རྡོ་རྗེའི་རིགས་སུ་རྟོགས་པ་རྣམས་ཀྱིས་ཉམས་སུ་བླང་བར་བྱ་བའི་དམ་ཚིག་ནི།
བཤང་གཅི་ལ་སོགས་པ་དག་ལ་སྨད་ཅིང་གཤུང་བ་ཉིད་དུ་བསྔགས་པས་མི་བྱའོ། ། དེ་བས་ན་ཆོ་ག་བཞིན་དུ་སྟེ་འཁྱུད་པ་ལ་སོགས་པའི་སྦྱོར་བ་བསྐྱེད་པའི་བདུད་རྩི་ཁུ་བ་དང་། ཁྲག་ལ་སོགས་པ་བཟའ་བར་བྱ་ཞིང་ཉེ་བར་སྤྱད་པར་བྱའོ། ། དེ་ཅིའི་ཕྱིར་ཞེ་ན། བཤད་མ་ཐག་པའི་གསང་བ་འདི་རྡོ་རྗེ་གསུམ་བྱུང་སྟེ་ལུས་ངག་ཡིད་གསུམ་བདེ་བར་གནས་པར་བྱེད་པའི་བཅུད་ལེན་ཡིན་ནོ། ། གསུང་རྡོ་རྗེའི་རིགས་སུ་གཏོགས་པའི་ཉམས་སུ་བླང་བར་བྱ་བའི་དམ་ཚིག་ནི་ཐ་མ་དང་། འབྲིང་དང་། མཆོག་གི་བུད་མེད་ཇི་སྙེད་པ་ཡོད་པ་རྣམས་ཀྱིས་ཁམས་གསུམ་དག་གི་ལམ་མཆོག་ན་ཞེས་པ། ཁམས་གསུམ་ནི་སེམས་ཅན་རྣམས་ཏེ་དེ་དག་གི་བསྒྲུབ་པར་བྱ་བའི་ལམ་མཆོག་ནི་པདྨ་སྟེ་དེ་ལ་ཡོད་པའི་འདོད་པའི་གདུགས་དང་། ཟླ་བ་གང་པ་དང་རུས་སྦལ་ཞེས་བྱ་ལ་སོགས་པའི་རྩ་སྦུབས་ཐམས་ཅད་ཆོ་ག་བཞིན་དུ་སྟེ།
རྗེས་སུ་མཉེས་པར་བྱེད་པ་ལ་སོགས་པའི་ཆོ་ག་དང་བཅས་པས། ངག་གི་རྡོ་རྗེ་སྟེ་རོ་འཛིན་གྱི་བྱ་བས་བསྐྱོད་ལ། ཀུན་ཏུ་ལོངས་སྤྱོད་ཅིང་དགའ་བར་བྱའོ། ། དེ་ལས་བྱུང་བ་རྣམས་སྨད་པར་མི་བྱ་ཞིང་མྱང་བར་བྱའོ། ། ཐུགས་ཀྱི་རྡོ་རྗེའི་རིགས་སུ་རྟོགས་པའི་ཉམས་སུ་བླང་བར་བྱ་བའི་དམ་ཚིག་ནི། རྡོ་རྗེ་སྐུ་གསུམ་ལ་གནས་པ་སྟེ་རྣམ་སྣང་ལ་སོགས་པའི་ངོ་བོ་ཉིད། དམ་ཚིག་ཇི་སྙེད་ཡོད་པ་སྟེ་པད་མ་ཅན་ལ་སོགས་པའི་བུད་མེད་ཀུན་རྡོ་རྗེ་གསུམ་གྱི་དམ་ཚིག་གིས་ཏེ་བདག་ཉིད་ཀྱི་ལུས་དང་ངག་དང་ཡིད་ཀྱི་བྱ་བ་རྣམས་ཀྱིས་མགུ་ཞིང་ཚིམ་པ་དག་ཏུ་བྱའི། དེ་དག་གི་ཐུགས་ཀྱི་རྡོ་རྗེས་སྨད་ཅིང་ཐུགས་དབྱུང་བར་མི་བྱ་སྟེ། སེམས་ཀྱི་རྩ་བ་ལུས་ཡིན་པའི་ཕྱིར་དང་། ལུས་ཀྱི་རྩ་བ་སེམས་ཡིན་པའི་ཕྱིར་ཞེས་བྱ་བར་དགོངས་སོ། །
རྡོ་རྗེའི་དམ་ཚིག་གསུམ་ནི་སྐུ་གསུང་ཐུགས་ཀྱི་དམ་ཚིག་གོ ། ཐུན་མོང་མ་ཡིན་པས་ན་ཆེན་པོ་སྟེ། དེ་སྟོན་པར་མཛད་པ་རྡོ་རྗེ་འཆང་ཆེན་པོས་དེ་སྐད་ཅེས་བཀའ་བསྩལ་ཏོ། ། སྤྱོད་པ་གསུམ་ལ་གནས་པའི་རྣལ་འབྱོར་པས་ཕྱི་རོལ་གྱི་ལྷར་ཞེན་པ་སྤང་ཞིང་། རང་ཉིད་ལྷར་བསྒྲུབ་པ་བསྟན་པ་ནི། དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱིས་བསྟན་པ་ཉན་ཐོས་ལ་སོགས་པ་དམན་པ་རྣམས་ལ་སྦ་བར་བྱ་བ་ཡིན་པས་ན་གསང་བའི་རྡོ་རྗེ་སྟེ། དེ་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། སྔར་ལག་པའི་ཕྱག་རྒྱ་མི་བཅིང་ངོ་ཞེས། རང་ལས་ཐ་དད་པའི་ཕྱི་རོལ་གྱི་ལྷ་ལ་ཞེན་པ་སྤང་བ་དེ་གསལ་བར་བྱེད་པ་ནི། རིགས་བརྒྱ་མདོར་བསྡུས་ན་རྣམ་སྣང་ལ་སོགས་པ་སངས་རྒྱས་ལྔར་ནི་རབ་ཏུ་བསྒྲགས་ཤིང་།
དེ་དག་ཀྱང་རང་གི་གཟུགས་ལ་སོགས་པ་ཕུང་པོ་ལྔའི་བདག་ཉིད་ཡིན་གྱི། དེ་ལས་གཞན་པ་མེད་དོ། ། དེ་བཞིན་དུ་རང་གི་ཕུང་པོ་ལས་མ་གཏོགས་པའི་བྱང་ཆུབ་སེམས་དཔའ་ཡང་ཡོད་པ་མ་ཡིན་ཏེ་ཡུལ་འཛིན་པ་ལ་གཙོ་བོར་གྱུར་པས་ན་རྡོ་རྗེ་སྟེ་མིག་ལ་སོགས་པའི་སྐྱེ་མཆེད་དག་པའི་སྙིང་པོ་ལ་སོགས་པའི་བྱང་ཆུབ་སེམས་དཔའི་དཀྱིལ་འཁོར་ཡིན་གྱི། དེ་ལས་གཞན་ན་བྱང་ཆུབ་སེམས་དཔའི་དཀྱིལ་འཁོར་མེད་དོ། ། སྤྱན་ལ་སོགས་པའི་རིག་མ་རྣམས་ཀྱང་རང་གི་ཕུང་པོ་ལ་རྫོགས་པའི་ཐབས་བསྟན་པ་ནི། དེ་ནས་ཕྱག་ན་རྡོ་རྗེས་སྣོད་དང་བཅུད་ཀྱིས་བསྡུས་པའི་ཁམས་གསུམ་པོ་གང་གིས་ཀུན་ཏུ་བསགས་ཤིང་བསྐྱེད་པ་དེ་ནི། ཁམས་གསུམ་བསགས་པ་སྟེ་ས་ལ་སོགས་པའོ། ། དེ་ཉིད་འོད་གསལ་ལ་འཇུག་ཅིང་གནས་པས་ན་རྡོ་རྗེ་སྟེ། དེ་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། སྤྱན་ལ་སོགས་པ་ལྷ་མོར་ཡོངས་སུ་བརྟགས་པ་རྣམས་ནི།
ཟིན་པ་དང་མ་ཟིན་པའི་ས་དང་ཆུ་དང་མེ་དང་རླུང་དག་ལས་གུད་ན་མེད་ཀྱི་ས་ལ་སོགས་པ་དེ་དག་ཉིད་ལ་སྤྱན་ལ་སོགས་པའི་ལྷ་མོར་རབ་ཏུ་བསྒྲགས་སོ། ། ནམ་མཁའི་རྡོ་རྗེ་ནི་འོད་གསལ་བའོ། ། དེ་ཉིད་ནི་རྒྱུ་བ་དང་མི་རྒྱུ་བ་ཐམས་ཅད་ལ་མཉམ་པར་ཁྱབ་ཅིང་རྗེས་སུ་འགྲོ་བས་ན་དམ་ཚིག་སྟེ། དེ་ཉིད་ནི་དྲུག་པ་རྡོ་རྗེ་འཛིན་པ་ཡིན་ནོ། ། དེ་བཞིན་གཤེགས་པ་ཐམས་ཅད་ནི་ཕུང་པོ་ལྔ་ཡི་ངོ་བོ་ཉིད་རྣམ་སྣང་ལ་སོགས་པའོ། ། དེའི་གནས་ནི་ས་ལ་སོགས་པའི་ངོ་བོ་ཉིད་ལྷ་མོ་རྣམས་ཏེ། དེ་དག་གི་དབང་ཕྱུག་རྡོ་རྗེ་འཆང་ཆེན་པོས་དེ་སྐད་བཀའ་སྩལ་ཏོ། ། བླ་མ་ལ་ཇི་ལྟར་བལྟ་ཞིང་བསྙེན་བཀུར་བྱ་བའི་ཚུལ་ལ་བདུན་གྱི། འཁོར་རྣམས་དྲི་བའི་སྐབས་དབྱེ་བའི་ཕྱིར་འོད་གསལ་ལ་ཞུགས་པ་ནི། དེ་ནས་བཅོམ་ལྡན་འདས་རྡོ་རྗེ་འཆང་ཆེན་པོ།
རྣམ་སྣང་ལ་སོགས་པ་དང་། སའི་སྙིང་པོ་ལ་སོགས་པ་དང་། སྤྱན་མ་ལ་སོགས་པ་དེ་བཞིན་གཤེགས་པ་ཐམས་ཅད་ཀྱི་མཉམ་པ་ཉིད་ཕུང་པོ་ལྔ་ལ་སོགས་པ་དང་། གཉིས་སུ་མེད་པ་ལ་སྤྱོད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པ་ཐམས་ཅད་ཀྱི་འཁོར་གྱི་དཀྱིལ་འཁོར་བསྡུས་ལ། ཕུང་པོ་ལྔ་ལ་སོགས་པའི་ངོ་བོ་ཉིད། རྣམ་སྣང་ལ་སོགས་པ་གནས་ཇི་ལྟ་བ་བཞིན་དུ་གནས་པ་ལ་གཟིགས་ནས་ཅང་མི་གསུང་བར་གྱུར་ཏོ། ། འཁོར་རྣམས་ཕན་ཚུན་དྲི་བའི་ཚུལ་གྱིས་ཇི་ལྟར་བལྟ་བར་བྱ་བ་ལ་བྱམས་པས་ཞུས་པ་ནི། དེ་ནས་ཞེས་སོགས་ཏེ་བཅོམ་ལྡན་འདས་ཞེས་བོས་ནས། རྫོགས་པ་དང་མ་རྫོགས་པའི་དེ་བཞིན་གཤེགས་པ་ཐམས་ཅད་ཀྱི་སྐུ་ལ་སོགས་པའི་གསང་བ་ནི་དེ་ཁོ་ཉིད་དེ།
དེ་སྟོན་པའི་གཞུང་གི་ཚོགས་ནི་གསང་བ་འདུས་པའོ། ། དེར་དབང་བསྐུར་བ་ནི་དེ་བཞིན་གཤེགས་པ་ཐམས་ཅད་ཀྱིས་རྗེས་སུ་གནང་ཞིང་བདག་པོར་མཛད་པའོ། ། འཇིག་རྟེན་དང་འཇིག་རྟེན་ལས་འདས་པའི་སྤྱོད་པ་སྟོན་པས་ན་སློབ་དཔོན་ཏེ། དེ་ལ་ཁྱེད་དེ་བཞིན་གཤེགས་པ་རྣམས་དང་། བདག་ཅག་བྱང་ཆུབ་སེམས་དཔའ་རྣམས་ཀྱིས་རྣམ་པ་གང་གིས་ཇི་ལྟར་བལྟ་བར་བགྱི། ཞེས་ཞུས་པའོ། ། དེ་བཞིན་གཤེགས་པ་རྣམས་ཀྱིས་ལན་གསུངས་པ་ནི། བྱང་ཆུབ་ཀྱི་སེམས་རྡོ་རྗེ། རྡོ་རྗེ་འཆང་ཆེན་པོ་དང་འདྲ་བར་བལྟ་བར་བྱའོ། ། དེ་ཅིའི་ཕྱིར་ཞེ་ན།
བྱང་ཆུབ་ཀྱི་སེམས་དང་སྟེ། རྡོ་རྗེ་འཆང་ཆེན་པོ་དང་། སློབ་དཔོན་དང་། མི་བསྐྱོད་པ་དག་གཉིས་སུ་དབྱེར་མེད་དེ། རྒྱུ་དང་འབྲས་བུ་ཐ་མི་དད་ཅིང་། རྒྱུ་དང་འབྲས་བུའི་ངོ་བོ་ཉིད་ཀྱིས་དབྱེར་མེད་པ་ཡིན་པའི་ཕྱིར་རོ། ། དེ་མཆོད་ཅིང་བཀུར་བ་སོགས་ལ། ཐེ་ཚོམ་དང་བྲལ་བར་བསྟན་པ་ནི། རིགས་ཀྱི་བུ་ཞེས་བྱམས་པ་ལ་བོས་ནས། བླ་མ་ལ་བསྙེན་བཀུར་བྱ་བའི་ཚུལ་ཤིན་ཏུ་མདོར་བསྡུས་ཏེ་བསྟན་ན།
ཤར་ལ་སོགས་པའི་ཕྱོགས་བཅུའི་འཇིག་རྟེན་གྱི་ཁམས་གྲངས་མེད་པ་དག་ན། སངས་རྒྱས་དང་བྱང་ཆུབ་སེམས་དཔའ་གྲངས་མེད་པ་ཇི་སྙེད་ཅིག་ཆོས་ཀྱི་སྐུས་མི་གཡོ་བས་ན་འཁོད་ཅིང་། ལོངས་སྤྱོད་རྫོགས་པའི་སྐུས་འོག་མིན་དུ་རྒྱུན་མི་འཆད་པར་སྟོན་པར་མཛད་པས་ན་འཚོ་ལ། སྤྲུལ་པའི་སྐུས་སེམས་ཅན་རྣམས་ལ་མཐོ་རིས་དང་ཐར་པ་ཐོབ་པར་མཛད་པས་ན་སྐྱོང་བ་དེ་དག་དུས་གསུམ་དུ་ལྷགས་ནས། གསང་བ་འདུས་པ་སྟོན་པའི་སློབ་དཔོན་དེ་ལ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་མཆོད་པས་ཡང་དག་པར་མཆོད་ནས་རང་གི་སངས་རྒྱས་ཀྱི་ཞིང་དེར་འགྲོ་ཞིང་། འདི་སྐད་དུ། བདག་ཅག་གི་ཕའོ། ། བདག་ཅག་གི་མའོ། ། བདག་ཅག་གི་སྟོན་པའོ་ཞེས་སོགས་ཚིག་གི་ཚོགས་འབྱིན་པར་བྱེད་དོ། ། སློབ་དཔོན་ལ་བསྙེན་བཀུར་བྱས་པའི་བསོད་ནམས་ཀྱི་ཕུང་པོ་ཇི་སྙེད་ཅིག་འབྱུང་བ་སྟོན་པ་ནི།
ཕྱོགས་བཅུའི་འཇིག་རྟེན་གྱི་ཁམས་ཀྱི་སྐུ་གསུང་ཐུགས་ཀྱི་རྡོ་རྗེའི་རང་བཞིན་གྱི་དེ་བཞིན་གཤེགས་པ་ཇི་སྙེད་པ་དག་ལ་མཆོད་པ་བྱས་པ་ལས་བྱུང་བའི་བསོད་ནམས་ཀྱིས་ཕུང་པོ་བས་ཀྱང་། སློབ་དཔོན་གྱི་བ་སྤུའི་བུ་ག་གཅིག་ལ་མཆོད་པ་བྱས་པའི་བསོད་ནམས་ཁྱད་པར་དུ་འཕགས་སོ། ། དེའི་རྒྱུ་མཚན་བྱང་ཆུབ་ཀྱི་སེམས་བསྐྱེད་པས་ན། བྱང་ཆུབ་ཀྱི་སེམས་ནི་སློབ་དཔོན་ཏེ། དེ་ནི་སྟོབས་དང་མི་འཇིགས་པ་ལ་སོགས་པ་ཐམས་ཅད་མཁྱེན་པའི་ཡེ་ཤེས་ཀྱི་འབྱུང་གནས་ཡིན་པའི་ཕྱིར་ཞེས་པའི་དོན་ནོ། ། དེ་ནས་བྱང་ཆུབ་སེམས་དཔའ་བྱམས་པ་སློབ་དཔོན་ལ་ཇི་ལྟར་བལྟ་བར་བགྱི་ཞེས་པ་ཐེ་ཚོམ་གྱི་ཚིག་ཏུ་མཆོད་པའི་གནས་ལ་སོམ་ཉི་སྐྱེས་པ་ཉེས་པ་ཆེན་པོ་ཡོད་པས་འཇིགས་ཤིང་སྐྲག་ནས་ཅང་མི་སྨྲ་བར་གྱུར་ཏོ། ། དེ་ལྟར་བྱམས་པ་ཅང་མི་སྨྲ་བར་གྱུར་པས་ལན་མ་ཐོབ་པ་དང་། ཡང་དོན་དེ་བསྐུལ་བར་བྱ་བའི་ཕྱིར་དེ་ནས་ཞེས་པ་ལ་སོགས་པ་གསུངས་སོ། ། རྡོ་རྗེ་འཛིན་པ་ནི་དཀྱིལ་འཁོར་གྱི་བདག་པོའོ། ། དངོས་གྲུབ་ཀྱི་དམ་ཚིག་ནི་སྤྲུལ་པའི་སྐུ་སྟེ།
དེ་ལ་དམིགས་པ་རྡོ་རྗེ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ནས། འཁོར་གྱི་བྱང་ཆུབ་སེམས་དཔའ་དེ་རྣམས་ལ་མི་བསྐྱོད་པ་ལ་སོགས་པ་དེ་བཞིན་གཤེགས་པ་རྣམས་ཀྱིས་བཀའ་བསྩལ་པ། བྱང་ཆུབ་སེམས་དཔའ་ཁྱེད་རྣམས་ཞེས་སོགས་སོ། ། དེ་བཞིན་གཤེགས་པ་རྣམས་ཀྱིས་གསུང་ཐོས་ནས། འཁོར་གྱི་བྱང་ཆུབ་སེམས་དཔའ་རྣམས་ཀྱི་ཞུས་པ་ནི། དེ་ནས་བྱང་ཆུབ་སེམས་དཔའ་ཆེན་པོ་རྣམས་ཀྱིས་ཞེས་སོ། ། དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་དངོས་གྲུབ་སྟེ། དེ་བཞིན་གཤེགས་པ་ཐམས་ཅད་ཀྱི་བདག་ཉིད་ཅན་གྱི་སྤྲུལ་པའི་སྐུ་གང་ན་བཞུགས་ཞེས་པའོ། ། རྡོ་རྗེ་སློབ་དཔོན་ཏེ་མི་བསྐྱོད་པའི་སྐུ་དང་གསུང་དང་ཐུགས་རྡོ་རྗེ་ལ་གནས་སོ་ཞེས་པ་ལན་ནོ། ། སྐུ་གསུང་ཐུགས་རྡོ་རྗེ་གང་ལ་གནས་ཞེས་ཞུས་པའོ། །
དེ་ནི་བྱང་ཆུབ་ཀྱི་སེམས་རྡོ་རྗེ་ལོངས་སྤྱོད་རྫོགས་པའི་སྐུ་ལ་གནས་སོ་ཞེས་པ་ལན་ནོ། ། ལོངས་སྐུ་གང་ལ་གནས་ཤེ་ན། ཆོས་ཀྱི་སྐུ་ལ་གནས་སོ། ། ཆོས་ཀྱི་སྐུ་གང་ལ་གནས་ཞེ་ན། དེ་ནི་གང་ལ་ཡང་མི་གནས་ཏེ། དེའི་རང་བཞིན་ཇི་ལྟ་བུ་ཡིན་པ་ནི། བླ་མའི་མན་ངག་ལས་ཤེས་པར་བྱའོ་ཞེས་པའོ། ། དེ་ནས་བྱང་ཆུབ་སེམས་དཔའ་དེ་དག་ཐེ་ཚོམ་དང་བྲལ་བར་གྱུར་ཏེ། སྟོན་པ་པོ་ལ་ངོ་མཚར་དུ་གྱུར། དེའི་རྒྱུ་ལ་རྨད་དུ་གྱུར་ནས་ཅང་མི་སྨྲ་བར་འཁོད་དོ། །
དེའི་དོན་བསྡུ་བ་ནི། དེ་ནས་བྱང་ཆུབ་སེམས་དཔའ་བྱམས་པ་ཞེས་བྱ་བ་ནས་བརྩམས་ཏེ། གང་ནའང་མི་གནས་སོ་ཞེས་བྱ་བའི་བར་གྱི་གཞུང་གི་ཚོགས་ཀྱིས། ཇི་ལྟར་རྫོགས་པར་འགྱུར་བའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་དཀྱིལ་འཁོར་གྱི་བདག་པོ་མི་བསྐྱོད་པ་གསང་བ་འདུས་པའི་སྟོན་པ་པོར་གྱུར་པས་མཆོད་པར་བྱ་བ་དང་། བླ་མར་བྱ་བ་ཡིན་པས་བདག་ཅག་རྣམས་ཀྱི་ཕའོ། ། ཞེས་བྱ་བ་ལ་སོགས་པའི་ཚིག་སྙན་པས་མངོན་པར་བསྟོད་དེ། ཕྱི་དང་ནང་གི་མཆོད་པ་རྣམས་ཀྱིས་ཇི་ལྟ་བ་བཞིན་དུ་ཡང་དག་པར་མཆོད་པ་དེ་བཞིན་དུ། རིམ་པ་གཉིས་ལ་ཡང་དག་པར་བརྟེན་ཏེ། རྒྱན་རྣམ་པ་བདུན་དང་། བཤད་པའི་ཚུལ་རྣམས་ཀྱིས་གང་གསང་བ་འདུས་པ་རྣམ་པར་དབྱེ་བ་དེ་ཡང་མ་འོངས་པའི་ལག་ན་རྡོ་རྗེ།
རྡོ་རྗེ་འཆང་ཆེན་པོ་མངོན་སུམ་པ་བཞིན་གུས་པ་བསྐྱེད་ནས་མཆོད་པ་བྱའོ། ། ཞེས་པ་འདིའི་དོན་སྟོན་པ་ཡིན་ནོ། ། དེ་ཉིད་ལུང་གིས་བསྒྲུབ་པ་ནི། དོན་འདི་ཉིད་གསལ་བར་བྱ་བའི་ཕྱིར། དཔལ་སྒྱུ་འཕྲུལ་དྲྭ་བ་ཞེས་བྱ་བའི་རྒྱུད་ཆེན་པོ་ལས། སློབ་དཔོན་ཅི་འདྲ་བར་བལྟ་བར་བྱ་ཞེ་ན། བླ་མ་སངས་རྒྱས་ཀུན་དང་མཉམ། ། དེ་ཉིད་རྟག་ཏུ་རྡོ་རྗེ་འཆང་། ། དེ་བཞིན་གཤེགས་པ་རིན་ཆེན་ཏོག ། དེ་ནི་ཡེ་ཤེས་རྒྱ་མཚོ་ཆེ། །
ཡིད་བཞིན་ནོར་བུ་རིན་ཆེན་སྦྱིན། ། སློབ་དཔོན་གྱི་ནི་ཡོན་ཏན་གཟུང་། ། སྐྱོན་རྣམས་ནམ་ཡང་མ་ཡིན་ནོ། ། ཡོན་ཏན་གྱིས་ནི་དངོས་གྲུབ་ཅིང་། ། སྐྱོན་རྣམས་ཀྱིས་ནི་དངོས་གྲུབ་ཉམས། ། དེ་ཕྱིར་ཀུན་ནས་རབ་བསྒྲིམས་ཏེ། ། བསམ་ཡས་འབྲས་བུ་སྦྱིན་བྱེད་ལ། ། སངས་རྒྱས་འབྲས་བུ་འདོད་པ་ཡི། ། སེམས་ཅན་དད་པས་དེ་མཆོད་ཅིག ། ཅེས་གསུངས་པ་དང་།
དེ་བཞིན་དུ་རིན་ཆེན་རྒྱལ་པོ་ཞེས་བྱ་བའི་ཐེག་པ་ཆེན་པོའི་མདོ་ཆེན་པོ་ལས། བཅོམ་ལྡན་འདས་ཕྱག་ན་རྡོ་རྗེ་ཨུ་རྒྱན་གྱི་རི་ལ་བཞུགས་ནས་རྡོ་རྗེ་ཐེག་པ་ལ་སློབ་པར་བྱེད་པ་ཐམས་ཅད་ལ་བཀའ་བསྩལ་པ། རྡོ་རྗེ་ཐེག་པ་མ་ལུས་པ་ལ་སློབ་པར་བྱེད་པ་རྣམས་ཉོན་ཅིག དེ་བཞིན་གཤེགས་པ་སྟོན་པ་ཡོངས་སུ་མྱ་ངན་ལས་འདས་ཏེ་མི་མཐོང་ན་ཡང་། རྡོ་རྗེ་སློབ་དཔོན། རྡོ་རྗེ་བླ་མ་དེ་འདིར་སྟོན་པར་འགྱུར་ཞེས་གསུངས་པ་དང་། དེ་བཞིན་དུ་སྟོང་ཕྲག་བརྒྱ་པ་ལས་ཀྱང་། སངས་རྒྱས་ཀྱི་བྱང་ཆུབ་ནི་དགེ་བའི་བཤེས་གཉེན་ལ་ཉེ་བར་བསྟེན་པས་སོ། ། ཞེས་གསུངས་པའི་ཕྱིར་རོ། ། ཡང་དག་པའི་མཐའི་ལམ་ཡེ་ཤེས་ཀྱི་དཀྱིལ་འཁོར་གསལ་བར་མཛད་པ་ནི།
བྱང་ཆུབ་སེམས་དཔའ་རྣམས་ཀྱིས་ཞུ་བའི་དུས་སུ། འོད་གསལ་ལ་ཞུགས་པ་དེ་ནས། ཕྱག་ན་རྡོ་རྗེ་དེ་བཞིན་གཤེགས་པ་ནི་མི་བསྐྱོད་པའོ། ། གསང་བའི་རྡོ་རྗེ་ནི་དེ་བཞིན་གཤེགས་པ་རྣམས་ཏེ། དེ་ཏིང་ངེ་འཛིན་གང་དུ་གནས་ཤིང་ཐིམ་པར་གྱུར་པ་དེ་ནི་གསང་བའི་རྡོ་རྗེའི་ཏིང་ངེ་འཛིན་ཏེ། ཡང་དག་པའི་མཐའ་ལ་བཞེངས་ནས། སྔ་མ་བཞིན་དུ་ཞེ་སྡང་རྡོ་རྗེར་གྱུར་ནས། རྣམ་སྣང་ལ་སོགས་པའི་དེ་བཞིན་གཤེགས་པ་དང་། འཇམ་དཔལ་ལ་སོགས་པའི་བྱང་ཆུབ་སེམས་དཔའ་ཁྱེད་ཐམས་ཅད། དེ་བཞིན་གཤེགས་པ་སྟེ་རྫོགས་པའི་རིམ་པ་ལ་གནས་པའི་རྣལ་འབྱོར་པ་ཆེན་པོ་ཐམས་ཅད་ཀྱི་སེམས་ཀུན་ཏུ་འབྱུང་ཞིང་བསྐྱེད་པའི་གནས།
རྣམ་པར་མི་འཇིགས་པའི་ཏིང་ངེ་འཛིན་གྱི་དཀྱིལ་འཁོར་ཉོན་ཅིག་ཅེས་བོས་པར་གྱུར་པ་དང་། དེ་ནས་སངས་རྒྱས་དང་བྱང་ཆུབ་སེམས་དཔའ་དེ་རྣམས་བཅོམ་ལྡན་འདས་ཀྱི་གསུང་གིས་ཡང་དག་པར་དགའ་བར་གྱུར་ནས། བཅོམ་ལྡན་འདས་ཀྱི་གསུང་ཇི་ལྟ་བ་བཞིན་དུ་གསོལ་བ་འདེབས་པར་གྱུར་པ་ནི་དེ་ནས་ཞེས་སོགས་སོ། ། ཟུང་འཇུག་པའི་རྣལ་འབྱོར་པས། སྒྱུ་ལུས་བསམ་གཏན་གཉིས་གང་རུང་གིས་བཤིག་སྟེ། ནམ་མཁའི་དབྱིངས་ཀྱི་དབུས་ཏེ། འོད་གསལ་དུ་ཆུད་པར་བསམ་ཞིང་བསྒོམ་མོ། ། དེའི་འོག་ཏུ་ལུགས་ལྡོག་གི་སྣང་བ་གསུམ་རླུང་དང་བཅས་པ་ལས་ཟུང་འཇུག་གི་སྐུར་བསྐྱེད་པ་ནི། གྲུ་བཞི་ལྷམ་པ་རབ་ཏུ་མཛེས། ། ཞེས་ཏེ།
ས་ལ་སོགས་པའི་ངོ་བོ་ཉིད་ཀྱི་སྤྱན་ལ་སོགས་པའི་རང་བཞིན་གྱི་ཐ་མལ་པའི་ལུས་ནི་གྲུ་བཞི་ལྷམ་པའོ། ། དེ་སྤངས་ཏེ་ཐ་མལ་པ་མ་ཡིན་པའི་ཡེ་ཤེས་ཀྱི་སྐུ་བསྐྱེད་པ་ནི་རབ་ཏུ་མཛེས་པའོ། ། དེ་ཉིད་སྤྲུལ་པའི་སྐུར་བསྒྱུར་བ་ནི། སངས་རྒྱས་དཀྱིལ་འཁོར་ནི་འབྱུང་བ་བཞི་དང་རྣམ་ཤེས་ཏེ་གསང་བ་ལྔའི་དེ་ཁོ་ན་ཉིད་ཀྱི་བདག་ཉིད་ཅན་གྱི་ཐ་མལ་པའི་ལུས་ཏེ། དེ་སྤངས་པའི་ཡེ་ཤེས་ཀྱི་སྐུར་རབ་ཏུ་སྦྱོར་བའི་ཏིང་ངེ་འཛིན་གྱིས་རྣལ་འབྱོར་པ་རྣམས་ཀྱིས་བསྒོམ་ཞིང་བསམ་པར་བྱ་བས་ན། བསམ་གཏན་ཏེ་མི་བསྐྱོད་པའོ། ། དེ་ཉིད་དྲུག་པ་དང་དབྱེར་མེད་པར་སྦྱོར་བས་ན་རྡོ་རྗེ་སྟེ། དེ་རབ་ཏུ་བསྐུལ་བ་ནི་སྤྲོས་པ་དང་། བསྡུ་བས་བདག་ཉིད་དང་ཆུ་དང་འོ་མ་བཞིན་དུ་གཅིག་ཏུ་བྱ་བའོ། ། འདིས་ཟུང་འཇུག་མི་བསྐྱོད་པའི་སྤྲུལ་སྐུར་བསྒྱུར་བ་བསྟན་ཏོ། །
སྤྲུལ་སྐུ་དེ་ཉིད་ལ་ལུས་ཀྱི་དཀྱིལ་འཁོར་འགོད་པ་ནི། རྡོ་རྗེའི་དཀྱིལ་འཁོར་ཏེ་མི་བསྐྱོད་པའི་སྤྲུལ་སྐུ་དེ་ལ་རྡོ་རྗེའི་དཀྱིལ་འཁོར་བསྒོམ་པའི་བསམ་གཏན་གྱིས་འཁོར་ལོ་ཅན་ཀུན་ཏེ་དཀྱིལ་འཁོར་པའི་ལྷ་རྣམས་ཀྱི་སྤྱི་བོ་དང་། ལྐོག་མ་ལ་སོགས་པ་གནས་ཇི་ལྟ་བ་བཞིན་དུ་བཞུགས་པར་བྱ་བ་སྟེ་དགོད་པར་བྱའོ། ། སྙོམས་པར་འཇུག་པས་དབང་བསྐུར་བ་ཕན་ཡོན་དང་བཅས་པ་ནི། དེ་ལྟར་ཐུན་མོང་གི་སྐུའི་དཀྱིལ་འཁོར་བསྒོམས་ནས། ཅི་ཞིག་བྱ་ཞེ་ན། ཐུགས་ཀྱི་དཀྱིལ་འཁོར་བསྒོམ་པའི་ཆོ་ག་བཤད་མ་ཐག་པ་འདི་ཉིད་ཀྱིས། བློ་དང་ལྡན་པ་སྟེ་རང་གི་ཕྱག་རྒྱ་དང་ལྷན་ཅིག་ཏུ་སྙོམས་པར་འཇུག་པའི་མཚན་ཉིད་ཅན་གྱི་མཆོད་པ་བརྟག་པར་བྱ་ཞིང་ཉམས་སུ་བླང་བར་བྱའོ། ། དེས་ཅི་ཞིག་བྱ་ཞེ་ན། སློབ་མ་ལ་དབང་བསྐུར་རོ་ཞེས་བསྟན་པ་ནི།
རང་གི་སྤྱོད་པ་སྤྱད་པས་རང་གི་གནས་ཐོབ་པར་བྱེད་ཅིང་རེག་པར་མཛད་པས་ན། སློབ་དཔོན་ཏེ་རྡོ་རྗེ་འཆང་ཆེན་པོའོ། ། དེ་སྙིང་ཁའི་པད་མ་ལ་ཇི་ལྟ་བ་བཞིན་དུ་བསྒོམས་ནས། ཡིད་ཀྱི་དབང་བསྐུར་བ་བརྩམ་པར་བྱའོ། ། ཚུལ་ཇི་ལྟར་ཞེ་ན། སངས་རྒྱས་ཀུན་གྱིས་ཏེ། ཐུགས་ཀྱི་དཀྱིལ་འཁོར་དང་འདྲ་བར་ཡང་དག་པར་བཞུགས་པ་རྣམས་ཀྱིས་ནམ་མཁའི་དབྱིངས་ཡོངས་སུ་གང་བར་བསྒོམས་ནས། དེ་དག་དང་མགྲིན་གཅིག་ཏུ་སློབ་མ་ལ་དབང་བསྐུར་བར་བསམ་མོ། ། དངོས་པོ་གང་གིས་དབང་བསྐུར་བར་བྱ་ཞེ་ན། ལུས་ཀྱི་དཀྱིལ་འཁོར་གྱི་རྣམ་སྣང་ལ་སོགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དབང་བསྐུར་བའི་གནས་གསུམ་གྱིས་ཏེ།
འབྲུ་གསུམ་གྱི་བདག་ཉིད་སྲོག་དང་རྩོལ་བའི་རང་བཞིན་ཉིད་རྣམས་འདོད་ཆགས་ཆེན་པོའི་མེས་བཞུ་བ་ལས་བྱུང་བའི་བྱང་ཆུབ་ཀྱི་སེམས་ཀྱི་ཐིག་ལེ་ཆོ་ག་བཞིན་དུ་སློབ་མའི་མགོ་ལ་དབབ་པར་བྱ་ཞིང་དབང་བསྐུར་བར་བྱའོ། ། འདིས་དབང་པོ་དམན་པའི་གསང་དབང་བསྟན་་་་་་ནང་དབང་སྐུར་བ་དངོས་བསྟན་ཡིན་གསུང་། ཞེས་བླ་མ་དག་བཞེད་དོ། ། སྔར་ལེའུ་བརྒྱད་པར། བསྐྱེད་རྫོགས་གཉིས་ཀའི་གསང་བའི་དབང་བསྐུར་བའི་ཆོ་ག་ཐུན་མོང་བ་བསྟན་ལ། འདིར་རྫོགས་རིམ་པའི་གསང་བའི་དབང་བསྐུར་བའི་ཆོ་ག་ཐུན་མོང་མ་ཡིན་པ་བསྟན་སྙམ་དུ་སེམས་སོ། ། དབང་བསྐུར་བའི་ཕན་ཡོན་ནི། དབང་བསྐུར་བའི་ཆོ་ག་འདིས་སློབ་མ་ལ་དབང་བསྐུར་ན། སེམས་ཅན་ཀུན་ལ་ཕན་པར་འདོད་ཅིང་རྗེས་སུ་འཛིན་པར་ནུས་པའི་བྱང་ཆུབ་མི་གནས་པའི་མྱ་ངན་ལས་འདས་པ་ཐོབ་པ་ནི། གཞན་དོན་ཕུན་སུམ་ཚོགས་པའོ། །
མཐོང་བའི་ཆོས་ལ་སྟོབས་བཅུ་དང་མི་འཇིགས་པ་ལ་སོགས་པ་སངས་རྒྱས་ཀྱི་ཡོན་ཏན་གྱི་རང་བཞིན་གྱི་དངོས་གྲུབ་ངོ་མཚར་ཆེ་ཞིང་རྨད་དུ་བྱུང་བ་ཐོབ་པ་སྐུ་གསུང་ཐུགས་ཀྱི་དངོས་གྲུབ་ཐོབ་པར་འགྱུར་བ་ནི་བདག་གི་དོན་ཕུན་སུམ་ཚོགས་པའོ། ། རྣམ་སྣང་ལ་སོགས་པ་དང་། སའི་སྙིང་པོ་ལ་སོགས་པ་ནི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དོ། ། དེ་རྣམས་ཇི་ལྟ་བ་བཞིན་དུ་མཉམ་ཞིང་གཅིག་ཏུ་གྱུར་པར་གང་དུ་བསམ་གཏན་གྱིས་རྟོགས་པའི་སྐྱེ་བོ་དབང་བསྐུར་བའི་དོན་དུ་གང་བསྐྱེད་པར་བྱ་བ་དེ་ནི་མི་ཕྱེད་པའི་བསམ་གཏན་གྱི་དཀྱིལ་འཁོར་རོ། ། ཞེས་བྱའོ། ། གདུག་པ་ཚར་གཅད་པའི་སྦྱོར་བ་ལ་གཉིས་ཀྱི། ཁྲག་དྲང་བའི་སྦྱོར་བ་ནི། དེ་ནས་ཞེས་སོགས་ཏེ། དེ་བཞིན་གཤེགས་པ་ཐམས་ཅད་ནི། གདུག་པའི་སེམས་དང་ལྡན་པ་རྣམས་སོ། །
དེ་རྣམས་ཀྱི་རྡོ་རྗེའི་སྦྱོར་བ་ནི་ཚར་གཅད་པའི་ཐབས་ཏེ། དེ་ནི་སྐུ་དང་གསུང་དང་ཐུགས་ཀྱི་གསང་བ་སྟེ། སྐུ་ལ་སོགས་པ་གསུམ་བསྐྱེད་པའི་ཡི་གེ་གསུམ་སྟེ། དེ་རང་གི་སྐུ་ལ་སོགས་པ་ལས་ཕྱུང་ངོ་། ། གང་ཞེ་ན། ཧཱུྃ་ཧྲི་ཁཾ་ཞེས་པའོ། ། དེ་ཡང་བསྙེན་པ་པ་ལས་སུ་རུང་བས་གཞན་གྱི་ཁྲག་དྲང་བར་འདོད་ན། སྒྲུབ་པ་པོ་རང་གི་ལུས་ཀྱི་དཀྱིལ་འཁོར་ཤ་རུས་དང་ཁྲག་དང་རྩ་རྒྱུས་ལ་སོགས་པའི་རང་བཞིན་དུ་བལྟས་ལ། དེ་དག་ནམ་མཁའི་དབྱིངས་ཀྱི་དབུས་སུ་སྟེ་འོད་གསལ་བར་བཅུག་པར་བསམ་མོ། ། དེ་ནས་སྐུ་གསུང་ཐུགས་ཀྱི་སྙིང་པོ་སྟེ་ས་བོན་ཧཱུྃ་ཧྲི་ཁཾ་ཞེས་པ་ཡོངས་སུ་གྱུར་ཅེས་པས་ཕྱག་མཚན་མདུང་དང་།
དེ་ཡོངས་སུ་གྱུར་པ་ལས་རྡོ་རྗེ་སེམས་དཔའ་སྟེ་སྟོབས་ཆེ་ཞིང་ཕ་རོལ་གནོན་པའི་རྡོ་རྗེ་མཁའ་འགྲོ་བསྐྱེད་ཅིང་བསྒོམ་པར་བྱའོ། ། ཇི་ལྟར་ཞེ་ན། གདུག་པ་རྣམས་ཀྱི་ཤ་ཁྲག་ཟ་བར་བརྩོན་པས་དྲག་པོ་མི་སྡུག་པ་ཁྲོས་པ་ཨུཏྤལ་སྔོན་པོའི་ཁ་དོག་འདྲ་བ། ཕྱག་བཞི་པ་འོག་ནས་འབྱུང་བའི་མཚོན་ཆའི་ཆོ་ག་ཡིས་ཏེ། ཕྱག་གཡས་ཀྱི་དང་པོ་ན་མདུང་རྩེ་གསུམ་པ། གཉིས་པ་ན་རྡོ་རྗེ། གཡོན་ཀྱི་དང་པོ་ན་ཐོད་པ། གཉིས་པ་ན་རྡོ་རྗེ་རྩེ་གཅིག་པ་བསྣམས་པ་བསྒོམ་མོ། ། དེ་ལྟར་བསྒོམས་པས་ཅི་ཞིག་བྱ་ཞེ་ན། ལས་རྒྱལ་མཆོག་ནི།
རང་གི་ལྕེ་རྡོ་རྗེ་རྩེ་ལྔ་པ་ལས་བྱུང་བ་རྩེ་ལྔ་པ་ཡི་གེ་ཡ་ར་ལ་ཝ་ཧ་ནག་པོ་ལ་སོགས་པའི་འོད་ཟེར་ལྔ་དང་ལྡན་པ། བརྟུལ་ཞུགས་ཅན་གྱིས་བསྒོམ་པར་བྱའོ། ། དེའི་འོག་ཏུ་བཤད་མ་ཐག་པའི་རིམ་པས་བསྒོམས་པའི་ལྕེའི་རྡོ་རྗེ་དེ་ནི་བསམ་གཏན་རྡོ་རྗེ་སྟེ། དེའི་སྦྱོར་བ་ནི་ཡ་ར་ལ་ཝ་ཧ་ཆེ་གེ་མོ་རུ་ཏི་ར་ཨ་ཀར་ཤ་ཡ་ཧྲི་ཞེས་ཟློས་ཞིང་ཡིག་འབྲུ་ལྔ་ལ་འོད་ཟེར་ལྔ་སྤྲོས་ནས། བསྒྲུབ་བྱའི་སྙིང་ལ་བཅུག་པས། སྲིན་བུ་པད་མ་ལྟར་ཡན་ལག་མ་ལུས་པ་ནས་ཁྲག་དྲངས་པས་དེ་ཉིད་རུས་པ་དང་ལྤགས་པའི་ལྷག་མ་ཙམ་ལུས་པར་བསམས་ལ། འོད་ཟེར་བསྡུས་ཏེ་རང་ལ་བཅུག་པས་བརླན་པར་བསམ་པ་ནི་ཁྲག་དྲང་བའི་མཆོག་ཡིན་ནོ། ། དེ་ལྟར་བྱས་ན་བདག་ཉིད་ཉམས་སྟོབས་དང་ལྡན་ཞིང་བསྒྲུབ་བྱ་འཆི་བར་འགྱུར་རོ། ། ཕུར་བུ་ལ་སོགས་པ་མཚོན་ཆས་གདབ་པ་ནི། རྡོ་རྗེའི་སྦྱོར་བས་གདབ་ཅེས་པ།
བཤད་མ་ཐག་པའི་རྡོ་རྗེ་མཁའ་འགྲོའི་ཏིང་ངེ་འཛིན་ལ་གནས་ནས། ལས་རྒྱལ་མཆོག་བསྒྲུབ་བྱ་མདུན་དུ་བསམས་ཏེ། ཕྱག་མཚན་མདུང་རྩེ་གསུམ་པ་དང་། རྡོ་རྗེ་དང་ཕུར་བུ་དྲག་པོའི་མཆོག་སྟེ་ཤིན་ཏུ་དྲག་པོའི་ཕུར་བུ་རྡོ་རྗེ་རྩེ་གཅིག་པ་དག་གིས་བསྣུན་ཅིང་བཏབ་ན་སངས་རྒྱས་ཉིད་ཀྱི་སྐུ་དག་ཀྱང་འཇིག་ན། ཐ་མལ་པའི་ལུས་ལྟ་ཅི་སྨོས་ཞེས་པའོ། ། ཟས་ཀྱི་ཏིང་ངེ་འཛིན་མཆོད་པའི་ཆོ་ག་དང་བཅས་པ་ལ་གསུམ་གྱི། ཟས་ཀྱི་ཏིང་ངེ་འཛིན་ནང་གི་སྦྱིན་སྲེག་ནི། དེ་ནས་ཞེས་སོགས་ཏེ། རྡོ་རྗེ་སྟེ་སྒྲུབ་པ་པོའི་ཟས་ཀྱི་དུས་སུ། ཉམས་སུ་བླང་བར་བྱ་བའི་ཁ་ཟས་ཀྱི་དམ་ཚིག་གི་བྱ་བ་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། །
བརྟུལ་ཞུགས་ཅན་ཏེ་རིགས་གསུམ་གྱི་རྣལ་འབྱོར་པས། བཟའ་བ་དང་བཏུང་བ་ལ་སོགས་པ་ཅི་འབྱོར་པ་རྣམས། བཤང་གཅི་ཤ་ཡི་སྦྱོར་བ་ཡིས་ཏེ། ། བཤང་གཅི་ལ་སོགས་པ་བདུད་རྩི་ལྔ་དང་། ཤ་ལྔའི་རང་བཞིན་དུ་བསམས་ལ། ལྐོག་མ་དང་། སྙིང་ཁ་སྦྱར་བ་སྔོན་དུ་འགྲོ་བས་ནང་གི་སྦྱིན་སྲེག་ཏུ་འབུལ་བར་བྱའོ། ། མཆོད་པའི་བྱེ་བྲག་ལ་གསུམ་ལས། ཐུན་མོང་གི་མཆོད་པ་ཡུལ་ལྔ་ལ་ལོངས་སྤྱོད་པ་ནི། འགྲོ་བ་འདི་དག་སངས་རྒྱས་ལྔ་བདག་ཉིད། །
ཅེས་གསུངས་པ་ལྟར། དེ་བཞིན་གཤེགས་པ་ཐམས་ཅད་ནི་རྣམ་སྣང་ལ་སོགས་པའི་ངོ་བོ་ཉིད་ཀྱིས་སེམས་ཅན་ཐམས་ཅད་དེ། དེ་རྣམས་ཀྱི་སྐུ་གསུང་ཐུགས་ཀྱི་རྡོ་རྗེའི་མཆོད་པའི་མཆོག་ནི། མཆོད་པའི་ཁྱད་པར་ཏེ་དེ་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། མཆོད་པའི་ཡོ་བྱད་རྣམས་ནི་ཡུལ་ལྔའོ། ། དེ་རྣམས་ཀྱི་མཆོག་ནི་ཡིད་དུ་འོང་བའི་ཡུལ་རྣམས་ཏེ། མཆོད་པ་དེས་བདག་དང་གཞན་ལ་མཆོད་པར་བྱ་བའི་ཆོ་ག་འདི་ནི་སྔགས་རྣམས་ཐམས་ཅད་དེ། སྒྲུབ་པ་པོ་ཐམས་ཅད་ཀྱི་དམ་ཚིག་ཤིན་ཏུ་འདའ་བར་དཀའ་བའོ། ། ཁྱད་པར་གྱི་ཆོ་ག་བུ་དང་ཚ་བོ་གསོ་བ་ནི། དེ་བཞིན་གཤེགས་པ་ཐམས་ཅད་ནི་སེམས་ཅན་རྣམས་ཏེ།
དེ་རྣམས་ཀྱི་སྐུ་གསུང་ཐུགས་ཀྱི་མཆོད་པ་སྦས་ཤིང་གསང་བར་བྱ་བ་ནི་སྐུ་ལ་སོགས་ལས་ཕྱུང་ངོ་། ། གང་གི་ཚེ་སྒྲུབ་པ་པོས་ལས་ཀྱི་ཕྱག་རྒྱ་བསྟེན་པས་བུ་ལ་སོགས་པ་བྱུང་ན། མི་འདོར་བར་བསྲུང་བ་དང་གསོ་བ་ལ་སོགས་པ་བྱའོ་ཞེས་སྟོན་པ་ནི། སྒྲུབ་པ་པོ་དང་ཕྱག་རྒྱའི་རྡོ་རྗེ་དང་། པད་མོའི་དབང་པོ་གཉིས་སྦྱོར་བ་ཡིས། བདག་གི་ཁུ་བ་དང་ཕྱག་རྒྱའི་རྡུལ་ཆེན་པོ་མེར་མེར་པོ་ལ་སོགས་པར་གྱུར་པ་ལས། བུ་ལ་སོགས་པ་བྱུང་ན་མི་འདོར་པར་བསྲུང་བ་དང་གསོ་བ་ལ་སོགས་པའི་ཆོ་གས་མཆོད་པ་བྱའོ། ། དེ་ལྟར་བྱས་ན་སངས་རྒྱས་བྱང་ཆུབ་ཐོབ་པར་འགྱུར་རོ། ། སེམས་ཅན་མ་ལུས་པ་ལ་མཆོད་པ་ནི། དེ་བཞིན་གཤེགས་པ་ཐམས་ཅད་ནི་སེམས་ཅན་རྣམས་ཏེ།
དེ་དག་ལ་ལུས་ལ་སོགས་པས་ཕན་འདོགས་པའི་སྒོ་ནས་རྗེས་སུ་འཛིན་པའི་རྣལ་འབྱོར་པའི་སྡོམ་པ་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། སྒོང་ང་ལས་སྐྱེས་པ་ལ་སོགས་པའི་སེམས་ཅན་གྱི་ཁམས་མཐའ་ཡས་པ་རྣམས་ཀྱི་དམ་ཚིག་སྟེ། སྐྱེ་བ་དང་། འཇིག་པ་དང་། གནས་པའི་གནས་སྐབས་གསུམ་འཛིན་པར་བྱེད་པའི་མ་ནི་སྤྱན་གྱི་རང་བཞིན་གྱི་སའོ། ། སྐྱེ་འཇིག་གནས་པའི་སྒོ་ནས་ས་ཆེན་པོ་ལ་བརྟེན་པའི་སེམས་ཅན་གྱི་ཁམས་མ་ལུས་པ་ལ་དམ་ཚིག་གསུམ་གྱི་རྡོ་རྗེ་སྟེ་རྣལ་འབྱོར་པ་བདག་ཉིད་ཀྱི་ལུས་ངག་ཡིད་གསུམ་གྱི་བྱ་བ་དགེ་བ་ཕན་ཞིང་བདེ་བ་དང་ལྡན་པས་སྤྱད་པར་བྱ་ཞིང་། རྗེས་སུ་གཟུང་བར་བྱའོ། ། བཤད་མ་ཐག་པའི་སྡོམ་པ་འདི་ནི། གསང་བ་འདུས་པ་བ་རྣམས་ཀྱི་སེམས་ཅན་གྱི་ཚོགས་ཆེན་པོ་རྗེས་སུ་འཛིན་པའི་ཕྱིར་རྨད་པོ་ཆེ་སྟེ་ཕུལ་དུ་བྱུང་བ་ཡིན་ནོ། ། མཆོད་པའི་ཆོ་ག་དེ་དག་རྣམ་པར་དག་པར་བསྟན་པ་ནི།
བཤད་མ་ཐག་པའི་མཆོད་པའི་ཆོ་ག་ཐམས་ཅད་བྱང་ཆུབ་ཀྱི་ཚོགས་སུ་འགྱུར་བ་ལ་ཐུན་མོང་དུ་རྗེས་སུ་འགྲོ་བས་ན་དེ་རྣམས་ཡང་དག་པར་རྗེས་སུ་འཛིན་པ་ནི་སྡོམ་པའོ། ། དེ་སྙིང་པོ་གྱུར་པས་ན་རྡོ་རྗེ་སྟེ་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། མཆོད་པའི་ཆོ་ག་རྣམས་ལ་ལུས་ངག་སེམས་ཀྱི་ལོངས་སྤྱོད་སྟེ་བྱ་བ་རྣམས་གསང་བ་གསུམ་གནས་རྡོ་རྗེ་སྟེ་འོད་གསལ་བ་ལས་བྱུང་ཞིང་སྟོང་པ་ཉིད་ཀྱི་ངོ་བོར་ལྷག་པར་མོས་པར་བྱའོ། ། དེ་ལྟར་ལྷག་པར་མོས་ནས་ཅི་ཞིག་བྱ་ཞེ་ན། མཆོད་པའི་ཆོ་ག་རྣམས་སྟོང་པ་ཉིད་ཀྱི་མོས་པས་ཟིན་པར་བྱས་ནས། བཟང་པོ་སྟེ་རྡོ་རྗེ་འཛིན་པའམ། སངས་རྒྱས་ཉིད་རྣལ་འབྱོར་པ་བདག་གིས་བསྒྲུབ་པར་བྱའོ། ། གལ་ཏེ་དེ་ལྟར་མ་བྱས་ན་ཉེས་པ་ཅིར་འགྱུར་ཞེ་ན། སྒོ་གསུམ་གྱི་བྱ་བ་མི་དམིགས་པའི་ཤེས་རབ་ཀྱིས་མ་ཟིན་ན། བྱང་ཆུབ་ཀྱི་ཆེད་དུ་བསྒྲུབས་པའི་ཚོགས་ཐམས་ཅད་ཡོང་ཡེ་འཇིག་པར་འགྱུར་བ་སྟེ་འབྲས་བུ་མེད་པར་འགྱུར་ཏེ།
དམིགས་པ་དང་བཅས་པའི་ཕྱིར་དང་། མཚན་བཅས་ཀྱི་དགེ་བ་བྱང་ཆུབ་ཀྱི་རྒྱུར་མི་འགྱུར་བའི་ཕྱིར་རོ། ། ལུས་བརྟས་པའི་སྦྱོར་བ་གཞན་བསྟན་པ་ནི། སངས་རྒྱས་ཉིད་འདིས་བསྒྲུབ་པར་བྱེད་པས་ན། སྒྲུབ་པ་པོ་ཐམས་ཅད་སྟེ་རང་གི་ལུས་སོ། ། དེའི་རྡོ་རྗེ་སེམས་དཔའི་སྡོམ་པ་ནི། རྡོ་རྗེ་སེམས་དཔའི་སྡོམ་པ་གང་གིས་རྡོ་རྗེ་སེམས་དཔའ་བསྐྱེད་པར་བྱེད་པ་སྟེ། དེ་སྐུ་ལ་སོགས་པ་ལས་ཕྱུང་ངོ་། ། སྒྲུབ་པ་པོ་རང་གི་མགོ་བོའི་སྤྱི་བོར་སྟེ། སྟེང་གི་མཐོ་གང་ཙམ་གྱིས་འཕགས་པར་བྃ་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་བརྟག་ཅིང་བསྒོམ་པར་བྱའོ། །
དེའི་འོག་ཏུ་ཡི་གེ་ཨོཾ་འཇུག་པའི་བདག་ཉིད་ཅན་ཟླ་བའི་དཀྱིལ་འཁོར་གྱི་དབུས་སུ་གནས་པར་བསམས་ནས། དེ་ལས་དེ་བཞིན་གཤེགས་པ་ལྔའི་རང་བཞིན་བདུད་རྩི་ལྔ་པོ་བབས་པས་སྤྱི་བོ་ནས་རྐང་པའི་མཐར་ཐུག་པར་དབང་བསྐུར་བར་བྱའོ། ། བཤད་མ་ཐག་པའི་རྡོ་རྗེའི་སྦྱོར་བ་དེ་བཞིན་གཤེགས་པ་ལ་དམིགས་པ་འདི་ཡིས་སྐད་ཅིག་གིས་ཏེ། རིང་པོ་མི་ཐོགས་པར་ལུས་གཟི་མདངས་དང་ལྡན་ཞིང་། ལུས་ལ་སོགས་པ་བདེ་བར་གནས་པ་ཐོབ་པར་འགྱུར་བ་ལ་དོགས་པ་མེད་དོ་ཞེས་པ་ཕན་ཡོན་ནོ། ། རྫོགས་རིམ་པའི་བྱ་བ་དང་། བྱ་མ་ཡིན་པ་བསྟན་པ་ནི། སྔགས་འཛིན་པ་ཐམས་ཅད་ནི་གསང་བ་འདུས་པའི་རྣལ་འབྱོར་པ་ཆེན་པོའོ། ། དེའི་ལུས་ངག་སེམས་ཀྱི་གསང་བ་ནི། ལུས་ལ་སོགས་པའི་འཇུག་པ་སྟེ།
དེ་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། རྫོགས་རིམ་རྟོགས་ཤིང་མཆོག་བསྒྲུབ་པ་ལ་ཞུགས་པའི་རྣལ་འབྱོར་པས་ས་དང་བྱེ་མ་སོགས་ལས་མཆོད་རྟེན་བསྒྲུབ་ཅིང་མཆོད་པའི་ལས་མི་བྱ་སྟེ། བདག་ཉིད་དེ་བཞིན་གཤེགས་པ་ཐམས་ཅད་ཀྱི་བདག་ཉིད་ཅན་མཆོད་རྟེན་གྱི་མཆོད་པ་ལ་མངོན་པར་ཞེན་པ་མི་རིགས་པའི་ཕྱིར་རོ། ། གླེགས་བམ་ཀླག་པའང་མི་བྱ་སྟེ་ལྷུན་གྱིས་གྲུབ་པའི་རྡོ་རྗེ་བཟླས་པ་ལ་རྟག་ཏུ་འཇུག་པས་གཞན་དོན་ལ་སོགས་པ་འཇུག་པ་མི་རིགས་པའི་ཕྱིར་རོ། ། ཕྱིའི་དཀྱིལ་འཁོར་འབྲི་བ་དག་སྤོང་མི་བྱ་སྟེ་རང་གི་ལུས་དཀྱིལ་འཁོར་ཉིད་དུ་བཤད་པས་ཕྱིའི་དཀྱིལ་འཁོར་དེ་ཁོ་ན་ཉིད་དུ་མེད་པའི་ཕྱིར་རོ། ། རྡོ་རྗེ་གསུམ་མཆོག་སྟེ་ཉན་ཐོས་དང་རང་སངས་རྒྱས་དང་། ཡང་དག་པར་རྫོགས་པའི་སངས་རྒྱས་རྣམས་ལ་ལུས་ལ་སོགས་པ་འདུད་པ་དང་བཅས་པས་ཕྱག་མི་བྱ་སྟེ། བདག་ཉིད་དེ་བཞིན་གཤེགས་པ་ཐམས་ཅད་དུ་གྱུར་པ་དང་འགལ་བའི་ཕྱིར་རོ། ། དེ་དག་ཐམས་ཅད་འཇིག་རྟེན་གྱི་ཐ་སྙད་ལ་བརྟེན་ནས་མངོན་པར་ཞེན་པ་མེད་པར་བྱེད་པ་ལ་ནི་འགལ་བ་མེད་དོ། ། དངོས་གྲུབ་ཀྱི་ཆོ་ག་ལ་གསུམ་ལས།
ལས་ཕྲན་ཚེགས་ཀྱི་ལྷག་མ་དུག་བསལ་བ་སོགས་ནི། ཟིན་པ་དང་མ་ཟིན་པའི་དུག་ཐམས་ཅད་འབྱིན་པ་ལ་སོགས་པའི་གསང་བ་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། རང་གིས་ལྷག་པའི་ལྷའི་དཀྱིལ་འཁོར་རྒྱལ་མཆོག་གི་བར་དུ་བསྐྱེད་ལ། ལས་རྒྱལ་མཆོག ཨོཾ་ལས་བྱུང་བའི་འཁོར་ལོ་དཀར་པོ་རྩིབས་བརྒྱད་པ་ཨོཾ་གྱིས་མཚན་པས་ལྟེ་བ་ལ་བསྒྲུབ་བྱ་བཞག་པ་ནི། འོད་ཟེར་དཀར་པོའི་ཕྲེང་བ་ནི་འཁོར་ལོའི་དབུས་སུ་ཆུད་པར་བཞག་ཅེས་སོ། ། བསྒྲུབ་བྱའི་སྤྱི་བོར་ཨོཾ་ལས་བྱུང་བའི་འཁོར་ལོ་རྩིབས་བརྒྱད་པ་ཨོཾ་གྱིས་མཚན་པ་བསྐྱེད་དེ། སྤྱི་བོའི་ཨོཾ་དང་འཁོར་ལོའི་འོད་ཟེར་དཀར་པོའི་ཚོགས་ཀྱིས་དེའི་ལུས་ཀྱི་དུག་ཐམས་ཅད་ཁ་དོག་སེར་པོའི་ཚུལ་དུ་ཐུར་དུ་ཕུལ་བས། འོག་གི་འཁོར་ལོའི་ཨོཾ་ལ་ཐིམ་པས། དུ་བ་ལྟ་བུའི་ནག་པོར་བསམས་ལ།
དུག་མེད་པ་མཆོད་སྦྱིན་ལྟ་བུའི་སྙིང་ཁར་ཁྃ་བསམས་ལ། བདག་གི་ཏིང་ངེ་འཛིན་སེམས་དཔའི་འོད་ཟེར་གྱིས་ཨོཾ་ལ་བསྡུས་པའི་དུག་དེ་དྲངས་ཏེ། ཁྃ་ལ་བཅུག་པས་དེ་དུག་དང་ལྡན་པར་འགྱུར་བ་ནི། འོད་ཟེར་སེར་པོ་འཁྲིགས་པ་ནི། ། སེར་པོ་ལྟ་བུར་སྒོམ་པར་བྱ། ། ཞེས་པའོ། ། རྡོར་གསུམ་འོད་ཟེར་དམ་ཚིག་གིས། ། ཞེས་པ་རྡོར་གསུམ་འོད་ཟེར་ནི་དཀར་པོ་དང་སེར་པོ་དང་དུད་ཀའི་འོད་ཟེར་ཏེ། གསུམ་པོ་དེ་དག་གི་དམ་ཚིག་སྟེ་སྦྱོར་བ་ཡིས་གོ་རིམ་བཞིན་དུ་དུག་འབྱིན་པ་དང་། དུག་གནོན་པ་དང་།
དུག་འདྲེན་པའི་ཆོ་ག་བཤད་པ་ཡིན་ནོ། ། ས་བོན་གྱི་ཡི་གེ་ཨོཾ་འདི་ནི་གསང་གསུམ་ལས་བྱུང་སྟེ་དུག་འབྱིན་པ་ལ་སོགས་པའི་དེ་ཁོ་ན་ཉིད་ལ་གནས་པ་ཡིན་པར་ཤེས་པར་བྱའོ། ། ལུས་བསྲུང་བའི་ཆོ་ག་ནི། ལུས་ལ་སོགས་པ་བསྲུང་བའི་འཁོར་ལོའི་སྔགས་རྡོ་རྗེ་དང་ལྡན་པ་ནི་སྔགས་ཀྱི་སྙིང་པོ་སྟེ་དེ་ཉིད་ཀྱི་སྐུ་ལ་སོགས་པ་ལས་ཕྱུང་ངོ་། ། དེ་གང་ཞེ་ན། ཨོཾ་ཞེས་སོགས་ཏེ་མིང་ནི་མཐའ་མེད་དོ། ། དེ་ཡང་རང་གི་ལྷག་པའི་ལྷའི་དཀྱིལ་འཁོར་རྒྱལ་མཆོག་གི་བར་དུ་བསྐྱེད་ལ། ལས་རྒྱལ་མཆོག་སྔགས་འདི་གྲོ་གའམ་རས་ལ་སོགས་པ་ལ་འཁོར་ལོ་རྩིབས་བརྒྱད་པ་ལས་ཀྱི་རྡོ་རྗེ་སྟེ་སྣ་ཚོགས་རྡོ་རྗེའི་ལྟེ་བ་ལ་གནས་པར་བྲིའོ། ། ཇི་ལྟར་ན། ཧཾ་འཁོར་ལོའི་དབུས་སུ་བཞག་ལ།
བསྲུང་བྱའི་མིང་སྤེལ་ཚིག་དང་བཅས་པ་དབུས་སུ་བྲིའོ། ། དེ་ནས་ཨོཾ་ལ་སོགས་པ་སྔགས་ཀྱི་ཚིག་རྣམས་ཀྱིས་རིམ་པ་བཞིན་དུ་འཁོར་ལོའི་རྩིབས་ཀྱི་མཚམས་རྣམས་སུ་བརྒྱན་ནས། རྟག་ཏུ་སྟེ་དུས་ཐམས་ཅད་དུ་ཟ་མ་ཏོག་ལ་སོགས་པའི་ནང་དུ་ལེགས་པར་བཞག་ནས། མེ་ཏོག་ལ་སོགས་པས་མཆོད་པར་བྱའོ། ། སྔགས་ཀྱི་ཚིག་རྣམས་ཀྱིས་འཁོར་ལོ་ཇི་ལྟར་བརྒྱན་ཅེ་ན། རྩིབས་དང་པོ་ལ་ནི་ཨོཾ། གཉིས་པ་ལ་ཧུ་ལུ་ཧུ་ལུ། གསུམ་པ་ལ་ཏིཥྛ་ཏིཥྛ། བཞི་པ་ལ་བན་དྷ་བན་དྷ། ལྔ་པ་ལ་ཧ་ན་ཧ་ན།
དྲུག་པ་ལ་ད་ཧ་ད་ཧ། བདུན་པ་ལ་ཨ་མྲྀ་ཏེ། རྩི་བརྒྱད་པ་ལ་ཧཱུྃ་ཕཊ྄། ཞེས་པ་བྲི་བས་སྟེ། འདི་ནི་སྔགས་ཀྱི་ཡི་གེ་བགོད་པའོ། ། སྔགས་ཀྱི་ཡི་གེ་བགོད་པ་འདི་ནི། སྔགས་རྣམས་ཐམས་ཅད་སྟེ་སྒྲུབ་པ་པོ་རྣམས་ཀྱི་གསང་བ་གསུམ་སྟེ། སྐུ་གསུང་ཐུགས་ཀྱི་གནས་ཏེ་བསྲུང་བ་བསྡུས་པ་ཡིན་ནོ། ། ཇི་སྐད་བཤད་པའི་ཚུལ་གྱིས་འཁོར་ལོ་བྲིས་ཏེ། ཟ་མ་ཏོག་ལ་སོགས་པར་བཅུག་སྟེ།
ཞག་བདུན་ལ་སོགས་པར་མཆོད་པ་བྱས་ནས། རབ་གནས་བྱས་ཏེ། ལ་ཆ་ལ་སོགས་པས་དྲིལ་ཏེ། ལུས་ལ་བཏགས་ན་དུག་ལ་སོགས་པས་མི་ཚུགས་པའི་བསྲུང་བ་ཆེན་པོར་འགྱུར་རོ། ། ལས་ཀྱི་མཐའ་རྡོ་རྗེ་ཨན་ཛ་ནའི་སྦྱོར་བ་ནི། བསྒྲུབ་པའི་གནས་ནི་ལམ་གྱི་ཞེས་སོགས་ཏེ། དེའང་ལམ་གྱི་བཞི་མདོ་ལ་སོགས་པར། འབྱུང་པོའི་ཉིན་ཞག་གི་ནམ་ཕྱེད་ན་ཐོད་པའི་སྟན་ལ་འདུག་སྟེ། ལྷག་པའི་ལྷའི་དཀྱིལ་འཁོར་རྒྱལ་མཆོག་གི་བར་དུ་བསྐྱེད་ལ། ལས་རྒྱལ་མཆོག
དེ་རུ་རྡོ་རྗེ་ཨན་ཛ་ན། ཐོད་པར་རྟག་ཏུ་དབབ་པར་བྱ། ། ཞེས་པ། ཐོད་པ་གསུམ་གྱི་སྒྱེད་པུ་བྱས་པའི་སྟེང་དུ་ཚིལ་ཆེན་གྱི་ཞག་གིས་བཀང་བའི་ཐོད་པ་བཞག་པའི་ནང་དུ། ཁྲག་དང་བཤང་བ་ལ་སོགས་པ་བདུད་རྩི་ལྔས་སྦངས་པའི་པདྨའམ། ཨར་ཀའི་སྐུད་པས་མར་མེའི་སྙིང་པོ་བྱས་ལ། མེ་སྦར་ཏེ་དེའི་སྟེང་དུ་ཆང་གིས་བཀང་བའི་ཐོད་པ་བཞག་སྟེ། འཁོར་ལོའི་སྔགས་བརྒྱ་རྩ་བརྒྱད་བཟླས་ཤིང་ཁྲོ་བོ་དང་ཕུར་བུ་དང་མེའི་སྦྱོར་བས་བསྲུང་བ་བྱས་ལ། ཚེས་ཉི་ཤུ་དགུའི་ནམ་ཕྱེད་ན། ཆང་གིས་བཀང་བའི་ཐོད་པའི་ཞབས་ལ་དུད་པ་དབབ་པར་བྱ་སྟེ།
འདི་ནི་རྡོ་རྗེ་ཨན་ཛ་ནའི་ཆོ་གའོ། ། དེ་ནས་དུ་བ་བླངས་ལ་ཟ་མ་ཏོག་ཏུ་ལེགས་པར་བཞག་སྟེ། དུ་བ་དེ་ཉིད་ལ་འཁོར་ལོའི་སྔགས་བརྒྱ་རྩ་བརྒྱད་ཀྱིས་བཏབ་ནས་མིག་ལ་བསྐུས་ན། དངོས་གྲུབ་རབ་འབྲིང་ཐ་མ་གསུམ་འགྲུབ་པར་འགྱུར་ཏེ། མི་སྣང་བ་ནི་མཆོག་གོ ། ས་འོག་གི་གཏེར་མཐོང་བ་ནི་འབྲིང་ངོ་། ། དབང་དུ་བྱེད་པ་ནི་ཐ་མའོ། ། འདི་ནི་གྲུབ་ཆེན་བརྒྱད་དུ་གཏོགས་པའི་མིག་སྨན་གྱི་སྒྲུབ་པ་ཡིན་ནོ་ཞེས་འཆད་དོ། ། གཉིས་པ་རྒྱུད་ཀྱི་ཆེ་བ་བསྟན་པ་ལ་བཞི་ལས། འབྲས་བུ་བཟང་བས་རྒྱུད་ཀྱི་ཆེ་བ་བསྟན་པ་ནི།
དེ་ནས་བཅོམ་ལྡན་འདས་ཞེས་པ་ནས། འདི་ལ་དད་ཅིང་བསྒོམ་པར་འགྱུར་རོ་ཞེས་པའི་བར་གྱིས། རྒྱུད་འདི་ལ་ཐོས་བསམ་སོགས་ཀྱིས་ཞུགས་པ་ལས། འབྲས་བུ་ཉིང་དགོས་ཅི་ཞིག་མཐོང་ནས་དེ་བཞིན་གཤེགས་པ་དང་བྱང་ཆུབ་སེམས་དཔའ་རྣམས་འདི་ལ་དད་ཅིང་འཇུག་པ་ལགས། ཞེས་ཞུས་པའོ། ། དེ་ནས་ཕྱག་ན་རྡོ་རྗེས་ཞེས་པ་ནས། དད་པས་བསྒོམ་པར་འགྱུར་རོ་ཞེས་པའི་བར་གྱིས། འདི་ལ་ཉིང་དགོས་ཀྱི་འབྲས་བུ་བཟང་པོ་གསུམ་མཐོང་ནས་དད་ཅིང་འཇུག་པ་ཡིན་ནོ་ཞེས་པ་ལན་ནོ། ། དེ་བཞིན་གཤེགས་པ་རྣམས་ཀྱིས་གསུམ་པོ་གང་ཞིག་ལགས་ཞེས་ཡང་ཞུས་པའོ། ། རྡོ་རྗེ་འཛིན་པས་བཀའ་བསྩལ་པ་ཞེས་སོགས་ལན་ཏེ།
དབང་ཕྱུག་བརྒྱད་གྱི་གཙོ་བོ་སྐུ་གསུང་ཐུགས་ཀྱི་དབང་ཕྱུག་གྲུབ་པར་སྟོན་ཏེ། དབང་ཕྱུག་གཞན་རྣམས་དེར་འདུས་པ་ཡིན་པའི་ཕྱིར་རོ། ། དེ་ནས་དེ་བཞིན་གཤེགས་པ་རྣམས་ཐེ་ཚོམ་དང་བྲལ་བར་གྱུར་ནས་ཅང་མི་གསུང་བར་འགྱུར་རོ། ། རྒྱུད་རྙེད་པར་དཀའ་བས་ཆེ་བ་བསྟན་པ་ནི། དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཐམས་ཅད་ཀྱི་བདག་པོས། ཞེས་པ་ནས། ཐུབ་པ་ཆེན་པོ་འོད་སྲུང་མངོན་པར་སངས་རྒྱས་པའི་བར་གྱིས་ཀྱང་མ་གསུངས་སོ། ། ཞེས་པས། འདས་པའི་སངས་རྒྱས་མང་པོས་མ་གསུངས་པས། རིན་པོ་ཆེ་ལྟར་རྒྱུད་རྙེད་པར་དཀའ་བ་བསྟན་པ་ཡིན་ནོ། །
ཅིའི་ཕྱིར་མར་མེ་མཛད་ནས། ཐུབ་པ་ཆེན་པོ་འོད་སྲུང་གི་བར་གྱི་སངས་རྒྱས་རྣམས་ཀྱིས་གསང་བ་ཆེན་པོའི་དོན་མ་བཤད་ཅེ་ན། དེའི་ཚེ་དེའི་དུས་ཀྱི་སེམས་རྣམས་གསང་བ་ཆེན་པོའི་དོན་བཤད་པའི་སྐལ་བ་མེད་པའི་ཕྱིར་ཏེ། དུས་དེ་སྲིད་ཀྱི་བར་དུ་ནི་སེམས་ཅན་རྣམས་དམན་ལ་ལྷག་པར་མོས་ཤིང་། སྦྱིན་པ་དང་ཚུལ་ཁྲིམས་ལ་སོགས་པ་འདོད་ཆགས་དང་བྲལ་བའི་ཆོས་ཀྱིས་འདུལ་བ་ཟབ་མོ་བསྟན་པས་སྐྲག་པའི་ཡིད་དང་ལྡན་པ་ཡིན་པའི་ཕྱིར་རོ། ། བཅོམ་ལྡན་འདས་ཤཱཀྱ་ཐུབ་པ་ནི། སྙིགས་མ་ལྔ་བདོ་བ་ད་ལྟའི་དུས་འདིར་བྱོན་པས། སེམས་ཅན་འདོད་ཆགས་ལ་སྤྱོད་ཅིང་། ཆགས་བྲལ་གྱི་ལམ་གྱིས་མི་འདུལ་བ་རྣམས་ཀྱི་མོས་པ་མཁྱེན་ནས། ཐུགས་རྗེའི་དབང་གིས་དེ་བཞིན་གཤེགས་པ་འབའ་ཞིག་གིས་གསང་བ་ཆེན་པོའི་དོན་གསུངས་པ་ཡིན་ནོ། །
འདི་ལ་ཁ་ཅིག་་་་་་ཡེ་ཤེས་ཞབས་ལུགས་པ་ན་རེ། མར་མེ་མཛད་ནས། འོད་སྲུང་གི་བར་གྱིས་མ་གསུངས་ཞེས་པ་གསང་བ་འདུས་པ་ཁོ་ནའི་དབང་དུ་བྱས་པ་ཡིན་གྱི། གསང་སྔགས་སྤྱིའི་དབང་དུ་བྱས་པ་ནི་མ་ཡིན་ཏེ། མཚན་བརྗོད་ལས། འདས་པའི་སངས་རྒྱས་རྣམས་ཀྱིས་གསུངས། ། མ་འོངས་རྣམས་ཀྱང་གསུང་འགྱུར་ལ། ། ད་ལྟར་བྱུང་བའི་རྫོགས་སངས་རྒྱས། ། ཡང་དང་ཡང་དུ་གསུང་བ་གང་། ། ཞེས་བཤད་པའི་ཕྱིར་རོ། །
ཞེས་ཟེར་རོ། ། གཞན་དག་ན་རེ། འདིར་གསུངས་པ་ནི་སྤྲུལ་སྐུའི་དབང་དུ་བྱས་པ་ཡིན་ལ། མཚན་བརྗོད་ལས་གསུངས་པ་ནི། ལོངས་སྐུ་ཐམས་ཅད་ཀྱིས་གསང་སྔགས་གསུང་བའི་དབང་དུ་བྱས་པ་ཡིན་ནོ་ཞེས་འཆད་དོ། ། ཡང་་་་་་དུས་འཁོར་བ་གཞན་དག་ན་རེ། མར་མེ་མཛད་ནས་འོད་སྲུང་གི་བར་དུ་མ་གསུངས་ཞེས་པ། ཡུལ་དབུས་སུ་མ་གསུངས་པ་ཡིན་ཏེ། དེའི་ཚེ་དེའི་དུས་ན་ཡུལ་དབུས་ཀྱི་སེམས་ཅན་རྣམས་རིགས་བཞིའི་མངོན་པའི་ང་རྒྱལ་དང་ལྡན་པས་གསང་བ་ཆེན་པོའི་སྐལ་བ་མེད་པའི་ཕྱིར་རོ། ། ཡུལ་གཞན་དུ་མ་གསུངས་པ་ནི་མ་ཡིན་ཏེ།
དུས་གསུམ་གྱི་སངས་རྒྱས་ཐམས་ཅད་ཀྱི་གསང་སྔགས་གསུང་བར་མཚན་བརྗོད་ལས་བཤད་པའི་ཕྱིར་ཞེས་ཟེར་རོ། ། དེ་ལ་ཕྱོགས་དང་པོ་ནི་དེའི་ཚེ་སེམས་ཅན་རྣམས་སྐལ་བ་མེད་པའི་ཕྱིར་རོ་ཞེས་འོད་སྲུང་ཡན་ཆོད་ཀྱི་གདུལ་བྱ་རྣམས་གསང་བ་ཆེན་པོའི་སྣོད་དུ་མི་རུང་བར་གསུངས་པ་དང་འགལ་བའི་ཕྱིར་མི་རིགས་སོ། ། ཕྱོགས་གཉིས་པའང་མི་རིགས་ཏེ། རྣལ་འབྱོར་བླ་ན་མེད་པ་སྐྱེས་བུ་ཆགས་ཅན་གྱི་དོན་དུ་མ་དག་པའི་ཞིང་དུ་སྙིགས་མ་ལྔ་བདོ་བའི་དུས་སུ་བྱོན་གྱི་སྤྲུལ་སྐུའི་སངས་རྒྱས་ཤཱཀྱ་ཐུབ་པ་ལྟ་བུ་ཁོ་ནས་གསུངས་པ་ཡིན་གྱི། ལོངས་སྐུས་གསུངས་པ་མ་ཡིན་ཏེ། ལོངས་སྐུའི་འཁོར་ན་གདུལ་བྱ་ཆགས་ཅན་མེད་པའི་ཕྱིར་རོ། ། འདིས་ནི་བླ་མ་གོང་མ་དག་རྒྱུད་སྡེ་ཕལ་ཆེ་བ་འོག་མིན་དུ་ལོངས་སྐུས་གསུངས་པར་བཞེད་པ་ཡང་སུན་ཕྱུང་ངོ་། ། ཕྱོགས་གསུམ་པ་ཡང་མི་རིགས་ཏེ། མར་མེ་མཛད་ནས་འོད་སྲུང་གི་བར་གྱིས་ཡུལ་དབུས་སུ་མ་གསུངས་ཞེས་པ། རྡོ་རྗེའི་ཚིག་འདིའི་དགོངས་པ་ཡིན་ན།
ཤུགས་ཀྱིས་ཤཱཀྱ་ཐུབ་པས་ཡུལ་དབུས་སུ་གསུངས་ཞེས་བསྟན་པར་འགྱུར་ལ། དེ་ནི་ཁྱེད་རང་གི་ལུགས་ལའང་མི་རིགས་ཏེ་ཐུབ་པའི་དུས་ན་ཡང་ཡུལ་དབུས་ན་རིགས་བཞིའི་ང་རྒྱལ་ཡོད་པའི་ཕྱིར་དང་། ཐུབ་པས་ཀྱང་དཔལ་ལྡན་འབྲས་སྤུངས་ཀྱི་མཆོད་རྟེན་སོགས་ཡུལ་གཞན་དུ་རྡོ་རྗེ་ཐེག་པ་གསུངས་པར་ཁྱེད་རང་ཡང་འདོད་པའི་ཕྱིར་རོ། ། དུས་གསུམ་གྱི་སངས་རྒྱས་ཐམས་ཅད་ཀྱིས་གསང་སྔགས་གསུངས་ཞེས་པ་དང་མི་འཐད་དེ། བདེ་བ་ཅན་ལ་སོགས་པ་གང་ན་བུད་མེད་ཀྱི་མིང་ཡང་མེད་པའི་དག་པའི་འཇིག་རྟེན་གྱི་ཁམས་དེ་དག་ན། འཁྲིག་པའི་འདོད་ཆགས་ལ་ཞེན་པའི་རྡོ་རྗེ་ཐེག་པའི་གདུལ་བྱ་མེད་པའི་ཕྱིར་རོ། ། དེ་བས་ན་ཕྱོགས་འདི་ནི་བརྟག་མི་བཟོད་དོ། ། འོ་ན་འདིར་གསུངས་པ་དང་། མཚན་བརྗོད་དུ་གསུངས་པ་དགོངས་པ་ཅི་ཞེ་ན། འདིར་གསུངས་པ་ནི་འཇིག་རྟེན་གྱི་ཁམས་འདིའི་དབང་དུ་མཛད་ནས།
མར་མེ་མཛད་ནས། འོད་སྲུང་གི་བར་གྱིས་རྡོ་རྗེ་ཐེག་པ་མ་གསུངས་ཞེས་བསྟན་པ་ཡིན་ལ། མཚན་བརྗོད་པས་གསུངས་པ་ནི། མ་དག་པའི་འཇིག་རྟེན་གྱི་ཁམས་གཞན་དང་གཞན་དུ་གདུལ་བྱ་ཆགས་ཅན་གྱི་དོན་དུ་སངས་རྒྱས་རྣམས་ཀྱིས་རྡོ་རྗེ་ཐེག་པ་གསུངས་པ་དང་། གསུང་བར་འགྱུར་བ་ལ་དགོངས་པས་མི་འགལ་ལོ། ། འབྲས་བུ་མྱུར་དུ་ཐོབ་པས་ཆེ་བ་བསྟན་པ་ནི། དེ་ལྟར་རྒྱུད་རྙེད་པར་དཀའ་བ་བདེན་མོད། འདིས་སངས་རྒྱས་ཉིད་ཐོབ་པར་འགྱུར་རམ་ཞེ་ན། དེ་བཞིན་གཤེགས་པ་ཐམས་ཅད་ཀྱི་གསང་བ་འདུས་པ་འདི་ལ་ཐོས་བསམ་བསྒོམ་གསུམ་གྱིས་ཞུགས་པའི་རིན་པོ་ཆེ་ལྟ་བུའི་གང་ཟག་ནི། བསྐྱེད་པའི་རིམ་པ་མཐར་ཕྱིན་ནས།
དབེན་གསུམ་སྔོན་དུ་འགྲོ་བ་ཅན་གྱི་སྒྱུ་ལུས་འོད་གསལ་དུ་བཅུག་ནས། རྙོག་པའི་དྲི་མ་ཐམས་ཅད་དཀྲུགས་ཏེ། ལུགས་བཟློག་གི་སྣང་བ་གསུམ་རླུང་དང་བཅས་པ་ལས་སྐད་ཅིག་ཐང་ཅིག་ཡུད་ཙམ་གྱིས་བདག་ལ་བྱིན་གྱིས་བརླབས་པའི་རིམ་པས་ལངས་ནས། སྟོབས་དང་མི་འཇིགས་པ་ལ་སོགས་པ་སངས་རྒྱས་ཀྱི་བྱང་ཆུབ་རྫོགས་པར་བྱེད་དོ། ། དེ་བས་ན་ཕ་རོལ་ཏུ་ཕྱིན་པའི་ཐེག་པ་ལས་ཆེས་ཁྱད་པར་དུ་འཕགས་སོ་ཞེས་སྟོན་པ་ནི། གངྒཱའི་བྱེ་མ་དུ་མ་སྙེད་ཀྱི་ཞེས་སོགས་སོ། ། རྒྱུད་ཟབ་པས་ཆེ་བ་བསྟན་པ་ནི། དེ་ནས་བྱང་ཆུབ་སེམས་དཔའ་སྟེ། ཙན་དན་ལྟ་བུ་ལ་སོགས་པའི་གང་ཟག་དེ་དག་གི་གསུང་རྡོ་རྗེའི་ཚིག་གསང་བ་འདུས་པ་འདི་ལ་སྐད་ཅིག་ཐང་ཅིག་ཡུད་ཙམ་གྱིས་སངས་རྒྱས་ཀྱི་བྱང་ཆུབ་ཚེ་འདི་ཉིད་ལ་རྫོགས་པར་བྱེད་དོ་ཞེས་པ་འདི་ཐོས་ཤིང་། རྒྱུད་ཀྱི་གཞུང་མ་ལུས་པ་ཐོས་ཀྱང་།
མཐའ་དྲུག་གི་ཚིག་གི་དབྱེ་བས་རྒྱུད་ཀྱི་དོན་ལ་རྨོངས་པ་དང་མ་བྲལ་བས། སེམས་ཇི་ལྟ་བ་བཞིན་དུ་རངས་པ་མ་ཐོབ་ནས། རབ་ཏུ་ངུས་སོ། ། དེ་ལྟར་ངུ་བར་གཟིགས་ནས། རིན་པོ་ཆེ་ལྟ་བུའི་གང་ཟག་ཕྱོགས་གཉིས་ཀ་ལ་འཇིགས་པ་མེད་པ་རྣམས་ཀྱིས་དབུགས་འབྱིན་པར་བྱེད་པ་ནི། དེ་ནས་ཞེས་སོགས་ཏེ། དེ་བཞིན་གཤེགས་པ་ཐམས་ཅད་ནི་རིན་པོ་ཆེ་ལྟ་བུའི་གང་ཟག་རྣམས་སོ། ། བྱང་ཆུབ་སེམས་དཔའ་ནི་ཙནྡན་ལྟ་བུ་ལ་སོགས་པའི་གང་ཟག་གོ ། དེ་ལྟར་རིན་པོ་ཆེ་ལྟ་བུའི་གང་ཟག་གིས་དབུགས་ཕྱུང་བ་ན། བདག་ཉིད་སྡུག་བསྔལ་བའི་རྒྱུ་ཇི་ལྟ་བ་བཞིན་དུ་གསོལ་པ་ནི།
དེ་ནས་དེ་བཞིན་གཤེགས་པ་དེ་དག་ཐམས་ཅད་ལ་ཞེས་སོགས་སོ། ། སྐུ་གསུང་ཐུགས་ནི་གསང་བའི་ཡི་གེ་གསུམ་སྟེ་ཡི་གེའི་དོན་ནོ། ། ཨོཾ་ལ་སོགས་པ་གསུམ་ནི་སྤྱིའི་དོན་ནོ། ། འཇུག་གནས་ལྡང་གསུམ་ནི་སྦས་པའོ། ། ཤེས་རབ་དང་ཐབས་དང་ཉེར་ཐོབ་གསུམ་ནི་མཐར་ཐུག་གོ ། གསང་བའི་ཡི་གེ་གསུམ་པོ་རྣམ་པར་དག་པར་བསྟན་པ་ནི། དེ་བཞིན་གཤེགས་པ་རྣམས་ཀྱི་བཀའ་བསྩལ་པ་ཞེས་སོགས་ཏེ། གསང་བའི་ཡི་གེ་ནི་ཁྱེད་རྣམས་ཀྱིས་ཇི་ལྟར་མི་ཤེས་པ་དང་། མ་མཐོང་བ་དེ་བཞིན་དུ། ངེད་དེ་བཞིན་གཤེགས་པ་སྟེ་རིན་པོ་ཆེ་ལྟ་བུའི་གང་ཟག་རྣམས་ཀྱིས་ཀྱང་།
གསང་བའི་ཡི་གེ་འདི་དག་དོན་དམ་པར་གཟུང་བྱར་མེད་པས་མ་ཐོབ་ཅིང་། འཛིན་པ་པོ་མེད་པས་མངོན་པར་སངས་མ་རྒྱས་སོ། ། དེ་ཅིའི་ཕྱིར་ཞེ་ན། གསང་བའི་ཡི་གེ་ནི་འོད་གསལ་གྱིས་སྦྱངས་པས་རྣམ་པར་དག་པའི་ཕྱིར་རོ། ། ཞེས་མགོ་སྨོས་པས་གོ་བ་རིན་པོ་ཆེ་ལྟ་བུའི་གང་ཟག་རྣམས་ཀྱིས། དེ་བཞིན་གཤེགས་པ་ཐམས་ཅད་ཀྱི་དེ་ཁོ་ན་ཉིད་གསལ་བར་མཛད་པ་ན། དེ་ནས་བྱང་ཆུབ་སེམས་དཔའ་སྟེ་ཙན་དན་ལྟ་བུ་ལ་སོགས་པའི་གང་ཟག་རྣམས་སོམ་ཉི་དང་བྲལ་ནས། དེ་ཁོ་ན་ཉིད་རྟོགས་པས་ཅང་མི་སྨྲ་བར་གྱུར་ཏོ། ། གསུམ་པ་ཐོས་བསམ་གྱི་འབྲས་བུའི་གནས་སྐབས་ལ་དྲུག་གིས། སྟོན་པ་འོད་གསལ་ལ་བཞུགས་པ་ནི།
དེ་ལྟར་དེ་བཞིན་གཤེགས་པའི་གསུང་གིས་ཐེ་ཚོམ་དང་བྲལ་བར་གྱུར་པའི་དེའི་འབྲས་བུ་བསྟན་པར་བྱ་བའི་ཕྱིར་དང་། དེ་བཞིན་གཤེགས་པ་ལྔ་དྲུག་པའི་བདག་ཉིད་དུ་ཇི་ལྟར་འགྱུར་བ་དེ་བཤད་པ་ནི། དེ་ནས་བཅོམ་ལྡན་འདས་ཞེས་སོགས་ཏེ། སྔར་གླེང་གཞིའི་སྐབས་སུ་ཚུལ་བཞིན་བཤད་པའི་མཐར་ཐུག་གི་སྐབས་བཞིན་དུ་འདིར་ཡང་ཤེས་པར་བྱའོ། ། དེ་ལ་ལྷ་མོའི་དབྱངས་ཀྱིས་བསྐུལ་བ་ནི། དེ་ལྟར་རྡོ་རྗེ་འཆང་ཆེན་པོ་འོད་གསལ་ལ་ཞུགས་པ་ན། བཙུན་མོ་བཞི་པོ་བདག་པོ་དང་བྲལ་བས་གདུང་བའི་ཡིད་ཀྱིས། བལྟ་བར་འདོད་པའི་སྙིང་རྗེ་དང་བཅས་པས། ཇི་ལྟར་སྨྲ་བ་དེ་བསྟན་པའི་ཕྱིར། དེ་ནས་དེ་བཞིན་གཤེགས་པ་ཞེས་གསུངས་སོ། །
དེའི་སྐུ་གསུང་ཐུགས་ཀྱི་བཙུན་མོ་ནི་སྤྱན་མ་སྟེ། དེས་དྲུག་ལྡན་ལ་སོགས་པ་སྒེག་ཅིང་སྙན་པའི་སྣ་གླུའི་དབྱངས་ཀྱིས་བསྟོད་པ་སྔོན་དུ་འགྲོ་བས་བསྐུལ་བར་བྱེད་པ་ནི། སེམས་ཅན་ཐམས་ཅད་ཀྱི་བདག་ཉིད་དུ་གྱུར་པས་ན་སེམས་ཅན་ཁམས་ཀྱིའོ། ། ཁམས་གསུམ་གྱི་རྒྱལ་སྲིད་མཉེས་པས་ན་གནས་ཀྱི་དབང་ཕྱུག་ཁྱོད་ནིའོ། ། ཐུགས་ཀྱི་དབང་ཕྱུག་བརྙེས་པ་ན་རྡོ་རྗེ་ཐུགས་སོ། ། དགའ་བ་ནི་རོལ་པའོ། ། དེ་ཉིད་ཡིད་ཚིམ་པར་བྱེད་པས་ན་ཡིད་དུ་འོང་བའོ། ། དོན་ཆེན་པོ་ནི་མཆོག་ཏུ་དགའ་བས་ཏེ། དེ་འདོད་ཅིང་བསྐྱེད་པས་ན། དགའ་བ་ཡིད་འོང་དོན་ཆེན་འདོད་པ་འཁྱུད་པ་ལ་སོགས་པས་སྤྱན་མ་བདག་ལ་སྐྱབ་ཅིང་རོལ་པར་མཛད་དུ་གསོལ།
མགོན་པོ་ཞེས་སོགས་ནས། གལ་ཏེ་དེ་རིང་སྤྱན་མ་བདག་གསོན་ཞིང་འཚོ་བར་མཆིས་པར་བཞེད་ན། སེམས་ཐམས་ཅད་བསྐྱེད་པའི་རྒྱུར་གྱུར་པའི་ཡབ་ཆེན། སེམས་ཅན་རྣམས་ལ་ཕན་བདེ་བྱེད་པས་གཉེན་ཀྱི་མཆོག་ཆེན་པོས་བདག་ལ་རོལ་ཞིང་དགྱེས་པར་མཛད་དུ་གསོལ། དེ་བཞིན་གཤེགས་པ་ཐམས་ཅད་ཀྱི་ཐུགས་ནི་མི་བསྐྱོད་པའོ། ། དེའི་བཙུན་མོ་མཱ་མ་ཀིས། རྡོ་རྗེའི་འདོད་པ་དགའ་བའི་མཆོད་པའི་མཆོག་ནི། ཐ་མལ་པ་མ་ཡིན་པའི་དགའ་བའི་ཁྱད་པར་ལ་ཞུགས་པ་སྟེ། དེ་སྟོན་པའི་ཡི་གེའི་ཚིག་གིས་ཡང་དག་པར་བསྟོད་པ་ནི། འཁོར་བ་ཇི་སྲིད་པར་མི་འཇིག་པས་ན་རྡོ་རྗེའི་སྐུ་ཁྱོད་དོ། །
སེམས་ཅན་མང་པོ་ལ་རྗེས་སུ་ཕན་པའི་ཆོས་སྟོན་པས་ན་བཀའི་འཁོར་ལོས་སེམས་ཅན་ཀུན་ལ་ཕན་ནོ། ། སངས་རྒྱས་ནི་ཕུང་པོ་ལྔའོ། ། དོན་ནི་ཀུན་རྫོབ་ཀྱི་བདེན་པའོ། ། བྱང་ཆུབ་ནི་དོན་དམ་པའོ། ། མཆོག་སྒྲུབ་པ་ནི་ཟུང་འཇུག་གོ ། དེས་སེམས་ཅན་རྣམས་ལ་ཕན་པའི་ཕྱིར། དགོངས་པའི་གསུང་སྟོན་པས་ན་རབ་ཏུ་ཕན་པར་གཟིགས་ཞེས་བྱའོ། ། མགོན་པོ་ཞེས་སོགས་སྔ་མ་བཞིན་ནོ། ། འདོད་ཆགས་ནི་ཐ་མལ་པའི་འདོད་ཆགས་ཏེ། དེ་སྦྱོང་བའི་ཕྱིར་དམ་ཚིག་ཆགས་པས་ཏེ།
ཡང་དག་པའི་འདོད་ཆགས་ཀྱིས་མཱ་མ་ཀི་བདག་ལ་དགྱེས་ཤིང་རོལ་པར་མཛད་དུ་གསོལ། འཇིག་རྟེན་དབང་ཕྱུག་ནི་འོད་གསལ་བའོ། ། དེའི་སྐུ་གསུང་ཐུགས་རྡོ་རྗེའི་སྤྱན་ནི་གོས་དཀར་མོའོ། ། དེས་ཡང་དག་པར་བསྟོད་པ་ནི། གསུང་གི་དབང་ཕྱུག་བརྙེས་པས་ནི་ཁྱོད་ནི་རྡོ་རྗེའི་གསུང་ངོ་། ། དེ་ལྟ་བུ་དེས་སེམས་ཅན་ཀུན་ལ་ཕན་ཞིང་ཐུགས་བརྩེ་བའོ། ། ཚད་མེད་བཞིས་སེམས་ཅན་ཐམས་ཅད་ལ་ཕན་འདོགས་པས་ན། འཇིག་རྟེན་དག་གི་དགོས་པའི་དོན་མཛད་པ་ལ་རབ་ཏུ་བརྩོན་པའོ། ། མགོན་པོ་ཞེས་སོགས་སྔ་མ་བཞིན་ནོ། ། སྤྱོད་པ་ནི་ཤིན་ཏུ་དགའ་བའོ། །
དེ་ཉིད་གློ་བུར་གྱི་དྲི་མས་མ་གོས་པས་ན་དྲི་མ་མེད་པའོ། ། དེ་ཉིད་ཀུན་ཏུ་བཟང་ཞིང་དགེ་བས་ན་ཀུན་ཏུ་བཟང་པོའོ། ། དེ་ལྟ་བུ་དེས། གོས་དཀར་མོ་བདག་ལ་དགེས་ཤིང་རོལ་པར་མཛད་དུ་གསོལ། སྐུ་གསུང་ཐུགས་ཀྱི་དམ་ཚིག་རྡོ་རྗེ་ནི་དོན་ཡོད་གྲུབ་པའོ། ། དེའི་བཙུན་མོ་ནི་སྒྲོལ་མ་སྟེ། དེས་བསྟོད་པ་ནི། རྡོ་རྗེ་པདྨ་སྦྱོར་བ་ལས་བྱུང་བའི་དཀྱིལ་འཁོར་ཀྱི་ལྷ་རྣམས་ཀྱི་ཞེ་སྡང་ལ་སྤྱོད་པ་སོགས་ཀྱི་སེམས་ཅན་གྱི་ཁམས་སྦྱོང་བས་ན་རྡོ་རྗེ་འདོད་པའོ། ། ལས་ཀྱི་རིགས་ཀྱིས་མཆོག་ཏུ་གྱུར་པས་ན་དམ་ཚིག་མཆོག་གོ ། གདུལ་བྱ་འདོད་ཆགས་ཅན་ལ་འདོད་ཆགས་རྣམ་པར་དག་པའི་ཐབས་ཀྱིས་བྱང་ཆུབ་སྩོལ་བར་མཛད་པས་ན་ཕན་ཡོན་ཆེའོ། །
ཤཱཀྱའི་རིགས་ལས་བྱུང་བ་རྣམས་ཀྱི་མཆོག་ཏུ་གྱུར་པས་ན་རྫོགས་སངས་རྒྱས་ཀྱི་གདུང་མཆོག་གོ ། ཡང་ན་བྱ་བ་གྲུབ་པའི་ཡེ་ཤེས་ཀྱི་སྒོ་ནས་སེམས་ཅན་གྱི་དོན་མཛད་པས་ན་རྫོགས་སངས་རྒྱས་ཀྱི་གདུང་མཆོག་གོ ། རང་དང་གཞན་དུ་དམིགས་པ་དང་བྲལ་བ་ཡིན་ཡང་སེམས་ཅན་ཀུན་ལ་རྗེས་སུ་ཐུགས་བརྩེ་བར་མཛད་པས་ན། མཉམ་པ་ཉིད་གཅིག་པའོ། ། མགོན་པོ་ཞེས་སོགས་སྔ་མ་བཞིན་ནོ། ། དེ་ལྟ་བུའི་ཁྱད་པར་གྱི་ཡོན་ཏན་དང་ལྡན་པའི་ཡོན་ཏན་རིན་པོ་ཆེའི་གཏེར་མངའ་བས་སྒྲོལ་མ་བདག་ལ་མཉེས་ཤིང་རོལ་པར་མཛོད་ཅིག རོལ་པ་ལས་ཀྱང་འདོད་ཆགས་དང་། འདོད་ཆགས་དང་བྲལ་བ་དང་འདོད་ཆགས་བར་མ་དང་། འོད་གསལ་བའི་ཡེ་ཤེས་བསྐྱེད་པར་བྱེད་པ་མིན་ནོ་ཞེས་བདག་ལ་བསྟོད་པར་བྱེད་པའོ། ། འོད་གསལ་བས་བཞེངས་ནས་འདོད་པ་ལ་ལོངས་སྤྱོད་པ་ནི།
དེ་ལྟར་ཚངས་པའི་གནས་བཞིའི་རང་བཞིན་ལྷ་མོ་རྣམས་ཀྱིས་ཡང་དག་པར་བསྐུལ་བ་དང་། སྔོན་གྱི་སྨོན་ལམ་གྱི་རྒྱུན་གྱི་ཤུགས་ཀྱིས་སྟོང་པ་ཉིད་ཀྱི་རྣལ་འབྱོར་ལས་བཞེངས་ནས། དཔལ་ཤིན་ཏུ་དགའ་བའི་བདེ་བས་འདོད་ཆགས་ལ་སྤྱོད་པ་བསྟན་པ་ནི། འཁྱུད་པ་དང་། འོ་བྱེད་པ་དང་། འཇིབས་པ་དང་། ཐལ་མོས་གདབ་པ་དང་། སོ་དང་སེན་མོ་འདེབས་པ་དང་། ཉེད་པ་དང་། ཁྱུང་ལྡིང་བ་དང་།
རབ་ཏུ་བརྐྱང་བ་དང་། གྲོང་གི་བྱ་བས་མུ་ཏིག་གི་ཕྲེང་བ་དང་། གདུབ་བུ་དང་། འཁོར་གདུབ་དང་། རྐང་གདུབ་གྱི་སྒྲ་དང་། ཡུལ་དང་དབང་པོ་སྟེ་རྡོ་རྗེ་དང་པདྨ་མཉམ་པར་སྦྱོར་ཞིང་། ཤེས་རབ་དང་ཐབས་ཀྱི་སྙོམས་པར་ཞུགས་པས་ཨ་ལྀ་ཀ་ལྀ་དང་། འདོད་པའི་གདུགས་དང་། རུས་སྦལ་དང་། ཟླ་བ་གང་བས་ཏེ།
རྩ་སྦུབས་གསུམ་སོར་མོ་གསུམ་གྱིས་བསྐྱོད་ཅིང་། རབ་ཏུ་བསྐུལ་བས་དགའ་བ་འབྱུང་བའི་སྒྲས་མཆོག་ཏུ་དགའ་བའི་བདེ་བ་ཉམས་སུ་མྱོང་བས། དབང་པོ་དང་། ཁམས་དང་། སྐྱེ་མཆེད་ཀྱི་ངོ་བོ་ཉིད་སྤྱི་བོ་ནས་བརྩམས་ཏེ་དྲི་མ་མེད་པའི་ཆུ་རྒྱུན་བཞིན་དུ་བཞུས་ལ། བྱང་ཆུབ་ཀྱི་སེམས་ཀྱི་ངོ་བོ་ཉིད་དུ་འཛག་པས། ཆོས་འབྱུང་གི་ནང་དུ་ཡང་དག་པར་བཞག་སྟེ། དེས་འདོད་ཆགས་ལ་སོགས་པ་ལ་སྤྱོད་པའི་སེམས་ཅན་རྣམ་པར་སྦྱོང་བར་བྱ་བའི་ཕྱིར། དཀྱིལ་འཁོར་གྱི་འཁོར་ལོ་ཕྱུང་སྟེ། སླར་ཡང་འོད་གསལ་ལ་ཞུགས་ནས་རྣམ་པར་རྟོགས་པ་མེད་པར་གྱུར་ཏོ། །
དོན་དེ་ཉིད་བསྟན་པའི་ཕྱིར། དེ་ནས་བཅོམ་ལྡན་འདས་ཞེས་སོགས་ཏེ། འདོད་ཅིང་ཆགས་པར་བྱ་བས་ན་འདོད་ཆགས་ཏེ། གཟུགས་ལ་སོགས་པའི་ཡུལ་ཐམས་ཅད་ལ་ངོ་བོ་ཉིད་ཤེས་པའི་སྒོ་ནས། ཡུལ་དང་དབང་པོ་མཉམ་པར་སྦྱོར་བའི་སྒོ་ནས་ལོངས་སྤྱོད་རྡོ་རྗེའི་དཔལ་ཏེ། ཤིན་ཏུ་བདེ་བའི་གནས་སྐབས་ཀྱི་ཏིང་ངེ་འཛིན་ལ་སྙོམས་པར་ཞུགས་ནས། དེ་བཞིན་གཤེགས་པའི་བདག་པོ་དེ་བཞིན་གཤེགས་པ་རྣམས་ཀྱི་བཙུན་མོ། སྤྱན་མ་ལ་སོགས་པའི་ངོ་བོ་ཉིད་ལ་དམ་ཚིག་གི་འཁོར་ལོ་སྟེ་རྣམ་སྣང་ལ་སོགས་པའི་ངོ་བོ་ཉིད་ཀྱིས་འདོད་པ་སྤྱོད་ཅིང་ཅང་མི་གསུང་བར་གྱུར་ཏོ། ། ཞེས་པ་རྡོ་རྗེ་འཆང་ཆེན་པོ་ཆོས་སྟོན་པ་ལ་སོགས་པའི་བྱ་བ་དང་བྲལ་བས། ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་ནས།
བཞུགས་སོ་ཞེས་པའི་དོན་ནོ། ། བཅོམ་ལྡན་འདས་ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་པའི་འོག་དེ་ནས། ནམ་མཁའི་དབྱིངས་འདི་ཐམས་ཅད་རྡོ་རྗེ་འཆང་ཆེན་པོའི་ངོ་བོ་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་རྡོ་རྗེའི་དམ་ཚིག་གི་ཁུ་བ་སྟེ། དམ་ཚིག་གི་འཁོར་ལོ་རྣམ་པར་སྣང་མཛད་ལ་སོགས་པས་དེ་བཞིན་གཤེགས་པའི་ཚོགས་ཀྱིས་ཏིལ་གྱི་གོང་བུ་བཞིན་དུ་བར་དང་མཚམས་མེད་པར་ཡོངས་སུ་གང་བར་གྱུར་པ་ནི། བུམ་པ་རྡོ་རྗེའི་ཆུས་གང་བ་ལྟར་གནས་པར་གྱུར་ཏོ། ། དེས་དབང་བསྐུར་བའི་སེམས་ཅན་རྣམས་བདེ་བ་ཐོབ་པར་བསྟན་པ་ནི། དེ་ནས་རྡོ་རྗེ་ནམ་མཁའི་དབྱིངས་ཏེ་ཁམས་གསུམ་ན་གནས་པའི་སེམས་ཅན་སྐུ་གསུམ་གྱི་དམ་ཚིག་ལས་ཡང་དག་པར་བྱུང་བས་ཏེ། རྡོ་རྗེ་གསུམ་གྱི་ངོ་བོར་གྱུར་པ་དེ་རྣམས་རྡོ་རྗེའི་དཔལ་གྱིས་ཏེ་རྡོ་རྗེ་འཆང་ཆེན་པོའི་སྙོམས་པར་འཇུག་པའི་བདེ་བས་རེག་ཅིང་དབང་བསྐུར་བས། ཐམས་ཅད་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྡོ་རྗེ་གསུམ་སྟེ་རྡོ་རྗེ་འཆང་ཆེན་པོ་སྟོབས་དང་མི་འཇིགས་པ་ལ་སོགས་པའི་ཡེ་ཤེས་ཅན་དུ་གྱུར་ཏོ། ། དེ་ལ་རྗེ་འགོས་ན་རེ།
རྡོ་རྗེ་འཆང་ཆེན་པོ་ཡེ་ཤེས་ཀྱི་ཕྱག་རྒྱ་དང་སྙོམས་པར་ཞུགས་པའི་ཐིག་ལེ་ལས་ནམ་མཁའི་ཁམས་གང་བར་གྱུར་པ་དེས། སེམས་ཅན་ཐམས་ཅད་ལ་རེག་ཅིང་དབང་བསྐུར་བས། སེམས་ཅན་ཐམས་ཅད་རྡོ་རྗེ་གསུམ་གྱི་ཡེ་ཤེས་ཅན་དུ་གྱུར་པའོ་ཞེས་བཞེད་ལ། མ་ར། ཐིག་ལེ་གྱུར་པ་ལས། རྣམ་སྣང་ལ་སོགས་པ་དེ་བཞིན་གཤེགས་པ་ནམ་མཁའི་ཁམས་གང་བར་གྱུར་པ་དེ་དག་གིས། གསུང་བར་འོས་པའི་སེམས་ཅན་ཐམས་ཅད་ལ་ཆོས་བཤད་པས། སེམས་ཅན་དེ་དག་སྐུ་གསུམ་གྱི་ཡེ་ཤེས་ཅན་དུ་གྱུར་པའོ། ། ཞེས་བཞེད་དོ། ། དེ་ལྟར་རྡོ་རྗེ་འོད་ཟེར་གྱི་དབང་བསྐུར་བ་དེ་ནས་བརྩམས་ཏེ་སེམས་ཅན་ཐམས་ཅད་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་དབང་བསྐུར་བར་གྱུར་ནས།
ཀུན་ཏུ་བཟང་པོ་ཀུན་ཏུ་བཟང་པོ་ཞེས། སྔོན་མ་བྱུང་བའི་དོན་གྱིས་མིང་ཅན་དུ་གྱུར་ཏོ། ། དེ་ལྟར་སེམས་ཅན་ཐམས་ཅད་ཡེ་ཤེས་ཀྱི་དབང་བསྐུར་བས་དབང་བསྐུར་ནས། སེམས་ཅན་མཉམ་པ་ཉིད་དུ་བསྟན་པས། ཇི་ལྟར་སྨྲ་བར་གྱུར་པ་དེ་ཉིད་བསྟན་པའི་ཕྱིར། དེ་ནས་ཕྱག་ན་རྡོ་རྗེ་ཞེས་སོགས་སོ། ། བཅོམ་ལྡན་འདས་དེ་བཞིན་གཤེགས་པ་ལ་ཐམས་ཅད་ཅེས་བོས་ནས། ཆོས་ཐམས་ཅད་མཉམ་པ་ཉིད་རྡོ་རྗེ་ཡེ་ཤེས་ཀྱི་སྤྱོད་པ་མཐོང་ངམ་ཞེས་དྲིས་པའོ། ། བཅོམ་ལྡན་འདས་ཞེས་སྟོན་པ་ལ་བོས་ནས། དེ་བཞིན་གཤེགས་པ་ཐམས་ཅད་ནི་རྡོ་རྗེ་འཆང་ཆེན་པོ།
དེའི་རྡོ་རྗེ་ཡེ་ཤེས་སྤྱོད་པ་ནི་རང་གི་སྙོམས་པར་འཇུག་པའི་བདེ་བ་ཉམས་སུ་མྱོང་བ་ཉིད་ཀྱིས་སེམས་ཅན་ཐམས་ཅད་ཀྱི་སྙོམས་པར་འཇུག་པའི་བདེ་བ་བདག་གིར་མཛད་པ་སྟེ། དེ་མཐོང་ལགས་སོ་ཞེས་ལན་ཞུས་པའོ། ། འདོད་པ་ལ་ལོངས་སྤྱོད་པས་བདེ་བ་ཐོབ་པ་ལ་ངོ་མཚར་བར་གྱུར་པ་ནི། དེ་ནས་བཅོམ་ལྡན་འདས་ཞེས་སོགས་ཏེ། འདོད་ཆགས་ཀྱི་ཡི་གེའི་ཚིག་སྟེ། འདོད་ཆགས་ཀྱི་ཀུན་ཏུ་སྤྱོད་པ་ནི་འཁོར་བའི་རྒྱུ་ཡིན་ལ། དེ་ལས་སངས་རྒྱས་ཀྱི་བྱང་ཆུབ་རྡོ་རྗེ་འཆང་ཆེན་པོ་རྟོགས་ཤིང་ཐབས་གང་ཡིན་པ་དེ་ངོ་མཚར་ཆེའོ། ། ཞེས་འཁོར་རྣམས་ཀྱིས་ཞུས་པའོ། ། འདོད་ཆགས་རྣམ་པར་དག་པར་བསྟན་པས་ཐེ་ཚོམ་དང་བྲལ་བ་ནི། ཐ་མལ་པའི་འདོད་ཆགས་དངོས་པོར་མངོན་པར་ཞེན་པས་གྲོལ་ན་ངོ་མཚར་བ་ལས།
འདི་ནི་ཡང་དག་པའི་འདོད་ཆགས་ཉོན་མོངས་པ་མེད་པ་འོད་གསལ་བའི་བདག་ཉིད་ཡིན་པས། དེ་ལས་རྡོ་རྗེ་གསུམ་གྱི་ཡེ་ཤེས་འབྱུང་བ་ངོ་མཚར་མི་ཆེའོ་ཞེས་སྟོན་པ་ནི། དེ་ནས་ཕྱག་ན་རྡོ་རྗེ་ཞེས་སོགས་སོ། ། བཅོམ་ལྡན་དེ་བཞིན་གཤེགས་པ་ཐམས་ཅད་ཅེས་བོས་ནས། འདོད་ཆགས་ཀྱི་སྤྱོད་པས་བྱང་ཆུབ་ཐོབ་པ་ངོ་མཚར་ཆེའོ། ། ཞེས་དེ་སྐད་མ་ཟེར་ཅིག དེ་ཅིའི་ཕྱིར་ཞེ་ན། འདོད་ཆགས་ལ་སོགས་པའི་ཆོས་ཐམས་ཅད་ནི་ནམ་མཁའི་རྡོ་རྗེའི་དམ་ཚིག་སྟེ་དེ་བཞིན་གཤེགས་པ་དྲུག་པ་དང་། མཚུངས་པར་འོད་གསལ་བའི་ངོ་བོ་ཉིད་ཡིན་པའི་ཕྱིར། དོན་དམ་པར་གཟུགས་ལ་སོགས་པའི་ཕུང་པོ་མ་ཡིན།
མིག་ལ་སོགས་པ་ཁམས་དང་སྐྱེ་མཆེད་མ་ཡིན། འདོད་ཆགས་ལ་སོགས་པ་ཉོན་མོངས་པ་མ་ཡིན། སྲོག་གཅོད་སྤོང་བ་ལ་སོགས་པ་ཆོས་མ་ཡིན། སྲོག་གཅོད་པ་ལ་སོགས་པ་ཆོས་མ་ཡིན་པ་མ་ཡིན་ནོ། ། ཞེས་དེ་བཞིན་གཤེགས་པས་ཆོས་ཐམས་ཅད་འོད་གསལ་བ་ཉིད་དུ་གསུངས་པའི་རྗེས་ཐོགས་དེ་ནས། འོད་གསལ་མངོན་སུམ་དུ་བྱས་ནས་དེ་བཞིན་གཤེགས་པ་ཐམས་ཅད་བརྗོད་དུ་མེད་པའི་ཆོས་ཉིད་དེ་ཉིད་ལ་བསྒོམ་ཞིང་ཅང་མི་གསུང་བར་བཞུགས་པར་གྱུར་ཏོ། ། དེ་ལྟར་སྔོན་བྱུང་ལ་སྟོན་པ་འོད་གསལ་དུ་ཞུགས་པ་མན་ཆོད་ཀྱིས་ནི་རྗེས་འཇུག་གི་མངོན་རྟོགས་ཀྱི་དོན་འདི་སྐད་བསྟན་ཏེ། དང་པོ་སྦྱོར་བ་དང་དཀྱིལ་འཁོར་རྒྱལ་མཆོག་སྔོན་དུ་སོང་ནས། ཐུན་མོང་མ་ཡིན་པའི་ལས་རྒྱལ་མཆོག་ནི། དྲན་པ་གཅིག་པའམ།
རྟོག་པའི་རྣལ་འབྱོར་རམ། དངོས་གྲུབ་བསྒྲུབ་པའི་ཆོ་ག་གང་ཡང་རུང་བ་བྱས་ནས། ཐུན་ཐ་མ་ལ། ཐུན་མོང་གི་ལས་རྒྱལ་མཆོག་ནི། གཙོ་བོ་ཡབ་ཡུམ་འོད་གསལ་དུ་ཞུགས་པ་དང་། ལྷ་མོའི་གླུས་བསྐུལ་བ་དང་། བཞེངས་པ་ལ་སྔར་གསུངས་པའི་བསྟོད་པ་བྱས་ནས། མཆོད་པ་བྱ་བས་ཏེ། ཕྱི་མཆོད་སྔོན་དུ་སོང་ནས་ནང་མཆོད་དང་གསང་མཆོད་བྱ་བ་བསྟན་པ་ཡིན་ནོ། ། བཞི་པ་རྒྱུད་གཏད་པ་ལ་བཞི་ལས།
སྐལ་བ་དང་ལྡན་པ་ལ་སྤྱིར་གཏད་པ་ནི། དེ་ལྟར་གསང་བ་བསྟན་པ་ཡོངས་སུ་རྫོགས་ནས། དེས་འདུལ་བའི་སེམས་ཅན་རྣམས་ཀྱི་ཕྱིར། དེ་བཞིན་གཤེགས་པ་རྣམས་ལ་ཇི་ལྟར་ཡོངས་སུ་གཏད་པར་མཛད་པ་དེ་བརྟན་པར་བྱ་བའི་ཕྱིར། དེ་ནས་བཅོམ་ལྡན་འདས་ཞེས་སོགས་གསུངས་ཏེ། ཕྱོགས་བཅུ་ན་གནས་པའི་བྱང་ཆུབ་སེམས་དཔའ་རྣམས་ནི། ཡུལ་ལ་ཆགས་པའི་སེམས་ཅན་འདོད་ཆགས་ལས་བྱུང་བའི་བྱང་ཆུབ་ཀྱི་གནས་ཐོབ་པའི་སྣོད་དུ་གྱུར་པ་རྣམས་ཏེ། དེ་དག་རྡོ་རྗེ་འཛིན་པ་ཆེན་པོའི་ཏིང་ངེ་འཛིན་རྣམ་པ་གཉིས་སྟོན་པར་བྱེད་པའི་རྒྱུད་ཀྱི་རྒྱལ་པོ་ཆོས་ཀྱི་རྣམ་གྲངས་པ་འདི་ལ་སྐལ་བ་ཡོད་པའི་ཕྱིར་རོ། ། ཞེས་བྱ་བར་དགོངས་སོ། ། རྡོ་རྗེ་ཆོས་ལ་ཁྱད་པར་དུ་གཏད་པ་ནི།
དེ་ནས་ཕྱག་ན་རྡོ་རྗེ་དེ་བཞིན་གཤེགས་པ་ཞེས་སོགས་ཏེ། རིགས་ཀྱི་བུ་ཞེས་རྡོ་རྗེ་ཆོས་ལ་བོས་ནས། དེ་བཞིན་གཤེགས་པ་ཐམས་ཅད་ཀྱིས་གཅིག་ནས་གཅིག་ཏུ་བརྒྱུད་དེ་འོངས་པ། འདའ་བར་མི་བྱ་བའི་དམ་ཚིག་གི་དེ་ཁོ་ན་ཉིད་སྐུ་གསུང་ཐུགས་ཀྱི་གསང་ཆེན་གསང་བ་འདུས་པའི་ཚུལ་འདི། ད་ལྟར་ངས་བཤད་པ་ཁྱོད་ཀྱིས་ཡིད་ལ་ཞོགས་ལ་ཟུངས་ཤིག གང་གི་ཕྱིར་ཁྱོད་ཀྱང་རྣམ་སྣང་ལ་སོགས་པ་དེ་བཞིན་གཤེགས་པ་ཐམས་ཅད་ཀྱི་གཞུང་དུ་བསྟན་པའི་ཆོས་ཐམས་ཅད་ལ་སྤོབས་པ་ཐོགས་པ་མེད་པ་དང་ལྡན་པས། ཆོས་ཐམས་ཅད་ཀྱི་དབང་ཕྱུག་རྡོ་རྗེ་ཞེས་བྱ་བར་དབང་བསྒྱུར་ཞིང་རྗེས་སུ་གནང་སྟེ། བསྟན་པ་འདི་ལ་གསུང་གི་རྡོ་རྗེ་གཙོ་བོ་ཡིན་པའི་ཕྱིར་རོ་སྙམ་དུ་དགོངས་སོ། ། དེ་ནས་ཞེས་སོགས་གོ་སླའོ། ། དེ་ནས་སེམས་ཅན་ཐམས་ཅད་སྐུ་དང་གསུང་དང་ཐུགས་ཀྱི་བདག་པོ་ཐོབ་པར་བསྟན་པ་ནི།
རྒྱུད་གཏད་པའི་མཇུག་ཐོགས་སུ་བརྗོད་ཀྱི་མི་ལང་བའི་སངས་རྒྱས་ཀྱི་ཞིང་གི་རྡུལ་ཕྲ་རབ་དང་མཉམ་པའི་དེ་བཞིན་གཤེགས་པ་དེ་རྣམས་ཀྱིས་ཅི་ཞིག་མཛད་ཅེ་ན། རྒྱུ་གཏད་པའི་རྗེས་ཐོགས་དེ་ནས། གླེང་གཞིའི་སྐབས་ཀྱིས། འཁོར་དུ་རྟོགས་པའི་བཅོམ་ལྡན་འདས་དེ་བཞིན་གཤེགས་པ་ཐམས་ཅད་དེ། རིགས་ལྔ་དང་ལྡན་པའི་སྤྲུལ་པའི་སྐུ་དཔག་ཏུ་མེད་ཅིང་། མཐའ་ཡས་པའི་སངས་རྒྱས་དང་བྱང་ཆུབ་སེམས་དཔའ་རྣམས་དང་། ཁྲོ་བོའི་རྒྱལ་པོ་ལ་སོགས་པ་ཐམས་ཅད་རྣམ་པར་སྣང་མཛད་དང་། འོད་དཔག་མེད་དང་། མི་བསྐྱོད་པར་འདུས་པར་གྱུར་ཏེ། རྡོ་རྗེ་སེམས་དཔའ་སྟེ་རྡོ་རྗེ་འཆང་ཆེན་པོའི་སྤྱི་བོ་དང་།
ལྐོག་མ་དང་། སྙིང་ཁའི་ཨོཾ་ལ་སོགས་པའི་ཡི་གེ་གསུམ་ལ། རང་རང་གི་སྐུ་གསུང་ཐུགས་ཞུགས་པར་གྱུར་ཏོ། ། འདིས་སྔོན་བྱུང་ལ། རྒྱུད་གསུང་བ་རྫོགས་པའི་རྗེས་སུ། གླེང་གཞིའི་སྤྲུལ་པའི་འཁོར་ཐམས་ཅད་རིགས་གསུམ་དུ་འདུས་ནས། རྡོ་རྗེ་འཆང་ཆེན་པོའི་སྐུ་གསུང་ཐུགས་ལ་ཐིམ་པ་གཅིག་བསྟན་ལ། རྗེས་འཇུག་གི་མངོན་རྟོགས་ལྟར་ན་མདོར་བྱས་སུ། དེ་ནས་འཁོར་ལོ་སངས་རྒྱས་ཀྱིས་བསྟོད་གསོལ། ། མཆོག་ཏུ་གསང་བ་ཇི་བཞིན་དོན་བཤད་ནས། །
རང་གི་འཁོར་ལོ་པ་ནི་འཁོར་ལོ་གཞུག ། མགོན་པོ་བདེ་བ་ཆེན་པོའི་གཅིག་པུ་བཞུགས། ། ཞེས་པ་ལྟར། གཙོ་བོ་འོད་གསལ་ལས་བཞེངས་པ་ལ། འཁོར་རྣམས་ཀྱིས་བསྟོད་དེ། དེའི་འོག་ཏུ་གཙོ་བོའི་ཏིང་ངེ་འཛིན་སེམས་དཔའི་འོད་ཟེར་གྱི་ལྕགས་ཀྱུས་དཀྱིལ་འཁོར་པ་ཐམས་ཅད་དྲངས་ཏེ། ཏིང་ངེ་འཛིན་སེམས་དཔའ་ལ་བཅུག་པའི་དཀྱིལ་འཁོར་གྱི་འཁོར་ལོ་བསྡུ་བ་བསྟན་ཏོ། ། རྡོ་རྗེ་གསུམ་པོ་ཁམས་གསུམ་གྱི་ལུས་ངག་ཡིད་གསུམ་གྱི་ངོ་བོར་བསྟན་པ་ནི། དེ་ནས་དེ་བཞིན་གཤེགས་པ་སྐུ་རྡོ་རྗེ་རྣམ་པར་སྣང་མཛད་ཁམས་གསུམ་པ་ཐམས་ཅད་ཀྱི།

ལུས་རྡོ་རྗེ་ལ་གནས་ཤིང་ཞེས་པ་འདིས་ནི་སྲིད་པ་གསུམ་གྱི་གནས་འདི་ནི། སྒོང་ང་ལས་སྐྱེས་པ་སོགས་སེམས་ཅན་མཆོག་དང་། འབྲིང་དང་། ཐ་མའི་ཚོགས་རྣམས་ཀྱི། ལུས་གང་ཡིན་པ་དེ་ནི་རྣམ་པར་སྣང་མཛད་དོ་ཞེས་པའི་དོན་འདི་བསྟན་ཏོ། ། དེ་བཞིན་གཤེགས་པ་ཐམས་ཅད་ཀྱི་སྐུ་མཉམ་པ་ཉིད་སྒྱུ་མ་ལྟ་བུ་ལ་དམིགས་ནས། ཅང་མི་གསུང་བར་གྱུར་ཏོ། ། ཞེས་པ་ནི། ལུས་དང་རྣམ་པར་སྣང་མཛད་ནི་རྟེན་དང་བརྟེན་པ་ཉིད་དུ་དབྱེར་མེད་ཅིང་། དེ་བཞིན་དུ་རྫོགས་པ་དང་། མ་རྫོགས་པའི་ལུས་དག་ནི་དབྱེར་མེད་པ་ཞེས་པའི་དོན་འདི་བསྟན་ཏོ། །
དེ་ནས་དེ་བཞིན་གཤེགས་པ་གསུང་རྡོ་རྗེ། ཁམས་གསུམ་པ་ཐམས་ཅད་ཀྱི་ངག་རྡོ་རྗེ་ལ་གནས་ཤིང་ཞེས་པ་ནི། ཁམས་གསུམ་པའི་སེམས་ཅན་ཐམས་ཅད་ཀྱི་ངག་གང་ཡིན་པ་དེ་ནི། འོད་དཔག་ཏུ་མེད་པའོ། ། ཞེས་པའི་དོན་འདི་བསྟན་ཏོ། ། དེ་བཞིན་གཤེགས་པ་ཐམས་ཅད་ཀྱི་གསུང་མཉམ་པ་ཉིད་ལ་གནས་ནས། ཅང་མི་གསུང་བར་གྱུར་ཏོ་ཞེས་པ་ནི། དེ་བཞིན་གཤེགས་པ་རྣམས་ཀྱི་གསུང་གང་ཡིན་པ་དང་། སེམས་ཅན་རྣམས་ཀྱི་ངག་གཉིས་སུ་མེད་དོ་ཞེས་བསྟན་ཏོ། ། དེ་ནས་དེ་བཞིན་གཤེགས་པ་ཕྱག་ན་རྡོ་རྗེ།
ཁམས་གསུམ་པ་ཐམས་ཅད་ཀྱི་སེམས་རྡོ་རྗེ་ལ་གནས་ཤིང་ཞེས་པས་ནི། སེམས་ཅན་ཐམས་ཅད་ཀྱི་སེམས་གང་ཡིན་པ་དེ་ནི་མི་བསྐྱོད་པའོ་ཞེས་པའི་དོན་འདི་བསྟན་ཏོ། ། དེ་བཞིན་གཤེགས་པ་རྣམས་ཀྱི་ཐུགས་དང་སེམས་ཅན་རྣམས་ཀྱི་སེམས་གཅིག་ཉིད་དུ་བསྟན་པའི་ཕྱིར། དེ་བཞིན་གཤེགས་པ་ཐམས་ཅད་ཀྱི་ཐུགས་མཉམ་པ་ཉིད་དུ་གྱུར་པས་བདེན་པ་གཉིས། གཉིས་སུ་མེད་ཅིང་གཅིག་པ་ཉིད་ལ་དམིགས་པར་མཛད་ནས། ཅང་མི་གསུང་བར་གྱུར་ཏོ། ། ཅེས་མཐར་ཐུག་པར་གསུངས་སོ། ། འདིས་རྗེས་འཇུག་མངོན་རྟོགས་ཀྱི་དོན་ནི། མདོར་བྱས་ལས། ཧཱུྃ་གི་སྙིང་པོར་འཇིག་རྟེན་རབ་ཏུ་བསྒོམ། །
དེ་བྱུང་འགྲོ་ཀུན་རྡོ་རྗེ་སེམས་དཔར་བསམ། ། ལངས་ནས་འགྲོ་ལ་བལྟས་ཏེ་ཇི་བཞིན་སྤྱད། ། ཞེས་གསུངས་ལྟར། ཐུན་མཚམས་སུ་སྣོད་བཅུད་ཐམས་ཅད་རྡོ་རྗེ་གསུམ་གྱི་རང་བཞིན་གྱི་རྡོ་རྗེ་འཆང་ཆེན་པོར་མོས་པ་ཡིད་ལ་བྱེད་པའི་ཚུལ་གྱིས་བསྒོམ་པ་བསྟན་ཏོ། ། མ་འོངས་པའི་དུས་སུ་རྒྱུད་དོན་གང་གིས་གསལ་བར་བྱེད་པ་ནི། སློབ་དཔོན་གྱི་ཞལ་སྔ་ནས་ཀྱི་བཀའ་དྲིན་གྱིས། རྒྱུད་ཀྱི་དོན་དང་། ཚུལ་དང་། ཆོས་ཉིད་ལ་སོམ་ཉི་དང་བྲལ་མོད། སོམ་ཉི་གཞན་འགའ་ཞིག་མཆིས་ཏེ།
མཐའ་དྲུག་གི་བཤད་པ་ལ་རྒྱབ་ཀྱིས་ཕྱོགས་པའི་སྔགས་པ་རྣམས། སྒྲ་ཇི་བཞིན་དུ་གསུངས་པའི་ཚིག་ལ་བརྟེན་ནས། རང་རང་གི་སློབ་དཔོན་གྱི་མན་ངག་གིས། ཟླ་བ་དང་རྡོ་རྗེ་ལ་སོགས་པ་མངོན་པར་བྱང་ཆུབ་པ་རྣམ་པ་ལྔའི་རིམ་པས། སྲིད་པ་སྐྱེ་བའི་རིམ་པ་ལྟར། ཡོངས་སུ་བརྟགས་པའི་ལྷའི་རྣལ་འབྱོར་ཙམ་ལ་སློབ་ཀྱང་། ཡོངས་སུ་དག་པའི་ལྷའི་རྣལ་འབྱོར་རྟོག་པ་ཐམས་ཅད་ལས་འདས་པ། དངོས་པོ་རང་གི་རིགས་པ་སངས་རྒྱས་རྣམས་ཀྱི་སྤྱོད་ཡུལ་ཕུང་པོ་རིན་པོ་ཆེའི་ཟ་མ་ཏོག་གི་ནང་ན་གནས་པ། ཡོད་པ་དང་མེད་པའི་ཕྱོགས་དང་བྲལ་བ། ཡི་གེའི་རྗེས་སུ་འབྲང་བ་རྣམས་དང་།
རྟོག་གེ་པ་རྣམས་ཀྱི་ཡུལ་མ་ཡིན་པ། བླ་མའི་མན་ངག་འབའ་ཞིག་ལས་ཤེས་པར་བྱ་བ། འདི་ལྟ་བུའི་ལྷའི་དེ་ཁོ་ན་ཉིད་ཤེས་པར་མི་ནུས་པས། ཡོངས་སུ་དག་པའི་ལྷའི་དེ་ཁོ་ན་ཉིད་འདི་ལྟ་བུ། དེ་བཞིན་གཤེགས་པ་ཡོངས་སུ་མྱ་ངན་ལས་འདས་ཤིང་། ཕྱག་ན་རྡོ་རྗེ་ལ་སོགས་པའི་སྡུད་པ་པོ་རྣམས་ཀྱང་མེད་པར་གྱུར་པ་ཕྱི་མའི་དུས་ན། སངས་རྒྱས་ཀྱིས་ཡང་དག་པར་འགྲོ་བ་འདི། རྒྱུན་མི་འཆད་པར་སུ་ཞིག་སྟོན་པར་འགྱུར། གདུལ་བྱ་སེམས་ཅན་རྣམས་ཀྱི་རྒྱུད་ལ་ཇི་ལྟར་འཇུག་པར་འགྱུར་ཞེས་ཞུས་པའོ། ། དེའི་ལན་སློབ་དཔོན་གྱིས་སྨྲས་པ།
དེ་བཞིན་གཤེགས་པ་ཡོངས་སུ་མྱ་ངན་ལས་འདས་ནས་ཀྱང་། ཇི་སྲིད་འཇིག་རྟེན་དུ་དམ་པའི་ཆོས་གནས་པ་དེ་སྲིད་ཀྱི་བར་དུ། རྡོ་རྗེ་ཐེག་པ་ལ་རྩ་བའི་རྒྱུད་མཐའ་དྲུག་ཚུལ་བཞིས་བཅིངས་ཀྱང་། དེའི་དགོངས་པ་རྣལ་འབྱོར་ཆེན་པོའི་རྒྱུད་རྡོ་རྗེ་ཕྲེང་བ་ལ་སོགས་པ། བཤད་པའི་རྒྱུད་ཀྱིས་བཀྲལ་བ་ལ་བརྟེན་ནས། བསྐྱེད་པའི་གོ་རིམ་གྱིས་རྫོགས་པའི་རིམ་པ་རྟོགས་ཏེ། ཚེ་འདི་ཉིད་ལ་སངས་རྒྱས་ཉིད་དུ་འགྱུར་བའི་མན་ངག སློབ་དཔོན་ཆེན་པོ་ཀླུ་སྒྲུབ་ཀྱི་ཞལ་སྔ་ནས་བརྩམས་ཏེ། གཏེར་གྱི་ཁ་བྱང་དང་འདྲ་བར། སློབ་དཔོན་རྣམས་བརྒྱུད་པ་རིམ་གྱིས།
བླ་མའི་ཞལ་ནས། གསང་བ་འདུས་པ་བ་རྣམས་ཀྱི་རྒྱུད་ལ་འཇུག་ཅིང་འཕོའོ། ། སློབ་དཔོན་ཀླུ་སྒྲུབ་ཉིད་རྒྱུད་ཀྱི་དོན་ལ་འཁྲུལ་པ་མེད་པར་ཅིས་ཤེས་སྙམ་ན། དེ་ལ་གཉིས་ཏེ། བདེ་བར་གཤེགས་པས་ལུང་བསྟན་པ་དང་། རང་ཉིད་ཀྱིས་ཡེ་ཤེས་བརྙེས་པར་བསྟན་པའོ། ། དང་པོ་ནི། ལང་ཀར་གཤེགས་པ་ལས། རྟོག་གེ་རྣམས་ཀྱི་ཡུལ་མིན་པ། ། སོ་སོ་རང་གི་ཡེ་ཤེས་ནི། །
ཕྱི་མའི་དུས་སུ་གྱུར་པ་ན། ། མགོན་པོ་སུ་ཞིག་འཛིན་འགྱུར་གསུངས། ། བདེ་གཤེགས་མྱ་ངན་འདས་འོག་ཏུ། ། དུས་དག་འདས་ནས་འབྱུང་བ་ནི། ། གང་ཞིག་བསྟན་པ་འཛིན་གྱུར་ཏེ། ། བློ་གྲོས་ཆེན་པོ་ཁྱོད་ཤེས་བྱོས། ། ལྷོ་ཕྱོགས་བེ་ཏའི་ཡུལ་དུ་ནི། ། དགེ་སློང་དཔལ་ལྡན་ཞེས་བྱ་བ། ། དེ་མིང་ཀླུ་ཞེས་བོད་པ་སྟེ། ། ཡོད་དང་མེད་པའི་ཕྱོགས་འཇིག་པ། །
ང་ཡི་བསྟན་པ་འཇིག་རྟེན་འདིར། ། བླ་མེད་ཐེག་ཆེན་རབ་བཤད་ནས། ། རབ་ཏུ་དགའ་བའི་ས་བསྒྲུབས་ཏེ། ། བདེ་བ་ཅན་དུ་དེ་འགྲོ་འོ། ། ཞེས་གསུངས་པས་སོ། ། རང་ཉིད་ཀྱིས་ཡེ་ཤེས་བརྙེས་པར་བསྟན་པ་ནི། སློབ་དཔོན་ཆེན་པོ་དཔལ་ཀླུ་སྒྲུབ་ཀྱི་ཞལ་སྔ་་་་་་མདོར་བྱས་དང་རིམ་ལྔ་ནས་ཀྱིས། ཉིད་ཀྱིས་དོན་རྗེས་སུ་བརྙེས་ནས། སོ་སོ་རང་རིག་པའི་རྡོ་རྗེ་འཛིན་པ་ཆེན་པོའི་ཏིང་ངེ་འཛིན་འཇིག་རྟེན་དུ་བསྟན་ནས། ལྷ་དང་མིའི་བདེ་བ་ལས་འདས་ཤིང་།
མུ་སྟེགས་དང་། ཉན་ཐོས་དང་། རང་སངས་རྒྱས་ཀྱི་བསམ་གཏན་དང་སྙོམས་པར་འཇུག་པའི་བདེ་བ་ལས་འདས་ནས། སྐྱེ་བ་དང་། འགག་པ་དང་བྲལ་བའི་དེ་བཞིན་གཤེགས་པའི་སྐུ་རྣམ་པ་ཐམས་ཅད་ཀྱི་མཆོག་དང་ལྡན་པ། ལྟ་བས་ཆོག་མི་ཤེས་པ་སྟོབས་བཅུ་དང་། མི་འཇིགས་པ་བཞི་ལ་སོགས་པ། སངས་རྒྱས་ཀྱི་ཡོན་ཏན་ཐམས་ཅད་ཀྱིས་བརྒྱན་པ་བརྙེས་ནས། བདེ་བ་ཅན་དུ་གཤེགས་པ་སྟེ། ཡོན་ཏན་གྱི་དབང་ཕྱུག་བརྒྱད་དང་ལྡན་པར་བཞུགས་སོ། །
དེའི་ཕྱིར་སློབ་དཔོན་ཆེན་པོ་ཀླུ་སྒྲུབ་ཀྱི་ཞལ་སྔ་ནས་བརྒྱུད་པའི་མན་ངག་ནི། རྡོ་རྗེ་འཆང་གི་དགོངས་པ་ལ་འཁྲུལ་པ་མེད་པར་ཤེས་པར་བྱའོ། ། ལྔ་པ་གཞུང་ཉེ་བར་བསྡུ་བ་ནི། འདི་སྐད་བདག་གི་ཐོས་པ་ཞེས་པ་ལ་སོགས་པ། རྒྱུད་མ་ལུས་པར་རྒྱན་རྣམ་པ་བདུན་དང་། བཤད་པའི་ཚུལ་རྣམས་ཀྱིས་ཐོས་ནས། དོན་དང་། ཚུལ་དང་། ཆོས་ཉིད་ཁོང་དུ་ཆུད་དེ། རིམ་པ་གཉིས་ཀྱིས་མན་ངག་སྦྱིན་པ་སྔོན་དུ་འགྲོ་བས།
ཉན་པ་པོ་རྣམས་ལ་ཡང་དག་པར་བཤད་པས། བརྩམས་པའི་དོན་དང་། བདག་ཉིད་ཀྱིས་དམ་བཅས་པའི་བསམས་པ་ཡོངས་སུ་རྫོགས་པར་སྟོན་པ་ནི། སྡུད་པར་བྱེད་པས་དེ་སྐད་ཅེས་བཀའ་བསྩལ་ཏོ། ། ཞེས་སྨྲས་ཏེ། གསང་བ་འདུས་པའི་རྒྱུད་འདི་གོང་དུ་ཇི་སྐད་བསྟན་པ་དེ་སྐད་ཅེས། རྡོ་རྗེ་འཆང་ཆེན་པོས་བཀའ་བསྩལ་ཞིང་བསྟན་ཏོ་ཞེས་པའོ། ། ལེའུ་ཡི་མཚན་དོན་ནི། དེ་བཞིན་གཤེགས་པ་ཐམས་ཅད་ནི། རྣམ་སྣང་ལ་སོགས་པའོ། །
དེ་རྣམས་ཀྱི་དམ་ཚིག་ནི་ཉམས་སུ་བླང་བར་བྱ་བའི་དོན་ཏེ། བསྲུང་བར་བྱ་བ་ལ་སོགས་པ་ལྔའོ། ། སྡོམ་པ་ནི་ནན་ཏན་གྱིས་བསྒྲུབ་པར་བྱ་བས་ཏེ། དེ་བཞིན་གཤེགས་པའི་རིགས་ཀྱི་སྡོམ་པ་ལ་སོགས་པ་ལྔའོ། ། དེ་ཉིད་ལ་གཉིས་སུ་མེད་ཅིང་འདའ་བར་བྱ་མ་ཡིན་པས་ན་རྡོ་རྗེའོ། ། དེ་ཡིས་བྱིན་གྱིས་བརླབས་པའི་རྒྱལ་པོ་ནི། རྡོ་རྗེ་འཆང་ཆེན་པོའོ། ། རིགས་ཐམས་ཅད་ཀྱི་བདག་ཉིད་ཅན། ཐོག་མ་དང་། ཐ་མ་མེད་པ་དང་།
དང་པོའི་སངས་རྒྱས། རིག་པ་ཆེན་པོ་སྐྱེས་བུའི་གཟུགས། ཡེ་ཤེས་ཀྱི་སྐུ། རང་བཞིན་གྱིས་འོད་གསལ་བའི་བདག་ཉིད་ཅན། འཇིག་རྟེན་གསུམ་གྱི་བདག་ཉིད་ཅན། ཐེག་པ་གསུམ་གྱི་བདག་ཉིད་ཅན། དུས་གསུམ་གྱི་བདག་ཉིད་ཅན། རྡོ་རྗེ་གསུམ་གྱི་བདག་ཉིད་ཅན། བདེན་པ་གཉིས་ཀྱི་བདག་ཉིད་ཅན། ཞེས་སོགས་དེ་བཞིན་གཤེགས་པ་དྲུག་པའི་མཚན་གྱི་རྣམ་གྲངས་མཐའ་ཡས་ཏེ།
དེ་སྟོན་པའི་གཞུང་གི་ཚོགས་ནི་གོས་དང་འདྲ་བར། ཀུན་ནས་ཉོན་མོངས་ལ་གསུམ་མམ། སྒྲིབ་གཉིས་ཀྱི་ཉེ་བར་འཚེ་བ་བཟློག་པའི་ཕྱིར་ལེའུ་ཞེས་བྱའོ། ། ལེའུ་བཅུ་བདུན་པའི་རྣམ་བཤད་དོ།། ༈ །།དེ་ལྟར་རྒྱུད་མ་ལུས་པའི་དོན་བཤད་ནས། གསུམ་པ་བྱ་བ་མཐར་ཕྱིན་པའི་ཡན་ལག་ལ་གཉིས་ཀྱི། མཐའ་དྲུག་དང་བྲལ་བས་རྒྱུད་དོན་མི་རྟོགས་པར་བསྟན་པ་ནི། བདེ་བར་གཤེགས་གསུང་ཤིན་ཏུ་ཕྲ་བའི་རྣལ་འབྱོར་རྒྱུད། ། མཐའ་དྲུག་བྲལ་བས་ངེས་པར་རྟོགས་ཞེས་གང་སྨྲ་བ། ། དེ་ནི་དེ་ཉིད་མཐོང་མིན་ཡི་གེ་ཙམ་བལྟས་ཏེ། །
ཟླ་བ་ལྟ་འདོད་སོ་མོའི་རྩེ་ལ་ལྟ་དང་མཚུངས། ། ཞེས་ཏེ། བདེ་བར་གཤེགས་པ་སྟེ་རྡོ་རྗེ་འཆང་ཆེན་པོའི་གསུང་རྟོགས་པར་དཀའ་བས་ཤིན་ཏུ་ཕྲ་བ། རྣལ་འབྱོར་ཆེན་པོའི་རྒྱུད་དཔལ་གསང་བ་འདུས་པའི་དོན་མཐའ་དྲུག་ཚུལ་བཞི་དང་བྲལ་ཏེ། སྒྲ་ཇི་བཞིན་པ་ལ་བརྟེན་ནས། ངེས་པར་རྟོགས་ནས་གང་སྨྲ་བ་དེ་ནི། རྗོད་བྱེད་ཡི་གེ་ཙམ་ལྟ་བར་ཟད་ཀྱི། བརྗོད་བྱའི་དེ་ཁོ་ན་ཉིད་མཐོང་ཞིང་རྟོགས་པ་མ་ཡིན་ཏེ། དཔེར་ན་ནམ་མཁའི་དཀྱིལ་འཁོར་ན་གནས་པའི་ཟླ་བ་ལྟ་བར་འདོད་པ་ན། དེ་སྟོན་བྱེད་སོར་མོའི་རྩེ་མོ་ལ་ལྟ་བ་དང་མཚུངས་སོ། །
མཐའ་དྲུག་གི་སྒོ་ནས་རྒྱུད་དོན་ལེགས་པར་བཤད་པའི་དགེ་བ་བསྔོ་བ་ནི། གཞན་ཡང་རྒྱལ་བ་སྐྱེས་མཆོག་རྣམས་ཀྱིས་རྣམ་པར་བཤད་པའི་མཐའ་དྲུག་ལམ་གང་ཡིན། ། གང་ཞིག་འདི་དང་རྒྱུད་ཚུལ་མ་ལུས་རྣམ་འབྱེད་རྒྱུ་ཀྱི་མཐར་ཐུག་མ་ལུས་བཤད་བྱས་པ། ། བདག་གི་དགེ་བ་གང་ཐོབ་དེས་ནི་སྒྲོན་འབར་རྒྱ་ཆེར་བཤད་འདི་རིང་གནས་ཤིང་། ། བདེ་བ་དམ་པའི་གནས་མཆོག་ཟླ་བའི་བློ་དང་འགྲོ་བ་རྣམས་ནི་ལྡན་པར་ཤོག ། ཞེས་སོ། ། རྒྱུད་མ་ལུས་པའི་དོན་མཐར་ཐུག་པར་བཤད་པར་བྱས་སོ། ། ཞེས་དྲངས། སུ་ཞིག་གིས་ན། ཟླ་བ་གྲགས་པ་བདག་གིས་སོ། །
རྒྱུད་དོན་མཐར་ཐུག་པ་དེ་གང་ཞེ་ན། དུས་གསུམ་གྱི་རྒྱལ་བ་སྐྱེས་མཆོག་རྣམས་ཀྱིས་རྩ་བའི་རྒྱུད་དུ་རྣམ་པར་བཤད་པའི་མཐའ་དྲུག་གི་ལམ་གང་ཡིན་པའོ། ། མཐའ་དྲུག་པོ་དེ་ནི། གསང་བ་འདུས་པ་འདི་དང་། དེ་ལས་གཞན་པའི་རྩ་བའི་རྒྱུད་ཚུལ་མ་ལུས་པ་རྣམ་པར་འབྱེད་པར་བྱེད་པ་ཡིན་པས། དེ་བཤད་པས་རྒྱུད་མ་ལུས་པའི་དོན་བཤད་པར་འགྱུར་རོ། ། དེ་ལྟར་རྒྱུད་དོན་མ་ལུས་པ་མཐར་ཐུག་པར་བཤད་པར་བྱས་པ་ལས། ཟླ་བ་གྲགས་པ་བདག་གིས་དགེ་བ་གང་ཐོབ་པ་དེས་ནི། སྒྲོན་འབར་རྒྱ་ཆེར་བཤད་འདི་ཇི་སྲིད་བསྟན་པ་གནས་ཀྱི་བར་དུ་མི་ནུབ་ཅིང་འཇིག་རྟེན་དུ་ཡུན་རིང་དུ་གནས་པ་དང་། བདེ་བ་དམ་པའི་གནས་མཆོག་ཟླ་བའི་བློ་ནི་ཐམས་ཅད་མཁྱེན་པའི་ཡེ་ཤེས་ཏེ།
དེ་དང་འགྲོ་བ་རྣམས་ལྡན་པར་ཤོག་ཅིག་ཅེས་པའོ། ། ཐུབ་པའི་ཆོས་ཕུང་བརྒྱད་ཁྲི་བཞི་སྟོང་དང་། ། རྣམ་མང་རྒྱུད་སྡེའི་རྩ་བ་འདུས་པ་ལྟའི། ། ཐར་འདོད་རྣམས་ཀྱི་འཇུག་ངོགས་གཞན་མེད་དེ། ། འཛམ་གླིང་འདི་ན་རིན་ཆེན་གཅིག་པུར་ཟད། ། དེ་དོན་འགྲེལ་བྱེད་དཔལ་ལྡན་ཟླ་བའི་གཞུང་། ། ཟབ་རྒྱས་དགོངས་པ་གསལ་བའི་སྒྲོན་མ་མཆོག ། འཛམ་གླིང་མཁས་པའི་རྒྱན་ཆེན་སྒྲོན་གསལ་ཏེ། ། དེ་མཚུངས་རྣམ་བཤད་འཇིག་རྟེན་འདི་ན་མེད། ། ཇི་ལྟར་སྒྲོན་གློག་ཉི་ཟླ་ལ་བརྟེན་ནས། །
མིག་ལྡན་གཟུགས་ཀྱི་ཡུལ་ལ་ལྟ་བ་བཞིན། ། སྒྲོན་མ་གསལ་བྱེད་སྒྲོན་མ་ལ་བརྟེན་ནས། ། དཔལ་ལྡན་འདུས་པའི་བཤད་སྦྱར་ངས་བྱས་སོ། ། རི་བོང་རྐྱལ་གྱིས་རྒྱ་མཚོའི་མཐའ་ཚོལ་ལྟར། ། རྒྱལ་བའི་དགོངས་ཟབ་བྱིས་བློའི་སྤྱོད་ཡུལ་མིན། ། དེ་ཕྱིར་བདག་གིས་འདིར་ནོངས་ཅི་མཆིས་རྣམས། ། རྒྱལ་དང་དེ་སྲས་རྣམས་ཀྱིས་བཟོད་པར་མཛོད། ། ལྷག་བསམ་དག་པས་འདིར་འབད་ལས་བྱུང་བའི། ། རྣམ་དཀར་དགེ་བ་དྲི་མེད་སྟོན་ཟླའི་འོད། ། ཐོག་མེད་དུས་ཀྱི་དྲིན་ཅན་མ་རྣམས་ཀྱི། །
ཕན་བདེའི་ཀུ་མུད་རྒྱས་པའི་རྒྱུ་རུ་བསྔོ། ། དཔལ་གསང་བ་འདུས་པའི་འགྲེལ་པ་སྒྲོན་མ་གསལ་བ་དང་བཅས་པའི་བཤད་སྦྱར་ཡིད་ཀྱི་མུན་སེལ་ཞེས་བྱ་བ་འདི་ནི། དགེ་སློང་གཞོན་ནུ་བློ་གྲོས་ཀྱིས་འཕགས་པ་ཡབ་སྲས་ཀྱིས་མཛད་པའི་རྒྱུད་འགྲེལ་ཆ་ལག་དང་བཅས་པ་ལ་ལེགས་པར་འདྲིས་པར་བྱས་ཤིང་། རྗེ་འགོས་དང་། མཁས་པ་སྡོག་དང་། གླན་ལ་སོགས་པ་སྔ་རབས་ཀྱི་བླ་མ་མཁས་པ་དག་གིས་ལེགས་པར་བཤད་པའི་སྲོལ་ལ་ཡང་བརྟེན་ནས། ། རྗེས་འཇུག་གི་གདུལ་བྱ་རྣམས་ཀྱིས་འཇུག་བདེ་བར་བྱ་བའི་ཕྱིར། གངས་བུ་ལེའི་དབེན་གནས་སུ་ལེགས་པར་སྦྱར་བའི་ཡི་གེའི་མཚམས་སྦྱོར་ནེ་པོ་བ་སྒྲུབ་པ་དཔལ་གྱིས་གུས་པས་བགྱིས་པ་འདི་རེ་ཞིག་རྫོགས་སོ། ། འདིས་བསྟན་པ་དང་སེམས་ཅན་མང་པོ་ལ་ཕན་པར་གྱུར་ཅིག། །། དགེའོ།། །།
PAGE * MERGEFORMAT 616 རེད་མདའ་བ་གཞོན་ནུ་བློ་གྲོས། བཤད་སྦྱར་ཡིད་ཀྱི་མུན་སེལ། PAGE * MERGEFORMAT 615
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
