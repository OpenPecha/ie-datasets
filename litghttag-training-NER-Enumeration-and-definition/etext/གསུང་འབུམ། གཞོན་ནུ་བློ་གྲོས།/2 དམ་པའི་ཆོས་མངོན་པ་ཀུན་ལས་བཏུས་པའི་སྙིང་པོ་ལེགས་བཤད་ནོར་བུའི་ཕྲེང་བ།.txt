གསུང་འབུམ། གཞོན་ནུ་བློ་གྲོས།
པོད ༢
དམ་པའི་ཆོས་མངོན་པ་ཀུན་ལས་བཏུས་པའི་སྙིང་པོ་ལེགས་བཤད་ནོར་བུའི་ཕྲེང་བ།
༄༅། །དམ་པའི་ཆོས་མངོན་པ་ཀུན་ལས་བཏུས་པའི་སྙིང་པོ་ལེགས་བཤད་ནོར་བུའི་ཕྲེང་བ་ཞེས་བྱ་བ་བཞུགས་སོ།། བཅོམ་ལྡན་འདས་ངག་གི་དབང་ཕྱུག་ལ་ཕྱག་འཚལ་ལོ། ། གང་གི་དམིགས་མེད་བྱམས་པའི་མདའ་ཆེན་གྱིས། ། འཇིགས་པའི་སྒྲ་སྒྲོག་མི་སྡུག་གཟུགས་འཆང་བ། ། དཀྲིགས་ཕྲག་བཅུ་གཉིས་མེ་ཏོག་མདའ་ཅན་དཔུང་། ། འཇོམས་མཛད་ཐུབ་ཆེན་དཔའ་བོ་དེ་ལ་འདུད། ། ཡོངས་འཛིན་བླ་མའི་བཀའ་ཡིས་བསྐུལ་བ་དང་། ། དད་བརྩོན་བློ་དང་ལྡན་པའི་བཤེས་གཉེན་འགས། ། གུས་བཅས་ཚིག་གིས་གསོལ་བ་བཏབ་པའི་ངོར། ། བློ་གསལ་བློ་ཡི་མགུལ་པ་བརྒྱན་པའི་ཕྱིར། །
ཆོས་མངོན་ཆུ་གཏེར་རྣམ་དཔྱོད་སྲུབ་ཤིང་གིས། ། བསྲུབས་ལས་བྱུང་བའི་ལེགས་བཤད་རིན་ཆེན་རྣམས། ། སྡེབ་ལེགས་ངག་གི་སྲད་བུ་ལ་བརྒྱུས་ཏེ། ། ལེགས་བཤད་ནོར་བུའི་ཕྲེང་བ་འདི་སྤེལ་ལོ། ། ཇི་སྐད་དུ་མཛོད་ལས། ཆོས་རྣམས་རབ་ཏུ་རྣམ་འབྱེད་མེད་པར་ཉོན་མོངས་རྣམས། ། གང་ཕྱིར་ཉེ་བར་ཞི་བར་བྱ་བའི་ཐབས་མེད་ལ། ། ཉོན་མོངས་པས་ཀྱང་འཇིག་རྟེན་སྲིད་མཚོ་འདིར་འཁྱམས་ཏེ། ། དེ་བས་དེ་ཕྱིར་འདི་ནི་སྟོན་པས་གསུངས་སོ་ལོ། ། ཞེས་པ་ལྟར་ཆོས་རྣམས་ཀྱི་རང་དང་སྤྱིའི་མཚན་ཉིད་ཚུལ་བཞིན་དུ་སོ་སོར་རྣམ་པར་འབྱེད་པའི་ཤེས་རབ་མེད་པར་ནི་སྲིད་པའི་རྩ་བ་ཀུན་ཏུ་རྨོངས་པ་གཅད་པར་མི་ནུས་ལ།
ཆོས་མངོན་པའི་སྡེ་སྣོད་མེད་པར་ཡང་གནས་ལུགས་ཚུལ་བཞིན་དུ་འབྱེད་པའི་ཤེས་རབ་བསྐྱེད་པར་མི་ནུས་པས་དེའི་ཕྱིར་བདག་ལེགས་སུ་འདོད་པ་དག་གིས་ཆོས་མངོན་པའི་སྡེ་སྣོད་ལ་ཐོས་པ་ལ་སོགས་པས་རིམ་གྱིས་ཞུགས་ཏེ་ཆོས་རབ་ཏུ་རྣམ་འབྱེད་ཀྱི་ཤེས་རབ་བསྐྱེད་པར་བྱ་བ་ཡིན་ནོ། ། དེ་ལྟར་ན་དང་པོའི་ལས་ཅན་རྣམས་ཆོས་མངོན་པའི་སྡེ་སྣོད་ལ་འཇུག་པའི་ཡན་ལག་ཏུ་ཉུང་ཞིང་ཤིན་ཏུ་གསལ་བའི་ཚིག་གིས་ཆོས་རྣམས་ཀྱི་རང་དང་སྤྱིའི་མཚན་ཉིད་མདོར་བསྡུས་ནས་སྟོན་པའི་བསྟན་བཅོས་འདི་བྲི་བར་བྱའོ། ། དེ་ལ་སྤྱིར་ཆོས་མངོན་པ་ནི་རྣམ་པ་གཉིས་ཏེ། དོན་དམ་པ་དང་། བརྡར་བཏགས་པའི་ཆོས་མངོན་པའོ། ། དང་པོའི་མཚན་ཉིད་ནི། ཟག་པ་མེད་པའི་ཤེས་རབ་རྗེས་འབྲང་དང་བཅས་པའོ། ། མཚན་གཞི་ནི། མཐོང་ལམ་ལ་སོགས་པའི་འཇིག་རྟེན་ལས་འདས་པའི་ལམ་རྣམས་སོ། ། གཉིས་པའི་མཚན་ཉིད་ནི།
དོན་དམ་པའི་ཆོས་མངོན་པ་དེ་ཐོབ་པའི་ཐབས་སུ་གྱུར་པའི་ལམ་དང་གཞུང་གི་ཚོགས་གང་ཡང་རུང་བའོ། ། དེ་ལ་ལམ་ནི་ཚོགས་སྦྱོར་གྱིས་བསྡུས་པའི་ཟག་བཅས་ཀྱི་ཤེས་རབ་རྗེས་འབྲང་དང་བཅས་པ་ཡིན་ལ། གཞུང་ནི་ཆོས་རྣམས་ཀྱི་རང་དང་སྤྱིའི་མཚན་ཉིད་གཙོ་བོར་སྟོན་པར་བྱེད་པའི་མདོ་དང་དེ་དག་གི་དགོངས་པ་འགྲེལ་བའི་གཞུང་ཇི་སྙེད་པ་རྣམས་སོ། ། དེ་ལ་འདིར་གཞུང་མངོན་པའི་བརྗོད་བྱ་གཏན་ལ་འབེབས་པ་ལ་གཉིས་ཏེ། ཆོས་གསུམ་སྤྱིར་གཏན་ལ་དབབ་པ་དང་། རྟོགས་དཀའ་བ་བྱེ་བྲག་ཏུ་བཤད་པའོ། ། དང་པོ་ལ་ཆོས་གསུམ་སོ་སོའི་མཚན་ཉིད། དབྱེ་བ། རྣམ་བཞག ། རྣམ་པའི་རབ་དབྱེ་དང་བཞི་ལས་རིག་པར་བྱའོ། །
དང་པོ་ལ་ཡང་གསུམ་ལས། (Aཕུང་པོ)འི་མཚན་ཉིད། (Bརིགས་མཐུན་ཇི་སྙེད་པ་བློས་གཅིག་ཏུ་བསྡོམས་པ)། (Aཁམས་)ཀྱི་མཚན་ཉིད། (Bབྱུང་ཟིན་གྱི་ཉེར་སྤྱོད་གནས་དང་དམིགས་པ་ངོ་བོ་ཉིད་གང་རུང་གིས་འཛིན་པ་མངོན་གྱུར་རམ་ས་བོན)། (Aསྐྱེ་མཆེད་)ཀྱི་མཚན་ཉིད། (Bའབྱུང་འགྱུར་གྱི་ཉེར་སྤྱོད་གནས་དང་དམིགས་པ་གང་རུང་གིས་སྐྱེ་བའི་སྒོ་འབྱེད་པ་མངོན་གྱུར་རམ་ས་བོན་)ནོ། ། གཉིས་པ་དབྱེ་བ་ལ། གསུམ་ལས། དང་པོ་ཕུང་པོའི་དབྱེ་བ་ལ་གཉིས་ཏེ།
གཉིས་སུ་དབྱེ་བ་དང་། ལྔར་དབྱེ་བའོ། ། དང་པོ་ནི་ཟག་བཅས་དང་ཟག་མེད་ཀྱི་ཕུང་པོ་གཉིས་སམ། ཉེ་བར་ལེན་པ་དང་། ཉེར་ལེན་མེད་པའི་ཕུང་པོ་གཉིས་སོ། ། དེ་ལ་ཟག་བཅས་དང་ཉེར་ལེན་གྱི་ཕུང་པོ་དོན་གཅིག་པས་དེ་དག་གི་མཚན་ཉིད། འདོད་འདུན་གྱི་མཚན་ཉིད་ཅན་གྱི་ཉེར་ལེན་གྱི་སྒོ་དྲུག་གང་རུང་དང་འབྲེལ་པ། ཟག་མེད་ཀྱི་ཕུང་པོ་དང་ཉེར་ལེན་མེད་པའི་ཕུང་པོའང་དོན་གཅིག་པས་དེ་དག་གི་མཚན་ཉིད་ཀྱང་སྔ་མ་ལས་བཟློག་སྟེ་ཤེས་པར་བྱའོ། ། ལྔར་དབྱེ་བ་ནི། གཟུགས།
ཚོར་བ། འདུ་ཤེས། འདུ་བྱེད། རྣམ་པར་ཤེས་པའི་ཕུང་པོའོ། ། དེ་དག་གི་མཚན་ཉིད་ཀྱང་གོ་རིམ་བཞིན་དུ། གཟུགས་རུང་ཇི་སྙེད་པ་བློས་གཅིག་ཏུ་བསྡོམས་པ་ཞེས་པ་ནས། མྱོང་བའི་མཚན་ཉིད་ཅན་ཇི་སྙེད་པ་དང་། ཐ་སྙད་ཀྱི་མཚན་མ་ཡོངས་སུ་གཅོད་བྱེད་ཇི་སྙེད་པ་དང་། ཕུང་པོ་གཞན་བཞིར་མ་འདུས་པའི་འདུས་བྱས་ཇི་སྙེད་པ་དང་། དོན་གྱི་ངོ་བོ་ཙམ་ཡོངས་སུ་གཅོད་བྱེད་ཇི་སྙེད་པ་བློས་གཅིག་ཏུ་བསྡོམས་པ་ཞེས་སྦྱར་རོ། །
(Dཁམས་)གྱི་དབྱེ་བ་ནི་(Eདབང་པོ། ཡུལ། རྣམ་ཤེས་)ཀྱི་ཁམས་གསུམ་མོ། ། དེ་དག་གི་མཚན་ཉིད་ནི་གོ་རིམ་བཞིན་དུ་བྱུང་ཟིན་གྱི་ཉེར་སྤྱོད་གནས་ཀྱི་སྒོ་ནས་འཛིན་པ་དང་། དམིགས་པའི་སྒོ་ནས་འཛིན་པ་དང་། རང་གི་མཚན་ཉིད་ཀྱི་སྒོ་ནས་འཛིན་པ་མངོན་གྱུར་རམ་ས་བོན་ཞེས་སྦྱར་རོ། ། (Dདབང་པོའི་ཁམས་)ལ་ཡང་དྲུག་སྟེ། (Eམིག ། རྣ་བ། སྣ།
ལྕེ། ལུས། ཡིད་ཀྱི་ཁམས་)སོ། ། དེ་དག་གི་མཚན་ཉིད་ནི་གོ་རིམ་བཞིན་དུ། མིག་གི་རྣམ་པར་ཤེས་པའི་ཉེར་སྤྱོད་གནས་ཀྱི་སྒོ་ནས་འཛིན་པ་མངོན་གྱུར་རམ་ས་བོན་ཞེས་པ་ནས། ཡིད་ཀྱི་རྣམ་ཤེས་ཀྱི་ཉེར་སྤྱོད་གནས་ཀྱི་སྒོ་ནས་འཛིན་པ་མངོན་གྱུར་རམ་ས་བོན་ཞེས་པའི་བར་དུ་སྦྱར་རོ། ། (Dཡུལ་གྱི་ཁམས་)ལ་ཡང་དྲུག་སྟེ། (Eགཟུགས། སྒྲ། དྲི།
རོ། རེག་བྱ། ཆོས་ཀྱི་ཁམས་)སོ། ། དེ་དག་གི་མཚན་ཉིད་ནི་གོ་རིམ་བཞིན་དུ། མིག་གི་རྣམ་ཤེས་ཀྱི་ཉེར་སྤྱོད་དམིགས་པའི་སྒོ་ནས་འཛིན་པ་མངོན་གྱུར་རམ་ས་བོན་ཞེས་པ་ནས། ཡིད་ཤེས་ཀྱི་ཉེར་སྤྱོད་དམིགས་པའི་སྒོ་ནས་འཛིན་པ་མངོན་གྱུར་རམ་ས་བོན་ཞེས་སྦྱར་རོ། ། རྣམ་ཤེས་ཀྱི་ཁམས་ལ་ཡང་དྲུག་སྟེ། མིག་གི་རྣམ་ཤེས་ནས་ཡིད་ཀྱི་རྣམ་ཤེས་ཀྱི་ཁམས་སོ། ། དེ་དག་གི་མཚན་ཉིད་ཀྱང་གོ་རིམ་བཞིན་དུ། མིག་ཤེས་ཀྱི་ཉེར་སྤྱོད་རང་གི་མཚན་ཉིད་ཀྱིས་འཛིན་པ་མངོན་གྱུར་རམ་ས་བོན་ཞེས་སོགས་ཅི་རིགས་སུ་སྦྱར་རོ། །
(Dསྐྱེ་མཆེད་)ཀྱི་དབྱེ་བ་ནི་(Eཡུལ་དང་། དབང་པོའི་སྐྱེ་མཆེད་)གཉིས་སོ། ། མཚན་ཉིད་ནི་གོ་རིམ་བཞིན་དུ་མ་འོངས་པའི་ཉེར་སྤྱོད་དམིགས་པའི་སྒོ་ནས་སྐྱེ་བའི་སྒོ་འབྱེད་པ་དང་། གནས་ཀྱི་སྒོ་ནས་སྐྱེ་བའི་སྒོ་འབྱེད་པ་མངོན་གྱུར་རམ་ས་བོན་ནོ། ། ཡུལ་ལ་གཟུགས་ཀྱི་སྐྱེ་མཆེད་སོགས་དྲུག་སྟེ། གོ་རིམ་བཞིན་དུ་དམིགས་པའི་སྒོ་ནས་མིག་ཤེས་སྐྱེ་བའི་སྒོ་འབྱེད་པ་མངོན་གྱུར་རམ་ས་བོན་ཞེས་སོགས་སྦྱར་རོ། ། དབང་པོ་ལ་ཡང་མིག་གི་སྐྱེ་མཆེད་སོགས་དྲུག་སྟེ། གོ་རིམ་བཞིན་དུ། གནས་ཀྱི་སྒོ་ནས་མིག་ཤེས་སྐྱེ་བའི་སྒོ་འབྱེད་པ་ཞེས་སོགས་སྦྱར་རོ། ། གསུམ་པ་རྣམ་བཞག་ལ་གསུམ་ལས།
(Dཕུང་པོའི་རྣམ་བཞག་ལ་ལྔ་)སྟེ། (Eགཟུགས། ཚོར་བ། འདུ་ཤེས། འདུ་བྱེད། རྣམ་ཤེས་ཀྱི་ཕུང་པོ)འི་རྣམ་བཞག་གོ། ། དང་པོ་ལ་ཡང་མཚན་ཉིད། མཚན་གཞི་གཏན་ལ་དབབ་པ་གཉིས་ལས། དང་པོ་ནི། གཟུགས་རུང་རྣམ་པ་གཉིས་གང་རུང་གིས་གཟུགས་སུ་རུང་བའོ། །
གཟུགས་རུང་ནི་གཉིས་ཏེ། ཡུལ་དཔྱད་པས་དང་། རེག་པས་གཟུགས་སུ་རུང་བའོ། ། དེ་དག་ཀྱང་གོ་རིམ་བཞིན་དུ། ། ཐ་སྙད་པའི་བློས་གཟུགས་ཅན་དུ་གདགས་སུ་རུང་བ་དང་། གཟུགས་ཅན་ནང་ཕྲད་པས་འགྱུར་བ་བསྐྱེད་དུ་རུང་བའོ། ། གཟུགས་རུང་དང་པོས་ནི་གཟུགས་ཅན་ཀུན་ལ་ཁྱབ་ལ། གཉིས་པས་ནི་ཐོགས་བཅས་ཁོ་ན་ལ་ཁྱབ་པོ། ། ཡང་ན་སློབ་དཔོན་དབྱིག་གཉེན་གྱིས་གཟུགས་རུང་རྣམ་པ་གསུམ་སྟེ། སྔར་གྱི་གཉིས་དང་།
གཟུགས་ཀྱི་དེ་གདགས་པས་གཟུགས་སུ་རུང་བའོ། ། དེ་གསུམ་ནི་གོ་རིམ་བཞིན་དུ་བསྟན་ཡོད་དང་། ཐོགས་བཅས་དང་། བསྟན་མེད་ཐོགས་མེད་ཀྱི་གཟུགས་གསུམ་དང་སྦྱར་རོ། ། གཟུགས་རུང་ཕྱི་མའི་དོན་ནི་རང་གི་ངོ་བོ་གཟུགས་ཅན་མ་ཡིན་ཡང་དེའི་ཐ་སྙད་འཇུག་པ་གཟུགས་ལ་རག་ལས་པ་སྟེ། བསྡུས་པ་ལས་གྱུར་པ་དང་། ཡང་དག་པར་བླངས་པ་ལས་བྱུང་བ་སོགས་སོ། ། གཉིས་པ་མཚན་གཞི་གཏན་ལ་དབབ་པ་ལ། བཤད་མ་ཐག་པའི་གཟུགས་ཀྱི་མཚན་ཉིད་ཅན་ཇི་སྙེད་པ་དག་སྟེ། རྒྱུའི་གཟུགས་དང་འབྲས་བུའི་གཟུགས་སམ།
འབྱུང་བ་དང་འབྱུང་འགྱུར་གཉིས་སུ་ངེས་ལ། དེ་ལ་རྒྱུའི་གཟུགས་དང་འབྱུང་བ་དོན་གཅིག་པས་མཚན་ཉིད་ནི། འབྲས་གཟུགས་ཀུན་གྱི་འབྱུང་ཁུངས་སུ་གྱུར་པའི་རེག་བྱའོ། ། འབྲས་གཟུགས་དང་འབྱུང་འགྱུར་དོན་གཅིག་པས་མཚན་ཉིད་ནི། འབྱུང་བ་རྒྱུར་བྱས་པ་ལས་བྱུང་བའི་གཟུགས་གང་ཞིག ། རང་དབང་དུ་ཡུལ་གྱི་གོ་ས་ནོན་པའི་མཐུ་མེད་པའོ། ། (Dའབྱུང་བ་)ལ་(Eས། ཆུ༑ མེ༑ རླུང་)གི་ཁམས་བཞི་ལས།
མཚན་ཉིད་ནི་གོ་རིམ་བཞིན་དུ། ལུས་ཤེས་ལ་སྲ་བ་དང་། གཤེར་བ། དྲོ་བ། ཡང་ཞིང་གཡོ་བར་སྣང་བ་ཞེས་པའམ། ཡང་ན་འབྲས་གཟུགས་མི་ལྟུང་བར་འཛིན་པ་དང་། མི་འཐོར་བར་སྡུད་པ་དང་། མི་འདྲུལ་བར་སྨིན་པ། ཡུལ་གཞན་དུ་གཡོ་ཞིང་རྒྱས་པའི་བྱ་བ་བྱེད་པའི་རེག་བྱ་ཞེས་སྦྱར་རོ། ། འབྱུང་འགྱུར་ལ་ཡང་དབང་པོ་དང་།
ཡུལ་དང་། ཡིད་ཀྱི་ཡུལ་གྱི་གཟུགས་གསུམ་ལས། མཚན་ཉིད་ནི་གོ་རིམ་བཞིན་དུ། འབྱུང་འགྱུར་གང་དབང་ཤེས་ཀྱི་ལྷན་ཅིག་འབྱུང་བའི་རྟེན་དུ་རུང་བའི་གཟུགས་དང་བ། འབྱུང་འགྱུར་གང་དབང་ཤེས་ཀྱིས་གཟུང་བྱར་རུང་བའི་གཟུགས། ཡིད་ཤེས་ཁོ་ནས་གཟུང་བྱར་རུང་བའི་འབྱུང་འགྱུར་གང་དབང་ཤེས་ལ་བྱ་བ་མི་བྱེད་པའོ། ། དབང་པོ་ལ་ཡང་མིག་སོགས་ལྔ་ལས་མཚན་ཉིད་ནི་གོ་རིམ་བཞིན་དུ། མིག་ཤེས་ཀྱི་ལྷན་ཅིག་འབྱུང་བའི་རྟེན་དུ་རུང་བའི་གཟུགས་དང་བ་ཞེས་སོགས་སྦྱར་རོ། ། དབང་པོ་འདི་དག་རེ་རེ་ཡང་རྟེན་བཅས་དང་དེ་མཚུངས་ཀྱི་དབང་པོ་གཉིས་གཉིས་སུ་འགྱུར་ཏེ་མཚན་ཉིད་འོག་ཏུ་འཆད་དོ། ། ཡུལ་ལ་ཡང་གཟུགས་ནས་འབྱུང་འགྱུར་གྱི་རེག་བྱའི་བར་ལྔ་ལས།
མཚན་ཉིད་ནི་གོ་རིམ་བཞིན་དུ། འབྱུང་འགྱུར་གང་མིག་ཤེས་ཀྱིས་གཟུང་བྱར་རུང་བ་ཞེས་སོགས་སྦྱར་རོ། ། དེ་ལ་གཟུགས་ནི་ཁ་དོག་དང་དབྱིབས་གཉིས་ཡིན་པས་གོ་རིམ་བཞིན་དུ། མིག་ཤེས་ལ་རིས་སུ་མ་ཆད་པར་སྣང་བ་དང་། རིས་སུ་ཆད་པར་སྣང་བའི་གཟུགས་ཀྱི་སྐྱེ་མཆེད་དོ། ། ཁ་དོག་ལ་སྔོ་སེར་དཀར་དམར་བཞི་ཡིན་ལ། དབྱིབས་ལ་རིང་པ། ཐུང་པ། ལྷམ་པ། ཟླུམ་པ།
ཕྱ་ལེ་བ། ཕྱ་ལེ་བ་མ་ཡིན་པ། མཐོ་བ། དམའ་བ། རྣམས་སུ་འགྱུར་རོ། ། གྲིབ་མ་དང་ཉི་མ་སོགས་ནི་དེ་གཉིས་ཀྱི་ཁྱད་པར་རོ། ། སྒྲ་ལ་རྒྱུའི་སྒོ་ནས་ཟིན་པ། མ་ཟིན་པ། དེ་གཉིས་ཀའི་རྒྱུ་ལས་བྱུང་བ་དང་གསུམ་ཡིན་ལ། ཕན་གནོད་ཀྱི་སྒོ་ནས་ཡིད་དུ་འོང་བ།
མི་འོང་པ། དེ་གཉིས་ཀ་མ་ཡིན་པ་གསུམ་དུ་འགྱུར་རོ། ། དྲི་ལ་རྒྱུའི་སྒོ་ནས་ལྷན་སྐྱེས་དང་། སྦྱར་བྱུང་གཉིས་ཡིན་ལ། ཕན་གནོད་ཀྱི་སྒོ་ནས་དྲི་ཞིམ་པ། མི་ཞིམ་པ། དྲི་མཉམ་པ་དང་གསུམ་དུ་འགྱུར་རོ། ། རོ་ལ་ངོ་བོའི་སྒོ་ནས་ཁ་བ། སྐྱུར་བ། ཚ་བ།
སྐ་བ། ལན་ཚྭ། མངར་བ་དྲུག་ཡིན་ལ། ཕན་གནོད་ཀྱི་སྒོ་ནས་ཡིད་དུ་འོང་བ། མི་འོང་བ། བར་མ་དང་གསུམ་ཡིན་ལ། རྒྱུའི་སྒོ་ནས་ལྷན་སྐྱེས་དང་། སྦྱར་བྱུང་གཉིས་སུ་འགྱུར་རོ། ། འབྱུང་འགྱུར་གྱི་རེག་བྱ་རྣམས་ནི། འབྱུང་བ་ཆེན་པོ་འདུས་པའི་གནས་སྐབས་ཀྱི་ཆ་ལ་བཏགས་པས་ལོགས་སུ་རྫས་སུ་མ་གྲུབ་པས་དེའི་ཕྱིར་འབྱུང་བ་ཀུན་འདུས་པ་དང་།
གསུམ་འདུས་པ་དང་། གཉིས་འདུས་པ་དང་། རེ་རེ་བའི་ཆ་ལ་བཏགས་པ་ཅི་རིགས་པར་འགྱུར་རོ། ། ཡིད་ཀྱི་ཡུལ་གྱི་གཟུགས་ལ་ཡང་ལྔ་སྟེ། རྡུལ་ཕྲ་རབ་དང་། མངོན་པར་སྐབས་ཡོད་དང་། རྣམ་པར་རིག་བྱེད་མ་ཡིན་པ་དང་། ཀུན་བརྟགས་པ་དང་། དབང་འབྱོར་བའི་གཟུགས་སོ། ། མཚན་ཉིད་ནི་གོ་རིམ་བཞིན་དུ།
རགས་པ་བློས་མཐར་ཕྱེ་ནས་ཆུང་བའི་མཐར་ཐུག་པར་རྣམ་པར་གཞག་པ། ཡིད་ཀྱི་ཤེས་པ་ལ་གཞན་གྱི་གོ་འགེགས་པའི་རེག་བྱ་དང་བྲལ་བའི་བར་སྣང་གི་དངོས་པོར་སྣང་བ། བྱ་བའི་རང་བཞིན་གྱི་གཟུགས་ཅན་ཡིན་ཡང་རང་ཀུན་སློང་གི་སེམས་གཞན་ལ་རིག་པར་མི་བྱེད་པ། མི་སྡུག་པ་བསྒོམས་པའི་ཏིང་ངེ་འཛིན་ལ་སྒོམ་བྱ་ཀེང་རུས་སོགས་སུ་སྣང་བ། རྣམ་ཐར་སྒོམ་པའི་ཏིང་ངེ་འཛིན་ལ་སྔོ་སེར་སོགས་ཁ་དོག་ཏུ་སྣང་བ་ཞེས་སོགས་སྦྱར་རོ། ། ཚོར་བའི་ཕུང་པོའི་རྣམ་བཞག་ལ། མཚན་ཉིད་དང་། མཚན་གཞི་གཏན་ལ་དབབ་པ་གཉིས་ལས། དང་པོ་ནི་སིམ་གདུང་བར་མ་གང་རུང་ཉམས་སུ་མྱོང་བ། དེ་ལ་སིམ་པ་ནི་མྱོང་བ་གང་སྐྱེས་ན་མི་འབྲལ་བར་འདོད་ཅིང་འགགས་ན་འཕྲད་འདོད་སྐྱེ་བ།
གདུང་བ་ནི་སྐྱེས་ནས་འབྲལ་བར་འདོད་ཅིང་འགགས་ན་ཕྲད་པར་མི་འདོད་པ། བར་མ་ནི་མྱོང་བ་གང་དེ་གཉིས་ཀ་མི་འབྱུང་བའོ། ། གཉིས་པ་ནི། མཚན་ཉིད་དེ་ལྟ་བུ་དང་ལྡན་པའི་ཚོར་བ་དེ་ཡང་ངོ་བོའི་སྒོ་ནས་དབྱེ་ན། བདེ་བ། སྡུག་བསྔལ། ཡིད་བདེ། ཡིད་མི་བདེ། བཏང་སྙོམས་བཅས་ལྔའོ། ། མཚན་ཉིད་ནི་གོ་རིམ་བཞིན་དུ།
དབང་པོ་དང་བཅས་པའི་ལུས་སིམ་པར་བྱེད་པ། གདུང་བར་བྱེད་པ། ཡིད་ཤེས་འཁོར་བཅས་སིམ་པར་བྱེད་པ། གདུང་བར་བྱེད་པ། ལུས་སེམས་ལ་སིམ་གདུང་གང་ཡང་མི་བྱེད་པའི་མྱོང་བ་ཞེས་སྦྱར་རོ། ། རྒྱུའི་སྒོ་ནས་དབྱེ་ན། མིག་གི་འདུས་ཏེ་རེག་པ་ལས་བྱུང་བའི་ཚོར་བ་ཞེས་པ་ནས། ཡིད་ཀྱི་འདུས་ཏེ་རེག་པ་ལས་བྱུང་བའི་ཚོར་བའི་བར་དྲུག་གོ། ། མཚན་ཉིད་ནི་གོ་རིམ་བཞིན་དུ། མིག་གི་འདུས་ཏེ་རེག་པས་ཡིད་དུ་འོང་མི་འོང་བར་མའི་མཚན་མ་ཡོངས་སུ་བཅད་སྟོབས་ཀྱིས་སིམ་གདུང་བར་མའི་རྣམ་པ་གང་རུང་ཉམས་སུ་མྱོང་བ་ཞེས་སོགས་ཅི་རིགས་སུ་སྦྱར་རོ། །
གནས་ཀྱི་སྒོ་ནས་དབྱེ་ན། ལུས་ཚོར་དང་། སེམས་ཚོར་གཉིས་སོ། ། མཚན་ཉིད་ནི་གོ་རིམ་བཞིན་དུ། དབང་ཤེས་འཁོར་དུ་འབྱུང་བ་དང་། ཡིད་ཤེས་འཁོར་དུ་འབྱུང་བའི་ཚོར་བའོ། ། ཡང་གཉེན་གྱི་སྒོ་ནས་དབྱེ་ན། ཟང་ཟིང་དང་བཅས་པ་དང་། ཟང་ཟིང་མེད་པ་དང་། ཞེན་པ་རྟེན་པ་དང་།
མངོན་པར་འབྱུང་བ་རྟེན་པ་སྟེ་བཞི་ཡིན་ལ། མཚན་ཉིད་ནི་གོ་རིམ་བཞིན་དུ། ཚོར་བ་གང་ཕུང་པོ་ལ་མངོན་པར་ཞེན་པའི་སྲེད་པ་འཕེལ་བར་བྱེད་པ་དང་། དེ་འཕེལ་བར་མི་བྱེད་པ་དང་། འདོད་ཡོན་ལ་མངོན་པར་ཞེན་པའི་སྲེད་པ་འཕེལ་བར་བྱེད་པ་དང་། དེ་འཕེལ་བར་མི་བྱེད་པ་ཞེས་སྦྱར་རོ། ། འདུ་ཤེས་ཀྱི་རྣམ་བཞག་ལ། མཚན་ཉིད་དང་། མཚན་གཞི་གཉིས་ལས། དང་པོ་ནི།
ཆོས་རྣམས་ཀྱི་ཐུན་མོང་མ་ཡིན་པའི་ཐ་སྙད་ཀྱི་མཚན་མ་ཡོངས་སུ་གཅོད་པའི་ཤེས་རིག ། གཉིས་པ་ནི། དེ་ལྟ་བུའི་མཚན་ཉིད་ཅན་གྱི་འདུ་ཤེས་དེ་ཡང་རྒྱུའི་སྒོ་ནས་དབྱེ་ན། མིག་གི་འདུས་ཏེ་རེག་པ་ལས་བྱུང་བའི་འདུ་ཤེས་སོགས་དྲུག་གོ། ། མཚན་ཉིད་གོ་རིམ་བཞིན་དུ། མིག་གི་འདུས་ཏེ་རེག་པའི་རྐྱེན་གྱིས་མིག་ཤེས་ཀྱི་ཡུལ་གྱི་ཐུན་མོང་མ་ཡིན་པའི་ཐ་སྙད་ཀྱི་མཚན་མ་ཡོངས་སུ་གཅོད་པ་ཞེས་སོགས་སྦྱར་རོ། ། ངོ་བོའི་སྒོ་ནས་མཚན་མ་དང་བཅས་པ་དང་། མཚན་མེད་ཀྱི་འདུ་ཤེས་གཉིས་སོ། ། དང་པོ་ལ་ཡང་ཐ་སྙད་ཀྱི་མཚན་མ་དང་། སྤྲོས་པའི་མཚན་མ་དང་།
གསལ་བའི་མཚན་མ་དང་བཅས་པ་གསུམ་ཡིན་ལ། མཚན་ཉིད་ནི་གོ་རིམ་བཞིན་དུ། སྒྲ་དོན་གྱི་མཚན་མ་ཡོངས་སུ་གཅོད་པ་དང་གཟུང་འཛིན་གྱི་སྤྲོས་པའི་མཚན་མ་ཡོངས་སུ་གཅོད་པ་དང་། དམིགས་རྣམ་གསལ་བའི་མཚན་མ་ཡོངས་སུ་གཅོད་པའི་འདུ་ཤེས་སོ། ། མཚན་བཅས་གསུམ་ལས་བཟློག་པ་ནི་མཚན་མེད་ཉིད་དུ་ཤེས་པར་བྱའོ། ། དམིགས་ཡུལ་གྱི་སྒོ་ནས། ཆུང་ངུ་དང་། ཆེན་པོ་དང་། ཚད་མེད་པ་དང་། ཅི་ཡང་མེད་པའི་འདུ་ཤེས་སོ། །
མཚན་ཉིད་ནི་གོ་རིམ་བཞིན་དུ། འདོད་ཁམས་ཀྱི་མཚན་མ་དང་། གཟུགས་ཁམས་ཀྱི་མཚན་མ་དང་། ནམ་མཁའ་དང་རྣམ་ཤེས་ཀྱི་མཚན་མ་དང་། ཅི་ཡང་མེད་པའི་མཚན་མ་ཡོངས་སུ་གཅོད་པའི་འདུ་ཤེས་སོ། ། འདུ་བྱེད་ཀྱི་ཕུང་པོའི་རྣམ་བཞག་ལ། མཚན་ཉིད་དང་། མཚན་གཞི་གཏན་ལ་དབབ་པ་གཉིས་ལས། དང་པོ་ནི། བསོད་ནམས་དང་བསོད་ནམས་མ་ཡིན་པའི་ལས་གསོག་པ་པོའི་བདག་ཏུ་འཁྲུལ་པའི་གཞིར་གྱུར་པའོ། །
གཉིས་པ་ནི་དེ་ལྟ་བུའི་མཚན་ཉིད་ཅན་གྱི་འདུ་བྱེད་དེ་ཡང་མཚུངས་པར་ལྡན་པ་དང་། ལྡན་པ་མ་ཡིན་པའི་འདུ་བྱེད་གཉིས་སོ། ། མཚན་ཉིད་ནི་གོ་རིམ་བཞིན་དུ། འདུ་བྱེད་གང་སེམས་དང་མཚུངས་པར་ལྡན་པ་དང་། མཚུངས་པར་མི་ལྡན་པའོ། ། དང་པོ་ནི། ཚོར་འདུ་མ་གཏོགས་པའི་སེམས་བྱུང་རྣམས་ཏེ། དེ་དག་ནི་ཀུན་འགྲོ་དང་། ཡུལ་ངེས་དང་། དགེ་བ།
ཉོན་མོངས། ཉེ་བའི་ཉོན་མོངས་པ། གཞན་གྱུར་དང་དྲུག་གོ། ། དེ་དག་གི་མཚན་ཉིད་ནི་གོ་རིམ་བཞིན་དུ། སེམས་བྱུང་གང་རང་གི་རིགས་ཅན་སེམས་ཀྱི་རྫས་ཀུན་དང་མཚུངས་པར་ལྡན་དུ་རུང་བ། སེམས་བྱུང་གང་བརྟག་བྱའི་དངོས་པོ་སོགས་ཡུལ་བྱེ་བྲག་ཅན་ཁོ་ན་ལ་འཇུག་པ། སེམས་བྱུང་གང་ངོ་བོ་ཉིད་གྱིས་རྣམ་པར་དཀར་བའི་རང་བཞིན་དུ་སྐྱེ་བ། སེམས་བྱུང་གང་སྒོ་དུ་མ་ནས་སེམས་རབ་ཏུ་མ་ཞི་བར་བྱེད་པ། སེམས་བྱུང་གང་གཞན་གྱི་ཕུན་ཚོགས་ལ་སེམས་ཁོང་ནས་འཁྲུག་པ་སོགས་རྣམ་པ་རེ་རེས་སེམས་རབ་ཏུ་མ་ཞི་བར་བྱེད་པ། སེམས་བྱུང་གང་རང་གི་རིགས་ཅན་རྐྱེན་གྱི་དབང་གིས་དགེ་སོགས་གསུམ་དུ་འགྱུར་དུ་རུང་ཞིང་ཡིད་ཤེས་ཁོ་ནའི་ས་པ་ཡིན་པ་ཞེས་སོགས་སྦྱར་རོ། །
སེམས་བྱུང་ནི་དོན་གྱི་ཁྱད་པར་ཙམ་ཡོངས་སུ་གཅོད་པའི་ཤེས་རིག་གོ། ། ཀུན་འགྲོ་ནི་ལྔ་སྟེ། ཚོར་བ། འདུ་ཤེས། འདུ་བྱེད། རེག་པ། ཡིད་ལ་བྱེད་པའོ། ། དང་པོ་གཉིས་ཀྱི་མཚན་ཉིད་ནི་བཤད་ཟིན་ལ། ཕྱི་མ་གསུམ་ནི་གོ་རིམ་བཞིན་དུ། སེམས་དགེ་སོགས་ཀྱི་ཡུལ་ལ་ཀུན་ཏུ་གཡོ་བར་བྱེད་པ།
ཡུལ་དབང་རྣམ་ཤེས་གསུམ་འདུས་པ་ན་སྡུག་མི་སྡུག་བར་མའི་མཚན་མ་ཡོངས་སུ་གཅོད་པར་བྱེད་པ། སེམས་བྱུང་གང་སེམས་རང་གི་དམིགས་པ་ལ་སྐད་ཅིག་རེ་རེ་བཞིན་གཏོད་པར་བྱེད་པའོ། ། (Dཡུལ་ངེས་)ནི་ལྔ་སྟེ། (Eའདུན་པ། མོས་པ། དྲན་པ། ཏིང་ངེ་འཛིན། ཤེས་རབ་)བོ། ། མཚན་ཉིད་ནི་གོ་རིམ་བཞིན་དུ། འདོད་བྱའི་ཡུལ་དོན་དུ་གཉེར་བའི་སེམས་བྱུང་།
ངེས་ཤིང་སྒྲོ་འདོགས་ཆོད་པའི་ཡུལ་ལ་ངེས་པ་ལྟར་འཛིན་པའི་སེམས་བྱུང་། དམིགས་པ་མ་བརྗེད་པའི་སེམས་བྱུང་། དམིགས་པ་ལ་སེམས་རྩེ་གཅིག་དུ་གཏོད་པར་བྱེད་པའི་སེམས་བྱུང་། ཆོས་རབ་ཏུ་རྣམ་པར་འབྱེད་པའི་སེམས་བྱུང་ངོ་། ། (Dདགེ་བ་)ནི་བཅུ་གཅིག་སྟེ། (Eདད་པ། ངོ་ཚ་ཤེས་པ། ཁྲེལ་ཡོད་པ། མ་ཆགས་པ། ཞེ་སྡང་མེད་པ།
གཏི་མུག་མེད་པ། བརྩོན་འགྲུས། ཤིན་ཏུ་སྦྱང་བ། བག་ཡོད་པ། བཏང་སྙོམས། རྣམ་པར་མི་འཚེ་བ)འོ། ། དང་པོ་ནི། མ་དད་པའི་དངོས་གཉེན་དུ་གྱུར་པའི་སེམས་བྱུང་། དབྱེ་ན་ཡིད་ཆེས་པ། དང་བ།
འདོད་པའི་དད་པ་དང་གསུམ་སྟེ། གོ་རིམ་བཞིན་དུ་ལས་འབྲས་དང་བདེན་པ་སོགས་ལ་ཕྱིན་ཅི་མ་ལོག་པར་ཡིད་ཆེས་པ་དང་། དཀོན་མཆོག་སོགས་ཡོན་ཏན་ཅན་རྣམས་ལ་སེམས་མངོན་པར་དང་པ་དང་། རྣམ་བྱང་རྒྱུ་འབྲས་ལ་ཚུལ་བཞིན་དུ་སློབ་པར་འདོད་པའོ། ། གཉིས་པ་ནི། རང་རྒྱུ་མཚན་དུ་བྱས་ནས་ཁ་ན་མ་ཐོ་བ་ལ་འཛེམ་པའི་སེམས་བྱུང་། གསུམ་པ་ནི། གཞན་རྒྱུ་མཚན་དུ་བྱས་ནས་སྔ་མ་ལྟར་རོ། ། བཞི་པ་ནི། ཆགས་པའི་དངོས་གཉེན་དུ་གྱུར་པའི་སེམས་བྱུང་།
ལྔ་པ་ནི། ཞེ་སྡང་གི་དངོས་གཉེན་དུ་གྱུར་པའི་སེམས་བྱུང་། དྲུག་པ་ནི། གཏི་མུག་གི་དངོས་གཉེན་དུ་གྱུར་པའི་སེམས་བྱུང་། དབྱེ་ན་སྐྱེས་ཐོབ་དང་། སྦྱོར་བྱུང་གཉིས་ལས། དང་པོ་ནི། སྔོན་ཐོས་པ་སོགས་གོམས་པའི་སྟོབས་ཀྱིས་ཚེ་འདིར་རྐྱེན་ལ་མི་ལྟོས་པར་ཆོས་ཚུལ་བཞིན་དུ་འབྱེད་པའི་ཤེས་རབ། གཉིས་པ་ནི། ཐོས་པ་དང་།
བསམ་པ་དང་། བསྒོམས་པ་ལས་བྱུང་པའི་ཤེས་རབ་སྟེ། གོ་རིམ་བཞིན་དུ། དཔྱད་པ་གསུམ་གྱིས་དག་པའི་ལུང་ཐོས་པའི་རྐྱེན་ལས་བྱུང་བ་དང་། ཐོས་པའི་དོན་རིགས་པ་བཞིས་དཔྱད་པའི་རྐྱེན་ལས་བྱུང་བ་དང་། དཔྱད་ནས་ངེས་པ་ཐོབ་པའི་དོན་རྩེ་གཅིག་པའི་ཚུལ་གྱིས་ཉམས་སུ་བླངས་པའི་རྐྱེན་ལས་བྱུང་བའི་ཤེས་རབ་བོ། ། བདུན་པ་ནི། དགེ་བ་ལ་སྤྲོ་བའི་སེམས་བྱུང་། བརྒྱད་པ་ནི། ལུས་སེམས་ལས་སུ་རུང་བར་བྱེད་པའི་སེམས་བྱུང་།
དགུ་པ་ནི། བླང་དོར་ལ་གཟོབ་པ་ལྷུར་ལེན་པའི་སེམས་བྱུང་། བཅུ་པ་ནི། བྱིང་རྒོད་ཀྱི་ཆ་མི་སྙོམས་པ་མེད་པས་སེམས་མི་མཉམ་པ་མེད་པར་བྱེད་པའི་སེམས་བྱུང་། བཅུ་གཅིག་པ་ནི། སྙིང་རྗེ་བས་གཞན་ལ་ཐོ་མི་འཚམས་པའི་སེམས་བྱུང་ངོ་། ། ཉོན་མོངས་པ་ལ་དྲུག་སྟེ། (Aའདོད་ཆགས་)དང་། (Aཁོང་ཁྲོ)། (Aམ་རིག་པ)།
(Aང་རྒྱལ)། (Aཐེ་ཚོམ)། (Aལྟ་བ)འོ། ། མཚན་ཉིད་ཀྱང་གོ་རིམ་བཞིན་དུ། (Bསྲིད་པའི་ལུས་དང་ཡོ་བྱད་ལ་ཆགས་པའི་སེམས་བྱུང་)། (Bགནོད་པ་བྱེད་པ་ལ་ཀུན་ནས་མནར་སེམས་པའི་སེམས་བྱུང་)། (Bབདེན་པའི་གནས་ལུགས་ལ་རྨོངས་པར་བྱེད་པའི་སེམས་བྱུང་)། (Bའཇིག་ལྟ་ལ་བརྟེན་ནས་སེམས་ཁེངས་པའི་སེམས་བྱུང་)། (Bབདེན་བཞི་ལ་ཡིད་གཉིས་ཟ་བའི་སེམས་བྱུང་)། (Bཤེས་བྱ་དང་ལྟ་བའི་དངོས་པོ་ལ་རྟོག་པའི་ཤེས་རབ་ཉོན་མོངས་ཅན་)ནོ། །
འདི་ལ་དབྱེ་ན་དྲུག་སྟེ། འཇིག་ཚོགས་ལ་ལྟ་བ། མཐར་འཛིན་ལ་ལྟ་བ། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པར་ལྟ་བ། ལྟ་བ་མཆོག་ཏུ་འཛིན་པ། ང་རྒྱལ། ལོག་པར་ལྟ་བའོ། ། དང་པོ་ནི། ཕུང་པོ་ལ་བདག་དང་། བདག་གིར་ལྟ་བའི་སེམས་བྱུང་།
དབྱེ་ན་ཀུན་བཏགས་དང་། ལྷན་སྐྱེས་གཉིས་ཏེ་གོ་རིམ་བཞིན་དུ། ཚེ་འདིའི་རྐྱེན་ལས་བྱུང་བའི་བདག་ལྟ་དང་། ཐོག་མ་མེད་པ་ནས་གོམས་པའི་སྟོབས་ལས་བྱུང་བའི་བདག་ལྟའོ། ། གཉིས་པ་ནི། འཇིག་ལྟས་གཟུང་བའི་བདག་ལ་རྟག་པའམ་ཆད་པར་ལྟ་བ། འདི་ལའང་ཀུན་བཏགས་དང་། ལྷན་སྐྱེས་གཉིས་སོ། ། གསུམ་པ་ནི། དག་གྲོལ་སོགས་མི་བྱེད་པའི་ཚུལ་ཞུགས་ལ་དེ་བྱེད་པར་འཛིན་པའི་སེམས་བྱུང་།
བཞི་པ་ནི། ལྟ་ངན་ལ་ཡང་དག་པའི་ལྟ་བར་འཛིན་པའི་སེམས་བྱུང་། ལྔ་པ་ནི། འཇིག་ལྟ་ལ་བརྟེན་ནས་བདག་གཞན་འཇལ་བའི་སྒོ་ནས་སེམས་ཁེངས་པའི་སེམས་བྱུང་། དྲུག་པ་ནི། རྒྱུ་འབྲས་སོགས་ལ་སྐུར་པ་འདེབས་པའམ་སྒྲོ་འདོགས་པའི་སེམས་བྱུང་ལྟ་བ་སྔ་མ་བཞི་ལས་གཞན་པའོ། ། ཉེ་བའི་ཉོན་མོངས་པ་ལ་ཉི་ཤུ་ལས་(Aཁྲོ་བ་)ནི། (Bགནོད་བྱེད་ད་ལྟར་བ་ལ་ཀུན་ནས་མནར་སེམས་པའི་སེམས་བྱུང་)། (Aའཁོན་འཛིན་)ནི། (Bསྔར་གནོད་པ་བྱས་པ་ལ་གནོད་ལན་བྱེད་འདོད་པའི་སེམས་བྱུང་)།
(Aའཆབ་པ་)ནི། (Bཉེས་པ་གསལ་པོར་སྦེད་པའི་སེམས་བྱུང་)། (Aའཚིག་པ་)ནི། (Bཁྲོ་བ་དང་འཁོན་འཛིན་གྱི་རྒྱུ་ལས་གནོད་བྱེད་ལ་ཚིག་རྩུབ་ཀུན་ནས་སློང་བའི་སེམས་བྱུང་)། (Aཕྲག་དོག་)ནི། (Bགཞན་གྱི་ཕུན་ཚོགས་མི་བཟོད་པའི་སེམས་བྱུང་)། (Aསེར་སྣ་)ནི། (Bཡོ་བྱད་ལ་སེམས་འཆུམ་པའི་སེམས་བྱུང་)། (Aསྒྱུ་)ནི། (Bཡོན་ཏན་དང་མི་ལྡན་ཡང་ལྡན་པ་ལྟར་སྟོན་པའི་སེམས་བྱུང་)།
(Aགཡོ་)ནི། (Bཉེས་པ་ཟུར་གྱིས་སྦེད་པའི་སེམས་བྱུང་)། (Aརྒྱགས་པ་)ནི། (Bབདག་གཞན་འཇལ་བ་ལ་མི་ལྟོས་པར་རང་གི་ཆོས་ལ་ཆགས་པས་སེམས་གང་པའི་སེམས་བྱུང་)། (Aརྣམ་འཚེ་)ནི། (Bསྙིང་རྗེ་མེད་པས་གཞན་ལ་དངོས་སུ་ཐོ་འཚམས་པའི་སེམས་བྱུང་)། (Aངོ་ཚ་བ་མེད་པ་)ནི། (Bབདག་རྒྱུ་མཚན་དུ་བྱས་ནས་ཁ་ན་མ་ཐོ་བ་ལ་མི་འཛེམ་པ)། ཁྲེལ་མེད་པ་ནི། གཞན་རྒྱུ་མཚན་དུ་བྱས་ནས་སྔ་མ་ལྟར་རོ། །
(Aརྒོད་པ་)ནི། (Bསྡུག་པའི་ཡུལ་ལ་སེམས་འཕྲོ་བ་འདོད་ཆགས་ཀྱི་ཆར་གཏོགས་པའི་སེམས་བྱུང་)། (Aརྨུགས་པ་)ནི། (Bལུས་སེམས་ལྡར་བར་བྱེད་པ་གཏི་མུག་གི་ཆར་གཏོགས་པའི་སེམས་བྱུང་)། (Aམ་དད་པ་)ནི། (Bདད་པའི་མི་མཐུན་པའི་ཕྱོགས་སུ་གྱུར་པའི་སེམས་བྱུང་)། (Aལེ་ལོ་)ནི། (Bདགེ་བ་ལ་མི་སྦྱོར་བའི་སེམས་བྱུང་)། (Aབག་མེད་པ་)ནི། (Bབླང་དོར་ཕྱིན་ཅི་ལོག་ཏུ་བསྒྲུབ་པའི་སེམས་བྱུང་)།
(Aབརྗེད་ངེས་)ནི། (Bདགེ་བའི་དམིགས་པ་བརྗེད་པའི་དྲན་པ་ཉོན་མོངས་ཅན)། (Aཤེས་བཞིན་མ་ཡིན་པ་)ནི། (Bསྒོ་གསུམ་གྱི་སྤྱོད་པ་ལ་མི་ཤེས་བཞིན་དུ་འཇུག་པའི་ཤེས་རབ་ཉོན་མོངས་ཅན)། (Aརྣམ་གཡེང་)ནི། (Bསེམས་རྣམ་པར་འཕྲོ་བར་བྱེད་པ་དུག་གསུམ་གྱི་ཆར་གཏོགས་པ)འོ། ། དབྱེ་ན་དྲུག་སྟེ། (Aངོ་བོ་ཉིད་ཀྱིས་གཡེང་བ་)ནི། (Bརང་བཞིན་གྱིས་ཕྱི་རོལ་དུ་འཕྲོ་བའི་རྣམ་ཤེས་)ཏེ། (Aཕྱི་རོལ་དུ་གཡེང་བ་)ནི།
(Bདགེ་བ་ལ་ཞུགས་པའི་ཚེ་འདོད་པའི་ཡོན་ཏན་ལ་སེམས་རྣམ་པར་འཕྲོ་བར་བྱེད་པ)། (Aནང་དུ་གཡེང་བ་)ནི། (Bསྒོམ་པ་ལ་ཞུགས་པའི་ཚེ་བྱིང་རྒོད་རོ་མྱང་སོགས་ཀྱིས་མ་དག་པར་བྱེད་པ)། (Aམཚན་མའི་གཡེང་བ་)ནི། (Bགཞན་དག་རང་ལ་དམ་པར་ཡིད་ཆེས་པའི་ཆེད་དུ་དགེ་བ་ལ་སྦྱོར་བ)། (Aགནས་ངན་ལེན་གྱི་གཡེང་བ་)ནི། (Bཏིང་ངེ་འཛིན་གྱི་བདེ་བ་ལ་ང་དང་ང་ཡིར་ཆགས་ཤིང་ཞེན་པ)། (Aཡིད་ལ་བྱེད་པའི་གཡེང་བ་)ནི། (Bཐེག་ཆེན་གྱི་རིགས་ཅན་གཞན་ལ་འདོད་པ་བསྐྱེད་པར་བྱེད་པ)འོ། ། གཞན་འགྱུར་ལ་དབྱེ་ན་བཞི་ལས།
(Aགཉིད་)ནི། (Bགཉིད་ཀྱི་རྒྱུ་ལ་བརྟེན་ནས་འཇུག་པ་རང་དབང་མེད་པར་ནང་དུ་སྡུད་པར་བྱེད་པའི་སེམས་བྱུང་)། (Aའགྱོད་པ་)ནི། (Bརང་གིས་བྱས་པའི་ས་ལ་ཡིད་བཅགས་པའི་སེམས་བྱུང་)། (Aརྟོག་པ་)ནི། (Bདོན་གྱི་ངོ་བོ་འམ་ཁྱད་པར་ཀུན་ཏུ་ཚོལ་བའི་སེམས་བྱུང་སེམས་པའམ་ཤེས་རབ་ཀྱི་ཆར་གཏོགས་པ)། (Aདཔྱོད་པ་)ནི། (Bདོན་གྱི་ངོ་བོ་དང་ཁྱད་པར་ལ་སོ་སོར་རྟོགས་པའི་སེམས་བྱུང་སེམས་པའམ་ཤེས་རབ་ཀྱི་ཆར་གཏོགས་པ)འོ། ། ལྡན་པ་མ་ཡིན་པའི་འདུ་བྱེད་ལ་ཉེར་གསུམ་ལས། (Aཐོབ་པ་)ནི།
(Bདགེ་སོགས་འཕེལ་འགྲིབ་ཀྱི་གནས་སྐབས་ལ་བཏགས་པའི་འདུ་བྱེད)། (Aའདུ་ཤེས་མེད་པའི་སྙོམས་འཇུག་)ནི། (Bངེས་པར་འབྱུང་བའི་འདུ་ཤེས་སྔོན་དུ་འགྲོ་བའི་བསམ་གཏན་བཞི་པའི་ཏིང་ངེ་འཛིན་གྱིས་ཚོགས་དྲུག་འཁོར་བཅས་བཀག་པའི་ཕུང་པོའི་གནས་སྐབས་ལ་བཏགས་པའི་འདུ་བྱེད)། (Aའགོག་པའི་སྙོམས་འཇུག་)ནི། (Bཞི་བར་གནས་པའི་འདུ་ཤེས་སྔོན་དུ་འགྲོ་བའི་སྲིད་རྩེའི་ཏིང་ངེ་འཛིན་གྱིས་ཚོགས་བདུན་འཁོར་བཅས་བཀག་པའི་གནས་སྐབས་ལ་བཏགས་པའི་འདུ་བྱེད)། (Aའདུ་ཤེས་མེད་པ་)པ་ནི། (Bའདུ་ཤེས་མེད་པའི་སྙོམས་འཇུག་གི་རྣམ་སྨིན་གྱི་དབང་གིས་འཇུག་ཤེས་ངང་གིས་འགགས་པའི་ཕུང་པོའི་གནས་སྐབས་ལ་བཏགས་པའི་འདུ་བྱེད)། (Aསྲོག་གི་དབང་པོ་)ནི། (Bལས་ཀྱི་དབང་གིས་རྣམ་སྨིན་གྱི་ཕུང་པོའི་རྒྱུན་དུས་ངེས་པར་གནས་པའི་གནས་སྐབས་ལ་བཏགས་པའི་འདུ་བྱེད)། (Aརིས་མཐུན་པ་)ནི།
(Bརྣམ་སྨིན་གྱི་ཕུང་པོའི་རྒྱུན་འདྲ་བའི་གནས་སྐབས་ལ་བཏགས་པའི་འདུ་བྱེད)། (Aསྐྱེ་བ་)ནི། (Bནང་གི་སྐྱེ་མཆེད་དྲུག་གི་རྒྱུན་སྔར་མེད་གསར་དུ་བྱུང་བའི་གནས་སྐབས་ལ་བཏགས་པའི་འདུ་བྱེད)། (Aརྒ་བ་)ནི། (Bནང་གི་སྐྱེ་མཆེད་དྲུག་རྒྱུན་འགྱུར་བའི་གནས་སྐབས་)དང་། (Aགནས་པ་)ནི། (Bདེ་དྲུག་གི་རྒྱུན་མི་འཇིག་པའི་གནས་སྐབས་དང་)། (Aམི་རྟག་པ་)ནི། (Bདེ་དྲུག་གི་རྒྱུན་འཇིག་པའི་གནས་སྐབས་དང་)། (Aམིང་གི་ཚོགས་)ནི།
(Bཆོས་རྣམས་ཀྱི་ངོ་བོ་ཉིད་སྟོན་པའི་ངག་གི་ཐ་སྙད་ཀྱི་གནས་སྐབས་དང་)། (Aཚིག་གི་ཚོགས་)ནི། (Bཆོས་རྣམས་ཀྱི་ཁྱད་པར་སྟོན་པའི་ངག་གི་ཐ་སྙད་ཀྱི་གནས་སྐབས་དང་)། (Aཡི་གེའི་ཚོགས་)ནི། (Bརྗོད་བྱེད་ཀྱི་སྒྲའི་གནས་སྐབས་ལ་མིང་ཚིག་གཉིས་ཀའི་གཞིར་བཏགས་པའི་འདུ་བྱེད)། (Aསོ་སྐྱེ་)ནི། (Bའཕགས་ལམ་མ་ཐོབ་པའི་ནང་གི་སྐྱེ་མཆེད་གནས་སྐབས་)དང་། (Aའཇུག་པ་)ནི། (Bརྒྱུ་འབྲས་རྒྱུན་མི་འཆད་པའི་གནས་སྐབས་)དང་། (Aསོ་སོར་ངེས་པ་)ནི།
(Bརྒྱུ་འབྲས་ཐ་དད་པའི་གནས་སྐབས་)དང་། (Aའབྱོར་འབྲེལ་བ་)ནི། (Bརྒྱུ་འབྲས་རྗེས་སུ་མཐུན་པའི་གནས་སྐབས་)དང་། (Aམགྱོགས་པ་)ནི། (Bརྒྱུ་འབྲས་མྱུར་བར་འབྱུང་བའི་གནས་སྐབས་)དང་། (Aགོ་རིམ་)ནི། (Bརྒྱུ་འབྲས་རེ་རེ་ནས་འབྱུང་བའི་གནས་སྐབས་)དང་། (Aདུས་)ནི། (Bརྒྱུ་འབྲས་རྒྱུན་མི་ཆད་པའི་གནས་སྐབས་)དང་། (Aཡུལ་)ནི་(Bགཟུགས་ཅན་གྱི་རྒྱུ་འབྲས་ཕྱོགས་བཅུར་ཡོད་པའི་གནས་སྐབས་)དང་།
ཉེར་གཉིས་པ་གྲངས་ཀྱི་མཚན་ཉིད་མ་དཔེར་ཆད། (Aཚོགས་པ་)ནི་(Bརྒྱུ་རྐྱེན་མ་ཚང་པ་མེད་པའི་གནས་སྐབས་ལ་བཏགས་པའི་འདུ་བྱེད་)དོ། ། རྣམ་ཤེས་ཀྱི་ཕུང་པོའི་རྣམ་བཞག་ལ་མཚན་ཉིད་དང་། མཚན་གཞི་གཏན་ལ་དབབ་པ་གཉིས་ལས། དང་པོ་(Aརྣམ་ཤེས་སམ་སེམས་))ཀྱི་མཚན་ཉིད་ནི་(Bདོན་གྱི་ངོ་བོ་ཙམ་ཡོངས་སུ་གཅོད་པའི་ཤེས་རིག་)གོ། ། གཉིས་པ་མཚན་ཉིད་དེ་ལྟ་བུ་དང་ལྡན་པའི་སེམས་ལའང་གསུམ་སྟེ། སེམས་དང་། ཡིད་དང་། རྣམ་པར་ཤེས་པའོ། ། དེ་ལྟར་གསུམ་དུ་ཕྱེ་བའི་སེམས་དང་ཀུན་གཞི་དོན་གཅིག་པས་མཚན་ཉིད་ནི།
རྣམ་པར་སྨིན་པའི་རྣམ་ཤེས་གང་། ཀུན་ནས་ཉོན་མོངས་པའི་ས་བོན་ཀུན་གྱི་རྟེན་དུ་གྱུར་པ། དབྱེ་ན། ས་བོན་དང་། རྣམ་སྨིན་གྱི་ཆ་གཉིས་ལས། དང་པོ་ནི། ཀུན་ནས་ཉོན་མོངས་ཀྱི་ཆོས་ཀུན་གྱི་རྒྱུའི་རྐྱེན་དུ་གྱུར་ཅིང་རྣམ་སྨིན་གྱི་ཆ་ལས་དེ་ཉིད་དང་གཞན་དུ་བརྗོད་དུ་མེད་པ། གཉིས་པ་ནི། ལས་ཀྱི་བག་ཆགས་ཡོངས་སུ་སྨིན་པའི་ངོ་བོར་གྱུར་པའི་རྣམ་ཤེས་སོ། ། (Aཡིད་)ཀྱི་མཚན་ཉིད།(Bཡིད་ཤེས་ཀྱི་ལྷན་ཅིག་འབྱུང་བའི་གནས་སམ་དེ་མ་ཐག་པའི་གནས་གང་རུང་དུ་བྱེད་པ)། དེ་ལ་ཡང་ཉོན་མོངས་པ་ཅན་གྱི་ཡིད་དང་། དྲུག་པོ་འགགས་མ་ཐག་པའི་ཡིད་གཉིས་ལས། དང་པོ་ནི། ཀུན་གཞི་ལ་དམིགས་ནས་རྟག་ཏུ་ངར་རློམ་པའི་རྣམ་ཤེས་ཉོན་མོངས་པ་བཞི་དང་མཚུངས་པར་ལྡན་པ། གཉིས་པ་ནི། ཤེས་པ་ཕྱི་མ་སྐྱེ་བའི་གོ་འབྱེད་པའི་འཇུག་ཤེས་གང་རུང་འགགས་མ་ཐག་པའོ། ། གསུམ་དུ་ཕྱེ་བའི་རྣམ་ཤེས་དང་འཇུག་ཤེས་དོན་གཅིག་པས་མཚན་ཉིད་ནི། ཡུལ་དྲུག་གང་རུང་གི་ངོ་བོ་སོ་སོར་རྣམ་པར་རིག་པ། དབྱེ་ན་མིག་གི་རྣམ་ཤེས་སོགས་དྲུག་ལས།
གོ་རིམ་བཞིན་དུ། མིག་ལ་བརྟེན་ནས་གཟུགས་ཀྱི་ངོ་བོ་སོ་སོར་རིག་པ་ཞེས་པ་ནས། ཡིད་ལ་བརྟེན་ནས་ཆོས་ཀྱི་ངོ་བོ་སོ་སོར་རིག་པ་ཞེས་སྦྱར་རོ། ། ཁམས་དང་སྐྱེ་མཆེད་ཀྱི་མཚན་ཉིད་ནི་བཤད་ཟིན་ཅིང་། མཚན་གཞི་གཏན་ལ་དབབ་པ་ནི་གཞུང་དུ་གོ་སླ་བས་མ་བཤད་དོ། ། ཕུང་པོར་མ་འདུས་ཤིང་ཆོས་ཀྱི་ཁམས་དང་སྐྱེ་མཆེད་ཀྱིས་བསྡུས་པའི་འདུས་མ་བྱས་ལ། མཚན་ཉིད། དབྱེ་བ་གཉིས་ལས། དང་པོ་ནི། ཆོས་གང་རྒྱུ་དང་རྐྱེན་གྱིས་མ་བསྐྱེད་པ།
གཉིས་པ་ནི་དེ་བཞིན་ཉིད་སོགས་དྲུག་ལས། (Aདེ་བཞིན་ཉིད་)ཀྱི་མཚན་ཉིད། (Bབདག་གཉིས་ཀྱིས་སྟོང་པའི་དབྱིངས་གང་གཞན་དུ་མི་འགྱུར་བ)། དེ་ལ་ཆོས་ཅན་གྱི་སྒོ་ནས་དགེ་བའི་དེ་བཞིན་ཉིད་སོགས་གསུམ་དུ་འགྱུར་ལ། རྣམ་གྲངས་གྱི་སྒོ་ནས་བདག་མེད་པ། སྟོང་པ་ཉིད་ཡང་དག་པའི་མཐའ། མཚན་མ་མེད་པ། དོན་དམ་པ། ཆོས་ཀྱི་དབྱིངས་རྣམས་སོ། ། (Aནམ་མཁའ་)ནི།
(Bཐོགས་བཅས་ཀྱི་གཟུགས་བཀག་ཙམ་གྱི་མེད་དགག) ། (Aསོ་སོར་བརྟགས་མིན་གྱི་འགོག་པ་)ནི། (Bགཉེན་པོས་མ་སྤངས་ཀྱང་རྒྱུ་རྐྱེན་མ་ཚང་བའི་སྟོབས་ཀྱིས་ཐོབ་པའི་འགོག་པ)། (Aསོ་སོར་བརྟགས་པའི་འགོག་པ་)ནི། (Bཤེས་རབ་ཀྱི་སོ་སོར་བརྟགས་པའི་སྟོབས་ཀྱིས་ཐོབ་པའི་འགོག་པ)། (Aམི་གཡོ་བ་)ནི། (Bའགྱུར་བ་བསྐྱེད་པའི་ཚོར་བ་མ་ལུས་པར་འགགས་པས་རབ་ཏུ་ཕྱེ་བའི་མེད་དགག) ། (Aའདུ་ཤེས་དང་ཚོར་བ་འགོག་པ་)ནི། (Bཚོར་འདུ་རགས་པ་མ་ལུས་པར་འགགས་པས་རབ་ཏུ་ཕྱེ་བའི་མེད་དགག་གོ)། ། རྣམ་པའི་རབ་དབྱེ་ནི།
རྫས་ཡོད་ཤེས་བྱ་གཟུགས་ཅན་སོགས། ། ཟག་བཅས་བྱུང་ལ་སོགས་པ་དང་། འདས་དང་རྐྱེན་ལ་སོགས་པ་རྣམས། ། ཞེས་པ་ལྟར་དྲུག་ཅུའི་དང་པོ་རྫས་ཡོད་སོགས་བཞིར་དབྱེ་བ་ལ། རྫས་ཡོད་ནི། སྤྱིར་རིགས་པས་དཔྱད་བཟོད་པའི་རྫས་ཡོད། དོན་བྱེད་ནུས་པའི་རྫས་ཡོད། (Aརང་རྐྱ་ཐུབ་པའི་རྫས་ཡོད་)དང་གསུམ་ལས། འདིར་ཐ་མ་སྟེ། མཚན་ཉིད་ནི།
(Bགཞན་ལ་ལྟོས་མེད་དུ་དབང་པོའི་ཡུལ་དུ་གྱུར་པ)། བཏགས་ཡོད་ལ་ཡང་དུ་མ་ཡོད་ཀྱང་འདིར་(Aརང་རྐྱ་མི་ཐུབ་པའི་བཏགས་ཡོད་)དེ་མཚན་ཉིད་ནི། (Bདབང་པོའི་སྤྱོད་ཡུལ་དུ་འགྱུར་བ་ལ་བརྗོད་པ་སོགས་གཞན་ལ་ལྟོས་པ་དང་བཅས་པ)། ཀུན་རྫོབ་ལ་ཡང་རིགས་པས་དཔྱད་མི་བཟོད་པ་དང་། དེ་ཁོ་ན་ཉིད་མཐོང་བ་ལ་སྒྲིབ་པ་གཉིས་ལས་འདིར་ཐ་མ་སྟེ་མཚན་ཉིད་ནི། གང་ལ་ཀུན་ནས་ཉོན་མོངས་པ་འཕེལ་བར་འགྱུར་བའི་དམིགས་པའོ། ། དོན་དམ་པ་ལ་ཡང་རིགས་པས་དཔྱད་བཟོད་པ་དང་། ཡེ་ཤེས་དམ་པའི་སྤྱོད་ཡུལ་དུ་གྱུར་པའི་དོན་དམ་གཉིས་ལས། འདིར་ཐ་མ་སྟེ་མཚན་ཉིད་ནི། གང་བསྒོམ་ན་ཀུན་ནས་ཉོན་མོངས་པ་རྣམ་པར་དག་པར་འགྱུར་བའི་དམིགས་པའོ། །
ཤེས་བྱ་སོགས་གསུམ་དུ་དབྱེ་བ་ལ་ཤེས་པར་བྱ་པ་ནི། ཀུན་ནས་ཉོན་མོངས་སམ་རྣམ་བྱང་གི་ངོ་བོར་ཐོས་བསམ་གྱིས་ཡོངས་སུ་གཅད་པར་བྱ་བ། རྣམ་པར་ངེས་པར་བྱ་བ་ནི། རྣམ་ཤེས་བརྒྱད་གང་རུང་གིས་གཟུང་བར་བྱ་བ། མངོན་པར་ཤེས་པར་བྱ་བ་ནི། མངོན་ཤེས་དྲུག་གང་རུང་གིས་རྟོགས་པར་བྱ་བའོ། ། གཟུགས་ཅན་སོགས་དྲུག་དུ་དབྱེ་བ་ལ། གཟུགས་ཅན་ལ་དངོས་བཏགས་མ་ཕྱེ་བ་ནི། གཟུགས་དེའི་བདག་ཉིད་སོགས་གཟུགས་ཅན་དུ་འདོགས་པའི་རྒྱུ་མཚན་ཅི་རིགས་པ་དང་ལྡན་པ། མཚན་ཉིད་པ་ནི།
གཟུགས་རུང་ངོ་བོའམ་དོན་གཞན་གང་རུང་དུ་འབྲེལ་བ། གཟུགས་ཅན་མ་ཡིན་པ་ལ་དངོས་བཏགས་ཐུན་མོང་བ་ནི། གཟུགས་ཅན་དུ་འདོགས་པའི་རྒྱུ་མཚན་ཅི་རིགས་པ་དང་མི་ལྡན་པ། མཚན་ཉིད་པ་ནི། གཟུགས་རུང་ངོ་བོའམ་དོན་གཞན་གང་དུ་ཡང་མ་འབྲེལ་པ། བསྟན་ཡོད་ལའང་ཐུན་མོང་བ་ནི། བསྟན་ཡོད་ཀྱི་བདག་ཉིད་སོགས་བསྟན་ཡོད་དུ་འདོགས་པའི་རྒྱུ་མཚན་ཅི་རིགས་པ་དང་ལྡན་པ། མཚན་ཉིད་པ་ནི། མིག་ཤེས་ཀྱི་ཡུལ་དུ་རུང་བ། བསྟན་མེད་ནི་དེ་ལས་བཟློག་པས་གོ་སླའོ། །
ཐོགས་བཅས་ལ་ཐུན་མོང་བ་ནི། རིགས་སོགས་གསུམ་གང་རུང་གིས་ཐོགས་པ་དང་བཅས་པ། མཚན་ཉིད་པ་ནི། རང་ཡོད་པར་གཟུགས་ཅན་གཞན་འབྱུང་བའི་གོ་འགེགས་པ། ཐོགས་མེད་ནི་དེ་ལས་བཟློག་པའོ། ། ཟག་བཅས་སོགས་བཅུ་གཉིས་སུ་དབྱེ་བ་ལ། ཟག་བཅས་ནི། ཟག་པ་དང་སྒོ་དྲུག་གང་རུང་གིས་འབྲེལ་པ། སྒོ་དྲུག་ནི། ཟག་པའི་བདག་ཉིད།
དེ་དང་འབྲེལ་པ། དེས་བཅིངས་པ། དེའི་རྗེས་སུ་འབྲེལ་པ། དེ་དང་རྗེས་སུ་མཐུན་པ། དེའི་རྒྱུ་ལས་བྱུང་བ་སྟེ། གོ་རིམ་བཞིན་དུ། ཟག་པ་དང་ངོ་བོར་འབྲེལ་པ་དང་། དེ་དང་གྲོགས་སུ་འབྲེལ་པ། དེས་བདག་གིར་བྱས་པ། དེས་བཞག་པའི་ནུས་པ།
དེ་འཕེལ་བར་བྱེད་པ། དེས་བསྐྱེད་པའོ། ། ཟག་མེད་ནི། དེ་ལས་བཟློག་པའོ། ། འཐབ་བཅས་འཐབ་མེད་ནི། འཐབ་རྩོད་ཀྱི་རྒྱུར་གྱུར་པའི་དུག་གསུམ་དང་སྒོ་དྲུག་གང་རུང་གིས་འབྲེལ་པ་དང་། མ་འབྲེལ་བའོ། ། ཟང་ཟིང་དང་བཅས་པ་དང་དེ་མེད་པ་ནི། ཡང་སྲིད་ཀྱི་རྒྱུར་གྱུར་པའི་དུག་གསུམ་དང་སྒོ་དྲུག་གང་རུང་གིས་འབྲེལ་པ་དང་། མ་འབྲེལ་བའོ། །
ཞེན་རྟེན་དང་མངོན་བྱུང་རྟེན་པ་ནི། འདོད་པའི་ཡོན་ཏན་ལྔ་ལ་ཆགས་པའི་རྒྱུར་གྱུར་པའི་དུག་གསུམ་དང་། སྒོ་དྲུག་གང་རུང་གིས་འབྲེལ་བ་དང་། མ་འབྲེལ་བའོ། ། འདུས་བྱས་དང་འདུས་མ་བྱས་ཀྱི་མཚན་ཉིད་ནི། སྐྱེ་འཇིག་བྱེད་པ་དང་། མི་བྱེད་པ་དང་། འཇིག་རྟེན་དང་འཇིག་རྟེན་ལས་འདས་པའི་མཚན་ཉིད་ནི་ཡང་དག་པ་མ་ཡིན་པའི་ཀུན་རྟོག་གིས་བསྡུས་པའི་ཆོས་དང་། ཁམས་གསུམ་ལས་ངེས་པར་འབྱུང་བའི་ཆོས་སོ། བྱུང་སོགས་བརྒྱད་དུ་དབྱེ་བ་ལ།
བྱུང་བ་དང་མ་བྱུང་བ་ནི། རྒྱུ་རྐྱེན་ལས་སྐྱེས་པ་དང་མ་སྐྱེས་པའོ། ། འཛིན་པ་དང་གཟུང་བ་ནི། ཡུལ་ལོངས་སྤྱོད་བྱེད་དང་། ལོངས་སྤྱད་པར་བྱ་བའོ། ། ཕྱི་ལྟས་དང་ནང་ལྟས་ནི། འདོད་ཡོན་ལ་སྲེད་པ་འཕེལ་བ་དང་རྗེས་སུ་མཐུན་པ་དང་། ཏིང་ངེ་འཛིན་དང་རྗེས་སུ་མཐུན་པའི་ཆོས་སོ། ། ཉོན་མོངས་ཅན་དང་ཉོན་མོངས་ཅན་མ་ཡིན་པ་ནི། ཉོན་མོངས་པ་དངོས་ཀྱི་རྒྱུའམ་མཚུངས་ལྡན་གྱི་གྲོགས་སམ་རང་གི་ངོ་བོ་གང་རུང་དུ་ལྡན་པ་དང་།
དེ་གསུམ་གང་དང་ཡང་མི་ལྡན་པའོ། ། འདས་སོགས་བཅུ་དྲུག་ཏུ་དབྱེ་བ་ལ། འདས་ད་ལྟར་མ་འོངས་པ་གསུམ་ནི། རྒྱུ་འབྲས་གཉིས་ཀ་སྤྱད་ཟིན། པ་དང་། རྒྱུ་སྤྱད་ལ་འབྲས་བུ་མ་སྤྱད་པ་དང་། རྒྱུ་འབྲས་གཉིས་ཀ་མ་སྤྱད་ཅིང་འབྱུང་རུང་དུ་ཡོད་པ། (Aདགེ་བ)འི་མཚན་ཉིད་ནི། (Bམ་འོངས་པའི་འབྲས་བུ་འདོད་པ་འབྱུང་བའི་ཐབས་སུ་བསྟེན་པར་བྱ་བ)། དབྱེ་ན་བཅུ་གསུམ་ལས།
(Aངོ་བོ་ཉིད་ཀྱིས་དགེ་བ་)ནི། (Bརང་བཞིན་གྱིས་རྣམ་པར་དཀར་བའི་རང་བཞིན་དུ་སྐྱེས་པ)། (Aའབྲེལ་བའི་དགེ་བ་)ནི། (Bགྲོགས་ཀྱི་སྟོབས་ཀྱིས་རྣམ་པར་དཀར་བའི་ངོ་བོར་སྐྱེས་པ)། (Aརྗེས་སུ་འབྲེལ་བའི་དགེ་བ་)ནི། (Bརྣམ་པར་དཀར་བའི་ཆོས་རྣམས་ཀྱིས་བཞག་པའི་ནུས་པ)། (Aསློང་བའི་དགེ་བ་)ནི། (Bརྣམ་པར་དཀར་བའི་ཆོས་ཀྱི་ཀུན་ནས་བསླངས་པའི་ལུས་ངག་གི་ལེགས་སྤྱད་ཀྱི་ལས)། (Aདོན་དམ་པའི་དགེ་བ་)ནི། (Bའཕགས་པ་རྣམས་ཀྱིས་གཟིགས་ངོར་གཅིག་ཏུ་ཁ་ན་མ་ཐོ་བ་མེད་པ)།
(Aསྐྱེས་ཐོབ་ཀྱི་དགེ་བ་)ནི། (Bརྐྱེན་གཞན་ལ་མི་ལྟོས་པར་རིས་མཐུན་བཟུང་བ་ཙམ་གྱིས་ཀུན་ཏུ་སྤྱོད་པའི་དཀར་ཆོས)། (Aསྦྱོར་བྱུང་གི་དགེ་བ་)ནི། (Bརྐྱེན་གྱི་སྟོབས་ཀྱིས་ཀུན་ཏུ་སྤྱོད་པའི་དཀར་ཆོས)། (Aམདུན་དུ་བྱས་པའི་དགེ་བ་)ནི། (Bཡོན་ཏན་ཅན་ལ་མཆོད་པར་འདོད་པས་ཀུན་ཏུ་སྤྱོད་པའི་དཀར་ཆོས)། (Aཕན་འདོགས་པའི་དགེ་བ་)ནི། (Bདམན་པ་ལ་ཕན་པར་འདོད་ནས་ཀུན་ཏུ་སྤྱོད་པའི་དཀར་ཆོས)། (Aཡོངས་སུ་འཛིན་པའི་དགེ་བ་)ནི་(Bམངོན་མཐོ་དང་ངེས་ལེགས་ཀྱི་འབྲས་བུ་འདོད་པ་འཛིན་པའི་དཀར་ཆོས)། (Aགཉེན་པོའི་དགེ་བ་)ནི་(Bམི་མཐུན་ཕྱོགས་འཇོམས་པའི་དཀར་ཆོས)།
(Aཉེ་བར་ཞི་བའི་དགེ་བ་)ནི། (Bཉོན་མོངས་སམ་ཉོན་མོངས་པའི་གནས་ཀྱི་ཚོར་འདུ་མ་ལུས་པ་འགགས་པའི་དཀར་ཆོས)། (Aརྒྱུ་མཐུན་པའི་དགེ་བ་)ནི། (Bདགེ་བས་བསྐྱེད་པའི་དཀར་ཆོས་)སོ། ། (Aམི་དགེ་བ)འི་མཚན་ཉིད་ནི། (Bམ་འོངས་པའི་འབྲས་བུ་མི་འདོད་པ་འདོར་བའི་ཐབས་སུ་སྤང་བར་བྱ་བ་)སྟེ། དབྱེ་ན་བཅུ་གཉིས་ལས། (Aངོ་བོ་ཉིད་ཀྱིས་མི་དགེ་བ་)ནི། (Bརང་བཞིན་གྱིས་ཉེས་སྤྱོད་ཀུན་ནས་སློང་བྱེད་དུ་སྐྱེས་པ)། (Aའབྲེལ་བའི་མི་དགེ་བ་)ནི།
(Bགྲོགས་སྟོབས་ཀྱིས་ཉེས་སྤྱོད་ཀུན་ནས་སློང་བྱེད་དུ་སྐྱེས་པ)། (Aརྗེས་སུ་འབྲེལ་བའི་མི་དགེ་བ་)ནི། (Bཉེས་སྤྱོད་ཀུན་སློང་དང་བཅས་པས་བཞག་པའི་ནུས་པ)། སློང་པའི་ནི། མི་དགེ་བས་ཀུན་ནས་བསླངས་པའི་ལུས་ངག་གི་ཉེས་སྤྱོད། དོན་དམ་པའི་ནི། འཕགས་པས་གཅིག་ཏུ་ཁ་ན་མ་ཐོ་བ་དང་བཅས་པར་གཟིགས་པ། སྐྱེ་བས་ཐོབ་པའི་ནི། སྔོན་གོམས་པའི་སྟོབས་ཀྱིས་རིས་མཐུན་བཟུང་བ་ཙམ་གྱིས་ཀུན་ཏུ་སྤྱོད་པའི་ཉེས་སྤྱོད། སྦྱོར་བྱུང་གི་ནི།
རྐྱེན་གྱི་སྟོབས་ཀྱིས་ཀུན་ཏུ་སྤྱོད་པའི་ཉེས་སྤྱོད། མདུན་དུ་བྱས་པའི་ནི། ལྷ་མཆོད་པའི་བསམ་པས་ཀུན་ཏུ་སྤྱོད་པའི་ཉེས་སྤྱོད། གནོད་པ་བྱེད་པའི་ནི། གཞན་ལ་ལོག་པར་སྒྲུབ་པའི་ཉེས་སྤྱོད། ཡོངས་སུ་འཛིན་པའི་ནི། བདེ་འགྲོ་འམ་ངན་འགྲོར་རྣམ་སྨིན་མི་འདོད་པ་འཛིན་པའི་ཉེས་སྤྱོད། མི་མཐུན་ཕྱོགས་ཀྱི་ནི། གཉེན་པོའི་བར་དུ་གཅོད་པའི་ཆོས། བར་དུ་གཅོད་པའི་མི་དགེ་བ་ནི་དགེ་བའི་བར་དུ་གཅོད་པའི་ཆོས་སོ། །
(Aལུང་དུ་མ་བསྟན་པ)འི་མཚན་ཉིད་ནི། (Bའབྲས་བུ་འདོད་མི་འདོད་དོར་ཐོབ་ཀྱི་ཐབས་སུ་བླང་དོར་བྱ་བ་མ་ཡིན་པའི་ཆོས་)སོ། ། དབྱེ་ན་བཅུ་བཞི་ལས། (Aངོ་བོ་ཉིད་ཀྱིས་ལུང་མ་བསྟན་)ནི། (Bརང་བཞིན་གྱིས་འདོད་མི་འདོད་ཀྱི་འབྲས་བུ་འབྱིན་པའི་ནུས་མེད་དུ་སྐྱེས་པ)། འབྲེལ་པའི་ནི། གྲོགས་སྟོབས་ཀྱིས་དེར་སྐྱེས་པ། རྗེས་སུ་འབྲེལ་བའི་ནི། ལུང་མ་བསྟན་གྱིས་བཞག་པའི་ནུས་པ། སློང་བའི་ནི།
ལུང་མ་བསྟན་གྱི་སེམས་ཀྱིས་ཀུན་ནས་བསླངས་པའི་ལུས་ངག་གི་ལས། དོན་དམ་པའི་ནི། རྣམ་གྲངས་ཀྱིས་དགེ་བའམ་མི་དགེ་བ་གང་དུ་ཡང་བཞག་པར་མི་ནུས་པའི་ཆོས། སྐྱེས་བས་ཐོབ་པའི་ནི། དགེ་མི་དགེའི་རྣམ་སྨིན་གྱིས་བསྡུས་པ། སྦྱོར་བྱུང་གི་ནི། ལུང་མ་བསྟན་གྱི་ཀུན་ཏུ་སྤྱོད་པའི་སྤྱོད་ལམ་དང་གཟོའི་གནས། མདུན་དུ་བྱ་བའི་ནི། ལྷ་མཆོད་པའི་བསམ་པས་ཀུན་ནས་སྤྱོད་པའི་ལུང་མ་བསྟན་གྱི་ལས། ཕན་འདོགས་པའི་ནི།
གཞན་ལ་ཟས་གོས་སོགས་སྦྱིན་པའི་ལུང་མ་བསྟན་གྱི་ལས། ཉེ་བར་སྤྱོད་པའི་ནི། རང་ཉིད་ཟས་གོས་སོགས་ལ་ལོངས་སྤྱོད་པའི་ལུང་མ་བསྟན་གྱི་ལས། ཡོངས་སུ་འཛིན་པའི་ནི། མ་འོངས་པའི་སྐྱེ་བ་ལ་རྒྱུ་མཐུན་གྱི་འབྲས་བུ་ཡོངས་སུ་འཛིན་ནུས་པའི་ལུང་མ་བསྟན་གྱི་ལས། གཉེན་པོའི་ནི། ལུང་མ་བསྟན་གྱི་སེམས་ཀྱིས་ནད་ཀྱི་གཉེན་པོར་སྨན་སྟེན་པའི་ལས། ཉེ་བར་ཞི་བའི་ནི། ཏིང་ངེ་འཛིན་གྱིས་ཉེས་སྤྱོད་བསྐྱེད་པའི་ནུས་པ་ཉམས་པར་བྱས་པའི་ཉོན་མོངས་སོ། ། (Aརྒྱུ་མཐུན་པའི་ལུང་མ་བསྟན་)ནི།
(Bརྒྱུ་ལུང་མ་བསྟན་གྱིས་བསྐྱེད་པའི་འབྲས་བུ་ལུང་མ་བསྟན་)ནོ། ། ཉེ་བར་བསྟན་པའི་དགེ་མི་དགེ་ལུང་མ་བསྟན་གསུམ་ནི། བསམ་གྱིས་མི་ཁྱབ་པའི་རྣམ་པར་ཐར་པ་གང་གཞན་ལ་དགེ་མི་དགེ་ལུང་མ་བསྟན་ལྟར་སྣང་བའོ། ། (Aའདོད་པའི་ཁམས་)ནི། (Bའདོད་ཡོན་ལ་སྲེད་པ་འཕེལ་བ་དང་། རྗེས་སུ་མཐུན་པ)། (Aགཟུགས་ཁམས་)ནི། (Bའདོད་པ་ལ་འདོད་ཆགས་དང་བྲལ་ཞིང་གཟུགས་ལ་སྲེད་པ་འཕེལ་བ་དང་རྗེས་སུ་མཐུན་པ)། (Aགཟུགས་མེད་ཁམས་)ནི། (Bགཟུགས་ལ་འདོད་ཆགས་དང་བྲལ་ཞིང་མིང་བཞིའི་ཕུང་པོ་ལ་སྲེད་པ་འཕེལ་བ་དང་རྗེས་སུ་མཐུན་པ)འོ། །
(Aསློབ་པ་)ནི་(Bཐར་པའི་དོན་དུ་བསླབ་པ་གསུམ་ལ་བསླབ་པའི་དགེ་བ)། (Aམི་སློབ་པ་)ནི། (Bབསླབ་པ་གསུམ་མཐར་ཕྱིན་པའི་དགེ་བ)། (Aསློབ་མི་སློབ་གཉིས་ཀ་མ་ཡིན་པ་)ནི། (Bཐར་པ་རྒྱུ་འབྲས་ཀྱིས་མ་བསྡུས་པའི་ཆོས་)སོ། ། (Aམཐོང་སྤང་)ནི། (Bབདེན་པའི་ཆོས་ཉིད་མཐོང་པ་ཙམ་གྱིས་གཞོམ་པར་བྱ་བ)། (Aསྒོམ་སྤང་)ནི། (Bཆོས་ཉིད་མཐོང་ཟིན་གོམས་པས་གཞོམ་པར་བྱ་བ)། (Aསྤང་བྱ་མ་ཡིན་པ་)ནི།
(Bསྐྱོན་མེད་པས་སུན་དབྱུང་བྱ་མ་ཡིན་པ)འོ། ། (Aརྟེན་འབྲེལ་)གྱི་མཚན་ཉིད་ནི། (Bམཐའ་བཞི་དང་བྲལ་བའི་རྒྱུ་རྐྱེན་ལས་སྐྱེས་པ)འོ། ། དབྱེ་ན་ནང་གི་རྟེན་འབྲེལ་དང་། ཕྱིའི་རྟེན་འབྲེལ་ལོ། ། དང་པོ་ལ་མཚན་ཉིད་ནི། སེམས་ཅན་གྱི་རྒྱུད་དུ་གཏོགས་པའི་རྒྱུ་འབྲས་ཀྱི་འབྲེལ་པ། དེ་ལ་ཡང་ཀུན་ནས་ཉོན་མོངས་པ་དང་། རྣམ་བྱང་གི་རྟེན་འབྲེལ་གཉིས་ལས། དང་པོ་ལ་མཚན་ཉིད་ནི།
འཁོར་བར་འཇུག་ཚུལ་གྱི་རྒྱུ་འབྲས་ཀུན་ནས་ཉོན་མོངས་པ་གསུམ་གང་རུང་གིས་བསྡུས་པ། དབྱེ་ན་མ་རིག་པ་ནས་རྒ་ཤིའི་བར་བཅུ་གཉིས་དང་། བསྡུ་ན་འཕེན་པའི་ཡན་ལག ། འཕངས་པའི་ཡན་ལག ། མངོན་པར་འགྲུབ་བྱེད་ཀྱི་ཡན་ལག ། མངོན་པར་གྲུབ་པའི་ཡན་ལག་བཞི་སྟེ། མཚན་ཉིད་ནི་གོ་རིམ་བཞིན་དུ། མིང་གཟུགས་བསྐྱེད་ནུས་ཀྱི་ས་བོན་འདེབས་པར་བྱེད་པའི་ལས་ཉོན། འཕེན་བྱེད་ཀྱི་ལས་ཉོན་གྱི་རྣམ་སྨིན་གྱིས་བསྡུས་པའི་ཀུན་ཉོན། འཕངས་ཟིན་གྱི་མིང་གཟུགས་སོགས་བསྐྱེད་བྱེད་ཀྱི་ལས་ཉོན།
མིང་གཟུགས་སོགས་གྲུབ་པའི་ཉེས་དམིགས་སུ་གྱུར་པའི་ཀུན་ཉོན་ནོ། ། (Aརྣམ་བྱང་གི་རྟེན་འབྲེལ་)གྱི་མཚན་ཉིད། (Bའཁོར་བ་ལྡོག་བྱེད་ཀྱི་རྒྱུ་འབྲས་བསླབ་པ་གསུམ་མམ་ལམ་ལྔས་བསྡུས་པ)འོ། ། (Aཕྱིའི་རྟེན་འབྲེལ་)གྱི་མཚན་ཉིད། (Bསེམས་ཅན་དུ་མི་བགྲང་བའི་རྒྱུ་འབྲས་ཀྱི་འབྲེལ་པ)། དབྱེ་ན་ས་བོན་ལས་མྱུ་གུ། མྱུ་གུ་ལས་སྡོང་བུ་འབྱུང་བ་ལ་སོགས་པ་མཐའ་ཡས་སོ། ། རྐྱེན་སོགས་བཅུ་གཅིག་དུ་དབྱེ་བ་ལ། (Aརྐྱེན་)ལ་མཚན་ཉིད་ནི། (Bའབྲས་བུ་འབྱུང་བའི་ཐབས་སུ་གྱུར་པ)།
དབྱེ་ན། རྒྱུ་དང་། དེ་མ་ཐག་པ། དམིགས་པ། བདག་པོའི་རྐྱེན་ནོ། ། དང་པོ་ལ་མཚན་ཉིད་ནི། ། འབྲས་བུ་བསྐྱེད་པའི་ཐབས་ཀྱི་གཙོ་བོར་གྱུར་པ། དབྱེ་ན་དོན་དམ་པའི་རྒྱུ་རྐྱེན་དང་། ཐ་སྙད་པའི་རྒྱུ་རྐྱེན་གཉིས་ལས། གོ་རིམ་བཞིན་དུ།
ཀུན་གཞི་ལ་ཡོད་པའི་ཀུན་ནས་ཉོན་མོངས་དང་། རྣམ་བྱང་གི་ས་བོན་དང་། ས་བོན་གྱིས་མྱུ་གུ་བསྐྱེད་པ་ལ་སོགས་འཇིག་རྟེན་ན་རྒྱུར་གྲགས་པ་རྣམས་སོ། ། ཕྱི་མ་ལ་དབྱེ་ན་དྲུག་སྟེ། བྱེད་རྒྱུ་དང་ལྷན་ཅིག་འབྱུང་པ། མཚུངས་པར་ལྡན་པ། སྐལ་པ་མཉམ་པ། ཀུན་ཏུ་འགྲོ་བ། རྣམ་སྨིན་གྱི་རྒྱུའོ། ། དང་པོ་ནི་འབྲས་བུ་བསྐྱེད་པའི་བྱ་བ་བྱེད་པ་སྟེ།
དབྱེ་ན་འབྱུང་བའི་བྱེད་རྒྱུ་ལ་སོགས་ཉི་ཤུའོ། ། གཉིས་པ་ནི། ཚོགས་པ་གཅིག་པའི་སྟོབས་ཀྱིས་རང་དང་ལྷན་ཅིག་པའི་གྲོགས་ལ་ཕན་འདོགས་པ། གསུམ་པ་ནི་ཚོགས་པ་གཅིག་པའི་སྟོབས་ཀྱིས་རང་དང་ལྷན་ཅིག་པའི་སེམས་སེམས་བྱུང་གིས་དམིགས་པ་རྟོགས་པའི་གྲོགས་བྱེད་པ། བཞི་པ་ནི་རང་དང་རིགས་མཐུན་པའི་འབྲས་བུ་བསྐྱེད་པར་བྱེད་པ། ལྔ་པ་ནི། རང་དང་རིགས་མཐུན་པའི་འབྲས་བུས་ཉོན་མོངས་ཅན་བསྐྱེད་པར་བྱེད་པ། དྲུག་པ་ནི། འདོད་པའམ་མི་འདོད་པའི་རྣམ་སྨིན་འབྱིན་པར་བྱེད་པའོ། ། (Aདེ་མ་ཐག་པའི་རྐྱེན་)ནི།(Bརང་འགགས་སྟོབས་ཀྱིས་རང་དང་རིགས་མཐུན་པའི་ཤེས་པ་ཕྱི་མ་སྐྱེ་བའི་གོ་འབྱེད་པ)། (Aདམིགས་རྐྱེན་)ནི། (Bདམིགས་པའི་སྒོ་ནས་ཤེས་པ་བསྐྱེད་པའི་ཐབས་སུ་གྱུར་པ)འོ། ། (Aབདག་པོའི་རྐྱེན་)ནི། (Bདབང་བྱེད་པའི་ཚུལ་གྱིས་འབྲས་བུ་བསྐྱེད་པའི་ཐབས་སུ་གྱུར་པ)འོ། ། (Aརྟེན་མཚུངས་)ནི། (Bརང་ལ་བརྟེན་པའི་རྣམ་ཤེས་དང་ཡུལ་ལ་ལོངས་སྤྱོད་བྱེད་དུ་མཚུངས་པའི་དབང་པོ)། ། (Aདེ་མཚུངས་)ནི། (Bདངོས་སུ་ཡུལ་ལ་ལོངས་མི་སྤྱོད་ཀྱང་རྟེན་མཚུངས་དང་རིགས་འདྲ་བའི་དབང་པོ)འོ། ། ཟིན་པ་དང་མ་ཟིན་པ་ནི།
ཚོར་བས་ཕན་གནོད་དུ་འགྱུར་པ་དང་མི་འགྱུར་བའི་གཟུགས་སོ། ། དབང་པོ་ལ་མཚན་ཉིད་ནི། ཀུན་བྱང་གང་རུང་ལ་དབང་བྱེད་པའི་ཆོས་འོ། ། དབྱེ་ན་ཉེར་གཉིས་དང་། བསྡུ་ན་ཀུན་ཉོན་གྱི་དབང་པོ་དང་། རྣམ་བྱང་གི་དབང་པོ་གཉིས་སོ། དང་པོ་ནི་ཀུན་ནས་ཉོན་མོངས་ཀྱི་ཆོས་ལ་དབང་བསྒྱུར་བ་སྟེ། དེ་ཡང་ཡུལ་འཛིན་པ་དང་། རིགས་ཀྱི་རྒྱུད་དང་། རིས་མཐུན་གནས་པ་དང་།
དགེ་སྡིག་གི་འབྲས་བུ་ལ་དབང་བྱེད་པ་བཞི་སྟེ། གོ་རིམ་བཞིན་དུ། མིག་སོགས་དབང་པོ་དྲུག་དང་། ཕོ་མོའི་དབང་པོ་གཉིས་དང་། སྲོག་གི་དབང་པོ་དང་། ཚོར་བའི་དབང་པོ་ལྔ་རྣམས་སོ། ། གཉིས་པ་ནི། རྣམ་བྱང་གི་ཆོས་ལ་དབང་བསྒྱུར་བ་སྟེ། དེ་ཡང་འཇིག་རྟེན་པའི་རྣམ་དག་དང་། འཇིག་རྟེན་ལས་འདས་པའི་རྣམ་དག་ལ་དབང་བྱེད་པ་གཉིས་ཏེ།
གོ་རིམ་བཞིན་དུ། དད་སོགས་ལྔ་དང་། མི་ཤེས་པ་ཀུན་ཤེས་པ་སོགས་གསུམ་མོ། ། དེ་དག་གི་མཚན་ཉིད་ནི་བཤད་ཅིང་འཆད་པར་འགྱུར་རོ། ། (Aསྡུག་བསྔལ་གྱི་སྡུག་བསྔལ་)ནི། (Bཚོར་བ་སྡུག་བསྔལ་གནས་དང་བཅས་པས་བསྡུས་པ)། (Aའགྱུར་བའི་སྡུག་བསྔལ་)ནི། (Bཟག་བཅས་ཀྱི་ཚོར་བ་བདེ་བ་གནས་དང་བཅས་པས་བསྡུས་པ)། (Aའདུ་བྱེད་ཀྱི་སྡུག་བསྔལ་)ནི། (Bཟག་བཅས་ཀྱི་ཚོར་བ་བཏང་སྙོམས་གནས་དང་བཅས་པས་བསྡུས་པ)འོ། །
(Aཟས་)ལ་མཚན་ཉིད་ནི། (Bསྲིད་པ་གནས་ཤིང་རྒྱས་པར་བྱེད་པའི་ཆོས)། དབྱེ་ན་(Aཁམས་ཀྱི་ཟས་)དང་། (Aརེག་པའི་ཟས་)དང་། (Aསེམས་པའི་ཟས་)དང་། (Aརྣམ་པར་ཤེས་པའི་ཟས་)སོ། ། མཚན་ཉིད་ནི་གོ་རིམ་བཞིན་དུ། (Bཡུལ་གང་སྣ་ལྕེ་ལུས་གསུམ་གྱིས་ལོངས་སྤྱད་ནས་འཇུ་བའི་ཚེ་དབང་པོ་རྟེན་དང་བཅས་པ་རྒྱས་པར་བྱེད་པ)། (Bཡིད་དུ་འོང་བའི་ཡུལ་ཡོངས་སུ་གཅོད་བྱེད་ཀྱི་རེག་པ་གང་དབང་པོ་རྟེན་དང་བཅས་པ་རྒྱས་པར་བྱེད་པ)། (Bམ་འོངས་པའི་འདོད་བྱའི་དངོས་པོ་ལ་སེམས་གཡོ་བར་བྱེད་པའི་སེམས་པ་གང་དབང་པོ་རྟེན་དང་བཅས་པ་རྒྱས་པར་བྱེད་པ)།(Bསྲིད་པའི་ལུས་མ་ཐོབ་པ་ལེན་པར་བྱེད་པ་དང་ཐོབ་ཟིན་གནས་པར་བྱེད་པའི་རྣམ་ཤེས་)སོ། ། གོང་བཅས་གོང་མེད་ནི། བླ་ན་དང་བཅས་པ་དང་། བླ་ན་མེད་པའི་ཆོས་སོ། ། དེ་ལྟར་ཆོས་རབ་ཏུ་རྣམ་འབྱེད་ཀྱི་ལྷག་མཐོང་བསྐྱེད་པའི་ཆེད་དུ་རྣམ་པའི་རབ་དབྱེ་བསྟན་ནས། ད་ནི་རྩེ་གཅིག་པའི་ཞི་གནས་བསྐྱེད་པའི་ཆེད་དུ་བསྡུས་པ་བསྟན་པ་ལ། མཚན་ཉིད་ནི། སེམས་རྩེ་གཅིག་པ་བསྒྲུབ་པའི་ཆེད་དུ་རྣལ་འབྱོར་གྱི་དམིགས་པ་ཕྱོགས་གཅིག་ཏུ་བསྡུས་པ། དབྱེ་ན་བཅུ་གཅིག་ལས། མཚན་ཉིད་ཀྱིས་བསྡུས་པ་ནི།
མཚན་ཉིད་ཀྱིས་མཚན་གཞི་ཇི་སྙེད་པ་བསྡུས་པའོ། ། ཁམས་ཀྱིས་བསྡུས་པ་ནི། ས་བོན་གྱིས་ས་བོན་ཅན་ཇི་སྙེད་པ་བསྡུས་པའོ། ། རིགས་ཀྱིས་ནི། རིགས་ཀྱིས་རིགས་ཅན་ཇི་སྙེད་པ་དང་། གནས་སྐབས་ཀྱིས་ནི། གནས་སྐབས་ཀྱིས་གནས་སྐབས་ཅན་ཇི་སྙེད་པ་དང་། གྲོགས་ཀྱིས་ནི། གྲོགས་ཀྱིས་གྲོགས་ཅན་ཅི་སྙེད་པ་དང་། ཕྱོགས་ཀྱིས་ནི།
ཕྱོགས་ཀྱིས་ཕྱོགས་ཅན་ཇི་སྙེད་པ་དང་། དུས་ཀྱིས་ནི། དུས་ཀྱིས་དུས་ཅན་ཇི་སྙེད་པ་དང་། ཕྱོགས་གཅིག་གིས་ནི། སྡུད་བྱེད་ཀྱི་ཕྱོགས་གཅིག་གིས་བསྡུད་བྱ་ཇི་སྙེད་པ་དང་། མཐའ་དག་གིས་ནི། སྡུད་བྱེད་མཐའ་དག་གིས་བསྡུད་བྱ་ཇི་སྙེད་པ་དང་། གཅིག་གིས་གཅིག་བསྡུས་པ་ནི། བསྡུད་བྱ་དང་སྡུད་བྱེད་ཕན་ཚུན་གཅིག་གིས་གཅིག་བསྡུས་པའོ། ། བཅུ་གཅིག་པ་དོན་དམ་པས་བསྡུས་པའི་མཚན་ཉིད།་་་་་
ཆད། (Aམཚུངས་པར་ལྡན་པ་)ལ་མཚན་ཉིད་ནི། (Bཆོས་གཉིས་ཕན་ཚུན་གྲོགས་དང་། གྲོགས་ཅན་དུ་འཇུག་པ)། དབྱེ་ན་དྲུག་ལས། (Aཐ་དད་མེད་པས་མཚུངས་ལྡན་)ནི། (Bཚོགས་པ་གཅིག་པའི་རྫས་ཀྱི་རྡུལ་ཕྲ་རབ་རྣམས་ཡུལ་གོ་ས་ཐ་མི་དད་དུ་འཇུག་པ)། (Aའདྲེས་པས་མཚུངས་ལྡན་)ནི། (Bརགས་པ་གཉིས་ཡུལ་གོ་ས་དབྱེར་མེད་དུ་འདྲེས་པ)། ཕྲད་པས་ནི།
གོང་བུ་གཉིས་ཡུལ་འདབ་འབྱོར་དུ་ཕྲད་པ། ལྷན་ཅིག་གི་འབྱུང་བས་ནི། རྒྱུ་གཅིག་གིས་བསྡུས་པའི་ཆོས་གཉིས་སྐྱེ་འགག་གནས་གསུམ་ངང་གཅིག་ཏུ་འཇུག་པ། ལྔ་པ་བྱ་བ་བསྒྲུབས་པས་མཚུངས་ལྡན་གྱི་མཚན་ཉིད།་་་་་ ཆད། མཐུན་པར་རྟོགས་པས་ནི་ཤེས་རིག་གི་ཆོས་གཉིས་ཕན་ཚུན་གྲོགས་བྱས་ཏེ་དམིགས་པ་གཅིག་ལ་འཇུག་པའོ། ། ལྡན་པ་ལ་མཚན་ཉིད་ནི་ཐོབ་པའི་སྐབས་སུ་བཤད་ཟིན་ཏོ། ། དབྱེ་ན་གསུམ་ལས། (Aས་བོན་དུ་ལྡན་པ་)ནི། (Bསེམས་ཅན་དུ་བགྲང་བའི་མ་འོངས་པའི་ཆོས་རང་གི་ངང་གིས་འབྱུང་རུང་དུ་གནས་པའི་གནས་སྐབས་ལ་བཏགས་པའི་ཐོབ་པ)།
(Aདབང་དུ་ལྡན་པ་)ནི། (Bསེམས་ཅན་དུ་བགྲང་པའི་མ་འོངས་པའི་ཆོས་གང་འབད་རྩོལ་གྱི་རྐྱེན་གྱིས་བརྩལ་ན་འབྱུང་རུང་དུ་གནས་པའི་གནས་སྐབས་ལ་བཏགས་པའི་ཐོབ་པ)། (Aམངོན་གྱུར་དུ་ལྡན་པ་)ནི། (Bསེམས་ཅན་དུ་བགྲང་བའི་ཆོས་གང་རང་གི་མཚན་ཉིད་ཀྱིས་གནས་པའི་གནས་སྐབས་ལ་བཏགས་པའི་ཐོབ་པ)འོ། ། མཚན་ཉིད་ཀུན་ལས་བཏུས་པའི་དོན་མདོར་བསྡུས་པ་བཤད་ཟིན་ཏོ།། ༈ །།གཉིས་པ་རྟོགས་དཀའ་བ་བྱེ་བྲག་ཏུ་གཏན་ལ་དབབ་པ་ལ། དཔྱད་བྱ་མངོན་རྟོགས་ཀྱི་དམིགས་པ་ཡུལ་བདེན་པ་རྣམ་ངེས། དཔྱོད་པའི་ངོ་བོ་མངོན་རྟོགས་ཀྱི་རྒྱུ་ཚོགས་ཆོས་རྣམ་ངེས། དཔྱད་འབྲས་རང་གཞན་གྱི་དོན་ཐོབ་པ་དང་འབེལ་གཏམ་རྣམ་ངེས་སོ། ། དང་པོ་ལ།
བདེན་པའི་མཚན་ཉིད། དབྱེ་བ། ཕྱེ་བ་སོ་སོའི་དོན་གསུམ་ལས། དང་པོ་ནི། ཤེས་བྱ་སྤང་བྱ་བསྟེན་བྱ་མངོན་དུ་བྱ་བ་གང་རུང་དུ་འཕགས་པ་ཁོ་ནས་གཟིགས་པ། ཡང་ན་ཀུན་བྱང་རྒྱུ་འབྲས་གང་རུང་གི་ངོ་བོར་རྣལ་འབྱོར་པས་ཡོངས་སུ་བཅད་པར་བྱ་བའོ། ། གཉིས་པ་ལ། གཉིས་སུ་དབྱེ་བ། བཞིར་དབྱེ་བ་གཉིས་ལས། དང་པོ་ནི།
རྣམ་པར་མ་གཞག་པའི་བདེན་པ་དང་། རྣམ་པར་གཞག་པའི་བདེན་པ་གཉིས་སོ། ། དང་པོ་ནི། མཉམ་གཞག་མི་རྟོག་པའི་སྤྱོད་ཡུལ་དུ་གྱུར་པའི་དེ་བཞིན་ཉིད་དོ། ། གཉིས་པ་ནི། གདུལ་བྱས་བདེན་པ་མངོན་པར་རྟོགས་པའི་དོན་དུ་མིང་ཚིག་གི་སྒོ་ནས་བདེན་པའི་གནས་ལུགས་རྣམ་པར་གཞག་པའོ། ། གཉིས་པ་བཞིར་དབྱེ་བ་ནི། སྡུག་བསྔལ་ལ་སོགས་པ་བཞིའོ། ། གསུམ་པ་ཕྱེ་བའི་སོ་སོའི་དོན་ལ་བཞི་ལས། དང་པོ་སྡུག་བསྔལ་གྱི་བདེན་པ་ལ།
མཚན་ཉིད། མཚན་གཞི་གཏན་ལ་དབབ་པ། མཚན་ཉིད་ཀྱི་དོན་བཤད་པ་དང་གསུམ་ལས། དང་པོ་ནི། མི་རྟག་སྡུག་བསྔལ་སྟོང་པ་བདག་མེད་ཉིད་ཀྱི་རྣམ་པར་རྣལ་འབྱོར་པས་ཡོངས་སུ་བཅད་ནས་ཤེས་པར་བྱ་བའི་བདེན་པའོ། ། གཉིས་པ་ལ་བཞི་ལས། དང་པོ་ཕྱི་ནང་གི་སྒོ་ནས་དབྱེ་ན། སེམས་ཅན་གྱི་འཇིག་རྟེན་དང་། སྣོད་ཀྱི་འཇིག་རྟེན་ནོ། ། མཚན་ཉིད་ནི་གོ་རིམ་བཞིན་དུ།
ཐུན་མོང་མ་ཡིན་པའི་ལས་ཀྱི་རྣམ་སྨིན་གྱིས་བསྡུས་པའི་ཕུང་པོ་དང་། ཐུན་མོང་གི་ལས་ཀྱི་བདག་འབྲས་ཀྱིས་བསྡུས་པའི་ཕུང་པོ་འོ། ། དང་པོ་ལ་འགྲོ་བ་རིགས་ལྔ་སྟེ། (Aདམྱལ་བ་)ནི། (Bམི་དགེ་བ་ཆེན་པོས་འཕངས་པའི་རྣམ་སྨིན་ལ་ལོངས་སྤྱོད་པའི་འགྲོ་བ)། (Aདུད་འགྲོ་)ནི། (Bམི་དགེ་བ་འབྲིང་གིས་འཕངས་པའི་རྣམ་སྨིན་ལ་ལོངས་སྤྱོད་པའི་འགྲོ་བ)། (Aཡི་དྭགས་)ནི། (Bམི་དགེ་བ་ཆུང་ངུས་འཕངས་པའི་རྣམ་སྨིན་ལ་ལོངས་སྤྱོད་པའི་འགྲོ་བ)། ཡང་ན་དེ་གཉིས་གོ་རིམ་བཟློག་གོ། །
(Aམི་)ནི། (Bབསོད་ནམས་ཀྱི་ལས་ཆུང་ངུས་འཕངས་པའི་རྣམ་སྨིན་ལ་ལོངས་སྤྱོད་པའི་འགྲོ་བ)། ལྷ་ལ་ཡང་(Aའདོད་ལྷ་)ནི། (Bབསོད་ནམས་ཀྱི་ལས་ཆེན་པོས་འཕངས་པའི་རྣམ་སྨིན་ལ་ལོངས་སྤྱོད་པའི་འགྲོ་བ)། (Aགཟུགས་གཟུགས་མེད་ཀྱི་ལྷ་)ནི། (Bམི་གཡོ་བའི་ལས་ཀྱིས་འཕངས་པའི་རྣམ་སྨིན་ལ་ལོངས་སྤྱོད་པའི་འགྲོ་བ)འོ། ། གཉིས་པ་ཉེས་དམིགས་ཀྱི་སྒོ་ནས་བརྒྱད་དུ་དབྱེ་བ་ནི། སྐྱེ་བ་སྡུག་བསྔལ་བ་ལ་སོགས་པ་སྟེ་གོ་སླའོ། ། གསུམ་པ་ངོ་བོའི་སྒོ་ནས་གསུམ་དུ་དབྱེ་བ་ནི། སྡུག་བསྔལ་གྱི་སྡུག་བསྔལ་ལ་སོགས་པ་སྟེ་བཤད་ཟིན་ཏོ། །
བཞི་པ་བདེན་པ་གཉིས་ཀྱི་སྒོ་ནས་དབྱེ་བ་ནི། ཀུན་རྫོབ་ཀྱི་བདེན་པ་སྡུག་བསྔལ་བ་དང་། དོན་དམ་པའི་བདེན་པ་སྡུག་བསྔལ་བ་གཉིས་ལས། གོ་རིམ་བཞིན་དུ་བྱིས་པས་ཀྱང་མི་འདོད་པའི་རང་བཞིན་དུ་ཤེས་པར་ནུས་པ་དང་། འཕགས་པ་ཁོ་ནས་མི་འདོད་པའི་རང་བཞིན་དུ་ཤེས་པའོ། ། གསུམ་པ་མཚན་ཉིད་ཀྱི་དོན་བཤད་པ་ལ་བཞི་ལས། (Aམི་རྟག་པ་)ནི། (Bརྟག་པར་ཕྱིན་ཅི་ལོག་པའི་གཉེན་པོར་འགྱུར་བའི་རྣམ་པར་ངོ་བོར་ཡོངས་སུ་གཅད་པར་བྱ་བ)། དབྱེ་ན། མེད་པའི་མཚན་ཉིད་ལ་སོགས་པ་བཅུ་གཉིས་སུ་འགྱུར་ཀྱང་།
བསྡུ་ན་སྐད་ཅིག་དང་། རྒྱུན་གྱིས་འཇིག་པ་གཉིས་སུ་འགྱུར་རོ། ། (Aསྡུག་བསྔལ་གྱི་རྣམ་པ་)ནི། (Bགཙང་བ་དང་བདེ་བར་ཕྱིན་ཅི་ལོག་པའི་གཉེན་པོར་མི་འདོད་པའི་རྣམ་པར་ཡོངས་སུ་གཅད་པར་བྱ་བ)། (Aབདག་མེད་པའི་རྣམ་པ་)ནི། (Bཕུང་པོའི་ངོ་བོ་བདག་ཏུ་ཕྱིན་ཅི་ལོག་པའི་གཉེན་པོར་རྟེན་འབྲེལ་ཙམ་ཡོངས་སུ་གཅད་པར་བྱ་བ)། (Aསྟོང་པའི་རྣམ་པ་)ནི། (Bཕུང་པོ་དོན་གཞན་གྱི་བདག་དང་འབྲེལ་པར་ཕྱིན་ཅི་ལོག་པའི་གཉེན་པོར་བདག་གིས་དབང་བསྒྱུར་བྱ་མ་ཡིན་པར་ཡོངས་སུ་གཅད་པར་བྱ་བ)འོ། ། ཡང་ཆོས་ཀྱི་བདག་མེད་པའི་དབང་དུ་བྱས་པའི་སྟོང་པ་ཉིད་གསུམ་སྟེ། རང་གི་མཚན་ཉིད་ཀྱིས་སྟོང་པ་ཉིད་དང་།
ཡོད་པ་མ་ཡིན་པའི་སྟོང་པ་ཉིད་དང་། རང་བཞིན་གྱིས་སྟོང་པ་ཉིད་དོ། ། དང་པོ་ནི་གང་གིས་སྟོང་པ་ཀུན་བཏགས་ཀྱི་ངོ་བོ་ཉིད་དོ། གཉིས་པ་ནི། གང་སྟོང་པ་གཞན་དབང་གི་ངོ་བོ་ཉིད་དོ། ། གསུམ་པ་ནི་སྟོང་པ་ཉིད་གང་ཡིན་པ་ཡོངས་སུ་གྲུབ་པའི་ངོ་བོ་ཉིད་དོ། ། (Aཀུན་བཏགས་)ནི། (Bགཞན་དབང་གི་གཟུང་བྱ་ལ་བདག་དང་ཆོས་སུ་སྒྲོ་བཏགས་པའི་ངོ་བོ་ཉིད)། (Aགཞན་དབང་)ནི། (Bཀུན་གཞིའི་ས་བོན་ལ་ས་གཟུང་འཛིན་གཉིས་སྣང་ཅན་དུ་སྐྱེས་པའི་ཀུན་རྟོག) །
(Aཡོངས་གྲུབ་)ནི། (Bགཞན་དབང་ཉིད་ཀུན་བཏགས་ཀྱིས་སྟོང་པའི་ཆོས་ཉིད་དམ་དེ་མངོན་སུམ་དུ་རྟོགས་པའི་ཡེ་ཤེས་གང་རུང་ཡིན་པ)འོ། ། རྒྱས་པར་ནི་ཡི་གེ་ཟུར་ན་ཡོད་པ་དེར་ཤེས་པར་བྱའོ། ། གཉིས་པ་ཀུན་འབྱུང་གི་བདེན་པ་ལ། མཚན་ཉིད། མཚན་གཞི། མཚན་ཉིད་ཀྱི་དོན་བཤད་པ་དང་གསུམ་ལས། དང་པོ་ནི། རྒྱུ་ཀུན་འབྱུང་རབ་སྐྱེ་རྐྱེན་གྱི་རྣམ་པར་ཡོངས་སུ་བཅད་ནས་སྤང་པར་བྱ་བའི་བདེན་པ། གཉིས་པ་ནི།
ཉོན་མོངས་པ་དང་། ལས་ཀྱི་ཀུན་འབྱུང་གཉིས་ལས། དང་པོ་ལ་མཚན་ཉིད། དབྱེ་བ། མིང་གི་རྣམ་གྲངས། སྤང་བྱའི་རིགས་དང་བཞི་ལས། དང་པོ་ནི། སེམས་རབ་དུ་མ་ཞི་བར་བྱེད་པ། གཉིས་པ་ནི་ལྟ་བ་དྲུག་གམ་ལྔའི་བྱེ་བྲག་གིས་བཅུ་སྟེ་བཤད་ཟིན་ཏོ། གསུམ་པ་ལ་ཀུན་སྦྱོར་སོགས་ཉེར་བཞི་ལས།
དང་པོ་(Aཀུན་སྦྱོར་)ལ་མཚན་ཉིད་ནི། (Bསྲིད་པའི་སྡུག་བསྔལ་སྦྱོར་བར་བྱེད་པའི་ཉོན་མོངས)། དབྱེ་བ་ལ་དགུ་ལས། (Aརྗེས་སུ་ཆགས་པའི་ཀུན་སྦྱོར་)ནི། (Bཡིད་དུ་འོང་བའི་ཡུལ་ལ་ཆགས་པའི་དབང་གིས་སྡུག་བསྔལ་འགྲུབ་པར་བྱེད་པ)། (Aཁོང་ཁྲོའི་ཀུན་སྦྱོར་)ནི། (Bཡིད་དུ་མི་འོང་པའི་ཡུལ་ལ་ཀུན་ནས་མནར་སེམས་པའི་དབང་གིས་སྡུག་བསྔལ་འགྲུབ་པར་བྱེད་པ)། (Aང་རྒྱལ་)གྱི་ནི། (Bསེམས་ཁེངས་པའི་དབང་གིས་སྡུག་བསྔལ་འགྲུབ་པར་བྱེད་པ)། མ་རིག་པའི་ནི།
གནས་ལུགས་ལ་རྨོངས་པའི་དབང་གིས་སྡུག་བསྔལ་འགྲུབ་པར་བྱེད་པ། ལྟ་བའི་ནི། ལོག་པས་ངེས་པར་འབྱུང་བ་ཚོལ་ཞིང་ཞེན་པའི་དབང་གིས་སྡུག་བསྔལ་འགྲུབ་པར་བྱེད་པ། མཆོག་ཏུ་འཛིན་པའི་ནི། ལོག་པས་ངེས་པར་འབྱུང་བའི་ཐབས་ལ་ཞེན་པའི་དབང་གིས་སྡུག་བསྔལ་འགྲུབ་པར་བྱེད་པ། ཐེ་ཚོམ་གྱི་ནི། དཀོན་མཆོག་སོགས་ལ་ཡིད་གཉིས་ཟ་བའི་དབང་གིས་སྡུག་བསྔལ་འགྲུབ་པར་བྱེད་པ། ཕྲག་དོག་གི་ནི། གཞན་གྱི་ཕུན་ཚོགས་ལ་སེམས་འཁྲུགས་པའི་དབང་གིས་སྡུག་བསྔལ་འགྲུབ་པར་བྱེད་པ། (Aསེར་སྣའི་ཀུན་སྦྱོར་)ནི།
(Bཡོ་བྱད་ལ་ཀུན་ཏུ་འཛིན་པའི་དབང་གིས་སྡུག་བསྔལ་འགྲུབ་པར་བྱེད་པ)འོ། ། (Aའཆིང་བ་)ནི། (Bསེམས་ལོག་པའི་ཡུལ་ལ་འཆིང་བར་བྱེད་པ)། དེ་ཡང་འདོད་ཆགས་ཀྱི་འཆིང་བ་སོགས་གསུམ་ཏེ་གོ་རིམ་བཞིན་དུ། ཆགས་པ་དང་། སྡང་བ་དང་། རྨོངས་པའི་དབང་གིས་སེམས་ལོག་པའི་ཡུལ་ལ་འཆིང་བར་བྱེད་པའོ། ། (Aབག་ལ་ཉལ་)ནི། (Bཚོར་བ་གསུམ་གྱི་རྒྱུར་གྱུར་པའི་ཉོན་མོངས་པ་རྣམས་འཕེལ་བར་འགྱུར་བའི་གནས་ངན་ལེན)། (Aཉེ་བའི་ཉོན་མོངས་པ་)ནི།
(Bསེམས་ཉེ་བར་ཉོན་མོངས་པར་བྱེད་པ)། (Aཀུན་དཀྲིས་)ནི། (Bབསླབ་གསུམ་བསྒྲུབ་པའི་ཚེ་སེམས་ལ་ཡང་དང་ཡང་དུ་འཁྲི་ཞིང་བར་ཆད་བྱེད་པ)། དབྱེ་ན་རྨུགས་པ་ལ་སོགས་པ་བརྒྱད་དེ། བཤད་ཟིན་ཏོ། (Aཆུ་བོ་)ནི་(Bསྲིད་པའི་རྒྱུན་ཕྱོགས་སུ་འཁྱེར་བར་བྱེད་པའི་ཉོན་མོངས་པ)། དབྱེ་ན་བཞི་ལས། (Aའདོད་པའི་ཆུ་བོ་)ནི། (Bའདོད་པ་ཚོལ་བ་ལ་ཞུགས་པ་རྣམས་སྲིད་པའི་རྒྱུན་ཕྱོགས་སུ་འཁྱེར་བར་བྱེད་པ)། (Aསྲིད་པའི་ཆུ་བོ་)ནི།
(Bསྲིད་པ་ཚོལ་བ་ལ་ཞུགས་པ་རྣམས་སྲིད་པའི་རྒྱུན་ཕྱོགས་སུ་)དང་། (Aལྟ་བའི་ཆུ་བོ་)ནི། (Bལོག་པས་ཚངས་སྤྱོད་ཚོལ་བ་རྣམས་སྲིད་པའི་རྒྱུན་ཕྱོགས་སུ་)དང་། (Aམ་རིག་པའི་ཆུ་བོ་)ནི། (Bཚོལ་བ་གསུམ་ཀ་སྲིད་པའི་རྒྱུན་ཕྱོགས་སུ་འཁྱེར་བར་བྱེད་པ)འོ། ། (Aསྦྱོར་བ་)ནི། (Bམི་མཐུན་ཕྱོགས་དང་འབྲལ་བའི་བར་དུ་གཅོད་པའི་ཉོན་མོངས)། དབྱེ་ན་འདོད་པའི་སྦྱོར་བ་སོགས་བཞིའོ། ། (Aཉེ་བར་ལེན་པ་)ནི། (Bརབ་བྱུང་དང་ཁྱིམ་པའི་རྩོད་པའི་རྩ་བ་ལ་མངོན་པར་ཞེན་པའི་འདོད་འདུན)།
དབྱེ་ན་འདོད་པ་དང་། ལྟ་བ་དང་། ཚུལ་ཁྲིམས་དང་། བརྟུལ་ཞུགས་དང་། བདག་དུ་སྨྲ་བའི་ཉེ་བར་ལེན་པ་དང་བཞིའོ། ། གོ་རིམ་བཞིན་དུ། འདོད་ཡོན་ལ་འདུན་ཅིང་ཆགས་པ། ལྟ་བར་གྱུར་པ་དྲུག་བཅུ་རྩ་གཉིས་ལ་འདུན་ཅིང་ཆགས་པ། ལྟ་ངན་དང་འབྲེལ་བའི་ཚུལ་ཞུགས་ལ་འདུན་ཅིང་ཆགས་པ། བདག་དང་བདག་གིར་འཛིན་པ་ལ་འདུན་ཅིང་ཆགས་པའོ། །
(Aམདུད་པ་)ནི། (Bམཉམ་པར་གཞག་པའི་ཡིད་ཀྱི་རང་བཞིན་གྱི་ལུས་ཀྱི་བར་དུ་གཅོད་པའི་ཉོན་མོངས)། (Aསྒྲིབ་པ་)ནི་(Bབསླབ་གསུམ་བསྒྲུབ་པའི་ཚེ་དགེ་བའི་ཕྱོགས་མི་རྟོགས་པའི་རྒྱུ་བྱེད་པའི་ཉོན་མོངས་)སོ། ། (Aཐ་བ་)ནི། (Bསེམས་བྱུང་གཉེན་པོས་དབྲལ་དཀའ་བར་བྱེད་པའི་ཉོན་མོངས)། (Aདྲི་མ་)ནི། (Bའཆལ་ཚུལ་གྱི་དྲི་མ་ཀུན་ནས་སློང་བའི་ཉོན་མོངས)། (Aསྡིག་པ་)ནི། (Bཡུན་རིང་དུ་རྣམ་པར་འཚེ་བར་བྱེད་པའི་ཉོན་མོངས)། (Aཟུག་རྔུ་)ནི།
(Bལུས་སེམས་གདུང་བར་བྱེད་པའི་ཉོན་མོངས)། (Aཅི་ཡང་)ནི། (Bའཇིགས་པ་དང་འཁོན་སོགས་རྣམ་གཡེང་མང་པོའི་རྒྱུར་གྱུར་པའི་ཉོན་མོངས)། (Aཉེས་སྤྱོད་)ནི། (Bསྒོ་གསུམ་གྱི་ཉེས་སྤྱོད་ཀུན་ནས་སློང་བའི་ཉོན་མོངས)། (Aཟག་པ་)ནི། (Bསྐྱེ་མཆེད་དྲུག་གི་སྒོ་ནས་སྲིད་པའི་ཡུལ་ལ་སེམས་འཕྲོ་བར་བྱེད་པའི་ཉོན་མོངས)། (Aཕོངས་པ་)ནི། (Bསྲིད་པའི་རྒུད་པ་མཐའ་དག་འདྲེན་པའི་ཉོན་མོངས)། (Aའཁྲུག་པ་)ནི།
(Bལུས་སེམས་ལ་སྡུག་བསྔལ་བསྐྱེད་པར་བྱེད་པའི་ཉོན་མོངས)། (Aའཐབ་པ་)ནི། (Bའཐབ་རྩོད་ཀྱི་རྒྱུར་གྱུར་པའི་ཉོན་མོངས)། (Aཡོངས་སུ་གདུང་བ་)ནི། (Bསྲིད་པ་དང་སྲིད་པའི་ཡོ་བྱད་ལ་མཚན་མ་སོགས་སུ་བཟུང་བས་ལུས་སེམས་གདུང་བར་བྱེད་པའི་ཉོན་མོངས)། (Aརིམས་ནད་)ནི། (Bརིམས་ལྟར་ལུས་སེམས་ལྷག་པར་གདུང་བར་བྱེད་པའི་ཉོན་མོངས)། (Aནགས་སྦྱོར་)ནི། (Bསྲིད་པའི་ལུས་སྣ་ཚོགས་འགྲུབ་པར་བྱེད་པའི་ཉོན་མོངས)། (Aགགས་)ནི།
(Bདགེ་བ་ལ་སྦྱོར་བའི་བར་དུ་གཅོད་པའི་ཉོན་མོངས་)སོ། ། བཞི་པ་སྤང་བྱའི་རིགས་ནི། མཐོང་སྤང་གི་རིས་དང་། སྒོམ་སྤང་གི་རིས་སོ། ། དང་པོ་ལ་མཚན་ཉིད་ནི། བདེན་པའི་མཚན་ཉིད་མཐོང་བ་ཙམ་གྱིས་གཞོམ་པར་བྱ་བའི་ཉོན་མོངས། དབྱེ་ན་བདེན་བཞིའི་བྱེ་བྲག་གིས་བཞི་ལས། སྡུག་བསྔལ་མཐོང་སྤང་ནི། སྡུག་བསྔལ་ཆོས་བཟོད་ཀྱིས་གཞོམ་པར་བྱ་བ། ཀུན་འབྱུང་མཐོང་སྤང་ནི།
ཀུན་འབྱུང་ཆོས་བཟོད། འགོག་པ་མཐོང་སྤང་ནི། འགོག་པ་ཆོས་བཟོད། ལམ་གྱི་མཐོང་སྤང་ནི། ལམ་བདེན་ཆོས་བཟོད་ཀྱིས་གཞོམ་པར་བྱའོ། ། དེ་དག་རེ་རེ་ལ་ཡང་འདོད་པའི་ཁམས་ན་བཅུ་བཅུ། གཟུགས་དང་གཟུགས་མེད་པའི་ཁམས་ལ་ཁོང་ཁྲོ་བོར་བ་དགུ་དགུ་སྟེ། མདོར་ན་མཐོང་སྤང་གི་ཉོན་མོངས་པ་བརྒྱ་དང་བཅུ་གཉིས་སུ་འགྱུར་རོ། ། སྒོམ་སྤང་ནི། ཆོས་ཉིད་མཐོང་ཟིན་གོམས་པས་གཞོམ་པར་བྱ་བའི་ཉོན་མོངས།
དབྱེ་ན་ས་དགུ་ལ་ཆེ་འབྲིང་དགུ་དགུའི་བྱེ་བྲག་གིས་བརྒྱད་བཅུ་རྩ་གཅིག་གོ། ། ལས་ཀྱི་ཀུན་འབྱུང་ལ། མཚན་ཉིད་ནི། ཡང་སྲིད་འགྲུབ་བྱེད་ཀྱི་ལས། དབྱེ་ན་ངོ་བོའི་སྒོ་ནས་སེམས་པའི་ལས་དང་། བསམ་པའི་ལས་གཉིས་ལས། དང་པོ་ནི། དགེ་མི་དགེ་ལ་སེམས་གཡོ་བར་བྱེད་པའི་སེམས་པ་རྒྱུ་དུས་ཀྱི་ཀུན་སློང་གིས་བསྡུས་པའོ། ། དབྱེ་ན་བསོད་ནམས་དང་། བསོད་ནམས་མ་ཡིན་པ་དང་།
མི་གཡོ་བའི་ལས་སོ། ། དེ་དག་གི་མཚན་ཉིད་ནི་གོ་རིམ་བཞིན་དུ། འདོད་པའི་དགེ་བ་ལ་སེམས་གཡོ་བར་བྱེད་པ་དང་། མི་དགེ་བ་ལ་སེམས་གཡོ་བར་བྱེད་པ་དང་། གཟུགས་གཟུགས་མེད་ཀྱི་དགེ་བ་ལ་སེམས་གཡོ་བར་བྱེད་པའི་སེམས་པའོ། ། གཉིས་པ་ནི། སྒོ་གསུམ་གྱི་དགེ་མི་དགེའི་ལས་ལ་སེམས་པ་དེའི་དུས་ཀྱི་ཀུན་སློང་གིས་བསྡུས་པའོ། ། དབྱེ་ན་ལུས། ངག ། ཡིད་ཀྱི་ལས་གསུམ་ཏེ།
གོ་རིམ་བཞིན་དུ། ལུས་ཀྱི་རྣམ་པར་རིག་བྱེད་སྟོབས་ལྡན་དང་ལྷན་ཅིག་ཏུ་འཇུག་པ་དང་། ངག་གི་རྣམ་པར་རིག་བྱེད་དེ་དང་། ལུས་ངག་གི་བྱ་བར་མ་ཐོན་པའི་ཡིད་སྟོབས་ལྡན་དང་ལྷན་ཅིག་འཇུག་པའི་སེམས་པའོ། ། ལུས་ཀྱི་ལས་ལ་མི་དགེ་བ་དང་། དགེ་བ་གཉིས་ལས། དང་པོ་ལའང་གསུམ་སྟེ། (Aསྲོག་གཅོད་པ་)ནི། (Bབསམ་བཞིན་དུ་མ་ནོར་བར་གཞན་གྱི་སྲོག་གཅོད་པར་བྱེད་པའི་ལུས་ཀྱི་རྣམ་རིག་དང་ལྷན་ཅིག་ཏུ་འཇུག་པའི་སེམས་པ)། (Aམ་བྱིན་ལེན་)ནི།
(Bམཐུའམ་འཇབ་བུས་གཞན་གྱི་ཡོ་བྱད་བདག་གིར་བྱེད་པའི་ལུས་ཀྱི་དང་)། (Aལོག་གཡེམ་)ནི། (Bབགྲོད་བྱ་མ་ཡིན་པ་ལ་བགྲོད་པར་བྱེད་པའི་ལུས་ཀྱི་རྣམ་རིག་དང་ལྷན་ཅིག་ཏུ་འཇུག་པའི་སེམས་པ)འོ། ། དགེ་བ་ལ་ཡང་སྲོག་གཅོད་སྤོང་བ་ལ་སོགས་གསུམ་སྟེ། གོ་རིམ་བཞིན་དུ། སྲོག་གཅོད་སྤོང་བའི་ལུས་ཀྱི་རྣམ་རིག་དང་ལྷག་ཅིག་པའི་སེམས་པ་ཞེས་སོགས་སྦྱར་རོ། ། ངག་གི་ལས་ལ་མི་དགེ་བ་དང་། དགེ་བ་གཉིས་ལས། དང་པོ་ལ་བཞི་སྟེ། (Aབརྫུན་)ནི།
(Bབརྗོད་བྱའི་དོན་གཞན་དུ་གནས་པ་ལ་འདུ་ཤེས་བསྒྱུར་ཏེ་གཞན་དུ་སྟོན་པའི་ངག་གི་རྣམ་པར་རིག་བྱེད་དང་ལྷན་ཅིག་པའི་སེམས་པ)། (Aཕྲ་མ་)ནི། (Bཕ་རོལ་པོ་དབྱེ་བའི་ཕྱིར་དུ་སྨྲས་པའི་ངག་)གི་དང་། (Aཚིག་རྩུབ་)ནི། (Bགཞན་གྱི་ཞེ་བཟློག་པར་བྱེད་པའི་ངག་)གི་དང་། (Aརྐྱལ་པ་)ནི། (Bཉོན་མོངས་པ་ཅན་གྱི་ཚིག་དང་ལྷན་ཅིག་པའི་སེམས་པ)འོ། ། དགེ་བ་ལ་ཡང་བཞི་སྟེ། དེ་དག་སྤོང་བའི་སེམས་པའོ། ། ཡིད་ཀྱི་ལས་ལ།
མི་དགེ་བ་དང་། དགེ་བ་གཉིས་ལས། དང་པོ་ལ་གསུམ་སྟེ། (Aབརྣབ་སེམས་ཀྱི་ལས་)ནི། (Bགཞན་གྱི་ཡོ་བྱད་མཐུའམ་འཇབ་བུས་བདག་གིར་བྱེད་འདོད་པ་དང་ལྷན་ཅིག་པའི་སེམས་པ)། (Aགནོད་སེམས་ཀྱི་ལས་)ནི། (Bགཞན་ལ་ཐོ་འཚམས་པར་འདོད་པ་)དང་། (Aལོག་པར་ལྟ་བའི་ལས་)ནི། (Bལས་འབྲས་སོགས་ལ་སྐུར་པ་འདེབས་པའི་ལྟ་བ་དང་ལྷན་ཅིག་པའི་སེམས་པ)འོ། ། དགེ་བ་ལ་ཡང་གསུམ་སྟེ།
དེ་དག་སྤོང་བའི་སེམས་པའོ། ། ཡང་ལས་ལ་གཉིས་ཏེ། འཕེན་བྱེད་ཀྱི་ལས་དང་། རྫོགས་བྱེད་ཀྱི་ལས་སོ། ། དང་པོ་ནི། ལས་གང་རྣམ་སྨིན་གྱི་ངོ་བོ་ཙམ་འགྲུབ་པར་བྱེད་པའོ། ། གཉིས་པ་ནི། ལས་གང་རྣམ་སྨིན་དེ་ཉིད་འདོད་པ་འམ་མི་འདོད་པའི་ཁྱད་པར་ཅན་དུ་འགྲུབ་པར་བྱེད་པའོ། ། ཡང་ལས་ལ་གཉིས་ཏེ། ཐུན་མོང་པའི་ལས་དང་།
ཐུན་མོང་མ་ཡིན་པའི་ལས་ཏེ། གོ་རིམ་བཞིན་དུ། སྣོད་ཀྱི་འཇིག་རྟེན་འགྲུབ་པར་བྱེད་པའི་ལས་དང་། སེམས་ཅན་གྱི་འཇིག་རྟེན་འགྲུབ་པར་བྱེད་པའི་ལས་སོ། ། ཡང་ལས་ལ་གསུམ་སྟེ། སྡོམ་པ་དང་། སྡོམ་པ་མ་ཡིན་པ་དང་། བར་མའི་ལས་སོ། ། དང་པོ་ལ། མཚན་ཉིད་ནི།
འཆལ་ཚུལ་སྤོང་བའི་སེམས་པ། དབྱེ་ན་སོ་སོ་ཐར་པའི་སྡོམ་པ་དང་། བསམ་གཏན་གྱི་སྡོམ་པ་དང་། ཟག་མེད་ཀྱི་སྡོམ་པའོ། ། དང་པོ་ལ་མཚན་ཉིད་ནི། བརྡ་བྱུང་གི་སྡོམ་པ་གང་གླིང་གསུམ་གྱི་མི་ཁོ་ན་ལ་བརྟེན་པ། དབྱེ་ན་རིགས་བརྒྱད་ལས། (Aདགེ་སློང་གི་སྡོམ་པ་)ནི། (Bལུས་ངག་གི་ཉེས་པ་མཐའ་དག་སྤོང་བས་རབ་ཏུ་ཕྱེ་བའི་བརྡ་བྱུང་གི་སྡོམ་པ་གང་སྐྱེས་པའི་རྒྱུད་ལ་བརྟེན་པ)། (Aདགེ་སློང་མའི་སྡོམ་པ་)ནི།
(Bདེ་གང་བུད་མེད་ཀྱི་རྒྱུད་ལ་བརྟེན་པ)། (Aདགེ་ཚུལ་གྱི་སྡོམ་པ་)ནི། (Bསྤང་བྱ་བཅུ་སྤོང་པས་རབ་ཏུ་ཕྱེ་བའི་བརྡ་བྱུང་གི་སྡོམ་པ་གང་སྐྱེས་པ་ལ་བརྟེན་པ)། དགེ་ཚུལ་མའི་སྡོམ་པ་ནི། དེ་གང་བུད་མེད་ལ་བརྟེན་པ། (Aདགེ་སློབ་མའི་སྡོམ་པ་)ནི། (Bརྩ་བའི་ཆོས་དྲུག་རྗེས་མཐུན་གྱི་ཆོས་དྲུག་རྣམས་སྤོང་བས་རབ་ཏུ་ཕྱེ་བའི་བརྡ་བྱུང་གི་སྡོམ་པ་གང་བུད་མེད་ལ་བརྟེན་པ)། (Aདགེ་བསྙེན་གྱི་སྡོམ་པ་)ནི། (Bསྤང་བྱ་ལྔ་སྤོང་བས་རབ་ཏུ་ཕྱེ་བའི་བརྡ་བྱུང་གི་སྡོམ་པ་གང་སྐྱེས་པ་ལ་བརྟེན་པ)། དགེ་བསྙེན་མའི་ནི།
དེ་གང་བུད་མེད་ལ་བརྟེན་པ། (Aབསྙེན་གནས་ཀྱི་སྡོམ་པ་)ནི། (Bསྤང་བྱ་བརྒྱད་སྤོང་བས་རབ་ཏུ་ཕྱེ་བའི་བརྡ་བྱུང་གི་སྡོམ་པ)འོ། ། གཉིས་པ་(Aབསམ་གཏན་གྱི་སྡོམ་པ)འི་མཚན་ཉིད་ནི། (Bའཇིག་རྟེན་པའི་བསམ་གཏན་གྱིས་འཆལ་ཚུལ་ཀུན་ནས་སློང་བའི་ཉོན་མོངས་པ་རྣམ་པར་གནོན་པའི་སྟོབས་ཀྱིས་ཐོབ་པའི་སྡོམ་པ)། དབྱེ་ན་བསམ་གཏན་ས་དྲུག་གིས་བསྡུས་པ་དྲུག་གོ། ། གསུམ་པ་(Aཟག་མེད་ཀྱི་སྡོམ་པ་)ལ་མཚན་ཉིད་ནི། (Bའཇིག་རྟེན་ལས་འདས་པའི་བསམ་གཏན་གྱིས་འཆལ་ཚུལ་ཀུན་སློང་གི་ཉོན་མོངས་པའི་ས་བོན་དྲུངས་ནས་ཕྱུང་བའི་སྟོབས་ཀྱིས་ཐོབ་པའི་སྡོམ་པ)། དབྱེ་ན་འཆལ་ཚུལ་ཀུན་སློང་གི་ཉོན་མོངས་པ་ཕྱོགས་གཅིག་སྤངས་པ་དང་། ཕལ་ཆེར་སྤངས་པ་དང་།
མཐའ་དག་སྤངས་པ་དང་། རྣམ་པར་དག་པ་མཐར་ཕྱིན་པའི་སྡོམ་པ་བཞི་སྟེ། གོ་རིམ་བཞིན་དུ། རྒྱུན་ཞུགས་དང་། ཕྱིར་འོང་དང་། ཕྱིར་མི་འོང་དང་། དགྲ་བཅོམ་པའི་འབྲས་བུས་བསྡུས་པའི་སྡོམ་པ་རྣམས་སོ། ། (Aསྡོམ་པ་མིན་པ་)ནི། (Bབྱ་བ་མ་ཡིན་པ་ལ་མཐའ་གཅིག་ཏུ་ཞུགས་པའི་སེམས་པ)འོ། ། (Aབར་མའི་ལས་)ནི།(Bསྡོམ་ལྡན་དང་སྡོམ་མིན་ཅན་གཉིས་ཀའི་རྒྱུད་ལ་འབྱུང་བ་མི་འགལ་བའི་དགེ་བའམ་མི་དགེ་བའི་ལས་)སོ། ། ཡང་ལས་ལ་གཉིས་ཏེ། མྱོང་བར་ངེས་པའི་ལས་དང་། མ་ངེས་པའི་ལས་ཏེ། གོ་རིམ་བཞིན་དུ། ལས་གང་བྱས་ཤིང་བསགས་པའི་ཡན་ལག་གཉིས་དང་ལྡན་པ་དང་། བྱས་ཤིང་བསགས་པའི་ཡན་ལག་གང་རུང་དང་མི་ལྡན་པའི་ལས་སོ། ། ཡང་མྱོང་ངེས་ལ་གསུམ་ལས། (Aམཐོང་ཆོས་ལ་མྱོང་འགྱུར་)ནི། (Bཡུལ་ཁྱད་པར་ཅན་ནམ་བསམ་པ་དྲག་པོའི་སྟོབས་ཀྱིས་ལས་གང་གི་འབྲས་བུ་ཚེ་དེ་ཉིད་ལ་མྱོང་བ)།
(Aསྐྱེས་ནས་མྱོང་འགྱུར་)ནི། (Bལས་གང་གི་རྣམ་སྨིན་ལས་བྱས་པའི་སྐྱེ་བ་ཕྱི་མ་ལ་མྱོང་པ)། (Aལན་གྲངས་གཞན་ལས་མྱོང་འགྱུར་)ནི། (Bལས་གང་གི་རྣམ་སྨིན་ལས་བྱས་པའི་ཚེ་དེའི་སྐྱེ་བ་གཉིས་པ་ཕན་ཆད་དུ་མྱོང་བ)འོ། ། ཡང་ལས་གསུམ་སྟེ། གཅིག་ཏུ་དཀར་བ། གཅིག་ཏུ་གནག་པ། དཀར་ནག་འདྲེས་མའི་ལས་ཏེ། གོ་རིམ་བཞིན་དུ། བསམ་སྦྱོར་གཉིས་ཀ་དགེ་བ་དང་།
བསམ་སྦྱོར་གཉིས་ཀ་མི་དགེ་བ་དང་། བསམ་སྦྱོར་གང་རུང་དགེ་མི་དགེ་བའོ། ། གསུམ་པ་མཚན་ཉིད་ཀྱི་དོན་བཤད་པ་ལ་བཞི་ལས། (Aརྒྱུ)འི་མཚན་ཉིད་ནི། (Bཡང་སྲིད་པར་སྐྱེ་བའི་བག་ཆགས་འཇོག་པའི་བྱེད་རྒྱུ)། (Aཀུན་འབྱུང་)ནི། (Bལས་ཀྱི་བག་ཆགས་མཐུན་པར་བསགས་པའི་སེམས་ཅན་རྣམས་འགྲོ་བ་རིགས་མཐུན་པར་འབྱུང་བའི་བྱེད་རྒྱུ)། (Aརབ་ཏུ་སྐྱེ་བ་)ནི། (Bའགྲོ་བ་རིགས་མཐུན་པ་རྣམས་ཀྱང་རྣམ་པ་སོ་སོ་ཐ་དད་པར་འབྱུང་བའི་བྱེད་རྒྱུ)། (Aརྐྱེན་)ནི།
(Bལུས་མ་ཐོབ་པ་ཐོབ་པར་བྱེད་པ་དང་ཐོབ་པ་འདའ་བར་བྱེད་པའི་བྱེད་རྒྱུ)འོ། ། གསུམ་པ་(Aའགོག་བདེན་)ལ། མཚན་ཉིད། མཚན་གཞི་གཏན་ལ་དབབ་པ། མཚན་ཉིད་ཀྱི་དོན་བཤད་པའོ། ། དང་པོ་ནི། (Bའགོག་པ་ཞི་བ་གྱ་ནོམ་ངེས་འབྱུང་གི་རྣམ་པར་རྣལ་འབྱོར་བས་ཡོངས་སུ་བཅད་ནས་མངོན་དུ་བྱ་བའི་བདེན་པ)། གཉིས་པ་དེ་ལྡན་གྱི་འགོག་པ་དེ་ཡང་དགུ་ལས། (Aབརྡའི་འགོག་པ་)ནི། (Bའཇིག་རྟེན་པའི་ལས་ཀྱིས་སྤང་བྱའི་ས་བོན་ཉམས་སྨད་པའི་འགོག་པ)།
(Aདོན་དམ་པའི་འགོག་པ་)ནི། (Bའཇིག་རྟེན་ལས་འདས་པའི་ལམ་གྱིས་སྤང་བྱའི་ས་བོན་དྲུང་ནས་ཕྱུང་བའི་འགོག་པ)། ཡོངས་སུ་མ་རྫོགས་པའི་ནི། འཕགས་པ་སློབ་པའི་འབྲས་བུས་བསྡུས་པའི་འགོག་པ། ཡོངས་སུ་རྫོགས་པའི་ནི། མི་སློབ་པའི་འབྲས་བུས་བསྡུས་པའི་འགོག་པ། རྒྱན་དང་བཅས་པའི་ནི། གཉིས་ཀའི་ཆ་ལས་རྣམ་གྲོལ་གྱི་འབྲས་བུས་བསྡུས་པའི་འགོག་པ། རྒྱན་མེད་པའི་ནི། ཤེས་རབ་ཀྱི་རྣམ་གྲོལ་གྱི་འབྲས་བུས་བསྡུས་པའི་འགོག་པ།
ལྷག་མ་དང་བཅས་པའི་ནི། ཉོན་མོངས་མ་ལུས་པ་སྤངས་ཤིང་ཟག་བཅས་ཀྱི་ཕུང་པོ་མ་འགགས་པའི་འགོག་པ། ལྷག་མ་མེད་པའི་ནི། ཟག་བཅས་མ་ལུས་པ་འགག་པའི་འགོག་པ། ཁྱད་པར་དུ་འཕགས་པའི་འགོག་པ་ནི། སྲིད་ཞིའི་མཐའ་ལ་མི་གནས་པའི་འགོག་པའོ། ། གསུམ་པ་ལ་བཞི་ལས། འགོག་པའི་རྣམ་པ་ནི། རྒྱུ་ལས་དང་ཉོན་མོངས་པ་མ་ལུས་པ་དང་བྲལ་བ། (Aཞི་བ་)ནི།
(Bའབྲས་བུ་མ་འོངས་པའི་སྡུག་བསྔལ་མཐའ་དག་དང་བྲལ་བ)། (Aགྱ་ནོམ་པ་)ནི་(Bདེ་གཉིས་ཀ་དང་བྲལ་བས་དོན་དམ་པར་གཙང་བདེའི་རང་བཞིན་ཡིན་པ)། (Aངེས་འབྱུང་)ནི། (Bགཏན་དུ་ཕན་པའི་རང་བཞིན་ཡིན་པ)འོ། ། བཞི་པ་(Aལམ་བདེན་)ལ། མཚན་ཉིད། མཚན་གཞི་གཏན་ལ་དབབ་པ། མཚན་ཉིད་ཀྱི་དོན་བཤད་པ་གསུམ་ལས། དང་པོ་ནི། (Bལམ་སྒྲུབ་པ་རིགས་པ་ངེས་འབྱིན་གྱི་རྣམ་པར་ཡོངས་སུ་བཅད་ནས་རྣལ་འབྱོར་པས་བསྟེན་པར་བྱ་བའི་བདེན་པ)།
གཉིས་པ་ལ་ལྔ་སྟེ། (Aཚོགས་ཀྱི་ལམ)། སྦྱོར་བའི་ལམ། མཐོང་བའི་ལམ། སྒོམ་པའི་ལམ། མཐར་ཕྱིན་པའི་ལམ་མོ། དང་པོ་ལ་མཚན་ཉིད་ནི། (Bགང་བསྒོམས་པས་སྤང་བྱ་སྤང་རུང་དང་། གཉེན་པོ་སྐྱེ་རུང་གི་ངོ་བོར་རྒྱུད་སྨིན་པར་བྱེད་པའི་ལམ)། གཉིས་པ་ལ་མཚན་ཉིད་ནི། (Bབདེན་པའི་རྣམ་པ་ལ་དམིགས་ཏེ་བསྒོམས་པས་མཐོང་སྤང་ཉོན་མོངས་པའི་ས་བོན་ཉམས་སྨད་པར་བྱེད་པའི་ཏིང་ངེ་འཛིན་ཤེས་རབ་དང་བཅས་པ)།
དབྱེ་ན་བཞི་ལས། (Aདྲོད་)ནི། (Bབདེན་བཞིའི་རྣམ་པའམ་བཟུང་བ་རང་བཞིན་མེད་པ་ལ་གསལ་སྣང་དང་པོར་ཐོབ་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ)། (Aརྩེ་མོ་)ནི། (Bདེ་ལ་གསལ་སྣང་མཆེད་པའི་ཏིང་ངེ་འཛིན་སོགས་དང་)། (Aབཟོད་པ་)ནི། (Bདེ་ལ་གསལ་སྣང་ཆེར་ཐོབ་པའི་ཏིང་ངེ་འཛིན་སོགས་གང་ཞིག་འཛིན་པ་རང་བཞིན་མེད་པའི་ཕྱོགས་གཅིག་ལ་ཞུགས་པ)། (Aཆོས་མཆོག་)ནི། (Bདེ་ལ་གསལ་སྣང་ཡོངས་སུ་རྫོགས་པའི་སོ་སྐྱེའི་ཏིང་ངེ་འཛིན་གང་ཞིག་བདེན་པ་མངོན་རྟོགས་དངོས་སུ་འདྲེན་ནུས་པ)འོ། ། ཡང་ན་སྦྱོར་ལམ་ནི།
ཚོགས་ལམ་ཙམ་དང་ཐུན་མོང་པ་དང་། ཐུན་མོང་མ་ཡིན་པ་གཉིས་ལས། དང་པོ་ནི། ཡོན་ཏན་གང་གི་རིགས་ཚོགས་ལམ་ནས་ཀྱང་ཡོད་ལ་ད་ལྟ་སྦྱོར་ལམ་གྱི་ངོ་བོར་གནས་པའོ། ། གཉིས་པ་ནི། བདེན་པའི་རྣམ་པ་ཅན་གྱི་སོ་སྐྱེའི་སྒོམ་བྱུང་། དབྱེ་ན་དྲོད་སོགས་བཞིའོ། ། གསུམ་པ་(Aམཐོང་ལམ་)ལ་མཚན་ཉིད་ནི། (Bབདེན་བཞིའི་ཆོས་ཉིད་དང་དེ་རྟོགས་བྱེད་ཀྱི་ཡེ་ཤེས་སྔར་མ་རྟོགས་པ་གསར་དུ་རྟོགས་པའི་མངོན་རྟོགས)། དབྱེ་ན་སྐད་ཅིག་མའི་དབྱེ་བས་བཅུ་དྲུག་ལས།
(Aསྡུག་བསྔལ་ལ་ཆོས་ཤེས་པའི་བཟོད་པ་)ནི། (Bསྡུག་བསྔལ་བདེན་པའི་ཆོས་ཉིད་སྔར་མ་རྟོགས་པ་གསར་དུ་རྟོགས་པའི་ཡེ་ཤེས་གང་བར་ཆད་མེད་ལམ་གྱིས་བསྡུས་པ)། (Aསྡུག་བསྔལ་ལ་ཆོས་ཤེས་པ་)ནི། (Bདེ་ལྟ་བུའི་ཡེ་ཤེས་གང་རྣམ་གྲོལ་ལམ་གྱིས་བསྡུས་པ)། (Aསྡུག་བསྔལ་ལ་རྗེས་སུ་ཤེས་པའི་བཟོད་པ་)ནི། (Bདེ་ལྟ་བུའི་ཡེ་ཤེས་དེ་ཉིད་གཞན་རིག་གི་ཚུལ་གྱིས་སྔར་མ་རྟོགས་པ་གསར་དུ་རྟོགས་པའི་ཡེ་ཤེས)། (Aསྡུག་བསྔལ་ལ་རྗེས་སུ་ཤེས་པ་)ནི། (Bསྡུག་བསྔལ་རྗེས་བཟོད་དེ་ཉིད་གཞན་རིག་གི་ཚུལ་གྱིས་སྔར་མ་རྟོགས་པ་གསར་དུ་རྟོགས་པའི་ཡེ་ཤེས)། བདེན་པ་ལྷག་མ་གསུམ་གྱི་ཆོས་བཟོད་ཆོས་ཤེས་རྗེས་བཟོད་རྗེས་ཤེས་རྣམས་ཀྱང་སྔ་མའི་རིགས་པས་ཤེས་པར་བྱའོ། །

བཞི་པ་(Aསྒོམ་ལམ་)ལ་མཚན་ཉིད་ནི། (Bསྒོམ་སྤང་སྤོང་པའི་ཆེད་དུ་བྱ་བའི་ལམ)། དབྱེ་ན་འཇིག་རྟེན་པའི་སྒོམ་ལམ་དང་། འཇིག་རྟེན་ལས་འདས་པའི་སྒོམ་ལམ་དང་གཉིས་སོ། ། དང་པོ་ལ་གཉིས་ལས། མཚན་ཉིད་ནི། སྒོམ་ལམ་གང་ཞིག་ཞི་རགས་ཀྱི་རྣམ་པ་ཅན་ནོ། ། མཚན་གཞི་གཏན་ལ་དབབ་པ་ལ། བསམ་གཏན་དང་། གཟུགས་མེད་གཉིས་སོ། ། དང་པོ་ལ་མཚན་ཉིད་ནི།
ཡན་ལག་གི་སྒོ་ནས་འོག་ས་ལས་ངེས་པར་འབྱུང་བའི་སེམས་རྩེ་གཅིག་པ་མཚུངས་ལྡན་དང་བཅས་པའམ་དེའི་རྣམ་སྨིན་གང་རུང་གིས་བསྡུས་པ། དབྱེ་ན། སྙོམས་འཇུག་གི་བསམ་གཏན་དང་། སྐྱེ་བའི་བསམ་གཏན་གཉིས་ལས། དང་པོ་ལ་མཚན་ཉིད་ནི། སྦྱོར་བ་ལས་བྱུང་བའི་སེམས་རྩེ་གཅིག་པ་མཚུངས་ལྡན་དང་བཅས་པ་གང་གཟུགས་ཀྱི་འདུ་ཤེས་དང་མ་བྲལ་བ། དབྱེ་ན་ངོ་བོའི་སྒོ་ནས་དག་པ་བ་དང་། ཉོན་མོངས་ཅན་དང་། ཟག་མེད་གསུམ་སྟེ། གོ་རིམ་བཞིན་དུ།
སྙོམས་འཇུག་གི་བསམ་གཏན་གང་འཇིག་རྟེན་པའི་དགེ་བ་རྩེ་གཅིག་པས་བསྡུས་པ། དེ་གང་རང་སའི་ཉོན་མོངས་ཀྱིས་རབ་ཏུ་མ་ཞི་བར་བྱས་པ། དེ་གང་འཇིག་རྟེན་ལས་འདས་པའི་དགེ་བས་བསྡུས་པའོ། ། དག་པ་བ་ལ་བཞི་སྟེ། (Aཉམས་པ་ཆ་མཐུན)། (Aགནས་པ་ཆ་མཐུན)། (Aཁྱད་པར་ཆ་མཐུན)། (Aངེས་འབྱེད་ཆ་མཐུན་)ཏེ། གོ་རིམ་བཞིན་དུ། (Bདག་པ་པའི་བསམ་གཏན་གང་འཇུག་ཐོགས་སུ་ཉོན་མོངས་སྐྱེ་བ་དང་རྗེས་སུ་མཐུན་པ)།
(Bདེ་གང་རང་སའི་དག་པ་པའི་བསམ་གཏན་གཞན་འདྲེན་པ་དང་རྗེས་སུ་མཐུན་པ)། (Bདེ་གང་གོང་སའི་ཏིང་ངེ་འཛིན་གཞན་བསྐྱེད་པ་དང་རྗེས་སུ་མཐུན་པ)། (Bདེ་གང་ཟག་མེད་བསྐྱེད་པ་དང་རྗེས་སུ་མཐུན་པ)འོ། ། ཉོན་མོངས་ཅན་ལ་ཡང་བཞི་སྟེ། ལྟ་བ་ཤས་ཆེ་བ། ཐེ་ཚོམ་ཤས་ཆེ་བ། ང་རྒྱལ་ཤས་ཆེ་བ། སྲེད་པ་ཤས་ཆེ་བ་སྟེ། གོ་རིམ་བཞིན་དུ། ལྟ་བར་གྱུར་པ་དྲུག་བཅུ་རྩ་གཉིས་ལས་གང་རུང་གིས་མ་རུངས་པར་བྱས་པའི་བསམ་གཏན།
འཇིག་རྟེན་པའི་བསམ་གཏན་ལ་ཐར་པར་སོམ་ཉི་ཟ་བས་མ་རུངས་པར་དང་། ང་རྒྱལ་གྱིས་མ་རུངས་པར་དང་། སྙོམས་འཇུག་གི་བདེ་བ་ལ་སྲེད་པས་མ་རུངས་པར་བྱས་པའི་བསམ་གཏན་ནོ། ། སྤང་བྱའི་སྒོ་ནས་བསམ་གཏན་དང་པོ། གཉིས་པ། གསུམ་པ། བཞི་པའོ། ། དང་པོ་ལ་མཚན་ཉིད་ནི། ཡིད་མི་བདེ་བ་ལས་ངེས་པར་འབྱུང་ཞིང་རྟོག་དཔྱོད་གང་རུང་གི་སས་བསྡུས་པའི་སེམས་རྩེ་གཅིག་པ་མཚུངས་ལྡན་དང་བཅས་པ། དབྱེ་ན་ཉེར་བསྡོགས།
དངོས་གཞི་ཙམ་པོ། དངོས་གཞི་ཁྱད་པར་ཅན་དང་གསུམ་མོ། ། དང་པོ་ལ་མཚན་ཉིད་ནི། འདོད་པ་ལ་འདོད་ཆགས་དང་བྲལ་བའི་ཆེད་དུ་བརྩོན་པའི་ཐོས་བསམ་སྒོམ་པ་གང་རུང་གིས་བསྡུས་པའི་དགེ་བ། དབྱེ་ན་ཡིད་ལ་བྱེད་པ་དྲུག་སྟེ། མཚན་ཉིད་རབ་དུ་རིག་པ། མོས་པ་ལས་བྱུང་བ། དབེན་པ། དགའ་བ་བསྡུད་པ། དཔྱོད་པ།
སྦྱོར་བ་མཐའི་ཡིད་ལ་བྱེད་པ་སྟེ། གོ་རིམ་བཞིན་དུ། འདོད་པ་ལ་རགས་པ་དང་། བསམ་གཏན་དང་པོ་ལ་ཞི་བར་ལྟ་བའི་ཐོས་བསམ་དང་། དེ་ལྟ་བུའི་རྣམ་པ་ཅན་གྱི་སྒོམ་བྱུང་མི་མཐུན་ཕྱོགས་སྤོང་བའི་མཐུ་མ་ཐོབ་པ་དང་། འདོད་པའི་ཉོན་མོངས་ཆེན་པོ་གསུམ་སྤོང་བའི་ཡིད་ལ་བྱེད་པ་དང་། དེ་འབྲིང་གསུམ་སྤོང་བའི་ཡིད་ལ་བྱེད་པ་དང་། ཕལ་ཆེར་སྤངས་པས་ཟད་པར་སྤངས་མ་སྤངས་ཞིབ་ཏུ་དཔྱོད་པའི་ཡིད་ལ་བྱེད་པ་དང་། ཆུང་ངུ་གསུམ་སྤོང་བའི་ཡིད་ལ་བྱེད་པའོ། ། བསམ་གཏན་ལྷག་མ་གསུམ་དང་།
གཟུགས་མེད་བཞིའི་ཉེར་བསྡོགས་ཀྱི་མཚན་ཉིད། དབྱེ་བ། ཕྱེ་བ་སོ་སོའི་དོན་རྣམས་ཀྱང་འདི་ལས་དཔགས་ཏེ་ཅི་རིགས་པར་ཤེས་པར་བྱའོ། ། (Aདངོས་གཞི་ཙམ་པོ་)ནི། (Bརྟོག་དཔྱོད་གཉེན་པོའི་ཡན་ལག་གིས་འདོད་པ་ལས་འདོད་ཆགས་དང་བྲལ་བས་རབ་ཏུ་ཕྱེ་བའི་སེམས་རྩེ་གཅིག་པ་མཚུངས་ལྡན་དང་བཅས་པ་དབེན་པ་ལས་སྐྱེས་པའི་དགའ་བདེ་ཕན་ཡོན་གྱི་ཡན་ལག་ཏུ་ལྡན་པ)། (Aདངོས་གཞི་ཁྱད་པར་ཅན་)ནི། (Bདཔྱོད་པ་གཉེན་པོའི་ཡན་ལག་གིས་རྟོག་པ་ལས་འདོད་ཆགས་དང་བྲལ་བས་རབ་ཏུ་ཕྱེ་བའི་སེམས་རྩེ་གཅིག་པ་མཚུངས་ལྡན་དང་བཅས་པ)འོ། ། (Aབསམ་གཏན་གཉིས་པ་)ནི། (Bརྟོག་དཔྱོད་ལས་ངེས་པར་འབྱུང་བའི་སེམས་རྩེ་གཅིག་པ་མཚུངས་ལྡན་དང་བཅས་པ)། དབྱེ་ན་ཉེར་བསྡོགས་དང་།
དངོས་གཞི་གཉིས་ལས། དང་པོ་སྔར་ལྟར་ཡིན་ལ། གཉིས་པ་ནི། ནང་རབ་ཏུ་དང་བ་གཉེན་པོའི་ཡན་ལག་གིས་རྟོག་དཔྱོད་ལས་འདོད་ཆགས་དང་བྲལ་བའི་སེམས་རྩེ་གཅིག་པ་མཚུངས་ལྡན་དང་བཅས་པ་གང་ཏིང་ངེ་འཛིན་ལས་སྐྱེས་པའི་དགའ་བདེ་ཕན་ཡོན་གྱི་ཡན་ལག་ཏུ་ལྡན་པའོ། ། (Aབསམ་གཏན་གསུམ་པ་)ནི། (Bཡིད་བདེ་ལས་ངེས་པར་འབྱུང་བའི་སེམས་རྩེ་གཅིག་སོགས་གང་བདེ་བའི་སས་བསྡུས་པ)། དབྱེ་ན་ཉེར་བསྡོགས་དང་། དངོས་གཞི་གཉིས་ལས། དང་པོ་སྔར་ལྟར་ལ། གཉིས་པ་ནི།
དྲན་ཤེས་བཞིན་གཉེན་པོའི་ཡན་ལག་གིས་དགའ་བ་ལས་འདོད་ཆགས་དང་བྲལ་ཞིང་དགའ་བ་མེད་པའི་བདེ་བ་ཕན་ཡོན་གྱི་ཡན་ལག་ཏུ་ལྡན་པའོ། ། (Aབསམ་གཏན་བཞི་པ་)ནི། (Bབདེ་བ་ལས་ངེས་པར་འབྱུང་བའི་སེམས་རྩེ་གཅིག་པ་སོགས་གང་གཟུགས་ཀྱི་སས་བསྡུས་པ)། དབྱེ་ན་ཉེར་བསྡོགས་དང་དངོས་གཞི་གཉིས་ལས། དང་པོ་སྔར་དང་འདྲ་ཞིང་། གཉིས་པ་ནི། དྲན་པ་དང་བཏང་སྙོམས་གཉེན་པོའི་ཡན་ལག་གིས་བདེ་བ་ལས་འདོད་ཆགས་དང་བྲལ་ཞིང་ཚོར་བ་བཏང་སྙོམས་ཕན་ཡོན་གྱི་ཡན་ལག་ཏུ་ལྡན་པའོ། ། གཉིས་པ་(Aསྐྱེ་བའི་བསམ་གཏན་)ནི། (Bསྙོམས་འཇུག་གི་རྣམ་སྨིན་གྱིས་བསྡུས་པའི་སེམས་རྩེ་གཅིག་པས་རབ་ཏུ་ཕྱེ་བའི་བསམ་གཏན)། དབྱེ་ན་བསམ་གཏན་བཞིའི་བྱེ་བྲག་གིས་བཞི་ཡིན་ལ།
དེ་དག་ལ་ཡང་དང་པོ་གསུམ་ལ་ཚངས་རིས་ལ་སོགས་པའི་སྐྱེ་བ་གསུམ་གསུམ་ཡིན་ལ། བཞི་པ་ལ་སོ་སྐྱེའི་གནས་གསུམ་དང་འཕགས་པའི་གནས་ལྔ་སྟེ་བརྒྱད་དོ། ། གཉིས་པ་(Aགཟུགས་མེད་)ལ། མཚན་ཉིད་ནི། (Bདམིགས་རྣམ་གྱི་སྒོ་ནས་འོག་ས་ལས་ངེས་པར་འབྱུང་བའི་སེམས་རྩེ་གཅིག་པ་མཚུངས་ལྡན་དང་བཅས་པའམ་དེའི་རྣམ་སྨིན་གང་རུང་གིས་བསྡུས་པ)། དབྱེ་ན། སྙོམས་འཇུག་དང་། སྐྱེ་བའི་གཟུགས་མེད་གཉིས་ལས། དང་པོ་ལ་མཚན་ཉིད་ནི། སྦྱོར་བ་ལས་བྱུང་བའི་སེམས་རྩེ་གཅིག་པ་གང་གཟུགས་ཀྱི་འདུ་ཤེས་དང་བྲལ་བ།
དབྱེ་ན་ངོ་བོའི་སྒོ་ནས། དང་པོ་གསུམ་ལ་དག་པ་བ། ཉོན་མོངས་ཅན། ཟག་མེད་དང་གསུམ་གསུམ་ཡོད་ལ། བཞི་པ་ལ་ཟག་མེད་བོར་བས་གཉིས་སོ། ། དག་པ་བ་ལ་ཡང་དང་པོ་མ་གསུམ་ལ་ཆ་མཐུན་བཞི་ཀ་ཡོད་ལ། བཞི་པ་ལ་ཁྱད་པར་ཆ་མཐུན་བོར་བས་གསུམ་མོ། ། ཉོན་མོངས་ཅན་ལ་ཡང་ལྟ་བ་ཤས་ཆེ་བ་མེད་དེ། གཟུགས་མེད་ལ་མངོན་ཤེས་མི་བརྟེན་པས་ལྟ་བའི་རྣམ་པ་མི་བསྐྱེད་པའི་ཕྱིར་རོ། ། དེས་ན་གཞན་གསུམ་ཡོད་དོ། །
དེ་དག་གི་མཚན་ཉིད་ཀྱང་སྔ་མ་ལས་དཔག་སྟེ་ཅི་རིགས་པར་ཤེས་པར་བྱའོ། ། ཡང་སའི་སྒོ་ནས་བཞི་སྟེ། (Aནམ་མཁའ་མཐའ་ཡས་སྐྱེ་མཆེད་ཀྱི་སྙོམས་འཇུག་)ནི། (Bགཟུགས་ཀྱི་འདུ་ཤེས་ལས་ངེས་པར་འབྱུང་བའི་སེམས་རྩེ་གཅིག་པ་མཚུངས་ལྡན་དང་བཅས་པ་གང་ནམ་མཁའི་འདུ་ཤེས་དང་མ་བྲལ་བ)། དབྱེ་ན་ཉེར་བསྡོགས་དང་། དངོས་གཞི་གཉིས་ལས། དང་པོ་སླ་ཞིང་། གཉིས་པ་ནི། གཟུགས་ཀྱི་འདུ་ཤེས་དང་བྲལ་ཞིང་ནམ་མཁའི་དམིགས་པ་ལ་གསལ་སྣང་རྫོགས་པའི་སེམས་རྩེ་གཅིག་པ་མཚུངས་ལྡན་དང་བཅས་པའོ། ། (Aརྣམ་ཤེས་མཐའ་ཡས་)ནི།(Bནམ་མཁའི་འདུ་ཤེས་ལས་ངེས་པར་འབྱུང་བའི་སེམས་རྩེ་གཅིག་པ་མཚུངས་ལྡན་དང་བཅས་པ་གང་རྣམ་ཤེས་ཀྱི་འདུ་ཤེས་དང་མ་བྲལ་བ)། དབྱེ་ན་ཉེར་བསྡོགས་ནི་སླ་ཞིང་དངོས་གཞི་ནི་ནམ་མཁའི་འདུ་ཤེས་དང་བྲལ་ཞིང་རྣམ་ཤེས་ཀྱི་དམིགས་པ་ལ་གསལ་སྣང་རྫོགས་པའི་རྩེ་གཅིག་པ་སོགས་དང་། (Aཅི་ཡང་མེད་པ་)ནི། (Bརྣམ་ཤེས་མཐའ་ཡས་ཀྱི་འདུ་ཤེས་ལས་ངེས་པར་འབྱུང་བའི་སེམས་རྩེ་གཅིག་པ་གང་ཅི་ཡང་མེད་པའི་འདུ་ཤེས་དང་མ་བྲལ་བ)། དབྱེ་ན་ཉེར་བསྡོགས་ནི་སླ་ཞིང་། དངོས་གཞི་ནི། བཟུང་བྱ་ཅི་ཡང་མེད་པའི་དམིགས་པ་ལ་གསལ་སྣང་རྫོགས་པའི་རྩེ་གཅིག་པ་སོགས་དང་། (Aསྲིད་རྩེའི་སྙོམས་འཇུག་)ནི། (Bབཟུང་བྱ་ཅི་ཡང་མེད་པའི་འདུ་ཤེས་ལས་ཀྱང་ངེས་པར་འབྱུང་བའི་རྩེ་གཅིག་པ་སོགས་གང་འདུ་ཤེས་ཡོད་མིན་མེད་མིན་གྱི་འདུ་ཤེས་དང་མ་བྲལ་བ)། དབྱེ་ན་ཉེར་བསྡོགས་ནི་སླ་ཞིང་དངོས་གཞི་ནི།
འདུ་ཤེས་ཡོད་མེན་མེད་མིན་གྱི་དམིགས་པ་ལ་གསལ་སྣང་རྫོགས་པའི་སེམས་རྩེ་གཅིག་པ་མཚུངས་ལྡན་དང་བཅས་པའོ། ། སྐྱེ་བའི་གཟུགས་མེད་པ་ཡང་བཞི་སྟེ། ནམ་མཁའ་མཐའ་ཡས་སྐྱེ་མཆེད་དང་། རྣམ་ཤེས། ཅི་ཡང་མེད། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་སྟེ། ནམ་མཁའ་མཐའ་ཡས་སྐྱེ་མཆེད་ཀྱི་སྙོམས་འཇུག་གི་རྣམ་སྨིན་གྱིས་བསྡུས་པའི་སེམས་རྩེ་གཅིག་པས་རབ་ཏུ་ཕྱེ་བའི་གཟུགས་མེད་ཀྱི་སྐྱེ་བའོ། ། གཞན་གསུམ་ལ་ཡང་སྦྱར་རོ། ། དབྱེ་ན་རེ་རེ་ལ་ཡང་། མཐོ་ལ་བཟང་བ།
མཐོ་ལ་ངན་པ། དམའ་ལ་བཟང་བ། དམའ་ལ་ངན་པ་བཞི་བཞིར་འགྱུར་རོ། ། དེ་ལ་མཐོ་བ་ནི་ཚེ་རིང་པ། དམའ་བ་ནི་ཚེ་ཐུང་བ། བཟང་པ་ནི། ཉོན་མོངས་པ་ཤས་ཆུང་ཞིང་རོ་མྱང་མེད་པ། ངན་པ་ནི་དེ་ལས་བཟློག་པའོ། ། གཉིས་པ་འཇིག་རྟེན་ལས་འདས་པའི་སྒོམ་ལམ་ལ་མཚན་ཉིད་ནི། སྒོམ་ལམ་གང་བདེན་བཞིའི་རྣམ་པ་ཅན་ནོ། །
དབྱེ་ན། ལྷག་མཐོང་གི་ཕྱོགས་དང་མཐུན་པ་དང་། ཞི་གནས་ཀྱི་ཕྱོགས་དང་མཐུན་པ་དང་གཉིས་ཏེ། འཇིག་རྟེན་ལས་འདས་པའི་ཆོས་རབ་ཏུ་རྣམ་འབྱེད་ཀྱི་ཤེས་རབ་དང་། དེ་དང་མཚུངས་ལྡན་གྱི་ཏིང་ངེ་འཛིན་ནོ། ། དང་པོ་ལ། སྡུག་བསྔལ། ཀུན་འབྱུང་། འགོག་པ། ལམ་ཤེས་པ་བཞིའོ། །
དེ་དག་གིས་སྡུག་བདེན་གྱི་ཆོས་ཉིད་མཐོང་ཟིན་གོམས་པར་བྱེད་པའི་ཤེས་རབ་ཅེས་སྦྱར་རོ། ། དེ་དག་རེ་རེ་ལ་ཡང་ཆོས་ཤེས་པའི་ཕྱོགས་དང་། རྗེས་སུ་ཤེས་པའི་ཕྱོགས་གཉིས་གཉིས་སྟེ། བདེན་བཞིའི་ཆོས་ཉིད་ཡུལ་དུ་བྱེད་པའི་ཤེས་རབ་དང་། འཇིག་རྟེན་ལས་འདས་པའི་ཡེ་ཤེས་ཡུལ་དུ་བྱེད་པའི་ཤེས་རབ་བོ། ། གཉིས་པ་ཞི་གནས་ཀྱི་ཕྱོགས་དང་མཐུན་པ་ལ་བསམ་གཏན་ས་དྲུག ། གཟུགས་མེད་དང་པོ་གསུམ་གྱིས་བསྡུས་པ་སྟེ་དགུའོ། ། ཡང་ལམ་ཆེན་པོ་འབྲིང་ཆུང་ངུ་གསུམ་པོ་རེ་རེ་ལ་ཡང་གསུམ་གསུམ་དུ་ཕྱེ་བ་ནི་གཞུང་དུ་གསལ་ལོ། ། ཡང་སྤང་བྱའི་རྣམ་པ་རེ་རེ་སྤོང་བ་ལ་ལམ་བཞི་བཞི་སྟེ། སྦྱོར་བ་དང་།
བར་ཆད་མེད་པ། རྣམ་པར་གྲོལ་བ། ཁྱད་པར་གྱི་ལམ་སྟེ། གོ་རིམ་བཞིན་དུ། ལམ་གང་གིས་སྤང་བྱའི་ཉམས་སྨད་ཅིང་བར་ཆད་མེད་ལམ་འདྲེན་པར་བྱེད་པ། ལམ་གང་གིས་སྤང་བྱ་འཇོམས་ཤིང་རྣམ་གྲོལ་ལམ་འདྲེན་པར་བྱེད་པ། ལམ་གང་གིས་སྤང་བྱ་འགགས་པའི་རྣམ་གྲོལ་མངོན་དུ་བྱེད་ཅིང་སྤང་བྱ་གཞན་སྤོང་བའི་རྩོལ་བ་དང་བྲལ་བ། ལམ་གང་གིས་བར་ཆད་མེད་ལམ་གྱིས་སྤངས་པའི་སྤངས་པ་དེ་ཉིད་རྣམ་པར་དག་པ་ཁྱད་པར་དུ་འཕགས་པར་བྱེད་པའོ། ། ཡང་སྤང་བྱ་རེ་རེ་ལ་གཉེན་པོ་བཞི་བཞི་སྟེ། རྣམ་པར་སུན་འབྱིན་པ།
སྤོང་བ། རྟེན། ཐག་བསྲིང་པ་གཉེན་པོ་སྟེ། ཐོག་མར་སྤང་བྱ་ལ་ཉེས་དམིགས་སུ་ལྟ་བ། དེའི་འོག་དུ་སྤང་བྱའི་ནུས་མཐུ་འཇོམས་པར་བྱེད་པ། དེའི་འོག་ཏུ་སྤང་བྱ་འགགས་པའི་རྣམ་གྲོལ་གྱི་ཐོབ་པ་འཛིན་པའི་བྱ་བ་ཙམ་བྱེད་པ། དེའི་འོག་ཏུ་སྔར་གྱི་སྤངས་པ་སླར་མི་ལྡོག་པར་བྱ་བའི་ཕྱིར་གཉེན་པོ་གཞན་གོམས་པར་བྱེད་པའོ། ། ཡང་ལམ་གྱི་དབྱེ་བ་ནི། དངོས་པོ་ལ་ཡོངས་སུ་རྟོགས་པ་ལ་སོགས་པ་བཅུ་གཅིག་སྟེ། དང་པོ་དངོས་པོ་ལ་ཡོངས་སུ་རྟོགས་པའི་ལམ་ནི་དྲན་པ་ཉེ་བར་བཞག་པ་སྟེ།
མཚན་ཉིད་ནི། ཕྱིན་ཅི་ལོག་གི་གཉེན་པོར་ལུས་ཚོར་སེམས་ཆོས་བཞི་ལ་རང་སྤྱིའི་མཚན་ཉིད་གཉིས་ཀྱི་སྒོ་ནས་རྣམ་པར་དཔྱོད་པའི་དྲན་པ་དང་ཤེས་རབ་མཚུངས་ལྡན་དང་བཅས་པའོ། ། དབྱེ་ན། ལུས། ཚོར་བ། སེམས། ཆོས་དྲན་པ་ཉེ་བར་བཞག་པ་བཞི་སྟེ། གོ་རིམ་བཞིན་དུ། ལུས་གཙང་པར་འཛིན་པའི་གཉེན་པོར་ཕྱི་ནང་གི་ལུས་ལ་སྤྱིའི་མཚན་ཉིད་བདག་མེད་པ་རང་གི་མཚན་ཉིད་མི་གཙང་བར་སོ་སོར་རྟོག་པའི་དྲན་པ་དང་ཤེས་རབ་སོགས་དང་། ཚོར་བ་བདེ་བར་འཛིན་པའི་གཉེན་པོར་ཕྱི་ནང་གི་ཚོར་བ་ཀུན་སྡུག་བསྔལ་དུ་སོ་སོར་རྟོག་པ་སོགས་དང་།
སེམས་རྟག་པར་འཛིན་པའི་གཉེན་པོར་ཕྱི་ནང་གི་སེམས་ཀུན་སྐད་ཅིག་མར་སོ་སོར་རྟོག་སོགས་དང་། ཆོས་བདག་ཏུ་འཛིན་པའི་གཉེན་པོར་ཕྱི་ནང་གི་ཆོས་ཀུན་བདག་མེད་པར་སོ་སོར་རྟོག་པ་སོགས་སོ། ། གཉིས་པ་རྩོལ་བ་ལས་བྱུང་བའི་ལམ་ནི་ཡང་དག་པར་སྤོང་བ་སྟེ། མཚན་ཉིད་ནི། དྲན་པ་ཉེར་བཞག་ཐོབ་པའི་འོག་ཏུ་སྤང་གཉེན་ལ་བླང་དོར་རྩོལ་བའི་བརྩོན་འགྲུས་མཚུངས་ལྡན་དང་བཅས་པའོ། ། དབྱེ་ན། མི་མཐུན་ཕྱོགས་མ་བསྐྱེད་པ་མི་བསྐྱེད་པ། སྐྱེས་པ་ཉམས་པར་བྱེད་པ། གཉེན་པོའི་ཕྱོགས་མ་སྐྱེས་པ་བསྐྱེད་པ། སྐྱེས་པ་མི་ཉམས་ཤིང་འཕེལ་བར་བྱེད་པ་དང་བཞི་སྟེ་མཚན་ཉིད་ཀྱང་སླའོ། །
གསུམ་པ་ཏིང་ངེ་འཛིན་ཡོངས་སུ་སྦྱོང་བའི་ལམ་ནི་རྫུ་འཕྲུལ་གྱི་རྐང་པ་སྟེ། མཚན་ཉིད་ནི། ཡང་དག་པར་སྤོང་བ་ཐོབ་པའི་འོག་ཏུ་སེམས་དམིགས་པ་ལ་ལས་སུ་རུང་བར་བྱེད་པའི་སེམས་རྩེ་གཅིག་པ་མཚུངས་ལྡན་དང་བཅས་པའོ། ། དབྱེ་ན། འདུན་པ། བརྩོན་འགྲུས། སེམས་པ། དཔྱོད་པའི་ཏིང་ངེ་འཛིན་བཞི་སྟེ། ཡང་དག་པར་སྤོང་བ་ཐོབ་པའི་འོག་ཏུ་གུས་སྦྱོར་གྱི་སྟོབས་ཀྱིས་ཐོབ་པའི་ཏིང་ངེ་འཛིན་དང་། རྟག་སྦྱོར་གྱི་སྟོབས་ཀྱིས་ཐོབ་པའི་དང་།
སྐྱེ་བ་སྔ་མ་ལ་གོམས་པའི་སྟོབས་ཀྱིས་ཐོབ་པའི་དང་། ཚེ་འདིར་ཆོས་རབ་ཏུ་རྣམ་པར་འབྱེད་པའི་སྟོབས་ཀྱིས་ཐོབ་པའི་ཏིང་ངེ་འཛིན་ནོ། ། སྡེ་ཚན་གསུམ་པོ་དེ་གོ་རིམ་བཞིན་དུ་ཚོགས་ལམ་ཆུང་འབྲིང་ཆེ་གསུམ་གྱི་གནས་སྐབས་སུ་བསྒོམ་མོ། ། བཞི་པ་མངོན་པར་རྟོགས་པ་ལ་སྦྱོར་བའི་ལམ་ནི། དབང་པོ་སྟེ། མཚན་ཉིད་ནི། བདེན་པ་མངོན་པར་རྟོགས་པ་ལ་དབང་བྱེད་པའི་རྣམ་བྱང་གི་དབང་པོ་གང་དྲོད་རྩེའི་སྐབས་སུ་གཙོ་བོར་བསྒོམ་པར་བྱ་བའོ། ། དབྱེ་ན་དད་པ། བརྩོན་འགྲུས། དྲན་པ།
ཏིང་ངེ་འཛིན། ཤེས་རབ་སྟེ། བདེན་པའི་རྣམ་པ་ལ་ཡིད་ཆེས་པ། སྤྲོ་བ། མི་བརྗེད་པ། རྩེ་གཅིག་པ། སོ་སོར་རྣམ་པར་འབྱེད་པའི་རྣམ་པ་ཅན་ནོ། ། ལྔ་པ་མངོན་པར་རྟོགས་པ་དང་འབྲེལ་བའི་ལམ་ནི་སྟོབས་རྣམས་ཏེ། མཚན་ཉིད་ནི། མི་མཐུན་ཕྱོགས་ཀྱིས་མི་བརྫི་བའི་རྣམ་བྱང་གི་དབང་པོ་གང་བཟོད་མཆོག་གི་གནས་སྐབས་སུ་གཙོ་བོར་བསྒོམ་པར་བྱ་བའོ། །
དབྱེ་ན་དབང་པོ་ལྟར་རོ། ། དྲུག་པ་མངོན་པར་རྟོགས་པའི་ལམ་ནི་བྱང་ཆུབ་ཀྱི་ཡན་ལག་སྟེ། མཚན་ཉིད་ནི། བདེན་པའི་ཆོས་ཉིད་ཡང་དག་པ་ཇི་ལྟ་བ་བཞིན་དུ་རྟོགས་པ་མཐོང་ལམ་གྱིས་བསྡུས་པའོ། ། དབྱེ་ན་བདུན་ལས། (Aདྲན་པ་ཡང་དག་བྱང་ཆུབ་ཀྱི་ཡན་ལག་)ནི། (Bབདེན་པའི་དམིགས་རྣམ་མི་བརྗེད་པའི་ཚུལ་གྱིས་བསྒོམ་པ་གང་ཡན་ལག་གཞན་གྱི་གནས་ཀྱི་ཡན་ལག་དུ་གྱུར་པ)། (Aཆོས་རབ་ཏུ་རྣམ་འབྱེད་)ནི། (Bབདེན་པའི་ཆོས་ཉིད་རབ་ཏུ་འབྱེད་པའི་ཚུལ་གྱིས་བསྒོམ་པ་གང་མཐོང་ལམ་བྱང་ཆུབ་ཀྱི་ངོ་བོའི་ཡན་ལག) ། (Aབརྩོན་འགྲུས་)ནི།
(Bབདེན་པའི་རྣམ་པ་ལ་སྤྲོ་བའི་ཚུལ་གྱིས། བསྒོམ་པ་གང་བགྲོད་བྱ་མཐར་ཐུག་པར་ངེས་པར་འབྱུང་བའི་ཡན་ལག) ། (Aདགའ་བ་)ནི། (Bབདེན་པའི་ཆོས་ཉིད་སྔར་མ་རྟོགས་པ་གསར་དུ་རྟོགས་པའི་ཟག་མེད་ཀྱི་བདེ་བས་སེམས་སིམ་པར་བྱེད་པ་གང་ཕན་ཡོན་གྱི་ཡན་ལག) ། (Aཤིན་ཏུ་སྦྱང་པ་)ནི། (Bལུས་སེམས་ལས་སུ་རུང་བར་བྱེད་པའི་ཟག་མེད་ཀྱི་ཤིན་སྦྱང་གང་གང་གིས་ཀུན་ནས་ཉོན་མོངས་པར་མི་འགྱུར་བའི་ཡན་ལག) ། (Aཏིང་ངེ་འཛིན་)ནི། (Bབདེན་པའི་རྣམ་པ་ལ་རྩེ་གཅིག་པའི་ཚུལ་གྱིས་བསྒོམ་པའི་ཟག་མེད་ཀྱི་སེམས་རྩེ་གཅིག་པ་གང་གང་དུ་ཀུན་ནས་ཉོན་མོངས་པར་མི་འགྱུར་བའི་ཡན་ལག) ། (Aབཏང་སྙོམས་)ནི། (Bབདེན་པའི་རྣམ་པ་ལ་བྱིང་རྒོད་སོགས་ཀྱིས་མི་མཉམ་པ་མེད་པའི་ཚུལ་གྱིས་བསྒོམ་པ་གང་གང་ཀུན་ནས་ཉོན་མོངས་པར་མི་འགྱུར་བའི་ཡན་ལག་)གོ། །
བདུན་པ་རྣམ་པར་དག་པར་ངེས་པར་འབྱིན་པའི་ལམ་ནི་འཕགས་པའི་ལམ་གྱི་ཡན་ལག་སྟེ། མཚན་ཉིད་ནི། བདེན་པའི་ཆོས་ཉིད་ལ་དམིགས་ནས་སྒོམ་སྤང་རྣམ་པར་དག་པར་བྱེད་པའི་ལམ་མོ། ། དབྱེ་ན་བརྒྱད་ལས། (Aཡང་དག་པའི་ལྟ་བ་)ནི། (Bམཐོང་ལམ་མཉམ་བཞག་ཏུ་རྟོགས་པའི་དོན་འདིའོ་ཞེས་ཡོངས་སུ་གཅོད་པར་བྱེད་པའི་ཡན་ལག) ། (Aཡང་དག་པའི་རྟོག་པ་)ནི། (Bལྟ་བས་ཇི་ལྟར་ཡོངས་སུ་བཅད་པ་ལྟར་གཞན་ལ་གོ་བར་བྱེད་པའི་ངག་ཀུན་ནས་སློང་བའི་ཡན་ལག) ། (Aངག་)ནི། (Bརང་སྨྲ་བ་པོ་ལྟ་བ་རྣམ་དག་དང་ལྡན་པར་གཞན་ཡིད་ཆེས་པར་བྱེད་པའི་ངག་གི་རྣམ་པར་རིག་བྱེད)།
(Aལས་ཀྱི་མཐའ་)ནི། (Bརང་རྒྱུད་ལྡན་གྱི་གང་ཟག་ཚུལ་ཁྲིམས་རྣམ་དག་ཏུ་གཞན་ཡིད་ཆེས་པར་བྱེད་པའི་ལུས་ངག་གི་རྣམ་པར་རིག་བྱེད)། (Aའཚོ་བ་)ནི། (Bམ་དག་པའི་འཚོ་བ་སྤོང་བར་བྱེད་པའི་ལུས་ངག་གི་རིག་བྱེད་འཚོ་བ་རྣམ་དག་ཏུ་གཞན་ཡིད་ཆེས་པར་བྱེད་པའི་ཡན་ལག) ། (Aརྩོལ་བ་)ནི། (Bསྒོམ་སྤང་གི་ཉོན་མོངས་པ་སྤོང་བ་ལ་སྤྲོ་བའི་བརྩོན་འགྲུས)། (Aདྲན་པ་)ནི། (Bབྱིང་རྒོད་ཀྱི་ཉོན་མོངས་པ་རྣམ་པར་སྦྱོང་བའི་ཡན་ལག) ། (Aཡང་དག་པའི་ཏིང་ངེ་འཛིན་)ནི། (Bམངོན་ཤེས་སོགས་ཡོན་ཏན་ཁྱད་པར་ཅན་ལ་སྒྲིབ་པ་རྣམ་པར་སྦྱོང་བའི་ཡན་ལག་)གོ། །
བརྒྱད་པ་གནས་དང་དབང་པོ་ཐ་དད་པའི་ལམ་དང་། དགུ་པ་བསླབ་པ་གསུམ་སྦྱོང་བའི་ལམ་ནི་གཞུང་དུ་གོ་སླའོ། ། བཅུ་པ་ཡོན་ཏན་ཐམས་ཅད་སྒྲུབ་པའི་ལམ་ནི། ཞི་གནས་དང་། ལྷག་མཐོང་སྟེ། དང་པོའི་མཚན་ཉིད་ནི། སེམས་དམིགས་པ་གཅིག་ལ་རྒྱུན་དུ་ཡང་དག་པར་འཇོག་པའོ། ། དབྱེ་ན། ནང་ཉིད་དུ་སེམས་འཇོག་པ་སོགས་དགུའོ། ། གཉིས་པའི་མཚན་ཉིད།
ཇི་ལྟ་བའམ་ཇི་སྙེད་པའི་དངོས་པོ་ཐོས་བསམ་བསྒོམ་པ་གང་རུང་ལ་བརྟེན་ནས་སོ་སོར་རྣམ་པར་འབྱེད་པའོ། ། དབྱེ་ན། ཇི་སྙེད་པ་རྣམ་པར་འབྱེད་པ་དང་། ཇི་ལྟ་བ་རྣམ་པར་འབྱེད་པ་གཉིས་ཏེ། རེ་རེ་ལ་ཡང་ཚོལ་བའི་རྣམ་པ་ཅན་ཡོངས་སུ་རྟོགས་པ་དང་། ངེས་པའི་རྣམ་པ་ཅན་ཡོངས་སུ་དཔྱོད་པར་བྱེད་པ་གཉིས་གཉིས་སོ། ། བཅུ་གཅིག་པ་ལམ་བསྡུད་པའི་ལམ་ལ་གསུམ་ལས། (Aམི་ཤེས་པ་ཀུན་ཤེས་པར་བྱེད་པའི་དབང་པོ་)ནི། (Bངེས་འབྱེད་ཆ་མཐུན་ནས་བཟུང་སྟེ་མཐོང་ལམ་སྐད་ཅིག་བཅོ་ལྔའི་བར་གྱི་མི་མཐུན་ཕྱོགས་སྤོང་བ་དང་གཉེན་པོ་བསྐྱེད་པ་ལ་དབང་བྱེད་པའི་རྣམ་བྱང་གི་དབང་པོ)འོ། ། དབྱེ་ན།
དད་སོགས་ལྔ། ཡིད་བདེ་བ། ཡིད། བདེ། བཏང་སྙོམས། ཡིད་མི་བདེ་བ་དང་བཅུའོ། ། (Aཀུན་ཤེས་པའི་དབང་པོ་)ནི། (Bམཐོང་ལམ་སྐད་ཅིག་བཅུ་དྲུག་པ་ནས་རྡོ་རྗེ་ལྟ་བུའི་ཏིང་ངེ་འཛིན་གྱི་བར་གྱི་མི་མཐུན་ཕྱོགས་སྤོང་བ་དང་གཉེན་པོ་བསྐྱེད་པ་ལ་དབང་བྱེད་པའི་རྣམ་བྱང་གི་དབང་པོ)འོ། ། དབྱེ་བ་སྔ་མ་དང་འདྲའོ། ། (Aཀུན་ཤེས་པ་དང་ལྡན་པའི་དབང་པོ་)ནི།(Bམི་སློབ་པའི་གནས་སྐབས་ཀྱི་སྤང་རྟོགས་དང་མཐོང་ཆོས་ལ་བདེ་བར་གནས་པ་དབང་བྱེད་པའི་རྣམ་བྱང་གི་དབང་པོ)འོ། ། དབྱེ་ན་ཡིད་མི་བདེ་བོར་བའི་སྔར་གྱི་དགུའོ། ། ལྔ་པ་(Aམཐར་ཕྱིན་པའི་ལམ་)ལ་མཚན་ཉིད་ནི། (Bབསླབ་པ་གསུམ་མཐར་ཕྱིན་པའི་གནས་སྐབས་ཀྱི་ལམ་)མོ། ། དབྱེ་ན། ཟད་པ་ཤེས་པ། མི་སྐྱེ་བ་ཤེས་པ། མི་སློབ་པའི་ཆོས་བཅུའོ། ། དང་པོ་ནི། རྒྱུ་ཀུན་འབྱུང་མ་ལུས་པ་ཟད་ནས་བདེན་བཞིའི་གནས་ལུགས་ཤེས་པའམ་ཀུན་འབྱུང་ཟད་པའི་འགོག་པ་ལ་དམིགས་པའི་ཡེ་ཤེས་སོ། །
གཉིས་པ་ནི། འབྲས་བུ་སྡུག་བསྔལ་མ་ལུས་པ་སྤངས་ནས་བདེན་བཞིའི་གནས་ལུགས་ཤེས་པའམ་དེ་སྤངས་པའི་འགོག་པ་ལ་དམིགས་པའི་ཡེ་ཤེས་སོ། ། གཉིས་ཀ་ལ་དབྱེ་ན། མཉམ་བཞག་དོན་དམ་ཤེས་པ་དང་། རྗེས་ཐོབ་ཀུན་རྫོབ་ཤེས་པ་གཉིས་གཉིས་ཡོད་དོ། ། གསུམ་པ་ནི། མི་སློབ་པའི་འཕགས་ལམ་ཡན་ལག་བརྒྱད། ཡང་དག་པའི་རྣམ་གྲོལ། ཡང་དག་པའི་ཡེ་ཤེས་སོ། ། བཅུ་པོ་དེ་མདོར་བསྡུས་ན།
མི་སློབ་པའི་ཟག་མེད་ཀྱི་ཕུང་པོ་ལྔར་འགྱུར་ཏེ། འདི་ལྟར། ཡང་དག་པའི་ངག་དང་ལས་ཀྱི་མཐའ་འཚོ་བ་གསུམ་ནི་ཚུལ་ཁྲིམས་ཀྱི་ཕུང་པོ་དང་། དྲན་པ་དང་ཏིང་ངེ་འཛིན་ནི་ཏིང་ངེ་འཛིན་གྱི་ཕུང་པོ། ཡང་དག་པའི་ལྟ་བ་རྟོག་པ་རྩོལ་བ་གསུམ་ནི་ཤེས་རབ་ཀྱི་ཕུང་པོ། ཕྱི་མ་གཉིས་ནི་རིམ་པ་བཞིན། རྣམ་པར་གྲོལ་བའི་ཕུང་པོ་དང་། རྣམ་པར་གྲོལ་བའི་ཡེ་ཤེས་མཐོང་བའི་ཕུང་པོའོ། ། གསུམ་པ་མཚན་ཉིད་ཀྱི་དོན་བཤད་པ་ལ་བཞི་ལས། (Aལམ་)གྱི་མཚན་ཉིད་ནི།
(Bདེ་ཁོ་ནའི་དོན་ཡོངས་སུ་ཚོལ་བར་བྱེད་པའི་ཡེ་ཤེས)། (Aརིགས་པ)འི་མཚན་ཉིད་ནི། (Bཉོན་མོངས་པའི་གཉེན་པོ་བྱེད་པའི་ཡེ་ཤེས)། (Aབསྒྲུབ་པ)འི་མཚན་ཉིད། (Bསེམས་ཕྱིན་ཅི་མ་ལོག་པར་བསྒྲུབ་པར་བྱེད་པའི་ཡེ་ཤེས)། (Aངེས་འབྱིན་)གྱི་མཚན་ཉིད། (Bཕྱིར་མི་ལྡོག་པར་རྟག་པའི་གནས་སུ་འགྲོ་བར་བྱེད་པའི་ཡེ་ཤེས་)སོ། ། གཉིས་པ་མངོན་རྟོགས་ཀྱི་རྒྱུ་ཚོགས་ཆོས་རྣམ་ངེས་ལ་གསུམ། དམིགས་བྱ་གསུང་རབ་ཀྱི་ཆོས། དེ་ལ་དམིགས་བྱེད་མངོན་རྟོགས་ཀྱི་སྐྱེ་ཚུལ།
ཤིན་ཏུ་རྒྱས་པ་ཁྱད་པར་དུ་བཤད་པའོ། ། དང་པོ་ལ་གསུམ་ལས། མཚན་ཉིད་ནི། མངོན་མཐོ་དང་ངེས་ལེགས་ཀྱི་ཐབས་ཕྱིན་ཅི་མ་ལོག་པར་སྟོན་པའི་གསུང་གང་ཞིག་ཆོས་སྐུའི་བདག་རྐྱེན་ལས་བྱུང་བའོ། ། དབྱེ་བ་ནི། གསུང་རབ་ཡན་ལག་བཅུ་གཉིས་ཏེ་གཞུང་དུ་གསལ་ལོ། ། བསྡུ་བ་ནི། སྡེ་སྣོད་རིན་པོ་ཆེ་གསུམ་སྟེ། (Aའདུལ་བའི་སྡེ་སྣོད་)ནི། (Bལྷག་པ་ཚུལ་ཁྲིམས་ཀྱི་བསླབ་པ་བསྒྲུབ་པའི་ཐབས་གཙོ་བོར་སྟོན་པའི་སྡེ་སྣོད)།
(Aམངོན་པའི་སྡེ་སྣོད་)ནི། (Bལྷག་པ་ཤེས་རབ་ཀྱི་བསླབ་པ་བསྒྲུབ་པའི་ཐབས་གཙོ་བོར་སྟོན་པའི་སྡེ་སྣོད)། (Aམདོ་སྡེའི་སྡེ་སྣོད་)ནི། (Bལྷག་པ་སེམས་ཀྱི་བསླབ་པ་བསྒྲུབ་པའི་ཐབས་གཙོ་བོར་སྟོན་པའི་སྡེ་སྣོད་)དོ། ། གཉིས་པ་དམིགས་བྱེད་མངོན་རྟོགས་ཀྱི་སྐྱེ་ཚུལ་ལ་ལྔ་སྟེ། དམིགས་བྱེད་དངོས། ། དམིགས་པའི་རབ་དབྱེ། བསམ་བྱུང་སྐྱེད་བྱེད་ཀྱི་རིགས་པ། སྒོམ་བྱུང་སྐྱེད་བྱེད་ཀུན་ཏུ་ཚོལ་བ། བཙལ་པའི་འབྲས་བུ་ཡོངས་ཤེས་རྣམས་སོ། །
དང་པོ་ལ་ཐོས་པ་བསམ་པ་སྒོམ་པ་ལས་བྱུང་བའི་ཤེས་རབ་མཚུངས་ལྡན་དང་བཅས་པ་སྟེ། དེ་དག་གི་མཚན་ཉིད་ནི་སྔར་བཤད་ཟིན་ཏོ། ། གཉིས་པ་ལ་བཞི་སྟེ། ཁྱབ་པའི་དམིགས་པ། སྤྱོད་པ་རྣམ་སྦྱོང་གི་དམིགས་པ། མཁས་པའི་དམིགས་པ། ཉོན་མོངས་པ་རྣམ་པར་སྦྱོང་བའི་དམིགས་པའོ། ། དང་པོ་ལ་མཚན་ཉིད་ནི། སྒོམ་བྱུང་སྤྱིའི་ས་ཡོངས་སུ་བཅད་པར་བྱ་བའོ། ། དབྱེ་ན་བཞི་ལས།
(Aརྣམ་པར་རྟོག་པ་དང་བཅས་པའི་གཟུགས་བརྙན་)ནི། (Bམོས་པ་ཡིད་བྱེད་ཀྱི་ཞི་ལྷག་གིས་ཡོངས་སུ་བཅད་པར་བྱ་བ)། (Aརྣམ་པར་མི་རྟོག་པའི་གཟུགས་བརྙན་)ནི། (Bདེ་ཁོ་ན་ཉིད་ཡིད་བྱེད་ཀྱི་ཞི་ལྷག་གིས་ཡོངས་སུ་བཅད་པར་བྱ་བ)། (Aདངོས་པོའི་མཐའ་)ནི། (Bཇི་ལྟ་ཇི་སྙེད་ཀྱི་ཤེས་རབ་ཀྱིས་ཡོངས་སུ་བཅད་པར་བྱ་བ)། (Aདགོངས་པ་ཡོངས་སུ་གྲུབ་པ་)ནི། (Bགནས་མ་ལུས་པ་ཡོངས་སུ་གྱུར་པ)འོ། ། གཉིས་པ་ལ་མཚན་ཉིད་ནི། ཉོན་མོངས་པ་དང་རྣམ་རྟོག་ཤས་ཆེ་བའི་གཉེན་པོར་ཐོག་མར་རྣལ་འབྱོར་པས་བསྒོམ་པར་བྱ་བའོ། །
དབྱེ་ན་ལྔ་ལས། (Aམི་སྡུག་པ་)ནི། (Bའདོད་ཆགས་ཀྱི་གཉེན་པོར་མི་གཙང་བའི་རྣམ་པར་ཡོངས་སུ་བཅད་པར་བྱ་བ)། (Aབྱམས་པ་)ནི། (Bཞེ་སྡང་གི་གཉེན་པོར་སྡུག་ཅིང་ཡིད་དུ་འོང་པའི་རྣམ་པར་ཡོངས་སུ་བཅད་པར་བྱ་བ)། རྟེན་འབྲེལ་ནི་བཤད་ཟིན་ལ། (Aཁམས་ཀྱི་རབ་དབྱེ་)ནི། (Bང་རྒྱལ་གྱི་གཉེན་པོར་ནང་གི་ཕུང་པོ་འབྱུང་བ་བཞི་དང་ནམ་མཁའི་ཁམས་དང་རྣམ་ཤེས་ཀྱི་ངོ་བོར་ཡོངས་སུ་བཅད་པར་བྱ་བ)། (Aདབུགས་འབྱུང་རྔུབ་རྗེས་སུ་དྲན་པ་)ནི། (Bརྣམ་རྟོག་ལ་སྤྱོད་པའི་གཉེན་པོར་འབྱུང་འཇུག་གནས་གསུམ་དུ་བགྲང་བར་བྱ་བ)འོ། །
དེ་དག་ནི་ཡུལ་གྱི་དབང་དུ་བྱས་པ་ཡིན་ལ། ཡུལ་ཅན་གྱི་དབང་དུ་བྱས་པ་ནི། ལྔ་པོ་གོ་རིམ་བཞིན་དུ། འདོད་ཆགས་ཀྱི་གཉེན་པོར་ཆགས་ཡུལ་མི་གཙང་བའི་རྣམ་པར་བསྒོམ་པའི་ཏིང་ངེ་འཛིན་དང་། ཤེས་རབ་མཚུངས་ལྡན་དང་བཅས་པ། ཞེ་སྡང་གི་གཉེན་པོར་གནོད་བྱེད་སྡུག་ཅིང་ཡིད་དུ་འོང་བའི་རྣམ་པར་བསྒོམ་པའི་ཏིང་ངེ་འཛིན་སོགས་དང་། གཏི་མུག་གི་གཉེན་པོར་འཁོར་བ་འཇུག་ལྡོག་གི་གོ་རིམ་ཇི་ལྟ་བ་བཞིན་དུ་བསྒོམ་པའི་ཏིང་ངེ་འཛིན་སོགས་དང་། ང་རྒྱལ་གྱི་གཉེན་པོར་ནང་གི་ཕུང་པོ་ཁམས་དྲུག་གི་རང་བཞིན་དུ་སོ་སོར་འབྱེད་པའི་ཤེས་རབ་མཚུངས་ལྡན་དང་བཅས་པ། རྣམ་རྟོག་གི་གཉེན་པོར་དབུགས་འབྱུང་འཇུག་ཇི་ལྟ་བར་བགྲང་པའི་དྲན་པ་དང་ཤེས་རབ་མཚུངས་ལྡན་དང་བཅས་པའོ། ། གསུམ་པ་ལ་མཚན་ཉིད་ནི།
གང་ཞིག་ཤེས་པས་མཁས་པ་མཁས་པ་ཞེས་བྱ་བའི་གྲངས་སུ་འགྲོ་བའི་ཤེས་བྱ། དབྱེ་ན། ཕུང་པོ། ཁམས། སྐྱེ་མཆེད། རྟེན་འབྲེལ། གནས་དང་གནས་མ་ཡིན་པ་ལ་མཁས་པའོ། ། དང་པོ་བཞི་བཤད་ཟིན་ལ། ལྔ་པ་ནི་མཐུན་པའི་རྒྱུ་ལས། མཐུན་པའི་འབྲས་བུ་འབྱུང་བ་དང་མི་འབྱུང་བའོ། །
བཞི་པ་ལ་མཚན་ཉིད་ནི། འཇིག་རྟེན་པའམ་འཇིག་རྟེན་ལས་འདས་པའི་བསམ་གཏན་གྱིས་ཡོངས་སུ་བཅད་པར་བྱའོ། ། གསུམ་པ། བསམ་བྱུང་སྐྱེད་བྱེད་ཀྱི་རིགས་པ་ལ། མཚན་ཉིད་ནི། གནས་ལུགས་ལ་དཔྱོད་པའི་ཐབས་སུ་གྱུར་པའི་འཐད་པའོ། ། དབྱེ་ན་བཞི་ལས། (Aལྟོས་པའི་རིགས་པ་)ནི། (Bའདུ་བྱེད་རྣམས་ཀྱི་རྒྱུའི་ཆ་ལ་རྨོངས་པ་སེལ་བའི་འཐད་པ)། (Aབྱ་བ་བྱེད་པའི་རིགས་པ་)ནི།
(Bའདུ་བྱེད་རྣམས་ཀྱི་འབྲས་བུའི་ཆ་ལ་རྨོངས་པ་སེལ་བའི་འཐད་པ)། (Aཆོས་ཉིད་ཀྱི་རིགས་པ་)ནི། (Bའདུ་བྱེད་རྣམས་ཀྱི་རང་བཞིན་ལ་རྨོངས་པ་སེལ་བའི་འཐད་པ)། (Aགཏན་ཚིགས་བསྒྲུབ་པའི་རིགས་པ་)ནི། (Bལྐོག་གྱུར་གྱི་དོན་ལ་རྨོངས་པ་སེལ་བའི་འཐད་པ)འོ། ། བཞི་པ་(Aསྒོམ་བྱུང་གི་རྒྱུ་ཀུན་དུ་ཚོལ་བ་)ལ། མཚན་ཉིད་ནི། (Bམིང་དོན་འབྲེལ་པ་དང་བཅས་པ་ཡོངས་སུ་མ་གྲུབ་པར་དཔྱོད་པའི་ཤེས་རབ་མཚུངས་ལྡན་དང་བཅས་པ)འོ། ། དབྱེ་ན་བཞི་ལས། (Aམིང་ཀུན་དུ་ཚོལ་བ་)ནི།
(Bརྗོད་བྱེད་མིང་ཚིག་སོགས་རང་གི་མཚན་ཉིད་ཀྱིས་མ་གྲུབ་པར་དཔྱོད་པའི་ཤེས་རབ་སོགས་)དང་། (Aདངོས་པོ་ཀུན་ཏུ་འཚོལ་བ་)ནི་(Bསྒྲ་རྟོག་གིས་ཇི་ལྟར་ཐ་སྙད་བཏགས་པ་ལྟར་དོན་རང་གི་མཚན་ཉིད་ཀྱིས་མ་གྲུབ་པར་དཔྱོད་པའི་ཤེས་རབ་སོགས་)དང་། (Aངོ་བོ་ཉིད་དུ་འདོགས་པའི་ཚོལ་བ་)ནི་(Bབརྗོད་བྱ་རྗོད་བྱེད་ལ་ངོ་བོ་ཉིད་ཀྱི་དོན་རང་གི་མཚན་ཉིད་ཀྱིས་ཡོངས་སུ་མ་གྲུབ་པར་དཔྱོད་པའི་ཤེས་རབ་སོགས་)དང་། (Aཁྱད་པར་དུ་འདོགས་པ་འཚོལ་བ་)ནི་(Bབརྗོད་བྱ་རྗོད་བྱེད་ལ་ཁྱད་པར་གྱི་དོན་རང་གི་མཚན་ཉིད་ཀྱིས་མ་གྲུབ་པར་དཔྱོད་པའི་ཤེས་རབ་མཚུངས་ལྡན་དང་བཅས་པ)འོ། ། ལྔ་པ་(Aབཙལ་བའི་འབྲས་བུ་ཡོངས་ཤེས་)ནི། (Bམིང་དང་དངོས་པོ་དང་ངོ་བོ་ཉིད་དུ་དང་ཁྱད་པར་དུ་འདོགས་པ་རྣམས་རང་བཞིན་མེད་པར་ཤེས་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ)འོ། ། དབྱེ་ན་བཞི་སྟེ། མཚན་ཉིད་ནི་གོ་སླའོ། ། གསུམ་པ་ཤིན་ཏུ་རྒྱས་པ་ཁྱད་པར་དུ་བཤད་པ་ལ། མཚན་ཉིད་ནི།
ཕར་ཕྱིན་དྲུག་ལས་བརྩམས་ཏེ་བསྟན་པའི་གསུང་རབ་བོ། ། དབྱེ་ན་བརྗོད་བྱ་དོན་གྱི་སྒོ་ནས་དགོངས་པ་བཞི་དང་། རྗོད་བྱེད་ཚིག་གི་སྒོ་ནས་ལྡེམ་པོར་དགོངས་པ་བཞིའོ། ། (Aདགོངས་པ་)ལ་མཚན་ཉིད་ནི། (Bདགོངས་གཞིའི་བརྗོད་བྱ་དོན་ལ་གནས་པའི་གསུང་རབ་)བོ། ། དབྱེ་ན་མཉམ་པ་ཉིད་དང་། དོན་གཞན་དང་། དུས་གཞན་དང་། གང་ཟག་གི་བསམ་པ་ལ་དགོངས་པ་དང་བཞིའོ། ། (Aལྡེམ་དགོངས་)ལ་མཚན་ཉིད་ནི།
(Bདགོས་པའི་དབང་གིས་ཟབ་མོའི་དོན་ལྡེམ་པོའི་ངག་གིས་སྟོན་པའི་གསུང་རབ་)བོ། ། དབྱེ་ན་གཞུག་པ་དང་། མཚན་ཉིད་དང་། གཉེན་པོ་དང་། བསྒྱུར་བ་ལ་ལྡེམ་པོར་དགོངས་པ་སྟེ། གོ་རིམ་བཞིན་དུ། གཉིས་མེད་ཀྱིས་སྐྲག་པ་རྣམས་ལ། གཟུང་འཛིན་གྱི་རྣམ་བཞག་སྟོན་པའི་གསུང་རབ། ཟབ་མོ་ལ་མོས་པ་རྣམས་ལ་ཆོས་ཐམས་ཅད་ངོ་བོ་ཉིད་མེད་པར་སྟོན་པའི་གསུང་རབ། སངས་རྒྱས་ལ་བརྙས་པ་སོགས་སྒྲིབ་པའི་བྱེ་བྲག་གི་གཉེན་པོར་བསྟན་པའི་གསུང་རབ།
དགོངས་གཞིའི་བརྗོད་བྱ་ཟབ་མོ་འཇིག་རྟེན་ན་སྨད་པའི་ཚིག་གིས་སྟོན་པའི་གསུང་རབ་པོ། ། གསུམ་པ་དཔྱད་པའི་འབྲས་བུ་རང་དོན་ཐོབ་པ་རྣམ་ངེས་ལ་གཉིས་ཏེ། ཐོབ་བྱེད་གང་ཟག ། ཐོབ་བྱ་མངོན་རྟོགས་སོ། ། དང་པོ་ལ་མཚན་ཉིད་ནི། མ་དཔྱད་པའི་ངོ་བོར་ཕུང་པོ་ལ་དབང་བསྒྱུར་བ་པོ་དང་ཡུལ་ལ་ལོངས་སྤྱོད་པ་པོར་སྣང་ཞིང་དཔྱད་ན་ཕུང་པོ་ལས་དེ་ཉིད་དང་གཞན་དུ་མ་གྲུབ་པའོ། ། དབྱེ་ན། བདུན་ཏེ། སྤྱོད་པས་དབྱེ་བ། ངེས་འབྱུང་གིས་དབྱེ་བ།
ཉེ་བར་བསྟན་པས་དབྱེ་བ། སྦྱོར་བས་དབྱེ་བ། འབྲས་བུས་དབྱེ་བ། ཁམས་ཀྱིས་དབྱེ་བ། དཔྱད་པས་དབྱེ་བའོ། ། དང་པོ་ལ། འདོད་ཆགས། ཞེ་སྡང་། གཏི་མུག ། ང་རྒྱལ།
རྣམ་རྟོག་ལ་སྤྱོད་པ་ལྔ་དང་། ཆ་མཉམ་པ། ཉོན་མོངས་པ་ཆུང་ངུའི་གང་ཟག་དང་བདུན་ནོ། ། དང་པོ་ལྔ་ནི་འདོད་ཆགས་ལ་སོགས་པ་དེ་དང་དེ་ཤས་ཆེ་ཞིང་རྒྱུན་རིང་བའི་གང་ཟག་གོ། ། དྲུག་པ་ནི། ཡུལ་དང་རྗེས་སུ་མཐུན་པར་ཉོན་མོངས་པ་འབྱུང་བའི་གང་ཟག་གོ། ། བདུན་པ་ནི། ཉོན་མོངས་སྐྱེ་བ་དང་རྗེས་སུ་མཐུན་པའི་ཡུལ་ཤས་ཆེ་བ་ལ་ཡང་ཉོན་མོངས་གཏན་མི་སྐྱེ་བའམ་ཤས་ཆུང་ངུ་ཙམ་སྐྱེ་བའི་གང་ཟག་གོ། ། གཉིས་པ་ངེས་འབྱུང་གིས་དབྱེ་བ་ལ་གསུམ་ལས། དང་པོ་ཉན་ཐོས་ཀྱི་ཐེག་པ་པའི་མཚན་ཉིད་ནི།
གཞན་གྱི་སྒྲ་ལ་བརྟེན་ནས་རང་དོན་རྣམ་གྲོལ་དོན་དུ་གཉེར་བའི་གང་ཟག་གོ། ། དབྱེ་ན། ཞི་བ་བགྲོད་པ་གཅིག་པུ་བ་དང་། བྱང་ཆུབ་ཏུ་ཡོངས་སུ་བསྒྱུར་བ་བ་དང་གཉིས་ཏེ། རིམ་པ་བཞིན་དུ། གདོན་མི་ཟ་བར་གཞན་གྱི་སྒྲ་ལ་བརྟེན་ནས་ལྷག་མེད་ཀྱི་རྣམ་གྲོལ་མངོན་དུ་བྱེད་པ། དགེ་བའི་བཤེས་གཉེན་གྱིས་ཟིན་ན་བྱང་ཆུབ་ཆེན་པོར་བཀྲིར་རུང་བའི་ཉན་ཐོས་སོ། ། གཉིས་པ་རང་སངས་རྒྱས་ཀྱི་ཐེག་པ་པའི་མཚན་ཉིད་ནི། རང་དོན་དུ་གཞན་གྱི་སྒྲ་ལ་མ་བརྟེན་པར་རྣམ་གྲོལ་མངོན་དུ་བྱེད་པར་འདོད་པའི་རིགས་ཅན་ནོ། ། དབྱེ་ན་བསེ་རུ་ལྟ་བུའི་གང་ཟག་དང་།
ཚོགས་ན་སྤྱོད་པའི་རིགས་ཅན་དང་གཉིས་ཏེ། གོ་རིམ་བཞིན་དུ། རང་དོན་དུ་འགྲན་ཟླ་མེད་པར་རྣམ་གྲོལ་མངོན་དུ་བྱེད་འདོད་པའི་གང་ཟག་དང་། སྲིད་པ་ཐ་མ་པའི་ཚེ་རང་དང་སྤངས་རྟོགས་མཚུངས་པའི་གྲོགས་གཞན་དང་ལྷན་ཅིག་གནས་ཤིང་རྒྱུ་བར་འདོད་པའི་རང་རྒྱལ་གྱི་གང་ཟག་གོ། ། དང་པོ་ནི། ཞི་བ་བགྲོད་པ་གཅིག་པུ་བ་ཡིན་ལ། གཉིས་པ་ལ་ནི་ཇི་སྲིད་སྲིད་པ་ཐ་མ་པར་མ་གྱུར་པ་དེ་སྲིད་དུ་ཞི་བ་བགྲོད་པ་གཅིག་པུ་བ་དང་། བྱང་ཆུབ་ཏུ་ཡོངས་སུ་བསྒྱུར་བ་པ་དང་གཉིས་ཡོད་ལ། གང་གི་ཚེ་སྲིད་པ་ཐ་མ་པར་གྱུར་པ་དེའི་ཚེ་ནི་ཀུན་ཀྱང་ཞི་བ་བགྲོད་པ་གཅིག་པུ་བ་ཡིན་ནོ། ། གསུམ་པ་ཐེག་པ་ཆེན་པོ་པའི་མཚན་ཉིད་ནི།
སེམས་ཅན་ཐམས་ཅད་ཀྱི་དོན་དུ་མི་གནས་པའི་མྱང་འདས་དོན་དུ་གཉེར་བའི་གང་ཟག་གོ། ། དབྱེ་ན། ངེས་པ་དང་མ་ངེས་པའི་གང་ཟག་གཉིས་སོ། ། དང་པོ་ལ་མཚན་ཉིད་ནི། གཞན་དོན་དུ་བྱང་ཆུབ་ཆེན་པོ་དོན་དུ་གཉེར་བའི་ལྷག་བསམ་རྐྱེན་གྱིས་མི་འཕྲོགས་པའི་སེམས་དཔའོ། ། དབྱེ་ན་རིགས་ཀྱི་སྟོབས་ཀྱིས་ངེས་པ་དང་རྟོགས་པའི་སྟོབས་ཀྱིས་ངེས་པ་གཉིས་སྟེ། གོ་རིམ་བཞིན་དུ། སེམས་དང་པོ་བསྐྱེད་ཕྱིན་ཆད་དེ་ལྟ་བུའི་ལྷག་བསམ་ལས་མི་ཉམས་པ་དང་། མི་སྐྱེ་བའི་ཆོས་ལ་བཟོད་པ་ཐོབ་པའི་སྟོབས་ཀྱིས་དེ་ལྟ་བུའི་ལྷག་བསམ་ལས་མི་ཉམས་པའོ། ། ཐ་མ་འདི་ལ་མི་སྐྱེ་བའི་ཆོས་ལ་བཟོད་པ་ཆུང་ངུ་འབྲིང་ཆེན་པོ་གསུམ་གྱི་བྱེ་བྲག་གིས།
ཕྱིར་མི་ལྡོག་པ་ཆུང་ངུ་འབྲིང་ཆེན་པོ་གསུམ་སྟེ་གོ་རིམ་བཞིན་དུ། ངེས་འབྱེད་ཆ་མཐུན་དང་། མ་དག་ས་བདུན་དང་། དག་པ་ས་གསུམ་ལ་གནས་པ་རྣམས་སོ། ། གཉིས་པ་(Aམ་ངེས་པ་)ནི། (Bགཞན་དོན་དུ་བྱང་ཆུབ་ཆེན་པོ་དོན་དུ་གཉེར་བའི་ལྷག་བསམ་རྐྱེན་གྱིས་འཕྲོགས་པར་ནུས་པའི་སེམས་དཔའ་)འོ། ། དབྱེ་ན་ཐེག་དམན་གྱི་འབྲས་བུ་མངོན་དུ་བྱེད་སྲིད་པ་དང་། བསམ་པ་མངོན་དུ་བྱེད་སྲིད་པ་གཉིས་ཏེ། གོ་རིམ་བཞིན་དུ། དབང་པོ་རྟུལ་འབྲིང་གཉིས་ཚོགས་ལམ་ན་གནས་པའི་གནས་སྐབས་དང་།
དབང་པོ་རྟུལ་འབྲིང་གཉིས་ངེས་འབྱེད་ཆ་མཐུན་ནས་ས་བདུན་པའི་བར་ལ་གནས་པའི་གནས་སྐབས་སོ། ། གསུམ་པ་ཉེ་བར་བསྟན་པས་རབ་ཏུ་དབྱེ་བ་ནི་གཞུང་དུ་གོ་སླའོ། བཞི་པ་སྦྱོར་བས་དབྱེ་བ་ལ། དད་པས་རྗེས་སུ་འབྲང་པ་དང་། ཆོས་ཀྱི་རྗེས་སུ་འབྲང་པ་གཉིས་ཏེ། གོ་རིམ་བཞིན་དུ། ཚོགས་ལམ་རྫོགས་པའི་གང་ཟག་དབང་རྟུལ་གང་ཞིག་གཞན་གྱིས་བསྟན་པ་ཙམ་གྱིས་རྗེས་སུ་འབྲངས་ནས་བདེན་པ་མངོན་པར་རྟོགས་པར་བྱ་བའི་ཕྱིར་བརྩོན་པ་དང་། ཚོགས་ལམ་རྫོགས་པའི་གང་ཟག་དབང་རྣོན་གང་ཞིག་རང་གི་བློ་གྲོས་ཀྱི་སྟོབས་ཀྱིས་བདེན་པའི་དབང་དུ་བྱས་པའི་ཆོས་ལ་རྣམ་པར་དཔྱད་ནས་བདེན་པ་མངོན་པར་རྟོགས་པར་བྱ་བའི་ཕྱིར་བརྩོན་པའོ། ། ས་མཚམས་ནི་སྦྱོར་ལམ་ནས་མཐོང་ལམ་སྐད་ཅིག་བཅོ་ལྔའི་བར་རོ། ། དབྱེ་ན་འབྲས་བུ་དང་པོ་གསུམ་ལ་ཞུགས་པ་གསུམ་གསུམ་མོ།
མཛོད་དུ། དེ་ལ་སྐད་ཅིག་བཅོ་ལྔ་ནི། མ་མཐོང་མཐོང་ཕྱིར་མཐོང་བའི་ལམ། ། དབང་པོ་རྣོ་རྟུལ་དེ་དག་ཏུ། ། དད་དང་ཆོས་ཀྱི་རྗེས་འབྲང་པ། ། ཞེས་མཐོང་ལམ་སྐད་ཅིག་བཅོ་ལྔ་ལ་གནས་པར་བཤད་དོ། ལྔ་པ་འབྲས་བུས་རབ་ཏུ་དབྱེ་བ་ལ། དབང་པོས་ཕྱེ་བ། སྙོམས་འཇུག་གིས་ཕྱེ་བ། ཞུགས་གནས་ཀྱིས་ཕྱེ་བའོ། །
དང་པོ་ལ་དད་པས་མོས་པ་དང་། མཐོང་པས་ཐོབ་པ་གཉིས་སྟེ། སློབ་པའི་འབྲས་བུ་ལ་གནས་པའི་ཉན་ཐོས་གང་དད་པ་ལྷག་པས་རབ་ཏུ་ཕྱེ་བ། དེ་གང་ཤེས་རབ་ལྷག་པས་རབ་ཏུ་ཕྱེ་བའོ། ། ས་མཚམས་ནི། མཐོང་ལམ་སྐད་ཅིག་བཅུ་དྲུག་པ་ནས་རྡོ་རྗེ་ལྟ་བུའི་ཏིང་ངེ་འཛིན་གྱི་བར་རོ། ། དབྱེ་ན་རེ་རེ་ལ་ཡང་འབྲས་བུ་དང་པོ་གསུམ་ལ་གནས་པ་གསུམ་གསུམ་མོ། ། གཉིས་པ་ལ་གསུམ་སྟེ། ལུས་ཀྱིས་མངོན་སུམ་བྱེད་པ་དང་། ཤེས་རབ་ཀྱི་རྣམ་པར་གྲོལ་བ་དང་།
གཉིས་ཀའི་ཆ་ལས་རྣམ་པར་གྲོལ་བའོ། ། དང་པོ་ནི། ཕྱིར་མི་འོང་གང་རྣམ་ཐར་བརྒྱད་ལ་སྙོམས་པར་འཇུག་ནུས་པའོ། ། བྱེ་བྲག་སྨྲ་བ་རྣམས་འགོག་པ་སེམས་མེད་པའི་ལུས་ཀྱིས་མངོན་སུམ་དུ་བྱས་པའི་ཕྱིར་ལུས་མངོན་བྱེད་ཅེས་ཟེར་རོ། ། ཁ་ཅིག་འགོག་པ་ལས་ལངས་པའི་འོག་ཏུ་སྙོམས་འཇུག་གི་སྟོབས་ཀྱིས་བསྒྲུབ་པའི་དབང་པོ་དང་བཅས་པའི་ལུས་ཤིན་ཏུ་ཞི་བ་སེམས་ཀྱིས་མངོན་སུམ་བྱས་པའི་ཕྱིར་དེ་ཞེས་ཟེར་རོ། ། གཉིས་པ་ནི། ཤེས་རབ་ཀྱི་སྟོབས་ཀྱིས་ཉོན་སྒྲིབ་ཙམ་ལས་རྣམ་པར་གྲོལ་བའི་མི་སློབ་པ། གསུམ་པ་ནི། ཉོན་སྒྲིབ་དང་སྙོམས་འཇུག་གི་སྒྲིབ་པ་གཉིས་ཀ་ལས་རྣམ་པར་གྲོལ་བའི་མི་སློབ་པ། གསུམ་པ་ཞུགས་གནས་ཀྱིས་ཕྱེ་བ་ལ།
དངོས་དང་། འབྲས་གནས་བཞིའི་ཁྱད་པར་བཤད་པ་ལ་གཉིས་ལས། དང་པོ་ལ་བཞིའི་དང་པོ་རྒྱུན་ཞུགས་ལ། ཞུགས་འབྲས་གཉིས་ཀྱི་ཞུགས་པ་ནི། རྒྱུན་ཞུགས་ཀྱི་འབྲས་བུ་ཐོབ་པའི་མི་མཐུན་ཕྱོགས་སྤོང་བའི་སྤོང་ལམ་ལ་གནས་པའོ། ། ས་མཚམས་ནི། ངེས་འབྱེད་ཆ་མཐུན་སྟན་གཅིག་པ་ནས་མཐོང་ལམ་སྐད་ཅིག་བཅོ་ལྔའི་བར་རོ། ། མཛོད་དུ། སྐད་ཅིག་བཅོ་ལྔ་ཁོ་ན་ལ་གནས་པར་བཤད་དོ། ། དབྱེ་ན་དབང་པོའི་སྒོ་ནས་དད་པ་དང་།
ཆོས་ཀྱི་རྗེས་སུ་འབྲང་བ་གཉིས། སྤངས་པའི་སྒོ་ནས་སྒོམ་སྤང་གཏན་མ་སྤངས་པ་དང་། འདོད་པའི་སྒོམ་སྤང་གཅིག་ནས་ལྔའི་བར་སྤངས་པ་གཉིས། འབྲས་བུའི་སྒོ་ནས་རིམ་གྱིས་པ་དང་། ཅིག་ཆར་བ་ལ་ཞུགས་པ་གཉིས་སོ། ། གཉིས་པ་འབྲས་གནས་ནི། ཀུན་སྦྱོར་གསུམ་སྤངས་པས་རབ་ཏུ་ཕྱེ་བའི་དགེ་སྦྱོང་གི་ཚུལ་གྱིས་འབྲས་བུ་ལ་གནས་པའོ། ། ཀུན་སྦྱོར་གསུམ་ནི། འཇིག་ཚོགས་ལ་ལྟ་བ། ཚུལ་ཁྲིམས་དང་བརྟུལ་ཞུགས་མཆོག་འཛིན།
ཐེ་ཚོམ་སྟེ། དེ་དག་ནི་རྒྱུན་ཞུགས་ཀྱི་སྤང་བྱའི་གཙོ་བོ་ཡིན་པའི་ཕྱིར་རོ། ། དབྱེ་ན་སྤང་བྱ་སྤོང་ཚུལ་གྱི་སྒོ་ནས་ཅིག་ཆར་ངེས་པར་འབྱིན་པ་དང་། རིམ་གྱིས་ངེས་པར་འབྱིན་པ་གཉིས་ཏེ། རྒྱུན་ཞུགས་གང་མི་ལྕོགས་པ་མེད་པ་ལ་བརྟེན་ནས་ཁམས་གསུམ་གྱི་སྒོམ་སྤང་རྣམས་རྣམ་པའི་སྒོ་ནས་ཅིག་ཆར་སྤོང་བ་དང་། དེ་གང་ཁམས་གསུམ་གྱི་སྒོམ་སྤང་རྣམས་རྣམ་པའི་སྒོ་ནས་རིམ་གྱིས་སྤོང་བར་འགྱུར་བའོ། ། དེ་གཉིས་རེ་རེ་ལ་ཡང་འབྲས་བུ་ཕྱི་མ་ཐོབ་པའི་ཕྱིར་དུ་བརྩོན་པ་འབྲས་བུ་ཁྱད་པར་ཅན་གྱི་ལམ་ལ་གནས་པ་དང་། མི་བརྩོན་པ་འབྲས་བུ་ཙམ་པོ་བ་གཉིས་གཉིས་སོ། ། འབྲས་བུ་ཕྱི་མ་གཉིས་ལ་ཡང་ཙམ་ཁྱད་ཀྱི་བྱེ་བྲག་དེ་ལྟར་ཤེས་པར་བྱའོ། ། དབང་པོའི་སྒོ་ནས་དད་མོས།
མཐོང་ཐོབ་གཉིས་སོ། ། གཉིས་པ་ཕྱིར་འོང་ལ། ཞུགས་གནས་གཉིས་ལས། དང་པོ་ཞུགས་པ་ནི། ཕྱིར་འོང་གི་འབྲས་བུ་ཐོབ་པའི་མི་མཐུན་ཕྱོགས་སྤོང་བའི་སྤོང་ལམ་ལ་གནས་པའོ། ། དབྱེ་ན། འབྲས་བུ་ཐོད་རྒལ་བའི་ཕྱིར་འོང་ཞུགས་པ་དང་། འབྲས་བུ་རིམ་གྱིས་པའི་ཕྱིར་འོང་ཞུགས་པ་གཉིས་སོ། ། དང་པོ་ནི། ཕྱིར་འོང་ཞུགས་པ་གང་མཐོང་ལམ་སྐད་ཅིག་བཅུ་དྲུག་པ་མངོན་དུ་བྱས་ཙམ་གྱིས་ཕྱིར་འོང་གི་འབྲས་བུ་ཐོབ་པ།
དབྱེ་ན་དབང་པོའི་སྒོ་ནས་དད་པ་དང་ཆོས་ཀྱི་རྗེས་འབྲང་གཉིས། སྤངས་པའི་སྒོ་ནས་འདོད་པའི་སྒོམ་སྤང་དྲུག་པ་སྤངས་པ་ནས་བརྒྱད་པ་སྤངས་པའི་བར་གསུམ་མོ། ། གཉིས་པ་ནི། ཕྱིར་འོང་ཞུགས་པ་གང་འདོད་པའི་སྒོམ་སྤང་དྲུག་པ་སྤངས་ཙམ་གྱིས་ཕྱིར་འོང་གི་འབྲས་བུ་མངོན་དུ་བྱེད་པའོ། ། དེ་ལ་ཡང་དབྱེ་ན། དབང་པོའི་སྒོ་ནས་དད་མོས་མཐོང་ཐོབ་གཉིས། སྤངས་པའི་སྒོ་ནས་སྒོམ་སྤང་གཅིག་ནས་ལྔའི་བར་སྤངས་པ་ལྔའོ། ། ས་མཚམས་ནི། དང་པོ་རྒྱུན་ཞུགས་དང་འདྲ་ཞིང་། གཉིས་པ་ནི་མཐོང་ལམ་གྱི་སྔར་སྒོམ་སྤང་མ་སྤངས་པ་ཞིག་ཡིན་ན་རྣམ་པ་གཅིག་པ་སྤོང་བའི་སྦྱོར་ལམ་ནས་དྲུག་པ་སྤོང་བའི་བར་ཆད་མེད་ལམ་གྱི་བར་རོ། །
གཞན་རྣམས་ཀྱང་ཅི་རིགས་པར་ཤེས་པར་བྱའོ། ། གཉིས་པ་འབྲས་གནས་ནི། ཕལ་ཆེར་འདོད་ཆགས་དང་བྲལ་བས་རབ་ཏུ་ཕྱེ་བའི་དགེ་སྦྱོང་གི་ཚུལ་གྱི་འབྲས་བུ་ལ་གནས་པའོ། ། ཕར་ཆེར་ལ་འདོད་ཆགས་དང་བྲལ་བ་ནི། འདོད་པའི་སྒོམ་སྤང་དྲུག་པ་སྤངས་པ་ལ་བྱ་སྟེ། རྣམ་པ་བདུན་པ་དང་བརྒྱད་པ་སྤངས་སམ་མ་སྤངས་ཀྱང་རུང་སྟེ། རྒྱུན་ཞུགས་གང་གིས་རྣམ་པ་དྲུག་པ་སྤངས་པས་ཕྱིར་འོང་དུ་འགྱུར་བའི་ཕྱིར་རོ། ། འདི་ལ་ཡང་འབྲས་བུ་ཐོབ་ཚུལ་གྱི་སྒོ་ནས་མཐོང་ལམ་གྱིས་ཐོབ་པ་ཐོད་རྒལ་བའི་ཕྱིར་འོང་དང་། སྒོམ་ལམ་གྱིས་ཐོབ་པ་མཐར་གྱིས་པའི་ཕྱིར་འོང་གཉིས། དབང་པོའི་སྒོ་ནས་དད་མོས།
མཐོང་ཐོབ་གཉིས་སོ། ། ས་མཚམས་ནི། ཐོད་རྒལ་བ་མཐོང་ལམ་སྐད་ཅིག་བཅུ་དྲུག་པ་དང་། མཐར་གྱིས་པ་དྲུག་པ་སྤངས་པའི་རྣམ་གྲོལ་ལམ་ནས་དགུ་པ་སྤོང་བའི་བར་ཆད་མེད་ལམ་གྱི་བར་རོ། ། གསུམ་པ་ཕྱིར་མི་འོང་ལ་ཞུགས་གནས་གཉིས་ལས། དང་པོ་(Aཞུགས་པ་)ནི། (Bཕྱིར་མི་འོང་གི་འབྲས་བུ་ཐོབ་པའི་མི་མཐུན་ཕྱོགས་སྤོང་བའི་སྤོང་ལམ་ལ་གནས་པ)འོ། ། དབྱེ་ན་ཕྱིར་འོང་ཞུགས་པ་ལྟར་རོ། ། གཉིས་པ་(Aའབྲས་གནས་)ནི། (Bཐ་མའི་ཆ་མཐུན་ལྔ་སྤངས་པས་རབ་ཏུ་ཕྱེ་བའི་དགེ་སྦྱོང་གི་ཚུལ་གྱི་འབྲས་བུ་ལ་གནས་པ)འོ། །
ཐ་མའི་ཆ་མཐུན་ལྔ་ནི། སྔར་གྱི་ཀུན་སྦྱོར་གསུམ་དང་། འདོད་པ་ལ་འདུན་པ་དང་། གནོད་སེམས་ཏེ། དེ་དག་ནི་ཕྱིར་མི་འོང་གི་སྤང་བྱའི་གཙོ་བོ་ཡིན་པའི་ཕྱིར་རོ། ། དབྱེ་བ་ནི་ཕྱིར་འོང་ལྟར་རོ། ། ས་མཚམས་ནི། ཐོད་རྒལ་བ་སྐད་ཅིག་བཅུ་དྲུག་པ་ནས་འཛིན་ལ། མཐར་གྱིས་པ་འདོད་པའི་དགུ་པ་སྤངས་པའི་རྣམ་གྲོལ་ལམ་ནས་རྡོ་རྗེ་ལྟ་བུའི་ཏིང་ངེ་འཛིན་གྱི་བར་རོ། ། བཞི་པ་དགྲ་བཅོམ་པ་ལ་ཞུགས་གནས་གཉིས་ལས།
དང་པོ་ནི། དགྲ་བཅོམ་པའི་འབྲས་བུ་ཐོབ་པའི་མི་མཐུན་ཕྱོགས་སྤོང་བའི་སྤོང་ལམ་ལ་གནས་པའོ། ། དབྱེ་ན། དབང་པོའི་སྒོ་ནས་དད་མོས་མཐོང་ཐོབ་གཉིས། འབྲས་བུའི་སྒོ་ནས་ཅིག་ཆར་བ་ལ་ཞུགས་པ་དང་། རིམ་གྱིས་པ་ལ་ཞུགས་པ་གཉིས་སོ། ། ས་མཚམས་ལ། ཅིག་ཆར་བ་ནི་རྒྱུན་ཞུགས་ཅིག་ཆར་བ་སྒོམ་སྤང་སྤོང་བ་ལ་བརྩོན་པ་ནས་འཛིན་ལ། རིམ་གྱིས་པ་ནི་ཕྱིར་མི་འོང་གོང་མའི་ཉོན་མོངས་སྤོང་བའི་སྦྱོར་བ་ལ་བརྩོན་པ་ནས་འཛིན་ཏོ། ། གཉིས་པ་འབྲས་གནས་ནི།
གོང་མའི་ཆ་མཐུན་ལྔ་སྤངས་པས་རབ་ཏུ་ཕྱེ་བའི་དགེ་སྦྱོང་གི་ཚུལ་གྱི་འབྲས་བུ་ལ་གནས་པའོ། ། གོང་མའི་ཆ་མཐུན་ལྔ་ནི། ཁམས་གོང་མ་གཉིས་ཀྱི་འདོད་ཆགས། རྒོད་པ། ང་རྒྱལ། མ་རིག་པ་རྣམས་ཏེ། དེ་དག་ནི་དགྲ་བཅོམ་པའི་སྤང་བྱའི་གཙོ་བོ་ཡིན་པའི་ཕྱིར་རོ། ། དབྱེ་ན། སྤང་བྱ་སྤོང་ཚུལ་གྱི་སྒོ་ནས་ཅིག་ཆར་བ་དང་། རིམ་གྱིས་པ་གཉིས་ཏེ།
སློབ་ལམ་གྱི་ཚེ་ན་ས་དགུའི་སྒོམ་སྤང་རྣམས་ཅིག་ཆར་སྤངས་པས་ཐོབ་པ་དང་རིམ་གྱིས་སྤངས་པས་ཐོབ་པའོ། ། དབང་པོའི་སྒོ་ནས་རྣམ་གྲོལ་དུས་དང་སྦྱོར་བ་དང་། མི་སྦྱོར་བ་གཉིས་ཏེ། རྣམ་གྲོལ་མངོན་དུ་བྱེད་པའི་རྐྱེན་ཁྱད་པར་བ་ལ་ལྟོས་པ་དང་། རྐྱེན་ལ་མི་ལྟོས་པར་འདོད་དགུར་མངོན་དུ་འགྱུར་བའོ། ། ཡོན་ཏན་གྱི་སྒོ་ནས་རྒྱན་དང་བཅས་པ་དང་། རྒྱན་མེད་པ་སྟེ། མངོན་ཤེས་དང་རྣམ་ཐར་སོགས་ཀྱི་ཡོན་ཏན་དང་ལྡན་པ་དང་། མི་ལྡན་པའོ། ། སྙོམས་འཇུག་གི་སྒོ་ནས་ཤེས་རབ་ཀྱི་རྣམ་གྲོལ་དང་།
གཉིས་ཀའི་ཆ་ལས་རྣམ་གྲོལ་གཉིས་ཏེ་བཤད་ཟིན་ཏོ། ། གཉིས་པ་འབྲས་གནས་ཀྱི་ཁྱད་པར་བཤད་པ་ལ་བཞི་ལས། དང་པོ་རྒྱུན་ཞུགས་ཀྱི་ཁྱད་པར་ལ་གཉིས་ཏེ། རེ་ལྟར་ཐོགས་ན་སྲིད་པ་ལན་བདུན་པ་དང་། རིགས་ནས་རིགས་སུ་སྐྱེ་བ་གཉིས་སོ། ། རྒྱུན་ཞུགས་གང་འདོད་པའི་ལྷ་མིར་སྐྱེ་བ་ལན་བདུན་བླངས་ནས་མྱ་ངན་ལས་འདའ་བ། འདོད་པའི་སྒོམ་སྤངས་གསུམ་མམ་བཞི་སྤངས་ཤིང་ལྔ་པ་མ་སྤངས་པའི་རྒྱུན་ཞུགས་གང་འདོད་པའི་ལྷ་མིར་སྐྱེ་བ་རིས་མཐུན་གཉིས་བླངས་ནས་གཉིས་པའམ། གསུམ་པ་ལ་མྱ་ངན་ལས་འདའ་བ། འདི་ལ། འདོད་པའི་ལྷར་སྐྱེ་བ་རིགས་མཐུན་གཉིས་སམ་གསུམ་བླངས་ནས་མྱ་ངན་ལས་འདའ་བ་ལྷའི་རིགས་ནས་རིགས་སྐྱེ་དང་།
མིར་སྐྱེ་བ་རིས་མཐུན་གཉིས་སམ་གསུམ་བླངས་ནས་མྱ་ངན་ལས་འདའ་བ་མིའི་རིགས་ནས་རིགས་སྐྱེ་གཉིས་སོ། ། གཉིས་པ་ཕྱིར་འོང་གི་ཁྱད་པར་ནི། ཚེ་གཅིག་བར་ཆད་གཅིག་པ་སྟེ། འདོད་པའི་སྒོམ་སྤང་བདུན་པའམ་བརྒྱད་པ་སྤངས་དགུ་པ་མ་སྤངས་པའི་ཕྱིར་འོང་གང་འདོད་པར་སྐྱེ་བ་གཅིག་བླངས་ནས་ཕྱི་མ་ལ་མྱ་ངན་ལས་འདའ་བའོ། ། འདི་ནི་ཚེ་དེ་ལ་ཕྱིར་མི་འོང་ཐོབ་པ་ལ་ཉོན་མོངས་པ་གཅིག་གིས་བར་དུ་ཆོད་ཅིང་དགྲ་བཅོམ་པ་ཐོབ་པ་ལ་སྐྱེ་བ་གཅིག་གིས་ཆོད་པའི་ཕྱིར་བར་ཆད་གཅིག་པའོ། ། འདོད་པའི་ཉོན་མོངས་པ་བརྒྱད་པ་ནི་མ་སྤངས་སུ་ཟིན་ཀྱང་དེའི་ཚེ་དེ་ལ་ཕྱིར་མི་འོང་ཐོབ་པའི་གེགས་བྱེད་པ་མ་ཡིན་ཏེ། དེ་ནི་ཚེ་དེ་ལ་སྤོང་ནུས་པའི་ཕྱིར་རོ། ། རྣམ་པ་དགུ་པས་ནི་དེ་ལྟ་བུའི་གང་ཟག་དེས་ཚེ་དེ་ལ་ཕྱིར་མི་འོང་ཐོབ་པ་ལ་གེགས་བྱེད་པ་ཡིན་ཏེ། དེ་སྤངས་ན་འདོད་པའི་ཁམས་ལས་འདའ་བར་འགྱུར་ཞིང་འདོད་ཁམས་ལས་འདའ་བ་ཡང་ཤིན་ཏུ་དཀའ་བའི་ཕྱིར་རོ། ། དེའི་ཕྱིར་དེ་ལྟ་བུའི་གང་ཟག་གིས་རྣམ་པ་བརྒྱད་པ་མ་སྤངས་སུ་ཟིན་ཀྱང་ཕྱིར་མི་འོང་ཐོབ་པ་ལ་ཉེས་པའི་རྣམ་པ་གཅིག་གིས་བར་དུ་ཆོད་པ་ཞེས་བྱའོ། །
གསུམ་པ་ཕྱིར་མི་འོང་གི་ཁྱད་པ་ལ་དངོས་དང་ཞར་བྱུང་གཉིས་ལས། དང་པོ་ལ་གསུམ་སྟེ། གཟུགས་སུ་ཉེར་འགྲོ། གཟུགས་མེད་ཉེར་འགྲོ། མཐོང་ཆོས་ཞིའོ། ། དང་པོ་ལ་མཚན་ཉིད་ནི། འདོད་པའི་རྟེན་ཅན་གྱི་ཕྱིར་མི་འོང་གང་གཟུགས་སམ་གཟུགས་ཀྱི་བར་དོར་སྐྱེ་བ་ལེན་པའོ། ། དབྱེ་ན་ལྔ་ལས། དང་པོ་(Aབར་དོར་མྱ་ངན་ལས་འདའ་བ་)ནི། (Bགཟུགས་སུ་ཉེར་འགྲོའི་ཕྱིར་མི་འོང་གང་གཟུགས་ཀྱི་སྐྱེ་སྲིད་འགྲུབ་པའི་ཀུན་སྦྱོར་སྤངས་ལ།
བར་སྲིད་འགྲུབ་པའི་ཀུན་སྦྱོར་མ་སྤངས་པས་བར་སྲིད་དུ་མྱ་ངན་ལས་འདའ་བ)འོ། ། དེ་ཡང་དབང་པོ་རྣོ་འབྲིང་རྟུལ་གསུམ་གྱི་བྱེ་བྲག་གིས་བར་སྲིད་ཀྱི་ཚེ་སྟོད་དང་། ཚེ་དཀྱིལ་དང་། ཚེ་སྨད་དུ་མྱ་ངན་ལས་འདའ་བ་གསུམ་མོ། ། གཉིས་པ་(Aསྐྱེ་ནས་མྱ་ངན་ལས་འདའ་བ་)ནི། (Bགཟུགས་སུ་སྐྱེ་སྲིད་འགྲུབ་པའི་ཀུན་སྦྱོར་མ་སྤངས་པའི་རྟེན་ཅན་གྱི་ཕྱིར་མི་འོང་གང་གཟུགས་ཀྱི་གནས་གང་རུང་དུ་སྐྱེས་ཙམ་གྱིས་མྱ་ངན་ལས་འདའ་བ)འོ། ། གསུམ་པ་(Aམངོན་པར་འདུ་བྱེད་མེད་པར་མྱ་ངན་ལས་འདའ་བ་)ནི། (Bདེ་གང་གཟུགས་ཀྱི་གནས་གང་རུང་དུ་སྐྱེས་ནས་འབད་རྩོལ་མེད་པར་ལམ་མངོན་དུ་བྱས་ནས་མྱ་ངན་ལས་འདའ་བ)འོ། ། བཞི་པ་(Aམངོན་པར་འདུ་བྱེད་པ་དང་བཅས་པའི་མྱ་ངན་ལས་འདའ་བ་)ནི། (Bདེ་གང་གཟུགས་ཀྱི་གནས་གང་རུང་དུ་སྐྱེས་ནས་འབད་རྩོལ་གྱིས་ལམ་མངོན་དུ་བྱས་ཏེ་མྱ་ངན་ལས་འདའ་བ)འོ། །
ལྔ་པ་(Aགོང་དུ་འཕོ་བ་)ནི། (Bལན་གྲངས་གཞན་ལ་མྱོང་འགྱུར་གྱི་ལས་ཅན་གྱི་གཟུགས་སུ་ཉེར་འགྲོ་གང་འོག་མིན་ནམ་སྲིད་རྩེ་གང་རུང་དུ་མྱང་འདས་མངོན་དུ་བྱེད་པ)འོ། ། དབྱེ་ན་འོག་མིན་གྱི་མཐར་ཐུག་པར་འགྲོ་བ་དང་། སྲིད་རྩེའི་མཐར་ཐུག་འགྲོ་གཉིས་སོ། ། དང་པོ་ནི། བསམ་གཏན་བཞི་པ་སྤེལ་མར་བསྒོམས་པའི་གོང་འཕོ་གང་འོག་མིན་དུ་མྱང་འདས་མངོན་དུ་བྱེད་པའོ། ། དབྱེ་ན། དབང་པོ་རྣོ་འབྲིང་རྟུལ་གསུམ་གྱི་བྱེ་བྲག་གིས་འཕར་བ། ཕྱེད་དུ་འཕར་བ། གནས་ཐམས་ཅད་དུ་འཆི་འཕོ་བ་དང་གསུམ་སྟེ།
འོག་མིན་འགྲོ་གང་ཕྱི་མ་ལ་ཚངས་རིས་སུ་སྐྱེས་ནས་སྐྱེ་བ་གཉིས་པ་ལ་འོག་མིན་དུ་མྱང་འདས་མངོན་དུ་བྱེད་པ། དེ་གང་ཕྱི་མར་ཚངས་རིས་དང་སྐྱེ་བ་གཉིས་པ་ལ་གནས་གཙང་གི་འོག་མ་གང་རུང་དང་གསུམ་པ་ལ་འོག་མིན་དུ་སྐྱེས་ནས་མྱང་འདས་མངོན་དུ་བྱེད་པའོ། ། དེ་གང་ཚངས་ཆེན་མ་གཏོགས་པའི་གཟུགས་ཀྱི་གནས་གཞན་ཐམས་ཅད་དུ་རིམ་གྱིས་བརྒྱུད་ནས་མཐར་འོག་མིན་དུ་མྱང་འདས་མངོན་དུ་བྱེད་པའོ། ། གཉིས་པ་(Aསྲིད་རྩེའི་མཐར་ཐུག་འགྲོ་)ནི། (Bཚངས་ཆེན་དང་གནས་གཙང་མ་གཏོགས་པའི་གཟུགས་དང་གཟུགས་མེད་ཀྱི་གནས་གཞན་ཀུན་རིམས་ཀྱིས་བརྒྱུད་ནས་མཐར་སྲིད་རྩེར་མྱང་འདས་མངོན་དུ་བྱེད་པ)འོ། ། གཉིས་པ་(Aགཟུགས་མེད་དུ་ཉེར་འགྲོ་)ནི། (Bགཟུགས་ལ་ཆགས་པ་དང་བྲལ་བའི་འདོད་པའི་རྟེན་ཅན་གྱི་ཕྱིར་མི་འོང་གང་གཟུགས་མེད་ཀྱི་རྟེན་ལ་མྱང་འདས་མངོན་དུ་བྱེད་པ)འོ། ། དབྱེ་ན། གོང་འཕོ་དང་། སྐྱེས་ནས་དང་།
མངོན་པར་འདུ་བྱེད་པ་དང་བཅས་པ། མངོན་པར་འདུ་བྱེད་པ་མེད་པ་དང་བཞིའོ། ། གཟུགས་མེད་དུ་སྐྱེ་བ་ལ་བར་སྲིད་མེད་པའི་ཕྱིར་བར་དོར་མྱ་ངན་ལས་འདའ་བ་མེད་དོ། ། དང་པོ་ནི། གཟུགས་མེད་དུ་ཉེར་འགྲོ་གང་གཟུགས་མེད་བཞི་རིམ་གྱིས་བརྒྱུད་ནས་སྲིད་རྩེའི་རྟེན་ལ་མྱང་འདས་མངོན་དུ་བྱེད་པའོ། ། འདི་ཞི་གནས་ལ་ལྷག་པར་སྤྱོད་པ་ཡིན་པས། འཕར་ཕྱེད་འཕར་རྣམས་ཀྱི་དབྱེ་བ་ནི་མེད་དོ། ། གཉིས་པ་ནི། དེ་གང་གཟུགས་མེད་བཞི་གང་རུང་དུ་སྐྱེས་ཙམ་གྱིས་མྱང་འདས་མངོན་དུ་བྱེད་པའོ། ། གསུམ་པ་ནི།
དེ་གང་གཟུགས་མེད་བཞི་གང་རུང་དུ་སྐྱེས་ནས་འབད་རྩོལ་གྱིས་ལམ་བསྒོམས་ཏེ་མྱང་འདས་མངོན་དུ་བྱེད་པའོ། ། བཞི་པ་ནི། དེ་གང་གཟུགས་མེད་བཞི་གང་རུང་དུ་སྐྱེས་ནས་འབད་རྩོལ་མེད་པར་ལམ་བསྒོམས་ཏེ་མྱང་འདས་མངོན་དུ་བྱེད་པའོ། ། གསུམ་པ་(Aམཐོང་ཆོས་ཞི་)ནི། (Bཕྱིར་མི་འོང་གང་འཕགས་ལམ་ཐོབ་པའི་ཚེ་དེ་ཉིད་ལ་མྱང་འདས་མངོན་དུ་བྱེད་པ)འོ། ། གཞུང་འདིར་གཟུགས་མེད་ཉེར་འགྲོ་དང་མཐོང་ཆོས་ཞི་མ་གསུངས་ཤིང་། གོང་འཕོ་ལ་ཡང་འོག་མིན་དང་སྲིད་རྩེའི་མཐར་ཐུག་འགྲོ་གཉིས་སུ་ཕྱེ་བ་མ་གཏོགས་འཕར་གསུམ་གྱི་དབྱེ་བ་མ་མཛད་དོ། ། དེ་དག་ནི་མཛོད་ལས་འབྱུང་བ་བཞིན་བཤད་དོ། ། གཉིས་པ་ཞར་ལ་སྤེལ་སྒོམ་གྱི་མཚན་ཉིད། དབྱེ་བ།
རྟེན་གྱི་གང་ཟག ། བསྒོམ་པའི་དགོས་པ་སྟེ་བཞི་ལས། དང་པོ་ནི། བསམ་གཏན་བཞི་པ་ཞི་རགས་ཀྱི་རྣམ་པ་ཅན་དང་བདེན་བཞིའི་རྣམ་པ་ཅན་གཉིས་རྣལ་འབྱོར་ཐུན་གཅིག་ལ་སྲེས་ནས་བསྒོམ་པའོ། ། དེ་ལ་སྦྱོར་བ། དངོས་གཞི་གཉིས་ཏེ། སྤེལ་མ་རྩོལ་བཅས་སུ་བསྒོམ་པའི་རྣལ་འབྱོར་དང་སྤེལ་མ་རྩོལ་མེད་དུ་བསྒོམ་པའི་རྣལ་འབྱོར་རོ། ། (Aགྲུབ་པ)འི་མཚན་ཉིད་ནི། (Bབྱེ་བྲག་སྨྲ་བ་དག་ཟག་བཅས་སྐད་ཅིག་མ་གཉིས་ཀྱི་བར་དུ་ཟག་མེད་སྐད་ཅིག་མ་གཅིག་བསྲེ་ནུས་པ་ལ་འདོད་ཀྱང་། འདིར་རྒྱུན་ལྡན་སྤེལ་བ་ལ་འདོད་དགུར་སྙོམས་པར་འཇུག་པའི་ཚེ་གྲུབ་པ་ཡིན་)ནོ། །
དབྱེ་བ་ནི། ཆུང་ངུ་། འབྲིང་། ཆེན་པོ། ཆེས་ཆེན་པོ། ཆེས་ཤིན་ཏུ་ཆེན་པོའོ། ། དང་པོ་ནི། བདེན་པའི་རྣམ་པ་ཅན་གཉིས་ཀྱི་བར་དུ་ཞི་རགས་ཀྱི་རྣམ་པ་ཅན་གཅིག་སྲེས་ཏེ་གསུམ་སྤེལ་ལོ། ། གཉིས་པ་ནི་དེ་ལྟ་བུ་གཉིས་མཐུད་པ་དྲུག་སྤེལ་བའོ། ། གསུམ་པ་ནི་དེ་ལྟ་བུ་གསུམ་མཐུད་པ་དགུ་སྤེལ་ལོ། །
བཞི་པ་ནི་བཞི་མཐུད་པ་བཅུ་གཉིས་སྤེལ་ལོ། ། ལྔ་པ་ནི་ལྔ་མཐུད་པ་བཅོ་ལྔ་སྤེལ་ལོ། ། རྟེན་གྱི་གང་ཟག་ནི། ཕྱིར་མི་འོང་། དགྲ་བཅོམ་པ་བསམ་གཏན་བཞི་པ་ཐོབ་པ་རྣམས་དང་། བྱང་སེམས་འཕགས་པ་རྣམས་སོ། ། བསྒོམ་པའི་དགོས་པ་ནི། ཕྱིར་མི་འོང་དང་དགྲ་བཅོམ་པ་དབང་རྣོན་དག་མཐོང་ཆོས་ལ་བདེ་བར་གནས་པ་དང་རོ་མྱང་ལས་གྲོལ་བར་བྱ་བའི་ཕྱིར་བསྒོམ་ལ། ཕྱིར་མི་འོང་གང་ཞིག་གནས་གཙང་མ་རྣམས་སུ་སྐྱེ་བར་བྱ་བའི་ཕྱིར་བསྒོམ་མོ། ། བྱང་ཆུབ་སེམས་དཔའ་རྣམས་ནི་ཏིང་ངེ་འཛིན་གྱི་རྩལ་སྦྱང་བའི་ཕྱིར་བསྒོམ་མོ། །
བཞི་པ་དགྲ་བཅོམ་པའི་འབྲས་བུའི་ཁྱད་པར་ལ་དྲུག་སྟེ། ཡོངས་སུ་ཉམས་པའི་ཆོས་ཅན། བདག་གསད་པའི། རྗེས་སུ་བསྲུང་བའི། གནས་པ་ལ་མི་བསྐྱོད་པའི། རབ་ཏུ་རྟོགས་པའི་འོས་སུ་གྱུར་པའི། མི་གཡོ་བའི་ཆོས་ཅན་ནོ། ། དང་པོ་ནི། དགྲ་བཅོམ་པ་དབང་བརྟུལ་གང་གདོན་མི་ཟ་བར་མཐོང་ཆོས་ལ་བདེ་བར་གནས་ཀྱི་བསམ་གཏན་ལས་ཉམས་པར་འགྱུར་བ། གཉིས་པ་ནི།
དེ་གང་རང་གིས་རང་མི་གསོད་ན་ཉམས་པར་འགྱུར་ཞིང་གསོད་ན་མི་འགྱུར་བ། གསུམ་པ་ནི། དེ་གང་འདོད་ཡོན་ལ་སེམས་བསྲུང་ན་ཉམས་པར་མི་འགྱུར་བ། བཞི་པ་ནི། དེ་གང་འདོད་ཡོན་ལ་སེམས་བསྲུངས་སམ་མ་བསྲུངས་ཀྱང་ཉམས་པར་མི་འགྱུར་ཞིང་དབང་པོ་སྦྱོང་པའི་སྐལ་པ་དང་མི་ལྡན་པ། ལྔ་པ་ནི། དེ་གང་དེ་བསྲུངས་སམ་མ་བསྲུངས་ཀྱང་ཉམས་པར་མི་འགྱུར་ཞིང་དབང་པོ་སྦྱོང་བའི་སྐལ་བ་དང་ལྡན་པ། དྲུག་པ་ནི་དགྲ་བཅོམ་པ་དབང་རྣོན་གང་མཐོང་ཆོས་ལ་བདེར་གནས་ཀྱི་བསམ་གཏན་ལས་གཏན་མི་ཉམས་ཤིང་དབང་པོའང་སྦྱོང་མི་དགོས་པའོ། ། དྲུག་པ་ཁམས་ཀྱིས་རབ་ཏུ་དབྱེ་བ་ལ། ཁམས་གསུམ་པོ་རེ་རེ་ལ་སོ་སྐྱེ་དང་སློབ་པ་དང་མི་སློབ་པ་གསུམ་གསུམ་ཕྱེ་བ་དགུ་དང་།
འདོད་གཟུགས་ཀྱི་བྱང་སེམས། རང་སངས་རྒྱས། དེ་བཞིན་གཤེགས་པ་རྣམས་ལས་དང་པོ་རྣམས་གཞུང་དུ་གོ་སླ་ཞིང་། གཉིས་པ་ནི་དབང་ཐོབ་པའི་སེམས་དཔའི་གང་ཟག་གིས་གཟུགས་མེད་དུ་སྐྱེ་བ་སྤངས་ནས་འདོད་གཟུགས་སུ་སྐྱེ་བ་འཛིན་པའོ། ། གསུམ་པ་ནི་འདོད་པའི་རྟེན་ལ་གཞན་ལ་ལྟོས་མེད་དུ་རང་ཉིད་གཅིག་པུའི་ཕྱིར་རྣམ་གྲོལ་མངོན་དུ་བྱེད་པའོ། ། དབྱེ་ན་བསེ་རུ་ལྟ་བུ་དང་། ཚོགས་ན་སྤྱོད་པ་གཉིས་སོ། ། བཞི་པ་ནི་དོན་གཉིས་མཐར་ཕྱིན་པའི་རྣམ་གྲོལ་ལོ། ། དབྱེ་ན་ངོ་བོ་ཉིད་དང་། ལོངས་སྤྱོད་རྫོགས་པ་དང་།
སྤྲུལ་པའི་སྐུ་དང་གསུམ་སྟེ། གོ་རིམ་བཞིན་དུ་ཡེ་ཤེས་ཀྱི་ཚོགས་ཀྱི་བྲལ་འབྲས་ཀྱི་སྐུ་གང་བྲལ་འབྲས་ཀྱི་ཡོན་ཏན་དང་ལྡན་པ། བསོད་ནམས་ཀྱི་ཚོགས་ཀྱི་རྣམ་སྨིན་གྱི་འབྲས་བུར་གྱུར་པའི་སྐུ་གང་རྣམ་སྨིན་གྱི་ཡོན་ཏན་དང་ལྡན་པ། བསོད་ནམས་ཀྱི་ཚོགས་ཀྱི་བདག་འབྲས་སུ་གྱུར་པའི་སྐུ་གང་ལོངས་སྐུའི་བདག་རྐྱེན་ལས་བྱུང་བའོ། ། བདུན་པ་སྤྱད་པས་རབ་ཏུ་ཕྱེ་བ་ལ་ལྔ་སྟེ། མོས་པས་སྤྱོད་པ། ལྷག་པའི་བསམ་པས་སྤྱོད་པ། མཚན་མ་དང་བཅས་པས་སྤྱོད་པ། མཚན་མ་མེད་པས་སྤྱོད་པ། མངོན་པར་འདུ་བྱེད་པ་མེད་པས་སྤྱོད་པ་སྟེ།
གོ་རིམ་བཞིན་དུ། ཆོས་ཉིད་ལ་མོས་པ་ཡིད་བྱེད་ཀྱི་ཚུལ་གྱིས་སྤྱོད་པའི་སེམས་དཔའ། ཆོས་ཉིད་མངོན་སུམ་དུ་རྟོགས་པས་བདག་གཞན་མཉམ་པའི་ལྷག་བསམ་མི་འགྱུར་བའི་སེམས་དཔའ། རྗེས་ཐོབ་ཏུ་མཚན་མ་ཤེས་ཆེར་སྤྱོད་པའི་བྱང་འཕགས། བསྒྲིམས་ན་ཇི་ལྟར་འདོད་ཀྱི་བར་དུ་མཚན་མ་མི་འབྱུང་བའི་བྱང་འཕགས། མཚན་མ་མེད་པས་ངང་གིས་འབྱུང་བའི་བྱང་འཕགས་སོ། ། གཉིས་པ་ཐོབ་བྱ་མངོན་རྟོགས་ལ། དངོས་དང་། དེ་ལ་བརྟེན་པའི་ཡོན་ཏན་གྱི་དབྱེ་བ་གཉིས་ལས། དང་པོ་ལ་མཚན་ཉིད་ནི།
སངས་རྒྱས་ཀྱི་བསྟན་པ་ལུང་རྟོགས་གང་རུང་ལ་མི་འཕྲོགས་པའི་ངེས་པ་རྙེད་པའི་རྟོགས་པ། དབྱེ་ན་བཅུ་ལས་དང་པོ་ཆོས་མངོན་རྟོགས་ནི། བདེན་པའི་དབང་དུ་བྱས་པའི་ལུང་གི་ཆོས་ཀྱི་རྗོད་བྱེད་ལ་ཐོས་བསམ་གྱི་སྒོ་ནས་མི་འཕྲོགས་པའི་ངེས་པ་རྙེད་པའི་རྟོགས་པ། དེ་ནི་ཚོགས་ལམ་ནས་ཡོད་དོ། དོན་མངོན་རྟོགས་ནི། བདེན་པའི་དབང་དུ་བྱས་པའི་བརྗོད་བྱའི་དོན་ལ་འཇིག་རྟེན་པའི་སྒོམ་བྱུང་གིས་མི་འཕྲོགས་པའི་ངེས་པ་རྙེད་པའི་ཏིང་ངེ་འཛིན་ནོ། ། དེ་ནི་སྦྱོར་ལམ་ནས་ཡོད་དོ། ། དེ་ཁོ་ན་ཉིད་མངོན་རྟོགས་ནི། བདེན་པའི་གནས་ལུགས་ལ་འཇིག་རྟེན་ལས་འདས་པའི་སྒོམ་བྱུང་གིས་ཐོག་མར་ངེས་པ་རྙེད་པའི་རྟོགས་པ། དེ་ནི་མཐོང་ལམ་ཡིན་ནོ། །
རྗེས་ལ་མངོན་རྟོགས་ནི། བདེན་པའི་གནས་ལུགས་མཐོང་ཟིན་གོམས་པར་བྱེད་པའི་རྟོགས་པའོ། ། དེ་དག་ནི་སྒོམ་ལམ་ཡིན་ནོ། ། (Aདཀོན་མཆོག་མངོན་རྟོགས་)ནི། (Bཆོས་མཐོང་བའི་སྟོབས་ཀྱིས་དཀོན་མཆོག་གི་ཡོན་ཏན་ལ་མི་འཕྲོགས་པའི་དད་མོས་རྙེད་པའི་རྟོགས་པ)འོ། ། (Aཀུན་ཏུ་མི་འབྱུང་བའི་མངོན་རྟོགས་)ནི། (Bཆོས་མཐོང་བའི་སྟོབས་ཀྱིས་རྣལ་འབྱོར་པ་རང་རྒྱུད་ཀྱི་ངན་སོང་རྒྱུ་དང་བཅས་པ་ཟད་པ་ལ། མི་འཕྲོགས་པའི་དད་མོས་རྙེད་པའི་རྟོགས་པ)འོ། ། འདི་གཉིས་ནི་མཐོང་ལམ་མཉམ་བཞག་དུ་ཐོབ་ཅིང་། རྗེས་ཐོབ་དུ་མངོན་དུ་བྱེད་དོ། །
(Aམཐར་ཐུག་པའི་མངོན་རྟོགས་)ནི། (Bབསླབ་པ་མཐར་ཕྱིན་པའི་སྟོབས་ཀྱིས་སྡུག་ཀུན་ཟད་པ་དང་མི་སྐྱེ་བ་ལ་མི་འཕྲོགས་པའི་ངེས་པ་རྙེད་པའི་རྟོགས་པ)འོ། ། དེ་ནི་(Cམི་སློབ་ལམ་)མོ། ། (Aཉན་ཐོས་ཀྱི་མངོན་རྟོགས་)ནི། (Bགཞན་གྱི་སྒྲ་ལ་བརྟེན་པའི་མངོན་རྟོགས་གང་ཞིག་རང་བཞིན་གྱིས་དབང་པོ་རྟུལ་པོའི་གང་ཟག་གི་བཞེད་དོན་བསྒྲུབ་པར་བྱེད་པ)འོ། ། (Aརང་སངས་རྒྱས་ཀྱི་མངོན་རྟོགས་)ནི། (Bགཞན་གྱི་སྒྲ་ལ་མ་བརྟེན་པའི་མངོན་རྟོགས་གང་ཞིག་རང་བཞིན་གྱིས་དབང་པོ་འབྲིང་པོའི་བཞེད་དོན་བསྒྲུབ་པར་བྱེད་པ)འོ། ། བྱང་སེམས་ཀྱི་མངོན་རྟོགས་ནི་གཉིས་ཏེ། ཤེས་པར་བྱ་བ་དང་། མངོན་དུ་བྱ་བའི་མངོན་རྟོགས་ཏེ།
མྱ་ངན་ལས་འདའ་བར་འདོད་པ་རྣམས་རྗེས་སུ་བཟུང་བའི་དོན་དུ་རེ་ཤིག་རྒྱུད་ལ་བསྐྱེད་པར་བྱ་བའི་མངོན་རྟོགས་དང་། མི་གནས་པའི་མྱ་ངན་ལས་འདའ་བའི་དོན་དུ་གཏན་དུ་བསྟེན་པར་བྱ་བའི་མངོན་རྟོགས་སོ། ། གཉིས་པ་དེ་ལ་བརྟེན་པའི་ཡོན་ཏན་གྱི་དབྱེ་བ་ལ་གཉིས། དབྱེ་བ་དངོས་དང་། ཕྱེ་བ་སོ་སོའི་དོན་ནོ། ། དང་པོ་ནི། ཚད་མེད་རྣམ་ཐར་ཟད་པར་ཟིལ་གནོན་དང་། ། ཉོན་མོངས་མེད་དང་བསམ་ཤེས་སོ་སོར་རིག ། མངོན་ཤེས་མཚན་དཔེ་ཡོངས་དག་སྟོབས་མི་འཇིགས། ། ཉེར་བཞག་བསྲུང་མེད་བསྙེལ་མེད་བག་ཆགས་བཅོམ། །
ཐུགས་རྗེ་ཆེན་པོ་མ་འདྲེས་ཐམས་ཅད་མཁྱེན། ། ཅེས་པས་བསྡུ་བའི་ཚིགས་སུ་བཅད་པའོ། ། གཉིས་པ་སོ་སོའི་དོན་ལ་སྡེ་ཚན་བཅུ་དགུ་ལས། དང་པོ་ཚད་མེད་པ་ལ་མཚན་ཉིད་ནི། བསམ་གཏན་ལ་བརྟེན་ནས་སེམས་ཅན་མཐའ་ཡས་པ་སྡུག་བསྔལ་རྒྱུ་འབྲས་དང་བྲལ་ཞིང་བདེ་བ་རྒྱུ་འབྲས་དང་ཕྲད་པར་འདོད་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། དབྱེ་ན་གཉིས་ལས། དམིགས་པའི་སྒོ་ནས་སེམས་ཅན་ལ་དམིགས་པ། ཆོས་ལ་དམིགས་པ། དམིགས་པ་མེད་པ་གསུམ་སྟེ། གོ་རིམ་བཞིན་དུ།
དམིགས་ཡུལ་སེམས་ཅན་རྫས་ཡོད་སྡུག་བསྔལ་རྒྱུ་འབྲས་དང་བྲལ་ཞིང་བདེ་བ་རྒྱུ་འབྲས་དང་ཕྲད་པར་འདོད་པའི་ཏིང་ངེ་འཛིན་དང་ཤེས་རབ་སོགས་དང་། དམིགས་ཡུལ་ཕུང་པོ་ཆོས་ཙམ་ལ་སེམས་ཅན་དུ་བཏགས་པ་སོགས་དང་། དམིགས་ཡུལ་སྒྱུ་མ་ལྟ་བུའི་སེམས་ཅན་སོགས་སྦྱར་རོ། ། རྣམ་པའི་སྒོ་ནས་བྱམས་པ། སྙིང་རྗེ། དགའ་བ། བཏང་སྙོམས་ཏེ་བསམ་གཏན་ལ་བརྟེན་ནས་སེམས་ཅན་ཚད་མེད་པ་ཕན་པ་དང་ཕྲད་པར་ཤོག་ཅིག་པ་དང་། སྡུག་བསྔལ་དང་བྲལ་བར་ཤོག་ཅིག་པ་དང་། བདེ་བ་དང་མི་འབྲལ་བར་ཤོག་ཅིག་པ་དང་། སྡུག་བསྔལ་གྱི་རྒྱུ་ཉོན་མོངས་པ་དང་བྲལ་བར་ཤོག་ཅིག་པའི་ཏིང་ངེ་འཛིན་སོགས་སོ། །
གཉིས་པ་(Aརྣམ་ཐར་)ལ་མཚན་ཉིད་ནི། (Bསྒྲིབ་པ་གསུམ་གང་རུང་ལས་གྲོལ་བའི་ཆེད་དུ་བསྒོམ་པའི་ཏིང་ངེ་འཛིན་དང་ཤེས་རབ་བམ་སྙོམས་འཇུག་)གོ། ། དབྱེ་ན་གཟུགས་ཅན་དང་། གཟུགས་ཅན་མ་ཡིན་པའི་རྣམ་ཐར་གཉིས་སོ། ། དང་པོ་ལ་གསུམ་ལས། (Aགཟུགས་ཅན་གྱིས་གཟུགས་ལ་ལྟ་བའི་རྣམ་ཐར་)ནི། (Bརྣལ་འབྱོར་པ་རང་ལ་གཟུགས་ཀྱི་འདུ་ཤེས་མ་བཤིག་པར་སྤྲུལ་པའི་སྒྲིབ་པ་ལས་གྲོལ་བའི་ཆེད་དུ་ཕྱིའི་གཟུགས་རྣམས་ལ་སྣ་ཚོགས་ཀྱི་རྣམ་པར་མོས་པར་བྱེད་པའི་ཏིང་ངེ་འཛིན་སོགས་)སོ། ། (Aགཟུགས་ཅན་མ་ཡིན་པས་གཟུགས་ལ་ལྟ་བའི་རྣམ་ཐར་)ནི། (Bརྣལ་འབྱོར་པ་རང་ལ་གཟུགས་ཀྱི་འདུ་ཤེས་བཤིག་ནས་སྔ་མ་ལྟར་)རོ། ། (Aསྡུག་པའི་རྣམ་ཐར་)ནི།
(Bརྣམ་ཐར་དང་པོ་གཉིས་ཀྱི་སྐྱོན་ལས་གྲོལ་བའི་ཕྱིར་ཕྱིའི་གཟུགས་རྣམས་ལ་སྡུག་པར་རོ་གཅིག་ཏུ་མོས་པར་བྱེད་པའི་ཏིང་ངེ་འཛིན་སོགས་)སོ། ། གཉིས་པ་ལ་ལྔ་ལས། (Aགཟུགས་མེད་བཞིའི་རྣམ་ཐར་)ནི། (Bགཟུགས་མེད་བཞིའི་རོ་མྱང་ལས་གྲོལ་བའི་ཕྱིར་དུ་ནམ་མཁའ་མཐའ་ཡས་སྐྱེ་མཆེད་སོགས་བསྒོམ་པའི་ཏིང་ངེ་འཛིན་སོགས་)སོ། ། (Aའདུ་ཤེས་དང་ཚོར་བ་འགོག་པའི་རྣམ་ཐར་)ནི། (Bཚོར་འདུ་འགོག་པའི་སྒྲིབ་པ་ལས་གྲོལ་བའི་ཆེད་དུ་བསྒོམ་པའི་འགོག་སྙོམས་རྣམས་)སོ། ། གསུམ་པ་(Aཟིལ་གནོན་)ལ་མཚན་ཉིད་ནི། (Bརྣམ་ཐར་གྱི་མོས་པར་བྱས་པའི་དམིགས་པ་ལ་གསལ་སྣང་ཐོབ་པའི་སྟོབས་ཀྱིས་རང་བཞིན་གྱིས་དམིགས་པ་མི་སྣང་བར་བྱེད་པའི་ཏིང་ངེ་འཛིན་སོགས་)སོ། ། དབྱེ་ན་བརྒྱད་དེ། ནང་གཟུགས་སུ་འདུ་ཤེས་པས་ཕྱིའི་གཟུགས་ཆེན་པོ་དང་བཟང་པོ་ངན་པ་རྣམས་ལ་དམིགས་པ་དང་།
ཕྱིའི་གཟུགས་ཆུང་ངུ་དང་བཟང་པོ་ངན་པ་རྣམས་ལ་དམིགས་པ་གཉིས་དང་། ནང་གཟུགས་མེད་པར་འདུ་ཤེས་པས་དེ་ལྟར་དམིགས་པ་གཉིས་དང་། ནང་གཟུགས་མེད་པར་འདུ་ཤེས་པས་ཕྱིའི་གཟུགས་དཀར་པོ་ཁ་དོག་དཀར་པོ་དཀར་པོ་ལྟ་བུར་སྟོན་པ་འོད་དཀར་པོ་འབྱུང་བ་ལ་དམིགས་པ་དང་། དེ་བཞིན་དུ་སེར་པོ་དང་། དམར་པོ་དང་། སྔོན་པོ་ལ་དམིགས་པ་བཞིའོ། ། ཟིལ་གནོན་དང་པོ་གཉིས་ནི་རྣམ་ཐར་དང་པོ་གཉིས་ལས་བྱུང་ངོ་། ། གསུམ་པ་དང་བཞི་པ་ཡང་རྣམ་ཐར་དང་པོ་གཉིས་ལས་བྱུང་ངོ་། ། ཕྱི་མ་བཞི་ནི་སྡུག་པའི་རྣམ་ཐར་ལས་བྱུང་ངོ་། ། བཞི་པ་ཟད་པར་གྱི་སྐྱེ་མཆེད་ལ་མཚན་ཉིད་ནི།
རྣམ་ཐར་གྱིས་མོས་ཤིང་ཟིལ་ནོན་གྱིས་དབང་བྱས་པའི་དམིགས་པ་འདོད་དགུར་སྤྲོ་བར་བྱེད་པའི་ཏིང་ངེ་འཛིན་སོགས་སོ། ། དབྱེ་ན་བཅུ་སྟེ། ཟད་པར་ས། ཆུ། མེ། རླུང་། དཀར་པོ། དམར་པོ། སེར་པོ། སྔོན་པོ།
ནམ་མཁའ། རྣམ་ཤེས་སོ། ། དེ་ལ་དང་པོ་བརྒྱད་ཀྱིས་ནི་གཟུགས་ཅན་གྱི་དངོས་པོ་སྔར་མེད་གསར་དུ་སྤྲུལ་པ་དང་ཡོད་པའི་རྒྱུན་གཞན་དུ་བསྒྱུར་བ་ལ་སོགས་པའི་རྫུ་འཕྲུལ་བསྒྲུབ་པར་བྱེད་དོ། ། ནམ་མཁའི་ཟད་པར་གྱིས་ནི་མཁའ་ལ་འགྲོ་བ་དང་ཐམས་ཅད་ལ་ཐོགས་པ་མེད་པ་ལ་སོགས་པའི་རྫུ་འཕྲུལ་བསྒྲུབ་པར་བྱེད་དོ། ། རྣམ་ཤེས་ཀྱིས་ནི་ཉོན་མོངས་པ་མེད་པ་ལ་སོགས་པའི་ཡོན་ཏན་རྣམས་བསྒྲུབ་པར་བྱེད་དོ། ། ལྔ་པ་(Aཉོན་མོངས་པ་མེད་པ་)ལ་མཚན་ཉིད་ནི། (Bབདག་ལ་བརྟེན་ནས་གཞན་རྒྱུད་ལ་ཉོན་མོངས་པ་སྐྱེ་བར་འགྱུར་བ་རྗེས་སུ་བསྲུང་བའི་ཏིང་ངེ་འཛིན་སོགས་)སོ། ། དབྱེ་ན་ཉན་ཐོས་དང་། སངས་རྒྱས་ཀྱི་ཉོན་མོངས་པ་མེད་པའི་ཏིང་ངེ་འཛིན་གཉིས་སོ། ། དྲུག་པ་(Aབསམ་ནས་ཤེས་པ་)ལ་མཚན་ཉིད་ནི།
(Bདུས་གསུམ་གྱི་ཤེས་བྱ་ཇི་ལྟར་བསམས་པར་ཤེས་པའི་ཏིང་ངེ་འཛིན་སོགས་)སོ། ། དབྱེ་ན་ཉན་ཐོས་དང་སངས་རྒྱས་ཀྱིས་ཏེ་གཉིས་སོ། ། བདུན་པ་(Aསོ་སོ་ཡང་དག་པར་རིག་པ་)ལ་མཚན་ཉིད་ནི། (Bམིང་དོན་གྱི་མཚན་ཉིད་རབ་དབྱེ་དང་བཅས་པ་ལ་ཐོགས་མེད་དུ་འཇུག་པའི་ཏིང་ངེ་འཛིན་སོགས་)སོ། ། དབྱེ་ན་ཆོས་དང་། དོན་དང་། ངེས་པའི་ཚིག་དང་། སྤོབས་པ་སོ་སོ་ཡང་དག་པར་རིག་པ་དང་བཞི་སྟེ། ཀུན་བྱང་གི་ཆོས་རྣམས་ཀྱི་མིང་གི་རྣམ་གྲངས་དང་། ཆོས་རྣམས་ཀྱི་མཚན་ཉིད་དང་།
དགོངས་པའི་དོན་དང་། འཇིག་རྟེན་དང་། བསྟན་བཅོས་ཀྱི་ངེས་ཚིག་དང་། ཆོས་རྣམས་ཀྱི་རབ་དབྱེ་ཐོགས་མེད་དུ་འཇུག་པའི་ཏིང་ངེ་འཛིན་སོགས་སོ། ། བརྒྱད་པ་(Aམངོན་ཤེས་)ལ་མཚན་ཉིད་ནི། (Bབསམ་གཏན་ལ་བརྟེན་ནས་ལྐོག་གྱུར་གྱི་ཆོས་ཅན་མངོན་སུམ་དུ་ཤེས་པའི་ཏིང་ངེ་འཛིན་སོགས་)སོ། ། དབྱེ་ན་དྲུག་ལས། ཀུན་བཏུས་རྩ་བའི་ནང་། རྫུ་འཕྲུལ་གྱི་མངོན་ཤེས། ལྷའི་རྣ་བའི་མངོན་ཤེས།
སེམས་ཀྱི་རྣམ་གྲངས་མངོན་ཤེས། སྔོན་གནས་རྗེས་དྲན་གྱི་མངོན་ཤེས། འཆི་འཕོ་དང་སྐྱེ་བ་མངོན་ཤེས། ཟག་ཟད་མངོན་ཤེས་དང་བཅས་དྲུག་དངོས་བསྟན་ལ་གསུངས། འདིར་ལྷའི་མིག་གི་མངོན་ཤེས་གསུངས། འོན་ཀྱང་དེ་ནི་འཆི་འཕོ་བ་དང་སྐྱེ་བ་མངོན་ཤེས་ཀྱི་དོད་སྙམ། ད་དུང་མངོན་ཤེས་གཉིས་ཀྱི་མཚན་ཉིད།་་་་་ ཆད། (Aརྫུ་འཕྲུལ་གྱི་མངོན་ཤེས་)ནི། (Bབསམ་གཏན་ལ་བརྟེན་ནས་རྫུ་འཕྲུལ་གྱི་བྱ་བ་དུ་མ་མངོན་པར་ཤེས་པའི་ཏིང་ངེ་འཛིན་སོགས་)སོ། །
(Aལྷའི་རྣ་བའི་མངོན་ཤེས་)ནི། (Bདེ་ལ་བརྟེན་ནས་ལྐོག་གྱུར་གྱི་སྒྲ་ཕྲ་རགས་དུ་མ་ཐོས་པའི་སྒོམ་བྱུང་གི་ཡོན་ཏན)། ལྷའི་མིག་གི་ནི། དེ་ལ་བརྟེན་ནས་རང་གཞན་གྱི་འཆི་འཕོ་བ་དང་སྐྱེ་བའམ་ལྐོག་གྱུར་གྱི་གཟུགས་ཕྲ་རགས་དུ་མ་མཐོང་བའི་སྒོམ་བྱུང་གི་ཡོན་ཏན། གཞན་སེམས་ཤེས་པ་ནི། དེ་ལ་བརྟེན་ནས་གཞན་སེམས་ཀྱི་རྒྱུ་བ་དུ་མ་ཤེས་པའི་ཏིང་ངེ་འཛིན་སོགས་སོ། ། དགུ་པ་མཚན་དང་དཔེ་བྱད་ཀྱི་མཚན་ཉིད།་་་་་ ཆད། དབྱེ་ན་མཚན་སོ་གཉིས་དང་། དཔེ་བྱད་བརྒྱད་བཅུ་སྟེ་གཞན་དུ་ཤེས་སོ། །
བཅུ་པ་ཡོངས་སུ་དག་པ་ལ་མཚན་ཉིད། གནས་དང་དམིགས་པ་སོགས་འདོད་དགུར་དབང་བསྒྱུར་བའི་ཏིང་ངེ་འཛིན་སོགས་སོ། ། དབྱེ་ན་བཞི་ལས། (Aགནས་ཡོངས་སུ་དག་པ་)ནི། (Bསྐྱེ་འཆི་གནས་གསུམ་ལ་དབང་བྱེད་པའི་ཏིང་ངེ་འཛིན་སོགས་)སོ། ། (Aདམིགས་པ་ཡོངས་སུ་དག་པ་)ནི། (Bསྤྲུལ་བསྒྱུར་ལ་དབང་འབྱོར་བའི་ཏིང་ངེ་འཛིན་སོགས་)སོ། ། (Aཐུགས་ཡོངས་སུ་དག་པ་)ནི། (Bཏིང་ངེ་འཛིན་གྱི་སྒོ་དུ་མ་ལ་དབང་བསྒྱུར་བའི་ཏིང་ངེ་འཛིན་སོགས་)སོ། ། (Aམཁྱེན་པ་ཡོངས་སུ་དག་པ་)ནི།
(Bགཟུངས་ཀྱི་སྒོ་དུ་མ་ལ་དབང་བསྒྱུར་བའི་ཏིང་ངེ་འཛིན་སོགས་)སོ། ། བཅུ་གཅིག་པ་(Aསྟོབས་)ལ་མཚན་ཉིད་ནི། (Bགདུལ་བྱ་ལ་མངོན་མཐོ་ངེས་ལེགས་ཀྱི་ལམ་སྟོན་པ་ལ་ཆགས་ཐོགས་མེད་པའི་ཏིང་ངེ་འཛིན་སོགས་)སོ། ། དབྱེ་ན་བཅུ་ལས། ཀུན་བཏུས་རྩ་བའི་ནང་དངོས་བསྟན་ལ་སྟོབས་གཉིས་གསུངས། འདིར་དབྱེ་ན་བཅུ་ལས་ཞེས་གསུངས་ཀྱང་སྟོབས་གཉིས།་་་་་ ཆད། (Aགནས་དང་གནས་མ་ཡིན་པ་མཁྱེན་པའི་སྟོབས་)ནི། (Bརྒྱུ་འབྲས་ཀྱི་འབྲེལ་བ་ལ་ཆགས་ཐོགས་མེད་པར་འཇུག་པའི་ཏིང་ངེ་འཛིན་)སོགས་སོ། ། (Aལས་བདག་གིར་བྱ་བ་མཁྱེན་པ་)ནི།
(Bལས་འབྲས་ཀྱི་འབྲེལ་བ་ལ་ཆགས་ཐོགས་མེད་པར་འཇུག་པ་)སོགས་སོ། ། (Aབསམ་གཏན་དང་རྣམ་ཐར་སོགས་མཁྱེན་པ་)ནི། (Bབསམ་གཏན་དང་རྣམ་ཐར་སོགས་ཀྱི་རོ་མྱང་ངེས་འབྱུང་སོགས་)ལ། (Aདབང་པོ་མཆོག་དང་མཆོག་མ་ཡིན་པ་མཁྱེན་པ་)ནི། (Bགདུལ་བྱའི་དད་སོགས་དབང་པོ་མཆོག་དམན་)ལ། མོས་པ་སྣ་ཚོགས་པ་མཁྱེན་པ་ནི། གདུལ་བྱའི་བསམ་སྦྱོར་གྱིས་མོས་པ་མཐའ་ཡས་པ་ལ། ཀུན་ཏུ་འགྲོ་བ་མཁྱེན་པ་ནི། འཁོར་འདས་ཀྱི་ལམ་ཀུན་ལ་སྔོན་གནས་རྗེས་སུ་དྲན་པ་དང་། འཆི་འཕོ་དང་སྐྱེ་བ་མཁྱེན་པ་དང་།
ཟག་པ་ཟད་པ་མཁྱེན་པའི་སྟོབས་ནི། མངོན་ཤེས་ལྟར་རོ། ། རྣམ་པ་ཆགས་ཐོགས་མེད་པར་འཇུག་པ་ནི་བྱེ་བྲག་གོ། ། བཅུ་གཉིས་པ་མི་འཇིགས་པ་ལ་མཚན་ཉིད་ནི། དོན་གཉིས་མཐར་ཕྱིན་པར་ཞལ་གྱིས་བཞེས་པ་ལ་བསྙེངས་པ་མི་མངའ་བའི་ཏིང་ངེ་འཛིན་དང་ཤེས་རབ་སོགས་སོ། ། དབྱེ་ན་བཞི་ལས། མངོན་པར་བྱང་ཆུབ་པ་ལ་མི་འཇིགས་པ་ནི། རང་དོན་རྟོགས་པ་མཐར་ཕྱིན་པར་ཞལ་གྱིས་འཆེས་པ་ལ་བསྙེངས་པ་མི་མངའ་བ་སོགས་སོ། ། ཟག་པ་ཟད་པ་ལ་མི་འཇིགས་པ་ནི། རང་དོན་སྤངས་པ་མཐར་ཕྱིན་པར་ཞལ་གྱིས་འཆེས་པ་ལ།
བར་ཆད་ཀྱི་ཆོས་ལ་མི་འཇིགས་པ་ནི། གཞན་དོན་སྤང་བྱའི་རྣམ་པ་ཐམས་ཅད་སྟོན་པར་ཞལ་གྱིས་འཆེས་པ་ལ། ངེས་འབྱིན་གྱི་ལམ་ལ་མི་འཇིགས་པ་ནི། གཞན་དོན་ལམ་གྱི་རྣམ་པ་ཐམས་ཅད་སྟོན་པར་ཞལ་གྱིས་འཆེས་པ་ལ་བསྙེངས་པ་མི་མངའ་བ་སོགས་སོ། ། བཅུ་གསུམ་པ་(Aདྲན་པ་ཉེར་བཞག་)ལ་མཚན་ཉིད་ནི། (Bམཆོག་དམན་གྱི་འཁོར་ལ་ཆགས་སྡང་མེད་པར་ཚོགས་ཡོངས་སུ་བསྡུད་པའི་ཏིང་ངེ་འཛིན་)དང་སོགས་སོ། ། དབྱེ་ན་གསུམ་མོ། ། བཅུ་བཞི་པ་(Aབསྲུང་བ་མེད་པ་)ལ་མཚན་ཉིད་ནི། (Bརང་གི་སྒོ་གསུམ་ཡོངས་སུ་དག་པས་འཁོར་གྱི་ནང་དུ་བག་ཚ་བ་མེད་པར་གདམས་པ་དང་རྗེས་སུ་བསྟན་པ་ལ་འཇུག་པའི་ཏིང་ངེ་འཛིན་སོགས་)སོ། ། དབྱེ་ན་གསུམ་མོ། །བཅོ་ལྔ་པ་བསྙེལ་བ་མི་མངའ་བ་ནི། གདུལ་བྱའི་དོན་དུས་ལས་མི་ཡོལ་བའི་ཏིང་ངེ་འཛིན་སོགས་སོ། ། བཅུ་དྲུག་པ་བག་ཆགས་ལེགས་པར་བཅོམ་པ་ནི། སྒོ་གསུམ་གྱི་གནས་ངན་ལེན་གྱི་གཡོ་བ་ཅུང་ཟད་ཀྱང་མི་འབྱུང་བའི་ཏིང་ངེ་འཛིན་སོགས་སོ། ། བཅུ་བདུན་པ་ཐུགས་རྗེ་ཆེན་པོ་ནི། སྡུག་བསྔལ་གསུམ་གྱིས་གདུངས་པའི་སེམས་ཅན་རྣམས་ལ་རྒྱུན་མི་འཆད་དུ་གཟིགས་པའི་ཏིང་ངེ་འཛིན་སོགས་སོ། ། བཅོ་བརྒྱད་པ་(Aསངས་རྒྱས་ཀྱི་ཆོས་མ་འདྲེས་པ་)ནི། (Bཉན་རང་སོགས་ལས་ཁྱད་པར་དུ་འཕགས་པར་མཚོན་པར་བྱེད་པའི་ཏིང་ངེ་འཛིན་ཐུབ་པའི་ཐུན་མོང་མ་ཡིན་པའི་ཡོན་ཏན་)ནོ། ། དབྱེ་ན་སྤྱོད་པས་བསྡུས་པ་དྲུག ། རྟོགས་པས་བསྡུས་པ་དྲུག །
ཕྲིན་ལས་ཀྱིས་བསྡུས་པ་གསུམ། ཡེ་ཤེས་ཀྱིས་བསྡུས་པ་གསུམ་སྟེ་བཅོ་བརྒྱད་དོ། ། བཅུ་དགུ་པ་རྣམ་པ་ཐམས་ཅད་མཁྱེན་པ་ནི། གདུལ་བྱའི་བསམ་པ་ཇི་ལྟ་བར་ཆོས་ཀྱི་འཁོར་ལོ་བསྐོར་བའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། ཡོན་ཏན་འདི་དག་ནི་བསྡུ་ན་སྔོན་རང་གི་བྱ་བ་ལ་ཉེ་བར་གནས་པ་དང་། གནས་པ་ལས་གྱུར་པ་གཉིས་ཡིན་ནོ། ། དང་པོ་རྗེས་ཐོབ་ཀུན་རྫོབ་ཤེས་པའི་རང་བཞིན། གཉིས་པ་ནི་མཉམ་བཞག་དོན་དམ་ཤེས་པའི་རང་བཞིན་ནོ། ། བཞི་པ་གཞན་དོན་འབེལ་བའི་གཏམ་རྣམ་པར་ངེས་པ་ལ་བདུན་ལས། དང་པོ་(Aདོན་རྣམ་པར་ངེས་པ་)ནི།
(Bཤེས་བྱའི་དངོས་པོ་མཐར་ཐུག་པར་གཏན་ལ་འབེབས་པའི་ཐབས་)སོ། ། དབྱེ་ན་ངོ་བོ། རྒྱུ། འབྲས་བུ། ལས། ལྡན་པ། འཇུག་པ་དང་དྲུག་གོ། ། གཉིས་པ་(Aརྣམ་པར་བཤད་པ་རྣམ་པར་ངེས་པ་)ནི། (Bགང་གིས་མདོ་སྡེ་རྣམས་ཡང་དག་པར་འཆད་པར་བྱེད་པའི་ཐབས)། དབྱེ་ན་དོན་གྱི་སྒོ་ནས་ཡོངས་སུ་ཤེས་བྱའི་དངོས་པོ་ལ་སོགས་པ་དྲུག་གོ། །
ཚིག་གི་སྒོ་ནས་རྣམ་པར་བཤད་པའི་སྒོ་བཅུ་བཞི་རྣམས་སོ། ། གསུམ་པ་(Aརབ་ཏུ་ཕྱེ་ནས་ཀུན་ཏུ་བསྟན་པ་རྣམ་པར་ངེས་པ་)ནི། (Bཤེས་བྱའི་དངོས་པོ་རྣམས་མུ་བཞི་ལ་སོགས་པར་ཕྱེ་ནས་གཏན་ལ་འབེབས་པ)འོ། ། བཞི་པ་(Aའདྲི་བ་རྣམ་པར་ངེས་པ་)ནི། (Bརྣམ་དབྱེ་བདུན་གྱི་སྒོ་ནས་དྲི་བ་བཀོད་དེ་ཤེས་བྱའི་དངོས་པོ་གཏན་ལ་འབེབས་པ)འོ། ། ལྔ་པ་(Aབསྡུ་བ་རྣམ་པར་ངེས་པ་)ནི། (Bབྱ་བ་བསྒྲུབ་པ་ལ་སོགས་པའི་གནས་བཅུ་གཏན་ལ་འབེབས་པ)འོ། ། དྲུག་པ་(Aསྨྲ་བ་རྣམ་པར་ངེས་པ་)ནི། (Bརྒོལ་ཕྱིར་རྒོལ་གྱི་རྩོད་ཚུལ་གཏན་ལ་འབེབས་པ)འོ། ། བདུན་པ་(Aལྡེམ་པོར་དགོངས་པ་རྣམ་པར་ངེས་པ་)ནི།
(Bབརྗོད་པ་ཟབ་མོའི་མདོ་སྡེའི་དགོངས་པ་གཏན་ལ་འབེབས་པ)འོ། ། དེ་ལྟར་ན་ཚུལ་འདིས་ཐར་པ་འདོད་པ་རྣམས་ཀྱིས་ཤེས་པར་བྱ་བའི་དངོས་པོ་མ་ལུས་པའི་མཚན་ཉིད་དང་། རབ་དབྱེ་མདོར་བསྡུས་པ་བསྟན་པ་ཡིན་ནོ།། ༈ །།འདི་ན་ཐོས་ལ་མི་འདུན་བསམ་ལ་གཡེལ། ། བསྒྲུབ་ལ་མི་བརྩོན་ཚེ་འདི་ཁོ་ནའི་ཕྱིར། ། སྒྲོས་ངན་ཚིག་ལ་ལྷུར་ལེན་མང་ན་ཡང་། ། མཁས་པའི་འདུན་སར་ཕྱིན་པ་འགའ་མ་མཐོང་། ། གང་དག་ཚིག་རྗེས་མི་འབྲང་དོན་ལྷུར་ལེན། ། རིགས་པའི་རྗེས་འཇུག་ཀུན་ཤེས་བསམ་པ་ཅན། ། ལེགས་བཤད་བསྟན་པའི་སྣོད་གྱུར་ཉན་པོ་ནི། །
ཨུ་དུམ་ཝ་རའི་མེ་ཏོག་བཞིན་དུ་དཀོན། ། དེ་ཕྱིར་ཁོ་བོའི་ལེགས་བཤད་ནོར་བུའི་ཕྲེང་། ། གཞན་ཕྱིར་སྤེལ་ཡང་གཞན་ལ་ཕན་པར་དཀའ། ། དེ་ལྟ་ན་ཡང་ལྷག་བསམ་དག་པའི་མཐུས། ། གཞན་ལ་ཕན་པའི་བསམ་པས་ངས་འདི་བྱས། ། དེ་ལས་བྱུང་བའི་དགེ་བ་སྟོན་ཀ་ཡི། ། ཟླ་བའི་འོད་ལྟར་རབ་དཀར་དྲི་མེད་དེས། ། འགྲོ་བ་ཀུན་གྱི་ཉོན་མོངས་གདུང་བསལ་ནས། ། ཐུབ་བསྟན་ཀུན་དའི་ཚལ་རབ་རྒྱས་བྱེད་ཤོག ། དམ་པའི་ཆོས་མངོན་པ་ཀུན་ལས་བཏུས་པའི་སྙིང་པོ་ལེགས་བཤད་ནོར་བུའི་ཕྲེང་བ་ཞེས་བྱ་བ་འདི་ནི།
བསྟན་པ་རིན་པོ་ཆེའི་གསལ་བྱེད་དམ་པ་དཔལ་ལྡན་བླ་མ་དམ་པ་མཁན་ཆེན་གྲགས་པ་རྒྱལ་མཚན་པའི་གསུང་གིས་བསྐུལ་ཞིང་། སློབ་དཔོན་དབོན་པོ་བྱང་ཆུབ་རྒྱལ་པོ་ལ་སོགས་པ་བློ་གསལ་ཞིང་དོན་དུ་གཉེར་བའི་བཤེས་གཉེན་འགས་ཀྱང་གསོལ་བ་བཏབ་པའི་ངོར། ། མཚུངས་པ་མེད་པ་ཆོས་ཀྱི་རྗེ་སྐད་གཉིས་སྨྲ་བའི་དབང་པོ་དཔལ་ལྡན་བྱང་ཆུབ་རྩེ་མོ་ཞེས་མཚན་ཡོངས་སུ་གྲགས་པ་དེ་ཉིད་ཀྱི་བཀའ་དྲིན་ལས་ཐེག་པ་ཆེ་ཆུང་གི་མངོན་པའི་སྡེ་སྣོད་རྣམས་ལ་བློའི་སྣང་བ་ཆེར་ཐོབ་པ་ཤཱཀྱའི་དགེ་སློང་གཞོན་ནུ་བློ་གྲོས་ཀྱིས། མཁས་གྲུབ་བར་མ་ཆད་པར་བྱོན་པའི་གནས་དཔལ་ཨེའི་གཙུག་ལག་ཁང་དུ་སྦྱར་བའོ། ། འདིས་བསྟན་པ་དང་འགྲོ་བ་དུ་མ་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག ། ཐོགས་མེད་དབྱིག་གཉེན་བློ་བརྟན་གང་པ་སྤེལ། ། ཛི་ན་མི་ཏྲ་ཀ་ཅོག་ཞང་གསུམ་དང་། ། ལྷ་དཔལ་རྡོ་རྗེ་རྒྱལ་བའི་ཡེ་ཤེས་ཏེ། ། ཀུན་བཏུས་བརྒྱུད་པའི་བླ་མ་ལ་ཕྱག་འཚལ། ། གྲུ་མཆོག་ཡེ་ཤེས་གཞོན་ནུ་དབང་ཕྱུག་དང་། །
ཡོན་ཏན་གཡུང་དྲུང་བརྩོན་འགྲུས་གཡུང་དྲུང་དང་། ། རྭ་རྒྱལ་ལི་གསུམ་དར་མ་སྙིང་པོ་སྟེ། ། ཀུན་བཏུས་བརྒྱུད་པའི་བླ་མ་ལ་ཕྱལ་འཚལ། ། ཡེ་འབྱུང་འབན་དང་ཐོ་དང་སྟོན་སྐྱབས་དང་། འཇད་པ་གཞོན་བྱང་འབྲིང་མཚམས་ཞང་དང་ནི། ། བོ་དོང་རིན་རྩེ་སྟག་སྡེ་སེང་རྒྱལ་ཏེ། ། ཀུན་བཏུས་བརྒྱུད་པའི་བླ་མ་ལ་ཕྱག་འཚལ། ། སྒྲ་བསྒྱུར་པཎ་ཆེན་བློ་གྲོས་བརྟན་པ་དང་། སྐད་གཉིས་སྨྲ་བ་བྱང་ཆུབ་རྩེ་མོ་དང་། ། མཉམ་མེད་སེམས་པ་གཞོན་ནུ་བློ་གྲོས་ཏེ། །
ཀུན་བཏུས་བརྒྱུད་པའི་བླ་མ་ལ་ཕྱག་འཚལ། ། འདི་བྲིས་དགེ་བས་ཚེ་རིང་ནད་མེད་དཔལ་འབྱོར་ཆོས་འཕེལ་ཤོག། །། མངྒ་ལཾ་བྷ་ཝ་ཏུ།། PAGE * MERGEFORMAT 66 གཞོན་ནུ་བློ་གྲོས། མངོན་པ་ཀུན་ལས་བཏུས་པའི་སྙིང་པོ་ལེགས་བཤད་ནོར་བུའི་ཕྲེང་བ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
