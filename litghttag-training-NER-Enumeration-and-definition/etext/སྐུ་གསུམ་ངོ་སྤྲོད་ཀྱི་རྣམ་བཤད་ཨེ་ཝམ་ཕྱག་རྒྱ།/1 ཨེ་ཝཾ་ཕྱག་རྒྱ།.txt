སྐུ་གསུམ་ངོ་སྤྲོད་ཀྱི་རྣམ་པར་བཤད་པ་མདོ་རྒྱུད་བསྟན་པ་མཐའ་དག་གི་ཨེ་ཝམ་ཕྱག་རྒྱ།
པོད ༡
ཨེ་ཝཾ་ཕྱག་རྒྱ།
"$ ༄༅། །ཨེ་ཝཾ་ཕྱག་རྒྱ་བཞུགས་སོ། ། སྐུ་གསུམ་ངོ་སྤྲོད་ཀྱི་རྣམ་པར་བཤད་པ་མདོ་རྒྱུད་བསྟན་པ་མཐའ་དག་གི་ཨེ་ཝཾ་ཕྱག་རྒྱ་བཞུགས་སོ། ། ༄༅། །གསང་མཆོག་སྐུ་གསུམ་སྐུ་བཞི་ངོ་སྤྲོད་ཀྱི་སྒོམ་རིམ་བཀའ་བརྒྱུད་བསྟན་པའི་སྲོག་ཤིང་ཟབ་མོ་བདེ་བ་ཆེན་པོའི་བདུད་རྩི་བཞུགས་སོ། ། ༼༢༽ ༄༅། །བཅོམ་ལྡན་འདས་རིགས་དྲུག་པའི་འཁོར་ལོ་བསྒྱུར་བ་ཆེན་པོ་ལ་ཕྱག་འཚལ་ལོ། ། ༼༣༽ཐོག་མའི་རྒྱལ་མཆོག་རྒྱལ་ས་མ་ཉམས་པར། ། སྐུ་གསུམ་རྒྱལ་སྲིད་རྒྱལ་བར་སྐྱོང་བ་ཡི། ། རྡོ་རྗེ་འཆང་ཆེན་ནས་བཟུང་རྡོ་རྗེ་ཆེ། ། སློབ་དཔོན་ཞབས་ལ་ཀུན་ནས་འདུད་པར་བགྱི། །
༼༤༽གཞི་ལམ་འབྲས་བུར་བརྒྱུད་མར་རྒྱུན་ཆགས་པའི། སྐུ་གསུམ་མངོན་དུ་བྱེད་པའི་ཆོས་ཀྱི་ཚུལ། ། བླ་མ་དམ་པའི་ཞལ་ལས་ལེགས་འོངས་པ། ། ཅི་ནུས་ཙམ་ཞིག་དེང་འདིར་བརྗོད་པར་བྱ། ། ༼༥༽དེ་ལ་བདག་ཅག་གི་ཆོས་ཚུལ་འདི་གང་ལས་ཐོབ་སྙམ་ན། དཔལ་ལྡན་བླ་མ་མཆོག་རྣམས་ལས་ཇི་ལྟར་བརྒྱུད་པ་དང༌། ཇི་ལྟར་བརྒྱུད་པའི་དམ་པའི་ཆོས་དངོས་སོ། ། དང་པོ་ནི། འགྲོ་བ་ཐམས་ཅད་ལ་ལེགས་པའི་ཡོན་ཏན་ལ་འགོད་ཅིང་ཉེས་པའི་ཚོགས་མ་ལུས་པ་དྲུངས་འབྱིན་པར་བྱེད་པའི་སྟོན་པ་གང་ཞེ་ན། གསང་སྔགས་རྙིང་མའི་རྒྱུད་ལས།
གསང་བ་མཆོག་གི་ཀུན་བདག་རྒྱལ་པོ་ཞེས་ཀྱང་བྱ། རྒྱལ་མོ་ཞེས་ཀྱང་བྱ་བ་དང༌། མན་ངག་ཟབ་མོ་གསང་སྔགས་གསར་མའི་རྒྱུད་ལས། གསང་བ་མཆོག་གི་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། ཞེས་འབྱུང་བ་གཉིས་སྒྲའི་བརྗོད་ཚུལ་མི་གཅིག་ཀྱང་དོན་གྱི་བརྗོད་བྱ་གཅིག་པ་ཡིན་ཏེ། ཐམས་ཅད་ཀྱང་གཞི་ལམ་འབྲས་བུར་རྒྱུད་ཆགས་པའི་སངས་རྒྱས་ཀྱི་སྙིང་པོ་ཀུན་ཏུ་བཟང་པོའམ། རིགས་དྲུག་པ་རྡོ་རྗེ་འཆང་ཡབ་ཡུམ་ཉིད་གསལ་བར་བྱེད་པའི་ཕྱིར་ཏེ། སྟོན་པ་འདི་ཉིད་སྒྲིབ་པ་ཐམས་ཅད་ཀྱིས་གདོད་ནས་མ་གོས་པར་མངོན་པར་རྫོགས་པར་སངས་རྒྱས་པ་ཡིན་ཏེ། སྟོན་པ་འདིའི་མཚན་གྱི་རྣམ་གྲངས་སུ།
༼༦༽རྒྱལ་བ་ཞྭ་དམར་བ་མཁའ་སྤྱོད་དབང་པོས། གདོད་མའི་སངས་རྒྱས་རབ་གསལ་ཆེན་པོ་ཞེས་མིང་འདོགས་པར་མཛད་པའི་ཕྱིར་ཏེ། འདི་ནི་རྒྱུད་ལས། སངས་རྒྱས་ཀུན་པས་སྔར་སངས་རྒྱས། ། ཞེས་བྱ་བ་དང༌། གསང་བ་བླ་ན་མེད་པའི་རྒྱུད་ལས། དང་པོའི་སངས་རྒྱས་རྒྱུ་མེད་པ། ། ཞེས་སོགས་འབྱུང་བའི་ཕྱིར། སྟོན་པ་འདི་ཉིད་ཀྱི་ཕུང་པོ་ལྔ་སོགས་འཇོམས་པར་བྱེད་པའི་ཆེད་ཀྱི་ཡང་དག་པར་རྫོགས་པའི་སངས་རྒྱས་རིགས་ལྔ་ཞེས་བྱ་བར་འཇོག་པ་ཡིན་ཏེ། ཇི་སྐད་དུ།
སངས་རྒྱས་སྐུ་ལྔའི་བདག་ཉིད་ཅན། ། ཁྱབ་བདག་ཡེ་ཤེས་ལྔ་ཡི་བདག ། སངས་རྒྱས་མངའ་བདག་ཅོད་པན་ཅན། ། སྤྱན་མངའ་ཆགས་པ་མེད་པ་འཆང༌། ། སངས་རྒྱས་ཐམས་ཅད་བསྐྱེད་པ་པོ། ། ཞེས་འབྱུང་བའི་ཕྱིར། འོ་ན་དེ་ལྟ་བུའི་སྟོན་པ་སངས་རྒྱས་དེ་ཉིད་ཀྱི་གདུལ་བྱ་རྣམས་རྗེས་སུ་འཛིན་པར་བྱེད་པའི་རྣམ་པ་ཐམས་ཅད་མཁྱེན་པའི་ཡེ་ཤེས་ཡུལ་བཅས་གདུལ་བྱ་ལ་ཆོས་ཀྱི་འཁོར་ལོ་བསྐོར་བའི་ཕྲིན་ལས་སུ་གནས་ནས། སངས་རྒྱས་ཀྱི་ཆོས་ཡོངས་སུ་འཛིན་པ་དང༌། ཡོངས་སུ་སྡུད་པ་དང༌། ཡོངས་སུ་བསྲུང་བར་མཛད་པ་དེ་ལ་ནི་རྣལ་འབྱོར་གྱི་རྒྱུད་ལས།
དཀྱིལ་འཁོར་གྱི་གཙོ་བོ་གང་གི་བྱ་བ་རྗེས་སུ་སྒྲུབ་པར་བྱེད་པ་པོ་བཀའི་༼༧༽འཁོར་ལོ་བསྒྱུར་བ་ཞེས་བྱ་བ་དང༌། རྣལ་འབྱོར་ཆེན་པོའི་རྒྱུད་ལས་རྡོ་རྗེའི་ཡིད་དང་རྡོ་རྗེའི་ཆོས་ཞེས་པ་དང༌། ཡོངས་སུ་གྲགས་པ་ཐུགས་ཀྱི་རྡོ་རྗེ་གསང་བའི་བདག་པོ་ཕྱག་ན་རྡོ་རྗེ་ཅན་ཞེས་པ་ནི། ཕྱག་ནི་རྒྱལ་བ་ཐམས་ཅད་བསྐྱེད་པར་བྱེད་པའི་འབྲས་ཡུམ་མཐར་ཐུག་པ་སྟེ། རྡོ་རྗེ་ནི་སྟོང་པ་དང་སྙིང་རྗེ་དབྱེར་མི་ཕྱེད་པར་གྱུར་པའི་ཆོས་ཀྱི་རིང་ལུགས་སུ་སྣང་བ་ཉིད་ཀྱི་ཕྱིར། ཇི་སྐད་དུ། རྡོ་རྗེ་རྩེ་མོ་རབ་འཕྲོ་བ། ། རང་གི་ལག་གིས་གསོར་བྱེད་པ། ། སྙིང་རྗེ་ཆེ་དང་ཤེས་རབ་དང༌། ། ཐབས་ཀྱི་འགྲོ་དོན་བྱེད་པའི་མཆོག །
ཅེས་འབྱུང་བའི་ཕྱིར། འོ་ན་སྟོན་པ་དེའི་ཡུམ་ཤེས་རབ་མ་གང་གིས་འཁྱུད་པ་ན་བདེ་བ་ཆེན་པོ་དང་འབྲལ་མི་ཤེས་པར་ཐོབ་ནུས་པ་དེ་གང་ཞེ་ན། དེ་ནི་སྟོན་པ་རང་ཉིད་དང་གདོད་ནས་འབྲལ་མི་ཤེས་པར་བསྐྱེད་བྱེད་ཀྱི་ཡུམ་སྟོན་པ་རང་ཉིད་ཀྱི་བཞེད་དགུ་ཅོག་སྒྲུབ་པར་བྱེད་པའི་ཆོས་ཀྱི་རྒྱུ་དུས་གསུམ་དུ་བདེ་དགེའི་དངོས་པོའི་ཚོགས་ཇི་ལྟར་དབྱུངས་ཀྱང་ཟད་མི་ཤེས་པ། གཙོ་བོའི་རིགས་ལས་རིགས་གཞན་དུ་མི་འགྲོ་བ། ཟུང་དུ་འཇུག་པས་རང་འོད་ཀྱི་རིག་མ་ཞེས་བྱ་བ་སྟེ་༼༨༽རིག་མ་འདི་དང༌། རིགས་བདག་འདི་ཉིད་རྒྱུད་གཅིག་གམ་ཐ་དད་ཅེ་ན། ཆོས་དབྱིངས་རྣམ་པར་དག་པའི་རིགས་ཀྱི་དབང་དུ་བྱས་ན་འཁོར་འདས་ཀྱི་འགྲོ་བ་ཐམས་ཅད་ཀྱང་རྒྱུད་གཅིག་ཏུ་བསྡུ་ན། འདིའི་རྒྱུད་གཅིག་ཏུ་གྲུབ་པ་དང་མི་གྲུབ་པ་དོགས་པར་མི་བྱ་ལ། ཆོས་ཀྱི་དབྱིངས་ཟད་པ་མེད་པ་ལ་སྐུ་དང་ཡེ་ཤེས་ཟད་པ་མེད་པའི་རྟེན་དང་བརྟེན་པའི་དཀྱིལ་འཁོར་ཟད་པ་མེད་པའི་དབང་དུ་ན་རྒྱུད་ཐ་དད་པ་ལྟར་སྣང་ཡང་མི་འགལ་ཏེ། རང་ཉིད་ཀྱི་རིགས་ལས་འཕྲོས་པའི་རིགས་མཐའ་ཡས་པ་ཐམས་ཅད་ཀྱང་རིགས་དང་རྒྱུད་ཐ་དད་པར་སྤྲོ་ཞིང༌།
དེ་ལྟ་ནའང་རིགས་དང་རྒྱུད་ཐ་དད་པ་དེའང་རིགས་དང་རྒྱུད་གཅིག་གི་ཁོངས་སམ་ཕྱག་རྒྱ་ལས་འདའ་བ་མེད་པའི་ཕྱིར། ཇི་སྐད་དུ། དོན་གྲུབ་བསམ་པ་འགྲུབ་པ་སྟེ། ། ཀུན་ཏུ་རྟོག་པ་ཐམས་ཅད་སྤངས། ། རྣམ་པར་མི་རྟོག་དབྱིངས་མི་ཟད། ། ཆོས་དབྱིངས་དམ་པ་ཟད་མི་ཤེས། ། ཞེས་འབྱུང་བ་དག་གིས་དོན་དེ་གསལ་བར་བྱས་པ་ཡིན་ནོ། ། དེ་ལྟར་རྡོ་རྗེ་འཆང་ཡབ་ཡུམ་སྲས་གསུམ་ལས་འཁོར་གྱི་ཚོགས་ཇི་ལྟར་འབྱུང་ཞེ་ན། རང་ལས་ཐ་མི་དད་པའི་དཔའ་བོ་དང་རྣལ་འབྱོར་པ་ཕོ་མོ་སྟེ། གདུགས་དཀར་༼༩༽ལས་ཀྱང༌།
སངས་རྒྱས་རྣལ་འབྱོར་དུ་བྱའོ་ཞེས་སངས་རྒྱས་ཉིད་ཁྱིམ་པ་དང་རབ་ཏུ་བྱུང་བའི་རྣལ་འབྱོར་ཕོ་མོར་སྤྲུལ་པར་གསུངས་ལ། ཁྱད་པར་གྲུབ་ཆེན་ཀརྨ་པཀྴིས་གཟིགས་པའི་རྒྱུད་ལུང་ལས། ཚེ་འདིར་སྒྲུབ་པའི་གང་ཟག་ལ། ། རྣལ་འབྱོར་ཆེན་པོ་བརྒྱད་དུ་སྤྲུལ། ། ཞེས་འབྱུང་སྟེ། རྡོ་རྗེ་འཆང་ཆེན་པོའི་རྣམ་ཤེས་བརྒྱད་ལས་སྤྲུལ་ནས་གྲུབ་པ་ཐོབ་པའི་ཚུལ་སྟོན་པ་ཡིན་ལ། རྣལ་འབྱོར་བརྒྱད་པོ་ལ་སོགས་པའི་རྣལ་འབྱོར་པ་གྲངས་མེད་པ་དེ་ཐམས་ཅད་ཀྱང་རྡོ་རྗེ་འཆང་ཆེན་པོའི་སྒྱུ་རྩལ་གྱིས་བརྩོན་པ་ལ། བྱིས་པ་སོ་སྐྱེ་ལོག་ལྟ་ཅན་དག་གིས་མི་ཕལ་པར་མཐོང་སྟེ་གཤེ་སྐུར་བྱེད་པ་ནི། པཀྴིས་གཟིགས་པའི་རྒྱུད་ལུང་ལས། རྫོགས་པའི་སངས་རྒྱས་སྔར་ཡང་བྱོན། །
རྫོགས་པའི་སངས་རྒྱས་ད་ལྟར་བཞུགས། ། རྫོགས་པའི་སངས་རྒྱས་ཕྱིས་ཀྱང་འབྱོན། ། རྒྱུན་ཆད་མེད་པར་ཆུ་རྒྱུན་ལྟར། ། ཐམས་ཅད་ང་ཡི་རྣམ་འཕྲུལ་ཏེ། ། ངས་ནི་རྩེད་མོ་བྱས་པ་ལ། ། བྱིས་པ་རྣམས་ནི་ཨ་ཐང་ཆད། ། ཅེས་འབྱུང་བའི་ཕྱིར། དེ་ལྟ་ན་བརྒྱུད་པ་འདིའི་དབང་དུ་བྱས་ན། སྐུ་གསུང་ཐུགས་བདེ་ཆེན་༼༡༠༽དམ་ཚིག་འཁོར་ལོ་ལྔའི་མངའ་བདག་བདེ་མཆོག་ཧེ་རུ་ཀའི་ངོ་བོ་ཏཻ་ལོ་པ་ཞེས་བྱ་བ་སྟེ། དེའི་སྐུ་གསུང་ཐུགས་ཀྱི་རྣམ་འཕྲུལ་ལས་ནི་ཕྱོགས་བཅུ་ཞིང་རབ་འབྱམས་ཐམས་ཅད་ཀྱི་སངས་རྒྱས་དང་བྱང་སེམས་དཔའ་བོ་དང་མཁའ་འགྲོར་རྣམ་པར་འཕྲུལ་པའོ། །
རྣམ་པར་འཕྲུལ་པ་དེ་དག་ལས་ནཱ་རོ་མཻ་ཏྲིའི་ཐར་ལམ་སྟོན་པའི་གྲུབ་ཐོབ་གསུམ་ཞེས་གྲགས་པ་ལས། ས་བཅུ་གསུམ་པ་ཡི་གེ་འཁོར་ལོ་ཚོགས་ཆེན་གྱི་སར་ཤེས་བྱ་དང་ཤེས་བྱེད་ཀྱི་ཆོས་ཐམས་ཅད་ལ་མི་བརྗེད་པའི་གཟུངས་ཆེན་པོ་ཐོབ་པ་ནཱ་རོ་པཎྜི་ཏ་ཞེས་པ་ཨེ་ཝཾ་མ་ཡའམ་ས་ར་ཧའི་ཡི་གེ་མིང་ཚིག་དེའི་བརྗོད་དོན་སྐུ་བཞིའི་རྒྱལ་ས་ཆེན་པོར་བཞུགས་ཏེ། སྐུ་ལྔའི་སངས་རྒྱས་རང་ལ་རྫོགས་པར་མཛད་པ་ལས། ཁ་བ་ཅན་གྱི་ལྗོངས་འདིར་མར་པ་ལོ་ཙཱ་བྱ་བ་དཔའ་བོ་བློ་གྲོས་རིན་ཆེན་ནམ་བློ་གྲོས་ཆེན་པོ་ཞེས་བྱ་བ་ཁྱིམ་པ་སྔགས་པ་རྣལ་འབྱོར་པའི་ཆ་ལུགས་ཀྱིས་བྱང་པུཥྤ་ཧ་རིར་བྱོན་ནས། རྗེ་ནཱ་རོ་པའི་སྐུ་གསུང་ཐུགས་ཡེ་ཤེས་རྡོ་རྗེ་སྐུ་བཞིར་གནས་པ་དང་སྐད་ཅིག་ཏུ་༼༡༡༽རང་རིག་ཡེ་ཤེས་དབྱེར་མེད་ཀྱི་བསྲེ་འཕོ་གནད་དུ་ཚུད་ནས། འཇམ་དཔལ་བཤེས་གཉེན་གྱི་རྣམ་འཕྲུལ་རྣལ་འབྱོར་པའི་ཚུལ་གྱིས་རྒྱུ་བ་རྗེ་བཙུན་མི་ལ་རས་པ་ཞེས་བྱ་བ་ལུས་ངག་ཡིད་དེའི་སྣང་བ་དང་བཅས་པ་སྐུ་བཞིའི་ངོ་བོར་ཤར་ནས་ཕྱིའི་རི་རྩེ་གཡའ་དང་གངས་ཁྲོད་དང༌། ནང་གི་རི་རྩེ་རྩ་དབུ་མའི་ཡར་སྣེ་གསང་བའི་རྩེ་པདྨ་ཅན་གྱི་བྷ་གའི་རྩེ་མོར་དག་པའི་རླུང་སེམས་སྐུ་དང་ཡེ་ཤེས་སུ་རྩལ་སྦྱང་ཞིང་བྱིན་གྱིས་བརླབ་པར་མཛད་པ་ལས་རང་གི་རིགས་ཀྱི་བདག་པོ་མར་པ་ལོ་ཙཱ་རྒྱུད་ཀྱི་མཐར་ཐུག་སྐུ་བཞི་ངོ་སྤྲོད་ཀྱི་དབང་གི་ཆུ་བོ་མ་ནུབ་པ་དེ། བྱང་ཆུབ་སེམས་དཔའ་ཟླ་འོད་གཞོན་ནུའི་ངོ་བོ་དྭགས་པོ་ལྷ་རྗེའི་ཐུགས་རྒྱུད་གཏམས་པར་གྱུར་པ་ལས་ལྷན་ཅིག་སྐྱེས་པའི་མ་རིག་པ་ལྷན་ཅིག་སྐྱེས་པའི་ཡེ་ཤེས་རང་བྱུང་ཕྱག་རྒྱ་ཆེན་པོའི་འོད་ཀྱིས་གསལ་བར་མཛད་པས་སྐུ་གསུམ་གྱི་སངས་རྒྱས་རང་ལ་ཡོད་པའི་ངོ་བོ་རང་སར་འཕྲོད་པའི་ཕྲིན་ལས་ཀྱི་མཐུས། རང་སྲས་ཆེན་པོ་རྫོགས་པའི་སངས་རྒྱས་སེང་གེ་སྒྲའི་རྣམ་འཕྲུལ་སྒོམ་ཆེན་རྣལ་འབྱོར་རང་གའི་༼༡༢༽ཆ་བྱད་ཅན་རྗེ་དུས་གསུམ་མཁྱེན་པ་ཞེས་པ་ཐུགས་རྗེའི་དབང་གིས་བསམ་བཞིན་སྲིད་པར་སྐྱེ་བ་བཞེས་པ་སྟེ། ཇི་སྐད་དུ།
རྫོགས་པའི་སངས་རྒྱས་སྔར་སངས་རྒྱས། ། སྤྲུལ་པ་པོ་ཞིག་འདིར་སངས་རྒྱས། ། ཞེས་འབྱུང་བ་ལྟར་བྱོན་པ་ལས། ཟུང་འཇུག་ཆེན་པོར་གྲུབ་པའི་སྟོན་འཁོར་ཐ་མི་དད་པ་ལས་དྭགས་པོ་སྒོམ་ཆུང་སྟེ་ཌོམྦི་ཧེ་རུ་ཀའི་རྣམ་འཕྲུལ་འགྲོ་བའི་མགོན་པོ་སངས་རྒྱས་རས་པ་ཞེས་བྱ་བ། བཀའ་བརྒྱུད་ཀྱི་རྒྱལ་ས་ཆེན་པོ་ཟིན་ནས་སྨིན་གྲོལ་དབང་གི་རྒྱལ་མཚན་ཆེན་པོས་བདུད་ཀྱི་སྡེ་ཟིལ་གྱིས་མནན་ནས་འཕྲིན་ལས་རྣམ་བཞི་ནམ་མཁའི་འཇུག་པ་དང་མཉམ་པར་གྱུར་པའི་སྲས་མཆོག་མང་དུ་བྱོན་པའི་གཙོ་བོ་བཅོམ་ལྡན་འདས་རྡོ་རྗེ་འཆང་ནས་འགྲོ་མགོན་སངས་རྒྱས་རས་ཆེན་གྱི་བར་གྱི་རང་བྱུང་ཡེ་ཤེས་ཕྱག་རྒྱ་ཆེན་པོའི་རྟོགས་པ་མར་མེ་གཅིག་ལས་གཉིས་བལྟམས་པ་ལྟ་བུ་རྒྱལ་བ་བྱམས་པ་མགོན་པོའི་རྣམ་འཕྲུལ་རིན་པོ་ཆེ་སྤོམ་བྲག་པར་མཚན་གསོལ་བ་ཡང་ཕྱོགས་བཅུའི་རྒྱལ་བ་ཇི་སྙེད་པའི་སྐུ་དང་ཡེ་ཤེས་རྒྱ་༼༡༣༽མཚོར་ཇི་ལྟར་ཆུ་ལ་ཆུ་བཞག་དང་མར་ལ་མར་བཞག་པ་ལྟར་ཆོས་ཀྱི་དབྱིངས་སུ་ཁོང་དུ་ཆུབ་པར་རང་རིག་པ་ལ་བླ་མ་བརྒྱུད་པ་ཐམས་ཅད་ཡོངས་སུ་རྫོགས་པ་སྟེ་དེ་ལྟ་བུའི་དེ་ཁོ་ན་ཉིད་ལ་ནི་རང་བཞིན་ལྷུན་གྲུབ་ཀྱི་རྒྱལ་བ་སྤོམ་བྲག་པ་ཞེས་ཐ་སྙད་འདོགས་སོ། ། དེའི་དངོས་སློབ་བྱང་ཆུབ་སེམས་དཔའ་རང་བྱུང་རྡོ་རྗེ་ཀརྨ་པཀྴི་ཞེས་བྱ་བ་ནི་གྲངས་མེད་པའི་བསྐལ་པའི་སྔོན་རོལ་ནས་སྐུ་ལྔ་ཡོངས་རྫོགས་ཀྱི་སངས་རྒྱས་བརྙེས་ནས་ཞིང་འདིའི་གདུལ་བྱ་རྣམས་ཀྱི་སྣང་བར་རྣམ་གཟིགས་སོགས་སྤྲུལ་སྐུ་སངས་རྒྱས་བདུན་གྱི་བསྟན་པ་ལ་མེ་ལོང་གི་གཟུགས་བརྙན་ལྟར་དེའི་འཕྲིན་ལས་སྐྱོང་བའི་རྣམ་འཕྲུལ་གྱི་འགྲོ་བ་མཐའ་ཡས་པ་སྐད་ཅིག་རེར་སྨིན་གྲོལ་མཛད་ལ། ཁྱད་པར་འཛམ་བུའི་གླིང་འདིར་འཁྲུངས་པའང་ས་སྐྱོང་རྒྱལ་པོ་ཆེན་པོ་མོ་གོར་གན་དང་སེ་ཆེན་གན་སོགས་ནས་དམའ་བ་བླ་བྲན་ཡན་གྱི་གདུལ་བྱ་མཐའ་དག་གདུལ་བའི་ཆེད་དུ་བྱོན་པ་ལས་དཔའ་བོ་མཁའ་འགྲོ་སྡེ་ལྔའི་ངོ་བོ་བྲམ་ཟེ་ས་ར་ཧ་མཆེད་ལྔ་དང༌། མདའ་༼༡༤༽མཁན་གྱི་བུ་མོ་ལྔའི་ངོ་བོར་སྣང་བ་དང་ངོ་བོར་མི་གཅིག་ཕྲིན་ལས་བཞི། གྲུབ་ཆེན་བརྒྱད་ཀྱི་མཐུ་དང་ལྡན་པར་བདེ་བར་གཤེགས་པའི་བཀའ་ལ་ཅི་དགའ་དགར་དགྲོལ་བར་ནུས་པའི་ལུང་ཐོགས་མེད་དུ་ཐོབ་ཅིང༌། དེ་ལྟར་ཐོབ་པའང་ཡེ་ཤེས་དབྱིངས་ཀྱི་རྒྱུད་པ་ཡོད་པ་ལས་ཡིན་གྱི།
གཞན་གྱི་སློབ་དཔོན་དག་གིས་འཆད་ཉན་སྒོམ་སྒྲུབ་བྱས་ཀྱང་སྲིད་ཞི་ལས་མི་འཕགས་པ་ནི་མ་རིག་པའི་སྟོན་པ་དང་བསྟན་པས་རྨོངས་པར་བྱས་པ་ཡིན་ལ། རྨོངས་པ་དེ་དང་བྲལ་བར་འདོད་པ་དག་གིས་ཡིད་ཀྱི་གཡོ་བའི་བྱ་བྱེད་ཀྱི་དགག་སྒྲུབ་ཐམས་ཅད་ཀྱི་སྤྲོས་པ་ཟད་པ་ན་ཡུལ་ཆོས་ཀྱི་དབྱིངས་ལ་ཡུལ་ཅན་ཡེ་ཤེས་ཀྱི་འཇུག་པའང་དེར་གྱུར་པའི་ཆོས་ཀུན་གྱི་གཞིའམ་བབས་སམ་ཆོས་ཉིད་ཅེས་མིང་དུ་བཏགས་ལ། མིང་ཇི་ལྟར་བཏགས་ཀྱང་སྒྲ་བློའི་དྲི་མས་སྦགས་པར་མི་ནུས་ལ། མི་ནུས་པའི་ཆོས་ཤིག་ཡོད་མེད་སོགས་མཐའ་བཞིར་དམིགས་པར་མི་རུང་བའི་རྟོགས་བྱ་ཅན་ལས་གཞན་དུ་གཡོ་བ་མེད་པར་འཁོད་པ་ལ་རྒྱ་ཆད་ཕྱོགས་ལྷུང་དུ་མི་འགྲོ་བར་རིས་མེད་པ་ལས་འཕོ་༼༡༥༽འགྱུར་བྲལ་བ་ཆད་སྟོང་དང་བེམ་པོ་དང་རྣམ་རིག་གི་སྤྲོས་པ་མི་འཛིན་པའི་རང་བཞིན་ཉིད་ལ་རང་ཐང་དུ་གནས་པའི་སྒོ་ནས་འབད་མེད་ཀྱི་ཕྲིན་ལས་རྒྱུན་མི་འཆད་པར་འབྱུང་ངོ༌། ། ཞེས་བྱ་བའི་སྐུ་གསུམ་ངོ་སྤྲོད་ཀྱི་བླ་མ་བརྒྱུད་པའི་ཚུལ་ནི། རིན་པོ་ཆེ་ཀརྨ་པས་རྒྱལ་བ་རྒྱ་མཚོའི་ཡིག་ཚན་ག་པ་དང་མཁའ་འགྲོ་ཡིད་བཞིན་ནོར་བུའི་གཞུང་གི་སྐུ་གསུམ་ངོ་སྤྲོད་ཀྱི་ལོ་རྒྱུས་རྒྱས་པ་ལས་བཏུས་པ་ཡིན་ལ། བླ་རྒྱུད་ཀྱི་རྣམ་ཐར་འདི་དག་ལས། ཀུན་གཞི་ལ་ཀུན་འཁོད་པ་དང༌། གཤིས་འགྱུར་བ་མེད་པ་ལ་མཚན་ཉིད་ཡེ་ཤེས་ལྔ་མ་འདྲེས་ཡོངས་རྫོགས་ཞེས་འབྱུང་བ་སོགས་རྙིང་མ་བའི་ཆོས་སྐད་ཡིན་པས་ཁུངས་མི་ཆེའོ་སྙམ་ན། གངས་ཅན་འདིར་གསང་སྔགས་སྔ་འགྱུར་གྱི་ཆོས་ཆེན་པོ་ཀུན་ལ་གྲགས་པས་གྲུབ་པ་སྙོན་དུ་མེད་ཅིང་ཚིག་དེ་རྒྱལ་བའི་རིང་ལུགས་མཆོག་དང་འགལ་བ་མ་ཡིན་ཏེ།
ཀུན་གཞི་ནི་སྤྲོས་པ་དང་བྲལ་བའི་ཟབ་མོ་སྟོང་པ་ཉིད་ཀྱི་མིང་གི་རྣམ་གྲངས་ཡིན་ལ། ཀུན་༼༡༦༽འཁོད་པ་ཞེས་པ་ནི་མི་སྟོང་པའི་འཁོར་འདས་ཀྱི་ཆོས་ཀྱི་སྤྲོས་པ་ལྟོས་བཞག་གི་དབང་གིས་ཅི་ལྟར་སྣང་ཡང་སྤྲོས་བྲལ་སྟོང་པ་ཉིད་ལས་གཞན་དུ་འཁོད་པ་མེད་ཅིང་དེ་ལྟར་འཁོད་པ་མེད་པར་ཁོང་དུ་ཆུབ་པ་ལ་ནི་འཕགས་པའི་རྣལ་འབྱོར་པ་ཞེས་ཐ་སྙད་གདགས་པར་བྱེད་ལ། གཤིས་འགྱུར་མེད་ཀྱང་དེ་ལྟ་བུའི་ཁོང་དུ་ཆུབ་བྱ་དང་ཆུབ་བྱེད་ལ་ཐར་པ་ནོར་བ་ཟད་པ་ཙམ་ལས་གཞན་དུ་བཅོས་བསྒྱུར་གྱིས་རྟེན་འབྲེལ་གྱི་ཆོས་ཉིད་བསྒྱུར་དུ་མེད་པའི་དོན་ཡིན་ལ། ཡེ་ཤེས་ལྔ་མ་འདྲེས་ཡོངས་རྫོགས་བྱ་བའང་གདུལ་བྱ་གཞན་སྣང་ལ་སེམས་ཅན་གྱི་རྣམ་ཤེས་ཚོགས་དྲུག་མ་འདྲེས་པར་ཡོད་པ་ལྟར་སངས་རྒྱས་ལའང་ཡེ་ཤེས་ལྔ་སོ་སོར་མ་འདྲེས་ཤིང་ཡོངས་སུ་རྫོགས་པ་ཞེས་གསལ་བ་རབ་ཀྱི་མཐར་ཕྱིན་པའི་དོན་ཡིན་པས། ཁྱེད་ཅག་ཆོས་ཀྱི་གཏམ་འདི་ལ་ཅིས་སྡང་བས་བཞུགས། དེས་ན་སྐུ་གསུམ་ལམ་བྱེད་ཀྱི་ཆོས་འདི་རྒྱ་གར་ནུབ་ཕྱོགས་ཀྱི་པཎ་ཆེན་བཛྲ་ཀུ་མཱ་ར་ཞེས་ཨོ་རྒྱན་པདྨ་༼༡༧༽འབྱུང་གནས་ཉིད་དང་རྗེ་བཙུན་ཏི་པུ་པ་དང་རས་ཆུང་པ་དཔོན་སློབ་ལས་ཀྱང་བརྒྱུད་པ་ལས་རྗེ་བཙུན་དེ་དག་ཀྱང་རིན་པོ་ཆེ་ཀརྨ་པཀྴི་ཉིད་ལས་སྤྲུལ་པ་དང་ཡང་སྤྲུལ་ཉིང་སྤྲུལ་ལས་གཞན་མ་ཡིན་ཏེ། ཀརྨ་པཀྴི་ཉིད་ཀྱི་སྐུ་སྐྱེ་བ་སྔ་མ་གྲུབ་ཆེན་ཉག་སེ་དང་དེའི་སྐྱེ་བ་སྔ་མ་རས་ཆུང་པར་གྱུར་པ་ཡིན་ལ། དེས་ན་གྲུབ་ཆེན་རིན་པོ་ཆེས། ང་ལན་རེ་ས་ར་ཧ་པ་ཡིན། ། ལན་རེ་པདྨ་འབྱུང་གནས་ཡིན། །
ལན་རེ་སྣང་བ་མཐའ་ཡས་ཡིན། ། ལན་རེ་ཁྲོ་བོ་རྟ་མགྲིན་ཡིན། ། ཞེས་གསུངས་པའི་ཕྱིར་རོ། ། དེ་ཕྱིན་ཆད་དུ་ཆོས་ཚུལ་འདི་ཇི་ལྟར་བརྒྱུད་པ་ནི། རྗེ་ཀརྨ་པ་ལ་གྲུབ་ཐོབ་མཉན་རས་དང་ཨཽ་ཊྱན་པ་གཉིས་ཀྱིས་བཀའ་དྲིན་ནོད་ནས་དེ་ལ་རྗེ་རང་བྱུང་རྡོ་རྗེ། དེ་ལ་རྟོགས་ལྡན་མགོན་རྒྱལ་བ་དང་རྒྱལ་བ་གཡུང་སྟོན་གྱི་བཀའ་དྲིན་ནོད་ནས་རྗེ་རོལ་པའི་རྡོ་རྗེ། མཁའ་སྤྱོད་དབང་པོ། རྗེ་དེ་བཞིན་གཤེགས་པ། རིན་ཆེན་བཟང་པོ། རྗེ་མཐོང་བ་དོན་ལྡན།
དེ་ལ་འཇམ་དཔལ་བཟང་པོ་དང་དཔལ་༼༡༨༽འབྱོར་དོན་གྲུབ་ཀྱིས་བཀའ་དྲིན་ནོད་དོ། ། དེ་ལ་རྗེ་ཆོས་གྲགས་རྒྱ་མཚོ། དེ་དག་གི་སྐུའི་ཡོན་ཏན་མཐའ་དག་ཀྱང་གོང་དུ་བརྗོད་པ་ལས་གཞན་དུ་སྨོས་མི་དགོས་ཏེ། བླ་མ་དེ་ཐམས་ཅད་ཀྱང་ཆོས་དབྱིངས་ཡེ་ཤེས་གཅིག་གི་རོལ་པའི་བརྒྱུད་པ་ཁོ་ནར་གྲུབ་ལ། ཁྱད་པར་རྗེ་ཆོས་གྲགས་རྒྱ་མཚོའི་སློབ་མ་དུ་མ་ལས་རྗེ་སངས་རྒྱས་མཉན་པ་གྲུབ་མཆོག་ནི་གྲུབ་ཐོབ་ཆེན་པོ་མྲྀ་ཏི་ཏི་ཛྙཱ་ནའི་ཐུགས་རྒྱུན་བར་མ་ཆད་པ་ཡེ་ཤེས་ཀྱི་སྐུ་ཅན་བདེ་བར་གཤེགས་པ་མཐའ་དག་གི་གསང་བའི་སྙོམས་འཇུག་ལ་རྗེས་སུ་རོལ་པའི་རྣལ་འབྱོར་པ་ཆེན་པོ་སྟེ། དེའི་ཞབས་ཀྱི་པདྨར་བདག་མི་བསྐྱོད་རྡོ་རྗེ་ཞེས་བྱ་བས་ཀྱང་དངོས་པོ་ཀུན་གྱིས་འདུད་ཅིང་ཕྱག་འཚལ་བར་བགྱིས་པ་ཡིན་ནོ། ། གཉིས་པ། ཇི་ལྟར་བརྒྱུད་པའི་དམ་པའི་ཆོས་ལ་བློ་རིམ་གྱིས་སྦྱངས་ནས་ལམ་གྱི་རྟེན་ལ་སྦྱོར་བ་དང༌། བློ་འབྱོངས་པའི་ལམ་དངོས་ལ་སྦྱོར་བ་དང༌། བློའི་བྱེད་པ་རྫོགས་ནས་ལམ་གྱི་འབྲས་བུ་མཐར་ཐུག་བཤད་པའོ། །
དང་པོ་ནི། རང་ཅག་༼༡༩༽སེམས་ཅན་ཐམས་ཅད་བདེ་འགྲོ་དང་ཐར་པ་དང་ཐམས་ཅད་མཁྱེན་པའི་བར་གྱི་བསྟན་པའི་གོ་ཐམས་ཅད་རང་རྒྱུད་ལ་བཀག་བྱེད་ནི་འཇིག་རྟེན་ཆོས་བརྒྱད་ཁོ་ན་དོན་དུ་གཉེར་བས་ཕལ་ཆེར་མི་དགེ་བཅུ་ལ་སྤྱོད་ཅིང༌། ཡང་ཚེ་འདི་དང་ཕྱི་མའི་བདེ་བའི་ཆེད་ཀྱི་སྦྱིན་པ་དང་ཚུལ་ཁྲིམས་དང་ཐོས་བསམ་སྒོམ་སྒྲུབ་ཀྱི་དགེ་བ་ཅུང་ཟད་བསག་རློམ་ཡང་ཚེ་འདིའི་རྙེད་པ་དང་བདེ་བ་དང་སྙན་པ་དང་བསྟོད་པ་འདོད་ཅིང་དེའི་བཟློག་ཕྱོགས་མི་འདོད་པའི་ཆེད་དུ་བྱས་ན་ཆོས་ལྟར་བཅོས་པའི་ཕྱིར་སྦྱིན་སོགས་སྤྱད་པའི་འབྲས་བུས་བདེ་འགྲོ་སོགས་ཀྱི་ལམ་ཡང་དག་པའི་དགེ་བར་མི་འགྱུར་ཏེ། བསམ་པ་མ་དག་པས་ཆུད་གཟན་པར་བྱེད་པའི་ཕྱིར། ཇི་སྐད་དུ། འཇིག་རྟེན་མཁྱེན་པ་རྙེད་དང་མ་རྙེད་དང༌། ། བདེ་དང་སྡུག་བསྔལ་སྙན་དང་མི་སྙན་དང༌། ། བསྟོད་སྨད་ཅེས་བགྱིད་འཇིག་རྟེན་ཆོས་བརྒྱད་པོ། ། བདག་གི་ཡིད་ཡུལ་མིན་པར་མགོ་སྙོམས་མཛོད། ། ཅེས་གསུངས་པའི་ཕྱིར།
ཚེ་འདིའི་བདེ་བ་མནོག་ཆུང་ཡེ་མེད་པ། འཁོར་བ་དང་ངན་སོང་གི་རྒྱུ་ཡིན་པས་དེ་ལ་ཆགས་པ་དམྱལ་མེ་ལ་ཆགས་པ་ལྟ་བུའི་བློ་སྐྱེ་ནས། ༼༢༠༽དེའི་ཆེད་དུ་སྒོ་གསུམ་གྱི་བྱ་བ་རྨི་ལམ་ཙམ་དུ་ཡང་མི་བྱེད་པའི་བྱ་བྲལ་ཞིག་ལག་ཏུ་མ་ལོན་ན། ཆོས་བྱེད་པ་སྐད་དུ་བྱས་སོ་ཅོག་དོན་མེད་པའི་ལས་སུ་འགྲོ་བས་དང་པོར་འདི་རྒྱུད་ལ་ཅི་སྐྱེར་བསླབ་པར་བྱའོ། ༈ །འོ་ན་ཚེ་འདིའི་བདེ་བ་སོགས་ལོངས་སྤྱོད་ཀྱིས་འབྱོར་ན་དེ་མི་འཆི་བར་གཏན་དུ་སྤྱད་ལོང་ཡོད་པ་ཞིག་ཡིན་ན་དེ་སྒྲུབ་ཏུ་རིགས་ཀྱང༌། དེ་ཇི་ལྟར་བསྒྲུབས་ཏེ་འཇིག་རྟེན་གྱི་བདེ་བ་ཡོད་དགུ་ཅོག་འབྱོར་ཀྱང༌། དེ་ལོངས་སྤྱོད་དུ་བྱར་མེད་པར་ངེས་པར་འཆི་ཐག་ཆོད་པས་ཚེ་འདི་བདེ་བ་སོགས་གང་དགའ་བར་གྱིས་ཤིག ། ལས་ཉོན་དབང་གིས་སྐྱེ་འཆིའི་ཀློང་དུ་ཆུད། ། གང་ནས་བསམས་ཀྱང་ངེས་པར་འཆི་འགྱུར་བས། ། སྡོད་ཚིས་བྱེད་པའི་བདེ་སོགས་སྒྲུབ་སླད་དུ། །
ཟ་འཐུང་གཉིད་ལོག་ལེ་ལོར་བསྡོད་ཕོད་དམ། ༈ །ངེས་པར་འཆི་ཡང་མྱུར་དུ་མི་འཆི་སྙམ་ན་མ་ཡིན་ཏེ། དེང་སང་འདིར་སྐྱེས་དུས་མིན་འཆི་བ་སྟེ། ། རྒན་གཞོན་མ་ལྟོས་རླུང་ནང་མར་མེ་ལྟའི། ། ཚེ་སྲོག་འདི་ལ་དབུགས་ཀྱི་དབྱུང་༼༢༡༽རྔུབ་ཙམ། ། རང་དབང་ཐོབ་པའི་ཁོམ་སྐབས་ཅི་ལྟར་འདུག ༈ །དེ་ལྟར་མྱུར་དུ་འཆི་ན་ཚེ་སྔ་མའི་ལས་ངན་གྱིས་བསགས་པ་ཅུང་ཟད་ཙམ་ཡང་མ་བྱང་ལ། ཚེ་འདིར་བདེ་འགྲོ་ཙམ་ཐོབ་པའི་དགེ་བ་གཙང་སིང་བ་སྣ་གཅིག་ཀྱང་མེད་པར། ཚེ་འདིར་བསགས་པའི་མི་དགེ་བ་ཚད་བཟུང་མེད་པར་སྤྱད་པ་ལས་སྣ་གཅིག་ཙམ་ཡང་བཤགས་ཏེ་མ་བྱང་བར་དཔག་ཆེན་གྱི་མདའ་ལྟར་ཕྱིར་ལྡོག་མེད་པར་ངན་སོང་དུ་འགྲོ་བ་འདི་ཅིས་ཀྱང་བཟོད་གླགས་ག་ལ་ཡོད། བདག་གིས་བདག་གི་ཆེད་དང་མཛའ་བ་དང༌། །
མི་མཛའི་དོན་དུ་སྡིག་པ་འབྱམས་ཀླས་བསགས། ། དེ་ནང་སྣ་གཅིག་ཙམ་ཡང་མ་སྦྱངས་པར། ། འཆི་དུས་བབ་པོ་ཐབས་ཀྱིས་བཟློག་མ་ཐུབ། ༈ །འོ་ན་སྡིག་པ་སྦྱང་བ་དང་དགེ་བ་བསག་པ་སོགས་ག་ལེ་སྒྲུབ་པར་བྱ་བས། ལོང་ཡོད་པར་སོས་དལ་གྱིས་སྒྲུབ་སྙམ་ན་དེ་ལྟའི་བྱ་བ་སྒྲུབ་སྙམ་པ་ཡིད་བཞིན་མཐར་མི་ཕྱིན་ཏེ། དེང་བྱ་སང་བྱའི་ངང་ལ་མི་ཚེ་ཡལ། ། ལོང་སྐབས་ཡོད་དུས་ཤེས་བྱ་༼༢༢༽ཟད་མེད་ཀྱི། ། ཡུལ་ལ་གཡེང་བས་གཏན་གྱི་འདུན་མ་མཆོག ། གལ་ཆེན་བྱ་བ་ཕྱི་ཤོལ་ངང་དུ་ཤོར། ༈ །འོ་ན་ཚེ་འདིའི་བདེ་འབྱོར་སྒྲུབ་པ་དོན་མེད་ཅིང་ལོངས་སྤྱོད་བྱར་མེད་པར་འཆི་ན།
འཆི་བ་ཕན་ཆད་ལ་བདག་ལ་གང་གིས་ཕན་སྙམ་ན། རང་གཞན་ལ་གནོད་འཚེ་ལས་བཟློག་ཕན་པ་སྒྲུབ་པའི་དམ་ཆོས་ལས་གཞན་གང་གིས་ཀྱང་མི་ཕན་ཏེ། ལས་ཀྱི་འབྲས་བུ་སྲོག་དབུགས་ཆད་པ་ན། ། ལོངས་སྤྱོད་མཛའ་བཤེས་གང་ཡང་རྗེས་མི་འགྲོ། ། རང་གི་དགེ་དང་མི་དགེ་རྗེས་འབྲང་བས། ། དེ་དུས་དགེ་ལས་ཕན་པའི་ཆོས་གཞན་ཅི། ༈ །འོ་ན་ད་ལྟའི་མི་ལུས་འདི་ནས་ཤི་འཕོས་ཀྱང་བཏུབ་སྐྱེ་བ་ཕྱི་མ་ཕན་དུ་རང་གིས་སྡིག་པ་སྤངས་དགེ་བ་སྤྱད་དུ་བྱར་ཡོད་སྙམ་ན། ཡོད་པ་མ་ཡིན་ཏེ། རང་རེ་དིང་སང་མི་དགེ་བ་བཅུ་ལ་སྲོག་དང་བདོས་ནས་སྤྱོད་པ་ལ་འཚེར་བག་མེད་ལུགས་ཀྱིས་མི་ལུས་ཙམ་པོ་བ་འདི་ད་ལན་ཙམ་མ་གཏོགས། སྐྱེ་བ་ཕྱི་མ་ཕན་གཏན་མི་རྙེད་པ་དེ་ལྟ་བུར་སྣང་༼༢༣༽བའི་ཕྱིར་ཏེ།
མི་དགེ་སྤྱོད་པ་དར་དྲག་རྒྱུན་རིང་བ། ། ཆུ་བོ་ལྟ་བུར་ཉིན་མཚན་བར་མ་ཆད། ། སྤྱད་ལུགས་འདི་ལྟས་ད་ནི་མཐོ་རིས་སུ། ། སྐྱེ་བ་སྲིད་དམ་དགེ་རྩ་ཆད་ཀྱི་དོགས། ༈ །འོ་ན་རང་བྱས་ཀྱི་དགེ་མི་དགེ་རང་རྒྱུད་ཀྱི་རྗེས་སུ་འབྲང་ངེས་མེད་དེ། ལས་བསག་པ་པོ་དང་འབྲས་བུ་མྱོང་བ་པོ་དུས་སྔ་ཕྱི་ཐ་དད་པ་ལས། ཆུད་འཛའ་བ་ངན་དྲེད་ལ་ལས་འབྲས་བུ་མྱོང་མི་དགོས་པར། འབྲས་བུ་ཆུད་ཟ་བར་འགྱུར་བ་སྲིད་དམ་སྙམ་ན་མ་ཡིན་ཏེ། དངོས་པོར་ལྟ་བའི་དངོས་པོ་རྒྱུ་འབྲས་ལ་དངོས་པོ་སྟོབས་ཞུགས་ཀྱི་ཟག་བཅས་ལ་དགེ་མི་དགེའི་རྒྱུ་འབྲས་གཏན་བསླུ་མི་སྲིད་པའི་ཕྱིར་ཏེ། ཡང་དག་མིན་རྟོག་གི་མ་རིག་པའི་རྟེན་འབྲེལ་བཅུ་གཉིས་ཀྱི་འཕེན་འགྲུབ་སུས་ཀྱང་བཅད་པར་མི་ནུས་པ་ལས་འབྲས་ཀུན་རྫོབ་པའི་དངོས་སྟོབས་ལ་ཞུགས་པའི་ཕྱིར།
རང་གིས་ཐོག་མ་མེད་ནས་བསགས་པའི་ལས། ། བསྐལ་པ་གྲངས་མེད་དུ་མས་ཆོད་ན་ཡང༌། ། འབྲས་བུ་ཆུད་ཟའི་གནས་སྐབས་མི་སྲིད་པར། ། དུས་ལ་བབ་ཚེ་ཡོལ་༼༢༤༽ཐབས་སུ་ཡིས་ཡོད། ༈ །འོ་ན་ཟག་བཅས་འཁོར་བའི་དགེ་མི་དགེ་དེ་ཇི་ལྟ་བུ་ཞེ་ན། མི་དགེ་བ་ནི་འབྲས་བུ་ཡིད་དུ་མི་འོང་བ་འབྱིན་པར་བྱེད་པའི་ལས་ཏེ། མི་དགེ་བ་བཅུ། མཚམས་མེད་པ་ལྔ། དེ་དང་ཉེ་བ་ལྔ། དམ་པའི་ཆོས་སྤངས་པ།
གང་ཟག་དང་ཆོས་དམ་པ་རྣམས་ལ་མ་གུས་ཤིང་ཁྱད་དུ་གསོད་པས་བརྙས་པ་ལ་སོགས་པ་དང༌། ཁྱད་པར་སྡོམ་པ་གསུམ་དང་འགལ་བའི་ཉེས་ལྟུང་རྣམས་ཡིན་པས་དེའི་རྣམ་སྨིན་གྱི་འབྲས་བུ་ནི། ངན་སོང་གསུམ་གྱི་འགྲོ་བར་སྐྱེ་ལ། ལས་དེའི་འབྲས་བུ་ཟད་ནས་བརྒྱ་ལ་ལན་གཅིག་ལྷ་མིའི་ནང་དུ་སྐྱེས་ནའང་དབང་གི་འབྲས་བུ་སྣོད་ཀྱི་འཇིག་རྟེན་ལ་སྨིན་པར་འགྱུར་ཏེ། ས་གཞི་ཚེར་མ་སྡོང་དུམ་གྱིས་གང་བ་དང༌། འཁྲུག་པ་མོད་པ་སོགས་སུ་སྐྱེ་བ་དང༌། མྱོང་བ་རྒྱུ་མཐུན་སྲོག་གཅོད་པ་ཚེ་ཐུང་ནད་མང་བ་ལ་སོགས་པ་རང་གི་མྱོང་བ་དང༌། བྱེད་པ་རྒྱུ་མཐུན་ནམ་དབང་གི་འབྲས་བུ་ནི་མི་དགེ་བ་དེ་དག་བྱེད་པར་སྤྲོ་ཞིང་དགའ་ལ་ངང་གི་འཇུག་པ་ལ་མཐུ་དང་ལྡན་པའོ། ། དེ་ལྟ་བུའི་དགེ་བ་དང་མི་དགེ་བའི་༼༢༥༽རྒྱུ་འབྲས་ཀྱི་བླང་དོར་ལ་ཐོས་བསམ་སྒོམ་པའི་མྱོང་བ་ཁྱད་པར་ཅན་ཐོན་ན། ཆོས་དེ་རྒྱུད་ལ་སྐྱེས་པའི་རྟགས་སུ་རང་ངན་སོང་དུ་མ་སྐྱེས་ཤིང་ལྷ་མིར་སྐྱེས་ཀྱང་མི་དགེ་བའི་འབྲས་བུ་མ་སྨིན་ན་དེས་ཆོག་གི །
ཚེ་འདིའི་བདེ་བས་ཅི་བྱེད་དེ། ཚེ་འདིའི་བདེ་འབྱོར་ལ་ལྟོས་ན་ཁམས་གསུམ་ཐམས་ཅད་ཀྱི་བདེ་སྙན་ཅི་འདྲ་ཞིག་འདུག་ན་ཡང་དེ་གང་ཡིན་སྙམ་ནས་མི་དགེ་བའི་རྒྱུ་འབྲས་ལ་དམྱལ་དོང་དངོས་སུ་མཐོང་བ་ལྟར་ངེས་པའི་མྱོང་བ་འདྲེན་ལ། འཆི་བ་དང་ལས་འབྲས་བསྒོམས་པས་ཚེ་འདིའི་འདོད་པ་དང༌། སྡིག་པའི་ཉེས་དམིགས་བསམས་ཤིང་དྲན་པ་ན་ལུས་ཀྱི་ཟུངས་ཤོར། སེམས་བརྒྱལ་ཁ་ནས་ཁྲག་དྲོན་མོ་སྐྱུག་པ་ཙམ་དུ་དངངས་ནས་མཐོ་རིས་ཀྱི་བདེ་བ་ལ་འདོད་པ་དང༌། དགེ་བ་བཅུའི་འབྲས་བུ་ལ་ཡིད་ཆེས་པ་ནི་ཚེ་འདི་ལ་བློ་ལོག་པ་ཡིན་ཏེ། འདི་ལྟའི་བསམ་སྦྱོར་ལག་ཏུ་ལོངས་ན་ཚེ་བློས་བཏང་གི་ཁྲིད་ཚར་བ་ཞེས་བྱ་སྟེ། ཚེ་འདིའི་རྣམ་པར་རྟོག་པའམ། མི་འཆི་བའི་རྣམ་པར་རྟོག་པའི་མཚམས་ཆེན་པོ་བཅད་པའམ། ཆོད་པ་ན་ཚེ་འདི་བློས་བཏང་༼༢༦༽བའི་བྱ་བྲལ་ཞེས་པའི་གྲངས་སུ་འགྲོ་བ་ཡིན་ནོ། །
མི་དགེ་བཅུ་ཡི་ལས་ཀྱི་འབྲས་བུ་ལས། ། མི་ཁོམ་ངན་སོང་གནས་སུ་སྐྱེ་ངེས་པས། ། སྡུག་བསྔལ་དར་དྲག་ཡུན་རིང་མྱོང་བ་ལས། ། ཤེས་ལྡན་སུ་ཞིག་བཟོད་པའི་སྐབས་ཡོད་དམ། ། འོ་ན་མི་དགེ་བ་བཅུ་སྤོང་བ་དང༌། དགེ་བ་བཅུ་སྒྲུབ་པ་དང༌། དེ་ལས་ལྷག་པའི་མི་གཡོ་བའི་དགེ་བའི་ལས་ཙམ། ཕྱི་རོལ་པས་ཀྱང་སྒྲུབ་པས་ཕྱི་རོལ་པ་དག་སྲིད་རྩེའི་བར་འགྲོ་བ་ཡོད་པས་ཕྱི་རོལ་པའི་སྟོན་པའི་རྗེས་སུ་འབྲངས་ནས་ཟག་བཅས་ཀྱི་དགེ་བ་སྒྲུབ་པས་ཆོག་སྙམ་ན་མ་ཡིན་ཏེ། ཕྱི་རོལ་པ་དག་ནི་ཡིད་ཀྱི་མི་དགེ་བ་གསུམ་གྱི་སེམས་པའི་ལས་ཀྱིས་ཀུན་ནས་བསླངས་ཏེ་ལུས་ངག་ཡིད་གསུམ་གྱི་བསམ་པའི་ལས་ཀྱིས་འདོད་པ་དང༌། ཁམས་གོང་འོག་གི་དགེ་བ་བསྒྲུབས་ཀྱང་སངས་རྒྱས་ཀྱི་བསྟན་པ་སྒྲུབ་པར་ནུས་པའི་རྟེན།
ལྷ་མིའི་ལུས་སེམས་དལ་འབྱོར་ཁྱད་པར་ཅན་ཐོབ་པར་མི་ནུས་པའི་ཕྱིར་ཏེ། འཁོར་བའི་བདེ་བ་ལ་བརྣབ་སེམས་ཀྱིས་ཆགས་ཏེ། དེ་མ་ཐོབ་པ་ལ་གནོད་སེམས་ཀྱིས་སྡང༌། དེས་ཀུན་ནས་བསླངས་༼༢༧༽པའི་ལས་དགེ་བ་དེ་ཁོ་ན་ཐར་པའི་ལམ་དུ་བལྟ་བ་ལས། གཞན་ཐར་པའི་ལམ་དུ་མི་རྟོགས་པའི་ལོག་ལྟ་ཉིད་ཀྱི་ཕྱིར། ཆོས་འདི་པ་ལས་ཕྱི་རོལ་ཏུ་གྱུར་པའི་དགེ་བའི་ལམ་ནི་རྣམ་པར་གྲོལ་བའི་འཇུག་ངོགས་མ་ཡིན་པས་སྟོན་པ་དང༌། བསྟན་པ་དེ་དག་གི་རྗེས་སུ་འབྲང་བར་མི་བྱ་སྟེ། རང་ཉིད་འཁོར་བའི་སྐྱོན་ལ་ཡོན་ཏན་དུ། ། བལྟ་ཞིང་སྡུག་བསྔལ་གནས་ལ་བདེར་བལྟ་བའི། ། སྟོན་དང་བསྟན་པའི་ལམ་གྱིས་གནས་སྐབས་དང༌། །
མཐར་ཐུག་འགར་ཡང་ཕན་བདེ་ཅང་སྟེར་རམ། ༈ །འོ་ན་མུ་སྟེགས་བྱེད་ཀྱི་དགེ་འབྲས་ལྷ་མིའི་ལུས་ཙམ་པོ་བ་ཐོབ་ན་དེར་ཡང་དགེ་བའི་འབྲས་བུའི་བདེ་འབྱོར་འདུག་པ་དེ་ཐོབ་པ་དོན་མེད་དམ་སྙམ་ན། དེའི་བདེ་འབྱོར་ཅུང་ཟད་ཙམ་མྱོང་བ་ན་སྔོན་ལོག་པར་ལྟ་བ་ལ་གོམས་པའི་རྒྱུ་མཐུན་གྱི་འབྲས་བུའི་ལས་འབྲས་སོགས་ལ་ཕྱིན་ཅི་ལོག་ཏུ་ལྟ་བའི་ལས་རྒྱ་ཆེར་བསོག་པས་ལས་དེའི་འབྲས་བུའི་བདེ་འབྱོར་ཅུང་ཟད་༼༢༨༽ཙམ་གྱིས་ཁེ་མེད་པར་ལོག་པའི་བཤེས་གཉེན་གྱི་དབང་དུ་སོང་བས། སངས་རྒྱས་ཀྱི་བསྟན་པ་དང་མི་མཇལ་བའི་ཉེན་ཆེན་པོ་ཡོད་དོ་ཞེས་དཔལ་ལྡན་ཨ་ཏི་ཤས་གསུང་ལ། དེས་ན་འདོད་པ་དང་འཁོར་བ་ལས་མི་འདའ་བའི་དགེ་བའི་རིམ་པ་ལ་ནི། ལྷའི་ཐེག་པ་དང༌། བདུད་ཀྱི་ཐེག་པ་དང༌། ཚངས་པའི་ཐེག་པ་ཞེས་མདོ་ལས་གསུངས་ལ། དེང་སང་སྒོ་གསུམ་མི་དགེ་བཅུ་ལས་ལོག་ཙམ་གྱི་དགེ་བ་ཉི་ཚེ་བ་ཙམ། བདག་གདགས་གྲོལ་གྱི་རྒྱུར་བལྟ་ཞིང་རང་གཞན་ཐམས་ཅད་ཀྱི་མཆོག་ཏུ་རློམ་པ་ནི།
ཚུལ་ཁྲིམས་བརྟུལ་ཞུགས་མཆོག་འཛིན་གྱི་ལྟ་བ་གོང་དུ་བོགས་དབྱུང་བྱེད་དེ། བདུད་ཀྱི་ལས་སུ་རིགས་པའི་ཕྱིར་ཏེ། ལས་འབྲས་དང༌། བདེན་པ་དང༌། དཀོན་མཆོག་ལ་བདེན་པ་ཡང་དག་པར་ལྟ་བའི་དགེ་བ་མེད་པར་དེ་ལས་བཟློག་པའི་འཇིག་རྟེན་གྱི་ལྷའི་རྗེས་སུ་འགྲོ་ལྡོག་ཙམ་གྱིས་མི་དགེ་བར་འདོད་པའི་ཕྱིར། སློབ་དཔོན་ཀླུ་ཞབས་ཀྱིས། གལ་ཏེ་མཐོ་རིས་ཐར་པ་མངོན་བཞེད་ན། ། ཡང་དག་ལྟ་ལ་གོམས་པ་དག་ཏུ་མཛོད། ། གང་ཟག་ལོག་པར་ལྟ་བས་ལེགས་སྤྱད་༼༢༩༽ཀྱང༌། ། ཐམས་ཅད་རྣམ་པར་སྨིན་པ་མི་བཟད་ལྡན། །
ཞེས་འབྱུང་བའི་ཕྱིར། དེས་ན་འཇིག་རྟེན་པའི་ཡང་དག་པའི་ལྟ་བ་ལམ་གྱི་རྟེན་ཕུན་སུམ་ཚོགས་པ་ཐོབ་བྱེད་ཀྱི་རྒྱུའི་གཙོ་བོ་ནི། ལས་འབྲས་དང༌། བདེན་པ་དང༌། དཀོན་མཆོག་ལ་ཡིད་ཆེས་པའི་ལྟ་བ་གང་ཡིན་པ་སྟེ། ཇི་སྐད་དུ། འཇིག་རྟེན་པ་ཡི་ཡང་དག་ལྟ། ། ཆེན་པོ་སུ་ལ་ཡོད་གྱུར་པ། ། དེ་ནི་སྐྱེ་བ་སྟོང་དུ་ཡང༌། ། ངན་འགྲོ་དག་ཏུ་ལྟུང་མི་འགྱུར། །
ཞེས་འབྱུང་ངོ༌། ། འོ་ན་སངས་རྒྱས་ཀྱི་བསྟན་པ་སྒྲུབ་ནུས་ཀྱི་ལུས་སེམས་ཀྱི་རྟེན་ཁྱད་པར་ཅན་སྒྲུབ་པར་བྱེད་པའི་ཟག་བཅས་ཀྱི་དགེ་བ། སངས་རྒྱས་ཀྱི་ལམ་དུ་འགྲོ་བའི་ཚུལ་ལ་ཇི་ལྟར་བསླབ་པར་བྱ་སྙམ་ན། སྦྱིན་ཚུལ་སོགས་ཀྱི་དགེ་བའི་རྩ་བ་གང་ལ་བསླབ་ནའང་དཀོན་མཆོག་གསུམ་ལ་སྐྱབས་སུ་འགྲོ་ཞིང༌། དེའི་རྗེས་སུ་བསྟན་པའི་དགེ་བ་ལ་སྤྱད་ན་ངེས་ལེགས་ཀྱི་རྒྱུར་འགྱུར་ལ། དེ་ལས་གཞན་དུ་ངེས་ལེགས་ཀྱི་རྒྱུར་མི་འགྱུར་བས། ཇི་སྐད་དུ། བསྙེན་གནས་ཀུན་ལ་ཡོད་མོད་ཀྱང༌། ། སྐྱབས་སུ་མ་སོང་བ་ལ་མེད། ། ཅེས་འབྱུང་བས།
སྐྱབས་འགྲོའི་རྒྱུ་ནི། ༼༣༠༽ཕྱི་རོལ་པའི་ལྟ་བ་ལས་ལོག་ངེས་པ་དང༌། རང་འཁོར་བ་དང་ངན་སོང་གི་སྡུག་བསྔལ་ལ་འཇིགས་ངེས་པ་དང༌། རྣམ་པ་ཐམས་ཅད་མཁྱེན་པའི་སངས་རྒྱས་ཀྱི་ཡོན་ཏན་ལ་ཡིད་ཆེས་པའི་ངེས་པ་སྟེ་བློ་དེ་གསུམ་རྒྱུད་ལ་སྐྱེས་པ་ན་སྐྱབས་སུ་འགྲོ་བ་མཐུན་མོང་བ་ཙམ་རྒྱུད་ལ་སྐྱེ་རུང་གི་ཐུན་མོང་དང་ཐུན་མོང་མིན་པ་ནི། མཐུན་མོང་བ་སྐྱེས་བུ་ཆུང་འབྲིང་གི་ལམ་གྱི་རྟེན་བྱེད་པའི་སྐྱབས་འགྲོ་དང་ཐུན་མོང་མིན་པ་སྐྱེས་བུ་ཆེན་པོའི་ལམ་གྱི་རྟེན་བྱེད་པའི་སྐྱབས་འགྲོ་ཡིན་ལ། དེས་ན་འཇིགས་པ་དང་སྐྱེལ་མ་ལྟ་བུའི་བློ་སྐྱེས་ན་སྐྱབས་འགྲོ་མཚན་ཉིད་པར་འགྱུར་ཏེ། འཇིགས་པའི་བློ་མ་སྐྱེས་ན་སྐྱབས་སུ་འགྲོ་བྱ་རྫུན་གྱི་ཚིག་ཏུ་འགྱུར་བའི་ཕྱིར། འོ་ན་སྐྱབས་འགྲོ་རང་གི་ངོ་བོ་ནི་ཇི་ལྟར་འཇིགས་པས་དཀོན་མཆོག་གསུམ་ལ་སངས་རྒྱས་ལ་ལམ་སྟོན་པ་པོ། ཆོས་ལ་ལམ། དགེ་འདུན་ལ་ལམ་སྒྲུབ་པའི་གྲོགས་སུ་སྟོན་པ་གསུམ་པོ་དང་འབྲལ་བ་མེད་པར་སྐྱབས་སུ་འཛིན་པ་ཡིན་ལ་སྐྱབས་འདི་ལྟ་བུ་ཞིག་ལ་སྐྱབས་སུ་སོང་ན་འཇིགས་སྐྱོབས་དང༌།
ལེགས་སྨོན་གྱི་དགེ་བའི་རྩ་བ་བྱས་པ་ཐམས་ཅད་ཀྱང་རིམ་གྱིས་ངེས་ལེགས་ཀྱི་ལམ་དུ་འགྱུར་བ་ཡིན་ཏེ། རྟེན་གྱི་༼༣༡༽སྟོབས་ཀྱིས་དགེ་བ་ཐམས་ཅད་འཁོར་བ་དང་ངན་སོང་དང་ཚེ་འདིའི་སྡུག་བསྔལ་སོགས་ལས་སྐྱོབ་པའི་ནུས་མཐུ་དང་ལྡན་པའི་ཕྱིར། ཇི་སྐད་དུ། འཚེ་བ་དག་ནི་ཐམས་ཅད་དང༌། ། ངན་སོང་དང་ནི་ཐབས་མིན་དང༌། ། འཇིགས་ཚོགས་ཐེག་པ་དམན་པ་ལས། ། སྐྱོབ་ཕྱིར་སྐྱབས་ཀྱི་དམ་པར་འདོད། ། ཅེས་འབྱུང་ལ། སྐྱབས་འགྲོ་རྣལ་མ་ཞིག་རྒྱུད་ལ་སྐྱེས་ན་སྲོག་ལ་བབ་ཀྱང་མི་དགེ་བཅུ་སོགས་ཀྱི་སྡིག་པ་མི་སོག་ཅིང་སྔར་བསགས་པ་སྟོབས་བཞིས་ཟད་པར་བྱས་ནས་ད་ཕན་མི་བྱེད་པའི་སྡོམ་པ་ནོད་དེ། ཉིན་མཚན་ལོང་མེད་པར་དགེ་བ་བཅུ་ལ་འབད་པ་ཞིག་ཡོང་བས་སྐྱབས་འགྲོའི་བསླབ་བྱ་ལ་མི་སློབ་ཀ་མེད་དུ་འོང་བ་ཡིན་པས།
དེ་ལྟ་བུའི་སྒོ་ནས་སྐྱབས་སུ་སོང་ན་དཀོན་མཆོག་ཐུགས་རྗེ་ཅན་གྱི་ཐུགས་རྗེས་སྐྱོབ་པར་ནུས་པ་ཡིན་ལ། དེ་ལྟར་མི་སྒྲུབ་པར་སྐྱབས་སུ་མཆིའོ་ཞེས་ཅི་ཙམ་བརྗོད་ཀྱང་དཀོན་མཆོག་ཐུགས་རྗེ་ཅན་གྱིས་སྐྱོབ་པར་ནུས་པ་མ་ཡིན་ཏེ། དཀོན་མཆོག་གི་ཕྱག་གིས་ཙིར་གྱིས་བཟུང་ནས་སྐྱོབ་མི་ནུས་པའི་ཕྱིར། དེ་ལ་ཇི་ལྟར་སྐྱབས་སྐྱེལ་དུ་འགྱུར་ཚུལ་ནི། ཐོག་མེད་ཀྱི་སྡུག་བསྔལ་ཐམས་ཅད་ཚེ་འདི་འབའ་ཞིག་དོན་དུ་གཉེར་བ་ལས་བྱུང་བས་དེ་ལ་འཆི་བ་༼༣༢༽རྗེས་སུ་དྲན་པས་སྐྱོབ། ངན་སོང་གི་སྡུག་བསྔལ་ལ་ལས་རྒྱུ་འབྲས་སྒོམ་པའི་བླང་དོར་གྱིས་སྐྱོབ། འཁོར་བ་མཐའ་དག་གི་སྡུག་བསྔལ་ལ་སྐྱེས་བུ་འབྲིང་གི་ལམ་བསླབ་པ་གསུམ་ཚུལ་བཞིན་ཉམས་སུ་བླངས་པས་སྐྱོབ། ཐེག་དམན་ལ་སྐྱེས་བུ་ཆེན་པོའི་ཐབས་ཤེས་མ་ནོར་བ་ཉམས་སུ་བླངས་པས་སྐྱོབ་སྟེ། དེ་ལྟར་སྐྱོབ་པར་བྱེད་པ་ལའང་དགེ་བའི་བཤེས་གཉེན་གྱིས་དེ་ལྟར་བརྡའ་སྤྲད་ནས་སྒྲུབ་པར་བྱེད་པ་ནི་སྐྱོབ་པར་བྱེད་བཞིན་པ་ཡིན་ལ། རྒྱུད་ལ་ཚུལ་ཇི་ལྟ་བ་བཞིན་སྐྱེས་ཙ་ན་སྐྱབ་པ་ཉིད་ཡིན་ནོ། །
འདི་ལྟ་བུའི་སྐྱབས་ལ་བརྟེན་ནས་དགེ་སྡིག་ལ་བླང་དོར་བྱེད་པ་ལ་དད་པ་ཅན་ཟེར་བ་ཡིན་གྱི། དེ་ལས་གཞན་དུ་དཀོན་མཆོག་གསུམ་གྱི་རྟེན་ཟང་ཟིང་ཙམ་གྱིས་མཆོད་ཅིང་དཀོན་མཆོག་གི་རྟེན་ལ་ཟང་ཟིང་གིས་མི་མཆོད་པ་ལ་གནོད་འཚེ་སྣ་ཚོགས་བསྐྱལ་ནས་དཀོན་མཆོག་གསུམ་གྱི་རྟེན་ལའང་རང་གིས་བདག་ཏུ་བཟུང་བ་ལ་གཅེས་སྤྲས་བྱེད་ཅིང་རང་གིས་བདག་ཏུ་མི་འཛིན་པའི་དཀོན་མཆོག་དང་དེའི་རྟེན་ཐམས་ཅད་རྡུལ་དུ་རློག་པར་བྱེད་པ་ལ་དེང་སང་གངས་ཅན་གྱི་ལྗོངས་འདིར་མཆོད་གནས་སམ་སྦྱིན་བདག་ཁྱིམ་པའམ་རབ་བྱུང་གང་ཡིན་ཀྱང་རུང་དད་པ་ཅན་ཞེས་བརྗོད་པ་འདི་ནི་བདུད་ཀྱིས་བྱིན་གྱིས་༼༣༣༽བརླབས་པའི་མཐུ་ལས་ཡིན་ཏེ། དེ་ལྟར་བྱེད་པ་ནི་མངོན་མཐོ་ངེས་ལེགས་ཀྱི་རྒྱུ་འབྲས་ལ་དད་པ་ཅུང་ཟད་ཙམ་ཡང་མེད་པར་མངོན་སུམ་ཉིད་དུ་རྟགས་སུ་བསྟན་པར་སྣང་བའི་ཕྱིར། འོ་ན་དད་ཅན་དེ་ཇི་ལྟ་བུ་ཞིག་སྙམ་ན་དང་པོར་དཀོན་མཆོག་གསུམ་ལ་དང་བའི་དད་པ། དེ་ནས་ལས་རྒྱུ་འབྲས་ལ་ཡིད་ཆེས་པའི་དད་པ། དེ་ནས་མངོན་མཐོ་ངེས་ལེགས་ཀྱི་བདེ་བ་ལ་འདོད་པའི་དད་པ་སྟེ། དད་པ་འདི་དག་བསྟེན་པས་དམྱལ་བའི་སྡུག་བསྔལ་མྱོང་བ་དང་མ་བསྟེན་ན་འཁོར་བའི་བདེ་བ་ཐམས་ཅད་འབྱུང་ཡང་མི་སྟོང་པའི་ཤེས་རབ་དང་བརྩོན་འགྲུས་དང་ལྡན་པ་ལ་དད་པ་ཅན་དུ་བརྗོད་དེ། ཇི་སྐད་དུ། འདུན་དང་ཞེ་སྡང་འཇིགས་པ་དང༌། ། རྨོངས་པས་གང་ཞིག་ཆོས་མི་འདའ། །
དེ་ནི་དད་པ་ཅན་ཞེས་བྱ། ། ངེས་པར་ལེགས་པའི་སྣོད་མཆོག་ཡིན། ། ཞེས་འབྱུང་བའི་ཕྱིར། དེས་ན་དད་པ་འདི་ལྟ་བུ་དང་ལྡན་པས་ངན་འགྲོའི་སྒོ་བཅད་ནས་མཐོ་རིས་ཀྱི་དལ་འབྱོར་ཐོབ་པར་ནུས་པ་དེ་ལ་སྐྱེས་བུ་ཞེས་བྱ་སྟེ། པུ་རུ་ཥ་ཞེས་པ་སྐྱེས་བུ་ནུས་པ་ཅན་གྱི་དོན་གྱི་སྒྲ་བཤད་དང་ལྡན་༼༣༤༽པའི་ཕྱིར། དེས་ན་དལ་འབྱོར་གྱི་རྟེན་ཁྱད་པར་ཅན་བསྒྲུབ་པ་ལ་དཀོན་མཆོག་ལས་ལྷ་གཞན་ལ་མི་བརྟེན་པ་དང༌། མི་དགེ་བཅུས་བསྒྲུབས་པའི་འཚོ་བ་ལ་མི་བརྟེན་པར། ལོག་འཚོ་སྤངས་ཏེ་དཀོན་མཆོག་གསུམ་དང་ཡང་དག་པའི་འཚོ་བ་ལ་བརྟེན་པ་ཚེ་རབས་ཕྱི་མར་མཐོ་རིས་ཡོན་ཏན་བདུན་དང་འཁོར་ལོ་བཞི་ལྡན་ཐོབ་པར་འགྱུར་ཏེ། ཡོན་ཏན་བདུན་ནི། ཚེ་རིང་དེ་བཞིན་ནད་མེད་དང༌། །
གཟུགས་དང་སྐལ་བ་བཟང་དང་རིགས། ། ནོར་དང་ཤེས་རབ་དག་དང་བདུན། ། ཞེས་འབྱུང་ལ། འཁོར་ལོ་ཆེན་པོ་བཞི་ནི། མཐུན་པར་གྱུར་པའི་ཡུལ་ན་གནས་པ་དང༌། ། སྐྱེས་བུ་དམ་པ་ལ་ནི་བསྟེན་པ་དང༌། ། བདག་གི་ལེགས་སྨོན་སྔོན་ཡང་བསོད་ནམས་བགྱིས། ། འཁོར་ལོ་ཆེན་པོ་བཞི་ནི་ཁྱོད་ལ་མངའ། ། ཞེས་འབྱུང་བའི་གང་དུ་གནས་ན་འཕགས་ལམ་སྐྱེ་བ་དང་མཐུན་པའི་ཡུལ་ཚང་བ་དང༌། གང་དང་འགྲོགས་ན་ཡོན་ཏན་འཕེལ་ཞིང་ཉེས་པ་འགྲིབ་པའི་སྐྱེས་བུ་དམ་པ་ལ་བསྟེན་པ་དང༌།
ཚེ་རབས་སྔ་མར་དམ་ཆོས་སྒྲུབ་པར་དལ་འབྱོར་གྱི་སྨོན་པའི་༼༣༥༽སྟེང་དུ་སློབ་པས་སྤྲོ་བཞིན་དུ་དགེ་བ་ལ་སྦྱོར་བ་དང༌། སྔོན་ཡང་བསོད་ནམས་བགྱིས་པས་ད་ལྟ་ཡང་བསོད་ནམས་བསགས་པའི་མཐུ་ཆེ་བ་རྣམས་ཚང་བ་དང་བཅས་པ་ཡིན་ལ། དེའི་རྒྱུ་འབྲས་ཀྱི་རྩ་བ་སྐྱབས་སུ་འགྲོ་བ་ནི། དཀོན་མཆོག་གསུམ་ལ་བདག་ནི་སྐྱབས་སུ་མཆི། ། མི་དགེའི་ལས་ལས་གཏན་དུ་བཟློག་བགྱིད་ཅིང༌། ། དགེ་བའི་བསམ་སྦྱོར་བཟང་པོ་བསླབ་བྱས་ནས། ། དཀོན་མཆོག་ལས་གཞན་མགོན་སྐྱབས་གཞན་མེད་དོ། ༈ །དེས་ན་ཆོས་འདི་གནད་དུ་སོང་ན་མཐོ་རིས་ཡོན་ཏན་བདུན་འཁོར་ལོ་བཞི་དང་ལྡན་པའི་ཆོས་བཅུ་གཅིག་པོ་ལ་རེག་པར་ཐེ་ཚོམ་མེད་དེ། ཇོ་བོས། གང་ཞིག་ཐབས་ནི་གང་དག་གིས། །
འཁོར་བའི་བདེ་བ་ཙམ་དག་ལ། ། རང་ཉིད་དོན་དུ་གཉེར་བྱེད་པ། ། སྐྱེས་བུ་དེ་ནི་ཆུ་ངུར་ཤེས། ། ཞེས་འབྱུང་ངོ༌། ། གཉིས་པ་དེ་ལྟར་བློ་འབྱོངས་པས་ལམ་དངོས་ལ་སྦྱོར་བ་ལ། ཐེག་དམན་གྱི་ལམ་ཞར་བྱུང་དུ་ཡར་ལྡན་དུ་རྫོགས་ཚུལ་དང༌། ཐེག་ཆེན་གྱི་ལམ་དོན་དུ་གཉེར་བྱའི་གཙོ་བོར་བྱས་ཏེ་སྒྲུབ་ཚུལ་ལས། དང་པོ་ནི། དེ་ལྟར་བདེ་འགྲོའི་གནས་སྐབས་ཐོབ་ཀྱང་བདེ་འབྱོར་དེ་ནི་ཡུན་རིང་དུ་མི་༼༣༦༽གནས་པས་མི་རྟག་ལ། བདེ་འགྲོ་སོགས་འཁོར་བའི་རྒྱུ་ནི་ལས་དང་ཉོན་མོངས་པའི་ཀུན་འབྱུང་ཡིན་ལ།
དེས་བསྐྱེད་པའི་འབྲས་བུ་ནི་ཁམས་གསུམ་གྱི་འཁོར་བ་སྟེ། ལས་དང་ཉོན་མོངས་པ་ཕུང་པོ་གསུམ་གཅིག་གི་རྒྱུ་གཅིག་གིས་བྱས། གཅིག་གི་རྐྱེན་གཅིག་གིས་བྱས་ནས་ཟོ་ཆུན་གྱི་འཁྱུད་མོ་ལྟར་འཁོར་བ་ན་འཁོར་བ་སྟེ། འཁོར་བ་སྡུག་བསྔལ་བ་ཉིད་སྡུག་བསྔལ་བའི་རྒྱུ་མཚན་ལུང་དང་མན་ངག་ལ་བརྟེན་ནས་ཤེས་པར་བྱ་ཞིང་ཁ་ཙམ་ཚིག་ཙམ་མིན་པར་སྙིང་ཐག་པ་ནས་བློ་མ་ལོག་གི་བར་བསམ་པར་བྱ་བར་རིགས་ཏེ། མི་བསམ་ཀ་མེད་པའང་ཡིན་ཏེ། ཁམས་གསུམ་ན་གང་ཅི་ཚོར་བ་ཐམས་ཅད་ཀྱང་སྡུག་བསྔལ་གྱི་སྡུག་བསྔལ་དང༌། འགྱུར་བའི་སྡུག་བསྔལ་དང༌། འདུ་བྱེད་ཀྱི་སྡུག་བསྔལ་བ་གསུམ་སྟེ། དེ་ཡང་འདི་ལྟར་ངེས་པ་མེད་པའི་ཉེས་པ་དང༌། ངོམས་མི་ཤེས་པ་དང༌།
ཡང་ཡང་དུ་ཉིང་མཚམས་སྦྱོར་བ་དང༌། ཡང་ཡང་དུ་ལུས་འདོར་བའི་ཉེས་པ་དང༌། ཡང་ཡང་དུ་མཐོ་དམན་དུ་འགྱུར་བ་དང༌། གཅིག་པུ་གྲོགས་མེད་པར་འགྲོ་བ་དང༌། འགྲོ་བ་རིགས་དྲུག་སོ་སོའི་ཉེས་པ་སྟེ་ངན་སོང་གི་སྡུག་བསྔལ་ནི་སྡུག་བསྔལ་གྱི་སྡུག་བསྔལ་ཡིན་ལ། བདེ་འགྲོ་ན་སྡུག་བསྔལ་གྱི་ཆུ་བོ་ཆེན་པོ་བཞི་དང༌། མེད་པ་བཙལ་གྱིས་མི་རྙེད་༼༣༧༽པ་དང༌། ཡོད་པ་འཚོ་སྐྱོང༌། སྡང་བ་རྣམས་དང་ཕྲད་པ་དང༌། བྱམས་པ་སྡུག་པ་རྣམས་དང་བྲལ་བ་དང༌།
ལྷ་ལ་འཆི་ལྟས་ལྟུང་བའི་སྡུག་བསྔལ་དང༌། ལྷ་མིན་ཕྲག་དོག་འཁྲུག་པའི་སྡུག་བསྔལ་དང༌། ཁམས་གོང་ན་ཏིང་ངེ་འཛིན་གྱི་མཐུས་རེ་ཤིག་སྡུག་བསྔལ་རགས་པ་མ་ཚོར་ཡང་སྡུག་བསྔལ་རགས་པ་མ་ཚོར་བ་ནི་མི་གཡོ་བའི་ལས་ཀྱི་ཀུན་འབྱུང་གི་འབྲས་བུ་ཤེས་པ་རྨོངས་པར་ཉམས་སུ་མྱོང་བས་ཁྱབ་པ་འདུ་བྱེད་ཀྱི་སྡུག་བསྔལ་གྱིས་ཆེས་ཤེས་པ་རྨོངས་པར་སྡུག་བསྔལ་བར་བྱས་པ་ཡིན་ཏེ། ནད་དང་གདོན་ཆེན་པོས་ཤེས་པ་སྡུག་བསྔལ་ཞིང་བརྒྱལ་བར་བྱས་པ་ལྟ་བུའི་ཕྱིར་ཏེ། མདོར་ན་ཁང་པ་མེ་འབར་བ་རླུང་གིས་བུས་པའམ། མེ་ར་དང་བཙོན་དོང་ལྟ་བུར་འཁོར་བ་ན་བདེ་བར་སྡོད་པ་སྐད་ཅིག་ཀྱང་མེད་པར་ཤེས་ནས་ཐར་པ་ལ་གཞལ་ཡས་ཁང་ལྟ་བུའི་བློ་སྐྱེ་བའི་ཕྱིར། འཁོར་བའི་ཉེས་དམིགས་དང་ཐར་པའི་ཕན་ཡོན་འདི་རྣལ་མར་རྒྱུད་ལ་སྐྱེས་པ་ན་མགོ་ཐོད་ལ་མེ་འབར་བ་བཤོལ་ལོང་མེད་པར་འཁོར་བ་ནས་ཐར་ཐབས་ལ་བརྩོན་པ་ཞིག་འབྱུང་ལ། སྐྱེས་བུ་དེ་ལྟ་བུ་ནི་འཁོར་བ་ལས་ངེས་པར་འབྱུང་བའི་ངེས་འབྱུང་ཅན་༼༣༨༽ཞེས་བརྗོད་པ་ཡིན་གྱི། དེང་སང་གངས་ཅན་གྱི་ཁྲོད་འདིར་ཚེ་འདིའི་འདོད་པ་ཇི་ལྟ་བར་མ་གྲུབ་པའི་རེ་བ་ཆད་ནས་ཡི་མུག་པས་སྡུག་ཐུག་སྟེ་གཉེན་འདུན་དང་གྲོགས་སོགས་ཀྱིས་ཕན་འདོགས་མེད་པ་ལ་བརྟེན་ནས་དེ་དག་ལ་སྡང་བས་འབྲེལ་བཅད་ནས་བསྡད་པ་ལ་ཆོས་པ་ངེས་འབྱུང་ཅན་ཟེར་བ་དེ་དག་ནི་སྐྱེ་བོ་ཕྱུགས་ལྟར་གྱུར་པ་ཡིན་ནོ། ། དེས་ན་ཐར་འདོད་ཀྱི་བློ་ཅན་དེ་ལྟ་བུ་ལ་དགོངས་ནས།
སློབ་དཔོན་འཕགས་པས། གློ་བུར་མགོའམ་གོས་ལ་མེ་ཤོར་ན། ། དེ་དག་ཕྱིར་བཟློག་བགྱི་བ་བཏང་ནས་ཀྱང༌། ། ཡང་སྲིད་ཟད་པར་བགྱི་སླད་འབད་འཚལ་ཏེ། ། དེ་བས་ཆེས་མཆོག་རིངས་པར་འགའ་མ་མཆིས། ། ཞེས་འབྱུང་ངོ༌། ། དེས་ན་འཁོར་བ་ལས་ཐར་བའི་ཐབས་ལ་རྒྱུ་ལས་དང་ཉོན་མོངས་པའི་སྒྲིབ་པ་མ་སྤངས་པར་ཐར་བར་མི་འགྱུར་བས། ལས་ཀྱི་སྒྲིབ་པ་ནི་གཉེན་པོ་སྟོབས་བཞིའི་སྒོ་ནས་སྦྱང་བར་བྱ་དགོས་པས། སྡིག་པ་སྦྱང་བའི་ཆོས་བཞི་བསྟན་པའི་མདོ་ལས། བྱམས་པ་ཆོས་བཞི་དང་ལྡན་པས་སྡིག་པ་བྱས་ཤིང་བསགས་པ་ཐམས་ཅད་ཟིལ་གྱིས་གནོན་པར་འགྱུར་རོ། །
བཞི་གང་ཞེ་ན། འདི་ལྟ་སྟེ། རྣམ་པར་སུན་༼༣༩༽འབྱིན་པ་ཀུན་ཏུ་སྤྱོད་པ་དང༌། གཉེན་པོ་ཀུན་ཏུ་སྤྱོད་པ་དང༌། ཉེས་པ་ལས་ལྡོག་པ་དང༌། རྟེན་གྱི་སྟོབས་སོ། ། དེ་ལ་རྣམ་པར་སུན་འབྱིན་པ་ཀུན་ཏུ་སྤྱོད་པའི་སྟོབས་ནི། མི་དགེ་བའི་ལས་སྤྱད་ན་དེ་ལ་འགྱོད་པ་མང་བ་ཡིན་ནོ། ། གཉེན་པོ་ཀུན་ཏུ་སྤྱོད་པ་ནི་བྱས་ཀྱང་དགེ་བའི་ལས་ལ་བརྩོན་པའོ། ། ཉེས་པ་ལས་ལྡོག་པའི་སྟོབས་ནི།
སྡོམ་པ་ཡང་དག་པར་བླངས་པས་མི་བྱེད་པའི་སྡོམ་པ་ཐོབ་པའོ། ། རྟེན་གྱི་སྟོབས་ནི་སངས་རྒྱས་དང་ཆོས་དང་དགེ་འདུན་ལ་སྐྱབས་སུ་འགྲོ་བ་དང༌། བྱང་ཆུབ་ཀྱི་སེམས་མི་གཏོང་བ་སྟེ་དེ་ལྟར་སྟོབས་དང་ལྡན་པ་ལ་བརྟེན་པས་སྡིག་པ་ཐམས་ཅད་ཟིལ་གྱིས་གནོན་པར་ནུས་སོ། ། ཞེས་འབྱུང་བས། སྡིག་པ་སྦྱང་བའི་ཆོ་ག་བྱེད་པ་ན་དངོས་སུ་རྟེན་ཡོད་ན་དང་མེད་ནའང་བློས་དམིགས་ཏེ། ཐུན་གཅིག་ལའང་སྟོབས་བཞི་ཚང་བར་བྱ་སྟེ། ཕྱོགས་བཅུ་དུས་གསུམ་བྱོན་པའི་དཀོན་མཆོག་གསུམ། ། ཐུགས་རྗེ་བརྩེ་བས་བདག་ལ་དགོངས་སུ་གསོལ། ། བདག་གིས་ཐར་པའི་ལམ་མཆོག་ཡོངས་སུ་བཟུང༌། ། དེ་ཡི་ཆེད་དུ་བསགས་སྦྱངས་ལྷུར་བྱེད་དེ། །
སྔར་བྱས་ལས་ངན་འགྱོད་པས་མཐོལ་ལོ་བཤགས། ། སྡིག་༼༤༠༽པའི་གཉེན་པོའི་དགེ་དང་འབྲལ་མི་བྱེད། ། ཕྱིན་ཆད་སྲོག་ལ་བབ་ཀྱང་སྡིག་པའི་ལས། ། ཡོངས་སུ་སྤང་བའི་སྡོམ་པ་བརྟན་པར་བཟུང༌། ། ཞེས་བཤགས་སྡོམ་ཡང་དག་པར་བྱའོ། ༈ །ཉོན་མོངས་པ་ནི་བསླབ་པ་གསུམ་གྱིས་སྤངས་ཏེ། དེ་ཡང་ལུས་ངག་གི་མི་དགེ་བ་ཉོན་མོངས་པས་ཀུན་ནས་སློང་བའི་ཉོན་མོངས་རགས་པ་བ་ནི་ལྷག་པ་ཚུལ་ཁྲིམས་ཀྱི་བསླབ་པས་སྤོང་བ་སྟེ། སོ་སོ་ཐར་པའི་སྡོམ་པ་རྣམ་རིག་མིན་པའི་གཟུགས་རྟེན་བཞིས་ཕྱེས་ཤིང་རྫས་བརྒྱད་དུ་གནས་པ་མཚན་ཉིད་དྲུག་དང་ལྡན་པ་སྟེ། འདི་ལྟར་ཚུལ་ཁྲིམས་ཕུན་སུམ་ཚོགས་པ་དང༌། ཆོ་ག་ཕུན་སུམ་ཚོགས་པ་དང༌།
བསླབ་པའི་གཞི་མཐའ་དག་ལ་ཡང་དག་པར་སློབ་པ་དང༌། སྤྱོད་པ་ཕུན་སུམ་ཚོགས་པ་དང༌། ཁ་ན་མ་ཐོ་བ་ཕྲ་རབ་ཙམ་ལའང་འཇིགས་པར་ལྟ་བ་དང༌། རྟག་ཏུ་དྲན་དང་ཤེས་བཞིན་གྱིས་ཟིན་པས་བཅས་རང་གི་ཁ་ན་མ་ཐོ་བ་དང་མཚུངས་ལྡན་དང་བཅས་པ་བསྲུང་བ་ལ་སློབ་པའི་སོ་ཐར་གྱི་སྡོམ་པ་ངེས་འབྱུང་གི་ཚུལ་ཁྲིམས་མཚན་ཉིད་པས་མ་བསྡམས་ན་ཉོན་མོངས་པ་ཐམས་ཅད་མགོ་རྒྱལ་དུ་ཤོར་ཏེ་འཁོར་བ་མཐའ་མེད་ཀྱི་རྒྱུར་འགྱུར་བས། དེའི་གཉེན་པོ་ལུས་ངག་ཡིད་གསུམ་གྱི་སྡོམ་པ་ལ་གནས་པར་༼༤༡༽བྱ་དགོས་ཏེ། དྲན་ཉེ་ལས། བརྟུལ་ཞུགས་གང་ཞིག་མཐོ་རིས་དང༌། ། རྙེད་དང་གྲགས་པའི་དོན་དུ་མིན། ། ཐམས་ཅད་མྱ་ངན་འདས་དོན་བྱེད། ། དགེ་སློང་དེ་ནི་ཞི་ཞེས་བྱ། །
ཞེས་འབྱུང་ངོ༌། ། དེའང་དྲན་ཤེས་བཞིན་དང་མ་བྲལ་བར་སྲུང་དགོས་ཏེ། ཡུངས་མར་བཀང་བའི་སྣོད་བསྐུར་ལ། ། རལ་གྲི་ཐོགས་པ་དྲུང་བསྡད་དེ། ། བོ་ན་གསོད་སྡིགས་འཇིགས་པ་ལྟར། ། བརྟུལ་ཞུགས་ཅན་གྱིས་དེ་བཞིན་སྒྲིམ། ། ཞེས་བཤད་པ་ལྟར་བསླབ་བོ། ། གང་ཟག་དེ་ལ་བཙུན་པ་ཞེས་བྱ་སྟེ། འཁོར་བ་སྤོང་ཞིང་མྱང་འདས་ཀྱི་བསམ་པ་ཅན་སྲིད་པ་ཡོངས་སུ་གཅོད་པ་ལྷར་བཅས་ཀྱིས་ཕྱག་བྱ་བའི་རྟེན་ཡོན་དབུལ་བའི་གནས་སུ་གྱུར་པས་སོ། ། དགེ་སློང་ཞེས་ཀྱང་བྱ་སྟེ།
ངེས་འབྱུང་གི་བསམ་པ་བརྟན་པོས་བསྙེན་རྫོགས་ཀྱི་ཚེ་བདུད་ཀྱི་གནས་ཐམས་ཅད་གཡོ་ཞིང་སྐྲག་པར་བྱེད་པ་དང༌། དེས་སྐད་ཅིག་གཅིག་ལ་སྲིད་པ་གཅོད་པར་བྱེད་པས་ནའོ། ། དེས་ན། དུག་གསུམ་ལ་སོགས་ཉོན་མོངས་བག་མེད་ཀྱིས། ། བཅས་དང་རང་བཞིན་ཁ་ན་མ་ཐོ་ཀུན། ། རྒྱ་ཆེན་འདུལ་བའི་གཞུང་གི་གནང་བཀག་བཞིན། ། ཐར་པ་འདོད་པ་དག་གིས་སྒྲུབ་པའི་འོས། ༈ །དེ་ནས་སེམས་ཀྱི་ཉོན་མོངས་པ་མངོན་༼༤༢༽འགྱུར་ནི་ལྷག་པ་ཏིང་ངེ་འཛིན་གྱི་བསླབ་པས་སྤོང་བར་བྱེད་དེ། ཐོག་མར་རླུང་བགྲང་བ་སོགས་ཀྱི་ཐབས། དམིགས་པ་དྲུག་དང་སེམས་གནས་པའི་ཐབས་དགུ་ཡིད་ལ་བྱེད་པ་བཅུ་གཅིག་སོགས་ཀྱི་བསམ་གཏན་གྱི་ཉེར་བསྡོགས་དང་དངོས་གཞི་སྒྲུབ་པར་བྱས་ནས་ཁམས་གོང་འོག་གི་ཉོན་མོངས་པ་སྤོང་བར་བྱེད་དོ། །
འདོད་ལ་འདུན་དང་རྣམ་པར་འཚེ་སོགས་དང༌། ། གཉིད་རྨུགས་ལེ་ལོ་བརྗེད་ངས་ལ་སོགས་པ། ། ལུས་སེམས་དགེ་ལ་བཀོལ་ཏུ་མི་བཏུབ་པའི། ། གནས་ངན་ལེན་རྣམས་ཤིན་ཏུ་སྦྱང་བརྩོན་བྱ། ༈ །དེ་ནས་ཉོན་མོངས་པའི་ས་བོན་བདག་ལྟ་སོགས་ཆེས་ཕྲ་བ་ནི་ལྷག་པ་ཤེས་རབ་ཀྱི་བསླབ་པས་སྤོང་བར་བྱེད་དེ། དེའང་དང་པོར་གང་ཟག་གི་བདག་མེད་པའི་ཆོས་ཚུལ་ལ་ཐོས་བསམ་གྱི་ཤེས་རབ་ཀྱིས་ཁོང་དུ་ཆུབ་པར་བྱས་ནས་ཕྱིས་སྒོམ་བྱུང་གི་ཤེས་རབ་ལམ་བདེན་གྱི་ངོ་བོར་སྐྱེས་པས་མཐོང་བ་དང་སྒོམ་པའི་ལམ་རྣམས་སུ་ཀུན་བརྟགས་དང་ལྷན་སྐྱེས་ཀྱི་ཉོན་མོངས་པ་རྣམས་སྤོང་བར་བྱ་དགོས་ཏེ། དེའང་དང་པོར་ལྷག་པ་ཚུལ་ཁྲིམས་ཀྱི་བསླབ་པས་ཉོན་མོངས་པ་མགོ་གནོན། ཏིང་ངེ་འཛིན་གྱིས་སུན་ཕྱུང༌། ཤེས་རབ་ཀྱིས་རྩ་བ་ནས་དྲུངས་འབྱིན་པར་བྱེད་པའི་ཕྱིར། ཕུང་པོར་བདག་མེད་བདག་༼༤༣༽ནི་ཕུང་པོ་མིན། །
དེ་ལས་གཞན་དུ་བྱེད་པོ་འགའ་མེད་ན། ། སྐྱེ་བོ་སུ་དག་འཁོར་བའི་གནས་སུ་འཁོར། ། དེ་ཚེ་གནས་མེད་ལེན་མེད་མྱ་ངན་འདའ། ། དེས་ན་ཉན་ཐོས་སློབ་པ་རྒྱུན་དུ་ཞུགས་པས་ཉི་ཚེ་བའི་བདེན་པའི་དོན་མཐོང་ལ། ལན་གཅིག་ཕྱིར་འོང་བ་འདོད་པར་ལན་གཅིག་ལས་མི་སྐྱེ་བ་དང༌། ཕྱིར་མི་འོང་བ་འདོད་པར་སྐྱེ་བ་མི་ལེན་པ་སྟེ། མཐར་སྲིད་ཉོན་དགུ་པ་ལ་ཆགས་བྲལ་དུ་བྱས་ཏེ་དགྲ་བཅོམ་པར་འགྱུར་ལ། དེའང་བསམ་གཏན་གྱི་སེམས་ཐོབ་སྟེ་རྣམ་ཐར་བརྒྱད་ལ་བསམ་གཏན་པ་མངོན་ཤེས་ཀྱི་མཐུ་ཐོབ་པ་ནི་དགྲ་བཅོམ་པ་རྒྱན་ཅན་དང༌། ཡང་བསམ་གཏན་གྱི་དངོས་གཞི་མ་ཐོབ་ཀྱང་ཉེར་བསྡོགས་མི་ལྕོགས་མེད་ཙམ་ལ་བརྟེན་ནས་ཁམས་གསུམ་གྱི་ཉོན་མོངས་པ་སྤོང་བ་ནི་རྒྱན་མེད་དང༌། ཕུང་པོ་ལྷག་མ་དང་བཅས་མ་བཅས་ལ་ལྷག་མ་ཡོད་མེད་ཀྱི་མྱང་འདས་ཏེ།
རང་རྒྱལ་ཡང་ལམ་སྔ་མ་ལ་སློབ་པའི་ཁར་ལྷག་པ་སེམས་ཀྱི་བསླབ་པ་ལ་འདིས་གཙོ་བོར་རྟེན་འབྲེལ་ལུགས་འབྱུང་ལྡོག་གིས་སེམས་འདུལ་ལ། ལྷག་པ་ཤེས་རབ་ཀྱི་བསླབ་པ་ལ་འདིས་གང་ཟག་གི་༼༤༤༽བདག་མེད་རྟོགས་པའི་སྟེང་དུ་གཟུང་བའི་ཕྱོགས་ཀྱི་ཆོས་བདག་མེད་པར་རྟོགས་པ་ནི་ཁྱད་པར་རོ། ། གཟུང་བའི་ཕྱོགས་ཀྱི་ཆོས་འདི་ལ་མཁས་པ་དག་བཞེད་པའི་ཚུལ་མང་ཡང་ཕུང་སོགས་ལ་ཀུན་བརྟགས་དང་ལྷན་སྐྱེས་ཀྱི་དངོས་པོར་བཟུང་བ་གཉིས་ལས་ལྷན་སྐྱེས་ཀྱི་དངོས་པོར་བཟུང་བའི་ཆ་ལ་བཞག་ན། སློབ་དཔོན་འཕགས་པ་རྗེས་འབྲང་དག་གིས་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་བཞེད་པ་དང༌། རྗེ་བཙུན་གྱིས། གཟུང་དོན་རྟོགས་པ་སྤོང་ཕྱིར་དང༌། ། ཞེས་གསུངས་པ་ཐུགས་རྩེ་གཏད་མཚམས་འགྲིག་པ་ཡིན་ནོ་ཞེས་ཐམས་ཅད་མཉན་པ་རས་ཆེན་གྱི་གསུང་གི་རྣམ་གྲངས་སོ། ། རང་རྒྱལ་ལའང་བསེ་རུ་ལྟ་བུ་དང་ཚོགས་སྤྱོད་ཆེ་ཆུང་ནི་བསོད་ནམས་ཀྱི་ཚོགས་བསགས་ཡུན་རིང་ཐུང་གི་ཁྱད་པར་ལས་ཡིན་ནོ། ། དེས་ན་ཆོས་ཀྱི་ཚུལ་འདི་ལ་ཇོ་བོ་ཨ་ཏི་ཤས། སྲིད་པའི་བདེ་ལ་རྒྱབ་ཕྱོགས་ཤིང༌། །
སྡིག་པའི་ལས་ལས་ལྡོག་བདག་ཉིད། ། གང་ཞིག་རང་ཞི་ཙམ་དོན་གཉེར། ། སྐྱེས་བུ་དེ་ནི་འབྲིང་ཞེས་བྱ། ། ཞེས་འབྱུང་ངོ༌། ། དེ་ལྟར་བཤད་པས་དལ་འབྱོར་རྙེད་དཀའ་འཆི་བ་༼༤༥༽མི་རྟག་པ་མངོན་མཐོ་དང་ངེས་ལེགས་ཉི་ཚེ་བའི་རྒྱུ་འབྲས་འཁོར་བའི་ཉེས་དམིགས་མྱང་འདས་ཆུང་ངུའི་ཕན་ཡོན་དང་བཅས་པ་བརྗོད་ཟིན་ཏོ། ༈ །གཉིས་པ་ཐེག་ཆེན་གྱི་ལམ་དོན་དུ་གཉེར་བྱ་གཙོ་བོར་བྱས་ཏེ་སྒྲུབ་པ་ལ་རྒྱུ་ལམ་དུ་བྱེད་པ་ཕ་རོལ་ཏུ་ཕྱིན་པ་དང༌། འབྲས་བུ་ལམ་དུ་བྱེད་པ་གསང་སྔགས་རྡོ་རྗེ་ཐེག་པའི་ལམ་གཉིས་ལས། དང་པོ་ལ་ཀུན་རྫོབ་བྱང་ཆུབ་སེམས་ཀྱི་སྤྱོད་པས་བསོད་ཚོགས་ལས་གཟུགས་ཀྱི་སྐུ་སྒྲུབ་པ་དང༌། དོན་དམ་བྱང་ཆུབ་ཀྱི་སེམས་ཀྱི་སྤྱོད་པས་ཡེ་ཤེས་ཀྱི་ཚོགས་ལས་ཆོས་སྐུ་སྒྲུབ་པའོ། ། དང་པོ་ནི།
འོ་ན་བདག་ཉིད་ཁོ་ན་འཁོར་བ་ལས་ཐར་ཞིང་ཞི་བ་མྱང་འདས་ཐོབ་པ་དོན་གཉེར་ཙམ་གྱི་འཁོར་བའི་ཉེས་དམིགས་དང་ཐར་པའི་ཕན་ཡོན་སྙིང་ལ་བྲབས་པ་ཙམ་ནི་བློ་ཆུང་བ་དང་སྙིང་རྗེ་བ་དང་བརྩོན་པ་དང་ཚོགས་ཆུང་བ་སྟེ། ཐེག་དམན་ཉེར་ཞི་ཉན་རང་གི་རིགས་ཅན་འདི་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལ་འཇུག་པ་ནའང༌། དབང་པོ་བརྟུལ་ཞིང་ཐེག་ཆེན་ལས་དང་པོར་རིགས་སད་པ་ལས་བུལ་བས་ཡང་དག་པར་རྫོགས་པར་འཚང་རྒྱ་བ་ལ་ཆེར་འགོར་བར་དགོངས་ཏེ། རྗེ་བཙུན་གྱིས། རང་སེམས་ཀུན་ཏུ་འབྱུང་ལྡན་པས། ། རྟོག་པ་བུལ་༼༤༦༽བ་ཡིན་པར་འདོད། ། ཅེས་འབྱུང་ངོ༌། ། དེས་ན་སྐྱེས་བུ་དམ་པ་ཁེ་ཉེན་གྱི་རྩིས་གདབ་ཤེས་པའི་བློ་ཆེ་བ་གང་དག་བདག་ཁོ་ན་འཁོར་བའི་སྡུག་བསྔལ་གྱིས་ཇི་ཙམ་མནར་བ་དེ་ཙམ་མ་རྒན་ནམ་མཁའི་མཐའ་དང་མཉམ་པའི་སེམས་ཅན་འདི་ཐམས་ཅད་འཁོར་བ་ཐོག་མ་མེད་པ་ནས་ཁམས་གསུམ་གྱི་འཁོར་བར་སྡུག་བསྔལ་ཇི་ཙམ་མྱོང་བློས་བཟོད་པར་མི་ནུས་ལ། མ་འདི་དག་གིས་རང་རེ་བུ་རྣམས་ལ་འགྲོ་བ་རིགས་དྲུག་གི་གནས་གཞལ་མེད་དུ་ཕན་གདགས་པའི་ཆེད་དུ་ཁབ་རྩེ་བརྩུགས་པའི་ཤུལ་རེ་རེ་འགྲོ་བའི་ལས་སྣང་ཇི་སྙེད་དང་མཚམས་པར་རང་རེ་ལ་ལུས་ཀྱི་མིག་ལྟ་བུ་རེ་རེ་འཕངས་མེད་དུ་བཏང་བ་བསགས་ན་ནམ་མཁར་མི་ཤོང་བ་སྟེ་དེ་ལྟར་མ་རྒན་རྣམས་ཀྱིས་ལུས་ལོངས་སྤྱོད་ཇི་སྙེད་གཅིག་གིས་ཕན་བཏགས་སོ་ཅོག་དེ་ཐམས་ཅད་ཆགས་སྡང་རྨོངས་གསུམ་གྱིས་ཀུན་ནས་བསླངས་ཏེ་རང་རེ་བུ་རྣམས་ལ་འཁོར་བའི་བདེ་འབྱོར་སྦྱིན་ཆེད་ཀྱི་ལས་ཉོན་ཁོ་ན་བསགས་ཤིང་དེར་སྦྱོར་བས་དེ་སྔོན་ཕན་ཆད་རང་རེ་མ་བུ་ཐམས་ཅད་ཀྱང་ལས་ཚུལ་དེས་འཁོར་བ་ནས་རྟ་རྔ་ཙམ་ཡང་འདྲེན་མ་ནུས་པར་མོ་རང་མ་རྒན་རྣམས་འཁོར་བ་མཐའ་མེད་དུ་འཁྱམས་པ་ལས་ཚུལ་དེས་ལན་ལ། དེས་ན་དེ་སྔོན་༼༤༧༽ཕན་ཆད་རང་རེ་བུ་རྣམས་ཀྱིས་མ་རྒན་ལ་མངོན་མཐོ་དང་ངེས་ལེགས་ཀྱི་དྲིན་ལན་ཐར་པ་དང་ཐམས་ཅད་མཁྱེན་པའི་རྒྱུར་འགྲོ་བ་གང་ཡང་མ་ལོན་ལ།
དེ་མ་ལོན་ན་གནས་སྐབས་སྲིད་ཞིའི་བདེ་བ་ཉི་ཚེ་བ་རེས་དྲིན་ལན་གཞན་ཡང་མ་རྒན་རེ་ཟུང་གནས་སྐབས་ཀྱི་བདེ་བ་ལ་འགོད་པ་ལས་མ་གཏོགས་འཁོར་བའི་རྒྱ་མཚོ་ཆེན་པོ་འདི་གཏིང་སྐེམ་པར་མི་ནུས་ལ། འདི་གཏིང་སྐེམ་པར་མ་ནུས་ན་མ་རྒན་མཐའ་མེད་ཀྱི་སྡུག་བསྔལ་རང་ཐོག་ཏུ་ལྷུང་བས་རང་ཉམས་ཀྱི་སྡུག་བསྔལ་འདི་བཟོད་ཐབས་མེད་པའི་མྱོང་བ་ཞིག་སྐྱེས་པ་ན་དེའི་དོན་དུ་བདག་ཉིད་སངས་རྒྱས་ཐོབ་ནས་མ་རྒན་མཐའ་མེད་སངས་རྒྱས་ཀྱི་སར་འགོད་པར་མི་བྱ་བའི་གླགས་མི་རྙེད་པའི་བློ་སྐྱེ་བ་ནི་ཐེག་པ་ཆེན་པོའི་རིགས་སད་པ་ལ་ཆོས་ཉིད་དུ་འབྱུང་སྟེ། ཇོ་བོས། རང་རྒྱུད་རྟོགས་པའི་སྡུག་བསྔལ་གྱིས། ། གང་ཞིག་གཞན་གྱི་སྡུག་བསྔལ་རྣམས། ། ཀུན་ནས་ཡང་དག་ཟད་པར་འདོད། ། སྐྱེས་བུ་དེ་ནི་མཆོག་ཅེས་བྱ། ། ཞེས་པ་ལྟ་བུ་མཆོག་དེས་སྨོན་པ་དང་འཇུག་པའི་ངོ་བོའི་བྱང་ཆུབ་ཀྱི་སེམས་བསྐྱེད་པ་དང་སྡོམ་པ་བཟུང་བའི་ཆེད་དུ་མ་རྒན་སེམས་ཅན་ཐམས་ཅད་ཀྱི་སྡུག་བསྔལ་༼༤༨༽བསམ་པས་བློ་སྦྱོང་བ་ནི་མ་རྒན་སེམས་ཅན་འདི་དག་ནི་ལས་ཉོན་གྱི་དབང་གིས་ཡ་གི་སྲིད་རྩེ་ནས་མ་གི་མནར་མེད་ཀྱི་དམྱལ་བའི་བར་དུ་སྐྱེ་ལ། དེ་ལྟ་ན་གཟུགས་མེད་པ་བཞི་ནི་ལམ་དོན་དུ་མི་གཉེར་ཞིང་གསུང་རབ་ལ་ལ་ནས་གཟུགས་མེད་པའི་ལྷ་ཚེ་རིང་པོ་བྱ་བ་མི་ཁོམ་པའི་གནས་སུ་གོལ་ཞིང༌། ལ་ལ་ནི་གནས་དེ་ཉིད་ཐར་པར་ལྟ་བའི་ལོག་ལྟ་དག་གིས་རྒྱུད་དཀྲིས་ལ།
གཟུགས་ཀྱི་གནས་པ་དེ་དག་ཀྱང་དྲན་ཤེས་བསམ་གཏན་བཞི་པ་ཡིན་ལ། དེར་ཡང་གཟུགས་ཀྱི་ལྷ་ཚེ་རིང་པོ་བ་དང༌། འདོད་པའི་ལྷ་རྣམས་འདོད་ཡོན་ལ་ཡེངས་ནས་འདོད་པའི་ལྷ་ཚེ་རིང་པོ་བ་སོགས་མདོར་ན་མི་ཁོམ་པའི་གནས་སུ་སྐྱེས་ནས་ལོག་ལྟ་ཆེན་པོའི་ལས་ཀྱིས་ངན་སོང་སོགས་ལས་ཐར་བའི་དུས་མེད་ཅིང༌། བསམ་གཏན་གྱི་གནས་པ་དེ་དག་ཐམས་ཅད་ནི་གནས་ལུགས་ཀྱི་དོན་ལ་བློ་གྲོས་ཉམས་ནས་རང་གི་ཏིང་ངེ་འཛིན་དེ་ཉིད་ལ་ཆགས་སྡང་གི་ལས་ཀྱིས་སླར་ཡང་མནར་མེད་པའི་དམྱལ་བ་སོགས་ལ་འཇུག་པའི་ལས་སྟོབས་ལྡན་པ་སོག་པར་འགྱུར་བས། དེ་དག་གི་ཏིང་ངེ་འཛིན་ཇི་ཙམ་བཟང་དུ་སོང་ཞིང་སླར་འཁོར་བའི་རྒྱ་མཚོ་གཏིང་ཇེ་ཟབ་ཏུ་འགྱུར་བ་དང༌། འདོད་པའི་ལྷ་མི་བདེ་བ་ཅུང་ཟད་ཙམ་༼༤༩༽ལ་ལོངས་སྤྱོད་པའི་སྐབས་འདིར་ཡང་སྔོན་རང་རེ་སེམས་ཅན་རྣམས་ཀྱི་ལས་ངན་བསགས་པའི་དབང་ངམ་བདག་པོའི་འབྲས་བུ་ཕྱི་རོལ་ཏུ་རང་རེ་འཁོར་བ་ངན་སོང་ནས་གཏན་མི་ཐར་བར་སྦྱོར་བའི་གྲོགས་བདུད་སྡིག་ཅན་མཐུ་ལྡན་ནག་པོའི་རྩ་ལག་གཞལ་དུ་མེད་པ་དང་བཅས་པས་རང་རེ་སྡུག་བསྔལ་རྒྱུ་དང་བཅས་པ་ལ་ཐབས་དུ་མའི་སྒོ་ནས་ཐར་མེད་ཀྱི་རབ་ཆེན་པོར་བཟླ་བར་བྱེད་པ་དང༌། ཚ་དམྱལ་རྣམས་དམྱལ་ཚེ་འཁྱོལ་དུས་མེད་པར་བསྐལ་མེ་བས་ཚ་བས་བསྲེག་པ་དང༌། གྲང་དམྱལ་རྣམས་གངས་གསེང་ལ་སོགས་པར་ཤ་རུས་སྐད་ཅིག་རེ་རེར་འཐོར་བ་གྲངས་མེད་པ་སོགས་དང༌། ཉེ་འཁོར་རྣམས་མེ་མུར་དང་རོ་མྱགས་དང་མི་གཙང་བའི་འདམ་དང་སྤུ་གྲི་བརྡལ་བའི་ཐང་དང༌། རལ་གྲི་ལོ་མའི་ནགས་ཚལ་ཤ་མ་ལིའི་སྡོང་པོ་སོགས་ལྕགས་ཀྱི་ཚེར་མ་ཅན་དང་ཆུ་བོ་རབ་མེད་དང༌།
འགྱུར་བྱེད་ཟངས་ཞུན་ཁོལ་མ་འཐུང་བ་སོགས་ཀྱི་སྡུག་བསྔལ་དང༌། ཡི་དྭགས་ཕྱིའི་སྒྲིབ་པ་ཅན་རྣམས་བཟའ་བཏུང་ཅུང་ཟད་ཀྱང་མི་མཐོང༌། ནང་གི་སྒྲིབ་པ་ཅན་རྣམས་ནི་ལྟོ་བ་རི་རྒྱལ་ཁ་ཁབ་མིག་ཙམ་དུ་གྱུར་ནས་བཟའ་བཏུང་འགྲོ་ས་མེད། ༼༥༠༽གཉིས་སྒྲིབ་ཅན་རྣམས་ནི་བཟའ་བཏུང་སོང་ཡང་ཁ་དང་ལུས་ལ་མེ་འབར། དུད་འགྲོ་རྣམས་ཀྱང་གཅིག་ལ་གཅིག་ཟ་གསོད་གཅོད་བཀོལ་སྤྱད་སོགས་བསམ་གྱིས་མི་ཁྱབ་པའི་སྡུག་བསྔལ་གྱིས་གདུང་བ་བཟོད་ཐབས་མེད་ཀྱང་དེ་ལས་སྐྱབ་པར་འགྱུར་བའི་བྱ་ཐབས་ཟད་པས་མནར། མདོར་ན་ངན་སོང་གསུམ་དུ་ཕ་ཡུལ་ལྟར་བསྡད། མཐོ་རིས་སུ་རྒྱ་མཚོ་ཆེར་གཡེང་གཉའ་ཤིང་བུ་གར་མགྲིན་ཆུད་དཔེའི་སྲིད་མཐའ་བཀག་པར་ལན་རེ་སླེབ་དུས་ངན་སོང་ན་བསྐལ་བ་དཔག་མེད་དུ་སྡིག་བསགས་པ་ལས་སྐད་ཅིག་རེར་སྡིག་སྟོབས་ཆེ་བའི་སྡིག་བསགས་ནས་ངན་སོང་གསུམ་གྱི་འགྲམ་རྡོ་བྱེད་པ་སྟེ། འཇིག་རྟེན་གྱི་ཁམས་དེ་ཞིག་ཀྱང་འཇིག་རྟེན་ཁམས་གཞན་གྱི་དམྱལ་བ་སྟོངས་མི་སྲིད་པས་དེར་འགྲོ་ཞིང་དུས་གཞལ་དུ་མེད་པར་སྡུག་བསྔལ་སངས་དུས་མེད་པ་ཨ་ཙ་མ་སྙམ་ཏེ། ཚ་བས་གདུངས་ཚེ་བསིལ་བྱེད་དྲིན་ཅན་མ། ། དམྱལ་མེད་བཟོད་དཀས་ཡུན་རིངས་བསྲེག་ཚུལ་ལ། །
ལུས་ཀྱི་དྲོད་ཀྱིས་བདག་ལུས་སྦྱངས་པའི་མ། ། གྲང་བས་ཤ་རུས་འཐོར་བའི་མནར་ཚུལ་ལ། ། ཡང་ཡང་ནུ་ཞོ་སྙོད་བྱེད་མ་རྣམས་ཀྱིས། ། ལོ་བརྒྱར་༼༥༡༽ཟས་སྐོམ་སྒྲ་ཡང་ཇི་ལྟར་ཐོས། ། གཅིག་པུར་མགོན་མེད་ལུས་འཚོ་སྐྱབ་པའི་མ། ། གཅིག་ལ་གཅིག་ཟ་སོགས་ཀྱི་སྡུག་བསྔལ་དང༌། ། དགེ་ལེགས་སྟོན་པའི་བཤེས་གྱུར་དྲིན་ཅན་མ། ། བདུད་ཀྱི་དབང་གྱུར་སྡིག་པའི་སྟོབས་ཅན་གྱུར། ། འཁོར་བའི་བདེ་འབྱོར་ཐོབ་ཅིང་དྲེགས་པའི་མ། ། རྟག་འཛིན་དམ་པོས་ཡིད་བརྟན་ངང་ཉིད་དུ། །
ངན་སོང་ལ་སོགས་སྡུག་བསྔལ་བཟོད་མེད་ཀྱི། ། འདམ་ནས་ཐོན་དུས་མེད་པར་འབྱམས་ཚུལ་ལ། ། སྙིང་ནས་བཟོད་པའི་གོ་སྐབས་མི་འདུག་པས། ། སྐྱབས་མེད་མ་རྒན་འདི་ཡི་ཆེད་ཉིད་ལས། ། བསམ་རྒྱུ་མེད་པའི་གོ་ཆ་སྐྱེ་བ་དང༌། ། དེ་དོན་མ་རྟོགས་སྦྱོར་བ་མེད་པ་ཡི། ། བློ་དང་ནུས་པ་ཕུན་སུམ་ཚོགས་པ་ཞིག ། བདག་སོགས་སེམས་ཅན་རྒྱུད་ལ་ནམ་སྐྱེ་ཨང༌། ། ཞེས་བསམ་སྒོམ་དྲག་ཏུ་བྱའོ། ༈ །དེ་ལྟ་བུའི་མ་རྒན་རྣམས་ཀྱི་དོན་སེམས་ཐོག་ཏུ་བབ་ནས་དེའི་ཆེད་ཀྱི་དགེ་རྩ་ལས་ཆེ་བའི་དགེ་བ་མེད་དེ།
བདག་གཞན་ཐམས་ཅད་གནོད་པ་མཐའ་དག་ལས་བཟློག ། བདེ་བ་མཐའ་དག་སྒྲུབ་པའི་བྱང་ཆེན་གྱི་དགེ་བ་ལས་ལྷག་པའི་དགེ་བ་མི་སྲིད་པའི་ཕྱིར། དེས་ན་བྱང་ཆེན་ལ་ཐོག་མར་འཇུག་པ་ན་༼༥༢༽བྱམས་སྙིང་རྗེ་སྔོན་དུ་འགྲོ་བས་ཀུན་རྫོབ་བྱང་ཆུབ་ཀྱི་སེམས་བསྐྱེད་པ་ཉིད་ནས་བསོད་ནམས་གྱི་ཚོགས་དཔག་ཏུ་མེད་པ་ཡོངས་སུ་སྡུད་དེ་འཕེལ་བར་འགྱུར་ཏེ། སྲེད་མེད་ཀྱི་བུས་ཞུས་པར་ལས། བསོད་ནམས་བསྡུས་པའི་ཏིང་ངེ་འཛིན་ལ་འཇུག་པའི་ཚུལ་བཞི་གསུངས་པ་ལྟ་བུ་སྟེ། ཇི་སྐད་དུ། སྲེད་མེད་ཀྱི་བུ་འཇིག་རྟེན་གྱི་ཁམས་གངྒཱའི་ཀླུང་པའི་བྱེ་མ་སྙེད་ཀྱི་སེམས་ཅན་གང་ཇི་སྙེད་ཡོད་པ་དེ་དག་ཐམས་ཅད་འཁོར་ལོ་བསྒྱུར་བའི་རྒྱལ་པོའི་བསོད་ནམས་ཀྱི་ཕུང་པོ་དང་ལྡན་པ་བས། སེམས་དང་པོ་བསྐྱེད་པའི་བྱང་ཆུབ་སེམས་དཔའི་བསོད་ནམས་ཀྱི་ཕུང་པོ་བཟུང་བ་ཆེས་མང་སྟེ། དཔེ་དང་རྒྱུའི་བར་དུའང་མི་བཟོད་དོ། ། འདི་ནི་ཏིང་ངེ་འཛིན་དེ་ལ་འཇུག་པ་དང་པོའོ། །
སྟོང་གསུམ་གྱི་སེམས་ཅན་ཚངས་པ་ཆེན་པོའི་བསོད་ནམས་ཀྱི་ཕུང་པོ་དང་ལྡན་པ་བས། སེམས་དང་པོ་བསྐྱེད་པའི་བྱང་ཆུབ་སེམས་དཔའ་ལྷག་པའི་བསམ་པས་ཞུགས་པ། སེམས་ཅན་ཡོངས་སུ་གྲོལ་བར་བརྩོན་པ་གཡོ་བ་མེད་པ་སྒྱུ་མེད་པ་དང༌། བྱམས་པ་ཆེན་པོ་དང་སྙིང་རྗེ་ཆེན་པོ་བསྒོས་པའི་དཔེ་དང་རྒྱུ་ཡི་བར་དུ་ཡང་མི་བཟོད་དོ། ། ཞེས་པ་གཉིས་པའོ། ། ནམ་མཁས་ཁྱབ་པའི་འཇིག་རྟེན་གྱི་ཁམས་ཐམས་ཅད་རིན་ཆེན་སྣ་བདུན་གྱིས་གང་བར་བྱས་ནས་མི་ལ་སྦྱིན་པ་༼༥༣༽བྱིན་པ་བས་སེམས་དང་པོ་བསྐྱེད་པའི་བྱང་ཆུབ་སེམས་དཔའ་ལྷག་པ་བསམ་པ་ཕུན་སུམ་ཚོགས་པ་གཡོ་མེད་པ་སྒྱུ་མེད་པ་སེམས་ཅན་ཐམས་ཅད་དགྲོལ་བར་བརྩོན་པ་བྱམས་པ་ཆེན་པོ་དང་སྙིང་རྗེ་ཆེན་པོ་སྒོམ་པ་དང་ལྡན་པའི་བསོད་ནམས་སྔ་མ་བས་ཀྱང་ཆེས་མང་སྟེ། བྱང་ཆུབ་སེམས་དཔའ་དེའི་གོམས་པ་བདུན་ལ་གནས་པའི་བསོད་ནམས་ཀྱི་ཕུང་པོ་ཡོངས་སུ་བཟུང་བ་ཆེས་མང་སྟེ། སྔ་མས་རྒྱུའི་བར་དུ་ཡང་མི་བཟོད་དོ། ། འདི་ནི་གསུམ་པའོ། ། དེ་བཞིན་དུ་སྦྱར་ཏེ།
སྟོང་གསུམ་གྱི་སྟོང་ཆེན་པོའི་སེམས་ཅན་ཐམས་ཅད་འཁོར་ལོས་བསྒྱུར་བ་དང༌། བརྒྱ་བྱིན་དང་ཚངས་པ་ཆེན་པོ་དང་དགེ་བསྙེན་ནག་པོ་མཆོག་དང༌། ཤཱ་རིའི་བུའི་ཤེས་རབ་དང་ཡེ་ཤེས་དང་བསོད་ནམས་ཀྱི་ཕུང་པོ་དང་ལྡན་བ་བས། བྱུང་ཆུབ་སེམས་དཔའ་ངེས་པར་བྱུང་ནས་བསྐལ་པ་ལྔ་བརྒྱ་ལོན་པའི་བསོད་ནམས་ཀྱི་ཕུང་པོའི་དཔེ་དང་རྒྱུར་ཡང་མི་བཟོད་དོ། ། འདི་ནི་བཞི་པའོ། ། ཞེས་འབྱུང་ལ། དོན་འདི་ཉིད་ཀྱི་ཕྱིར། རྣམ་སྣང་མངོན་བྱང་ལས། ཐམས་ཅད་མཁྱེན་པའི་ཡེ་ཤེས་དེ་ནི་སྙིང་རྗེའི་རྩ་བ་ལས་བྱུང་བ་ཡིན། བྱང་སེམས་ཀྱི་རྒྱུ་ལས་བྱུང་བ་ཡིན།
ཐབས་ཀྱི་མཐར་ཕྱིན་པ་ཡིན། ཞེས་གསུངས་པས། བྱང་ཆུབ་ཀྱི་སེམས་ཀྱི་རྒྱུ་ལ་སྨོན་པ་བྱང་ཆུབ་ཀྱི་སེམས་དང༌། འཇུག་པ་བྱང་ཆུབ་ཀྱི་༼༥༤༽སེམས་ལས། དེའི་དང་པོའི་ཆོ་ག་ལའང་སྦྱོར་བ་ལ། བླ་མ་ལ་སྟོན་པ་སངས་རྒྱས་ཀྱི་འདུ་ཤེས་བཞག་པ་དང༌། ཚོགས་གཉིས་ཁྱད་པར་ཅན་བསགས་པ་དང༌། རྒྱུའི་ཀུན་སློང་བྱམས་པ་དང་སྙིང་རྗེ་སྒོམ་པ་དང༌། སྐྱབས་འགྲོ་ཁྱད་པར་ཅན་བྱའོ། ། དེ་ལ་དང་པོ་ནི།
བླ་མ་དང་སངས་རྒྱས་རང་བཞིན་ནམ་ངོ་བོ་དང་ཞིང་དང་རྐྱེན་དུ་མཉམ་ཞིང༌། གལ་ཏེ་ན་དེ་ཉིད་སྤྲུལ་པའི་སྐུ་ཡང་ཡིན་སྲིད་ཅིང༌། གཅིག་ཏུ་ན་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཕྲིན་ལས་བསྡུས་ནས་བླ་མ་ལ་བྱིན་གྱིས་རློབ་པས་ན། སྟན་མཐོན་པོ་ལ་བཞུགས་པ་ལ་ཡང་དག་པའི་དད་པ་ཆེ་ཞིང་ཁྱད་པར་དུ་གྱུར་པའམ། ཆུང་ཞིང་ཡིད་དུ་འོང་བས་བསྙེན་བསྐུར་བར་བྱའོ། ། ཚོགས་གཉིས་རྒྱ་ཆེན་པོ་བསགས་པ་ནི་སྐྱེ་བ་གཞན་དང་གཞན་དུ་བསགས་པ་ཐམས་ཅད་ཀྱང་བསྡུ་ན་འདིར་ཇི་ལྟར་ནུས་པར་བསགས་པ་ལྟ་སྨོས་ཀྱང་ཅི་དགོས་ཏེ། བླ་མ་དང་དཀོན་མཆོག་མཆོད་པ་དང༌། དགེ་འདུན་ལ་བསྙེན་བསྐུར་བ་སོགས་ཅི་ནུས་སུ་བྱའོ། ། ཡེ་ཤེས་ཀྱི་ཚོགས་ནི་ལས་དང་པོ་པས་ཆོས་ཐམས་ཅད་རྣམ་པ་སྒྱུ་མ་ལྟ་བུ། རང་བཞིན་ནམ་མཁའ་ལྟར་མོས་པར་བྱའོ། །
བྱམས་པ་དང་སྙིང་རྗེ་ནི་རྩ་བའི་མ་རྒྱུ་རྐྱེན་དུ་བྱས་ནས་རིམ་གྱིས་སེམས་ཅིག་ཅར་དུ་སྒོམ་པར་བྱའོ། ། འདིར་དགའ་བ་དང་བཏང་སྙོམས་ཀྱང་༼༥༥༽ཤུགས་ཀྱིས་འབྱུང་ངོ༌། ། སྐྱབས་འགྲོ་ཁྱད་པར་ཅན་ནི་སྐྱབས་གནས་ཁྱད་པར་ཅན་སྐུ་གསུམ་ཡེ་ཤེས་ལྔ་ལྡན་གྱི་སངས་རྒྱས། ཇི་ལྟ་ཇི་སྙེད་ཆགས་ཐོགས་དང་བྲལ་བར་རྟོགས་པའི་ལུང་རྟོགས་ཀྱི་ཆོས་སློབ་མི་སློབ་འཕགས་རྒྱུད་ཀྱིས་བསྡུས་པའི་འགོག་ལམ། ཇི་ལྟ་ཇི་སྙེད་ཀྱི་ཆོས་ཉིད་རིག་པའི་ཕྱིར་མི་ལྡོག་པའི་དགེ་འདུན་ནོ། ། ཆེད་དུ་བྱ་བའི་ཁྱད་པར་ནི། འགྲོ་བ་མགོན་མེད་སྐྱབས་མེད་མཐའ་དག་གིས་སྐྱབས་གནས་སུ་བདག་ཉིད་འགྱུར་བར་འདོད་པ་ཡིན་ལ། རྒྱུ་སྙིང་རྗེས་ཀུན་ནས་བསླང་བ་སྟེ། འདི་ནི་དེ་དངོས་འདོད་པས་ཁས་ལེན་དེ་ནི་དེ་ཡང་སྙིང་རྩེ་ལས་རིག་བྱ། ཞེས་སོ། །
དུས་ནི་ཇི་སྲིད་སྙིང་པོ་བྱང་ཆུབ་ལ་ཐུག་པ་དེ་སྲིད་དུ་སྟེ། དོན་དུ་ནམ་མཁའི་མཐས་གཏུགས་པའི་སེམས་ཅན་མགོན་མེད་ཅིང་སྐྱབས་མེད་པ་རྣམས་ཀྱི་སྐྱབས་གནས་བྱ་བའི་ཕྱིར་བདག་ཉིད་བྱང་ཆུབ་མ་ཐོབ་ཀྱི་བར་བླ་ན་མེད་པའི་དཀོན་མཆོག་གསུམ་ལ་སྐྱབས་སུ་འགྲོ་བའོ། ། དེ་ཡང་ཇི་སྐད་དུ། བླ་མ་རྡོ་རྗེ་འཆང་ཆེན་པོ་ལ་སོགས་ཏེ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བས་དུས་འདི་ནས་བཟུང་སྟེ་ཇི་སྲིད་བླ་ན་མེད་པའི་བྱང་ཆུབ་༼༥༦༽ཀྱི་སྙིང་པོ་ལ་མཆིས་ཀྱི་བར་དུ་རྐང་གཉིས་རྣམས་ཀྱི་མཆོག ། ཕྱོགས་བཅུའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག་ཞི་བ་མྱ་ངན་ལས་འདས་པའི་ཆོས་ལ་སྐྱབས་སུ་མཆིའོ། ། ཚོགས་རྣམས་ཀྱི་མཆོག་འཕགས་པ་བྱང་ཆུབ་སེམས་དཔའ་ཕྱིར་མི་ལྡོག་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་ལན་གསུམ་གྱི་བར་ཏེ།
མཐར་ཐབས་ལེགས་བྱའོ། ། དེས་ནི་བླ་མ་དང་སློབ་མས་རིམ་བཞིན་བརྗོད་པ་ནི་སྐྱབས་འགྲོ་ཁྱད་པར་ཅན་དུ་བྱའོ། ། དེ་ལྟར་ཆོས་བཞི་སྔོན་དུ་སོང་བས། མེ་ཏོག་དམ་པ་ཕྲེང་བ་དམ་པ་དང༌། ། སིལ་སྙན་རྣམས་དང་བྱུག་པ་གདུགས་མཆོག་དང༌། ། མར་མེ་མཆོག་དང་བདུག་སྤོས་དམ་པ་ཡིས། ། རྒྱལ་བ་དེ་དག་ལ་ཡང་མཆོད་པར་བགྱི། ། ན་བཟའ་དམ་པ་རྣམས་དང་དྲི་མཆོག་དང༌། ། ཕྱེ་མ་ཕུར་མ་རི་རབ་མཉམ་པ་དང༌། ། བཀོད་པའི་ཁྱད་པར་འཕགས་པའི་མཆོག་ཀུན་གྱིས། །
རྒྱལ་བ་དེ་དག་ལ་ཡང་མཆོད་པར་བགྱི། ། མཆོད་པ་གང་རྣམས་བླ་མེད་རྒྱ་ཆེ་བ། ། དེ་དག་རྒྱལ་བ་ཐམས་ཅད་ལ་ཡང་མོས། ། བཟང་པོ་སྤྱོད་ལ་དད་པའི་སྟོབས་དག་གིས། ། རྒྱལ་བ་ཀུན་ལ་༼༥༧༽ཕྱག་འཚལ་མཆོད་པར་བགྱི། ། ཞེས་པས་མཆོད་ཅིང་ཕྱག་བྱས་ལ། ཡང་བླ་མའི་མདུན་དུ་ཐལ་མོ་སྦྱར་ཞིང་གུས་པས་འདུག་ལ། སློབ་དཔོན་དགོངས་སུ་གསོལ། ཇི་ལྟར་སྔོན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་དང༌། ས་ཆེན་པོ་ལ་རབ་ཏུ་བཞུགས་པའི་བྱང་ཆུབ་སེམས་དཔའ་ཆེན་པོ་རྣམས་ཀྱིས་དང་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་པ་དེ་བཞིན་དུ་བདག་མིང་འདི་ཞེས་བགྱི་བ་ལ་ཡང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་བསྐྱེད་པ་རིན་པོ་ཆེ་སྦྱིན་པས་རྗེས་སུ་བཟུང་དུ་གསོལ།
ཞེས་གསོལ་བ་ལན་གསུམ་དུ་གདབ། དངོས་གཞི་ཆོ་ག་ནི། བླ་མའི་རྗེས་སུ་ལན་གསུམ་དུ་ཁས་བླངས་པའི་སྒོ་ནས་ཏེ། བླ་མ་རྡོ་རྗེ་འཛིན་པ་ཆེན་པོ་ལ་སོགས་ཏེ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བ་སྐྱེ་བ་འདི་དང་སྐྱེ་བ་གཞན་དག་ཏུ་སྦྱིན་པའི་རང་བཞིན་དང་ཚུལ་ཁྲིམས་ཀྱི་རང་བཞིན་དང༌། དགེ་བའི་རང་བཞིན་ཅན་གྱི་དགེ་བའི་རྩ་བ་བགྱིས་པ་དང༌། བགྱིད་དུ་བརྩལ་བ་དང༌། བགྱིས་པ་ལ་རྗེས་སུ་ཡི་རང་བའི་དགེ་༼༥༨༽བའི་རྩ་བ་འདི། ཇི་ལྟར་སྔོན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་དང་ས་ཆེན་པོ་ལ་བཞུགས་པའི་བྱང་ཆུབ་སེམས་དཔའ་ཆེན་པོ་རྣམས་ཀྱིས་དང་པོར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་པ་དེ་བཞིན་དུ།
བདག་མིང་འདི་ཞེས་བགྱི་བས་ཀྱང༌། སེམས་ཅན་མ་བསྒྲལ་བ་རྣམས་བསྒྲལ་བ་དང༌། མ་གྲོལ་བ་རྣམས་གྲོལ་བ་དང༌། དབུགས་མ་ཕྱིན་པ་རྣམས་དབུགས་དབྱུང་ཞིང༌། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བའི་ཕྱིར་བྱང་ཆུབ་ཆེན་པོར་སེམས་བསྐྱེད་པར་བགྱིའོ། ། ཞེས་པའོ། ། སྨོན་པའི་འཇུག་གི་ཆོ་ག་ནི་ལྟུང་བས་མི་གོས་པར་བྱ་བའི་ཕྱིར་བསླབ་བྱའི་གཞི་བསྡུས་ཏེ་བརྗོད་པ་དང༌། སེམས་བསྐྱེད་པའི་བསོད་ནམས་ཀྱང་སྨོན་ལམ་དུ་བཏབ་ནས་དགའ་བ་རྒྱས་པར་སྒོམ་པ་སྟེ། དེང་དུས་བདག་ཚེ་འབྲས་བུ་ཡོད། ། མི་ཡི་སྲིད་པ་ལེགས་པར་ཐོབ། །
དེ་རིང་སངས་རྒྱས་རིགས་སུ་སྐྱེས། ། སངས་རྒྱས་སྲས་སུ་ད་གྱུར་ཏོ། ། ཞེས་དང༌། འགྲོ་བའི་དབུལ་བ་སེལ་བ་ཡི། ། རིན་ཆེན་མཆོག་ཀྱང་འདི་ཡིན་ནོ། ། འགྲོ་བའི་ནད་རབ་ཞི་བ་ཡི། ། སྨན་གྱི་མཆོག་ཀྱང་འདི་ཡིན་ནོ། ། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཅེས་༼༥༩༽སོགས་ཀྱིས་དགེ་བ་བསྔོ་བར་བྱའོ། ། དེ་ལྟར་སྨོན་པ་བྱང་ཆུབ་མཆོག་ཏུ་སེམས་བསྐྱེད་པ་མི་ཉམས་པར་འཕེལ་བའི་དོན་དུ་ཇོ་བོ་ཨ་ཏི་ཤས་བསླབ་བྱ་རྣམ་པ་ལྔར་བསྡུས་ནས་གསུངས་ཏེ།
སེམས་ཅན་བློས་མི་སྤོང་བ་ལ་བསླབ། བྱང་ཆུབ་ཀྱི་སེམས་སྦྱང་བ་ལ། ཚོགས་གཉིས་བསག་པ་དང༌། འགལ་རྐྱེན་ནག་པོའི་ཆོས་བཞི་སྤོང་ཞིང་མཐུན་རྐྱེན་དཀར་པོའི་ཆོས་བཞི་བསྟེན་པ་ལ་བསླབ་པའོ། ། དེ་ལ་ལྟུང་བ་དང་པོ་བྱུང་ནས་འགྱོད་པ་མ་སྐྱེས་པར་ཐུན་ཚོད་ལས་འདས་ན་རྩ་བ་ནས་འཆོར་ལ། གཞན་རྣམས་ནི་མི་ཉམས་ཤིང་འཕེལ་བར་བྱ་བའི་དོན་དུ་བསླབ་པའོ། ། གཉིས་པ་ནི་བསམ་པས་སྦྱང་བ་དང༌། དམ་བཅའ་བས་སྦྱང་བའོ། ། གསུམ་པ་ནི་ཐེག་པ་ཆེན་པོའི་མདོ་དང་རྒྱུད་དང་བསྟན་བཅོས་རྣམས་དང༌། བླ་མའི་མན་ངག་ཐོས་ཤིང་མཐོང་བ་རྣམས་ཡང་ཡང་དུ་དྲན་པར་བྱ་བའོ། །
བཞི་པ་ནི་སྒོ་མཐའ་དག་ནས་གཞུང་གང་ཡིན་པའི་ཚུལ་གྱིས་འབད་པའོ། ། ལྔ་པ་ནི་སྒོ་མཐའ་དག་ནས་ཆོས་བཞི་སྤོང་ཞིང་བསྟེན་པ་ནི། བླ་མ་དང་མཆོད་པར་འོས་པ་བསླུ་བ་སྤངས་ནས། ཤེས་བཞིན་དུ་སྲོག་གི་ཕྱིར་ཡང་རྫུན་༼༦༠༽གྱི་ཚིག་མི་སྨྲ་བ་དང༌། གཞན་འགྱོད་པའི་གནས་མ་ཡིན་པ་ལ་འགྱོད་པ་བསྐྱེད་པ་སྤངས་ནས། གཞན་དག་དགེ་བ་ལ་འགོད་པ་ཡང་ཐེག་པ་ཆེན་པོ་འབའ་ཞིག་ལ་འགོད་ཀྱི། ཐེག་པ་དམན་པ་ལ་མ་ཡིན་པ་དང༌། སེམས་བསྐྱེད་པའི་བྱང་ཆུབ་སེམས་དཔའ་ལ་ཞེ་སྡང་གིས་ཚིགས་སུ་བཅད་པ་སྤངས་ནས། དེ་དག་ལ་སྟོན་པའི་འདུ་ཤེས་བསྐྱེད་ཅིང་ཕྱོགས་བཅུར་ཡོན་ཏན་བསྔགས་པ་སྒྲོགས་པ་དང༌། སེམས་ཅན་ལ་གཡོ་སྒྱུའི་སྤྱོད་པ་སྤངས་ནས་ཐམས་ཅད་ལ་ལྷག་པའི་བསམ་པ་རྣམ་པར་དག་པས་གནས་པར་བྱའོ། །
འོ་ན་སྨོན་པ་སེམས་བསྐྱེད་པའི་སྡོམ་པ་དེ་ཉམས་ན་ཕྱིར་བཅོས་ཇི་ལྟར་བྱ་ཞེ་ན། རྗེ་སྒམ་པོ་པས་བསྟན་བཅོས་ཐར་རྒྱན་ལས། སྨོན་པ་སེམས་བསྐྱེད་ཤོར་ན་སླར་བླངས་པས་སོར་ཆུད་དོ། ། ཞེས་འབྱུང་ལ། དེ་ཉིད་རྒྱས་པར་བཤད་ན། རྒྱལ་བའི་སྲས་པོ་དངུལ་ཆུ་ཆོས་རྫོང་པའི་སྨོན་སེམས་ཀྱི་ཆོ་གར། ནག་པོའི་ཆོས་བཞི་དང༌། སེམས་ཅན་བློས་སྤོང་བྱུང་ན་ཉིན་ཞག་གཅིག་གི་དྲུག་ཆ་ལས་འདས་ན་སེམས་བསྐྱེད་གཏོང་བས། བཤགས་སྡོམ་བྱས་ལ་སླར་ཡང་བླང༌། ཐུན་ཚོད་ཀྱི་ནང་དུ་གཉེན་པོ་སྐྱེས་ན་བཤགས་དུས་༼༦༡༽སྔ་ཕྱི་འདྲ་ཞིང་བཤགས་ཡུལ་བྱང་ཆུབ་སེམས་དཔའ་མ་རྙེད་ན་སོ་ཐར་གྱི་དགེ་བསྙེན་ཡན་ཆད་གཅིག་གི་མདུན་དུ་ལྟུང་བ་འདི་བྱུང་སྟེ་ཞེས་དངོས་པོ་བརྗོད་ནས་བཤགས་པ་བྱ་ཞེས་གསུངས་སོ། །
ཞེས་འབྱུང་བས། བྱང་ཆུབ་སྤྱོད་པའི་ཚུལ་ནི། བྱང་ཆུབ་ཀྱི་སེམས་ངེས་པར་ཐུགས་ལ་འཁྲུངས་ཤིང་བྱང་ཆུབ་ཀྱི་སེམས་ཀྱི་མན་ངག་འཁྲུལ་པ་མེད་པ་རྒྱུན་མར་ཡོད་པའི་དགེ་བའི་བཤེས་གཉེན་རྣམས་ཚད་མར་གྱུར་པ་ཡིན་ནོ། ། འོ་ན་ཉིན་ཞག་གཅིག་གི་དྲུག་ཆ་ལས། འདས་མ་འདས་ཞེས་པ་དེ་ཅི་ལྟ་བུ་ཞིག་གོ་སྙམ་ན། མདོ་ལས། ཉེ་བ་འཁོར་ཇི་ལྟར་ན། ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་རྣམས་ཀྱི་བསླབ་པ་བཅོས་སུ་ཡོད་པ་ཡིན་ལ། ཉན་ཐོས་ཀྱི་ཐེག་པ་རྣམས་ཀྱི་བསླབ་པ་བཅོས་སུ་མེད་པ་ཡིན་ཞེ་ན། ཉེ་བ་འཁོར་འདི་ལ་ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་སེམས་ནི་སྔ་དྲོའི་ཚེ་ལྟུང་བ་བྱུང་ན་གུང་ཚིགས་ཀྱི་དུས་ཀྱི་ཚེ་ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་བས་གནས་པར་བྱེད།
ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའི་ཚུལ་ཁྲིམས་ཀྱི་ཕུང་པོ་མཐའ་མེད་དོ། ། དེ་བཞིན་དུ་གུང་ཚིགས་ལ་བྱུང་ན་ཕྱི་དྲོ་དང༌། ༼༦༢༽ཕྱི་དྲོ་ལ་བྱུང་ན་སྲོད་ལ་དང༌། སྲོད་ལ་བྱུང་ན་ནམ་གུང་དང༌། ནམ་གུང་ལ་བྱུང་ན་ཐོ་རངས་དང༌། ཐོ་རངས་བྱང་ཆུབ་ཀྱི་སེམས་དང་མ་བྲལ་ན་ཚུལ་ཁྲིམས་མཐའ་མེད་དེ། ཉེ་བ་འཁོར་དེ་ལྟར་ན། ཐེག་པ་ཆེན་པོ་ལ་ཡང་དག་པར་ཞུགས་པའི་བྱང་ཆུབ་སེམས་དཔའ་རྣམས་ཀྱི་བསླབ་པ་ནི་བཅོས་སུ་ཡོད་པ་ཡིན་ཏེ། དེ་ལ་ནི་བྱང་ཆུབ་སེམས་དཔའ་འགྱོད་པའི་ཀུན་ནས་ལྡང་བས་ཧ་ཅང་ཡིད་ལ་བཅགས་པར་ཡང་མི་བྱའོ། ། ཉེ་བ་འཁོར་དེ་ལ་ཉན་ཐོས་ཀྱི་ཐེག་པ་ལ་ཡང་དང་ཡང་དུ་ཉེས་པ་བྱུང་ན་ནི་ཉན་ཐོས་ཀྱི་ཐེག་པའི་ཚུལ་ཁྲིམས་ཉམས་པ་དང༌།
རབ་ཏུ་ཉམས་པ་དང་ཡོངས་སུ་གཏུགས་པ་ཡིན་པར་རིག་པར་བྱའོ། ། དེ་ཅིའི་ཕྱིར་ཞེ་ན། ཉན་ཐོས་ཀྱི་ཐེག་པ་ནི་ཉོན་མོངས་པ་ཐམས་ཅད་སྤང་བའི་ཕྱིར་མགོ་དང་གོས་ལ་མེ་འབར་བ་ལྟ་བུར་ལོག་པར་བྱ་དགོས་པའི་ཕྱིར་ཏེ། དེ་ལྟར་ན་ཉན་ཐོས་ཀྱི་ཐེག་པ་ལ་ལྷག་པའི་བསམ་པས་ཡོངས་སུ་མྱ་ངན་ལས་འདའ་བར་འདོད་པ་རྣམས་ཀྱི་བསླབ་པ་ནི་བཅོས་སུ་མེད་པ་ཡིན་ནོ། ། ཞེས་འབྱུང་བས། ཉན་ཐོས་ཀྱི་ཐེག་པའི་ཚུལ་ཁྲིམས་ལ་ཉོན་མོངས་སྤོང་བའི་དགྲ་བཅོམ་ཙམ་ལས་དོན་དུ་མི་གཉེར་ཞིང༌། དེ་མི་གཉེར་ན་མི་དགེ་བའི་ལས་ཀྱི་ཕམ་པའི་ཉེས་པ་བྱུང་ན་ཉེས་པ་དེ་ལས་ལྡང་བའི་བཤགས་ཐབས་ཐེག་༼༦༣༽པ་ཆེན་པོ་ལྟ་བུའི་ཁྱད་ཅན་མེད་པས་ངན་སོང་ལ་སོགས་པར་ལྟུང་བས་ལྟུང་བ་དེ་ལ་ཕྱིར་བཅོས་ཐབས་མེད་པ་ཡིན་ལ། བྱང་སེམས་ཀྱི་ཐེག་པར་ནི་ཉོན་མོངས་པ་ཁོ་ན་སྤོང་བ་ལས་སྒྲིབ་གཉིས་ཐམས་ཅད་སྤོང་བར་བྱེད་དགོས་ཤིང༌། དེ་ལྟར་ཉོན་མོངས་པས་ཀུན་ནས་བསླངས་པའི་ཉན་ཐོས་ཀྱི་ཕམ་པ་ལྟ་བུའི་བྱང་སེམས་ཀྱི་རྩ་ལྟུང་དེ་དག་ཀྱང་གཞན་དོན་དུ་བྱང་ཆུབ་ཀྱི་ལམ་དུ་སྤྱད་པར་བྱ་དགོས་པའང་ཡོད་ཅིང༌། གལ་སྲིད་ཉོན་མོངས་པས་ཀུན་ནས་བསླངས་པའི་བཅས་རང་གི་མི་དགེ་བའི་ལྟུང་བ་བྱུང་ཡང་དེ་ལས་བཟློག་པའི་ཐབས་ཤེས་ཀྱི་དགེ་ཚོགས་བསགས་ཚུལ་ཡོད་པས་ལྟུང་བ་དེས་ངན་འགྲོ་སོགས་སུ་འགྲོ་བ་དང་སླར་ལམ་སྒྲུབ་ཏུ་མི་དབང་བའི་ཉེས་པ་སོགས་ཕྱིར་བཅོས་སུ་ཡོད་པའི་དོན་ཡིན་ལ།
ཙོང་ག་པ་ཆེན་པོས། མདོ་འདིས་བྱང་སེམས་ཀྱི་རྒྱུད་ཀྱི་ཉན་ཐོས་སོ་ཐར་གྱི་སྡོམ་པ་དང་འགལ་བའི་ཕམ་པ་བྱུང་བའི་ཕྱིར་བཅོས་ཀྱི་དམིགས་བསལ་དུ་འཆད་པ་དང༌། བོ་དོང་པས། ལྟུང་བས་བྱང་སྡོམ་ཉམས་པ་ཙམ་ལས་གཏོང་བར་མ་གྱུར་པའི་དབང་དུ་བྱས་པའི་ཕྱིར་བཅོས་ཡིན་ལ། གཏོང་ན་ནི་ཐུན་ཁོངས་དེར་བཤགས་པས་མི་འདག་པར་འདོད་པ་སྟེ་འདི་འདྲའི་རིས་སུ་མི་འབྱུང་བ་ནི་སེམས་ཅན་གྱི་རྣམ་པར་རྟོག་པ་མི་མཐུན་པ་དུ་མའི་དབང་གི་མཐུ་ལས་ཡིན་མོད་ཀྱང༌། ལུགས་དང་པོ་དེ་༼༦༤༽ལྟར་ན་དེང་སང་བྱང་སེམས་ཀྱི་རྒྱུད་ཀྱི་ཉན་ཐོས་ཀྱི་སོ་ཐར་གྱི་སྡོམ་པའི་རྩ་ལྟུང་ལས་ཕྱིར་བཅོས་དེ་ལྟས་དོན་གྲུབ་པར་འཇོག་ན། ཕྱོགས་འདིར་སྐྱེ་བོ་ཕལ་མོ་ཆེ་བྱང་སྡོམ་ལེན་པ་དང་རྒྱུད་ལྡན་དུ་ཁས་འཆེ་བ་ཤ་རྟག་དུ་སྣང་བ་དེ་དག་ཕམ་པ་སོགས་ཀྱི་ཆོས་ལ་ཉིན་མཚན་བར་མ་ཆད་དུ་སྤྱོད་པར་སྣང་བ་དེ་དག་ཐུན་ཁོངས་དེར་བཤགས་པ་ཙམ་གྱིས་དེའི་ལྟུང་བ་ཕྱིར་བཅོས་ཆོག་པའི་ཕྱིར། དེ་འདྲའི་ཕྱིར་བཅོས་ལས་སླ་བ་མེད་པས། ཉན་ཐོས་ཀྱི་འདུལ་བའི་གཟུགས་བརྙན་ཙམ་གྱི་བསྟན་པ་འདི་ཡང་ནམ་མཁའ་དུད་རིས་ལྟར་ཡལ་བའི་རྐྱེན་ཆེན་པོར་འགྱུར་ཉེ་བས་ཅི་སྟེ་འཐད་ལུགས་གཉིས་པའང་ཆེས་བཟང་བ་མིན་ཏེ། སྨོན་སེམས་མ་བཏང་ཡང་ལོག་ལྟ་ཆེན་པོ་སྐྱེས་པ་དང་བྱང་སྡོམ་ཕུལ་བས་སེམས་བསྐྱེད་དང་སྡོམ་པ་གཏོང་བའང་ཐུན་ཚོད་ལས་མ་འདས་ན་བཤགས་སུ་བཏུབ་པར་ཇོ་བོའི་བཀའ་བརྒྱུད་ཀྱི་ཕྱག་ལེན་ལ་ཡོད་པའི་ཕྱིར།

དེས་ན་སྨོན་འཇུག་གི་བྱང་སེམས་ཀྱི་བསླབ་པའི་ཕྱིར་བཅོས་ཀྱི་ཐུན་ཚོད་ལས་ལས་འདས་མ་འདས་ཀྱི་ས་མཚམས་ཉིན་མཚན་ཆ་དྲུག་ཏུ་ཕྱེ་བའི་རེ་རེ་ལས་མ་འདས་ན་ཕྱིར་བཅོས་སུ་ཡོད་ཅིང་རེ་རེ་ལའང་གསུམ་གསུམ་ཕྱེ་ནས་རེ་རེའི་དང་དབུས་མཐའ་མའི་གོང་དུ་བཤགས་ནུས་༼༦༥༽པ་ལ་གང་ཟག་མཆོག་འབྲིང་དམན་དུ་འཇོག་དགོས་སོ་ཞེས་ཇོ་བོའི་མན་ངག་ལས་གསལ་བར་གསུངས་ཏེ། ལམ་སྒྲོན་རང་འགྲེལ་ལས། ཐུན་ཚིགས་དྲུག་པོ་དུམ་བུ་བཅོ་བརྒྱད་འགྱུར། ། སྔ་དྲོའི་ཐུན་ལ་དུམ་བུ་བཅོ་བརྒྱད་འགྱུར། ། དུམ་བུ་དང་པོ་དུམ་བུ་བར་མ་དང༌། ། ཉེས་པ་བྱུང་བ་དུམ་བུ་ཐ་མ་དེར། ། བྱང་ཆུབ་སེམས་བསྐྱེད་བྱང་ཆུབ་སེམས་དཔའ་ཉམས། ། ཕྱི་མ་ལྔ་ལའང་དེ་བཞིན་བསྒྲེ་བར་བྱ། ། དུམ་བུ་དང་པོ་ལེགས་པར་གསོ་བྱེད་པ། ། སྐྱེས་བུ་རབ་ཡིན་འབྲིང་ནི་གཉིས་པའོ། ། དུམ་བུ་ཐ་མར་གསོ་བ་ཐ་མ་སྟེ། །
ཞེས་སོ། ། དེ་ལྟར་སྨོན་པ་ཉམས་འོག་ཏུ་ཆུད་པ་ན་འཇུག་པ་བྱང་ཆུབ་ཏུ་སེམས་བསྐྱེད་པའི་སྡོམ་པ་བླང་བར་བྱ་སྟེ། འདི་སྐྱེ་བའི་རྒྱུ་ནི་སྨོན་སེམས་དེ་ཉིད་སྐྱེས་པ་ལས་མ་ཉམས་པ་དང༌། སྙིང་རྗེས་རང་བས་གཞན་གཅེས་རྒྱུད་ལ་སྐྱེས་པ་དང༌། སེམས་ཙམ་ལུགས་ཀྱི་ཆོ་ག་ལྟར་ན་སོ་ཐར་རིས་བདུན་གང་ཡང་རུང་བའི་སྡོམ་པ་དང་ལྡན་དགོས་པ་ལ། སྐབས་འདིར། རྗེ་བཙུན་ལ་ཡག་པ་བྱང་ཆུབ་དངོས་གྲུབ་ཀྱི་ཞལ་སྔ་ནས། འོན་ཀྱང་ཉན་ཐོས་ཀྱི་སོ་སོར་ཐར་པ་ནི་བྱང་ཆུབ་སེམས་དཔའི་སྡོམ་པ་སྐྱེ་བ་དང་གནས་པ་གཉིས་ཀའི་རྟེན་དུ་མི་རུང་སྟེ། ངོ་བོ་འགལ་བ་ཡིན་མོད་ཀྱི། བསམ་པ་གནས་གྱུར་པས་སྡོམ་པ་༼༦༦༽གནས་གྱུར་པ་ཡིན།
བྱང་ཆུབ་སེམས་དཔའ་སོ་སོ་ཐར་པའི་མིང་ཡང་འཕོས་པས་ན་འགལ་བ་མེད་དོ་ཞེས་འབྱུང་བས། དེང་སང་དྭགས་པོ་བ་ཕལ་གྱིས་རྗེ་སྒམ་པོ་པ་སྡོམ་གསུམ་གནས་གྱུར་ཡེ་མི་བཞེད་དོ་ཞེས་སྨྲ་བའང་མི་རིགས་པར་གྲུབ་བོ། ། རྒྱུ་དེ་ལྟར་ཚང་བས་སྡོམ་པ་ནོད་པའི་ཆོ་ག་ལ་སྔོན་འགྲོ། དངོས་གཞི། རྗེས་སོ། ། དང་པོ་ལ། གསོལ་བ་གདབ་པ་དང༌། སྐྱབས་སུ་འགྲོ་བ་དང༌། ཚོགས་བསག་པ་དང༌། འདུན་པ་བརྟགས་ཤིང་བར་ཆད་འདྲི་བ་དང་བཞི་ལས།
དང་པོ་ནི། བླ་མ་བཞུགས་ན་དེ་ཉིད་དམ། དཀོན་མཆོག་གི་རྟེན་གྱི་དྲུང་དུ། རྒྱལ་བ་སྲས་བཅས་དམིགས་ཏེ་པུས་མོ་བཙུགས། ཐལ་མོ་སྦྱར་ནས་བླང་ཡུལ་ལ་སངས་རྒྱས་དངོས་ཀྱི་འདུ་ཤེས་ཀྱིས་རྗེས་བཟློས་སུ། རིགས་ཀྱི་བུ་བདག་ལ་དུས་གསུམ་གྱི་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ། སྐྱབས་གསུམ་སྔོན་དུ་འགྲོ་བ་ཅན་གྱི་བྱང་ཆུབ་ཏུ་སེམས་བསྐྱེད་པ་བསྩལ་དུ་གསོལ། ཞེས་ལན་གསུམ་དུ་གསོལ་བ་བཏབ། གཉིས་པ་ནི་ཐེག་ཆེན་ཐུན་མོང་མིན་པའི་དཀོན་མཆོག་གསུམ་ལ་སྟོན་པ་དང་ལམ་དང་ལམ་གྱི་གྲོགས་ཞུ་སྙམ་པའི་སྒོ་ནས་སྔར་གྱི་སྐྱབས་འགྲོ་ཁྱད་ཅན་ལན་གསུམ་དུ་བྱའོ། ། གསུམ་པ་ནི།
དངོས་སུ་འབྱོར་ན་ཡོད་དགུ་ཕུལ་ལ། མེད་ན་བློས་སྤྲུལ་བ་དང་བཟུང་༼༦༧༽བའི་མཆོད་པ་བསམ་གྱིས་མི་ཁྱབ་པ་དང་བཅས་ཏེ་ཚིག་དོན་རྣམས་ཡིད་དང་འདྲེ་ངེས་ཤེས་པའི་རྩེ་གཅིག་པས་ཡན་ལག་བདུན་པ་རྒྱས་བསྡུས་ཅི་རིགས་པར་བྱའོ། ། བཞི་པ་ནི། རིགས་ཀྱི་བུ་ཉོན་ཅིག ། ཁྱོད་འདི་ལྟར་སེམས་ཅན་མ་བསྒྲལ་བ་རྣམས་བསྒྲལ་བ་དང༌། མ་གྲོལ་བ་རྣམས་གྲོལ་བ་དང༌། དབུགས་མ་ཕྱིན་པ་རྣམས་དབུགས་དབྱུང་བ་དང༌། མྱ་ངན་ལས་མ་འདས་པ་རྣམས་མྱ་ངན་ལས་འདའ་བ་དང༌། སངས་རྒྱས་ཀྱི་གདུང་རྒྱུན་མི་འཆད་པར་འདོད་པ་དེ་ལ་ཁྱོད་ཀྱི་སེམས་བསྐྱེད་པ་བརྟན་པ་དང་ཡི་དམ་བརྟན་པར་བྱའོ། ། གཞན་ཡང་འགྲན་པའི་ཆེད་དུ་མ་ཡིན་ནམ།
གཞན་གྱི་ལེན་དུ་བཅུག་པ་མ་ཡིན་ནམ། ཞེས་བརྗོད་པ་ལ། མ་ལགས་སོ་ཞེས་ཁས་བླངས། མིང་འདི་ཞེས་བྱ་བ་ཁྱོད་བྱང་ཆུབ་སེམས་དཔའ་ཡིན་ནམ། བྱང་ཆུབ་ཏུ་སྨོན་ལམ་བཏབ་བམ་ཞེས་འདྲི་ཞིང་ལན་བཏབ་བོ། ། གཉིས་པ་དངོས་གཞིའི་ཆོ་ག་ནི་སློབ་མས་སྡོམ་པ་ངེས་པར་ལེན་འདོད་ཀྱི་བསམ་པ་དང་ལྡན་པ་ལ། སློབ་དཔོན་གྱིས། རིགས་ཀྱི་བུ་མིང་འདི་ཞེས་བྱ་བ་ཁྱོད་བདག་བྱང་ཆུབ་སེམས་དཔའི་མིང་འདི་ཞེས་བྱ་བ་ལས་འདས་པའི་བྱང་ཆུབ་སེམས་དཔའ་ཐམས་ཅད་ཀྱི་བསླབ་པའི་གཞི་གང་དག་དང་ཚུལ་ཁྲིམས་གང་དག་དང༌། མ་འོངས་པའི་བྱང་ཆུབ་སེམས་དཔའ་ཐམས་ཅད་ཀྱི་བསླབ་པའི་གཞི་གང་དག་དང་ཚུལ་ཁྲིམས་༼༦༨༽གང་དག་དང༌། ད་ལྟར་ཕྱོགས་བཅུའི་འཇིག་རྟེན་ན་ད་ལྟར་བྱུང་བའི་བྱང་ཆུབ་སེམས་དཔའ་ཐམས་ཅད་ཀྱི་བསླབ་པའི་གཞིར་གྱུར་པ་གང་ཡིན་པ་དང༌།
ཚུལ་ཁྲིམས་སུ་གྱུར་པའི་བསླབ་པའི་གཞི་གང་དག་དང༌། ཚུལ་ཁྲིམས་གང་དག་ལ་འདས་པའི་བྱང་ཆུབ་སེམས་དཔའ་ཐམས་ཅད་ཀྱི་བསླབ་པར་གྱུར་པ་དང༌། མ་བྱོན་པའི་བྱང་ཆུབ་སེམས་དཔའ་ཐམས་ཅད་ཀྱིས་བསླབ་པར་འགྱུར་བ་དང༌། ད་ལྟར་སློབ་པའི་བྱང་ཆུབ་སེམས་དཔའི་བསླབ་པའི་གཞི་ཐམས་ཅད་དང༌། བྱང་ཆུབ་སེམས་དཔའི་ཚུལ་ཁྲིམས་ཐམས་ཅད་དེ། སྡོམ་པའི་ཚུལ་ཁྲིམས་དང༌། དགེ་བ་ཆོས་སྡུད་པའི་ཚུལ་ཁྲིམས་དང༌། སེམས་ཅན་དོན་བྱེད་པའི་ཚུལ་ཁྲིམས་ནོད་དམ། ཞེས་ལན་གསུམ་བརྗོད་ལ། སློབ་མས་འཚལ་ལགས་ཞེས་ཁས་བླངས་ཏེ་སྡོམ་པ་སྐྱེས་སོ་སྙམ་དུ་དགའ་བ་དང་བཅས་ཏེ་ལན་རེ་རེ་ཞིང་བློ་སྦྱོང་བ་དང་བཅས་ཏེ་བྱའོ། །
མཇུག་ཆོག་ལ། བདག་དགའ་བ་སྒོམ་པ་དང༌། གཞན་དགའ་བ་བསྐྱེད་པ་དང༌། སེམས་བསྐྱེད་པའི་དགེ་བ་བྱང་ཆུབ་ཏུ་བསྔོ་བའོ། ། དང་པོ་ནི། དེང་དུས་བདག་ཚེ་འབྲས་བུ་ཡོད། ། མི་ཡི་སྲིད་པ་ལེགས་པར་ཐོབ། ། དེ་རིང་སངས་རྒྱས་རིགས་སུ་སྐྱེས། ། སངས་རྒྱས་སྲས་སུ་ད་གྱུར་ཏོ། ། ད་ནི་བདག་གིས་ཅི་ནས་ཀྱང༌། །
རིགས་དང་མཐུན་པའི་ལས་རྩོམ་སྟེ། ། སྐྱོན་མེད་བཙུན་པའི་རིགས་འདི་ལ། ། རྙོག་པར་མི་འགྱུར་དེ་ལྟར་བྱ། ། ཞེས་ལན་གཅིག་བརྗོད། ༼༦༩༽གཉིས་པ་ནི། བདག་གི་དེ་རིང་སྐྱོབ་པ་ཐམས་ཅད་ཀྱི། ། སྤྱན་སྔར་འགྲོ་བ་བདེ་གཤེགས་ཉིད་དང་ནི། ། བར་དུ་བདེ་ལ་འགྲོན་དུ་བོས་ཟིན་གྱི། ། ལྷ་དང་ལྷ་མིན་ལ་སོགས་དགའ་བར་གྱིས། ། ཞེས་ལན་གཅིག་བརྗོད།
གསུམ་པ་ནི། སློབ་མས་ཡོན་དབུལ་ཞིང༌། སློབ་དཔོན་གྱིས། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཅེས་སོགས་ཀྱིས་དགེ་བ་བསྔོ་བར་བྱའོ། ། དེ་ལྟར་སྨོན་པ་དང་འཇུག་པའི་བྱང་ཆུབ་ཏུ་སེམས་བསྐྱེད་པའི་ཚུལ་འདི་ལ། གངས་ཅན་གྱི་བསླབ་ཕྱོགས་པ་སྔ་རབས་ཁ་ཅིག་སྨོན་པ་བྱང་ཆུབ་ཀྱི་སེམས་ནི་གཞན་དོན་དུ་བྱང་ཆུབ་ཐོབ་འདོད་ཀྱི་སྨོན་པ་ཙམ་ལས་སྐྱེ་བ་དང༌། འཇུག་པའི་སེམས་བསྐྱེད་ནི་གཞན་དོན་དུ་བྱང་ཆུབ་ཏུ་འགྲོ་བཞིན་པས་ཆོ་ག་ལས་གདོན་མི་ཟ་བར་སྐྱེ་བའི་ཆོ་ག་ཡིན་པས་སྨོན་སེམས་ལ་སྡོམ་པ་མེད་ཅིང་འཇུག་སེམས་ལ་སྡོམ་པ་ཡོད་པའི་ཕྱིར་ཏེ། ཇི་སྐད་དུ། འགྲོ་བར་འདོད་དང་འགྲོ་བ་ཡི། །
བྱེ་བྲག་ཇི་ལྟར་ཤེས་པ་ལྟར། ། དེ་བཞིན་མཁས་པས་འདི་གཉིས་ཀྱི། ། བྱེ་བྲག་རིམ་བཞིན་ཤེས་པར་བྱ། ། ཞེས་པའི་དོན་སློབ་དཔོན་ཤེར་འབྱུང་གི་འགྲེལ་པར། སྨོན་པ་ནི་བློ་སྒྲུབ་པ་དང་བྲལ་བ་ཡིན་ལ། འཇུག་པ་ནི་བློ་སྒྲུབ་པས་ཟིན་པའོ། ། ཞེས་༼༧༠༽འབྱུང་བ་དང༌། བྱང་སའི་འགྲེལ་པར་བྱང་ཆུབ་སེམས་དཔའི་སྡོམ་པའི་སྔ་རོལ་གྱི་གཞན་དོན་དུ་སངས་རྒྱས་ཐོབ་པར་འདོད་པ་ནི་སྨོན་པའོ། ། བྱང་ཆུབ་སེམས་དཔའི་སྡོམ་པ་བླངས་ཕྱིན་ཆད་ཀྱི་སེམས་དེ་ནི་འཇུག་པའོ་ཞེས་བཤད་དོ་ཞེས་སྨྲ་ལ། དེའི་འཐད་སྒྲུབ་ཏུ་ས་སྐྱ་པའི་ཕྱོགས་འཛིན་ཁ་ཅིག་གིས།
ལུགས་འདི་ནི་ཤིན་ཏུ་འཐད་དེ། སྨོན་པའི་སེམས་ལ་སྡོམ་པ་མེད་པས་བྱང་སེམས་ཀྱི་བསླབ་པ་མི་འཛིན་པ་དང་འཛིན་པའི་སེམས་བསྐྱེད་ཅི་རིགས་པར་ཡོད་ལ། འཇུག་པ་ལ་ནི་དེ་ལྟར་མེད་པས་བསླབ་པ་སྣ་རེ་ཙམ་དང་དུས་ཉིན་གཅིག་ཙམ་མ་མཐར་བྱས་པའི་བྱང་སེམས་དབང་པོ་རྟུལ་པོ་དང༌། དེ་ལས་བསླབ་པའི་གནས་མང་བ་དང་དུས་ཡུན་རིང་བར་འཛིན་པའི་དབང་འབྲིང་འཇུག་སྡོམ་གྱི་བསླབ་པའི་གནས་མཐའ་དག་དུས་བྱང་ཆུབ་ཀྱི་བར་འཛིན་པའི་དབང་རྣོན་གསུམ་དུ་རྣམ་པར་བཞག་དགོས་ཏེ། སྨན་བླའི་མདོར། རིགས་ཀྱི་བུའམ་རིགས་ཀྱི་བུ་མོ་གང་དག་ལོ་གཅིག་གམ་ཟླ་གསུམ་དུ་བསླབ་པའི་གཞི་རྣམས་འཛིན་ན་ཞེས་དང༌། ཟླ་སྒྲོན་ལས། བསྐལ་པ་བྱེ་བ་གངྒཱའི་བྱེ་སྙེད་དུ། ། སངས་རྒྱས་དག་ནི་བྱེ་བ་ཕྲག་ཁྲིག་ལ། ། གདུགས་དང་བ་དན་མར་མེའི་ཕྲེང་བ་དང༌། །
ཟས་དང་སྐོམ་གྱིས་དད་སེམས་མཆོད་༼༧༡༽པ་བས། ། གང་ཞིག་དམ་པའི་ཆོས་འདི་འཇིག་པའི་ཚེ། ། བདེ་བར་གཤེགས་པའི་བསྟན་པ་འགགས་པ་ན། ། ཉི་མ་གཅིག་གཅིག་བསླབ་པ་གཅིག་བཟུང་བ། ། དེ་བས་བསོད་ནམས་འདི་ནི་ཁྱད་པར་འཕགས། ། ཞེས་འབྱུང་བ་དང༌། བསླབ་བཏུས་ལས། བསླབ་པ་འདིའི་ནང་ནས་བསླབ་པ་གང་ཡང་རུང་བ་གྲུབ་པར་འདོད་པས་ཡང་དག་པར་ལེན་པར་བྱེད་དོ། ། སྡོམ་པ་དང་བདག་ཉིད་ཀྱི་སྟོབས་དང་སྦྱར་ནས་བླངས་ཏེ། དེ་ལྟ་མ་ཡིན་ན་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་ལྷ་དང་བཅས་པའི་འཇིག་རྟེན་བསླུས་པར་འགྱུར་རོ་ཞེས་སོགས་གསུངས་པའི་ཕྱིར།
ཞེས་ཟེར་རོ། ། འདི་ནི་ཆེས་འཐད་པ་མ་ཡིན་ཏེ། འཇུག་སྡོམ་ལ་དབང་པོ་རྣོ་འབྲིང་བརྟུལ་གསུམ་གྱི་ཁྱད་པར་གྱི་སྡོམ་པའི་བསླབ་བྱའི་གྲངས་དང་དུས་ཀྱི་རྒྱུན་མང་ཉུང་འདི་ཙམ་དུ་འཛིན་དགོས་སོ་ཞེས་བཀའི་དགོངས་འགྲེལ་གྱི་ཚད་ལྡན་སུས་ཀྱང་མ་བཤད་ལ་སྡོམ་པ་ཐེག་པ་ཆེ་ཆུང་གང་དང་གང་གི་སྡོམ་པ་ལེན་ཀྱང་ཡན་ལག་དང་དུས་སོགས་ངེས་པ་ལྔ་དང་བྲལ་བར་སྡོམ་པ་མ་བླངས་ན་སྡོམ་པ་མི་སྐྱེ་བའི་ཕྱིར་དང༌། སྨོན་པའི་སེམས་ལ་བསླབ་པ་མི་འཛིན་ན་མདོ་བསྟན་བཅོས་ལས་སྨོན་སེམས་ཀྱི་བསླབ་བྱ་ཇི་སྙེད་ཅིག་སྲུང་ཚུལ་དང་ཕྱིར་བཅོས་བྱེད་ཚུལ་༼༧༢༽ལ་སོགས་རྒྱས་པར་གསུངས་སོ་ཅོག་དོན་མེད་པར་འགྱུར་རོ། ། སྨོན་པ་ལ་སྡོམ་པ་མེད་ན་ས་སྐྱ་པ་རང་ལུགས་ལ་སྨོན་པ་ལ་སྡོམ་པ་ཡོད་དོ་ཞེས་ས་པཎ་གྱིས་ས་སྐྱ་གོང་མ་རྣམས་ཀྱི་དགོངས་པ་ཐུན་མོང་མིན་པར་འཆད་པ་ཡང་ནོར་བར་འགྱུར་བ་དང༌། ཡང་ས་སྐྱ་པའི་བསྟན་འཛིན་ཁ་ཅིག་དབུ་མ་ལུགས་ལ་སྨོན་པ་ལ་སྡོམ་པ་ཡོད་ལ་སེམས་ཙམ་ལུགས་ལ་མེད་པར་བཞེད་པ་ས་སྐྱ་པའི་དགོངས་པ་འཆད་པ་སོགས་ནང་འགལ་བར་འགྱུར་རོ། ། དེས་ན་ཀུན་མཁྱེན་མཚོ་སྣ་པའི་བསླབ་བཏུས་སྤྱི་དོན་དུ། ཟླ་སྒྲོན་དང་སྨན་བླའི་མདོའི་ལུང་དང་བསླབ་བཏུས་ཀྱི་ལུང་དེ་དག་ནི་སྨོན་པའི་སེམས་བསྐྱེད་པ་དེ་རིམ་གྱིས་བྱང་ཆུབ་སེམས་དཔའི་སྡོམ་པ་ལ་སྦྱར་བའི་ཐབས་བསྟན་པ་ཡིན་གྱི་བྱང་ཆུབ་སེམས་དཔའི་སྡོམ་པ་ཡན་ལག་མ་ཚང་བ་དང༌། དུས་རེ་ཞིག་པ་དེ་ཙམ་གྱིས་ཆོག་པར་ནི་མི་བསམ་མོ་ཞེས་འབྱུང་ངོ༌། ། འོ་ན་སྡོམ་པ་ཇི་སྲིད་བྱང་ཆུབ་ཀྱི་བར་ལེན་ན་བར་སྐབས་སུ་རྩ་ལྟུང་སོགས་ཀྱིས་སྡོམ་པ་གཏོང་བར་འགྱུར་སྙམ་ན།
བྱང་ཆུབ་ཀྱི་སེམས་ཀྱི་མཐུས་ཚེ་རབས་བརྗེས་ཀྱང་སྡོམ་པ་མི་ཉམས་པའི་རྒྱུས་ཤི་འཕོས་ནས་ཀྱང་སྡོམ་པ་རང་འཁྲུངས་སུ་འབྱུང་བའི་ཕྱིར་ཆོས་ཚུལ་འདི་ལ། རྒྱལ་བ་འབྲི་ཁུང་པ་ཆེན་པོས། ༼༧༣༽ཤི་བས་སྡོམ་པ་མི་གཏོང་བའི་ཆོས་ཀྱི་ཟབ་གནད་ཆེན་པོ་མཛད་དེ། དེ་གཏོང་ན་བསླབ་པ་གསུམ་ཚེ་རབས་ཐམས་ཅད་དུ་རྗེས་སུ་མི་འབྲང་ན་བྱང་ཆུབ་གསུམ་གང་དུ་བགྲོད་ཀྱང་ལམ་ཚར་མི་ཕྱིན་པའི་སྐྱོན་དུ་འགྱུར་བའི་ཕྱིར་ཞེས་སེང་གེའི་སྒྲ་ཆེན་པོ་བསྒྲགས་པ་ཡིན་ནོ། ། སྨོན་འཇུག་གི་སེམས་བསྐྱེད་པ་དང་སྡོམ་པའི་རྣམ་པར་བཞག་པ་འདིར། དཔལ་ས་སྐྱ་པཎྜི་ཏས་སྨོན་པའི་སེམས། སྨོན་པའི་སེམས་བསྐྱེད་པ། སྨོན་པའི་སྡོམ་པ། འཇུག་པའི་སེམས། འཇུག་པའི་སེམས་བསྐྱེད་པ།
འཇུག་པའི་སྡོམ་པ་གསུམ་དུ་རྣམ་པར་འཇོག་པ་འདི་དཔལ་ས་སྐྱ་པའི་བཞེད་པ་ཡིན་པས་ལེགས་ཞེས་གསུང་བ་ནི་དགོངས་འགྲེལ་མཁན་པོ་ཚད་ལྡན་སུ་ཡི་ལུགས་དང་ཡང་མི་མཐུན་པས་རྣམ་བཞག་དེ་ལྟར་མི་འཐད་དེ། སེམས་བསྐྱེད་དང་སྡོམ་པ་གཅིག་གམ་ཐ་དད་ལ། སྨོན་འཇུག་གཉིས་ཀ་སྡོམ་པ་ཡིན་པར་ཡང་བཤད་པ་ཡོད་ལ། གཉིས་ཀ་དང་སྡོམ་པ་ཐ་དད་པར་བཤད་པ་ཡང་ཡོད་དེ། དེ་ཡང་ལམ་སྒྲོན་ལས། འཇུག་སེམས་བདག་ཉིད་སྡོམ་པ་མ་གཏོགས་པར། ། ཡང་དག་སྨོན་པ་འཕེལ་བར་འགྱུར་མ་ཡིན། ། རྫོགས་པའི་བྱང་ཆུབ་སྡོམ་པ་སྤེལ་འདོད་པས། ། དེ་ཕྱིར་འབད་པས་འདི་ནི་ངེས་༼༧༤༽པར་བླངས། ། ཞེས་སྨོན་འཇུག་གཉིས་ཀ་སྡོམ་པར་གསུངས་ཏེ།
སྡོམ་པ་སྤེལ་འདོད་ནི་སྨོན་པའི་སྡོམ་པར་འཇོག་ཀྱང་སེམས་བསྐྱེད་པ་གཉིས་ལ་སྐབས་འདིར་སྡོམ་པའི་མིང་བཏགས་པ་ཙམ་ལས་སྡོམ་པ་མཚན་ཉིད་པ་ཡིན་ནས་དེར་འཇོག་པ་མིན་ཏེ། སེམས་བསྐྱེད་གཉིས་འཆད་པའི་དོན་ལྷུར་བྱེད་པའི་སྐབས་མིན་པའི་ཕྱིར། ཛེ་ཏ་རིས་ནི། སྨོན་པ་དང་འཇུག་པ་དང་བྱང་ཆུབ་སེམས་དཔའི་སྡོམ་པ་སྟེ་གསུམ་པོ་ཐ་དད་ཅིང་ཆོ་གའང་ཐ་དད་པ་གསུམ་དུ་བཤད་དེ། དེས་མཛད་པའི་སེམས་བསྐྱེད་བླང་བའི་ཆོ་གར། མགོན་པོའི་སྤྱན་སྔར་རྫོགས་པ་ཡི། ། བྱང་ཆུབ་ཏུ་ནི་སེམས་བསྐྱེད་དེ། ། སེམས་ཅན་དེ་དག་ཐམས་ཅད་ཀུན། ། སངས་རྒྱས་བདེ་ལ་མགྲོན་དུ་འབོད། ། ཅེས་སྨོན་པའི་མཚན་ཉིད་སྔོན་དུ་བྱའོ། །
དེ་ནས། ཇི་ལྟར་སྔོན་གྱི་བདེར་གཤེགས་ཀྱིས། ། བྱང་ཆུབ་ཐུགས་ནི་བསྐྱེད་པ་དང༌། ། དེ་དག་བྱང་ཆུབ་ཐུགས་བསྲུང་ལ། ། དུས་ཀུན་ཏུ་ནི་གནས་པ་ལྟར། ། དེ་བཞིན་འགྲོ་ལ་ཕན་དོན་དུ། ། བདག་གིས་བྱང་ཆུབ་སེམས་བསྐྱེད་དེ། ། དེ་བཞིན་དུ་ནི་དུས་ཀུན་ཏུ། ། བདག་གིས་དེ་ནི་བསྲུང་བར་བགྱི། ། ཞེས་ལན་གསུམ་གྱིས་སྨོན་པ་དང་འཇུག་པའི་སེམས་བཟུང་བར་བྱའོ། །
དེ་ནས་གལ་ཏེ་༼༧༥༽བྱང་ཆུབ་སེམས་དཔའི་སྡོམ་པ་བཟུང་བ་ལ་མོས་པ་བརྟན་པོ་ཡོད་ན་དེའི་ཚེ་སྡོམ་པ་སྦྱིན་ནོ། ། ཇི་ལྟར་སྔོན་གྱི་བདེར་གཤེགས་ཀྱིས། ། བྱང་ཆུབ་སེམས་དཔའི་བསླབ་བཟུང་སྟེ། ། དེ་དག་བྱང་སེམས་བསླབ་པ་ལ། ། རིམ་པ་བཞིན་དུ་གནས་པ་ལྟར། ། དེ་བཞིན་འགྲོ་ལ་ཕན་དོན་དུ། ། བྱང་ཆུབ་སྡོམ་པ་བཟུང་བགྱི་ཞིང༌། ། དེ་བཞིན་བསླབ་པ་དེ་དག་ལ། ། རིམ་པ་བཞིན་དུ་གནས་པར་བགྱི། ། ཞེས་ལན་གསུམ་བརྗོད་པས་སྡོམ་པ་སྦྱིན་ནོ་ཞེས་གསུངས་ཏེ།
བྱང་ཆུབ་ཀྱི་སེམས་ཐོག་མར་སྐྱེས་པ་ནི་སྨོན་པའོ། ། སེམས་དེའི་རྒྱུན་བསྲུང་ཞིང་སྤེལ་བ་ནི་འཇུག་པའོ། ། སྡོམ་པའི་ཚུལ་ཁྲིམས་ལ་སོགས་པ་ཚུལ་ཁྲིམས་གསུམ་པོ་ནི་བྱང་ཆུབ་སེམས་དཔའི་སྡོམ་པར་བཞེད་པས་གསུམ་པོ་ཐ་དད་དུ་གསུངས་སོ། ། རྒྱུ་མཚན་དེ་ལྟ་བུ་ལ་དགོངས་ནས་བཀའ་གདམས་པའི་དགེ་བཤེས་གོང་མ་ཁ་ཅིག་གིས། སྨོན་པ་ནི་བར་མའི་དགེ་བ་ཡིན་ལ། འཇུག་པ་ནི་བྱང་ཆུབ་སེམས་དཔའི་སྡོམ་པ་ཉིད་ཡིན་ཞེས་འཆད་དོ། ། དེས་ན་སྨོན་འཇུག་གི་སེམས་གཉིས་ཀ་དང༌། བྱང་ཆུབ་སེམས་དཔའི་སྡོམ་པ་ཐ་དད་དེ། དེ་ཡང་སྨོན་པ་སེམས་བསྐྱེད་པ་ནི་བྱང་ཆུབ་སེམས་དཔའི་སྡོམ་པ་མ་ཡིན་ཏེ། སྨོན་པ་དེ་སྡོམ་པ་ལེན་པའི་སྔོན་དུ་འགྲོ་བར་༼༧༦༽གསུངས་པའི་ཕྱིར་ཏེ།
བྱང་ས་ལས། ཁྱོད་བྱང་ཆུབ་སེམས་དཔའ་ཡིན་ནམ། བྱང་ཆུབ་ཏུ་སྨོན་ལམ་བཏབ་བམ་ཞེས་སྡོམ་པ་སྦྱིན་པའི་སྔོན་དུ་འདྲི་བར་གསུངས་པ་དང༌། དེའི་འགྲེལ་པ་ལས། དཔེར་ན་ཉན་ཐོས་ཀྱི་སྡོམ་པ་ལ་སྐྱབས་འགྲོ་སྔོན་དུ་འགྲོ་བ་དེ་བཞིན་དུ། བྱང་ཆུབ་སེམས་དཔའི་སྡོམ་པ་ལ་ཡང་སྨོན་ལམ་སྔོན་དུ་འགྲོ་བར་བསྟན་པའི་ཕྱིར་སྨོན་ལམ་འདྲི་བར་བྱེད་དོ་ཞེས་གསུངས་སོ། ། འཇུག་པ་སེམས་བསྐྱེད་དང་བྱང་ཆུབ་སེམས་དཔའི་སྡོམ་པ་ཡང་ངོ་བོ་ཐ་དད་དེ་སེམས་དང་སེམས་བྱུང་ཡིན་པའི་ཕྱིར་དང༌། གྲོགས་དང་གྲོགས་ཅན་ཡིན་པའི་ཕྱིར་ཏེ། སེམས་བསྐྱེད་ནི་ཡིད་ཀྱི་རྣམ་ཤེས་ཀྱི་དགེ་བ་ཡིན་པར་ཉི་ཁྲི་སྣང་བ་ལས་བཤད་པས་སེམས་ཡིན་ལ། བྱང་སྡོམ་ནི་སྤོང་སེམས་ཡིན་ཏེ།
སྤོང་བའི་སེམས་ནི་ཐོབ་པ་ལས། ། ཚུལ་ཁྲིམས་ཕ་རོལ་ཕྱིན་པར་བཤད། ། ཅེས་པས་སེམས་པ་སེམས་བྱུང་ཡིན་པས་སོ། ། དེ་ལྟ་ན་ཡང་འཇུག་སེམས་སྡོམ་པའི་ངོ་བོར་སྐྱེས་པ་མེད་པའང་མིན་ཏེ། སེམས་བྱུང་གི་དོན་གྱི་ཁྱད་པར་ལ་དམིགས་པ་ན་དེའི་སྟོབས་ཀྱིས་སེམས་ཀྱིའང་རིག་པ་བཞིན་དུ་གཙོ་སེམས་ཉིད་ཀྱང་སེམས་བྱུང་དང་མཚུངས་ལྡན་དུ་སྡོམ་སེམས་ཀྱི་བདག་ཉིད་དུ་རུང་བ་མི་འགལ་བ་དང༌། ཁྱད་པར་འཇུག་སེམས་དང་འཇུག་༼༧༧༽སྡོམ་དོན་གཅིག་མིང་གི་རྣམ་གྲངས་སུ་འདོད་པ་དག་ལ་ནི་ཆོ་ག་གཅིག་གིས་འཇུག་པའི་སེམས་དང་དེའི་སྡོམ་པའི་གཙོ་སེམས་གཉིས་ངོ་བོ་གཅིག་ཏུ་བསྐྱེད་པ་མི་འགལ་བར་ཡོད་པའང་ཤེས་དགོས་སོ། ། དེ་ལྟར་བཤད་པས་སྨོན་འཇུག་ཙམ་པོ་བའི་སེམས་དང་སྨོན་འཇུག་སོ་སོར་སྡོམ་པའི་རྣམ་བཞག་དུ་མ་བྱེད་པ་སོགས་ལུང་གི་ཟིན་སོ་ཆེར་མེད་པས་དེ་ལྟར་རྣམ་བཞག་དུ་མ་བྱེད་ན་བཀའ་ལ་རང་བཟོར་འགྱུར་གྱི་དོགས་སོ། ། འོ་ན་སེམས་བསྐྱེད་གཉིས་དང་སྡོམ་པ་དེ་དག་ལེན་ཚུལ་ཇི་ལྟར་འཐད་སྙམ་ན། དབུ་མ་ལུགས་སུ་གྲགས་པའི་སེམས་བསྐྱེད་ཀྱི་ཆོ་ག་ལྟར་ན། སྨོན་པ་དང་སྡོམ་པ་གཉིས་དུས་མཉམ་དུ་བླང་དུ་བཏུབ་སྟེ།
སྤྱོད་འཇུག་ལས་ཆོ་ག་དེ་ལྟར་གསུངས་པའི་ཕྱིར། རིམ་གྱིས་བླང་དུ་ཡང་རུང་སྟེ། ཇོ་བོ་རྗེས་འཇུག་པ་སེམས་བསྐྱེད་ཀྱི་སྔོན་དུ་སྨོན་པ་སེམས་བསྐྱེད་ཀྱི་ཆོ་ག་ཡི་གེ་བཀོད་པ་དེ་འཕགས་པ་ཀླུ་སྒྲུབ་དང་ཞི་བ་ལྷ་སོགས་ཀྱི་ལུགས་ཡིན་པར་ལམ་སྒྲོན་གྱི་འགྲེལ་པར་གསུངས་པ་ལས་ཤེས་ཤིང༌། སེམས་བསྐྱེད་པ་སེམས་ཙམ་ལུགས་སུ་གྲགས་པའི་ཆོ་ག་ལྟར་ན་ནི་རིམ་གྱིས་བླང་བ་ཁོ་ན་སྟེ། བྱང་ཆུབ་སེམས་དཔའ་ལས། ༼༧༨༽བྱང་ཆུབ་སེམས་དཔའི་སྡོམ་པ་ལེན་པའི་ཚེ་སྨོན་པ་སེམས་བསྐྱེད་སྔོན་དུ་འགྲོ་བར་གསུངས་པའི་ཕྱིར། དེ་ཡང་སྨོན་པ་སེམས་བསྐྱེད་ཀྱི་ཆོ་ག་ནི་བྱང་ས་ལས་དངོས་སུ་མ་གསུངས་ཀྱང་ཇོ་བོ་རྗེས་མཛད་པའི་སེམས་བསྐྱེད་ཀྱི་ཆོ་ག་དེ་སྔོན་གྱི་ཇོ་བོ་བཀའ་གདམས་པ་དང་དྭགས་བརྒྱུད་པ་དག་གིས་མཛད་པ་ལ། ཆག་ལོས་ས་པཎ་ལ་དྲི་བ་བྱས་པའི་དྲིས་ལན་དུ་པཎ་ཆེན་ཤཱཀྱ་ཤྲི་ཨ་བྷ་ཡའི་སེམས་བསྐྱེད་ཆོ་གས་སྐྱེ་བོ་ཀུན་ལ་སེམས་བསྐྱེད་མཛད་པ་བྱང་ས་དང་ཇི་ལྟར་མཐུན་ཞེས་དྲིས་པ་ལ། ཨ་བྷ་ཡའི་སེམས་བསྐྱེད་ཆོ་ག་མ་མཐོང༌། ཤཱཀྱ་ཤྲིས་དད་ཅན་གྱི་ངོ་མི་བཟློག་པའི་ཆེད་དུ་བོད་དཔེ་ཁྱེར་ཤོག་གསུངས་ནས་བོད་ཀྱི་ལས་ཆོག་ལ་རྒྱ་ཡིག་གིས་མཆན་བཏབ།
བོད་ཀྱི་སེམས་ཙམ་པའི་ཡི་གེ་ལ་དབུ་མའི་ལུགས་ཀྱི་སྡིག་བཤགས་སོགས་བསྣན་ནས་མཛད་ཀྱིན་གདའ། ཡུལ་ཆོས་ཀྱི་དགེ་སློང་ལ་ཡུལ་ཆོས་ཀྱི་སེམས་བསྐྱེད། ང་བོད་དུ་འོང་བས་ཆུད་ཟོས་གསུང་ཞིང་ཞུ་མཁན་ཀུན་ལ་མི་མཉེས་པ་བཞིན་མཛད་ཀྱིན་གདའ། སེམས་ཙམ་པའི་ཆོ་ག་ལ་སྡིག་བཤགས་སོགས་ཡུལ་ཡང་སྐྱེ་བོ་ཀུན་ལ་བྱེད་ན་བྱང་༼༧༩༽ས་དང་མི་མཐུན་པས་མ་དག་པར་མཆི། ཞེས་བཀའ་ཕྱག་གི་སེམས་བསྐྱེད་ཀྱི་ཆོ་ག་རྣམས་མ་དག་གོ་ཞེས་སུན་འབྱིན་པའི་ཕྱིར་དེ་སྐད་གསུང་བ་དེ་ནི་བཀའ་ཕྱག་གི་ཆོ་ག་ལ་མི་གནོད་པའི་ཁར་རང་གི་མཁན་པོ་ལ་སྐུར་པ་བླ་ན་མེད་པ་བཏབ་པར་འགྲོ་བར་སྣང་སྟེ། ས་པཎ་གྱིས་བཀའ་ཕྱག་རྣམས་ཀྱིས་དང་པོར་སྨོན་པ་སེམས་བསྐྱེད་པའི་ཆོ་ག་དང་དེ་ལ་སྦྱོར་བ་བཤགས་པ་དང༌། དེའི་རྗེས་སུ་འཇུག་པའི་སེམས་དང་སྡོམ་པ་བསྐྱེད་པར་མཛད་པ་འདི་དབུ་སེམས་ཀྱི་ཆོ་ག་བསྲེས་པར་འགྲོ་སྟེ། སེམས་ཙམ་པའི་ལུགས་ལ་སྨོན་སེམས་ཀྱི་ཆོ་ག་འཇུག་པའི་སྔར་བྱང་སར་མ་བཤད་ཅིང༌། དབུ་མའི་ལུགས། ཞི་བ་ལྷ་ལྟར་ན་སྨོན་པ་དང་སྡོམ་པ་ཅིག་ཅར་བླང་བར་བཤད་པས་ལུགས་དེ་གཉིས་ཆོ་ག་འཁྲུགས་པར་འགྱུར་བས་བྱང་སྡོམ་མི་སྐྱེ་བའི་ཕྱིར་ཞེས་དགོངས་པར་སྣང་ནའང་སེམས་བསྐྱེད་དང་སྡོམ་པ་ལེན་པའི་ཚུལ་གྱི་མན་ངག་ཐུགས་སུ་མ་བྱོན་པའི་གསུང་དུ་སྣང་སྟེ།
བྱང་སར་སྨོན་པ་སེམས་བསྐྱེད་ཀྱི་ཆོ་ག་མ་གསུངས་ཀྱང༌། ཇོ་བོ་རྗེས་བླ་མའི་མན་ངག་གི་ཆོ་ག་མཛད་པ་དེ་འདིར་ངེས་པར་སྦྱོར་དགོས་༼༨༠༽པ་ཡིན་ཏེ། ཁྱད་པར་སེམས་ཙམ་ལུགས་སུ་གྲགས་པའི་བྱང་སྡོམ་ལེན་ཆོག་གི་དང་པོར་སྨོན་སེམས་ཆོ་གས་ལེན་པས་ཆོ་ག་ལྷག་ནས་ཆོ་ག་འཁྲུགས་ཏེ་སེམས་བསྐྱེད་སྡོམ་གྱི་གེགས་བྱེད་པ་མ་ཡིན་ཏེ། དེ་མ་བྱས་ན་ཆོ་ག་ཆད་དེ་ཆོ་ག་ཉམས་ནས་སེམས་བསྐྱེད་སྡོམ་མི་སྐྱེ་བའི་གེགས་ཆེན་པོ་བྱེད་པའི་ཕྱིར་དབུ་སེམས་ཀྱི་ལུགས་གཉིས་ཀའི་སེམས་བསྐྱེད་སྡོམ་གྱི་ཆོ་གའི་ཐུན་མོང་དུ་ངེས་པར་སྦྱར་དགོས་ཞེས་ཇོ་བོའི་ལམ་སྒྲོན་འགྲེལ་པར། འཕགས་པ་ཀླུ་སྒྲུབ་དང༌། འཕགས་པ་ཐོགས་མེད་དང༌། འཕགས་པ་ཤནྟ་དེ་བ་དག་སྨོན་པ་བྱང་ཆུབ་ཀྱི་སེམས་བསྐྱེད་པའི་ཆོ་ག་འདི་ལ་ཐ་དད་པ་མེད་ཅིང་མཐུན་པས། ཆོ་གའི་ཐབས་ཅུང་ཟད་གཅིག་བདག་གིས་བཀོད་པ་ནི་འཕགས་པ་ཀླུ་སྒྲུབ་དང༌། འཕགས་པ་ཐོགས་མེད་དང༌། འཕགས་པ་ཤནྟ་དེ་བ་དག་གི་ལུགས་ཡིན་ནོ་ཞེས་གསལ་བར་འབྱུང་བའི་ཕྱིར།
རྒྱལ་བའི་སྲས་པོ་དངུལ་ཆུ་ཆོས་རྫོང་པའི་སེམས་བསྐྱེད་སྡོམ་གྱི་ཆོ་གར་སྨོན་པ་སེམས་བསྐྱེད་ཀྱི་སྐོར་འདི་རྒྱལ་བ་བྱམས་པ་ནས་ཇོ་བོའི་བར་སྙན་ནས་སྙན་དུ་བརྒྱུད་པའི་གདམས་པ་ཁོ་ན་ལས་བྱོན་པ་ཡིན། འདིའི་བློ་སྦྱོང་དང་ཆོ་ག་བསླབ་བྱ་དང་བཅས་པ་༼༨༡༽འདི་གཞུང་གཞན་ན་མི་བཞུགས་པས་འདི་དང་སྐྱབས་འགྲོ་ཁོ་ནས་ཀྱང་ཇོ་བོ་བོད་ལ་བཀའ་དྲིན་ཆེ་བ་ཡིན་ཞེས་གསུངས་པའི་ཕྱིར། ས་པཎ་ཆེན་པོ་རང་ཉིད་ཀྱི་ཆོས་ཚུལ་འདིའི་གནད་ཐུགས་སུ་མ་བྱོན་པ་ཇི་ལྟ་བར་གང་ཟག་གཞན་དག་གིས་ཀྱང་ཐུགས་སུ་མ་བྱོན་ནོ་སྙམ་པའི་ཆུ་ལ་ཉ་སྦར་འཛིན་མཛད་པ་ནི་དམ་པའི་ལས་སུ་ག་ལ་འགྲོ། འོ་ན་སྨོན་པའི་ཆོ་ག་ལ་ནན་ཏན་འདི་ཙམ་དུ་དགོས་ན་སློབ་དཔོན་ཆོས་བཤེས་ཀྱིས་སྨོན་པ་ཞེས་པ་ནི་སྨོན་པ་ཙམ་སྟེ། སེམས་བསྐྱེད་པའི་ཆོ་གས་བླང་བར་མ་བྱས་པའོ་ཞེས་བཤད་པ་མ་ཡིན་ནམ་ཞེ་ན། དེ་ནི་སྨོན་སེམས་ཐོག་མར་སྐྱེ་བ་ཆོ་ག་མེད་ཀྱང་བློ་སྦྱངས་པ་ལས་ཀྱང་སྐྱེ་ལ། དེ་ཉིད་བརྟན་པ་དང་འཕེལ་བའི་ཕྱིར་སྨོན་པ་སེམས་བསྐྱེད་ཀྱི་ཆོ་ག་བྱ་བ་ཡིན་ནོ། ། སེམས་ཙམ་པའི་ཆོ་ག་ཞེས་པ་དེ་བྱང་ས་ལ་ཐུགས་རྩེ་གཏད་ནས་དེའི་བོད་དཔེ་ལ་སྡིག་བཤགས་ཀྱི་ཆོ་གའི་རྒྱ་ཡིག་མཆན་བུར་བཏབ་པ་དེ་བྱང་ས་དང་མི་མཐུན་པའི་མ་དག་པ་ཡིན་ན་མ་དག་བཞིན་དུ་པཎ་ཆེན་ཤཱཀྱ་ཤྲཱི་ཉིད་ཀྱིས་མཛད་ན་པཎ་ཆེན་ལ་དེ་ལས་༼༨༢༽སྐུར་འདེབས་ཆེ་བ་ཅི་ཞིག་ཡོད་དེ། གཞན་གྱི་ངོ་མི་བཟློག་པའི་ཆེད་དུ་སངས་རྒྱས་ཀྱི་བསྟན་པ་ལ་མ་དག་པའི་སྐྱོན་འཇུག་པར་མཛད་པའི་ཕྱིར། སྤྱིར་སེམས་ཙམ་ལུགས་ཀྱི་བྱང་སྡོམ་ལེན་པའི་ཆོ་གར་བཤགས་པ་སོགས་སྦྱོར་བ་ཆོ་ག་མ་དག་པར་འདོད་པའང་མི་བདེན་ཏེ།
བྱང་སར། བྱང་སྡོམ་གྱི་སྦྱོར་བའི་ཆོ་ག་ལེན་པོས་གསོལ་བ་གདབ་པ། སྦྱིན་པོས་སྤྲོ་བ་བསྐྱེད་པ། ལེན་པོས་དཀོན་མཆོག་ལ་ཕྱག་མཆོད་བྱ་བ། སྡོམ་པ་མྱུར་བར་ཐོབ་པའི་དོན་དུ་བསྐུལ་བ། སྡོམ་པའི་ཕན་ཡོན་རྗེས་སུ་བསམ་པ། སྦྱིན་པོས་བར་ཆད་དྲི་བ་ལས་མ་གསུངས་ཀྱང་སྡིག་བཤགས་དང་སྐྱབས་འགྲོ་ཁྱད་པར་ཅན་ནི་སློབ་དཔོན་བྱང་ཆུབ་བཟང་པོའི་སྡོམ་པ་ཉི་ཤུ་པའི་འགྲེལ་པ་ལས་ཁ་བཀང་སྟེ་གསུངས་པའི་ཕྱིར། དེའི་ཆོ་ག་ལ་སྡིག་བཤགས་སོགས་སྦྱོར་བས་ཅི་སྟེ་གནོད། དེས་ན་ཆོས་ཚུལ་འདིར། ཕྱ་པ་ཆོས་ཀྱི་སེང་གེ་དང༌།
ཀུན་མཁྱེན་མཚོ་སྣ་པའི་གསུང་གིས། བྱང་སྡོམ་ཐོབ་ཕྱིན་ཆད་དེས་གཞན་དུ་སངས་རྒྱས་ཐོབ་འདོད་ཀྱི་བློ་ཐམས་ཅད་འཇུག་པ་བྱང་སེམས་ཡིན་ལ། འཇུག་པ་སེམས་བསྐྱེད་ནི་གཞུང་གང་ལས་ཆོ་ག་མ་གསུངས་སོ་ཞེས་དང༌། ཁྱད་པར་ཀུན་མཁྱེན་༼༨༣༽མཚོ་སྣ་པས། བཀའ་ཕྱག་དག་གིས་བྱང་སྡོམ་གྱི་ཆོ་ག་ལ་འཇུག་པའི་སེམས་བསྐྱེད་ཀྱི་ཆོ་ག་ཡིན་པར་གྲགས་མོད་ཀྱང་དེ་ནི་བྱང་སྡོམ་དང་འཇུག་པ་སེམས་བསྐྱེད་གཉིས་མ་ཕྱེད་པར་ཟད་དོ་ཞེས་གསུངས་པ་ནི་མིག་ལྡན་གྱི་སྐྱེ་བོ་ལ་མིག་མེད་ཀྱི་ལོང་བར་བརྗོད་པ་ལྟར་ཆོས་དེ་དག་གི་བདག་ཉིད་དམ། དབང་ཕྱུག་གམ། ཆོས་ཀྱི་རྗེ་ལ་ཆོས་དེའི་དྲི་མ་ཙམ་ཡང་མ་བྲོ་བར་ཟད་དོ་ཞེས་པའི་སྐུར་འདེབས་ལས་གཞན་དུ་དགོས་པ་ཅུང་ཟད་ཀྱང་མེད་དེ། བྱང་སྡོམ་ཐོབ་ཕྱིན་གཞན་དོན་དུ་སངས་རྒྱས་ཐོབ་འདོད་ཀྱི་བློ་ཐམས་ཅད་འཇུག་སེམས་ཡིན་ན་དེ་འཇུག་སེམས་བསྐྱེད་པའི་ཆོ་གས་སྒྲུབ་ཏུ་མི་རུང་བ་མ་ཡིན་པའི་ཕྱིར་དང༌། ཁྱེད་ཀྱི་དེ་ལྟ་ན་བྱང་སྡོམ་ཐོབ་ཕྱིན་གྱི་བྱང་སྡོམ་གྱི་བློ་ཡིན་ན། དེ་བྱང་སྡོམ་གྱི་སེམས་ལས་འཇུག་སེམས་སུ་མི་རུང་བར་འགྱུར་ལ།
རུང་ན་འཇུག་སྡོམ་གྱི་སེམས་དང་འཇུག་སེམས་མི་འགལ་བ་བཞིན་འཇུག་ཆོག་དང་བྱང་སྡོམ་གྱི་ཆོ་ག་འགལ་བར་འགྱུར་བའི་གནས་མེད་པའི་ཕྱིར། དེར་མ་ཟད་དེ་ལྟ་ན་དགེ་སློང་གི་སྡོམ་ཆོག་ལ་དགེ་སློང་དུ་སྒྲུབ་པའི་ཆོ་ག་ཞེས་མིང་མི་འོས་པར་འགྱུར་བ་དང༌། དགེ་སློང་གི་སྡོམ་པ་ཐོབ་ཕྱིན་༼༨༤༽ནས་རང་དོན་དུ་དགྲ་བཅོམ་ཐོབ་འདོད་ཀྱི་སྡོམ་སེམས་ཐམས་ཅད་ལ་དགེ་སློང་གི་སེམས་ལས་དགེ་སློང་གི་སྡོམ་སེམས་སུ་འཇོག་མི་རིགས་ཏེ། འཇོག་ན་དགེ་སློང་གི་སྡོམ་པ་དང་དགེ་སློང་གི་སེམས་གཉིས་མ་ཕྱེད་པར་ཟད་དོ་ཞེས་བརྗོད་ནའང་མཚུངས་པར་འགྱུར་བའི་ཕྱིར། དེར་མ་ཟད་རྒྱ་བོད་ཀྱི་སེམས་བསྐྱེད་ཀྱི་ཆོ་གའི་ཡིག་ཆ་གྲངས་མེད་པར་འཇུག་པ་སེམས་བསྐྱེད་ཀྱི་ཆོ་ག་དང་འཇུག་སྡོམ་གཉིས་དོན་གཅིག་མིང་གི་རྣམ་གྲངས་སུ་བྱས་པ་མཐའ་ཡས་པར་བྱས་སྣང་བའི་ཕྱིར་དང༌། འཇུག་པ་སེམས་བསྐྱེད་ལ་ཆོ་ག་གཞུང་གང་ལས་ཀྱང་མི་འབྱུང་ན་ཛེ་ཏ་རིས་སྦྱར་བ་ལ་སུས་ཀྱང་སྙོན་པར་ནུས་པ་མ་ཡིན་པའི་ཕྱིར་རོ། ། འོ་ན་དེང་སང་བོད་ན་གྲགས་པའི་དབུ་སེམས་ཀྱི་ལུགས་ཐ་དད་པའི་ཆོ་ག་ཕན་ཚུན་འདྲེས་པའི་ཆོ་གས་བྱང་ཆུབ་ཀྱི་སེམས་དང༌། དེའི་སྡོམ་པ་མི་སྐྱེ་བོ་ཞེས་ས་སྐྱ་པས་གསུངས་པ་དེ་ཁོ་ནར་བདེན་ནམ་ཞེ་ན། ཆག་ལོ་ཁུ་དབོན་དང་བཅོམ་རལ་བ་སོགས་མཁས་པ་ཆེན་པོ་དག་གིས་དེ་ནི་མི་བདེན་ཏེ། དབུ་སེམས་ལྟ་བ་ལ་ཁྱད་ཡོད་ཀྱང་སྤྱོད་པ་ལ་ཁྱད་མེད་པས་ཆོ་ག་ལུགས་གཉིས་ཀའང་གྲུབ་མཐའ་གཉིས་ཀའི་ཐུན་མོང་ཡིན་པས་ལུགས་གཉིས་ཀྱི་ཆོ་ག་འདྲེས་༼༨༥༽པས་བྱང་ཆུབ་ཀྱི་སེམས་སྡོམ་སྐྱེ་བའི་གེགས་མི་བྱེད་པར་འཆད་དོ། །
ད་ནི་འཇུག་སེམས་དང་དེའི་སྡོམ་པའི་བསླབ་བྱ་ལ། སྤང་བར་བྱ་བའི་དང༌། བླང་བར་བྱ་བའི་བསླབ་བྱ་གཉིས་ལས། དང་པོ་ལ། རྩ་བའི་ལྟུང་བའི་དབྱེ་བ་དང༌། ཉེས་བྱས་ཀྱི་དབྱེ་བའོ། ། དང་པོ་ནི། ནམ་སྙིང་གི་མདོར་འབྱུང་བ་སྟེ་ཇི་སྐད་དུ། དཀོན་མཆོག་གསུམ་གྱི་དཀོར་འཕྲོག་པ། ། ཕས་ཕམ་པ་ཡི་ལྟུང་བར་འདོད། །
དམ་པའི་ཆོས་ནི་སྤོང་བྱེད་པ། ། གཉིས་པར་ཐུབ་པས་གསུངས་པ་ཡིན། ། ཚུལ་ཁྲིམས་འཆལ་བའི་དགེ་སློང་ལའང༌། ། ངུར་སྨྲིག་འཕྲོག་དང་རྡེག་པ་དང༌། ། བརྩོན་རར་འཇུག་པར་བྱེད་པ་དང༌། ། རབ་ཏུ་བྱུང་ལ་འབེབས་པ་དང༌། ། མཚམས་མེད་ལྔ་པོ་བྱེད་པ་དང༌། ། ལོག་པར་ལྟ་བ་འཛིན་པ་དང༌། ། གྲོང་ལ་སོགས་པ་འཇིག་པ་ཡང༌། ། རྩ་བའི་ལྟུང་བར་རྒྱལ་བས་གསུངས། །
བློ་སྦྱངས་མ་བྱས་སེམས་ཅན་ལ། ། སྟོང་པ་ཉིད་ནི་བརྗོད་པ་དང༌། ། སངས་རྒྱས་ཉིད་ལ་ཞུགས་པ་དག ། རྫོགས་པའི་བྱང་ཆུབ་བཟློག་པ་དང༌། ། སོ་སོར་ཐར་པ་ཡོངས་སྤངས་ཏེ། ། ཐེག་པ་ཆེ་ལ་སྦྱོར་བ་དང༌། ། སློབ་པའི་ཐེག་པས་ཆགས་ལ་སོགས། ། སྤོང་བར་འགྱུར་བ་མིན་ཞེས་འཛིན། ། ཕ་རོལ་དག་ཀྱང་འཛིན་འཇུག་དང༌། ། རང་གི་༼༨༦༽ཡོན་ཏན་བརྗོད་པ་དང༌། །
རྙེད་པ་དང་ནི་བཀུར་བསྟི་དང༌། ། ཚིགས་བཅད་རྒྱུ་ཡིས་གཞན་སྨོད་དང༌། ། བདག་ནི་ཟབ་མོ་བཟོད་པའོ་ཞེས། ། ལོག་པ་ཉིད་ནི་སྨྲ་བ་དང༌། ། དགེ་སྦྱོང་ཆད་པས་གཅོད་འཇུག་དང༌། ། དཀོན་མཆོག་གསུམ་གྱི་སྦྱིན་བྱེད་དང༌། ། སྦྱིན་པ་ལེན་པར་བྱེད་པ་དང༌། ། ཞི་གནས་འདོར་བར་བྱེད་པ་དང༌། ། ཡང་དག་འཇོག་གི་ལོངས་སྤྱོད་རྣམས། ། ཁོ་ཏོན་བྱེད་ལ་སྦྱིན་པ་རྣམས། །
དེ་དག་རྩ་བའི་ལྟུང་བ་སྟེ། ། སེམས་ཅན་དམྱལ་བ་ཆེན་པོའི་རྒྱུ། ། རྨི་ལམ་འཕགས་པ་ནམ་སྙིང་པོའི། ། མདུན་དུ་འདུག་སྟེ་བཤགས་པར་བྱ། ། བྱང་ཆུབ་སེམས་ནི་ཡོངས་འདོར་དང༌། ། ཞེས་རྒྱལ་པོའི་རྩ་ལྟུང་ལྔ་དང༌། བློན་པོའི་རྩ་ལྟུང་ལྔ་དང༌། ལས་དང་པོ་པའི་རྩ་ལྟུང་བརྒྱད་དེ་རྩ་ལྟུང་བཅོ་བརྒྱད་དང༌། ཐབས་མཁས་པའི་མདོ་ལས། བྱང་ཆུབ་ཀྱི་སེམས་འདོར་བ་རྩ་ལྟུང་དུ་གསུངས་པ་སྟེ་བཅུ་དགུའོ། །
བྱང་ས་ལས་གསུངས་པའི་རྩ་ལྟུང་བཞི་ནི་ཇི་སྐད་དུ། ཉོན་མོངས་དྲག་ལས་བྱུང་བ་ཡི། ། སྡོམ་པ་ཞིག་པར་གང་གྱུར་པ། ། དེ་ཡི་ཉེས་པ་བཞི་པོ་ནི། ། ཕས་ཕམ་འདྲ་བར་དགོངས་པ་ཡིན། ། རྙེད་དང་བཀུར་བསྟིར་ཆགས་པ་ཡིས། ། བདག་བསྟོད་གཞན་ལ་སྨོད་པ་དང༌། ། སྡུག་བསྔལ་མགོན་མེད་གྱུར་པ་ལ། ། སེར་སྣས་༼༨༧༽ཆོས་ནོར་མི་སྟེར་དང༌། ། གཞན་གྱིས་བཤགས་ཀྱང་མི་ཉན་པར། །
ཁྲོས་པས་གཞན་ལ་འཚོག་པ་དང༌། ། ཐེག་པ་ཆེན་པོ་སྤོང་བྱེད་ཅིང༌། ། དམ་ཆོས་འདྲར་སྣང་སྟོན་པའོ། ། ཞེས་འབྱུང་ལ། དེ་ལྟ་ན་བྱང་སེམས་ཀྱི་རྩ་ལྟུང་བཅུ་དགུར་གསུངས་པ་དང༌། བཞིར་གསུངས་པ་མི་འགལ་ལམ་ཞེ་ན། འདི་ལ་འཕགས་པའི་ཡུལ་དུ་བཞེད་ལུགས་མི་འདྲ་བ་གསུམ་འབྱུང་བར་སྣང་སྟེ། རྩ་ལྟུང་བཞི་པོ་ལས་གཞན་རྣམས་བཏགས་པ་བར་བཞེད་པ་དང༌། རྩ་ལྟུང་བཞི་པོ་གཞན་རྣམས་འདུས་པར་བཞེད་པ་དང༌། བཞི་པོར་མ་འདུས་པའི་རྩ་ལྟུང་མང་པོར་བཞེད་པ་ལས།
དང་པོ་ནི་བྱང་ཆུབ་སེམས་དཔའི་འདུལ་བ་འཛིན་པ་ཆེན་པོ་སློབ་དཔོན་བྱང་ཆུབ་བཟང་པོའི་བཞེད་པ་ཡིན་ལ། རྩ་ལྟུང་བཞིར་གསུངས་པ་ནི་ངེས་དོན་ཡིན་གྱི་ནམ་སྙིང་གི་མདོ་ལས་གསུངས་པའི་བཅོ་བརྒྱད་ནི་རྩ་ལྟུང་བཏགས་པ་བར་འཇོག་པའི་ཕྱིར་ཏེ། དེས་མཛད་པའི་སྡོམ་པ་ཉི་ཤུ་པའི་འགྲེལ་པར་ནམ་སྙིང་ནས་གསུངས་པའི་རྩ་ལྟུང་དེ་བྱུང་བས་སྡོམ་པའི་འཇིག་རྒྱུ་མིན་ཀྱང༌། སྡོམ་པ་མ་བླངས་གོང་གི་དགེ་རྩ་གཅོད་རྒྱུར་གསལ་བར་གསུངས་པ་ཉིད་ཀྱི་ཕྱིར། གཉིས་པ་ནི། པཎ་༼༨༨༽ཆེན་ཨ་བྷྱ་ཀ་རས། ལུགས་གཉིས་ཀ་ནས་བཤད་པ་ལྟུང་བ་མཚན་ཉིད་པར་འདྲ་ཡང་བཅུ་དགུ་པོ་བཞི་པོའི་ཁོངས་སུ་འདུའོ་ཞེས་དེས་མཛད་པའི་ཐུབ་པ་དགོངས་རྒྱན་ལས་གསུངས་སོ། ། གསུམ་པ་ནི། སློབ་དཔོན་ཆེན་པོ་ཞི་བ་ལྷའི་བཞེད་པ་སྟེ། དེ་དག་ཐམས་ཅད་རྩ་ལྟུང་མཚན་ཉིད་པ་ཡིན་ཅིང་བདག་བསྟོད་གཞན་སྨོད་དང་ཐེག་པ་ཆེན་པོ་སྤོང་བ་མ་གཏོགས་པའི་ལྟུང་བ་དེ་རྣམས་ནི་ཕན་ཚུན་གཅིག་གིས་གཅིག་ལ་བསྡུས་པར་བཞེད་དོ། །
དེ་ཡང་བསླབ་བཏུས་ལས། རྩ་ལྟུང་བཅོ་བརྒྱད་དུ་གསུངས་ཏེ། སྔར་གྱི་རྩ་ལྟུང་བཅུ་པོ་རྣམས་ལས་བློན་པོའི་རྩ་ལྟུང་དང་པོ་བཞི་ནི་རྒྱལ་པོའི་ལྟུང་བ་དང་པོ་བཞི་དང་དོན་གཅིག་པས། བཞི་པོ་ཐ་དད་དུ་མ་བྱས་པར་རྩ་ལྟུང་བཅོ་ལྔ་བཤད་ནས། ཡང་དེ་ཉིད་ལས། ཆགས་དང་སེར་སྣ་མི་ཟད་པས། ། སློང་ལ་སྦྱིན་པར་མི་བྱེད་དང༌། ། བསྒྲིམས་ཏེ་དགའ་བར་བྱེད་པ་ནས། ། སེམས་ཅན་ལ་ནི་མི་བཟོད་པར། ། ཁྲོས་པས་སེམས་ཅན་རྡེག་པ་དང༌། །
ཉོན་མོངས་པ་དང་གཞན་མཐུན་པས། ། ཆོས་ལྟར་བཅོས་པ་བརྗོད་པའོ། ། ཞེས་གསུམ་པོ་དེ་རྣམས་བཅོ་ལྔ་པོ་ལས་ཐ་དད་དུ་བགྲངས་ཏེ་དེ་ལྟར་ན་བཅོ་བརྒྱད་དོ། ། དེ་ཡང་བྱང་ས་ལས་བཤད་པའི་༼༨༩༽རྩ་ལྟུང་རྣམས་ལས་བདག་བསྟོད་གཞན་སྨོད་དང་ཐེག་ཆེན་སྤོང་བ་ནི་བསླབ་བཏུས་སུ་གཞུང་ལོགས་སུ་མ་སྨོས་ཏེ། བདག་བསྟོད་གཞན་སྨོད་ནི། ལས་དང་པོ་པའི་རྩ་ལྟུང་ལྔ་པ་དང་ཁྱད་པར་མེད་ཅིང་ཐེག་ཆེན་སྤོང་བ་ནི་རྒྱལ་བློན་གྱི་རྩ་ལྟུང་དམ་ཆོས་སྤོང་བར་འདུས་པའི་ཕྱིར་རོ། ། དེ་ལ་ནམ་སྙིང་ནས་གསུངས་པ་དེ་རྩ་ལྟུང་མཚན་ཉིད་པར་མི་འཐད་ཀྱི་འཐད་ན་རྩ་ལྟུང་གི་སྡོམ་པ་གཏོང་བར་འགྱུར་བས་དེའི་ཕྱིར་བཅོས་ལ་སླར་ཡང་བླང་དགོས་པ་ལས་མདོ་དེར་ཉེས་པ་དེ་བྱུང་ན་ནམ་སྙིང་ལ་བརྟེན་ནས་སོར་ཆུད་པར་བཤད་པས་སོ་སྙམ་ན། དེ་ནི་སྔར་ལྟུང་བས་རྒྱུད་དག་པར་གྱུར་པ་ན་སྡོམ་པ་སླར་ལེན་པ་ལ་དགོངས་ཀྱི་སྡོམ་པ་མི་གཏོང་བ་མིན་ཏེ། མདོ་སྡེ་དེར། རྩ་བའི་ལྟུང་བ་དེ་དག་གིས་དགེ་བའི་རྩ་བ་སྔོན་སྐྱེས་པ་ཐམས་ཅད་ཐལ་བར་རློག་སྟེ་ཞེས་གསུངས་པའི་ཕྱིར་སྡོམ་པའི་གཏོང་རྒྱུར་གྲུབ་སྟེ།
སྤྱིར་དགེ་བ་ཐམས་ཅད་ཐལ་བར་རློག་ན་བྱེ་བྲག་སྡོམ་པའི་དགེ་བ་ཐལ་བར་མི་བརླག་ཀ་མེད་དུ་འགྱུར་བའི་ཕྱིར་ཞེས་བཞེད་དོ། ། ལུགས་དེ་གསུམ་གང་དང་ཡང་མི་མཐུན་པར་བོད་ཁ་ཅིག་གིས་སེམས་ཙམ་ལུགས་༼༩༠༽ཀྱི་སྡོམ་པ་བླངས་པ་ཡིན་ན་བྱང་ས་ནས་བཤད་པ་དེ་ཁོ་ན་རྩ་ལྟུང་ཡིན་གྱི་ནམ་སྙིང་གི་མདོ་དང་བསླབ་བཏུས་ནས་བཤད་པ་དེ་རྩ་ལྟུང་བཏགས་པ་བར་འཇོག་དགོས་ལ་དབུ་མ་ལུགས་ཀྱི་སྡོམ་པ་བླངས་པ་ཡིན་ན་ནམ་སྙིང་གི་མདོ་དང་བསླབ་བཏུས་ནས་བཤད་པ་དེ་རྩ་ལྟུང་དུ་འགྱུར་གྱི། བྱང་ས་ནས་བཤད་པ་དེ་རྩ་ལྟུང་བཏགས་པ་བར་འཇོག་དགོས་པར་བཤད་ལ། གཉིས་ཀའི་ལུགས་ཀྱི་སྡོམ་པ་ཐོབ་ན་ལུགས་ཕན་ཚུན་དུ་བཤད་པའི་རྩ་ལྟུང་གཉིས་ཀའང་རྩ་ལྟུང་མཚན་ཉིད་པར་འགྱུར་ཏེ་ལུགས་གཉིས་ཀྱི་ཐོབ་པའི་སྡོམ་པ་སོ་སོ་བ་གཏོང་བྱེད་ཀྱི་རྩ་ལྟུང་དུ་བཅས་པའི་ཕྱིར། ཞེས་ཟེར་བའང་ཡོད་དོ། ། ཡང་ཁ་ཅིག ། ལུགས་གཉིས་ལས་རྩ་ལྟུང་སོགས་ཀྱི་རྣམ་གཞག་དང་པོར་བླངས་པ་དེ་ཁོ་ན་ལྟར་བསྲུང་དགོས་ཏེ། ལུགས་ཕྱི་མ་བླང་བ་ནི་སྡོམ་པ་སྔ་མ་བརྟན་ཅིང་གོང་འཕེལ་གྱི་བསླབ་བྱ་ཙམ་ཡིན་པའི་ཕྱིར་ཏེ། དཔེར་ན་ཀྱཻ་རྡོར་གྱི་དབང་སློབ་དཔོན་སོ་སོའི་ལུགས་ཐ་དད་དུ་བླངས་ཀྱང་རྩ་ལག་གི་དམ་ཚིག་དང་པོའི་དཀྱིལ་ཆོག་གི་སྡོམ་པ་ལེན་པ་ལས་ལྷག་པར་བསྲུང་དུ་མེད་པ་དང་འདྲ་ཟེར་བ་དང༌། ཁ་ཅིག་ལུགས་གཉིས་ཀྱི་སྡོམ་པ་བླངས་པ་ན་རྩ་༼༩༡༽ལྟུང་སོགས་ཀྱི་རྣམ་བཞག་ལུགས་ཕྱི་མ་ལྟར་བསྲུང་དགོས་ཏེ།
སྔར་བླངས་པའི་བྱང་སྡོམ་དེ་ཕྱིས་བླངས་པའི་བྱང་སྡོམ་དུ་ངོ་བོ་གནས་གྱུར་པའི་ཕྱིར། ཕྱི་མའི་ལུགས་ཀྱི་སྲུང་སྡོམ་གྱི་བསླབ་བྱ་ཉིད་གཙོ་བོར་བྱ་དགོས་སོ་ཞེས་འདོད་པ་མི་མཐུན་པ་ཆེས་མང་བར་སྣང་ངོ༌། ། འདིར་བྱང་སྡོམ་བསྲུང་ཚུལ་ལ་བོ་དོང་ཕྱོགས་ལས་རྣམ་རྒྱལ་གྱིས། བྱང་སེམས་དབང་པོ་རྣོན་པོས་ནམ་སྙིང་ནས་བཤད་པའི་བསླབ་པ་རྒྱས་པ་རྣམས་སྲུང་ནུས་པས་རྩ་ལྟུང་བཅུ་དགུར་འཇོག་ལ། བྱང་སེམས་དབང་པོ་འབྲིང་ནི་བྱང་སར་བཤད་པའི་བསླབ་པ་རྣམས་བསྲུང་ནུས་པས་རྙེད་དང་བཀུར་སྟིས་ཆགས་པ་སོགས་རྩ་ལྟུང་བརྒྱད་འཇོག་ལ། དབང་བརྟུལ་ནི་བསླབ་བཏུས་ལས་བཤད་པའི་བསླབ་བྱ་བསྡུས་པ་ཙམ་ལས་སྲུང་མི་ནུས་པས་བྱང་ཆུབ་སེམས་ནི་ཡོངས་དོར་སོགས་ཀྱི་ཆགས་སྡང་མི་བཟད་པའི་ཀུན་དཀྲིས་དྲག་པོ་སློང་བ་ལ་རྫས་གང་ཡང་མི་སྦྱིན་པ་དང༌། གཞན་གྱིས་འགལ་བ་བྱས་པ་ལ་བཤད་སྦྱང་བྱས་ཀྱང་ཁྲོ་བ་མི་བཟད་པས་མི་བཟོད་པར་འཁོན་དུ་འཛིན་པ་དང༌། ཁྲོ་བ་མི་བཟད་པས་དེ་ལ་རྡེག་པའམ་འཚོག་༼༩༢༽པ་སོགས་དང༌། གཏི་མུག་གིས་གཞན་ལ་ཆོས་ལྟར་བཅོས་པ་སྟོན་པ་དང༌། སྨོན་སེམས་གཏོང་བ་སྟེ་རྩ་ལྟུང་ལྔར་འཇོག་པ་ནི་རིགས་པས་ཐོབ་བོ་ཞེས་ཟེར་རོ། །
དེ་ལྟར་རིགས་པས་ཐོབ་ན་རྣམ་གཞག་འདི་ལྟ་བུ་ཤིང་རྟ་ཆེན་པོ་ཀླུ་སྒྲུབ་ཐོགས་མེད་གཉིས་ཀྱིས་མཁྱེན་པར་རིགས་པ་ལས་རྣམ་གཞག་དེ་འདྲ་ཟུར་ཙམ་ཡང་མི་འབྱུང་བར་སྣང་བ་དང༌། ཁྱེད་ཀྱི་དེ་ལྟར་རིགས་པས་ཐོབ་ན་སྔགས་བླ་མེད་ཀྱི་སྡོམ་པ་འཛིན་པ་ན་དབང་རྣོན་ལ་རྡོ་རྗེ་རྩེ་མོ་ནས་བཤད་པའི་རིགས་ལྔའི་དམ་ཚིག་བཅུ་བཞི་དང༌། དེ་ལས་གཞན་པའི་བཅུ་བཞི་སྟེ་ཉེར་བརྒྱད་ལས་ཉམས་པས་རྩ་ལྟུང་དང༌། དབང་འབྲིང་ལ་རྩ་ལག་གི་ཉེར་གཉིས་དང་འགལ་བ་རྩ་ལྟུང་དང༌། དབང་བརྟུལ་ལ་ཁྱད་པར་གྱི་དམ་ཚིག་ལྔ་ལས་ཉམས་པ་རྩ་ལྟུང་དུ་འཇོག་གི་ཞེས་རྣམ་པར་གཞག་ཀྱང་མི་རིགས་པ་མེད་པར་འགྱུར་བའི་ཕྱིར་དང༌། དེར་མ་ཟད་དབང་པོ་འབྲིང་བརྟུལ་གྱི་རྩ་ལྟུང་དུ་བཞག་པའི་ལྟུང་བའི་ནང་དུ་དབང་པོ་རྣོན་པོ་ལ་གཞག་པའི་རྩ་ལྟུང་རྣམས་འདུ་བར་ཚད་ལྡན་གྱི་སློབ་དཔོན་དག་གིས་སྔར་ནས་བཤད་༼༩༣༽ཟིན་པས་བསླབ་པ་དེ་དག་ལ་སྲུང་དཀའ་སླའི་ཁྱད་པར་མི་རྙེད་པའི་ཕྱིར་ཁྱེད་ཀྱི་སྨྲ་བ་དེ་ནི་རང་བཟོར་བཏགས་པའོ་ཞེས་ཟེར་བའང་སྣང་ངོ༌། ། བརྗོད་པ་འདི་དང་ཆ་འདྲ་བར་ས་པཎ་གྱིས་ཆག་ལོའི་དྲིས་ལན་དུ། དབུ་མ་ལུགས་ཀྱི་བསླབ་བྱ་ལ་ད་ལྟ་ནས་ཐམས་ཅད་བསླབ་མི་དགོས་ཀྱི་རིམ་གྱི་བློ་ཚོད་དང་སྦྱར་ནས་བསླབས་ཆོག་སྟེ། དེ་ལྟར་བསླབས་པས་དམ་བཅའ་དང་འགལ་བ་མེད་པའི་ཕྱིར་ཏེ། ཇི་སྐད་དུ།
བྱང་ཆུབ་སེམས་དཔའི་བསླབ་པ་ལ། ། རིམ་པ་བཞིན་དུ་བསླབ་པར་བགྱི། ། ཞེས་འབྱུང་བ་ལ་དགོངས་ཞེས་གསུངས་ལ། དེ་ལྟ་ན་ནམ་སྙིང་གི་མདོར་རྒྱལ་པོ་ལ་འབྱུང་དུ་ཉེ་བ་དང༌། བློན་པོ་ལ་འབྱུང་དུ་ཉེ་བ་དང༌། འབངས་ཕལ་པའམ་ལས་དང་པོ་ལ་འབྱུང་དུ་ཉེ་བའི་རྩ་ལྟུང་སོགས་ཀྱི་གྲངས་ངེས་མི་དགོས་པར་གང་དགའ་དགར་འཛིན་དུ་འཇུག་པའི་བསླབ་མཚམས་སྟོན་རིགས་པ་ལས་དེ་ལྟར་ཡང་མ་གསུངས་པའི་ཕྱིར་དང༌། རིམ་པ་བཞིན་དུ་བསླབ་པའི་གོ་བའང་ས་ལམ་རིམ་འཇུག་གི་བློ་སྟོབས་དང་བསྟུན་པའི་བྱང་ཆུབ་སེམས་དཔའི་ཚུལ་ཁྲིམས་གསུམ་གྱི་བསླབ་པ་འཛིན་པ་ཁས་ལེན་པ་ཡིན་༼༩༤༽གྱི། ཉེས་སྤྱོད་སྡོམ་པའི་ཚུལ་ཁྲིམས་ལ་དམིགས་བསལ་ཕྱེ་ནས་ཁ་ཅིག་ལེན་གྱི་ཁ་ཅིག་མི་ལེན་པའི་དོན་མ་ཡིན་པའི་ཕྱིར་དང༌། ཡིན་ན་བྱང་ཆུབ་སེམས་དཔའི་སྡོམ་པ་ལ་སོ་ཐར་རྟེན་ཅན་དུ་དགོས་པའི་ཚེ་ན་དགེ་སློང་གི་རྟེན་ཅན་དུ་དགོས་པའི་ཚེ་ལའང་ཉན་ཐོས་ཀྱི་རྩ་བ་བཞི་ལ་སློབ་གང་ནུས་ལ་བསླབ་པ་དང་སློབ་མི་ནུས་པ་ལ་མི་བསླབ་པར་འཇོག་ཆོག་པར་འགྱུར་བའི་ཕྱིར་དང༌། ཡང་སོ་ཐར་གྱི་སྡོམ་པ་རྟེན་ཅན་དུ་དགོས་པ་དེ་སེམས་ཙམ་ལུགས་ལ་ཡིན་གྱི་དབུ་མ་ལུགས་ལ་མ་ཡིན་ནོ་ཞེ་ན།
དེང་སང་ས་སྐྱ་པ་ཕལ་ཆེ་བ་དབུ་མ་ལུགས་ལ་སོ་ཐར་གྱི་སྡོམ་པ་སྐྱེ་བའི་རྟེན་དུ་མི་དགོས་ཀྱང་གནས་པའི་རྟེན་དུ་ཅི་ནས་ཀྱང་དགོས་ཟེར་བར་སྣང་བ་སོགས་ཀྱི་བཞེད་པ་དེ་ཇི་ལྟར་འོང་རྟོག་ཅིག ། ས་པཎ་པས་སྐབས་དེའི་དྲིས་ལན་གྱི་ཚིགས་བཅད་དུ། དཔེར་ན་ཡན་ལག་བརྒྱད་པའི་སྨན། ། གསུངས་ཚད་ནད་པ་གཅིག་ཁོ་ནས། ། དུས་གཅིག་ཏུ་ནི་བཟའ་བྱ་མིན། ། དེ་བཞིན་བསླབ་བྱ་ཐམས་ཅད་ཀྱང༌། ། གང་ཟག་གཅིག་གིས་དུས་ཅིག་ཆར། ། ཐམས་ཅད་བསླབ་པར་གསུངས་པ་མིན། ། ཞེས་གསུངས་པའང་བསྒྲུབ་བྱ་ཡིན་གྱི་སྒྲུབ་བྱེད་དུ་མི་འགྱུར་ཏེ། འཇུག་༼༩༥༽སྡོམ་གྱི་བསླབ་བྱ་ལ་ལས་དང་པོ་པས་སྒྲུབ་པར་ནུས་མི་ནུས་ཀྱི་གནང་བཀག་དང་མདོར་ལེན་ཡོད་ན་སྟོན་པ་རྫོགས་པའི་སངས་རྒྱས་ཐུགས་རྗེ་ནུས་མཐུ་ཅན་དེས་བྱང་ཆུབ་སེམས་དཔའི་འདུལ་བའི་སྡེ་སྣོད་རྣམས་སུ་སྤྱིར་བཏང་དམིགས་བསལ་འདི་ལྟར་གྱིས་ཞེས་མི་འདོམས་པའི་གནས་མེད་དེ།
སངས་རྒྱས་རྣམས་རྗེས་འཇུག་གི་བསྟན་པ་བསྲུང་བ་ལས་ཕྲིན་ལས་ཀྱི་མཛད་པ་གལ་ཆེ་བ་མེད་པའི་ཕྱིར་ཞེས་སྙམ་མོ། ། ཡང་བྱང་སེམས་ཀྱི་རྩ་ལྟུང་སྡུད་ཚུལ་གྱི་སྐབས་སུ་ཙོང་ག་པ་ཆེན་པོས་ཨ་བྷ་ཨ་ཀ་རས་བསླབ་བཏུས་ནས་གསུངས་པ་རྣམས་རྩ་ལྟུང་དུ་བཞེད་པ་ལེགས་ཀྱང་བྱང་སར་བཤད་པའི་བཞི་པོས་བསྡུས་པར་འདོད་པ་ཕལ་ཆེ་བ་ཡིད་བརྟན་མི་རུང་བར་སྣང་སྟེ། འདི་འདྲའི་བསྡུས་ཚུལ་ལ་ནི་མཚན་ཉིད་ཀྱིས་ཁྱབ་པའི་སྤྱིས་མཚན་གཞིའི་དབྱེ་བ་སྡུད་པ་ཡིན་ན་དེ་གཏན་མི་རུང་བ་ཕལ་མོ་ཆེར་འདུག་པའི་ཕྱིར། ཞེས་བཤད་སྣང་བ། དེང་སང་སྡེ་ཚན་དང་རིས་ཀྱི་སྡུད་ཚུལ་ཐམས་ཅད་ལ་མཚན་གཞི་ལ་མཚན་ཉིད་གང་དང་གང་ལྡན་པའི་ཆ་དེ་ཉིད་ནས་དེའི་རིགས་ལྡན་དུ་མཚོན་པར་བསྡུ་བ་ལས་བསྡུ་ཚུལ་གཞན་དུ་ཡོད་པ་མིན་ཏེ། ནག་རྒུར་དཀར་ཟལ་སོགས་ཀྱི་མཚན་གཞི་༼༩༦༽ལ་ནོག་ལྐོག་ཤལ་སོགས་ཁྱབ་པའི་སྤྱིས་མཚན་གཞི་དཀར་ཟལ་སོགས་མཚོན་བྱ་བ་ལང་གི་དབྱེ་བར་སྡུད་པ་ལས་གཞན་དུ་མ་མཐོང་བས་འདི་འདྲ་གཏན་མི་རུང་བའི་རྒྱུ་མཚན་ཅི་ལ་ཐུག་རྗེ་ཙོང་ག་པ་ལྟ་བུའི་མཁྱེན་པ་ཅན་གྱིས་ལེགས་པར་དགོངས་དགོས་སོ། ། གཉིས་པ་ཉེས་བྱས་ཀྱི་དབྱེ་བ་ལ། བྱང་ས་ལས་ཉེས་བྱས་བཞི་བཅུ་རྩ་དྲུག་ཏུ་གསུངས་པ་དང༌། གསུང་དེ་ཉིད་དང་སྡོམ་པ་ཉི་ཤུ་པའི་འགྲེལ་པ་གཉིས་སུ་ལྟ་བར་བྱའོ། ། གཉིས་པ་བླང་བར་བྱ་བའི་བསླབ་བྱ་ལ།
རྒྱལ་སྲས་རྣམས་ཀྱིས་མི་བསླབ་པའི། ། དངོས་དེ་གང་ཡང་ཡོད་མ་ཡིན། ། ཞེས་བསླབ་པར་བྱ་བ་མཐའ་ཡས་པ་ཆེ་ལོང་དུ་བསྡུ་ན། ཕ་རོལ་ཏུ་ཕྱིན་པ་དྲུག ། བསྡུ་དངོས་བཞི། བྱང་ཕྱོགས་སོ་བདུན་སོགས་ཀྱི་དགེ་ཆོས་ཐམས་ཅད་ཡིན་མོད་ཀྱི་མདོར་བསྡུ་ན་རྣམ་པ་གསུམ་སྟེ། རང་གི་དོན་དུ་སངས་རྒྱས་ཀྱི་ཆོས་ཡོངས་སུ་རྫོགས་པར་བྱ་བ་དང༌། གཞན་གྱི་དོན་དུ་སེམས་ཅན་ཡོངས་སུ་སྨིན་པར་བྱ་བ་དང༌། གཉིས་ཀའི་དོན་དུ་སངས་རྒྱས་ཀྱི་ཞིང་ཡོངས་སུ་དག་པར་བྱ་བ་སྟེ་བྱང་ཆུབ་སེམས་དཔའ་རྣམས་ཀྱི་བྱ་བ་ནི་དེ་ཙམ་དུ་ཟད་དོ། ། དེས་ན་འདིར་བརྗོད་པའི་དགག་སྒྲུབ་ཀྱི་བསླབ་བྱ་ནི་ཕྱོགས་མཚོན་པ་ཙམ་སྟེ།
རྒྱས་པར་ན་རྟོག་༼༩༧༽གེ་འབར་བར། བྱང་ཆུབ་སེམས་དཔའི་བསླབ་པའི་གནས་བདུན་བརྒྱ་ལ་ཡང་སྣང་ཞེས་གསུངས་པ་དང༌། དབུ་མ་རིན་ཆེན་སྒྲོན་མེར། བྱང་ཆུབ་སེམས་དཔའི་བསླབ་པ་བཞི་བརྒྱ་དང༌། རྩ་བའི་ལྟུང་བ་བརྒྱད་དང༌། ཕམ་པ་བཅུ་དང༌། ལྟུང་བ་བཞི་བཅུ་རྩ་བརྒྱད་དང༌། སློབ་དཔོན་ཀླུ་སྒྲུབ་ཀྱིས་ཇི་ལྟར་བཀོད་པ་རྣམས་དང༌། འཕགས་པ་ཐོགས་མེད་ཀྱིས་མདོ་སྡེ་ལས་བསྡུས་པའི་བསླབ་པའི་གྲངས་ངེས་པར་བྱ་བ་དེ་དག་ནི། ལས་དང་པོ་པ་བློ་གྲོས་དམན་པ་དག་གི་ཕྱིར་ཡིན་ཏེ།
བཅོམ་ལྡན་འདས་ཀྱིས་མདོ་སྡེ་དུ་མར་གསུངས་པའི་བསླབ་པ་མ་ལུས་པར་བསྲུང་བར་བྱའོ། ། འདི་ལྟར་བྱང་ཆུབ་སེམས་དཔའི་བསླབ་པ་ལ་གྲངས་ངེས་པར་འདོད་ཅིང་གཞུང་འདིའི་བསླབ་པའི་ཚུལ་ལ་ནི་བསླབ་པར་བྱའོ། ། གཞུང་འདིའི་བསླབ་པ་ལ་ནི་བསླབ་པར་མི་བྱའོ་ཞེས་ཟེར་བ་ནི་བྱང་ཆུབ་སེམས་དཔའི་འཁྲུལ་པ་ཡིན་ཏེ། མདོ་སྡེ་དུ་མར་གསུངས་པའི་བསླབ་པ་མ་ལུས་པ་བསྲུང་བར་བྱའོ། ། ཞེས་གསུངས་སོ། ། དེ་ལྟའི་བྱང་སྡོམ་དེ་ཉམས་ན་ཕྱིར་བཅོས་ཇི་ལྟར་བྱེད་སྙམ་ན། རྗེ་སྒམ་པོ་པས། འཇུག་པའི་སྡོམ་པ་ཤོར་བ་ལ་ཡང་སྨོན་པའི་སེམས་ཤོར་བས་འཇུག་པ་ཤོར་བ་དེ་༼༩༨༽ནི་སྨོན་པ་སོར་ཆུད་པས་འཇུག་པ་ཡང་རང་བཞིན་གྱིས་སོར་ཆུད་དོ། ། རྒྱུ་གཞན་གྱིས་སྡོམ་པ་ཤོར་བ་ནི་སླར་ལེན་དགོས་སོ། ། ཕམ་པའི་གནས་ལྟ་བུ་བཞི་ལ་ཀུན་ནས་དཀྲིས་པ་འབྲིང་དང༌།
ཆུང་ངུར་སྤྱད་པ་ནི་བཤགས་པས་ཆོག་གོ ། དེ་ལྟར་ཡང་སྡོམ་པ་ཉི་ཤུ་པ་ལས། སྡོམ་པ་སླར་ཡང་བླང་བར་བྱ། ། ཟག་པ་འབྲིང་ནི་གསུམ་ལ་བཤགས། ། གཅིག་གི་མདུན་དུ་ལྷག་མ་རྣམས། ། ཉོན་མོངས་མི་མོངས་བདག་སེམས་བཞིན། ། ཞེས་གསུངས་སོ། ། ཞེས་འབྱུང་བ་དང༌། རྗེ་བཙུན་བྱང་ཆུབ་དངོས་གྲུབ་ཀྱིས། དེ་ལྟར་སེམས་ཅན་ཡལ་བར་འདོར་བ་དང༌།
ནག་པོའི་ཆོས་བཞི་ཐུན་ཚོད་ལས་འདས་པའི་སྟེང་དུ་བླ་ན་མེད་པའི་བྱང་ཆུབ་ཏུ་སྨོན་པ་བཏང་ནས། རང་ཞི་བར་འདོད་པའི་བློ་སྐྱེས་ན་འཇུག་པའི་སྡོམ་པ་མཐའ་དག་ཀྱང་འཆོར་བ་ཡིན་ནོ། ། ཞེས་གསུངས་པས། རྗེ་བཙུན་ཆེན་པོ་ཡབ་སྲས་དེ་དག་གིས། སྨོན་པ་སོར་ཆུད་པས་འཇུག་པ་སོར་ཆུད་པའི་དགོངས་པ་ཡང་ཉེ་བ་འཁོར་གྱི་མདོར། སྔ་དྲོའི་དུས་ཀྱི་ཚེ་ལྟུང་བ་བྱུང་ན་གུང་ཚིགས་དུས་ཀྱི་ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་བས་ཞེས་པས། ཐུན་ཚོད་ལས་མ་འདས་པར་བཤགས་ནས་སོར་ཆུད་པ་ལ་དགོངས་པ་ཡིན་༼༩༩༽གྱི། གཞན་དུ་ཐུན་ཚོད་ལས་འདས་ནས་ནི་གཏོང་བས་སྨོན་སེམས་སོར་ཆུད་པས་འཇུག་སྡོམ་སྐྱེ་བ་མ་ཡིན་ཏེ། དེ་ལྟ་ན་སླར་འཇུག་སྡོམ་ཉམས་པ་བཤགས་པས། བཤགས་ནས་དག་པ་ན་སླར་ཡང་ལེན་དགོས་པའི་ཕྱིར།
ཀུན་མཁྱེན་མཚོ་སྣ་པས། སྨོན་སེམས་གཏོང་རྒྱུ་བརྒྱད་དེ། སེམས་ཅན་བློས་སྤོང་བ་དང༌། བརྗེད་པའི་རྒྱུ་བཞི་དང༌། ལོག་ལྟ་ཆེན་པོ་སྐྱེས་པ་དང༌། སེམས་བསྐྱེད་ཕུལ་བ་དང༌། བླངས་པའི་དུས་ལས་འདས་པ་སྟེ་སངས་རྒྱས་ས་ན་གཏོང་ངོ༌། ། ཁ་ཅིག་སྐྱབས་འགྲོ་བཏང་བས་ཀྱང་སེམས་བསྐྱེད་བཏང་བར་འཆད་ཀྱང༌། འདུལ་བ་དྲི་བ་རྒྱ་ཆེར་འགྲེལ་པ་ལས་སྐྱབས་འགྲོ་བཏང་བས་སོ་ཐར་གྱི་སྡོམ་པ་མི་གཏོང་བར་གསུངས་པའི་གནད་ཀྱིས་སེམས་བསྐྱེད་དང་བྱང་ཆུབ་སེམས་དཔའི་སྡོམ་པ་ཡང་མི་གཏོང་བར་སེམས་སོ། ། འཇུག་པ་སེམས་བསྐྱེད་དང༌།
བྱང་ཆུབ་སེམས་དཔའི་སྡོམ་པའི་གཏོང་རྒྱུ་ནི་བྱང་ས་ལས། མདོར་བསྡུ་ན་རྒྱུ་གཉིས་ཁོ་ནས་བྱང་ཆུབ་སེམས་དཔའི་ཚུལ་ཁྲིམས་ཀྱི་སྡོམ་པ་གཏོང་བར་འགྱུར་ཏེ། བླ་ན་མེད་པའི་བྱང་ཆུབ་ཏུ་སྨོན་པ་བཏང་བ་དང༌། ཕམ་པའི་གནས་ལྟ་བུའི་ཆོས་ཀྱིས་ཀུན་ནས་དཀྲིས་པ་ཆེན་པོ་ཀུན་ཏུ་སྤྱོད་པའོ། ། ཞེས་གསུངས་མོད་ཀྱི་སྡོམ་པ་ཕུལ་བས་ཀྱང་གཏོང་བ་ཡིན་ཏེ། རྣམ་པར་༼༡༠༠༽གཏན་ལ་དབབ་པ་བསྡུ་བ་ལས། མི་བརྡ་འཕྲད་པ་དང་ལྡན་པའི་དྲུང་དུ་འབུལ་བ་དང་ལྡན་པའི་ཚིག་བརྗོད་པར་བྱེད་ན་བྱང་ཆུབ་སེམས་དཔའི་སྡོམ་པ་བཏང་བ་བརྗོད་པར་བྱའོ། ། ཞེས་གསུངས་ཤིང༌། དེ་ལ་ཞིབ་ཏུ་ཕྱེ་ན་གཏོང་རྒྱུ་བཅུ་ཡིན་པར་རིགས་ཏེ། སྨོན་པའི་གཏོང་རྒྱུ་བརྒྱད་སྔར་བཤད་པ་དེ་རྣམས་དང༌།
རྩ་ལྟུང་བྱུང་བ་དང་སྡོམ་པ་ཕུལ་བ་སྟེ་བཅུའོ། ། གལ་ཏེ་ཤོར་ན་སྡོམ་པ་བཏང་བའི་སྡིག་པ་སྦྱངས་ནས་ལེན་ན། སྨོན་པ་སེམས་བསྐྱེད་ནི་ལན་བདུན་གྱི་བར་དུ་སྐྱེ་ཞིང་དེ་ལས་ཐལ་བ་ནི་མེད་དོ་ཞེས་གཙང་ནག་པ་སོགས་འཆད་ལ། འཇུག་སེམས་དང་སྡོམ་པ་བཏང་བར་གྱུར་ན་ནི། བྱང་ཆུབ་སེམས་དཔའི་ས་ལས། སྡོམ་པ་བཏང་བ་ལན་གཉིས་སུ་སླར་ཡང་ནོད་པར་བྱེད་དོ་ཞེས་གསུངས་ལ། གཙང་ནག་པ་སོགས་ནི་སླར་ལན་གསུམ་གྱི་བར་དུ་བླང་དུ་རུང་ངོ་ཞེས་འཆད་དོ་ཞེས་གསུངས་སོ། ། འོ་ན་ཀུན་དཀྲིས་ཆེ་འབྲིང་ཆུང་ངུའི་ཚད་ནི། ཀུན་མཁྱེན་མཚོ་སྣ་པས་གནས་བརྟན་བྱང་བཟང་གིས། ཇི་སྐད་དུ།
སླར་ངོ་ཚ་བ་དང་ཁྲེལ་ཡོད་ཆུང་ངུ་ཙམ་སྐྱེ་བ་དང༌། ཕ་རོལ་པོས་གསོལ་བ་བཏབ་ན་ལྡོག་པ་དེ་ནི་འབྲིང་ལ་གནས་པའོ། ། མྱུར་བ་ཉིད་དུ་ངོ་ཚ་བར་བྱེད་ཅིང་སྐད་ཅིག་གིས་༼༡༠༡༽ལྡོག་པ་དེ་ནི་ཆུང་ངུ་ལ་གནས་པར་རིག་པར་བྱའོ། ། ཞེས་འབྱུང་བས། གཉེན་པོ་མ་སྐྱེས་པར་ཐུན་ཚོད་ལས་འདས་པ་དང༌། ངོ་ཚ་ཁྲེལ་ཡོད་ཅུང་ཟད་ཀྱང་མེད་པ་དང༌། དེ་ཉིད་ལ་ཡོན་ཏན་དུ་ལྟ་བ་གསུམ་ཚང་བ་ནི་ཀུན་དཀྲིས་ཆེན་པོའོ། ། གཅིག་གམ་གཉིས་ཚང་བ་ནི་འབྲིང་ངོ༌། ། གསུམ་ཆར་མ་ཚང་བ་ནི་ཀུན་དཀྲིས་ཆུང་ངུ་ཡིན་ནོ་ཞེས་རིགས་སོ་ཞེས་གསུངས་སོ། ། ཡང་རྟེན་ཉན་ཐོས་ཀྱི་རབ་བྱུང་གི་དགེ་སློང་བྱང་སྡོམ་རྒྱུད་ལྡན་ལ་ཉན་ཐོས་ཀྱི་དགེ་སློང་གི་སྡོམ་པ་ལ་ཕམ་པ་འཆབ་བཅས་བྱུང་ན་སླར་གསོ་བ་ཡོད་དམ་མེད་ཅེ་ན།
ཐེག་པ་ཆེན་པོའི་ལུགས་ཀྱིས་ཡས་ནས་མར་ལ་རྒྱས་བཀབ་ནས་ཡོད་པར་རྒྱ་བོད་ཀྱི་ཆེན་པོ་འགའ་བཞེད་པར་སྣང་སྟེ། ཐབས་ལ་མཁས་པའི་མདོར། རིགས་ཀྱི་བུ་འདི་ལ་བྱང་སེམས་ཐབས་ལ་མཁས་པ་ཅི་སྟེ་བརྒྱ་ལ། ལ་ལ་ཞིག་ཏུ་སྡིག་པའི་གྲོགས་པོའི་དབང་གིས་ཉེས་པ་བྱུང་ན་འདི་ལྟར་སློབ་བོ། ། གལ་ཏེ་བདག་གི་ཕུང་པོ་འདི་དག་གིས་ཡོངས་སུ་མྱ་ངན་ལས་འདའ་བར་བྱ་ན་ནི་བདག་གི་སེམས་ཡོངས་སུ་གདུང་བ་དང་ལྡན་པར་ཡང་འགྱུར་གྱི། འདི་ལྟར་བདག་གིས་སེམས་ཅན་ཡོངས་སུ་སྨིན་པའི་ཕྱིར། ཕྱི་མའི་མཐའི་མུར་༼༡༠༢༽འཁོར་བ་ན་གནས་མེད་ལྟ་བུའི་གོ་ཆ་བགོས་ལ། བདག་གི་སེམས་ཅན་ལ་གདུང་བར་ནི་མི་བྱའི་ཇི་ལྟ་ཇི་ལྟར་འཁོར་བར་འགྱུར་བ་དེ་ལྟ་དེ་ལྟར་སེམས་ཅན་ཡོངས་སུ་སྨིན་པར་བྱའོ། ། ལྟུང་བ་འདི་ཡང་ཆོ་ག་བཞིན་དུ་གསོ་བར་བྱའོ། ། ཕྱིས་ཉེས་པ་མི་བྱའོ་སྙམ་དུ་སེམས་སོ། །
རིགས་ཀྱི་བུ་ཡོངས་སུ་རྟག་པར་བཟུང་ན་གལ་ཏེ་རབ་ཏུ་བྱུང་བའི་བྱང་ཆུབ་སེམས་དཔའི་རྩ་བའི་ལྟུང་བ་བཞི་པོ་ཐམས་ཅད་ཀྱིས་ཞིག་པར་གྱུར་ཀྱང་ཐབས་ལ་མཁས་པ་འདིས་སེལ་བར་བྱེད་པ་ལྟར་ན། བྱང་ཆུབ་སེམས་དཔའ་ལ་ལྟུང་བར་མི་འགྱུར་བར་སྨྲའོ་ཞེས་འབྱུང་ངོ༌། ། གཉིས་པ་དོན་དམ་བྱང་ཆུབ་སེམས་ཀྱི་སྤྱོད་པས་ཡེ་ཤེས་ཀྱི་ཚོགས་ལས་ཆོས་སྐུ་སྒྲུབ་པ་ལ། ཤེས་བྱ་བདེན་གཉིས་ཀྱིས་བསྡུས་པའི་འཆིང་གྲོལ་གྱི་ཚུལ་གཏན་ལ་དབབ། དེ་ལྟར་དབབ་ནས་ཤེས་བྱེད་བདེན་གཉིས་འཁྲུལ་མེད་ཀྱི་བླང་དོར་དུ་བྱེད་པས་ཇི་ལྟར་ཉམས་སུ་ལེན་པའི་ཚུལ་བཤད་པའོ། ། དང་པོ་ལ། ཞར་བྱུང་ཕྱི་ནང་གི་དངོས་སྨྲ་བ་དག་གི་བདེན་གཉིས་ཀྱི་འཇོག་ཚུལ་དང༌། དངོས་དོན་ཐེག་པ་མཆོག་གི་བདེན་གཉིས་ཇི་ལྟར་འཇོག་པའོ། ། དང་པོ་ནི། ལམ་མི་འཚོལ་བ་དང་འཚོལ་བ་ལས་ཕྱི་རོལ་པ་རྣམས་ལམ་མ་རྙེད་ཀྱང་འཚོལ་བའི་བློ་ཅན་ཙམ་ཡིན་ལ།
རྒྱང་འཕེན་༼༡༠༣༽སོགས་ཁ་ཅིག་ཚེ་འདི་པ་ཙམ་ཉིད་ལས་གཞན་མེད་པས་དེ་ཉིད་ཀྱི་བདེ་འབྱོར་བསྒྲུབ་པའང་ལམ་འཚོལ་བའི་དོན་དེ་ལས་ལྷག་པ་མི་གཉེར་ཞིང༌། དེས་ན་ཕྱི་རོལ་པ་ཐམས་ཅད་ནང་གི་བྱེད་པོ་སྐྱེས་བུ་རྟག་པ་བྱ་བ་རང་དབང་ཅན་གྱི་དོན་དམ་པར་གྲུབ་པར་འདོད་པ་ཞིག་ལ་དོན་དམ་བདེན་པར་མིང་འདོགས་མི་འདོགས་ཅི་ཡིན་ཀྱང་དེ་འདྲ་ཞིག་ལ་ཞེན་དོན་གྱི་དོན་དམ་བདེན་པར་ཞེན་པ་ལ་མི་མཐུན་པ་ཅུང་ཟད་ཀྱང་མེད་ལ། དེ་ལས་ཆོས་གཞན་པ་དག་ནི་དོན་དམ་དུ་བདེན་པ་དང་མི་བདེན་པ་དང་རྫུན་མི་རྫུན་གྱི་ཆོས་ཅི་རིགས་སུ་སྨྲ་བ་ནི་མུ་སྟེགས་པ་དག་ནང་སེམས་ཀྱི་འདོད་པ་མི་འདྲ་བ་དུ་མར་བརྗོད་པ་ལས། དེ་ལྟ་བུའི་བདག་རྟག་ཆོས་ཅན། རང་བཞིན་གྱིས་མ་གྲུབ་པར་ཐལ། དོན་བྱེད་ནུས་པས་སྟོང་པའི་ཕྱིར། རི་བོང་གི་རྭ་བཞིན། མ་གྲུབ་ན། རིམ་གྱིས་སམ་ཅིག་ཅར་དོན་བྱེད། རིམ་གྱིས་བྱེད་ན་དེའི་ཕྱིར་རྟག་པར་ཡོད་པ་དང་འགལ།
ཅིག་ཅར་བྱེད་ན་མངོན་སུམ་དང་འགལ་བའི་ཕྱིར། སྐྱེས་པ་ཉིད་འཆི་བ་དང་བྱིས་པ་ཉིད་རྒན་པར་ཅིག་ཅར་འགྱུར་རོ། ། དེར་མ་ཟད་འབྲས་བུ་བསྐྱེད་པ་ལ་རྒྱུ་ནུས་ཐོགས་པ་མེད་དགོས་པ་ལས། འབྲས་བུ་སྔ་མ་༼༡༠༤༽བསྐྱེད་པའི་རྒྱུ་ནུས་ཐོགས་མེད་དེ་འབྲས་བུ་ཕྱི་མ་བསྐྱེད་པའི་རྒྱུ་ནུས་ཐོགས་མེད་དུ་ཡོད་དམ་མེད། མེད་ན་འབྲས་བུ་ཕྱི་མ་རྒྱུ་བདག་རྟག་པ་ནུས་པ་ཐོགས་མེད་ཅན་གྱི་བསྐྱེད་པར་འགལ། ཡོད་ན་འབྲས་བུ་སྔ་མ་དང་དུས་མཚུངས་སུ་བསྐྱེད་རིགས་པའི་ཕྱིར་ཅིག་ཅར་དོན་བྱེད་པ་དང་འགལ། དེ་ལ་རྒྱུའི་ཆ་ནས་ཅིག་ཅར་དོན་བྱེད་ཀྱང་ལྷན་ཅིག་བྱེད་རྐྱེན་དང་མ་ཕྲད་པས་འབྲས་བུ་སྔ་མ་ལས་འབྲས་བུ་ཕྱི་མར་བསྐྱེད་དོ་སྙམ་ན། འོ་ན་རྐྱེན་དེས་རྒྱུ་སྔ་མ་ལ་ཕན་བཏགས་ནས་འབྲས་བུ་ཕྱི་མ་བསྐྱེད་དམ། མ་བཏགས་ཀྱང་འབྲས་བུ་ཕྱི་མ་བསྐྱེད། དང་པོ་ལྟར་ན་རྒྱུ་རྟག་པ་རང་དབང་ཅན་དུ་མ་གྲུབ།
གཉིས་པ་ལྟར་ན་རྐྱེན་དང་ཕྲད་པས་ནུས་པ་རྙེད་ནས་བསྐྱེད་པར་འདོད་པ་དང་འགལ་ལོ། ། ཕྱི་རོལ་པའི་འདོད་པ་དེའང་སྒྲོ་སྐུར་གྱིས་ལོག་པར་རྟོག་པ་ཡིན་པའི་ཕྱིར་དགག་རིགས་ཀྱང་སྡང་བས་སྨད་པར་མི་རིགས་ཏེ། མུ་སྟེགས་ཀྱི་གྲུབ་མཐའང་སངས་རྒྱས་ཀྱི་ཕྲིན་ལས་ཀྱི་དབང་གིས་བྱུང་སྟེ་ཚུལ་དེའི་འཇུག་པས་དགེ་སྡིག་ལ་བླང་དོར་དུ་བྱེད་པ་ཡོད་པའི་ཕྱིར། ཇི་སྐད་དུ། རྣམ་པར་སྣང་མཛད་རིང་བའི་རྒྱུ། ། མུ་སྟེགས་ཅན་ལ་སྨད་མི་བྱ། ། ཞེས་ལམ་དེ་རྣམས་ཐོབ་པའི་༼༡༠༥༽རིང་རྒྱུར་བཞག་གོ ། ནང་པ་སངས་རྒྱས་པ་ལའང་གྲུབ་མཐའ་སྨྲ་བ་བཞི་ལས་བྱེ་བྲག་སྨྲ་བ་ནི་གཟུགས་སོགས་གཟུང་དོན་རགས་པ་ནི་ཀུན་རྫོབ་བདེན་པ་ཡིན་ལ་དེ་རྩོམ་པའི་རྡུལ་ཕྲ་རབ་ནི་དོན་དམ་པའི་བདེན་པར་འཇོག་སྟེ་དབྱིབས་སོགས་རགས་པ་གཞིགས་ན་དེ་བློ་མི་འཇུག་ཅིང་འདོར་ལ། རྡུལ་ཕྲ་རབ་ནི་ཅི་ལྟར་གཞིགས་ཀྱང་ཟླུམ་གོང་ཆ་མེད་པས་དེ་དེར་གྲུབ་ཏུ་བདེན་པའི་བློ་འདོར་བ་མེད་པའི་ཕྱིར། དེས་ན་ཡུལ་འཛིན་པ་ནའང་དབང་བཅས་ཀྱི་བློ་ཡིས་ཡུལ་གཅེར་ཕྲད་དུ་འཛིན་ཏེ།
དབང་པོས་མི་འཛིན་ན་བར་དུ་ཆོད་པའི་གཟུགས་སོགས་ཀྱང་འཛིན་པར་འོས་པར་འགྱུར་བའི་ཕྱིར། ཇི་སྐད་དུ། མིག་གི་གཟུགས་རྣམས་མཐོང་རྟེན་བྱས། ། དེ་ལ་རྟེན་པའི་རྣམ་ཤེས་མིན། ། གང་ཕྱིར་བར་དུ་ཆོད་པ་ཡི། ། གཟུགས་ནི་མཐོང་བ་མིན་ཕྱིར་རོ། ། ཞེས་སོ། ། ཞེས་བརྗོད་ན་དེ་ལྟ་ན་རྡུལ་ཕྲ་རབ་དེ་ལ་བསྐོར་བ་བར་བཅས་གཡག་རྔ་དང་ནེའུ་གསིང་གི་ཚུལ་དུ་ཡོད་ཀྱང་རླུང་སོགས་ཀྱིས་མི་གཏོར་བ་ནི་སྡུད་པར་བྱེད་པའི་ལས་ཀྱི་རླུང་གིས་བསྡུས་ནས་ཡོད་དེ་དཔེར་ན་རླུང་དཀྱིལ་གྱི་སྟེང་དུ་ཆུ་དཀྱིལ་༼༡༠༦༽ཆགས་པ་མི་འབོ་བ་ལྟ་བུའོ་ཞེས་སྨྲའོ། ། བསྐོར་བ་བར་བཅས་དེ་ལྟར་མི་རིགས་ཏེ། དེ་ལྟ་ན་བར་དེར་སྣང་མུན་གྱི་རྡུལ་དག་ཞུགས་པའི་ཕྱིར་རྡུལ་ཕྲ་རབ་དང་པོ་དེ་ཡང་ན་མུན་པས་སྒྲིབས་ནས་དེས་རྫས་གཞན་གསལ་བར་དམིགས་པར་རྩོམ་པར་བྱེད་པ་ལ་གོ་ཡེ་མི་རྙེད་པར་བྱེད་པ་དང་ཡང་སྣང་བས་གསལ་བར་བྱས་ན་རྡུལ་ཕྲ་རབ་ཉིད་རང་འཛིན་གྱི་ཤེས་པ་ལ་སྣང་བར་འགྱུར་རོ། །
ཡང་བར་དེར་སྣང་མུན་གྱི་རྡུལ་དག་འཇུག་པའི་གླགས་མེད་ན་བསྐོར་བ་བར་བཅས་སུ་མི་འགྲུབ་བོ། ། དབང་པོས་གཟུགས་སོགས་འཛིན་པར་ཡང་མི་རིགས་ཏེ། རིགས་ན་བེམས་པོར་འདྲ་བའི་ཕྱིར་ཕྱི་དོན་བེམས་པོས་ཀྱང་ནང་དོན་བེམས་པོ་འཛིན་པར་འགྱུར་བའི་ཕྱིར། མདོ་སྡེ་པས་བདེན་གཉིས་འཇོག་ཚུལ་སྔ་མ་ལྟར་ལ། རྡུལ་ཕྲ་རབ་ཀྱི་རགས་པ་རྩོམ་ཚུལ་ལ་སྐོར་བ་བར་མེད་རེག་ལ་མ་འབྱར་བར་འདོད་ལ། འོ་ན་ཡུལ་འཛིན་ཚུལ་ལ་གཟུགས་སོགས་དངོས་སུ་སྣང་བ་མིན་གྱི་གཟུགས་དེས་ཤེས་པ་ལ་རྣམ་པ་བཞག་ནས་སྣང་བ་མེ་ལོང་ནང་དུ་བྱད་བཞིན་གྱི་རྣམ་པ་བཞག་པ་བཞིན། དེ་འཛིན་གྱི་ཤེས་པ་ཉིད་ཀྱིས་དེ་བཟུང་༼༡༠༧༽བ་ཡིན་ཏེ། ཇི་སྐད་དུ། མཐོང་བ་དབང་པོའི་ཡུལ་མིན་ཏེ། ། ཤེས་པ་རྣམ་པར་བཅས་ཏེ་སྐྱེ། །
ཞེས་བརྗོད་དོ། ། དེ་ལྟའི་རེག་ལ་མ་འབྱར་བའི་རྩོམ་ཚུལ་ཡང་མི་འཐད་དེ། རེག་ན་འབྱར་བའི་དབང་གིས་རེག་པ་ལས་རེག་ཐབས་མེད་ཅིང༌། མ་འབྱར་ན་རེག་པར་ཡེ་མི་རུང་བའི་ཕྱིར། ཤེས་པ་ལུས་ཅན་མིན་པས་ཐོགས་མེད་ལ་བེམས་པོ་ལུས་ཅན་ཐོགས་བཅས་ཀྱི་རྣམ་པ་ལྟར་གྲུབ་པར་འཆར་མི་རུང་སྟེ། རུང་ན་ཐོགས་མེད་ཐོགས་བཅས་དང་ལུས་ཅན་མིན་པ་ལུས་ཅན་ལྟར་འགྱུར་བར་རིགས་པའི་ཕྱིར། དེ་ལྟར་རིགས་ན་ལུས་ཅན་མིན་པའི་ངོ་བོའང་ལུས་ཅན་གྱི་ངོ་བོར་འཆར་བའམ་འཇོག་པར་རིགས་པ་སོགས་ཐུག་མེད་དུ་འགྱུར་རོ། ། མེ་ལོང་སོགས་ཀྱི་དཔེ་མི་མཚུངས་ཏེ་དེ་ནི་གཟུགས་ཅན་ཕན་ཚུན་ཐོགས་རེག་ལས་དེ་ལྟར་འཆར་རུང་བ་སྲིད་ལ་བེམས་ཤེས་ནི་ཕན་ཚུན་ཐོགས་རེག་གི་གནས་མི་རྙེད་པའི་ཕྱིར། དེས་ན་སྡེ་པའི་འདོད་པའི་ཕྲ་རབ་ཀྱི་རྡུལ་དོན་དམ་བདེན་པར་འདོད་པ་མི་འཐད་དེ། དེས་རགས་པ་རྩོམ་པ་ན་དབུས་ཀྱི་རྡུལ་དེས་ཕྱོགས་དྲུག་ལ་བལྟས་ནས་རགས་པ་བརྩམ་ན་༼༡༠༨༽ཕྲ་རབ་ཆ་མེད་དུ་འགལ།
ཕྱོགས་དྲུག་ལ་མ་ལྟས་པར་གཅིག་ཁོ་ན་ལ་བལྟས་ནས་བརྩམས་ན་རགས་པ་དུ་མ་བརྩམ་མི་ནུས་པས་གཟུགས་སོགས་རྒྱུན་ཆད་པར་འགྱུར་རོ། ། རྣལ་འབྱོར་སྤྱོད་པ་ལ་ཞེས་ཤེས་བྱ་ཐམས་ཅད་སེམས་ཙམ་དུ་སྨྲ་བ་ལ་ཡང་རྣམ་བདེན་པས། གཟུགས་སོགས་སྣ་ཚོགས་སུ་སྣང་བ་འདི་ཕྱི་རོལ་གྱི་གཟུགས་སུ་གྲུབ་པ་ལྟར་གཟུང་བ་དང་འཛིན་པ་ནི་ཀུན་རྫོབ་བདེན་པ་ཡིན་ལ། ཇི་ལྟར་གཟུགས་སོགས་སྣ་ཚོགས་སུ་སྣང་བ་ཤེས་པའི་ངོ་བོ་ལས་གཞན་མིན་པ་ནི་དོན་དམ་པའི་བདེན་པ་སྟེ། ཇི་སྐད་དུ། ནང་གི་ཤེས་པའི་ངོ་བོ་ནི། ། ཕྱི་རོལ་ལྟར་སྣང་གང་ཡིན་ཏེ། ། དོན་གྱི་རྣམ་ཤེས་ངོ་བོའི་ཕྱིར། ། དེ་ཉིད་རྐྱེན་ཀྱང་ཡིན་ཕྱིར་རོ། ། ཞེས་བརྗོད་པ་ཡང་མི་འཐད་དེ།
དེ་ལྟ་ཤེས་པ་གཅིག་གི་ངོ་བོར་བདེན་པ་བཞིན་ཡུལ་གྱི་རྣམ་པ་གཟུགས་སྒྲ་སོགས་ཀྱང་གཅིག་ཏུ་འགྱུར་བའི་ཕྱིར་ཏེ། ཤེས་པ་གཅིག་སྟེ་ཤེས་པ་གཅིག་དང་ཐ་མི་དད་པའི་དངོས་པོ་ཡིན་པའི་ཕྱིར། ཡང་ན་གཟུགས་སྒྲ་སོགས་ཀྱི་རྣམ་པ་སོ་སོར་ཐ་དད་པའི་ངོ་བོ་ཅན་བཞིན་དུ་ཤེས་པའང་དུ་མའི་ངོ་བོ་ཅན་དུ་འགྱུར་བའི་ཕྱིར། རྣམ་རྫུན་པས་ནི། རྣམ་པར་ཤེས་པའི་ངོ་བོར་མི་བདེན་པས་བག་ཆགས་ཀྱི་དབང་གིས་རྫུན་པའི་༼༡༠༩༽ཆོས་བསླད་པའི་སྣང་བ་སྟེ་ཀུན་རྫོབ་བདེན་པ་དང་དེ་དང་བྲལ་བའི་ཤེས་པ་སྐད་ཅིག་མ་དོན་དམ་པའི་བདེན་པ་སྟེ། ཇི་སྐད་དུ། དོན་ཉིད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། ། བག་ཆགས་གིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་འབྱུང༌། །
ཞེས་བཤད་པའི་ཕྱིར། ཞེས་སྨྲ་བ་ཡང་མི་འཐད་དེ། ནང་གི་སེམས་རྣམས་དང་བྲལ་བ་སྐད་ཅིག་མ་དོན་དམ་བདེན་པར་ཡོད་ན་དེ་ལྟར་བདེན་པར་གྲུབ་པར་ཡོད་དགོས་པ་ལས་མ་གྲུབ་པའི་ཕྱིར་ཏེ། འདས་པའི་སེམས་ནི་འགགས། མ་འོངས་པའི་སེམས་ནི་མ་སྐྱེས། ད་ལྟ་བའི་སེམས་སྐད་ཅིག་ཅེས་བཏགས་ཀྱང་འདས་མ་འོངས་ལ་མ་ཕྱོགས་པའི་ད་ལྟ་བ་རང་དབང་ཅན་མེད་པའི་ཕྱིར་ཏེ། ཡོད་ན་དེ་ལྟའི་ཡོད་པ་དེ་ད་ལྟ་ཡོད་པ་བཞིན་འདས་མ་འོངས་པའི་དུས་སུའང་ཡོད་དགོས་ལ། དེ་ལྟ་ན་དུས་གཅིག་ལས་དུས་གསུམ་དུའང་འབྱུང་བ་མེད་པར་འགྱུར་བའི་ཕྱིར། དེ་ལྟ་ན་རང་སྡེ་དངོས་པོར་སྨྲ་བ་དག་དོན་དམ་བདེན་པ་བདེན་གྲུབ་ཏུ་འདོད་པའི་མཚན་གཞིའང་སེམས་ཉིད་ལ་གཙོ་བོར་ཞེན་པ་ལས་སྡེ་པས་ནི་ཡིད་ཀྱི་རྣམ་ཤེས་སྐད་ཅིག་མ་དོན་དམ་བདེན་པའི་རྒྱུ་འབྲས་སུ་འདོད་ལ། སེམས་༼༡༡༠༽ཙམ་པས་ནི་ཀུན་གཞིའི་རྣམ་ཤེས་སྐད་ཅིག་མ་དོན་དམ་བདེན་པའི་རྒྱུ་འབྲས་སུ་འདོད་ཀྱང་འཐད་པ་ཡེ་མེད་དེ།
དེ་ལྟའི་སེམས་དེ་བདེན་པ་གཉིས་ཀར་རང་བཞིན་མེད་པའི་ཕྱིར་ཏེ། སྐྱེ་བ་མེད་པའི་ཕྱིར་ན་ནམ་མཁའི་མེ་ཏོག་ལྟ་བུའོ། ། མ་གྲུབ་བོ་སྙམ་ན་གྲུབ་པར་ཐལ། དེ་ལྟའི་འབྲས་བུ་དེ་ཡོད་པ་ཞིག་རྒྱུས་བསྐྱེད་དམ་མེད་པ་ཞིག་བསྐྱེད། ཡོད་པ་བསྐྱེད་མི་དགོས་ཏེ་ཡོད་པ་སླར་རྒྱུའི་བྱར་མི་དགོས་པའི་ཕྱིར། མེད་པ་ཞིག་བསྐྱེད་ན་བསྐྱེད་པར་མི་ནུས་པའི་ཕྱིར་ཏེ། མེད་པ་བྱ་བའི་ནུས་ཡུལ་མིན་པའི་ཕྱིར། སེམས་ཙམ་པའི་འདོད་ཚུལ་འདི་ལ་མཁས་པ་ཆེན་པོ་རོང་ཟོམ་ཆོས་བཟང་གི་གསུང་གིས། རྣམ་རིག་ཏུ་སྨྲ་བ་ལ་རྣམ་བཅས་དང་རྣམ་མེད་དུ་སྨྲ་བ་གཉིས། རྣམ་བཅས་ལ་རྣམ་བདེན་དང་རྣམ་རྫུན་དུ་སྨྲ་བ་གཉིས་སོ། །
དེ་ལ་རྣམ་པ་དང་བཅས་པར་སྨྲ་བ་ལའང༌། འདྲ་གཞི་ཡོད་པར་འདོད་པ་དང༌། འདྲ་གཞི་མེད་པར་འདོད་པ་གཉིས་ལས། འདྲ་གཞི་དང་འདྲ་བའི་རྣམ་པར། རྣམ་པར་ཤེས་པ་སྐྱེ་བ་ལ་འདྲ་སྣང་ཞེས་བྱ། འདྲ་གཞི་མེད་པ་ནི་རྟེན་མེད་ཀྱང་ཡོད་པ་དང་འདྲ་བ་ལ་འདྲ་སྣང་ཞེས་བྱའོ། ། དེ་ལ་འདྲ་གཞི་ཡོད་པར་འདོད་པ་ནི། རྣམ་ཤེས་ལས་གུད་ན་༼༡༡༡༽ཕྱི་རོལ་གྱི་དོན་མེད་ཀྱང་སེམས་ཉིད་ཕྱི་རོལ་གྱི་དོན་ལྟ་བུར་སྣང་བ་བརྟན་པ་ཞིག་ཡོད་དེ། དེས་འདྲ་གཞི་བྱས་ནས་རྣམ་པར་ཤེས་པ་ཐམས་ཅད་དེའི་རྣམ་པར་སྐྱེའོ་ཞེས་སྨྲ་ལ། འདྲ་གཞི་མེད་པར་སྨྲ་བ་ནི་ཕྱིའི་སྐྱེ་མཆེད་དུ་སྣང་བའི་རིམ་པ་གཉིས་པ་མེད་དེ་རྣམ་པར་ཤེས་པ་ཉིད་དོན་ཡོད་པར་སྣང་བ་ལྟ་བུའོ་ཞེའོ། །
དེ་ཡང་རྣམ་བདེན་པས་ནི། ལུས་གནས་དོན་དམ་སེམས་ཀྱི་ངོ་བོ་ཡིན་པའི་ཕྱིར་ཇི་ལྟར་སྣང་བ་བཞིན་ཡང་དག་ཏུ་བདེན་པའི་ཕྱིར་སེམས་ཅན་གྱི་དུས་སུ་དེ་ལྟར་བདེན་པ་ལྟར་སངས་རྒྱས་ཀྱི་སར་ཡང་སྐུ་ཞིང་ཁམས་སྤྱོད་ཡུལ་སོགས་དེ་ལྟར་བདེན་པར་འདོད་དོ། ། རྣམ་རྫུན་པས་ནི། སེམས་ཅན་གྱི་དུས་ན་དེ་དག་གི་གཟུང་འཛིན་ལྟར་བདེན་པའི་རྟོག་པ་ཡོད་ལ། རྟོག་པ་དེ་ཡང་དག་མིན་རྟོག་ཉིད་ཀྱི་ཕྱིར་ཡང་དག་པར་ན་གཉིས་ཀྱིས་སྟོང་པའི་རང་རིག་པ་ཙམ་ཞིག་ཡོད་ལ། འཕགས་པའི་སར་ཡང་དག་པ་འཇིག་རྟེན་པའི་ཡེ་ཤེས་ཀྱི་ངོར་ཀུན་རྫོབ་བདེན་པའི་ཚུལ་ཡུལ་དུ་བྱེད་པ་མི་འདོར་ལ། དེ་ལྟ་ནའང་དེའི་ཡུལ་ཅན་གྱི་ཡེ་ཤེས་ནི་རྣམ་པར་མི་རྟོག་པའོ་ཞེས་ཟེར་རོ། ། རྣམ་མེད་དུ་སྨྲ་བས་ནི་སེམས་ཅན་གྱི་དུས་ན་ཡང་སེམས་བྱུང་གི་གཟུང་འཛིན་གྱི་རྣམ་པ་སྐད་ཅིག་ཙམ་ཡང་སྐྱེ་མ་མྱོང་སྟེ། ༼༡༡༢༽དོན་གསལ་བ་རང་རིག་ཙམ་དུ་གནས་པ་ལས་གཞན་དུ་འཕོ་འགྱུར་མེད་པར་གནས་པའི་ཕྱིར། འོ་ན་ཡུལ་དང་ཡུལ་ཅན་དུ་སྣང་བ་སྙམ་བྱེད་པ་འདི་ཅི་ཡིན་ཞེ་ན།
རང་རིག་པའི་སྐད་ཅིག་ལས་དེ་ཉིད་དང་གཞན་དུ་བརྗོད་དུ་མེད་པའི་བསླད་ཆོས་ཏེ། འདི་ལ་བག་ཆགས་ཞེས་ཀྱང་བྱ། འཁྲུལ་ཆོས་ཞེས་ཀྱང་བྱ། ཀུན་ཏུ་བཏགས་པ་ཞེས་ཀྱང་བྱའོ། ། དེ་ལྟའི་དེ་ཉིད་དང་གཞན་དུ་བརྗོད་དུ་མེད་པའི་ཆོས་དེ་རྫས་སུ་ཡོད་པ་ནི་མ་ཡིན་ཏེ། བཏགས་པ་ཙམ་གྱི་ཕྱིར་འཕགས་པའི་དུས་ན་ཡང་ངོ་བོ་དེ་ཉིད་ལས་བོགས་དབྱུང་དུ་མེད་དེ། འོན་ཀྱང་བག་ཆགས་ཡོད་སྙམ་བྱེད་པ་དང་བྱེད་པ་དེ་འཛིན་ལས་གྲོལ་བ་ནི་སྐྱེ་འཕགས་ཀྱི་འཇོག་བྱེད་དོ། ། དེས་ན་འཕགས་པའི་དུས་དག་པ་འཇིག་རྟེན་པའི་ཡེ་ཤེས་མི་འདོད་དེ་འཇིག་རྟེན་འཁྲུལ་པ་ཉིད་ཀྱི་ཕྱིར། དེ་འཛིན་ཡེ་ཤེས་ཀྱང་འཁྲུལ་ཤེས་སུ་འགྱུར་ན་མ་འཁྲུལ་བའི་ཡེ་ཤེས་སུ་འགལ་བའི་ཕྱིར་ཞེས་བཞེད་པ་བསྐྱར་ནས། དེ་འགོག་པ་ན།
དེ་ལྟར་སེམས་དོན་དམ་པར་བདེན་པར་གྲུབ་པའི་བདག་ཉིད་དམ་ངོ་བོ་ཉིད་གཅིག་ཏུ་ཡོད་ན་ནི་ཡང་དག་པར་རྫོགས་པའི་སངས་རྒྱས་ཀྱི་རྒྱུ་འབྲས་དངོས་པོ་བདེན་གྲུབ་གཅིག་ཡོད་པར་འགྱུར་ལ། དེ་ལྟ་ན་ཤེས་བྱ་༼༡༡༣༽དངོས་པོར་གྱུར་པའི་སངས་བྱ་དང་རྒྱས་བྱ་མཐའ་ཡས་པ་ཞིག་ཡོད་པས་དེ་དག་སངས་པའི་དུས་དང་རྒྱས་པའི་དུས་མི་སྲིད་པར་འགྱུར་ཏེ། བཤད་མ་ཐག་པའི་དངོས་གྲུབ་ཀྱི་སངས་བྱ་སོགས་ཟད་པ་མེད་པར་སྤྲོས་པའི་བདག་ཉིད་དུ་ཡོད་པའི་ཕྱིར། དེས་ན་སངས་བྱ་དང་རྒྱས་བྱའི་ཆོས་དེ་དག་སྤྲོས་པ་འདི་ལྟའི་བདག་ཉིད་དུ་མེད་པས་སྤྲོས་པ་བྲལ་བའི་ཆོས་ཀྱི་དབྱིངས་སྤངས་ཐོབ་གཉིས་ཀྱིས་དབེན་པའི་ཚུལ་ཁོང་དུ་ཆུད་པ་ན་སྤངས་ཐོབ་ཀྱི་རྒྱུ་འབྲས་ལ་འཇིགས་པ་མེད་པར་ཆོས་ཀྱི་དབྱིངས་ཟབ་མོ་ལ་བཟོད་པ་ཆེན་པོའི་ཡེ་ཤེས་བརྙེས་སུ་རུང་བ་ཉིད་ཀྱིས་འཇིག་རྟེན་ན་སངས་རྒྱས་དང་ཐམས་ཅད་མཁྱེན་པ་ལ་སོགས་པའི་གོ་འཕང་སོགས་ཀྱང་བཞག་བཏུབ་པར་འབྱུང་བ་ཡིན་ལ། དེ་ལྟ་མ་ཡིན་ན་དེ་ལྟར་ཡང་འཇོག་ཏུ་བཏུབ་པ་དང་འབྱུང་དུ་རུང་བ་མ་ཡིན་པའི་ཕྱིར་རོ། ། ཞེས་འབྱུང་ངོ༌། ། དེ་ལྟར་བཤད་པ་དེས་ནི་གངས་ཅན་གྱི་ལྗོངས་འདིའི་ཐེག་པའི་རྩེ་མོ་དབུ་མ་དང་གསང་སྔགས་ཀྱི་གཞུང་ཆེན་པོའི་མན་ངག་ཟབ་མོར་གྲགས་པ་ཕལ་ཆེར་ཡང་སེམས་ཙམ་སྨྲ་བའི་ཚུལ་འདི་ལས་རྟ་རྔ་གང་ཙམ་ཡང་མ་འདྲེས་བར་འདུག་པས་ལེགས་པར་རྟོགས་ཤིག ། ༼༡༡༤༽གཉིས་པ་དངོས་དོན་ཐེག་པ་མཆོག་གི་བདེན་གཉིས་ཇི་ལྟར་འཇོག་པ་ལ། དཔལ་ལྡན་མར་མེ་མཛད་ཀྱི་བཀའ་སྲོལ་གྱི་ཚུལ་བརྗོད་པ་དང༌། དཔལ་ཤ་ཝ་རི་སོགས་ཕྱག་རྒྱ་པར་གྲགས་པའི་བཀའ་སྲོལ་གྱི་ཚུལ་བརྗོད་པ་ལས།
དང་པོ་ལ་དགེ་བའི་བཤེས་གཉེན་ཆེན་པོ་བྱ་ཡུལ་བའི་ལམ་རིམ་ནས་འབྱུང་བ་ལྟར་བརྗོད་པ་དང༌། དགེ་བའི་བཤེས་གཉེན་སྣེའུ་ཟུར་པའི་ལམ་རིམ་ནས་འབྱུང་བ་ལྟར་བརྗོད་པ་གཉིས་ལས། དང་པོ་ནི། དེ་ཡང་དགེ་བའི་བཤེས་གཉེན་འདི་གཉིས་ཀ་རྗེ་སྒམ་པོ་པའི་ཡོངས་འཛིན་དམ་པ་ཡིན་པའི་ཕྱིར་འཁྲུལ་པ་མེད་པའི་དགེ་བའི་བཤེས་གཉེན་དུ་མཐོང་ནས་དེའི་ལུང་ཁུངས་སུ་ཆེ་བས་དྲང་བར་བྱས་པ་ཡིན་ནོ། ། དེ་ཡང་ཐེག་པ་མཆོག་ཅེས་བྱ་བ་དེ་སུ་ཞིག་ལ་བརྗོད་ཅེ་ན། འཇིག་རྟེན་ན་དེ་ནི་གྲགས་གྲུབ་ཀྱི་དབུ་མ་པ་ཞེས་པ་ཞིག་ལ་བརྗོད་ཀྱིན་སྣང་ལ། དེ་གསལ་བར་བྱེད་པའི་མཁན་པོ་དེ་སུ་ཞིག་གོ་སྙམ་ན། དཔལ་ས་ར་ཧ་དང་མགོན་པོ་ཀླུ་སྒྲུབ་ཆེན་པོ་ལ་འཇོག་ལ། འོ་ན་དེའི་སྲོལ་འཛིན་པ་དུ་མ་བྱུང་བའི་སྲོལ་འཛིན་ཁ་ཅིག་ལ་བྱེ་སྨྲ་སྤྱོད་པ་དང༌། མདོ་སྡེ་སྤྱོད་པ་དང༌།
༼༡༡༥༽རྣལ་འབྱོར་སྤྱོད་པ་དང༌། གྲགས་སྡེ་སྤྱོད་པ་ཞེས་སོགས་དུ་མ་འབྱུང་བས་ཁྱོད་ཀྱིས་གང་གི་རྗེས་སུ་བཟློས་པ་ཡིན་སྙམ་ན། ཁོ་བོས་ནི་སློབ་དཔོན་ཆེན་པོ་ཟླ་བ་གྲགས་པས་འཇིག་རྟེན་གྱི་ངོར་རྗེས་བརྗོད་མཛད་པ་དེ་ལ་ལད་མོ་ལྟར་འདོན་པ་ཡིན་ནོ། ། དེ་ཇི་ལྟར་འདོན་ན་ཤེས་པར་བྱ་རྒྱུའི་ཆོས་ལ་འཇིག་རྟེན་གྲགས་པ་དང་བསྟུན་ན་བདེན་པ་གཉིས་ལས་མེད་དེ། ཆོས་ལ་བདེན་རྫུན་གཉིས་ལས་མི་སྲིད་པའི་ཕྱིར། དེ་ཡང་ཡང་དག་པར་རྫོགས་པའི་སངས་རྒྱས་ནས་སློབ་དཔོན་ཀླུ་སྒྲུབ་ཡན་ཆད་དུ་གང་ཟག་སྨིན་པ་ཤས་ཆེ་བའི་དུས་སུ་སྐལ་ལྡན་རྣམས་ལ་བདེན་པ་གཉིས་བྱས་པ་ཙམ་གྱིས་བདེན་གཉིས་ཀྱི་ཚུལ་ཁོང་དུ་ཆུབ་སྐད། དེང་སང་གང་ཟག་དད་པ་དང་ཤེས་རབ་དང་བརྩོན་འགྲུས་ཀྱི་དབང་པོ་ཉམས་པས་བདེན་གཉིས་ཀྱི་ཚུལ་ལ་སློབ་དཔོན་རྟོག་གེ་པ་ཆེན་པོ་ཆོས་ཀྱི་གྲགས་པ་ལྟ་བུའང་བློ་གྲོས་རྨོངས་ན་རྨོངས་པ་གཞན་རྣམས་ལྟ་ཅི་སྨོས་ཏེ། སློབ་དཔོན་ཡེ་ཤེས་སྙིང་པོས།
སློབ་དཔོན་ཀླུ་སྒྲུབ་ཀྱིས། བདེན་པ་གཉིས་པོ་རྣམ་ཕྱེ་ཡང༌།
དྷརྨ་ཀིརྟི་སོགས། ཤིང་རྟ་ཆེ་གང་རྨོངས་ཉིད་ན། དེའི་རྗེས་འབྲངས། ། གཞན་རྣམས་སྨོས་ཀྱང་ཅི་ཞིག་དགོས། ། ཡེ་ཤེས་སྙིང་པོ། དེ་བས་བདག་གིས་བདེན་གཉིས་དབྱེ། ། ཞེས་འབྱུང་བའི་ཕྱིར་རོ། ། དེ་ཡང་སློབ་དཔོན་༼༡༡༦༽ཡེ་ཤེས་སྙིང་པོ་ཕྱིན་ཆད་དུ་ཀུན་རྫོབ་རང་ལའང་གཉིས་ཕྱེ་ནས་བསྟན་པར་མཛད་དེ། ཡང་དག་པའི་ཀུན་རྫོབ་དང་ལོག་པའི་ཀུན་རྫོབ་བོ། ། ལོག་པའི་ཀུན་རྫོབ་ལ་ཡང་གཉིས་སུ་མ་ཕྱེ་ན་གོར་མ་བཏུབ་བྱུང་བས་རྟོག་མེད་དང་རྟོག་པའི་དབང་དུ་བྱས་ཏེ།
དང་པོ་གཉིས་ཏེ་ཆུ་ཟླ་དང༌། གྲུབ་མཐའ་ངན་པའི་རྟོག་པའོ། ། ཞེས་འབྱུང་ངོ༌། ། དོན་དམ་པ་རང་ལ་གཉིས་ཏེ། རྣམ་གྲངས་ཡིན་མིན་གཉིས་སོ། ། དེ་ཡང་དགེ་བཤེས་སྐུ་ཡལ་གྱིས་དགེ་བཤེས་སྟོན་པ་ལ། དགེ་བའི་བཤེས་གཉེན་ལགས། ཀུན་རྫོབ་ཀྱི་མཚན་ཉིད་ཇི་ལྟ་བུ་ལགས་ཞེས་ཞུས་པ་ལ། དགེ་བཤེས་སྟོན་པའི་ཞལ་ནས། ཇོ་བོ་སྟོན་པ།
ཀུན་རྫོབ་བྱ་བ་བརྟན་བརྟན་པོ། སྲ་སྲ་པོ། ངེས་ངེས་པོ། ཅག་ཅག་པོ་ཞིག་མེད། འཁོར་བ་དང་མྱང་འདས་ཀྱི་ཆོས་ཐམས་ཅད་འཁྲུལ་པའི་ངོ་བོར་ཤེས་པ་ལ་ཀུན་རྫོབ་ཟེར་བ་ཡིན་གསུང་སྐད། ལྷ་བཙུན་པ་བྱང་ཆུབ་འོད་ཀྱིས། དབུ་མའི་ལྟ་བ་ཞུས་པ་ལ་དུང་དཀར་པོ་ལ་སེར་པོར་འཛིན་པ་ལྟ་བུ་ལགས། ། དུང་ལ་ཡང་སེར་པོ་མི་བདོག ། མི་བདོག་པ་ཡང་བདོག་གསུང་ནས་རྟག་ཆད་གཉིས་ཀྱི་མཐའ་སྤངས་པ་ལགས་སྐད། ཀུན་རྫོབ་བྱ་བ་དེའི་ངེས་ཚིག་སམ་བྲི་ཏ་བྱ་བ་ཡིན།
སྒྲ་ཐད་སོར་བསྒྱུར་ན། ༼༡༡༧༽སྒྲིབ་པར་བྱེད་པའི་དོན་གྱིས་ན་ཀུན་རྫོབ་བྱ་བ་ཡིན་གསུང༌། དེ་ཡང་བོད་སྐད་བྱ་བ་དེ་སུམ་པའི་སྐད་དང༌། ལྡན་པའི་སྐད་དང༌། ཞང་ཞུང་གི་སྐད་དང༌། རྒྱ་ནག་པོའི་སྐད་རྣམས་འདྲེས་པ་ལ་ཟེར་བ་ཡིན་ཏེ། ཀུན་རྫོབ་བྱ་བ་དེ་ཞང་ཞུང་གི་སྐད་ཡིན་ལ། དེ་ཡང་ས་དཱ་ཨཱ་ས་ར་ཎ་བྱ་བའམ། ས་མ་ཏི་བྱ་བ་གཉིས་ཏེ་སྒྲིབ་པར་བྱེད་པའི་དོན་གྱི་ཀུན་རྫོབ་སྟེ། ཡང་དག་པའི་ཀུན་རྫོབ་རྨི་ལམ་སྒྱུ་མ་ཙམ་པོ་དེས་ཡར་དོན་དམ་བདེན་པ་ཤེས་པའི་སྤྲོས་བྲལ་ནམ་མཁའ་ལྟར་རྟོགས་པ་ལ་སྒྲིབ།
མར་སྒྲིབ་སྟེ་བ་ལང་རྫིའི་ཤེས་པ་ལ་སོགས་ལ་ལོག་ཤེས་ཀུན་རྫོབ་གྱི་དེ་ཉིད་རྟོགས་སུ་མི་སྟེར་བར་སྒྲིབ་གསུང༌། ནང་པའི་གྲུབ་མཐའ་རྩིང་ཤོས་སྡེ་པ་གཉིས་ཀྱིས་ཁོང་རང་གི་ལུགས་ཀྱི་བདེན་པ་རྣམ་པ་གཉིས་སུ་འདོད་སྐད། ཐེག་ཆེན་སེམས་ཙམ་རྣམ་བདེན་རྫུན་གཉིས་ཀྱང་ཀུན་བཏགས་གཞན་དབང་ཡོངས་གྲུབ་གསུམ་གྱིས་ཁོ་རང་གྲུབ་མཐར་བདེན་པ་གཉིས་སུ་འདོད་པ་ལགས་སྐད། དབུ་མ་པ་ལ་གཉིས། གྲུབ་མཐའ་འཛིན་པའི་དབུ་མ་དང༌། གྲུབ་མཐའ་ལ་མི་བརྟེན་པ་སློབ་དཔོན་ཀླུ་སྒྲུབ་ཀྱི་དབུ་མ་གཉིས་ལགས་སྐད། གྲུབ་མཐའ་༼༡༡༨༽འཛིན་པ་ལ་གཉིས། མདོ་སྡེ་སྤྱོད་པའི་དབུ་མ་བྱ་བ་དེས་ཀུན་རྫོབ་ཏུ་འཁྲུལ་པ་རང་གི་སེམས་ལས་ལོགས་སུ་འདོད། རྣལ་འབྱོར་སྤྱོད་པའི་དབུ་མས་འཁྲུལ་པ་རང་གི་སེམས་སུ་འདོད། བོད་ཀྱི་དབུ་མ་དཔྱོད་གཟུ་ཞལ་ཆེ་བྱ་བ་དང༌།
སྒྱུ་མ་དང་གཉིས་སུ་མེད་པར་སྨྲ་བའི་དབུ་མ་ཞེས་བཏགས་གསུང༌། གྲུབ་མཐའ་ངན་པའི་རྟོག་པ་བྱ་བ་དེ་དགེ་བཤེས་སྐུ་ཡལ་གྱི་ཞལ་ནས་ཐེག་པ་ཆེན་པོ་སེམས་ཙམ་པ་མན་ཆད་ཐམས་ཅད་གྲུབ་མཐའ་ངན་པའི་རྟོག་པ་ཡིན་ཏེ། ཡུལ་ཕྱིན་ཅི་ལོག་གི་དངོས་པོ་ལ་དམིགས་ནས་འདུག་པའི་ཕྱིར། འོ་ན་སེམས་ཙམ་པ་དང་གྲུབ་མཐའ་འཛིན་པའི་དབུ་མ་པ་དེ་དག་ལ་ཐེག་ཆེན་དུ་འཇོག་པ་ནི། གང་ཟག་གི་བློས་བཞག་གི་འདོད་པ་དང་བྲལ་བའི་དབུ་མའི་དོན་ལ་བློ་བསྒྱུར་དུ་རུང་བའི་བསྒྱུར་སླ་བས་དེར་བཞག་པ་ཡིན། དགེ་བཤེས་པོ་ཏོ་བའི་ཞལ་ནས། སྒྱུ་མ་དང་གཉིས་སུ་མེད་པར་སྨྲ་བ་མན་ཆོད་ཟང་བ་གྲུབ་མཐའ་ངན་པའི་རྟོག་པ་ཡིན་གསུང་བ་ལ་འབྲེ་སྟོན་འདུལ་བ་འཛིན་པ་དང༌། དྭགས་པོ་སྟོན་པ་རིན་ཆེན་དཔལ་གྱིས་སྒྱུ་མ་དང་གཉིས་སུ་མེད་པ་མན་ཆད་གྲུབ་མཐའ་ངན་པ་མཆི་སྐད་པ་ཇི་ལྟར་མཆི་ཞུས་པས་དེ་ངེད་ཀྱི་དགེ་གཤེས་པའི་ཞལ་ནས། ༼༡༡༩༽རྒྱུ་ཕྱིན་ཅི་ལོག་ལ་ཞུགས་པས་འབྲས་བུ་ཡང་ཕྱིན་ཅི་ལོག་ཏུ་གསུང་སྐད། སློབ་དཔོན་ཀླུ་སྒྲུབ་ཀྱིས།
དབུ་མ་ཕྲ་མེན་མའི་མན་ངག་དང་འདྲ་སྟེ། རང་གི་བུ་ཡང་གསོད་པར་བྱེད་ལ་གཞན་གྱི་བུ་ཡང་གསོད་པར་བྱེད། རང་ལྟ་སྒྲུབ་ཏུ་མེད་ལ་གཞན་ལྟ་དགག་ཏུ་མེད། ཁས་ལེན་ཐམས་ཅད་དང་བྲལ་བ་ཡིན་གསུང༌། ཆུའི་ཟླ་བས་ནི་སྒྱུ་མའི་དཔེ་བརྒྱད་དམ་བཅུ་གཉིས་སམ་བཅུ་གསུམ་ལ་སོགས་པ་ལགས་སྐད། དེས་མཚོན་པའི་དོན་དེ་ཡང་དག་པའི་ཀུན་རྫོབ་ཡིན་གསུང༌། འོ་ན་ཆུ་ཟླ་ལོག་པའི་ཀུན་རྫོབ་ཀྱིས་ཡང་དག་ཀུན་རྫོབ་ཏུ་ཇི་ལྟར་མཚོན་ན་ཤེས་ངོ་དེའི་ཡང་དག་ཀུན་རྫོབ་དེ་ལོག་པའི་ཀུན་རྫོབ་ཀྱི་དཔེར་ལེན་པ་མ་ཡིན་གྱི། ཡང་དག་པར་དཔྱད་ན་ཡང་དག་ཀུན་རྫོབ་ཀྱི་བདེན་པ་དེ་ཡང་དག་པའི་དོན་དམ་བདེན་པ་ལས་ལོག་པར་གྱུར་པའི་ཆ་ནས་དཔེར་ལེན་པ་ཡིན་ནོ། ། དེས་ན་ཆོས་ནོར་མ་ནོར་ཐམས་ཅད་ཡང་དག་ཀུན་རྫོབ་ལ་རྩི་བ་ཡིན། དོན་དམ་ལ་རྩི་རྒྱུའི་ཆོས་གཅིག་བྱུང་ན་དོན་དམ་པ་རང་དུ་ཡང་ཅང་མ་སོང་གསུང༌།
ལོག་པའི་ཤེས་པ་ལ་ནོར་མ་ནོར་གྱི་ཐ་སྙད་མེད་དེ། དཔེར་ན་སྲམ་ཆུ་ན་གནས་པ་ལ་སྐམ་གཤེར་གྱི་མིང་མེད་གསུང༌། ལོག་ཤེས་འབའ་ཞིག་ལགས་སྐད། ༼༡༢༠༽དེས་ན་ཡང་དག་ཀུན་རྫོབ་ཀྱི་དོན་ལ། ཆོས་ཤས་གཅིག་ནས་སྒྱུ་མའི་དཔེ་བརྒྱད་དུ་གསུངས་ཏེ། སྒྱུ་མ་སྨིག་སྒྱུ་ཆུ་ཟླ་དང༌། ། རྨི་ལམ་བྲག་ཆ་མིག་ཡོར་དང༌། ། གཟུགས་བརྙན་སྤྲུལ་པ་རྣམ་པ་བརྒྱད། ། ཅེས་བྱའོ། ། ཆོས་ཤས་གཅིག་ནས་ཆོས་བཅུ་གཉིས་སུ་གསུངས་ཏེ།
སྒྱུ་མ་སྨིག་རྒྱུ་དྲི་ཟ་ཡི། ། གྲོང་ཁྱེར་དང་ནི་བརྒྱ་བྱིན་གཞུ། ། མེ་ལོང་གི་ནི་གཟུགས་བརྙན་དང༌། ། ཆུ་ཟླ་དང་ནི་བྲག་ཆ་དང༌། ། རྨི་ལམ་སྤྲིན་དང་གློག་དང་ནི། ། ཆུ་ཡི་ཆུ་བུར་ཞེས་བྱ་དང༌། ། སྒྱུ་མའི་དཔེ་ནི་བཅུ་གཉིས་དང༌། ། རྣམ་པ་དུ་མར་ཡོངས་མཚོན་པ། ། ཞེས་བྱའོ། ། ཆོས་ཤས་གཅིག་ནས་བཅུ་གསུམ་དུ་གསུངས་ཏེ།
སྐྲ་ཤད་བལ་གྱི་འཁོར་ལོ་དང༌། ། ཟླ་གཉིས་ཆུ་ཡི་ཟླ་བ་དང༌། ། དྲི་ཟའི་གྲོང་ཁྱེར་རྨི་ལམ་དང༌། ། སྒྱུ་མ་སྨིག་རྒྱུ་སྤྲུལ་པ་དང༌། ། བྲག་ཆ་མེ་ལོང་གཟུགས་བརྙན་དང༌། ། གྲིབ་མ་ཆུ་བུར་དབང་པོ་གཞུ། ། གློག་ལ་སོགས་པའི་དངོས་པོ་ནི། ། སྣང་བ་ཙམ་གྱི་ཀུན་རྫོབ་ཡིན། ། ཞེས་ཀྱང་གསུངས། དེ་ཡང་སངས་རྒྱས་རྣམས་ཀྱིས་ཀུན་རྫོབ་གོ་བར་བྱ་བའི་ཆེད་དུ་སྒྱུ་མའི་དཔེ་རྣམས་བྱིན་གྱིས་བརླབས་པ་ཡིན་ཏེ།
བསྟན་པ་མར་འགྲིབ་པས་སྒྱུ་མའི་དཔེ་བརྒྱད་ཀྱང་འགགས་སྐད། དེས་ན་རྨི་ལམ་དཔེར་ལེན་ན་མཐའ་བཞི་༼༡༢༡༽དང་བྲལ་བའི་རྨི་ལམ་གཅིག་དཔེར་ལེན་པ་ཡིན་ཏེ། དགེ་བཤེས་གསང་ཕུ་བའི་ཞལ་ནས། རྨི་ལམ་འདི་མི་རྨི་ན་ཆོས་ཇི་ལྟར་གོ་བར་བྱེད་ན་གསུང་སྐད། རྨི་ལམ་གྱི་དཔེ་ལ་སྔོན་གྱི་དགེ་བཤེས་རྣམས་ལ་འདོད་ལུགས་མང་དུ་བྱུང་སྟེ། ལ་ལ་ན་རེ། གཉིད་ལོག་ཙ་ན་རྨི་ལམ་གྱི་སྣང་བ་དེ་ཡོད་པ་ཡིན། སད་ཙ་ན་མེད་པ་ཡིན་ཟེར་ཏེ། ལོག་ཙ་ན་ཡོད་པར་བྱས་རྟག་པའི་ལྟ་བར་སོང༌། སད་ཙ་ན་མེད་པར་བྱས་ཆད་ལྟར་སོང་སྟེ་རྟག་ཆད་གཉིས་ཀྱི་ཆོས་ཀྱི་འཁོར་བ་ལ་རྔ་འདྲེས་གང་ཡང་འདའ་མི་ནུས་གསུང༌།
ཡང་ཚན་གཅིག་ན་རེ། གཉིད་ལོག་ཙ་ན་ཤེས་པ་ཕར་ལ་སོང་བ་ཡིན་ཟེར་ཏེ། དེ་ཙུགས་སོང་ན་ལུས་སེམས་གཉིས་ཆ་བྲལ་ན་ལུས་དེ་སད་ནས་ཀྱང་སེམས་མི་འོང་བའི་སྐྱོན་ཡོད་གསུང༌། ཡང་ན་ཡུལ་ཚུར་བྱུང་བ་ཡིན་ཟེར་བ་ཡོད། དེ་བཞིན་དུ་སོང་ན་ཁང་བུ་ཆུང་ངུར་རི་དང་ཁང་ཁྱིམ་སོགས་མི་ཤོང་བའི་སྐྱོན་ཡོད་གསུང༌། ཀླུ་སྒྲུབ་ལུགས་ཀྱིས་ཡིད་ལ་ཕྲ་རགས་སུ་འདོད་པས་གཉིད་ལོག་ཙ་ན་ཡིད་རགས་པ་དེ་དཔེར་ན་ཤིང་གི་འཛེར་པ་ལ་འཐོགས་པ་བཞིན་དུ་རགས་པ་ཕར་སོང་ནས། ཡིད་ཕྲ་བ་དེ་ཤུལ་དུ་ལུས་པ་ཡིན་ཟེར་བ་ཡང་ཡོད་དེ་དེ་བདེ་བ་ཡིན་སྐད། ལ་ལ་ན་རེ་རྨི་ལམ་དུ་མི་བསད་༼༡༢༢༽པ་རྨིས་ནས་བར་དེར་ཤི་ན་གསོད་མཁན་དེ་དམྱལ་བར་འགྲོ་ཟེར་བ་ལ། འོ་ན་རྨི་ལམ་དུ་ཚོགས་གཉིས་རྫོགས་པར་བྱས་ནས་མངོན་པར་རྫོགས་པར་སངས་རྒྱས་པར་རྨིས་ན་ཡང་སངས་རྒྱས་སམ་གསུང་བས་མི་འཐད་དེ།

བཀའ་སྡེ་སྣོད་ཐམས་ཅད་ནས་རྨི་ལམ་ལ་ལས་བཞག་པ་མེད། རྗེས་ཀྱི་ཤེས་པ་ལ་གསོལ་བ་བཏབ་ན་ཤེར་ཕྱིན་ལས། ཨ་ལ་ལ་བསད་དོ། ། ལེགས་པར་བསད་དོ། ། ཤིན་ཏུ་བསད་དོ། ། ངས་བསད་དོ་སྙམ་པ་ལ་སོགས་པས་གསོལ་བ་བཏབ་ན་སྡིག་པ་བག་ཙམ་འབྱུང་སྲིད་དམ་གསུང༌། དམ་ཆོས་འདུལ་བ་གྲུབ་མཐའ་དམའ་ཤོས་ཡིན་ཏེ། རྨི་ལམ་བསླབ་པ་མེད་དམ་བསད་པ་ཡི། ། བསམ་པ་མེད་དམ་སྨྱོས་པས་གལ་ཏེ་གསོད། ། དེ་ནི་ལྟུང་བར་མི་འགྱུར་བསྡམ་བྱ་མིན། ། ཞེས་གསུངས།
ཁ་ཅིག་ན་རེ། རྨི་ལམ་དུ་རང་ལ་སྣང་བའི་ཆ་དེ་ཡོད། གཞན་ལ་སྣང་བའི་ཆ་དེ་མེད་ཟེར་ཏེ། ཡོད་ན་ཡོད་མཉམ་དང་མེད་ན་མེད་མཉམ་གཅིག་ཡིན་གསུང་སྟེ། གཞན་གྱི་རྨི་ལམ་གྱི་རྟ་སོགས་མ་གྲུབ་པ་ཙམ་དུ་རང་སྣང་གི་རྟ་གླང་དེའང་མེད་པ་ཡིན་གསུང༌། འོ་ན་རྨི་ལམ་དཔེར་ཇི་ལྟར་ལེན་ན། རྨི་ལམ་དུ་སྐྱེས་པ་བུད་མེད་སོགས་རྨིས་པ་ན་ཡོད་མེད་དུ་འཛིན་པ་དེ་ལོག་ཤེས་ཀྱི་དཔེ་ཡིན། སད་པའི་རྗེས་༼༡༢༣༽ལ་རྣམ་རྟོག་གཞན་གྱིས་བར་མ་ཆོད་པར་ཤེས་ངོ་དེ་ན་མདང་རྨིས་པའི་སྐྱེས་པ་སོགས་ཀྱི་སྣང་བ་འ་ལེ་ཁྱུག་གེ་བ་མིན་པ་ཡོད་མེད་གང་དུའང་བཞག་ཏུ་མི་བཏུབ་པའི་སྣང་བ་དྲན་པ་བསྐྱེད་ནུས་ཙམ་ཞིག་བྱུང་བ་དེ་བཞིན་དུ་ཁམས་གསུམ་འཁོར་བ་འདི་ལྟར་སྣང་བ་འདི་ཡང་དག་པའི་ཀུན་རྫོབ་ཀྱི་དཔེ་ཡིན་གསུང༌། གཉིད་མེད་པར་རྨི་ལམ་མི་འབྱུང་བ་དེ་དོན་དམ་གྱི་དཔེ་ཡིན་གསུང༌། སྒྱུ་མ་དཔེར་ལེན་ན།
སྒྱུ་མའི་མཁན་པོས་སྒྱུ་མའི་རྫས་ལ། རྡེའུ་དང་ཤིང་བུ་དང་གྱོ་དུམ་དང་སྤྲེའུ་མཇུག་ལ་སྦྱོར་སྔགས་བཏབ་ནས་སྒྱུ་མ་བྱས་ན་ལྟད་མོ་བའི་མིག་ལ་མིག་འཕྲུལ་གྱི་སྔགས་བཏབ་པས་དཔུང་རྣམ་བཞི་དང་མཆོང་རྒྱུག་ལ་སོགས་མཐོང་བ་ལ་བདེན་པར་འཛིན་པ་དེ་སྒྱུ་མའི་ལོག་ཤེས་ཀྱི་དཔེ་ཡིན། ཀུན་རྫོབ་ཀྱི་དཔེ་ཡིན། སྒྱུ་མའི་མཁན་པོས་རང་གི་མིག་ལ་སྔགས་ཀྱིས་བཏབ་པའི་སྟོབས་ཀྱིས་དཔུང་རྣམ་བཞིའི་སྣང་བ་བྱུང་ཡང་སྒྱུ་མ་ཡིན་སྙམ་ནས་དེ་ལ་བདེན་པར་འཛིན་པ་མི་འབྱུང་བ་དེ་ཡང་དག་ཀུན་རྫོབ་ཀྱི་དཔེ་ཡིན། བར་དེར་མི་གཞན་མིག་སྔགས་ཀྱིས་མ་ཐེབས་པས་དཔུང་བཞིའི་སྣང་བ་གང་ཡང་མི་འབྱུང་བ་དོན་དམ་པའི་དཔེ་ཡིན་གསུང༌། ༼༡༢༤༽འོ་ན་སྒྱུ་མ་མཁན་པོ་ལ་ཆགས་ཞེན་མེད་ན། ཇི་ལྟར་སྒྱུ་མའི་བུད་མེད་ལ། ། དེ་བྱེད་ཉིད་ཀྱང་ཆགས་སྐྱེར་འགྱུར། ། ཞེས་པ་དང་འགལ་ལོ་བྱས་པས་ཆོས་ཐམས་ཅད་སྟོང་ཉིད་དུ་མ་གོམས་པས་དེའི་བག་ཆགས་ཉམས་ཆུང་བས་ཆགས་པ་སྐྱེ་ཡང་ཆགས་པ་དེ་ལ་བདེན་འཛིན་མེད་པས་མི་འགལ་བར་སྐད། དེ་ཡང་སྒྱུ་མ་གཞི་ཅན་དང་གཞི་མེད་གཉིས་ལས།
བོད་སྟོན་ཀུན་ན་རེ། རྡེའུ་ཤིང་བུ་སོགས་དགོས་པ་དེ་གཞི་བཅས། དེ་མི་དགོས་པ་དེ་གཞི་མེད་ཡིན་ཟེར་ཏེ། དགེ་བཤེས་སྐུ་ཡལ་གྱི་ཞལ་ནས་དཔེ་རང་གི་ཕྱོགས་ཀྱང་མ་གསུངས་སྐད་དོ། ། སྒྱུ་མ་གཞི་ཆོས་ཅན་རང་མ་གྲུབ་ན་དེ་ལ་གཞི་གཞན་ཡོད་མེད་དཔྱད་ཅི་དགོས་ཏེ། གཞན་གྱི་གཞི་གཅིག་ཡོད་མེད་ཀྱི་སྒྱུ་མ་ཡོད་མེད་ལ་ཕན་པ་ཅི་ཡང་མེད་དོ། ། དེའང་རང་བཞིན་མེད་པ་ལ་ཡོད་པ་ལྟར་སྣང་བ་དང༌། རང་བཞིན་ཡོད་པ་ལྟར་སྣང་བ་ལ་མེད་པ་གཉིས་བློའི་ལྟ་ལུགས་ལ་ལ་ནས་བལྟས་ན་ལྟོས་བཞག་གི་རྒྱུ་འབྲས་ལྟ་བུར་བཞག་ཏུའང་སྣང་བ་སྟེ། སྣང་བཞིན་དུ་སྟོང་སྟེ་ཀུན་རྫོབ་རྒྱུ་ལ་དོན་དམ་འབྲས་བུ་ཡིན་ཡང་ན་སྟོང་བཞིན་དུ་སྣང་སྟེ་འཁྲུལ་པ་གཞི་མེད་ཡིན་པའི་ཕྱིར། དོན་དམ་རྒྱུ་ལ་ཀུན་རྫོབ་འབྲས་བུ་སྐད།
ཇི་སྐད་དུ། འགྲོ་༼༡༢༥༽ཀུན་རྒྱུ་དང་འབྲས་བུ་སྟེ། ། འདི་ལས་སེམས་ཅན་གཞན་ཅིའང་མེད། ། སྟོང་པ་ཁོ་ནའི་ཆོས་རྣམས་ལས། ། སྟོང་པའི་ཆོས་རྣམས་འབྱུང་བར་འགྱུར། ། འདི་ནི་རྟག་ཏུ་བསྒོམ་བྱས་ཏེ། ། ཆོས་རྣམས་མ་ལུས་པ་ཡི་གཞི། ། གནས་བྱ་སྒྱུ་མ་ལྟ་བུ་ཡི། ། སྟོང་ཉིད་འཁོར་བ་སེལ་བྱེད་པའོ་སྐད། ཡང་ན་ཤེས་པ་ལ་རིས་གསུམ་དུ་ངེས་ཏེ།
དེ་ལ་ཀུན་རྫོབ་ཤེས་པའི་ཤེས་པ། དོན་དམ་ཤེས་པའི་ཤེས་པ། ལོག་པ་ཤེས་པའི་ཤེས་པའོ། ། དང་པོ་ནི། ཡུལ་སྒྱུ་མ་ལྟ་བུ་ལ་སོགས་པར་དམིགས་པས་ཆོས་ཐམས་ཅད་སྒྱུ་མ་ལྟར་རྟོགས་པའམ་ཤེས་པ་སྟེ། ཇི་སྐད་དུ། དངོས་རྣམས་སྐྱེ་བ་ཀུན་རྫོབ་ཏུ། ། དམ་པའི་དོན་དུ་རང་བཞིན་མེད། ། རང་བཞིན་མེད་ལས་འཁྲུལ་པ་གང༌། ། དེ་ནི་ཡང་དག་ཀུན་རྫོབ་འདོད། །
ཅེས་སོ། ། གཉིས་པ་ནི། སྤྲོས་པ་ཐམས་ཅད་དང་བྲལ་བ་ལ་དམིགས་པ་ལགས་སྐད། དོན་དམ་དངོས་ནི་འཇམ་དཔལ་གྱིས་ལྷའི་བུ་གང་ལ་བསྟན་པར་བྱ་བ་དང༌། གང་ལ་བསྟན་པ་དང༌། ཇི་ལྟར་བསྟན་པ་མ་དམིགས་པ་གང་ལ་སེམས་ཅན་གྱི་རྒྱུ་བ་ཙམ་ཡང་མེད་ན་ཡི་གེ་ལ་སོགས་པ་ལྟ་ཅི་སྨོས་ཞེས་དང༌། འཇམ་དཔལ་གྱིས་ནི་ཡང་དག་དྲིས། ། རྒྱལ་བའི་སྲས་པོ་ཅང་མི་གསུང༌། ། མ་གསུངས་པ་ནི་རྒྱ་ཆེར་བཤད། ། ཅེས་འབྱུང་བས་དོན་དམ་པ་ལ་ཤེས་དང་མི་ཤེས་ཀྱི་མིང་མེད་དེ།
དཔེར་ན་སྲམ་ཆུ་ན་གནས་༼༡༢༦༽པ་ལ་སྐམ་གཤེར་གྱི་མིང་མེད་པས། དོན་དམ་བློ་ཡིས་སྤྱོད་ཡུལ་མིན། ། བློ་དང་སྒྲ་ནི་ཀུན་རྫོབ་ཡིན། ། ཞེས་སོ། ། འོ་ན་བརྗོད་དུ་མེད་པ་ན་སངས་རྒྱས་ཀྱི་ངེས་པའི་དོན་ཅན་གྱི་དོན་དམ་པ་འདི་ཙམ་དུ་བརྗོད་པ་ཅི་ཞེ་ན། བརྗོད་པ་དེ་ཀུན་མཛུབ་མོས་ཟླ་བ་མཚོན་པ་ལྟར་དོན་དམ་སྤྲོས་བྲལ་བརྗོད་བྱར་མེད་པ་དེ་ཀུན་རྫོབ་སྤྲོས་པས་བརྗོད་བྱར་བྱས་ནས་ཁོང་དུ་ཆུབ་པར་མཛད་པ་ཡིན་གསུང༌། ཇི་ལྟར་བྱིས་པས་སོར་མོའི་རྩེ། ། ཡུལ་དུས་འཛིན་པ་དེ་བཞིན་དུ། ། ཞེས་པའམ། མིང་དུ་གདགས་པར་མ་མཛད་ན། །
འཇིག་རྟེན་ཐམས་ཅད་རྨོངས་པར་འགྱུར། ། དེ་བས་རྨོངས་པ་བཟློག་པའི་ཕྱིར། ། མགོན་པོས་མིང་དུ་གདགས་པ་མཛད། ། མིང་མ་གཏོགས་པ་ཅུང་ཟད་ཀྱང༌། ། ཡོད་པ་མ་ཡིན་ནམ་མཁའ་བཞིན། ། དེ་བཞིན་ཀུན་མཁྱེན་དབང་ཕྱུག་ཀྱང༌། ། ཡོད་པ་མ་ཡིན་ནམ་མཁའ་བཞིན། ། ཐ་སྙད་ལ་ནི་མ་བརྟེན་པར། ། དམ་པའི་དོན་ནི་རྟོགས་མི་འགྱུར། ། དམ་པའི་དོན་ནི་མ་རྟོགས་ན། །
མྱ་ངན་འདས་པ་ཐོབ་མི་འགྱུར། ། ཞེས་སོ། ། གསུམ་པ་ནི། ཡུལ་དངོས་པོ་ལ་དམིགས་པ་སྟེ་ཡུལ་ལོག་པས་དེར་འཛིན་གྱི་ཤེས་པ་ལོག་པ་ལ་ཟེར་ཏེ། ཡུལ་ལ་ལོག་རྒྱུ་མེད། རང་གི་ཤེས་པ་ལོག་པ་ཡིན་ཏེ། དེ་མ་ཡིན་ལ་དེར་༼༡༢༧༽འཛིན་གྱིས་སྡུག་ཏུ་བཅུག་པའི་ཕྱིར། དཔེར་ན་མི་གཅིག་གིས་ཀླུང་ཤོད་སྟོད་ནས་ཡར་འགྲོ་བའི་དུས་སུ་མཁར་ཐོག་རྫོང་འབྲོམ་བྱ་བའི་རི་དེ་ལ་མཁར་ཐོག་རྫོང་འབྲོམ་སྔོན་ཡང་རྫོང་ངེ་ཕྲོམ་མེ་ཅི་ཙམ་གཅིག་བསྡད་དེ། ད་རུང་ཡང་རྫོང་ངེ་ཕྲོམ་མེ་ཅི་ཙམ་ཞིག་སྡོད་ན་ཟེར་བའི་ཤེས་པ་དེ་ལྟ་བུ་ལོག་པའི་ཤེས་པ་ལགས་སྐད་དེ། རབ་རིབ་སྟོབས་ཀྱི་འབྲས་ཆེན་ལ་སྐྲ་ཤད་དུ་སྣང་བ་དང་ནམ་མཁའ་ལ་སྐྲ་ཤད་འཛག་པར་སྣང་བའམ་གསུང༌།
དེ་ཡང་སྐྱབས་འགྲོ་བདུན་ཅུ་པར། བྱིས་པ་རྣམས་ཀྱི་འཁོར་ལོ་བསྒྱུར། ། དེ་རྟོགས་གྱུར་པ་ལོག་ཤེས་ཡིན་སྐད། དེའང་ཡང་ལོག་གི་ཁྱད་པར་ལ་སྔོན་གྱི་བཀའ་གདམས་པའི་དགེ་བའི་བཤེས་གཉེན་པ་ཀུན་ལ་ཡང་མིང་འདོགས་ལུགས་མི་འདྲ་བ་བག་རེ་ཡོད་དེ། དགེ་བཤེས་ཕྱ་དར་སྟོན་པའི་ཞལ་ནས། བཏགས་པ་ཡུན་རིང་བ་ཡང་དག་པའི་ཀུན་རྫོབ་ལ། བཏགས་པ་ཡུན་ཐུང་བ་ལོག་པའི་ཀུན་རྫོབ་ཡིན་གསུང་བ་ལ། དགེ་བཤེས་ཧབ་ཆུང་སྟོན་པའི་ཞལ་ནས། བཏགས་པ་ཡུན་རིང་བ་ཡང་དག་པའི་ཀུན་རྫོབ་ཡིན་ན་བྱིས་པ་སོ་སོ་སྐྱེ་བོ་རྣམས་འཁོར་བ་ཐོག་མ་མེད་པ་ནས་བཟུང་བདག་ཏུ་བཏགས་པ་གཟུང་འཛིན་དུ་བཏགས་པས། བདག་དེ་ཡང་དག་༼༡༢༨༽པའི་ཀུན་རྫོབ་ཏུ་ཐལ་ཟེར་ནས་བཞེངས་ནས་བཞུད་པ་ལ།
དགེ་བཤེས་ཕྱག་དར་གྱི་ཞལ་ནས། ཇོ་བོ་སྟོན་པ་གཏམ་ལེགས་མོ་ལེགས་མོ་བགྱི་ཡི། བཞུགས་དང་གསུང་བ་ལ་མ་གསན་པར་བཞུད་སྐད། དགེ་བཤེས་ཧབ་ཆུང་སྟོན་པས། མ་དགོངས་པ་ཡིན་གསུང༌། བྱིས་པ་སོ་སོ་སྐྱེ་བོ་ཡུན་རིང་བ་ནི་བདག་གཞན་དུ་བཏགས་པ་དེ་ལོག་ཤེས་འཁྲུལ་པ་འབའ་ཞིག་ཡིན་གསུང༌། འོ་ན་ཇི་ལྟར་ཡིན་ཞེ་ན། འཁོར་བ་ཐོག་མ་མེད་པ་ནས་མ་རིག་པའི་གཉིད་ལོག་པ་དང་མཉམ་དུ་སྣང་བ་བྲེང་ཆགས་སུ་ཡོད་པ་གཅིག་ཡིན་ཏེ། སངས་རྒྱས་འཇིག་རྟེན་དུ་བྱོན་རུང་མ་བྱོན་རུང༌། ཀུན་རྫོབ་ཀྱི་གཤིས་སམ་འདུག་ལུགས་ཡོད་མེད་གཉིས་དང་བྲལ་བའི་སྣང་བ་ཙམ་དུ་རྩི་བ་དེ་ཡང་དག་པའི་ཀུན་རྫོབ་ཡིན་ཏེ།
དེ་སྤོང་བ་ལ་རྐྱེན་དགེ་བའི་བཤེས་གཉེན་དང་རྒྱུ་ཚོགས་གཉིས་ཀྱི་འབད་རྩོལ་ལ་བརྟེན་ནས་སྣང་བ་བཟློག་དགོས་ཏེ། དེ་ད་ལྟ་ནས་ས་བཅུ་པ་ཆོས་ཀྱི་སྤྲིན་མན་ཆོད་ཀྱི་རྗེས་ཀྱི་ཤེས་པ་སྣང་ཙམ་དེ་ཡིན་གསུང༌། དེས་ན་ཐོག་མ་མེད་པའི་སྲིད་པ་རུ། ། མ་རིག་གཉིད་ཀྱིས་ལོག་པ་ལ། ། འགྲོ་བ་གང་ཡང་སྣང་དེ་ཡང༌། ། རྫུན་དེ་རྨི་ལམ་ལྟ་བུར་འདོད། ། མ་རིག་གཉིད་ཀྱི་རྒྱུན་ཆད་ཅིང༌། ། ཡང་དག་ཡེ་ཤེས་དེ་སངས་རྒྱས། ། སྐྱེས་༼༡༢༩༽བུ་གཉིད་སད་ཇི་བཞིན་ནོ། ། སྐད།
ལོག་པའི་ཀུན་རྫོབ་ནི་བརྟགས་ཡུན་ཐུང་བ་སྟེ་རྒྱུ་ཚོགས་གཉིས་དང་རྐྱེན་དགེ་བའི་བཤེས་གཉེན་ལ་ལྟོས་མི་དགོས་པར་འཁྲུལ་པ་རང་ལོག་ཏུ་ཆ་བ་དེ་ལ་ཟེར་བ་ཡིན་ཏེ། དཔེར་ན་སྒྱུ་མའི་དཔེ་བརྒྱད་ལ་སོགས་པ་ལྟ་བུ་ཡིན་གསུང༌། ཡང་དབང་པོ་མ་འཁྲུལ་བ་གཞིར་བྱས་ནས་སྣང་བ་ཡང་དག་པའི་ཀུན་རྫོབ་ལ་དབང་པོ་འཁྲུལ་པའི་ཤེས་པ་གཞིར་བྱས་ནས་སྣང་བ་དེ་ལོག་པའི་ཀུན་རྫོབ་སྐད། དགེ་བའི་བཤེས་གཉེན་རྣལ་འབྱོར་པ་ཆེན་པོའི་ཞལ་ནས། གཉིད་མ་ལོག་པ་སོགས་ཕལ་ཆེ་བ་ལ་སྣང་བ་ཡང་དག་པའི་ཀུན་རྫོབ་རྨི་ལམ་ལ་སོགས་པ་ཕལ་ཆུང་བ་ལ་སྣང་བ་ལོག་པའི་ཀུན་རྫོབ་ཡིན་གསུང༌། དགེ་བཤེས་སྐུ་ཡལ་གྱི་ཞལ་ནས་སྣང་བ་རྒྱ་ཆེ་བ་ཡང་དག་པའི་ཀུན་རྫོབ། སྣང་བ་རྒྱ་ཆུང་བ་ལོག་པའི་ཀུན་རྫོབ་བྱས་ཀྱང་འགལ་བ་མེད་གསུང་སྐད། ཡང་ན་རྣམ་བྱང་གི་རྒྱུ་འབྲས་དངོས་རྩིར་བཏུབ་པ་གཅིག་ཡོད་པ་དེ་ཡང་དག་ཀུན་རྫོབ། ཀུན་ནས་ཉོན་མོངས་པའི་རྒྱུ་འབྲས་ཐར་པའི་དངོས་པོ་རྩིར་མི་བཏུབ་པ་དེ་ལོག་པའི་ཀུན་རྫོབ་ཡིན་གསུང༌། དགེ་བཤེས་སྟོན་པའི་ཞལ་ནས།
ཡང་དག་པའི་ཀུན་རྫོབ་དངོས། ས་དང་པོའི་བདེན་པ་གཟིགས་པ་ནས་༼༡༣༠༽ས་བཅུ་མན་ཆད་ཀྱི་མཉམ་པར་གཞག་པ་ལས་བཞེངས་པའི་རྗེས་ཀྱི་ཤེས་པ་དག་པ་འཇིག་རྟེན་པའི་ཡེ་ཤེས་བྱ་བ་དེ་ལ་རྩི་བ་ཡིན། དེ་ཡང་འཇིག་རྟེན་ཆོས་མཆོག་མན་ཆོད་ཀྱི་ཡུལ་དང་ཡུལ་ཅན་བདག་དང་བདག་གིར་འཛིན་པ་ལ་སོགས་པའི་ཕྱིན་ཅི་ལོག་ཐམས་ཅད་ཀྱིས་དག་པས་ན་དག་པའོ། ། རྗེས་ཀྱི་ཤེས་པ་ལ་ད་རུང་གཉིས་སྣང་འབྱུང་བས་ན་འཇིག་རྟེན་པའོ། ། མཉམ་བཞག་གི་དུས་སུ་ཆོས་ཉིད་ཇི་ལྟ་བ་བཞིན་དུ་གཟིགས་པས་ན་ཡེ་ཤེས་ཡིན་གསུང༌། ཡང་ན་དགེ་བཤེས་སྐུ་ཡལ་གྱི་ཞལ་ནས། རྗེས་ཐོབ་དེའི་ཕྱེད་ཀུན་རྫོབ་ཕྱེད་དོན་དམ་བྱས་ཀྱང་འགལ་བ་མེད་གསུངས་ཏེ་མཉམ་བཞག་གིས་དྲངས་པའི་རྟོགས་པའི་རྩི་ཡོད་པ་ལ་དགོངས། ཡང་ན་སངས་རྒྱས་ཀྱི་ས་ལ་ལྟོས་ནས་ས་བཅུ་ཕན་གྱི་སྣང་ཙམ་ཐམས་ཅད་ལོག་པའི་ཀུན་རྫོབ་བྱས་ཀྱང་མི་འགལ་གསུང༌། མོས་སྤྱོད་ཀྱི་མཉམ་བཞག་ཀྱང་ལོག་ཤེས་སུ་འགལ་བ་མེད་དེ། ཇི་སྐད་དུ།
རྗེས་སུ་མཐུན་ལ་ཕྱིན་ཅི་ལོག ། ཅེས་འབྱུང་བའི་ཕྱིར་རོ། ། ཡང་ན་ཟག་བཅས་འཁོར་བ་སྟེ་ཀུན་ནས་ཉོན་མོངས་རྒྱུ་འབྲས་ཀྱི་ལོག་པའི་ཀུན་རྫོབ་དང༌། ཟག་མེད་མྱང་འདས་རྣམ་བྱང་རྒྱུ་འབྲས་ཡང་དག་ཀུན་རྫོབ་ཏུ་ཡང་བཞག་གོ ། དེ་ཡང༌། སྤྱི་དང་རང་གི་མཚན་ཉིད་དག ། ༼༡༣༡༽ཤེས་པ་ཀུན་རྫོབ་བདེན་པ་ཡིན། ། སྐད་ཙ་ན་ཀུན་རྫོབ་སྤྱིའི་མཚན་ཉིད་ནི་ཆོས་ཐམས་ཅད་སྒྱུ་མའི་དཔེ་བརྒྱད་ལྟ་བུར་ཡོད་པའོ། ། རང་གི་མཚན་ཉིད་ནི་དགེ་མི་དགེ་སོ་སོར་བདེ་སྡུག་གི་རྒྱུ་འབྲས་སྣ་ཚོགས་འབྱུང་བའོ། ། ཡང་ན་ཀུན་རྫོབ་སྤྱིའི་མཚན་ཉིད་ནམ་མཁའ་ལྟ་བུ་ཡིན་ཏེ།
དགེ་བཤེས་རྣལ་འབྱོར་པ་ཆེན་པོའི་ཞལ་ནས། ང་རྒྱུ་འབྲས་ནམ་མཁའ་ལ་རྩི་གསུང༌། ནམ་མཁའ་ལ་རྩི་ཟེར་བ་དེ་རྒྱུ་འབྲས་མེད་པ་ལ་ཡོད་པ་ཅིག་བྱུང་བའི་དོན་མིན། རྒྱུ་ནམ་མཁའ་ལྟར་རང་བཞིན་ཡོད་པ་མ་ཡིན་ན་འབྲས་བུའི་རང་བཞིན་འབྱུང་བ་མི་སྲིད་པའི་དཔེ་ཡིན། ཡང་ན་རྒྱུ་འབྲས་ཐམས་ཅད་དུས་གསུམ་གྱི་སངས་རྒྱས་ཐམས་ཅད་ཀྱི་སྤྱན་གྱིས་མ་གཟིགས་པ་ཅིག་ལ་རྩི་སྐད་དེ། གཟིགས་པ་ལ་དེའི་རྒྱུ་འོང་དོན་མེད་པས་སོ། ། ཡང་རྒྱུ་འབྲས་སྤྱི་མཚན་ནམ་མཁའ་ལྟ་བུར་འདུག་ཀྱང་རང་མཚན་སྒྱུ་མ་ལྟ་བུར་ཡོད་བྱས་ཀྱང་བཏུབ། མཚན་ཉིད་བྱ་བ་འདི་ཀུན་འདི་འདྲའི་མཚན་ཉིད་གཅིག་ཆོས་དེའི་བཟུང་ནས་དེར་འཇོག་པ་མིན་གྱི། ཡ་མ་བརླའི་མིང་གི་རྣམ་གྲངས་ལ་མཚན་ཉིད་དུ་བཏགས་པ་དེ། ཆུ་མེད་པའི་མཚན་ཉིད་དུ་བྲག་སྐམ་པོ་བཞག་པ་དང་འདྲ་གསུང༌།
འོ་ན་བདེན་པ་གཉིས་དེ་ལ་བློས་ཇི་ལྟར་རྟོག་ཅེ་ན་༼༡༣༢༽ཚོགས་ལམ་གྱི་སྐབས་སུ་བདེན་གཉིས་ཀྱི་གནས་ལུགས་བློའི་རྣམ་པ་ལ་ཤར་བ་དེ་ལ་རློམ་ནས་བསྒོམས་ཏེ་མོས་པ་ཡུལ་དུ་བྱེད་པའི་ཕྱིར། ཞེན་ནས་ཞུགས་པ་དོན་ལ་འབྲེལ་ནས་མི་བསླུ་སྟེ། དཔེར་ན་མི་གྲུར་ཞུགས་པ་ལང་ཙ་ན་ཆུ་གྱེན་ལ་འགྲོ་ཡིན་སྣང་བའི་ཚེ་ཡང་འདི་མི་སྲིད་ང་འཁྲུལ་པ་ཡིན་སྙམ་དུ་སེམས་པ་ལས་བསླུ་བའི་དོན་མེད་པ་ལྟ་བུའི་ཕྱིར་རོ། ། དེ་གྲུར་ཞུགས་པ་མིག་གཡས་གཡོན་དུ་བལྟས་ནས་ཆུ་ཡར་ལོག་གོ་ཞེས་བྲེད་པ་ན་ཆུ་ལ་མི་ཐར་བར་འགྱེལ་ནས་འགྲོ་བ་ལྟ་བུའོ། ། སྦྱོར་ལམ་གྱི་སྐབས་སུ་བདེན་གཉིས་བློའི་རྣམ་པ་ལ་སྣང་བ་དེའི་ཚུལ་སྔར་ཡེ་སྒོམ་བསྒོམས་ཀྱང་ཇི་ལྟར་བར་མི་རྟོགས་པ་དེ་རྟོགས་པའི་གསལ་སྣང་ཆེར་སོང་སྟེ་བསྒོམས་པས་བདེན་གཉིས་ལ་ལོག་ཞུགས་ཀྱི་བློའི་ཉོན་མོངས་དེ་ཀུན་སྲེག་ནུས་ཀྱི་ཡེ་ཤེས་མེ་དང་འདྲ་བ་སྐྱེ་བའི་ལྟས་ཀྱི་དྲོད་ལྟ་བུའི་མི་རྟོག་ཡེ་ཤེས་སྐྱེའོ། ། འཇིག་རྟེན་ཆོས་མཆོག་གི་རྗེས་ཐོགས་སུ་འདས་པའི་ཡེ་ཤེས་ཀྱི་བདེན་གཉིས་ལས་ཐ་དད་པར་མི་སྣང་བའི་ཚུལ་གྱི་མངོན་དུ་བྱས་ནས་བཅུ་གཅིག་པའི་སར་བདེན་གཉིས་ཀྱི་བསླད་པ་སངས་ནས་འཚང་རྒྱ་བ་ལགས་སྐད། ཡང་གཉིས་སུ་སྣང་༼༡༣༣༽བ་དེར་ཞེན་པ་ནི་ཚོགས་སྦྱོར་གྱི་སྐབས་དང༌། གཉིས་སུ་སྣང་ཡང་མ་ཞེན་པ་ནི་ས་དང་པོ་ནས་བཅུ་པའི་བར་དང༌། སངས་རྒྱས་ནས་སྣང་ཞེན་གཉིས་ཀ་དང་བྲལ་བས་རྗེས་ཐོབ་ཡེ་ཤེས་མི་མངའ་སྟེ། མངའ་ན་གཉིས་སྣང་དང་བཅས་པས་འཁྲུལ་ཤེས་ཅན་སངས་རྒྱས་སུ་མི་འགྱུར་བའི་ཕྱིར།
དེ་ལྟར་སྨྲ་བ་ལ། ཚད་མ་བ་ན་རེ། འོ་ན་ཁྱེད་ཀྱི་བདེན་གཉིས་ཀྱི་དོན་རྟོགས་པའི་ཐབས་ཀྱི་མཐུན་དཔེ་མེད་པར་འགྱུར་ཏེ། དེ་ལྟར་རྟོགས་པའི་མི་བསླུ་བའི་ཚད་མ་མེད་པའི་ཕྱིར་ཞེ་ན། དབུ་མ་པ་ན་རེ། ཚད་མ་མེད་པ་ངེད་ལ་མ་གྲུབ་སྟེ། ཚད་མ་ཡོད་མེད་ཀྱི་བསླད་པ་ཐམས་ཅད་འགོག་པ་ཚད་མ་དང་མི་འགལ་བར་ངེད་ལ་མ་གྲུབ་པའི་ཕྱིར་ཏེ། ཇི་སྐད་དུ། ཇི་ལྟར་རི་བོང་མགོ་ཡི་རྭ། ། བཏགས་པ་དེ་ཉིད་ཡོད་མ་ཡིན། །
དེ་བཞིན་ཆོས་རྣམས་ཐམས་ཅད་ཀྱང༌། ། བཏགས་པ་ཉིད་དེ་ཡོད་མ་ཡིན། ། ཕྲ་རབ་རྡུལ་གྱི་ངོ་བོ་ཡི། ། བ་ལང་རྭ་ཡོད་མ་ཡིན་ཏེ། ། རི་བོང་བ་ལང་རྭ་ཡི་དཔེ། ། ཇི་ལྟར་བདེ་གཤེགས་ཆོས་རྣམས་ཀུན། ། དབུ་མ་ཉིད་དུ་སྒྲུབ་པར་བྱེད། ། དེ་ཉིད་དང་ནི་སྒྲུབ་བྱ་ཞེས། ། རྟོག་གེའི་ཡུལ་ནི་མ་ཡིན་ནོ། ། ནོར་བུ་རིན་ཆེན་བརྟགས་པ་ལ། །
ལོང་བ་ཚད་མ་ཡིན་ནམ་ཅི། ། ༼༡༣༤༽དེ་ཉིད་དོན་འཚོལ་འདོད་པ་ན། ། རྗེས་དཔག་གཏན་ཚིགས་བསྟེན་མི་བྱ། ། དེ་ཡིས་དེ་ཉིད་རྙེད་མི་འགྱུར། ། དེ་ཉིད་དོན་གྱི་སྙིང་པོ་ནི། ། དགེ་བཤེས་བཟང་པོ་བསྟེན་བྱས་ནས། ། སྒོམ་པ་ཉམས་སུ་མྱོང་བར་འགྱུར། ། ཞེས་པས་གནོད་པ་གང་ཡང་མི་འཇུག་པའི་ཚུལ་དེ་ལ་ཚད་མར་གྲུབ་པར་བརྗོད་ཀྱི་དངོས་པོ་དང་དངོས་མེད་རྟོགས་པའི་བློ་ལྟ་བུ་ནི་ཚད་མ་མ་ཡིན་པའི་ཕྱིར་ཏེ། དེ་གང་དུ་རྟོགས་ཀྱང་གནས་ཚུལ་ལ་མ་ཞུགས་པའི་ཕྱིར། འོ་ན་ངེད་ཀྱི་ལུང་ཚད་མ་རྒྱལ་བའི་བཀའ་མཐའ་དག །
མན་ངག་ཚད་མ་ནི། དེ་བཞིན་གཤེགས་པས་ལུང་བསྟན་ཅིང༌། ། ཆོས་ཉིད་བདེན་པ་གཟིགས་པ་ཡི། ། ཀླུ་སྒྲུབ་སློབ་མ་ཟླ་གྲགས་ཡིན། ། དེ་ལས་བརྒྱུད་པའི་མན་ངག་གིས། ། ཆོས་ཉིད་བདེན་པ་རྟོགས་པར་འགྱུར། ། གསུང༌། ཉམས་མྱོང་ཚད་མ་ནི། བླ་མ་གོང་མ་ནས་ད་ལྟའི་བར་སྙན་དུ་བརྒྱུད་དེ་འོངས་པས་དེའི་དོན་ལས་མི་འདའ་བར་ཁོང་དུ་ཆུབ་པའོ། ། དེ་ལྟར་ཚད་མ་གསུམ་གྱིས་གཏན་ལ་ཕབ་པའི་དབུ་མའི་ལྟ་བ་ནི་ཀུན་རྫོབ་ཡོད་ན་དོན་དམ་མེད་མི་སྲིད་པས་ཀུན་རྫོབ་རང་ལའང་ཡོད་མེད་གཉིས་དང་དོན་དམ་རང་ལའང་ཡོད་མེད་གཉིས་ཀྱི་ཚད་མས་གྲུབ་ན་ཀུན་རྫོབ་ཀྱི་ཆོས་རང་༼༡༣༥༽ཡང་རྫོབ་པའི་སྐབས་མི་རྙེད་ན་དེ་རྫོབ་པ་ལ་དོན་དམ་དུ་བརྟགས་པའི་གནས་ཀྱང་མི་རྙེད་པས་བདེན་གཉིས་ཚད་མས་གྲུབ་མི་སྲིད་ཀྱང༌།
དེ་ལྟའི་ཡོད་མེད་དང་བྲལ་བའི་སྣང་ཙམ་ཞིག་ལ་ཚད་མའི་གནོད་པ་མི་འཇུག་པས་ཚད་མ་དང་མི་འགལ་བར་བརྗོད་ཀྱི་སྐམ་པས་ལྕགས་སྦྲམ་གཟུང་བ་དང་བྱ་རོག་གིས་ཤ་ཐོབ་པ་ལྟ་བུའི་གཟུང་བ་དང་ཐོབ་པ་ལ་ཚད་མར་འཇོག་པ་མ་ཡིན་ནོ། ། ཡང་ན་འཕགས་པར་ཡོད་པའི་ཡང་དག་ཀུན་རྫོབ་དངོས་དེའི་ཆ་མཐུན་ད་ལྟ་བའི་སོ་སྐྱེའི་ཡང་དག་ཀུན་རྫོབ་སྐད་པ་ལ་རྩི་ན་མཚན་ཉིད་བཞི་ལྡན་དུ་རྩིར་བཏུབ་པ་དེ་ཡང་དག་ཀུན་རྫོབ། མི་བཏུབ་པ་དེ་ལོག་པའི་ཀུན་རྫོབ་ཡིན་གསུང༌། མཚན་ཉིད་བཞི་ནི། མཐུན་པར་སྣང༌། རྒྱུ་རྐྱེན་གྱིས་བསྐྱེད། དོན་བྱེད་ནུས། བརྟགས་པ་དབེན་སྐད། མཐུན་པར་སྣང་བ་ནི་ཡུལ་ཡུལ་ཅན་གཉིས་ལས་ཡུལ་ལ་མི་མཐུན་པ་མེད་དེ་པཎྜི་ཏ་ནས་བ་ལང་རྫི་ཡན་ལ་ཆུར་སྣང་བ་ལྟ་བའོ། ། ཡུལ་ཅན་ལ་མི་མཐུན་པ་ཡིན་ཏེ།
ཚུར་མཐོང་གི་ཤེས་པས་ཡུལ་ཡོད་པར་ཤེས་པ་ཡིན་ལ། ཡུལ་ཡོད་ན་རིགས་པས་གཞིག་ཏུ་ག་ལ་བཏུབ། བཏུབ་༼༡༣༦༽ཀྱང་གཞིག་གིས་ག་ལ་ལང༌། ལང་ཀྱང་དང་པོ་ཡོད་པ་གཅིག་ཏུ་བྱས་པ་རྟག་ལྟ། དེ་བཤིག་ནས་མེད་པ་ཅིག་ཏུ་བྱས་པ་ཆད་ལྟ། རྟག་ཆད་གཉིས་སུ་འཛིན་པ་དེས་འཁོར་བར་འཁྱམས་པ་ཡིན་ནོ། ། དེ་བས་འཇིག་རྟེན་པས་བཏགས་པ་ལྟར་སྣང་བ་དེ་མེད། ཡོད་ན། ཇི་ལྟར་སྣང་བ་དེ་བཞིན་དུ། ། གལ་ཏེ་ཆོས་ཀྱི་རང་བཞིན་གནས། །
ཡང་དག་དོན་ནི་མཐོང་བའི་ཕྱིར། ། འགྲོ་བ་ཐམས་ཅད་ཅིས་མི་གྲོལ། ། ཞེས་གྲོལ་ཐང་བར་ལགས་སྐད། ཡུལ་དུ་སྣང་ཞིང་དབང་པོ་དང་ཤེས་པས་རྟོགས་པ་དེ་ཚད་མ་མ་ཡིན་ཏེ། མིག་དང་རྣ་བ་སྣ་ཡང་ཚད་མ་མིན། ། ལྕེ་དང་ལུས་དང་ཡིད་ཀྱང་ཚད་མ་མིན། ། གལ་ཏེ་དབང་པོ་འདི་དག་ཚད་ཡིན་ན། ། འཕགས་པའི་ལམ་གྱིས་སུ་ལའང་དགོས་མི་འགྱུར། ། ཞེས་སོ། ། དེའང་ཡུལ་རང་བཞིན་གདོད་མ་ནས་ཡོད་མེད་གང་དུ་ཡང་བཞག་ཏུ་མི་རུང་བའི་མཚན་མའམ་སྣང་བ་ཙམ་ཞིག་ཡིན།
དེ་ལ་རྟག་ཆད་མེད་གསུང༌། ཡུལ་དང་ཡུལ་ཅན་ལ་མཐུན་པ་ལ་མཐུན་སྣང་མི་རྩི། མི་གཉིས་ལྟ་བུ་ཤེས་པ་རིས་མཐུན་དུ་སད་པ་ལྟ་བུ་ལའང་མི་རྩི་ཟེར་སྐད། འོ་ན་གང་ལ་རྩི་ན་ས་བཅུའི་སེམས་དཔའ་རྣམས་ཀྱི་རྗེས་ཤེས་ལ་༼༡༣༧༽ཡ་གི་ལོངས་སྤྱོད་རྫོགས་པའི་སྐུའི་སྣང་བ་བྱུང་བས་ན་མ་གི་དམྱལ་ཁམས་བཅོ་བརྒྱད་ཡན་ཆད་ཀྱི་སྣང་བ་རྨི་ལམ་སྒྱུ་མ་ལྟ་བུར་མཐུན་པས་མཐུན་པར་སྣང་སྐད་ཡང་རྣལ་འབྱོར་པ་ཐུགས་རྒྱུད་ཡོངས་སུ་དག་པ་ཆོས་ཉིད་མངོན་སུམ་དུ་གཟིགས་པ་ལ་ནང་ངམ། པཎྜི་ཏ་རིག་པའི་གནས་ལྔ་ལ་མཁས་པ་དེས་ཤེས་བྱའི་མཐའ་དེ་ཕན་དུ་འགྲོ་ས་མེད་པར་ཤེས་པའི་ཤེས་པ་ནང་མཐུན་པ་ལ་མཐུན་སྣང་ནང་རྩི་བ་ཡིན་གསུང༌། དགེ་བཤེས་སྐུ་ཡལ་གྱིས། དགེ་བཤེས་སྟོད་ལུང་པ་ལ་ཇོ་བོ་སྟོན་པ་ཁྱོད་གྲྭ་ས་ན་བཞུགས་ཙ་ན་བློ་རྣོ་བའམ་ཤེས་རབ་ཆེ་བ་ཇི་ལྟ་བུ་ལ་བྱེད། ཀུན་རྫོབ་མཚན་ཉིད་བཞི་ལྡན་ཇི་ལྟར་རྩི་བྱས་པ་ལ། དགེ་བཤེས་སྟོད་ལུང་པའི་ཞལ་ནས། ཁོ་བོ་ཅག་གྲྭ་པ་ན་མཆིས་ཙ་ན་བློ་རྣོ་བའམ་ཤེས་རབ་ཆེ་བ་ཚིག་མང་དུ་ཟིན་ཅིང་དེའི་དོན་ལ་དཔྱོད་ནུས་པ་ལ་བགྱིད་ལགས།
ཀུན་རྫོབ་མཚན་ཉིད་བཞི་ལྡན་ཡང་མཐུན་པར་སྣང་བ་དེ་མཁས་པ་པཎྜི་ཏ་མན་ཆད་ནས་བླུན་པོ་བ་ལང་རྫི་ཡན་ཆད་ས་ལ་ལར་སྣང་བ་ལ་སོགས་པ་དངོས་པོ་འདི་རང་ལ་རྩི་བར་གདའ། རྒྱུ་རྐྱེན་གྱིས་བསྐྱེད་པ་ཡང་དཔེར་ན་ཇ་ཞིག་སྐོལ་བ་ལ་ཇའི་རྒྱུ་རྐྱེན་༼༡༣༨༽ཚོགས་པ་ལ་རྩི། དོན་བྱེད་ནུས་པ་ཡང་ཀ་བས་གདུང་མ་འདེགས་པའི་དོན་བྱེད་པ་ལྟ་བུ་ལ་རྩི། བརྟགས་པས་དབེན་པ་གཅིག་དུ་བྲལ་སོགས་ཀྱི་གཏན་ཚིགས་ཆེན་པོ་རྣམས་ཀྱིས་བཤིག་ནས་མ་གྲུབ་པ་ལ་རྩི་ལགས་ཞུས་པས། དགེ་བཤེས་སྐུ་ཡལ་གྱི་ཞལ་ནས། ཤེས་རབ་ཆེ་བ་དེ་ལ་མི་ཟེར། ཕྱིན་ཅི་ལོག་ལས་བློ་ལོག་ནས་ཡང་དག་པའི་དོན་ལ་བློ་འཇུག་པ་ན་ཤེས་རབ་ཆེ་བ་ཡིན་ཀུན་རྫོབ་མཚན་ཉིད་བཞི་ལྡན་དེ་ལྟར་རྩི་བ་དེ། སྔོན་གྱི་བོད་མཁས་པ་རྣམས་ཀྱིས་བརྩིས་པར་ཟད་ཀྱང༌། ཀུན་རྫོབ་མཚན་ཉིད་བཞི་ལྡན་གྱི། མིང་ཙམ་ཡང་མི་ཐོབ་སྟེ་ལོག་ཤེས་འབའ་ཞིག་བརྩིས་པར་སྣང་བའི་ཕྱིར་ཞེས་གསུང་སྐད།
མཚན་ཉིད་བཞི་ལྡན་དེ་ལྟ་བུ་གཅིག་ཏུ་ཏ་འཁོར་བ་ཐོག་མ་མེད་པ་ནས་ཤེས་ཏེ་དེས་ཐར་པ་ལ་མི་ཕན། དེ་ལོག་ཤེས་བ་ལང་རྫིའི་ཤེས་པ་ལ་ཨ་ཐང་ཆད་པ་སྟེ། ཨ་མ་གོ་གར་སྡོད་པའི་ལྟ་བ་ཡིན་གསུང་སྐད། སྤྱིར་ཡེ་ཤེས་སྙིང་པོ་སོགས་ཤར་གསུམ་མཁན་པོའི་ལུགས་ཀྱི་ཁས་ལེན་པ་གཙོ་བོར་བྱ་བའི་གཞུང་ཡིན་ཏེ། མཐའ་བཀག་པས་མཚན་ཉིད་བསྟན་པར་མི་འགྲོ་གསུང༌། རིགས་ཚོགས་དགག་པ་༼༡༣༩༽གཙོ་བོར་བྱེད་པའི་གཞུང་ཡིན་གསུང༌། རྒྱུ་རྐྱེན་གྱིས་བསྐྱེད་པའང་རྒྱུ་དངོས་པོ་བས་འབྲས་བུ་དངོས་པོ་བསྐྱེད་པ་ཕྱི་རོལ་པས་བདག་རྟག་པ་རྒྱུ་འབྲས་བྱེད་པར་སྨྲ་བ་དང་ཁྱད་པར་མེད། སངས་རྒྱས་པ་སུས་ཀྱང་རྒྱུ་རྟག་པས་འབྲས་བུ་རྟག་པ་བསྐྱེད་པར་མི་འདོད། རྒྱུ་མི་རྟག་པས་འབྲས་བུ་མི་རྟག་པ་ཡང་བསྐྱེད་དུ་མེད་དེ་ཡོད་ན་སོལ་བ་གསེར་དུ་བསྒྱུར་དུ་བཏུབ་པར་འགྱུར་རོ། ། འོ་ན་ཅི་ལྟར་ཞེ་ན་རྒྱུ་རྨི་ལམ་སྒྱུ་མ་ལྟ་བུས་འབྲས་བུའང་དེ་འདྲ་ཞིག་བསྐྱེད་པ་ལགས་སྐད་པས།
ཇི་སྐད་དུ། ཇི་ལྟར་འཁྲུལ་པའི་རྒྱུ་རྐྱེན་ལས། ། དེ་སྲིད་སྒྱུ་མའི་སྐྱེ་འཇིག་གནས། ། རྐྱེན་རྣམས་རྒྱུན་ནི་ཆད་གྱུར་ན། ། ཀུན་རྫོབ་ཏུ་ཡང་མི་འབྱུང་ངོ༌། ། ཞེས་སོ། ། དེས་ན་རྨི་ལམ་སྒྱུ་མ་ལྟ་བུ་རྒྱུ་ཚོགས་གཉིས་སྦྱོར་དངོས་རྗེས་གསུམ་ཚང་བར་བསགས་པས་རྨི་ལམ་སྒྱུ་མ་ལྟ་བུ་འབྲས་བུ་སྐུ་གསུམ་ཡེ་ཤེས་ལྔ་འབྱུང་སྟེ། བྱད་གཟུགས་ཀྱི་བརྟགས་པ་ཙམ་ལ་བརྟེན་ནས་མེ་ལོང་ནང་དུ་སྣང་བའི་གཟུགས་བརྙན་དེ་ཐ་སྙད་དེ་ཉིད་དུའང་ཡོད་མེད་གང་དུའང་འཇོག་མི་ཉན་པ་ལྟ་བུའི་ཕྱིར་ཏེ། ཇི་སྐད་དུ། ཇི་སྲིད་ཡོད་པར་རྟོགས་ཀྱི་བར། །
དེ་སྲིད་རྟག་པར་བལྟ་བ་སྟེ། ། རྟག་པར་མངོན་པར་ཞེན་༼༡༤༠༽པ་ན། ། འདི་ཡང་སྒྱུ་མའི་མཚན་ཉིད་མིན། ། ཇི་སྲིད་མེད་པར་རྟོགས་པའི་བར། ། དེ་སྲིད་ཆད་པར་བལྟ་བ་དེ། ། ཆད་པར་མངོན་པར་ཞེན་པས་ན། ། འདི་ཡང་སྒྱུ་མའི་མཚན་ཉིད་མིན། ། ཡོད་དང་མེད་ལས་འདས་ནས་ནི། ། དབུ་མ་ཉིད་དུ་གང་རྟོགས་པ། ། དབུ་མར་མངོན་པར་ཞེན་པས་ན། །
འདི་ཡང་སྒྱུ་མའི་མཚན་ཉིད་མིན། ། སྐད། འོ་ན་སྒྱུ་མ་མཚན་ཉིད་པ་དེ་གང་ལ་བྱ་ན་སངས་རྒྱས་ཀྱི་སྐུ་ལྟ་བུ་སྟེ། ཡོད་བྱས་ན་བེམས་ཆོས་ཤེས་པ་གང་གི་བདག་ཉིད་དུ་ཡོད་པའམ་དངོས་མེད་ནམ་མཁའ་ལྟར་ཡོད་པའང་མ་ཡིན་ལ། མེད་བྱས་ན་ཇི་སྲིད་མཁའ་མཉམ་དུ་མཚན་དཔེས་བརྒྱན་པར་བཞུགས་པ་ལྟ་བུ་སྟེ། ཇི་སྐད་དུ། སངས་རྒྱས་རྣམས་ཀྱི་སྐུ་མཚན་ཉིད། ། འདི་ནི་སྒྱུ་མའི་བསྟན་པ་སྟེ། ། ཀུན་རྫོབ་དཔེ་ཞེས་དེ་ལ་བརྗོད། ། སློབ་མ་བཟང་པོ་དེ་ལ་བསྟན། །
ཞེས་སོ། ། དོན་བྱེད་ནུས་པའང་རྨི་ལམ་སོགས་ལྟ་བུའི་དགེ་བས་རྨི་ལམ་སོགས་ལྟ་བུའི་མངོན་མཐོ་ངེས་ལེགས་ཐོབ་ལ། ཀུན་རྫོབ་དེ་ལྟ་བུའི་བླང་དོར་གྱིས་སྒྲིབ་པ་མ་ལུས་པའང་སྤོང་ནུས། ཚོགས་མ་ལུས་པའང་རྫོགས་ནས་རྫོགས་པའི་སངས་རྒྱས་ཐོབ་ནུས་ལ། དེ་མ་གཏོགས་པའི་ཀུན་རྫོབ་ཀྱི་གང་ལ་བརྟེན་ཀྱང་རྫོགས་སངས་༼༡༤༡༽མི་ཐོབ་ལ། ཀུན་རྫོབ་ཀྱི་ཆོས་འདིའི་བླང་དོར་ལ་ནི་རིགས་པ་བཞི་ཡང་ཚང་སྟེ་རྒྱུ་ཚོགས་གཉིས་བསགས་ནས་འབྲས་བུ་སངས་རྒྱས་འབྱུང་བ་དེ་གཞན་གྱིས་མ་བྱས་དུས་ཀྱིས་བསྒྱུར་དུ་མི་བཏུབ་པ་དེ་ཆོས་ཉིད་ཀྱི་རིགས་པ་ཡིན། འབྲས་བུ་དེ་རྒྱུ་རྐྱེན་དེ་ལས་ལྟོས་ནས་འབྱུང་བ་ལྟོས་རིགས་པ་ཡིན། རྒྱུ་ཚང་ལ་མ་ནོར་བ་ལས་འབྲས་བུ་དེ་འབྱུང་བ་འཐད་པ་སྒྲུབ་པའི་རིགས་པ་ཡིན། རྒྱུ་རྐྱེན་དེས་འབྲས་བུ་བསྐྱེད་པའི་བྱ་བ་བྱེད་པ་ནས་བྱ་བ་བྱེད་པའི་རིགས་པ་ཡིན། འདི་ལས་བཟློག་པའི་རྒྱུ་ཕྱིན་ཅི་ལོག་ལས་འབྲས་བུ་ཕྱིན་ཅི་ལོག་འབྱུང་བ་དེ་ལོག་པའི་ཀུན་རྫོབ་ཡིན།
ཡང་ལོག་གི་རྒྱུ་འབྲས་འདི་ལྟོས་འབྱུང་གི་གཤིས་ལས་མི་བསླུ་བས་གཤིས་ཀྱི་དགེ་མི་དགེར་འོང་བ་དེ་ཆོས་དེ་རང་གི་མཚན་ཉིད་དུ་གསལ་བས་ཀུན་རྫོབ་ཀྱི་དངོས་ཆོས་དེའི་གཤིས་བབས་སམ་ཆོས་ཉིད་ཡིན། བརྟགས་པས་དབེན་བྱ་བ་ཡང་གཏན་ཚིགས་ཆེན་པོས་གཞིགས་ནས་དབེན་པ་སྐབས་འདིར་མི་འབྱོར་ཏེ་དོན་དམ་གཏན་ལ་དབབ་པའི་སྐབས་མིན། ཀུན་རྫོབ་མཚན་ཉིད་པ་གཏན་ལ་དབབ་པའི་སྐབས་ཡིན་གསུང༌། དེས་ན་དེ་ལྟའི་ཀུན་རྫོབ་ཡོད་མེད་དེ་བདག་གཞན་དུ་བཏགས་པས་དབེན་ཙ་ན་དེ་ཡོད་མེད་གང་དུའང་བཞག་པ་བོར་༼༡༤༢༽བས་སྣང་བ་མིང་ཙམ་གཅིག་ཏུ་ལུས་ལགས་སྐད། དེ་ལྟར་ལུས་པ་དེའང་སྐབས་ཤིག་ནས་ནམ་ལངས་པ་ན་མུན་པ་མཐའ་ནས་བསྐྱགས་པ་ལྟར་སྡོད་དུ་དབང་བ་མི་གཤའ། དེས་ན། ཡོད་ཅེས་བྱ་བ་བཏགས་པར་ཡོད། ། མེད་ཅེས་བྱ་བ་བཏགས་པར་ཡོད། ། བཏགས་པ་ཙམ་གྱིས་རྒྱུ་རྐྱེན་ལས། ། བཏགས་པ་ཙམ་གྱི་འབྲས་བུ་འབྱུང༌། །
རྫུན་པ་རྫས་མེད་རྒྱུ་འབྲས་མེད། ། ཞེས་འབྱུང་ངོ༌། ། དེ་ལྟ་ན་གཡག་གི་རྭ་དང་རི་བོང་གི་རྭ་གཉིས་ཀར་ཁྱད་པར་མེད་མཉམ་དུ་འགྱུར་རོ་སྙམ་ནས་སྐྲག་པ་ན། སྐྲག་མི་དགོས་ཏེ། འཁོར་འདས་གཉིས་ཀྱང་སྙོམས་ན་རི་བོང་གི་རྭ་དང་གཡག་གི་རྭ་ཅིས་མི་སྙོམས་པའི་ཕྱིར་ཏེ། ས་གཞི་ལས་སྐྱེས་པའི་མེ་ཏོག་དང་ནམ་མཁའི་མེ་ཏོག་གཉིས་ཀྱང་སྙོམས། སྟུག་པོ་བཀོད་པའི་ཞིང་དང་ལྕགས་ཀྱི་ཁང་སྒྲོམ་འབར་བ་ཡང་སྙོམས་པ་བཞིན་གསུང༌། དེའི་ལུང་ཇོ་བོ་ཉིད་ཀྱིས། ཇི་ལྟར་ནམ་མཁའི་མེ་ཏོག་ལ། ། བུང་བ་འཇིབ་པ་མཐོང་བ་འདྲ། །
ཡང་ན་ནམ་མཁའི་མེ་ཏོག་དང༌། ། སྲིད་པ་མཉམ་པར་སྦྱོར་བའོ། ། གསུང་ཡང་ཁ་ཅིག ། འཁོར་འདས་ཀྱི་ཀུན་རྫོབ་ཀྱི་ཆོས་དོན་དམ་པར་མཉམ་ཟེར་ཏེ། དོན་དམ་པར་མཉམ་རྒྱུའི་ཆོས་ཤིག་བྱུང་ན་དོན་དམ་པ་རང་དུ་ཡང་ཅང་འོང་ངམ། ཀུན་རྫོབ་ཏུ་ཡོད་པར་མཉམ་དོན་༼༡༤༣༽དམ་པར་མེད་པར་མཉམ་ཟེར་ཏེ། ཡོད་མེད་གཉིས་སུ་བཟུང་བས་ད་དུང་འཁོར་བར་འཁྱམས་པ་ཡིན་གསུང༌། འོ་ན་གང་ལ་སྙོམས་ན་ཀུན་རྫོབ་ལ་སྙོམས་ཏེ་དུས་གསུམ་གྱི་དངོས་པོར་སྣང་བ་འདི་ཡོད་མེད་གཉིས་དང་བྲལ་བའི་སྣང་བ་ཙམ་ཞིག་ཡིན། དེས་ན་གཡག་གི་རྭ་ཡང་མིང་ཙམ་ཐ་སྙད་ཙམ་བཏགས་པ་ཙམ་ཡིན་གསུང༌། དེས་ན་གཡག་དང་རི་བོང་གི་རྭ་གཉིས་མིང་ཙམ་ལས་མིང་ཅན་གྱི་ཆོས་བྱ་བ་ཀུན་རྫོབ་ཙམ་དུ་ཡང་གྲུབ་པ་མེད་པས་མིང་ཙམ་དུ་ཡང་གྲུབ་པ་མེད་པས་མིང་ཙམ་དུ་སྙོམས་པ་ལགས་སྐད།
དེ་ལྟ་མིན་པར་རྭ་དེ་གཉིས་ལ་ཡོད་མེད་གཉིས་སུ་བལྟས་པས་རྟག་ཆད་དུ་བལྟས་པས་འཁོར་བ་ལས་མི་འདའོ། ། ཀུན་རྫོབ་ཏུ་ཡང་གཡག་རྭ་དངོས་པོར་གྲུབ་པ་མེད་ཀྱང་ཡོད་པར་སྣང་བ་དེ་བཏགས་སྣང་གོམས་པ་ཡིན། དཔེར་ན་གཤིན་རྗེའི་གཤེད་སྒོམ་པ་ཞིག་གིས་བྲག་ཕུག་ཏུ་མ་ཧེའི་རྭ་བསྒོམས་པས་དེ་བྲག་ལ་ཟུག་ནས་ཕྱིར་མ་ཐོན་པ་དང་འདྲ་གསུང༌། མུ་སྟེགས་ནག་པོ་ཐུབ་རྒྱལ་གྱིས་ནམ་མཁའ་བྲག་ཏུ་བསྒོམས་པས་ནམ་མཁའ་ལ་བྲག་ཆ་ཐོན་གསུང༌། དཔེ་དེ་བཞིན་དུ་རི་བོང་ལའང་རྭ་ཡོད་པར་བསྒོམས་ན་སྐྱེ་བ་འགའ་ན་རི་བོང་ལ་རྭ་སྣང་འབྱུང་སྟེ་གོམས་པར་༼༡༤༤༽བྱས་པ་ལ་དེར་སྣང་བ་འབྱུང་བའི་ཕྱིར་ཏེ། སློབ་དཔོན་ཀླུའི་བྱང་ཆུབ་ཀྱིས་ཤྭ་བའི་རྭ་བསྒོམས་པ་ལྟ་བུ་གསུང༌། ཀླུ་སྒྲུབ་ལ་མུ་སྟེགས་རྒན་ཁབ་ཀྱིས་ཁྱེད་དབུ་མར་འདོད་ན་ཀ་བ་འདི་ཅི་ཙུགས་བྱ་ཞེས་པ་ལ། ཀླུ་སྒྲུབ་ཀྱིས་ཀ་བ་ག་རེ་གསུངས་ནས་ཀ་བ་ལ་ཕྱག་གིས་ནམ་མཁའ་ལ་བྱེད་པ་ལྟར་ཡུལ་ཡུལ་མཛད་པས་ཁོ་སྐྱེངས་སོང༌། དེ་ནས་མུ་སྟེགས་རྒན་ཁབ་ཀྱིས་དབུ་མའི་ལྟ་བ་ཐོབ་ནས་སློབ་དཔོན་ལེགས་ལྡན་ཤེར་ཕྱིན་འཆད་པའི་གན་དུ་འོངས་ནས་སློབ་དཔོན་ལེགས་ལྡན་ཤེར་ཕྱིན་ལ་མཁས་སམ་ཞེས་དྲིས་པ་ལ་སློབ་མ་ཀུན་གྱིས་སློབ་དཔོན་མི་མཁས་ན་སུ་མཁས་བྱས་པས། རྒན་ཁབ་ཤེར་ཕྱིན་ལ་མཁས་ན་འདི་བཞིན་དུ་གྱིས་ཟེར་ནས་རྩིག་པ་ལ་ཕར་ཡུལ་ཚུར་ཡུལ་བྱས་སྐད།
དངོས་པོ་ལ་ཨ་ཐང་ཆད་པར་གྲུབ་པ་ཞིག་ཡོད་ན་གར་བཏུབ། ཡང་ར་སྒྲེང་གི་དགེ་བཤེས་རྣལ་འབྱོར་པ་ཆེན་པོ་སྐུ་མཆེད་མཉམ་པར་གཞག་བཞིན་ཕྱིར་འཆག་པ་ན་སྒོ་ལ་སྐོར་མི་དགོས་སྐད། མཉམ་པར་མ་གཞག་པ་པར་བྱོན་པའི་དུས་སུ་སྒོ་སོགས་སྐོར་དགོས་པ་ལགས་པར་གདའ། ཡང་ཇོ་བོ་ལྷ་ས་བསམ་ཡས་སོགས་ཀྱི་བྱང་ཆུབ་ཆེན་པོ་ལ་ནམ་མཁའ་ལ་བསྐོར་བ་མཛད་པའི་གཏམ་རྒྱུད་ཡང་གསུང༌། དེས་ན་དངོས་༼༡༤༥༽པོ་རྣམས་ལ་དངོས་པོ་ཏ་ཏ་བོའི་གྲུབ་པ་མེད་པས་བཅོམ་ལྡན་འདས་ཀྱིས་སྟོང་གསུམ་ཉུང་འབྲུར་བཅུག་ཀྱང་ཉུང་འབྲུ་མི་ཆེ་སྟོང་གསུམ་མི་ཆུང་སྟེ་ཉུང་འབྲུ་དེ་དེར་གྲུབ་ན་ཏ་དེར་ཤོང་ཐབས་ག་ལ་ཡོད་པའི་ཕྱིར། ཟླ་བའི་གཟུགས་ཉུང་འབྲུ་ཙམ་གྱི་མེ་ལོང་ལ་ཤར་དུ་བཏུབ་པ་བཞིན་ནོ། ། དེས་ན་ཇི་ལྟར་རི་བོང་མགོ་ཡི་རྭ། ། བཏགས་པ་དེ་ཉིད་ཡོད་མ་ཡིན། ། དེ་བཞིན་ཆོས་རྣམས་ཐམས་ཅད་ཀྱང༌། ། བཏགས་པ་དེ་ཉིད་ཡོད་པ་མིན། །
ཕྲ་རབ་རྡུལ་གྱི་ངོ་བོ་ཡིས། ། བ་ལང་རྭ་ཡང་ཡོད་མ་ཡིན། ། རི་བོང་ལ་ཡང་རྭ་ཡི་དཔེ། ། ཇི་ལྟར་བདེ་གཤེགས་ཆོས་རྣམས་ཀུན། ། དབུ་མ་ཉིད་དུ་སྒྲུབ་པར་བྱེད། ། ཅེས་པས་གཡག་རྭ་དང་རི་རྭ་གཉིས་མཉམ་གསུང༌། དེ་ཡང་ཀུན་རྫོབ་རྣལ་མ་གཅིག་གཏན་ལ་འབེབས་ཙ་ན། དེས་འཕངས་པའི་དོན་གྱིས་ཀུན་རྫོབ་བདེན་པ་དང༌། དོན་དམ་བདེན་པ་ཡང་ཀུན་རྫོབ་ཙམ་པོ་དེ་ཉིད་ཀྱི་ངོ་བོར་མ་གྲུབ་ཀྱང་དེ་ཉིད་ལས་གཞན་པའང་མ་ཡིན་ཏེ། ཇི་སྐད་དུ།
ཀུན་རྫོབ་སྟོང་པ་ཉིད་དུ་བསྟན། ། སྟོང་པ་ཉིད་ནི་ཀུན་རྫོབ་སྟེ། ། མེད་ན་མི་འབྱུང་ངེས་པའི་ཕྱིར། ། མི་རྟག་པ་དང་བྱས་པ་བཞིན། ། སྐད་པའམ། དེས་ན་ཀུན་རྫོབ་ཙམ་གྱིས་ཀུན་རྫོབ་བདེན་པ་འཁྲུལ་པ་༼༡༤༦༽དང་དོན་དམ་བདེན་པ་མ་འཁྲུལ་བར་རྟོགས་པའི་ཐབས་སུ་འོང་ལ། མཐར་དེ་གཉིས་ལ་འཁྲུལ་མ་འཁྲུལ་དུ་རྟོགས་པའི་བློ་དེ་ཉིད་ཀྱང་བཏགས་ཆོས་སུ་སོང་བས་སྦུན་པ་ལྟར་གྲོལ་རྗེས་བདེན་གཉིས་ཀྱི་ཆོས་ཀྱི་གནས་སྣང་ལ་འདི་ལྟ་བུའོ་ཞེས་ཁོང་དུ་ཆུབ་བྱ་ཆུབ་བྱེད་ཀྱི་དམིགས་པ་ཡོད་པར་མི་སྐད། དོན་དམ་བདེན་པ་བྱ་བ་ཕྱོགས་གཅིག་གིས་མཚོན་ན་སྐྱེ་འགག་གདོད་མ་ནས་ཞི་བའི་རང་བཞིན་རྣམ་དག་ཙམ་བྱ་བ་ལགས་སྐད་དེ། མ་སྐྱེས་དགྲས་འཇམ་དཔལ་ལས་འགྱོད་སེལ་ཞུས་པ་ལས། སངས་རྒྱས་ཀྱི་སྐུ་དཔག་ཚད་ཙམ་རང་ཁྱིམ་དུ་མི་ཤོང་སྙམ་པ་ལ་རས་ཡུག་ཕུལ་བས་འབུལ་ས་མ་རྙེད་པ་དེ་བཞིན་སྡིག་པ་ཡང་མ་དམིགས་གསུང་སྐད་པ་ལྟ་བུ་སྟེ།
དོན་དམ་བདེན་པ་བདེན་ཡོད་འགོག་པའི་ཕྱོགས་ཙམ་ན་མཚོན་སྐད་དེ་ཇི་ལྟར་མི་མཚོན་དགུ་མཚོན་གྱིས་མཚོན་ཀྱང་བློའི་བཏགས་རིས་ཙམ་ལས་མཚོན་པར་མི་ནུས་ཏེ། བློའི་བཏགས་རིས་ཇི་ཙམ་པ་དེ་དེ་ཐམས་ཅད་དེ་ཉིད་ཀྱིས་དབེན་པར་སོང་ཙ་ན་ནམ་མཁའ་ལ་རྨི་ལམ་གྱི་སྐྱེས་བུས་རི་མོ་ཇི་ལྟར་བྲིས་ཀྱང་སྲོལ་དོད་མི་ཐུབ་པ་ལྟ་བུ་ཡིན་ནོ། ། དེ་ཡང་སྔོན་རྒྱ་གར་ནས་པཎྜི་ཏ་རེ་རེ་བྱོན་བཞིན་༼༡༤༧༽བོད་སྟོན་རྣམས་ཀྱི་ལོ་ཙ་བ་རྣམས་བར་དུ་བཅུག་ནས་སྣང་བ་སེལ་མི་སེལ་དང་ཡེ་ཤེས་རྒྱུན་མངའ་མི་མངའ་ལ་རྩོད་རྩོད་དྲིས་དྲིས་ནས་སྒྲོ་འདོགས་མ་ཆོད་པའི་ངང་ལ་ལུས་པ་ཡིན་གསུང༌། འོ་ན་སྣང་བ་སེལ་ལམ་མི་སེལ་སྙམ་ན་སེལ་བྱས་ཀྱང་མི་འགལ་ཏེ་བསོད་ཚོགས་ལ་བརྟེན་ནས་ཉོན་སྒྲིབ་སེལ། ཡེ་ཚོགས་ལ་བརྟེན་ནས་ཤེས་སྒྲིབ་སེལ། ཞི་གནས་ཀྱི་ཏིང་ངེ་འཛིན་ལ་བརྟེན་ནས་རྣམ་གཡེང་སེལ། ལྷག་མཐོང་ཤེས་རབ་ལ་བརྟེན་ནས་དངོས་མཚན་གྱི་བག་ཆགས་ཐུག་པོ་ཐམས་ཅད་སེལ་སྐད། ཡ་གི་གསང་འདུས་ནས་མ་གི་འདུལ་བ་ཀཱ་རི་ཀཱ་ཡན་བར་ཐམས་ཅད་སེམས་ཅན་གྱི་སྣང་བ་སེལ་བའི་དོན་དུ་གསུངས་པ་ཡིན། ཡང་ན་སྣང་བ་མི་སེལ་ཏེ་བློ་སྦྱངས་དང་སྡོམ་ཁྲིམས་འདོར་ལེན་ཐམས་ཅད་ཕྱི་ནང་སྣོད་བཅུད་ཀྱི་སྣང་བ་འདི་ལ་བརྟེན་ནས་བྱེད་པ་ཡིན་གསུང༌། ཡང་ན་སྣང་བ་བསལ་རྒྱུ་མེད་དེ།
འདི་ལ་གསལ་བ་ཅི་ཡང་མེད། ། བསྣན་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་བལྟ། ། ཡང་དག་མཐོང་ན་རྣམ་པར་གྲོལ་སྐད། ཡེ་ཤེས་རྒྱུན་ཡོད་མེད་ལ། ཡོད་བྱས་ཀྱང་མི་འགལ་ཏེ། གདུལ་བྱའི་ངོར་སངས་རྒྱས་ལ་༼༡༤༨༽ཡེ་ཤེས་ཡོད་པར་སྣང་བའི་ཕྱིར། མེད་བྱས་ཀྱང་མི་འགལ་ཏེ་སངས་རྒྱས་ཀྱི་ཡེ་ཤེས་ཡེ་ཤེས་ཀྱི་ངོར་གྲུབ་པ་གདོད་ནས་གཏོང་བའི་ཕྱིར། ཡོད་མེད་གཉིས་ཀར་བཞག་ཀྱང་མི་བཏུབ་སྟེ་བཞག་བྱ་ཐམས་ཅད་བློ་ངོ་ན་སྣང་ཙམ་ལས་གཞན་དུ་མ་དམིགས་ཤིང་བློ་ངོར་སྣང་བའི་ཆོས་ནི་ལྟོས་བཞག་གི་སྣང་བ་ཡིན་ལ་ལྟོས་བཞག་གི་ཡོད་མེད་ཀྱི་དངོས་པོ་ཡི་ཡོད་མེད་ལ་གནོད་པའི་ཕྱིར། ཡང་དགེ་བཤེས་སྟོན་པ་ལ།
བྲག་རྒྱབ་སྟོན་པ་ཚུལ་ཁྲིམས་རྡོ་རྗེས། སྐུ་གསུམ་གྱི་འཇོག་ཚུལ་འཚལ་ཞུས་པས་ཆོས་སྐུ་ཆོས་སྐུ་རང་ལ་རྒྱུས་ཡོད་སྐད་མི་གདའ། གཟུགས་སྐུ་གཉིས་གདུལ་བྱ་རྣམས་ཀྱི་ཟག་པ་དང་བཅས་མ་བཅས་ཀྱི་དགེ་བའི་བཏགས་བཞག་དང་འདུལ་བྱེད་སངས་རྒྱས་དེས་སྔོན་བདག་བསགས་སྦྱང་གི་དགེ་བའི་བཏགས་བཞག་གཉིས་ཀྱི་འཁྲུལ་སྣང་རིས་མཐུན་དུ་སད་པ་ལགས་སྐད། དེ་ལྟ་ན་སངས་རྒྱས་འཁྲུལ་བཅས་སུ་འགྱུར་རོ་སྙམ་ན་མི་འགྲོ་སྟེ། སངས་རྒྱས་ཀྱི་མཛད་ཕྲིན་ཐམས་ཅད་ཐ་སྙད་དུའང་སེམས་ཅན་ཁོ་ནའི་རྒྱུད་དང་འབྲེལ་བས་སངས་རྒྱས་སེམས་ཅན་དུ་ཅང་འགྲོའམ། དེས་ན་ལོངས་སྐུ་ནི་ས་བཅུ་པ་རྣམས་ལ་ཐེག་པ་ཆེན་པོའི་ཆོས་གསུང༌། བྱང་སེམས་༼༡༤༩༽སྦྱོར་ལམ་པ་དང་ཉན་ཐོས་འཕགས་པ་རྣམས་ལ་སྤྲུལ་པའི་སྐུས་ཆོས་གསུང་བྱང་སེམས་ཚོགས་ལམ་པ་སོགས་གདུལ་བྱ་རྒྱུད་མ་དག་པ་རྣམས་ལ་མཆོག་གི་སྤྲུལ་སྐུ་དེས་སྤྲུལ་པའི་དགེ་བའི་བཤེས་གཉེན་གྱིས་ཆོས་གསུང་བའི་སྣང་བ་བྱུང་སྐད། དེས་ན་དགེ་བཤེས་རྣལ་འབྱོར་པའི་ཞལ་ནས། བདེན་གཉིས་ཀྱི་ཆོས་སྟོང་པ་ཉིད་ཀྱི་ཚུལ་འདི་ལ་མོས་པ་དང་སྒྲ་ཐོས་པ་ཙམ་གྱིས་འཁོར་བར་ཡུན་དུ་མི་སྡོད་གསུང་སྐད། དེ་ལྟའི་སྟོང་པ་ཉིད་ཀྱི་ཚུལ་དེའང༌།
ཇོ་བོའི་བཀའ་བརྒྱུད་འདི་ལྟ་བུ་ཀླུ་སྒྲུབ་དང་བྱམས་མགོན་གྱི་གསུང་ལ་དམ་ཉམས་དང་འདྲེས་ཁྱེར་དང་རྟོག་དཔྱོད་ཀྱི་རིགས་བཟོའི་བར་མ་བཅད་པ་འདི་ལྟ་བུ་ཞིག་མ་གཏོགས། ཤེས་རབ་བཟོ་དང་ལྷས་བྱིན་གྱིས་བརླབས་པ་སྐད་ཀྱི་རྡོལ་ཆོས་ལ་ཡིད་བརྟན་མེད། ཇོ་བོའི་བཀའ་བརྒྱུད་འདི་བརྒྱུད་ཐག་ཤིན་ཏུ་ཉེ་བ་ཡིན་ཏེ། སློབ་དཔོན་ཀླུ་སྒྲུབ། དེས་ཟླ་གྲགས། དེས་རིག་པའི་ཁུ་བྱུག ། དེས་ཀུ་ས་ལི་ཆེ་ཆུང༌། དེས་ཇོ་བོ་ལྷ་ཅིག ། དེས་ཇོ་བོ་སྙེ་ཐང་ན་བཞུགས་དུས་དགེ་བཤེས་སྟོན་པ་ལ་ཇོ་བོས་རིག་པའི་ཁུ་བྱུག་ལས་དངོས་སུ་ཆོས་མཉན། སུ་ལ་མ་བཤད་གསང་སྐད་གསུང་པ་ལགས་པར་གདའ།
དེས་ན་༼༡༥༠༽དབུ་མའི་ལྟ་བ་རྟོགས་སུ་མི་སྟེར་བ་རློམ་པ་བཞི་ལ་རློམ་པ་འདིས་ལན་ཏེ། དེ་ཡང་བཏགས་བཞག་གི་ཆོས་ལ་རང་ལས་གཞན་དུ་ཡོར་ཡོར་པ་དང་གཞན་ལས་རང་ལ་ཡོར་ཡོར་པོར་རློམ་པས་དངོས་པོར་འཛིན་པའི་གླགས་རྙེད་པ་ཡིན། བཏགས་ཆོས་ལ་རློམ་པ་མ་ཞུགས་ན་གཟུང་འཛིན་གྱི་དངོས་པོར་འཁྲུལ་བའི་གླགས་འཇུག་པའི་གནས་མི་རྙེད་པའི་ཕྱིར། དེ་ལྟ་ནའང་གནད་འདི་མ་གོ་བར་གྲུབ་མཐའ་འཛིན་པའི་དབུ་མ་པ་རྣམས་ཀྱང་སེམས་ཙམ་པ་ལྟར། སེམས་ཀྱི་བཏགས་ཆོས་ཀྱི་སྣང་བ་ལ་ཀུན་རྫོབ་ཏུ་ཀུན་རྫོབ་ཀྱི་སྣང་བ་ཁས་ལེན་པ་སྐད་མི་ལེན་པ་སྐད་སྣང་བ་སེལ་བ་སྐད་མི་སེལ་བ་སྐད། ཀུན་རྫོབ་ཏུ་ཀུན་རྫོབ་ཀྱི་ཆོས་བདེན་པ་སྐད་མི་བདེན་པ་སྐད་བཏགས་ཆོས་འདོགས་བྱེད་ལས་གཞན་དུ་འཇོག་པ་སྐད་མི་འཇོག་པ་སྐད་ཀྱི་རློམ་པས་དབུ་མའི་ལྟ་བ་ཁོང་དུ་མ་ཆུབ་པ་ལགས་སྐད། དེ་ཡང་གཟུགས་ཀྱི་རློམ་པ་གང་ཡིན་ན་ཡི་དམ་གྱི་ལྷ་དང་བདུད་ཀྱི་བར་ཆད་སོགས་ལ་དངོས་གྲུབ་དང་འདྲེར་སྣང་གི་རློམ་པ་ཡིན་ཏེ། དེ་ལ་རེ་དོགས་དང་བྲལ་བ་ཞིག་དགོས་པའི་ཕྱིར་ཏེ། ཇོ་བོའི་སྤྱན་སྔར་༼༡༥༡༽ལྗོན་པ་རྟ་མགོ་ཅན་རང་གི་གཟུགས་ཀྱིས་འདུག་པ་ན། དགེ་བཤེས་སྟོན་པས་འཇིགས་པ་བདོག་གམ་ཞུས་པས་འཇིགས་པར་གྲུབ་ན་སྡང་བྲེད་ཡོད་མོད་ཀྱང༌།
དེར་མ་གྲུབ་པས་ཆགས་སྡང་འོང་ཡེ་གསུང་ལགས་པར་གདའ། མཚན་མར་རློམ་པ་ནི་བདེན་གཉིས་བཏགས་བཞག་ཙམ་དུ་རྟོགས་པ་ན་ཆོས་ཐམས་ཅད་འདུན་པའི་རྗེས་སུ་འགྲོ་བའི་རྫུ་འཕྲུལ་གྱིས་གཞན་སེམས་ཤེས་པ་དང་ལུས་ཀྱི་སྤྲུལ་བསྒྱུར་དང་འོད་ཟེར་དཀར་དམར་འགྱེད་པ་སོགས་ལ་ཅི་དགར་འཇོག་ནུས་པ་ན་མཆོག་ཏུ་རློམ་ཞིང་དེ་ལྟར་མ་ཐོབ་པ་དམན་པར་རློམ་པ་སྟེ། མཆོག་དམན་དུ་རློམ་ན་དེ་ཉིད་ལ་དངོས་འཛིན་འཇུག་པས་འོ་སྐོལ་གྱི་གྲུབ་རྟགས་མཚན་མ་བཟང་བཟང་པོ་འདོད་འདོད་པོ་དེ་ཀུན་གཉིད་སད་པའི་རྨི་ལམ་ལྟར་འགྲོ་ལགས་སྐད། དགེ་བཤེས་སྟོན་པའི་ཞལ་ནས། རྒྱལ་བ་བྱམས་པས་བསྐལ་པ་གྲངས་མེད་པ་གསུམ་དུ་བསྒོམས་པས་སངས་མ་རྒྱས་པར་བོད་ཀྱི་སྒོམ་ཆེན་རྣམས་ལོ་བཅུ་སྐོར་གཉིས་གསུམ་ལ་རྟོགས་པ་ཁྱད་པར་ཅན་སྐྱེས། སེམས་ཅན་གྱི་དོན་བྱེད་ཟེར་བ་ཕལ་ཆེར་པེ་དཀར་གྱིས་ཁྱེར་བ་མིན་ན་བཟང་གསུང༌། ༼༡༥༢༽སྤོབས་པའི་རློམ་སེམས་ནི་སྡེ་སྣོད་གསུམ་ཁ་ཏོན་དུ་ཤེས་ཤིང་དོན་ཅུང་ཟད་དཔྱོད་ནུས་པ་ན་རང་གི་རྩ་བརྒྱུད་བླ་མ་གོང་མ་རྣམས་ཀྱིས་ཀྱང་གནད་འདི་ལྟར་མ་རྟོགས་པ་བདག་གིས་རྟོགས་སོ་སྙམ་དུ་རློམ་ནས་རྒྱལ་བའི་བཀའ་ལ་རྒྱས་པ་དང་བསྡུ་བ་དང་བསྡུས་པ་རྒྱས་སུ་གཏོང་བ་དང༌། གོ་རིམ་དཀྲུགས་ཤིང་སྡེབ་པ་དང་བསྡེབས་ཤིང་དཀྲུགས་པ་དང༌། དོན་འདྲེས་པ་སྡུད་པ་དང༌། སྡུད་པ་ཕྱེ་བའི་ངོར་ཚིག་གིས་རིགས་རིགས་འཐད་འཐད་དུ་མ་སྦྱོར་བར་བྱེད་པ་ནི་ངན་འགྲོའི་རྒྱུ་ཡིན་ཏེ་མ་མཐོང་བའི་གཡང་ས་ཆེན་པོ་ལམ་དུ་སྟོན་པ་བཞིན་ཡིན་སྐད་ཅེས་གསུང༌།
རྟོགས་པའི་རློམ་པ་ནི་སྒོམ་པ་ན་ཏིང་ངེ་འཛིན་དང་ཤེས་རབ་ཀྱི་སྒོ་དུ་མ་སྐྱེས་པའི་ཚེ་བདག་ལ་འབྱུང་བ་འདི་ལྟར་བྱང་ཆུབ་སེམས་དཔའ་ཚེ་འདི་ལ་མ་བྱུང་བས་གང་ཟག་འདི་བདག་ལས་དམན་ནོ་ཞེས་བརྙས་པ་འབྱུང་བས། བྱང་སེམས་དེ་ལ་མ་གུས་པའི་ལོག་ལྟས་རང་གིས་བསགས་པའི་དགེ་རྩ་ཐམས་ཅད་བཅད་ནས་ཉམས་པར་འགྱུར་ལ། དེ་ལྟའི་རྣལ་འབྱོར་པ་ལ་བདུད་ཀྱིས་གླགས་རྙེད་ནས་བདུད་ཀྱི་མཐུས་རྣལ་འབྱོར་པ་དེའི་རྟོགས་པ་དེས་བདག་གཞན་འཁོར་བ་དང་ངན་སོང་དུ་སྦྱོར་བའི་ཐབས་སུ་བྱིན་གྱིས་བརླབས་ནས་བདུད་ཀྱི་ཕྱོགས་༼༡༥༣༽རྒྱས་པར་འགྱུར་བ་ཡིན་གསུངས་སོ། ། གཉིས་པ་ནི། བདེན་པ་གཉིས་སྐད་པ་འདི་ཁོང་དུ་མ་ཆུབ་པས་ཆོས་ཐམས་ཅད་རྟག་ཆད་གཅིག་ཏུ་འགྲོ་བ་ལས་མ་རྟོགས་རྟག་ཆད་དང་བྲལ་བར་མི་འགྲོ། རྟག་ཆད་ཀྱི་ཆོས་ལ་གནས་ན་ཀུན་འབྱུང་གི་རྒྱུ་འབྲས་ལས་འགོག་པ་མངོན་དུ་བྱེད་པའི་གནས་མེད། དེ་ཡང་བདེན་གཉིས་བྱ་བ་དེ་རྭ་དང་རྣ་བ་ལྟར་གཉིས་གཤིབས་ནས་ཡོད་པ་དེ་སོ་སོར་ངོ་སྤྲད་རྒྱུ་ཡོད་པ་ཞིག་མིན། སྣང་ཙམ་པ་འདི་ཀའི་ཐོག་ནས་རྩི་བ་ཡིན། དེ་ལ་སྣང་ཞེན་དང་བཅས་པ་དང༌། སྣང་ལ་ཞེན་པ་མེད་པ་དང༌།
སྣང་ཞེན་གཉིས་ཀ་དང་བྲལ་བ་སྟེ་དང་པོ་ནི་སེམས་ཅན་ཐམས་ཅད་དང་བྱང་སེམས་ཚོགས་སྦྱོར་ལ་གནས་པ་དང༌། གཉིས་པ་ནི་ས་ཐོབ་པའི་རྗེས་ཤེས་ལ་གནས་པ་དང༌། གསུམ་པ་ནི་སངས་རྒྱས་ཀྱི་ས་ལ་སྟེ། སྣང་ཞེན་རྣམས་དང་ནམ་བཅས་རིང་ཀུན་རྫོབ་བམ་འཇིག་རྟེན་ནམ་ཟག་པ་དང་བཅས་པ་ཡིན་ལ། དེ་དང་བྲལ་རིམ་ནས་དོན་དམ་པ་དང་འཇིག་རྟེན་ལས་འདས་པ་དང་ཟག་པ་མེད་པ་མྱ་ངན་ལས་འདས་པ་སྐད་དུ་འཇོག་པ་ཡིན། དེས་ན་སྣང་ཞེན་མ་དམིགས་པའི་དོན་དམ་བདེན་པ་དེ་སྣང་ཙམ་གྱི་ཀུན་རྫོབ་འདི་ཉིད་དམིགས་པ་མེད་པ་ལ་དོན་དམ་དུ་རློམ་པའི་མོས་ཡུལ་༼༡༥༤༽ཙམ་ལས་ཤེས་རབ་ཀྱི་སྤྱན་གྱིས་མངོན་སུམ་དུ་མཐོང་བ་མེད། འོ་ན་སྣང་བ་འདི་དག་མི་དམིགས་པ་དོན་དམ་ཡིན་ན་སྣང་དུ་ཇི་ལྟར་འོས་སྙམ་ན། སྒྱུ་མ་དང་རྨི་ལམ་ལྟ་བུ་ཡིན་ཞེས་རྗེས་དཔག་གིས་བློ་སྦྱོང་བར་བྱེད་པས་ཐ་མལ་གྱི་དངོས་པོ་ལས་བློ་ལོག་པ་ཙམ་ལ་ཕན་ཀྱང་སྒྱུ་མ་ལྟ་བུའི་སྣང་ཞེན་མི་འདོར་བ་ཡིན། ཚོགས་ལམ་དུ་མོས་སྒོམ་བྱས་པས་སྦྱོར་ལམ་དུ་སྣང་བ་ཐ་མལ་པ་ཨ་ཐང་ཆད་དེ་བ་འདི་འདི་ལྟར་འཛིན་པའི་བློ་ལྷན་སྐྱེས་ཤ་འབྱར་ཀོ་འབྱར་དེ་བྱས་ནས་སྣང་བ་དམིགས་པ་མེད་པ་ལ་བཟོད་པའི་ངེས་ཤེས་ཀྱི་གསལ་སྣང་ཐོབ་སྐད། དེ་ནས་མཐོང་ལམ་མཉམ་བཞག་ན་སྣང་བ་འདི་མི་དམིགས་པར་གཉིད་སད་པའི་རྨི་ལམ་ལྟར་འགྲོ།
རྗེས་ཐོབ་ན་དངོས་པོ་རང་རྒྱུད་པའི་ཨ་ཐང་ཆད་པར་སོ་སྐྱེའི་བློ་གཟུང་བ་ལྟར་དག་ཀྱང་སྣང་ཙམ་འཇིག་རྟེན་དང་མཐུན་པའི་སྒྱུ་མ་ལྟ་བུའི་ཡང་དག་ཀུན་རྫོབ་འཛིན་པའི་དག་པ་འཇིག་རྟེན་པའི་ཡེ་ཤེས་ཞེས་བྱའོ་གསུང༌། འཇིག་རྟེན་ལས་འདས་མ་འདས་བྱ་བའང་ཀུན་རྫོབ་ཀྱི་སྣང་བ་ལོག་མ་ལོག་ལ་བཞག་པས་ཀུན་རྫོབ་ཀྱི་བག་ཆགས་ཕྲ་མོས་ས་བཅུ་པའི་རྗེས་ཐོབ་ནའང་ཡོད་པས་འཇིག་རྟེན་པ་ཞེས་བརྗོད། ས་བརྒྱད་པ་ཡན་ལ་ལྟོས་ན་༼༡༥༥༽བདུན་པ་ཕྱིན་གྱི་རྗེས་ཤེས་ཀུན་ལོག་པའི་ཀུན་རྫོབ་ཏུ་བྱས་ཀྱང་མི་འགལ་ལ། ས་དང་པོ་ཡན་ལ་ལྟོས་ན་ཚོགས་སྦྱོར་གྱི་མཉམ་བཞག་ཀུན་ཀྱང་ལོག་པའི་ཀུན་རྫོབ་བྱས་ཀྱང་མི་འགལ་ཏེ། ཉོན་མོངས་པའི་ས་བོན་མ་སྤངས་པའི་ཕྱིར། འོ་ན་ཀུན་རྫོབ་རྣལ་མ་དེ་གང་ཞེ་ན་གཟུགས་ཀྱི་སྐུ་གཉིས་ཏེ་སངས་རྒྱས་རང་ཉིད་ཀྱི་གཟིགས་ངོ་ན་གཟུགས་ཀྱི་སྣང་ཞེན་གཉིས་ཀ་མེད་ཀྱང་སྔོན་གྱི་སྨོན་ལམ་དང་དགེ་ཚོགས་དང་གདུལ་བྱའི་རྒྱུད་དག་སྟོབས་ལས་གདུལ་བྱ་ལ་སྐུར་སྣང་བ་དེའོ། ། དེས་ན་མེ་ལོང་ལྟ་བུའི་ཡེ་ཤེས་ནི་དམིགས་པར་མ་གྱུར་ཀྱང་བསྙེལ་བ་མི་མངའ་ཞེས་མེ་ལོང་གིས་སྣང་ཞེན་གྱི་གཟུགས་བརྙན་བཟུང་དམིགས་མེད་ཀྱང་མེ་ལོང་དང་བྱད་ཕྲད་པ་ན་མིག་ལྡན་གྱིས་གཟུགས་བརྙན་མཐོང་བ་ལྟར་གདུལ་བྱ་རྒྱུད་དག་པ་ཀུན་རྫོབ་ཀྱི་ཆོས་ཡང་དག་པ་མཐོང་བའི་སྐལ་ཅན་ལ་བསྙེལ་བའམ་དུས་ལས་ཡོལ་མི་སྲིད་པར་སྣང་བར་འབྱུང་བ་དེ་རྟེན་འབྲེལ་གྱི་ཆོས་ཡིན་སྐད། དེ་ལས་གཞན་སེམས་ཙམ་པ་ཀུན་མེ་ལོང་ལྟ་བུའི་ཡེ་ཤེས་བྱ་བ་ཡུན་གྱི་བློས་མར་མ་བཟུང་ཡང་ཡུལ་ཡར་ལ་འཆར་བ་ནི་ཡེ་ཤེས་ཀུན་བརྟགས་དང་བྲལ་ནས་གནས་འགྱུར་༼༡༥༦༽ཐོབ་པས་སྒྲིབ་ཐོགས་དང་བྲལ་བ་ལ་གཟུགས་བརྙན་ལྟར་སྣང་དུ་རུང་ངོ་ཞེས་པ་ལྟར་མ་ཡིན་ཏེ། དེ་ལྟར་ཡིན་ན་ཡེ་ཤེས་དངོས་པོ་བའི་རྫས་རང་བདེན་པ་ཞིག་ཡིན་ན་དེ་ཉིད་དངོས་པོ་ཐོགས་རེག་ཅན་གྱི་ཆོས་སུ་གྲུབ་པས་ཡེ་ཤེས་ཀྱི་ཆོས་གཅིག་ལ་ཤེས་བྱ་རང་བདེན་པའི་རྣམ་པ་ཐམས་ཅད་ཀྱི་ཆོས་དེར་ཤོང་བར་འཆར་བའི་གནས་ཅང་ཡོད་དམ་གསུང༌། དེས་ན་ཀུན་རྫོབ་རྣལ་མ་ལ་བརྟེན་ནས་དོན་དམ་རྟོགས་བྱ་དེ་སངས་རྒྱས་ཀྱི་གཟུགས་སྐུ་ཀུན་རྫོབ་ཡང་དག་པའི་འཇིག་རྟེན་དུ་ལས་དག་པ་ལ་སྣང་ནས་དེའི་མཐུས་སངས་རྒྱས་ཀྱི་ཆོས་སྐུ་དོན་དམ་པ་འཇིག་རྟེན་ལས་འདས་པ་དེ་ལས་དག་པ་རྣམས་ཀྱི་ཁོང་དུ་ཆུབ་པའི་དོན་ཡིན།
དེ་ལྟ་མིན་པར། མེའི་ཚ་བ་ལྟ་བུའི་ཀུན་རྫོབ་ཀྱི་བདེན་པ་འཁོར་བ་ཐོག་མེད་ནས་ཤེས་ཀྱང་དོན་དམ་རྟོགས་པའི་རྒྱུར་ཅང་སོང་ངམ་གསུང་སྐད། དེ་ཡང་སྟོན་པ་འདི་སངས་རྒྱས་ནས་ཀྱང་ལྔ་སྡེ་སོགས་ཉན་རང་གི་རིགས་ཅན་ལ་དངོས་གྲུབ་ཀྱི་བདེན་བཞིའི་བླང་དོར་གྱི་ཆོས་ཙམ་ལས་མ་བསྟན། བདེན་གཉིས་ཀྱི་ཆོས་འདི་འཕགས་པ་འཇམ་དཔལ་སོགས་དབང་པོ་ཡང་རབ་ལ་བསྟན་པ་ཡིན་ཏེ། དེ་ལྟ་བུའི་གང་ཟག་ལས་གཞན་གྱིས་མི་གོ་བའི་ཕྱིར། ཐ་སྙད་ཀུན་རྫོབ་ཀྱི་༼༡༥༧༽བདེན་པ་གཉིས་ནི་སྒྱུ་མའི་དཔེ་བརྒྱད་ཀྱིས་མཚོན་པར་མཛད་དེ། ཤེར་ཕྱིན་ལས། འཁོར་བ་རྨི་ལམ་ལྟ་བུ་སྒྱུ་མ་ལྟ་བུ། མྱ་ངན་ལས་འདས་པ་ཡང་རྨི་ལམ་ལྟ་བུ་སྒྱུ་མ་ལྟ་བུ། མྱ་ངན་ལས་འདས་པ་ལས་ཆེས་ལྷག་པའི་ཆོས་གཞན་ཡོད་ན་དེ་ཡང་རྨི་ལམ་ལྟ་བུ་སྒྱུ་མ་ལྟ་བུ་ཞེས་གསུངས་སོ། །
འོ་ན་ཀུན་རྫོབ་ཀྱི་ཆོས་འདི་སྙིང་པོ་མེད་པ་ངོ་བོ་ཉིད་ཀྱིས་མ་གྲུབ་པའི་ཟོག་གསོབ་ཡིན་ན་འདི་དང་པོར་སྟོན་པ་ཅི་ཞེ་ན། དེ་དོན་དམ་བདེན་པ་རྟོགས་སུ་གཞུག་པའི་ཐབས་ཐབས་བྱུང་གི་རྒྱུ་འབྲས་ལྟར་རྟོགས་སུ་གཞུག་པའི་ཆེད་ཡིན་གྱི། དེ་ལྟ་ནའང་བདེན་གཉིས་རང་གི་ངོ་བོ་ལ་དངོས་པོའི་རྒྱུ་འབྲས་རྩིར་ཡོད་པ་མ་ཡིན་ནོ། ། དེས་ན་ཇི་སྐད་དུ། ཀུན་རྫོབ་བདེན་པ་མ་ཤེས་པར། ། དོན་དམ་བདེན་པ་ཤེས་མི་འགྱུར། ། ཀུན་རྫོབ་བདེན་པ་ཤེས་གྱུར་ན། ། དོན་དམ་བདེན་པ་ཤེས་པར་འགྱུར། ། ཞེས་གསུངས་སོ། ། འོ་ན་ཀུན་རྫོབ་རྣལ་མ་དེའི་མཚན་ཉིད་ཇི་ལྟ་ཞེ་ན།
ཇི་སྐད་དུ། ཆོས་རྣམས་ཀུན་གྱི་ཤེས་བྱ་གང༌། ། རང་དང་སྤྱིའི་མཚན་ཉིད་དག ། ཤེས་པ་ཀུན་རྫོབ་བདེན་པ་ཡིན། ། ཞེས་བྱ་བས་ཆོས་རྣམས་ནི་གཟུགས་ནས་རྣམ་མཁྱེན་བར་གྱི་ཆོས་ཐམས་ཅད་དོ། ། དེའི་མཚན་ཉིད་༼༡༥༨༽ནི་རྒྱུ་སོགས་ཀྱི་སྤྱི་མཚན་དང་དེ་གཞིར་བྱས་ཀྱི་རྒྱུ་འབྲས་ནང་གསེས་སོ་སོར་མ་འདྲེས་པ་བསླུ་བ་མེད་པ་རང་མཚན། དེའི་དཔེ་སྒྱུ་མའི་དཔེ་བཅུ་དྲུག་ལ་སོགས་པའོ། ། འོ་ན་དཔེ་ལོག་པའི་ཀུན་རྫོབ་ཀྱི་དོན་ཡང་དག་ཀུན་རྫོབ་ཇི་ལྟར་མཚོན་སྙམ་ན། སྐྱེ་བོ་རང་ག་བས་ཡང་དག་ཀུན་རྫོབ་དོན་དམ་བདེན་པར་བལྟ་བ་དེ་བཟློག་པའི་ཆེད་དུ་ལོག་པའི་ཀུན་རྫོབ་ལྟར་ཆོས་དེ་ཡང་དག་པར་མི་བདེན་པས་རྫུན་པའི་ཕྱིར་ཡང་དག་ཀུན་རྫོབ་ཅེས་བྱའོ། ། དེས་ན་ཇི་སྐད་དུ།
ཆུ་ཤིང་གི་ནི་འབྲས་བུ་བཞིན། ། མ་བརྟགས་ཉམས་དགའི་མཚན་ཉིད་ཅན། ། རྒྱུ་ལས་སྐྱེས་དང་དོན་བྱེད་ནུས། ། ཚུ་རོལ་མཐོང་བའི་ཀུན་རྫོབ་ཡིན། ། ཞེས་པས་ཆུ་ཤིང་གི་ཤུན་པ་རེ་རེ་ནས་ཕྱེ་ན་སྙིང་པོ་མི་མངོན་པ་ལྟར་ཀུན་རྫོབ་རིགས་པས་བརྟག་མི་བཟོད་པ་མ་བརྟགས་ཉམས་དགའི་དོན་བྱེད་ནུས་པའི་སྣང་བ་ཝལ་ལེ་ཁྱུགས་གེ་བ་འདི་ལ་ཀུན་རྫོབ་བདེན་པར་འཇོག་པ་ཡིན། འདི་འདི་ག་ལྟར་བདེན་པར་སྣང་བ་ལོག་པའི་ཀུན་རྫོབ། འདི་ག་ལྟར་མི་བདེན་ཀྱང་བརྫུན་པར་སྣང་བ་ཡང་དག་ཀུན་རྫོབ། འདི་བདེན་རྫུན་ཐམས་ཅད་དང་བྲལ་བ་དེ་དོན་དམ་བདེན་པ་ཡིན། དེ་ལྟར་རྟོགས་པའི་བློ་རྣམས་ལ་ལོག་ཤེས་དང་ཡང་དག་པའི་ཤེས་པ་དང༌། ༼༡༥༩༽བློ་ལ་རབ་ཏུ་མི་གནས་པའི་ཤེས་པར་འཇོག་གོ །
འོ་ན་ཀུན་རྫོབ་ཀྱི་ཡང་ལོག་གི་ཁྱད་པར་ཇི་ལྟར་ཞེ་ན། དགེ་བཤེས་རྣལ་འབྱོར་པ་ཆེན་པོའི་ཞལ་ནས་བཏགས་པ་ཡུན་རིང་བ་ལ་སྣང་བ་ནི་ཡང་དག་ཀུན་རྫོབ་ཡིན། བརྟག་པ་ཡུན་ཐུང་བ་ལ་སྣང་བ་ནི་ལོག་པའི་ཀུན་རྫོབ་ཡིན། དེ་ཡང་རྨི་ལམ་སྒྱུ་མ་ཙམ་དུ་བཏགས་ཡུན་རིང་ཐུང་ལ་དགོངས་ནས་གསུང་སྐད་ཡང་རྣལ་འབྱོར་པ་ཆེན་པོའི་ཞལ་ནས། བཏགས་པ་ཡུན་རིང་བ་ལ་སྣང་བ་ནི་ལོག་པ་ཡིན་ལ། དེ་ཐུང་བ་ལ་ནི་ཡང་དག་པའི་ཀུན་རྫོབ་ཡིན་གསུང༌། དེ་ཐོག་མེད་ནས་བདག་དང་མཚན་འཛིན་གྱི་བཏགས་པ་ཡུན་རིང་བ་དང་སྒྱུ་སོགས་ཀྱི་བཏགས་པ་ཡུན་ཐུང་བའི་དབང་དུ་བྱས་གསུང༌། ཡང་དགེ་བའི་བཤེས་གཉེན་ཕྱ་དར་སྟོན་པའི་ཞལ་ནས། རྐྱེན་དགེ་བཤེས་ལ་ལྟོས་དགོས་པ་ཡང་དག་མི་དགོས་པ་ལོག་པ་སྟེ། སྒྱུ་སོགས་སུ་རྟོགས་པ་བཤེས་གཉེན་མ་བསྟེན་པར་མི་འབྱུང་བའི་ཕྱིར།
ཡང་ན་ལོག་པ་ཤེས་པ་དང༌། ཀུན་རྫོབ་ཤེས་པ་དང༌། དོན་དམ་ཤེས་པ་སྟེ་དང་པོ་ནི་གང་ཟག་དང་ཆོས་ཀྱི་བདག་ལྟ་བུ་གཅིག་བདག་ཏུ་ཡོད་ན་ཇི་ལྟར་ཡོད་རིགས་ཞེས་དངོས་པོ་ལ་སྲིད་མཐའ་བཟུང་ནས་བློ་ཡུལ་དུ་བྱས་པ་དེ་རྟག་ལྟ། དེ་རིགས་༼༡༦༠༽པས་གཞིགས་ནས་མ་གྲུབ་པས་དམིགས་གཏད་མཚན་འཛིན་སྤུ་རྩེ་ཙམ་ཡང་མ་རྙེད་པས་དེར་མ་གྲུབ་པར་ཡོད་པ་ནི་ཆད་པར་བལྟ་བར་གསུངས་སོ། ། གཉིས་པ་ནི། ཆོས་གང་ཟག་གདོད་ནས་ཐ་སྙད་དུའང་མ་སྐྱེས་པ་དེ་སྐྱེ་བར་སྣང་བ་ནི་ནམ་མཁའི་མེ་ཏོག་སྐྱེ་འགག་བྱེད་པར་ཤེས་པ་ལྟ་བུའོ། ། གསུམ་པ་ནི། སྐྱེད་བྱེད་སྐྱེ་བ་དང་སྐྱེ་བ་སྐྱེ་བ་གཉིས་ཀར་སྐྱེ་མ་ཐུབ་པ་དེ་སྐྱེ་མེད་དུ་འགྲོ་འོང་བྲལ་བར་ཤེས་པ་ལྟ་བུ་ལགས་སྐད། འོ་ན་ཞི་བ་མྱ་ངན་ལས་འདའ་བར་བྱེད་པ་ལ་སྣང་བ་འདི་སེལ་ལམ་མི་སེལ་གང་ཞེ་ན། འདི་ལ་དགེ་བཤེས་སྟོན་པའི་ཞལ་ནས།
དང་པོར་ཕར་ལ་སྣང་བ་མི་སེལ་ཀྱང་ཕྱིས་སྣང་བ་ཁོ་ཉིད་སྡོད་མི་ཚུགས་པར་རང་སེལ་དུ་འགྲོ་ལགས་སྐད་གསུང་སྟེ་མེད་བཞིན་སྣང་བ་འདི་ལ་བརྟེན་ནས་བསགས་སྦྱངས་བྱས་པས་རྫོགས་སངས་ཐོབ་པ་ཡིན་ཀྱང༌། མེད་བཞིན་སྣང་བས་སྣང་བ་ཚུགས་ཐུབ་ཏུ་སྡོད་མ་ནུས་པས་རང་བཞིན་གྱིས་ཉེ་བར་ཞི་འགྲོ་བས་སྣང་བ་རང་སེལ་དུ་འགྲོ་མི་འདུག་པ་ཉིད་ཀྱི་ཕྱིར་འོ་ན་རིགས་པ་རྣམས་ཀྱིས་སྣང་བ་སེལ་བའི་གཏན་ཚིགས་ཅི་ལ་འགོད་སྙམ་ན། སྣང་བ་ཡོད་ན་གསལ་མི་ནུས་ཀྱང་དེར་འཛིན་འཁྲུལ་པས་༼༡༦༡༽དེ་སེལ་བའི་ཆེད་ཀྱི་གཏན་ཚིགས་འགོད་དགོས་པ་ཡིན་ཏེ། སློབ་དཔོན་ཆེན་པོ་ལེགས་ལྡན་གྱིས། ཐམས་ཅད་སྟོང་པའི་རང་བཞིན་དོན་དམ་ནི། ། ཆོས་ཅན་མི་དམིགས་ཆོས་ཉིད་ཡོད་མ་ཡིན། ། ཞེན་ཅན་བཟློག་པའི་རྐྱེན་ཅན་མ་གཏོགས་པ། ། ཆོས་ཀྱི་ངང་ལས་ཚིག་མེད་བརྗོད་དུ་མེད། ། ཅེས་སོ། ། འོ་ན་དེ་ལྟ་བུའི་ཀུན་རྫོབ་ལ་མཚན་ཉིད་བཞི་ཇི་ལྟར་རྩི་བ་ནི་མཐུན་པར་སྣང་བ་དེ་སྣང་དུ་བཏུབ་ཕྱིན་ཆད་སྒྱུ་མ་ལྟ་བུའི་རང་བཞིན་གྱི་ཡོད་མེད་སྐྱེ་བ་དང་བྲལ་བ་ཞིག་སྣང་བ་ལ་མི་མཐུན་པ་མེད་པ་ཡིན་གྱི།
སྐྱེ་མེད་ཡུལ་དུ་སྣང་བའམ་སྐྱེ་བ་ཡུལ་དུ་སྣང་ན་རྟག་ཆད་དུ་འགྱུར་བས་སྐྱེ་བར་སྣང་ཙམ་ཡང་སྲིད་པར་མི་འགྱུར་རོ། ། མཐུན་པར་སྣང་བའི་ཚུལ་འདི་སངས་རྒྱས་སྒྲིན་ཏེ་མ་མཛད་སེམས་ཅན་བླུན་ཏེ་བསུབ་པའི་བྱས་ཆོས་མ་ཡིན། འོ་ན་སྣང་ཕྱིན་ཆད་ཡུལ་མཐུན་པར་སྣང་བས་མ་ཕན་པར་ཡུལ་ཅན་གྱི་ཤེས་པ་ལས་ཡུལ་དངོས་པོ་རང་བདེན་པ་ཨ་ཐ་ཕད་པ་འདིར་བཟུང༌། ལ་ལས་ཇི་ཙམ་རང་བདེན་པ་དེ་ཙམ་དུ་རྫུན་པ་དེར་བཟུང༌། ལ་ལས་དེ་གཉིས་ཀར་མ་བཟུང་བས་ཡིད་ལ་མི་བྱེད་བློའི་རྒྱུ་བ་ལོག་པར་འགྲོ་བ་ཡིན་པས་ཡུལ་ལ་༼༡༦༢༽འདོད་ཚུལ་མི་མཐུན་པ་དུ་མ་བྱུང་བ་དེ་དེས་ལན་པ་ཡིན། བརྟགས་ན་དབེན་པ་ནི་སྣང་ཙམ་ལ་ཡོད་མེད་སོགས་ཆོས་བདག་དང་ངའོ་སོགས་གང་ཟག་གི་བདག་ཏུ་བཏགས་པ་ཏ་ཨ་ཅང་ཆེ། སྣང་ཙམ་ལ་སྣང་ཙམ་དུ་བརྟགས་པ་ཙམ་གྱིས་ཀྱང་དབེན་པ་སྟེ། བརྟགས་སྣང་ཙམ་དེའང་བཏགས་བཞིན་པའི་ངོ་བོར་མ་གྲུབ་པའི་ཕྱིར་ཏེ། འདོགས་བྱེད་ཉིད་ཀྱང་བཏགས་ཙམ་གྱི་ཆོས་ཡིན་པའི་ཕྱིར། དོན་བྱེད་ནུས་པ་དེ་ཚོགས་གཉིས་བསག་ནུས།
སྒྲིབ་གཉིས་སྦྱོང་ནུས། སྐུ་གསུམ་ཐོབ་ནུས་པ་ཡིན་སྐད། དེས་འཁོར་བའི་དོན་བྱེད་སེལ་ཏེ། འཁོར་ཆོས་ལོག་པའི་ཀུན་རྫོབ་ཡིན་པའི་ཕྱིར། རྒྱུ་རྐྱེན་ལས་སྐྱེས་པ་ནི། རྒྱུ་རྐྱེན་རྒྱུ་རྐྱེན་དུ་མ་གྲུབ་པས་རྒྱུ་རྐྱེན་བྱས་པ་ཡིན་ཏེ། སྨིག་རྒྱུའི་རྒྱུ་རྐྱེན་ཆུར་མ་གྲུབ་པས་ཆུར་བསྐྱེད་པ་ལྟ་བུའི་ཕྱིར། སྤྲུལ་པས་སྤྲུལ་པའི་ལས་བྱས་པ་བཞིན་ནོ། ། དེས་ན་རྒྱུ་རྐྱེན་ལས་སྐྱེས་པ་ལ་དངོས་སྨྲ་བས་ཀྱང་བརྗོད་ན་གྲུབ་མཐའ་མི་སྨྲ་བའི་དབུ་མ་པས་དེ་ལྟར་བརྗོད་པ་ཅི་ཞེ་ན་འདི་པས་རྒྱུ་རྐྱེན་ལས་སྐྱེས་པ་རྟེན་འབྲེལ་གྱི་འབྱུང་བ་ལ་འཆད་ཀྱི། རྟེན་འབྲེལ་གྱི་འཇོག་ཚུལ་དངོས་སྨྲ་བས་རྒྱུ་རྐྱེན་ནང་ཕྲད་པས་འབྲས་བུ་ཁྱད་ཅན་བསྐྱེད་པར་འདོད་པ་ལས་འདི་པས་༼༡༦༣༽རྒྱུ་རྐྱེན་དང་རྒྱུ་འབྲས་ཕན་ཚུན་ནང་དུ་ཆུད་པས་བསྐྱེད་བྱ།
སྐྱེད་བྱེད་ཀྱི་རྟེན་འབྱུང་གི་དངོས་པོ་བསྐྱེད་པ་མི་སྲིད་ཀྱང༌། བློས་བསྡུས་ནས་ཕྲད་པར་བརྟགས་ཙམ་གྱིས་དེར་སྣང་འབྱུང་བས་རྟེན་འབྲེལ་གྱི་འཇོག་ཚུལ་ཕྲད་འབྱུང་ལ་འཇོག་པ་ཡིན་ཏེ། ཇི་སྐད་དུ། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། དེ་ལ་སྐྱེ་བའི་རང་བཞིན་ཡོད་མ་ཡིན། ། རྐྱེན་ལ་རག་ལས་གང་དེ་སྟོང་པ་ཉིད། ། དེ་ཉིད་སྟོང་ཉིད་ཤེས་དེ་བག་ཡོད་ཡིན། ། ཞེས་འབྱུང་ངོ༌། ། བོད་ཀྱི་གསང་ཕུ་བ་སོགས་ཇོ་བོ་མཚན་ཉིད་པ་རྣམས་མཐུན་སྣང་མེ་ཚ་བསྲེག་པ་ཙམ་ལ་མཐུན་པ་ལ་བྱེད་དེ། དེ་མཐུན་པར་རྟོགས་པས་ཐར་པ་ལ་མི་ཕན་བཏགས་ནས་དབེན་པ་རིགས་པས་དཔྱད་པ་ན་གང་ཟག་དང་ཆོས་ཀྱི་བདག་བདེན་མེད་ཀྱང་ཐ་སྙད་ཀུན་རྫོབ་པའི་གང་ཟག་སོགས་ཀྱི་བདག་བདེན་དུ་ཡོད་དེ་མེད་ན་ལས་འབྲས་ལ་སྐུར་པ་བཏབ་པར་འགྲོ་ཟེར་ཏེ།
དེ་ལྟ་ན་ལས་འབྲས་ལ་རྟག་ཆད་དུ་བལྟ་བ་སྐུར་འདེབས་སུ་མི་འགྲོ་བར་ཆོས་ཐམས་ཅད་རང་བཞིན་གྱི་རྣམ་པར་དག་པར་བརྗོད་པ་ལ་སྐུར་འདེབས་སུ་འགྲོ་བ་ངོ་མཚར། དོན་བྱེད་ནུས་མེས་གཙོ་སྲེག་སོགས་ཀྱི་དོན་བྱེད་ཟེར་ཏེ། བྱ་༼༡༦༤༽ཡུལ་བས་མེས་སྲེག་པའི་དོན་གྱི་བྱ་བ་ཅི་ཙམ་ཞིག་གྲུབ། དེས་གར་ཡང་མི་ཕྱིན། རྒྱུ་རྐྱེན་གྱིས་བསྐྱེད་པའང་ཉེར་ལེན་རང་ལ་ཡོད་པ་རྒྱུ་ལྷན་ཅིག་བྱེད་པ་གཞན་ལ་ཡོད་པའི་རྐྱེན་གྱིས་འདུ་འཕྲོད་བྱས་ཟེར་ཏེ། འོ་ན་དངོས་པོ་རྣམས་བདག་གཞན་གྱི་རྒྱུ་རྐྱེན་ལས་སྐྱེ་བར་ཁས་ལེན་པས་དབུ་མ་པའི་མིང་ཐོབ་བམ། འོ་ན་དངོས་པོ་རང་བདེན་པ་འདི་མེད་ན་གཡག་གི་མགོ་ལ་རྭ་སྔོ་ཟང་ངེ་བ་འདི་རི་བོང་རྭ་ལྟར་སྙོམས་སམ་ཞེ་ན། ལོག་ཤེས་གཡག་རྭ་གཡག་རྭར་སྣང་ཞིང་ཞེན་པའི་ངོ་ན་མི་སྙོམས་ཀྱང་སྒྱུ་མ་ཙམ་གྱིས་གཡག་རྭ་ལས་གཡག་རྭ་རང་བདེན་པར་མ་གྲུབ་པའི་ངོ་ན་སྙོམ་སྟེ། རྭ་དེ་གཉིས་ཀ་བཏགས་པའི་བཞག་ཆོས་ཀྱི་སྣང་བ་ཙམ་དུ་སྙོམས་པ་ཡིན། འོ་ན་གཡག་རྭ་རི་རྭ་ལྟར་ཅང་མེད་དུ་འགྲོ་དགོས་སྙམ་ན་མ་ཡིན་ཏེ།
བཏགས་ཡུལ་གོམས་ན་རི་རྭའང་སྣང་བ་འབྱུང་སྟེ། དཔེར་ན་པཎྜི་ཏ་ཤེས་རབ་བཟང་པོས་ནཱ་རོ་པ་ལ་དབུ་མའི་ལམ་བསྟན་པའི་ཆེད་དུ་སྤྱི་བོར་རྭ་སྒོམ་པ་ལྟ་བུ་ཡིན་གསུང༌། འོ་ན་རྭ་དེ་གཉིས་མ་ཟད་འཁོར་བ་དང་མྱང་འདས་རྣམ་རྟོག་དང་ཆོས་སྐུའི་སྙིང་པོ་དང་ཤུན་པ་གཉིས་ཀྱང་མཉམ་པ་ཉིད་དོ། ། འཁོར་༼༡༦༥༽འཁོར་བ་དང་ནི་མྱ་ངན་འདས། ། གཉིས་སུ་ཡོད་པ་མ་ཡིན་ཏེ། ། འཁོར་བ་ཡོངས་སུ་ཤེས་པ་ན། ། མྱ་ངན་འདས་ཤེས་བརྗོད་པ་ཡིན། ཞེས་དང༌། ཇི་ལྟར་རི་བོང་མགོ་ཡི་རྭ། ། བརྟགས་པ་ཡིད་དེ་ཡོད་མ་ཡིན། །
དེ་བཞིན་ཕྱི་རོལ་དངོས་པོ་ཡང༌། ། བརྟགས་པ་ཉིད་དེ་ཡོད་མ་ཡིན། ། རྒྱུ་མཚན་ཉིད་དེ་ཡོད་མ་ཡིན། ། རྒྱུ་མཚན་གྱི་ནི་ངོ་བོ་ལ། ། བ་གླང་རྭ་ཕང་ཡོད་མ་ཡིན། ། གླང་རུ་རི་བོང་མགོ་ཡི་རྭ། ། དེ་བཞིན་བདེ་གཤེགས་ཆོས་རྣམས་ཀྱང༌། ། དབུ་མ་ཉིད་དུ་སྒྲུབ་པར་བྱེད། ། ཅེས་སོ། ། ཡང་མདོ་ལས།
ནམ་མཁའ་རི་བོང་རྭ་དག་ཀྱང༌། ། མོ་ག ཤམ་གྱི་ནི་བུ་དག་དང༌། ། མེད་བཞིན་ཚིག་ཏུ་བརྗོད་པ་གང༌། ། དངོས་པོར་བརྟགས་པའང་དེ་བཞིན་ནོ། ། ཞེས་འབྱུང་ངོ༌། ། དེས་ན་སྒྱུ་སོགས་ཀྱི་རྒྱུ་འབྲས་མི་བསླུ་བར་འབྱུང་བ་དེ་ཡང་དག་ཀུན་རྫོབ། ཇི་ལྟར་འབྱུང་བ་དེ་ལྟར་མ་གྲུབ་པས་བསླུ་ཞིང་དེར་སྟོང་པ་ཉིད་ཆོས་ཀྱི་དབྱིངས་ཀྱི་ཕ་རོལ་ཏུ་ཕྱིན་པ་དོན་དམ། བསླུ་མི་བསླུ་དེ་གཉིས་མཚན་གཞི་དངོས་གྲུབ་པ་ཐ་དད་པའི་ཐོག་ནས་རྩི་བྱར་མེད་པས་དེ་གཉིས་འགལ་ནས་འགོག་པར་འགྱུར་བ་མ་ཡིན་ཏེ། མ་བརྟགས་ཉམས་དགའི་དངོས་པོ་ལྟར་སྣང་གི་རྒྱུ་འབྲས་མི་བསླུ་བ་ཙམ་གྱིས་མ་བརྟགས་ཉམས་དགའ་དེ་ལྟའི་རྒྱུ་འབྲས་སུ་གྲུབ་པ་ལ་བསླུ་བའི་རང་བཞིན་གྱིས་སྟོང་པ་ཉིད་ཀྱིས་ཕན་ཚུན་གནོད་བྱ་གནོད་བྱེད་ཀྱི་འགལ་བར་མི་འགྲུབ་པའི་ཕྱིར།
ཡང་བསླུ་མི་བསླུ་དེ་གཉིས་མཚན་གཞི་དངོས་གྲུབ་པ་གཅིག་གིས་ཐོག་ནས་རྩི་བྱར་མེད་པས་དེ་གཉིས་སྦྲེལ་ནས་འགྲུབ་པར་འགྱུར་བ་མ་ཡིན་ཏེ། བརྟགས་ན་མ་བརྟགས་ཉམས་དགའི་རྒྱུ་འབྲས་རྒྱུ་འབྲས་སུ་གྲུབ་པ་ཉིད་བསླུ་བས་རང་བཞིན་གྱི་སྟོང་པ་ཉིད་ཀྱིས་སམ་མ་བརྟགས་ཉམས་དགའི་དངོས་པོ་ལྟར་སྣང་བའི་རྒྱུ་འབྲས་མི་བསླུ་བ་ཕན་ཚུན་བསྐྱེད་བྱ་སྐྱེད་བྱེད་དམ་ངོ་བོ་གཅིག་པ་འབྲེལ་ཟླས་འབྲེལ་ཟློ་སྒྲུབ་པར་མི་བྱེད་པའི་ཕྱིར། དེས་ན་བདེན་གཉིས་ཀྱི་ཆོས་ཀྱི་མི་བསླུ་བ་ཀུན་རྫོབ་བདེན་པ་དང༌། བསླུ་རྫུན་གྱི་ཕྱིར་རང་བཞིན་སྟོང་པ་ཉིད་ཀྱི་དོན་དམ་བདེན་པ་གཉིས་ལ་ཆོས་ཅན་དང་ཆོས་ཉིད་ཅིར་བཏགས་ཀྱང་འགལ་བ་དང་འགྲེལ་བ་གང་དུ་ཡང་མ་གྲུབ་པ་མ་ཡིན་པའི་ཕྱིར། དེ་ལྟ་མ་གྲུབ་པའི་ཆ་ནས་བདེན་གཉིས་མཉམ་ཉིད་དང་འཁོར་འདས་དབྱེར་མེད་དང༌། ཆོས་ཅན་ཆོས་ཉིད་ཟུང་འཇུག་དང༌། རྣམ་རྟོག་ཆོས་སྐུ་དང༌། ཀུན་རྫོབ་ལམ་མེ་བ་འདི་དག་ཆོས་ཉིད་དུ་བཀྲོང་༼༡༦༧༽ངེ་བ་སོགས་དུ་མར་སྔོན་གྱི་སློབ་དཔོན་ཆེན་པོ་རྣམས་ཀྱིས་གསུངས་པ་ལ། བོད་ཀྱི་སྒོམ་བཟང་པོར་གྲགས་པ་རྣམས་ཀྱིས་གནད་འདི་བློ་བར་མ་ཁུམས་ནས་བདེན་གཉིས་རང་བདེན་པ་ཞིག་སོ་སོར་གཉིས་སུ་མེད་པར་རང་གིས་རང་མ་རིག་ནས་འཁྲུལ་དུས་ཀུན་རྫོབ། རང་གིས་རང་རིག་ནས་མ་འཁྲུལ་བའི་དུས་དོན་དམ་སྟེ་ཁྱད་པར་དེ་ཙམ་ལས་མེད་པའི་ཕྱིར་དེ་གཉིས་ངོ་བོ་གཅིག་པ་བདེན་གཉིས་ཟུང་འཇུག་ཡིན་ཏེ།
བདེན་གཉིས་ལག་པའི་ལྟོ་རྒྱབ་བཞིན་ཞེས་སྨྲ་བ་དེ་ནི་ལོག་པའི་ཤེས་པ་ཆེན་པོས་རྒྱུད་བསླད་པའི་ཕྱི་རོལ་པ་ལས་ཀྱང་ཕྱི་རོལ་པའོ། ། དེ་ལྟར་མགོན་པོ་ཀླུ་སྒྲུབ་ཀྱི་ཞལ་རྒྱུན་དཔལ་ལྡན་ཨ་ཏི་ཤ་ནས་བརྒྱུད་དགེ་བཤེས་གོང་མ་དག་གི་ལམ་རིམ་ནས་བྱུང་བ་བརྗོད་ཟིན་ལ། དེ་དང་མཐུན་པར་བོད་ཀྱི་པཎྜི་ཏ་ཆེན་པོ་རོང་ཟོམ་ཆོས་བཟང་གི་ལྟ་བའི་བརྗེད་བྱང་ལས་ཀྱང༌། ཀུན་རྫོབ་པའི་ཆོས་འདི་ཕྱིན་ཅི་ལོག་གི་ཕྱིར་ཤེས་བྱར་མི་རུང་བའི་མེད་པ་ཞིག་ཡིན་ནམ། ཕྱིན་ཅི་མ་ལོག་པའི་ཕྱིར་ཤེས་བྱར་རུང་བའི་ཡོད་པ་ཞིག་ཡིན། ཕྱི་མ་ལྟར་ན་ཡང་དག་པར་རྫོགས་པའི་སངས་རྒྱས་སངས་རྒྱས་པར་མི་རིགས་ཏེ་ཀུན་རྫོབ་བསླུ་རྫུན་གྱི་འཁྲུལ་ཆོས་ཕྱིན་ཅི་མ་ལོག་པར་ཤེས་པར་༼༡༦༨༽བྱ་རུང་དུ་ཡོད་ན་དེ་གནས་ལུགས་ལ་ཞུགས་པས་དེ་ཉིད་སངས་པར་མི་འགྱུར་ལ། དེ་མ་སངས་ན་སངས་རྒྱས་པའི་སྐབས་མི་རྙེད་པའི་ཕྱིར། དང་པོ་ལྟར་ན་ཕྱིན་ཅི་ལོག་ཏུ་གྱུར་པའི་ཀུན་རྫོབ་ཤེས་བྱ་ལ་ཡོད་མི་རུང་བ་མེད་པའི་ཕྱིར་ན། དེ་ལ་ལུང་རིགས་ཉམས་མྱོང་གིས་གནོད་པར་བྱར་རྒྱུ་མེད་པར་འགྱུར་རོ། ། ཅི་སྟེ་མེད་ཀྱང་ཡོད་པར་འཛིན་པ་དེ་བཟློག་པའི་ཆེད་དུ་སྙམ་ན་ཡོད་མེད་དུ་འཇོག་པ་དེ་ཐམས་ཅད་ཡོད་མེད་དུ་འཛིན་པའི་བློ་ངོ་ནས་བཏགས་བཞག་ཙམ་གྱི་ཡོད་མེད་དུ་འཇོག་པ་ལས་ཡོད་མེད་དུ་འཛིན་པ་ལ་མ་ལྟོས་པའི་ཡོད་མེད་ཀྱི་འཇོག་ཚུལ་ཕྱི་ནང་གི་དངོས་སྨྲ་བ་སྟེ་མུ་སྟེགས་པས་བརྗོད་པ་ལས་དབུ་མའི་རིགས་ཚུལ་བདག་གིས་ཇི་ལྟར་བརྗོད།
ཕྱིན་ཅི་ལོག་པའི་ཀུན་རྫོབ་ཤེས་བྱར་ཡོད་པར་མི་རུང་ན་རྐྱེན་ལས་སྐྱེས་པའི་དངོས་པོའི་སྐྱེ་འགག་མེད་པར་འགྱུར་ལ། ཆོས་ཅན་དེ་མེད་ན་དེ་ལ་བརྟེན་པའི་ཆོས་ཉིད་སྐྱེ་འགག་དང་བྲལ་བའང་ཤེས་བྱར་ཡོད་མི་རུང་བར་འགྱུར་ལ། དེ་འདོད་ན། གང་ཞིག་རྐྱེན་ལས་སྐྱེས་པ་དེ་མ་སྐྱེས། ། ཞེས་བྱ་བའང་ཉམས་པར་འགྱུར་རོ། ། དེས་ན་ཀུན་རྫོབ་ཀྱི་ཆོས་ནི་བདེན་པ་གཉིས་ཀར་ཕྱིན་ཅི་ལོག་མ་ལོག་དང་ཤེས་བྱར་ཡོད་སྲིད་༼༡༦༩༽མི་སྲིད་ཐམས་ཅད་ཀྱིས་དབེན་པ་སྟེ་གང་གིས་དབེན་པའི་ཚུལ་ཁོང་དུ་ཆུབ་པ་དེས་བདེན་པ་གཉིས་ཁོང་དུ་ཆུབ་པའོ། ། ཞེས་གསུངས་སོ། ། དེ་ལྟར་རྒྱ་ཆེར་བཤད་པ་དེས་ནི། མཁྱེན་པའི་གཏེར་ཆེན་ཤར་ཙོང་ག་པ་ཆེན་པོས་འཇམ་དཔལ་དབྱངས་ཀྱི་ལེགས་བཤད་ཀྱི་དབུ་མའི་གསུང་རབ་ལས། ལུང་རིགས་ཀྱི་དགག་བྱའི་ཆོས་ཀུན་རྫོབ་བདེན་པ་ཤེས་བྱར་མེད་པ་དང༌།
དེ་མེད་ཀྱང་དེ་དགག་པ་ན་དེ་ཡོད་སྲིད་ན་ཇི་ལྟར་ཡོད་ཀྱི་དམིགས་རྣམ་འཆར་དགོས་ཞེས་ཟེར་བ་དང༌། བདེན་གཉིས་ཀྱི་ཆོས་ཕྱིན་ཅི་མ་ལོག་པར་ཤེས་བྱའི་གནས་ལུགས་སུ་ཞུགས་པར་གསུངས་པ་ཐམས་ཅད་ཐེག་པ་ཆེན་པོ་དབུ་མའི་རིང་ལུགས་རྒྱ་མཚོ་ལས་ལྷ་ཆེན་གྱི་དུག་གི་བུམ་པ་ཕྱུང་བ་ལྟར་ལེགས་པར་ཕྱུང་བར་མཛད་སྣང་ཡང་ཙོང་ག་པ་ཆེན་པོའི་བཞེད་པ་དེ་ཡང་བདེ་བར་གཤེགས་པའི་བསྟན་པ་མཆོག་ཏུ་མི་འགྱུར་བ་མིན་ཏེ། ཤེས་བྱ་ལ་སྲིད་ཚད་ཀྱིས་སངས་རྒྱས་ཀྱི་བྱ་བ་མཛད་པའི་ཕྱིར་ཞེས་རྒྱལ་བ་འབྲི་ཁུང་པ་འཇིག་རྟེན་གསུམ་གྱི་མགོན་པོས་རྩལ་འདོན་དུ་བཤད་པའི་ཕྱིར། གཉིས་པ་དཔལ་ཤ་ཝ་རི་སོགས་ཕྱག་རྒྱ་པར་གྲགས་པའི་བཀའ་སྲོལ་གྱི་ཚུལ་བརྗོད་པ་ལ། སྔོན་བོད་གངས་ཅན་དུ་བྱོན་པའི་ཨ་༼༡༧༠༽མ་ན་སི་བ་དག་གི་ལུགས་ལྟར་བརྗོད་པ་དང༌། ཕྱིས་ཀྱི་བརྒྱུད་པ་དེ་དག་གི་བཀའ་སྲོལ་འཛིན་པ་དག་གི་ལུགས་བརྗོད་པ་ལས། དང་པོ་ནི། ཇོ་བོ་མཻ་ཏྲི་པས་ཡིད་ལ་མི་བྱེད་པའི་ཆོས་སྐོར་བྱ་བ་མདོ་སྔགས་ཀྱི་དབུ་མ་གཉིས་ཀའི་ཚུལ་གསལ་བར་མཛད་པ་དེ། རྗེ་བཙུན་མར་པ་ལོ་ཙ་བའི་བཀའ་བརྒྱུད་ལས་འོངས་པ་བདེན་གཉིས་ཀྱི་ལྟ་བ་ཇི་ལྟ་བུའོ་སྙམ་ན། རྒྱལ་བ་མཻ་ཏྲི་པའི་དེ་ཁོ་ན་ཉིད་བཅུ་པ་ཞེས་པའི་འགྲེལ་པ་སློབ་དཔོན་ཆེན་པོ་ལྷན་ཅིག་སྐྱེས་པའི་རྡོ་རྗེས་མཛད་པ་དེ་ཉིད་ཀྱི་དོན་ཆེ་ལོང་འདིར་བརྗོད་པར་བྱ་སྟེ།
དེའང་འགྲེལ་པ་དེ་ལས་སློབ་དཔོན་མཻ་ཏྲི་པས། གྲུབ་མཐའ་བཞི་ལ་གྲགས་པའི་ཚད་མས་རབ་ཏུ་མི་གནས་པ་ལ་འཇུག་པའི་འཐད་པ་རྒྱ་ཆེན་པོས་སྔགས་དང་རྗེས་སུ་མཐུན་པའི་ཕ་རོལ་ཏུ་ཕྱིན་པའི་མན་ངག་མདོར་བསྡུས་མཛད་པར་བཞེད་པས། ཐར་པ་འདོད་པ་དག་གིས་ཤེས་པར་བྱ་བའི་ཆོས་གཏན་ལ་དབབ་བྱ་ནི། དེ་ཁོ་ན་ཉིད་དམ། ཆོས་ཉིད་ཀྱི་བདག་ཉིད་ཅན་གྱི་སྐུ་གསུམ་གྱི་རང་བཞིན་ནམ། མིང་གཞན་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། རྗེ་བཙུན་གྱིས། སྟོང་པ་ཉིད་ནི་མདོར་བསྡུ་ན། ། དེ་བཞིན་ཉིད་དང་ཡང་དག་མཐའ། ། མཚན་མ་མེད་དང་དོན་དམ་ཉིད། །
ཆོས་ཀྱི་དབྱིངས་༼༡༧༡༽ཀྱི་རྣམ་གྲངས་སོ། ། ཞེས་བསྟན་པ་ཉིད་ཀྱི་ཕྱིར་བདེན་པ་གཉིས་ཀྱིས་བསྡུས་པའི་ཆོས་ཅན་གྱི་ཆོས་ཐམས་ཅད་རང་བཞིན་གྱིས་རྣམ་པར་དག་པའི་ཆོས་ཉིད་ལས་གཅིག་དང་ཐ་དད་པ་དང༌། ཡོད་དང་མེད་པ་སོགས་ཀྱི་མཐའ་བཞི་དང་བྲལ་བའི་ཟབ་མོའི་དོན་ཅན་ཡོད་མེད་སྐྱེ་འགག་ལ་སོགས་པར་ལྟོས་འབྱུང་གི་རུང་བར་སྣང་ཙམ་དུ་དམིགས་པ་དང་བཅས་ལ་ཇི་ཙམ་དམིགས་པ་དེ་ཉིད་ཀྱིས་མ་དམིགས་པའི་རང་བཞིན་ཅན་ཡིན་ཏེ། སློབ་དཔོན་འཕགས་པས། བློ་དམན་འགའ་ཞིག་དངོས་རྣམས་ལ། ། ཡོད་པ་ཉིད་དང་མེད་ཉིད་དུ། ། ལྟ་བ་དེས་ནི་བལྟ་བྱ་བ། ། ཉེ་བར་ཞི་བ་ཞི་མི་མཐོང༌། ། ཡོད་ཅེས་བྱ་བ་རྟག་པར་ལྟ། ། མེད་ཅེས་བྱ་བ་ཆད་པར་ལྟ། །
མཐའ་དེ་གཉིས་ལས་རྣམ་གྲོལ་བའི། ། ཆོས་འདི་རྒྱལ་བ་རྣམས་ཀྱིས་བསྟན། ། གང་རྣམས་ཀྱི་བློ་རྟེན་དང་བྲལ། ། ཡོད་དང་མེད་ལས་རྣམ་པར་འདས། ། དེས་ནི་ཟབ་མོ་དམིགས་མེད་པའི། ། རྐྱེན་གྱི་དོན་ནི་རྣམ་པར་སྒོམ། ། ཡོད་པས་རྣམ་པར་མི་གྲོལ་སྟེ། ། མེད་པས་སྲིད་པ་འདི་ལས་མིན། ། དངོས་དང་དངོས་མེད་ཡོངས་ཤེས་པས། ། བདག་ཉིད་ཆེན་པོ་རྣམ་པར་གྲོལ། །
འཁོར་བ་དང་ནི་མྱ་ངན་འདས། ། དེ་དག་གཉིས་སུ་ཡོད་མིན་ཏེ། ། འཁོར་བ་ཡོངས་སུ་ཤེས་པ་ཉིད། ། མྱ་ངན་འདས་༼༡༧༢༽ཞེས་བྱ་བར་བརྗོད། ། ཅེས་འབྱུང་བའི་ཕྱིར། འོ་ན་ཀུན་རྫོབ་ཀྱི་ཆོས་ཤེར་ཕྱིན་སོགས་བསགས་སྦྱང་གི་དོན་བྱེད་པ་ཅན་གྱི་དངོས་པོ་འདི་དོན་བྱེད་པ་ཅན་གྱི་དངོས་པོ་ཅན་དུ་ཡོད་དམ་མེད་ཅེ་ན། ཡོད་ན་གཅིག་དང་དུ་མར་ཡོད་དགོས་པ་ལས་གཅིག་དང་དུ་མར་མ་གྲུབ་པའི་ཕྱིར་ཡོད་པ་མི་རིགས་ཏེ། ལང་གཤེགས་ལས། ཇི་ལྟར་མེ་ལོང་ལ་ནི་གཟུགས། ། གཅིག་དང་གཞན་པ་ཉིད་སྤངས་པ། །
མཐོང་ཡང་དེ་ནི་ཡོད་མིན་པ། ། དངོས་ལ་དངོས་ཉིད་དེ་བཞིན་ནོ། ། ཞེས་འབྱུང༌། འོ་ན་མེད་པ་ཡིན་ནམ་ཞེ་ན། དེ་ཡང་མ་ཡིན་ཏེ། མེད་པ་ནི་ཡོད་པ་ཞིག་ལ་ལྟོས་ནས་འཇོག་དགོས་པ་ལས། ཡོད་པ་ཉིད་མ་གྲུབ་པས་མེད་པ་ཇི་ལྟར་འགྲུབ་པའི་ཕྱིར་ཏེ། ཡོད་པ་ནི་མེད་བྱར་མ་སོང༌། མེད་པ་ནི་མེད་པར་འགྲོ་རྒྱུ་མེད་པའི་ཕྱིར་ཏེ། མདོར།
མེད་པའི་སྔོན་འགྲོ་ཡོད་པ་སྟེ། ། མེད་པ་ཡོད་པའི་སྔོན་དུ་འགྲོ། ། དེ་ཕྱིར་མེད་པར་མི་བསམ་སྟེ། ། ཡོད་པར་ཡང་ནི་མི་རྟག་གོ ། ཞེས་འབྱུང་ངོ༌། ། འོ་ན་བདེན་གཉིས་ཀྱི་ཆོས་ལ་དངོས་པོ་བཀག་པ་ཉིད་ཀྱིས་ཀུན་རྫོབ་ཀྱི་ཆོས་ཐམས་ཅད་སྟོང་ཉིད་དོན་དམ་བདེན་པ་བསྟན་པར་འགྱུར་རམ་སྙམ་ན་དབང་རྣོན་ལ་དེ་ལྟར་འགྱུར་བ་ཡོད་ཀྱང༌། ཁ་ཅིག་དངོས་པོ་བཀག་པས་༼༡༧༣༽དངོས་པོ་མེད་པའི་སྟོང་པ་ཉིད་གནས་ལུགས་དང༌། ཁ་ཅིག་དངོས་པོ་དང་དངོས་མེད་གཉིས་ཡིན་དང་གཉིས་མིན་གྱི་ཕུང་གསུམ་སོགས་ཀྱི་མཐའ་བཞིར་རྟག་ཆད་དུ་སྨྲ་བས་དེ་བསལ་བར་བྱ་བ་ཡིན་ནོ། ། འོ་ན་མཐའ་བཞི་དང་བྲལ་བར་རྟོགས་པའི་བློ་དེ་ཉིད་བྱང་ཆུབ་ཀྱི་རང་བཞིན་ཅན་དང༌། དེ་ལྟར་མ་རྟོགས་པའི་བློ་དེ་ནི་གློ་བུར་དྲི་མ་རྙོག་མ་ཅན་དུ་འཇོག་པ་ལས་རྙོག་མ་ཅན་གྱི་གློ་བུར་དྲི་མ་རྙོག་མ་ཅན་ཉིད་དུ་གྲུབ་པར་ཡོད་ན།
བྱང་ཆུབ་ཀྱི་རང་བཞིན་ཅན་གྱི་བློ་ཉིད་ཀྱང་འགྱུར་མི་རུང་བས་བྱང་ཆུབ་ནི་རང་བཞིན་གྱི་རྣམ་པར་དག་པ་ཉིད་ཀྱིས་གློ་བུར་གྱི་རྣམ་དག་ཏུའང་གྲུབ་སྟེ། རྗེ་བཙུན་གྱིས། ཀུན་ནས་ཉོན་མོངས་རྣམ་པར་དག ། དེ་ནི་དྲི་བཅས་དྲི་མ་མེད། ། ཆུ་ཁམས་གསེར་དང་ནམ་མཁའ་རྣམས། ། དག་པ་བཞིན་དུ་དག་པར་འདོད། ། གལ་ཏེ་ཉོན་མོངས་དེ་མ་གྱུར། ། ལུས་ཅན་ཐམས་ཅད་གྲོལ་བར་འགྱུར། ། གལ་ཏེ་རྣམ་དག་དེ་མ་གྱུར། ། འབད་པས་འབྲས་བུ་མེད་པར་འགྱུར། །
ཞེས་སོ། ། ཆོས་ཐམས་ཅད་རྣམ་དག་ཏུ་རྟོགས་པའི་མངོན་པར་བྱང་ཆུབ་པའི་བློ་དོན་དམ་འཕགས་པ་རྣམས་ཀྱི་སོ་སོ་རང་རིག་པའི་སྤྱོད་ཡུལ་ཅན་དེ་ཉིད་དེ་ལྟར་དོན་དམ་པའི་བདེན་པར་གྲུབ་བམ་ཞེ་ན། དེ་ལྟ་བུའི་བྱང་ཆུབ་དེ་ནི་༼༡༧༤༽མིང་ཙམ་བརྡའ་ཙམ་གྱི་ཀུན་རྫོབ་ཉིད་ཀྱི་ཕྱིར། ཀུན་རྫོབ་བདེན་པར་ཡང་མ་གྲུབ་ན་དོན་དམ་བདེན་པར་ལྟ་ག་ལ་ཡང་གྲུབ་པའི་ཕྱིར། གསུང་རབ་ལས། བསྒྲུབ་བྱ་སྒྲུབ་བྱེད་འདི་ཀུན་གྱི། ། ཐ་སྙད་ཀུན་རྫོབ་ཁོ་ན་སྟེ། ། སངས་རྒྱས་རྡོ་རྗེ་སེམས་དཔའ་ཉིད། ། ཀུན་རྫོབ་ཁོ་ནར་སྒྲུབ་པར་བྱེད། ། ཅེས་སོ། །
འོ་ན་བྱང་ཆུབ་དེ་ཉིད་རང་བཞིན་གྱིས་རྣམ་པར་དག་པའི་བདག་ཉིད་ཅན་ཁོ་ནར་ཞུགས་སམ་ཞེ་ན། དེར་ཡང་མ་ཞུགས་ཏེ། རང་བཞིན་གྱིས་རྣམ་པར་དག་པའི་ཆོས་ཞེས་བྱ་བ་ཡང་དམིགས་པ་མེད་པའི་ཕྱིར། ཉོན་མོངས་མ་ཡིན་མི་མོངས་མིན། ། དེ་ནི་དག་དང་མ་དག་མིན། ། ཞེས་འབྱུང་ངོ༌། ། འདི་ལ་ཁ་ཅིག་མཐའ་བཞི་དང་བྲལ་བའི་དེ་ཁོ་ན་ཉིད་ཀྱི་དངོས་པོ་དང༌། དེ་ཉིད་རྟོགས་པའི་བློའི་དངོས་པོ་དང༌། བློ་དེས་མངོན་དུ་བྱས་པའི་བྱང་ཆུབ་ཀྱི་དངོས་པོ་གསུམ་གྱི་དོན་གྱི་བསྟན་པས་རྟོགས་ཚུལ་དེ་ལྟ་ན་ཚད་མ་དང་གཞལ་བྱའི་དངོས་པོ་གཉིས་ཀྱི་དོན་ཡང་སྟོན་པར་རིགས་སོ་སྙམ་ན། འདིར་དངོས་པོ་ཞེས་བརྗོད་པ་ཐམས་ཅད་དངོས་པོར་གྲུབ་པ་ཞིག་བརྗོད་པ་མ་ཡིན་གྱི་ཆོས་ཉིད་གཏན་ལ་དབབ་བྱའི་ཆོས་ཅན་གྱི་དངོས་པོ་གཏན་ལ་དབབ་པ་ཡིན་ལ།
ལུགས་དེ་ལྟ་ན་དངོས་པོ་སྔ་མ་གསུམ་བསྟན་ནས་ཚད་མ་དང་གཞལ་བྱའི་དངོས་པོ་ཡང་༼༡༧༥༽ཆོས་ཀྱི་གྲགས་པའི་ལུགས་ལྟར་བརྗོད་ཀྱང་འགལ་བ་མེད་དེ། འདིར་བརྗོད་པའི་བསྒྲུབ་བྱ་སྒྲུབ་བྱེད་ཀྱི་དངོས་པོ་ཐམས་ཅད་རྣམ་པར་དཔྱད་ནས་གྲུབ་པའི་དངོས་དོན་མ་ཡིན་པའི་ཕྱིར་ཏེ་བདག་ལས་མ་ཡིན་གཞན་ལས་མིན། ། ཞེས་སོགས་ཀྱི་རྣམ་པར་དཔྱད་མི་བཟོད་པའི་ཕྱིར་ཏེ། དཔེར་ན་ཚད་མ་དང་གཞལ་བྱའི་དངོས་པོ་དབུ་མ་པས་དོན་དམ་པར་མི་འཇོག་པར་མ་ཟད་དངོས་སྨྲ་བས་ཀྱང་མི་འཇོག་པའི་སྐབས་མཐོང་བའི་ཕྱིར་ཏེ། ཆོས་ཀྱི་གྲགས་པའི་ཚད་མའི་བསྟན་བཅོས་ལས། དགོས་པའི་དབང་གིས་རེ་ཞིག་ཕྱི་རོལ་གྱི་དོན་གྱི་དངོས་པོའི་གཞལ་བྱ་དང་ཚད་མའི་རྣམ་བཞག་མཛད་ནས། རིགས་པ་ཕྱི་མས་དེ་ལྟའི་གཞལ་བྱ་དང་ཚད་མའི་དངོས་པོ་སུན་འབྱིན་པར་མཛད་པའི་ཕྱིར་ཏེ། རྣམ་འགྲེལ་ལས། གང་གིས་དངོས་པོ་རྣམ་དཔྱད་ན། ། དེ་ཉིད་དུ་ནི་དེ་དངོས་མེད། །
ཅེས་སོགས་རྒྱ་ཆེར་འབྱུང་བ་དང་མཚུངས་པར་དབུ་མའི་ལུགས་འདིར་ཡང་དེ་ཁོ་ན་ཉིད་ཀྱི་དངོས་པོ་དང་བྱང་ཆུབ་ཅེས་བྱ་བ་སོགས་བརྗོད་ཀྱང་དངོས་ཆོས་དེ་ལྟར་གྲུབ་པ་ལ་ཞེན་འདོད་དང་ཕྱོགས་རིས་ཅུང་ཟད་ཀྱང་མེད་པའི་ཕྱིར་ཏེ། དེ་ལྟར་མ་གྲུབ་༼༡༧༦༽པའི་ཆོས་སུ་ཞེན་པ་དེ་དག་ནི་རློམ་བྱ་དེ་དེ་ལྟས་སྟོང་པ་ཉིད་ཀྱི་ཕྱིར་རོ། ། འོ་ན་གང་གིས་རྟོགས་ན་སེམས་ཅན་ཐམས་ཅད་གྲོལ་བར་འགྱུར་བའི་རྟོགས་བྱ་ནི། མདོ་སྡེ་པ་དང་རྣལ་འབྱོར་སྤྱོད་པ་པ་དང་བློའི་འཇུག་པ་རྣམ་པ་དང་བཅས་པ་དང༌། བྱེ་སྨྲ་དང་རྣལ་འབྱོར་སྤྱོད་པ་བ་ཁ་ཅིག་བློའི་འཇུག་པ་རྣམ་པ་མེད་པ་ཉིད་ཀྱིས་བློ་རང་བཞིན་གྱིས་གྲུབ་པའི་ཡེ་ཤེས་ཉིད་ཁོང་དུ་ཆུབ་བྱའོ། ། ཞེས་ཟེར་བ་ནི་སྟོན་པས་ཐེག་དམན་གྱི་གདུལ་བྱ་དྲང་བའི་ཆེད་དུ་གསུང་བ་ལ་དེའི་གདུལ་བྱ་དག་ཡིད་མགུ་བར་གྱུར་ཀྱང་ངེས་པའི་དོན་མ་ཡིན་ཏེ། འཇུག་པར། ཀུན་གཞི་ཡོད་ཅིང་གང་ཟག་ཉིད་ཡོད་ལ། ། ཕུང་པོ་འདི་དག་འབའ་ཞིག་ཉིད་ཡོད་ཅེས། ། བསྟན་པ་འདི་ནི་དེ་ལྟར་ཆེས་ཟབ་དོན། །
རིགས་པར་མི་འགྱུར་གང་ཡིན་དེ་ལའོ། ། འཇིག་ཚོགས་ལྟ་དང་བྲལ་ཡང་སངས་རྒྱས་ཀྱིས། ། ཇི་ལྟར་ང་དང་ངའི་ཞེས་བསྟན་པ་ལྟར། ། དེ་བཞིན་དངོས་ཀུན་རང་བཞིན་མེད་མོད་ཀྱི། ། ཡོད་ཅེས་དྲང་དོན་ཉིད་དུ་བསྟན་པ་ཡིན། ། ཞེས་འབྱུང་ལ། ཁྱད་པར་གཟུང་འཛིན་གྱིས་སྟོང་པའི་སེམས་དངོས་པོར་གྱུར་པའི་དོན་དམ་བདེན་པར་ཞེན་པ་ཡང་གདུལ་བྱ་སེམས་ཙམ་དུ་སྨྲ་བ་ཁོ་ན་གཞུག་པའི་ཆེད་ཡིན་ཏེ། ༼༡༧༧༽འཕགས་པ་ཀླུ་སྒྲུབ་ཞབས་ཀྱིས། འདི་དག་ཐམས་ཅད་སེམས་ཙམ་ཞེས། ། ཐུབ་པ་ཡིས་ནི་གང་གསུངས་པ། །
བྱིས་རྣམས་སྐྲག་པ་སྤང་ཕྱིར་ཏེ། ། དེ་ནི་དེ་ཁོ་ན་ཉིད་མིན། ། ཞེས་འབྱུང་ངོ༌། ། དངོས་སྨྲ་བར་མ་ཟད་དབུ་མ་པ་དག་ལས་སློབ་དཔོན་ཞི་བ་མཚོ་ནི་བློ་རྣམ་པ་དང་བཅས་པ་དང༌། སློབ་དཔོན་ཟླ་བའི་ན་བཟའ་ཅན་སོགས་ནི་བློ་རྣམ་པ་མེད་པར་བརྗོད་ལ། དེ་ལྟ་ནའང་རྣམ་པ་ཡོད་མེད་ཀྱི་བློའང་རྣལ་འབྱོར་ཀུན་རྫོབ་ཙམ་ལས་དོན་དམ་པར་མ་གྲུབ་ཅིང་མ་སྐྱེས་སོ་ཞེས་བརྗོད་པ་ནི་དངོས་སྨྲ་བ་དང་བརྗོད་པའི་ཁྱད་པར་རོ། ། མདོར་ན་དབུ་མ་པ་ནི། རྣམ་པ་དང་བཅས་མ་བཅས་ཀྱི་བློ་འགར་ཡང་ངེས་དོན་དུ་མི་ལྟ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པ་ལས། གཟུགས་ལ་སོགས་པ་མེད་པའི་རྣམ་པར་ཤེས་པ་ཡང་སྟོང་ངོ་ཞེས་དང༌།
རྣམ་པར་ཤེས་པ་རྣམ་པར་ཤེས་པའི་རང་བཞིན་གྱིས་སྟོང་པ་ཇི་ལྟ་བ་དེ་བཞིན་དུ་གཟུགས་ལ་སོགས་པ་ཡང་ཞེས་སོགས་འབྱུང་ལ། ཆོས་ཐམས་ཅད་སེམས་སུ་གསུངས་པ་ནི་གང་དག་གཟུགས་ལ་ཤིན་ཏུ་ཆགས་ཅན་བཟློག་པའི་ཆེད་དུ་གསུང་བ་ཡིན་ནོ། ། དེས་ན་སློབ་དཔོན་ཀླུ་དང་འཕགས་པ་ལྷ་དང་ཟླ་གྲགས་ཀྱིས་༼༡༧༨༽བསྔགས་པའི་རྟེན་འབྱུང་སྤྲོས་མཐའི་བྱེ་བྲག་པ་མཐའ་དག་ལ་བཀག་ཀྱང་ཀུན་རྫོབ་ཙམ་དུ་འབྱུང་དུ་མི་རུང་བ་མིན་པར་ལྷག་མ་ཁས་བླངས་པ་ཉིད་ཀྱིས་ཆོས་རྣམས་ནམ་མཁའི་མེ་ཏོག་ལྟ་བུར་ཡང་མི་བརྗོད་ལ། བླ་མ་དམ་པ་དེ་དག་གི་བཤད་མ་ཐག་པའི་མན་ངག་གིས་མ་བརྒྱན་པའི་དབུ་མའང་འབྲིང་པོ་ཙམ་སྟེ་ཅི་རིགས་པ་ལས་ཡང་དག་པར་མི་འགྱུར་ཏེ། དབུ་མ་པ་ཁ་ཅིག་ནི་དངོས་པོ་བདེན་པས་སྟོང་པའི་སྟོང་ཉིད་བརྗོད་ལ། དེ་ལྟའི་སྟོང་ཉིད་ནི་དངོས་པོར་མེད་པ་ན་ནམ་མཁའི་མེ་ཏོག་ལྟར་འདོད་ཅིང་དངོས་པོ་སྣང་ཙམ་བསླུ་མེད་དུ་དོན་བྱེད་པར་བདེན་པ་ཅན་ནི་ནམ་མཁའི་མེ་ཏོག་ལྟར་མེད་པ་མ་ཡིན་པར་སྨྲ་ལ། དེ་ལྟར་སྨྲ་བ་དེས་ནི་དངོས་པོ་དང་དངོས་པོ་མེད་པར་སྨྲ་བའི་ཕྱིར་སྤྲོས་པའི་མཐའ་ལས་གྲོལ་བ་མ་ཡིན་ནོ། ། དེས་ན་དངོས་པོ་ཉིད་དངོས་པོར་གྲུབ་པ་དང༌། དངོས་པོར་མ་གྲུབ་པ་ཉིད་དངོས་པོར་སྣང་བའི་སྐྱེ་བ་དང་སྐྱེ་མེད་མི་འགལ་བའི་ཟུང་འཇུག་ཉིད་རྟོགས་པར་བྱ་བའི་དེ་བཞིན་ཉིད་དེ། ཀླུ་སྒྲུབ་ཀྱིས།
དངོས་ལས་སྟོང་ཉིད་གཞན་མ་ཡིན། ། དེ་མེད་པར་ཡང་དངོས་ཡོད་མིན། ། ༼༡༧༩༽དེ་ཕྱིར་རྐྱེན་ལས་སྐྱེས་དངོས་རྣམས། ། ཁྱོད་ཀྱིས་སྟོང་པར་རབ་ཏུ་བསྟན། ། ཀུན་རྫོབ་སྟོང་པ་ཉིད་དུ་བཤད། ། སྟོང་ཉིད་ཁོ་ན་ཀུན་རྫོབ་སྟེ། ། མེད་ན་མི་འབྱུང་ངེས་པའི་ཕྱིར། ། བྱས་དང་མི་རྟག་ཇི་བཞིན་ནོ། ། ཞེས་དང༌། སྐྱེ་བ་མེད་པའི་སྦྱོར་བ་ཡིས། །
སྐྱེ་བ་འདི་ནི་རབ་ཏུ་བསྒྲགས། ཞེས་འབྱུང་ངོ༌། ། ཆོས་ཐམས་ཅད་སྐྱེ་བ་མེད་ཀྱང་སྐྱེ་བར་སྣང་བ་ནི་རབ་རིབ་ཅན་གྱིས་སྐྲ་ཤད་མཐོང་བ་ལྟར་རབ་རིབ་མེད་པ་ལ་ཡེ་མེད་པས་སྣང་ཙམ་གྱི་དངོས་པོ་མིང་ཙམ་དུ་ལྷག་མ་ལུས་པའོ། །

ཞེས་བརྗོད་ན་ནི་སྐྲ་ཤད་ཉིད་ཀྱང་རང་བཞིན་གྱིས་མ་གྲུབ་པའི་བྱས་མི་རྟག་ལྟ་བུའི་སྟོང་ཉིད་རྟེན་འབྱུང་གི་ཚུལ་མི་རུང་བས་རབ་རིབ་ཅན་མིན་པ་ལ་སྐྲ་ཤད་མི་དམིགས་ཀྱང་རབ་རིབ་ཅན་ལ་སྐྲ་ཤད་ཀྱི་ཆར་ཅུང་ཟད་ཀྱང་མ་གྲུབ་བཞིན་སྐྲ་ཤད་ཀྱི་ཆར་ཟད་དུ་མེད་པ་འབབ་ཏུ་རུང་བ་ཉིད་དོ། ། དེས་ན་སློབ་དཔོན་ཟླ་བས་ས་བདུན་པ་དང་སངས་རྒྱས་ཀྱི་སར་ཀུན་རྫོབ་དང་སེམས་འགག་པར་གསུངས་པ་དེའང་རྣམ་པ་ཐམས་ཅད་དུ་བཀག་པ་མིན་ཏེ། དེ་དག་དེར་འབྱུང་དུ་མི་རུང་ནས་འགོག་པ་མ་ཡིན་གྱི་སྐྱེ་མེད་སྐྱེ་བར་སྣང་བའི་ཀུན་རྫོབ་བསླུ་ཞིང་འཁྲུལ་བ་སྒྲིབ་པ་ཉིད་ཀྱི་དེར་སྒྲིབ་པ་དེ་སངས་པར་འགྱུར་བས་དེ་སྐད་༼༡༨༠༽དུ་གསུངས་པ་ཉིད་ཀྱི་ཕྱིར། དེས་ན་བླ་ན་མེད་པ་ཡང་དག་པར་རྫོགས་པར་སངས་རྒྱས་པ་ན་ཀུན་རྫོབ་ཀྱང་དོན་དམ་བྱས་པ་མེད་ན་མི་རྟག་པ་མི་འབྱུང་བ་ལྟར་གཏན་མེད་དུ་འགྱུར་ན་ཆད་པའི་མཐའ་ཆེན་པོ་ཁོ་ནར་རྟག་པར་ལྷུང་བས་རྟག་ཆད་ལས་གྲོལ་བར་མི་འགྱུར་བའི་ཕྱིར། སངས་རྒྱས་ཀྱི་སར་ཡང་བདེན་གཉིས་ཡ་མ་བྲལ་བར་ཟུང་འཇུག་གི་ཆོས་འབྱུང་དུ་མི་རུང་བ་མིན་ཏེ། བཅོམ་ལྡན་འདས་ཀྱིས། རང་བཞིན་མེད་པ་ཉིད་ཐུགས་སུ་ཆུད་ཀྱང་གཟུགས་བརྙན་མཐོང་བ་ལ་ནི་སྐུར་པ་མི་འདེབས་སོ། ། འོན་ཀྱང་རང་བཞིན་གྱིས་གནས་པ་སྟེ། ཞེས་གསུངས་སོ། ། དེས་ན་སངས་རྒྱས་ཀྱི་སར་ཀུན་རྫོབ་འབྱུང་དུ་མི་རུང་བ་མིན་པས་དོན་དམ་བདེན་པ་ཆོས་ཀྱི་སྐུ་ཉིད་ལས་འདའ་བ་ཡང་མ་ཡིན་པས་སྐུ་གཉིས་ཟུང་འཇུག་ཏུ་གྲུབ་སྟེ། དཀོན་བརྩེགས་ལས།
སྟོང་པ་ཉིད་ཀྱིས་ཆོས་རྣམས་སྟོང་པར་བྱེད་པ་མ་ཡིན་གྱི་ཆོས་རྣམས་ཉིད་སྟོང་པ་ཞེས་འབྱུང་བའི་ཕྱིར། ཀུན་རྫོབ་ཀུན་རྫོབ་ཏུ་མ་གྲུབ་པའང་ཀུན་རྫོབ་ཉིད་ལས་ཐ་དད་པ་མ་ཡིན་ལ། དེས་ན་ཀུན་རྫོབ་དགག་པར་བྱ་བའང་དབུ་མ་པ་རང་ལུགས་ཀྱིས་ནི་མ་ཡིན་ཏེ། ཀུན་རྫོབ་ཀུན་རྫོབ་ཏུ་མ་གྲུབ་པའང་ཀུན་རྫོབ་ཀྱི་རང་བཞིན་ལས་གཞན་ཉིད་དུ་གནས་པ་མ་ཡིན་པའི་ཕྱིར་ཏེ། ༼༡༨༡༽མ་གྲུབ་པས་མ་གྲུབ་པ་ཞིག་འགར་ཡང་འགོག་པར་མ་བྱས་པ་ཉིད་ལ་ཟུང་འཇུག་རབ་ཏུ་མི་གནས་པ་ཞེས་བྱ་བར་གྲུབ་བོ། ། ཡང་དབུ་མ་པ་ཁ་ཅིག་ཀུན་རྫོབ་ཀྱི་དེ་ཁོ་ན་ཉིད་ཇི་ལྟ་བ་ཉིད་ཇི་ལྟ་བ་སྐྱེ་མེད་ཡིན་ལ། སྐྱེ་མེད་དེ་ཉིད་ཀྱང་བཀག་པའི་ཕྱིར་བདེན་གཉིས་ཟུང་འཇུག་གོ་ཞེ་ན་གཏན་སྐྱེ་བ་མེད་པ་མོ་གཤམ་གྱི་བུ་ལྟ་བུ་ནི་སྐྱེ་བ་མེད་པར་ཇི་ལྟར་འགྱུར་བས་གང་དུ་སྐྱེ་བ་མེད་པ་དེ་དེར་ཡོད་པར་སྒྲུབ་པ་དང༌། མེད་པར་བཀག་ཀྱང་ཟུང་དུ་འཇུག་པར་མི་འགྱུར་རོ། ། དེས་ན་དེ་ཁོ་ན་ཉིད་མངོན་དུ་བྱས་པའི་རྟེན་ཅིང་འབྲེལ་འབྱུང་གི་ཀུན་རྫོབ་ཙམ་མེད་པ་མིན་ལ། དེ་དངོས་པོར་ཡོད་པ་མ་ཡིན་ལ་དེ་ལྟ་ན་གཞི་གཅིག་ལ་ཡོད་མེད་ཇི་ལྟར་མི་འགལ་ལམ་སྙམ་ན།
དངོས་པོར་འགྱུར་བའི་གཞི་གཅིག་ཡོད་ན་འགལ་དུ་ཆུག་ཀྱང་འདིར་བརྟགས་པ་ཙམ་གྱི་གཞི་ཡིན་པའི་ཕྱིར་འགལ་བ་མེད་དེ། གང་ལ་རྫས་སུ་སྐྱེ་འགྱུར་བ། ། དེ་ལ་ཆད་ལ་སོགས་པར་འགྱུར། ། ཞེས་དང༌། དངོས་པོ་འདི་ནི་རྣམ་རྟོག་འགྱུར། ། ཞེས་སོ། ། འོ་ན་ཡོད་པ་དང་མེད་པ་གཉིས་ཀ་མ་ཡིན་པས་གཉིས་ཀ་ཡིན་པའི་འགལ་བ་སྡུད་པའི་ཚིག་གིས་ཕན་ཚུན་འགལ་བས་ཟུང་དུ་ཇི་ལྟར་འཇུག་རུང་སྙམ་ན། ཐབས་ཀྱི་ཆ་ནས་༼༡༨༢༽བསགས་སྦྱང་སོགས་སྲིད་པ་ཇི་སྲིད་པར་སྐུ་གཉིས་ཀྱི་མཛད་ཕྲིན་རྒྱུན་མི་ཆད་དུ་ཡོད་པ་དང༌། ཤེས་རབ་ཀྱི་ཆ་ནས་དངོས་པོར་གྲུབ་པའི་མཛད་ཕྲིན་ཡེ་མ་གྲུབ་པར་ཟུང་དུ་འཇུག་རུང་སྟེ། དངོས་གྲུབ་ཀྱི་མཛད་ཕྲིན་ཡོད་ན་དངོས་གྲུབ་ཀྱི་སེམས་ཅན་ཡོད་པར་འགྱུར་ལ་དེ་ཡོད་ན་དངོས་གྲུབ་ཀྱི་སེམས་ཅན་མཐའ་མེད་པས་སེམས་ཅན་ཐམས་ཅད་སངས་རྒྱས་ཀྱི་སར་འགོད་མི་ནུས་པར་འགྱུར་བའི་ཕྱིར།
དེས་ན་འདི་ལྟ་བུ་ལ་དགོངས་ནས་དངོས་པོར་ཡོད་མེད་དང་བྲལ་བའི་དངོས་པོ་དང་དངོས་པོ་མེད་པའི་བདག་ཉིད་ཅན་ཏེ། ཆ་རེས་དངོས་པོར་མཚོན་ཀྱང་དངོས་པོར་མ་གྲུབ་པ་དང༌། ཆ་རེས་དངོས་མེད་དུ་མཚོན་ཀྱང་དངོས་མེད་དུ་མ་གྲུབ་པའི་ཕྱིར། བཅོམ་ལྡན་འདས་ཀྱིས། དངོས་དང་དངོས་མེད་བདག་ཉིད་ཅན། ། དངོས་དང་དངོས་མེད་རྣམ་པར་སྤངས། ། ཞེས་དང༌། འཕགས་པ་ཀླུས། ཡོད་དང་མེད་པ་ལས་འདས་པ། ། མ་འདས་པར་ཡང་གང་དུ་རིག །
ཅེས་འབྱུང་ངོ༌། ། དེས་ན་དངོས་པོ་དང་དངོས་པོ་མེད་པ་ཞེས་པའི་རྣམ་པར་རྟོག་པ་ཙམ་ལ་བརྟེན་ནས་ཆགས་སྡང་གི་ལས་ཀྱིས་འཁོར་བ་དག་བྱུང་ཡང༌། དེ་ལྟར་རྟོགས་པའི་ཆགས་གཞི་ཉིད་གདོད་ནས་བྱང་བ་ཉིད་ཀྱིས་དེ་ཁོ་ནར་མྱ་ངན་ལས་འདས་པས་དེ་ལ་ཆགས་ཤིང་སེམས་འཁྲུལ་བར་མ་བྱེད་༼༡༨༣༽ཅེས། བརྟེན་ནས་སྐྱེས་པའི་རྣམ་རྟོག་ནི། ། འབྲེལ་པས་རྣམ་པར་ཕྱེ་བ་མིན། ། འདི་དེ་ཁོ་ན་མྱ་ངན་འདས། ། སེམས་ནི་འཁྲུལ་བར་མ་བྱེད་ཅིག ། རྟོག་པ་ཀུན་ལ་མ་ཞེན་པར། ། ཇི་ལྟར་བདེ་བར་གནས་པར་གྱིས། ། ཞེས་འབྱུང་ལ།
དེས་ན་བྱང་ཆུབ་དང་དེ་ཁོ་ན་ཉིད་གཉིས་རྒྱུ་དང་འབྲས་བུ་ལ་སོགས་པར་བཞག་ཏུ་ཡོད་དེ། དེ་ཁོ་ནར་ཆོས་དབྱིངས་རྣམ་པར་དག་པས་བྱང་ཆུབ་ཏུ་རུང་བའི་ཕྱིར་རྒྱུ་འབྲས་སམ། བྱང་ཆུབ་ཉིད་ཀྱི་རང་བཞིན་དཔྱད་པ་ན་ཆོས་ཀྱི་དབྱིངས་ཀྱི་དེ་ཁོ་ན་ཉིད་མངོན་དུ་བྱེད་པའི་རྒྱུ་འབྲས་སོགས་མཚོན་དུ་རུང་ཡང༌། ཡང་དག་པར་ན་ཆོས་ཐམས་ཅད་རྒྱུ་དང་འབྲས་བུར་གྱུར་པའི་ཐ་དད་པ་མ་ཡིན་ཏེ། དེ་ཁོ་ན་ཉིད་ལ་དབྱེ་བ་མེད་པར་མཉམ་སྟེ། ཇི་སྐད་དུ། ཆོས་ཐམས་ཅད་ཀྱི་རང་བཞིན་གང་ཞེ་ན། གང་རང་བཞིན་མེད་པའོ། ། རང་བཞིན་དང་རང་བཞིན་མེད་པ་འདི་དག་ནི་གཉིས་སུ་མེད་ཅིང་གཉིས་སུ་བྱར་མེད་དོ། ། ཞེས་འབྱུང་ངོ༌། །
དེས་ན་བདེན་གཉིས་ཀྱི་ཆོས་ཡུལ་དུ་གྲུབ་པ་འགར་ཡང་ལྟ་བ་དང་སྒོམ་པ་དང་རྟོགས་པར་བྱ་བ་དང་བྲལ་བ་ཁོང་དུ་ཆུབ་པའི་ཡེ་ཤེས་སྐྱེས་པ་ན་དེ་ཡུན་དུ་བྱེད་པའི་ཡེ་ཤེས་ཉིད་ཀྱི་གཙོ་བོ་སེམས་དང༌། སེམས་བྱུང་འདུ་ཤེས་དང་ཡིད་ལ་བྱེད་པ་༼༡༨༤༽སོགས་ཀྱི་རྣམ་རིག་ཐམས་ཅད་རང་རིག་པ་དང་གཞན་རིག་པའི་ཚུལ་གྱི་མྱོང་ཤེས་རྟོག་རིག་གི་རྒྱུ་བ་ཐམས་ཅད་ཀྱི་གཟུང་འཛིན་ལས་གྲོལ་བ་ན་ཡིད་ལ་མི་བྱེད་ཕྱག་རྒྱ་ཆེན་པོའི་དོན་ལ་ལྟ་སྒོམ་དུ་བྱ་བ་སྟེ། དེ་ལྟར་གྱི་ཚེ་ཡིད་ལ་མི་བྱེད་པ་དང་རྣམ་པར་མི་རྟོག་པའི་ཡེ་ཤེས་ཀྱི་ངང་ལ་འཇོག་གོ་ཞེས་ཀྱང་འཇོག་མི་བཏུབ་སྟེ། ཟུང་དུ་འཇུག་པའི་དབུ་མ་ལས། རྟོག་མེད་སེམས་ཀྱི་རྣལ་འབྱོར་ལའང༌། ། བསམ་མེད་པར་ཡང་དེ་མི་རྟོག ། ཅེས་འབྱུང་ལ། ངག་དོན་བདེན་པ་གཉིས་ཀྱི་ཆོས་ལ་གཞི་དུས་ནས་རང་བཞིན་རྣམ་པར་དག་པའི་ཕྱིར། དངོས་པོར་ལྟ་བའི་ཡིད་བྱེད་སོགས་ཀྱིས་བསླད་ཀྱང་བདེན་གཉིས་ཀྱི་རང་བཞིན་བསླད་ཆོས་ཀྱི་འཁྲུལ་པའི་ངོ་བོར་མ་སྐྱེས་ཏེ། སྐྱེས་ན་འཁྲུལ་བ་སྤང་དུ་མེད་པའི་ཕྱིར་ལམ་དུས་ན་བདེན་གཉིས་ཀྱི་ཆོས་འཁྲུལ་པའི་ངོ་བོར་མ་སྐྱེས་ཏེ།
ཀུན་རྫོབ་པ་དང་དོན་དམ་པའི་བྱང་སེམས་ཐབས་ཤེས་ཟུང་འཇུག་གི་འཁྲུལ་པ་སེལ་བར་བྱེད་ལ། འབྲས་དུས་ཀྱི་བདེན་གཉིས་དབྱེར་མེད་འཁྲུལ་པ་དང་བྲལ་བ་སྟེ། ཆོས་ཅན་དང་ཆོས་ཉིད་ཀྱི་ཆོས་ལ་སྒྲོ་སྐུར་གྱི་མ་རིག་པ་སངས་ཤིང་དེའི་གནས་ལུགས་མ་འཁྲུལ་བར་རྟོག་པའི་བློ་རྒྱས་པའི་ཕྱིར། དེ་ལྟར་༼༡༨༥༽བཤད་པས་ཤར་ཙོང་ག་པ་ཆེན་པོས། ཀུན་རྫོབ་ཐ་སྙད་པའི་ཚད་མས་གྲུབ་པའི་ཕྱིར་རང་རང་ངོ་བོས་མི་སྟོང་ཡང་བརྟགས་བཞག་མིན་པའི་ཡུལ་གྱི་སྡོད་ལུགས་ཚུགས་ཐུབ་ཀྱི་གྲུབ་པའི་ཀུན་རྫོབ་བདེན་གྲུབ་པར་རང་གི་ངོ་བོས་སྟོང་པའི་སྟོང་ཉིད་དོན་དམ་བདེན་པ་ཡིན་ལ། དོན་དམ་བདེན་པ་དེ་དང་ཀུན་རྫོབ་ངོ་བོ་གཅིག་ཡིན་པར་འདོད་པ་ཐམས་ཅད་སྔོན་རབས་བྱོན་པའི་དཔལ་མགོན་ས་ར་ཧ་དང༌། འཕགས་པ་ཀླུ་སྒྲུབ་ཞབས་དང༌། རྗེ་བཙུན་ཤ་བ་རི་དང༌། སློབ་དཔོན་སངས་རྒྱས་སྐྱངས་དང༌། ཟླ་བ་གྲགས་པ་དང༌།
མངའ་བདག་མཻ་ཏྲི་པ་ཆེན་པོ་དག་གིས་ལེགས་པར་ཕྱེས་པའི་དབུ་མའི་ལུགས་བཟང་པོ་ལས་ཕྱི་རོལ་དུ་གྱུར་པའོ། ། དེས་ན་ཇོ་བོ་མཻ་ཏྲི་པ་དང་དཔལ་ལྡན་ཨ་ཏི་ཤ་དེ་དག་གིས་ཤེས་བྱ་བདེན་གཉིས་ཇི་ལྟར་གཏན་ལ་དབབ་པ་དེ་ལྟར་པཎྜི་ཏ་ཆེན་པོ་རོང་ཟོམ་ཆོས་བཟང་གིས་ཀྱང་བཤད་པར་སྣང་སྟེ། དེས་བྱས་པའི་ལྟ་བའི་བརྗེད་བྱང་ལས། བདེན་གཉིས་ཀྱི་ཆོས་ལྟོས་ནས་འབྱུང་ཙམ་ལ་སྒྲོ་སྐུར་མེད་ཀྱང༌། ལྟོས་འབྱུང་གི་རྐྱེན་འདི་པ་ཙམ་གྱི་སྣང་བའི་མཚན་ཉིད་ལ་སྒྲོ་སྐུར་སྣ་ཚོགས་བྱུང་བ་ཡིན་ཏེ། དཔེར་ན་དུག་སྦྲུལ་ནག་པོའི་གཟུགས་བརྙན་ཆུར་སྣང་བ་ལ་ཁ་ཅིག ༼༡༨༦༽སྦྲུལ་ཉིད་དུ་བཟུང་ནས་སྐྲག་ཏེ་སྤོང་བར་བྱེད་དོ། ། ཁ་ཅིག་སྦྲུལ་གྱི་གཟུགས་བརྙན་དུ་ཤེས་ཀྱང་གདོད་མའི་བྱ་བ་བྱེད་ནུས་སུ་མཐོང་ནས་ཐབས་ཀྱི་གཟུགས་བརྙན་དེ་སེལ་བར་བྱེད་དོ། ། ཁ་ཅིག་གཟུགས་བརྙན་དུ་ཤེས་པས་དེས་གནོད་པའི་བྱ་བ་མི་བྱེད་ཀྱང་སྔོན་སྐྲག་པའི་བྲེད་པས་གཟུགས་བརྙན་དེ་ལ་རེག་ཅིང་རྫི་བར་མི་ནུས་སོ། ། ཁ་ཅིག་ནི་གཟུགས་བརྙན་ཡིན་པའི་ཕྱིར་སྐྲག་པ་མེད་པར་དེ་ལ་རེག་ཅིང་རྫི་བར་བྱེད་དོ། །
ཁ་ཅིག་ནི་གཟུགས་བརྙན་དུ་ཤེས་པས་སྤང་བླང་གང་གི་བློའང་མི་འབྱུང་བས་ཅིར་ཡང་རྩོལ་བ་མེད་པར་འཇོག་གོ ། དཔེ་དང་པོ་དང་འདྲ་བར་འཇིག་རྟེན་མུ་སྟེགས་བྱེད་དགེ་སྡིག་ལ་བླང་དོར་བྱེད་པ་རྣམས་དང་ཉན་ཐོས་པའི་གྲུབ་མཐའ་སྨྲ་བ་རྣམས་ནི། བདེན་གཉིས་ཀྱི་ཆོས་འདི་ལ་དོན་དམ་པར་ཡོད་པ་དང་ཀུན་རྫོབ་པར་ཡོད་པ་དང༌། དེ་གཉིས་ཀའང་རྫས་སུ་ཡོད་པས་ཡོད་པ་བཞིར་ཞེན་ནས་ཆགས་སོགས་སྡུག་བསྔལ་གྱི་རྒྱུ་འབྲས་རྣམས་ལ་སྐྲག་སྟེ་སྤོང་བར་བྱེད་དོ། ། དཔེ་གཉིས་པ་དང་འདྲ་བར་དབུ་མ་པ་རྣམས་ཀྱིས་སྣང་ཙམ་གྱི་བདེན་གཉིས་རྫས་སུ་མེད་པ་སྒྱུ་མ་ལྟ་བུ་ཡིན་ཀྱང་སྒྱུ་མའི་དུག་སྦྲུལ་གྱི་དུག་གི་བྱ་བ་བྱེད་ནུས་པ་བཞིན་སྒྱུ་མའི་ཀུན་ཉོན་ཐབས་ཀྱི་མ་ཟིན་ན་སྡུག་བསྔལ་༼༡༨༧༽བསྐྱེད་པས་ཐབས་ཀྱིས་ཟིན་པས་སེལ་བར་བྱེད་དོ། ། དེ་ལ་འདི་པས་དོན་དམ་པར་ཡོད་པ་འགོག་ཀྱང་ཀུན་རྫོབ་དང་རྫས་སུ་དང་བཏགས་པ་དེ་ཡོད་པ་གསུམ་དུ་བལྟའོ། ། དཔེ་གསུམ་པ་དང་འདྲ་བར་བྱ་སྤྱོད་རྒྱུད་ཀྱི་རྣལ་འབྱོར་པ་དག་གིས་ནི་སྣང་ཙམ་པའི་བདེན་གཉིས་ཀྱི་ཆོས་སྒྱུ་མ་ལྟ་བུ་ལ་རྫས་སུ་གྲུབ་པ་གང་ཡང་མེད་པས་ཉེས་མེད་ཀྱང་དུག་སྦྲུལ་ལ་སྐྲག་པའི་ཤུགས་ཀྱིས་རེག་མི་ཕོད་པ་བཞིན་ཆགས་སོགས་ཀྱི་སྡུག་བསྔལ་ཉིད་ཉམས་སུ་བདེ་བར་ལེན་མི་ཕོད་པར་དཔའ་བོ་གཞན་ལ་རོག་པར་སྐུལ་ཕོད་པ་ལྟར་རང་ཉིད་རྣལ་འབྱོར་ཆེན་པོའི་ལམ་ཉམས་སུ་ལེན་མི་ནུས་ཀྱང་གཞན་དེ་ལ་བསྐུལ་བར་ནུས་པ་ཡོད་པས། འདི་པས་དོན་དམ་པར་ཡོད་པ་དང༌། རྫས་སུ་ཡོད་པ་འགོག་ཀྱང༌། ཀུན་རྫོབ་པར་ཡོད་པ་དང་བཏགས་པར་ཡོད་པར་བལྟའོ། །
དཔེ་བཞི་པ་དང་འདྲ་བར་རྣལ་འབྱོར་ཆེན་པོ་དང་བླ་ན་མེད་པའི་རྒྱུད་ཀྱི་རྣལ་འབྱོར་པ་དག་གིས་ནི་སྣང་ཙམ་པའི་བདེན་གཉིས་ཀྱི་ཆོས་སྒྱུ་མ་ལྟར་རང་བཞིན་གྱིས་མ་གྲུབ་པ་འདིའི་ཆགས་སོགས་ཀྱི་ཉོན་མོངས་ཀྱི་རྒྱུ་འབྲས་ཐམས་ཅད་ལ་སྐྲག་པ་མེད་པར་བརྟུལ་ཞུགས་ཀྱིས་རྫི་བར་བྱས་ཏེ་བདེ་བ་ཆེན་པོ་ཉམས་སུ་མྱོང་ཞིང་ལོངས་སྤྱོད་པས། འདི་པས་ཀུན་རྫོབ་པར་ཡོད་པ་དང་བཏགས་པར་ཡོད་པར་འཛིན་༼༡༨༨༽པ་དང༌། ལྟ་བའང་ཤས་ཆེར་ཟད་པས་ཡོད་པ་བཞི་ལས་གང་དུའང་ཤས་ཆེར་མི་བལྟའོ། ། དཔེ་ལྔ་པ་དང་འདྲ་བར་ཨ་ཏི་ཡོ་ག་རྫོགས་པ་ཆེན་པོའི་རྣལ་འབྱོར་པ་དག་གིས་ནི། སྒྱུ་མ་ལྟ་བུའི་བདེན་གཉིས་ཀྱི་ཆོས་ཀྱི་བདེ་སྡུག་གང་ལའང་སྤང་སྐྲག་རེག་རྫི་ཐམས་ཅད་ད་དུང་སྒྱུ་མ་ཙམ་གྱི་ཀུན་རྫོབ་པའི་དངོས་ལྟ་ལས་བྱུང་བར་རྟོགས་ནས་དེ་ལྟའི་སྐྲག་པ་དང་དཔའ་བའི་སྤྱོད་པ་ཐམས་ཅད་དོར་ནས་གང་ཡང་མི་རྩོལ་མི་སྒྲུབ་མི་འགོག་བྱར་མེད་ལྷུན་འགྲུབ་ཏུ་འགྲོ་བས་སྒྱུ་མ་ལྟ་བུའི་ཆོས་ལ་སྒྱུ་དངོས་དང་སྒྱུ་འཛིན་དབྱིངས་སུ་དག་པས་མངོན་པར་རྫོགས་པར་སངས་རྒྱས་པས་ཀུན་ཏུ་བཟང་པོ་གཞི་ཐོག་ཏུ་གྲོལ་བའོ། ། འདི་པས་ནི་བདེན་གཉིས་ཀྱི་ཆོས་བཏགས་པ་དང་ཀུན་རྫོབ་ཏུ་ཡོད་པར་ཡང་མི་བལྟ་ལ། གང་ཡོད་པར་མ་གྱུར་པ་ལ་མེད་པར་ཡང་ཅི་སྟེ་ལྟ་བས་འདི་ལྟར་ཤེས་བྱ་སྣང་ཙམ་གྱི་ཆོས་ལ་བརྗོད་བྱ་བདེན་གཉིས་སུ་ལྟ་བ་ཐམས་ཅད་མི་འབྱུང་བ་ན་བརྗོད་བྱེད་གསུང་རབ་ལ་དྲང་ངེས་དང༌། གང་ཟག་མཆོག་དམན་ལ་སངས་རྒྱས་སེམས་ཅན་དང་ཉམས་མྱོང་བདེ་སྡུག་ལ་འཁོར་འདས་སུ་འབྱེད་པ་སོགས་ཀྱི་བློ་ཐམས་ཅད་རྣམ་པར་དག་པས་མཉམ་ཉིད་ཆེན་པོའི་བློ་ཚད་དུ་སྐྱོལ་བར་བཞག་གོ ། དེས་ན་གང་ཟག་གི་བློ་ལ་ཡུལ་གྱི་རྣམ་༼༡༨༩༽པ་སྣང་ཕྱིན་ཆད་བདེན་རྫུན་གྱི་མཚན་ཉིད་ཅན་གྱི་བདེན་གཉིས་གཞི་གྲུབ་པར་བློ་ལ་བཞག་ནས་ཡུལ་དེ་རྟོགས་པ་ན་ནམ་དུའང་བདེན་པ་གཉིས་སོ་སོར་བདེན་པའི་བློ་ནམ་དུའང་འདོར་བར་མི་འགྱུར་བ་ཡིན་ཏེ། ཐེག་པ་ཆེན་པོ་པ་རྣམས་ཆོས་ཐམས་ཅད་སྒྱུ་མ་ལྟ་བུ་ཉིད་ཀྱི་ཕྱིར་བདེན་མིན་རྫུན་མིན་ནོ་ཞེས་ངག་ནས་བརྗོད་ཀྱང་ཞེ་བས་བདེན་མིན་རྫུན་མིན་བློས་མི་གཏོང་བར་འགྱུར་བའི་ཕྱིར་ཏེ།
འདི་ལྟར་སྣང་བའི་ཆོས་ཐམས་ཅད་ཀུན་རྫོབ་སྒྱུ་མ་ཙམ་གྱི་རྫས་སུ་གྲུབ་པས་དོན་བྱེད་པའི་དངོས་པོ་ལ་དམིགས་ནས་དེ་ཉིད་ཀྱི་བསགས་སྦྱང་གི་འཆིང་གྲོལ་སོགས་བྱེད་པར་འདོད་པས་ཀུན་རྫོབ་བདེན་པའང་བདེན་རྒྱུ་དེ་ཕན་ཆད་དུ་མེད་པས་ཀུན་རྫོབ་བདེན་པ་བློས་མ་བཏང་བར་འགྱུར་ཞིང་སྒྱུ་མ་ལྟ་བུའི་འཆིང་གྲོལ་ཡང་དག་པར་རྟག་བརྟན་དུ་མ་གྲུབ་པའི་སྟོང་ཉིད་ལས་གཞན་དུ་འདའ་བྱར་མེད་པར་དོན་ལ་ཞུགས་པར་འདོད་པས་དོན་དམ་བདེན་པའང་བདེན་རྒྱུ་དེ་ཕན་ཆད་དུ་མེད་པས་དོན་དམ་བདེན་པ་བློས་མ་བཏང་བར་འགྱུར་བའི་ཕྱིར། དེ་ལྟར་བློས་མ་བཏང་བར་ཇི་སྲིད་ཞེན་འཛིན་རྟོགས་རིགས་ཡོད་པ་དེ་སྲིད་དུ་བདེན་གཉིས་མཉམ་ཉིད་དང་བདེན་གཉིས་དབྱེར་མེད་དང་བདེན་གཉིས་རོ་གཅིག་དང་བདེན་གཉིས་ཟུང་འཇུག་གི་གོ་འཕང་ལ་འགར་ཡང་༼༡༩༠༽འཁོད་པ་མེད་དོ། ། འོ་ན་བདེན་གཉིས་གཞི་གྲུབ་པ་ཙམ་དུའང་ཡུལ་དུ་མི་བྱེད་པའི་བློ་ངོ་ན་བདེན་གཉིས་མཉམ་ཉིད་དང་བདེན་གཉིས་དབྱེར་མེད་རོ་གཅིག་ཏུ་ཟུང་དུ་འཇུག་པ་ཇི་ལྟར་འོང་ཞེ་ན། དེ་ལྟར་ཡུལ་དང་ཡུལ་ཅན་ཀུན་ནས་སྨྲ་བརྗོད་བསམ་པས་རེག་པར་མ་ནུས་པ་ལ་བདེན་གཉིས་མཉམ་ཉིད་ཅེས་སོགས་ཟད་པར་འཁྱོལ་བའི་ཟུང་ཆད་པའི་གཏམ་ཙམ་ལས་གཞན་དེ་ལྟའི་ཚུལ་ལ་གཅིག་དང་གཉིས་པ་དང་མཉམ་མི་མཉམ་དུ་བཞག་ཏུ་ག་ལ་ཡོད། འོ་ན་ཅི་ཡང་མི་བྱེད་པ་དེ་གཞུང་གང་གིས་སྒྲུབ་སྙམ་ན། ཁོ་བོས་གང་གིས་ཀྱང་མི་སྒྲུབ་ཏེ། དེ་ལྟ་ནའང་གཞན་གྱི་སྒྲོ་སྐུར་གྱི་ལོག་རྟོག་དེ་ཉིད་ནི་སྒྲོ་སྐུར་གྱི་ལོག་རྟོག་དེ་ཉིད་ཕྱིན་ཅི་ལོག་པ་ཉིད་ཀྱིས་དེ་ཉིད་ཡང་དག་པར་གྱུར་པ་ལ་གནོད་པ་གཏན་པ་ཙམ་དུ་ཟད་དེ། གནོད་པའི་གཞི་ཉིད་ཀྱང་གནོད་བྱ་རང་བདེན་པར་མ་གྲུབ་པས་གནོད་པ་ལྟར་སྣང་བ་ཉིད་ཀྱི་གནོད་ནུས་པར་སྒྱུ་མ་ཙམ་དུ་བཞག་གོ ། ཞེས་བོད་ཀྱི་སྤྱན་མངའ་བ་རྣམས་མགྲིན་གཅིག་ཏུ་གསུངས་སོ། ། གཉིས་པ་ནི།
དཔལ་ཤ་བ་རིའི་དངོས་སློབ་པཎ་ཆེན་ནགས་ཀྱི་རིན་ཆེན་གྱི་ཞལ་ལུང་ཟིན་བྲིས་ཆེན་མོའི་དགོངས་པ་བླངས་ཏེ་༼༡༩༡༽བརྗོད་ན། བདེན་གཉིས་ཀྱིས་བསྡུས་པའི་ཆོས་ལས་བདེ་གཤེགས་སྙིང་པོ་ཞེས་དོན་དམ་པའི་ཆོས་སུ་གསུངས་ཀྱང་ཐ་སྙད་ཀུན་རྫོབ་ཏུ་ཡེ་ཤེས་ཀྱི་ཚུལ་ཅན་ཉིད་སྐྱེས་བུ་དམ་པ་རྣམས་ཀྱི་གཏན་ལ་དབབ་བྱའི་བདེན་གཉིས་དབྱེར་མེད་ཉིད་ལ་མཆོག་ཏུ་བསྔགས་པར་མཛད་པ་ཡིན་ཏེ། སྙིང་པོའི་མདོ་རྣམས་ལས། སེམས་ཅན་ཐམས་ཅད་ནི་དེ་བཞིན་གཤེགས་པའི་སྙིང་པོ་ཅན་ནོ། ། ཞེས་གསུངས་ལ། དེ་ལྟའི་སྙིང་པོ་སེམས་ཅན་ཐམས་ཅད་ལ་ལྡན་པའི་རྒྱུ་མཚན་ཡང་རྗེ་བཙུན་གྱིས། རྫོགས་སངས་སྐུ་ནི་འཕྲོ་ཕྱིར་དང༌། ། དེ་བཞིན་ཉིད་དབྱེར་མེད་ཕྱིར་དང༌། ། རིགས་ཡོད་ཕྱིར་ན་ལུས་ཅན་ཀུན། ། རྟག་ཏུ་སངས་རྒྱས་སྙིང་པོ་ཅན། །
ཞེས་འབྱུང་ལ། དེའི་སྔ་འགྲེལ་དུ། སངས་རྒྱས་ཡེ་ཤེས་སེམས་ཅན་ཆགས་ཞུགས་ཕྱིར། ། རང་བཞིན་དྲི་མེད་དེ་ནི་གཉིས་མེད་ཕྱིར། ། སངས་རྒྱས་རིགས་ལ་དེ་འབྲས་ཉེར་བཏགས་ཕྱིར། ། འགྲོ་ཀུན་བདེ་གཤེགས་སྙིང་པོ་ཅན་དུ་གསུངས། ། ཞེས་འབྱུང་བའི་རྒྱུ་མཚན་དང་པོ་རྐང་པ་གཉིས་ཀྱི་དོན་ནི། རྫོགས་པའི་སངས་རྒྱས་ཀྱི་དག་པ་གཉིས་ལྡན་གྱི་ཆོས་སྐུ་དེས་ནམ་མཁས་གར་ཁྱབ་ཀྱི་རྡུལ་ཕྲ་རབ་ཀྱི་མཐར་ཐུག་པ་ལ་ཁྱབ་པར་སོང་བའི་ཕྱིར། སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ཡིན་ལ། དེ་ལ་ལྟོས་ཏེ་དེ་བཞིན་གཤེགས་པ་ནི་མཚན་ཉིད་པ་དང་སྙིང་པོའི་བཏགས་པའོ། །
༼༡༩༢༽ཆོས་སྐུ་འདི་ལྟས་བརྟན་གཡོ་ཐམས་ཅད་ལ་ཁྱབ་པའི་དབང་དུ་བྱས་ནས། མངོན་རྟོགས་རྒྱན་ལས། དེ་ལྟར་མཛད་པ་རྒྱ་ཆེའི་ཕྱིར། ། སངས་རྒྱས་ཁྱབ་པར་ངེས་པར་བརྗོད། ། དེ་བཞིན་ཟད་པ་མེད་པའི་ཕྱིར། ། རྟག་པ་ཞེས་བྱར་བརྗོད་པ་ཡིན། ། ཞེས་གསུངས་ལ། ཚུལ་འདི་ལྟར་དུ་ཁྱབ་ན་ཆོས་ཀྱི་སྐྱེ་མཆེད་པའི་ནམ་མཁས་གཟུགས་ཅན་གྱི་དངོས་པོ་ཐམས་ཅད་ལ་གོ་འབྱེད་པ་ཙམ་གྱི་ཚུལ་གྱིས་ཁྱབ་པ་ལྟར་འདིར་ཡང་ཁྱབ་པར་གསུངས་ཏེ། མདོ་སྡེ་རྒྱན་ལས། ཇི་ལྟར་ནམ་མཁའ་རྟག་ཏུ་ཀུན་སོང་འདོད། །
དེ་བཞིན་འདི་ནི་རྟག་ཏུ་ཀུན་སོང་འདོད། ། ཇི་ལྟར་ནམ་མཁའ་གཟུགས་གྱུར་ཚོགས་ཀུན་སོང༌། ། དེ་བཞིན་འདི་ནི་སེམས་ཅན་ཚོགས་ཀུན་སོང༌། ། ཞེས་པ་ནི་རྫོགས་སངས་སྐུ་འཕྲོ་བ་སྟེ་འབྲས་བུ་བདེ་གཤེགས་སྙིང་པོས་ཀྱང་སེམས་ཅན་ཐམས་ཅད་ཀྱི་རྒྱུ་བདེ་གཤེགས་སྙིང་པོ་ལ་ཕྲིན་ལས་ཁྱབ་པར་བཞུགས་པའི་སྒོ་ནས་གཤེགས་སྙིང་ཡོད་ཚུལ་བསྟན་ནས། དེ་བཞིན་ཉིད་དབྱེར་མེད་པའི་ཚུལ་གྱིས་སེམས་ཅན་ལ་གཤེགས་སྙིང་ཡོད་ཚུལ་ནི། སངས་རྒྱས་ནས་དུད་འགྲོའི་བར་གྱི་སེམས་གྱི་རང་བཞིན་འོད་གསལ་བ་ནམ་མཁའ་ལྟར་འཕོ་འགྱུར་མེད་པ་དྲི་མ་ཐམས་ཅད་དང་བྲལ་བའི་ངོ་བོ་ཉིད་དུ་སེམས་ཅན་གྱི་སེམས་ཀྱི་གཤིས་ལ་དབྱེར་མེད་དུ་གནས་པའི་ཕྱིར་ཡང་སེམས་ཅན་ཐམས་ཅད་དེ་བཞིན་གཤེགས་པའི་སྙིང་པོ་ཅན་ཡིན་ལ་དེ་༼༡༩༣༽ལ་ལྟོས་ནས་སྙིང་པོ་ནི་མཚན་ཉིད་པ་དང༌། དེ་བཞིན་གཤེགས་པ་ནི་གནས་སྐབས་གསུམ་དུ་རྟེན་གྱི་དབང་ལས་འགྱུར་ཏེ། འཁོར་བར་འཆིང་བྱེད་ཀྱི་ལས་ཉོན་དང་བཅས་པ་དེ་སྲིད་དུ་མ་དག་པ་སེམས་ཅན་གྱི་གནས་སྐབས་དང༌། ལས་ཉོན་གྱི་དག་མ་རིག་བག་ཆགས་ཀྱི་ས་ལས་མ་གྲོལ་བའི་བར་དེ་སྲིད་དུ་དག་མ་དག་བྱང་ཆུབ་སེམས་དཔའི་གནས་སྐབས་དང༌། དེ་གཉིས་ཀ་ལས་རྣམ་པར་གྲོལ་བ་དག་པ་སངས་རྒྱས་ཀྱི་གནས་སྐབས་ཏེ།
དེ་སྐད་དུ་ཡང༌། མ་དག་མ་དག་དག་པ་དང༌། ། ཤིན་ཏུ་རྣམ་དག་གོ་རིམ་བཞིན། ། སེམས་ཅན་བྱང་ཆུབ་སེམས་དཔའ་དང༌། ། དེ་བཞིན་གཤེགས་པ་ཞེས་བརྗོད་དོ། ། ཞེས་འབྱུང་ལ། གནས་སྐབས་གསུམ་པོ་དེ་རྒྱུད་ལྡན་གྱི་གང་ཟག་ལ་བྱའམ། དེ་སྙིང་པོ་ཉིད་ལ་བྱ་ཞེ་ན། སྙིང་པོ་ཉིད་ལ་བཞག་སྟེ། ཁམས་ནི་གནས་སྐབས་གསུམ་དག་ཏུ། །
མིང་གསུམ་གྱིས་ནི་བསྟན་པ་ཡིན། ། ཞེས་འབྱུང་ལ། འོ་ན་དེ་བཞིན་གཤེགས་པའི་སྙིང་པོ་ལས་སེམས་ཅན་དུ་འཇོག་པའི་རྒྱུ་མཚན་ཅི་ཞེ་ན། དང་པོའི་དུས་ཀྱི་སངས་རྒྱས་སམ་དང་པོའི་དུས་ནས་འོང་བའི་སེམས་ཅན་ནི་ཀུན་གཞིའི་མིང་གི་བཏགས་པའི་རང་བཞིན་གྱི་འོད་གསལ་བའི་གཤེགས་སྙིང་ཉིད་ལ་འཇོག་དགོས་པའི་དབང་ལས་དེར་བཞག་པ་ཡིན་ཏེ། སངས་རྒྱས་ཀྱི་སྙིང་པོའི་རྒྱུ་འདི་ཡོད་༼༡༩༤༽པའི་དབང་ལས། འབྲས་བུ་དེ་བསྐྱེད་པ་ལ་སྒྲིབ་བྱེད་དམ་གེགས་བྱེད་ཀྱི་གློ་བུར་གྱི་དྲི་མ་ཐམས་ཅད་ཀྱང་ལྟོས་པའི་དབང་གིས་འཁོར་འདས་ཀྱི་ཆོས་ཐམས་ཅད་རྟེན་ཅིང་འབྲེལ་བར་འབྱུང་བའི་ཚུལ་གྱིས་བྱུང་བའི་ཕྱིར། སྙིང་པོ་འདི་མེད་ན་འཁོར་འདས་འཆིང་གྲོལ་སོགས་ཐ་སྙད་དུའང་འབྱུང་བ་མེད་པར་འགྱུར་ལ། འདི་ཡོད་པས་དེ་ལྟ་ནའང་མ་ཡིན་ཏེ། རྒྱུ་བླར། གལ་ཏེ་སངས་རྒྱས་ཁམས་མེད་ན། །
སྡུག་ལ་སྐྱོ་བར་མི་འགྱུར་ཞིང༌། ། མྱ་ངན་འདས་ལ་འདོད་པ་དང༌། ། དོན་གཉེར་སྨོན་པའང་མེད་པར་འགྱུར། ། ཞེས་འབྱུང་ལ། དཔལ་ཕྲེང་སེང་གེའི་ང་རོའི་མདོ་ལས། བཅོམ་ལྡན་འདས་རྣམ་པར་ཤེས་པའི་ཚོགས་དྲུག་པོ་འདི་དང་རྣམ་པར་ཤེས་པ་འདི་ལྟ་སྟེ། དེ་ལྟར་ཆོས་བདུན་པོ་འདི་ནི་མི་གནས་པ། མ་འབྲེལ་བ་སྐད་གཅིག་མ་ལགས་པ་སྡུག་བསྔལ་མྱོང་བ་ལགས་སོ། ། དེ་བཞིན་གཤེགས་པའི་སྙིང་པོ་ནི་འབྲེལ་པ་རྣམ་པར་དབྱེར་མེད་པ་སྐད་ཅིག་པ་མ་ལགས་པས་སྡུག་བསྔལ་མྱོང་བ་ལགས་སོ། ། ཞེས་འབྱུང་ལ།
ཀུན་གཞི་ཡང་སོན་གྱི་ཆ་ས་བརྒྱད་པ་དང༌། རྣམ་སྨིན་གྱི་ཆ་ས་དགུ་པ་ནས་ལྡོག་པས་རྒྱུན་བརྟན་པ་མིན་ལ་བདེ་གཤེགས་སྙིང་པོ་ནི། ཇི་ལྟར་སྔར་བཞིན་ཕྱིས་དེ་བཞིན། ། འགྱུར་བ་མེད་པའི་ཆོས་ཉིད་དོ། ། ༼༡༩༥༽ཞེས་པའི་ཚུལ་གྱིས་སེམས་ཅན་ནས་སངས་རྒྱས་ཀྱི་བར་བྲི་གང་མེད་པས་རྒྱུན་བརྟན་པའི་ཕྱིར་འཆིང་གྲོལ་འཁོར་འདས་གཉུག་མ་གློ་བུར་བདེན་གཉིས་ཀྱི་ཆོས་ཐམས་ཅད་ཀྱི་གཞིར་ཡང་འདི་ཉིད་འཇོག་ལ་འདི་ཐོག་མ་མེད་པ་ནས་མ་འོངས་པ་ལས་གསར་དུ་རྒྱུས་མ་བསྐྱེད་པས་སྐད་ཅིག་མ་མིན་པར་གསུངས་ཀྱང་ཐ་སྙད་དུ་རྒྱུ་རྐྱེན་གྱིས་བསྐྱེད་པའི་སྐད་ཅིག་མ་ཡིན་པའི་དོན་ནི་མ་ཡིན་ལ། འོ་ན་ཆོས་ཐམས་ཅད་ཀྱི་གཞི་སངས་རྒྱས་དང་སེམས་ཅན་རིས་མེད་པའི་ཀུན་ཁྱབ་ཏུ་བཞུགས་ནའང་གཞི་གྲུབ་དགོས་པ་ནི་མ་ཡིན་ཏེ། དེ་ལྟར་གྲུབ་པའི་ཆོས་ཤིག་ཡོད་ན་ཆོས་དེ་དང་དེ་གང་ལ་ལྡན་པའི་གང་ཟག་ཐམས་ཅད་བདག་དང་བདེན་གྲུབ་པར་ཐལ་བའི་སྐྱོན་དུ་འགྱུར་རོ། ། འོ་ན་བདེ་གཤེགས་སྙིང་པོ་དེ་གློ་བུར་དྲི་མའི་སེམས་ཀྱི་ངོ་བོའི་ཀུན་གཞི་རྣམ་ཤེས་མ་ཡིན་ན་དེར་བརྗོད་པ་ཅི་ཞེ་ན། འདི་ལ་དག་པ་མ་དག་པའི་ཀུན་གཞི་སོགས་ཀྱི་ཆོས་ཐམས་ཅད་ཀྱི་རྩ་བར་གྱུར་པའི་དགེ་བ་ཡིན་པས་དེར་བརྗོད་པ་མི་འགལ་ཏེ། ཇི་སྐད་དུ།
ས་རྣམས་སྣ་ཚོགས་ཀུན་གཞི་སྟེ། ། བདེ་གཤེགས་སྙིང་པོ་དགེ་བའང་དེ། ། སྙིང་པོ་དེ་ལ་ཀུན་གཞིའི་སྒྲས། ། དེ་བཞིན་གཤེགས་རྣམས་སྟོན་པར་མཛད། ། སྙིང་པོ་ཀུན་གཞིར་བསྒྲགས་པ་ཡང༌། ། བློ་ཞན་༼༡༩༦༽རྣམས་ཀྱིས་མི་ཤེས་སོ། ། ཞེས་སོ། ། རིགས་ཡོད་པའི་ཕྱིར་སེམས་ཅན་ལ་གཤེགས་སྙིང་ཡོད་ཚུལ་ནི། བདེ་གཤེགས་སྙིང་པོའི་གསལ་ཆའམ་སྣང་ཆ་དེ་རྫོགས་པའི་སངས་རྒྱས་ཀྱི་ཟག་པ་མེད་པའི་སྐྱེ་མཆེད་དྲུག་དང་རིས་འདྲ་བ་ཞིག་སེམས་ཅན་ཐམས་ཅད་ཀྱི་སྐྱེ་མཆེད་དྲུག་གི་སྟེང་ན་རིས་མེད་པར་ཐོག་མ་མེད་པ་ནས་ཆུ་ལ་འོ་མ་ལྟར་རྗེས་སུ་ཞུགས་པས་སེམས་ཅན་ཐམས་ཅད་གཤེགས་སྙིང་ཅན་ཡིན་ཏེ། འདི་ལ་ནི་རང་བཞིན་དུ་གནས་པའི་རིགས་དང་ཆོས་ཉིད་ཀྱིས་ཐོབ་པའི་རིགས་དང་སྐྱེ་མཆེད་དྲུག་གི་ཁྱད་པར་བ་ཞེས་བརྗོད་ལ།
མདོར་འདི་ཙམ་ལས་མི་གསལ་ཀྱང་སྔགས་ཀྱི་ཐེག་པར་འདི་ལ་ཟླ་བ་བཅུ་ཡང་ས་བཅུ་སྟེ། སེམས་ཅན་ས་བཅུའི་དབང་ཕྱུག་གོ ། ཞེས་པ་ལྟ་བུའི་ས་བཅུའི་ཁྱད་པར་གྱི་རིགས་ཞེས་བྱ་བ་དང༌། རྡོ་རྗེ་གསུམ་གྱི་ཁྱད་པར་གྱི་རིགས་ཞེས་བྱ་བ་སོགས་ཀྱི་རྣམ་པར་གཞག་པ་ཆེས་མང་ལ། རྒྱུ་མཚན་དེས་རྗེ་ཀརྨ་པ་རང་བྱུང་རྡོ་རྗེས། ཀྱེ་རྡོར་འགྲེལ་པར། སེམས་ཅན་གྱི་ལུས་ངག་ཡིད་གསུམ་དེ་བཞིན་གཤེགས་པའི་སྐུ་གསུང་ཐུགས་དང་འདྲ་བའི་ཆ་ལས་དེར་བཏགས་སོ་ཞེས་འབྱུང་ངོ༌། ། འདིའི་ཚུལ་འདིར་སྐབས་དོན་མིན་པས་འོག་ནས་འཆད་དོ། ། རྒྱས་འགྱུར་གྱི་རིགས་ནི། རང་བཞིན་གནས་རིགས་དེ་ཉིད་ཐོབ་པ་༼༡༩༧༽སོགས་ཀྱི་རྐྱེན་གྱི་གསོལ་བཏབ་པས་སྐྱེ་མཆེད་དྲུག་གི་ཁྱད་པར་བའི་རིས་དེ་དེ་བཞིན་གཤེགས་པའི་ཟག་མེད་ཀྱི་རིས་དང་འདྲ་བའི་ཁྱད་པར་དུ་གྱུར་པ་ན་དེ་ལ་རྒྱས་འགྱུར་གྱི་རིགས་ཞེས་བརྗོད་ལ།
དེས་ན་རང་བཞིན་གནས་རིགས་སད་བྱེད་དམ་རྒྱས་བྱེད་ཀྱི་ཐོས་སོགས་ཀྱི་ཤེས་རབ་དང་དད་སོགས་ནི་ཁམས་བརྟས་བྱེད་དང་རྒྱས་བྱེད་ཡིན་གྱི། རང་བཞིན་དང་རྒྱས་པའི་ཁམས་དང་རིས་དངོས་མ་ཡིན་པར་ཆོས་དབྱིངས་བསྟོད་པ་ལས་གསུངས་པ་ཡིན་ནོ། ། དེས་ན་སེམས་ཅན་ཐམས་ཅད་ལ་དེ་བཞིན་གཤེགས་པའི་ཟག་པ་མེད་པའི་སྐྱེ་མཆེད་དྲུག་གི་ཁྱད་པར་ཡོད་པ་དེ་བཞིན་ཉན་རང་གི་ཟག་པ་མེད་པའི་སྐྱེ་མཆེད་དྲུག་གི་ཁྱད་པར་ཡང་ཡོད་པས་ཐེག་པ་གསུམ་གྱི་རང་བཞིན་དང་རྒྱས་འགྱུར་གྱི་རིགས་དྲུག་རྣམ་པར་བཞག་པས་མ་ཁྱབ་པ་ནི་འགར་ཡང་མེད་ལ། ཡང་རིགས་སད་བྱེད་ཀྱི་དད་སོགས་ཀྱི་ཆོས་ཀྱི་རིགས་དངོས་སད་པར་མ་བྱས་ཀྱང་ཐོས་སོགས་རིགས་སད་བྱེད་ཀྱི་རྐྱེན་གྱིས་རྣམ་ཤེས་ཚོགས་བརྒྱད་ཀྱི་སྟེང་གི་དད་སོགས་དགེ་བ་བཅུ་གཅིག་སོགས་ས་ལམ་གྱི་ངོ་བོར་སད་པའི་བསགས་སྦྱང་གི་དགེ་རྩས་མདོའི་སངས་རྒྱས་ཙམ་སྒྲུབ་པར་བྱེད་པ་ཡང་ཡོད་ལ་དེ་ལྟའི་ཚེ་དད་སོགས་ཟག་བཅས་ཀྱི་དགེ་བ་ཟག་མེད་ཀྱི་དགེ་བར་ཐབས་ཤེས་ཀྱི་རྐྱེན་དབང་གིས་གནས་འགྱུར་དུ་རུང་བའི་རིགས་ཉི་ཚེ་བ་དེ་༼༡༩༨༽འདྲའང་ཡོད་ཅེས་རྗེ་བཙུན་སངས་རྒྱས་མཉན་པ་རས་ཆེན་གྱི་ཞལ་སྔ་ནས་འོངས་པ་སྟེ་ཞར་ལས་བྱུང་བས་སྐབས་དོན་མ་ཡིན་ལ། དེས་ན་རྫོགས་སངས་སྐུ་འཕྲོ་བས་སངས་རྒྱས་ཀྱི་ཆོས་སྐུས་བརྟན་གཡོ་ཐམས་ཅད་ལ་ཁྱབ་པར་ཤེས་པ་ན། སངས་རྒྱས་མེད་པའི་ཞིང་ཁམས་མེད་པར་མཐོང་སྟེ་རང་གི་སྟོན་པ་སངས་རྒྱས་དང་ནམ་དུ་ཡང་མ་བྲལ་བར་ཤེས་པས་སངས་རྒྱས་རྗེས་དྲན་གྱི་སྒོ་ནས་བླ་ན་མེད་པར་འགྱུར་རོ། ། དེ་བཞིན་ཉིད་དབྱེར་མེད་པས། སེམས་ཅན་ནས་སངས་རྒྱས་ཀྱི་བར་གྱི་སེམས་ཀྱི་རང་བཞིན་དེ་ཉིད་ཇི་ལྟར་སྔར་བཞིན་ཕྱིས་ཀྱང་དེ་བཞིན་ཉིད་དུ་འགྱུར་བ་མེད་པར་མཐོང་བས་བདག་ཅི་འདྲ་བར་སེམས་ཅན་ཐམས་ཅད་ཀྱང་དེ་འདྲ་བར་ཤེས་ནས་བདག་དང་སེམས་ཅན་མཚུངས་མཐོང་གི་བྱམས་པ་ཆེན་པོ་སྐྱེ། དེས་དྲངས་ནས་དེ་ལྟར་མ་རྟོགས་ཏེ་སྡུག་བསྔལ་བའི་སེམས་ཅན་ལ་སྙིང་རྗེ་ཆེན་པོ་སྐྱེ། སྡུག་བསྔལ་དེ་ཡང་གནས་ཚུལ་ལ་མ་ཞུགས་པར་མཐོང་ནས་སྡུག་བསྔལ་སེལ་ནུས་ཀྱི་སྙིང་སྟོབས་ཀྱིས་མ་ཞུམ་པའི་ལྷག་བསམ་སྐྱེ།
རིགས་ཡོད་པས་གནས་སྐབས་གསུམ་ལ་སོགས་པའི་སངས་རྒྱས་ནས་སེམས་ཅན་གྱི་བར་གྱི་སྣང་ཆ་ཇི་སྙེད་སེམས་འོད་གསལ་བ་འབའ་ཞིག་གི་འཆར་སྒོར་རྟོགས་ནས་སྒྲིབ་པ་མ་ལུས་པ་སྤོང་བའི་གཉེན་པོར་རང་གི་སེམས་ལས་རང་སེམས་འོད་གསལ་དེ་ཉིད་ལྷག་པའི་ཤེས་རབ་༼༡༩༩༽ཏུ་སྐྱེས་ནས་དེ་ཁོ་ན་ཉིད་མངོན་དུ་བྱེད་ནུས་པའི་ངེས་ཤེས་གསུམ་སྐྱེས་ལ། དེ་གསུམ་ལ་ངེས་ཤེས་གཏིང་ཚུགས་པ་ནི་སངས་རྒྱས་ཀྱི་ཆོས་ཐམས་ཅད་ཀྱི་གཏིང་དུ་སླེབ་པ་ཡིན་ནོ། ། དེའི་ཕྱིར་སྙིང་པོའི་སྒྲ་ས་ར། ཧྲི་ད་ཡ། གརྦྷ། མནྡྲ་རྣམས་ཀྱི་སྒྲ་ལས། དང་པོ་སྙིང་པོ་གཅིག་ལས་དུ་མ་འཕྲོ་བའི་ཕྱིར་དང༌། གཉིས་པ་སྲོག་གི་སྙིང་ལྟར་གཅེས་སྤྲས་སུ་བྱ་བའི་དོན་དང༌། གསུམ་པ་ཤུན་པའི་ནང་ན་གནས་པའི་སྙིང་པོ་ལྟ་བུ་དང༌། བཞི་པ་དལ་བ་ལ་སྙིང་པོ་ལེན་པ་ལྟ་བུ་སྟེ།
སྙིང་པོར་འཇོག་ཚུལ་གྱི་དབྱེ་འབྱེད་སྐབས་སྟོབས་དང་བསྟུན་ཏེ་མཁས་པ་དག་གིས་ཤེས་ནས་བཤད་པར་བྱའོ། ། འོ་ན་དེ་ལྟའི་སྙིང་པོ་དེ་ཉིད་ལ་ཇི་སྲིད་བྱ་བྱེད་ལས་གསུམ་གྱི་མཚན་རྩོལ་ཡོད་པ་དེ་སྲིད་ཀྱི་ཆ་ནས་ཀུན་རྫོབ་བདེན་པ་དང་མཚན་རྩོལ་ཇི་ཙམ་དུ་ཡོད་ཀྱང་མཚན་རྩོལ་དུ་མ་གྲུབ་པའི་ཆ་ནས་དོན་དམ་བདེན་པ་ཞེས་བཏགས་ཏེ། དེ་ལྟའི་བདེན་གཉིས་ཙམ་ལ་བརྟེན་ནས་ཐར་འདོད་དག་བླང་དོར་བྱེད་ཀྱང༌། བདེན་པ་གཉིས་ལ་རང་བཞིན་གྱིས་གྲུབ་པའི་བླང་དོར་ནི་འགར་ཡང་བྱ་རྒྱུ་མེད་པས་ལྟ་སྒོམ་སྤྱོད་འབྲས་ཐམས་ཅད་ལ་བླང་དོར་མེད་པ་མ་བཅོས་རྩོལ་བྲལ་ལྷུན་གྲུབ་ཆེན་པོར་ཡིད་བྱེད་ཐམས་ཅད་ལ་དོར་དུ་གཏན་ལ་འབེབས་པར་བྱ་བ་ཡིན་༼༢༠༠༽ཞེས་ལེགས་པར་བཤད་དོ། ། གཉིས་པ་དེ་ལྟར་གཏན་ལ་དབབ་ནས་ཤེས་བྱེད་བདེན་གཉིས་འཁྲུལ་མེད་ཀྱི་བླང་དོར་དུ་བྱེད་པས་ཇི་ལྟར་ཉམས་སུ་ལེན་པ་ལ་སྔོན་འགྲོ། དངོས་གཞི། རྗེས་ཀྱི་ཉམས་ལེན་ནོ། ། དང་པོ་ནི། ཇོ་བོ་ནཱ་རོ་མཻ་ཏྲིའི་བཀའ་བརྒྱུད་ནས་ལེགས་པར་འོངས་པའི་མདོ་སྔགས་ཐུན་མོང་གི་མན་ངག་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་དུ་གྲགས་པ་དང༌། ཡང་ཇོ་བོ་ནཱ་རོ་པས་ཌོམ་བྷི་པ་དང༌།
དེས་ཇོ་བོ་ལྷ་ཅིག ། དེས་ལོ་ཆེན་རིན་ཆེན་བཟང༌། དེས་སུརྻ་བོ་དྷི། དེས་མྱང་སྒོམ་ཡེ་ཤེས་བླ་མ། དེས་ཆོས་ཀྱི་བླ་མ། དེས་ལྕགས་རི་བ། དེས་རྗེ་སྒམ་པོ་པ་དང༌། ཇོ་བོ་ནས་འབྲོམ་དང་དགོན་པ་གོང་འོག་སྤྱན་སྔ་བ་བྱ་ཡུལ་བ་སྣེ་ཟུར་བ་སོགས་ནས་རྗེ་སྒམ་པོ་པ་ལ་བརྒྱུད་པའི་བཀའ་ཕྱག་ཆུ་བོ་གཉིས་འདྲེས་ཀྱི་ལམ་སྲོལ་ཞེས་བྱ་བའི་མན་ངག་འདི་ལ། རྗེ་སྒམ་པོ་པའི་གསུང་ཇི་ལྟ་བར་དཔལ་ཕག་མོ་གྲུ་པས་མཛད་པའི་ལྷན་ཅིག་སྐྱེས་སྦྱོར་ལས། སེམས་དང་རྣམ་རྟོག་ཆོས་སྐུ་གསུམ། །
དང་པོར་ལྷན་ཅིག་སྐྱེས་པ་དེ། ། གདམས་པས་སེམས་སུ་སྦྱོར་བའི་ཕྱིར། ། ལྷན་ཅིག་སྐྱེས་སྦྱོར་ཞེས་སུ་བཤད། ། ཅེས་པའི་དོན་ལ། རྒྱལ་བ་ཞྭ་དམར་ཅོད་པན་འཛིན་པ་བཞི་པའི་གསུང་གིས། སེམས་ཀུན་གཞི་དག་པའི་ཡེ་ཤེས་དང་མ་དག་པའི་ཀུན་གཞི་རྣམ་ཤེས་ཆུ་དང་འོ་མ་ལྟར་འདྲེས་༼༢༠༡༽པ་ལ། རྣམ་རྟོག་གི་སྒྲས་ཉོན་མོངས་པ་ཅན་གྱི་ཡིད་སོགས་རྣམ་ཤེས་ཚོགས་བདུན། དེ་རྣམས་ཀྱི་རང་བཞིན་གཉུག་མའི་སེམས་ཆོས་ཀྱི་སྐུ་གསུམ་སྔ་ཕྱི་མེད་པར་ལྷན་ཅིག་ཏུ་གདོད་ནས་སྐྱེས་ཀྱང་རང་གི་མ་རྟོགས་ལ། དེའི་རྣམ་དབྱེ་ཅུང་ཟད་ཤེས་པ་དག་གིས་ཀྱང་སེམས་དང་རྣམ་རྟོག་ཆོས་སྐུ་དེ་དག་ལ་གསལ་རིག་སྣང་སྟོང་གི་ཆ་ཡོད་པར་མཚུངས་པ་དང༌། རྣམ་རྟོག་དམན་པར་ཤེས་ནས་དོར་བྱ་དང༌།
ཆོས་སྐུ་མཆོག་ཏུ་ཤེས་ནས་བསྒྲུབ་བྱར་ཞེན་པ་སོགས་ཀྱི་ལྷན་ཅིག་སྐྱེས་པའི་གཉུག་མའི་ཉམས་ལེན་མ་ཤེས་པ་དང༌། ཁྱད་པར་དུས་ཕྱིས་དྭགས་པོ་བཀའ་བརྒྱུད་ཀྱི་བསྟན་པ་ཉམས་པས་བདུད་སྙིང་ལ་ཞུགས་པ་མང་པོ་ཡོངས་འཛིན་དུ་བཅོས་པ་རྣམས་ཀྱི་རྣམ་རྟོག་རང་ག་བའི་ངོ་བོ་སྟོང་པ་དང་རང་བཞིན་གསལ་བ་དང་རྣམ་པ་འགག་མེད་དུ་འཆར་བ་གསུམ་སྐུ་གསུམ་ཡིན་པས་དེ་ལྷན་ཅིག་ཏུ་ཡོད་པའི་གོ་བ་རེ་ལ་ཕྱག་རྒྱ་ཆེན་པོ་རྟོགས་པ་ངོ་འཕྲོད་ཟེར་བ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླུ་བའི་ལས་ཁོ་ནའོ། ། ཞེས་ལེགས་པར་འཆད་ལ། དྭགས་པོ་བཀའ་བརྒྱུད་ལ་བླ་མར་བྱ་བ་རྣམས་ཀྱི་༼༢༠༢༽འདི་ལྟ་བུའི་གསུང་ལ་བཀའ་དྲིན་ཇི་ལྟར་གཞལ་ཡང་འཁོར་སྙིང་ནས་སེམས་ཤིག ། དེས་ན་སེམས་དང་རྣམ་རྟོག་ཆོས་སྐུ་གསུམ་པོ་རེ་རེ་ཞིང་གི་སྟོང་གསལ་འགག་མེད་ཀྱི་མྱོང་བ་ལ་ངེས་པ་འདྲེན་པའི་ཚུལ་ལ། བདག་གི་ཡབ་རྗེ་རས་པ་ཆེན་པོའི་གསུང་གིས་རྣམ་རྟོག་རང་ག་བའི་གསལ་སྟོང་རིག་གསུམ་ལ་སྐུ་གསུམ་ངོ་སྤྲོད་དང་ལྷན་ཅིག་སྐྱེས་སྦྱོར་གྱི་ཉམས་ལེན་དུ་རློམ་པས་མངོན་མཐོ་དང་ངེས་ལེགས་ལ་ཕན་ཐོགས་ཅི་ཡང་མེད་ཀྱང་དག་པའི་སེམས་སམ། ཀུན་གཞི་ཡེ་ཤེས་ཀྱི་ཆའི་སྟོང་གསལ་རིག་པའི་ཆ་ལྷན་ཅིག་སྐྱེས་པ་ལ་སྐུ་གསུམ་གྱི་རྒྱུར་ཉམས་སུ་བླང་ན་མདོ་ལུགས་ཀྱི་ལམ་གྱི་སངས་རྒྱས་སྒྲུབ་ཐབས་སུ་འགྲོ་སྟེ། ཀུན་གཞི་ཉིད་དྲི་མ་དང་བཅས་པ་གནས་གྱུར་པ་ནི་དྲི་མེད་མེ་ལོང་ལྟ་བུའི་ཡེ་ཤེས་ཆོས་ཀྱི་སྐུ་ཉིད་དུ་འགྱུར་ལ། ཡེ་ཤེས་གསུམ་པོ་སྐུ་ལྷག་མ་གཉིས་ཀྱི་ངོ་བོ་དེ་ཡང་དེ་ལ་བརྟེན་པ་ཉིད་ཀྱི་ཕྱིར། དེ་ལྟ་ནའང་གཉུག་མའི་སེམས་སྟོང་གསལ་རིག་གསུམ་གྱི་སྐུ་གསུམ་དང་ལྷན་ཅིག་སྐྱེས་སྦྱོར་གྱི་ཉམས་ལེན་ནི་སྔགས་ལམ་གྱི་སྒོ་ནས་མ་གཏོགས་སྒྲུབ་པར་མི་ནུས་སོ་ཞེས་བཀའ་དྲིན་དུ་མཛད་ལ།
འོ་ན་ཁ་ཅིག་འདི་ལྟར་དོགས་དེ་སེམས་པ་དང༌། ༼༢༠༣༽རྣམ་རྟོག་ཆོས་སྐུ་བཟང་ངན་དུ་བཟུང་བས་དེ་ཉམས་སུ་ལེན་མ་ཤེས་པར་ཅིས་འགྱུར་སྙམ་ན། སེམས་དང་རྣམ་རྟོག་བྱ་བ་ཡང་དག་མིན་རྟོག་བློ་བུར་བ་ཡིན་པས་གཉུག་མ་ཆོས་ཀྱི་སྐུ་ལྟ་བུར་གཏན་ཆགས་པ་མིན་པས་གདོད་ནས་སྒྲིབ་པ་སྤང་དུ་མི་རུང་བའི་ངན་པའམ་ཉེས་པ་ཅན་དུ་སྐྱེས་པ་མ་ཡིན་ལ། སྒྲིབ་པ་རང་བདེན་པར་ཇི་སྲིད་དུ་ལྟ་བ་དེ་སྲིད་དུ་ནི་ཆོས་ཀྱི་བདག་མེད་པའི་དོན་ཁོང་དུ་ཆུབ་པར་མི་འགྱུར་བས་སེམས་དང་རྣམ་རྟོག་དམན་པ་དང་ཆོས་སྐུ་མཆོག་ཏུ་ལྟ་བ་ནི་མཚན་མར་འཛིན་པ་ཆེས་ཆེ་བ་ཉིད་ཡིན་ནོ། ། འོ་ན་སེམས་དང་རྣམ་རྟོག་གློ་བུར་བ་འཁྲུལ་པ་ཐ་སྙད་དུའང་གཉུག་མ་ཆོས་ཀྱི་སྐུར་གཏན་ཆགས་པ་མ་ཡིན་ན་གདོད་ནས་ལྷན་ཅིག་ཏུ་སྐྱེས་པར་བཤད་པ་དང་འགལ་ལམ་སྙམ་ན་དེ་དག་འཁྲུལ་པ་ཡིན་ཡང་གདོད་ནས་ལྷན་ཅིག་སྐྱེས་པར་མི་འགལ་ཏེ། སྐྱེས་མ་ཐག་པ་ནས་རབ་རིབ་ཀྱི་ནད་ཅན་ལ་གཟུགས་རྣམས་ལ་སྐྲ་ཤད་ཀྱི་སྣང་བ་དང་ལྷན་ཅིག་པར་མིག་གིས་མཐོང་ཡང་དེར་གཟུགས་ཀྱི་གོ་སར་སྐྲ་ཤད་རང་བདེན་པའི་ངན་པ་ཞིག་བསལ་རྒྱུ་མེད་པ་བཞིན་ནོ། ། དེས་ན་སེམས་དང་རྣམ་རྟོག་ཆོས་སྐུ་རེ་རེ་ཞིང་སྟོང་གསལ་རིག་པ་དེའི་ཡུལ་སྣང་དང་བཅས་པ་ཡོད་༼༢༠༤༽པ་ལ་བརྟེན་ནས་སེམས་དང་རྣམ་རྟོག་ལས་གཙོ་ཆེར་འཁོར་བ་དང་ཆོས་སྐུ་ལས་གཙོ་ཆེར་མྱང་འདས་འབྱུང་བ་སྟེ། དེ་ལ་དགོངས་ནས། དཔལ་ཕག་མོ་གྲུབ་པས་སྐྱེ་སྦྱོར་ལས། གཉིས་སུ་མེད་པ་ཕྱག་རྒྱ་ཆེ། །
མཚན་ཉིད་ངོ་བོ་རང་བཞིན་གསུམ། ། རང་བཞིན་གསལ་བ་གོ་མ་འགགས། ། ངོ་བོ་སྐྱེ་འགག་སྤྲོས་དང་བྲལ། ། མཚན་ཉིད་འཁོར་འདས་དུ་མར་སྣང༌། ། ཞེས་འབྱུང་བའི་ཕྱིར། འདིའི་ཆོས་སྐུ་ལས་མྱང་འདས་སྒྲུབ་པའང་མི་གནས་པའི་མྱང་འདས་དང་དེ་ལས་ཀྱང་སྔགས་ལམ་གྱི་མྱང་འདས་གཙོ་ཆེ་ལ་ཉན་རང་གི་མྱང་འདས་ཙམ་ནི་གང་ཟག་གི་བདག་མེད་པ་ཙམ་གྱི་སེམས་དང༌། རྣམ་རྟོག་གིས་ཀྱང་གང་ཟག་གི་བདག་འགོག་ནས་འཁོར་བ་ལས་ཐར་བར་བྱེད་པ་ཙམ་ཡོད་ཅིང༌། སྤྱིར་སེམས་དང་རྣམ་རྟོག་ཉིད་ཀྱི་མི་གནས་པའི་མྱང་འདས་སྒྲུབ་མི་ནུས་པའང་མིན་ཏེ། མདོ་ལས། ཀུན་རྫོབ་བྱང་ཆུབ་ཀྱི་སེམས་དང་པོར་བསྐྱེད་པ་ན་གཙོ་བོ་སེམས་སུ་བསྐྱེད་པའང་ཡོད་ལ།
བྱང་ཆུབ་ཀྱི་ཐབས་ཤེས་ཀྱི་སྤྱོད་པའང་རྣམ་རྟོག་གི་འཇིག་རྟེན་པའི་ལམ་དུ་བྱེད་པ་གཙོ་ཆེ་ལ་ལྷག་པར་བཀའ་བརྒྱུད་འདིས་རྣམ་རྟོག་ཉིད་གཉུག་མའི་སེམས་སུ་སྦྱོར་བའམ་རྣམ་རྟོག་ལམ་ཁྱེར་རམ་༼༢༠༥༽རྣམ་རྟོག་རང་གྲོལ་ལམ་རྣམ་རྟོག་ཆོས་སྐུ་ཞེས་དེ་བཅོས་མའི་བདག་ཉིད་ཀྱི་རྣམ་རྟོག་ཉིད་དུ་སྐྱེས་པ་མ་བཅོས་པ་ཉིད་ཀྱི་ལམ་དུ་བྱས་པས་རྣམ་རྟོག་གཞི་མེད་རྩ་བྲལ་རང་ཞིག་སྨིག་རྒྱུའི་ཆུ་ནམ་མཁའ་ནས་རང་སྐེམས་སུ་འགྲོ་བ་ལྟར། མྱང་འདས་སྒྲུབ་པར་བྱེད་པའང་ཡོད་པས་ཐབས་ཡོད་མེད་ཀྱི་ཁྱད་པར་ཤིན་ཏུ་མང་ཞེས་ཁོ་བོའི་ཕ་རས་པ་ཆེན་པོས་གསུངས་སོ། ། འོ་ན་སེམས་དང་རྣམ་རྟོག་ཆོས་སྐུ་རྣམས་དང་པོ་ནས་ལྷན་ཅིག་སྐྱེས་པ་དེ། གདམས་པས་ལྷན་ཅིག་ཏུ་ཇི་ལྟར་སྦྱོར་ན། དང་པོ་ནས་ལྷན་ཅིག་པའི་རྣམ་རྟོག་མ་རིག་པ་ཆེན་པོ་ཐ་སྙད་ཀུན་རྫོབ་པའི་བདེན་པར་ཡང་གདོད་ནས་སྔ་ཕྱིར་འགྱུར་མེད་དུ་བརྟན་པ་མ་ཡིན་པ་ཉིད་ཀྱི་ངོ་བོར་སྐྱེས་ཀྱང་དེ་ལྟར་རང་གི་གནས་ཚུལ་རང་གིས་མ་རྟོགས་པར་གཉུག་མ་ཆོས་ཀྱི་སྐུ་ལྟར་སྔ་ཕྱིར་འགྱུར་མེད་ཀྱི་ཆོས་སུ་བཟུང་ཞིང་འཛིན་པའི་འཁྲུལ་པ་ཆེན་པོའི་གཡོས་སུ་ལྷུང་བ་ན། བླ་མ་དམ་པ་རྫོགས་པའི་སངས་རྒྱས་ཀྱི་མན་ངག་གི་བྱིན་རླབས་ཀྱི་བརྡའ་སྤྲད་པ་ན་ཀུན་རྫོབ་ལ་ཡང་ལོག་གཉིས་སུ་ཕྱེ་བ་ལྟར། སེམས་དང་རྣམ་རྟོག་ཉིད་འཁྲུལ་པ་དང་འཁྲུལ་པར་ངོ་འཕྲོད་པའི་རྫུན་ཕུགས་ཆེན་པོའི་འཚང་རྡིབ་པས་སེམས་དང་རྣམ་རྟོག་ཉིད་ལོག་པའི་ཀུན་རྫོབ་ཏུ་སོང་ནས་༼༢༠༦༽མིག་བསླད་པའི་ཟླ་གཉིས་མིག་གི་བསླད་པ་མེད་པ་ན་འགྲོ་འོང་གར་ཡང་མ་བྱས་པ་ལྟར། ཡང་དག་པའི་ཀུན་རྫོབ་གཉུག་མ་ཆོས་ཀྱི་སྐུ་ལས་ཆོས་གཞན་གང་དང་ཡང་མ་རྙེད་པས་གཉུག་མའི་སེམས་སུ་སྦྱོར་བར་མཛད་ལ། འདི་ལྟ་བུའི་ཁྲིད་ཚུལ་ལའང་ཐོས་བསམ་གྱི་ཤེས་རབ་ཀྱི་གོ་བ་དང༌། སྒོམ་པ་ཏིང་ངེ་འཛིན་གྱི་མྱོང་བ་དང༌།
བསགས་སྦྱང་ཕུལ་དུ་ཕྱིན་པའི་མཐུས་རྟོགས་པ་ཤེས་རབ་ཀྱི་ངོ་བོར་སྐྱེས་པ་ནི་མོས་པས་སྤྱོད་པའི་ས་ནས་བརྩམས་ཏེ། མཐར་དེ་ཁོ་ན་ཉིད་མངོན་དུ་བྱེད་པའི་འཕགས་ལམ་གྱི་བར་གོང་འཕེལ་དུ་འགྲོ་བྱར་ཡོད་པ་ཡིན་པ་ལ། ས་པཎ་ཆེན་པོ་ལ་སོགས་པ་ཁ་ཅིག ། ཚོགས་སྦྱོར་གྱི་སྐབས་ལ་སོགས་པར་འདི་ལྟའི་ཉམས་ལེན་བྱར་མེད་དེ། འདི་ལྟའི་ཉམས་ལེན་ཡིད་ལ་མི་བྱེད་པའི་ཉམས་ལེན་ཡིན་པས་མཉམ་བཞག་ཡིད་བྱེད་དང་བྲལ་བ་འཕགས་པ་མ་གཏོགས་པ་ལ་མི་སྲིད་པའི་ཕྱིར་སྙམ་ན། དེའང་མཐའ་གཅིག་ཏུ་མ་ངེས་ཏེ། འཇིག་རྟེན་པའི་སྦྱོར་ལམ་གྱི་ཡེ་ཤེས་ལྟ་བུ། དབུས་མཐའ་ལས། རྗེས་སུ་མཐུན་ལ་ཕྱིན་ཅི་ལོག ། ཅེས་འབྱུང་བས་ཆོས་ཉིད་ལ་ཡིད་བྱེད་དང་བྲལ་བའི་རྗེས་མཐུན་པའི་ཉམས་ལེན་བྱར་ཡོད་པར་གསུངས་པ་དང༌།
མངོན་པར་༼༢༠༧༽རྟོགས་པའི་རྒྱན་ལས། དམིགས་པ་མི་རྟག་ལ་སོགས་པ། ། བདེན་པའི་རྟེན་ཅན་དེ་ཡི་ནི། ། རྣམ་པ་མངོན་ཞེན་ལ་སོགས་འགོག ། ཅེས་མཚན་ཞེན་གྱི་ཡིད་བྱེད་འགོག་པའི་ཡིད་ལ་མི་བྱེད་པའི་ཉམས་ལེན་ཡོད་པར་བསྟན་ཅིང༌། ཁྱད་པར་ཡིད་ལ་མི་བྱེད་པ་དང་ཆ་མཐུན་པ་འཇིག་རྟེན་པའི་སྒོམ་པ་ལས་བྱུང་བ་ཞེས་འབྱུང་ཞིང༌། ཚོགས་ལམ་ནའང་གཙོ་ཆེར་ཐོས་བསམ་ལས་བྱུང༌། ཞེས་འཕགས་ལམ་གྱི་མཉམ་བཞག་ཡིད་ལ་མི་བྱེད་པ་དང་ཆེས་ཆེར་འདྲ་བ་སྟེ། སློབ་དཔོན་སེང་གེ་བཟང་པོས། བདེན་པ་བཞི་རྟོགས་པ་དང་རྗེས་སུ་མཐུན་པ་ངེས་པར་འབྱེད་པའི་ཆ་དང་མཐུན་པ་འཇིག་རྟེན་པའི་སྒོམ་པ་ལས་བྱུང་ཞེས་འབྱུང་ཞིང༌།
ཚོགས་ལམ་ནའང་གཙོ་ཆེར་ཐོས་བསམ་ལས་བྱུང་བའི་ཤེས་རབ་ཀྱི་ཡིད་བྱེད་མི་འགོག་པའང་མིན་ཏེ། ཚོགས་ལམ་གྱི་སྐབས་སུ་མན་ངག་གི་བསྟན་བཅོས་ལས། རྣམ་པར་མི་རྟོག་ཏིང་འཛིན་དང༌། ། ཆོས་རྣམས་རྣམ་པ་ཐམས་ཅད་དུ། ། ཤེས་པའི་ཤེས་རབ་ཕ་རོལ་ཕྱིན། ཅེས་སོགས་འབྱུང་བའི་ཕྱིར། ད་ནི་སྔོན་འགྲོ་ཉིད་བརྗོད་པར་བྱ་སྟེ། དེ་ཡང་ཏིང་ངེ་འཛིན་དང་ཤེས་རབ་རྣམ་པར་དག་པ་སྐྱེ་བ་ལ་དེ་མི་སྐྱེ་བའི་གེགས་མཆོད་སྦྱིན་ལ་སོགས་པའི་དགེ་བའི་རྩ་བ་མ་རྫོགས་པས་ལན་པ་ཡིན་པས། མཆོད་པའི་ཡུལ་དཔལ་ལྡན་བླ་མ་དམ་པ་རྫོགས་པའི་སངས་རྒྱས་ཐམས་ཅད་བདག་ཉིད་ཀྱིས། ༼༢༠༨༽འབྲལ་བ་མེད་པར་བསྟེན་ནས་བདོག་དགུ་ཅོག་གིས་མཆོད་ཅིང༌།
དེའི་འབྲས་བུ་མཁའ་མཉམ་སེམས་ཅན་གྱི་དོན་དུ་བདག་འཚང་རྒྱ་བར་བྱེད་པ་ལ་ཏིང་ངེ་འཛིན་དང་ཤེས་རབ་རྣམ་པར་དག་པ་རྒྱུད་ལ་སྐྱེ་བའི་གེགས་ཐམས་ཅད་དང་བྲལ་ཞིང་མཐུན་རྐྱེན་མཐའ་དག་ཚང་བར་འགྱུར་བས་དེ་ལྟར་ད་ལྟ་ཉིད་དུ་མྱུར་བར་བྱིན་གྱིས་བརླབ་ཏུ་གསོལ་ཞེས་གསོལ་བ་སྙིང་ཁོང་རུས་པའི་གཏིང་ནས་བཏབ་པའི་དགེ་རྩས་བདག་རྒྱུད་ལ་ཞི་ལྷག་གི་ཏིང་ངེ་འཛིན་རྩོལ་མེད་དུ་སྐྱེ་བ་རྟེན་འབྲེལ་གྱི་ཆོས་ཉིད་ཡིན་པས་འདི་ལྟར་བསྒོམ་པར་བྱའོ། ། དེ་ཡང་རང་གི་སྤྱི་བོའི་གཙུག་ཏུ་པདྨ་དཀར་དམར་ཉིས་རྩེགས་ཀྱི་སྟེང་དུ་ཉི་ཟླ་བརྩེགས་པའི་གདན་ལ་འཇའ་དང་འོད་ཀྱི་གུར་ནང་ན་ཕྱོགས་བཅུའི་སངས་རྒྱས་བྱང་སེམས་དཔའ་བོ་མཁའ་འགྲོ་དམ་ཅན་རྒྱ་མཚོ་ཉན་རང་འཕགས་པ་ལ་སོགས་དཀོན་མཆོག་གསུམ་འདུས་ཀྱི་ངོ་བོར་རྩ་བའི་བླ་མ་དེ་ཉིད་རྣམ་པ་བཀའ་བརྒྱུད་དྭགས་པོ་ལྷ་རྗེའི་སྐུར་ཝལ་གྱི་བསྒོམས་ནས། དེ་ལ་སྐྱེ་བ་འདི་ནས་སངས་རྒྱས་མ་ཐོབ་ཀྱི་བར་སྐྱབས་ཞུ་ཆེད་བདོག་དགུ་ཅོག་འབུལ་བ་ནི་མཁའ་མཉམ་གྱི་བདག་གཞན་ཐམས་ཅད་ཀྱི་ཕན་བདེའི་རྒྱུར་ཡོད་དགུ་བློས་བཟུང་ནས་འབུལ་བ་ནི། མཁའ་མཉམ་སེམས་ཅན་ཀུན་གྱི་ལུས་ལོངས་སྤྱོད། ། དགེ་རྩར་བཅས་པ་ཐམས་ཅད་དེང་༼༢༠༩༽འབུལ་བ། ། དེ་མཐུས་མཁའ་མཉམ་སེམས་ཅན་ཐམས་ཅད་ལ། ། ཏིང་འཛིན་ཤེས་རབ་རྩོལ་མེད་བསྐྱེད་པར་མཛོད། ། ཅེས་གསོལ་བ་བཏབ་ཅིང་ཁྱད་པར་མཁའ་མཉམ་གྱི་སེམས་ཅན་ཐམས་ཅད་བདག་ཉིད་ཀྱིས་སངས་རྒྱས་སྐུ་གསུམ་གྱི་སར་འཇོག་པ་ལ་བདག་ཉིད་དང་པོར་སངས་རྒྱས་སྐུ་གསུམ་གྱི་གོ་འཕང་ཐོབ་དགོས་པས། དེའི་ཕྱིར་བླ་མ་སྐུ་གསུམ་གྱི་ངོ་བོའི་སངས་རྒྱས་ལ་ཡིད་དུང་བའི་དད་པས་སྐྱབས་སུ་མཆི་ནས་དེའི་གོ་འཕང་གི་དངོས་གྲུབ་ད་ལྟ་ཉིད་དུ་རྩོལ་བར་ཞུ་བའི་གསོལ་བ་གདབ་པར་བྱ་སྟེ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ། །
སྐུ་གསུང་ཐུགས་ཀྱི་དངོས་གྲུབ་ཆེན་པོས་བྱིན་གྱིས་བརླབ་པར་མཛད་དུ་གསོལ། ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་ཀུན་ཁྱབ་ཆོས་ཀྱི་སྐུ་སོགས་རིགས་འདྲེ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་བདེ་ཆེན་ལོངས་སྤྱོད་རྫོགས་པའི༴ མ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བླ་མ་ཐུགས་རྗེ་སྤྲུལ་པའི་སྐུ་སོགས། ཞེས་གསོལ་བ་གྲངས་མེད་རྒྱུན་རིང་བ་དར་དྲག་ཏུ་བཏབ་པས་སྤྱི་བོའི་གཙུག་གི་དཀོན་མཆོག་གསུམ་གྱི་ངོ་བོ་དཔལ་ལྡན་བླ་མ་བཀའ་བརྒྱུད་དྭགས་པོ་ལྷ་རྗེ་དེ་ཉིད་ཀྱི་སྐུ་དེ་ཉིད་རང་གི་ལུས་ལ་ཞུགས། གསུང་དེ་ཉིད་ཀྱིས་རང་གི་ངག་ལ་ཞུགས། ༼༢༡༠༽ཐུགས་དེ་ཉིད། རང་གི་ཡིད་ལ་ཞུགས་པས་རང་གི་སྒོ་གསུམ་པོ་དཔལ་ལྡན་བླ་མ་དམ་པའི་ཆོས་དབྱིངས་ལྷུན་གྲུབ་ཕྱག་རྒྱ་ཆེན་པོ་དང་དབྱེར་མེད་དུ་སོང་བ་ལ་སེམས་མཉམ་པར་བཞག་སྟེ་མ་བཅོས་པའི་ངང་ཉིད་དུ་གློད་ནས་དེ་ལྟའི་དགེ་བ་རྫོགས་པའི་བྱང་ཆུབ་ཏུ་བསྔོའོ། ། དེ་ལྟར་རང་རྒྱུད་ཀྱི་དག་པ་གཉིས་ལྡན་གྱི་རྒྱུ་དུས་ཀྱི་བདེ་གཤེགས་སྙིང་པོ་ཉིད་ལམ་དུས་ཀྱི་དྲི་བྲལ་གྱི་བདེ་གཤེགས་སྙིང་པོར་འགྱུར་བ་ནི། དེ་ལ་གེགས་བྱེད་ཀྱི་སྒྲིབ་པ་བསལ་ཆེད་ལ་བསགས་སྦྱང་དེ་ལྟའི་ཐབས་སྟོན་མཁན་གྱི་བླ་མ་དང་ལྷག་པར་ཐུགས་རྗེས་རྗེས་སུ་འབྲེལ་བར་དཔོན་སློབ་ཏུ་འབྲེལ་བར་བཟུང་བ་ཉིད་ལ་བསངས་སྦྱང་གི་དགེ་བའི་རྩ་བའི་རྟེན་འབྲེལ་གྱི་མཐུའི་མོས་པ་དང་བརྩོན་འགྲུས་དང་ཤེས་རབ་ལམ་དུ་བྱེད་པ་ཁོ་ནས་ཡང་དག་པའི་ཏིང་ངེ་འཛིན་རྩོལ་མེད་དུ་སྐྱེ་ལ་དེ་ལྟར་སྐྱེས་པ་ན་སྔོན་བསྐལ་པ་དུ་མ་ནས་བརྩེ་བས་རྗེས་སུ་བཟུང་བའི་དཔལ་ལྡན་བླ་མས་སྐུ་གསུང་ཐུགས་ཀྱི་བརྡའ་ཐབས་ཅུང་ཟད་ཙམ་གྱིས་ཆོས་ཚུལ་ཟབ་མོའི་བརྡའ་སྤྲད་པ་ན་གནས་ལུགས་ཀྱི་དོན་ལ་ཐེ་ཚོམ་ཐམས་ཅད་ཆོད་ནས་ཡིན་ལུགས་ཀྱི་དོན་མངོན་སུམ་དུ་བྱས་ཏེ།
ཕྱོགས་བཅུའི་སངས་རྒྱས་ཐམས་ཅད་བྱོན་ནས་བཟློག་༼༢༡༡༽ཀྱང་བཟློག་ཏུ་མེད་པའི་ངེས་ཤེས་སྐྱེ་བ་འདི་རྟེན་འབྲེལ་གྱི་ཆོས་ཉིད་ཡིན་པས་བླ་མའི་དུས་ཐབས་བསྟེན་པ་དང་འཕྲོད་པ་ལས་མ་གཏོགས་སེམས་ཀྱི་གནས་ལུགས་སམ་ཡིན་ལུགས་དེ་ལྷན་ཅིག་སྐྱེས་པའི་ཡེ་ཤེས་མངོན་དུ་མི་བྱེད་དེ། དེས་ན་ལྷན་ཅིག་སྐྱེས་པའི་ཡེ་ཤེས་མངོན་དུ་གྱུར་པའི་བླ་མ་རྟོགས་ལྡན་བརྒྱུད་པ་བར་མ་ཆད་པར་བྱིན་གྱིས་བརླབ་པའི་གསུང་གིས་མངོན་སུམ་དུ་མཚོན་པ་དང༌། སློབ་མ་སྐལ་ལྡན་བསགས་རྒྱབ་ཅན་བླ་མ་ལ་ལུས་སྲོག་ལྟོས་པ་མེད་པར་གཏོང་བའི་དད་གུས་ཀྱི་བསགས་སྦྱངས་འཛོམ་ན་སྐད་ཅིག་ཏུ་བླ་མའི་བྱིན་བརླབས་ཞུགས་ནས་རྟོགས་པ་སྐྱེ་བར་ལུང་རིག་མན་ངག་ཉམས་མྱོང་གིས་གྲུབ་པའི་ཕྱིར་ཏེ། ཤྲཱི་ཧེ་བཛྲ་ལས། གཞན་ཀྱི་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། བླ་མའི་དུས་ཐབས་བསྟེན་པ་དང༌། ། བདག་གི་བསོད་ནམས་ལས་ཤེས་བྱ། ། ཞེས་དང༌། དཔལ་ལྡན་ཨ་ཏི་ཤས།
ཚད་མ་དང་ནི་བརྡ་སྤྲོད་རྣམ་པ་བདུན། ། མདོ་སྡེ་དང་ནི་འདུལ་བ་མངོན་པ་དང༌། ། གཞུང་དུ་བཀོད་པ་མ་ལུས་ཐམས་ཅད་ཀུན། ། མ་བྲིས་མ་བཀླགས་མ་ཉན་མ་ཐོས་ཞེས། ། དེ་ལ་གདུང་བ་མ་བསྐྱེད་བཞིན་བཟང་དག ། ཐམས་ཅད་ཡིད་ནི་༼༢༡༢༽འཁྲུལ་བར་བྱེད་པའི་རྒྱུ། ། བླ་མའི་མན་ངག་ཅེས་བྱ་བདུད་རྩིའི་རོ། ། གང་གིས་སེམས་མཉམ་འཇོག་པས་དེ་ཙམ་ཞིག ། ཡོངས་སུ་བཙལ་བྱ་གཞུང་མང་ཅི་ཞིག་དགོས། ། ཞེས་དང༌།
དཔལ་མགོན་ས་ར་ཧས། སྣ་ཚོགས་པ་ཡི་ཆོས་རྣམས་ཐམས་ཅད་དོན་གཅིག་པར། ། རྟོགས་པར་བྱེད་པ་བླ་མ་དམ་པ་ཉིད་ཡིན་ཏེ། ། ངང་པས་ཆུ་དང་མཚུངས་པའི་རྗེ་བཙུན་མཆོག་དེ་ནི། ། གུས་པའི་སེམས་ཀྱིས་གཙང་མས་སྤྱི་བོས་བླང་བར་བྱ། ། ཞེས་དང༌། དཔལ་ལྡན་ནག་པོ་རྡོ་རྗེས། བླ་མ་དག་ནི་མ་གཏོགས་པར། ། ཟེགས་མ་ཙམ་ཡང་འགྲུབ་མི་འགྱུར། ། མཐོ་རིས་ས་སྟེངས་ས་འོག་གི །
དོན་ཀུན་བླ་མ་ཉིད་ཀྱིས་འགྲུབ། ། མཚམས་མེད་ལྔ་ཡི་ལས་རྣམས་ནི། ། བྱས་པའི་མིས་ཀྱང་འགྲུབ་པར་འགྱུར། ། དེ་ལ་མ་གུས་བསྐལ་པ་ནི། ། གྲངས་མེད་སྐྱེ་བས་འགྲུབ་མི་འགྱུར། ། ཞེས་དང༌། རྗེ་བཙུན་སྒམ་པོ་པ་ཉིད་ཀྱི་ཞལ་ནས། ཁོ་བོས་བླ་མའི་མན་ངག་ཚིག་བཞི་པ་གཅིག་བསྒོམས་པས་ཡོངས་ཀྱི་དགེ་བའི་བཤེས་གཉེན་དུ་གྱུར་ཏེ། གཞན་དུ་ན། མཚན་གཅིག་འགོར་བའི་བོན་ཡོད་ཀྱང་གང་ལ་གང་གཏོང་ངོ་མ་ཤེས།
རྐུན་མ་ནགས་ཀྱི་རི་ལ་བཏགས་ཀྱང་རྗེས་ས་ལ་བཅད། ༼༢༡༣༽སྡེ་སྣོད་རིན་པོ་ཆེ་གསུམ་ཁ་ཏོན་དུ་ཤེས་ཀྱང་ཉིན་མོའི་མཚན་འགྲོས་བྱས། སྲིད་པའི་རྩེ་མོའི་སེམས་ཐོབ་ཀྱང་འཁོར་བ་ལ་སྔ་འདྲིས་གང་ཡང་འདའ་མི་ནུས། སྦྱངས་པའི་ཡོན་ཏན་བཅུ་གཉིས་ལ་གནས་ཀྱང་ཚུལ་ཁྲིམས་བརྟུལ་ཞུགས་མཆོག་ཏུ་འཛིན་པར་སོང་སྟེ། དེ་སྐད་དུ་རྣལ་འབྱོར་པ་ཆེན་པོའི་རྒྱུད་ལས་ཀྱང༌། བཅོམ་ལྡན་འདས་ཀྱིས། ཐུབ་པ་ཆེན་པོའི་ཆོས་རྣམས་ཀྱིས། ། ཕུང་པོ་བརྒྱད་ཁྲི་བཞི་སྟོང་ལ། ། གང་གིས་དེ་ཉིད་མི་ཤེས་པས། ། དེ་ཡི་ཐམས་ཅད་འབྲས་བུ་མེད། །
ཅེས་གསུངས་པ་ཡིན་ཏེ། ཞེས་བཀའ་བསྩལ་ཏོ། ། དེས་ན་རྗེ་སྒམ་པོ་པས། འོ་སྐོལ་གྱི་བཀའ་བརྒྱུད་འདིའི་ཕྱག་རྒྱ་ཆེན་པོ་འདི་ལ་སློབ་མ་སྐལ་ལྡན་གྱིས་བླ་མ་མཚན་ལྡན་ལ་དང་པོར་མོས་གུས་ཚད་དུ་སྐྱོལ་བ་ནཱ་རོས་ཏཻ་ལོ་བསྟེན་པ་དང༌། མར་པས་ནཱ་རོ་པ་བསྟེན་པ་དང༌། མི་ལས་མར་པ་བསྟེན་པ་དང༌། འབྲོམ་གྱིས་ཇོ་བོ་རྗེ་བསྟེན་པ་ལྟར་བསྟེན་པ་དེ་ལ་མོས་པ་ལམ་བྱེད་བྱ་བ་ཡིན། དེ་ལྟར་མོས་པ་ལམ་དུ་སོང་བའི་མཐུས་བླ་མའི་བྱིན་བརླབས་འཇུག་ཏུ་རུང་བའི་བློ་སྐྱེ་ཞིང་དེ་ལྟར་སྐྱེ་བ་ལ་ཞི་ལྷག་གི་ཏིང་ངེ་འཛིན་རྩོལ་མེད་དུ་སྐྱེ་བ་དེ་བྱིན་བརླབས་ལམ་བྱེད་ཡིན། བྱིན་བརླབས་ལམ་༼༢༡༤༽དུ་སོང་བའི་མཐུས་ཆོས་ཐམས་ཅད་ཀྱི་ཇི་ལྟ་བ་དང་ཇི་སྙེད་པའི་གནས་ཚུལ་མངོན་སུམ་དུ་མཐོང་བ་དེ་ལ་མངོན་སུམ་ལམ་བྱེད་ཡིན། ལམ་གྱིས་ཀྱང་དེ་ཕན་དུ་བྱ་བ་བྱེད་རྒྱུ་མེད་ཅེས་བཀའ་བསྩལ་པ་ཉིད་ཆོས་འདིའི་སྲོག་ཏུ་བཟུང་བར་བྱའོ། །
གཉིས་པ་དངོས་གཞི་ལ། ཞི་ལྷག་གི་རྣལ་འབྱོར་སྤྱིར་བཤད་པ་དང༌། ཞི་ལྷག་གི་རྣལ་འབྱོར་སོ་སོར་སྒྲུབ་པའོ། ། དང་པོ་ནི། འཕགས་པ་དགོངས་པ་ངེས་འགྲེལ་ལས། བྱམས་པ་ཉན་ཐོས་ཀྱིའམ། དེ་བཞིན་གཤེགས་པ་རྣམས་ཀྱི་དགེ་བའི་ཆོས་འཇིག་རྟེན་པའམ་འཇིག་རྟེན་ལས་འདས་པ་ཐམས་ཅད་ཀྱང་ཞི་གནས་དང་ལྷག་མཐོང་གི་འབྲས་བུ་ཡིན་པར་རིག་པར་བྱའོ། ། ཞེས་འབྱུང་ལ། དེའང་ཞི་གནས་དང་ལྷག་མཐོང་གང་ཞེ་ན། དམིགས་པ་ལ་རྩེ་གཅིག་ཏུ་གནས་པའོ། །
ལྷག་མཐོང་གི་མཚན་ཉིད་ཞི་གནས་ལ་བརྟེན་ནས་ཡང་དག་པའི་དོན་རྣམ་པར་འབྱེད་པའོ། ། འཕགས་པ་དཀོན་མཆོག་སྤྲིན་ལས། ཞི་གནས་ནི་སེམས་རྩེ་གཅིག་པ་ཉིད་དོ། ། ལྷག་མཐོང་ནི་ཡང་དག་པར་སོ་སོར་རྟོག་པའོ། ། ཞེས་སོ། ། འོ་ན་ཞི་ལྷག་གི་བྱེད་ལས་གང་ཞེ་ན། ཞི་གནས་ཀྱི་རྣམ་གཡེང་བསལ་བས་མར་མེ་རླུང་མེད་པར་བཞག་པ་ལྟར་རྣམ་པར་རྟོག་པའི་རླུང་གིས་༼༢༡༥༽སེམས་གཡོ་བར་མི་འགྱུར་ཞིང་ལྷག་མཐོང་གི་ལྟ་བ་ངན་པ་ཐམས་ཅད་བསལ་བས་གཞན་གྱིས་བསྐྱོད་པར་མི་ནུས་ཏེ། ཟླ་བ་སྒྲོན་མེ་ལས། ཞི་གནས་སྟོབས་ཀྱིས་གཡོ་བ་མེད་པར་འགྱུར། ། ལྷག་མཐོང་གིས་ནི་རི་དང་འདྲ་བར་འགྱུར། །
ཞེས་སོ། ། གཞན་ཡང་ཞི་གནས་ཀྱི་ཉོན་མོངས་པ་མགོ་གནོན་པར་བྱེད་ལ། ལྷག་མཐོང་གིས་ཉོན་མོངས་པའི་བག་ཉལ་དྲུངས་འབྱིན་པར་བྱེད་དེ། དགོངས་འགྲེལ་ལས། བསམ་གཏན་གྱིས་ནི་ཉོན་མོངས་པ་རྣམས་རྣམ་པར་གནོན་ཏོ། ། ཤེས་རབ་ཀྱིས་བག་ཉལ་ལེགས་པར་ཉམས་པར་བྱེད་དོ། ། ཞེས་སོ། ། དེ་ལ་ལྷག་མཐོང་མེད་པའི་ཞི་གནས་ཙམ་གྱིས་རེ་ཤིག་ཉོན་མོངས་པ་མགོ་གནོན་པ་ཙམ་དུ་ཟད་ཀྱི་ས་བོན་སྤོང་མི་ནུས་ཏེ་བདག་འཛིན་དང་མི་འགལ་བའི་ཕྱིར། ཞི་གནས་དང་བྲལ་བའི་ལྷག་མཐོང་འབའ་ཞིག་ཀྱང་རླུང་ནང་གི་མར་མེ་ལྟར་མི་བརྟན་པས་སྒྲིབ་པའི་རྒྱུན་གཅོད་པར་མི་ནུས་སོ། ། ཏིང་ངེ་འཛིན་རྒྱལ་པོ་ལས།
ཏིང་འཛིན་དེ་ནི་སྒོམ་པར་བྱེད་མོད་ཀྱི། ། དེ་ནི་བདག་ཏུ་འདུས་ཤེས་འཇིག་མི་བྱེད། ། དེ་ནི་ཉོན་མོངས་ཕྱིར་ཤིང་རབ་འཁྲུགས་ཏེ། ། ལྷག་སྤྱོད་འདི་ནི་ཏིང་འཛིན་སྒོམ་པ་བཞིན། ། ཞེས་སོ། ། དེས་ན་གཉིས་ཀ་༼༢༡༦༽མཉམ་པར་སྒོམ་པར་བྱ་སྟེ། དེ་ཉིད་ལས། གལ་ཏེ་ཆོས་ལ་བདག་མེད་སོ་སོར་རྟོག ། སོ་སོར་དེ་བརྟགས་གལ་ཏེ་སྒོམ་པ་ནི། ། དེ་ནི་མྱ་ངན་འདས་ཐོབ་འབྲས་བུའི་རྒྱུ། །
རྒྱུ་གཞན་གང་ཡིན་དེས་ནི་ཞིར་མི་འགྱུར། ། ཞེས་པ་དང༌། སྤྲིངས་ཡིག་ལས། ཤེས་རབ་མེད་ལ་བསམ་གཏན་ཡོད་མིན་ཏེ། ། བསམ་གཏན་མེད་པར་ཡང་ནི་ཤེས་རབ་མེད། ། གང་ལ་དེ་གཉིས་ཡོད་པ་སྲིད་པ་ཡི། ། རྒྱ་མཚོ་གནག་རྗེས་ལྟ་བུར་འཚལ་བར་བགྱི། ། ཞེས་འབྱུང་ངོ༌། ། གཉིས་པ་ལ་ཞི་གནས་ཀྱི་རྣལ་འབྱོར་བསྒྲུབ་པ་དང༌། ལྷག་མཐོང་གི་རྣལ་འབྱོར་བསྒྲུབ་པའོ། །
དང་པོ་ལ། ཞི་གནས་སྒྲུབ་པའི་ཡན་ལག་དང༌། ཞི་གནས་དངོས་བསྒྲུབ་པའོ། ། དང་པོ་ནི། མཐུན་པའི་ཡུལ་ན་གནས་པ། ཚུལ་ཁྲིམས་རྣམ་པར་དག་པ། གཡེང་བའི་རྐྱེན་དང་བྲལ་བའོ། ། དང་པོ་ནི། རྒྱན་ལས། བློ་ལྡན་གང་དུ་སྒྲུབ་པའི་ཡུལ། །
ལེགས་པར་རྙེད་དང་གནས་བཟང་དང༌། ། ས་བཟང་བ་དང་གྲོགས་བཟང་དང༌། ། རྣལ་འབྱོར་བདེ་བའི་ཡོན་ཏན་ལྡན། ། ཞེས་གསུངས་པས། ཟས་གོས་ལ་སོགས་པ་འཚོ་བའི་ཡོ་བྱད་ཚེགས་ཆུང་ངུས་རྙེད་པ་དང༌། དགྲ་དང་ཆོམ་རྐུན་ལ་སོགས་པ་སྐྱེ་བོ་མི་སྲུན་པ་མེད་པ་དང༌། གྲང་བ་དང་ཚ་བ་ལ་སོགས་པའི་རྐྱེན་གྱིས་ནད་མི་འཇུག་༼༢༡༧༽པ་དང༌། ཚུལ་ཁྲིམས་དང་ལྟ་བ་མཐུན་པའི་གྲོགས་དང་བཅས་པ་དང༌། ཉིན་པར་སྐྱེ་བོའི་ཅ་ཅོ་དང༌། མཚན་མོ་སྒྲ་ཆུང་བ་སྟེ་ཡོན་ཏན་ལྔ་དང་ལྡན་པ་བསྟེན་པར་བྱའོ། །
གཉིས་པ་ནི། འཕགས་པ་དཀོན་རྩེགས་ལས། ཚུལ་ཁྲིམས་ལ་གནས་ཏིང་ངེ་འཛིན་ཐོབ་སྟེ། ། ཏིང་འཛིན་ཐོབ་ནས་ཤེས་རབ་སྒོམ་པར་བྱེད། ། ཅེས་དང༌། ཏིང་རྒྱལ་ལས། ཉོན་མོངས་མེད་པའི་ཏིང་ངེ་འཛིན་ཐོབ་སྟེ། ། དེ་ནི་ཚུལ་ཁྲིམས་རྣམ་དག་ཕན་ཡོན་ནོ། ། ཞེས་འབྱུང༌། ཟང་ཟིང་མེད་པའི་སེམས་ཀྱིས་ཉེས་སྤྱོད་སྡོམ།
དགེ་ཆོས་སྡུད། སེམས་ཅན་དོན་བྱེད་ཚུལ་ཁྲིམས་གསུམ་ཡང་དག་པར་བླངས་ཏེ་རང་བཞིན་དང་བཅས་པའི་ཁ་ན་མ་ཐོ་བ་དང་བཅས་པའི་བསླབ་པའི་གཞི་མི་འདྲལ་བ་དང༌། གལ་ཏེ་བག་མེད་པའི་ཉེས་པ་བྱུང་ན་ཡང་སྐྱེན་པ་སྐྱེན་པས་ཆོས་བཞིན་དུ་ཕྱིར་འཆོས་པར་བྱེད་པ་དང༌། ཉན་ཐོས་ཀྱི་སྡོམ་པ་ལ་ཕམ་པ་བཅོས་སུ་མི་རུང་བར་གསུངས་ཀྱང་ཐེག་པ་ཆེན་པོར་སྔར་བྱས་ཀྱི་སྡོམ་པ་དྲལ་བ་སོགས་ལ་འགྱོད་པས་ཕྱིས་མི་བྱ་བར་བསྡོམ་སེམས་བརྟན་པོས་སྡོམ་པ་ཉམས་པའི་སེམས་དེ་ངོ་བོ་ཉིད་མེད་པར་རྟོགས་པའི་ཤེས་རབ་སོགས་ཀྱི་དགེ་རྩས་ལྟུང་བའི་ཉེས་པ་ལས་ལྡང་ནུས་པ་ཡིན་ཏེ། ༼༢༡༨༽ཇི་སྐད་དུ། དྲང་པོར་འདུག་ལ་ཡང་དག་ལྟོས། ། འདི་ནི་འགྱོད་འཚངས་མཆོག་ཡིན་ནོ། ། ཞེས་དོན་དམ་པར་ངོ་བོ་ཉིད་མ་སྐྱེས་པའི་སྒོམ་བྱུང་གི་ཤེས་རབ་ལ་སྨོས་ཅི་དགོས། ཐོས་བསམ་གྱིས་ཤེས་རབ་འཁྲུལ་མེད་ཀྱི་ངེས་པས་ཟིན་པའི་དགེ་བས་སྡིག་པའི་ལས་རྒྱུ་དང་འབྲས་བུར་བཅས་པ་དག་པར་བྱེད་པའི་ནུས་པ་ཡོད་པས་ཟབ་མོ་སྟོང་པ་ཉིད་ཀྱི་སྟོང་ཚུལ་རྟོགས་པའི་ཤེས་རབ་འདི་ལ་གནད་མ་འཆུགས་པར་བྱ་བ་ཤིན་ཏུ་གཅེས་ཏེ། འདི་འཆུགས་ན་ཐབས་ཇི་ལྟར་བཟང་ཡང་ཤེས་རབ་དང་བྲལ་བས་ཕ་ཇི་ལྟར་བཟང་ཡང་མ་མེད་ན་བུ་སྐྱེ་བར་མི་ནུས་པ་ལྟ་བུའི་ཕྱིར།
བོད་གང་དག་མདོ་སྔགས་ཀྱི་དབུ་མའི་ངོ་བོ་ཉིད་མེད་པར་ལྟ་སྒོམ་དུ་བྱེད་པའི་ཤེར་ཕྱིན་གྱི་ཉམས་ལེན་ཡིན་པ་སྐད་དུ་བཅོས་པ་ཕལ་ཆེ་བ་ནི་བདུད་ཀྱི་ལས་སུ་མ་གྱུར་པ་ཡོད་སྲིད་ན་མ་གཏོགས་གཞན་དུ་ན་ཐག་ཆོད་ཀྱི་རྦད་ཁམ་དང་ཞིབ་ཆའི་ཚིག་ཀུན་ལ་ཡིད་བརྟན་དུ་མི་བྱའོ། ། གསུམ་པ་གཡེང་བའི་རྐྱེན་སྤང་བ་ལ། འདོད་པ་ཆུང་བར་བྱ་བ་ནི། ཁ་ཟས་དང་ཆོས་གོས་དང་མཁོ་བའི་ཡོ་བྱད་སོགས་ཧ་ཅང་བཟང་པོ་དང་མང་པོ་ལ་ལྷག་པར་ཆགས་ཤིང་དོན་དུ་གཉེར་བར་མི་བྱ་ཞིང༌། ༼༢༡༩༽ཆོག་ཤེས་པར་བྱ་བ་ནི། ཟས་གོས་ལ་སོགས་བཟང་པོ་དང་མང་པོ་རྙེད་ཀྱང་ཆགས་པ་མེད་ཅིང་ངན་ངོན་དང་ཉུང་ཟད་ཙམ་ལས་མ་རྙེད་ཀྱང་སེམས་མགུ་ཞིང་ཆོག་པར་འཛིན་པའོ། ། ཁྱད་པར་བྱ་བ་ངན་པ་སྤང་བར་བྱ་དགོས་ཏེ། མདོ་ལས། ཁྱེད་ལ་ཞིང་མེད་ཞིང་ལས་ཚོང་བྱ་མེད། ། གང་ལ་ནོར་ཕྱིར་འདི་དག་འབྱུང་བ་སྤྲོས། །
ཅེས་འབྱུང་བས་ཞིང་ལས་དང་ཉོ་ཚོང་དང་སྨན་བྱེད་པ་དང་སྐར་མ་རྩི་བ་དང་ལག་གི་བླ་བྱེད་པ་ལ་སོགས་པ་སྤང་ཞིང༌། ཁྱིམ་པ་དང་རབ་ཏུ་བྱུང་བ་དང་ཧ་ཅང་སྨོན་འདྲིན་བྱེད་ཅིང་ཕེབས་པར་སྨྲ་བ་ལ་སོགས་སྤངས་ཏེ། མདོར་ན་ཁྱིམ་པ་དང་འབྲེལ་བའི་བྱ་བ་ཐམས་ཅད་སྤང་བར་བྱ་དགོས་སོ། ། དེ་ལྟ་ན་ཁྱིམ་པ་ལ་འཚོ་བ་རག་ལུས་པས་ཁྱིམ་པའི་བྱ་བ་ཅི་སྟེ་སྤང་ནུས་སམ་སྙམ་ན། ལུས་འཚོ་ཙམ་གྱི་ཆེད་ཙམ་ལས་གཞན་ཁྱིམ་པ་ལ་ཚེ་འདིའི་རེ་རག་འབྲེལ་གཏན་གཅོད་དུ་བྱས་ཏེ། ཇི་སྐད་དུ། བུང་བས་མེ་ཏོག་སྦྲང་རྩི་བཞིན། ། ཆོས་ཀྱི་དོན་ཙམ་བླངས་ནས་ནི། ། ཀུན་ལ་སྔོན་ཆད་མ་མཐོང་བཞིན། ། འདྲིས་པ་མེད་པར་གནས་པར་བྱ། །
ཞེས་གསུངས་ཏེ། ཆེད་དུ་བརྗོད་པ་ལས། ཇི་ལྟར་བུང་བས་མེ་༼༢༢༠༽ཏོག་གི ། ཁ་དོག་དྲི་ལ་མི་གནོད་པར། ། ཁུ་བ་འཇིབས་ནས་འཕུར་བ་ལྟར། ། དེ་བཞིན་ཐུབ་པ་གྲོང་དུ་རྒྱུ། ། ཞེས་གསུངས་སོ། ། ཁྱད་པར་ཚེ་འདིའི་འདོད་ཡོན་གྱི་ཕུན་ཚོགས་ཀྱི་དཔལ་འབྱོར་ཐམས་ཅད་འདི་ཕྱིར་རང་གཞན་ལ་ཉེས་པ་ཆེན་པོ་བསྐྱེད་པས་དེ་དག་ལ་ཆགས་པ་ལྟ་ག་ལ་ཞིག་ཡ་ང་བར་ཆེས་ཆེར་ཡིད་ལ་བྱ་བ་སྟེ། སྤྱོད་འཇུག་ལས། འཇིག་རྟེན་འདི་དང་ཕ་རོལ་ཏུ། །
འདོད་པ་རྣམས་ནི་ཕུང་ཁྲོལ་བསྐྱེད། ། འདིར་ནི་བསད་དང་བཅིང་དང་གཅོད། ། ཕ་རོལ་ཏུ་ནི་དམྱལ་སོགས་སྒྲུབ། ། ཅེས་འབྱུང་ལ། ལྷག་པར་འཁོར་བ་པའི་དངོས་པོ་སྡུག་མི་སྡུག་ཅི་ཡིན་ཀྱང་རུང༌། མྱུར་དུ་སྐད་ཅིག་གིས་མི་རྟག་པས་བདག་དང་རིང་པོ་མི་ཐོགས་པར་འབྲལ་བའི་ཕྱིར། བདག་འགའ་ཞིག་ལ་ལྷག་པར་ཆགས་པའམ་སྡང་བར་ཅིའི་ཕྱིར་དུ་བྱེད་སྙམ་དུ་འདོད་པ་དང་གནོད་སེམས་ཀྱི་རྟོག་པ་སྤང་བར་བྱ་སྟེ། མི་རྟག་སུ་ཞིག་མི་རྟག་ལ། ། ཡང་དག་ཆགས་པར་བྱེད་པ་ཡོད། ། དེས་ནི་ཚེ་རབས་སྟོང་དག་ཏུ། །
སྡུག་པ་མཐོང་བར་ཡོང་མི་འགྱུར། ། ཞེས་སོ། ། མདོར་ན་ཚེ་འདིའི་བདེ་འབྱོར་ནམ་བཞག་གཏན་འདུན་གྱི་གོ་འཕང་མ་ཡིན་པས་ཚེ་འདིའི་རྙེད་མ་རྙེད་སོགས་འདོད་མི་འདོད་ཀྱི་རྟོག་པ་གཉིས་ཀས་བདག་ཉིད་ངན་༼༢༢༡༽སོང་དུ་ཁྲིད་པའི་བསླུ་བྲིད་ཡིན་པས་ཆོས་དེ་རི་དགས་ལ་ཁྱིས་བཟུང་བའི་རི་དགས་ལྟར་བྲེད་ཤ་ཐོན་པས་སྤང་བར་བྱ་བ་སྟེ། འཇིག་རྟེན་མཁྱེན་པ་རྙེད་དང་མ་རྙེད་དང༌། ། བདེ་དང་མི་བདེ་སྙན་དང་མི་སྙན་དང༌། ། བསྟོད་སྨད་ཅེས་བགྱི་འཇིག་རྟེན་ཆོས་བརྒྱད་པོ། ། བདག་གི་ཡིད་ཡུལ་མིན་པར་མགོ་སྙོམས་མཛོད། ། ཅེས་སོ། ། ཞི་ལྷག་གཉིས་ཀར་གྲུབ་པའི་ཡན་ལག་ནི། ཟས་ཀྱི་ཚོད་རིག་སྤྱོད་ལམ་རན། །
ཞེས་པས་མི་མཐུན་པའི་ཟས་སྤང་ཞིང་མཐུན་པའི་ཟས་ལ་ཚོད་རིག་པ་དང༌། ཧ་ཅང་དྲག་ཤུལ་གྱི་ལས་སྤངས་ཏེ་སྤྱོད་ལམ་རན་པར་བྱའོ། ། དེས་ན་དཔལ་མར་མེ་མཛད་ཡེ་ཤེས་ཀྱིས། ཏིང་འཛིན་ཡན་ལག་ཉམས་གྱུར་ཅིང༌། ། དེའི་མི་མཐུན་ཕྱོགས་གནས་ན། ། སྐྱེ་བ་བྱེ་བ་སྟོང་གིས་ཀྱང༌། ། ཏིང་འཛིན་རབ་ཏུ་འགྲུབ་མི་འགྱུར། ། ཞེས་སོ། ། གཉིས་པ་ཞི་གནས་དངོས་སྒྲུབ་པ་ལ། ཐེག་པ་དམན་མཆོག་གི་སྒྲུབ་ལུགས་སྤྱིར་བསྟན།
ཁྱད་པར་བརྒྱུད་པ་འདིའི་སྒྲུབ་ལུགས་བྱེ་བྲག་ཏུ་བཤད་པའོ། ། དང་པོ་ནི། ཞི་གནས་སྒྲུབ་པ་ལ། དམིགས་པའི་དངོས་པོ་དང༌། ཡིད་ལ་བྱེད་པའི་ཁྱད་པར་དང༌། དེ་ལ་སེམས་གནས་པའི་ཐབས་དང༌། སེམས་གནས་པའི་ཐབས་དང་འབྲས་བུའོ། ། དང་པོ་ལ། ཉོན་མོངས་པའི་སྤྱད་པ་རྣམ་པར་༼༢༢༢༽སྦྱོང་བའི་དམིགས་པ་དང༌། དད་པས་རྗེས་སུ་འབྲང་བའི་དམིགས་པ་དང༌།
ཆོས་ཀྱི་རྗེས་སུ་འབྲང་པའི་དམིགས་པའོ། ། དང་པོ་ནི། དཔུང་བཟང་ལས། འདོད་ཆགས་ཤས་ཆེ་མི་གཙང་ཤ་ཚིལ་སོགས། ། ལྤགས་པ་ཀེང་རུས་ལྟ་བས་རྣམ་པར་བཟློག ། བྱམས་དང་སྙིང་རྗེའི་ཆུས་གདབ་ཞེ་སྡང་ལ། ། གཏི་མུག་ལ་ནི་རྟེན་འབྲེལ་ལམ་གྱིས་སོ། ། ཞེས་འབྱུང་བས་ཉོན་མོངས་པ་ཤས་གང་ཆེའི་སྤྱོད་པ་མགོ་གནོན་དགོས་པས་འདོད་ཆགས་ཀྱི་གཉེན་པོར་མི་སྡུག་པ་སྒོམ་པར་བྱ་སྟེ། དེའང་འཇམ་པའི་སྟན་ལ་སྐྱིལ་མོ་ཀྲུང་བཅས་ཏེ། སྔོན་འགྲོ་སྐྱབས་སེམས་ཡན་ལག་བདུན་པ་བླ་མ་ལ་གསོལ་བ་གདབ་པ་རྣམས་བྱས་ཏེ།
དང་པོར་བདག་ཉིད་ཀྱི་ལུས་ཀྱི་ཆ་ཤས་ཞིག་ནས་ཤ་མྱགས་ཤིང་རུལ་ཟགས་ནས་རིམ་གྱིས་ལུས་ཐམས་ཅད་ཀེང་རུས་སུ་སོང་སོང་གི་བར་དུ་བལྟ་ཞིང༌། རྒྱ་མཚོའི་བར་གྱི་སེམས་ཅན་ཐམས་ཅད་ཀེང་རུས་ཙམ་དུ་གང་བར་དམིགས་ནས་མཐར་བདག་གི་ལུས་གཅིག་པུ་ཀེང་རུས་སུ་མོས་པའི་བར་དུ་སྡུད་ཅིང༌། དེ་ལྟའི་མོས་པ་འབྱོངས་པས་རང་ལུས་ཀྱི་ཡན་ལག་གི་དུམ་བུ་སོགས་ལ་ཕྱེད་ཙམ་དང་སུམ་ཆ་སུམ་གཉིས་ལ་ཀེང་རུས་ལ་སོགས་པར་ལྷག་པར་སེམས་བསྡུ་བ་ཁྱད་པར་དུ་བྱས་ལ། དེ་ལྟར་ཡིད་བྱེད་རྫོགས་པ་ན་ཆགས་སོགས་སྐྱེ་ཡི་དོགས་ན་སྨིན་དབུས་ཀྱི་ཐོད་པ་དཀར་འཚེར་ཙམ་༼༢༢༣༽གྱི་མི་སྡུག་པའི་དྲན་པ་རྒྱུན་ཆགས་སུ་བསྟེན་པར་བྱའོ། ། དེའང་འདོད་ཆགས་ནི་བཞི་སྟེ། ཁ་དོག་དང༌། དབྱིབས་དང་རེག་བྱ་དང་བསྙེན་བཀུར་ལ་ཆགས་པའོ། ། དེ་དག་གི་གཉེན་པོར་རྣམ་པར་བསྔོས་པ་དང༌། དམར་བ་དང་ཚིག་པར་ཡིད་ལ་བྱེད་པས་དང་པོ་སེལ་ཞིང༌། རྣམ་པར་གནགས་པ་དང་ཟོས་པ་དང་འཐོར་བ་ཡིད་ལ་བྱེད་པས་གཉིས་པ་སེལ་ལ།
རྣམ་པར་འབུས་བཤིགས་པ་དང་རུས་གོང་རྒྱུས་པས་སྦྲེལ་བར་ཡིད་ལ་བྱེད་པས་གསུམ་པ་སེལ་ཞིང༌། ཤི་བའི་རོ་གཡོ་བ་མེད་པར་ཡིད་ལ་བྱེད་པས་བཞི་པ་སེལ་བར་བྱེད་དོ། ། གཞན་ཡང་སྤྲིང་ཡིག་ལས། གཞན་གྱི་ཆུང་མ་མི་ལྟ་མཐོང་ན་ཡང༌། ། ན་ཚོད་མཐུན་པར་མ་དང་བུ་མོ་དང༌། ། སྲིང་མོའི་འདུ་ཤེས་བསྐྱེད་བགྱི་ཆགས་གྱུར་ན། ། མི་གཙང་ཉིད་དུའང་ཡང་དག་བསམ་པར་བགྱི། ། ཞེས་འཆད། འདི་ནི་ཐེག་དམན་གྱི་ཐེག་པ་ཁོ་ནར་མ་ཟད་རྒྱལ་ཡུམ་འབུམ་ལ་སོགས་ལས་ཀྱང་རྒྱ་ཆེར་བཀའ་བསྩལ་ཞིང༌། ཁྱད་པར་པོ་ཏོ་བས་གསང་སྔགས་ཀྱི་ལྷ་གང་དག་ཁྭ་གདོང་དང་ཁྱི་གདོང་དུ་སྒོམ་པའང་ལྷ་ལ་ཆགས་པ་སྐྱེ་ཡི་དོགས་ནས་མི་སྡུག་པ་སྒོམ་པ་ཡིན་གསུང་སྐད།
ཞེ་སྡང་གི་གཉེན་པོར་བྱམས་པ་དང་སྙིང་རྗེ་སྒོམ་པ་ལ། བསམ་སྦྱོར་བྱེད་པ་གསུམ་ལས་དང་པོ་ལ། བདག་༼༢༢༤༽གཞན་མཉམ་པ་དང་བརྗེ་བའོ། ། དང་པོ་ནི། ཇི་སྐད་དུ། བདག་དང་གཞན་དུ་མཉམ་པ་ནི། ། དང་པོ་ཉིད་དུ་འབད་དེ་བསྒོམ། ། བདེ་དང་སྡུག་བསྔལ་མཉམ་པས་ན། ། ཐམས་ཅད་བདག་བཞིན་བསྲུང་བ་བྱ། ། ཞེས་འབྱུང་བས།
ཇི་ལྟར་རང་གི་ལུས་ལ་ཐོག་མ་མེད་པའི་དུས་ནས་བདག་ཏུ་གཅེས་པར་བཟུང་བ་གོམས་པས་བདེ་བ་སྒྲུབ་པར་འདོད་ཅིང་སྡུག་བསྔལ་སྤོང་བར་འདོད་པ་སྒྲིམ་མི་དགོས་པར་འབྱུང་བ་ལྟར། ཐོག་མ་མེད་པའི་དུས་ནས་གཉེན་བཤེས་སུ་འབྲེལ་བར་གྱུར་པའི་ལུས་ཅན་ཐམས་ཅད་བདག་དང་མཚུངས་པར་གཅེས་པར་བཟུང་སྟེ་ཕན་པའི་དོན་ཐམས་ཅད་སྒྲུབ་པ་དང༌། གནོད་པའི་སྡུག་བསྔལ་ཐམས་ཅད་སྤང་བའི་བློ་བསྐྱེད་པར་བྱ་སྟེ། བདག་གིས་གཞན་གྱི་སྡུག་བསྔལ་བསལ། ། སྡུག་བསྔལ་ཡིན་ཕྱིར་བདག་སྡུག་བཞིན། ། བདག་གིས་གཞན་ལ་ཕན་པར་བྱ། ། སེམས་ཅན་ཡིན་ཕྱིར་བདག་ལུས་བཞིན། ། ཞེས་སོ། ། དེ་དག་གི་རྒྱུ་མཚན་ཡང་བདེ་བ་འདི་འདོད་པའི་དོན་ཡིན་པས་རང་གི་རྒྱུད་ལ་བསྒྲུབ་བྱ་ཡིན་པ་ལྟར་གཞན་གྱི་རྒྱུད་ལའང་བསྒྲུབ་པར་བྱ་བ་ཡིན་ལ། སྡུག་བསྔལ་མི་འདོད་པའི་དོན་ཡིན་པས་རང་གི་རྒྱུད་ལ་སྲུང་བར་བྱ་བ་ལྟར་གཞན་གྱི་རྒྱུད་ལའང་སྲུང་བར་བྱ་བ་ཡིན་ནོ། །
གང་ཚེ་བདག་དང་གཞན་གཉིས་ཀ ། བདེ་བ་འདོད་དུ་མཚུངས་པ་ལ། ། བདག་དང་ཁྱད་༼༢༢༥༽པར་ཅི་ཡོད་ན། ། གང་ཕྱིར་བདག་གཅིག་བདེ་བར་བརྩོན། ། གང་ཚེ་བདག་དང་གཞན་གཉིས་ཀ ། སྡུག་བསྔལ་མི་འདོད་མཚུངས་པ་ལ། ། བདག་དང་ཁྱད་པར་ཅི་ཡོད་ན། ། གང་ཕྱིར་གཞན་མིན་བདག་སྲུང་བྱེད། ། ཅེས་སོ། ། གལ་ཏེ་དེ་གཉིས་མི་མཚུངས་ཏེ་རང་གི་སྡུག་བསྔལ་གྱིས་རང་ལ་གནོད་པའི་ཕྱིར་བསྲུང་བྱ་ཡིན་ལ།
གཞན་གྱི་སྡུག་བསྔལ་གྱིས་རང་ལ་མི་གནོད་པའི་ཕྱིར་བསྲུང་བྱ་མ་ཡིན་ནོ་སྙམ་ན། དེ་ཡང་མི་རིགས་ཏེ། རང་གི་མ་འོངས་པ་ན་འབྱུང་བའི་སྡུག་བསྔལ་ཡང་རྒྱུ་བཟློག་པའི་སྒོ་ནས་ད་ལྟར་གྱི་ཕུང་པོ་མི་བསྲུང་བར་འགྱུར་བས་སོ། ། གལ་ཏེ་དེ་ལ་སྡུག་བསྔལ་བ། ། བདག་ལ་མ་གནོད་ཕྱིར་མི་སྲུང༌། ། མ་འོངས་པ་ཡི་སྡུག་བསྔལ་ཡང༌། ། གནོད་མི་བྱེད་ན་དེ་ཅི་སྲུང༌། ། ཞེས་སོ། ། དེ་མ་འོངས་པ་ན་རང་གིས་མྱོང་བས་སོ་སྙམ་ན་དེ་ཡང་མ་ཡིན་ཏེ། བདག་གིས་དེ་ནི་མྱོང་སྙམ་པའི། །
རྣམ་པར་རྟོག་པ་ལོག་པ་སྟེ། ། འདི་ལྟར་ཤི་བའང་གཞན་ཉིད་ལ། ། སྐྱེ་བ་ཡང་ནི་གཞན་ཉིད་ཡིན། ། ཅེས་སོ། ། གཞན་ཡང་སྡུག་བསྔལ་གང་གིས་མྱོང་བ་དེས་སྲུང་ལ་གཞན་གྱི་མ་ཡིན་ན་རང་གི་རྐང་པའི་སྡུག་བསྔལ་ཡང་ལག་པས་བསྲུང་བྱ་མ་ཡིན་པར་འགྱུར་ཏེ། གང་ཚེ་གང་གི་སྡུག་བསྔལ་གང༌། ། དེ་ནི་དེ་ཉིད་ཀྱིས་བསྲུང་ན། ། རྐང་པའི་སྡུག་བསྔལ་ལག་པས་མིན། ། ཅི་ཕྱིར་དེ་ནི་དེ་སྲུང་བྱ། ། ཞེས་སོ། །
རང་གི་མ་འོངས་པ་དང་རྐང་པ་ནི་རྒྱུད་གཅིག་དང་ཚོགས་པ་གཅིག་ཡིན་པས་དེ་དག་༼༢༢༦༽གི་སྡུག་བསྔལ་བསལ་བྱ་ཡིན་ནོ་སྙམ་ན། དེའང་མི་རིགས་ཏེ། དེ་དག་དོན་ལ་མེད་པའི་ཕྱིར། ། རྒྱུད་དང་ཚོགས་ཤེས་བྱ་བ་ནི། ། ཕྲེང་བ་དམག་ལ་སོགས་བཞིན་རྫུན། ། ཞེས་སོ། ། དེ་ལྟ་ནའང་སེམས་ཅན་མཐའ་ཡས་པའི་ཕྱིར་དེ་དག་གི་སྡུག་བསྔལ་བདག་གིས་བསྲུང་བར་མི་ནུས་སོ་སྙམ་ན་མ་ཡིན་ཏེ། ཇི་ལྟར་རང་གི་ལུས་ལ་ཡན་ལག་མང་པོ་ཡོད་ཀྱང་སྡུག་བསྔལ་ལས་བསྲུང་བྱའི་ལུས་གཅིག་ཏུ་འཛིན་པ་ལྟར། སེམས་ཅན་གྱི་དབྱེ་བ་མང་པོ་ཡོད་ཀྱང་སྡུག་བསྔལ་ལས་བསྲུང་བྱའི་སེམས་ཅན་དུ་བློས་ཕྱོགས་གཅིག་ཏུ་བཟུང་བས་མི་ནུས་པ་མེད་དེ། ལག་པ་ལ་སོགས་དབྱེ་བ་རྣམ་མང་ཡང༌། །
ཡོངས་སུ་བསྲུང་བྱའི་ལུས་སུ་གཅིག་པ་ལྟར། ། དེ་བཞིན་འགྲོ་བ་ཐ་དད་སྡུག་བསྔལ་དག ། ཐ་དད་མེད་བདག་འདི་ཀུན་དེ་དང་འདྲ། ། ཞེས་སོ། ། གཉིས་པ་བརྗེ་བ་ནི། གང་ཞིག་བདག་དང་གཞན་རྣམས་ནི། ། མྱུར་དུ་བསྐྱབས་པར་འདོད་པ་དེས། ། བདག་དང་གཞན་དུ་བརྗེ་བྱ་ན། ། གསང་བའི་དམ་པ་སྤྱད་པར་བྱ། ། ཞེས་འབྱུང་བས།
གང་སྔོན་ཆད་འཁོར་བར་གནས་པ་ན་བདག་ལ་གཅེས་པར་བཟུང་ཞིང་གཞན་ལ་གཅེས་འཛིན་དོར་ནས་བདག་གིས་བདེ་བ་བསྒྲུབ་པའི་ཆེད་དུ་གཞན་ལ་གནོད་པ་བྱས་པ་ཡིན་ལ། དེ་ལས་བཟློག་སྟེ་བདག་ཉིད་ལ་གཅེས་པར་འཛིན་པ་དོར་ནས་གཞན་༼༢༢༧༽ལ་གཅེས་པར་བཟུང་ཞིང་གཞན་ལ་བདེ་བ་བསྐྱེད་པའི་ཆེད་དུ་བདག་ཉིད་ཀྱིས་གནོད་པའི་སྡུག་བསྔལ་ཉམས་སུ་བླང་བར་བྱའོ། ། བདག་ཉིད་སྐྱོན་བཅས་གཞན་དག་ལ། ། ཡོན་ཏན་རྒྱ་མཚོར་ཤེས་བྱས་ནས། ། བདག་འཛིན་ཡོངས་སུ་དོར་བ་དང༌། ། གཞན་བླང་བ་ནི་སྒོམ་པར་བྱ། ། ཞེས་པ་དང༌། མདོར་ན་བདག་གི་དོན་གྱི་ཕྱིར། ། ཁྱོད་ཀྱི་གཞན་ལ་གནོད་བྱས་གང༌། ། གནོད་དེ་སེམས་ཅན་དོན་གྱི་ཕྱིར། །
བདག་ཉིད་ལ་ནི་འབབ་པར་གྱིས། ། ཅེས་སོ། ། གལ་ཏེ་གཞན་ལ་བདག་འཛིན་དང་གཅེས་འཛིན་འཇུག་པར་མི་འགྱུར་རོ་སྙམ་ན། མ་གོམས་ན་མི་འཇུག་མོད་ཀྱི་གོམས་ན་འཇུག་པར་འགྱུར་ཏེ། བདག་གི་ལུས་བཞིན་ནོ། ། ཇི་ལྟར་བདག་མེད་ལུས་འདི་ལ། ། གོམས་པས་བདག་གི་བློ་འབྱུང་བས། ། དེ་བཞིན་སེམས་ཅན་གཞན་ལ་ཡང༌། ། གོམས་པས་བདག་བློ་ཅི་མི་སྐྱེ། ། ཞེས་སོ། །
བདག་དང་གཞན་ལ་གཅེས་པར་བཟུང་བའི་སྐྱོན་དང་ཡོན་ཏན་བསམས་ནས་གོམས་པ་བསྐྱེད་པར་བྱ་སྟེ། གལ་ཏེ་བྱིན་ན་ཅི་སྤྱད་ཅེས། ། བདག་དོན་སེམས་པ་འདྲེ་ཡི་ཚུལ། ། གལ་ཏེ་སྤྱད་ན་ཅི་སྦྱིན་ཞེས། ། གཞན་དོན་སེམས་པ་ལྷ་ཡི་ཆོས། ། ཅེས་པ་ནས། འཇིག་རྟེན་བདེ་བ་ཇི་སྙེད་པ། ། དེ་ཀུན་༼༢༢༨༽གཞན་བདེ་འདོད་ལས་བྱུང༌། ། འཇིག་རྟེན་སྡུག་བསྔལ་ཇི་སྙེད་པ། ། དེ་ཀུན་རང་བདེ་འདོད་ལས་བྱུང༌། །
མང་དུ་བཤད་ལྟ་ཅི་ཞིག་དགོས། ། བྱིས་པས་རང་གི་དོན་བྱེད་དང༌། ། ཐུབ་པས་གཞན་གྱི་དོན་མཛད་པ། ། འདི་གཉིས་ཀྱི་ནི་ཁྱད་པར་ལྟོས། ། བདག་བདེ་གཞན་གྱི་སྡུག་བསྔལ་དག ། ཡང་དག་བརྗེ་བར་མ་བྱས་ན། ། སངས་རྒྱས་ཉིད་དུ་མི་འགྲུབ་ཅིང༌། ། འཁོར་བ་ན་ཡང་བདེ་བ་མེད། ། ཅེས་གསུངས་པའི་ཚུལ་གྱིས་སོ། ། གོམས་པར་བྱས་ན་གཞན་ལའང་བདག་འཛིན་འཇུག་མོད་ཀྱི།
སེམས་ཅན་ལ་མི་འདོད་པ་བྱུང་བ་ན་བདག་གི་རྒྱུད་ལ་སྡུག་བསྔལ་མང་དུ་འཕེལ་བར་འགྱུར་བས་གོམས་པར་བྱེད་པ་མི་རིགས་སོ་སྙམ་ན། མ་ཡིན་ཏེ། འགྲོ་བའི་སྡུག་བསྔལ་སྤྱི་ལ་བསམས་ན་སྙིང་རྗེའི་སྡུག་བསྔལ་མང་བ་མ་ཡིན་ལ་སྡུག་བསྔལ་ཅུང་ཟད་བྱུང་ན་ཡང་བདག་གཞན་གྱི་སྡུག་བསྔལ་མང་པོ་ཟད་པར་བྱེད་པས་དང་དུ་བླང་བར་བྱ་སྟེ་ནད་སེལ་བའི་དཔྱད་བཞིན་ནོ། ། སྙིང་རྗེའི་སྡུག་བསྔལ་མང་འགྱུར་བས། ། ཅི་ཕྱིར་ནན་གྱིས་བསྐྱེད་ཅེ་ན། ། འགྲོ་བའི་སྡུག་བསྔལ་བསམ་བྱས་ན། ། ཇི་ལྟར་སྙིང་རྗེའི་སྡུག་བསྔལ་མང༌། ། གལ་ཏེ་སྡུག་བསྔལ་གཅིག་གིས་ནི། ། སྡུག་བསྔལ་མང་པོ་མེད་འགྱུར་ན། ། བརྩེ་དང་ལྡན་པའི་སྡུག་བསྔལ་དེ། །
བདག་༼༢༢༩༽དང་གཞན་ལ་བསྐྱེད་བྱ་ཉིད། ། དེས་ན་མེ་ཏོག་ཟླ་མཛེས་ཀྱིས། ། རྒྱལ་པོའི་གནོད་པ་ཤེས་ཀྱང་ནི། ། བདག་གི་སྡུག་བསྔལ་མ་བསལ་སྟེ། ། མང་པོའི་སྡུག་བསྔལ་ཟད་འགྱུར་ཕྱིར། ། ཞེས་སོ། ། རྒྱུད་གོམས་པར་གྱུར་པ་ལ་སྡུག་བསྔལ་མེད་དེ། གཞན་དོན་གྲུབ་པའི་བདེ་བས་ཟིལ་གྱིས་མནན་པའི་ཕྱིར། རྒྱན་ལས། སྙིང་རྗེ་ཆེན་པོ་ཡོན་ཏན་འབྱུང་གནས་ཀྱི། །
སེམས་ཅན་རྣམས་ལ་སྙིང་རྗེས་སུ་མི་བྱེད། ། འདི་ལྟར་དེ་དག་ལ་ནི་སྡུག་བསྔལ་ཡང༌། ། བརྩེ་བསྐྱེད་བདེ་བ་གཞན་དུ་མེད་པ་འབྱུང༌། ། ཞེས་སོ། ། དེས་ན་གཞན་བདེ་བའི་ཕྱིར་བདག་སྡུག་བསྔལ་བར་གྱུར་ཅིག་སྙམ་དུ་སྨོན་ལམ་གྱིས་ཀྱང་སེམས་སྦྱང་བར་བྱས་ཏེ། རིན་ཆེན་ཕྲེང་བ་ལས། སེམས་ཅན་རྣམས་ལ་སྲོག་འཕངས་བཞིན། ། བདག་ལ་དེ་དག་ཆེས་འཕངས་ཤོག ། བདག་ལ་དེ་དག་སྡིག་སྨིན་ཅིང༌། ། བདག་དགེ་མ་ལུས་དེར་སྨིན་ཤོག །
མདོར་ན་སྤྱོད་འཇུག་ལས། དེ་ལྟར་བདག་གནོད་ཞི་བ་དང༌། ། གཞན་གྱི་སྡུག་བསྔལ་ཞི་བྱའི་ཕྱིར། ། བདག་ཉིད་གཞན་ལ་བཏང་བ་དང༌། ། གཞན་རྣམས་བདག་བཞིན་བཟུང་བར་བྱ། ། བདག་ནི་གཞན་གྱི་དབང་གྱུར་ཅེས། ། ཡིད་ཁྱོད་ངེས་པར་ཤེས་གྱིས་ལ། ། སེམས་ཅན་ཀུན་དོན་མ་གཏོགས་པར། ། ད་ནི་༼༢༣༠༽ཁྱོད་ཀྱིས་གཞན་མི་བསམ། ། ཅེས་པ་ལྟར་བསམས་པས་གནས་པར་བྱའོ། །
གཉིས་པ་སྦྱོར་བ་ནི། དེ་ལྟར་བསམ་པས་སྦྱངས་པ་ལྟར་སྦྱོར་བས་ཀྱང་སྒྲུབ་ཅིང་རང་གི་བདེ་བ་གཞན་ལ་བཏང་ཞིང་གཞན་གྱི་སྡུག་བསྔལ་རང་གིས་ཉམས་སུ་བླང་བ་ལ་བསླབ་པར་བྱའོ། ། དེས་ན་སེམས་ཅན་གཙོར་བྱས་ཏེ། ། བདག་གི་ལུས་ལ་ཅི་མཐོང་བ། ། དེ་དང་དེ་ནི་ཕྲོགས་ནས་ཀྱང༌། ། གཞན་དག་ལ་ནི་ཕན་པར་སྤྱོད། ། ཅེས་པ་དང༌། བདག་ནི་བདེ་དང་བྲལ་གྱིས་ཏེ། ། གཞན་གྱི་སྡུག་བསྔལ་བདག་ལ་སྦྱོར། ། གང་ཚེ་འདི་ནི་ཅི་བྱེད་ཞེས། །
བདག་གི་སྐྱོན་ལ་བརྟག་པར་གྱིས། ། ཅེས་པ་ལྟར་བསླབ་པར་བྱའོ། ། གསུམ་པ་དེ་དག་གི་བྱེད་པ་ནི། དེ་ལྟར་གཞན་དོན་ལ་རྒྱུད་གོམས་པར་བྱས་ན་གཞན་གྱི་སྡུག་བསྔལ་ཞི་བར་བྱ་བའི་ཕྱིར་མནར་མེད་པའི་དམྱལ་བར་ཡང་སྤྲོ་བས་འཇུག་པར་འགྱུར་ལ། སེམས་ཅན་གྱི་དོན་གྲུབ་པའི་བདེ་བས་རང་ཉིད་ཐར་པ་ཐོབ་པའི་བདེ་བ་ཟིལ་གྱིས་གནོན་པར་འགྱུར་ཏེ། དེ་ལྟར་རྒྱུད་ནི་གོམས་གྱུར་ན། ། གཞན་གྱི་སྡུག་བསྔལ་ཞི་དགའ་བས། ། པདྨའི་མཚོར་ནི་ངང་པ་ལྟར། ། མནར་མེད་པར་ཡང་འཇུག་པར་འགྱུར། ། སེམས་ཅན་རྣམ་པར་གྲོལ་བ་ན། །
དགའ་བའི་རྒྱ་མཚོ་གང་ཡིན་པ། ། དེ་ཉིད་༼༢༣༡༽ཀྱིས་ནི་མཆོག་མིན་ནམ། ། ཐར་པ་འདོད་པས་ཅི་ཞིག་བྱ། ། དེས་གཞན་དོན་བྱས་ཀྱང་ང་རྒྱལ་དང་རློམ་སེམས་ཀྱང་མེད་ལ་གཞན་དོན་གྲུབ་པ་མ་གཏོགས་པ་རང་དོན་དུ་རྣམ་སྨིན་ལ་རེ་བའང་མི་འབྱུང་ངོ༌། ། དེ་ལྟས་གཞན་གྱི་དོན་བྱས་ཀྱང༌། ། རློམ་སེམས་དང་ནི་ངོ་མཚར་མེད། ། གཅིག་ཏུ་གཞན་དོན་ལ་དགའ་བས། ། རྣམ་སྨིན་འབྲས་བུ་རེ་བ་མེད། ། ཅེས་སོ། ། གཏི་མུག་གི་གཉེན་པོར་རྟེན་འབྲེལ་སྒོམ་པ་ནི།
བདག་ཏུ་རྨོངས་པའི་མ་རིག་པས་ཀུན་ནས་བསླངས་ནས་ཁམས་གསུམ་པོ་མངོན་པར་འགྲུབ་པའི་རྒྱུ། བསོད་ནམས་དང་བསོད་ནམས་མ་ཡིན་པ་དང་མི་གཡོ་བའི་ལས་མངོན་པར་འདུ་བྱེད་ཅིང༌། དེ་ལས་ཁམས་གསུམ་དུ་ཉིང་མཚམས་སྦྱོར་བའི་རྣམ་པར་ཤེས་པ་འབྱུང་བས་ན། མཐར་སྐྱེ་བ་ལ་རྒ་ཤི་དང་མྱ་ངན་དང་སྨྲེ་སྔགས་འདོན་པ་དང་སྡུག་བསྔལ་དང་ཡིད་མི་བདེ་བ་དང་སྡུག་བསྔལ་གྱི་ཕུང་པོ་འབའ་ཞིག་པའི་བར་དུ་འབྱུང་བ་ནི་ལུགས་སུ་འབྱུང་བ་སྟེ། དབུ་མ་རྩ་བ་ལས། མ་རིག་སྒྲིབ་པས་ཡང་སྲིད་ཕྱིར། ། འདུ་བྱེད་རྣམ་པ་གསུམ་པོ་དག ། མངོན་པར་འདུ་བྱེད་གང་ཡིན་པའི། ། ལས་དེ་དག་གིས་གྲོལ་བར་འགྲོ། ། ཞེས་པ་ནས།
རྒ་ཤི་དང་ནི་༼༢༣༢༽མྱ་ངན་དང༌། ། སྨྲེ་སྔགས་འདོན་བཅས་སྡུག་བསྔལ་དང༌། ། ཡིད་མི་བདེ་དང་འཁྲུག་པ་རྣམས། ། དེ་དག་སྐྱེ་ལས་རབ་ཏུ་འབྱུང༌། ། དེ་ལྟར་སྡུག་བསྔལ་ཕུང་པོ་ནི། ། འབའ་ཞིག་པ་ནི་འབྱུང་བར་འགྱུར། ། ཞེས་པའི་བར་དུ་གསུངས་སོ། ། དེ་དག་ཀྱང་བསྡུ་ན་གསུམ་ཡིན་ཏེ། ཉོན་མོངས་པ་དང་ལས་དང་སྡུག་བསྔལ་ལོ། ། དེ་ལ་མ་རིག་པ་དང་སྲེད་པ་དང་ལེན་པ་གསུམ་ནི་ཉོན་མོངས་པ་ཡིན་ལ་འདུ་བྱེད་དང་སྲིད་པ་གཉིས་ནི་ལས་ཡིན་ཞིང་རྣམ་པར་ཤེས་པ་ལ་སོགས་གཞན་བདུན་ནི་སྡུག་བསྔལ་གྱིས་བསྡུས་པའོ། །
རྟེན་འབྲེལ་གྱི་ཚིག་ལེའུར་བྱས་པ་ལས། ཡན་ལག་བྱེ་བྲག་བཅུ་གཉིས་གང༌། ། ཐུབ་པས་རྟེན་འབྱུང་གསུངས་དེ་དག ། ཉོན་མོངས་ལས་དང་སྡུག་བསྔལ་དང༌། ། གསུམ་པོ་དག་ཏུ་ཟད་པར་འདུས། ། དང་པོ་བརྒྱད་དང་དགུ་ཉོན་མོངས། ། གཉིས་དང་བཅུ་པ་ལས་ཡིན་ཏེ། ། ལྷག་མ་བདུན་ཡང་སྡུག་བསྔལ་ཡིན། ། བཅུ་གཉིས་ཆོས་ནི་གསུམ་དུ་འདུས། ། ཞེས་སོ། །
དེས་ན་འཁོར་བར་འཇུག་པའི་ཚུལ་ཡང་འདིར་སྲེད་ལེན་གྱི་གྲོགས་ཅན་མ་རིག་པས་སྲིད་པའི་ངོ་བོ་འདུ་བྱེད་ཀྱི་ལས་བསགས་པས་སྡུག་བསྔལ་བདུན་འབྱུང་ལ་དེར་ཡང་ཚོར་བ་ལ་སྲེད་ལེན་གྱི་མ་རིག་པས་འདུ་བྱེད་ཀྱི་ངོ་བོ་སྲིད་པའི་ལས་བསགས་པས་རྒ་ཤི་ལ་སོགས་པའི་སྡུག་བསྔལ་འབྱུང་བའི་ཕྱིར། འགྲོ་བ་དྲུག་ཏུ་༼༢༣༣༽ཟོ་ཆུན་གྱི་རྒྱུད་ལམ་མགལ་མེའི་འཁོར་ལོ་ལྟར་འཁོར་ཞིང་འཁོར་བར་འགྱུར་ཏེ། གསུམ་པོ་དག་ལས་གཉིས་འབྱུང་སྟེ། ། གཉིས་ལས་བདུན་འབྱུང་བདུན་ལས་ཀྱང༌། ། གསུམ་འབྱུང་སྲིད་པའི་འཁོར་ལོ་སྟེ། ། ཉིད་ནི་ཡང་དང་ཡང་དུ་འཁོར། ། ཞེས་སོ། ། དེ་ལྟར་འཁོར་བའི་རྩ་བ་དང་རྒྱའི་གཙོ་བོ་ནི་འདུ་བྱེད་ཡིན་ལ་དེའི་རྩ་བ་ཡང་མ་རིག་པ་ཡིན་ཏེ། མདོ་ལས། དགེ་སློང་དག་མ་རིག་པ་དང་རྗེས་སུ་འབྲེལ་བའི་སྐྱེས་བུ་གང་ཟག་འདི་ནི་བསོད་ནམས་མངོན་པར་འདུ་བྱ་བ་ཡང་འདུ་བྱེད་དེ།
བསོད་ནམས་མ་ཡིན་པ་མངོན་པར་འདུ་བྱ་བ་ཡང་མངོན་པར་འདུ་བྱེད་དོ། ། མི་གཡོ་མངོན་པར་འདུ་བྱ་བ་ཡང་མངོན་པར་འདུ་བྱེད་དོ། ། ཞེས་གསུངས་སོ། ། དེ་ལ་མཁས་པ་རྣམས་ཀྱིས་ཆོས་ཐམས་ཅད་བདག་མེད་པར་ཤེས་པས་མ་རིག་པ་མེད་པའི་ཕྱིར་ལས་མངོན་པར་འདུ་མི་བྱེད་དེ། རྩ་བ་ལས། འཁོར་བའི་རྩ་བ་འདུ་བྱེད་དེ། ། དེ་ཕྱིར་མཁས་རྣམས་འདུ་མི་བྱེད། ། དེ་ཕྱིར་མི་མཁས་བྱེད་པོ་ཡིན། ། མཁས་མིན་དེ་ཉིད་མཐོང་ཕྱིར་རོ། ། ཞེས་སོ། །
དེ་ལྟར་མ་རིག་འགགས་པས་འདུ་བྱེད་འགགས་ལ་མཐར་སྐྱེ་བ་འགགས་པས་རྒ་ཤི་དང་སྡུག་བསྔལ་གྱི་ཕུང་པོ་འབའ་ཞིག་༼༢༣༤༽པའི་བར་དུ་འགགས་པ་ནི་ལུགས་ལས་བཟློག་པ་སྟེ། མ་རིག་འགགས་པར་གྱུར་ན་ནི། ། འདུ་བྱེད་རྣམས་ཀུན་འབྱུང་མི་འགྱུར། ། མ་རིག་འགགས་པར་འགྱུར་བ་ནི། ། ཤེས་པས་དེ་ཉིད་སྒོམ་པས་སོ། ། དེ་དང་དེ་ནི་འགགས་གྱུར་པས། ། དེ་དང་དེ་ནི་མངོན་མི་འབྱུང༌། ། སྡུག་བསྔལ་ཕུང་པོ་འབའ་ཞིག་པ། ། དེ་ནི་དེ་ལྟར་ཡང་དག་འགག ། ཅེས་སོ། །
དེ་ལྟ་བུའི་རྟེན་འབྲེལ་བཅུ་གཉིས་ལ་ལུགས་དང་ལུགས་མ་ཡིན་པར་ཡིད་ལ་བྱེད་པ་ནི་གཏི་མུག་གི་གཉེན་པོ་ཡིན་ཏེ། སྤྲིང་ཡིག་ལས། རྟེན་ཅིང་འབྲེལ་པར་འབྱུང་འདི་རྒྱལ་བ་ཡི། །

གསུང་གི་མཛོད་ཀྱི་གཅེས་པ་ཟབ་མོ་སྟེ། ། གང་གིས་འདི་ནི་ཡང་དག་མཐོང་བ་དེས། ། སངས་རྒྱས་དེ་ཉིད་རིག་པ་རྣམས་མཆོག་མཐོང༌། ། ཞེས་པ་དང༌། བཞི་བརྒྱ་པ་ལས། རྟེན་ཅིང་འབྲེལ་བར་འབྱུང་བ་ཉིད། ། མཐོང་ན་གཏི་མུག་འབྱུང་མི་འགྱུར། ། དེ་ཕྱིར་འབད་པ་ཀུན་གྱིས་འདིར། ། གཏམ་དེ་ཁོ་ན་སྙད་པར་བྱ། ། ཞེས་སོ། ། རྣམ་པར་རྟོག་པའི་གཉེན་པོར་རླུང་གི་དམིགས་པ་ཡིད་ལ་བྱེད་པ་ནི།
མཛོད་ལས། དབུགས་རྔུབ་དབུགས་དབྱུང་དྲན་པ་ནི། ། བགྲངས་དང་རྗེས་འགྲོ་འཇོག་པ་དང༌། ། རྟོག་པ་དང་ནི་བསྒྱུར་བ་དང༌། ། ཡོངས་དག་རྣམ་པ་དྲུག་ཏུ་འདོད། ། ཅེས་རྒྱུ་དྲུག་དང་༼༢༣༥༽ལྡན་པས་ཡོངས་སུ་རྫོགས་པར་གསུངས་པ་ལས་དང་པོ་བགྲང་བ་ནི། དབུགས་ནང་དུ་རྔུབ་པ་དང་ཕྱིར་འབྱུང་བ་དག་ལ་སེམས་གཏད་ནས་རྩོལ་བ་དྲག་པོ་མ་ཡིན་པས། ལུས་དང་སེམས་རྣལ་དུ་བཞག་སྟེ། དྲན་པ་ཙམ་གྱིས་དབུགས་རྔུབ་པ་དང་འབྱུང་བ་ལ་གཅིག་ཏུ་བརྩིས་ཏེ་གཅིག་དང་གཉིས་ནས་བཅུའི་བར་དུ་བགྲང་བར་བྱེད་པའོ། ། དེ་ལ་ཧ་ཅང་མང་བ་དང་ཉུང་བ་ནི་མ་ཡིན་ཏེ།
སེམས་བསྡུས་ཤིང་ཞུམ་པ་དང་རྒོད་ཅིང་གཡེང་བར་འགྱུར་བའི་ཕྱིར་རོ། ། དེ་ཡང་གཅིག་ལས་གཉིས་སུ་བརྩིས་ནས་མ་ཚང་བ་དང༌། གཉིས་ལ་གཅིག་ཏུ་བརྩིས་ན་ལྷག་པ་དང༌། རྔུབ་པ་ལ་འབྱུང་བ་དང༌། འབྱུང་བ་ལ་འཇུག་པར་འཛིན་ན་འཆོལ་བའི་སྐྱོན་དུ་འགྱུར་རོ། ། དེ་ལས་གཞན་ནི་ཡང་དག་པར་བགྲང་བའོ། ། བར་སྐབས་སུ་སེམས་རྣམ་པར་གཡེང་ན་མགོ་ནས་བགྲང་བའོ། ། རྗེས་སུ་འགྲོ་བ་ནི་འདི་དག་ཇི་སྲིད་དུ་འབྱུང་ངམ་འཇུག ། ཅི་འདི་དག་ལུས་ཐམས་ཅད་ལ་ཁྱབ་པ་དག་གཅིག་གམ་འོན་ཏེ་ཕྱོགས་འགའ་ཞིག་ནས་རྒྱུ་བ་དག་ཡིན་ཞེས་ཧ་ཅང་རྩོལ་བ་དྲག་པོ་མ་ཡིན་པས་དབུགས་འཇུག་པ་དང་འབྱུང་བའི་རྗེས་སུ་འགྲོ་བའོ། ། དེ་ལ་འཇུག་པ་ན་ལྐོག་མ་དང་སྙིང་ག་དང་ལྟེ་བ་དང་རྐེད་པ་དང་བརླ་དང་བྱིན་༼༢༣༦༽པར་འཇུག་ཅིང་རིམ་གྱིས་རྐང་པ་གཉིས་ཀྱི་བར་དུ་རྗེས་སུ་འགྲོ་ལ།
འབྱུང་བ་ན་མཐོ་གང་དང་འདོམ་གང་གི་བར་དུ་འབྱུང་ངོ༌། ། འཇོག་པ་ནི་ནོར་བུའི་ཐག་པ་བཞིན་དུ་སྣའི་རྩེ་མོ་ནས་རྐང་པའི་མཐེ་བོང་གི་བར་དུ་གནས་པར་ལྟ་ཞིང༌། ཅི་འདི་དག་ཕན་འདོགས་པར་བྱེད་པ་ཞིག་གམ། ། གནོད་པར་བྱེད་པ་ཞིག ། གྲང་བའམ་དྲོ་བ་ཞིག་ཅེས་རྟོག་པའོ། ། ཉེ་བར་རྟོག་པ་ནི་འདི་དག་ནི་རླུང་འབའ་ཞིག་མ་ཡིན་གྱི་འབྱུང་བ་བཞི་དང་དེ་དག་རྒྱུར་བྱས་པའི་གཟུགས་དང༌། དེ་དག་ལ་བརྟེན་པའི་སེམས་དང་སེམས་ལས་བྱུང་བ་རྣམས་ཀྱང་ཡོད་དོ་ཞེས་ཕུང་པོ་ལྔ་ཉེ་བར་རྟོག་པའོ། ། བསྒྱུར་བ་ནི་རླུང་ལ་དམིགས་པའི་བློ་བསྒྱུར་ཏེ། བདག་མེད་པ་ལ་ནས་ཆོས་མཆོག་གི་བར་དུ་བློ་གོང་ནས་གོང་དུ་དགེ་བ་རྣམས་ལ་ཡང་དག་པར་སྦྱོར་བའོ། ། ཡོངས་སུ་དག་པ་ནི།
མཐོང་བའི་ལམ་ལ་སོགས་པ་ལ་འཇུག་པའོ། ། ཚུལ་འདི་ཡང་ཉན་ཐོས་ཀྱི་ཐེག་པ་ཁོ་ན་ལ་བསྟན་པ་མ་ཡིན་ཏེ། ཐེག་པ་ཆེན་པོ་ལའང་ཡིན་པའི་ཕྱིར་སའི་སྙིང་པོ་འཁོར་ལོ་བཅུ་པའི་མདོ་ལས། ཇི་ལྟར་དྲན་པའི་དབང་གིས་ཡང་དག་པ་ཇི་ལྟ་བ་བཞིན་དུ་དབུགས་ཕྱི་ནང་དུ་རྒྱུ་བ་ལ་རྟོག་ཅེ་ན། ཡང་དག་པ་ཇི་ལྟ་བ་བཞིན་དུ་བགྲང་བ་དང་༼༢༣༧༽རྗེས་སུ་འགྲོ་བ་དང་ཞི་གནས་དང་ལྷག་མཐོང་དང་འཇུག་པ་དང་ཡོངས་སུ་དག་པ་ལ་རྟོག་གོ ། ཞེས་བྱེད་ལས་དང་བཅས་ཏེ་རྒྱས་པར་གསུངས་ལ་རྣམ་པར་རྟོག་པའི་གཉེན་པོ་བྱེད་པ་ཁོ་ནར་མ་ཟད་ཀྱི་ཡོན་ཏན་མ་ལུས་པའི་རྟེན་བྱེད་པ་ཡིན་ཏེ། དེ་ཉིད་ལས། ཐར་པའི་གྲོང་ཁྱེར་གྱི་སྒོ་འབྱེད་པ་ནི་དབུགས་རྔུབ་པ་དང་འབྱུང་བས་དྲན་པ་ཡིན་ཏེ། ཞེས་གསུངས་སོ། ། དེ་བཞིན་དུ་ང་རྒྱལ་ཅན་ལ་ཁམས་ཀྱི་རབ་ཏུ་དབྱེ་བ་སྒོམ་པར་གསུངས་ཏེ།
མདོ་ལས། རྒྱལ་པོ་ཆེན་པོ་སྐྱེས་བུ་གང་ཟག་འདི་ནི་ཁམས་དྲུག་དང༌། རེག་པའི་སྐྱེ་མཆེད་དྲུག་དང་ཡིད་ཀྱི་ཉེ་བར་ལོངས་སྤྱོད་པ་བཅོ་བརྒྱད་དོ། ། ཞེས་གསུངས་པ་ལྟ་བུ་སྟེ། ཆོས་དུ་མར་ཤེས་ན་གཅིག་པུའི་བདག་མེད་པར་ཤེས་ཏེ་བདག་ལྟ་ལ་བརྟེན་ནས་སེམས་ཁེངས་པའི་ང་རྒྱལ་ལྡོག་པར་འགྱུར་རོ། ། གཉིས་པ་དད་པས་རྗེས་སུ་འབྲང་བའི་དམིགས་པ་ནི། ཆོས་རྣམས་ཀྱི་དོན་མདོར་བསྡུས་ནས་རྒྱ་ཆུང་ངུ་ལ་དམིགས་པ་སྟེ། དཀར་དམར་ལ་སོགས་པའི་ཐིག་ལེ་དང་ཨ་ཧཱུྃ་ལ་སོགས་པའི་ཡིག་འབྲུའམ། མདོའི་སྡེ་ལ་སོགས་གསུང་རབ་མཐའ་དག་ནི་དེ་བཞིན་ཉིད་ལ་གཞོལ་བ། དེ་བཞིན་ཉིད་ལ་འབབ་པ།
དེ་བཞིན་ཉིད་ལས་བབ་པའོ། ། ཞེས་བསྡུས་ཏེ་སེམས་ཉེ་བར་འཇོག་པ་དང༌། དེ་བཞིན་དུ་རྣམ་༼༢༣༨༽པ་ཅི་ཙམ་གྱིས་ཆོས་ཐམས་ཅད་བསྡུས་པར་གྱུར་པའི་ཕུང་པོ་ལ་སོགས་ལ་སེམས་འཇོག་པ་དང༌། ཡང་ན་ཇི་ལྟར་མཐོང་བ་དང་ཐོས་པ་ལ་སོགས་པའི་སངས་རྒྱས་ཀྱི་སྐུ་གཟུགས་མདུན་དུ་དམིགས་པའམ་རང་ཉིད་དེར་བསམ་པའང་རུང་སྟེ་དེ་ལ་སེམས་བཞག་པའོ། ། མདོ་ལས། གསེར་གྱི་ཁ་དོག་ལྟ་བུའི་སྐུ་ལུས་ཀྱི། ། འཇིག་རྟེན་མགོན་པོ་ཀུན་ཏུ་མཛེས་པ་སྟེ། ། དམིགས་པ་དེ་ལ་གང་གི་སེམས་འཇུག་པ། ། བྱང་ཆུབ་སེམས་དཔའ་དེ་མཉམ་བཞག་ཅེས་བྱ། ། ཞེས་གསུངས་པ་ལྟ་བུའོ། །
འདི་ནི་བློ་ཆུང་ངུ་རྣམས་ཀྱི་དམིགས་པ་ཡིན་ཅིང་འདི་དག་ལ་དམིགས་ནས་ཀྱང་ཞི་གནས་སྐྱེ་མོད་ཀྱི་ཞི་གནས་ཀྱི་ཡུལ་ལྷག་མཐོང་གིས་རྟོགས་པ་ན། ཆོས་ཀྱི་རྗེས་འབྲང་གི་དམིགས་པ་དང་ཁྱད་པར་མེད་པ་མ་ཡིན་ནོ། ། གསུམ་པ་ཆོས་ཀྱི་རྗེས་འབྲང་གི་དམིགས་པ་ནི། འཕགས་པ་དགོངས་འགྲེལ་ལས། བཅོམ་ལྡན་འདས་ཇི་ལྟར་ཞི་གནས་ཡོངས་སུ་འཚོལ་བར་བགྱིད་པ་དང་ལྷག་མཐོང་ལ་མཁས་པ་ལགས། བཀའ་སྩལ་པ། བྱམས་པ། ངས་ཆོས་གདགས་པར་རྣམ་པར་བཞག་པ་འདི་ལྟ་སྟེ། མདོ་སྡེ་དང་ཞེས་པ་ནས་གཏན་ལ་ཕབ་པར་བསྟན་པའི་སྡེ་གང་དག་བྱང་ཆུབ་སེམས་དཔའ་རྣམས་ལ་བཤད་པ་དེ་དག་བྱང་ཆུབ་སེམས་དཔས་ལེགས་པར་ཐོས། ལེགས་པར་བཟུང༌།
ཁ་ཐོན་དུ་བྱང་བར་བྱས། ཡིད་ཀྱིས་ལེགས་པར་བཏགས་༼༢༣༩༽མཐོང་བས་ཤིན་ཏུ་རྟོགས་པར་བྱས་ནས། དེ་གཅིག་པུ་དབེན་པར་འདུག་སྟེ། ནང་དུ་ཡང་དག་བཞག་ནས་དེ་ལྟར་ལེགས་པར་བསམས་པའི་ཆོས་དེ་དག་ཉིད་ཡིད་ལ་བྱེད་ཅིང་སེམས་གང་གིས་ཡིད་ལ་བྱེད་པའི་སེམས་དེ་ནང་དུ་རྒྱུན་ཆགས་སུ་ཡིད་ལ་བྱེད་པས་ཡིད་ལ་བྱེད་དོ། ། དེ་ལྟར་ཞུགས་ཤིང་དེ་ལ་ལན་མང་དུ་གནས་པ་དེ་ལ་ལུས་ཤིན་ཏུ་སྦྱངས་པ་གང་ཡིན་པ་དེ་ནི་ཞི་གནས་ཞེས་བྱའོ། ། དེ་ལྟར་ན་བྱང་ཆུབ་སེམས་དཔའ་ཞི་གནས་ཡོངས་སུ་འཚོལ་བར་བྱེད་པ་ཡིན་ནོ། ། ཞེས་གསུངས་ལ། འདིའི་དོན་ལ་སེམས་དྲུག་སྟེ། རྩ་བ་དང༌། རྗེས་སུ་དཔྱོད་པ་དང༌།
རྣམ་པར་དཔྱོད་པ་དང༌། ངེས་པར་འཛིན་པ་དང༌། སྡོམ་པ་དང༌། སྨོན་ལམ་གྱི་སེམས་སོ། ། དང་པོ་ནི། ཟབ་པ་དང་རྒྱ་ཆེན་པོ་སྟོན་པ་ཐེག་པ་ཆེན་པོའི་གསུང་རབ་མདོ་སྡེ་ས་བཅུ་པ་ལྟ་བུའི་མཚན་པ་ལ་དམིགས་ཏེ་འདི་ནི་ས་བཅུ་པའོ་སྙམ་དུ་ཡིད་ལ་བྱེད་པའོ། ། རྒྱན་ལས། དེ་ནས་དང་པོར་སྡོམ་བརྩོན་ཏེ། ། མདོ་ཡི་སྡེ་ལ་སོགས་པའི་ཆོས། ། མིང་གཉིས་དོན་ནི་རྣམ་འབྱེད་པ། །
མདོ་སོགས་མིང་ལ་སེམས་འཇོག་གོ ། ཞེས་སོ། ། གཉིས་པ་ནི། མིང་དེའི་མིང་ཅན་གསུང་རབ་དེའི་རབ་ཏུ་བྱེད་པ་དང་ཤློ་ཀ་ལ་སོགས་པའི་དབྱེ་བ་ལ་རྟོག་པའོ། ། དེ་ནས་དེ་ནི་རིམ་བཞིན་དུ། ། ༼༢༤༠༽ཚིག་རབ་འབྱེད་ལ་དཔྱོད་བྱེད་ཅིང༌། ། ཞེས་སོ། ། གསུམ་པ་ནི། གསུང་རབ་དེའི་བརྗོད་བྱ་དང་དོན་དང་བརྗོད་བྱེད་ཡི་གེ་ལ་དཔྱོད་པར་བྱེད་པའོ། ། དེ་ལ་དོན་ནི།
རྣམ་པ་བཞིས་དཔྱོད་དེ། བགྲང་བ་དང༌། འཇལ་བ་དང༌། རྟོག་པ་དང༌། སོ་སོར་རྟོག་པས་སོ། ། དེ་ལ་བགྲང་བ་ནི། གྲངས་འཛིན་པ་དེ་དཔེར་ན་གཟུགས་ནི་སྐྱེ་མཆེད་བཅུ་དང་གཅིག་གི་ཕྱོགས་གཅིག་གོ ། ཚོར་བ་ནི་དྲུག་གོ ། ཞེས་པའི་ཚུལ་གྱིས་སོ། ། འཇལ་བ་ནི་འགྲང་བའི་ཆོས་རྣམས་ལ་སྒྲོ་འདོགས་དང་སྐུར་འདེབས་མེད་པར་དོན་དང་མཚམས་པར་འཛིན་པའོ། །
རྟོག་པ་ནི་དོན་དང་འཇལ་བ་ཡང་ཕྱིན་ཅི་ལོག་གི་བློས་མ་ཡིན་གྱི་མི་བསླུ་བའི་ཚད་མས་རྟོག་པའོ། ། སོ་སོར་རྟོག་པ་ནི་བགྲངས་བ་དང་གཞལ་བ་དང་བརྟགས་པའི་དོན་ལ་ངེས་པའི་བློ་ཡིད་ཆེས་པར་བལྟ་བའོ། ། ཡི་གེ་དེ་ལ་མ་ཚོགས་ན་བརྗོད་བྱ་མི་སྟོན་པས་དོན་མེད་པ་དང་ཚོགས་ན་བརྗོད་བྱ་སྟོན་པས་དོན་དང་བཅས་པར་རྟོག་པའོ། ། སོ་སོའི་ནང་ན་ཚུལ་བཞིན་དུ། ། དེ་ཡི་དོན་ཡང་རྣམ་པར་དཔྱོད། ། ཅེས་སོ། ། བཞི་པ་ནི། རྗེས་སུ་དཔྱད་པ་དང་རྣམ་པར་དཔྱད་པའི་དོན་ལ་ཐེ་ཚོམ་མེད་པས་དེ་ཁོ་ན་ལྟར་ཡིན་ཞེས་ངེས་པར་འཛིན་པ་སྟེ། དོན་དེ་དག་ནི་ངེས་བཟུང་ནས། ། ཅེས་སོ། །
ལྔ་པ་ནི། ༼༢༤༡༽བརྗོད་བྱ་དང་རྗོད་བྱེད་དུ་བཅས་པ་དེ་ཐམས་ཅད་ནི་ས་བཅུ་པ་ཡིན་ནོ་ཞེས་ཐམས་ཅད་ཀྱང་རྩ་བའི་སེམས་ཁོ་ན་ལ་སྡུད་པར་བྱེད་པའོ། ། ཆོས་ལ་ཀུན་ནས་སྡོམ་པར་བྱེད། ། ཅེས་སོ། ། དྲུག་པ་ནི། ཆོས་དེ་ཡིད་ལ་བྱས་པས་མོས་སྤྱོད་དུ་ཏིང་ངེ་འཛིན་ཐོབ་པའི་ཆོས་མཆོག་ཆེན་པོར་དེ་རྫོགས་པའམ། འཇིག་རྟེན་ལས་འདས་པ་ན་ཉན་ཐོས་ཀྱི་འབྲས་བུ་བཞི་ཐོབ་པའམ། བྱང་ཆུབ་སེམས་དཔས་ས་རབ་ཏུ་དགའ་བ་ཐོབ་པ་དང་དྲི་མ་མེད་པ་ལ་སོགས་པར་ས་ཁྱད་པར་དུ་འགྲོ་བར་སྨོན་པ་ལ་སོགས་པ་འབྲས་བུ་གང་གི་དོན་དུ་གདམས་ངག་མནོས་པའི་འབྲས་བུ་དེ་ཐོབ་པར་སྨོན་པའོ། ། དེའི་དོན་ནི་ཐོབ་བྱའི་ཕྱིར། ། དེ་ནས་དེ་ནི་སྨོན་པར་བྱེད། །
ཅེས་སོ། ། དེས་ན་ཐར་པ་དང་ངེས་པར་འབྱེད་པའི་ལམ་དུ་འགྲོ་བའི་ཏིང་ངེ་འཛིན་གྱི་ཡིད་ལ་བྱེད་པའི་དམིགས་པ་ནི། རྒྱལ་བའི་ཆོས་ཚུལ་རྒྱ་མཚོ་ལས་བྱུང་བའི་བླང་དོར་གྱི་གནས་ཟབ་ཅིང་རྒྱ་ཆེ་བ་ཁོ་ན་ལ་དམིགས་པ་ནི་ཆེས་བསྔགས་པའི་འོས་པ་ཡིན་ཏེ། བོད་ཀྱི་མཁས་པ་ཆེན་པོ་བློ་གྲོས་མཚུངས་མེད་ཀྱིས་ཀྱང༌། ། བདེ་གཤེགས་ཀླུ་དབང་མཁྱེན་རྩེའི་དཔལ་ལས་འཁྲུངས། ། གཏིང་མཐའ་ཟབ་ཡངས་གསུང་རབ་རྒྱ་མཚོའི་དོན། ། ཇི་ལྟར་རྟོགས་ནས་ཚུལ་བཞིན་ཡིད་བྱེད་པ། ། སྐྱེས་ཆེན་བློ་མཆོག་མངའ་བའི་མཛད་༼༢༤༢༽པ་ཡིན། ། ཞེས་གསུངས་སོ། ། གཉིས་པ་ཡིད་ལ་བྱེད་པའི་ཁྱད་པར་ལ་ཡིད་ལ་བྱེད་པ་བཅུ་གཅིག་ལས།
ངོ་བོས་དབྱེ་ན་གསུམ་དང༌། ལམ་གྱི་དབྱེ་ན་གསུམ་དང༌། དམིགས་པས་དབྱེ་ན་གསུམ་དང༌། སྦྱོར་བས་དབྱེ་ན་གཉིས་སོ། ། དང་པོ་ནི། བསམ་གཏན་དང་པོའི་ཉེར་བསྡོགས་དང་དངོས་གཞི་རྟོག་པ་དང་བཅས་པའི་ཏིང་ངེ་འཛིན་ནི་ཡིད་ཀྱི་ཤེས་པ་དོན་སྤྱིའི་རྣམ་པ་ཅན་གྱི་ཆོས་རྣམས་ཀྱི་དོན་གྱི་ངོ་བོ་འཚོལ་བའི་རྩིང་བ་ལ་རྟོག་པ་དང་བྱེ་བྲག་ངེས་པས་ཁྱད་པར་ལ་དཔྱོད་པ་དང་ལྡན་པ་དང༌། དང་པོ་དངོས་གཞི་ཁྱད་པར་ཅན་རྟོག་པ་མེད་ལ་དཔྱོད་པ་ཙམ་དང་ལྡན་པ་དང༌། གཉིས་པ་དངོས་གཞི་ཡན་ཆད་རྟོག་པའང་མེད་ལ་དཔྱོད་པ་མེད་པའོ། ། ཡིད་ཀྱི་བརྗོད་པ་རྒྱུན་ཆགས་སུ། ། བཙལ་བྱ་སོ་སོར་བརྟག་པར་བྱ། །
ཡིད་ལ་བྱེད་པ་བརྗོད་པ་མེད། ། རོ་གཅིག་པས་ཀྱང་དཔྱད་པར་བྱ། ། ཞེས་སོ། ། ལམ་གྱི་སྒོ་ནས་དབྱེ་བ་ལ། མིང་ཙམ་ལ་སེམས་རྩེ་གཅིག་པར་འཇོག་པ་ཞི་གནས་འབའ་ཞིག་པའི་ལམ་དང་བརྗོད་བྱའི་དོན་ཤེས་རབ་ཀྱི་ངེས་པ་ལྷག་མཐོང་འབའ་ཞིག་ཡིན་པའི་ལམ་དང༌། མིང་ལ་སེམས་གནས་པ་དང་དོན་རྣམ་པར་འབྱེད་པ་གཉིས་ཀ་ཚང་བ་ཟུང་དུ་འབྲེལ་བའི་ལམ་མོ། ། ཆོས་ཀྱི་མིང་ནི་སྡོམ་པའང་འདི། ། ཞི་གནས་ལམ་དུ་ཤེས་པར་བྱ། ། ལྷག་མཐོང་ལམ་༼༢༤༣༽ནི་དེ་དོན་རྣམས། ། རྣམ་པར་དཔྱོད་པར་ཤེས་པར་བྱ། །
ཟུང་དུ་འབྲེལ་བའི་ལམ་ནི་དེ། ། སྡོམ་པ་ཡིན་པར་ཤེས་པར་བྱ། ། ཞེས་སོ། ། དམིགས་པའི་སྒོ་ནས་དབྱེ་བ་ལ་སེམས་བྱིང་བར་གྱུར་ན་སྣང་བ་ཡིད་ལ་བྱེད་པ་རབ་ཏུ་འཛིན་པའི་རྒྱུ་མཚན་ཡིད་ལ་བྱེད་པ་དང༌། རྒོད་ན་མི་རྟག་པ་རྗེས་སུ་དྲན་པ་ལ་སོགས་པས་རང་གི་སེམས་འདུལ་བ་ཞི་གནས་ཀྱི་རྒྱུ་མཚན་ཡིད་ལ་བྱེད་པ་དང༌། བྱིང་རྒོད་མཉམ་ན་རྩོལ་བ་གློད་པ་གཏང་སྙོམས་ཀྱི་རྒྱུ་མཚན་ཡིད་ལ་བྱེད་པ་དང༌། ཞུམ་པའི་སེམས་ནི་རབ་བཟུང་སྟེ། ། རྒོད་པ་ཡང་ནི་ཞི་བར་བྱ། ། དེ་ནས་དམིགས་པ་དེ་ལ་ནི། ། མཉམ་པར་གྱུར་ན་བཏང་སྙོམས་བཞག །
ཅེས་སོ། ། སྦྱོར་བའི་སྒོ་ནས་དབྱེ་བ་ལ། བར་མ་ཆད་པ་དང་ཤིན་ཏུ་གྲིམས་པར་འཇུག་པས་རྟག་པ་དང་གུས་པས་སྦྱོར་བ་སྟེ། དེ་ལ་རྟག་ཏུ་བྱ་བ་དང༌། ། གུས་པར་བཅས་ཏེ་སྦྱར་བར་བྱ། ། ཞེས་སོ། ། གསུམ་ཡོད་མ་སེམས་གནས་པའི་ཐབས་ནི། འདོད་པའི་སེམས་རྩེ་གཅིག་པ་ལ་བརྟེན་པའི་ཐབས་དགུ་ལས། དང་པོ་སེམས་མི་གནས་པ་གནས་པར་བྱེད་པའི་ཐབས་གསུམ་ལས། དང་པོར་དམིགས་པ་ལ་སེམས་རྩེ་གཅིག་ཏུ་གཏོད་པས་སེམས་འཇོག་པ་དང༌།
ཡུལ་གཞན་ལ་མི་འཆོར་བར་འཛིན་པའི་ཀུན་ཏུ་འཇོག་པ་དང༌། ༼༢༤༤༽ཤོར་ན་སླར་འདོན་པའི་ངེས་པར་འཇོག་པའོ། ། དམིགས་པ་ལ་ནི་སེམས་གཏད་ནས། ། དེའི་རྒྱུན་རྣམ་པར་གཡེང་མི་བྱ། ། རྣམ་གཡེང་མྱུར་དུ་རྟོགས་བྱས་ནས། ། དེ་ལ་སླར་ནི་བསླན་པར་བྱ། ། ཞེས་སོ། ། གནས་ལ་བརྟན་པར་བྱ་བའི་ཐབས་ནི་གསུམ་སྟེ། སེམས་གནས་པ་དེ་བརྟན་པར་བྱེད་པའི་ཉེ་བར་འཇོག་པ་དང༌། དུལ་བའི་ཡོན་ཏན་མཐོང་བས་བརྟན་པ་ནུས་མཐུ་ཅན་དུ་དུལ་བར་བྱེད་པ་དང༌།
རྣམ་གཡེང་གི་ཉེས་པ་མཐོང་བས་གཡེང་བའི་རྐྱེན་གྱིས་མི་འཕྲོག་པར་བྱེད་པའི་ཞི་བར་བྱེད་པའོ། ། བློ་ལྡན་གོང་ནས་གོང་དུ་ཡང༌། ། སེམས་ནི་ནང་དུ་བསྡུ་བར་བྱ། ། དེ་ནས་ཡོན་ཏན་མཐོང་བའི་ཕྱིར། ། ཏིང་ངེ་འཛིན་ལ་སེམས་གདུལ་ལོ། ། རྣམ་གཡེང་ཉེས་པ་མཐོང་བའི་ཕྱིར། ། དེ་ལ་མི་དགའ་ཞི་བར་བྱ། ། ཞེས་སོ། ། བརྟན་པའི་འབྲས་བུ་ལ་དབང་བསྒྱུར་བ་ལ་གསུམ་ཏེ། གཡེང་བའི་རྒྱུ་ཅན་གྱི་ཉོན་མོངས་པའི་ཞི་བའི་ཞི་བར་བྱེད་པ་དང་རྩོལ་བ་དང་བཅས་པས་རང་གིས་སེམས་ལ་དབང་ཐོབ་པའི་རྒྱུད་གཅིག་ཏུ་བྱེད་པ་དང༌།
འབད་རྩོལ་མེད་པར་རང་གི་སེམས་ལ་དབང་ཐོབ་པའི་མཉམ་པར་འཇོག་པའོ། ། བརྣབ་སེམས་ཡིད་མི་བདེ་ལ་སོགས། ། ལངས་པ་དེ་བཞིན་ཞི་བར་བྱ། ། དེ་ནས་སྡོམ་༼༢༤༥༽བརྩོན་ཅན་གྱིས་ནི། ། སེམས་ལ་མངོན་པར་འདུ་བྱེད་བཅས། ། རང་གི་ངང་གིས་འབྱུང་བ་འཐོབ། ། དེ་གོམས་པ་ལས་འདུ་མི་བྱེད། ། ཅེས་སོ། ། བཞི་པ་སེམས་གནས་པའི་འབྲས་བུ་ལ་གསུམ། ཚོགས་སྒྲུབ་པའི་རྟེན་བསམ་གཏན་གྱི་དངོས་གཞི་ཐོབ་པ།
དེ་ལ་བརྟེན་ནས་མངོན་ཤེས་ཀྱི་ཚོགས་སྒྲུབ་པ། དེ་ལས་རྣམ་གྲོལ་དང་ཆོས་སྐུའི་རྟགས་འབྱུང་བའོ། ། དང་པོ་ནི། དེ་ལྟར་སེམས་གནས་པའི་ཐབས་དགུས་སྒོམ་པས་མཚན་ཉིད་རབ་ཏུ་རིག་པ་དང༌། མོས་པ་དང༌། རབ་ཏུ་དབེན་པ་དང༌། དགའ་བ། སྡུད་པ་དང༌། དཔྱོད་པ་དང༌། སྦྱོར་བ་མཐའི་ཡིད་ལ་བྱེད་པ་སྟེ་ཡིད་ལ་བྱེད་པ་དྲུག་གོང་ནས་གོང་དུ་འཕེལ་བས་ས་འོག་མའི་སྒོམ་སྤང་གི་ཉོན་མོངས་པ་དགུ་རིམ་གྱིས་སྤངས་ནས་ལུས་ལྡང་བ་ཡང་བ་དང༌།
སེམས་དམིགས་པ་ལས་སུ་རུང་བའི་ཤིན་ཏུ་སྦྱངས་པ་དང་བཅས་པའི་བསམ་གཏན་བཞིའི་དངོས་གཞི་གང་ཡང་རུང་བ་ཐོབ་སྟེ། དེ་ནས་དེ་ཡི་ལུས་དང་སེམས། ། ཤིན་ཏུ་སྦྱངས་པ་ཆེ་ཐོབ་ནས། ། ཡིད་ལ་བྱེད་དང་བཅས་ཞེས་བྱ། ། དེ་ཡིས་དེ་ནི་འཕེལ་བྱས་ནས། ། འཕེལ་བ་རིང་དུ་འགྲོ་བ་ཡིས། ། དངོས་གཞིའི་གནས་པ་དེ་ཐོབ་བོ། ། ཞེས་སོ། ། གཉིས་པ་ཚོགས་སྒྲུབ་པའི་རྒྱུད། ཚོགས་སྒྲུབ་པ་དངོས།
ཚོགས་དེའི་བྱེད་༼༢༤༦༽པ་ལས། དང་པོ་ནི། བསམ་གཏན་གྱི་དངོས་གཞི་ལ་བརྟེན་ནས་རྫུ་འཕྲུལ་གྱི་རྐང་པ་སྒྲུབ་པར་བྱེད་པ་སྟེ། དེའི་བྱེད་ལས་ནི། ཏིང་འཛིན་ལ་གནས་ན་སེམས་ལས་སུ་རུང་བས་རྫུ་འཕྲུལ་ལ་སོགས་པའི་མངོན་པར་ཤེས་པས་རང་གཞན་གྱི་དོན་ཐམས་ཅད་སྒྲུབ་པའོ། ། བརྟན་པ་རྣམས་ཀྱི་རྫུ་འཕྲུལ་གྱིས། ། རྐང་པ་མཚན་ཉིད་མཆོག་ལྡན་བཞི། ། བདག་ཉིད་དང་ནི་གཞན་དག་གི ། དོན་ཀུན་འགྲུབ་པའི་ཕྱིར་སྐྱེ་བོ། ། ཞེས་དང༌།
དབུས་མཐའ་ལས། དེར་གནས་ལས་སུ་རུང་བ་ཉིད། ། དོན་རྣམས་ཐམས་ཅད་འབྱོར་བར་འགྱུར། ། ཞེས་སོ། ། རྫུ་འཕྲུལ་གྱི་རྐང་པ་རང་གི་ངོ་བོ་ནི། ཏིང་ངེ་འཛིན་གྱི་རྗེས་ཀྱི་དུས་ན་ཆོག་པར་འཛིན་པའི་གཉེན་པོར་འདུན་པ་དང༌། སྦྱོར་བའི་དུས་ན་ཐེ་ཚོམ་དང༌། ལེ་ལོའི་གཉེན་པོར་བརྩོན་འགྲུས་དང༌། དངོས་གཞིའི་དུས་ན་བྱིང་བ་དང༌། རྒོད་པའི་གཉེན་པོར་དཔྱོད་པ་དང༌།
སེམས་དཔའ་གྲོགས་སུ་འབྱུང་བས་དེ་དག་གི་སྟོབས་ཀྱི་སེམས་རྩེ་གཅིག་ཏུ་གནས་པ་ལ་འདུན་པའི་ཏིང་ངེ་འཛིན་སྤོང་བའི་ཡན་ལག་དང་ལྡན་པའི་རྫུ་འཕྲུལ་གྱི་རྐང་པ་ཞེས་བྱ་བ་ལ་སོགས་པའོ། ། རྫུ་འཕྲུལ་གྱི་རྐང་པ་དེ་ཉིད་ཀྱི་རྒྱུ་ནི། ཏིང་ངེ་འཛིན་གྱི་ཉེས་པ་ལྔ་སྤོང་བའི་དོན་དུ་འདུ་བྱེད་བརྒྱད་སྒོམ་པ་སྟེ། ཉེས་པ་ལྔ་སྤོང་འདུ་བྱེད་བརྒྱད། ། བསྟེན་པའི་རྒྱུ་ལས་བྱུང་བའོ། ། ཞེས་སོ། ། དེ་ལ་ཉེས་པ་ལྔ་ནི། ༼༢༤༧༽ཏིང་ངེ་འཛིན་ལ་སྤྲོ་བ་མེད་པའི་ལེ་ལོ་དང༌། དེའི་དམིགས་པ་བརྗེད་པ་དང༌། དམིགས་པ་ལ་སེམས་མི་གསལ་བར་བྱིང་བ་དང༌།
དམིགས་པ་ལས་གཞན་དུ་འཕྲོ་བ་དང་རྒོད་པ་སྟེ། དེ་གཉིས་ཉེས་པ་གཅིག་ཏུ་བཞག་པ་དང༌། ཉེས་པ་བྱུང་ཡང་གཉེན་པོ་ལ་རྩོལ་བ་དོར་བ་འདུ་མི་བྱེད་པ་དང༌། བྱིང་རྒོད་མེད་ཀྱང་གཉེན་པོ་ལ་རྩོལ་བ་མངོན་པར་འདུ་བྱེད་པའོ། ། ལེ་ལོ་དང་ནི་གདམས་ངག་དང༌། ། བརྗེད་དང་བྱིང་དང་རྒོད་པ་དང༌། ། འདུ་མི་བྱེད་དང་འདུ་བྱེད་དག ། འདི་དག་ཉེས་པ་ལྔར་འདོད་དོ། ། ཞེས་སོ། ། དེ་དག་གི་(Dགཉེན་པོ་འདུ་བྱེད་བརྒྱད་) ནི(Eཏིང་ངེ་འཛིན་གྱི་ཡོན་ཏན་ལ་ཡིད་ཆེས་པའི་དད་པ་དང༌།
དེ་དོན་དུ་གཉེར་བའི་འདུན་པ་དང༌། དེ་ལ་སྦྱོར་བའི་རྩོལ་བ་དང༌། དེ་ལས་ལུས་སེམས་ལས་སུ་རུང་བའི་ཤིན་ཏུ་སྦྱངས་པ་དང༌། དམིགས་པ་མ་བརྗེད་པའི་དྲན་པ་དང་བྱིང་རྒོད་རྟོགས་པའི་ཤེས་བཞིན་དང༌། བྱིང་ན་སྣང་བ་དང་ཏིང་ངེ་འཛིན་གྱི་ཡོན་ཏན་ཡིད་ལ་བྱེད་པ་ལ་སོགས་པ་རབ་ཏུ་འཛིན་པའི་རྒྱུ་མཚན་དང༌། རྒོད་ན་མི་སྡུག་པ་དང་མི་རྟག་པ་ལ་སོགས་པ་ཡིད་ལ་བྱེད་པ་ཞི་གནས་ཀྱི་རྒྱུ་མཚན་སྒོམ་པའི་སེམས་དང༌། གཉེན་པོ་ལ་རྩོལ་བ་དོར་བའི་བཏང་སྙོམས་)སོ། ། ཉེས་པ་རྣམས་གཉེན་པོས་སེལ་བའི་ཚུལ་ནི་ཏིང་ངེ་འཛིན་ཅེས་པ་དམིགས་པ་ལ་༼༢༤༨༽སེམས་རྩེ་གཅིག་ཏུ་བཏད་ནས་གུད་དུ་མི་འཆོར་བར་འཛིན་པ་ཡིན་ལ། དེ་ལ་སྦྱོར་བའི་དུས་ན་ལེ་ལོ་ཉེས་པ་ཡིན་པས་དེའི་གཉེན་པོར་དད་པ་དང་འདུན་པ་དང་རྩོལ་བ་དང་ཤིན་ཏུ་སྦྱངས་སྟེ། དེ་དག་ཀྱང་སྔ་མ་སྔ་མ་ལས་ཕྱི་མ་རྣམས་སྐྱེའོ། །
གནས་དང་དེ་ལ་གནས་པ་དང༌། རྒྱུ་དང་འབྲས་བུ་ཉིད་དུའོ། ། ཞེས་སོ། ། དམིགས་པ་ལ་སེམས་གཏོད་པའི་དུས་ན་དེ་བརྗེད་པ་ཉེས་པ་སྟེ་དེའི་གཉེན་པོ་དྲན་པའོ། ། མཉམ་པར་གཞག་པའི་དུས་ན་བྱིང་རྒོད་ཉེས་པ་སྟེ་དེའི་གཉེན་པོར་དེ་རྟོག་པའི་ཤེས་པ་བཞིན་ནོ། ། བྱིང་རྒོད་དང་བཅས་པ་ན་འདུ་མི་བྱེད་པ་ཉེས་པ་དེ་དེའི་གཉེན་པོ་འདུ་བྱེད་སེམས་པའོ། ། བྱིང་རྒོད་ཞི་བ་ན་འདུ་བྱེད་པ་ཉེས་པ་སྟེ་དེའི་གཉེན་པོ་བཏང་སྙོམས་སོ། ། དམིགས་པ་བརྗེད་པ་མྱུར་བ་དང༌། ། བྱིང་དང་རྒོད་པ་རྟོགས་པ་དང༌། ། དེ་སྤོང་མངོན་པར་འདུ་བྱེད་དང༌། །
ཞི་ཚོ་རྣལ་དུ་འཇོག་པའོ། ། ཞེས་སོ། ། གཉིས་པ་ཚོགས་སྒྲུབ་པ་དངོས་ནི། བསམ་གཏན་གྱི་དངོས་གཞི་ལ་བརྟེན་ནས་རྫུ་འཕྲུལ་ལ་སོགས་པའི་མངོན་ཤེས་ལྔ་འཐོབ་ཅིང་དེ་ལ་བརྟེན་ནས་སངས་རྒྱས་དཔག་ཏུ་མེད་པའི་དྲུང་དུ་བསོད་ནམས་ཀྱི་ཚོགས་བསག་པའི་ཕྱིར་མཆོད་པ་དང༌། ཡེ་ཤེས་ཀྱི་ཚོགས་ཀྱི་རྒྱུར་ཆོས་ཉན་པའི་དོན་དུ་ཕྱོགས་བཅུའི་སངས་རྒྱས་ཀྱི་ཞིང་དུ་འགྲོ་བར་བྱེད་དོ། ། ༼༢༤༩༽མངོན་ཤེས་དོན་དུ་གཉེར་བ་དེ། ། སྦྱངས་ནས་ལས་སུ་རུང་བའི་མཆོག ། བསམ་གཏན་ལ་ཐོབ་མངོན་པར་ཤེས། ། མངོན་པར་སྒྲུབ་པའི་སྒོ་ནས་དེ། ། སངས་རྒྱས་དཔག་ཏུ་མེད་པ་ལ། །
མཆོད་པའི་ཕྱིར་དང་ཉན་པའི་ཕྱིར། ། འཇིག་རྟེན་ཁམས་ནི་རྣམས་སུ་འགྲོ། ། ཞེས་སོ། ། གསུམ་པ་ཚོགས་ཀྱི་བྱེད་པ་ནི། སངས་རྒྱས་དཔག་ཏུ་མེད་པ་ལ་བསྐལ་པ་མང་པོར་ལུས་དང་སེམས་ཀྱིས་བསྙེན་བཀུར་བྱས་པས་ཏིང་ངེ་འཛིན་ཁྱད་པར་ཅན་ཐོབ་ནས་སེམས་ལས་སུ་རུང་བ་མཆོག་ཏུ་འགྱུར་རོ། ། འདིས་ནི་སངས་རྒྱས་དཔག་མེད་ལ། ། བསྐལ་པ་དུ་མར་བསྙེན་བཀུར་བྱས། ། དེ་ལ་བསྙེན་བཀུར་བྱས་པའི་ཕྱིར། ། སེམས་ནི་ལས་སུ་རུང་མཆོག་འགྱུར། ། ཞེས་སོ། །
གསུམ་པ་ལ་རྣམ་གྲོལ་དང་ཆོས་སྐུའི་རྟགས་གཉིས་ལས། དང་པོ་ནི། དེ་ལྟར་སེམས་ལས་སུ་རུང་བ་དེ་ལ་རྣམ་པར་དག་པ་བླ་ན་མེད་པ་ཐེག་པ་ཆེན་པོའི་མཐོང་བའི་ལམ་སྐྱེར་རུང་བས་དེའི་སྔར་ཕན་ཡོན་ཏན་ལྔ་འབྱུང་སྟེ། ལུས་ཀྱི་གནས་ངན་ལེན་དམན་པའི་སྤྱོད་པ་མ་བསྡམས་པས་སྤྲེའུ་ལྟར་འཆོང་བ་ལ་སོགས་པ་རྣམས་སྐད་ཅིག་རེ་རེ་ཞིང་མཛད་པ་དང༌། ཤིན་ཏུ་ལྡང་བ་ཡང་ཞིང་ཟོ་མདོག་བདེ་བས་ལུས་ཤིན་ཏུ་སྦྱངས་པས་གང་བ་དང༌། དམིགས་པ་ལ་ཇི་སྲིད་འདོད་ཀྱི་བར་༼༢༥༠༽དུ་གཏད་པར་བཟོད་པས་སེམས་སྦྱངས་པས་གང་བ་དང་གསུམ་ནི་ཞི་གནས་ཀྱི་ཕྱོགས་དང་མཐུན་པའི་ཕན་ཡོན་ནོ། ། བཀའ་རབ་འབྱམས་ལ་ཤེས་རབ་ཀྱི་སྣང་བ་རྒྱས་པས་ལུང་གི་ཆོས་ཀྱི་སྣང་བ་བར་མ་ཆད་པ་དང༌། ལུས་སྲིན་བུ་མི་འབྱུང་བ་ལ་སོགས་པ་རྣམ་པར་འགྱུར་བའི་དགེ་མཚན་ཆེད་དུ་མ་བརྟགས་པར་ཡང་མཐོང་བ་དང་གཉིས་ནི་ལྷག་མཐོང་གི་ཕྱོགས་དང་མཐུན་པའི་ཕན་ཡོན་ཡིན་ལ། དེ་དག་ནི་ས་དང་པོར་རྣམ་གྲོལ་གྱི་སྐུ་འཐོབ་པ་དང་བརྒྱད་པ་ལ་ཡོངས་སུ་རྫོགས་པར་འགྱུར་བའི་རྟགས་སོ། ། དེ་ནས་དེ་དག་སྔ་རོལ་དུ། །
ཕན་ཡོན་ལྔ་ནི་འཐོབ་འགྱུར་ཏེ། ། དེས་ན་རྣམ་པར་དག་པའི་སྣོད། ། བླ་ན་མེད་པ་ཉིད་འགྱུར་འདིའི། ། ལུས་ལ་གནས་ངན་ལེན་པ་ཀུན། ། སྐད་ཅིག་རེ་རེ་ལ་ཟད་འགྱུར། ། ལུས་དང་སེམས་ནི་ཀུན་ཏུ་ཡང༌། ། ཤིན་ཏུ་སྦྱངས་པས་གང་བར་འགྱུར། ། ཆོས་རྣམས་སྣང་བ་ཐམས་ཅད་དུ། ། ཡོངས་སུ་ཆད་པ་མེད་རྟོགས་འགྱུར། ། ཡང་དག་པ་ཡི་རྒྱུ་མཚན་ནི། །
མ་བརྟགས་པ་དག་རབ་ཏུ་མཐོང༌། ། ཞེས་སོ། ། གཉིས་པ་ནི་ས་བཅུ་པར་ནི་གཟུངས་དང་ཏིང་ངེ་འཛིན་ལ་སོགས་པའི་ཡོན་ཏན་གྱི་ལུས་རྫོགས་པས་ཆོས་སྐུ་རབ་ཏུ་རྫོགས་པ་ཞེས་བྱ་ལ། སངས་རྒྱས་ཀྱི་༼༢༥༡༽སར་མ་རིག་བག་ཆགས་ཀྱི་ས་དང༌། ཟག་མེད་ཀྱི་ལས་དང༌། ཡིད་ཀྱི་རང་བཞིན་གྱི་ལུས་དང༌། བསམ་གྱིས་མི་ཁྱབ་པར་བསྒྱུར་བའི་འཆི་འཕོ་བ་ལས་གྲོལ་བས་རྟག་པ་དང་བདེ་བ་དང་གཙང་བ་དང་བདག་དམ་པའི་ཕ་རོལ་ཏུ་ཕྱིན་པ་ཐོབ་པའི་ཕྱིར་ཆོས་སྐུ་རྣམ་པར་དག་པ་ཡིན་ལ། དེ་དག་ཐོབ་པའི་དོན་དུ་ཏིང་ངེ་འཛིན་ལ་བརྟེན་ནས་དེ་ཁོ་ན་ཉིད་ལ་གོམས་པར་བྱེད་པས་རྒྱུ་ཡོངས་སུ་འཛིན་པ་ནི་ཆོས་སྐུའི་རྟགས་སོ། ། དེ་བཞིན་ཆོས་སྐུ་རབ་རྫོགས་དང༌། ། རྣམ་པར་དག་པ་བྱ་བའི་ཕྱིར། །
བློ་དང་ལྡན་པ་རྣམ་ཀུན་ཏུ། ། རྟག་ཏུ་རྒྱུ་ཡོངས་འཛིན་པར་བྱེད། ། ཅེས་སོ། ། གཉིས་པ་ཁྱད་པར་བརྒྱུད་པ་འདིའི་སྒྲུབ་ལུགས་བྱེ་བྲག་ཏུ་བཤད་པ་ལ། ལུས་ཀྱི་བཞག་ཐབས་དང༌། སེམས་ཀྱི་བཞག་ཐབས་ཇི་ལྟར་བྱ་བའོ། ། དང་པོ་ནི། རྗེ་དུས་གསུམ་མཁྱེན་པའི་ཞལ་ནས། འབྱུང་བཞི་ལུས་ཀྱི་འདུག་ཚུལ་དེ། ། བདེ་དང་ཡངས་ཡང་ལྷོད་དང་གསུམ། །
ཞེས་འབྱུང་བས་ཞྭ་དམར་ཅོད་པན་འཛིན་པ་བཞི་པའི་གསུང་གིས། སྒྲིམ་དྲགས་པའི་སྐྱོན་དང་བྲལ་བས་བདེ་བ་དང༌། ལྷག་པར་སྐྱིལ་མོ་ཀྲུང་དོག་པའི་ཉེས་པ་མེད་པར་ཡངས་པ་དང༌། ལུས་དང་ངག་གི་གནད་གྲིམས་ལྷོད་བར་མར་༼༢༥༢༽འཇོག་པས་ལྷོད་པའོ། ། ཞེས་གསུངས་སོ། ། འཇམ་པའི་སྟན་ལ་ངར་སྣབས་བཤང་གཅི་སོགས་དོར་ནས་དབུགས་ཀྱི་རྔམ་རྩེགས་ཀྱི་དུབ་པ་བསལ་ཏེ་རྐང་པ་རྡོ་རྗེ་སྐྱིལ་མོ་ཀྲུང་དང་སྒལ་ཚིགས་དྲང་པོར་བསྲང༌། དཔུང་པའི་རྩ་བ་གྱེན་དུ་བཀྱེད་ནས་ལག་ཤེད་སྙོམས་པའི་མཉམ་གཞག་གི་ཕྱག་རྒྱ་སྐྱིལ་ཀྲུང་གི་འབབ་གཏན་ཁར་བཞག ། མགྲིན་པ་ཡིད་རྩམ་དགུག ། ལྕེ་མཆུ་རང་བབས་སུ་བཞག་ནས་ཟས་གོས་དྲང་དྲོ་བར་མའི་སྤྱོད་ལམ་གྱི་ངང་རན་པར་བྱས་ནས་ལྷུན་ཕབ་སྟེ་མཉམ་པར་གཞག་གོ ། གཉིས་པ་སེམས་ཀྱི་འཇོག་ཐབས་དཔལ་ས་ར་ཧ་ནས།
ཇོ་བོ་མཻ་ཏྲི་པ། ཏི་པུ་པ། རས་ཆུང་པ། རྗེ་དུས་གསུམ་མཁྱེན་པ་ནས་དཔལ་ལྡན་གངས་དཀར་བ་ཆེན་པོ་ནས་ཉེ་བར་བརྒྱུད་པའི་ཕྱག་རྒྱ་ཆེན་པོ་བསམ་གཏན་ཐུན་འཇོག་ལྟར་བརྗོད་པར་བྱ་སྟེ། དེ་ཡང་ལྟེ་བའི་ཐད་དུ་ཡིད་ཅུང་ཟད་བསྡུས་ནས་སེམས་ཉིད་གར་ཕྲད་དུ་བཞག་སྟེ། རྣམ་རྟོག་གི་དམིགས་ཡུལ་གཅིག་བརྗོད་དགོས་པའི་དྲན་པ་སྒྲིམ་དྲགས་ན་སེམས་གནས་སུ་མི་འདོད་པས། གློད་རབ་ལ་སྒོམ་རབ། གློད་འབྲིང་ལ་སྒོམ་འབྲིང༌། གློད་ཐ་ལ་སྒོམ་ཐ་བྱ་བ་ཡིན་པས། ཡིད་ཀྱི་ཡུལ་གྱི་ཆོས་གང་ཡང་འདིར་གཏད་དུ་༼༢༥༣༽མ་བཟུང་བས་ཡུལ་དང་ཡུལ་ཅན་གྱི་གཟུང་འཛིན་ཐམས་ཅད་རང་ལོག་ཏུ་འགྲོའོ། །
དེའི་དུས་མིག་འབྲས་མི་འགྱུར་བར་ལྟེ་བའི་ཕྱོགས་སུ་བསྡུ་བ་ནི་རྡོ་རྗེ་འཆང་གི་གཟིགས་མོ་ཞེས་བྱ་སྟེ། མིག་འབྲས་མི་འགྱུར་བ་མི་རྟོག་པའི་རྐྱེན་མི་འཛུམ་པའི་གསལ་བའི་ལྟ་སྟངས་འདི་རང་གི་ངོ་བོ་ལ་སེང་གེའི་ལྟ་སྟངས་ཞེས་ཀྱང་ཟེར་རོ། ། འདིར་ལྟེ་བ་ལ་ལྟ་སྟངས་དམིགས་རླུང་སྡུད་པའི་དོན་ནི། རྗེ་བཙུན་ཐམས་ཅད་མཁྱེན་པ་མཉན་པ་རས་ཆེན་གྱི་གསུང་གིས། ལྟེ་བ་ན་རྟེན་འབྲེལ་ཡན་ལག་བཅུ་གཉིས་ཀྱི་འཁོར་རྩའི་རླུང་སེམས་ཀྱི་འགྱུར་བ་ཡོད་པས་དེ་མི་འགྱུར་བ་མ་བཅོས་པའི་གནད་བཅིང་བའི་ཆེད་ཀྱི་ལུས་ཕྱེད་ཀྱི་ལྟ་སྟངས་ཀྱི་གློད་ཚུལ་དེ་ལྟར་བྱས་པས་འཇིག་རྟེན་ལས་འདས་པའི་ཏིང་ངེ་འཛིན་རང་འཁྲུངས་སུ་འོང་བའི་རྟེན་འབྲེལ་ཡིན་གསུང་སྟེ་གཟིགས་མོ་གཞན་རྣམས་ཀྱང་རྟེན་འབྲེལ་གྱི་གནད་ཁྱད་པར་བ་ཡོད་པའི་མཐུ་ལས་སོ། ། རྡོ་རྗེ་འཆང་ངམ་སེང་གེ་ནི་མཚན་མ་ལ་མི་སྐྲག་པར་མཚན་མའི་རྗེས་སུ་མིག་དང་ཡིད་ཀྱི་ཤེས་པ་མི་འགྲོ་བར་མཚན་མ་འཇོམས་པའི་ལྟ་སྟངས་དང་སེམས་འཛིན་ཡིན་ནོ། ། དེ་ནས་མདུན་དུ་ཤིང་༼༢༥༤༽བུའམ་རྡེའུ་ལ་སོགས་པ་ལ་ལྟ་སྟངས་ཐད་ཀར་དལ་བུས་བྱས་ཏེ་ཡིད་རང་དགར་ཡུལ་ལ་འཇུག་པ་བཅད་པ་ནི་བྱང་ཆུབ་སེམས་དཔའི་གཟིགས་མོ་ཞེས་བྱ་སྟེ། བྱང་ཆུབ་སེམས་དཔའ་སྲིད་ཞི་ལ་ཡོད་མེད་དུ་མི་བལྟ་བ་བཞིན་འདིར་ཤེས་པས་ཤེས་བྱ་ལ་ཡོད་པ་དང་མེད་པ་དང་གཉིས་ཀ་དང་གཉིས་མིན་གང་དུའང་མི་བཟུང་བར་སེམས་དམིགས་ལྟ་སྟངས་ཀྱིས་གཅུན་པས་སྤྲོས་མཐའ་ཐམས་ཅད་རང་དགར་ཆོད་པའི་འཇིག་རྟེན་ལས་འདས་པའི་ཏིང་ངེ་འཛིན་སྐྱེ་སྟེ། དེའང་ཕྱིའི་རྡེའུ་དེ་དབྱིབས་ཀྱི་སྣ་རྩེ་ཡོད་མེད་དུ་འཛིན་པ་དེ་སྟོང་པའི་སྣ་རྩེ། དེའི་རྒྱུན་ཉམས་སུ་མྱོང་བ་དེ་བདེ་བའི་སྣ་རྩེ་ཡིན་པས།
ཡུལ་ཆོས་ཅན་ལ་བརྟེན་ནས་ཡུལ་ཅན་ཏིང་ངེ་འཛིན་གྱི་ཆོས་ཅན་སྐྱེས་ཤིང་ཡུལ་ཡུལ་ཅན་གྱི་ཏིང་ངེ་འཛིན་ཡུལ་བཅས་ཐམས་ཅད་ཆོས་ཉིད་སྟོང་པ་ཉིད་ལས་གཞན་མིན་པའི་མྱོང་བ་བསྐྱེད་དུ་གཞུག་པའོ། ། ཡང་དེའི་དུས་དྲན་རྟོག་སྣ་ཚོགས་སྐྱེས་ན་རྟོག་པ་སྣ་ཚོགས་སྣང་བ་དབྱིབས་ཀྱི་སྣ་རྩེ་ཡོད་མེད་དུ་འཛིན་པས་སྟོང་པ་དུས་ཀྱི་སྣ་རྩེ་སྟེ་དེའི་རྒྱུན་ཉམས་སུ་མྱོང་བས་བདེ་བའི་སྣ་རྩེ་སྟེ། ཏིང་ངེ་འཛིན་བསྐྱེད་པ་ལ་ཐ་མལ་གྱི་སེམས་དེ་ཉིད་རང་དགར་བཅིང་བ་ཙམ་གྱིས་སེམས་རྒྱུན་གྱི་ཆོས་གསུམ་མམ་སྣ་རྩེ་གསུམ་༼༢༥༥༽པོའི་ཆོས་ཅན་དང་ཆོས་ཉིད་དབྱེར་མེད་པའི་ཉམས་མྱོང་གི་བསམ་གཏན་གྱི་སྒྲིབ་པ་ཐམས་ཅད་ཤིན་ཏུ་སྦྱངས་པའི་ཏིང་ངེ་འཛིན་གྱི་ཡན་ལག་བདེ་གསལ་མི་རྟོག་པ་དང་བཅས་པར་སྐྱེའོ། ། འདིར་རྡེའུ་ཤིང་བུ་ལ་ཡིད་མིག་རྩེ་གཅིག་ཏུ་གཏད་པའི་གློད་ཚུད་མི་འཐད་དེ། སེམས་གནས་ཡིད་ཤེས་ཀྱི་སྟེང་དུ་སྒྲུབ་པ་ལས་དབང་ཤེས་ལ་སྒྲུབ་པ་མ་ཡིན་པའི་ཕྱིར་སྙམ་ན། ཞི་ལྷག་གི་རྣལ་འབྱོར་སྒྲུབ་པའི་ཐབས་ཅུང་ཟད་ཙམ་ཀྱང་མ་ཐོབ་པའི་ཕྱིར། ཁྱོད་ཅག་ལ་འཁྲུལ་པ་དེ་འདྲའི་བློ་སྐྱེ་བ་བདེན་མེད་ཀྱང་རྡེའུ་སོགས་ལ་ལྟ་སྟངས་དྲུང་པོར་གཏད་དེ་རྟོག་པ་བཅད་དེ། དབང་ཤེས་ཀྱི་རྗེས་ལ་ཡིད་ཤེས་ཀྱི་འདུ་ཤེས་འགོག་པའི་ཆེད་ཡིན་ལ། ཡིད་ཡུལ་དུ་རྡེའུ་སོགས་ཀྱི་ཡིད་བྱེད་བྱས་པས་དབང་ཤེས་ཀྱི་སྟེང་དུ་ཏིང་ངེ་འཛིན་སྒྲུབ་པར་དོགས་པ་སུ་ལའང་མི་འབྱུང་སྟེ། ཏིང་ངེ་འཛིན་བསྐྱེད་པ་ལ་སེམས་འཛིན་གྱི་དམིགས་པའི་ཡིད་བྱེད་གསུང་རབ་རབ་འབྱམས་ལས་དུ་མ་གསུངས་པའི་ཕྱིར།
དེའང་ཤིང་བུ་ལ་ལྟ་སྟངས་བཅིངས་ནས་སེམས་མི་འཕྲོ་བར་བྱས་ནས་ཡིད་ཀྱི་ཤེས་པའི་སེམས་ཉིད་ལ་ཡིད་ཤེས་གཡོ་མེད་དུ་ཟིན་པར་བྱས་ནས་ནམ་འཕྲོ་བར་དོགས་པ་ན་ཤིང་བུ་སོགས་ཀྱི་དམིགས་བརྟེན་གྱི་དྲན་༼༢༥༦༽འཛིན་བྱས་ནས་སེམས་ནང་དུ་བསྡུ་བ་ནི་དཔེར་ན། ཕྲིན་མི་བརྗེད་པའི་རྟགས་མཐོང་བ་ན་ཕྲིན་གྱི་བརྡ་འཇལ་དོན་དྲན་པ་བཞིན་ཡིན་པས་འདི་ལྟའི་དམིགས་པ་ཡིད་བྱེད་སྔགས་གཞུང་རྣམས་ལ་རས་བྲིས་ཀྱི་གཟུགས་བརྙན་དང་མེ་ལོང་གི་གཟུགས་བརྙན་རྣམས་ལ་སེམས་འཛིན་ལྟ་སྟངས་བྱེད་ལུགས་རྒྱ་ཆེར་བཤད་པ་རྣམས་མ་ཐོས་པར་ཟད་དེ་ཞེས་ཞྭ་དམར་ཅོད་པན་འཛིན་པ་བཞི་པས་འཆད་པ་ནི། རྣལ་འབྱོར་སྒྲུབ་པའི་གནད་ལ་ཐུགས་ཉམས་བྱང་བའི་གསུང་དུ་གསལ་ལོ། ། དེ་ནས་སྣ་གོང་ཙམ་གྱི་ནམ་མཁའ་ལས་ཕར་རིང་ན་ཤེས་པས་རྣམ་གཡེང་གི་ཡུལ་གཞན་འཛིན་ཚུར་ལ་ཉེ་དྲགས་ན་ཏིང་ངེ་འཛིན་གྱི་དམིགས་ཡུལ་ལ་སེམས་བསྡུ་མི་ཐུབ་པས་མཚམས་རན་པར་ལྟ་ལྟངས་བྱས་ཏེ་འདི་ལ་དེ་བཞིན་གཤེགས་པའི་གཟིགས་མོ་ཞེས་བྱ་སྟེ། དེ་བཞིན་གཤེགས་པ་ལ་མཉམ་རྗེས་མི་མངའ་བས་ནང་དུ་ཏིང་ངེ་འཛིན་ལ་གནས་པ་དང་སྤྱན་གྱིས་ཕྱི་དོན་གཟུགས་སོགས་གཟིགས་པ་མི་འགལ་བ་ལྟར་ལྟ་སྟངས་གི་ཡུལ་དུ་གཟུགས་སོགས་ལམ་མེ་སྣང་ཡང་དེས་ནང་གི་ཏིང་ངེ་འཛིན་མར་མེ་ལྟར་གསལ་དངས་རྒྱུན་ཆགས་སུ་འབྱུང་བ་ལ་མི་གནོད་པའོ། ། གཞན་༼༢༥༧༽ཡང་ལྟ་ངས་ལ་སྟེང་ལྷའི་ལྟ་སྟངས་བྱ་བ་ཉི་ཟླའི་ཐད་ཀྱི་ནམ་མཁའ་ཙམ་དུ་བལྟས་སྙིང་གར་བསྡུ་བ་དང༌། འོག་ཀླུའི་ལྟ་སྟངས་བྱ་བ་ས་གཞི་ལ་ཐུག་གི་བར་ལྟ་སྟངས་བྱས་ནས་འཇོག་པ་དང༌། བར་མིའི་ལྟ་སྟངས་བྱ་བ་མདུན་གྱི་སྟེང་འོག་བར་གསུམ་གྱི་ནམ་མཁའ་ལ་བལྟས་པས་ནམ་མཁའ་གསུམ་གར་ལྟ་སྟངས་ཀྱིས་བཅུན་པའོ། ། ཚུལ་དེ་ལྟ་བུའི་ལྟ་སྟངས་དང་བཅས་ཏེ་སེམས་འཇོག ། ཐབས་ནི་བསམ་གཏན་ཐུན་འཇོག་ནས་བཤད་པ་ལྟར་མིན་ལ།
ལྷ་ཀླུ་མིའི་ལྟ་སྟངས་དེ་དང་མཐུན་པར། ཨ་རོ་ཡེ་ཤེས་འབྱུང་གནས་ཀྱིས། ཚངས་པ་ཆེན་པོའི་གཙུག་རྒྱན་དང༌། ། ས་འོག་སྤྱོད་པའི་ཏིང་ངེ་འཛིན། ། ཞེས་བྱ་བར་གསུངས་ཏེ། ཚངས་པ་ཆེན་པོའི་གཙུག་རྒྱན་གྱི་ཏིང་ངེ་འཛིན་དང༌། ལྷ་མིའི་ལྟ་སྟངས་ཀྱིས་བྱིང་རྒོད་སེལ་བ། ས་འོག་སྤྱོད་པའི་ཏིང་ངེ་འཛིན་དང་ཀླུའི་ལྟ་སྟངས་ཀྱིས་ནི་གཉིད་རྨུགས་སེལ་བར་བྱེད་པ་ཡིན་ནོ། ། རྗེ་དུས་མཁྱེན་གྱིས་དཔལ་ལྡན་གངས་དཀར་བ་ལ་གདམས་པའི་ལྷན་ཅིག་སྐྱེས་སྦྱོར་ལས། སྔར་འདས་པའི་རྟོག་པའི་རྗེས་མི་བཅད།
མ་འོངས་པའི་སྔོན་མི་བསུ། ད་ལྟར་གྱི་རིག་པ་འདི་ག་ལ་༼༢༥༨༽རྗེན་ཅེ་རེ་བཞག ། དེ་ལྟར་བཞག་པས་ཐང་ངེར་སོང༌། སྦྲིང་ངེར་ལུས། ཧུ་རེ་ཡན་པར་འགྲོ་བ་ཡིན་ཏེ། དཔལ་ཏཻ་ལོ་པས། མི་མནོ། མི་བསམ། མི་བསལ། མི་སེམ།
མི་སྒོམ། མི་དཔྱད། སེམས་རང་བཞིན་དུ་གནས་པའོ། ། ཞེས་གསུངས་པ་ལས། དང་པོ་གསུམ་དུས་གསུམ་གྱི་ཡིད་བྱེད་སྤྱིར་བཀག་ནས། རྟོག་བཅས་ཀྱི་དམིགས་པ་གང་ཡང་མི་སྒོམ། དེ་མི་སྒོམ་པས་རྟོག་དཔྱོད་ཀྱི་ས་ལས་འདས་པས་མི་དཔྱོད། དེ་ཙ་ན་ཡིད་ཀྱི་ཤེས་པ་ལ་གཡེང་བའི་རྟོག་པའི་གཡའ་ལྷིང་ཐོན་པ་ཡིན་གསུངས་སོ། ། དེ་དང་མཐུན་པར་དཔལ་འབའ་རོམ་པའི་གསེབ་ལམ་རིག་པ་རྐྱང་འདོད་ཀྱི་ཁྲིད་ཡིག་ལས། ཤེས་པ་ཕར་མ་ཕྲོ།
ཚུར་མ་བསྡུ། སྣང་བ་མ་འགེགས། སྟོང་པ་མ་སྒྲུབ། ཤེས་པ་འདིས་ཕར་མ་སྒོམ། སྒོམ་ཚུར་ལ་འོང་དུ་མ་རེ་བར་སེམས་ཉིད་ཕྱག་རྒྱ་ཆེན་པོ་ལྷུན་གྱིས་གྲུབ་པ་འདི་ནམ་མཁའ་རྣམ་པར་དག་པའི་དཀྱིལ་ལྟར་ཆལ་གྱིས་ཞོག ། དེ་ལྟར་བཞག་པས་ཅིར་འགྱུར་ཞེ་ན། བླ་མ་རིན་པོ་ཆེ་དྭགས་པོ་སྙི་བའི་ཞལ་ནས། ཡིད་དང་རིག་པ་སེམས་དང་རླུང༌། ། དེ་ཡི་གནས་ལུགས་ཤེས་པར་བགྱིས། ། ཞེས་༼༢༥༩༽པས་ཡིད་ནི་ཉོན་ཡིད་དང་ཀུན་གཞིའི་ཡིད་ཀྱི་རྣམ་ཤེས་སོ། །
རིག་པ་ཅེས་པ་ནི་རྒྱུ་རིག་པ་བྱང་ཆུབ་ཀྱི་སེམས་གདོད་མ་ནས་དག་ཅིང་སྟོང་པའོ། ། སེམས་དང་རླུང་ཞེས་པ་ནི་རླུང་གི་རྟ་ལ་སེམས་ཉིད་ཞོན་ནས་ཕྱི་རོལ་སྒོ་ལྔ་ལ་བརྒྱུས་པས་སྒོ་ལྔའི་ཤེས་པ་རྟོག་མེད་གླེན་པ་དེར་འཛིན་མེད་ཙམ་གྱི་རིག་ཙམ་གྱི་རྗེས་སུ་ཀུན་གཞི་དང་ཉོན་མོངས་པའི་ཆའི་ཡིད་ཤེས་རྣམས་ཀྱི་གཟུང་འཛིན་གྱི་ཆ་དུ་མར་རྟོག་ནས་རྟོག་མཁན་ལ་གང་ཟག་གི་བདག་དང༌། རྟོག་ཡུལ་ལ་ཆོས་ཀྱི་བདག་ཏུ་བལྟས་ནས་བདག་དངོས་པོ་རང་མཚན་པར་ཞེན་ནས་ཆགས་སྡང་གི་ལས་བསགས་པས་འཁོར་བའི་ཆོས་སུ་སྣང་བ་ཡིན་པས། རླུང་སེམས་ཀྱི་འཇུག་པའི་ཁ་ཕྱིར་ལྟ་དང་ནང་ལྟའི་འབྲེལ་གྱི་འཁོར་ལོ་ཡིད་བྱེད་ཀྱི་རྒྱུ་བ་བཅད་པ་ན་རིག་པ་བྱང་ཆུབ་ཀྱི་སེམས། མ་དག་པའི་ཡིད་བྱེད་ཀྱི་སེམས་རླུང་གི་རྗེས་སུ་འགྲོ་བ་རང་ཤུགས་ཀྱི་ལྡོག་པས་མ་དག་པའི་སེམས་རླུང་ལ་གཏིང་ཤེད་མེད་པས་རང་ཞིར་རང་ཡལ་དུ་མི་འགྲོ་ཀ་མེད་དེ། བླ་མ་རིན་པོ་ཆེའི་ཞལ་ནས། གང་ཞིག་སེམས་ནི་ཞི་བ་དེས། ། དེར་ནི་རླུང་ཡང་ཞི་བར་འགྱུར། ། གང་ཞིག་རླུང་དེ་ཞི་བ་དེར། ། དེར་ནི་སེམས་༼༢༦༠༽ཀྱང་ཞི་བར་འགྱུར། །
ཞེས་ཤེས་པ་ལྷོད་ཀྱི་གློད་ནས་མ་བཅོས་པའི་ངང་ལ་རྩེན་གྱི་བཞག་གོ ། ཞེས་གསུངས་སོ། ། དེ་དང་མཐུན་པར་ཕྱག་རྒྱ་ཆེན་པོའི་ཞི་གནས་ཀྱི་ཏིང་ངེ་འཛིན་བསྐྱེད་པ་ལའང་ཆོས་མངོན་པ་སོགས་ནས་བཤད་པའི་ཕུང་ཁམས་སྐྱེ་མཆེད་ཀྱི་བལྟ་བྱའི་ཡུལ་མང་པོ་ལ་ཁ་ཕྱིར་ཕྱོགས་ཏེ་སེམས་བཟུང་བ་ལས་ཡུལ་དང་ཡུལ་ཅན་གྱི་མཚན་རྟོག་ཡུལ་བཅས་རང་གར་ཞི་བའི་ཐབས་ཀྱི་སེམས་དམིགས་རླུང་གསུམ་གཅུན་པ་འདི་ཉིད་མཆོག་ཏུ་ཟབ་སྟེ། རྗེ་བཙུན་མི་ལའི་གསལ་བ་བསྐོར་གསུམ་ལས། ལྟ་བ་ཉམས་སུ་མི་ལེན་པར། ། ཐབས་ཀྱི་ཁྱད་པར་ཉམས་སུ་ལོང༌། ། མ་མཐོང་ཡུལ་དེ་ལྟ་བ་ན། ། ཡུལ་དེ་ཡིད་ལ་མི་བྱེད་པར། ། ལམ་གྱི་ཁྱད་པར་ཉམས་སུ་ལོང༌། ། ཞེས་འབྱུང་ལ།
གནད་ཀྱི་དབང་འདིའི་ཕྱིར། རྗེ་འཇིག་རྟེན་མགོན་པོས། རླུང་མི་འཛིན་པར་ལྷུག་པར་འཇོག་པ་ཟབ་བྱ་བ་འདི་བཞུགས། ། ཞེས་འབྱུང་ངོ༌། ། འོ་ན་རྒྱལ་པོ་ཨིནྡྲ་བྷཱུ་ཏིས། ཡེ་ཤེས་གྲུབས་པ་ལ་སོགས་པར་རྣམ་རྟོག་བཀག་པའི་སྒོམ་པ་ཕྱག་རྒྱ་ཆེན་པོའི་ལམ་དུ་མི་འགྱུར་བར་བཤད་པ་མ་ཡིན་ནམ་སྙམ་༼༢༦༡༽ན། འདིར་རྣམ་རྟོག་སྤྲོ་བསྡུའི་དགག་སྒྲུབ་གང་ཡང་མི་བྱེད་པའི་ཕྱིར་རྣམ་རྟོག་བཀག་པ་ཡང་མ་ཡིན་ཏེ། དེ་ལྟའང་རྟོག་ཡུལ་གང་ཡང་ཉེ་བར་འཛིན་པ་མེད་པ་ཉིད་ཀྱི་རང་བབས་སུ་གློད་པ་འདི་རྒྱ་ནག་ཧ་ཤང་གི་རྟོག་པ་ཉི་ཚེ་བ་བཀག་པ་ལྟ་བུ་མ་ཡིན་པའི་ཕྱིར། འཇོག་ལུགས་འདི་ཕྱག་རྒྱ་ཆེན་པོའི་ལམ་དུ་མི་འགྲོ་བ་མིན་ཏེ། དམངས་མདོར།
བསམ་དང་བསམ་བྱ་རབ་ཏུ་སྤངས་ནས་སུ། ། ཇི་ལྟར་བུ་ཆུང་ཚུལ་དུ་བཞག་པར་བྱ། ། ཞེས་འབྱུང་ལ། དེ་ལྟར་བཞག་པ་ན་ཆོས་ཐམས་ཅད་ལ་ཡིད་བྱེད་ཀྱི་མཐོང་བ་དང༌། རིག་པ་དང་ཤེས་པ་དང་ཡིད་བྱེད་ཐམས་ཅད་ལོག་པ་ཡིན་ཏེ། སངས་རྒྱས་ཐོད་པའི་འགྲེལ་པར་དཔལ་ས་ར་ཧ་པས། དོན་དམ་པར་མཐོང་བ་ཅི་ཞེ་ན། གང་ཆོས་ཐམས་ཅད་མི་མཐོང་བའོ། ། ཞེས་འབྱུང་བས། དེ་ལྟར་གྱི་ཚེའང་ཡུལ་དེའི་གནས་ནང་མ་རྟོགས་ནས་མིག་བཙུམ་པ་ལྟར་མ་མཐོང་བ་མིན་གྱི།
གནས་སྣང་དེ་དག་སྒྲོ་བཏགས་འཁྲུལ་པའི་བཏགས་ཆོས་ཀྱི་རྫུན་པའི་ཕྱིར། མཐོང་བྱ་ཡང་དག་ཏུ་གཟིགས་པ་ལོག་པས་ཡིད་བྱེད་དང་བྲལ་བས་ཅི་ཡང་མ་མཐོང་བ་ལ་དོན་དམ་མཐོང་བར་སྒྲོ་བཏགས་པའི་༼༢༦༢༽ཡུལ་དེ་ལ་རྩེ་གཅིག་ཏུ་གནས་པ་དེ་ལ་སེམས་མ་བཅོས་པར་འཇོག་པའི་སྒོ་ནས་ཕྱག་རྒྱ་ཆེན་པོའི་ཞི་གནས་སྒྲུབ་པར་བྱེད་པ་ནི། དྭགས་པོ་བཀའ་བརྒྱུད་ཀྱི་ཞི་གནས་སྒྲུབ་པ་ཐབས་མཆོག་ཏུ་གྱུར་པ་སྟེ། འདིས་བསྒྲུབས་ནས་ཡུལ་དང་ཡུལ་ཅན་གྱི་མཐོང་རེག་ཅི་ཡང་མ་རྙེད་པ་ལ་ཉིན་མཚན་ཁོར་ཡུག་ཏུ་རྩེ་གཅིག་པར་སྐྱོང་རུང་ཡོད་པ་ལ། བཀའ་བརྒྱུད་དྭགས་པོ་ལྷ་རྗེ་བའི་ལུགས་ཀྱི་རྩེ་གཅིག་གི་རྣལ་འབྱོར་ཞེས་མིང་དུ་བདོགས་སོ། ། འོ་ན་རྩེ་གཅིག་པར་དེ་ཁོ་ནའི་དོན་ལ་གཉུག་མའི་རང་བབས་སྐྱོང་བའི་ཡིད་ལ་བྱེད་པ་དེ་ལྟ་ན་གྲུབ་ཆེན་ཏཻ་ལོ་ནཱ་རོ་ནས་བརྒྱུད་པའི་ཡིད་ལ་མི་བྱེད་པ་དང༌། རྗེ་མར་པས་དཔལ་ས་ར་ཧ་ལ་ཕྱག་རྒྱ་ཆེན་པོ་ཡིད་ལ་མི་བྱེད་པའི་ཆོས་བསྐོར་གསན་པ་དང༌། ཁྱད་པར་ཇོ་བོ་མཻ་ཏྲི་པའི་ཡིད་ལ་མི་བྱེད་པའི་ཆོས་བསྐོར་བསྟན་པས་ཡིད་ལ་བྱེད་མི་བྱེད་ཀྱི་རྣལ་འབྱོར་འགལ་ལོ་སྙམ་ན། ཞྭ་དམར་ཅོད་པན་འཛིན་པ་བཞི་པའི་གསུང་གིས་ཨ་མ་ན་སི་ཀ་ར་ཞེས་པའི་སྒྲ་ལས་དྲངས་ནས། འཁོར་བ་འདུས་བྱས་ཀྱི་འགྱུར་བའི་ཡིད་བྱེད་འགོག་པ་དང༌།
དེ་ལྟ་ནའང་མི་གནས་མྱ་ངན་ལས་འདས་པ་མ་བྱས་པའི་ཡིད་༼༢༦༣༽བྱེད་ལ་རྩེ་གཅིག་པར་མཉམ་པར་གཞག་པ་རྣལ་འབྱོར་པ་གཉིས་མི་འགལ་ཏེ། རྣམ་པར་མི་རྟོག་པ་ལ་འཇུག་པའི་གཟུངས་ལས། རིགས་ཀྱི་བུ་གང་གིས་ན་རྣམ་པར་མི་རྟོག་པའི་དབྱིངས་ལ་ཡིད་ལ་མི་བྱེད་པ་ཞེས་བརྗོད། རྣམ་པར་རྟོག་པ་ཐམས་ཅད་ཀྱི་མཚན་མ་ལས་ཡང་དག་པར་འདས་ན་བླངས་པའོ། ། དེ་དག་གིས་ནི་རྣམ་པར་མི་རྟོག་པ་ཐམས་ཅད་ལས་ཡང་དག་པར་འདས་པ་བསམ་གཏན་པར་འགྱུར་ཏེ། ཡིད་ལ་མི་བྱེད་པ་ཡི་སྒྲ་ཡིས་སོ། ། མ་ཡིན་པར་དགག་པའི་ཕྱོགས་ཀྱང་སྐྱོན་མེད་དེ། བྲམ་ཟེ་མ་ཡིན་པ་ཁྲིད་ལ་ཤོག་ཅེས་པས་བྲམ་ཟེ་དང་འདྲ་བའི་རྒྱལ་པོ་ལ་སོགས་པ་ཁྲིད་ཤོག་ཅེས་པར་གསལ་གྱི་རིགས་མི་མཐུན་ཞིང་ཤིང་རྟ་མཁན་ལ་སོགས་པ་ནི་མ་ཡིན་ནོ། ། འདི་ལ་ཡང་རང་བཞིན་མེད་པའི་རིགས་པ་ལ་གནས་པར་བྱས་པ་སྟེ། དེ་དག་གིས་ནི་སྒྱུ་མ་ལྟ་བུར་གཉིས་སུ་མེད་པར་སྨྲ་བར་གནས་པར་འགྱུར་རོ་ཞེས་དང༌།
ཨ་ཡིད་གཙོ་བོར་གྱུར་པའི་ཡིད་ལ་བྱེད་པ་ནི་ཡིད་ལ་མི་བྱེད་པ་སྟེ། ལོ་མའི་རྒྱལ་པོ་བཞིན་ཚིག་དབུས་མ་ཕྱིས་པའི་བསྡུས་པའོ། ། དེ་དག་གིས་ནི་ཡིད་ལ་བྱེད་པ་གང་ཡིན་པ་ཐམས་ཅད་ནི་ཨ་སྟེ་སྐྱེ་བ་མེད་པའི་དོན་ཏོ། ། བཅོམ་ལྡན་འདས་ཀྱིས་༼༢༦༤༽གང་བསྟན་ཅེ་ན་ཨ་ཀཱ་རོ་ལ་སོགས་པས་ཨ་ཡིག་ནི་མ་སྐྱེས་པ་སྟེ། ཆོས་ཐམས་ཅད་ཀྱི་སྒོའོ་ཞེས་འབྱུང་ངོ༌། ། འདི་དང་མཐུན་པར་རྗེ་སྒམ་པོ་པའི་ཆོས་བཞིའི་འགྲེལ་པར་རྗེ་ལ་ཡག་པས། ཡིད་ལ་མི་བྱེད་པ་ནི་གཟུང་བ་དང་འཛིན་པ་ལ་སོགས་པའི་ཡིད་ལ་བྱེད་པ་ཐམས་ཅད་སྤངས་ནས། དེ་ཁོ་ན་ཉིད་གོམས་པར་བྱེད་པའོ། ། ཡང་ན་ཨ་གཙོ་བོའི་ཕྱིར་ཐམས་ཅད་སྐྱེ་བ་མེད་པའི་ངང་དུ་གནས་པ་སྟེ་ཞེས་དང༌། བློ་གྲོས་རྒྱ་མཚོས་ཞུས་པའི་མདོ་ལས།
དྲན་མེད་ཡིད་ལ་བྱེད་མེད་པའི། ། དྲན་པ་ཉེ་བར་གཞག་པ་སྟོན། ། ཞེས་དྲན་མེད་དང་དྲན་པ་ཉེར་བཞག་མི་འགལ་བ་སྟེ་འཕགས་པ་སངས་རྒྱས་འགྲོ་བར། འཇམ་དཔལ། དྲན་པ་ཉེ་བར་བཞག་པ་ལ་གནས་པ་ཇི་ལྟ་བུ་ལགས། སྨྲས་པ་ཆོས་ཐམས་ཅད་དྲན་པ་མེད་པ། ཡིད་ལ་བྱེད་པ་མེད་པའོ། ། ཞེས་འབྱུང་བ་ལྟ་བུ་ཡིན་ནོ་ཞེས་གསུང་བའང་ལེགས་པར་བཤད་པའི་གཏམ་ཆེན་པོར་སྣང་ངོ༌། ། དེ་ལྟར་མཉམ་པར་བཞག་པ་ན་བསམ་གཏན་དང་ཤེས་རབ་ཀྱི་རྣལ་འབྱོར་ལ་སྒྲིབ་པའི་སྒྲིབ་པ་དང་སྒྲིབ་པ་དག་ཇི་ལྟར་སྤང་སྙམ་ན། འཕགས་པ་དགོངས་པ་ངེས་འགྲེལ་ལས།
བཅོམ་ལྡན་འདས་སྒྲིབ་པ་ལྔ་པོ་གང་དག་ལགས་པ་དེ་དག་ལས་དུ་ནི་ཞི་གནས་ཀྱི་སྒྲིབ་པ་ལགས། དུ་ནི་༼༢༦༥༽ལྷག་མཐོང་གི་སྒྲིབ་པ་དག་ལགས། དུ་ནི་གཉིས་ཀའི་སྒྲིབ་པ་དག་ལགས། བྱམས་པ་རྒོད་པ་དང་འགྱོད་པ་ནི་ཞི་གནས་ཀྱི་སྒྲིབ་པ་ཡིན་ནོ། ། རྨུགས་པ་དང་གཉིད་དང་ཐེ་ཚོམ་ནི་ལྷག་མཐོང་གི་སྒྲིབ་པ་ཡིན་ནོ། ། འདོད་པ་ལ་འདུན་པ་དང་གནོད་སེམས་ནི་གཉིས་ཀའི་སྒྲིབ་པ་ཡིན་ནོ། ། བཅོམ་ལྡན་འདས་ཇི་ཙམ་གྱིས་ཞི་གནས་ཀྱི་ལམ་ཡོངས་སུ་དག་པ་ལགས། བྱམས་པ་གང་གི་ཚེ་རྨུགས་པ་དང་གཉིད་ལོགས་པར་རབ་ཏུ་ཆོམས་པར་གྱུར་པའོ། ། བཅོམ་ལྡན་འདས་ཇི་ཙམ་གྱིས་ནི་ལྷག་མཐོང་གི་ལམ་ཡོངས་སུ་དག་པ་ལགས། བྱམས་པ་གང་གི་ཚེ་རྒོད་པ་དང་འགྱོད་པ་ལ་སོགས་པར་རབ་ཏུ་ཆོམས་པར་གྱུར་པའོ། །
བཅོམ་ལྡན་འདས་ཇི་ཙམ་གྱིས་བྱང་ཆུབ་སེམས་དཔའ་ཞི་གནས་དང་ལྷག་མཐོང་ལ་ཞུགས་པས་རྣམ་པ་དུ་དག་གིས་སེམས་རྣམ་པར་གཡེང་བ་ཡོངས་སུ་འཚལ་བར་བགྱི་ལགས། བཀའ་སྩལ་པ། བྱམས་པ་རྣམ་པ་ལྔས་ཏེ་ཡིད་ལ་བྱེད་པའི་རྣམ་པར་གཡེང་བ་དང༌། ཕྱི་རོལ་ཏུ་སེམས་རྣམ་པར་གཡེང་བ་དང༌། ནང་དུ་རྣམ་པར་གཡེང་བ་དང༌། མཚན་མའི་རྣམ་པར་གཡེང་བ་དང༌། གནས་ངན་ལེན་གྱི་རྣམ་པར་གཡེང་བས་སོ། ། བྱམས་པ་གལ་ཏེ་བྱང་ཆུབ་སེམས་དཔའ་ཐེག་པ་ཆེན་པོ་དང་ལྡན་པའི་ཡིད་ལ་བྱེད་པ་བཏང་སྟེ། ཉན་ཐོས་དང་རང་སངས་རྒྱས་དང་ལྡན་༼༢༦༦༽པའི་ཡིད་ལ་བྱེད་པར་རབ་ཏུ་ལྟུང་ན། དེ་ནི་ཡིད་ལ་བྱེད་པའི་རྣམ་པར་གཡེང་བ་ཡིན་ནོ། །
གལ་ཏེ་ཕྱི་རོལ་གྱི་འདོད་པའི་ཡོན་ཏན་ལྔ་པོ་དག་དང་འདུ་འཛི་དང་མཚན་མ་དང་རྣམ་པར་རྟོག་པ་དང་ཉེ་བའི་ཉོན་མོངས་པ་ཕྱི་རོལ་གྱི་དམིགས་པ་རྣམས་ལ་སེམས་རྣམ་པར་འཕྲོ་བར་གཏོང་ན། དེ་ནི་ཕྱི་རོལ་ཏུ་སེམས་རྣམ་པར་གཡེང་བ་ཡིན་ནོ། ། གལ་ཏེ་རྨུགས་པ་དང་གཉིད་ཀྱིས་བྱིང་བའམ་སྙོམས་པར་འཇུག་པའི་རོ་མྱོང་བའམ། སྙོམས་པར་འཇུག་པའི་ཉེ་བའི་ཉོན་མོངས་པ་གང་ཡང་རུང་བས་ཉོན་མོངས་པར་འགྱུར་ན། དེ་ནི་ནང་དུ་སེམས་རྣམ་པར་གཡེང་བ་ཡིན་ནོ། ། གལ་ཏེ་ཕྱི་རོལ་གྱི་མཚན་མ་ལ་བརྟེན་ནས་ནང་གི་ཏིང་ངེ་འཛིན་གྱི་སྤྱོད་ཡུལ་གྱི་མཚན་མ་ཡིད་ལ་བྱེད་ན་དེ་ནི་མཚན་མའི་རྣམ་པར་གཡེང་བ་ཡིན་ནོ། ། གལ་ཏེ་ནང་གི་ཡིད་ལ་བྱེད་པ་ལ་བརྟེན་ནས་བྱུང་བའི་ཚོར་བ་ལ་གནས་ངན་ལེན་གྱི་ཚོགས་ཀྱི་ངའོ་སྙམ་དུ་རློམ་སེམས་སུ་བྱེད་ན་དེ་ནི་གནས་ངན་ལེན་གྱི་རྣམ་པར་གཡེང་བ་ཡིན་ནོ། ། ཞེས་བཀའ་སྩལ་ཏོ། ། དེ་ལ་རྒོད་པ་ནི་མངོན་པ་ཀུན་ལས་བཏུས་ལས། རྒོད་པ་གང་ཞེ་ན།
སྡུག་པའི་མཚན་མས་རྗེས་སུ་འཇུག་པའི་འདོད་ཆགས་ཀྱི་ཆར་གཏོགས་པའི་སེམས་རྣམ་པར་ཞི་བ་སྟེ་ཞི་གནས་ཀྱི་བར་དུ་གཅོད་པའི་ལས་༼༢༦༧༽ཅན་ནོ། ། ཞེས་སོ། ། འགྱོད་པ་ཡང༌། བསམས་པ་དང་མ་བསམས་པའི་བྱ་བ་དང་བྱ་བ་མ་ཡིན་པ་གང་ཡིན་པ་ལ་བརྟེན་ནས་དགེ་བ་དང་མི་དགེ་བ་དང་ལུང་དུ་མ་བསྟན་པ་དང༌། དུས་དང་དུས་མ་ཡིན་པ་དང༌། རིགས་པ་དང་མི་རིགས་པ་ལ་སེམས་ཀྱི་ཡིད་ལ་གཅགས་པ་གཏི་མུག་གི་ཆར་གཏོགས་པ་སྟེ། སེམས་གནས་པའི་བར་དུ་གཅོད་པའི་ལས་ཅན་ནོ། ། ཞེས་སོ། ། རྨུགས་པ་གང་ཞེ་ན། གཏི་མུག་གི་ཆར་གཏོགས་པའི་སེམས་ལས་སུ་མི་རུང་བ་ཉིད་དེ།
ཉོན་མོངས་པ་དང་ཉེ་བའི་ཉོན་མོངས་པ་ཐམས་ཅད་ཀྱི་གྲོགས་བྱེད་པའི་ལས་ཅན་ནོ། ། ཞེས་དང༌། གཉིད་གང་ཞེ་ན། གཉིད་ཀྱི་རྒྱུ་ལ་བརྟེན་ནས་དགེ་བ་དང་མི་དགེ་བ་དང༌། ལུང་དུ་མ་བསྟན་པ་དང༌། དུས་དང་དུས་མ་ཡིན་པ་དང༌། རིགས་པ་དང་མི་རིགས་པ་ལ་སེམས་སྡུད་པ་གཏི་མུག་གི་ཆར་གཏོགས་པ་སྟེ། བྱ་བ་ཤོར་བའི་རྟེན་བྱེད་པའི་ལས་ཅན་ནོ། ། ཞེས་དང༌། ཐེ་ཚོམ་གང་ཞེ་ན།
བདེན་པ་རྣམས་ལ་ཡིད་གཉིས་ཟ་བ་སྟེ། དགེ་བའི་ཕྱོགས་རྣམས་ལ་མི་འཇུག་པའི་རྟེན་བྱེད་པའི་ལས་ཅན་ནོ། ། ཞེས་པའི་བདེན་པ་ནི་ཀུན་རྫོབ་དོན་དམ་སྡུག་ཀུན་དང་ལམ་དང་འགོག་པ་བཞི་ལ་བདེན་རྫུན་སོམ་ཉི་ཟ་བ་དང༌། འདོད་པ་ལ་འདུན་པ་ནི་གང་འདོད་པའི་དངོས་པོ་ཐོབ་པར་འདོད་པའི་སྲེད་པ་དང༌། གཞན་ལ་༼༢༦༨༽ཁྲོ་བའི་དབང་གིས་འཚེ་བར་རྩོམ་པའི་བསམ་པ་གནོད་སེམས་སོ། ། གཡེང་བ་ལྔ་ཕལ་ཆེར་བརྡ་འཕྲོད་སླ་བས་མདོར་བསྟན་རྒྱས་བཤད་ཀྱིས་གསུངས་པའི་ཕྱི་རོལ་གྱི་གཡེང་བ་ལ་གཟུགས་སོགས་འདོད་པའི་ཡོན་ཏན་ལྔ་དང་ཁྱིམ་པ་དང་རབ་ཏུ་བྱུང་བ་རྣམས་ཏེ་ཟང་ཟིང་དང་གཏམ་ལ་དགའ་བའི་འདུ་འཛི་དང༌། སྐྱེས་པ་དང་བུད་མེད་ཀྱི་མཚན་མ་ཁ་དོག་གཟུགས་དང་རྟགས་ལ་རྣམ་པར་རྟོག་པའི་ཉེ་ཉོན་གང་རུང་དང༌། རྨུགས་གཉིད་བྱིང་བ་བདག་གིར་བྱེད་ཅིང་སྙོམས་པར་འཇུག་པའི་རོ་མྱོང་ནས་མི་སྤོང་བ་ཞེས་པ་ལ། སློབ་དཔོན་ཡེ་ཤེས་སྙིང་པོའི་དཀའ་འགྲེལ་དུ། བསམ་གཏན་དང་གཟུགས་མེད་དུ་སྙོམས་པར་འཇུག་པའི་རོ་མྱོང་བར་བྱེད་པ་ནི།
ལྷ་ཚེ་རིང་པོ་རྣམས་སུ་སྐྱེ་བ་བསྐྱེད་པར་བྱེད་པ་ཡིན་པས། དེའི་ཕྱིར་སེམས་ཅན་གྱི་དོན་བྱ་བ་ཉམས་པར་འགྱུར་བའི་ཕྱིར། གལ་ཏེ་ཕྱི་རོལ་གྱི་མཚན་མ་ལ་བརྟེན་ནས་ཞེས་བྱ་བ་ལ་སོགས་པས་ནི། འདི་སྐད་བསྟན་ཏེ། རྒྱུ་བའི་གནས་སྐབས་ན་ཕྱི་རོལ་གྱི་མཚན་མ་སྡུག་པ་དང་མི་སྡུག་པ་བཟུང་བ་གང་ཡིན་པ་དེ་ལ་བརྟེན་ནས་གནས་ཁང་ན་གནས་ཏེ་ནང་དུ་མཚན་མར་ཡིད་ལ་བྱེད་པ་ནི་མཚན་མ་མེད་པའི་ཏིང་ངེ་འཛིན་གྱི་མི་མཐུན་པའི་ཕྱོགས་ཡིན་པའི་༼༢༦༩༽ཕྱིར་ཡོངས་སུ་ཤེས་པར་བྱས་ཏེ་སྤང་བར་བྱའོ་ཞེས་བསྟན་ཏོ། ། གལ་ཏེ་ནང་གི་ཡིད་ལ་བྱེད་པ་ལ་བརྟེན་ནས་ཤེས་བྱ་བ་ལ་སོགས་པ་ནི་གནས་ངན་ལེན་དང་ལྡན་པའི་ལུས་ནི་ཉོན་མོངས་པ་ཐམས་ཅད་ཀྱི་གནས་ཡིན་པའི་ཕྱིར་རྣམ་པར་གཡེང་བར་བྱེད་པར་བསྟན་ཏོ། ། ནང་གི་ཡིད་ལ་བྱེད་པ་ལ་བརྟེན་ནས་བྱུང་བའི་ཚོར་བ་ལ་ཞེས་བྱ་བ་ནི་འཇིག་ཚོགས་ལ་ལྟ་བ་ལ་བརྟེན་པའི་ཡིད་ལ་བྱེད་པ་ལ་བརྟེན་ནས་བྱུང་བའི་ཚོར་བ་ཟག་པ་དང་བཅས་པ་ལ་སྟེ། སྲིད་པ་དང་རྗེས་སུ་མཐུན་པའི་ཕྱིར་དང༌། འཕགས་པའི་ལམ་ཐམས་ཅད་དང་མི་མཐུན་པའི་ཕྱིར། གནས་ངན་ལེན་གྱི་རྣམ་པར་གཡེང་བ་ཞེས་བྱའོ། །
ཞེས་བཤད་པ་ཡིན་ནོ། ། བྱིང་བ་ནི་སློབ་དཔོན་ཀ་མ་ལ་ཤཱི་ལའི་སྒོམ་རིམ་བར་པ་ལས། གང་གི་ཚེ་དམུས་ལོང་ལྟ་བུའམ། མུན་པར་ཞུགས་པ་ལྟ་བུའམ། མི་བཙུམས་པ་ལྟ་བུར་སེམས་ཀྱི་དམིགས་པ་གསལ་བར་མི་མཐོང་བ་དེའི་ཚེ་བྱིང་བར་གྱུར་པར་རིག་པར་བྱའོ། ། ཞེས་དམིགས་པ་ལ་འཇུག་པའི་སེམས་གསལ་བ་ཉམས་ན་བྱིང་བར་གསུངས་ཤིང༌། རྨུགས་པ་དང་གཉིད་ནི་དེའི་རྒྱུར་འགྱུར་ཏེ། སྒོམ་རིམ་བར་པ་ལས། དེ་གལ་ཏེ་རྨུགས་པ་དང་གཉིད་ཀྱིས་ནོན་ན་སེམས་བྱང་ངམ་བྱིང་དུ་དོགས་པ་མཐོང་༼༢༧༠༽ན། ཞེས་དེའི་སེལ་ཐབས་བཤད་ཅིང༌།
གོང་དུ་དྲངས་མ་ཐག་པའི་དགོངས་འགྲེལ་དུ་རྨུགས་གཉིད་ཀྱི་བྱིང་བའི་ཉེ་ཉོན་ནང་གི་སེམས་རྣམ་པར་གཡེང་བར་བཀའ་སྩལ་ཏོ། ། རྨུགས་པ་ནི་སེམས་ཁོ་ནར་མ་ཟད་ལུས་ཀྱང་ལྕི་བ་ལས་སུ་མི་རུང་བ་སྟེ། མཛོད་འགྲེལ་གང་སྤེལ་ལ་སོགས་པར། རྨུགས་པ་ནི་ལུས་དང་སེམས་ལས་སུ་མི་རུང་བ་ཉིད་དོ། ། དེ་ཡང་བྱིང་རྒོད་ལྷན་དུ་སེལ་བ་ནི། རིག་པ་གཟེངས་བསྟོད། ལྟ་སྟངས་སྟེང་དུ་གཏད། རླུང་དབྱུང་བ་ལམ་དུ་བྱ། ཤིན་ཏུ་བྱིང་ཤས་ཆེ་ན་འཆག་པ་དང་འགྲེང་བསྒོམ་བྱ། མི་རྟག་པ་དང་སྡུག་བསྔལ་བ་སོགས་བདེན་པ་བཞིའི་དམིགས་པ་དང་རྣམ་པའི་རབ་ཏུ་དབྱེ་བ་དང༌།
སངས་རྒྱས་ཀྱི་སྐྱེས་རབས་ངོ་མཚར་བའི་གཏམ་གྱིས་གཟེངས་བསྟོད་དོ། ། སྒོམ་རིམ་དང་པོ་ལས་ཅི་སྟེ་གང་གི་ཚེ་རྨུགས་པ་དང་གཉིད་ཀྱིས་ནོན་ཏེ་དམིགས་པ་འཛིན་པ་མི་གསལ་ཞིང་སེམས་བྱིང་བར་གྱུར་པ་དེའི་ཚེ། སྣང་བའི་འདུ་ཤེས་སྒོམ་པའམ། མཆོག་ཏུ་དགའ་བའི་དངོས་པོས་སངས་རྒྱས་ལ་སོགས་པའི་ཡོན་ཏན་ཡིད་ལ་བྱེད་པས་བྱིང་བ་བསལ་ལ། དམིགས་པ་དེ་ཉིད་དམ་དུ་བཟུང་ངོ༌། ། ཞེས་དང༌། གང་གི་ཚེ་ཕྱི་རོལ་གྱི་གཟུགས་ལ་སོགས་པ་ལ་དེ་དག་གི་༼༢༧༡༽ཡོན་ཏན་རྟོགས་པས་རྒྱུག་པའི་ཕྱིར་རམ། གཞན་ཡིད་ལ་བྱེད་པས་སམ། སྔོན་མྱོང་བའི་ཡུལ་ལ་འདོད་པས་སེམས་རྒོད་པའི་རྒོད་དུ་དོགས་པར་མཐོང་བ་དེའི་ཚེ། འདུ་བྱེད་ཐམས་ཅད་མི་རྟག་པ་དང་སྡུག་བསྔལ་བ་ལ་སོགས་པ་ཡིད་འབྱུང་བར་འགྱུར་བའི་དངོས་པོ་ཡིད་ལ་བྱེད་དོ། །
ཞེས་འབྱུང་ལ། འདུལ་བར་འཆགས་པའི་ཕན་ཡོན། འཆག་པའི་ཐག་རིང་ཐུང་གི་ཚད་དང་བཅས་པ་བཀའ་སྩལ་པ་དྲན་པར་བྱའོ། ། གཞན་ཡང་རྒོད་པ་དང་འཕྲོ་བ་ལའང་སྤྱི་བྱེ་བྲག་སྟེ། ཏིང་ངེ་འཛིན་གྱི་མི་མཐུན་ཕྱོགས་དང་ལེན་ལ་འཕྲོ་བ་དང༌། བྱེ་བྲག་ཆགས་སོགས་ཀྱི་གླུ་གར་སོགས་ལ་གཡེང་བ་རྒོད་པ་སྟེ། དགོངས་འགྲེལ་གྱི་དཀའ་འགྲེལ་ལས། རྒོད་པ་ཞེས་བྱ་བ་ནི་ཉེ་བར་མ་ཞི་བའོ། ། རྒོད་དུ་དོགས་ཞེས་བྱ་བ་ནི་འཕྲོ་བའི་བསམ་པའོ། ། ཞེས་བཤད་དོ། །
དེ་ལྟར་བསམ་གཏན་གྱི་སྒྲིབ་པ་བསལ་ནས་ལུས་སེམས་ཤིན་ཏུ་སྦྱངས་པའི་ཏིང་ངེ་འཛིན་ཐོབ་པ་ན་ཞི་གནས་གྲུབ་པར་བརྗོད་ཀྱི་གཞན་དུ་མ་ཡིན་ཏེ། དགོངས་འགྲེལ་ལས། བཅོམ་ལྡན་འདས་བྱང་ཆུབ་དེ་སྲིད་དུ་སེམས་ལ་དམིགས་པའི་སེམས་ནང་དུ་ཡིད་ལ་བགྱིད་པ་ན། ལུས་ཤིན་ཏུ་སྦྱངས་པ་དང༌། ༼༢༧༢༽སེམས་ཤིན་ཏུ་སྦྱངས་པ་མ་ཐོབ་པ་དེའི་བར་དུ་ཡིད་ལ་བགྱིད་པ་དེ་ལ་ཅི་ཞིག་བགྱི། བྱམས་པ་ཞི་གནས་ནི་མ་ཡིན་ཏེ། ཞི་གནས་ཀྱི་རྗེས་སུ་མཐུན་པའི་མོས་པ་དང་མཚུངས་པར་ལྡན་པ་ཡིན་པར་བརྗོད་པར་བྱའོ། ། ཞེས་འབྱུང་ལ། འོ་ན་ལུས་ཤིན་སྦྱངས་ཐོབ་པའི་ཚད་དེ་གང༌། སེམས་ཤིན་སྦྱངས་ཐོབ་པའི་ཚད་དེ་གང་ཞེ་ན།
སྤྱན་སྔ་ཚུལ་ཁྲིམས་འབར་གྱི་ཞི་ལྷག་གི་ཁྲིད་ཡིག་ཆེན་མོར། ལུས་ཤིན་སྦྱངས་ཐོབ་ན་རྩིག་རྨང་ལ་སྤྱི་བོ་གཏད་དེ་འགྲེང་བའི་སྤྱོད་ལམ་གྱིས་ཏིང་ངེ་འཛིན་གྱི་འཕེན་པ་མ་བཏང་གི་བར་དུ་སྡོད་པ་ལུས་ལས་རུང༌། སེམས་ཤིན་སྦྱངས་ཐོབ་ན་དམིགས་པ་དེ་ལ་ཞག་ཟླ་ཅི་ཙམ་གྱི་འཕེན་པ་བཏང་བ་དེ་ངང་གིས་མ་སད་ན་ལྷའི་རྔ་བོ་ཆེ་བརྡུངས་པས་ཀྱང་ཏིང་ངེ་འཛིན་དེ་སད་མི་ཐུབ་བོ་ཞེས་གསུངས་སོ། ། ཁ་ཅིག་འོ་ན་ད་ལྟ་དེ་ལྟའི་ཞི་གནས་གྲུབ་པ་མི་སྲིད་པ་ལྟ་བུར་མཐོང་བས་ཞི་གནས་ཀྱི་ཁྲིད་ཆུ་ལ་མར་སྲུབ་པ་ལྟར་དོན་མེད་དོ་སྙམ་ན། བདག་གི་རྗེ་བཙུན་རས་པ་ཆེན་པོའི་ཞལ་ནས། དེ་ལྟ་ནའང་དོན་མེད་པ་མ་ཡིན་ཏེ། ལུས་སེམས་ཀྱི་ཤིན་སྦྱངས་ཀྱི་ཆ་ཤས་རྣམས་ད་ལྟའི་རིམ་པས་ཐོབ་པ་༼༢༧༣༽ཡོད་དེ། ལུས་ཏིང་ངེ་འཛིན་ལ་བཀོལ་རུང་གི་ལྡང་བ་ཡང་བ་དང༌། གཉིད་རྨུགས་ཆུང་བ་དང༌། ལུས་གནད་བདེ་བ་དང༌།
ལུས་གནད་བཅས་པ་ཙམ་གྱིས་སེམས་ནང་དུ་སྡུད་པ་དང༌། སེམས་ཕྱིའི་གཟུགས་སོགས་ལ་མི་འཕྲོ་བར་ནང་གི་དམིགས་པ་ལ་གསལ་དངས་ཉི་མ་སྤྲིན་མེད་ལྟ་བུའི་ཉམས་ཇེ་བརྟན་དུ་འགྱུར་བ་ལ་མ་མཐོང་བའི་ཕྱིར། འདི་ལྟའི་ཞི་གནས་ཀྱི་རིམ་པ་ལ་དགོངས་ནས། ཏཻ་ལོ་པས། ཀྱེ་ཧོ་ལས་ནི་དང་པོ་གཅོང་རོང་འབབ་ཆུ་འདྲ། ། བར་དུ་ཆུ་བོ་གངྒཱ་དལ་ཞིང་གཡོ། ། ཐ་མ་ཆུ་རྣམས་མ་བུ་འཕྲད་པ་འདྲ། ། ཀུན་གཞི་སྐྱེ་མེད་བག་ཆགས་སྒྲིབ་གཡོགས་སངས། ། ཞེས་འབྱུང་བ་ལྟར་རོ། ། ཞེས་བཀའ་དྲི་མ་མེད་པར་སྩལ་ཏོ། །
གཉིས་པ་ལྷག་མཐོང་དངོས་སྒྲུབ་པ་ལ་ཐེག་པ་མཆོག་གི་སྒྲུབ་ལུགས་སྤྱིར་བསྟན། ཁྱད་པར་བརྒྱུད་པ་འདིའི་སྒྲུབ་ལུགས་བྱེ་བྲག་ཏུ་བཤད་པའོ། ། དང་པོ་ནི། མཉམ་པར་གཞག་པའི་རྣལ་འབྱོར་དང༌། སྦྱོར་བའི་རབ་ཏུ་དབྱེ་བའོ། ། དང་པོ་ནི། སྔར་ཐོས་བསམ་གྱི་ཤེས་རབ་ཀྱིས་བདེན་གཉིས་ཀྱི་གནས་ལུགས་སྤྱིའི་རྣམ་པར་རྟོག་པ་དེ་ཉིད་མངོན་སུམ་དུ་རྟོགས་པར་བྱ་བའི་ཕྱིར། བཤད་མ་ཐག་པའི་ཞི་གནས་ཀྱིས་༼༢༧༤༽བཟུང་ནས་དོན་ཤེས་པའི་བློས་སྒོམ་པ་ཡིན་ལ། དེའང་ལས་དང་པོ་པས་རིམ་གྱིས་འཇུག་པ་ན་རྣལ་འབྱོར་བཞིའི་སྒོ་ནས་བསླབ་པར་བྱ་སྟེ། དང་པོ་བདག་མེད་ཀྱི་རྣལ་འབྱོར་ནི།
འདི་ན་བདག་དང་བདག་གི་མེད། ། ཆོས་འདི་ཐམས་ཅད་རྒྱུ་ལས་བྱུང༌། ། ཞེས་པའི་ཚུལ་གྱིས་སྔར་ཐོས་བསམ་གྱིས་གཏན་ལ་ཕབ་པ་ལྟར་གང་ཟག་གི་བདག་མེད་སྒོམས་ལ། དེ་ལ་བརྟེན་ནས་གཟུང་མེད་ཀྱི་རྣལ་འབྱོར་ནི། སེམས་ཙམ་ལ་ནི་བརྟེན་ནས་སུ། ། ཕྱི་རོལ་དོན་ལ་མི་རྟོག་གོ ། ཞེས་པ་ལྟར། ཕྱིའི་དོན་རྡུལ་ཕྲ་རབ་ཀྱི་བར་དུ་གཞིག་ནས་སྒོམ་ལ། དེ་བརྟན་ནས་འཛིན་མེད་ཀྱི་རྣལ་འབྱོར་ནི། དེ་བཞིན་ཉིད་ལ་གནས་ནས་སུ། །
སེམས་ཙམ་ལས་ཀྱང་ཤིན་ཏུ་བཟླ། ། ཞེས་པ་ལྟར་སེམས་ཀྱང་དུས་གསུམ་དུ་བརྟགས་ནས་རང་བཞིན་མེད་པར་སྒོམ་ལ། དེ་བརྟན་ནས་སྤྲོས་བྲལ་གྱི་རྣལ་འབྱོར་ནི། སེམས་ཙམ་ལས་ནི་བཟླས་ནས་ཀྱང༌། ། སྣང་བ་མེད་ལ་ཤིན་ཏུ་བཟླ། ། ཞེས་པ་ལྟར། དགག་བྱ་མེད་པའི་བཀག་པ་མི་གྲུབ་པས་ཡང་དག་པར་ན་མེད་པ་ཡང་མ་གྲུབ་པར་སྒོམ་པར་བྱའོ། ། དེ་ལྟར་བསྒོམས་པས། སྣང་མེད་གནས་པའི་རྣལ་འབྱོར་པ། ། དེ་ཡི་ཐེག་པ་ཆེན་པོ་མཐོང༌། །
ཞེས་པའི་དོན་རྟོགས་པར་འགྱུར་ཏེ། ཡོད་༼༢༧༥༽མེད་ཀྱི་སྤྲོས་པ་ཉེ་བར་ཞི་བའི་ཕྱིར། སྤྱོད་འཇུག་ལས། གང་ཚེ་དངོས་དང་དངོས་མེད་དག ། བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་གསུངས་སོ། ། དེ་ནས་གོམས་པར་གྱུར་ཏེ། བློ་ཆེན་པོས་ནི་ཞི་གནས་ཀྱི་དམིགས་པའི་ཆོས་ཐམས་ཅད་རྫུན་པ་སྒྱུ་མ་ལྟ་བུ་ཡིན་གྱི།
ཡང་དག་པར་ན་ཡོད་མེད་ལ་སོགས་སྤྲོས་པ་དང་བྲལ་བའི་ཆོས་ཉིད་ཅིར་ཡང་མ་གྲུབ་པར་རྟོགས་ཏེ་ཀུན་རྫོབ་སྒྱུ་མ་ལྟ་བུའི་ངང་ལས་དོན་དམ་པ་ནམ་མཁའ་ལྟ་བུ་ལ་བློ་མཉམ་པར་གཞག་པར་བྱ་སྟེ། དེ་ལྟར་ན་ཟུང་དུ་འཇུག་པ་དབུ་མའི་དོན་བསྒོམ་པའོ། ། མདོ་ལས། དངོས་མིན་དངོས་པོ་མེད་མིན་པ། ། ཡོད་དང་མེད་པར་མི་སྒོམ་པར། ། འདི་ཉིད་དབུ་མའི་ལམ་ཡིན་པར། ། ང་དང་སངས་རྒྱས་ཀུན་གྱིས་བཤད། ། ཅེས་སོ། ། དེ་ཉིད་ཤེར་ཕྱིན་སྒོམ་པའང་ཡིན་ཏེ། ཡུམ་བདུན་བརྒྱ་པ་ལས།
འཇམ་དཔལ་ཁྱོད་ཤེས་རབ་ཀྱི་ཕ་རོལ་ཏུ་ཕྱིན་པ་སྒོམ་པ་དེའི་ཚེ་ཅི་ཞིག་སྒོམ། གསོལ་པ། ཅི་ཡང་མི་སྒོམ་པ་ལགས་སོ། ། བཀའ་སྩལ་པ། ཅི་ཡང་མི་སྒོམ་པ་ལ་སྒོམ་དུ་ཅི་ཡོད། གསོལ་བ། ཅི་ཡང་མི་སྒོམ་པ་ཉིད་སྒོམ་པ་ལགས་སོ། ། ཞེས་པ་དང༌། བཅོམ་ལྡན་འདས་ཤེས་རབ་ཀྱི་༼༢༧༦༽ཕ་རོལ་ཏུ་ཕྱིན་པ་སྒོམ་པ་ནི་ནམ་མཁའ་སྒོམ་པ་ལགས་སོ། ། ཞེས་པ་དང༌།
སློབ་དཔོན་གྱིས་ཀྱང༌། དེ་ཕྱིར་ཆོས་རྣམས་ཀུན་གྱི་གཞི། ། ཞི་ཞིང་སྒྱུ་མ་དང་མཚུངས་པར། ། གཞི་མེད་སྲིད་པ་འཇིག་བྱེད་པ། ། སྟོང་ཉིད་འདི་ནི་རྟག་ཏུ་སྒོམ། ། ཞེས་དང༌། དམིགས་པ་དང་ནི་བྲལ་བའི་སེམས། ། ནམ་མཁའི་མཚན་ཉིད་ལ་གནས་ཏེ། ། མདོར་ན་སྟོང་ཉིད་སྒོམ་པ་ནི། ། ནམ་མཁའི་སྒོམ་པར་བྱེད་མ་ཡིན། །
ཅེས་སོ། དེ་ལྟར་ན་ཡུལ་ཅིར་ཡང་མ་གྲུབ་པ་ལ་བློས་ཅིར་ཡང་མི་རྟོག་པའི་ཚུལ་གྱིས་ཇི་སྲིད་གནས་ཀྱི་བར་དུ་མཉམ་པར་གཞག་པར་བྱའོ། ། དེས་ན་རྣལ་འབྱོར་བཞིའི་དོན་འདི་ཉིད་ལ་བརྩམས་ནས། ཇོ་བོ་རྗེ་དཔལ་ལྡན་ཨ་ཏི་ཤ་ལས་ཉེ་བར་བརྒྱུད་པའི་རྗེ་བཙུན་སྒམ་པོ་པའི་ལྷན་ཅིག་སྐྱེས་སྦྱོར་ལས། རྩེ་གཅིག ། སྤྲོས་བྲལ། རོ་གཅིག ། སྒོམ་མེད། ཅེས་རྣལ་འབྱོར་བཞིའི་ལམ་གྱི་རིམ་པ་ས་ལམ་གནས་སྐབས་དུ་མར་སྦྱར་བཤད་མི་འདྲ་བ་དུ་མ་མཛད་པ་ནི་སངས་རྒྱས་བཅོམ་ལྡན་འདས་ནས་ཤིང་རྟ་ཆེན་པོ་རྣམས་ལས་བརྒྱུད་དེ་དཔལ་ལྡན་ཨ་ཏི་ཤ་དང་རྗེ་སྒམ་པོ་པ་སོགས་རྩ་བའི་བླ་མའི་བར་དུ་བྱོན་པའི་བཤད་རྒྱུན་ལ་ཚིག་དོན་གྱི་འཁྲུལ་པ་ཡོད་པའི་གནས་མི་སྲིད་ལ། གཞན་ཡང་སྟོང་ཉིད་ཀྱི་ལྟ་༼༢༧༧༽སྒོམ་གྱི་ཚུལ་ལ་བོ་གདོང་དབྱངས་ཅན་དགའ་བས།
སྟོང་ཉིད། མཉམ་ཉིད། བརྗོད་མེད་རྣམ་པར་མི་རྟོག་པའི་རྣལ་འབྱོར་བཞི་བཤད་པའང་ཐོས་བསམ་གྱིས་མཐའ་བཅད་ནས། སྒོམ་པས་ཉམས་སུ་ལེན་པ་ལ་ཚིག་དོན་གང་ལའང་སྐྱོན་ཡོད་པར་མ་མཐོང༌། གཉིས་པ་སྦྱོར་བའི་རབ་ཏུ་དབྱེ་བ་ལ། ཆོས་ཐམས་ཅད་སྟོང་པ་ཉིད་དུ་སྒོམ་པ་དེ་ཉིད་ལ་ཕྱེ་བས་སྦྱོར་བ་ཉི་ཤུར་འགྱུར་ཏེ། གཟུགས་ལ་སོགས་པའི་ཡུལ་ཐམས་ཅད་མི་གནས་པར་རྟོགས་ནས་སྒོམ་པའི་ཆ་ནས་མི་གནས་པའི་སྦྱོར་བ་དང༌། བློ་དེ་ཉིད་མི་དམིགས་པའི་ཆ་ནས་རྣལ་འབྱོར་བཀག་པའམ་མི་སྦྱོར་བའི་སྦྱོར་བ་དང༌། གཞི་དང་ལམ་དང་རྣམ་པའི་ཆོས་ཉིད་རྟོགས་པའི་ཆ་ནས་ཟབ་པ་དང༌། གཏིང་དཔག་དཀའ་བ་དང༌།
ཚད་མེད་པའི་སྦྱོར་བ་སྟེ་མཁྱེན་པ་གསུམ་གྱི་སྦྱོར་བ་གསུམ་དང༌། དེ་དག་ཚོགས་ལམ་དུ་ཡུམ་ལ་སྐྲག་པ་སྐྱེ་རུང་དང་བཅས་པས་སྒོམ་པ་ན་ཚོགས་ཆེན་ཡུན་རིང་རྟོགས་པའི་སྦྱོར་བ་དང༌། དྲོད་དང་རྩེ་མོ་དང་བཟོད་པ་དང་ཆོས་མཆོག་རྣམས་སུ་རིམ་པ་ལྟར་ལུང་བསྟན་པ་དང༌། ཕྱིར་མི་ལྡོག་པ་དང༌། ངེས་པར་འབྱུང་བ་དང༌། བར་ཆད་མེད་པའི་སྦྱོར་བ་དང༌། ས་དང་པོ་བྱང་ཆུབ་ཉེ་བའི་སྦྱོར་བ་དང༌། ས་གཉིས་པ་ནས་བདུན་པའི་བར་༼༢༧༨༽ལ་བྱང་ཆུབ་མྱུར་བའི་སྦྱོར་བ་དང༌། ས་བརྒྱད་པར་གཞན་དོན་དང༌། འཕེལ་འགྲིབ་མེད་པ་དང༌།
ཆོས་དང་ཆོས་མ་ཡིན་པ་མི་དམིགས་པ་དང༌། བསམ་གྱིས་མི་ཁྱབ་པར་མི་དམིགས་པ་དང༌། ཆོས་གསུམ་དུ་མི་རྟོག་པའི་སྦྱོར་བ་སྟེ་ལྔ་དང༌། ས་དགུ་པར་འབྲས་བུ་རིན་པོ་ཆེ་སྦྱིན་པའི་སྦྱོར་བ་དང༌། བཅུ་པར་རྣམ་པར་དག་པའི་སྦྱོར་བ་དང༌། སྦྱོར་བ་དེ་ཉིད་ས་བདུན་པ་མན་ཆད་དུ་ལོ་ལ་སོགས་པའི་དུས་ཀྱི་ངེས་བཟུང་བྱ་སྟེ་སྒོམ་པ་ནི་ས་མཚམས་ཀྱི་སྦྱོར་བར་བཞག་པ་ཡིན་ནོ། ། ཉི་ཤུ་པོ་འདི་དག་ཀྱང་གསུམ་དུ་འདུས་ཏེ་དང་པོ་ལྔ་ནི་རང་བཞིན་གྱི་སྦྱོར་བ་ཡིན་ལ། དེ་ཡང་དངོས་པོ་ཐ་དད་པ་མ་ཡིན་གྱི་ལྡོག་པ་ཐ་དད་པ་ཙམ་ཡིན་ནོ། ། དེ་ནས་བཅུ་བཞི་ནི་གནས་སྐབས་ཀྱི་སྦྱོར་བ་ཡིན་ནོ། ། ས་མཚམས་ཀྱི་སྦྱོར་བ་ནི་སྦྱོར་བ་ལ་བར་ཆད་མི་འབྱུང་བའི་དོན་དུ་ཡིན་པས་གེགས་སེལ་གྱི་སྦྱོར་བ་ཡིན་ནོ། །
མན་ངག་གི་བསྟན་བཅོས་ལས། གཟུགས་ལ་སོགས་པ་མི་གནས་ཕྱིར། ། དེ་ལ་སྦྱོར་བ་བཀག་པའི་ཕྱིར། ། དེ་ཡི་དེ་བཞིན་ཉིད་ཟབ་ཕྱིར། ། དེ་རྣམས་གཏིང་དཔག་དཀའ་བའི་ཕྱིར། ། དེ་དག་ཚད་ནི་མེད་ཕྱིར་དང༌། ། ཚོགས་ཆེན་ཡུན་རིང་རྟོགས་པའི་ཕྱིར། ། ལུང་བསྟན་༼༢༧༩༽ཕྱིར་མི་ལྡོག་པ་དང༌། ། ངེས་འབྱུང་བར་ཆད་མེད་བཅས་དང༌། ། བྱང་ཆུབ་ཉེ་དང་མྱུར་བ་དང༌། །
གཞན་དོན་འཕེལ་མེད་འགྲིབ་མེད་དང༌། ། ཆོས་དང་ཆོས་མིན་སོགས་མི་མཐོང༌། ། གཟུགས་སོགས་བསམ་མི་ཁྱབ་མི་མཐོང༌། ། གཟུགས་སོགས་དེ་ཡི་མཚན་མ་དང༌། ། དེ་ཡི་ངོ་བོར་རྣམ་མི་རྟོག ། འབྲས་བུ་རིན་ཆེན་སྦྱིན་བྱེད་པ། ། དེ་ནི་དག་པ་མཚམས་དང་བཅས། ། ཞེས་གསུངས་སོ། ། དེ་ཉིད་ལ་སྒོམ་བྱའི་ཡུལ་དང༌། སྒོམ་པའི་གནས་སྐབས་དང༌།
འབྲས་བུའི་སྒོ་ནས་ཕྱེ་ན་དངོས་པོ་བརྒྱད་དུ་འགྱུར་ཏེ་རྣམ་ཤེས་དང་ལམ་ཤེས་དང་གཞི་ཤེས་གསུམ་ནི་ཆོས་སུམ་ཅུས་མཚོན་ནས་འབྲས་བུ་དང་རྒྱུ་དང་དེའི་ཁྱད་པར་རམ་གོལ་སར་གཏན་ལ་ཕབ་ནས་བསྒོམས་པས་མཁྱེན་པ་གསུམ་ནི་རྒྱུའམ་ཡུལ་ཡིན་ལ། བློ་ངོ་བོ་གཅིག་གིས་མཁྱེན་པ་གསུམ་བསྡུས་ནས་སྒོམ་པ་ཙམ་ལ་རྣམ་ཀུན་མངོན་རྫོགས་ཀྱི་སྦྱོར་བ་དང༌། སྦྱོར་ལམ་ཡན་ཆད་དུ་དེ་ལ་དབང་གྱུར་ཐོབ་པའི་ཚུལ་གྱིས་བསྒོམ་པ་ནི། རྩེ་མོའི་སྦྱོར་བ་དང༌། རྒྱུན་ཆགས་སུ་རིམ་གྱིས་སྒོམ་པ་ནི་མཐར་གྱིས་པའི་སྦྱོར་བ་དང༌། རྒྱུན་མཐར་སྒོམ་པ་མཐར་ཐུག་པའི་སྐད་ཅིག་མའི་སྦྱོར་བ་དང༌། སྒོམ་པའི་འབྲས་བུ་མཁྱེན་པ་གསུམ་མཐར་ཐུག་པ་ནི་ཆོས་ཀྱི་སྐུ་༼༢༨༠༽ཞེས་བྱའོ། ། མཚན་ཉིད་དེའི་སྦྱོར་བ་དང༌། ། དེ་རབ་དེ་ཡི་གོ་རིམ་དང༌། ། དེ་མཐའ་དེ་ཡི་རབ་སྨིན་ནི། །
དོན་བསྡུས་གཞན་དེ་རྣམ་པ་དྲུག ། ཅེས་སོ། ། གཉིས་པ་ཁྱད་པར་བརྒྱུད་པ་འདིའི་ལུགས་བྱེ་བྲག་ཏུ་བཤད་པ་ལ། དཔྱད་སྒོམ་གྱི་ཚུལ་དང༌། འཇོག་སྒོམ་གྱི་ཚུལ་ལོ། ། དང་པོ་ནི། སྤྱིར་ལྷག་མཐོང་གི་དོན་ཇི་ལྟ་བུའོ་སྙམ་ན། བི་ཤོ་ཥ་ནི་ཁྱད་པར་རམ་ལྷག་པ། པ་ཤྱ་ནི་མཐོང་བའམ་ལྟ་བ་སྟེ་ཤེས་རབ་ཀྱིས་དངོས་པོའི་རང་བཞིན་ལྷག་པར་རྟོགས་པས་ན་ལྷག་མཐོང་སྟེ། དངོས་པོའི་རང་བཞིན་ནི་ཆོས་ཐམས་ཅད་ཀྱི་རང་བཞིན་ཏེ།
དེ་ལ་རང་བཞིན་བདག་བདེན་དུ་བཟུང་བས་མཚན་མར་འཛིན་པ་ཤེས་བྱའི་སྒྲིབ་པ་དང༌། ཁྱད་པར་སྐྱེས་བུ་གང་ཟག་བདག་བདེན་དུ་བཟུང་ནས་ཆགས་སྡང་གི་ལས་བསགས་པ་ཉོན་མོངས་པའི་སྒྲིབ་པ་སྟེ། བདག་ཏུ་ལྟ་བ་འདི་གཉིས་རྒྱུད་ལ་ནམ་ཡོད་རིང་བསམ་གཏན་དང་གཟུགས་མེད་ཀྱི་ཏིང་ངེ་འཛིན་དང་དེའི་འབྲས་བུ་མངོན་ཤེས་ལྔ་དང་ཟད་པར་བཅུ་རྣམ་ཐར་བརྒྱད་ཀྱི་ཟིལ་གནོན་སོགས་ཐོབ་ཀྱང་ཐར་པ་དང༌། ཐམས་ཅད་མཁྱེན་པའི་གོ་འཕང་ཐོབ་པར་མི་འགྱུར་ཏེ། ཇི་སྐད་དུ། སེར་སྣ་ལ་སོགས་རྣམ་རྟོག་གང༌། ། དེ་ནི་ཉོན་མོངས་སྒྲིབ་པར་འདོད། ། ཅེས་དང༌། རྣམ་འགྲེལ་ལས། བདག་ཡོད་ན་ནི་གཞན་དུ་ཤེས། །
བདག་གཞན་ཆ་ལས་འཛིན་དང་སྡང༌། ། དེ་དག་དང་ནི་ཡོངས་༼༢༨༡༽འབྲེལ་ལས། ། ཉེས་པ་ཐམས་ཅད་འབྱུང་བར་འགྱུར། ། ཞེས་གང་ཟག་བདག་ལྟ་ལ་བརྟེན་པའི་ཉོན་སྒྲིབ་དང༌། འཁོར་གསུམ་རྣམ་པར་རྟོག་པ་གང༌། ། དེ་ནི་ཤེས་བྱའི་སྒྲིབ་པར་འདོད། ། ཅེས་དང༌། རྩ་བ་ལས། ལས་དང་ཉོན་མོངས་རྣམ་རྟོག་ལས། དེ་དག་སྤྲོས་ལས།
ཞེས་ཆོས་བདག་ལས་ཤེས་སྒྲིབ་བྱུང་བར་བསྟན་པའི་ཕྱིར། དེས་ན་གང་ཟག་གི་བདག་མེད་རྟོགས་པས་ཉོན་སྒྲིབ་སྤོང་སྟེ། འཕགས་པ་ལྷས། ཡུལ་ལ་བདག་མེད་མཐོང་ནས་ནི། ། སྲིད་པའི་ས་བོན་ལྡོག་པར་འགྱུར། ། ཞེས་དང༌། རྣམ་འགྲེལ་ལས། བདག་དང་བདག་གིར་འཛིན་བྱས་པ། ། འདུས་བྱས་སྤྱོད་ཡུལ་ཅན་ཆགས་ནི། ། རྒྱུ་ཡིན་དེ་ཡི་གནོད་བྱེད་ནི། །
བདག་མེད་མཐོང་བ་འགལ་བ་ཡིན། ། ཞེས་སོ། ། ཆོས་བདག་མེད་རྟོགས་པས་ཤེས་སྒྲིབ་སྤོང་སྟེ། རྩ་བ་ལས་སྤྲོས་པ་ནི་སྟོང་པ་ཉིད་ཀྱིས་འགག་པར་འགྱུར་རོ། ། ཞེས་སོ། ། འོ་ན་དེ་ལྟའི་བདག་མེད་པ་གཉིས་ཀྱི་ཚུལ་ཇི་ལྟར་སྒོམ་ཞེ་ན། སྒོམ་རིམ་ལས། གང་ཟག་ནི་ཕུང་པོ་དང་ཁམས་དང་སྐྱེ་མཆེད་ལས་གུད་ན་མི་དམིགས་སོ། ། གང་ཟག་ནི་ཕུང་པོ་ལ་སོགས་པའི་ངོ་བོ་ཉིད་མ་ཡིན་ཏེ། ཕུང་པོ་ལ་སོགས་པ་དེ་དག་ནི་མི་རྟག་པ་དང་དུ་མའི་ངོ་བོར་ཡིན་པའི་ཕྱིར་དང༌།
གང་ཟག་ནི་རྟག་༼༢༨༢༽པ་དང་གཅིག་པུའི་ངོ་བོ་ཡིན་པར་གཞན་དག་གིས་བརྟགས་པའི་ཕྱིར་རོ། ། དེ་ཉིད་དང་གཞན་དུ་བརྗོད་དུ་མི་རུང་བའི་གང་ཟག་ནི་དངོས་པོ་ཡོད་པར་མི་རུང་སྟེ། དངོས་པོ་ཡོད་པའི་རྣམ་པ་གཞན་མེད་པའི་ཕྱིར། དེ་ལྟ་བས་ན་འདི་ལྟ་སྟེ། འཇིག་རྟེན་གྱི་ང་དང་ངའི་ཞེས་བྱ་བ་འདི་ནི་འཁྲུལ་པ་ཁོ་ནའོ། ། ཞེས་དཔྱད་པར་བྱའོ། ། ཆོས་ལ་བདག་མེད་པ་ཡང་འདི་ལྟར་སྒོམ་པར་བྱ་སྟེ། ཆོས་ཤེས་བྱ་བ་ནི་མདོར་བསྡུ་ན་ཕུང་པོ་དང་སྐྱེ་མཆེད་བཅུ་གཉིས་ཁམས་བཅོ་བརྒྱད་དོ། ། དེ་ལ་ཕུང་པོ་དང་སྐྱེ་མཆེད་དང་ཁམས་གཟུགས་ཅན་གང་ཡིན་པ་དེ་དག་ནི། དོན་དམ་པར་ན་སེམས་ཀྱི་རྣམ་པ་ལས་གུད་ན་མེད་དེ།
དེ་དག་རྡུལ་ཕྲ་རབ་ཏུ་བཤིག་ལ། རྡུལ་ཕྲ་རབ་རྣམས་ཀྱང་ཆ་ཤས་ཀྱི་ངོ་བོ་ཉིད་སོ་སོར་བརྟགས་ན་ངོ་བོ་ཉིད་མེད་པར་བཟུང་དུ་མེད་པའི་ཕྱིར། དེ་ལྟ་བས་ན་ཐོག་མ་མེད་པའི་དུས་ནས་གཟུགས་ལ་སོགས་པ་ཡང་དག་པ་མ་ཡིན་པ་ལ་མངོན་པར་ཞེན་པའི་དབང་གིས་རྨི་ལམ་ན་དམིགས་པའི་གཟུགས་ལ་སོགས་པའི་སྣང་བ་བཞིན་དུ། བྱིས་པ་རྣམས་ལ་སེམས་ཉིད་གཟུགས་ལ་སོགས་པར་ཕྱི་རོལ་ཏུ་ཆད་པ་བཞིན་དུ་སྣང་གི ། དོན་དམ་པར་ན་འདི་ལ་གཟུགས་ལ་སོགས་པ་ནི་སེམས་ཀྱི་རྣམ་པ་ལས་གུད་ན་མེད་དོ། ། ཞེས་དཔྱད་པར་བྱའོ། ། ཞེས་༼༢༨༣༽སྒོམ་ཚུལ་སྤྱིར་བསྟན་ནས། གང་ཟག་དང་ཆོས་ལ་སོགས་པའི་བདག་བདེན་མེད་བཞིན་དུ་ཡོད་པར་རྟོག་པ་པོ་ནི་གཙོ་བོ་སེམས་ཉིད་ཡིན་པས། སེམས་ཉིད་ཀྱི་སྤྲོས་པ་བདག་བདེན་དུ་མ་གྲུབ་པར་རྟོགས་པ་ནི། དེའི་རྟོགས་ཆའི་ཆོས་གང་ཟག་ཐམས་ཅད་གཞི་མེད་རྩ་བྲལ་དུ་རྟོགས་པར་འགྱུར་བ་ཡིན་ཏེ།
དོན་འདི་ལ་དགོངས་ནས། རྗེ་བཙུན་ཆེན་པོ་མི་ལས། ཇོ་བོ་བཀའ་གདམས་རྣམས་སྔོན་ལ་ཉོན་སྒྲིབ་སྤངས་ནས་གདོད་ཤེས་སྒྲིབ་སྤོང་བར་འདོད་པ་ཡིན་ལ། ཁོ་བོ་ནི་ཤེས་སྒྲིབ་སྔོན་ལ་སྤོང་བའི་ཞོར་ལ་ཉོན་སྒྲིབ་རང་དག་ལ་འགྲོ་ཞེས་གསུངས་པ་ཡིན་ནོ། ། དེས་ན་སེམས་ཉིད་བདག་མེད་དུ་གྲུབ་པའམ་བདག་བདེན་དུ་མེད་པར་གྲུབ་པའམ་གཉིས་ཀ་དང་གཉིས་མིན་གང་དུ་གྲུབ་ཅེས་འཚོལ་ཞིང་དཔྱད་པ་ནི་མདོ་སྔགས་གཉིས་ཀའི་སྒོམ་རིམ་ཁྱད་པར་བ་སྟེ། སློབ་དཔོན་ཀ་མ་ལ་ཤཱི་ལའི་སྒོམ་རིམ་དང་པོ་ལས། དེ་འདི་སྙམ་དུ་ཁམས་གསུམ་པོ་འདི་ནི་སེམས་ཙམ་མོ་སྙམ་དུ་སེམས་ཤིང༌། དེས་དེ་ལྟར་ཆོས་གདགས་པ་མཐའ་དག་ནི་སེམས་ཁོ་ན་ཡིན་པར་རྟོགས་ནས། དེ་ལ་སོ་སོར་བརྟགས་ན་ཆོས་ཐམས་ཅད་ཀྱི་ངོ་བོ་ཉིད་ལ་སོ་སོར་བརྟགས་པ་ཡིན་ནོ། ། ཞེས་སེམས་ཀྱི་ངོ་བོ་ཉིད་ལ་སོ་སོར་རྟོག་གོ །
དེ་འདི་ལྟར་དཔྱོད་དེ། དོན་དམ་པར་ན་སེམས་ཀྱང་བདེན་པར་༼༢༨༤༽མི་རུང་སྟེ། གང་གི་ཚེ་རྫུན་པའི་ངོ་བོ་ཉིད་གཟུགས་ལ་སོགས་པའི་རྣམ་པར་འཛིན་པའི་སེམས་ཉིད་སྣ་ཚོགས་ཀྱི་རྣམ་པར་སྣང་བ་དེའི་ཚེ། དེ་བདེན་པ་ཉིད་དུ་ག་ལ་འགྱུར། ཇི་ལྟར་གཟུགས་ལ་སོགས་པ་རྫུན་པ་བཞིན་དུ་སེམས་ཀྱང་དེ་ལས་གུད་ན་མེད་པས་རྫུན་པ་ཉིད་དོ། ། ཇི་ལྟར་གཟུགས་ལ་སོགས་པ་སྣ་ཚོགས་ཀྱི་རྣམ་པ་ཡིན་པས། གཅིག་དང་དུ་མའི་ངོ་བོ་ཉིད་མ་ཡིན་པ་དེ་བཞིན་དུ་སེམས་ཀྱང་དེ་ལས་གུད་ན་མེད་པའི་ཕྱིར། གཅིག་དང་དུ་མའི་ངོ་བོ་ཉིད་མ་ཡིན་ནོ། ། དེ་ལྟ་བས་ན་སེམས་ནི་སྒྱུ་མ་ལ་སོགས་པའི་ངོ་བོ་ཉིད་ལྟ་བུ་ཁོ་ནའོ། ། སེམས་ཇི་ལྟ་བ་དེ་བཞིན་དུ་ཆོས་ཐམས་ཅད་སྒྱུ་མ་ལ་སོགས་པའི་ངོ་བོ་ཉིད་ལྟ་བུ་ཁོ་ནའོ་ཞེས་དཔྱད་དོ། །
དེས་དེ་ལྟར་ཤེས་རབ་ཀྱི་སེམས་ཀྱི་ངོ་བོ་ཉིད་ལ་སོ་སོར་བརྟགས་ན་དོན་དམ་པར་སེམས་ནི་ནང་དུ་ཡང་མི་དམིགས། ཕྱི་རོལ་ཏུ་ཡང་མི་དམིགས་གཉིས་ཀ་མེད་པར་ཡང་མི་དམིགས་སོ། ། འདས་པའི་སེམས་ཀྱང་མི་དམིགས། མ་འོང་པ་ཡང་མི་དམིགས། ད་ལྟར་བྱུང་བ་ཡང་མི་དམིགས་སོ། ། སེམས་སྐྱེ་བའི་ཚེ་ཡང་གང་ནས་མི་འོང༌། འགག་པའི་ཚེ་ཡང་གང་དུ་སོག་པར་མི་འགྲོ་སྟེ། སེམས་ནི་བཟུང་དུ་མེད་པ། བསྟན་དུ་མེད་པ་གཟུགས་ཅན་མ་ཡིན་པའོ། ། བསྟན་དུ་མེད་པ་ལ་གཟུང་དུ་མེད་པ་༼༢༨༥༽གཟུགས་ཅན་མ་ཡིན་པ་དེའི་ངོ་བོ་ཉིད་ཅི་འདྲ་ཞེ་ན།
འཕགས་པ་དཀོན་མཆོག་བརྩེགས་པ་ལས་ཇི་སྐད་དུ་གསུངས་པ་ལྟ་བུ་སྟེ། འོད་སྲུངས་སེམས་ནི་ཡོངས་སུ་བཙལ་ན་མི་རྙེད་དོ། ། གང་མི་རྙེད་པ་དེ་མི་དམིགས་སོ། ། གང་མི་དམིགས་པ་དེ་འདས་པ་ཡང་མ་ཡིན། མ་འོངས་པ་ཡང་མ་ཡིན། ད་ལྟར་བྱུང་བའང་མ་ཡིན་ཞེས་སོགས་རྒྱ་ཆེར་འབྱུང་བ་ལྟ་བུའི་ལེགས་པར་བཙལ་ཏེ་འདི་ལྟར་རྙེད་གྲུབ་ཏུ་མ་བྱུང་བ་ན། སེམས་ལ་བདག་བདེན་དང༌། རང་བཞིན་ངོ་བོའི་ཆོས་ཐམས་ཅད་སྟོང་པ་ཉིད་དུ་ངོ་འཕྲོད་དོ་ཞེས་བཀའ་བརྒྱུད་དྭགས་པོ་ལྷ་རྗེའི་ཁྲིད་སྲོལ་གྱི་ལུགས་འདི་ལ། སེམས་ངོ་འཕྲོད་མ་འཕྲོད་དང་ཕྲད་མ་ཕྲད་ཟེར་བ་སོགས་ཀྱི་ཐ་སྙད་བྱེད་ལ། འདི་ལྟར་ངོ་སྤྲད་འཕྲོད་ཀྱང་ཚེ་རབས་སྔ་མ་ཕན་དུ་བདག་མེད་པའི་ཆོས་ཚུལ་ལ་གོམས་པ་སྔོན་དུ་སོང་བ་ཚེ་འདིར་བླ་མས་རིགས་པ་སོགས་རྣམ་གྲངས་དུ་མ་མ་བསྟན་ཀྱང་ལུང་ཙམ་ལས་གོ་ཉམས་རྟོགས་པ་ཅི་རིགས་སུ་ངེས་ཤེས་སྐྱེས་པའི་ངོ་འཕྲོད་པའི་རང་བྱན་ཆུད་པའང་ཡོད་ལ།
དེ་ལྟ་མིན་པ་ལ་ལུང་རིགས་བླ་མའི་མན་ངག་ཉམས་མྱོང་གི་བརྡ་ཐབས་སུ་དུ་མའི་སྒོ་ནས་ཡང་དག་པའི་དོན་ལ་འཁྲུལ་པ་ཟད་པའི་ཤེས་རབ་སྐྱེ་བ་ཞིག་དགོས་ཀྱི་དེ་ལྟ་མིན་པར་སློབ་དཔོན་རྒྱ་ནག་༼༢༨༦༽མཁན་པོ་དང་བོད་ཀྱི་བསམ་གཏན་པ་ཁ་ཅིག་ལྟར། ཡང་དག་པའི་ཤེས་རབ་ཀྱི་བདེན་གཉིས་ཀྱི་ཆོས་ལ་སྒྲོ་བསྐུར་མ་བསལ་བར་རྟོག་པ་ཡིད་བྱེད་བཀག་པའི་སེམས་མེད་ཀྱི་མི་རྟོག་ཙམ་པོ་ནི་འདུ་ཤེས་མེད་པའི་སྙོམས་འཇུག་ལྟར་ཐར་ལམ་དུ་འགྱུར་བ་ལྟ་ཞོག ། ཕལ་ཆེར་བདག་གི་སེམས་ནི་འགར་ཡང་མ་གྲུབ་ཅིང་སེམས་ནི་འཁོར་འདས་སྣ་ཚོགས་བསྐྱེད་པས་སེམས་སྟོང་པར་སོང་རྗེས་བདག་འཁོར་བ་ལ་གྲོལ་ལོ་ཞེས་བདག་ཏུ་ལྟ་བ་དང༌། ལོག་པར་ལྟ་བ་དག་གིས་རྨོངས་པའི་ལས་ལ་མཉམ་པར་གཞག་པ་ཉིད་ཀྱིས་ངན་སོང་ལ་སོགས་པའི་རྒྱུར་འགྱུར་བའང་ཡོད་དེ། སྒོམ་རིམ་ལས། འདིས་ནི་ཡོངས་སུ་རྟོགས་པ་སྔོན་དུ་གཏོང་བ་མཚན་མ་མེད་པ་ཉིད་ལ་འཇུག་པར་བསྟན་ཏེ། ཡིད་ལ་བྱེད་པ་ཡོངས་སུ་སྤོང་བ་ཙམ་དང༌། ཤེས་རབ་ཀྱི་དངོས་པོའི་ངོ་བོ་ཉིད་མི་དཔྱོད་པར་རྣམ་པར་མི་རྟོག་པ་ཉིད་དུ་འཇུག་པ་མི་སྲིད་པར་ཤིན་ཏུ་གསལ་བར་བསྟན་པ་ཡིན་ནོ། ། ཞེས་བཤད་དོ། ། དེ་དང་མཐུན་པར་དཔལ་ལྡན་ས་སྐྱ་པཎྜི་ཏས།
བླུན་པོས་ཕྱག་རྒྱ་ཆེ་བསྒོམས་པ། ། ཕལ་ཆེར་དུད་འགྲོའི་གནས་སུ་སྐྱེ། ། ཞེས་སོགས་གསུངས་ཀྱང༌། ཕལ་ཆེ་བའི་ཚད་ནི་གང་ལ་འཇོག ། འདུལ་བ་ཕལ་ཆེ་བ་ཞེས་པ་དངོས་པོ་གང་དང་གང་ལ་༼༢༨༧༽ཆ་གསུམ་དུ་བགོས་པའི་ཆ་གཉིས་པ་ཕལ་ཆེར་དུ་བཞག་པ་ལྟར་ན། བླུན་པོ་ཕྱག་རྒྱ་ཆེ་དང་ཤེར་ཕྱིན་སྒོམ་པ་སུམ་གཉིས་དུད་འགྲོ་སོགས་ལ་སྐྱེ་བར་ཞལ་ཚོན་གཅོད་པ་ལྟ་བུ་ནི་འཛམ་གླིང་གི་མཁས་པ་ཆེན་པོའི་གསུང་ཙམ་ལ་འོས་པ་མ་ཡིན་ནོ། ། གཞན་ཡང་སེམས་ཀྱི་རང་བཞིན་འཚོལ་ལུགས་ལ། སྤྱོད་རྒྱུད་རྣམ་སྣང་མངོན་བྱང་ལས། གསང་བའི་བདག་པོ་ཇི་ལྟར་རང་གི་སེམས་ཡོངས་སུ་ཤེས་པར་བྱ་ཞེ་ན། འདི་ལྟ་སྟེ་རྣམ་པར་ཁ་དོག་ལྟ་བུའམ།
དབྱིབས་སུའམ་ཡུལ་དུའམ་གཟུགས་སུའམ་ཚོར་བར་རམ་འདུ་ཤེས་སུའམ་རྣམ་པར་ཤེས་པར་རམ། བདག་ཏུའམ། བདག་གིར་རམ། གཟུང་བར་རམ། འཛིན་པར་རམ། དག་པར་རམ་མ་དག་པར་རམ་ཁམས་སུའམ་སྐྱེ་མཆེད་དུའམ། རྣམ་པར་ཐམས་ཅད་ཀྱི་བར་དུ་ཡོངས་སུ་བཙལ་ཀྱང་མི་དམིགས་པ་ཡིན་ཏེ། གསང་བའི་བདག་པོ་འདི་ནི་བྱང་ཆུབ་སེམས་དཔའི་བྱང་ཆུབ་ཀྱི་སེམས་རྣམ་པར་དག་པའི་སྒོ་ཞེས་བྱ་བའི་ཆོས་སྣང་བའི་ཚུལ་དང་པོ་སྟེ། ཞེས་སོགས་རྒྱ་ཆེར་འབྱུང་བ་དང༌། དཀོན་བརྩེགས་ལས།
ཚེ་དང་ལྡན་པ་དག ། ཅི་སེམས་འདི་ལ་སྔོན་པོ་ཞེས་བྱ་བ་ཞིག་གམ། སེར་པོ་ཞེས་བྱ་བ་ཞིག་གམ། དམར་པོ་ཞེས་བྱ་བ་ཞིག་གམ། དཀར་པོ་ཞེས་བྱ་བ་ཞིག་གམ། བཙོད་ཁ་ཞེས་བྱ་བ་ཞིག་གམ། ཤེལ་གྱི་ཁ་དོག་ལྟ་བུ་ཞེས་བྱ་བ་ཞིག་གམ། ༼༢༨༨༽ཡང་དག་པ་ཞེས་བྱ་བ་ཞིག་གམ། ཡང་དག་པ་མ་ཡིན་པ་ཞེས་བྱ་བ་ཞིག་གམ། རྟག་པ་ཞེས་བྱ་བ་ཞིག་གམ།
མི་རྟག་པ་ཞེས་བྱ་བ་ཞིག་གམ། གཟུགས་ཅན་ཞེས་བྱ་བ་ཞིག་གམ། གཟུགས་ཅན་མ་ཡིན་པ་ཞེས་བྱ་བ་ཞིག་གམ་རྟོགས་ཤིག ། དེ་དག་གིས་སྨྲས་པ། ཚེ་དང་ལྡན་པ་སེམས་ནི་གཟུགས་ཅན་མ་ཡིན། བསྟན་དུ་མེད་པ་སྣང་བ་མེད་པ་ཐོགས་པ་མེད་པ་གནས་མེད་པ་རྣམ་པར་རིག་བྱེད་མ་ཡིན་པའོ། ། ཞེས་སོགས་རྒྱ་ཆེར་གསུངས་པ་དང༌། སྤྱོད་བསྡུས་ལས། དེ་བཞིན་གཤེགས་པ་ཐམས་ཅད་ཀྱི་མན་ངག་ཡང་དག་པར་འགྲོ་བ་ལ། ཁ་ཕྱིར་བལྟས་པ་རྣམས་ཀྱི་སྤྱོད་ཡུལ་མིན་པ།
མཆོག་ཏུ་བཟུང་བར་དཀའ་བ། སངས་རྒྱས་རྣམས་ཀྱི་སྤྱོད་ཡུལ་ཡོངས་སུ་དྲིས་པའི་སེམས་གང་ཡིན་པ་དེ་ནི། རྩ་བ་མེད་པ་གནས་པ་མེད་པ། གཞི་མེད་པ། མཚན་མ་མེད་པ། དབྱིབས་དང་ཁ་དོག་མེད་པ་དབང་པོ་ལས་འདས་པ། རྟོག་གེ་པ་རྣམས་ཀྱི་སྤྱོད་ཡུལ་མ་ཡིན་པའོ། ། ཞེས་དང༌། བདེན་པར་ན་སེམས་ནི་ཁ་དོག་དང་དབྱིབས་དང་བྲལ་བ་སྣང་བ་ཙམ་ན་ནམ་མཁའ་དང་མཉམ་པའི་ངོ་བོ་ཉིད་དོན་དམ་པའི་བདེན་པ་དང་འདྲ་བར་རེག་པར་དཀའོ་ཞེས་སློབ་དཔོན་ཨཱརྻ་དེ་བས་གསུངས་ལ། ༼༢༨༩༽དེ་ཉིད་མགོན་པོ་ཀླུའི་ཡང་དགོངས་པ་ཡིན་ཏེ།
སེམས་འདི་མིང་ཙམ་ཡིན་པ་སྟེ། ། མིང་ལས་གཞན་དུ་འགའ་ཡང་མེད། ། མིང་ཙམ་དུ་ནི་རྣམ་རིག་བལྟ། ། མིང་ཡང་རང་བཞིན་མེད་པ་ཡིན། ། ནང་ངམ་དེ་བཞིན་ཕྱི་རོལ་ལམ། ། ཡང་ན་གཉིས་ཀའི་བར་དག་ཏུ། ། རྒྱལ་བ་རྣམས་ཀྱི་སེམས་མ་རྙེད། ། དེ་ཕྱིར་སྒྱུ་མའི་རང་བཞིན་སེམས། ། ཁ་དོག་དབྱིབས་ཀྱི་དབྱེ་བའམ། ། གཟུང་བ་དང་ནི་འཛིན་པའམ། །
སྐྱེས་པ་བུད་མེད་མ་ནིང་སོགས། ། སོ་སོ་སེམས་ནི་གནས་པ་མིན། ། མདོར་ན་སངས་རྒྱས་རྣམས་ཀྱིས་ནི། ། གཟིགས་པར་མ་གྱུར་གཟིགས་མི་འགྱུར། ། རང་བཞིན་མེད་པའི་རང་བཞིན་ཅན། ། ཇི་ལྟར་བུར་ནི་གཟིགས་པར་འགྱུར། ། ཞེས་སེམས་དེ་ཉིད་སེམས་དེ་ཉིད་དང་དེ་ལས་གཞན་གཟུགས་སུ་སྣང་བའི་ངོ་བོར་གྲུབ་མ་གྲུབ་སོགས་ཀྱི་རྣམ་རྟོག་འཁྲུལ་པ་མཐའ་ཡས་པའི་འཁྲུལ་པ་བསལ་ནས་མཐར་འཁྲུལ་པ་འཚང་འཆོར་བ་ན་སེམས་ཀྱིས་མཚན་ནས་ཆོས་ཐམས་ཅད་སྤྲོས་པ་དང་བྲལ་བ་ངོ་བོ་ཉིད་མེད་པའི་རྟོགས་པ་བསྐྱེད་ཚུལ་ལ། ཤར་ཙོང་ཁ་པ་ཆེན་པོ་དཔོན་སློབ་དག ། སེམས་ཁ་དོག་དང༌། དབྱིབས་སུ་གྲུབ་མ་གྲུབ་འཚོལ་བ་སེང་གེ་ཝ་དང་ཁྱིར་གྲུབ་མ་གྲུབ་ཏུ་འཚོལ་བ་དང་༼༢༩༠༽འདྲ་བ་དང༌།
སེམས་གཟུགས་ཅན་གྱི་ཁྲོད་དུ་འཚོལ་བ་གཡག་གི་རྭ་བོང་བུའི་མགོ་ལ་འཚོལ་བ་ལྟ་བུའི་དཔྱད་པ་སྐྱོན་ཅན་ལམ་གྱི་གེགས་ཆེན་པོ་ཡིན་ནོ་ཞེས་གསུང་བ་དེ་ནི་དྲངས་མ་ཐག་པའི་གསུང་རབ་དང་དེ་སྟོན་པའི་རྒྱལ་བ་སྲས་བཅས་ལ་སྐུར་པ་བླ་ན་མེད་པ་བཏབ་པར་སོང་ལ། ཁྱད་པར་སེམས་ལ་ཁ་དོག་དང་དབྱིབས་གཟུགས་ཀྱི་བདག་ཉིད་དུ་ཞེན་པར་བྱེད་པ་གཏན་མེད་ན་སེམས་ཙམ་རྣམ་བདེན་རྫུན་གང་དག་གཟུགས་སྣང་ཤེས་པའི་བདག་ཉིད་དུ་ཡོད་མེད་ཀྱི་དགག་སྒྲུབ་ཡེ་མི་འབྱུང་བར་འགྱུར་བ་དང༌། ཤེས་པ་བེམས་པོར་འདོད་པའི་ཕྱི་རོལ་ཏུ་མ་བྱུང་བ་ལ་སོགས་པའང་དེ་ལྟའི་ལོག་རྟོག་བཟློག་མི་དགོས་པར་འགྱུར་བ་སོགས་ཀྱི་ཉེས་པ་དུ་མ་ཁྱེད་ཀྱི་ཁྲིད་སྲོལ་ལ་འབྱུང་བར་འགྱུར་རོ། །

དེར་མ་ཟད་དེང་སང་རྫོགས་ཆེན་ཀུན་བྱེད་ཀྱི་རྒྱུད་ལ་སོགས་པའི་རྗེས་སུ་འབྲང་བ་དང༌། ཡང་ཇོ་ནང་པ་བདེ་གཤེགས་སྙིང་པོའི་སེམས་འཁོར་འདས་ཀྱི་བྱེད་པོའི་གང་ཟག་མཆོག་ཏུ་རྟོག་པ་ཡོད་པས། དེ་བཟློག་ཆེད་རྣམ་སྣང་མངོན་བྱང་ལས། སེམས་ནི་སྐྱེས་པ་བུད་མེད་མ་ནིང་དུ་མ་ཡིན། ཁམས་གསུམ་པ་ཡི་རང་བཞིན་དུ་མ་ཡིན། ལྷ་ཀླུ་གནོད་སྦྱིན་དྲི་ཟ་ལྷ་མ་ཡིན་ནམ་མཁའ་ལྡིང་མི་འམ་ཅི་ལྟོ་ཕྱེ་ཆེན་པོ་དང་མི་དང་༼༢༩༡༽མི་མ་ཡིན་པའི་འགྲོ་བ་སེམས་ཅན་རིས་མཐུན་པའི་རང་བཞིན་མ་ཡིན་ནོ། ། ཞེས་དང༌། ཁྱད་པར་ཀླུས། སྐྱེས་པ་བུད་མེད་མ་ནིང་སོགས། ། ངོ་བོ་སེམས་ལ་གནས་པ་མིན། ། ཞེས་སོགས་མིག་ཕུག་ནས་སེམས་ལ་གང་ཟག་གི་བདག་ཏུ་ལྟ་བའི་འཁྲུལ་པ་ཐམས་ཅད་སེལ་བར་མཛད་པ་ཡིན་ནོ། །
དེ་ལྟར་བཀའ་བརྒྱུད་རིན་པོ་ཆེའི་ཁྲིད་སྲོལ་འདི་ལ་དེ་ལྟར་ཆོས་དང་གང་ཟག་ཐམས་ཅད་བཏགས་བྱེད་ཀྱི་སེམས་ཉིད་ཀྱི་གནས་ལུགས་ལ་དམིགས་གཏད་མཚན་མ་ཅུང་ཟད་ཙམ་ཡང་མ་གྲུབ་པར་རྟོགས་རྗེས་དེས་བཏགས་པའི་སྣང་སྲིད་འཁོར་འདས་ཐམས་ཅད་འཁྲུལ་ཆོས་ཀྱི་རྫུན་ཕུགས་ཆེན་པོའི་འཚང་རྡོལ་བས། ཆོས་ཐམས་ཅད་སྦུན་པར་བུད་པའམ་ཚིག་དང་གསོག་གསོབ་ཏུ་འགྲོ་སྟེ། དེ་ལྟར་སོང་བ་ན་སེམས་ངོ་འཕྲོད་པ་ཞེས་བྱ་བ་དང༌། སེམས་ངོ་མཐོང་གི་རྟོགས་ལྡན་བྱ་བ་སོགས་ཀྱིས་ཐ་སྙད་བྱེད་པ་ཡིན་ཏེ། དུས་དེར་སྤང་གཉེན་སྒོམ་དང་སྒོམ་མིན་ཐམས་ཅད་སྟོང་པ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་ལས་གཞར་ཡང་གཡོ་བ་མེད་པའི་བཟོད་པ་ཐོབ་པ་ཡིན་ཏེ། ཞང་རིན་པོ་ཆེའི་ཞལ་ནས། དེ་ཕྱིར་རྣམ་རྟོག་བཀག་མི་དགོས། ། འདུག་ན་ཆེད་དུ་སྤྲོ་མི་དགོས། ། འཕྲོས་ཀྱང་ཆོས་སྐུ་འདུག་ཀྱང་ནི། ། ཆོས་ཀྱི་༼༢༩༢༽སྐུ་ལས་གཡོས་པ་མེད། །
བླ་མ་དམ་པས་ཟིན་གྱུར་ན། ། འཕྲོས་ཀྱང་གྲོལ་ལ་འདུག་ཀྱང་གྲོལ། ། བླ་མ་དམ་པས་མ་ཟིན་ན། ། འཕྲོས་ཀྱང་འཆིང་ལ་གྲོལ་ཀྱང་འཆིང༌། ། དེ་ཕྱིར་གདམས་པས་ཟིན་པར་མཛོད། ། ཅེས་འབྱུང་བའི་ཕྱིར་རོ། ། འདི་ལྟའི་རྟོགས་ཚུལ་ལའང་གོ་བ་ཙམ་གྱིས་དྲངས་པའི་ངེས་ཤེས་ཀྱི་སྤྱོད་ལམ་གྱི་དགེ་ཆ་རྣམས་ལ་ཟིན་པ་དང༌། ཞི་གནས་ཀྱི་ཉམས་གྱིས་དྲངས་པའི་ངེས་ཤེས་སམ་མྱོང་བས་སྤྱོད་ལམ་གྱི་དགེ་ཆ་རྣམས་ལ་ཟིན་པ་དང༌། ཞི་གནས་པ་རང་འཁྲུངས་ཀྱི་སྒོམ་བྱུང་ཡང་དག་པའི་ཤེས་རབ་ཀྱིས་རྟོགས་པས་སྤྱོད་ལམ་གྱི་དགེ་ཆ་རྣམས་ལ་ཟིན་པ་སྟེ། གོ་ཉམས་རྟོགས་གསུམ་མཆོག་དམན་གྱི་ཤེས་རབ་དང་འབྲེལ་བའི་ཐབས་ཀྱང་རླབས་ཆེ་ཆུང་ཡོད་ལ།
རྟོགས་པ་གཤའ་མ་སྐྱེས་པ་ནི་ས་ལམ་གྱི་ཚོད་དང་སྦྱར་ན་སྦྱོར་བའི་ལམ་དྲོད་ཀྱི་ཡེ་ཤེས་ཙམ་དང་འབྲེལ་བར་ངེས་པར་བཟུང་དགོས་སོ། ། དེས་ན་གོ་ཉམས་རྟོགས་པ་ཞེས་པས་ཐོས་བསམ་གྱི་ཤེས་རབ་ཀྱིས་རྟོགས་པ་དང༌། མོས་སྤྱོད་ཀྱི་དུས་ཀྱི་ཡིད་བྱེད་དང་དེ་ཁོ་ན་ཉིད་ཀྱི་དུས་ཀྱི་ཡིད་བྱེད་གསུམ་ལ་རིམ་པ་བཞིན་དུ་སྦྱར་བར་མཛད་པ་ཡིན་པས། ས་པཎ་སོགས་ཀྱིས་གོ་ཉམས་རྟོགས་གསུམ་ལ་མཆོག་དམན་ཡོད་པར་འདོད་པ་ལ་དགག་༼༢༩༣༽པ་བྱས་པའང་ངལ་བ་སྙིང་པོ་མེད་པའི་ལས་སུ་ཤེས་པར་བྱའོ། ། བོད་གང་དག ། བཀའ་བརྒྱུད་རིན་པོ་ལ་གྲགས་པའི་རྟོགས་ལྡན་ཞེས་བྱ་བའི་སྒྲ་གང་ཟག་ལ་སྦྱར་བའང་མི་འཐད་དེ། དེ་ལྟའི་བརྡ་གསུང་རབ་ལས་མི་འབྱུང་བའི་ཕྱིར་ཞེ་ན། ཁྱེད་ཅག་གསུང་རབ་ཀྱི་མཐོང་བ་ཆེ་བས་དེ་ལྟར་སྨྲ་ན་མ་གཏོགས། གཞན་དུ་མི་རུང་སྟེ། གླང་པོའི་རྩལ་གྱིས་ཞུས་པའི་མདོ་ལས།
འཇམ་དཔལ་རྟོགས་པ་ཞེས་བྱ་བ་ནི་སྐྱེ་བ་མེད་པ་ལ་བཟོད་པའི་ཚིག་བླ་དགས་སོ། ། ཞེས་དང༌། འཕགས་པ་དཔའ་བར་འགྲོ་བའི་ཏིང་ངེ་འཛིན་གྱི་མདོ་ལས། ལྷའི་བུ་རྟོགས་པ་ཞེས་བྱ་བ་ཅི། སྨྲས་པ། རིགས་ཀྱི་བུ་རྟོགས་པ་ཞེས་བྱ་བ་དེ་ནི་ནམ་མཁའ་རྟོགས་པའི་ཚིག་བླ་དགས་སོ། ། རིགས་ཀྱི་བུ་འདི་ལྟ་སྟེ་དཔེར་ན་ནམ་མཁའ་ནི་དཔེ་མེད་པ་ཡིན་ནོ། ། རིགས་ཀྱི་བུ་དེ་བཞིན་དུ་ཆོས་ཐམས་ཅད་ཀྱང་དཔེ་མེད་པས་ན་དེའི་ཕྱིར་རྟོགས་པ་ཞེས་བྱའོ། ། གང་དུ་དེ་འགྲོ་བའི་ཆོས་དེ་དག་གི་དཔེར་ཡང་བྱ་བར་སླ་བ་མ་ཡིན་པས་ན་དེའི་ཕྱིར་རྟོགས་པ་ཞེས་བྱའོ། ། ཡེ་ཤེས་དེ་ནི་དཔེ་མེད་པ་འདྲ་བ་མེད་པ།
དངོས་པོ་ཐམས་ཅད་དང་བྲལ་བ་དེ་རྟོགས་པར་བྱེད་པས་ན་དེའི་ཕྱིར་རྟོགས་པ་ཞེས་བྱའོ། ། དེ་ནས་བཅོམ་ལྡན་འདས་ཀྱིས་ལྷའི་བུ་སངས་རྒྱས་བློ་གྲོས་མངོན་སུམ་ལ་ལེགས་སོ་ཞེས་བྱ་བ་བྱིན་ནས། ༼༢༩༤༽ལྷའི་བུ་ལེགས་སོ་ལེགས་སོ། ། ཁྱོད་ཀྱི་ཚིག་འདི་ནི་ལེགས་པར་སྨྲས་པའོ། ། གལ་ཏེ་བཤད་པར་བྱ་ན་དེ་ལྟར་བཤད་དོ། ། བྱང་ཆུབ་སེམས་དཔས་བཤད་པ་དེ་ཐོས་ན་སྐྲག་པར་མི་བྱ། དངངས་བར་མི་བྱ། དངངས་པར་འགྱུར་བར་མི་བྱའོ། ། དེ་ཅིའི་ཕྱིར་ཞེ་ན། རྟོགས་པར་བྱ་བ་དེ་མ་རྟོགས་པར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བར་མི་ནུས་པའི་ཕྱིར།
ཞེས་དང༌། རྒྱན་ལས། སེམས་ཅན་ཀུན་མཆོག་ཉིད་སེམས་དང༌། ། སྤོང་དང་རྟོགས་དང་གསུམ་པོ་ལ། ། ཆེན་པོ་གསུམ་གྱི་རང་བྱུང་གི ། ཆེད་དུ་བྱ་བ་འདི་ཞེས་བྱ། ། ཞེས་སེམས་དང༌། སྤོང་བ་དང་རྟོགས་པ་ཆེ་བ་གསུམ་གྱི་བྱང་ཆུབ་སེམས་དཔར་གསུངས་པ་དང༌། མདོ་སྡེ་རྒྱན་ལས། དེ་ཉིད་བཟང་རྟོགས་དོན་ཆེན་ལེགས་རྟོགས་དང༌།
ཞེས་སོགས་ཀྱི་སེམས་དཔའི་རྟོགས་པ་ཆེ་བའི་ཡོན་ཏན་རྒྱས་པར་བཤད་པ་སོགས་ཏེ་མདོར་ན་སངས་རྒྱས་དང་བྱང་སེམས་ལ་སྤང་རྟོགས་ཀྱི་ཡོན་ཏན་ལས་རྟོགས་པའི་ཡོན་ཏན་དང་ལྡན་པའི་ཆ་ནས་རྟོགས་ལྡན་དུ་གསུངས་སོ་ཅོག་ཁྱེད་ལྟར་ན་མ་གསུངས་སོ་ཞེས་སྙོན་འདེབས་རིགས་པར་འགྱུར་རམ། སྟོང་ཉིད་རྟོགས་ཚུལ་གྱི་ལྷག་མཐོང་ལ་གོ་ཉམས་རྟོགས་པ་གསུམ་ལ་གོ་བ་སྒྲ་དོན་འདྲེས་འཛིན་གྱི་རྟོག་པ་གཙོ་ཆེ་ལ། ཉམས་ཏིང་ངེ་འཛིན་གྱི་སྤྱོད་ཡུལ་ཡུལ་དང་ཡུལ་༼༢༩༥༽ཅན་ཉིད་ལ་དམིགས་ཞེན་གྱི་འཛིན་པ་གྲོལ་བའི་རྟོག་མེད་གཙོ་ཆེ་ལ། རྟོགས་པ་ནི། དེ་ལྟའི་ཏིང་ངེ་འཛིན་གྱི་ཡུལ་དང་ཡུལ་ཅན་ཐམས་ཅད་ལ་རྟོག་པ་དང་རྟོག་མེད་ཀྱི་ཤེས་མྱོང་ཐམས་ཅད་དང་བྲལ་བར་རྟོགས་པར་བྱེད་པ་ཡིན་ཏེ། དགོངས་འགྲེལ་ལས། བཅོམ་ལྡན་འདས་ལྷག་མཐོང་ལ་རྣམ་པ་དུ་མཆིས། བྱམས་པ། རྣམ་པ་གསུམ་སྟེ། མཚན་མ་ལས་བྱུང་བ་དང༌།
ཡོངས་སུ་འཚོལ་བ་ལས་བྱུང་བ་དང༌། སོ་སོར་རྟོག་པ་ལས་བྱུང་བའོ། ། མཚན་མ་ལས་བྱུང་བ་གང་ཞེ་ན། ཏིང་ངེ་འཛིན་གྱི་སྤྱོད་ཡུལ་རྣམ་པར་རྟོག་པ་དང་བཅས་པའི་གཟུགས་བརྙན་འབའ་ཞིག་ཡིད་ལ་བྱེད་པའི་ལྷག་མཐོང་གང་ཡིན་པའོ། ། ཡོངས་སུ་འཚོལ་བ་ལས་བྱུང་བ་གང་ཞེ་ན། དེ་དང་ཤེས་རབ་ཀྱིས་ཤིན་ཏུ་ལེགས་པར་རྟོགས་པའི་ཆོས་ལས་རྣམ་པར་གྲོལ་བས་ཤིན་ཏུ་ལེགས་པར་བདེ་བ་ལ་རེག་པར་བྱ་བའི་ཕྱིར། ཡིད་ལ་བྱེད་པའི་ལྷག་མཐོང་གང་ཡིན་པའོ། ། ཞེས་འབྱུང་བས། ཇི་སྲིད་གོ་ཉམས་ཀྱི་ལྷག་མཐོང་དེ་ཉིད་ཀྱིས་ནི་ལྷག་མཐོང་ཡང་དག་པ་མ་ཡིན་པར་རྗེས་མཐུན་ཙམ་ལས་མི་འགྲུབ་ཅིང༌། རྟོགས་པའི་ལྷག་མཐོང་ནི་ལྷག་མཐོང་ཡང་དག་པར་འཇོག་པ་ཡིན་ཏེ།
གོ་བའི་ལྷག་མཐོང་ནི་རྣམ་རྟོག་གི་ཡུལ་གྱི་༼༢༩༦༽གཟུགས་བརྙན་ལ་རྟོག་པའི་ཤེས་རབ་དང་ཉམས་ཀྱི་ལྷག་མཐོང་ནི་ཏིང་ངེ་འཛིན་གྱི་སྤྱོད་ཡུལ་ལ་རྟོག་པའི་ཤེས་རབ་དང༌། རྟོགས་པའི་ལྷག་མཐོང་ནི་རྟོག་བཅས་རྟོག་མེད་ཀྱི་ཡུལ་དང་ཡུལ་ཅན་ལ་རྟོག་པ་ཐམས་ཅད་དང་བྲལ་བའི་ཤེས་རབ་ཉིད་དུ་འབྱུང་བའི་ཕྱིར། དགོངས་འགྲེལ་ལས། བཅོམ་ལྡན་འདས་བྱང་ཆུབ་སེམས་དཔའ་ཇི་ཙམ་གྱིས་ན་གཅིག་ཏུ་ལྷག་མཐོང་སྒོམ་པ་ལགས། བཀའ་སྩལ་པ། གང་གི་ཚེ་རྒྱུན་ཆགས་སུ་ཡིད་ལ་བྱེད་པས་སེམས་ཀྱི་མཚན་མ་ཉིད་ཡིད་ལ་བྱེད་པའོ། ། ཞེས་དང༌། དེའི་དཀའ་འགྲེལ་དུ། རྣམ་པར་རྟོག་པ་དང་བཅས་པའི་གཟུགས་བརྙན་སེམས་ཀྱི་མཚན་མ་ཡིད་བྱེད་སྒོམ་པ་ལ་བརྟེན་ནས། ཇི་ལྟར་ལེགས་པར་བསམ་པའི་ཆོས་དེ་དག་ཏིང་ངེ་འཛིན་གྱི་སྤྱོད་ཡུལ་གཟུགས་བརྙན་དུ་ཡིད་ལ་བགྱིད་པ་ཞེས་བྱ་བ་ནི།
སྦྱོར་བའི་མཐར་མ་ཕྱིན་པའི་ཕྱིར་རོ། ། ཡིད་ལ་བྱེད་པ་དེ་ལ་ཅི་ཞེས་བྱ་ཞེ་ན། ལྷག་མཐོང་ནི་མ་ཡིན་ཏེ། ཞེས་འབྱུང་བས། ལྷག་མཐོང་སྔ་མ་གཉིས་ལྷག་མཐོང་ཕྱི་མ་འཐོབ་པའི་ཐབས་སུ་གྱུར་པའི་ལྷག་མཐོང་དུ་བཤད་པས། དེས་ན་དེ་ཁོ་ན་ཉིད་རྟོགས་པའི་ལྷག་མཐོང་གཞིར་བྱས་ཀྱི་ཉམས་རྟོགས་ཀྱི་དབང་དུ་བྱས་ནས། དཔལ་ཕག་མོ་གྲུབ་པ་རྗེ་སྒམ་པོ་པ་ལ་དྲིས་ལན་དུ། ཉམས་དང་རྟོགས་པ་གཉིས་ལ་ཁྱད་པར་ཅི་ཡོད་ཞུས་པས་༼༢༩༧༽ཉམས་ནི་བློའི་ཡུལ་ལས་མ་འདས་པར་ཡོད་པ་ཡིན་ཏེ། དཔེར་ན་སྤྲིན་གསེབ་ཀྱི་ཉི་མ་དང་འདྲ་བས་བདེ་གསལ་མི་རྟོག་པ་གསུམ་རེས་མཐོ་རིས་དམའ་རེས་གནས་པར་འོང་ལ། དེ་ལ་མ་ཞེན་པར་བསྐྱངས་པས་བློའི་དྲི་མ་དག་ནས་རྟོགས་པ་བཟོད་འཆར།
རྟོགས་པ་ནི་སྣང་སེམས་གཉིས་མེད་དུ་བློའི་གཏིང་ནས་འོད་གསལ་གྱི་ངང་ལ་རྒྱུན་ཆད་མེད་པས་སྒོམ་བྱ་སྒོམ་བྱེད་དང་བྲལ་བའི་དུས་སུ་རྟོགས་ཐོབ་དུས་གཅིག་ཏུ་འཆར་བ་ལ་ཟེར་བ་ཡིན་གསུང༌། ཞེས་འབྱུང་ལ། དེ་ལ་ཉམས་སྒོམ་བློའི་དྲི་མ་དག་པ་དེ་ཉིད་ལས་ངོ་བོ་ལ་བོགས་དབྱུང་རྒྱུ་མེད་པར་ཞེན་པ་ལ་ཉམས་ཕྱིར་རྟོགས་པ་ཤོར་བ་ཞེས་བྱ་ལ། དེ་ལ་བོགས་ཐོན་ནས་བློའི་ཆའི་ཉམས་ཐམས་ཅད་ཀྱི་མཚན་མའི་ཆ་ཤས་ཐམས་ཅད་དང་བྲལ་བ་ནས་ཉམས་ཁོར་ཡུག་ཏུ་སོང་བའི་ཚེ་ཉམས་ཀྱི་རྟོགས་པ་ཐོབ་པ་ཞེས་བྱ་བའི་ཐ་སྙད་བཀའ་བརྒྱུད་རིན་པོ་ཆེ་འདིའི་བླ་མ་དག་གིས་མཛད་དོ། ། དེས་ན་རྟོགས་པ་ཞེས་བྱ་བ་དེ་ཇི་ལྟ་བུ་ཞེ་ན། ཆོས་ཅན་མཐའ་དག་གི་ཆོས་ཉིད་དེ་དྲན་པ་དང་ཏིང་ངེ་འཛིན་དང་ཤེས་རབ་དང་མཚུངས་ལྡན་གྱི་སེམས་དང་སེམས་བྱུང་གི་འདི་ཞེས་རྟོགས་རྒྱུར་མ་བྱུང་བ་སྟེ་དེ་ལྟར་རྟོགས་རྒྱུ་ཞིག་བྱུང་ཕྱིན་ཆད། ཆོས་ཅན་མཐའ་དག་གི་ཆོས་ཉིད་རྟོགས་པ་མ་ཡིན་ཏེ། ༼༢༩༨༽དེས་ན་བཀའ་བརྒྱུད་རིན་པོ་ཆེ་དག་གིས་ཉམས་ཀྱི་དྲི་མ་མ་ཟད་ན་གནས་ལུགས་ཀྱི་སྟེང་དུ་རྡོ་རུས་འཕྲོད་པའི་རང་ཞལ་མི་མཇལ་ཞེས་གསུངས་ལ། དེ་ཉིད་ཀྱི་ཕྱིར། རྗེ་སྒོམ་པོ་པས།
རྟོགས་པ་མེད་པའི་ལྟ་བ་དེ། ། མཐའ་བྲལ་ཟེར་ཡང་བློས་བྱས་ཡིན། ། གཉིས་འཛིན་མ་བྲལ་སྒོམ་པ་དེ། ། ཉམས་སུ་མྱོང་ཡང་དོན་མ་ཡིན། ། ཞེས་གསུངས་ལ། དོན་གྱི་དབང་འདི་གཟིགས་ནས། བཅོམ་ལྡན་འདས་ཉིད་ཀྱིས། ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ། ། ནམ་མཁའ་ཇི་ལྟར་མཐོང་ཞེས་དོན་གྱི་བརྟག་པར་གྱིས། ། དེ་བཞིན་ཆོས་མཐོང་བ་ཡང་དེ་བཞིན་གཤེགས་པས་བསྟན། །
མཐོང་བའི་དཔེ་གཞན་གྱིས་ནི་བསྙད་པར་ནུས་མ་ཡིན། ། ཞེས་པའི་ཚུལ་གྱིས་ནི་ནམ་མཁའ་ནི་སྟོང་མི་སྟོང་དངོས་པོ་དང་དངོས་མེད་གང་དུའང་རྟོགས་ན་ནམ་མཁའི་རང་བཞིན་རྟོགས་པ་མ་ཡིན་ཀྱང་ནམ་མཁའི་ངང་ཚུལ་ཁོང་དུ་ཆུབ་བྱར་མེད་པ་མ་ཡིན་པ་བཞིན་ནོ། ། དེ་ཡང་ཞི་གནས་ཤས་ཆེ་བས་ལྷག་མཐོང་མི་གསལ་བ་དང༌། ལྷག་མཐོང་གཡོ་ཆེ་བས་ཞི་གནས་མི་བརྟན་པ་ན་དེ་དག་ཆ་མཉམ་སྟེ་སྒོམ་དགོས་པར་བསྟན་པ་ནི། སྒོམ་རིམ་དང་པོར། གལ་ཏེ་སེམས་བྱིང་བར་གྱུར་པ་བསལ་བར་མ་བྱས་ན། དེའི་ཚེ་ཤིན་ཏུ་བྱིང་བས་ལྷག་མཐོང་མེད་དེ་༼༢༩༩༽སེམས་དམུས་ལོང་བཞིན་དུ་འགྱུར་རོ། ། དེ་ལྟ་བས་ན་སེམས་བྱིང་པར་གྱུར་ན་བསལ་བར་བྱའོ། ། གང་གི་ཚེ་ལྷག་མཐོང་སྒོམ་པས་ཤེས་རབ་ཤིན་ཏུ་ཤས་ཆེ་བར་གྱུར་པ་དེའི་ཚེ། དེའི་ཕྱི་རོལ་དེ་ཁོ་ན་ཤིན་ཏུ་མར་མེ་རླུང་ལ་བཞག་པ་བཞིན་དུ་སེམས་གཡོ་བར་འགྱུར་ཏེ།
དེའི་ཕྱིར་དེ་ཁོ་ན་ཤིན་ཏུ་གསལ་བར་མཐོང་བར་མི་འགྱུར་རོ། ། དེ་བས་ན་དེའི་ཚེ་ཞི་གནས་སྒོམ་པར་བྱའོ། ། ཞི་གནས་ཤས་ཆེ་བར་གྱུར་ན་ཡང་ཤེས་རབ་སྒོམ་པར་བྱའོ། ། ཞེས་གསུངས་ལ། ཇི་ཞིག་ནས་དེ་ལས་འདས་དེ་ཞི་ལྷག་མཉམ་པར་གྱུར་པའི་ཚེ། དེ་ཉིད་ལས་གང་གི་ཚེ་གཉིས་ཀ་མཉམ་དུ་འཇུག་པ་དེའི་ཚེ་ལུས་དང་སེམས་ལ་གནོད་པར་མ་གྱུར་གྱི་བར་དུ་མངོན་པར་འདུ་བྱེད་པ་མེད་པར་གནས་པར་བྱའོ། ། ཞེས་འབྱུང་ངོ༌། ། གཉིས་པ་ཁྱད་པར་བརྒྱུད་པ་འདིའི་སྒྲུབ་ལུགས་བྱེ་བྲག་ཏུ་བཤད་པ་ལ། བདག་གི་རྗེ་བླ་མས་གནས་ལུགས་ཀྱི་དོན་ལ་ཞི་ལྷག་རྣལ་འབྱོར་ཇི་ལྟར་བྱ་བའི་གནད་མཚང་བརྟོལ་བར་འདིར་བརྗོད་དེ། བཀའ་བརྒྱུད་རིན་པོའི་གཞག་ཐབས་རྣམས་ཀྱི་དགོངས་པ་མཐར་ཐུག་ཏུ་སོང་ཚུལ་བཤད།
དེ་ཉིད་སྐུ་གསུམ་སྐུ་བཞི་ཉིད་ཀྱི་རྒྱུ་འབྲས་ཀྱི་རང་བཞིན་དུ་ཤེས་ནས་ཉམས་སུ་ལེན་ཚུལ་བསྟན། དེ་ལྟར་ཉམས་སུ་ལེན་པ་ན་༼༣༠༠༽འཆིང་གྲོལ་འཁོར་འདས་རྣམ་རྟོག་ཆོས་སྐུ་སོགས་ལ་བཟང་ངན་དང་མཆོག་དམན་དུ་འཛིན་པའི་དྲི་མ་དག་ཚུལ་བསྟན་པའོ། ། དང་པོ་ནི། ཡབ་རྗེ་རས་པ་ཆེན་པོའི་ཞལ་ནས། ཆོས་ཐམས་ཅད་ཀྱི་བབས་སམ་གཞིའམ་རྒྱུའམ་ཤེས་པར་བྱ་བ་འདི་ལ། ཡང་དག་པའི་ཤེས་རབ་ཀྱིས་སྒྲོ་བསྐུར་བཅད་པའི་གཞི་དང་གཤིས་གང་དུའང་གནས་པ་མེད་པར་རང་བཞིན་ལྷུན་གྱིས་གྲུབ་པའི་གཞི་གཉིས་ལས་དང་པོ་ནི། ཕྱི་ནང་ཕུང་ཁམས་སྐྱེ་མཆེད་ཀྱིས་བསྡུས་པའི་ཆོས་ཅན་དང་ཆོས་ཉིད་མཐའ་ཡས་པ་དེ་ཡིན་ལ། ཟབ་མོའི་ལུང་གི་རྗེས་སུ་འབྲངས་ནས་རིག་པས་འདི་ལྟར་ཆོས་སུ་སྣང་བ་འདི་མཐའ་དག་འདི་ལྟར་བདེན་པ་ཞིག་གམ། བརྫུན་པ་ཞིག་ཅེས་མནོ་བ་ན་བདེན་རྫུན་གང་ཡང་མ་ཡིན་པར་བདེན་བརྫུན་གྱི་རང་བཞིན་ཅིར་ཡང་མ་གྲུབ་པ་ལ་ཐོག་མེད་ཀྱི་བློའི་འཛིན་སྟངས་ཀྱི་བག་ཆགས་འཁྲུལ་ནས་ད་ལྟའི་བདེན་རྫུན་དུ་མར་སྣང་བ་ལས་ཅི་ཐམས་ཅད་རྫུན་པར་ཆབས་གཅིག་པས་བདེན་པའི་གནས་མེད་པས་ཆད་མཐའ་སེལ། དེ་ལྟར་རྫུན་ཙམ་ལ་ཆོས་ཐམས་ཅད་ལྟོས་ནས་བྱུང་བས་རྟག་མཐའ་སེལ།
རྫུན་པ་ཉིད་ཀྱིས་ཆོས་དེ་ཚུགས་ཐུབ་ཏུ་མ་གྲུབ་པས་སྟོང་པའི་སྟོང་ཉིད་ལ་དོན་དམ་པའི་བདེན་པ་༼༣༠༡༽ཟེར་བས། དོན་དམ་བདེན་པ་འཕགས་པ་དག་གི་མངོན་དུ་བྱས་པ་ན་སྤྲོས་མཚན་གྱི་སྒྲིབ་གཉིས་ཀྱི་བསླད་པ་རིམ་གྱིས་སངས་ནས་འཚང་རྒྱ་བར་འགྱུར་ལ། དེ་ལྟའི་གནས་ལུགས་འབྱེད་པ་ཤེས་རབ། བདེན་གཉིས་ཟུང་འབྲེལ་གྱི་དོན་ལ་རྩེ་གཅིག་ཏུ་གནས་པ་ཞི་གནས་ཏེ། དེ་ལྟའི་ཞི་ལྷག་གིས་འཁོར་འདས་གཉིས་ཀྱི་མཐའ་ཆེན་པོ་གཉིས་ལ་མི་གནས་པར་བྱེད་དོ་ཞེས་པ་ནི་ཐེག་པ་མཆོག་གི་སྤྱི་ལུགས་ཡིན་ཀྱང་ཧ་ཅང་དབང་པོ་རྣོན་པོ་དག་གི་རྣལ་འབྱོར་དུ་བྱ་བའི་ཚུལ་མིན་ལ། དབང་པོ་རྣོན་པོ་དག་གིས་ནི་གཞི་དང་པོ་དེ་ཉིད་ལས་གཞི་གཉིས་པ་ཉིད་ལ་རྟེན་པ་ཡིན་ཏེ། གཞི་གཉིས་པའང་སྔ་མའི་ཕུང་སོགས་ཀྱི་ཆོས་ལས་གཞན་པའི་གཞི་ནི་མ་ཡིན་ཀྱང་སྔ་མ་བདེན་རྫུན་གང་དུ་གྲུབ་རྟོག་པའི་གཞི་ཡིན་ལ། ཕྱི་མ་འདིར་དེ་ལྟར་གང་དུའང་མི་རྟོག་པས་སྒྲོ་བསྐུར་འཇུག་པའི་གཞི་རང་དག་དུ་སོང་བས་གཞི་སྔ་མ་དེ་ཉིད་རང་གྲོལ་གཉུག་མ་རང་བབས་སུ་སོང་བའི་གཞི་ཉིད་ལ་བརྟེན་པར་བྱས་པའི་ཕྱིར་ཏེ། དེའང་སྐབས་འདིར་ཤེས་བྱ་མཐའ་དག་རྟོག་དཔྱོད་ཀྱིས་གཏན་ལ་མི་དབབ་པར། བླ་མ་དམ་པ་རྟོགས་པ་དང་ལྡན་པ་གཅིག་ལ་མོས་གུས་ཁྱད་པར་ཅན་བྱས་པའི་བསོད་ཚོགས་ཀྱི་བསོད་ནམས་༼༣༠༢༽ཀྱི་འབྲས་བུ་མཐུ་ཆེ་བ་ཉིད་ཀྱིས་རང་སེམས་སུ་ཡུལ་བཅས་ལ་སེམས་དང་སེམས་བྱུང་གི་ཕྱི་ལྟ་དོན་རིག་ནང་ལྟ་རང་རིག་པའི་སྤྲོ་བསྡུ་གང་གིའང་མ་བཅོས་པར་བཞག་པས།
རང་སེམས་ཡུལ་བཅས་ཐམས་ཅད་རྒྱུག་པ་ག་ཆད་པ་ལྟར་སྤྲོས་པ་རང་ཆོད་དུ་འགྲོ་ལ། སྤྲོས་པ་ཆོད་ཚུལ་དེ་ཇི་ལྟར་ཞེ་ན། སྤྲོས་པ་ཐམས་ཅད་འཁོར་འདས་ཀྱི་སྤྲོས་པ་གཉིས་སུ་མི་འདུ་བ་མེད་ལ། དེ་ལ་འཁོར་བར་འཁོར་དགོས་དང༌། མྱང་འདས་ཐོབ་འདོད་ཀྱི་རེ་དོགས་ཀྱི་འཛིན་པ་ཉིད་ཀྱི་བཅིངས་ནས་རེ་དོགས་དང་བྲལ་བའི་རྣམ་གྲོལ་ལ་བར་ཆད་བྱས་པ་ཡིན་པས་ད་ནི་རང་སེམས་ཡུལ་བཅས་རེ་དོགས་ཐམས་ཅད་དང་བྲལ་བ་ཉིད་ཀྱིས་རྣམ་པར་གྲོལ་བ་ཡིན་ཏེ། དེའང་འཁོར་འདས་ཀྱི་ཆོས་ཐམས་ཅད་ཀྱི་རྩ་བ་རང་གི་སེམས་འདི་ལ་རང་ཉིད་ཀྱི་གནས་ཚུལ་རང་སེམས་ཀྱི་མ་རིག་པས་མ་རིག་པ་ཉིད་ཀྱིས་འཁོར་བའི་རྣམ་པར་སྣང་ལ། རང་ཉིད་ཀྱི་གནས་ཚུལ་རང་སེམས་འོད་གསལ་བའི་ཡེ་ཤེས་ཀྱི་རིག་པ་ན་དེ་ཉིད་ཀྱི་མྱང་འདས་སུ་སྣང་ལ། དེ་ལྟར་འཁོར་འདས་གང་དུ་སྣང་ནའང་རང་སེམས་ཀྱི་རིག་མ་རིག་གཉིས་ཀྱི་ཚུལ་ཁྲིམས་ཙམ་ལས་མ་གཏོགས་རང་སེམས་ཆོས་ཀྱི་དབྱིངས་རྣམ་དག་དེ་ནི་མར་འཁོར་བ་དང་ཡར་མྱང་འདས་གང་དུའང་འཕོ་འགྱུར་འཕར་འབུབ་སོགས་ཀྱི་༼༣༠༣༽འབྲི་གང་གང་དུའང་འགྱུར་བ་མེད་པའི་ཕྱིར། ཞང་རིན་པོ་ཆེས། ངེས་དོན་མཐར་ཐུག་སྙིང་པོ་ཆོས་ཀྱི་སྐུ། །
ངོ་བོ་ཉིད་ཀྱི་རྣམ་དག་འོད་གསལ་དབྱིངས། ། དུས་གསུམ་རྒྱལ་བ་བྱོན་རུང་མ་བྱོན་རུང༌། ། འཕགས་པའི་ཚོགས་ཀྱིས་རྟོགས་རུང་མ་རྟོགས་རུང༌། ། ཐུབ་པ་རྣམས་ཀྱིས་གསུངས་རུང་མ་གསུངས་རུང༌། ། རྒྱུད་འགྲེལ་མཁན་པོས་བཀྲལ་རུང་མ་བཀྲལ་རུང༌། ། ཆོས་ཉིད་འོད་གསལ་སྤྲོས་བྲལ་རྣམ་དག་ནི། ། ཡེ་ནས་ལྷན་གྲུབ་སྒྲིབ་པ་མེད་པར་གནས། ། ནམ་མཁའ་དག་ལ་འཇིག་རྟེན་ཆགས་འཇིག་གིས། ། མེ་ཡི་བསྲེགས་དང་རླུང་གིས་གཏོར་བ་སོགས། ། བསྐལ་པ་དཔག་མེད་མང་པོར་གནོད་བསྐྱལ་ཡང༌། །
མཁའ་ལ་མི་གནོད་འགྱུར་མེད་འཕེལ་འགྲིབ་མེད། ། ཉི་འོད་ཡེ་གསལ་སྤྲིན་གྱིས་རབ་བསྒྲིབ་པས། ། མུན་པ་འཐིབས་དང་སྤྲིན་ཚོགས་སངས་པའི་ཚེ། ། གསལ་བར་གྱུར་པའི་འཕེལ་འགྲིབ་ལྟར་སྣང་ངོ༌། ། ཉི་མའི་སྙིང་པོ་འཕེལ་དང་འགྲིབ་མི་སྲིད། ། དེ་ལྟར་གནས་པའི་འགྱུར་མེད་ཆོས་སྐུ་འདི། ། རང་གི་སེམས་ལས་མ་གཏོགས་གཞན་ན་མེད། ། སྣ་ཚོགས་འཁོར་འདས་མ་ལུས་སེམས་ལ་ཤར། ། རང་སེམས་མ་གཏོགས་ཕྱིན་ལོག་འཁྲུལ་སྣང་གིས། ། དཀྲུགས་༼༣༠༤༽པས་འཁོར་བའི་སྣོད་བཅུད་སྡུག་བསྔལ་ཤར། །
རང་སེམས་ངེས་རྟོགས་མྱ་ངན་འདས་པ་ཡི། ། ཡེ་ཤེས་མཐའ་ཡས་བདེ་བ་ཆེན་པོར་ཤར། ། དེ་ཕྱིར་མ་ལུས་རང་གི་སེམས་ཉིད་ལ། ། འཕྲོས་ཕྱིར་རང་སེམས་སེམས་ཉིད་ངོ་ཤེས་ནས། ། སེམས་ཅན་ཀུན་གྱི་ཆོས་ཉིད་ཤེས་པར་འགྱུར། ། དེ་ཤེས་མྱ་ངན་འདས་སོགས་ཆོས་ཀུན་ཤེས། ། ཆོས་ཀུན་ཡོངས་ཤེས་ཁམས་གསུམ་ཀུན་ལས་འདས། ། གཅིག་ཤེས་པས་ནི་ཀུན་ལ་མཁས་པར་གྱུར། ། རྩ་བ་འགྱེལ་བས་ལོ་འདབ་ངང་གིས་འགྱེལ། ། དེ་ཕྱིར་རང་སེམས་གཅིག་ཏུ་གཏན་ལ་དབབ། །
ཅེས་འབྱུང་ངོ༌། ། དེས་ན་སྔར་རང་གི་གནས་ཚུལ་གང་དུའང་གྲུབ་པ་མིན་པ་ལ་གྲུབ་པར་རྟོག་པའི་མ་རིག་པ་དང༌། མ་རིག་པ་ཉིད་ཀྱང་གྲུབ་པ་མེད་པ་ལ་དེ་སངས་པའི་མྱང་འདས་ཐོབ་འདོད་ཀྱི་འཁོར་འདས་ཀྱི་སྤྲོས་མཚན་གྱི་མཐའ་ཆེན་པོར་རྒྱ་ཆད་བླང་དོར་གྱི་ཕྱོགས་སུ་རང་གི་སེམས་བཅོས་མའི་དབང་དུ་ལྷུང་བས་འཁོར་འདས་ཀྱི་མཐའ་ལས་མ་གྲོལ་བ་ཡིན་ནོ། ། དེ་ལས་གྲོལ་བར་འདོད་པ་དག་གིས། རང་སེམས་ཡུལ་བཅས་ལ་ཇི་ལྟར་སྣང་བ་དེ་ལས་གནས་ལུགས་གཞན་ཞིག་ནས་མི་འཚོལ་སྒྲོ་སྐུར་དེ་ཉིད་དང་གཞན་གང་དུའང་མི་གཅོད་པར་རིག་པ་ཧུ་རེ་བ་དེ་ཉིད་ལས་མེད་དུ་གཞག་པས་༼༣༠༥༽རྒྱགས་ཟད་པའི་མི་ཤི་བ་ལྟར་འཁོར་འདས་ཀྱི་སྤྲོས་མཚན་ཐམས་ཅད་ཀྱི་གཡེང་བ་ཞི་བས་སྒོམ་བློའི་རྩོལ་བ་ངང་གིས་འགག་ཏེ། སེམས་འོད་གསལ་བའི་རང་བཞིན་རྗེན་པ་ལ་གནས་པ་དེ་ལས་གཞན་དུ་གཡོ་བ་མེད་པར་སལ་ལེ་ཧྲིག་གེ་མེ་རེ་གནས་པ་དེ་ལ་ཞི་གནས་ཟེར་བ་ཡིན། དེའི་ངང་ལ་གནས་པ་ན་རང་སེམས་ཡུལ་བཅས་དེ་ཉིད་ཀྱི་ངོ་བོ་གྲུབ་མྱོང་བློའི་ཡུལ་དུ་གཏན་པ་དང་འཆར་བ་ལས་འདས་པར་ཁོང་དུ་ཆུབ་པར་ལྷག་མཐོང་བ་དེ་ལ་ལྷག་མཐོང་ཟེར་ཏེ། ཞང་གིས། ཇི་སྲིད་བློ་ཡི་ཡུལ་དུ་གྱུར་གྱི་བར། ། ཇི་ཙམ་ཟབ་པར་བཏགས་ཀྱང་གནས་ལུགས་མིན། །
ཞེས་འབྱུང་བའི་ཕྱིར། དཔེར་ན་བློ་ཡི་ཡུལ་ལས་འདས་ཤིང་ཡིད་ཀྱི་སྤྱོད་ཡུལ་དུ་མི་བྱེད་པར་ཇི་ཙམ་དུ་སོང་བཞིན། རང་སེམས་དེ་ཉིད་ལས་མར་སེམས་ཅན་དུ་སོང་བའི་གནས་ལུགས་ཀྱང་རྟོགས། ཡར་སངས་རྒྱས་ཆོས་སྐུར་སོང་བའི་འདུག་ཚུལ་ཡང་རྟོགས། སྣང་སྲིད་འཁོར་འདས་ཀྱི་ཆོས་ཐམས་ཅད་ཀྱང་རང་བཞིན་དེ་ལས་མ་འདས་པར་ཤར། རང་བཞིན་དེ་ལས་མ་འདས་བཞིན་སེམས་མཚན་མེད་དེ་ཉིད་དུའང་དེ་དག་མ་གྲུབ་པས་སྣ་ཚོགས་སུ་སྣང་བ་དང་སྣང་བ་གདོད་ནས་སྐྱེ་བ་མེད་པ་༼༣༠༦༽གཉིས་ཟུང་དུ་འཇུག་པར་འོད་གསལ་བར་ཞི་ལྷག་ཟུང་འཇུག་གི་རྣལ་འབྱོར་ཞེས་བྱ་སྟེ། གནས་བཞིན་པའི་མྱོང་ཆའི་ཡིད་བྱེད་ཀྱི་གནས་ངན་ལེན་གྱི་ཉམས་དག་པ་ན་འབྲས་བུ་གཞི་ཐོག་ན་ཕེབས་པ་ཞེས་དཔལ་དྭགས་པོ་བཀའ་བརྒྱུད་པ་དག་ཐ་སྙད་མཛད་པ་ཡིན་ཞེས་གསུངས་སོ། ། གཉིས་པ་ནི། ཡབ་རྗེ་རྗེ་བཙུན་ཆེན་པོ་དེས་ཇི་ལྟར་བཀའ་སྩལ་བའི་ཞི་ལྷག་གི་རྣལ་འབྱོར་སྐྱོང་ཚུལ་དེ་ཉིད་བཅོམ་ལྡན་འདས་ཀྱི་མན་ངག་བླ་མ་བརྒྱུད་པའི་ཞལ་མཆིད་དྲི་མ་དང་བྲལ་བ་ཡིན་ཏེ། བཅོམ་ལྡན་འདས་ཀྱིས།
སེམས་རྟོགས་ན་ཡེ་ཤེས་ཡིན་པས་སངས་རྒྱས་གཞན་དུ་མི་འཚོལ་བའི་འདུ་ཤེས་སྒོམ་པར་བྱ། ཅེས་འབྱུང་བས། ཞི་ལྷག་གི་རྣལ་འབྱོར་གྱི་སེམས་ཀྱི་རང་བཞིན་གདོད་ནས་དྲི་མ་དང་བྲལ་ཞིང་ཡོན་ཏན་ཐམས་ཅད་ཀྱི་འབྱུང་གནས་སུ་རྟོགས་པ་དེ་ཉིད་ལ་སངས་རྒྱས་སུ་བརྗོད་པའི་ཕྱིར་ཏེ། དེ་ཉིད་འདུས་པ་ལས་ཀྱང༌། རང་རིག་ཙམ་གྱི་ཡེ་ཤེས་ནི། ། ནམ་མཁའ་ལྟ་བུར་མཉམ་པ་ཡིན། ། ཅེས་འབྱུང་ངོ༌། ། དེ་ལྟར་རང་གི་སེམས་ཉིད་ཡིད་བཞིན་གྱི་ནོར་བུ་བླ་མ་དམ་པའི་མན་ངག་གི་སྦྱངས་དར་བྱས་པས། རྣམ་ཤེས་འཁྲུལ་པའི་ཆ་སངས་ནས་ཡེ་ཤེས་དྲི་མ་མེད་པའི་ངོ་བོར་རྒྱས་པ་དང་འོད་གསལ་བར་འགྱུར་བ་ནི། རྗེ་ནཱ་རོ་པས།
གསལ་ལ་མི་རྟོག་ཡེ་ཤེས་ནི། ། དཔེར་ན་བདེ་གཤེགས་ཡེ་ཤེས་བཞིན། ། ༼༣༠༧༽ཞེས་དང༌། རྗེ་སྒམ་པོ་པ་ཉིད་ཀྱིས། ལྷན་ཅིག་སྐྱེས་པའི་རྣམ་ཤེས་འདི། ། ཡེ་ཤེས་ཡིན་པར་ཙིར་གྱིས་བཟུང༌། ། ངེས་ཤེས་སྐྱེས་ན་དེ་ཉིད་ཡིན། ། ཞེས་འབྱུང་བས། རང་སེམས་ལ་བཤད་མ་ཐག་པའི་ཞི་ལྷག་གི་རྣལ་འབྱོར་རང་སེམས་ཀྱི་འཁྲུལ་པའི་གནད་མཚང་འཆོར་བ་ན་འཁྲུལ་པའི་དྲི་མ་དང་བྲལ་བའི་རང་བཞིན་རྗེན་པར་ཁོང་དུ་ཆུབ་པ་ལ་ཡེ་ཤེས་མིང་ཙམ་དུ་བརྗོད་ཀྱི་ཡེ་ཤེས་ཞེས་བྱ་བའང་མཐོང་བྱ་མཐོང་བྱེད་མཐོང་བའི་འཁོར་གསུམ་གྱི་སྤྲོས་པ་ལས་གྲོལ་བ་སྟེ། དེ་ལྟར་ངེས་ཤེས་སྐྱེ་བ་ནི་དབང་པོ་ཆེས་རྣོ་བར་གྱུར་པའི་རྟོགས་ལྡན་རྣལ་འབྱོར་གྱི་དབང་ཕྱུག་རྣམས་ལ་ནི་རྫོགས་པའི་སངས་རྒྱས་ཀྱི་སར་བགྲོད་པའི་ལམ་མཆོག་ཡིན་ལ།
སྐལ་བ་མེད་པ་དང་དབང་པོ་རྟུལ་པོ་རྣམས་ལ་མ་ཡིན་ཏེ། དེ་ལྟའི་ཡེ་ཤེས་དང་བྱང་ཆུབ་ཀྱི་སེམས་དེ་ལ་འཁོར་བའི་གནས་པ་ཐམས་ཅད་ཀྱི་སྐྱོན་འཇུག་པ་མ་ཡིན་པའི་ཕྱིར་ཏེ། མགོན་པོ་ཀླུས། སངས་རྒྱས་རྣམས་ཀྱི་བྱང་ཆུབ་སེམས། ། བདག་དང་ཕུང་པོ་རྣམ་རིག་གི ། རྟོག་པ་རྣམས་ཀྱིས་མ་སྒྲིབས་ཤིང༌། ། རྟག་ཏུ་སྟོང་ཉིད་མཚན་ཉིད་བཞེད། ། ཅེས་འབྱུང་ངོ༌། ། དེ་ལྟའི་རང་སེམས་དྲི་མ་མེད་པ་ཁོང་དུ་ཆུབ་པའི་ཡེ་ཤེས་འདི་ཉིད་ཟག་པ་མེད་པའི་ཏིང་ངེ་འཛིན་བདེ་གསལ་མི་རྟོག་པའི་ངང་ཚུལ་ཅན་༼༣༠༨༽དང༌། ཟག་པ་མེད་པའི་ཤེས་རབ་ཆོས་ཐམས་ཅད་ཀྱི་གནས་ལུགས་རྒྱ་ཆད་ཕྱོགས་ལྷུང་དང་བྲལ་བར་རྟོགས་པའི་ངང་ཚུལ་ཅན་དུའང་གྲུབ་སྟེ།
རྗེ་སྒམ་པོ་པས། རང་རིག་ཡེ་ཤེས་འོད་གསལ་འདི། ། ཡོད་མེད་མཐའ་ལས་འདས་པ་གཅིག ། རྟག་ཆད་གཉིས་ཀྱིས་སྟོངས་པ་གཅིག ། ངོས་བཟུང་མེད་པར་གསལ་བ་གཅིག ། ཡེ་ཤེས་ཡིན་ཕྱིར་སྐྱེ་འགག་བྲལ། ། སྤྲོས་མེད་བདེ་བའི་ངོ་བོ་ཅན། ། དམིགས་པའི་རྟེན་མེད་ངོ་བོ་གསལ། ། བདེ་བ་ངོས་བཟུང་མེད་པའི་ཉམས། ། སྟོང་པ་ཡེ་ཤེས་གསལ་བའི་ཉམས། །
ཞེས་འབྱུང་བའི་ཕྱིར། འོ་ན་རང་སེམས་དྲི་མ་མེད་པ་བསམ་གཏན་དང་ཤེས་རབ་ཀྱི་ཕ་རོལ་ཏུ་ཕྱིན་པ་དང་མཚུངས་པར་ལྡན་པ་དེ་ཉིད་ཀྱིས་བརྟགས་སྣང་གི་ཆ་ཐམས་ཅད་ཀྱང་འཁྲུལ་ཆོས་ཀྱིས་བསླད་པ་སངས་པའི་དོན་དམ་འཁྲུལ་མེད་ཡིན་ལ། དེ་ཉིད་ལ་སྒྲོ་སྐུར་གྱི་ས་བོན་ཟད་ན་བདེན་པ་མཐོང་བའི་འཕགས་པའི་ས་བོན་པའང་ཡིན་ཏེ། རྗེ་སྒམ་པོ་པས། བཏགས་པའི་བག་ཆགས་སྣང་གྲགས་འདི། ། དོན་དམ་ཡིན་པར་རྩིར་གྱིས་ཟུང༌། ། རྟོགས་པ་ཐོབ་ན་བདེན་པ་མཐོང༌། ། ཞེས་འབྱུང་ངོ༌། ། དེ་ལྟར་རྟོགས་ན་འཕགས་པའི་ས་ནོན་པ་ཡང་སེམས་རང་བཞིན་གྱིས་སྐྱེ་བ་མེད་པ། ངོ་བོ་རིག་པ་གསལ་ལ་གོ་མ་འགགས་༼༣༠༩༽པ།
མཚན་ཉིད་རྣམ་པར་རྟོག་པ་སྣ་ཚོགས་སུ་ཤར་བ་ལས་རྣམ་རྟོག་ཉིད་རང་གི་གནས་ལུགས་མ་གཏོགས་པས་འཁྲུལ་པས་བསྐྱོད་ཅིང་འཁྲུལ་པའི་ངོ་བོར་འཁྲུལ་བ་ན་འཁྲུལ་པ་འཁྲུལ་པར་ཤེས་པའི་ཡེ་ཤེས་ཀྱིས་རང་ལས་སྐྱེས་པའི་རྣམ་རྟོག་རྟོགས་པ་ཡེ་ཤེས་ཆོས་སྐུར་ཤར་བ་ན་རང་རྒྱུད་ཀྱི་བདེ་གཤེགས་སྙིང་པོའང་མཐོང་བ་ཡིན་ཏེ། རྗེ་སྒམ་པོ་པས། རང་ལས་སྐྱེས་པའི་རྣམ་རྟོག་འདི། ། ཆོས་སྐུ་ཡིན་པར་རྩིར་གྱིས་ཟུང༌། ། ཉམས་སུ་མྱོང་ན་སྙིང་པོ་མཐོང༌། ། ཞེས་འབྱུང་ལ། དེ་ལྟའི་དུས་ན་སེམས་ཀྱི་འཆར་སྒོ་ཐམས་ཅད་འཁྲུལ་བྲལ་ཡེ་ཤེས་ཀྱི་ངང་དུ་འཁོར་མོ་ཡུག་ཉིད་དུ་འགྲོ་སྟེ། རྗེ་ཆེན་པོ་མི་ལས། རྣམ་རྟོག་ཆོས་སྐུ་ལགས་པར་གདའ། ། གཉེན་པོ་བཅོས་སུ་མེད་པར་གདའ། །
རིག་པ་གསལ་བའི་ངང་དུ་གདའ། ། ཞེས་འབྱུང་ངོ༌། ། དེ་ལྟ་བུའི་རྣམ་རྟོག་གི་འཁྲུལ་ཆའི་འཆར་སྒོ་ཐམས་ཅད་སངས་པ་ན་མ་འཁྲུལ་བའི་ཡེ་ཤེས་སུ་དག་པ་ཁྱགས་རོམ་ཆུར་ཞུ་བ་ལྟ་བུ་སྟེ། བྲམ་ཟེ་ཆེན་པོས། གང་ཞིག་སེམས་ལས་རྣམ་འཕྲོས་པས། ། དེ་སྲིད་མགོན་པོའི་རང་བཞིན་ཏེ། ། ཆུ་དང་རླབས་དག་གཞན་ཡིན་ནམ། ། སྲིད་དང་མཉམ་ཉིད་ནམ་མཁའི་རང་བཞིན་ནོ། ། ཞེས་འབྱུང་བས་མ་འཁྲུལ་བའི་ཡེ་ཤེས་འཆར་བ་ལ་༼༣༡༠༽འཁྲུལ་པ་ཉིད་ཀྱི་གཞི་རྩ་བཅད་པས་འཁྲུལ་པ་གཞི་མེད་དུ་སོང་བ་ན་འཁྲུལ་པ་ཉིད་ཡེ་ཤེས་ཡིན་པས་མ་བཅོས་པར་སྐྱོང་བའི་གཞིའང་རྣམ་རྟོག་འཁྲུལ་པ་ཉིད་ལ་འཇོག་པ་ལས་གཞན་དུ་བྱར་མེད་ལ། དེ་ལ་མ་བཅོས་པར་ཇི་ལྟར་འཇོག་པ་ནི།
རྗེ་སྒམ་པོ་པ་དང་རྗེ་བཙུན་ལ་ཡག་པ་ཡབ་སྲས་ཀྱི་རྗེ་སྒམ་པོ་པའི་ཆོས་བཞིའི་རྩ་འགྲེལ་ལས་འབྱུང་བ་བཞིན་བརྗོད་པར་བྱ་སྟེ། དང་པོ་ཤེས་པ་རྩོལ་སྒྲུབ་དང་བྲལ་བས་ལུས་སེམས་ཁོང་གློད། བར་དུ་ཐེ་ཚོམ་མེད་པས་མ་བཅོས་པའི་བདག་ཉིད་ཡོངས་སུ་ཤེས་པར་བྱས་ལ་སོ་མར་བཞག ། ཐ་མར་བྱུང་ཚོར་ཐམས་ཅད་སྐྱེ་མེད་དུ་རྟོགས་པས་རང་བབས་སུ་སྐྱོང་བ་ཡིན་ཏེ། དེ་ལྟར་ཆུ་བོའི་རྒྱུན་བཞིན་སྐྱོང་བ་ན་ཞི་ལྷག་གི་ཉམས་རྟོགས་ཅིག་ཅར་འཆར་ནས་གོང་འཕེལ་དུ་འགྲོ་སྟེ། རྗེ་སྒམ་པོ་པས། དེ་ལྟའི་དོན་གཅིག་རྟོགས་འདོད་ན། ། ཆུ་བོའི་རྒྱུན་བཞིན་ཉམས་སུ་ལོང༌། ། བཅས་བཅོས་མ་བྱེད་ལྷུག་པར་ཞོག ། ལྟ་ཉུལ་མ་བྱེད་རང་གར་ཞོག །
ཡིད་ལ་མ་བྱེད་མི་དམིགས་ཞོག ། ཉམས་དང་རྟོགས་པ་གཅིག་ཏུ་མཆི། ། ཞེས་འབྱུང་ལ། དེ་ལྟར་བཞག་པ་ན་བདེ་གསལ་མི་རྟོག་སྟོང་པའི་ཏིང་ངེ་འཛིན་གྱིས་ལུས་སེམས་བཟོད་མེད་དུ་ཚིམ་ནས་བློའི་མྱོང་ཆ་མ་དག་༼༣༡༡༽པའི་བཅོས་མིན་ཙམ་གྱི་མཚན་འཛིན་དྲུངས་འབྱིན་པར་མི་ནུས་པས། དེ་ལྟའི་སྒོམ་ལེགས་ནའང་སྲིད་རྩེའི་སྙོམས་འཇུག་བཞིན་སོ་སོར་བརྟགས་མིན་གྱི་འགོག་པ་ལས་མི་འདའ་བས་སྔར་བློས་བྱས་མྱོང་ཆའི་བཅོས་མིན་གྱི་བཅོས་མའང་སྦུན་སྐོགས་བུད་ནས་རང་སེམས་ངོ་བོ་ལ་བཅོས་མིན་གྱི་ངེས་ཤེས་དོན་མཐུན་སྐྱེས་པ་ན་སེམས་ལས་སངས་རྒྱས་རྙེད་པ་ཡིན་ཏེ། རྗེ་སྒམ་པོ་པས། རྒྱུན་ཆད་མེད་པར་རྟོགས་ན་ཡིན། ། ངོས་བཟུང་མེད་པར་གསལ་ན་ཡིན། ། ནམ་མཁའ་ལྟ་བུར་མཉམ་ན་ཡིན། ། རང་སེམས་སངས་རྒྱས་སུ་མཐོང་ན་ཡིན། །
ཞེས་འབྱུང་ལ། དེས་ན་ལྷན་སྐྱེས་ཀྱི་ཡེ་ཤེས་དེ་ཉིད་མངོན་དུ་བྱེད་པའི་གདམས་ངག་དགུར་འདུས་པ་ཡིན་ཏེ། སོ་མ་རང་ག་ལྷུག་པ་སྟེ་རང་གི་ངོ་བོ་གསུམ་དང༌། ཚུལ་མ་བཅོས་པ་རྟེན་མ་བཅོས་པ། ཉམས་སུ་མྱོང་བ་ལ་མྱོང་བར་མི་འཛིན་པ་སྟེ་དེ་བསྟེན་པར་བྱེད་པའི་གྲོགས་གསུམ་དང༌། རྒྱུ་འབྲས་དུས་མཚུངས་པ། མཚན་མ་རང་སར་གྲོལ་བ། སྤྱོད་ལམ་བཞི་ལ་ཁྱད་པར་མེད་པའི་ཁྱད་པར་ཞེས་པ་ཁྱད་པར་གྱི་ཆོས་གསུམ་སྟེ་དེ་ལྟར་དང་པོ་གསུམ་གྱིས་དམིགས་གཏད་དང་བྲལ་བ་དང༌། དེ་བྲལ་བས་གཉིས་འཛིན་གྱི་སྦུབས་སུ་༼༣༡༢༽མི་ཚུད་པའི་རང་གར་གནས་པ་དང༌། དེ་གནས་པས་དམིགས་འཛིན་གྱི་མྱོང་བ་དག་པའི་ཡེ་ཤེས་ལ་བསྙེམས་བྱེད་བསླད་པ་དང་བྲལ་བའི་ལྷུག་པ་ཆེན་པོ་ལ་གནས་ནས་ཟག་མེད་བདེ་བ་ཆེན་པོའི་དཔལ་ལ་ལོངས་སྤྱོད་པ་ཡིན་ཏེ།
རྗེ་སྒམ་པོ་པས། རང་གི་ཤེས་པ་རྣལ་མ་དེ། ། གཉིས་འཛིན་གྱི་སྒྲོག་ཏུ་མི་བཞུག་འཚལ། ། མ་བཅོས་ཤེས་པ་སོ་མ་དེ། ། དམིགས་གཏད་ཀྱི་དོང་དུ་མི་བཞུག་འཚལ། ། དམིགས་གཏད་བྲལ་བའི་ངོ་བོ་དེ། ། སྙོམས་བྱེད་ཀྱི་འཛིན་པས་མི་བསླད་འཚལ། ། ཟག་མེད་ཀྱི་བདེ་བ་ཆེན་པོ་དེ། ། ཉམས་སུ་མྱོང་ཡང་བློ་དང་བྲལ། ། ཞེས་འབྱུང་ངོ༌། །
བར་པ་གསུམ་གྱིས་ནི། གཤིས་ཀྱི་ཡིན་ལུགས་སྟོང་སྟོང་པོ་ལྟ་བུའི་ཚུལ་བཅོས་པ་དང༌། ཤེས་པ་ཁ་བཀུག་པའི་ཏིང་ངེ་འཛིན་ཞི་གནས་ཀྱི་ཚུལ་གྱིས་བཅོས་པ་དང༌། དེ་ལྟར་བཅོས་ནས་ཤེས་པའི་རྟེན་ལ་རྟོགས་བྱ་རྟོགས་བྱེད་ཀྱི་གཟུང་འཛིན་བཅོས་མ་དང༌། དེ་ལྟར་བཅོས་པས་མཐའ་བྲལ་གྱི་དོན་ལ་བློ་གདེང་ཁེལ་ལོ་སྙམ་པ་ཐམས་ཅད་ནམ་ཡོད་རིང་གནས་ལུགས་ཀྱི་སྟེང་དུ་མི་ཕྱིན་ལ། དེ་མ་ཕྱིན་ན་ཐེག་པ་ཐུན་མོང་དང་མཐུན་པའི་ངེས་འབྱུང་དང༌། ཐུན་མོང་མིན་པའི་སྙིང་རྗེའང་རྣམ་པར་དག་པར་མི་འགྱུར་རོ་ཞེས། རྗེ་སྒམ་པོ་པས། ༼༣༡༣༽ཤེས་བྱ་གཤིས་ཀྱི་སྟོང་པ་དེ། ། གནས་ལུགས་རྟོགས་ཀྱང་མི་མཐོང་ངོ༌། །
གཉིས་འཛིན་མ་བྲལ་སྒོམ་པ་དེ། ། ཉམས་སུ་མྱོང་ཡང་དོན་མ་ཡིན། ། རྟོགས་པ་མེད་པའི་ལྟ་བ་དེ། ། མཐའ་བྲལ་ཟེར་ཡང་བློས་བྱས་ཡིན། ། ལྟོས་ཐག་མ་ཆོད་སྒོམ་ཆེན་དེ། ། ཏིང་འཛིན་བཟང་ཡང་འཁོར་བའི་རྒྱུ། ། སྙིང་རྗེ་མེད་པའི་ཆོས་པ་དེ། ། འབད་རྩོལ་བྱས་ཀྱང་ཉན་ཐོས་ལམ། ། ཞེས་འབྱུང་ངོ༌། ། ཐ་མ་གསུམ་གྱིས་ནི།
རང་གི་རྒྱུད་ཀྱི་བློ་གདོད་མ་ནས་སྐྱེས་པའི་རྒྱུ་དེ་ཉིད་འབྲས་བུ་ཡེ་ཤེས་སུ་ཤར་ཞིང་དེ་ཤར་བས་སྤྲོས་བྲལ་གྱི་དོན་དང་དེ་རྟོགས་ཆུ་ལ་ཆུ་བཞག་ཏུ་སོང་བ་ན་མཚན་མ་རང་གྲོལ་དུ་འགྱུར་ལ། དེ་ལྟར་འགྱུར་བ་ན་སྤྱོད་ལམ་རྣམ་བཞི་ཐམས་ཅད་མཉམ་བཞག་ཆེན་པོ་ལས་གཡོ་བ་མེད་པར་འགྲུབ་བོ་ཞེས་རྗེ་སྒམ་པོ་པས། ཨེ་མ་ངོ་མཚར་རྨད་ཀྱི་ཆོས། ། སེམས་ཅན་མ་ལུས་ཀུན་ལ་ཡང༌། ། དེ་ཉིད་ཡོད་དེ་རྟོགས་པ་ཉུང༌། ། དཔེར་ན་གྱད་ཀྱི་ནོར་བུ་བཞིན། ། རྟག་ཏུ་འགྲོགས་ཀྱང་ཞལ་མ་མཐོང༌། ། ཡང་དང་ཡང་དུ་ངོ་མ་ཤེས། ། བླ་མའི་དྲིན་གྱིས་ད་རེས་མཐོང༌། ། མུན་པའི་གཏིང་ནས་ཟླ་ཤར་བཞིན། །
རང་བློའི་གཏིང་ནས་ཡེ་ཤེས་ཤར། ། ཉམས་སུ་མྱོང་བས་རང་རྒྱུད་ཚིམ། ། བྱིན་༼༣༡༤༽རླབས་སྟོབས་ཀྱིས་ངེས་ཤེས་སྐྱེ། ། བརྗོད་བྲལ་ཉམས་མྱོང་བློ་དང་བྲལ། ། རང་གི་ངོ་བོ་ཉམས་སུ་ཤར། ། དོན་དང་བློ་ཕྲད་ངོ་མཚར་ཆེ། ། མ་བསམ་ལྷུན་གྱིས་གྲུབ་བམ་སྙམ། ། བསམ་གྱི་མི་ཁྱབ་ཡེ་ཤེས་ལ། ། རྟག་ཏུ་ལོངས་སྤྱོད་ངོ་མཚར་ཆེ། ། འོད་གསལ་ངོས་བཟུང་མེད་པ་ལ། །
ཉམས་ལེན་བྱེད་པ་རྨད་ཀྱི་ཆོས། ། རང་སེམས་ཆོས་སྐུར་རྟོགས་པ་ངོ་མཚར་ཆེ། ། སྣང་གྲགས་སེམས་སུ་རྟོགས་པས་ཞེ་འདོད་བྲལ། ། དགའ་དང་སྤྲོ་བ་རྒྱུན་ཆད་མེད་པ་འབྱུང༌། ། བདེ་བ་ཆེན་པོའི་ཉམས་ཤིག་སྐྱེས་པ་འདྲ། ། སེང་གེ་བཞིན་དུ་འཇིགས་དང་ཉམ་ང་བྲལ། ། སྐྱེ་ཤི་འཁོར་བའི་ཆོས་དང་བྲལ་བ་འདྲ། ། ཡིད་བཞིན་ནོར་བུ་ལྟ་བུར་དོན་ཀུན་འགྲུབ། ། ཅེས་གསུངས་སོ། ། དེ་ལྟར་བཀའ་བརྒྱུད་རིན་པོ་ཆེ་ཡིས་གནས་ལུགས་ལ་མཉམ་པར་འཇོག་ཚུལ་འདི་ལྟ་བུ་ཅི་ཡང་མི་ལྟ་བའི་ལྟ་བ་ཡིད་ལ་མི་བྱེད་པའི་ཡིད་བྱེད།
རྣམ་རྟོག་ཉིད་ཀྱི་རྣམ་པར་མི་རྟོག་པ། ། མི་སྒོམ་པ་ཉིད་ཀྱི་སྒོམ་པ་ཞེས་པ་ལྟ་བུའི་བཞག་ཐབས་འདི་ལྟ་བུ་སྐྱོང་མི་ཤེས་སོ་སྙམ་ན། དེ་ནི་ཡང་དག་པའི་ཚུལ་འདི་ལ་སྐལ་བ་ཞན་པ་དག་ལ་ཇི་ལྟར་བརྡ་ཐབས་དུ་མས་བརྡ་སྤྲད་ཀྱང་སྐྱོང་མི་ཤེས་པ་བདེན་ཀྱང༌། གནས་འདི་ལ་སྐལ་ལྡན་གྱི་རྟོགས་ལྡན་དག་ལ་བླ་མ་༼༣༡༥༽དམ་པའི་བརྡ་ཐབས་ཅུང་ཟད་ཙམ་གྱིས་ཀྱང་རྟོགས་པར་འགྱུར་བ་ཡིན་ཏེ། རྗེ་སྒམ་པོ་པས། བློ་རྣོན་པོ་ཡི་གོ་བ་མིན། ། ཐོས་པ་ཆེ་བས་ཤེས་པ་མིན། ། རྟོག་གེ་པ་ཡི་སྤྱོད་ཡུལ་མིན། ། དད་པ་ཅན་གྱིས་རྟོགས་པ་ཡིན། ། བྱིན་རླབས་ཀྱི་ལམ་ལ་གནས་པ་ཡིན། །
བླ་མའི་གསུང་ལ་བརྟེན་པ་ཡིན། ། ཞེས་དང༌། བྲམ་ཟེ་ཆེན་པོས་ཀྱང༌། ཁྱིམ་བདག་མཐོང་ནས་ཁྱིམ་མཛེས་དག་ལ་འདྲི། ། བཙལ་ཀྱང་མ་རྙེད་འདུག་ཀྱང་དེ་མ་ཤེས། ། རྨོངས་པ་མ་གོ་ཐ་སྙད་དག་ལ་བརྟེན། ། ཞེས་སོ། ། གསུམ་པ་ནི། རང་སེམས་སྐུ་བཞིའི་ངོ་བོར་འཚང་རྒྱ་བའི་ཐབས་ད་ལྟའི་སེམས་འདི་ལ་ད་ལྟ་ཉིད་ནས་རྒྱུ་འབྲས་བུར་སྦྱང་བའམ་འབྲས་བུ་ཉིད་དང་མཐུན་པར་ལྟ་སྒོམ་དུ་བྱས་པས་རང་སེམས་དྲི་མ་ཐམས་ཅད་དང་བྲལ་བ་སྐུ་བཞིའི་ངོ་བོར་གྲོལ་བ་ཡིན་ཞེས་རྗེ་བཙུན་ལ་ཡག་པས་ཆོས་བཞིའི་འགྲེལ་པར་གློ་བུར་དྲི་བྲལ་གྱི་གསལ་བ་རབ་ཏུ་ཕྱིན་ནས་དབྱིངས་དང་ཡེ་ཤེས་དབྱེར་མེད་པ་དེ་ཆོས་ཀྱི་སྐུ། དེ་ཟག་པ་མེད་ཅིང་རྟོག་པའི་ཟུག་རྔུ་དང་བྲལ་བ་ལོངས་སྐུ།
དག་པ་དེའི་བྱིན་རླབས་ཀྱིས་གདུལ་བྱའི་བསམ་པ་བཞིན་འཆར་རུང་བ་སྤྲུལ་སྐུ། དེ་ཐམས་ཅད་ཆོས་དབྱིངས་སུ་༼༣༡༦༽དབྱེར་མེད་པ་ངོ་བོ་ཉིད་སྐུ་ཡིན་ལ། དེ་ཉིད་ཉམས་མྱོང་ལ་སྦྱར་ན་སེམས་ཉིད་འོད་གསལ་སྟོང་པ་ཆོས་ཀྱི་སྐུ། ཟག་པ་མེད་པའི་བདེ་བ་དང་ཤེས་རབ་རྒྱས་པ་ལོངས་སྐུ། དེ་རང་རིག་རང་གསལ་བ་སྣ་ཚོགས་འཕྲོ་འདུ་འབད་མེད་དུ་འབྱུང་བ་སྤྲུལ་སྐུ། དེ་གསུམ་དབྱེར་མེད་པ་ངོ་བོ་ཉིད་ཀྱི་སྐུ་ཞེས་བྱའོ། ། དེ་ལྟར་སྐུ་བཞི་དང་གསུམ་པོ་རང་རྒྱུད་ལ་ད་ལྟ་ཉམས་སུ་མྱོང་བ་ལྟར་ཡང་དག་པར་ལྟ་སྒོམ་བྱས་ནས་དྲི་བྲལ་མཐར་ཐུག་པ་ན་སྐུ་བཞིར་འཚང་རྒྱ་ལ་དེ་ལྟ་ནའང་གཉུག་མའི་ཡིད་ལ་དོན་གྱི་སྐུ་བཞི་དང་གདོད་ནས་འདུ་འབྲལ་མེད་པར་འཕེལ་འགྲིབ་མེད་པར་བཞུགས་པ་ནི། བྲམ་ཟེ་ཆེན་པོས། ས་དང་ལམ་དང་སངས་རྒྱས་ཐམས་ཅད་འདུས་པའི་སྐུ། ། གཉུག་མའི་ཤེས་པ་འདི་ནི་ཡིད་ཀྱིས་ཡིད་ལ་དྲི། །
ཞེས་དང༌། རྗེ་སྒམ་པོ་པས། དེ་ལྟར་བཞག་པའི་སེམས་ཉིད་ནི། ། ངོས་བཟུང་མེད་པ་ནམ་མཁའ་འདྲ། ། ཕྱོགས་སུ་མ་ལྷུང་ལྟ་བ་ཡིན། ། ཉམས་ང་མེད་པ་ཤུགས་ལས་འབྱུང༌། ། དག་ཅིང་དྲི་མེད་ཤེལ་གོང་འདྲ། ། གསལ་ལ་མ་ཡེངས་སྒོམ་པ་ཡིན། ། རྒྱུན་ཆད་མེད་པ་ཤུགས་ལས་འབྱུང༌། ། རང་བཞིན་ཞེན་མེད་བུ་ཆུང་འདྲ། །
གཟའ་གཏད་མེད་པ་སྤྱོད་པ་ཡིན། ། དགག་སྒྲུབ་མེད་པ་ཤུགས་ལས་འབྱུང༌། ། རྒྱུ་༼༣༡༧༽འབྲས་དུས་མཚུངས་ཨ་མྲྀ་ཏ། ། མ་བཙལ་ལྷུན་གྲུབ་འབྲས་བུ་ཡིན། ། རེ་དོགས་མེད་པ་ཤུགས་ལས་འབྱུང༌། ། སངས་རྒྱས་གཞན་ནས་རྙེད་མིན་ཏེ། ། སེམས་ཉིད་རྟོགས་ན་སངས་རྒྱས་ཡིན། ། ཞེས་འབྱུང་ངོ༌། ། ཞེས་ལེགས་པར་འཆད་ལ། ཁྱད་པར་བཀའ་བརྒྱུད་རིན་པོ་ཆེ་དེ་དག་ལས།
ཀརྨ་བཀའ་བརྒྱུད་ཀྱི་ཕྱག་རྒྱ་ཆེན་པོ་སྐུ་གསུམ་ངོ་སྤྲོད་ཚུལ་ལ་རྗེ་རོལ་པའི་རྡོ་རྗེའི་གསུང་དཔལ་མཁའ་སྤྱོད་དབང་པོས་མཛད་པ་དང༌། དེའི་རྒྱས་འགྲེལ་རྒྱལ་དབང་ཆོས་གྲགས་རྒྱ་མཚོའི་གསུང་ལྟར་ཞྭ་དམར་བ་བཞི་པ་ཆོས་ཀྱི་གྲགས་པས་བཀྲོལ་བ་ལྟར་བརྗོད་པ་ལ་རྗེ་ཆེན་པོ་མི་ལ་དང་ཇོ་བོ་ཨ་ཏི་ཤའི་མན་ངག་དགེ་བཤེས་ལྕགས་རི་གོང་ཀ་བ་ལ་རྗེ་སྒམ་པོ་པས་གསན་པའི་ཞལ་གདམས་ཀྱི་ཡི་གེ་སྔ་ཕྱི་དང༌། ཁྱད་པར་རྗེ་སྒམ་པོ་པའི་གསུང་གིས་ལྷན་ཅིག་སྐྱེས་སྦྱོར་དཔལ་ཕག་མོ་གྲུབ་པས་བསྡེབས་པའི་སྐྱེས་སྦྱོར་དུ། ཕྱག་རྒྱ་ཆེན་པོ་སྐྱོང་ཚུལ་ལ་གོ་ཆ་གཉིས་ཞེས་འབྱུང་ལ། དེའང་ཇི་སྐད་དུ། དེ་ནས་གོ་ཆ་གཉིས་བགོ་སྟེ། ། ལྟ་བ་ཤེས་རབ་གོ་ཆའོ། ། ལྟ་བའི་གོ་ཆ་གཉིས་ཡིན་ཏེ། ། ཟབ་དང་རྒྱ་ཆེའི་ལྟ་བའོ། ། ཟབ་པ་ལ་ནི་རྣམ་བཞི་སྟེ། །
ཤེས་པ་ཡི་ནི་མཚན་ཉིད་དང༌། ། ཁྱད་པར་གྱི་ནི་མཚན་ཉིད་དང༌། ། བྱེད་པ་ཡི་ནི་༼༣༡༨༽མཚན་ཉིད་དང༌། ། ངོ་བོ་ཉིད་ཀྱི་མཚན་ཉིད་དོ། ། ཞེས་འབྱུང་བའི་མཚན་ཉིད་དེ་རྣམས་ཀྱི་མིང་ཙམ་ཤེར་ཕྱིན་གྱི་མདོ་དང་དེའི་དགོངས་འགྲེལ་རྣམས་ལས་འབྱུང་བ་དང་མཐུན་ཀྱང་དོན་གྱི་ངོ་སྤྲོད་ཚུལ་འདི་ཁྱད་པར་དུ་འཕགས་པ་ཡིན་ཏེ། དེའང་སེམས་ཀུན་ཏུ་རྟོག་པའི་འགྱུར་བ་སྐད་ཅིག་ལ་སྐུ་བཞིར་གཏན་ལ་དབབ་པས་ཁྱད་པར་དུ་བྱས་པའི་ཕྱིར་ཏེ། རྗེ་སྒམ་པོ་པ་ཡབ་སྲས་ཀྱིས་སྐྱེ་འགག་གནས་པ་དེ་གསུམ་ངོས་བཟུང་དང་བྲལ་བ་དེ་སྐུ་བཞིར་ངེས་པ་དེ་ཤེས་པ་སྤྱིའི་མཚན་ཉིད། དེ་རྣམ་རྟོག་གི་བྱེ་བྲག་སོ་སོ་ལ་དེར་ངེས་པ་ཁྱད་པར་ཅན་གྱི་མཚན་ཉིད། དེ་རྐྱེན་ལས་སྐྱེས་པ་སྒྱུ་མ་ལྟ་བུ་བྱེད་པའི་མཚན་ཉིད། རང་སེམས་འདོད་ནས་དེ་ལྟར་གནས་པ་སངས་རྒྱས་ཀྱིས་མ་མཛད།
སེམས་ཅན་གྱིས་མ་བསླད་པའི་ངོ་བོ་དེ་ཉིད་ཀྱིས་དེ་མཚོན་བྱ་མཚོན་པར་བྱེད་པའི་མཚན་ཉིད་ཅེས་བྱའོ། ། དེ་ཡང་སེམས་དེ་ཉིད་སྐྱེ་བ་ལྟར་སྣང་ཡང་གདོད་ནས་སྐྱེ་བ་མེད་པ་ཆོས་སྐུ། གནས་པ་ལྟར་སྣང་ཡང་གདོད་ནས་གནས་པ་དང་བྲལ་བ་ལོངས་སྐུ། འགག་པ་ལྟར་སྣང་ཡང་འགག་པ་མེད་པ་སྤྲུལ་པའི་སྐུ། དེ་གསུམ་དབྱེར་མེད་པ་ངོ་བོ་ཉིད་ཀྱི་སྐུ་སྟེ་ཆོས་ཐམས་ཅད་སྐྱེ་བ་མེད་པར་ཁོང་དུ་ཆུབ་པའི་ཡེ་ཤེས་ཀྱི་ཆ་ནས་ཆོས་སྐུ། ༼༣༡༩༽དེ་ཉིད་བར་དུ་རྒྱུན་ཆད་པར་འབྱུང་བའི་གནས་མེད་ཅིང་རྒྱུན་མི་འཆད་པ་ལོངས་སྐུ། དེའི་ངང་ལས་སྤྲུལ་སྐུ་སྣ་ཚོགས་འགག་པ་མེད་པར་འབྱུང་བ་སྤྲུལ་པའི་སྐུར་འཇོག་པ་ཉིད་ཀྱི་ཕྱིར། དོན་གྱི་འབྲེལ་ཆེན་པོ་བསྒྲིགས་ནས་རྟོགས་པར་བྱའོ། ། ཡང་སེམས་ཀྱི་རྣམ་པར་སྣང་བའི་རྩལ་སྤྲུལ་སྐུ། རིག་པ་ལོངས་སྐུ།
སྟོང་པ་ངོ་བོ་ཉིད་སྐུ། དབྱེར་མེད་ཆོས་ཀྱི་སྐུར་ཡང་ཤེས་པར་བྱ་སྟེ། གདུལ་བྱའི་མོས་པ་དང་མཐུན་པར་བྱ་གྲུབ་ཡེ་ཤེས་ཉིད་སྤྲུལ་པའི་སྐུར་རྩལ་འགག་མེད་ཅིར་ཡང་འཆར་ལ། མཉམ་ཉིད་དང་སོར་རྟོག་རང་རིག་པའི་ཡེ་ཤེས་ནི་ལོངས་སྤྱོད་རྫོགས་པའི་སྐུ་ཐེག་ཆེན་གྱི་ཆོས་ལ་ཉེ་བར་ལོངས་སྤྱོད་པའི་བདག་ཉིད་དང༌། ཆོས་ཐམས་ཅད་རང་བཞིན་གྱིས་རྣམ་པར་དག་པ་གློ་བུར་དྲི་བྲལ་གྱི་དག་པ་འདུས་མ་བྱས་སྟོང་པ་ཉིད་ངོ་བོ་ཉིད་ཀྱི་སྐུ། དེ་ཆོས་ཐམས་ཅད་ཀྱི་དབྱིངས་ཉིད་ལས་འདའ་བ་མེད་པ་ཆོས་ཀྱི་སྐུ་ཉིད་དུ་གྲུབ་པའི་ཕྱིར་ཏེ། མདོར། ཆོས་ཀྱི་ལུས་ནི་རྒྱལ་བ་རྣམས་ཀྱི་སྐུ། ། ཞེས་དང༌། སློབ་དཔོན་ཡེ་ཤེས་སྙིང་པོས།
ཆོས་རྣམས་ཀུན་གྱི་ལུས་ཡིན་ཕྱིར། ། ཞེས་འབྱུང་བས། ཆོས་སྐུ་དེ་འཁོར་འདས་མཐའ་དག་གི་ངོ་བོ་ནས་དག་ཡིན་པ་དང༌། བྲལ་རྣམ་སྨིན་གྱི་ཆོས་༼༣༢༠༽མཐའ་དག་གི་གནས་སུ་འགྱུར་བ་དང༌། དེ་ལྟའི་གནས་ལུགས་དེའང་དཔྱད་འཇོག་གི་ཤེས་རབ་ཀྱིས་མངོན་དུ་བྱ་དགོས་པས་རང་གི་སེམས་ལ་ཆོས་ཐམས་ཅད་སྒྲིབ་པ་དང་བྲལ་བའི་ལུས་ཡོངས་རྫོགས་ནི་ཆོས་ཀྱི་སྐུར་བརྗོད་ལ། དེ་ལྟའི་ཆོས་སྐུ་ལས་སངས་རྒྱས་ཀྱི་སྐུ་དང་ཡེ་ཤེས་ཐམས་ཅད་ཡོངས་སུ་རྫོགས་པ་ཡིན་ནོ། ། ཁ་ཅིག་འོ་ན་འབྲས་དུས་ཀྱི་སྐུ་བཞི་ལ་སོགས་པ་ད་ལྟ་ལས་དང་པོ་པ་ནས་ཉམས་སུ་བླང་བྱར་མི་བཏུབ་སྟེ། ཆོས་ཀྱི་སྐུ་ནི་ཆོས་བདག་མེད་པའི་བདེན་པ་ལ་མངོན་དུ་བྱས་པ་ཡན་གྱི་སྤྱོད་ཡུལ་ཡིན་པའི་ཕྱིར་སྙམ་ན། མི་སྐྱོན་ཏེ། ཆོས་ཀྱི་སྐུ་ལ་སོགས་པའི་སྐུ་དེ་དག་གི་ཆ་ཤས་ལམ་ནས་འཇུག་པ་ཉིད་ནས་རྗེས་སུ་མཐུན་པར་རང་ཉམས་ལ་འཆར་བ་ཡིན་ཏེ།
མགོན་པོ་ཀླུས། ཇི་ལྟར་ཟླ་བ་ཕྲ་མོ་ནི། ། ཉིན་དང་མཚན་ལ་འཕེལ་བར་མཐོང༌། ། དེ་བཞིན་ས་ལ་བཞུགས་རྣམས་ཀྱང༌། ། རིམ་གྱིས་ལམ་གྱིས་འཕེལ་བར་མཐོང༌། ། ཇི་ལྟར་ཡར་ངོའི་བཅོ་ལྔ་ལ། ། ཟླ་བ་རྫོགས་པར་འགྱུར་བ་ལྟར། ། དེ་བཞིན་ས་ཡི་མཐར་ཐུག་ན། ། ཆོས་ཀྱི་སྐུ་ཡང་རྫོགས་ཤིང་གསལ། ། ཞེས་འབྱུང་ངོ༌། །
ཐུབ་པས་གསུངས་པའི་དམ་ཆོས་ལེགས་བཞག་པ། ། རྩ་བ་ཆོས་༼༣༢༡༽ཀྱི་དབྱིངས་ལ་ལེགས་བཞག་ནས། ། དྲན་རྒྱུ་རྟོག་པ་ཙམ་རིག་བརྟན་པ་དག ། མྱུར་དུ་ཡོན་ཏན་རྒྱ་མཚོའི་ཕ་རོལ་འགྲོ། ། ཞེས་འབྱུང་ངོ༌། ། རྒྱ་ཆེ་བ་ལྟ་བའི་གོ་ཆ་ནི། དཔལ་ཕག་མོ་གྲུ་པས། རྟོག་པ་ཆོས་སྐུར་ཐིམ་གྱུར་ན། ། འཁོར་འདས་མཉམ་པ་ཉིད་རྟོགས་པས། ། འབྲས་བུ་བཟང་ལ་རེ་མེད་ཀྱང༌། །
ཀུན་རྫོབ་སྒྱུ་མ་རྨི་ལམ་ཙམ། ། དཀར་ཕྱོགས་དགེ་བ་རྒྱུན་མི་བཅད། ། སྟོང་ཉིད་ལྟ་བའི་གདེང་ལྡན་པས། ། འཁོར་བར་ལྟུང་དོགས་མ་མཆིས་ཀྱང༌། ། ནག་ཕྱོགས་མི་དགེ་བཅུ་པོ་སྤང༌། ། སྙམ་དུ་ལན་གཅིག་བསམ་པ་དེ། ། རྒྱ་ཆེ་ལྟ་བའི་གོ་ཆ་སྟེ། ། དེ་ཚོས་ལྟ་བའི་གོ་ཆ་སྟོན། ། ཅེས་གསུངས་པའི་དོན། མགོན་པོ་ཀླུས།
ཆོས་རྣམས་སྟོང་པ་འདི་ཤེས་ནས། ། ལས་དང་འབྲས་བུ་བསྟེན་པ་གང༌། ། དེ་ནི་ངོ་མཚར་བས་ངོ་མཚར། ། རྨད་བྱུང་བས་ཀྱང་རྨད་དུ་བྱུང༌། ། ཞེས་འབྱུང་ལ། ཁྱད་པར་བཀའ་བརྒྱུད་རིན་པོ་ཆེ་ལ་གྲགས་པའི་ལྷན་ཅིག་སྐྱེས་སྦྱོར་འདི་ཉིད་ཟབ་མོ་སྔགས་ཀྱི་ཐེག་པ་དང་རྗེས་སུ་མཐུན་པ་ཡིན་ཏེ། སྔགས་ཀྱི་ཐེག་པར་འབྲས་བུ་སྐུ་བཞི་ཉིད་རྒྱུ་ལམ་གྱི་ངོ་བོར་བྱེད་པས་དེའི་ཕྱིར། རྗེ་མཻ་ཏྲི་པའི་ཡིད་ལ་མི་བྱེད་པའི་ཆོས་སྐོར་རྣམས་ལས། རང་བཞིན་ལྔ་པ་ལས། རྡོ་རྗེ་སེམས་དཔའི་རང་བཞིན་༼༣༢༢༽སྟོང་པ་དང་སྙིང་རྗེ་དབྱེར་མེད་པའོ། །
དེ་ཉིད་རྒྱུ་དང་འབྲས་བུའི་བདག་ཉིད་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་པ་ཉིད་མཚན་ཉིད་འདུས་མ་བྱས་ཤིང༌། དེ་བཞིན་ཉིད་ཀྱི་བདག་ཉིད་ཡིན་པའི་ཕྱིར་ལོངས་སྤྱོད་རྫོགས་པའི་སྐུའོ། ། བརྟགས་པའི་རྣམ་པར་ཤེས་པའི་ངོ་བོ་ཡིན་པའི་ཕྱིར་སྤྲུལ་པའི་སྐུའོ། ། དེ་སྐད་གསུངས་པས། འདུས་མ་བྱས་སེམས་ཆོས་ཀྱི་སྐུ། ། བརྟགས་པ་ལོངས་སྤྱོད་རྫོགས་མཚན་ཉིད། ། སྣ་ཚོགས་དེ་ཉིད་སྤྲུལ་པའོ། ། གཉུག་མ་ཀུན་གྱི་རང་བཞིན་ནོ། ། ཞེས་ལུང་དང་བཅས་ཏེ་འབྱུང་ངོ༌། ། དེ་ལྟར་ལེགས་པར་བཤད་པ་དེ་དག་གིས་ནི་རང་སེམས་ལྷན་ཅིག་སྐྱེས་པའི་འོད་གསལ་ལས་སྐུ་གསུམ་ལམ་དུ་བྱེད་ཅིང་ཉམས་སུ་ལོན་པ་མེད་ལྟར་ངོ་སྤྲོད་པའི་ཚུལ་བསྟན་ཟིན་ཏོ། །
བཞི་པ་ནི། དེ་ལྟར་རྟོགས་པ་ན་འཁོར་བ་དང་ཉོན་མོངས་པ་རྣམ་རྟོག་ཅེས་ངན་པར་གྲུབ་པ་ཞིག་བསལ་བྱར་མེད། མྱང་འདས་དང་ཡེ་ཤེས་ཆོས་སྐུ་བྱ་བ་བཟང་པོར་གྲུབ་པ་ཞིག་ཐོབ་བྱར་མེད་དེ་སྤང་ཐོབ་མེད་པའི་ཚུལ་ལ་རང་གར་བཟླ་བར་འཇོག་པ་ལ་ཐ་མལ་ཤེས་པ་ཡན་པར་བཞག་པ་ཞེས་བརྗོད་དེ། དེ་ལྟར་གཞག་པ་ན་སྤང་བླང་རེ་དོགས་ཀྱི་དགག་སྒྲུབ་ཀྱི་མཚན་སྒྲིབ་མངོན་གྱུར་ས་བོན་བག་ཉལ་གནས་ངན་ལེན་དང་བཅས་པ་ལས་གྲོལ་བར་འགྱུར་བའི་ཕྱིར། མདོ་རྒྱུད་ཀྱི་གསུང་རབ་ལས། འདི་ལ་བསལ་བྱ་ཅི་ཡང་མེད། ། བཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་ལྟ། ། ཡང་དག་མཐོང་༼༣༢༣༽ན་རྣམ་པར་གྲོལ། ། ཞེས་དང༌།
རྟོག་རྩེ་པས། ཐ་མལ་ཤེས་པ་སྙིང་གི་དབུས་སུ་སད། ། ཚོགས་དྲུག་དག་ན་བདེ་བ་རྒྱུན་མི་ཆད། ། བརྟགས་པ་ཐམས་ཅན་དོན་མེད་སྡུག་བསྔལ་རྒྱུ། ། སྒོམ་དུ་མེད་པ་གཉུག་མའི་ངང་ལ་ཞོག ། ཅེས་འབྱུང༌། འཕགས་པ་དད་པའི་སྟོབས་བསྐྱེད་པ་ལ་འཇུག་པ་ཕྱག་རྒྱའི་མདོ་ལས། བདག་ནི་ཡེ་ཤེས་ཀྱིས་ཉོན་མོངས་པ་རྣམས་གཞོམ་པ་ཡང་མ་ཡིན། ཡེ་ཤེས་ཀྱིས་ཉོན་མོངས་པ་རྣམས་མི་གཞོམ་པ་མ་ཡིན་ནོ་ཞེས་བྱ་བ་ལ་ཞུགས་ཀྱིས། གཞན་དག་ཀྱང་ཡེ་ཤེས་ཀྱི་ཉོན་མོངས་པ་རྣམས་གཞོམ་པ་མ་ཡིན།
ཡེ་ཤེས་ཀྱི་ཉོན་མོངས་པ་རྣམས་མི་གཞོམ་པ་ཡང་མ་ཡིན་ནོ་ཞེས་བྱ་བ་གཟུད་དོ། ། ཞེས་དབུགས་འབྱིན་པ་རྙེད་པར་འགྱུར། དེ་ཅིའི་ཕྱིར་ཞེ་ན། ཉོན་མོངས་པའི་རང་བཞིན་ལས་ཡེ་ཤེས་གཞན་མ་ཡིན་པའི་ཕྱིར་ཏེ། ཉོན་མོངས་པའི་རང་བཞིན་ལས་ཡེ་ཤེས་གཞན་མེད་པས། ཉོན་མོངས་པའི་རང་བཞིན་ཉིད་ཡེ་ཤེས་ཡིན་ཏེ། ཡེ་ཤེས་དེས་ཡེ་ཤེས་བཙལ་བར་མི་བྱའོ། ། དཔེར་ན་མཛུབ་མོའི་རྩེ་མོ་དེ་ཉིད་ཀྱིས་མཛུབ་མོའི་རྩེ་མོ་དེ་ཉིད་ལ་རེག་པར་མི་རུང་བ་དེ་ལྟར་ཡེ་ཤེས་དེ་ཉིད་ཀྱིས་ཡེ་ཤེས་བཙལ་བར་མི་བྱའོ། ། ཞེས་དང༌། དེ་ལྟར་ན་དགེ་མི་དགེའི་རྒྱུ་འབྲས་ཀྱི་མཚན་མ་ཐམས་ཅད་ཟད་པས་འཆིང་བ་གང་གིས་གནོད་༼༣༢༤༽པར་བྱར་མེད་དེ།
བྲམ་ཟེ་ཆེན་པོས། ཆོས་དང་ཆོས་མིན་མཉེས་ནས་ཟོས་པ་ཡིས། ། འདི་ལ་ཉེས་པ་རྡུལ་ཙམ་ཡོད་མ་ལགས། ། ཞེས་པའི་འགྲེལ་པར། ཐར་འབྱུང་སྦས་པས། དེ་ལ་ཆོས་ནི་དགེ་བའོ། ། ཆོས་མིན་ནི་མི་དགེ་བའོ། ། མཉེས་པ་ནི་ཁྱད་པར་རོ། ། ཟོས་པ་ནི་རྟོགས་པའོ། ། དེ་ལྟ་དེ་ནི་ལས་རྒྱུ་དང་བྲལ་བའོ། །
ཞེས་འབྱུང་ལ། རྒྱུ་མཚན་དེ་ཉིད་ཀྱིས་ནི། སྐྱེས་སྦྱོར་གཞུང་ལས། རྟོག་པ་སེམས་སུ་ངོ་ཤེས་པས། ། རྣམ་པར་རྟོག་པ་མི་སྤོང་སྟེ། ། དེ་ཉིད་ཆོས་སྐུ་ཡིན་པར་ཤེས། ། རྟོག་པ་སྐུ་དྲིན་ཆེར་གོ་བས། ། རྟོག་པ་ལམ་དུ་ཁྱེར་བ་ནི། ། དམིགས་པའི་རྐྱེན་དུས་མ་འཁྲུལ་ཏེ། ། ཚད་ལྡན་སློབ་མ་གསུམ་པ་ཡིན། །
རྣམ་རྟོག་ཆོས་སྐུར་ཐིམ་གྱུར་པས། ། སངས་རྒྱས་བཟང་ལ་རེ་བ་མེད། ། འཁོར་བ་ངན་ལ་དོགས་པ་མེད། ། མཉམ་པ་ཉིད་དུ་ཤེས་པ་ནི། ། དེ་མ་ཐག་པའི་རྐྱེན་དུས་སུ། ། རེ་དོགས་གཉིས་དང་བྲལ་བ་དེ། ། བླང་བྱའི་མཚན་ཉིད་བཞི་པ་ཡིན། ། ཞེས་འབྱུང་ངོ༌། ། དེས་ན་རྣམ་རྟོག་དང་འཁྲུལ་པ་ཉིད་སྤང་བྱར་མེད་པར་ཇི་ལྟར་རྟོག་པ་ཉིད་བླང་བྱ་ཡེ་ཤེས་སུ་ཤར་བ་ལ་འཁྲུལ་པ་ཡེ་ཤེས་སུ་གྲོལ་བས་རྣམ་རྟོག་ཆོས་སྐུར་མཉམ་པ་ཉིད་ཀྱིས་སྲིད་ཞི་རང་གྲོལ་གྱི་གོ་འཕང་ལ་རེག་པ་ཡིན་ཏེ། སྐྱེ་སྦྱོར་ལས།
རྗེ་བཙུན་རིན་ཆེན་ཞལ་སྔ་ནས། ༼༣༢༥༽ངེད་ཀུན་རྣམ་རྟོག་ལམ་དུ་འཁྱེར། ། གཞན་དག་རྟོག་པ་སྤོང་བར་འདོད། ། རྟོག་པ་སྤོང་བར་འདོད་པ་དེ། ། ཆོས་ཉིད་བདེ་ཆེན་སྤོང་དགོས་པས། ། སེམས་ཉིད་སྤངས་ནས་ཆོས་ཀྱི་སྐུ། ། སྤོང་བར་འགྱུར་བ་ཐེ་ཚོམ་མེད། ། དེ་བས་མ་ཡེངས་ལམ་དུ་འཁྱེར། ། ཕ་རོལ་ཕྱིན་པའི་རྣམ་དག་ལས། ། ཉོན་མོངས་འཁོར་བའི་རྣམ་རྟོག་དང༌། །
ཐམས་ཅད་མཁྱེན་པའི་ཡེ་ཤེས་གཉིས། ། གཉིས་མེད་རང་བཞིན་གཅིག་པ་སྟེ། ། ཐ་དད་ཅུང་ཟད་མེད་པར་གསུངས། ། ཕྱག་རྒྱ་ཆེན་པོའི་རྒྱུད་དག་ལས། ། ཇི་ལྟར་མེ་ཡིས་ཚིག་གྱུར་ཀྱང༌། ། མེ་དེ་ཉིད་ལ་གདུང་བར་བྱ། ། ཇི་ལྟར་རྣམ་རྟོག་བྱུང་གྱུར་ཀྱང༌། ། རྟོག་པ་དེ་ཉིད་བསྟན་པར་བྱ། ། སྲིད་པ་ཡིས་ནི་སྲིད་པ་དག ། རྟོག་པ་ཉིད་ཀྱིས་རྟོག་པ་སེལ། །
རྟོག་པ་དེ་ཉིད་ཐབས་སུ་གསུངས། ། ཞེས་འབྱུང་ངོ༌། ། དེ་ལྟར་རྣམ་རྟོག་ཇི་ཙམ་དུ་མ་རིག་པ་ཉིད་ཀྱིས་མ་རིག་པ་མ་རིག་པར་གྲུབ་པ་མེད་ཅིང་མ་རིག་པར་རྫུན་པས་བདེན་པ་མ་ཡིན་པས་མ་རིག་པ་གང་ཡིན་པ་ནི་ཡུལ་ན་མི་གནས་པས་རང་རིག་པ་ཡེ་ཤེས་ཉིད་ལས་འདའ་བ་མེད་དེ། མདོ་ལས། འཇམ་དཔལ་གཞན་ཡང་དབུགས་འབྱིན་པ་རྙེད་པ་ལྔ་དག་བྱང་ཆུབ་སེམས་དཔའ་རྣམས་ཀྱི་ས་དང་པོ་ཡོངས་སྦྱོང་དུ་འགྱུར་ཏེ། ལྔ་གང་ཞེ་ན། འདི་ལྟ་སྟེ། བདག་ནི་མ་རིག་པ་དང་རིག་པ་དབྱེར་མེད་༼༣༢༦༽པའི་རིག་པ་ཤེས་པ་ལ་གནས་ཀྱིས། གཞན་དག་ཀྱང་མ་རིག་པ་དང་རིག་པ་དབྱེར་མེད་པ་ལ་དགོད་དོ་ཞེས་དབུགས་འབྱིན་པ་རྙེད་པར་འགྱུར་ཏེ། དེ་ལ་མ་རིག་པ་དང་དབྱེར་མེད་པའི་རིག་པ་ནི་མ་རིག་པའི་རང་བཞིན་གང་ཡིན་པའོ། །
དེ་ཅིའི་ཕྱིར་ཞེ་ན། རིག་པ་ནི་མ་རིག་པའི་རང་བཞིན་ལས་གཞན་མ་ཡིན་པའི་ཕྱིར། མ་རིག་པའི་རང་བཞིན་ལས་རིག་པ་གཞན་མེད་པས་མ་རིག་པའི་རང་བཞིན་ཉིད་རིག་པ་སྟེ། མ་རིག་པའི་རང་བཞིན་གྱི་རིག་པ་ཤེས་པ་དེས་ཆོས་ཐམས་ཅད་རིག་པའོ། ། ཞེས་པ་ལྟར་འདོད་ཆགས་ཞེ་སྡང་གཏི་མུག་ཉིང་མཚམས་སྦྱོར་བ་སོགས་ལ་འདྲེས་རྐང་སྦྱར་ཞིང༌། ཡང་དེར། དེ་ལས་འདུས་བྱས་དང་དབྱེར་མེད་པ་འདུས་མ་བྱས་ནི་འདུས་མ་བྱས་ཀྱི་རང་བཞིན་གང་ཡིན་པའོ། ། དེ་ཅིའི་ཕྱིར་ཞེ་ན། འདུས་མ་བྱས་ནི་འདུས་བྱས་ཀྱི་རང་བཞིན་ལས་གཞན་མ་ཡིན་པའི་ཕྱིར་ཏེ། འདུས་བྱས་ཀྱི་རང་བཞིན་ལས་འདུས་མ་བྱས་གཞན་མེད་པས་འདུས་མ་བྱས་ཀྱི་རང་བཞིན་ཉིད་འདུས་མ་བྱས་ཏེ།
འདུས་བྱས་ཀྱི་རང་བཞིན་འདུས་མ་བྱས་པ་ཤེས་པ་དེས་ཆོས་ཐམས་ཅད་འདུས་མ་བྱས་ཏེ། འདུས་བྱས་ཀྱི་རང་བཞིན་འདུས་མ་བྱས་ཤེས་པ་དེས་ཆོས་ཐམས་ཅད་འདུས་མ་བྱས་སོ། ། ཞེས་དང༌། ཡང་མདོར། འོད་སྲུངས་རིག་པ་དང་མ་རིག་པ་དེ་གཉིས་མ་ཡིན་ཅིང་༼༣༢༧༽རྣམ་པ་གཉིས་སུ་དབྱེར་མེད་དོ། ། འོད་སྲུངས་འདི་ལྟར་ཤེས་པ་གང་ཡིན་པ་དེ་ནི་དབུ་མའི་ལམ་ཆོས་རྣམས་ལ་ཡང་དག་པར་སོ་སོར་རྟོག་པ་ཞེས་བྱའོ། ། དེ་བཞིན་དུ་འདུ་བྱེད་རྣམས་དང་འདུས་མ་བྱས་དང་རྣམ་པར་ཤེས་པ་འགག་པ་དང༌། མིང་དང་གཟུགས་དང༌། མིང་དང་གཟུགས་འགག་པ་དང༌། ཞེས་པ་ནས།
རྒ་ཤི་དང་རྒ་ཤི་འགག་པ་དེ་དག་གཉིས་མ་ཡིན་ཅིང་རྣམ་པ་གཉིས་སུ་དབྱེར་མེད་དེ། འོད་སྲུངས་དེ་ལྟར་ཤེས་པ་གང་ཡིན་པ་དེ་དབུ་མའི་ལམ་ཆོས་རྣམས་ལ་ཡང་དག་པར་སོ་སོར་རྟོག་པ་ཞེས་བྱའོ། ། ཞེས་འབྱུང་བས། ཆོས་ཐམས་ཅད་གདོད་མ་ནས་སངས་རྒྱས་དང་མྱང་འདས་དང་ཆོས་སྐུ་ཉིད་དུ་རང་བཞིན་ལྷུན་གྲུབ་ཏུ་གྲོལ་བས། གྲོལ་ཐིག་ལས། རབ་རིབ་སྤངས་པས་ཐག་པ་ལས། ། གཞན་ནི་ཅུང་ཟད་རྙེད་མི་འགྱུར། ། དེ་བཞིན་སྤྲོས་སྤངས་དཀྱིལ་འཁོར་ལས། ། འཁོར་བ་ཅུང་ཟད་རྙེད་མི་འགྱུར། ། དེས་ན་ཟབ་གསལ་དཀྱིལ་འཁོར་པ། །
ང་ནི་རྟག་ཏུ་མྱ་ངན་འདས། ། ཞེས་འབྱུང་བས། བཀའ་བརྒྱུད་རིན་པོ་ཆེ་དག་རྣམ་རྟོག་ཆོས་སྐུར་ལམ་དུ་བྱེད་ཅིང་ངོ་སྤྲོད་ལ། དེ་ལྟའི་རྣམ་རྟོག་ནི་གདོད་མ་ནས་ཆོས་ཀྱི་སྐུར་བཞུགས་པ་ལ་ཐ་མལ་ཤེས་པ་ཞེས་པའི་མིང་འདོགས་མཛད་པ་ཡིན་ཏེ། གཟུང་དབང་གི་མདོར། ཟད་པ་གཉེན་པོས་ཟད་པས་ཟད་པ་མ་ཡིན་ཏེ། ། ༼༣༢༨༽སྔོན་ནས་ཟད་པས་དེ་ཕྱིར་ཟད་ཅེས་བསྟན། ། ཞེས་དང༌། མགོན་པོ་ཀླུས། དུས་རྣམས་ཀུན་དུ་ཉོན་མོངས་མེད། །
ཐོག་མ་དབུས་མཐའ་དྲི་མ་བྲལ། ། ཞེས་དང༌། རྒྱུད་བླར། ཉེས་པ་གློ་བུར་དང་ལྡན་ཅིང༌། ། ཡོན་ཏན་རང་བཞིན་ཉིད་ལྡན་ཕྱིར། ། ཇི་ལྟར་སྔར་བཞིན་ཕྱིས་དེ་བཞིན། ། འགྱུར་བ་མེད་པའི་ཆོས་ཉིད་དོ། ། ཞེས་འབྱུང་བས། རྣམ་པར་རྟོག་པ་ཆོས་སྐུ་ཉིད་ཀྱི་ཉམས་ལེན་ནི་མདོ་སྔགས་ཀྱི་གསུང་རབ་ན་རྒྱ་ཆེར་བཤད་པ་ཤིང་རྟ་ཆེན་པོའི་དགོངས་འགྲེལ་གཉིས་ཀྱི་རིང་ལུགས་ལས་འབྱུང་བ་ལ་བོད་གང་དག་སྒྲོ་སྐུར་སྣ་ཚོགས་བྱེད་པ་ནི་སྙིགས་མའི་དུས་ཀྱི་ལྟ་བ་དག་གི་སྐྱོན་ཡིན་པར་གོར་མ་ཆག་གོ ། དེ་ལྟའི་མཆོག་དམན་གྱི་རེ་དོགས་ཀྱི་ཡ་ང་བག་ཚ་ཐམས་ཅད་བྲལ་བ་ཆོས་དབྱིངས་ལྷུན་གྱིས་གྲུབ་པའི་ཕྱག་རྒྱ་ཆེན་པོ་ལ་དབང་འབྱོར་མ་ཡིན་ཏེ།
དེ་ལྟར་དབང་འབྱོར་མ་ཐོབ་ཀྱི་བར་ཐོབ་བྱེད་དུ་གདོད་ནས་ལྷན་ཅིག་སྐྱེས་པའི་འོད་གསལ་སྐུ་བཞི་འདུ་འབྲལ་མེད་པའི་རང་ཞལ་ཡང་ནས་ཡང་དུ་བལྟས་པས་ནམ་ཞིག་ན་ཐ་མལ་གྱི་འཛིན་པས་བར་བཅད་དུ་མེད་པར་དྲན་འཛིན་གྱི་རྩོལ་བ་དང་བྲལ་བའི་དྲན་པ་རྒྱུན་མ་ཆད་པས་རང་གི་རང་ཞལ་མཐོང་བ་ལས་ལྡོག་པ་མེད་པ་ཡིན་༼༣༢༩༽པས་ལྷན་ཅིག་སྐྱེས་སྦྱོར་གྱི་ལྟ་སྒོམ་གྱི་ཕྱག་རྒྱ་ཆེན་པོའི་ལམ་ཡོངས་སུ་རྫོགས་པར་བྱེད་དེ། རྗེ་སྒམ་པོ་པ་ལ་དཔལ་ཕག་མོ་གྲུབ་པས་ཞུས་པའི་ཞུས་ལན་གཉིས་ག་འགག་དྲིལ་དུ། ཕྱག་རྒྱ་ཆེན་པོ་དང་ལྷན་ཅིག་སྐྱེ་སྦྱོར་ལ་ཁྱད་བདོག་གམ་མི་བདོག་ཞུས་པས། ཕྱག་རྒྱ་ཆེན་པོ་ནི་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ཡེ་ནས་ལྷུན་གྱིས་གྲུབ་པ་ཆོས་ཉིད་ནམ་མཁའ་ལྟ་བུ་དུས་ཐམས་ཅད་པའི་ཡེ་ཤེས་གཉིས་མེད་གཅིག་ཡིན་ཏེ། རྒྱུན་ཆད་མེད་པ་ཡིན། ལྷན་ཅིག་སྐྱེས་སྦྱོར་ནི་རྟོག་པ་གང་སྐྱེས་པའི་སྐུ་བཞིར་སྦྱོར་བ་ཡིན་པས་དུས་ཐམས་ཅད་པར་མི་འདོད་པས། རྒྱུན་ཆད་ཡོད་གསུང༌། ཞེས་འབྱུང་ངོ༌། ། གསུམ་པ་རྗེས་ཀྱི་ཉམས་ལེན་ནི། དེ་ལྟར་ཞི་གནས་དང་ལྷག་མཐོང་གི་ཉམས་ལེན་དེ་དག་དང་རྗེས་སུ་འབྲེལ་བའི་ཐབས་སྦྱིན་སོགས་ཀྱི་དགེ་བ་རླབས་པོ་ཆེ་གཞལ་དུ་མེད་པ་ལ་འཇུག་པར་བྱ་སྟེ།
བདུད་འདུལ་བའི་ལེའུ་ལས། གཞན་ཡང་བྱང་ཆུབ་སེམས་དཔའ་རྣམས་ཀྱི་སྦྱོར་བ་ཡང་དག་ཕུལ་ནི་ཤེས་རབ་ཀྱི་ཤེས་པས་མངོན་པར་བརྩོན་པར་ཡང་མི་བྱེད་ལ། ཐབས་ཀྱི་ཤེས་པས་དགེ་བའི་ཆོས་ཐམས་ཅད་སྡུད་པར་སྦྱོར་བ་དང༌། ཤེས་རབ་ཀྱི་ཤེས་པས་བདག་༼༣༣༠༽མེད་པ་དང༌། སེམས་ཅན་མེད་པ་དང༌། སྲོག་མེད་པ་དང༌། གསོ་བ་མེད་པ་དང༌། གང་ཟག་མེད་པར་ཡང་སྦྱོར་ལ། ཐབས་ཀྱི་ཤེས་པས་སེམས་ཅན་ཐམས་ཅད་ཡོངས་སུ་སྨིན་པ་ལ་ཡང་སྦྱོར་བའོ། ། ཞེས་གསུངས་པ་ལྟ་བུའི་ཚོགས་གཉིས་ཀྱི་དགེ་བ་རྒྱ་ཆེན་པོ་གང་བསགས་པ་དེ་དང་བདག་གཞན་གྱི་རྒྱུད་ཀྱི་གཞི་ལམ་འབྲས་གསུམ་གྱི་ཆོས་དབྱིངས་ཀྱི་དགེ་བ་དང་བསྡོམས་ནས་དེ་ལྟར་རང་བཞིན་ལྷུན་གྲུབ་ཀྱི་དགེ་བ་གསར་དུ་བྱས་བསགས་མིན་པའི་འདུས་མ་བྱས་དང༌།
གསར་དུ་བྱས་བསགས་ཀྱི་དགེ་བའི་རྩ་བ་འདུས་བྱས་གཉིས་ཀ་མཁའ་མཉམ་སྐྱེ་དགུ་བྱང་ཆེན་ཐོབ་པའི་ཕྱིར་བསྔོ་བར་བྱ་སྟེ། འདི་ལྟར། ཀུན་གཞི་ཆོས་དབྱིངས་བྱང་ཆུབ་སེམས་ཀྱི་དཀྱིལ་འཁོར་དུ། ། བདག་སོགས་སེམས་ཅན་སངས་རྒྱས་འཁོར་འདས་ཐམས་ཅད་ཀྱིས། ། དུས་གསུམ་བསགས་དང་རྟོག་ཤིང་ཡོད་པའི་དགེ་བ་དེས། ། མདོ་དང་སྔགས་ཀྱི་སངས་རྒྱས་ཡོངས་རྫོགས་ཐོབ་ཕྱིར་བསྔོ། ། ཞེས་བསྔོ་བར་བྱས་ལ། དེ་ལྟར་སྦྱོར་དངོས་རྗེས་གསུམ་གྱིས་ལམ་ཚུལ་བཞིན་དུ་བསྒྲུབས་པའི་དགེ་བ་བྱང་ཆུབ་ཏུ་བསྔོ་བ་དང་བཅས་པ་ལས་ཕན་ཡོན་ཆེ་བ་ཤེས་བྱར་མེད་པ་ཉིད་ཀྱི་ནན་ཏན་ཆེན་པོས་སྒྲུབ་པར་བྱ་དགོས་ཏེ། མདོར། བྱང་ཆུབ་སེམས་དཔའ་གང་ཞིག་ཤེས་རབ་མཆོག་བསྒོམས་ཏེ། །
དེ་ལས་ལངས་ནས་དགོས་༼༣༣༡༽པ་མེད་པའི་ཆོས་བརྗོད་ཅིང༌། ། དེ་ཡང་འགྲོ་བའི་དོན་དུ་བྱང་ཆུབ་རྒྱུར་བསྔོ་ན། ། དགེ་བ་དེ་དང་མཉམ་པ་འཇིག་རྟེན་གསུམ་ན་མེད། ། ཅེས་འབྱུང་ངོ༌། ། འདིར་སྨྲས་པ། འཇིགས་བྲལ་དྭགས་པོ་བཀའ་བརྒྱུད་གང་གི་སྲོལ། ། ནུབ་མེད་བསྟན་པའི་ཉི་མ་གཅིག་པུ་ནི། ། ཀརྨ་བཀའ་བརྒྱུད་ཁོ་ནར་ཟད་གྱུར་པས། ། དེ་ཡི་རིང་ལུགས་ཉམས་པར་མ་བཟོད་དེ། ། སངས་རྒྱས་ཆེན་པོ་མཉན་པའི་ཞལ་ལུང་བཞིན། །
མདོ་སྔགས་ལམ་སྲོལ་ཆེན་པོའི་ཐབས་ཤེས་ཀྱི། ། མན་ངག་གཅེས་དགུ་ལེགས་པར་སྦྱར་བྱས་ནས། ། ལྟོས་བཅས་སློབ་མའི་དོན་དུ་ཅི་ཡང་སྤྲོས། ། བདེ་གཤེགས་བསྟན་འདིར་དད་པ་འགའ་ཡོད་ན། ། བདག་གི་ལེགས་སྤྱད་རྣམས་ལ་དགོངས་ཤིག་དང༌། ། འགྲོ་ཀུན་སྡུག་བསྔལ་སྙིང་དུ་དུབ་པ་ཡི། ། མ་བཟོད་བགྱི་བའི་འགྱུར་བ་ཅི་ཡང་ཡོད། ། གཉིས་པ་འབྲས་བུ་ལམ་དུ་བྱེད་པ་གསང་སྔགས་རྡོ་རྗེ་ཐེག་པའི་ལམ་ལ། ཤེས་པར་བྱ་བ་རྒྱུད་གསུམ་གཏན་ལ་དབབ། དེ་ཉིད་ཉམས་སུ་ལེན་ཚུལ་བཤད།
དང་པོ་ལ། དང་པོར་དགེ་བའི་རྒྱུ་བརྒྱུད་བཤད། བར་དུ་དགེ་བའི་ལམ་རྒྱུད་བཤད། ཐ་མར་དགེ་བའི་འབྲས་རྒྱུད་བཤད་པ་ལས། དང་པོ་ལ་སེམས་ཀྱི་རྒྱུ་རྒྱུད་ཁྱད་པར་དུ་བཤད། ལུས་ཀྱི་རྒྱུ་རྒྱུད་ཞར་བྱུང་དུ་བཤད་པའོ། ། དང་པོ་ལ་རྒྱུད་གསུམ་གྱི་འབྲེལ་བསྟན། ༼༣༣༢༽རྒྱུ་རྒྱུད་གསལ་བར་བཤད་པའོ། ། དང་པོ་ནི། འོ་ན་རྒྱུ་ཕར་ཕྱིན་ཐེག་པ་ཡང་བདེ་གཤེགས་སྙིང་པོའི་མིང་ཅན་སངས་རྒྱས་ཀྱི་རྒྱུ་གཞི་ལམ་འབྲས་བུ་གསུམ་གར་རྒྱུན་རྗེས་སུ་འགྲོ་བ་ཞིག་བཤད་པ་དེ་ཉིད་སྔགས་ཀྱི་ཐེག་པ་འདིར་བསྟན་གྱི་རྒྱུད་གསུམ་དུ་འཇོག་པ་མ་ཡིན་ནམ་ཞེ་ན།
དེ་ལ་བདག་གི་རྗེ་བཙུན་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པ་རྗེ་རས་པ་ཆེན་པོའི་ཞལ་སྔ་ནས། མདོར། མ་དག་མ་དག་དག་པ་དང༌། ། ཤིན་ཏུ་རྣམ་དག་གོ་རིམ་བཞིན། ། སེམས་ཅན་བྱང་ཆུབ་སེམས་དཔའ་དང༌། ། དེ་བཞིན་གཤེགས་པ་ཞེས་བརྗོད་དོ། ། ཞེས་རྣམ་ཤེས་ཚོགས་བརྒྱད་ཀྱི་སྒྲིབ་གཞིའི་སངས་རྒྱས་ཀྱི་རྒྱུ་ཟག་མེད་ཀྱི་ཆོས་ཀྱི་མཚོན་བྱ་ཙམ་ཞིག་གསུངས་ཀྱང༌། དེ་ལྟའི་སངས་རྒྱས་ཀྱི་རྒྱུའི་མཚན་ཉིད་ཕྱོགས་ཙམ་ལས་མཚན་ཉིད་ཡོངས་རྫོགས་མ་བསྟན་ཅིང༌། ཁྱད་པར་མཚོན་བྱ་དེ་གང་ལ་གདགས་པའི་མཚན་གཞིའི་གདགས་བྱའི་ཆོས་གསལ་བར་མ་གསུངས་ཤིང་རབ་ཏུ་གསངས་ཏེ་སྦ་བར་མཛད་ལ། གནད་དེས་དེ་ལྟའི་གདགས་གཞིའི་བདེ་གཤེགས་སྙིང་པོའི་ཆོས་དངོས་ལས་བསྒྲུབས་པའི་སངས་རྒྱས་ནི་མདོ་ལུགས་ཀྱི་སངས་རྒྱས་ལ་མི་འབྱུང་བ་ཉིད་ཀྱི་ཕྱིར།
རྒྱུ་ཕར་ཕྱིན་ཐེག་པའི་གོང་དུ་འབྲས་བུ་རྡོ་རྗེ་ཐེག་པའི་ཐེག་པ་མཆོག་ཏུ་འཇོག་པར་གྲུབ་པ་ཡིན་ནོ། ། དེས་ན་འདུས་པ་རྒྱུད་ཕྱི་མ་ལས། རྒྱུད་ནི་རྒྱུན་ཆགས་ཞེས་༼༣༣༣༽བརྗོད་དེ། ། རྒྱུད་དེའང་རྣམ་པ་གསུམ་དུ་འགྱུར། ། གཞི་དང་དེའི་རང་བཞིན་དང༌། ། མི་འཕྲོག་པ་ཡི་རབ་དབྱེ་བས། ། རང་བཞིན་རྣམ་པ་རྒྱུ་ཡིན་ཏེ། ། གཞི་ནི་ཐབས་ཤེས་བྱ་བ་ཡིན། ། དེ་བཞིན་མི་འཕྲོག་འབྲས་བུ་སྟེ། ། གསུམ་གྱི་རྒྱུད་ཀྱི་དོན་བསྡུས་པའོ། །
ཞེས་འབྱུང་ལ། དེའི་རྒྱུ་རྒྱུད་ལ་རང་བཞིན་གྱི་རྒྱུད་དང༌། ལམ་རྒྱུད་ལ་གཞི་ལམ་ཐབས་ཀྱི་རྒྱུད་དང༌། འབྲས་རྒྱུད་ལ་མི་འཕྲོག་པའི་ཕྱིར་མི་ལྡོག་པ་མི་སློབ་པའི་རྒྱུད་དེ། རྒྱུད་དང་པོ་ནི་ཉེར་ལེན་གྱི་རྒྱུ་དང༌། རྒྱུད་གཉིས་པ་ནི་ལྷན་ཅིག་བྱེད་པའི་རྒྱུ་སྟེ། རྒྱུ་དེ་གཉིས་གདོན་མི་ཟ་བར་ཚོགས་པའི་ཚོགས་འབྲས་ལས་རྒྱུད་གསུམ་པ་མི་བསླུ་བར་འབྱུང་བ་ཡིན་ནོ། ། འོ་ན་སྔགས་ནས་བཤད་པའི་བདེར་སྙིང་དང༌། མདོ་ནས་བཤད་པའི་བདེར་སྙིང་གི་གདགས་གཞིའི་ཁྱད་པར་གང་ཞེ་ན། འཁོར་ལོ་ཐ་མའི་མདོ་ལས་ཀུན་གཞིའི་ཤེས་པ་ཞེས་བརྗོད་པའི་ཤེས་པའི་ཁྱད་པར་གྱི་ཆོས་ཞིག་ལ་བརྗོད་པ་ཡིན་ལ།
དེ་ལྟ་ན་སློབ་དཔོན་ཆེན་པོ་ཟླ་བ་གྲགས་པ་ལ་སོགས་ཀྱིས་ཀུན་གཞིའི་ཤེས་པ་ཐ་སྙད་དུའང་འཇིག་རྟེན་གྱི་དམིགས་མྱོང་གི་གྲགས་གྲུབ་ཏུ་མེད་པར་གསུངས་པའི་ཕྱིར། མདོའི་ལུགས་ཀྱི་གཤེགས་སྙིང་ཐ་སྙད་དུའང་མེད་པར་འགྱུར་བས། མདོར་བཤད་པའི་བདེར་སྙིང་ནི་རྣམ་གྲོལ་དོན་གཉེར་གྱི་རྒྱུ་འབྲས་ཀྱི་དགོས་པ་སྒྲུབ་ནུས་ཀྱི་ཆོས་སུ་མི་འགྲུབ་༼༣༣༤༽སོ་སྙམ་ན་སྐྱོན་མེད་དེ། ཚོགས་དྲུག་གི་ཤེས་པ་ལས་ཀུན་བཞིའི་ཤེས་པ་ཐ་སྙད་དུ་ཐ་སྙད་པར་མ་གྲུབ་ཀྱང་ཀུན་གཞིའི་རྣམ་པར་ཤེས་པ་ཐ་སྙད་དུ་འཇོག་ཏུ་མི་བཏུབ་པ་མ་ཡིན་ཏེ། ཚོགས་དྲུག་གི་ཤེས་པ་ལ་ཁམས་གསུམ་ས་དགུའི་ས་པ་སོགས་ཀྱི་ཤེས་པ་རགས་པ་དང༌། དམན་པ་ཉན་རང་གི་ས་བརྒྱད་སོགས་ཀྱི་ས་པའི་ཤེས་པ་ཕྲ་བ་དང༌། ཐེག་པ་ཆེན་པོའི་ས་བཅུ་སོགས་ཀྱི་ས་པའི་ཤེས་པ་ཤིན་ཏུ་ཕྲ་བ་གསུམ་ཡོད་པས། ཚོགས་དྲུག་གི་ཤེས་པའི་ས་པ་རགས་པ་ཙམ་དུ་མ་ཟད། ཚོགས་དྲུག་གི་ཤེས་པ་ཤིན་ཏུ་ཕྲ་བ་ལ་ཀུན་གཞིའི་ཤེས་པ་ཞེས་བྱ་བར་འཇོག་པ་ཡིན་ཏེ། མདོར།
ས་རྣམས་སྣ་ཚོགས་ཀུན་གཞི་སྟེ། ། བདེ་གཤེགས་སྙིང་པོ་དགེ་བའང་དེ། ། སྙིང་པོ་དེ་ལ་ཀུན་གཞིའི་སྒྲས། ། དེ་བཞིན་གཤེགས་རྣམས་སྟོན་པར་མཛད། ། ཅེས་འབྱུང་ལ། དེ་ལྟའི་མདོའི་ཡང་དག་པར་རྫོགས་པའི་སངས་རྒྱས་ཀྱི་སློབ་མི་སློབ་ཀྱི་ས་སྣ་ཚོགས་པའི་ཤེས་པ་ཤིན་ཏུ་ཕྲ་བ་དེ་ནི་ཉན་རང་སོགས་ཀྱི་ཤེས་པའི་ཡུལ་མིན་པར་མདོ་ལུགས་ཀྱི་སངས་རྒྱས་བྱང་སེམས་ཡན་གྱི་སྤྱོད་ཡུལ་ཡིན་པར་གསུངས་ཏེ། མདོ་དེའི་རྗེས་ཐོགས་ཁོ་ནར་སྙིང་པོ་ཀུན་གཞིར་བསྒྲགས་པ་ཡང༌། བློ་ཞན་རྣམས་ཀྱིས་མི་ཤེས་སོ། ། ཞེས་དང༌། ལང་གཤེགས་ལས།
བློ་གྲོས་ཆེན་པོ་ཀུན་གཞི་རྣམ་པར་ཤེས་པ་རྒྱུ་ཞིང་༼༣༣༥༽འཇུག་པ་དེ་ལྟར་ཤིན་ཏུ་ཕྲ་བས་དེ་བཞིན་གཤེགས་པ་དང་ས་ལ་རབ་ཏུ་གནས་པའི་བྱང་ཆུབ་སེམས་དཔའ་རྣམས་མ་གཏོགས་པར་གཞན་ཉན་ཐོས་དང་རང་སངས་རྒྱས་དང་མུ་སྟེགས་ཅན་གྱི་རྣལ་འབྱོར་པ་རྣམས་ཀྱི་ཁོང་དུ་ཆུད་པའམ། ཏིང་ངེ་འཛིན་དང་ཤེས་རབ་ཀྱི་སྟོབས་ཀྱིས་ཀྱང་རྟོགས་པར་སླ་བ་མ་ཡིན་ནོ། ། ཞེས་འབྱུང་བའི་ཕྱིར། མདོའི་གཤེགས་སྙིང་གི་གདགས་གཞི་དེ་ལྟ་ན། སྔགས་ཀྱི་གཤེགས་སྙིང་གི་གདགས་གཞི་གང་ཞེ་ན། དྲི་བཅས་སེམས་ཅན་གྱི་རྒྱུད་ཀྱི་ཚོགས་བརྒྱད་དམ་ཚོགས་དྲུག་གི་ཤེས་པའི་ས་པ་གཏན་མ་ཡིན་པ། དྲི་བྲལ་སངས་རྒྱས་ཀྱི་རྒྱུད་ཀྱི་ཤེས་པ་ཐམས་ཅད་པས་བསྡུས་པའི་གཉུག་མ་རང་བཞིན་ལྷུན་གྱི་གྲུབ་པའི་ཡེ་ཤེས་ཀྱི་ས་པ་ཞིག་སྟེ། རྒྱུའི་རང་བཞིན་གྱི་རྒྱུད་ཀྱི་ས་འདི་རྒྱུ་རྒྱུད་འདི་ཉིད་དང་མཐུན་པའི་ལམ་དང་འབྲས་རྒྱུད་ཀྱིས་སྦྱངས་པས་རྡོ་རྗེ་ཐེག་པའི་སློབ་ལམ་ས་བཅུ་གཅིག་དང༌། མི་སློབ་པའི་ས་ཡང་བཅུ་གསུམ་དང་བཅུ་བཞི་ལ་སོགས་པར་རྣམ་པར་བཞག་ཏུ་ཡོད་པ་ཡིན་ནོ། ། འོ་ན་སྔགས་ཀྱི་གཤེགས་སྙིང་གི་གདགས་གཞི་འདི་སངས་རྒྱས་ཀྱི་རྒྱུད་ཀྱི་གཉུག་མ་རང་བཞིན་གྱི་ཤེས་པའི་ས་པ་ཞིག་ཡིན་ན།
དེ་ཉིད་སངས་རྒྱས་ཀྱི་ཡེ་ཤེས་སུ་ཐོག་མ་མེད་པ་ནས་བཞུགས་པ་དེ་ཉིད་ཀྱིས་ད་དེ་ལམ་འབྲས་ཀྱིས་སངས་རྒྱས་སུ་སླར་འཚང་རྒྱ་མི་དགོས་ཤིང་སངས་རྒྱས་མི་ནུས་པར་འགྱུར་སྙམ་ན་མིན་ཏེ། དེ་ཉིད་ལམ་འབྲས་ཀྱི་སངས་རྒྱས་ཐམས་ཅད་སླར་འཚང་རྒྱ་བར་སྐྱེད་བྱེད་ཀྱི་༼༣༣༦༽རྒྱུའི་དང་པོའི་སངས་རྒྱས་རིས་མེད་པ་ཁྱབ་བདག་དང་པོའི་མགོན་པོ་ཉིད་དུ་གྲུབ་པས་རྒྱུ་དུས་ཀྱི་སངས་རྒྱས་དཀོན་མཆོག་ཡང་དག་པར་གྲུབ་ལ། རྒྱུ་དུས་ཀྱི་རྣམ་པར་དག་པའི་སངས་རྒྱས་ཀྱི་རིགས་དེ་ལས་ཕྱིས་ལམ་འབྲས་ཀྱི་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་འབྲས་བུ་བསླུ་མེད་དུ་འབྱུང་བའི་སངས་རྒྱས་ཀྱི་རྒྱུད་ནི་གཞི་ལམ་འབྲས་བུ་གསུམ་གར་རྒྱུན་ཆགས་སུ་འབྱུང་ངོ་ཞེས་རྡོ་རྗེའི་ཚིག་གསུངས་པའི་དོན་ནི་དེར་གནས་སོ། ། དེའི་ཕྱིར་བྱ་སྤྱོད་ཀྱི་རྒྱུད་རྣམས་ལས་ཀྱང་རིགས་གསུམ་ལ་སོགས་པའི་རྒྱུད་རྣམ་པར་བཞག་པ་ཡིན་ལ། དེ་ལྟའི་རིས་དེ་དང་པོ་ཉིད་ནས་སངས་རྒྱས་ཀྱི་བདག་ཉིད་ཡིན་པ་ནི། རྣལ་འབྱོར་གྱི་རྒྱུད་ལས། ཐོག་མ་མེད་པའི་བྱང་ཆུབ་ཀྱི་སེམས་ཞེས་བྱ་བ་དང༌། ཀུན་ཏུ་བཟང་པོའི་སེམས་ཞེས་བྱ་བ་དང༌། དཔལ་མཆོག་དང་པོའི་སྐྱེས་བུ་དང་སེམས་ཞེས་བརྗོད་པར་མཛད་ལ། རྡོ་རྗེ་ཐེག་པའི་རྒྱུ་གསུམ་པོ་ཐམས་ཅད་རྣམ་པར་དག་པ་སྒྲིབ་བྲལ་གྱི་སངས་རྒྱས་ཡིན་པ་འདི་ཉིད་ལ་དགོངས་ནས།
དཔལ་ཀརྨ་པ་རང་བྱུང་རྡོ་རྗེ་ཞབས་ཀྱི་ཟབ་མོ་ནང་དོན་ལས། རྒྱུ་ནི་སེམས་ཉིད་ཐོག་མེད་ལ། ། རྒྱ་ཆད་ཕྱོགས་ལྷུང་མ་མཆིས་ཀྱང༌། ། ངོ་བོ་སྟོང་ལ་རང་བཞིན་གསལ། ། རྣམ་པ་འགག་མེད་ཅིར་ཡང་འཆར། ། ཞེས་འབྱུང་བའི་ཐོག་མ་མེད་པའི་རྒྱུ་རྒྱུད་ཀྱི་སངས་རྒྱས་སམ་སེམས་ཉིད་དེ་ནི། སངས་རྒྱས་དང་སེམས་ཅན་གཉུག་མ་དང་གློ་བུར་རམ་གཞི་ལམ་འབྲས་བུ་༼༣༣༧༽ཀུན་ཏུ་གཅིག་པ་དང་ཐ་དད་པ་སྤངས་པས་རྒྱ་ཆད་དང་ཕྱོགས་ལྷུང་དང་བྲལ་བ་ཡིན་པས། དེ་ལྟའི་ཡེ་ཤེས་ཀྱི་བདག་ཉིད་ཀྱི་རྒྱུ་རྒྱུད་ཀྱི་སངས་རྒྱས་དེ་དོན་དམ་པར་སེམས་ཙམ་གྱི་དངོས་པོར་གྲུབ་པ་མ་ཡིན་པས་ངོ་བོ་སྟོང་པ་དང༌། སྟོང་པ་ཉིད་ཀྱི་ཚུལ་གྱི་ཡེ་ཤེས་དེ་ལ་ཤེས་པ་དང་ཤེས་བྱའི་སྣང་བ་མེད་པ་མ་ཡིན་པས་རང་བཞིན་གསལ་བ་སྟེ། ཇི་ལྟར་གསལ་བར་སྣང་ན།
མ་དག་སྒྲིབ་བཅས་ཀྱི་གནས་སྐབས་སུ་ལས་དང་ཉོན་མོངས་པའི་སྣང་བ་དང༌། དག་ལ་མ་དག་པའི་གནས་སྐབས་སུ་ཏིང་ངེ་འཛིན་ཉམས་ཀྱི་སྣང་བ་དང༌། ཤིན་ཏུ་རྣམ་པར་དག་པའི་གནས་སྐབས་སུ་སྐུ་གསུང་ཐུགས་མི་ཟད་པ་བརྒྱན་གྱི་འཁོར་ལོའི་སྣང་བ་དང་བཅས་པར་འབྱུང་བའི་ཕྱིར། འོ་ན་སྣང་བ་ཕྱི་མ་གཉིས་པོ་དེ་རྒྱུ་དུས་ཀྱི་སངས་རྒྱས་ཀྱི་དུས་གསལ་བར་སྣང་ངམ་ཞེ་ན། སྣང་དུ་རུང་བའི་བདག་ཉིད་ཀྱི་རྒྱུ་ནུས་ཀྱི་ཚུལ་དུ་གནས་པ་ཡིན་ཏེ། དེ་ལྟར་གདོད་ནས་སྣང་རུང་གི་ཆོས་སུ་མི་གནས་ན་ཕྱིས་ཞིག་ནས་གསར་བྱུང་དུ་སྣང་བའང་མ་ཡིན་ལ། འབྲས་རྒྱུད་ཀྱི་སྐབས་སུ་སྣང་བ་དང་པོ་གཉིས་གསལ་བར་སྣང་ངམ་ཞེ་ན། འབྲས་རྒྱུད་ཀྱི་རྒྱུ་མཚན་དེ་ཉིད་ཀྱི་རྒྱུ་རྒྱུད་ཀྱི་མ་དག་པའི་སྣང་བ་ནི་འབྲས་རྒྱུད་ཀྱི་སྐབས་སུ་སྣང་བ་མ་ཡིན་ཏེ། སྣང་བ་དེ་ཉིད་ནི་རྒྱུ་རྒྱུད་ལ་སྒྲིབ་བྱེད་ཀྱི་སྣང་བ་ཡིན་པས་དེ་ཉིད་བསལ་ཟིན་པར་༼༣༣༨༽བྱས་པའི་ཕྱིར། འོན་ཀྱང་རྒྱུན་དེ་ཉིད་ཀྱི་ཐབས་རྒྱུད་ཀྱི་སྣང་རྒྱུན་མི་འཆར་བ་མ་ཡིན་ཏེ།
འབྲས་རྒྱུད་ཀྱི་སྣང་བའི་རྒྱུན་དེ་ཉིད་ཐབས་རྒྱུད་ཀྱི་སྣང་བ་དེ་ཉིད་ཇེ་གསལ་ཇེ་བཟང་དུ་གྱུར་པ་ཡིན་པའི་ཕྱིར། དེ་ལྟ་ནའང་འབྲས་རྒྱུད་ཀྱི་སྐབས་སུ་རང་ལས་གཞན་པའི་འཁོར་འདས་ཀྱི་རྒྱུད་གསུམ་གྱི་སྣང་བ་མཐའ་དག་གསལ་བར་འཆར་བ་ཡིན་ནོ། ། དེ་ལྟ་བུའི་རྒྱུ་རྒྱུད་དེ་ལ་མ་དག་པའི་གནས་སྐབས་སུ་སྒྲིབ་པ་གློ་བུར་བའི་རྣམ་ཤེས་ཚོགས་བདུན་སེམས་བྱུང་ལྔ་བཅུ་རྩ་གཅིག་དང༌། སྣང་བ་གསུམ་གྱི་སེམས་དང་རང་བཞིན་བརྒྱ་དྲུག་ཅུ་དང་བཅས་པའི་སེམས་བྱུང་གི་སེམས་སེམས་བྱུང་གི་རྣམ་རྟོག་འགག་མེད་དུ་འཆར་ལ། ལམ་འབྲས་ཀྱི་རྒྱུད་ཀྱི་གནས་སྐབས་སུ་ནི་སྒྲིབ་བྲལ་གཉུག་མའི་སྐུ་གསུམ་ཡེ་ཤེས་བཞིའམ་སྐུ་ལྔ་ཡེ་ཤེས་དྲུག་ལ་སོགས་པའི་གཙོ་འཁོར་གྱི་སེམས་དང་སེམས་བྱུང་བའི་རྣམ་རོལ་འགག་མེད་དུ་འཆར་བ་ཡིན་ནོ། ། འོ་ན་རང་བཞིན་རྣམ་པ་རྒྱུ་ཡིན་ཏེ། ཞེས་པའི་རང་བཞིན་གྱི་རྣམ་པ་ནི། བཅོས་མ་མ་ཡིན་པ་གསར་དུ་གཞན་ལ་མི་ལྟོས་པ་གཉུག་མའམ་གདོད་མ་ནས་ཏེ། ཐོག་མ་མེད་པའི་དུས་ཅན་གྱི་ཐ་མལ་པ་ཉིད་དེ། ཇི་སྐད་དུ།
རང་བཞིན་དག་ནི་བཅོས་མིན་དང༌། ། གཞན་ལ་ལྟོས་པ་མེད་པའོ། ། ༼༣༣༩༽ཞེས་འབྱུང་བ་ལྟ་བུའི་དོན་ཅན་ལ་འཆད་ལ། དེས་ན་རང་བཞིན་གྱི་སྐད་དོ། ། པྲ་ཀྲི་ཏ་ཞེས་བྱ་བ་དེ་ཉིད་གནས་སྐབས་གཞན་དུ་ཐ་མལ་དུ་ཡང་སྔོན་གྱི་ཞུས་ཆེན་རྣམས་ཀྱིས་བསྒྱུར་བར་མཛད་ལ། མཛད་པ་དེ་ཉིད་དོན་ལའང་ཆེས་འབྱོར་པ་ཡིན་ཏེ། གདོད་མའི་ཐ་མལ་གྱི་རྒྱུ་རྒྱུད་རྣལ་འབྱོར་པ་རང་ལ་ནམ་གསལ་བར་ཉམས་སུ་མྱོང་བ་ན་ལམ་རྒྱུད་ཀྱི་དང་པོར་འཇོག་དགོས་པའི་ཕྱིར་ཏེ། དེ་ལྟའི་ཐ་མལ་གྱི་ཤེས་པ་དང་པོར་དབང་གི་བྱེད་པའི་རྟེན་འབྲེལ་གྱི་ངོ་འཕྲོད་པས་གཞི་ཟིན་པ་ན་སྔགས་ཀྱི་གཞི་དབང་བསྐུར་བའི་དབང་དོན་རྒྱུད་ལ་ངོ་འཕྲོད་ཅིང་སྐྱེ་དགོས་པར་འཇོག་པའི་ཕྱིར་ཏེ། གྲུབ་ཆེན་ཏོག་རྩེའི་ཞབས་ཀྱིས་ཀྱང༌། ཐ་མལ་ཤེས་པ་སྙིང་གའི་དབུས་སུ་སད། །
ཅེས་དང༌། ཆོས་ཀྱི་རྒྱལ་པོ་སྒམ་པོ་པས། སློབ་མ་སྔགས་ཀྱི་སྐལ་ཅན་མཆོག་རྣམས་ལ། ཐ་མལ་ཤེས་པ་རྗེན་པར་ངོ་སྤྲོད་པར་མཛད་དོ། ། ཞེས་པ་འདི་ནི་གསང་བ་ལས་ཆེས་གསང་བར་རབ་ཏུ་གྲུབ་བོ། ། དེ་ལྟ་བུའི་གཞིའི་དབང་དེ་ཉིད་ལམ་རིམ་གཉིས་དང་འབྲེལ། དེ་སྡོམ་པ་དམ་ཚིག་གིས་ཐབས་དུ་མ་དང༌། རྒྱུན་ཆགས་སུ་འབྲེལ་བས་ལམ་ཐབས་རྒྱུད་དུ་བཞག་གོ ། འདིའི་ལམ་ཐབས་རྒྱུད་གཉིས་ལའང་གཙོ་ཕལ་གཉིས་ཏེ། ཕལ་པ་ནི་རྒྱུའི་ཐེག་པའི་ལམ་ནས་རྣལ་འབྱོར་རྒྱུད་ཀྱི་༼༣༤༠༽བར་ལམ་རྣམས་ཡིན་ལ།
གཙོ་བོ་རྣལ་འབྱོར་ཆེན་པོའི་ལམ་ཉིད་ལ་འཇོག་པ་ཡིན་ནོ། ། འབྲས་བུའི་རྒྱུད་ལ་མི་འཕྲོག་པ་ཞེས་བྱ་བ་ནི་གོ་འཕང་དེ་ཉིད་ལས་ཉམས་པ་མེད་པར་རྒྱུན་རྟག་པའི་དོན་ཅན་དུ་བཤད་པའོ། ། གཉིས་པ་རྒྱུ་རྒྱུད་གསལ་བར་བཤད་པ་ལ། རྒྱུད་ཀྱི་རྒྱལ་པོ་དུས་ཀྱི་འཁོར་ལོ་ནས་ཇི་ལྟར་བཤད་པ་དང༌། དེ་ཉིད་རྒྱུད་སྡེ་གཞན་གྱི་དགོངས་དོན་མཐར་ཐུག་པར་སོང་ཚུལ་དང༌། རྒྱུད་དེ་ལ་བརྟེན་ནས་འཁོར་འདས་ཀྱི་རྣམ་པར་གཞག་པ་ཇི་ལྟར་བྱུང་བའོ། ། དང་པོ་ལ་གཞན་ལུགས་དགག་པ་དང༌། རང་ལུགས་བཞག་པའོ། ། དང་པོ་ནི། ཙོང་ག་པ་ཆེན་པོ་ན་རེ།
ཕུང་སོགས་ལ་གཅིག་དང་དུ་བྲལ་གྱི་རིགས་པས་དཔྱད་པའི་ཡུལ་གྱི་སྟོང་ཉིད་མེད་པར་དགག་པའི་མཚན་ཉིད་ཅན་དེ་ཆོས་རྣམས་ཀྱི་ཆོས་ཉིད་ཀྱང་ཡིན། དོན་དམ་བདེན་པ་ཡང་ཡིན། བདེ་བར་གཤེགས་པའི་སྙིང་པོ་ཡང་ཡིན། རྣལ་འབྱོར་ཆེན་པོར་བཤད་པའི་རྒྱུའི་རྒྱུད་ཀྱང་ཡིན། དེ་ཉིད་རྒྱུད་སྡེ་རྣམས་དང་འགྲེལ་བྱེད་བྱང་སེམས་རྣམས་དང༌། འཕགས་པ་ཡབ་སྲས་རྣམས་ཀྱི་བཞེད་པ་ཡིན་པར་མ་ཟད་ཨ་བྷ་ཡ་དང་ཤནྟི་པ་ལ་སོགས་ཀྱི་བར་དུ་ཡང་བཞེད་དོ་ཟེར། དེ་ནི་སྔགས་ཀྱི་ཐེག་པའི་རྒྱུ་རྒྱུད་བདེ་གཤེགས་སྙིང་པོ་ངོས་མ་ཟིན་པར་མ་ཟད། འཕགས་པ་ཡབ་སྲས་ཀྱིས་བཤད་པའི་སྟོང་པ་ཉིད་དོན་དམ་༼༣༤༡༽བདེན་པའང་ངོས་མ་ཟིན་པ་ཡིན་ཏེ། དེས་བཤད་པའི་སྟོང་ཉིད་དང་དོན་དམ་བདེན་པ་ནི། རིག་ཤེས་ཚད་མའི་ཡུལ་གྱི་དཔྱད་ངོའི་སྟོང་པ་ཉིད་མེད་པར་དགག་པའི་སྤྱི་མཚན་ལས་མ་འདས་ལ།
སྤྱི་མཚན་གྱི་ཆོས་དེ་ནི་ཤེས་པ་དེའི་འཛིན་སྟངས་ཀྱི་གཟུང་བྱའི་ཤེས་རྣམ་ཙམ་ལས་གཞན་དུ་མེད་ལ། རྣམ་པར་ཤེས་པ་ཡུལ་བཅས་ཀྱི་སྣང་མྱོང་གི་རིག་བྱ་དང་ཤེས་བྱའི་ཡུལ་དུ་ནི་སྟོང་ཉིད་དང་དོན་དམ་བདེན་པ་འོང་བ་མ་ཡིན་པའི་ཕྱིར་ཏེ། རྩ་བ་ལས། གཞན་ལ་ཤེས་མིན་ཞི་བ་དང༌། ། སྤྲོས་པ་རྣམས་ཀྱིས་མ་སྤྲོས་པ། ། རྣམ་རྟོག་མེད་དོན་ཐ་དད་མེད། ། འདི་ནི་དོན་དམ་མཚན་ཉིད་དོ། ། ཞེས་འབྱུང་བའི་ཕྱིར། ཤེས་པ་དང་རིག་པའི་ཡུལ་གྱི་ཆོས་ཤིག་སྟོང་པ་ཉིད་ཀྱི་ཆོས་ཡིན་ན་མི་སྟོང་པའི་ཆོས་ལའང་དེ་ལས་གཞན་ཅི་ཞིག་ཡོད། དེ་ལྟའི་སྟོང་པ་ཉིད་ཤེས་པའི་ཡུལ་དུ་གཟུང་འཛིན་དང་བཅས་པར་ཡོད་ན་དེ་ཉིད་སྤྲོས་པ་མཐའ་དག་གིས་དབེན་པའི་དོན་དམ་བདེན་པར་ཇི་ལྟར་འགྱུར་ཏེ།
གཟུང་འཛིན་དང་བཅས་པའི་ཤེས་པའི་ཡུལ་ཡུལ་ཅན་དུ་བདེན་པ་ལས་ཀུན་རྫོབ་ཀྱི་བདེན་པ་གཞན་དུ་ཅི་ཞིག་ཡོད་པའི་ཕྱིར། དེས་ན་ཟབ་མོ་སྟོང་པ་ཉིད་༼༣༤༢༽དོན་དམ་བདེན་པ་ནི། ཡང་དག་པར་རྫོགས་པའི་སངས་རྒྱས་ཀྱི་ཡེ་ཤེས་ཀྱི་ཡུལ་དུ་བྱེད་ཚུལ་ཡང་བསམ་གྱིས་མི་ཁྱབ་པ་ཡིན་ན་སོ་སྐྱེ་དང་སློབ་མ་འཕགས་པ་ལ་སོགས་ཀྱི་མངོན་རྗེས་ཚད་མར་རློམ་པའི་ཡུལ་དུ་དགག་སྒྲུབ་ཀྱི་རྣམ་པ་ཅན་དུ་ག་ལ་འོས། དོན་འདི་ཉིད་ཀྱི་ཕྱིར། རྒྱལ་བ་མ་ཕམ་པས་ཀྱང༌། ཐམས་ཅད་མཁྱེན་པའི་ཡེ་ཤེས་ཡུལ། ། སངས་རྒྱས་ཤེས་གསུམ་ཡུལ་མིན་ཕྱིར། ། ཡེ་ཤེས་ཡུལ་ཅན་རྣམས་ཀྱིས་ནི། ། བསམ་མི་ཁྱབ་པར་རྟོགས་པར་བྱ། ། ཕྲ་ཕྱིར་ཐོས་པའི་ཡུལ་མིན་ཏེ། །
དོན་དམ་ཡིན་ཕྱིར་བསམ་པའི་མིན། ། ཆོས་ཉིད་ཟབ་ཕྱིར་འཇིག་རྟེན་པའི། ། སྒོམ་པ་ལ་སོགས་ཡུལ་མ་ཡིན། ། གང་ཕྱིར་གཟུགས་ལ་དམུས་ལོང་བཞིན། ། བྱིས་པས་དེ་སྔོན་མཐོང་མ་མྱོང༌། ། བཙས་པའི་ཁྱིམ་ན་བུ་ཆུང་གི ། ཉི་མའི་གཟུགས་ཅན་འཕགས་པས་ཀྱང༌། ། ཞེས་འབྱུང་ངོ༌། ། འོ་ན་སངས་རྒྱས་ཀྱིས་ཀྱང་སྟོང་ཉིད་དོན་དམ་བདེན་པ་ཤེས་ཚུལ་ཚུར་མཐོང་གི་བསམ་གྱིས་མི་ཁྱབ་ཀྱང་སྤྱིར་ཤེས་ཡུལ་ཙམ་དུ་ཡོད་པ་དང༌། སྟོང་ཉིད་དོན་དམ་བདེན་པ་དེ་ཇི་ལྟར་འཇིག་རྟེན་པའི་ཤེས་ཡུལ་མིན་ཀྱང་འདས་པའི་འཕགས་པའི་ཤེས་ཡུལ་དུ་བསྟན་པ་མ་ཡིན་ནམ་ཞེ་ན་མ་༼༣༤༣༽ཡིན་ཏེ།
རྫོགས་པའི་སངས་རྒྱས་སོགས་འཕགས་པ་རྣམས་ཀྱི་སྟོང་ཉིད་དོན་དམ་བདེན་པ་དེ་ཡུལ་ཡུལ་ཅན་བསམ་བྱ་བསམ་བྱེད་སོགས་ཀྱི་སྤྱོད་ཡུལ་གྱི་མ་ཁྱབ་པའི་སྒོ་ནས་བློ་ཆུང་རྣམས་སྐྲག་པ་སྤང་བར་བྱ་བའི་ཕྱིར་ཁོང་དུ་ཆུབ་པའམ་རྟོགས་བྱར་ཐ་སྙད་བྱས་པ་ཡིན་ཏེ། རྩ་བ་ལས། མཚན་ཉིད་མཚོན་ཆ་རྣམ་སྤངས་ཤིང༌། ། ཚིག་ཏུ་བརྗོད་པ་དང་བྲལ་བ། ། དེ་ཉིད་མཚོན་བྱ་མཚན་ཉིད་དུ། ། གནས་པ་བཏགས་པ་ཡིན་པར་རིགས། ། ཞེས་འབྱུང་བའི་ཕྱིར། དེ་ལས་གཞན་དུ་སྟོང་ཉིད་དོན་དམ་པ་མཚན་ཉིད་ཅན་གྱི་ཡུལ་དང་ཡུལ་ཅན་དུ་གྲུབ་པ་དང་མཚོན་བྱའི་ཆོས་ཀྱི་ངོ་བོར་གཞིར་གྲུབ་ན། བློའི་ཡུལ་ཉིད་དུ་འགྱུར་དགོས་པ་ལས་ཅུང་ཟད་དུ་མི་འགྱུར་བའི་ཕྱིར་ཏེ། མདོ་ལས།
ཆོས་ཉིད་ཤེས་བྱ་མ་ཡིན་ཏེ། ། དེ་ནི་ཤེས་པར་ཡོང་མི་ནུས། ། ཞེས་དང༌། རྩ་བ་ལས། བརྗོད་པར་བྱ་བ་བཟློག་པ་སྟེ། ། སེམས་ཀྱི་སྤྱོད་ཡུལ་བཟློག་པས་སོ། ། མ་སྐྱེས་པ་དང་མ་འགགས་པ། ། ཆོས་ཉིད་མྱ་ངན་འདས་དང་མཚུངས༌། ། ཞེས་འབྱུང་བའི་ཕྱིར། ལུགས་དེའི་སྟོང་ཉིད་དང་དོན་དམ་བདེན་པ་དེ་འཕགས་པ་ཡབ་སྲས་ཀྱི་བཞེད་༼༣༤༤༽པའི་དེར་མི་འགྱུར་བར་མ་ཟད་དེ་ལྟའི་དཔྱད་ངོའི་སྟོང་ཉིད་དེ་བདེ་གཤེགས་སྙིང་པོ་དང་རྒྱུ་རྒྱུད་ཡིན་ནམ།
དཔྱད་པོ་དེ་མ་ཟད་སེམས་ཅན་ཐམས་ཅད་ཀྱི་གཤེགས་སྙིང་དང་སྤྱི་རྒྱུད་ཡིན། དང་པོ་ལྟར་ན་དཔྱད་པོ་དེའི་རྒྱུད་ལ་དེ་ལྟའི་གཤེགས་སྙིང་དང་རྒྱུ་རྒྱུད་དེའི་རྒྱུད་ལ་རྒྱུན་ཆགས་པར་འབྱུང་བ་མ་ཡིན་པར་འགྱུར་ཏེ། དེ་ལྟའི་དཔྱད་ངོའི་སྟོང་ཉིད་དགག་སྒྲུབ་ཀྱི་རྣམ་པ་ཅན་དེ་དཔྱད་པའི་ཚེ་འཆར་བ་ལས་གཞན་དུ་མངོན་དུ་མི་འགྱུར་བའི་ཕྱིར། དེ་ལ་ཁྱེད་ཅག་དེ་ལས་གཞན་དུ་མངོན་དུ་མི་འགྱུར་བ་མི་འགྲུབ་སྟེ། དཔྱད་ངོའི་སྟོང་ཉིད་མེད་དགག་དེ་བདེན་སྟོང་ཡིན་པས་དཔྱད་ངོའི་རྒྱུད་ལ་རྒྱུན་ཆགས་པའི་རྒྱུད་དུ་ཡོད་སྙམ་ན། འོ་ན་རིག་ཤེས་ཚད་མའི་ཡུལ་གྱི་སྟོང་ཉིད་ཁོ་ན་བདེ་གཤེགས་སྙིང་པོར་འཇོག་མི་དགོས་པར་བེམས་པོའི་བདེན་སྟོང་སོགས་ཀྱང་རྒྱུ་རྒྱུད་དུ་འགྱུར་རོ། ། དེ་ཡང་གདོད་ནས་བེམས་པོ་ལམ་འབྲས་ཀྱི་རྒྱུད་སོགས་འཇོག་ན་དེ་ལྟའི་རྒྱུད་གསུམ་གྱི་འཇོག་ཚུལ་སྔོན་མ་བྱུང་བས་ཁྱེད་ཀྱི་ལེགས་པར་བཤད་པ་དེ་ལ་ཕྱག་འཚལ་ལོ། །

གཉིས་པ་ལྟར་ན་དཔྱད་པོ་དེ་ཉིད་ཀྱི་འབྲས་རྒྱུད་ཐོབ་པ་ན་སེམས་ཅན་ཐམས་ཅད་ཀྱི་འབྲས་རྒྱུད་ཐོབ་པར་འགྱུར་ཏེ། དཔྱད་པོའི་རྒྱུ་རྒྱུད་དེ་སེམས་ཅན་ཐམས་ཅད་༼༣༤༥༽རྒྱུ་རྒྱུད་ཀྱི་སྤྱི་རྒྱུད་དུ་གྲུབ་པའི་ཕྱིར། དེར་མ་ཟད་བདེན་སྟོང་ཙམ་པོ་བ་ནི་ཆོས་གང་གི་རྒྱུར་འཇིག་རྟེན་དུའང་མ་གྲགས་ཤིང་སངས་རྒྱས་པའི་གྲུབ་མཐའ་གང་ལའང་མ་གྲགས་ཤིང༌། དེ་ལྟའི་བདེན་སྟོང་མེད་ཙམ་གྱི་ཆ་ནི་དངོས་པོ་གང་དང་ཡང་བདག་གཅིག་དང་དེ་བྱུང་གི་འབྲེལ་པར་མི་རུང་ན་དངོས་རྒྱུར་ཇི་ལྟར་རུང༌། ཡང་རྒྱལ་ཚབ་དར་མ་བ་ན་རེ། ཡང་རིག་ཤེས་ཀྱི་ཡུལ་གྱི་སྟོང་ཉིད་མེད་དགག་དེ་རྒྱུ་རྒྱུད་དུ་བཞག་ན་ཁྱབ་ཆེས་པར་གྱུར་ཀྱང༌། དེ་ལྟའི་བདེན་སྟོང་དེ་ཆོས་ཅན་སེམས་ལས་གཞན་ཆོས་གང་གིའང་རྗེས་སུ་མི་འགྲོ་བའི་ཕྱིར་གཤེགས་སྙིང་དང་རྒྱུད་དུ་རིགས་སོ་ཞེས་ཟེར་རོ། ། འོ་ན་དེ་ལྟའི་སྟོང་ཉིད་མེད་དགག་གི་སྟོང་ཉིད་དེ་སེམས་ལས་གཞན་པའི་ཆོས་ཅན་གྱི་ཆོས་གང་གིའང་རྗེས་སུ་མི་འགྲོ་བ་མི་འགྲུབ་པར་འགྱུར་ཏེ། དེ་ཆོས་ཅན་གྱི་ཆོས་ཐམས་ཅད་དང་ངོ་བོ་གཅིག་པའི་ཆོས་ཉིད་སྟོང་པ་ཉིད་ཡིན་པའི་ཕྱིར། ཡང་ཆོས་དེ་སེམས་ལས་གཞན་པའི་ཆོས་ཅན་གྱི་རྗེས་སུ་མི་འགྲོ་ན་དེ་ལྟའི་སྟོང་ཉིད་བདེན་པས་སྟོང་ཙམ་མེད་དགག་མ་ཡིན་པར་འགྱུར་ཏེ། སེམས་ཁོ་ནའི་སྟེང་གི་སྒྲུབ་ཆོས་སུ་སོང་བའི་ཕྱིར།
ཡང་དཔྱད་ངོའི་ཡུལ་ལ་འཆར་བའི་དཔྱད་སྟོང་དེ་༼༣༤༦༽སེམས་ལས་གཞན་གྱི་རྗེས་སུ་མི་འགྲོ་བས་ཆོས་གཞན་གྱི་རྗེས་སུ་མི་འགྲོའོ་སྙམ་ན་འོ་ན་དཔྱད་ངོའི་སྟོང་ཉིད་མེད་དགག་དེ་ཆོས་ཐམས་ཅད་ཀྱི་སྟོང་ཉིད་མེད་དགག་དེ་མིན་པར་འགྱུར་ཏེ། འདོད་པ་དེ་ཉིད་ཀྱི་ཕྱིར། དེ་ལྟ་ན་དེ་ལྟའི་རྒྱུ་རྒྱུད་ཀྱི་རིགས་དེ་ཆོས་ཐམས་ཅད་ཀྱི་ཆོས་ཉིད་སྟོང་ཉིད་དེ་མ་ཡིན་པར་འགྱུར་བས་དཔྱད་ངོའི་རློམ་ཚོད་ཀྱི་སྟོང་ཉིད་ཙམ་དུ་ཟད་པས་དེ་ལྟའི་སྟོང་ཉིད་དེ་སྟོང་ཉིད་དོན་དམ་པའི་བདེན་པར་ལྟ་ག་ལ་འགྱུར། ཡང་རེ་མདའ་པ་ཆེན་པོས་རྒྱུ་རྒྱུད་ནི་ཐབས་རྒྱུད་ཀྱི་སྦྱང་གཞི་ཡིན་པས། དེ་ལ་ཆོས་ཅན་ཀུན་རྫོབ་དང་ཆོས་ཉིད་དོན་དམ་གྱི་ཆ་གཉིས་ལས། དང་པོ་མ་དག་པའི་སྣོད་བཅུད་གཉིས་ཡིན་ཏེ། བསྐྱེད་རིམ་གྱི་སྦྱང་གཞི་ཡིན་པའི་ཕྱིར། གཉིས་པ་ནི་ཁྱབ་བྱེད་སྐུ་རྡོ་རྗེ་དོན་དམ་པའི་རྣམ་བཅུ་དབང་ལྡན་དང༌། དྲི་མ་དང་བཅས་པའི་སེམས་ཀྱི་དེ་བཞིན་ཉིད་དེ་ཉིད་འོད་གསལ་བ། དགེ་མི་དགེ་ལུང་མ་བསྟན་ལ་སོགས་པའི་གནས་སྐབས་ཀྱི་རྗེས་སུ་འགྲོ་བ་རང་གི་ངོ་བོ་མྱོང་རིག་གསལ་ཙམ་པ་སྒྱུ་མ་དང་རྨི་ལམ་ལྟར་ཡོད་མེད་ལ་སོགས་པའི་རྟག་ཆད་ཀྱི་མཐའ་དང་བྲལ་བ།
རྟག་པ་ལ་རྣམ་འགྱུར་མི་སྲིད་པས་སྐད་ཅིག་གིས་སྐྱེ་འགག་བྱེད་པའི་མི་རྟག་པ་ཡིན་ནོ་ཞེས་གསུངས་སོ། ། དེའང་མི་འཐད་དེ། མ་དག་པའི་སྣོད་བཅུད་ནི་རྒྱུ་རྒྱུད་མ་ཡིན་ཏེ། ༼༣༤༧༽རྒྱུ་རྒྱུད་དངོས་ནི་འབྲས་རྒྱུད་ཀྱི་ཉེར་ལེན་བྱེད་པ་ཞིག་དགོས་པ་ལས། མ་དག་པའི་སྣོད་བཅུད་ནི་འབྲས་རྒྱུད་ཐོབ་པ་སྤང་བྱ་གློ་བུར་གྱི་དྲི་མ་ཡིན་པའི་ཕྱིར། དེ་ཉིད་སྦྱང་གཞིར་ཡང་མི་རུང་སྟེ། སྦྱང་བྱ་གློ་བུར་གྱི་དྲི་མ་ཡིན་པའི་ཕྱིར་དང༌། ཁྱབ་བྱེད་སྐུ་རྡོ་རྗེའི་དོན་དམ་གྱི་རྣམ་ཅུ་དབང་ལྡན་ཡང་རྒྱུ་རྒྱུད་ཀྱི་དུས་མངོན་པར་མི་གསལ་ལ། རྒྱུ་རྒྱུད་ཀྱི་དུས་ཀྱི་རྣམ་བཅུ་དབང་ལྡན་གྱི་སྣང་བ་ནི། དྲི་བཅས་ཀྱི་སེམས་ཀྱི་སྣང་བ་ལ་བཞག་པའི་ཕྱིར་འཁྲུལ་པའི་སྣང་བ་ལས་མ་འདས་པ་དང༌།
དྲི་མ་བཅས་པའི་སེམས་རྣམ་ཤེས་ཚོགས་བརྒྱད་ཀྱི་ངོ་བོའི་སྟོང་གསལ་རིག་ཙམ་གྱི་ཆ་ལ་འོད་གསལ་དུ་མིང་བཏགས་པའང་རྒྱུ་རྒྱུད་དུ་བཞག་མི་རིགས་ཏེ། དེ་ནི་རང་བཞིན་བཅོས་མིན་ཐ་མལ་གྱི་ཤེས་པ་ཡང་དག་པ་དེ་མ་ཡིན་པའི་ཕྱིར་ཏེ། སྒྲོ་བཏགས་གློ་བུར་དྲི་མའི་ཤེས་པའི་ཆ་ཡིན་པའི་ཕྱིར། དེའི་རྟེན་ཆོས་ཅན་གྱི་ཆ་སངས་པ་ན་དེའི་ཆོས་ཉིད་དུ་བཏགས་པའི་རིག་སྟོང་གསལ་ཙམ་གྱི་འོད་གསལ་ཀྱང་ལྡོག་པར་འགྱུར་བའི་ཕྱིར་རོ། ། ཡང་དཔལ་ལྡན་བླ་མ་དམ་པ་བསོད་ནམས་རྒྱལ་བ་ནི། དྲི་མ་དང་བཅས་པའི་སེམས་ཅན་གྱི་སེམས་ནི་རྒྱུ་རྒྱུད་ཡིན་ལ། མཚན་གཞི་ཡང་གླིང་བདུན་པའི་ཁམས་དྲུག་ལྡན་གྱི་སྐྱེས་བུའི་༼༣༤༨༽སེམས་ཚོགས་གཉིས་ཀྱི་བག་ཆགས་དང་བཅས་པ་ཡིན་ནོ་ཞེས་ཟེར་རོ། ། མི་འཐད་དེ་ཕར་ཕྱིན་ཐེག་པར་ཡང་དྲི་མ་དང་བཅས་པའི་ཆོས་ཅན་གྱི་སེམས་རྣམས་ཀྱི་རང་ངོ་གནས་མ་འགྱུར་ན་རྫོགས་པའི་སངས་རྒྱས་མི་ཐོབ་པར་གསུངས་ན་སྔགས་ཀྱི་ཐེག་པར་དང་དྲི་མ་དང་བཅས་པའི་ཆོས་ཅན་གྱི་སེམས་ཕུལ་དུ་དབྱུང་དུ་མེད་པའི་སངས་རྒྱས་ཀྱི་རྒྱུར་ཇི་ལྟར་འགྱུར། ཁྱད་པར་གླིང་བདུན་པའི་ཁམས་དྲུག་ལྡན་གྱི་སྐྱེས་བུའི་སེམས་ཚོགས་གཉིས་ཀྱི་བག་ཆགས་ཙམ་པོ་དང་བཅས་པ་ནི་སྔགས་ཀྱི་རྒྱུ་རྒྱུད་མ་ཟད་མདོའི་སངས་རྒྱས་ཀྱི་གཞི་དུས་ཀྱི་བདེ་གཤེགས་སྙིང་པོ་ལའང་ཡོད་པའི་ཕྱིར་དང༌། ཁྱད་པར་གསང་སྔགས་ཀྱི་རྒྱུ་རྒྱུད་ནི་ཐོག་མ་མེད་པ་ནས་རང་བཞིན་ལྷུན་གྱིས་གྲུབ་པའི་རྒྱུ་རྒྱུད་ཁམས་སྣ་ཚོགས་པའི་ངོ་བོར་གནས་པ་ལས་གསར་དུ་བག་ཆགས་བཞག་པའི་བག་ཆགས་ཅན་གྱི་ཆོས་སུ་མི་གནས་པའི་ཕྱིར་རོ། །
ཡང་མཁས་པ་ཆེན་པོ་ཡིད་བཟང་རྩེ་པའི་གསུང་གིས། བདག་ཅེས་བྱ་བ་ལ་རགས་པའི་བདག་དང་ཕྲ་བའི་བདག་གཉིས་སུ་འཇམ་དཔལ་རྩ་རྒྱུད་དང༌། དེའི་དགོངས་འགྲེལ་སྔགས་ལ་འཇུག་པ་དྲུག་ཅུ་པ་ལས་གསུངས་པའི་ཕྲ་བའི་བདག་གི་སྟེང་ནས་སྔགས་ཀྱི་རྒྱུ་རྒྱུད་ཐུན་མོང་མིན་པ་འཇོག་དགོས་པ་ཡིན་ཏེ། རགས་པའི་བདག་ནི་ཕུང་སོགས་ཀྱི་ཚོགས་པ་ལ་དམིགས་ནས་བདག་གམ་གང་ཟག་ཏུ་འཇོག་པའི་བློ་འབྱུང་བའི་༼༣༤༩༽བློ་དེའི་ཡུལ་བདག་གམ་གང་ཟག་ཏུ་བཏགས་པའི་བཏགས་ཡོད་ལ་བྱ་ལ། ཕྲ་བའི་བདག་ནི་འཁོར་བའི་གནས་སྐབས་ཐམས་ཅད་དུ་རྒྱུན་འཇུག་པའི་མཚན་ཉིད་ཅན་གྱི་སེམས་ཀུན་གཞིའི་རྣམ་པར་ཤེས་པ་ལ་བྱ་ལ། འདི་ཉིད་ལ་ཕྲ་བའི་བདག་ཉིད་དེ་ཁོ་ན་ཉིད་དམ་སྐྱེས་བུ་ཆེན་པོའི་གང་ཟག་ཅེས་བྱ་སྟེ། གྲུབ་ཆེན་ལ་བ་པས་ཀྱང༌། རྒྱུ་རྒྱུད་ཤིན་ཏུ་རྙེད་པར་དཀའ་བ་སྒྲུབ་པ་པོའི་གང་ཟག་ལ་གསུངས་པ་དང༌། གང་ཟག་དེའི་ངོས་འཛིན་ཀྱང༌། ། ཚུལ་ཁྲིམས་དག་ཅིང་མཁས་ལ་སྦྱིན། །
ཞེས་སོགས་ཀྱི་ཡོན་ཏན་དང་ལྡན་པས་རྣལ་འབྱོར་ཆེན་པོར་རིགས་ངེས་པ་དང༌། པཎ་ཆེན་ནཱ་རོ་པས་ཀྱང༌། རིན་ཆེན་ལྟ་བུའི་གང་ཟག་ལ་བཤད་པའང་ཕྲ་བའི་བདག་འདིའི་དབང་དུ་བྱས་པ་ཡིན་ལ། དེ་ལྟ་ན་རྒྱུ་རྒྱུད་ཕྲ་བའི་བདག་གི་སྟེང་ནས་བཞག་པ་དེ་ལྟ་ནའང་མུ་སྟེགས་གྲངས་ཅན་གྱི་བདག་ཡན་ལག་ལྔ་ལྡན་དུ་བཤད་པ་དང་མི་མཚུངས་ཏེ། དུས་ཀྱི་འཁོར་ལོའི་རྒྱུད་འདིར་བདག་དེ་སྟོང་པ་ཉིད་དུ་གཏན་ལ་ཕབ་པས། དེ་ལྟའི་སྟོང་ཉིད་དེ་མངོན་དུ་རྟོགས་པ་ན་སེམས་རྣམ་པར་དབེན་པའམ་འཛིན་པ་མངོན་དུ་གྱུར་པ་ཡིན་པས། བདག་ལྟར་མི་འགྱུར་བར་མ་ཟད། དེའི་གཉེན་པོ་མཆོག་ཏུ་འགྱུར་བའི་ཕྱིར་ཞེས་ཟེར་རོ། ། དེ་མི་འཐད་དེ། སྤྱིར་ཁྱེད་ཀྱིས་བདག་ལ་ཕྲ་རགས་གཉིས་ཡོད་ཅེས་བྱ་བ་༼༣༥༠༽དེ་གང་ཟག་གི་དབང་དུ་བྱས་པ་ཡིན་ནམ།
ཆོས་ཀྱི་དབང་དུ་བྱས་པ་ཡིན། ཕྱི་མ་ལྟར་ན་ཁྱེད་མི་འདོད་ལ་དང་པོ་ལྟར་ལས་འོས་མེད་ལ་དེ་ལྟའི་ཚེ་ནི། གང་ཟག་གི་བདག་ཆོས་འདི་པར་ཁས་འཆེ་བ་ལ་བྱེ་སྨྲ་ནས་བཅོམ་ལྡན་འདས་དུས་ཀྱི་འཁོར་ལོ་དམ་ཆོས་སྨྲ་བའི་བར་འགར་ཡང་མེད་ལ། དེ་ལྟ་ན་ཉན་ཐོས་ཀྱི་གྱེས་པ་བཅོ་བརྒྱད་ཀྱི་ནང་ནས་གནས་མ་བུ་པའི་སྡེ་པ་སོགས་སྡེ་པ་ཁ་ཅིག་ཕུང་པོ་དང་དེ་ཉིད་དང་གཞན་དུ་བརྗོད་དུ་མེད་པ་བདག་ཁས་ལེན་པར་བྱེད་པ་མ་ཡིན་ནམ་ཞེ་ན། སྡེ་པ་དེ་དག་གི་དེ་ལྟར་སྨྲ་མོད། སྨྲ་བ་པོ་དེ་དག་ནི། དཔལ་ལྡན་ཟླ་བས། འཇུག་འགྲེལ་ལས་གང་ཟག་གི་བདག་ཁས་ལེན་པར་བྱེད་པ་དེ་དག་ལ་ཐར་པ་མེད་པའི་ཕྱིར། ཆོས་འདི་པ་ཡང་དག་པར་འཇོག་པ་དཀའ་འོ་ཞེས་སངས་རྒྱས་ཀྱི་བསྟན་པ་ཁོང་ནས་དོན་གྱི་འདོན་པར་མཛད་པ་ཡིན་ལ། འོ་ན་གང་ཟག་གི་བདག་མེད་པར་བཤད་པ་དེ་གང་ཟག་དང་སྐྱེས་བུ་རྫས་ཡོད་ཀྱི་བདག་ཏུ་ཡོད་པ་ཡིན་ལ།
བཏགས་ཙམ་གྱི་བདག་ནི་སངས་རྒྱས་པ་དག་ཁས་ལེན་དགོས་པ་ཡིན་ཏེ། མཛོད་འགྲེལ་ལས། འོན་ཏེ་བཏགས་པར་ཡོད་དོ་ཞེ་ན་ནི་ཁོ་བོ་ཅག་ཀྱང་དེ་སྐད་ཅེས་ཀྱང་སྨྲའོ། ། ཞེས་འབྱུང་བས་སོ་སྙམ་ན། མཛོད་འགྲེལ་ལས་གང་ཟག་བཏགས་ཡོད་དུ་འཇོག་པའི་བདག་གམ་གང་ཟག་དེ་ལའང་སངས་རྒྱས་པའི་དངོས་སྨྲ་༼༣༥༡༽བ་དག་རང་ལུགས་ལ་བདག་བཏགས་ཡོད་ཀྱི་ཆོས་ཙམ་དུ་བརྗོད་ཀྱང༌། དབུ་མ་པས་ནི་བཏགས་ཡོད་ཀྱི་བདག་དེ་ཐ་སྙད་ཙམ་གྱི་གཞན་གྱི་རྗེས་བརྗོད་ཙམ་བྱས་ཀྱི་རང་ལུགས་ཀྱི་གྲུབ་པའི་གང་ཟག་གི་བདག་བཏགས་ཡོད་ཀྱི་དངོས་པོར་ནམ་ཡང་འཇོག་པ་མ་ཡིན་ཏེ། མདོ་ལས། བདག་ཅེས་བྱ་བ་བདུད་ཀྱི་སེམས། ། ཁྱོད་ནི་ལྟ་བར་གྱུར་པ་ཡིན། ། འདུ་བྱེད་ཕུང་པོ་འདི་སྟོང་སྟེ། །
འདི་ལ་སེམས་ཅན་ཡོད་མ་ཡིན། ། ཇི་ལྟར་ཡན་ལག་ཚོགས་རྣམས་ལ། ། བརྟེན་ནས་ཤིང་རྟར་བརྗོད་པ་ལྟར། ། དེ་བཞིན་ཕུང་པོ་རྣམ་བརྟེན་ནས། ། ཀུན་རྫོབ་སེམས་ཅན་ཞེས་བྱའོ། ། ཞེས་འབྱུང་བས། ཀུན་རྫོབ་ཐ་སྙད་དུ་གཞན་གྲགས་བཏགས་བཞག་གི་བདག་དང་སེམས་ཅན་རྣམ་པར་གཞག་པའི་བཞག་ཆོས་ནི་རང་ལུགས་ལ་ནམ་ཡང་བདག་གི་དངོས་པོར་མི་འགྲུབ་པའི་ཕྱིར། དཔལ་ལྡན་ཟླ་བས། ཇི་ལྟར་ཁྱོད་ཀྱི་གཞན་དབང་དངོས་འདོད་ལྟར། ། ཀུན་རྫོབ་ཏུ་ཡང་བདག་གིས་ཁས་མ་བླངས། །
འབྲས་ཕྱིར་འདི་དག་མེད་ཀྱང་ཡོད་དོ་ཞེས། ། འཇིག་རྟེན་ངོར་བྱས་བདག་ནི་སྨྲ་བར་བྱེད། ། ཅེས་འབྱུང་བའི་ཕྱིར། བདག་ཙམ་ཡང་རང་ལུགས་ལ་མི་འཇོག་ན་ཁྱེད་ཕྲ་རགས་ཀྱི་ཟབ་ཁྱད་ཀྱི་བདག་གི་རིམ་པ་མང་པོ་རང་ལུགས་ལ་འཇོག་པ་འདི་ནི་སྤྱིར་སངས་རྒྱས་པ་དང༌། ཁྱད་པར་རྒྱུ་འབྲས་ཀྱི་ཐེག་པའི་དབུ་མ་༼༣༥༢༽པའི་ཆོས་ཚུལ་ལ་ཇི་ལྟར་རུང༌། དེ་ལས་ཀྱང་བཏགས་པའི་ངོ་ན་བཏགས་ཆོས་གང་ཟག་གམ་བདག་ཚད་མས་གྲུབ་པར་ཡོད་དོ་ཞེས་འབད་པ་ཆེན་པོས་དབུ་མའི་ཆོས་ཀྱི་ཚུལ་འདིར་བརྗོད་ན། འདི་ལྟར་བརྗོད་པའི་དབུ་མ་པར་གྲགས་པ་ནི་ཕྱིས་བྱོན་པའི་འདྲེན་པ་ཆེན་པོ་ཙོང་ག་པ་ཉིད་ཀྱི་ལེགས་བཤད་ལས་འབྱུང་བས་ལུང་དེ་དག་གི་རྗེས་སུ་འབྲང་ན་མ་གཏོགས་སྔོན་བྱོན་པའི་དབུ་མའི་ཆོས་ཚུལ་དག་ལ་ག་ལ་རིགས། ཁྱེད་ཀྱི་རགས་པའི་བདག་བཏགས་ཡོད་དུ་ཁས་བླངས་ཤིང་ཕྲ་བའི་བདག་ཐ་སྙད་དུ་སེམས་ཀུན་གཞིའི་རྣམ་ཤེས་རྫས་གྲུབ་ལ་འཇོག་པ་དེ་ལྟ་ན། གང་ཟག་རྫས་ཡོད་དུ་སྨྲ་བར་འགྱུར་ལ། འདི་ནི་ཡང་དག་པར་རྫོགས་པའི་སངས་རྒྱས་ཀྱི་གསུང་རབ་རབ་འབྱམས་ཀྱི་དགག་བྱ་ཡིན་ལ།
དེར་མ་ཟད་སེམས་བྱེད་པ་པོའི་གང་ཟག་ཏུ་སྨྲ་ན། འཁོར་འདས་ཀྱི་ཆོས་ཐམས་ཅད་ཀྱི་བྱེད་པོ་སེམས་ཙམ་དང་སེམས་ཙམ་གྱི་བྱ་བ་ལས་མ་འདས་པའི་ཕྱིར་འཁོར་འདས་ཐམས་ཅད་ཀྱི་བྱེད་པོའི་བདག་དང་གང་ཟག་ཀྱང་ཡོད་པར་འགྱུར་ལ། དེ་ལྟ་ན་ཕྱི་རོལ་མུ་སྟེགས་བྱེད་ཀྱི་ནང་གི་བྱེད་པོ་བདག་ཀྱང་དེ་ཕན་ཆད་དུ་ཁས་ལེན་བྱར་མེད་ལ་ཁྱད་པར་རང་གི་སེམས་ཀྱི་རྒྱུ་སངས་རྒྱས་སུ་སྒྲུབ་པར་བྱ་བ་ལ་སྒྲུབ་བྱེད་ཀྱི་གང་ཟག་ཏུ་འཇོག་ན་བྱ་བ་དང་བྱེད་པོ་གཅིག་ཏུ་འགྱུར་བ་དང༌། ཁྱད་པར་གང་ཟག་གི་ངོས་འཛིན་༼༣༥༣༽ལ་ཚུལ་ཁྲིམས་དག་པ་སོགས་སེམས་ཀྱི་ཁྱད་ཆོས་རྣམས་ལ་སྦྱར་ན་གང་ཟག་ཉོན་མོངས་ཅན་གྱི་གང་ཟག་ངོས་འཛིན་པ་ན་ཆགས་སོགས་ཉོན་མོངས་པ་རྣམས་ལ་གང་ཟག་ལ་སོགས་པར་འཇོག་དགོས་ལ། དེ་ལྟ་ན་དེ་ལྟ་བུའི་གང་ཟག་གཅིག་ལ་རྩ་ཉོན་དྲུག་དང་ཉེ་ཉོན་ཉི་ཤུ་ལ་སོགས་ཀྱི་དབྱེ་བས་གང་ཟག་ཉེར་དྲུག་ཏུ་འགྱུར་བས་ཇི་ལྟར་རུང༌། རིན་ཆེན་ལྟ་བུའི་གང་ཟག་ཀྱང་ཕྲ་བའི་བདག་ཁོ་ན་ལ་བཟུང་ན་རིན་ཆེན་ལྟ་བུའི་གང་ཟག་གི་ཕུང་སོགས་རགས་པ་རྒྱུད་ལྡན་གྱི་གང་ཟག་ཙམ་པོ་བ་དེ་རིན་པོ་ཆེ་ལྟ་བུའི་གང་ཟག་མ་ཡིན་པར་འགྱུར་ལ། དེ་ལྟ་ན་རིན་ཆེན་ལྟ་བུའི་གང་ཟག་དེ་སྔགས་ལམ་ནས་འཇུག་པ་ན་ཕུང་སོགས་རགས་པ་རྒྱུད་ལྡན་གྱི་གང་ཟག་ཙམ་པོ་བ་དེ་ཡན་གར་ཤུལ་ཏུ་བཞག་ནས་ཕྲ་བའི་གང་ཟག་དེ་སྔགས་ལམ་ནས་འཇུག་པར་རིགས་པ་ལས་དེ་ལྟར་ཡང་སྣང་རུང་མ་དམིགས་པའི་ཕྱིར། ཕུང་སོགས་ལ་བཏགས་བཞག་གི་གང་ཟག་དེ་ཉིད་སྔགས་ལམ་དུ་འཇུག་པར་མཐོང་བའི་ཕྱིར། དེས་ན་ཁྱེད་ཐ་སྙད་ཀུན་རྫོབ་ཏུ་བཞག་པའི་བདག་ཙམ་གྱིས་མ་ཚིམ་པར་ད་རུང་ཕྲ་བ་དོན་དམ་པའི་བདག་རྒྱུན་ཆགས་ཅན་ཁས་ལེན་པར་བྱེད་བཞིན་དེ་ལྟ་ནའང་ཕྱི་རོལ་གྲངས་ཅན་སོགས་ཀྱི་འདོད་པའི་གང་ཟག་གི་བདག་ཏུ་འདོད་པ་དང་མི་མཚུངས་ཅེས་པ་ནི་རང་ཚིག་འགལ་བའི་བརྫུན་ཚིག་ཆེན་པོ་བླ་ན་མེད་པ་ཡིན་ཏེ། གྲངས་ཅན་སོགས་ཀྱིས་ཀྱང་གང་ཟག་གི་བདག་༼༣༥༤༽གཏགས་བཞག་ཀུན་རྫོབ་ཙམ་གྱིས་མ་ཚིམ་པར་དོན་དམ་པ་དོན་བྱེད་ནུས་པའི་ཡན་ལག་ལྔ་ལྡན་ལ་སོགས་པའི་བདག་ཏུ་འདོད་པ་ལས་ལྷག་པའི་གང་ཟག་གི་བདག་ཅུང་ཟད་ཙམ་ཡང་ཁས་མ་བླངས་པའི་ཕྱིར།
འོ་ན་གྲངས་ཅན་གྱི་བདག་དེ་མ་བྱས་པ་དང་རྟག་པར་འདོད་པས་ཁྱད་ཆེའོ་སྙམ་ན། དེ་ཙམ་གྱིས་ཀྱང་དེའི་ཁྱད་པར་མི་འགྲུབ་སྟེ། དོན་དམ་པར་དོན་བྱེད་པའི་བདག་དེ་མི་རྟག་པ་དང་འདུས་བྱས་སུ་འདོད་པའི་མུ་སྟེགས་བྱེད་ཀྱང་ཆེས་མང་བའི་ཕྱིར། དེ་ལས་ཀུན་གཞིའི་སེམས་རྒྱུ་རྒྱུད་དེ་ཕྲ་བའི་བདག་གམ་གང་ཟག་ཡིན་ནས་བདག་དང་གང་ཟག་ཏུ་བཞག་པ་ཡིན་ནམ། མ་ཡིན་ཀྱང་དེར་བཞག་པ་ཡིན། ཡིན་ན་དུས་འཁོར་ཀྱི་རྒྱུད་སོགས་ནས་བདག་བདེ་སྟོང་ཉིད་དུ་གཏན་ལ་ཕབ་སྟེ་སྟོང་ཉིད་དུ་འགྱུར་ནས་སེམས་དབེན་དང་འཛིན་པ་མངོན་དུ་འགྱུར་བས་བདག་ལྟའི་གཉེན་པོ་བྱེད་མི་སྲིད་པར་འགྱུར་ཏེ་གདོད་ནས་ཤིན་ཏུ་ཕྲ་བ་བཏགས་བཞག་ཙམ་མིན་པའི་བདག་དོན་དམ་དུ་གྲུབ་པ་དེ་དོན་དམ་པའམ་དེ་ཁོ་ན་ཉིད་ཀྱི་རང་བཞིན་བཅོས་མེད་དུ་གྲུབ་པ་ཕྱིས་རྐྱེན་གཞན་གྱི་དབང་གིས་བདག་མེད་པ་སྟོང་ཉིད་དུ་འགྲོ་མི་སྲིད་པའི་ཕྱིར། མ་གྲུབ་སྟེ་དང་པོར་དེ་ལྟ་ཤིན་ཏུ་ཕྲ་བའི་གང་ཟག་གི་བདག་ཉིད་དུ་ཡོད་ཀྱང་ཕྱིས་བདེ་སྟོང་དབྱེར་མེད་ཀྱི་ལམ་སྒོམ་པས་བདག་དེ་བདག་མེད་པའི་སྟོང་པ་ཉིད་དུ་མངོན་དུ་འཆར་༼༣༥༥༽བའི་ཕྱིར་སྙམ་ན། འོ་ན་དེ་ལྟའི་བདག་མེད་དང་སྟོང་པ་ཉིད་དེ་རྒྱུ་འབྲས་ཀྱི་ཐེག་པ་ཆེན་པོ་ནས་བཤད་པའི་བདག་མེད་པ་དང་སྟོང་པ་ཉིད་དེ་མ་ཡིན་པར་འགྱུར་ཏེ། དེ་ལྟའི་བདག་མེད་དང་སྟོང་ཉིད་ནི་ཡོད་མེད་ཀྱི་སྤྲོས་མཐའ་ཐམས་ཅད་དང་བྲལ་བའི་བདག་མེད་སྟོང་ཉིད་ལ་འཇོག་དགོས་པ་ལས། ཁྱེད་ཀྱི་བདག་མེད་དང་སྟོང་ཉིད་དེ་ནི་དེ་ལྟ་མ་ཡིན་པར་དང་པོར་བདག་ཏུ་ཡོད་པ་ཕྱིས་སྟོང་ཉིད་དུ་གཏན་ལ་ཕབ་ནས་བདག་མེད་པར་བྱས་པའི་བདག་མེད་དང་སྟོང་ཉིད་ཡིན་པའི་ཕྱིར།
མ་ཁྱབ་བོ་སྙམ་ན་མ་ཡིན་ཏེ། སྔར་ཡོད་ཕྱིས་མེད་ཀྱི་བདག་མེད་དང་སྟོང་པ་ཉིད་ནི་མདོ་རྒྱུད་ཆེན་པོ་ནས་བཤད་པའི་བདག་མེད་དང་སྟོང་པ་ཉིད་དུ་མི་འགྲུབ་པའི་ཕྱིར་ཏེ། ལང་གཤེགས་ལས། ཡོད་པའི་ཟླས་དྲངས་མེད་པ་སྟེ། ། ཡོད་པའང་མེད་པའི་ཟླས་དྲངས་སོ། ། དེ་བས་མེད་པར་བརྗོད་མི་བྱ། ། ཡོད་པ་ཉིད་དུའང་མི་རྟག་གོ ། ཞེས་པ་དང༌། ། བདག་དེ་ཕྱིས་བདག་མེད་པའི་བདག་མེད་སྟོང་པར་འགྱུར་བ་ཡང་མི་རིགས་ཏེ། རྩ་བ་ལས།
གལ་ཏེ་རང་བཞིན་གྱིས་ཡོད་ན། ། དེ་ནི་མེད་ཉིད་མི་འགྱུར་རོ། ། ཞེས་དང༌། གལ་ཏེ་ངོ་བོ་ཉིད་ཡོད་ན། ། ཇི་ལྟ་བུར་ན་གཞན་དུ་འགྱུར། ། ཞེས་སོ། ། དེར་མ་ཟད་དང་པོར་བདག་ཡོད་ཕྱིས་མེད་ན་རྟག་ཆད་ཀྱི་ཆོས་ལ་རྟག་ཆད་དང་བྲལ་༼༣༥༦༽བའི་བདག་མེད་སྟོང་པ་ཉིད་དུ་ག་ལ་འགྱུར་ཏེ། ཇི་སྐད་དུ། གང་ཞིག་རང་བཞིན་གྱིས་ཡོད་པ། ། དེ་ནི་མེད་པ་མིན་པས་རྟག །
སྔོན་བྱུང་ད་ལྟར་མེད་ཅེས་པ། ། དེས་ན་ཆད་པར་ཐལ་བར་འགྱུར། ། ཞེས་འབྱུང་ངོ༌། ། བདག་མ་ཡིན་ཀྱང་བདག་ཏུ་བཞག་པ་ཡིན་ན་དེ་འདྲའི་བདག་ཡིན་པའམ་ཡོད་པར་མེད་པས་བདག་དེ་གཤེགས་སྙིང་དང་རྒྱུ་རྒྱུད་དུ་འབད་པ་ཆེན་པོས་སྒྲུབ་པ་ལ་དགོས་པ་ཅི་ཞིག་ཡོད། སྤྱིར་ཡང་དག་པར་རྫོགས་པའི་སངས་རྒྱས་ལ་སྐྱེས་བུ་ཆེན་པོའི་གང་ཟག་བྱ་བ་གསང་སྔགས་སུ་མ་ཟད་མདོར་ཡང་རྒྱས་པར་འབྱུང་ལ། དེ་ལྟའི་ཚེ་སྐྱེས་བུ་ཆེན་པོའི་གང་ཟག་ཅེས་བྱ་བ་དེ་གང་ལ་གདགས་སྙམ་ན་གདགས་གཞི་སངས་རྒྱས་མཚན་དཔེ་སོགས་ཀྱི་ཆོས་ལ་བཏགས་པ་ཙམ་ལས། མཚན་དཔེའི་ཆོས་སོགས་རེ་རེ་ནས་སྐྱེས་བུ་ཆེན་པོའི་གང་ཟག་ཡིན་ཞེས་སུས་ཀྱང་བརྗོད་པར་མི་ནུས་ན་སྔགས་སུ་སྐྱེས་བུ་ཆེན་པོའི་གང་ཟག་གི་གདགས་གཞི་ཐམས་ཅད་དེའི་གདགས་ཆོས་བྱེད་པ་པོའི་བདག་ཏུ་ཁས་ལེན་པ་ལས་མི་རིགས་པ་ཅི་ཞིག་ཡོད་སྐྱེས་བུ་དྲན་པ་རྣལ་དུ་ཡོད་པ་དག་ལེགས་པར་སོམས་ཤིག ། གཉིས་པ་རང་ལུགས་བཞག་པ་ལ། དངོས་དང༌། ཞར་ལ་ཕྱི་རོལ་པའི་བརྟགས་པ་དང་མི་མཚུངས་པའི་ཚུལ་བཤད་པའོ། །
དང་པོ་ནི། རྒྱུད་ཀྱི་རྒྱལ་པོར། སྟོང་༼༣༥༧༽པ་ཡེ་ཤེས་ཀྱང་སྟེ་ཐིག་ལེ་མཆོག་རྡོ་རྗེ་འཛིན་དང་སངས་རྒྱས་ལྷ་དང་ལྷ་མིན་ཡང༌། ཕྱི་དང་ལུས་དང་གཞན་ལ་ཡང་སྟེ་རང་བཞིན་རྣམས་དང་སྐྱེས་བུ་ཉི་ཤུ་ལྔ་པའི་བདག་ཉིད་དང༌། ལུས་ལ་སྣ་ཚོགས་ཚད་དང་སྲིད་པ་གསུམ་གྱི་བཀོད་པ་སྐབས་གསུམ་དག་དང་ལྷ་དང་ལྷ་མིན་རྣམས་ཀྱི་ལོངས་སྤྱོད་དང༌། དཀྱིལ་འཁོར་དང་ནི་དབང་སྟེ་སྐབས་གསུམ་པ་དང་མི་ཡི་བླ་མས་འདི་རྣམས་ཡང་དག་བཤད་དུ་གསོལ། ཞེས་པ་ལས་བརྩམས་ཏེ་གླེང་ན་སྟོང་པ་ནས་རྡོ་རྗེ་འཛིན་པ་ཞེས་པའི་བར་ཡི་གེ་བཅུའི་རྒྱུ་རྒྱུད་དང༌། སངས་རྒྱས་ནས་ལོངས་སྤྱོད་དང་ཞེས་པའི་བར་ཡི་གེ་ཞེ་དགུ་རིགས་དེ་ལས་བྱུང་བའི་རིགས་ཅན་སྣོད་བཅུད་ཀྱི་འགྲོ་བ་དང༌། དཀྱིལ་འཁོར་དང་ནི་དབང་སྟེ་ཞེས་པའི་ཡི་གེ་དྲུག་གི་ཐབས་རྒྱུད་དང་འབྲས་རྒྱུད། ལྷག་མས་རྒྱུད་གསུམ་པོ་གསུང་བར་གསོལ་བ་བཏབ་པ་ཡིན་ལ་དེ་ལྟར་གསུང་བར་གསོལ་བ་བཏབ་པའི་ཤེས་བྱ་ཉི་ཤུ་རྩ་ལྔ་དེ་གང་ཞེ་ན།
ཤེས་བྱ་ཉི་ཤུ་རྩ་ལྔར་འཇོག་པའི་རྣམ་བཞག་འདི་སྔོན་དྲང་སྲོང་ཆེན་པོ་སེར་སྐྱས་གྲངས་ཅན་དུ་བསྡུས་པར་གྲངས་ལ། དེ་ལྟར་བསྡུས་ཚུལ་ལའང་མི་འདྲ་བའི་ཁྱད་པར་སྣང་བ་ལས། རྟོག་གེ་འབར་བ་དང་འཇུག་འགྲེལ་ལས་འབྱུང་བ་ལྟར་ན། ཇི་སྐད་དུ། རང་བཞིན་ལས་ཆེན་དེ་ལས་ང་རྒྱལ་ཏེ། ། དེ་ལས་ཚོགས་ནི་རྣམ་པ་བཅུ་དྲུག་འབྱུང༌། ། དེ་ལྟར་བཅུ་དྲུག་འབྱུང་བ་༼༣༥༨༽དེ་ལས་ཀྱང༌། ། དེ་ཙམ་ལྔ་ལས་འབྱུང་བ་རྣམས་ལྔ་འབྱུང༌། ། ཞེས་འབྱུང་བའི་ཉེར་ལྔ་ལས། རྒྱུ་འབྲས་ཡིན་མིན་གྱི་མུ་བཞི་སྟེ།
རྩ་བའི་རང་བཞིན་རྣམ་འགྱུར་མ་ཡིན་ལ། ། ཆེན་པོ་སོགས་བདུན་རང་བཞིན་རྣམ་འགྱུར་ཞིང༌། ། བཅུ་དྲུག་པོ་ནི་རྣམ་པར་འགྱུར་བ་སྟེ། ། སྐྱེས་བུ་རང་བཞིན་མ་ཡིན་རྣམ་འགྱུར་མིན། ། ཞེས་སོ། ། དེའི་དང་པོ་རྡུལ་མུན་སྙིང་སྟོབས་གསུམ་ཆ་མཉམ་པའི་ཚེ་གཙོ་བོར་འདོད་དེ། ཇི་སྐད་དུ། སྙིང་སྟོབས་རྡུལ་དང་མུན་པ་ཞེས། ། བྱ་བའི་ཡོན་ཏན་མཉམ་གནས་ནི། ། གཙོ་བོ་ཞེས་བྱར་རབ་བརྗོད་དོ། །
ཞེས་པས། དེ་ལ་རྡུལ་ནི་སེམས་ཡུལ་ལ་མི་འཇུག ། མུན་པ་ནི་ཤེས་པ་ཡུལ་ལ་ཁ་མི་ཕྱོགས་པར་རྨོངས། སྙིང་སྟོབས་ནི་ཤེས་པ་ཡུལ་ལ་གསལ་བར་འཇུག་པ། ངོ་བོ་གཞན་དུ་མི་འགྱུར་བ། སྐྱེད་བྱེད་གཞན་གྱིས་མི་བསྐྱེད་པ་རྣམ་འགྱུར་བསྐྱེད་པ་དེ་འདི་ནི་རང་བཞིན་རྒྱུ་ཡིན་ལ། འབྲས་བུའམ་རྣམ་འགྱུར་མིན་པའོ། ། དེ་ལྟའི་རྩ་བའི་རང་བཞིན་གཙོ་བོ་དེས་ཁུག་མས་ཞུགས་མ་ནས་ཡུལ་སྒྲ་སོགས་རྣམ་འགྱུར་རྣམས་བསྟོན་ནས་དེ་ལ་སྐྱེས་བུས་ལོངས་སྤྱོད་པར་བྱེད་པ་ནི་ཆེན་པོ་སོགས་བདུན་སྟེ། དེའང་སྐྱེས་བུས་ཡུལ་ལ་ལོངས་སྤྱོད་པ་ན་ཡིད་དུ་འོང་མི་འོང་སོགས་སེམས་པར་བྱེད་པ་ནི་བློའམ་ཆེན་པོའོ། ། ཆེན་དེ་ལས་ང་རྒྱལ་ལམ་ངར་འཛིན་པ་གསུམ་འབྱུང་༼༣༥༩༽སྟེ།
རྣམ་པར་འགྱུར་བའི་དང༌། སྙིང་སྟོབས་ཅན་གྱི་དང༌། མུན་པ་ཅན་གྱི་ང་རྒྱལ་དང་གསུམ་གཅིག་ཏུ་བགྲངས་ན། ང་རྒྱལ་དང་པོ་ལས་དེ་ཙམ་ལྔ་སྟེ་གཟུགས་སྒྲ་དྲི་རོ་རེག་ལྔ་དང་བཅས་པ་ནི་ཆེན་པོ་སོགས་བདུན་ནོ། ། བདུན་པོ་འདི་ནི་རྒྱུ་འབྲས་སམ་རང་བཞིན་དང་རྣམ་འགྱུར་གཉིས་ཀའོ། ། དེ་ཙམ་ལྔ་ལས་རྣམ་འགྱུར་བཅུ་དྲུག་འབྱུང་སྟེ། ས་ཆུ་མེ་རླུང་ནམ་མཁའ་སྟེ་འབྱུང་བ་ལྔ་འབྱུང་ངོ༌། ། ང་རྒྱལ་གཉིས་པ་སྙིང་སྟོབས་ཅན་ལས་དབང་པོ་བཅུ་གཅིག་འབྱུང་སྟེ། ངག ། ལག་པ།
རྐང་པ། བཤང་བ། མདོམས་ཏེ་ལས་དབང་ལྔ། བློའི་དབང་པོ་ལྔ་སྟེ་མིག་དང་རྣ་བ་སྣ་ལྕེ་ལུས་ཀྱི་དབང་པོ་སྟེ་ལྔ་དང༌། གཉིས་ཀའི་བདག་ཉིད་ཡིད་དབང་བཅུ་གཅིག་སྟེ་འབྱུང་བ་ལྔ་དང་བཅས་པས་བཅུ་དྲུག་ནི་རྣམ་འགྱུར་ཁོ་ན་ལས་རང་བཞིན་མིན་པའོ། ། ང་རྒྱལ་ཕྱི་མས་ནི་སྔ་མ་གཉིས་ཀྱི་གྲོགས་བྱེད་པའོ། ། སྐྱེས་བུ་ནི་གཉིས་ཀ་མིན་ཏེ་འབྲས་བུ་གང་ཡང་མི་བསྐྱེད་པར་རང་བཞིན་མིན། རྒྱུ་གང་གིས་ཀྱང་མ་བསྐྱེད་པས་རྣམ་འགྱུར་ཀྱང་མ་ཡིན་ཞིང༌། ཁྱད་པར་གྱི་ཆོས་ལྔ་དང་ལྡན་པ་སྟེ། ཟ་པོ་ཡུལ་ལ་ལོངས་སྤྱོད་པ་དང༌།
རྟག་པ་ཡིན་པ་དང༌། བྱེད་པོ་མིན་པ་དང༌། ཡོན་ཏན་གསུམ་མེད་པ་དང༌། བྱ་བ་མེད་པ་སྟེ། ཇི་སྐད་དུ། ཟ་༼༣༦༠༽པོ་རྟག་དངོས་བྱེད་པོ་མིན་པའི་བདག ། ཡོན་ཏན་བྱ་མེད་མུ་སྟེགས་རྣམས་ཀྱི་བཏགས། ། ཞེས་འབྱུང༌། རྟོག་གེ་འབར་བར་སྒྲོས་ཅུང་ཟད་མི་གཅིག་པ་ནི། གཙོ་བོ་དང༌།
ཆེན་པོ་དང༌། ངར་འཛིན་པ་དང༌། བློའི་དབང་པོ་ལྔ་དང༌། ལས་ཀྱི་དབང་པོ་ལྔ་དང༌། བདག་དང༌། དེ་ཙམ་ལྔ་དང༌། འབྱུང་བ་ཆེན་པོ་ལྔ་དང༌། སྐྱེས་བུ་ཞེས་བྱ་བ་དག་གོ ། ཞེས་ང་རྒྱལ་ལ་ངར་འཛིན་པ་དང༌། ཡིད་ཀྱི་དབང་པོ་ལ་བདག་ཅེས་འབྱུང་ལ།
ཆེན་པོ་ནི་བློའི་རྣམ་གྲངས་སོ། ། ངར་འཛིན་པ་ནི་ང་དང་ང་ཡིར་ཞེས་མངོན་པར་རློམ་པའོ། ། ཡིད་ནི་བློ་དང་ལས་ཀྱི་དབང་པོ་ཞེས་བྱ་བ་གཉིས་ཀའི་བདག་ཉིད་དོ་ཞེས་སོ། ། དེ་ལྟའི་ཤེས་བྱ་ཉེར་ལྔ་པོ་དེ་ལ་འཆིང་གྲོལ་དུ་ཇི་ལྟར་འགྱུར་ཞེ་ན། རང་བཞིན་གྱི་གཙོ་བོའི་ཁུག་མ་ནས་ཡུལ་སྒྲ་ལ་སོགས་པའི་རྣམ་འགྱུར་རྣམས་བཏོན་ནས་སྐྱེས་བུའི་ལོངས་སྤྱོད་དེ་རྣམ་འགྱུར་སྐྱེ་བྱེད་ཀྱི་རང་བཞིན་འདྲེ་མོ་འདྲེ་བ་དེ་སྐྱེས་བུས་མ་ཚོར་བ་དེ་སྲིད་དུ་སྐྱེས་བུ་དེ་འཁོར་བ་པ་ཡིན་ནོ། ། སྐྱེས་བུ་དེ་རྣམ་འགྱུར་ལ་ལོངས་སྤྱོད་པས་ཡིད་འབྱུང་བ་དེའི་ཚེ་བསམ་གཏན་སྒོམ་པར་བྱེད་དོ། ། དེ་བསམ་གཏན་ལ་བརྟེན་ནས་མངོན་པར་ཤེས་པས་རང་བཞིན་འདྲེ་མོ་འདྲེ་བ་དེ་མཐོང་བར་འགྱུར་རོ། ། མཐོང་བ་དང་རང་བཞིན་དེ་ངོ་ཚ་ནས་འབྲོས་པར་གྱུར་ནས་སྐྱེས་བུ་ལས་ལོགས་༼༣༦༡༽ཤིག་ཏུ་འབྲལ་བར་བྱེད་དོ། ། དེ་དང་བྲལ་བས་དེ་བསྐྱེད་པའི་རྣམ་འགྱུར་ཐམས་ཅད་ཀྱང་སྐྱེ་བའི་རིམ་པ་ལས་བཟློག་ནས་དེ་ཉིད་དུ་ཐིམ་པར་འགྱུར་ཏེ། དབང་པོ་བཅུ་གཅིག་ནི་སྙིང་སྟོབས་ཅན་གྱི་ང་རྒྱལ་དུ་ཐིམ།
འབྱུང་བ་ལྔ་དེ་ཙམ་ལྔར་ཐིམ། དེ་ཙམ་རྣམ་པར་འགྱུར་བའི་ང་རྒྱལ་དུ་ཐིམ། དེ་བློའམ་ཆེན་པོར་ཐིམ། དེ་གཙོ་བོར་ཐིམ་སྟེ། བདག་སྐྱེས་བུ་འབའ་ཞིག་གསལ་བར་གནས་པ་ནི་ཐར་པ་ཞེས་བྱ་བར་འཇོག་གོ ། དེའི་ཕྱིར་ལུགས་དེ་པས། རལ་པ་སྤྱི་བོའི་ཅོད་པན་གྱིས། ། ཆ་ལུགས་གང་གིས་གནས་ཀྱང་རུང༌། ། དེ་ཉིད་ཉི་ཤུ་ལྔ་ཤེས་ན། ། གྲོལ་འགྱུར་འདི་ལ་ཐེ་ཚོམ་མེད། །
ཅེས་འབྱུང་ངོ༌། ། དུས་ཀྱི་འཁོར་ལོ་ལས་ནི། རྩ་བའི་རང་བཞིན་སེམས་ཅན་རྣམས་ཀྱི་བཞི་པའི་གནས་སྐབས་བསྐྱེད་པར་བྱེད་པ་ནི་ནམ་མཁའི་ཁམས་ནི་རང་བཞིན་ཡིན་ལ་འབྲས་བུའམ་རྣམ་འགྱུར་མིན་པ་སྟེ་ཡོན་ཏན་གསུམ་ཆ་མཉམ་པ་ལ་མི་འདོད། རང་བཞིན་དང་རྣམ་འགྱུར་གཉིས་ཀ་ཡིན་པ་འབྱུང་བ་བཞི་ཡིད་དང་བློའམ་ཆེན་པོ། ང་རྒྱལ་དང་བཅས་པ་བདུན་ལ་ཆེན་པོ་བདུན་དང༌། རྣམ་འགྱུར་ཡིན་པ་ནི་དབང་པོ་ལྔ་དང༌། དེའི་ཡུལ་ལྔ་དང༌། ལས་དབང་ལྔ་དང༌། མཆོག་གི་དབང་པོ་བཅུ་དྲུག་དང༌། དེ་ཐམས་ཅད་ལ་ཁྱབ་བྱེད་རང་བཞིན་དང་རྣམ་འགྱུར་མིན་པའི་སྐྱེས་བུ་ནི་རང་བཞིན་གྱིས་འོད་གསལ་བའི་སེམས་དང་ཉེར་ལྔ་བཤད་དེ།
འགྲེལ་ཆེན་ལས། ༼༣༦༢༽རྩ་བའི་རང་བཞིན་རྣམ་པར་འགྱུར་བ་མ་ཡིན་ཏེ་སེམས་ཅན་རྣམས་ཀྱི་བཞི་པའི་གནས་སྐབས་བསྐྱེད་པར་བྱེད་པ་ནམ་མཁའི་ཁམས་སོ། ། ཆེན་པོ་ལ་སོགས་པ་བདུན་ནི་རང་བཞིན་དང་རྣམ་པར་འགྱུར་བ་སྟེ་ས་དང་ཆུ་དང་མེ་དང་རླུང་དང་ཡིད་དང་བློ་དང་ང་རྒྱལ་ལོ། ། རྣམ་པ་བཅུ་དྲུག་ནི་རྣམ་པར་འགྱུར་བ་སྟེ་དབང་པོ་ལྔ་དང༌། ཡུལ་ལྔ་དང་ལས་ཀྱི་དབང་པོ་ལྔ་དང༌། མཆོག་གི་དབང་པོ་ལྔ་སྟེ་རང་བཞིན་དང་རྣམ་པར་འགྱུར་བ་ཉི་ཤུ་རྩ་བཞིའོ། ། ཞེས་སོ། ། ཡང་མུ་སྟེགས་ཁ་ཅིག་གིས་དབང་པོ་ལྔ་ཡུལ་ལྔ་དང་འབྱུང་བ་བཞི་དང་བདག་དང་འབྲས་བུ་སྟེ་བཅུ་དྲུག་ལ་རྣམ་འགྱུར་བཅུ་དྲུག་དང༌། ཁ་ཅིག་ཁམས་ལྔ་སྒྲ་གཅན་ཟླ་ཉི་ལ་རང་བཞིན་བརྒྱད་དང༌། གཟའ་ལྔ་དང་དབང་པོ་ལྔ་དང་དེའི་ཡུལ་ལྔ་དང་རོ་དྲུག་རྣམ་འགྱུར་བཅུ་དྲུག་ཏུ་འཇོག་སྟེ།
འགྲེལ་ཆེན་ལས། ཁ་ཅིག་ནི་དབང་པོ་ལ་སོགས་པ་རྣམས་དང༌། འཚོ་བའི་ཡུལ་དྲུག་ཅེས་སོ། ། ཕྱི་དང་ལུས་དང་གཞན་ལ་ཡང་ཉི་ཤུ་རྩ་ལྔའི་བདག་ཉིད་གྲུབ་སྟེ་ཕྱི་རོལ་དུ་ཁམས་ལྔ་དང་སྒྲ་གཅན་དང་ཉི་མ་དང་ཟླ་བ་ཞེས་པ་ནི་རང་བཞིན་བརྒྱད་དོ། ། བཀྲ་ཤིས་ལ་སོགས་པ་གཟའ་བརྒྱད་དང་དབང་པོ་ལྔ་རྣམས་ཀྱི་ཡུལ་ལྔ་དང་ས་ལ་སོགས་པ་རྣམས་ཀྱི་རོ་དྲུག་ནི་རྣམ་པར་འགྱུར་བ་བཅུ་དྲུག་གོ ། ཞེས་འབྱུང་ངོ༌། ། ཡང་ནང་ལེའི་སོ་གཉིས་པར། འབྱུང་བ་ལྔ། དབང་པོ་ལྔ། ལས་དབང་ལྔ།
དེ་ཙམ་ལྔ། ཡིད་༼༣༦༣༽བློ། ངར་འཛིན་མཆོག་གི་སྟེ། ཉེར་བཞི་དང༌། རང་གི་ལས་སྐྱེས་བུ་དང་ཉི་ཤུ་རྩ་ལྔའོ་ཞེས་པའང་འབྱུང་ངོ༌། ། འོ་ན་ཤེས་བྱ་ཉི་ཤུ་རྩ་ལྔ་བཤད་དུ་གསོལ་ཞེས་པ་དེ་དྲང་སྲོང་སེར་སྐྱ་དང་ཟད་བྱེད་པ་སོགས་ཀྱི་ཤེས་བྱ་ལ་དབྱེ་བསྡུ་བྱས་པ་དེ་གསུང་དུ་གསོལ་ཞེས་གསོལ་བ་བཏབ་པ་ཡིན་ནོ། ། དེ་ལྟར་གསོལ་བ་བཏབ་པའི་ཁོ་ནས་དེར་མ་ཟད་པའི་ཤེས་བྱའི་ཆོས་ཤིག་ཀྱང་གསུང་དུ་གསོལ་ཞེས་གསོལ་བ་བཏབ་པ་གང་ཡིན་སྙམ་ན། འདིར་ཕྱི་མའི་དབང་དུ་བྱས་ནས་གསོལ་བ་བཏབ་པ་ཡིན་ལ། དེ་ལྟར་གྱི་སངས་རྒྱས་ཀྱི་བསྟན་པ་འདི་ལས་ཕྱི་རོལ་ཏུ་གྱུར་པའི་སྟོན་པ་སེར་སྐྱ་སོགས་ནི་ཚུར་མཐོང་རྒྱུད་ཀྱི་འཇིག་རྟེན་པའི་ཏིང་ངེ་འཛིན་ཤེས་རབ་ཉི་ཚེ་བས་ཤེས་བྱ་རྒྱ་ཅུང་ཟད་ཙམ་ལས་མི་ཤེས་ཤིང་དེ་ལྟར་མི་ཤེས་པའི་མ་རིག་པས་རྨོངས་ཆོས་པས་འཆིང་གྲོལ་གྱི་གནས་ཐམས་ཅད་ཀྱང་ཕྱིན་ཅི་ལོག་ཏུ་འཆད་ཅིང་དེ་ལྟར་འཆད་པའི་བློ་དེ་དང་ལྡན་པ་ལ་ཐམས་ཅད་མཁྱེན་པར་སྐྱེ་བོ་རྨོངས་པ་དག་བརྗོད་པར་བྱེད་ལ། སངས་རྒྱས་ཀྱི་བསྟན་པ་འདི་ལའང་ཐེག་པ་དམན་པ་དག་ནི་རང་ཉིད་འཁོར་བ་ལས་གྲོལ་བའི་མྱང་འདས་ཙམ་ལས་དོན་དུ་མི་གཉེར་བས་དེ་དག་གི་ནི་ཤེས་བྱའང་ཤེས་བྱ་ཉི་ཚེ་བ་ཡིན་པས་ཐེག་༼༣༦༤༽དམན་གྱི་ཆོས་མངོན་པ་རྣམས་ནས་ཕུང་ཁམས་སྐྱེ་མཆེད་སོགས་ཀྱི་ཤེས་བྱ་བསྡུས་པ་ཙམ་ལས་མ་བསྟན་ལ།
རྒྱུའི་ཐེག་པ་ཆེན་པོར་ནི་སེམས་ཅན་ཐམས་ཅད་སྲིད་ཞི་གཉིས་ཀ་ལ་མི་གནས་པའི་མྱང་འདས་དོན་དུ་གཉེར་བས་དེ་དག་གི་ཤེས་བྱ་རྒྱ་ཆེན་པོ་བསྟན་དགོས་པས་ཐེག་ཆེན་གྱི་ཆོས་མངོན་པ་ནས་ཕུང་སོགས་ཀྱི་ཤེས་བྱ་རྒྱས་པར་བཀའ་སྩལ་བར་མཛད་ལ། དེ་ལྟ་ནའང་ཤེས་བྱའི་ལུས་ཡོངས་སུ་རྫོགས་པར་བསྟན་པར་ནི་མ་མཛད་དོ། ། འོ་ན་ཤེས་བྱའི་ལུས་ཡོངས་སུ་རྫོགས་པ་དེ་གང་དུ་བསྟན་སྙམ་ན་ཟབ་རྒྱས་འབྲས་བུ་རྡོ་རྗེ་ཐེག་པར་བསྟན་པ་ཡིན་ལ། དེའི་ཚེ་ཕུལ་དུ་དབྱུང་དུ་མེད་པའི་རྡོ་རྗེ་ཐེག་པ་ནི་གཉིས་མེད་ཀྱི་རྒྱུད་དང༌། དེ་ལས་ཀྱང་རྒྱུད་ཀྱི་རྒྱལ་པོ་དུས་ཀྱི་འཁོར་ལོ་རྣམ་གྲོལ་དོན་གཉེར་གྱི་ཤེས་བྱའི་ལུས་ཡོངས་སུ་རྫོགས་པར་བསྟན་པར་མཛད་ལ། དེ་ལྟའི་ཚེ་མ་གི་མུ་སྟེགས་གྲངས་ཅན་སོགས་ཀྱི་སྟོན་པས་ཀུན་མཁྱེན་དུ་ཁས་འཆེ་བས་ཤེས་བྱའི་བསྡུ་བ་བྱས་པ་ཡན་ནས་ཡ་གི་ཡང་དག་པར་རྫོགས་པར་སངས་རྒྱས་ཐམས་ཅད་མཁྱེན་པས་ཤེས་བྱའི་བསྡུ་བ་མཛད་པའི་བར་གྱི་རྣམ་གྲོལ་དོན་གཉེར་གྱི་ཤེས་བྱ་དང་ཤེས་བྱེད་གང་ཡིན་བཤད་དུ་གསོལ་ཞེས་གསོལ་བ་བཏབ་པ་ཡིན་ལ། དེའི་དབང་དུ་མཛད་ནས་༼༣༦༥༽དང་པོར་གྲངས་ཅན་གྱི་ཤེས་བྱའི་དབྱེ་བསྡུ་བྱས་པ་དེས་མཚོན་ནས་གཞན་ཕྱི་ནང་ཤེས་བྱའི་ཆོས་ཐམས་ཅད་བཤད་དུ་གསོལ་ཞེས་ཁོང་ནས་དྲངས་པ་ཡིན་ཞེས་བདག་གི་ཡབ་རྗེ་རྗེ་བཙུན་སངས་རྒྱས་མཉན་པ་རས་ཆེན་གྱིས་གསུངས་ལ། རྒྱ་བོད་མང་པོས་འདི་ལྟའི་གནད་མ་གོ་བར། འདིའི་ཐད་ཀྱི་འགྲེལ་ཆེན་ལས། ད་ནི་མུ་སྟེགས་པ་རྣམས་འཇུག་པར་བྱ་བའི་ཕྱིར་རང་བཞིན་དང་སྐྱེས་བུ་བརྗོད་པར་བྱ་སྟེ།
ཞེས་པ་ལ་བརྟེན་ནས་ཕྱི་རོལ་པ་ཆོས་འདི་པར་གཞུག་ཆེད་དུ་སངས་རྒྱས་པ་དག་གི་ཤེས་བྱའི་རྣམ་གཞག་ཐམས་ཅད་གྲངས་ཅན་གྱི་ཤེས་བྱ་ཉེར་ལྔའི་སྒྲ་ཁོ་ན་ལ་དྲངས་ཏེ་བཤད་པ་ཡིན་ནོ་ཞེས་ཟེར་ལ། དེ་ལྟ་བུ་ནི་སངས་རྒྱས་པ་དག་གི་རྣམ་གྲོལ་དོན་གཉེར་གྱི་ཤེས་བྱའི་ཆོས་ལས་ཆོས་གང་འདྲ་ཞིག་གྲངས་ཅན་གྱི་གཙོ་བོ་དང་བདག་གི་ཆོས་གང་དང་སྦྱར་ཏེ་འཆད་དོ། ། བདག་དང་གཙོ་བོ་ནི་ཐ་སྙད་དུའང་གཞི་མ་གྲུབ་ལ་དེ་ལྟར་གྱི་ཚེ་གཞི་གྲུབ་པའི་ཆོས་ཀུན་གཞི་མ་གྲུབ་པའི་སྟེང་དུ་སྦྱོར་ནས་འཆད་ན་གཟུགས་སོགས་ཀྱི་ཆོས་ཐམས་ཅད་རི་བོང་གི་རྭ་དང་མོ་གཤམ་གྱི་བུ་སོགས་ཀྱི་སྟེང་ནས་འཆད་དགོས་པར་འགྱུར་ལ། དེ་ལྟར་ན་རྒྱུད་སྟོན་པོ་དང་གསོལ་བ་༼༣༦༦༽འདེབས་པོ་དཔོན་སློབ་དེ་ལྟའི་ཆོས་འཆད་ཚུལ་ལས་ཐ་ཆད་པ་ཅི་ཞིག་ཡོད། འོ་ན་ཉན་རང་གི་ཐེག་པ་དང་རྒྱུའི་ཐེག་པར་སྨྲ་བའི་སངས་རྒྱས་དེ་དག་གི་ཤེས་བྱའི་བསྡུ་བར་རྒྱས་པར་ཁམས་བཅོ་བརྒྱད། འབྲིང་དུ་སྐྱེ་མཆེད་བཅུ་གཉིས། བསྡུས་པར་ན་ཕུང་པོ་ལྔར་བསྡུས་པའི་ཚེ་གྲངས་ཅན་གྱི་ཤེས་བྱ་དེ་དག་ཕུང་སོགས་ཀྱི་བསྡུ་བ་ཇི་ལྟ་བུ་ཞིག་གི་ནང་དུ་འདུ་ཞེ་ན། ཁམས་བཞི་ནི་དབྱངས་སོགས་མ་བསྟན་ལ། དེའི་དབང་གི་དབྱངས་གསལ་གྱི་བརྗོད་པའི་འདི་གཟུགས་ཕུང་དུ་འདུ་ལ། ལས་དབང་བཞི་ནི་ལུས་དབང་དུ་འདུ་ལ།
ངག་གི་དབང་པོ་ནི་ལྕེའི་དབང་པོར་འདུ་ལ། ང་རྒྱལ་ནི་འདུ་བྱེད་ཀྱི་ཕུང་པོ་དང༌། ཡིད་ཀྱི་ཁམས་དང་སྐྱེ་མཆེད་དུ་འདུ་ལ། ནམ་མཁའ་ནི་ཆོས་ཀྱི་ཁམས་དང་སྐྱེ་མཆེད་དུ་བསྡུས་ལ། དེ་ལས་མ་གཏོགས་གཙོ་བོ་དང་བློའམ་ཆེན་པོ་ནི་ཐ་སྙད་དུའང་གཞི་མ་གྲུབ་ལ། སྐྱེས་བུ་ཕུང་སོགས་དེའི་རྒྱུན་ལ་བཏགས་པའི་གང་ཟག་སྟེ་རྒྱུན་ལ་གང་ཟག་ཅེས་བརྗོད་དོ། ། ཞེས་འབྱུང་བ་ཙམ་ལས་གང་ཟག་ཚུར་མཐོང་གི་སྣང་ངོར་ཐ་སྙད་དུའང་རྫས་སུ་གཞི་གྲུབ་པར་མེད་དོ། ། འོ་ན་རྒྱུའི་ཐེག་པར་གྲགས་པའི་ཕུང་ཁམས་སྐྱེ་མཆེད་ཀྱི་ཤེས་བྱའི་ཆོས་དེ་ལས་ཤེས་བྱའི་ཆོས་ཟབ་རྒྱས་རྡོ་རྗེ་ཐེག་པར་ཇི་ལྟར་བསྟན་ཞེ་ན། དེ་ལ་བརྗོད་བྱེད་ཤེས་བྱའི་དབང་དུ་བྱས་པ་དང་བརྗོད་བྱ་ཤེས་བྱའི་དབང་དུ་བྱས་པ་གཉིས་ལས་༼༣༦༧༽དང་པོ་ལ་དབྱངས་གསལ་གཉིས་ལས་དབྱངས་ལ་རྩ་བའི་དབྱངས་ལྔ་ལ་ཐུང་རིང་བཅུ་རྗེས་སུ་ང་རོ་དང་རྣམ་བཅད་ཀྱི་དབྱངས་གཉིས་དང་བཅུ་གཉིས། འཕེལ་བ་ལྔ་ལ་རིང་ཐུང་གི་དབྱེ་བས་བཅུ།
འཕེལ་བའི་རྗེས་སུ་ང་རོ་དང་རྣམ་བཅད་ཀྱི་རྟེན་གཉིས་དང་བཅུ་གཉིས། ཡ་ཎ་ལྔ་ལ་རིང་ཐུང་གི་དབྱེ་བས་བཅུ། ཡང་དེའི་རྗེས་སུ་ང་རོ་དང་རྣམ་བཅད་ཀྱི་རྟེན་གཉིས་ཏེ་བཅུ་གཉིས་པ་གསུམ་ལ་སོ་དྲུག ། གསལ་བྱེད་ལ་སྡེ་པ་དྲུག་ལ་སུམ་ཅུ། ཧ་ཡ་ར་ཝ་ལ་ཀྵ་སྟེ་སོ་དྲུག་ལ། རྒྱུའི་ཐེག་པར་མ་དག་གློ་བུར་དྲི་མའི་དབྱངས་གསལ་ཙམ་ལས་རྣམ་དག་རྒྱུ་རྒྱུད་དབྱངས་སོགས་མ་བསྟན་ལ། དེའི་དབང་གིས་དབྱངས་གསལ་གྱི་བརྗོད་པའི་འདི་སྐད་ཅེས་ངེས་བཟུང་གི་ཨེ་ཝཾ་གི་སྒྲས་བརྗོད་བྱེད་དང་བརྗོད་དོན་གྱི་སྟོང་ཉིད་སྙིང་རྗེ་ཡང་མདོར་གྲགས་པའི་སྟོང་ཉིད་སྙིང་རྗེ་ཙམ་ལས་སྔགས་ལུགས་ཀྱིས་ཨེ་ཝཾ་གི་སྒྲས་རྗོད་བྱེད་དང་བརྗོད་དོན་གྱི་སྟོང་ཉིད་སྙིང་རྗེའང་མ་བསྟན་པ་ཡིན་ནོ། ། བརྗོད་བྱ་ཤེས་བྱའི་དབང་དུ་བྱས་པ་ལ་རྒྱུའི་ཐེག་པར། ཁམས་བཞི་དང༌། ཕུང་པོ་ལྔ་དང༌།
དབང་པོ་ལྔ་ཡུལ་གྱི་ཤེས་བྱ་ཙམ་ལས་མ་བསྟན་ལ། དེའང་མ་དག་གློ་བུར་དྲི་མའི་ཁམས་ཕུང་དབང་ཡུལ་ཙམ་ལས་རྣམ་དག་ཐོག་མེད་བྱང་ཆུབ་སེམས་ཀྱི་ཁམས་ཕུང་དབང་ཡུལ་གྱི་ཕྱོགས་ནས་ཅུང་ཟད་ཙམ་ཀྱང་མ་བསྟན་ལ་༼༣༦༨༽འབྲས་བུའི་ཐེག་པ་འདིར་ནི་ཁམས་ཕུང་དབང་ཡུལ་གྱི་ཤེས་བྱ་མ་ལུས་པར་ཡོངས་སུ་རྫོགས་པར་བསྟན་པར་མཛད་པ་ཡིན་ལ། དེའི་དབང་དུ་ན་ཡེ་ཤེས་ཀྱི་ཕུང་པོ་ནས་གཟུགས་ཕུང་གི་བར་དྲུག་དང༌། ཡེ་ཤེས་ཀྱི་ཁམས་ནས་སའི་ཁམས་ཀྱི་བར་དྲུག་དང༌། ཡིད་ཀྱི་དབང་པོ་ནས་ལུས་ཀྱི་དབང་པོའི་བར་དྲུག་དང༌། ཆོས་ནས་རེག་བྱའི་བར་དེའི་ཡུལ་དྲུག་དང༌། མཆོག་གི་དབང་པོ་དང་བྷ་གའི་དབང་པོ་ནས་བཤང་བའི་དབང་པོའི་བར་ལས་དབང་དྲུག ། དྲི་ཆུ་འདོར་བ་ཁུ་བ་འདོར་བ་སྨྲ་བརྗོད་བྱེད་པ་ལེན་པ་འགྲོ་བ། བཤང་བ་འདོར་བ་སྟེ་ལས་དབང་གི་བྱ་བ་དྲུག་སྟེ་སུམ་ཅུ་སོ་དྲུག་གིས་ཤེས་བྱ་མ་ལུས་པའི་ལུས་ཡོངས་སུ་རྫོགས་པ་ཡིན་ལ། དེ་ལྟ་ན་རྒྱུའི་ཐེག་པར་ཡང་ཕུང་ལྔ་སོགས་ཀྱི་ལྔ་ཆོས་ཐམས་ཅད་བསྟན་པས།
དེའི་ལྔ་ཆོས་ཀྱི་ཆ་ལ་མདོ་ལས་བཤད་པའི་ལྔ་ཆོས་སུམ་ཅུ་ལས་སྔགས་ནས་བཤད་པའི་ལྔ་ཆོས་སུམ་ཅུ་པ་གཞན་ཞིག་མ་བསྟན་ཏོ་སྙམ་ན་དེ་ཡང་མ་ཡིན་ཏེ། མདོར་བཤད་པའི་ལྔ་ཆོས་དེ་དག་ནི་གློ་བུར་དྲི་མའི་བདག་ཉིད་ཀྱི་གནས་ངན་ལེན་ཀུན་གཞི་དང་ཉོན་ཡིད་ཚོགས་དྲུག་གི་ཤེས་པས་ཉེར་ལེན་གྱི་རྒྱུ་བྱས་པའི་འབྲས་བུ་ཕུང་སོགས་ཀྱི་ལྔ་ཆོས་སུམ་ཅུ་པོ་བྱུང་བ་ཡིན་ལ། དེ་ལྟ་ན་རྒྱུའི་ཐེག་པར་ལམ་དུས་སུ་འཕགས་ལམ་བསྐྱེད་ནས་མཐོང་སྒོམ་གྱི་ཡེ་ཤེས་སྐྱེས་པ་དང་༼༣༦༩༽དེ་མཐར་ཕྱིན་པ་ན་ཀུན་མཁྱེན་ཡེ་ཤེས་སོགས་འཇོག་པས་ཕར་ཕྱིན་ནས་ཡེ་ཤེས་ཀྱི་ཕུང་ཁམས་སོགས་ཀྱི་དྲུག་ཆོས་དེ་བསྟན་པ་ཡིན་ནམ་སྙམ་ན་མིན་ཏེ། རྒྱུའི་ཐེག་པར་བཤད་པའི་ཡེ་ཤེས་དེ་དག་ནི་རྣམ་ཤེས་ཚོགས་བརྒྱད་ཀྱི་འཁོར་དུ་བྱུང་བའི་བྱང་ཆུབ་ཆེན་པོའི་རང་བཞིན་གནས་རིགས་དང༌། རྒྱས་འགྱུར་གྱི་རིགས་སུ་གྱུར་པའི་དད་སོགས་དགེ་བ་བཅུ་གཅིག་པོ་ཚོགས་སྦྱོར་དུ་དྲན་པ་ཉེ་བར་གཞག་པ་དང༌། ཡང་དག་པའི་སྤོང་བ་དང༌། རྫུ་འཕྲུལ་གྱི་རྐང་པ་དང༌། དབང་པོ་དང་སྟོབས་ལྔའི་བྱང་ཆུབ་ཀྱི་ཆོས་སུ་སྦྱངས་ནས་ཇི་སྲིད་འཕགས་པར་གྱུར་པ་ན་མཐོང་སྒོམ་གྱི་ཡེ་ཤེས་སུ་གྱུར་ཏེ། བྱང་ཆུབ་ཀྱི་ཡན་ལག་དང་འཕགས་ལམ་གྱི་ཆོས་ཏེ་མདོར་བྱང་ཆུབ་ཆེན་པོ་ཐོབ་བྱེད་ཀྱི་ཡེ་ཤེས་སམ་ཆོས་སོ་བདུན་པོ་དེས་ཚོགས་བརྒྱད་ཀྱི་ཤེས་པའི་སའི་སེམས་དང་སེམས་བྱུང་གི་བསྡུས་སོ་ཅོག་ལ་སྒྲིབ་གསུམ་དང་དེའི་གནས་ངན་ལེན་གྱི་སྒྲིབ་ཆ་དང་བཅས་པ་སྤངས་ཏེ་མཐར་མི་སློབ་ལམ་དུ་བྱང་ཕྱོགས་སོ་བདུན་ཡོངས་སུ་རྫོགས་པའི་ཀུན་མཁྱེན་ཞེས་འབྱུང་བ་ཡིན་ལ། འོ་ན་ཚོགས་བརྒྱད་ཀྱི་འཁོར་དུ་བྱུང་བའི་རིགས་གཉིས་ཀྱི་བདག་ཉིད་ཀྱི་དད་སོགས་དགེ་བ་བཅུ་གཅིག་པོ་དེ་བདེ་གཤེགས་སྙིང་པོ་མ་ཡིན་ནམ་ཞེ་ན།
འདི་ལ་སྐྱེ་མཆེད་དྲུག་གི་ཁྱད་པར་བ་དང་དྲི་མ་མེད་པའི་ཤེས་པ་ཚོགས་དགུ་པར་འཇོག་པ་སོགས་རྒྱུའི་ཐེག་པའི་གསུང་རབ་དང་དེའི་དགོངས་པ་༼༣༧༠༽༼༣༧༡༽འགྲེལ་པའི་སྔོན་གྱི་བསྟན་བཅོས་མཁན་པོ་དག་གི་གཞུང་ལུགས་ན་སྣང་ངོ༌། ། དེ་ལྟ་ནའང་དེ་ལྟའི་སྐྱེ་མཆེད་དྲུག་གི་ཁྱད་པར་བ་དང༌། དྲི་མ་མེད་པའི་ཤེས་པ་དང་ཐོས་པའི་བག་ཆགས་དང་ཀུན་གཞི་གཉིས་ཆུ་དང་འོ་མ་ལྟར་མ་འདྲེས་པར་འོང་བྱའི་ཀུན་མཁྱེན་ཡེ་ཤེས་ཀྱི་རྒྱུའི་གཤེགས་སྙིང་དེ་ཟབ་རྒྱས་རྡོ་རྗེ་ཐེག་པའི་རྒྱུད་སྡེ་ལས་བཤད་པའི་རྒྱུ་རྒྱུད་བདེ་གཤེགས་སྙིང་པོའི་ལུས་ཡོངས་རྫོགས་དངོས་ནི་མ་ཡིན་ཏེ། ཡིན་ན་གློ་བུར་དྲི་མའི་རྣམ་ཤེས་ཚོགས་བརྒྱད་ཀྱི་འཁོར་དུ་རང་དབང་ཅན་མ་ཡིན་པར་འབྱུང་བའི་གནས་ཡོད་པ་མ་ཡིན་པའི་ཕྱིར། དེ་ལྟ་ནའང་མདོར་བཤད་པའི་དྲི་མ་མེད་པའི་ཤེས་པ་དེའང་སྔགས་ཀྱི་ཐེག་པར་བཤད་པའི་གཤེགས་སྙིང་རྒྱུ་རྒྱུད་དེའི་ཆ་ཤས་ནི་ཡིན་ཏེ། དེ་མ་ཡིན་ན་དེ་ཉིད་ཟག་མེད་ཡེ་ཤེས་སུ་གནས་གྱུར་ནས་རྣམ་ཤེས་ཚོགས་བརྒྱད་ཀྱི་ཟག་བཅས་ཀྱི་སྒྲིབ་པ་རྣམས་སྦྱོང་བར་བྱེད་མི་ནུས་པའི་ཕྱིར། འོ་ན་སྔགས་ཀྱི་རྒྱུ་རྒྱུད་ཀྱི་ཆ་ཤས་སུ་ཇི་ལྟར་འགྲོ་ཞེ་ན། སྔགས་ནས་བཤད་པའི་རྒྱུ་རྒྱུད་ཁྱབ་བདག་དང་པོའི་རྫོགས་སངས་རིས་མེད་པ་དེའི་སྐུ་གསུང་ཐུགས་ཀྱི་ཐུགས་རྗེ་དང་ཤེས་རབ་ཀྱི་ནུས་པའི་ཡེ་ཤེས་ཀྱི་མཐུས་ཚོགས་བརྒྱད་ཀྱི་ཤེས་པའི་དད་སོགས་ཀྱི་ཆ་བྱིན་གྱིས་བརླབ་པར་བྱས་ནས་དེ་དག་རིགས་སད་དེ་རིགས་སྦྱངས་ནས་མདོ་ལུགས་ཀྱི་སངས་རྒྱས་པར་འགྱུར་༼༣༧༢༽བ་ཡིན་ལ། སྔགས་ལུགས་རྒྱུ་རྒྱུད་ཀྱི་སངས་རྒྱས་དེས་མདོ་ལུགས་ཀྱི་སངས་རྒྱས་འཚང་རྒྱ་བའི་ཚེ་དེ་ལྟར་ཐུགས་རྗེ་འཕྲོ་བར་མ་བྱས་ན་མདོ་ལུགས་ཀྱི་སངས་རྒྱས་མདོའི་ལམ་གྱིས་སངས་རྒྱས་སུ་བྱེད་པར་མི་ནུས་སོ་ཞེས་པ་འདི་ནི། ཀརྨ་པ་རང་བྱུང་རྒྱལ་བ་ཆེན་པོའི་བཞེད་པ་ཡིན་ཞེས་རྫོགས་པའི་སངས་རྒྱས་མཉན་པ་གྲུབ་ཆེན་གྱི་ཞལ་ལུང་སྟེ།
དོན་གྱི་དབང་འདི་རྒྱུའི་ཐེག་པ་རང་དུའང་སྦས་དོན་དུ་བསྟན་པར་སྣང་སྟེ། རྒྱལ་བ་མ་ཕམ་པས། སེམས་ཅན་འཚང་རྒྱ་བ་ལ་རྒྱུ་རིགས་ཡོད་པའི་རྒྱུ་མཚན་དུ། རྫོགས་སངས་སྐུ་ནི་འཕྲོ་ཕྱིར་དང༌། ། ཞེས་གསལ་བར་གསུངས། ལུང་འདི་འགྲེལ་བྱེད་མང་པོས་སེམས་ཅན་ལ་སངས་རྒྱས་ཀྱི་རིགས་ཡོད་པའི་རྒྱུ་མཚན་དུ་སྔོན་ནས་སངས་རྒྱས་ཟིན་པའི་སངས་རྒྱས་ཀྱི་ཐུགས་རྗེའི་འོད་ཟེར་འཚང་རྒྱ་རྒྱུའི་རིགས་ལ་མར་འཕྲོས་ནས་རིགས་སད་བྱེད་དུ་འགྱུར་ཞེས་པ་དང༌། ལ་ལས་ད་ལྟ་སངས་རྒྱས་ཀྱི་རིགས་ཡོད་པས་མ་འོང་པར་སངས་རྒྱས་པ་ན་རྫོགས་སངས་ཀྱི་སྐུ་འཕྲོ་བའི་ཕྱིར་ད་ལྟ་སེམས་ཅན་གྱི་རྒྱུད་ལ་གཤེགས་སྙིང་ཡོད་པར་སྒྲུབ་པའོ་ཞེས་མ་འབྲེལ་བ་སྣ་ཚོགས་སུ་བརྗོད་པའང་གནད་འདི་ཁོང་དུ་མ་ཆུབ་པའི་དབང་གིས་སོ། ། འོ་ན་སྔགས་ཀྱི་ཐེག་པར་བཤད་པའི་ཡེ་ཤེས་ཀྱི་ཁམས་ཕུང་སོགས་ནི་རྒྱུའི་ཐེག་པར་བཤད་པའི་སེམས་ཅན་གྱི་ཚོགས་བརྒྱད་ཀྱི་ཤེས་པ་གློ་བུར་དྲི་མས་༼༣༧༣༽འོད་གསལ་བར་གྱུར་པའི་ཡེ་ཤེས་ཙམ་མིན་པར། རྒྱུ་དུས་ཀྱི་ཁྱབ་བདག་དང་པོའི་མགོན་པོ་རྡོ་རྗེ་འཆང་ཆེན་པོ་རིགས་དྲུག་པའི་ཐུགས་རྒྱུད་ཀྱི་ཡེ་ཤེས་དེ་ཉིད་ཡིན་ལ། ཡེ་ཤེས་དེས་ཉེར་ལེན་གྱི་རྒྱུད་ལས་བྱུང་བའི་འབྲས་བུའི་ཡེ་ཤེས་ཀྱི་ཕུང་སོགས་ཀྱི་ཆོས་དྲུག་བཞག་པ་ཡིན་ལ།
སྔགས་ཀྱི་ཐེག་པར་ཡེ་ཤེས་དེའི་འཁོར་དུ་རྒྱུའི་ཐེག་པར་བཤད་པའི་ཡེ་ཤེས་དེ་མི་སྡུད་པའང་མ་ཡིན་ནོ། ། འོ་ན་ཤེས་བྱ་སོ་དྲུག་པོ་ལས་སུམ་ཅུ་པོ་རྒྱུའི་ཐེག་པ་དང་ཤེས་བྱ་ཐུན་མོང་བ་ཡིན་ལ། དྲུག་པོ་སྔགས་ཀྱི་ཤེས་བྱ་ཐུན་མོང་བ་མ་ཡིན་པ་ཡིན་ནམ་སྙམ་ན། དེ་ལྟ་མ་ཡིན་ཏེ། ཕུང་སོགས་སུམ་ཅུ་པོ་ལ་སྦྱང་བྱ་སེམས་ཅན་གྱི་གློ་བུར་དྲི་མའི་ལས་ཀྱིས་བསྐྱེད་པའི་ཕུང་ཆོས་སུམ་ཅུ་པོ་ཉི་ཚེ་བ་ཚུར་མཐོང་གི་སྤྱོད་ཡུལ་དང༌། སྦྱང་གཞི་དང་པོའི་མགོན་པོ་རྒྱུ་རྒྱུད་རྡོ་རྗེ་འཛིན་པའི་གཉུག་མ་སྙིང་པོ་ཡེ་ཤེས་ཀྱིས་བསྐྱེད་པའི་ཕུང་ཆོས་སུམ་ཅུ་པོ་ཉི་ཚེ་བ་མ་ཡིན་པ་གཞན་མཆོག་རྡོ་རྗེ་འཛིན་པའི་གཉུགས་མ་སྙིང་པོ་ཡེ་ཤེས་ཀྱིས་བསྐྱེད་པའི་ཕུང་ཆོས་སུམ་ཅུ་པོ་ཉི་ཚེ་བ་མ་ཡིན་པ་གཞན་མཆོག་རྡོ་རྗེ་འཛིན་པ་ཆེན་པོའི་ཡུལ་གྱི་ཆ་གཉིས་ཡོད་པ་ལས། སྔགས་ཀྱི་ཐེག་པར་རྒྱུ་ལམ་འབྲས་གསུམ་དུ་དྲི་མ་མེད་པར་རྒྱུན་ཆགས་སུ་འབྱུང་རྒྱུ་ནི་ཕུང་ཆོས་སུམ་ཅུ་པ་ཕྱི་མའི་དབང་དུ་གཙོ་བོར་བྱས་ལ། ཕལ་པའི་དབང་དུ་ན་ཕུང་ཆོས་སྔ་མ་སུམ་ཅུ་པོའང་མི་སྡུད་པ་མ་ཡིན་ནོ། ། ༼༣༧༤༽དེས་ན་སྦྱང་གཞི་རྒྱུ་རྒྱུད་ཀྱི་གཙོ་བོ་རྣམ་པར་དག་པའི་ཤེས་བྱ་སོ་དྲུག་དང་སྦྱང་བྱ་ཕལ་པ་མ་དག་པའི་ཤེས་བྱ་སོ་དྲུག་པོ་ཕྲག་གཉིས་ཏེ་བདུན་བཅུ་དོན་གཉིས་པོའི་དངོས་པོ་ཐམས་ཅད་སྒྲིབ་བྲལ་དུ་རོ་མཉམ་པར་སྦྱང་བར་བྱས་པས། ཤེས་བྱ་དེ་ཐམས་ཅད་སྒྲིབ་བྲལ་དུ་མཁྱེན་པའམ་ཤེས་པར་བྱེད་པ་རྡོ་རྗེ་སེམས་དཔའམ་ཡབ་ཡུམ་འཆི་བ་སྟེ་གཞོམ་དུ་མེད་པའི་སྟོང་གསལ་སྒྲིབ་པ་མེད་པའི་གོ་འཕང་སྒྲུབ་པར་བྱེད་པ་ཡིན་ལ།
དེ་ལྟའི་ཚེ་ཤེས་བྱ་ཕལ་པའི་ཤེས་བྱ་སོ་དྲུག་པོའང་དངོས་པོའི་གཏན་རྒྱུན་བཅད་ནས་སྦྱང་བ་མ་ཡིན་ཏེ། མ་དག་པའི་དངོས་པོ་རྣམས་ཀྱང་སྔགས་ཀྱི་ཐབས་ཀྱི་མཐུས་དག་པའི་དངོས་པོར་སྦྱང་བར་བྱེད་པའི་ཕྱིར་རོ། ། རྡོ་རྗེ་སེམས་དཔའ་ཡབ་ཡུམ་གྱི་གོ་འཕང་དེ་ལ་མིང་གཞན་ཨེ་ཝཾ་དབྱེར་མེད་ཀྱི་སྐུ་ཞེས་ཀྱང་བརྗོད་དོ། ། དེས་ན་འདིར་གྲངས་ཅན་གྱི་ཤེས་བྱ་ལ་ཉེར་བཞིར་བརྗོད་པ་བཞིན་ཤེས་བྱ་སོ་དྲུག་དང༌། སྐྱེས་བུ་ཤ་ཟ་པོར་བརྗོད་པ་བཞིན་རྡོ་རྗེ་འཛིན་པ་ཀུན་མཁྱེན་དུ་འཇོག་པ་ཡིན་ལ། གནད་འདི་མ་གཏོགས་པར་གྲངས་ཅན་གྱི་ཤེས་བྱ་ཤེས་བྱེད་དུ་འཇོག་པ་དང༌། རྒྱུད་འདིར་ཤེས་བྱ་ཤེས་བྱེད་དུ་འཇོག་པ་གཉིས་ཞྭ་དཔེ་ལྷམ་བཀབ་ཀྱི་འདྲ་ཆོས་སྦྱར་བའི་ཁྱད་ཆོས་ཡིན་ནོ་སྙམ་པ་ནི་རྣལ་པར་རྟོག་པ་གྱི་ན་བར་ཟད་དོ། ། དེས་ན་ཚུར་མཐོང་གི་༼༣༧༥༽སྤྱོད་ཡུལ་ཡིན་མིན་གྱི་ཤེས་བྱ་བདུན་ཅུ་དོན་གཉིས་པོ་མཐའ་དག་ལ་རྡོ་རྗེ་འཛིན་པའི་གོ་འཕང་སྒྲུབ་དགོས་ཏེ། འགྲེལ་ཆེན་ལས། འདིར་སྟོང་པ་ཞེས་པ་ལ་སོགས་པའི་མིང་རྣམས་ཀྱིས་མ་མཐོང་བ་དང་མཐོང་བའི་དངོས་པོ་ཉི་ཚེ་བའི་དངོས་པོ་ཉི་ཚེ་བའི་དབང་པོའི་སྤྱོད་ཡུལ་མ་ཡིན་པ་དང༌།
ཉི་ཚེ་བའི་དབང་པོའི་སྤྱོད་ཡུལ་རྣམས་རབ་ཏུ་སྟོན་ཏོ། ། ཞེས་འབྱུང་ལ། གནད་འདི་ཁོང་དུ་མ་ཆུབ་པ་དག་གིས་རྡོ་རྗེ་འཛིན་པའི་སྒྲུབ་གཞིའམ་རྒྱུ་རྒྱུད་ནི་མ་དག་པའི་ཤེས་བྱ་སོ་དྲུག་པོ་ཁོ་ནའི་སྟེང་ནས་འཇོག་པ་ནོར་བ་བླ་ན་མེད་པའོ། ། དེས་ན་རྒྱུ་རྒྱུད་ཀྱི་སྒྲུབ་གཞི་འདི་ཉིད་ལ་དངོས་པོར་ཡོད་མེད་ཀྱི་མིང་དུ་མས་དོན་འདི་བརྗོད་པར་མཛད་པ་ལས་འགའ་ཞིག་གིས་རྒྱུ་རྒྱུད་འདི་དངོས་པོའོ་ཞེས་ཞེན་པར་བྱེད་ཅིང་འགའ་ཞིག་དངོས་པོར་མེད་པའོ་ཞེས་ཞེན་པར་བྱེད་པ་སོགས་ལོག་པར་རྟོག་པ་དུ་མ་ཞིག་འབྱུང་བས་དེའི་རྗེས་སུ་མི་འབྲང་བར་བླ་མའི་མན་ངག་གིས་རྟོག་དགོས་སོ་ཞེས་འགྲེལ་ཆེན་ལས། འདིར་གཅིག་ལ་ཡང་དངོས་པོ་དང་དངོས་པོ་མེད་པའི་མིང་སྣ་ཚོགས་ཏེ་དེའི་ཕྱིར་དངོས་པོ་གཅིག་ལ་ཡང་མིང་སྣ་ཚོགས་ཀྱིས་བསྟན་པ་ལ་རྣལ་འབྱོར་པ་རྣམས་ཀྱིས་མིང་གི་རྣམ་པར་རྟོག་པར་མི་བྱ་སྟེ། བླ་མ་དམ་པའི་མན་ངག་གིས་༼༣༧༦༽གསེར་བཞིན་ཏུ་ལེགས་པར་ཡོངས་སུ་བརྟགས་ཏེ་དོན་ལ་སྟོན་པ་ལ་རྟེན་པ་ཉིད་ལས་སོ། ། ཞེས་འབྱུང་བས་བདག་ལ་ནི་རྫོགས་པའི་སངས་རྒྱས་དཔལ་ལྡན་བླ་མ་དམ་པའི་བཀའ་དྲིན་ལ་འཁྲུལ་པ་མེད་དོ། ། འོ་ན་ཤེས་བྱ་སོ་དྲུག་ལས་རྡོ་རྗེ་འཛིན་པ་པོ་ཤེས་པར་བྱེད་པོ་ཇི་ལྟར་སྒྲུབ་སྙམ་ན། དེའང་རྡོ་རྗེ་འཛིན་པ་ཐབས་བདེ་བ་ཆེན་པོ་ཝཾ་ཡིག་གི་སྐུ་ནི་སྟོང་ཆེན་འགྱུར་མེད་ལྔའི་རྒྱུ་རིགས་ཀྱི་སྒྲུབ་པར་བྱེད་དེ། དེ་ལ་སྟོང་པ་ཞེས་པས་འགྱུར་མེད་དང་པོ་བསྟན་ཏེ།
དེའི་རྒྱུ་ནི་ཡེ་ཤེས་དང་རྣམ་ཤེས་ཀྱི་ཕུང་པོ་གཉིས་ཡེ་ཤེས་ཀྱི་ཁམས་དང་ནམ་མཁའི་ཁམས་གཉིས་ཡིད་རྣ་སྒྲ་ཆོས་ཀྱི་ཁམས་དང་བཞི། མཆོག་གི་དབང་པོ། བྷ་ག་དྲི་ཆུ་འཛག་པ། ཁུ་བ་འཕོ་བ་དང༌། ཨཾ་ཨ་ཨཿ ཨཱ་ཨཾཿ ཨཱ་ཧཾ་ཧ་ཧཿ ཧཱ་ཧཾ་ཧཿབཅུ་གཉིས་པ་ཕྲག་གཉིས་ནི་ཆོས་དབྱིངས་ཡེ་ཤེས་ཀྱི་ངོ་བོ་མཆོག་དང་པོ་ནི་འགྱུར་བ་མེད་པ་གཉིས་བསྟན་ཏེ། དེའི་རྒྱུ་ནི་འདུ་བྱེད་ཀྱི་ཕུང་པོ་དང་རླུང་གི་ཁམས་དང་སྣ་རེག་བྱ་ངག་གི་དབང་པོ་བཤང་བ་འཛག་པ། ཨི་ཨཱི་ཨེ་ཨཻ་ཡ་ཡཱ་སྟེ་བཅུ་གཉིས་ནི་བྱ་སྒྲུབ་ཡེ་ཤེས་ཀྱི་བདག་ཉིད་དོ། །
ཡེ་ཤེས་ཞེས་པས་འགྱུར་མེད་གསུམ་པ་བསྟན་ཏེ། དེའི་རྒྱུ་ནི་ཚོར་བའི་ཕུང་པོ་དང་མེའི་ཁམས་དང༌། མིག་རོ། ལག་༼༣༧༧༽པ་འགྲོ་བ་དང༌། རྀ་རཱྀ་ཨར་ཨཱར་ར་རཱ་སྟེ་བཅུ་གཉིས་ནི་མཉམ་ཉིད་ཡེ་ཤེས་ཀྱི་བདག་ཉིད་དོ། ། ཐིག་ལེ་ཞེས་པ་འགྱུར་མེད་བཞི་བ་བསྟན་ཏེ། འདུ་ཤེས་ཀྱི་ཕུང་པོ་དང༌། ཆུའི་ཁམས་དང༌། ལྕེ་དང་གཟུགས་དང་རྐང་པ། ལེན་པ།
ཨུ་ཨཱུ་ཨོ་ཨཽ་ཝ་ཝཱ་སྟེ་བཅུ་གཉིས་ནི་སོར་རྟོག་ཡེ་ཤེས་ཀྱི་བདག་ཉིད་དོ། ། ཀྱང་ཡིག་གི་མཆོག་གཉིས་པ་འགྱུར་མེད་ལྔ་པ་བསྟན་ཏེ། གཟུགས་ཀྱི་ཕུང་པོ་དང༌། སའི་ཁམས་དང༌། ལུས་ཀྱི་དབང་པོ་དང༌། དྲི་དང༌། བཤང་ལམ་དང༌། བརྗོད་པ་དང༌། ལྀ་ལཱྀ་ཨལ་ཨཱལ་ལཱ་སྟེ་བཅུ་གཉིས་ནི་མེ་ལོང་ལྟ་བུའི་ཡེ་ཤེས་ཀྱི་བདག་ཉིད་དོ། ། རྡོ་རྗེ་འཛིན་པ་ཤེས་རབ་སྟོང་པ་ཉིད་ཨེ་ཡིག་གི་སྐུ་ནི་སྟོང་ཆེན་འགྱུར་མེད་དྲུག་གི་རྒྱུ་རིགས་ཀྱི་སྒྲུབ་པར་བྱེད།
དེའི་རྒྱུད་ལ་རྣམ་ཤེས་ཀྱི་ཕུང་པོ་དང༌། ནམ་མཁའི་ཁམས་དང༌། རྣ་བ་དང་ཆོས་ཀྱི་ཁམས་དང༌། བྷ་ག་དང༌། ཁུ་བ་འཕོ་བ་དང༌། ཀ་ཁ་ག་གྷ་ང་ཧ་སྟེ། སྟོང་པ་དང་པོ་དང༌། འདུ་བྱེད་ཀྱི་ཕུང་པོ་དང༌། རླུང་གི་ཁམས་དང༌། སྣ་དང་རེག་བྱ་ངག་བཤང་བ་འཛག་པ་དང༌།
ཙ་ཚ་ཛ་ཛྷ་ཉ་ཡ་སྟེ་སྟོང་པ་གཉིས་པའོ། ། ཚོར་བའི་ཕུང་པོ་དང༌། མེ་ཁམས་དང་མིག་རོ་ལག་པ་འགྲོ་བ་དང༌། ཊ་ཋ་ཌ་དྷ་ཎ་ར་སྟེ་སྟོང་པ་གསུམ་པ་དང༌། འདུ་ཤེས་ཀྱི་ཕུང་པོ་དང༌། ཆུའི་ཁམས་དང༌། ལྕེ་དང༌། གཟུགས་དང་༼༣༧༨༽རྐང་པ་དང་ལེན་པ་དང༌། པ་ཕ་བ་བྷ་མ་ཝ་སྟེ་སྟོང་པ་བཞི་པ་དང༌། གཟུགས་ཕུང་དང༌།
ས་ཁམས་དང༌། ལུས་ཀྱི་དབང་པོ་དང་དྲི་དང་བཤང་ལམ་དང་བརྗོད་པ་དང༌། ཏ་ཐ་ད་དྷ་ན་ལ་ཏེ་སྟོང་པ་ལྔ་དང༌། ཡེ་ཤེས་ཀྱི་ཕུང་པོ་དང༌། ཡེ་ཤེས་ཀྱི་ཁམས་དང་ཡིད་དང་སྒྲ་དང་མཆོག་གི་དབང་པོ་དང་དྲི་ཆུ་འཛག་པ་དང༌། ཨ་ཀཔ་ཥ་ཤ་ཐཀ་ཀྵ་སྟེ་སྟོང་པ་དྲུག་པའོ། ། ཡང་དེའི་རྣམ་གྲངས་གཞན་རྡོ་རྗེ་འཛིན་པའི་ཨེ་ཝཾ་གི་ཅན་ནི་རིགས་སོ་བདུན་པ་སེམས་ཆེན་པོ་ཅན་ཡིན་ལ། རིགས་སོ་བདུན་པ་ཅན་དེ་ཉིད་དེར་འཇོག་པའི་རིགས་སོ་དྲུག་འཇོག་ཚུལ་ལ། རྣ་བའི་ཡེ་ཤེས་ཀྱི་ཕུང་པོ་ནས་ཡིད་ཀྱི་ཡེ་ཤེས་ཀྱི་ཕུང་པོའི་བར་ཡེ་ཤེས་ཀྱི་ཕུང་པོ་དྲུག ། རྣ་བའི་གཟུགས་ནས་ཡིད་ཀྱི་གཟུགས་ཀྱི་བར་གཟུགས་ཕུང་དྲུག །
རྣ་བའི་ཚོར་བ་ནས་ཡིད་ཀྱི་ཚོར་བའི་བར་ཚོར་ཕུང་དྲུག ། རྣ་བའི་འདུ་ཤེས་ནས་ཡིད་ཀྱི་འདུ་ཤེས་བར་ཕུང་པོ་དྲུག ། རྣ་བའི་འདུ་བྱེད་ནས་ཡིད་ཀྱི་འདུ་བྱེད་ཀྱི་བར་ཕུང་པོ་དྲུག་དང༌། རྣ་བའི་རྣམ་ཤེས་ནས་ཡིད་ཀྱི་རྣམ་ཤེས་ཀྱི་བར་ཕུང་པོ་དྲུག་སྟེ་སོ་དྲུག་ཏུ་བཤད་པ་དང༌། ཡང་ས་ཆུ་མེ་རླུང་ཁུ་བ་རྡུལ་ཏེ་གཟུགས་ཕུང་དྲུག ། མགྲིན། རྐན། སྤྱི་བོ། མཆུ་སོ། སྣ་ལྡན་འདུ་ཤེས་ཀྱི་ཕུང་པོ་དྲུག །
མིག་རྣ་བ་སྣ་ལྕེ་ལུས་ཡིད་དེ་༼༣༧༩༽རྣམ་ཤེས་ཀྱི་ཕུང་པོ་དྲུག ། གཟུགས་སྒྲ་དྲི་རོ་རེག་ཆོས་ཏེ་ཚོར་བའི་ཕུང་པོ་དྲུག ། དབང་པོ་དྲུག་གི་སྒོ་ནས་ཡུལ་ལ་འཇུག་པའི་འདུ་བྱེད་ཀྱི་ཕུང་པོ་དྲུག ། སྲོག་ཐུར་སེལ་སྟེང་འོག་གི་ལམ་གསུམ་ལ་འབབ་པའི་ཡེ་ཤེས་ཀྱི་ཕུང་པོ་དྲུག་སྟེ་རིགས་སོ་དྲུག་པོའི་རྒྱུ་ཚོགས་ལ་རྟེན་ལས་རིགས་ཅན་རྡོ་རྗེ་འཛིན་པར་འཇོག་སྟེ། རྡོ་རྗེ་སྙིང་འགྲེལ་ལས། ཕུང་པོ་ཁམས་དྲུག་གཟུགས་ལ་སོགས། ། སུམ་ཅུ་རྩ་དྲུག་རྟག་ཏུ་མཆོད། ། ས་དང་ཆུ་དང་མེ་དང་རླུང༌། ། ཁུ་བ་རྡུལ་ནི་དེ་བཞིན་ཏེ། ། ཁམས་དྲུག་ཅེས་པར་བཤད་བྱས་པས། །
ལུས་ཅན་རྣམས་ཀྱི་གཟུགས་ཕུང་པོ། ། མགྲིན་འགྱུར་རྐན་འགྱུར་སྤྱི་བོ་འགྱུར། ། མཆུ་འགྱུར་སོ་འགྱུར་སྣ་ལྡན་ཏེ། ། འདུ་ཤེས་དང་ནི་རྣམ་དྲུག་བསྟན། ། དངོས་དང་དངོས་མེད་དོན་གསལ་བྱེད། ། མིག་དང་རྣ་བ་སྣ་དང་ལྕེ། ། ལུས་དང་དེ་བཞིན་ཡིད་དབང་པོ། ། རྣམ་ཤེས་ཕུང་པོར་བཤད་པ་སྟེ། ། མིག་ལ་སོགས་པ་རྣམ་པ་དྲུག ། དེ་བཞིན་གཟུགས་དང་སྒྲ་དང་ནི། །
དྲི་རྣམས་དང་ནི་རོ་དང་ནི། ། རེག་བྱ་དང་ནི་ཆོས་ཀྱི་དབྱིངས། ། མྱོང་ཕྱིར་ཚོར་བ་རྣམས་སུ་བཤད། ། དེ་བཞིན་དབང་པོ་དྲུག་སྒོ་ནས། ། རྣམ་ཤེས་རྣམས་ནི་རབ་འཇུག་ཅིང༌། ། ཡུལ་དང་དབང་པོ་རབ་འཇུག་བྱེད། ། འདུ་བྱེད་རྣམ་དྲུག་རབ་ཏུ་བཤད། ། རྟག་ཏུ་སྲོག་༼༣༨༠༽དང་ཐུར་སེལ་དག ། སྟེང་དང་འོག་གི་ལམ་གསུམ་པོ། ། རྩ་དྲུག་རྣམས་སུ་འབབ་བྱེད་པ། །
ཡེ་ཤེས་ཕུང་པོ་རྣམ་པ་དྲུག ། སུམ་ཅུ་བདུན་པ་སེམས་ཆེན་པོ། ། ཞེས་འབྱུང་ངོ༌། ། དེས་ན་གྲངས་ཅན་གྱི་བརྟགས་པའི་ཤེས་བྱ་ཉེར་བཞི་དང༌། ཟ་པོ་སྐྱེས་བུའི་རྣམ་གཞག་བརྗོད་པ་ལས། རྒྱུད་འདིར་དེ་ལྟ་བུའི་གཙོ་བོ་དང་སྐྱེས་བུ་ཐ་སྙད་དུའང་མེད་པ་རྣམས་བོར་ཏེ་ཐ་སྙད་དེ་དག་གི་ཤེས་བྱ་དང་ཤེས་བྱེད་དུ་བརྗོད་པའི་ཤེས་བྱའི་ཁར་ཕུང་སོགས་སོ་དྲུག་གི་ཆོས་བསྣན་ནས། དེ་ལའང་ཕྱིའི་འཇིག་རྟེན་གྱི་སྣོད་བཅུད་རགས་པའི་ཕུང་སོགས་དྲུག་དང་ནང་ལུས་སེམས་ཀྱི་བག་ཆགས་ཀུན་གཞི་ཡུལ་བཅས་ཀྱི་ཕུང་སོགས་དྲུག་དང༌། གཞན་མཆོག་ཁྱབ་བདག་དང་པོའི་མགོན་པོ་དཀྱིལ་འཁོར་གྱི་འཁོར་ལོའི་རྟེན་དང་བརྟེན་པར་བཅས་པའི་ཕུང་སོགས་སོ་དྲུག་སྟེ་ཀུན་དྲིལ་ཕུང་སོགས་བརྒྱ་དང་བརྒྱད་ཀྱི་རྒྱུ་ལས་རྒྱུད་གསུམ་གྱི་རྣམ་པར་བཞག་དགོས་ཞེས་ཤེས་པར་བྱ་བའི་ཆེད་དུ་རྒྱུད་འདི་ཉིད་ལས། ཕྱི་དང་ལུས་དང་གཞན་ལ་ཡང་ཉི་ཤུ་རྩ་ལྔའི་བདག་ཉིད་ཅེས་འབྱུང་ལ། དེ་ལྟར་སོ་དྲུག་ལ་ལོངས་སྤྱོད་པའི་རྡོ་རྗེ་འཛིན་པའི་གང་ཟག་སོ་བདུན་པ་བཅོམ་ལྡན་འདས་ཡབ་ཡུམ་ནི་ཡབ་ཏུ་འཇོག་བྱེད་ཟག་མེད་ཀྱི་ཚོར་བ་བདེ་བའི་སེམས་དང་༼༣༨༡༽སེམས་ལས་བྱུང་བས་རྒྱུད་ཡང་དག་པར་འཛིན་པའི་ཆ་ནས་འཇོག་ལ།
ཡུལ་དུ་འཇོག་བྱེད་ཚོར་བ་དེའི་རྐྱེན་རྡོ་རྗེ་དང་པདྨ་འདུས་པའི་རྐྱེན་གྱིས་ཡུམ་གྱི་མཁའ་ཁམས་ཀྱི་རེག་པའི་ཆ་ནས་འཇོག་ལ། འོ་ན་ཡུམ་གྱི་མཁའ་ཁམས་ཀྱི་པདྨའི་རེག་པ་དེ་གང་ཞེ་ན། རྣམ་ཀུན་མཆོག་ལྡན་གྱི་སྟོང་པ་ཉིད་ཀྱི་གཟུགས་སྒྲ་དྲི་རོ་རེག་ཆོས་ཐམས་ཅད་པ། སྒྲིབ་བྲལ་ཡེ་ཤེས་ཀྱི་སྣང་བ་ལས་འོངས་པ་ལས་ཉོན་གྱི་སྐྱེས་བུ་བྱེད་འབྲས་ཀྱི་རྡུལ་ཕྲ་རབ་ཀྱི་གཟུགས་ལས་འདས་ཀྱང༌། བདེ་སྟོང་དབྱེར་མེད་ཀྱི་དགེ་བའི་འབྱུང་བ་ཐམས་ཅད་པའི་ལུས་སུ་གྱུར་པ་ཡིན་ལ། བདེ་བའང་གདོད་མ་ནས་རྒྱུན་ཆགས་པར་ཡོད་པ་ཉིད་མངོན་དུ་གྱུར་པས་ན་ནང་རིག་ལྷན་སྐྱེས་འགྱུར་བ་མེད་པ་སྐད་ཅིག་གིས་མི་རྟག་ཀྱང་རྒྱུན་གྱི་རྟག་པ་ལས་སྐྱེ་འབྲི་མེད་པ་སྟེ། ཡེ་ཤེས་གྲུབ་པ་ལས། བདེ་ཆེན་མི་རྟག་མ་ཡིན་ཏེ། ། བདེ་བ་ཆེན་པོ་རྟག་ཏུ་རྟག ། ཅེས་འབྱུང་ལ།
དེ་ལྟར་ཡབ་ཀྱི་རྒྱུད་ཀྱི་བདེ་བ་ཡུམ་གྱིས་འདྲེན་པའི་ཆ་ནས་ཡུམ་གྱི་མཁའ་པད་ཡུམ་དུ་འཇོག་ལ། ཡབ་ཡུམ་གྱི་བདེ་བ་ཡབ་ཀྱིས་འདྲེན་པའི་ཆ་ནས་ཡབ་ཀྱི་མཁའ་པད་ཡུམ་དུ་འཇོག་ལ། དེ་ལྟ་ན་ཡབ་ལ་མཁའ་པད་དང་ཡུམ་ལ་རྡོ་རྗེ་ཡོད་པར་འགྱུར་བས་ཡབ་ཡུམ་དུ་འཇོག་རྒྱུར་མ་བྱུང་ངོ་༼༣༨༢༽སྙམ་ན། སྐྱོན་མེད་དེ། འདི་ལྟའི་ཡབ་ཡུམ་ནི་རྒྱུད་ཐ་དད་པས་བསྡུས་པའི་ཡབ་ཡུམ་ཡིན་ན་སྐྱོན་དེ་ལྟར་འགྱུར་སྲིད་ཀྱང༌། རྒྱུད་ཐ་དད་པ་མ་ཡིན་པའི་ཕྱིར། ཡབ་ལ་ཡུམ་གྱི་རྣམ་པ་དང་ལྡན་པ་དང༌། ཡུམ་ལ་ཡབ་ཀྱི་རྣམ་པ་དང་ལྡན་པར་འཆར་དུ་རུང་བས་རྣམ་པ་ཐམས་ཅད་པ། དབང་པོ་ཐམས་ཅད་པ། བདེ་བ་ཐམས་ཅད་པ་ཞེས་འབྱུང་ལ་དེ་ལྟའི་དབང་དུ་བྱས་ནས་རྒྱུད་ཐ་དད་པའི་ཡབ་ཡུམ་གྱི་རེག་བདེའི་ཡུལ་དང་ཡུལ་ཅན་གྱི་བདེ་བའི་ཕུང་པོ་དང༌།
ཚོར་བ་དང༌། ཤེས་པ་སོགས་དང་བྲལ་བའི་ཕྱིར། ཤེས་དང་ཤེས་བྱ་གཅིག་པའི་སྐུ་གསུང་ཐུགས་ཅན་དུ་བཞག་པས། ཇི་སྐད་དུ། ཤེས་དང་ཤེས་བྱ་གཅིག་པའི་སྐུ། ། ཞེས་འབྱུང་བའི་དོན་ཀྱང་འདིར་ཟད་དོ། ། དེས་ན་རྡོ་རྗེ་འཛིན་པ་ཕན་ཚུན་གྱི་རྒྱུད་ཀྱི་ཡབ་ཡུམ་དུ་འཇོག་བྱེད་ཀྱི་བདེ་བ་རྡོ་རྗེ་དང་སྟོང་པ་པདྨ་ཁ་སྦྱོར་བའི་ཚུལ་ནི་བདེ་བ་ཉིད་སྟོང་པ་ལས་གཞན་མིན་པ་དང་སྟོང་པ་ཉིད་བདེ་བ་ལས་གཞན་མིན་པ་དང༌། དེ་ལྟར་མིན་ཀྱང་དེའི་བདེ་བས་སྟོང་པའི་གོ་མ་བཀག་ཅིང་སྟོང་པས་བདེ་བའི་གོ་མ་བཀག་པས་བདེ་སྟོང་གཅིག་པར་ཡོད་པའི་ཡབ་རྐྱང་དང་ཡུམ་རྐྱང་གི་བདེ་སྟོང་སོ་སོ་མ་ཡིན་པ་སྟེ། དེས་ན་ཡབ་ལ་ཡུམ་སྟོང་པ་ཉིད་ཀྱི་གཟུགས་སམ་ཡུམ་ལ་བརྟེན་པའི་བདེ་བ་༼༣༨༣༽སྐྱེ་བ་ན་ཡུམ་ལ་ཡབ་སྟོང་པ་ཉིད་ཀྱི་གཟུགས་སམ་ཡུལ་ལ་བརྟེན་པའི་བདེ་བ་གཉིས་ཀ་ཡབ་ཡུམ་རྒྱུད་ཐ་དད་པས་སོ་སོར་ཐོབ་ཀྱང་གཉིས་ཀས་ཐུན་མོང་དུ་མྱོང་ཞིང་ལོངས་སྤྱོད་པར་ཐོབ་པར་མི་འགལ་བ་ལ། ཁ་ཅིག་སོ་སོར་ཐུན་མོང་མིན་པར་ཐོབ་ན་གཉིས་ཀས་ཐུན་མོང་དུ་ལོངས་སྤྱོད་པར་ཐོབ་པ་འགལ་ཏེ།
ཡབ་ལ་ཐོབ་པའི་ཡོད་པ་ཡུམ་ལ་མ་ཐོབ་པས་མེད་པའི་ཕྱིར་སྙམ་ན། སོ་སོར་ཡོད་པ་སོ་སོར་མེད་པའི་ཐོབ་པ་དང་མ་ཐོབ་པའི་ཆོས་གཉིས་དབྱེར་མེད་དུ་གྱུར་ནས་སོ་སོར་ཐུན་མོང་དུ་ཐོབ་ཏུ་རུང་བས་སྐྱོན་མེད་དེ། རྒྱུ་ལམ་འབྲས་བུར་རྒྱུན་ཆགས་པའི་བཅོམ་ལྡན་འདས་ཡབ་ཡུམ་གྱི་ཁ་སྦྱོར་དབྱེ་བ་མེད་པའི་བདེ་སྟོང་ཐུགས་ཉམས་སུ་བཞེས་ནས་ཡབ་ཡུམ་དུ་འཇོག་པའི་མཐུན་དཔེར་ནི། འཇིག་རྟེན་པའི་གཏན་ཚིགས་དང་དཔེ་གང་གིས་ཀྱང་མཚོན་མི་ནུས་ལ་གར་སྲིད་དཔེས་མཚོན་ན། འཇིག་རྟེན་དངོས་པོར་ཡོད་པ་བུམ་པ་དང༌། དངོས་པོར་མེད་པའི་ནམ་མཁའི་པདྨ་གཉིས་གཅིག་པ་མི་སྲིད་ལ། དེ་གཉིས་གཅིག་པར་གྱུར་ན་བདེ་སྟོང་གི་སྦྱོར་བ་འདིའི་ཡབ་ཡུམ་དུ་འཇོག་བྱེད་ཀྱི་འཇིག་རྟེན་ལས་འདས་པའི་དཔེར་འགྱུར་བའི་ཕྱིར། འཇིག་རྟེན་པའི་རྣམ་རྟོག་གི་འགལ་བ་ལྟར་སྣང་ཡང་འཇིག་རྟེན་ལས་འདས་པའི་བཅོམ་ལྡན་འདས་ཡབ་གང་ཡིན་པ་ཡུམ་དང་༼༣༨༤༽ཡུམ་གང་ཡིན་པ་ཡབ་དང༌། དེ་ལྟ་ནའང་ཡབ་ཡུམ་སོ་སོར་འཇོག་པ་མི་འགལ་བའི་ཕྱིར། འགྲེལ་ཆེན་ལས།
འདིར་རྣལ་འབྱོར་པ་རྣམས་ཀྱི་ཕྱོགས་སུ་འཛིན་པ་ཐམས་ཅད་ཉམས་པར་བྱེད་པའི་སླད་དུ་རྡོ་རྗེའི་རྣལ་འབྱོར་རིས་མེད་པ་རྟག་པ་དང་ཆད་པ་སྤངས་པ། འཇིག་རྟེན་པའི་དཔེ་ལས་འདས་པ་ཡོད་པ་དང་མེད་པའི་བློ་ཡོངས་སུ་སྤངས་པ་གཞོན་ནུ་མའི་མེ་ལོང་ལ་པྲ་ཕབ་པ་བཞིན་རང་གི་སེམས་ཀྱིས་མ་བརྟགས་པ་མངོན་སུམ་དུ་མཐོང་བ་ཡིད་ཆེས་པའི་དོན་ཅན་རྣམས་ཐམས་ཅད་པ་ནམ་མཁའ་ལས་བྱུང་བ། ཀུན་ཏུ་བཟང་པོ་དབང་པོ་ཐམས་ཅད་པ་སེམས་ཅན་ཐམས་ཅད་ཀྱི་བདག་ཉིད་དུ་གནས་པ་ལྷན་ཅིག་སྐྱེས་པའི་དགའ་བ་གཏན་ཚིགས་དང་དཔེ་སྤངས་པ་འདིའི་དཔེར་དངོས་པོ་དང་དངོས་པོ་མེད་པ་གཅིག་པ་ཉིད་དུ་འགྱུར་ཏེ་ཆོས་མི་མཐུན་པའི་ཕྱིར་ཞེས་འབྱུང་ངོ༌། ། འོ་ན་རྒྱུ་རྒྱུད་ཀྱི་བཅོམ་ལྡན་འདས་དེ་ཉིད་ལ་ཐ་མི་དད་པའི་ཡུམ་དང་ཡུམ་དེ་ཉིད་ལས་ཐ་མི་དད་པའི་ཡབ་དེ་ཉིད་ཐ་མི་དད་ཀྱང་རང་སོ་སོའི་རིགས་ཐ་དད་པ་ལས་བྱུང་བའི་རང་འོད་ཀྱི་སྣང་བ་ལ་ཡབ་ལས་ལྟོས་ཏེ་ཡུམ་ཡུམ་ལ་ལྟོས་པའི་ཡབ་ཀྱི་སྣང་བ་སོ་སོ་ལས་བདེ་བ་འདྲེན་དགོས་ལ། རང་དང་རིགས་མི་མཐུན་ཞིང་རང་འོད་ཀྱི་ཡུལ་དུ་མ་གྱུར་པ་ལའང་ཡུམ་གྱི་བྱ་བ་འགལ་བའི་ཕྱིར། འགྲེལ་ཆེན་ལས། གཞན་༼༣༨༥༽གྱི་རིགས་ལ་འཁྱུད་པ་ལས་བྱ་བ་འགྲུབ་པར་འགྱུར་རོ། ། རང་གི་རིགས་ལས་འཁྱུད་པས་ནི་བྱ་བ་གྲུབ་པ་མེད་དེ་རང་གི་བདག་ཉིད་ལ་བྱ་བ་འགལ་བའི་ཕྱིར། ཞེས་དང༌། དེའི་ཕྱིར་དུས་ཀྱི་འཁོར་ལོ་ལ་རང་འོད་ཀྱི་ཤེས་རབ་མ་རྣམས་སུ་མི་འགྱུར་ཏེ།
རང་གི་བདག་ཉིད་ལ་བྱ་བ་འགལ་བའི་ཕྱིར། ཞེས་འབྱུང་ངོ༌། ། དེས་ན་ཡུམ་ཤེས་རབ་མའི་བདེ་བ་ཁོ་ན་ལས་ཡབ་ཀྱི་ཐུགས་རྒྱུད་ལ་ཡུམ་གྱི་བདེ་བ་མེད་པ་དང༌། ཡུམ་ལའང་ཡབ་ལ་བརྟེན་པའི་ཐབས་ཀྱི་བདེ་བ་ཁོ་ནས་ཡུམ་གྱི་ཐུགས་རྒྱུད་ལ་ཡབ་ཀྱི་བདེ་བ་མེད་ན་ཡབ་ཡུམ་གཉིས་ཀའི་རྒྱུད་ལ་ཡབ་ཡུམ་གཉིས་སུ་མེད་པའི་བདེ་བ་ཆེན་པོ་མྱོང་བར་མ་གྱུར་པ་ཉིད་ཀྱི་ཕྱིར་མཆོག་ཏུ་མི་འགྱུར་བ་ཕྱག་རྒྱ་ཆེན་པོའི་བདེ་བ་ཆེན་པོར་མི་འགྱུར་རོ་ཞེས་འགྲེལ་ཆེན་ལས། འདིར་གལ་ཏེ་ཤེས་རབ་ཀྱི་ཡེ་ཤེས་ནི་ཤེས་རབ་ཡེ་ཤེས་ཏེ་འཕོ་བའི་མཚན་ཉིད་ཅན་ཤེས་རབ་ཀྱི་རྒྱུད་ལས་སྐྱེས་པའི་འབྲས་བུ་ཐབས་ཀྱི་ཤེས་རབ་ཡེ་ཤེས་ཡིན་ན། དེ་ཚེ་ཐབས་ཀྱི་རྒྱུད་ལས་སྐྱེས་པའི་འབྲས་བུ་ནི་ཤེས་རབ་ཀྱི་ཐབས་ཡེ་ཤེས་སུ་འགྱུར་ཏེ་ཕྱག་རྒྱ་ཆེན་པོའི་དངོས་གྲུབ་ཀྱི་དོན་དུའོ། ། དེ་ལྟར་ན་ཕན་ཚུན་ལྟོས་པ་ཉིད་ཀྱི་ཕྱིར་ཡེ་ཤེས་གཉིས་སུ་འགྱུར་རོ། ། དེ་ལྟར་གཉིས་ཀའི་ཡེ་ཤེས་སོ་སོར་འགྱུར་ན་གཉིས་སུ་མེད་པའི་ཡེ་ཤེས་མེད་དོ། ། གཉིས་༼༣༨༦༽སུ་མེད་པའི་ཡེ་ཤེས་མེད་པའི་ཕྱིར་སངས་རྒྱས་ཉིད་ཀྱང་མེད་པར་འགྱུར་ཏེ་རྣམ་པར་དག་པ་མཆོག་ཏུ་མི་འགྱུར་བའི་ཡེ་ཤེས་དང་བྲལ་བ་ཉིད་ཀྱི་ཕྱིར། གལ་ཏེ་ཤེས་རབ་ཀྱི་ཡེ་ཤེས་ནི་ཤེས་རབ་ཡེ་ཤེས་ཡིན་ན་དེའི་ཚེ་ཐབས་ཀྱི་ཡེ་ཤེས་ནི་ཐབས་ཀྱི་ཡེ་ཤེས་སོ་ཞེས་པ་སྟེ་དེ་ལྟར་སྐྱོན་སྔ་མ་བཞིན་ནོ། །
ཞེས་འབྱུང་ངོ༌། ། དེས་ན་རྡོ་རྗེ་འཛིན་པ་ཡབ་ཡུམ་ཀྱི་བདེ་སྟོང་དབྱེར་མེད་པ་ཉིད་ཀྱི་ཆ་ནས་ཡབ་ཡུམ་རོ་མཉམ་པ་ཉིད་ཀྱི་ཕྱིར་ཡབ་ཀྱང་ཡབ་ཡུམ་དང་ཡབ་ཡུམ་ཀྱང་ཡབ་ཀྱི་བདག་ཉིད་དུ་རིས་མེད་པར་མངོན་པར་རྫོགས་ཤིང་སྙོམས་པར་འཇུག་པའི་ཚུལ་འདི་ནི་ཕ་མའི་རྒྱུད་ཀྱི་ལམ་གྱི་སངས་རྒྱས་རྣམས་ཀྱིས་ཀྱང་སྤྱོད་ཡུལ་མིན་ཏེ། དེ་དག་བདེ་སྟོང་དང་ཡབ་ཡུམ་ལྷན་སྐྱེས་ཐམས་ཅད་རྡོ་རྗེའི་རྣལ་འབྱོར་རིས་མེད་པ་ཅན་དུ་མ་རྟོགས་པའི་ཕྱིར། དེས་ན་འགྲེལ་ཆེན་ལས། དོན་དམ་པའི་བདེན་པས་སེམས་གཉིས་ཀ་ཆོས་མི་མཐུན་པའི་ཕྱིར་ཡོད་པ་དང་མེད་པ་ལས་འདས་པ་དང་དངོས་པོ་དང་དངོས་པོ་མེད་པ་ཟད་པ་རྡོ་རྗེའི་རྣལ་འབྱོར་གཉིས་སུ་མེད་པ་སྟེ། དེ་བཞིན་གཤེགས་པའི་གསུང་རིས་མེད་པ་ཉིད་ཀྱི་ཕྱིར་རོ། ། འདིར་རྩ་བའི་རྒྱུད་དུ་བཅོམ་ལྡན་འདས་ཀྱིས་གསུངས་པ། ཡོད་དང་མེད་ལས་རྣམ་པར་འདས། ། གཉིས་མེད་དངོས་དང་དངོས་མེད་ཟད། ། སྟོང་དང་སྙིང་རྗེ་དབྱེར་མེད་པ། །
རྡོ་རྗེའི་རྣལ་འབྱོར་བདེ་བ་ཆེ། ། ཕྲ་རབ་རྡུལ་གྱི་ཆོས་ཉིད་འདས། ། སྟོང་པའི་ཆོས་ནི་རྣམ་པར་སྤངས། ། ༼༣༨༧༽རྟག་དང་ཆད་ལས་རྣམ་པར་གྲོལ། ། རྡོ་རྗེའི་རྣལ་འབྱོར་རིས་མེད་པ། ། ཞེས་སོ། ། འོ་ན་བཅོམ་ལྡན་འདས་ཡབ་ཀྱང་ཡུམ་གྱི་བདག་ཉིད་དུ་མངོན་པར་རྫོགས་པར་འཚང་རྒྱ་ན་ཀྱཻའི་རྡོ་རྗེ་ལས། བུད་མེད་འཚང་རྒྱ་བ་ན་དེ་ཉིད་སྐྱེས་པའི་རྟེན་དུ་བསྒྱུར་ནས་འཚང་རྒྱ་བར་བཤད་དེ། ཇི་སྐད་དུ། ནུ་མ་སྤངས་པ་བོ་ལར་འགྱུར། །
ཞེས་སོགས་འབྱུང་བའི་ཕྱིར་ཞེས་ཁ་ཅིག་སྙམ་ན། ས་སྐྱ་པ་སོགས་དེ་སྐད་སྨྲ་བ་ཤིན་ཏུ་མང་མོད། ཕྱོགས་ཙམ་དུ་ཡང་མ་ཕྱིན་པ་ཡིན་ཏེ། བུད་མེད་ཀྱི་རྟེན་ལ་འཚང་མི་རྒྱ་ཞེས་པ་དེ་མདོའི་ལུགས་ལ་ཡིན་ན་རུང་ཀྱང་སྔགས་ལུགས་ལ་དེ་ལྟར་ཆེས་མི་འཐད་པའི་ཕྱིར་ཏེ། ཕ་རྒྱུད་གསང་བ་འདུས་པ་ལ་སོགས་པར་ཡང་བུད་མེད་ཀྱི་རྟེན་ལ་སངས་རྒྱས་པར་བཤད་པ་དང༌། དེར་མ་ཟད་མ་རྒྱུད་རང་དུའང་འཁོར་ཚོམ་བུ་དང་བཅས་པར་འཚང་རྒྱ་བ་ན་དཔའ་བོ་དང་རྣལ་འབྱོར་མ་ཡབ་ཡུམ་ཉེ་རྒྱུའི་སྤྱོད་པས་ལྷན་ཅིག་ཏུ་འཚང་རྒྱ་དགོས་པའི་ཕྱིར། འཚང་རྒྱ་ཀ་མའི་ཕྱག་རྒྱ་མའང་ས་བཅུ་མ་རང་དང་སྐལ་བ་མཉམ་པ་དགོས་པའི་ཕྱིར་ཏེ། བྱ་འཕུར་བའི་རྐང་རྟེན་བཞིན་ཕྱག་རྒྱའི་ཉེར་རྒྱུ་ལ་ཆེས་བསྔགས་པའི་ཕྱིར་དང༌། བུད་མེད་ཀྱི་རྟེན་ཅན་ལ་འཚང་རྒྱ་མི་རུང་ན་རྒྱུད་ཀྱི་སྤྲུལ་བཤད་མཛད་༼༣༨༨༽པའི་སྤྱན་མ་སོགས་ཀྱི་རྟེན་གྱི་འཚང་རྒྱ་མི་རུང་བར་འགྱུར་བ་དང༌། དེ་སྤྲུལ་པ་ཡིན་གྱི་བུད་མེད་ཀྱི་རྟེན་ལ་ལྷ་མོ་སྤྱན་མ་སངས་རྒྱས་པ་མ་ཡིན་ནོ་སྙམ་ན།
སྔོན་དུས་སྤྲུལ་བཤད་མཛད་པས་དེར་མི་འགྲུབ་པར་འགྱུར་ན་སངས་རྒྱས་མཆོག་གི་སྤྲུལ་སྐུ་ཡང་སྐྱེས་པའི་རྟེན་ལ་སངས་རྒྱས་པ་མ་ཡིན་པར་འགྱུར་ཏེ། མཆོག་གི་སྤྲུལ་པ་ཉིད་ཀྱི་ཕྱིར། ངག་དོན་སྔགས་ལུགས་ཀྱི་སངས་རྒྱས་རྣམས་སྐྱེས་པ་དང་བུད་མེད་གཉིས་ཀའི་རྟེན་ལ་འཚང་རྒྱ་བར་རིགས་ཏེ། སྤྱིར་སྔགས་ནས་ལྷ་ཕོ་མོ་གཉིས་ཀར་སྐྱེད་པ་དང་ཁྱད་པར་བླ་མེད་ནས་བསྐྱེད་རྫོགས་ཀྱི་རྣལ་འབྱོར་གྱིས་སྐྱེས་པ་དང་བུད་མེད་ཐམས་ཅད་ཀྱང་ལྷག་པའི་ལྷར་སྒྲུབ་ཅིང༌། བསྐྱེད་པའི་རྣལ་འབྱོར་གྱིས་སངས་རྒྱས་སུ་སྒྲུབ་པར་བྱེད་པའི་ཕྱིར་ཏེ། ལམ་གྱི་རྣལ་འབྱོར་གྱིས་གྲུབ་པའི་ཕྱིར་ཏེ། ལམ་དེ་དང་མཐུན་པར་འབྲས་བུ་མངོན་པར་རྫོགས་པར་འཚང་རྒྱ་བ་ན་བུད་མེད་ཀྱི་རྟེན་ཅན་གྱི་སངས་རྒྱས་འབྱུང་བ་ལ་གེགས་མེད་དུ་གྲུབ་པའི་ཕྱིར། དེར་མ་ཟད་སྔགས་བླ་ན་མེད་པ་འདིར་ཁམས་གསུམ་རིགས་དྲུག་གི་སེམས་ཅན་ཐམས་ཅད་ཀྱི་ལུས་སེམས་ཀྱི་རྟེན་དང་མཚུངས་པར་རྣལ་འབྱོར་ཆེན་པོའི་ལྷ་ཚོགས་ཀྱིས་སྦྱར་བར་མཛད་དེ། དཔལ་མཁའ་འགྲོ་རྒྱ་མཚོ་ལ་སོགས་པའི་དཀྱིལ་འཁོར་པར་འགྲོ་བ་རིགས་དྲུག་གི་རྟེན་ཅན་གྱི་བཅོམ་ལྡན་འདས་དཔའ་བོ་དང་རྣལ་འབྱོར་མར་༼༣༨༩༽བཞེངས་པ་དང༌། ཁྱད་པར་མིའི་འགྲོ་བ་ལའང་ལུས་མི་དང་མགོ་རྟ་ཁྱི་སོགས་མགོ་བརྙན་དུ་མ་ཡོད་པས་དེ་ཉིད་ཀྱི་རྟེན་ལ་འཚང་རྒྱ་ཆེད་བཅོམ་ལྡན་འདས་རྣམས་མགོ་བརྙན་སྣ་ཚོགས་འཛིན་པར་བཞེངས་ནས་སངས་རྒྱས་པར་མཛད་པའི་ཕྱིར།
འགྲོ་བ་རིགས་དྲུག་ཁམས་གསུམ་གའི་རྟེན་ལ་སངས་རྒྱས་པར་ཡང་ཆེས་འཐད་དོ། ། ཞེས་པ་ནི་སྔོན་གངས་ཅན་གྱི་ཁྲོད་དུ་མ་གྲགས་ཀྱང་གནས་ཆེན་པོ་སོ་བདུན་སོགས་རིག་པ་གྲུབ་པ་མཁའ་སྤྱོད་པའི་གནས་རྣམས་ནས་བདག་ཅག་གི་བླ་མ་རྗེ་བཙུན་ཆེན་པོས་གསན་པའི་གཏམ་མཚར་པོ་ཞིག་སྟེ་གསང་བ་ལས་ཆེས་གསང་བའོ། ། འདི་འདྲ་མི་སྲིད་སྙམ་ན། སྔོན་རྒྱ་གར་གྱི་གྲུབ་ཆེན་རྣམས་ཀྱི་གཏམ་རྒྱུད་ལས། ནུབ་ཕྱོགས་ཨོ་རྒྱན་ལ་སོགས་པར་བྱ་དང་རི་དྭགས་ཚུན་མཆོག་གི་དངོས་གྲུབ་ཐོབ་ནས་ཡུལ་ཁམས་དེ་ཐམས་ཅད་སྟོངས་པར་གྱུར་ཅེས་པ་ཡང་མ་གྲགས་སམ། ནུ་མ་སྤངས་པ་བོ་ལར་འགྱུར། ། ཞེས་པ་དེ་ནི་དཀྱིལ་འཁོར་གྱི་གཙོ་བོ་ལྷ་གོ་འཕོ་བའི་དོན་ཡིན་པའི་བུད་མེད་ཀྱི་རྟེན་སྐྱེས་པའི་རྟེན་དུ་བསྒྱུར་ནས་འཚང་རྒྱ་དགོས་པའི་དོན་དུ་མཐའ་གཅིག་ཏུ་མི་བཟུང་ངོ༌། ། དེས་ན་བཅོམ་ལྡན་འདས་རྡོ་རྗེ་འཛིན་པ་རང་རྒྱུད་ལས་རིགས་ཆེན་ཐ་དད་པར་མེད་ཀྱང༌། ཡབ་དང་ཡུམ་སོ་སོའི་རིགས་གཞན་༼༣༩༠༽ལ་སྙོམས་པར་འཇུག་པའི་བདེ་བ་ལ་རོལ་བ་འདིའི་གནད་མ་རྟོགས་ན་རང་འོད་ཀྱི་རིག་མ་དང་སྙོམས་འཇུག་གི་རོལ་བའི་དོན་ཡང་རྟོགས་པར་མི་འགྱུར་ལ། དེ་ལྟའི་རང་འོད་ཀྱི་རིག་མ་དེའང་རིག་མ་དེ་ལས་ལྟོས་པའི་རང་འོད་ཀྱི་བཅོམ་ལྡན་འདས་དང་བཅོམ་ལྡན་དེ་ལ་ལྟོས་པའི་རང་འོད་ཀྱི་རིག་མ་དེ་གཉིས་ཀའང་བདེ་མཆོག་འོད་གསལ་བའི་སྐུ་གསུང་ཐུགས་རོ་མཉམ་པའི་ཨེ་ཝཾ་དབྱེར་མེད་ཀྱི་བཅོམ་ལྡན་འདས་སུ་མ་ཤེས་ན།
བཅོམ་ལྡན་འདས་དུས་ཀྱི་འཁོར་ལོ་ནས་འབྱུང་བའི་རྫོགས་པའི་སངས་རྒྱས་མ་ནིང་གི་སྐུར་འཇོག་པ་ཤེས་པར་འགྱུར་རེ་ཀན་དུ་ཤེས་སོ། ། དེས་ན་རྣལ་འབྱོར་པ་ཞིག་མངོན་པར་རྫོགས་པར་སངས་རྒྱས་པ་ན་རྣལ་འབྱོར་པ་རང་གི་རྒྱུ་རྒྱུད་ལ་སྒྲིབ་པའི་སྒྲིབ་བྱ་གློ་བུར་དྲི་མའི་ལས་ཉོན་གྱི་དབང་གིས་རང་བཞིན་གྱི་སེམས་ཅན་ཁམས་གསུམ་རིགས་དྲུག་ཏུ་འཁོར་བའི་སྡུག་ཀུན་གྱི་ཆ་ཇི་སྙེད་པ་དེ་སྙེད་སྦྱོང་བྱེད་ཀྱི་རྒྱུ་རྒྱུད་ལ་ཡོད་པའི་གཞན་མཆོག་ཕུང་སོགས་སོ་བདུན་གྱི་རྟེན་དང་བརྟེན་པའི་དཀྱིལ་འཁོར་པ་སྦྱང་བྱ་དང་གྲངས་འཚམ་པར་རབ་འབྱམས་སུ་མངོན་པར་རྫོགས་པར་སངས་རྒྱས་པར་འགྱུར་བའི་ཕྱིར། རྣལ་འབྱོར་པའི་རྒྱུ་རྒྱུད་གཅིག་ལས་མཁའ་མཉམ་གྱི་ཁམས་གསུམ་རིགས་དྲུག་གི་སྣོད་བཅུད་ཀྱི་འཇིག་རྟེན་སྦྱོང་བར་ནུས་པའི་མ་དག་པ་དང༌། དག་པའི་རྒྱུད་སྡེ་རབ་འབྱམས་ཀྱི་དཀྱིལ་འཁོར་མཁའ་མཉམ་དུ་སྟོན་པར་ནུས་པ་ཡིན་ནོ། ། དེ་ལྟ་ན་རྒྱུད་སྡེ་ཁ་ཅིག་༼༣༩༡༽ནས་རྣལ་འབྱོར་པ་གཅིག་རྒྱུད་སྡེ་གང་རུང་གཅིག་གི་དལ་དུ་སངས་རྒྱས་ནས་རྒྱུད་སྡེ་དེས་གདུལ་བྱའི་གདུལ་བྱ་དང་མཚམས་པའི་བརྟེན་པའི་དཀྱིལ་འཁོར་པ་ཐོབ་ཀྱང༌། ད་དུང་རྒྱུད་སྡེ་དེ་མ་ཡིན་པ་བསྟན་པའི་གདུལ་བྱ་འདུལ་བའི་དཀྱིལ་འཁོར་པ་བསྟན་པ་ན་འདུལ་བྱེད་ཀྱི་རྒྱུད་སྡེ་གཞན་ཞིག་གི་དཀྱིལ་འཁོར་ཞིག་ཏུ་སླར་འཚང་རྒྱ་བར་བྱས་ནས་རྟེན་དང་བརྟེན་པའི་དཀྱིལ་འཁོར་པ་དེ་རྡུལ་གྱི་གྲངས་དང་མཉམ་པར་གདོད་སྤྲུལ་དགོས་པར་བཤད་པ་མ་ཡིན་ནམ་སྙམ་ན། འདི་ལ་བདག་གི་རྗེ་བཙུན་ཆེན་པོས། རྒྱུད་སྡེ་ཁ་ཅིག་ལས་དེ་ལྟར་བཤད་པ་ཡོད་ཀྱང་དེ་ནི་གཉིས་མེད་རྒྱུད་མཐར་མ་ཐུག་གི་ཕྱིན་གྱི་རྒྱུད་དང་དཀྱིལ་འཁོར་དུ་ཞུགས་ནས་སངས་རྒྱས་པར་བྱས་པ་དག་གི་ཚུལ་ཡིན་ཏེ། དེ་ལྟ་བུ་ད་དུང་རྒྱུ་རྒྱུད་མ་ལུས་པ་ལས་ཡང་དག་པར་རྫོགས་པར་སངས་རྒྱས་པར་མ་བྱས་པའི་ཕྱིར་ན་སེམས་ཅན་ཁམས་མཐའ་དག་སྦྱང་བར་ནུས་པའི་དཀྱིལ་འཁོར་གྱི་འཁོར་ལོ་མངོན་དུ་བྱས་པ་མ་ཡིན་ནོ། ། རྒྱུ་རྒྱུད་ཡོངས་རྫོགས་སངས་རྒྱས་པར་བྱས་པའི་སེམས་ཅན་གྱི་ཁམས་མཐའ་དག་སྦྱོང་ནུས་ཀྱི་རྒྱུ་དང་དལ་ཕུལ་དུ་དབྱུང་དུ་མེད་པར་སངས་རྒྱས་ནས་ནི།
གདོད་གདུལ་བྱ་སྔར་མ་ཐུལ་བ་འདུལ་ཆེད་དུ་རྟེན་བརྟེན་པའི་དཀྱིལ་འཁོར་དམ་པ་དུ་མ་སླར་སྒྲུབ་ཅིང་དེར་སངས་རྒྱས་ནས་སྤྲོ་སྡུད་ཀྱི་སྤྲུལ་བསྒྱུར་བྱེད་དགོས་པ་མ་ཡིན་ཅིང༌། གལ་ཏེ་དེ་ལྟར་མཛད་པར་སྣང་བ་༼༣༩༢༽དེ་དག་ནི་གདུལ་བྱ་དེ་དག་གི་བསོད་ནམས་ཀྱི་སྣང་བ་ཙམ་དུ་ཟད་དོ་ཞེས་གསུངས་པའང་སྐལ་བ་མེད་ལ་རྒྱ་རིམ་པས་དུ་མས་བཏབ་པར་བྱ་བ་ཁོ་ནའི་ཡུལ་ཡིན་ནོ། ། དེ་ལྟར་ན་བཅོམ་ལྡན་འདས་ཡབ་ཀྱི་འཇོག་བྱེད་ཀྱི་རིགས་རྒྱུའི་གཙོ་བོ་ཝཾ་ཡིག་ཁུ་བ་ཟླ་བ་དང༌། ཡུམ་གྱི་འཇོག་བྱེད་ཀྱི་རིགས་རྒྱུའི་གཙོ་བོ་ཨེ་ཡིག་རྡུལ་ཉི་མ་སྟེ། དེ་ཡང་ས་ཆུ་རླུང་ནམ་མཁའ་ཡབ་ཀྱི་སྐུ་གསུང་ཐུགས་བསྐྱེད་རྒྱུ་དང༌། ས་མེ་ཡེ་ཤེས་ཡུམ་གྱི་སྐུ་གསུང་ཐུགས་བསྐྱེད་རྒྱུ་སྟེ། འབྱུང་བ་དེ་དག་ཀྱང་འཇིག་རྟེན་མ་དག་པའི་སྐབས་སུ་དགྲ་གཤེད་ཡིན་ཀྱང་འཇིག་རྟེན་ལས་འདས་པ་རྣམ་པར་དག་པའི་སྐབས་སུ་ནི་ཕན་ཚུན་ཕན་འདོགས་བྱེད་ཀྱི་ཐབས་ཤེས་སུ་འགྱུར་བ་ཡིན་ཏེ། ས་རླུང་གཉིས་ཐབས་ཤེས། ཆུ་མེ་ཐབས་ཤེས། མཁའ་དང་ཡེ་ཤེས་གཉིས་ཐབས་ཤེས་སུ་འཇོག་ལ།
དེའང་ཆུ་རླུང་ནམ་མཁའ་ལུས་སུ་འཇོག་པ་ནས་ས་མེ་ཡེ་ཤེས་བསམ་པར་འཇོག་ཅིང༌། ས་མེ་ཡེ་ཤེས་ལུས་ཡིན་པ་ན་ཆུ་རླུང་ནམ་མཁའ་བསམ་པ་ཡིན་ལ། དེ་ལྟར་གྱི་ཚེ་དང་བཅོམ་ལྡན་འདས་ཡབ་ཡུམ་རེ་ཞིང་ཡང་ཕན་ཚུན་བཟློག་པའམ་རོ་མཉམ་པའི་བདག་ཉིད་ཀྱི་ཁམས་དྲུག་ཡོངས་སུ་རྫོགས་པའི་ཕྱིར་ཁམས་དྲུག་དང་ལྡན་པའི་སྐྱེས་བུ་ཆེན་པོའི་གང་ཟག་ཅེས་བརྗོད་ལ། དེ་ལྟའི་ཚེ་༼༣༩༣༽སྐྱེས་བུ་ཆེན་པོའི་གང་ཟག་ཅེས་པའི་སྐྱེས་བུ་ཆེན་པོའི་སྒྲས་བཅོམ་ལྡན་འདས་ཡུམ་མི་བཟུང་བའང་མིན་ལ། འདིའི་ཁམས་དྲུག་ལྡན་པའི་རྡོ་རྗེ་འཛིན་པའི་ལུས་ཅན་དང་སྐྱེས་བུ་ནི་རྡོ་རྗེ་སྲིད་པ་གསུམ་མམ་ཁམས་གསུམ་པ་ཐམས་ཅད་ཀྱི་བདག་ཉིད་ཅན་གྱི་གང་ཟག་དང་སྐྱེས་བུར་ཤེས་པར་བྱ་དགོས་ལ། འདིའི་གནད་མ་གཏོགས་པའི་རྒྱ་བོད་མང་པོས། བཅོམ་ལྡན་འདས་རྡོ་རྗེ་འཛིན་པ་ཁམས་དྲུག་ལྡན་པའི་སྐྱེས་བུ་ཆེན་པོར་འཇོག་དགོས་པའི་རྒྱུ་མཚན་དུ་ཁམས་དྲུག་ཡོངས་རྫོགས་འདོད་ཁམས་པའི་ལུས་མ་གཏོགས་པ་ལ་མི་རྫོགས་ཤིང༌། དེའི་ནང་ནས་ལས་ཀྱི་ས་པའི་གླིང་པ་མ་གཏོགས་པས་རྡོ་རྗེ་འཛིན་པའི་སྐུ་ཚེ་འདིར་མི་ཐོབ་པས་ལས་སའི་ལུས་རྟེན་ལས་རྡོ་རྗེ་འཛིན་པའི་སྐུ་སྒྲུབ་དགོས་པའི་ཕྱིར། བཅོམ་ལྡན་འདས་ཁམས་དྲུག་ལྡན་པའི་རྡོ་རྗེའི་ལུས་ཡིན་ནོ་ཞེས་སྨྲ་བ་ནི། སྒྲུབ་བྱེད་དང་སྒྲུབ་བྱ་མ་འབྲེལ་པ་མིན་ཏེ།
ལས་ས་པའི་ལུས་དང་ཚེ་ལས་རྡོ་རྗེ་འཛིན་པ་སྒྲུབ་པ་ནའང་ཁམས་གསུམ་གའི་ཁམས་དྲུག་ག་སྒྲིབ་བྲལ་དུ་བྱེད་པའི་སྒོ་ནས་རྡོ་རྗེ་འཛིན་པ་ཁམས་དྲུག་ལྡན་དུ་འཇོག་དགོས་པ་ལས་འདོད་ཁམས་གཅིག་པུའི་ཁམས་དྲུག་དག་པར་སྦྱང་བ་ཙམ་གྱི་རྡོ་རྗེ་འཛིན་པ་ཁམས་དྲུག་པའི་སྐྱེས་བུར་འཇོག་མི་ནུས་པའི་ཕྱིར། སྤྱིར་རྡོ་རྗེའི་སྲིད་པ་དང་༼༣༩༤༽ཁམས་གསུམ་པོ་ཞེས་པ་ལ་མ་དག་པའི་ཁམས་གསུམ་སྦྱང་བ་ན། དེའི་སྦྱང་གཞི་ནང་སྒོ་གསུམ་ཁམས་གསུམ་པའི་འཇིག་རྟེན་དུ་འཁོར་བའི་ལས་ཉོན་སྦྱངས་པའི་འབྲས་བུ་ལས་ཕྱི་འཇིག་རྟེན་གཞན་མཆོག་དཀྱིལ་འཁོར་གྱི་འཁོར་ལོ་སྣང་བ་ལ་སྐུ་གསུང་ཐུགས་སམ་ས་འོག་ས་སྤྱོད་ས་བླ་སྤྱོད་པའི་གནས་ཀྱི་སྣང་བ་རྒྱས་པར་འབྱུང་བའི་གནད་ཟབ་མོ་འདི་ཁོང་དུ་མ་ཆུབ་པར་དོལ་ཕུ་པ་ཤེས་རབ་རྒྱལ་མཚན་པས། རྡོ་རྗེའི་སྲིད་པ་གསུམ་གྱི་ངོས་འཛིན་དུ། དོན་དམ་བདེ་གཤེགས་སྙིང་པོ་རྟག་པ་འདུས་མ་བྱས་ཀྱི་སྲིད་པ་གསུམ་མོ། ། ཞེས་སྨྲ་བ་ནི་ཟེར་རྒྱུས་འཕོངས་པའི་རྫུན་སྐྱོབ་ཀྱི་ཚིག་ཏུ་ཟད་དོ། ། དེས་ན་རྒྱུ་རྒྱུད་ཀྱི་སྙིང་པོ་ཉིད་ལ་རྣམ་པར་དག་པའི་ཁམས་ལྔ། དེས་བསྐྱེད་པའི་རི་རབ་གཙོ་བོར་གྱུར་པའི་སྣོད་དེ་རི་རབ་དཔག་ཚད་འབུམ་ཕྲག་བཞི་པ་ལ་ཁོག་པར་འདོད་པའི་གནས་དང་མགྲིན་པར་འདོད་ལྷ་དང་རི་རབ་ཀྱི་གདོང་ལ་གཟུགས་ཁམས་རྟེན་ཅིང་རི་རབ་ཀྱི་གཙུག་ཏོར་ལ་གཟུགས་མེད་པ་དག་བརྟེན་ལ། སྣོད་བཅུད་དེ་ཐམས་ཅད་ཀྱི་ལུས་ངག་ཡིད་ཀྱི་ས་བོན་ཉི་ཟླ་སྒྲ་གཅན་ཏེ་ཁྱབ་བྱེད་གཞན་མཆོག་གི་རྣམ་བཅུ་དབང་ལྡན་ཡིན་ལ། འདི་ཉིད་ལ་སྒྲིབ་བྱ་ཁྱབ་བྱར་གྱུར་པའི་རྣམ་བཅུ་དབང་ལྡན་ལའང་ལས་ཉོན་༼༣༩༥༽གྱི་སྣང་བ་ལ་མ་དག་པའི་རྣམ་བཅུ་དབང་ལྡན་འཆར་ཏེ།
དེ་ལྟར་ན་མཚོན་བྱེད་རྟགས་ཀྱི་རྣམ་བཅུ་དབང་ལྡན་ཇི་ལྟར་བཏགས་པ་དང༌། བཏགས་པ་དེས་དོན་གྱི་རྣམ་བཅུ་དབང་ལྡན་ཇི་ལྟར་མཚོན་པ་ལས་དང་པོ་ནི། ཡི་གེ་གཡོན་སྐོར་ནས་འགོད་རིམ་གྱིས། རྗེས་སུ་ང་རོ། ། རྣམ་པར་བཅད་བྱ། ཨ་ཨི་རྀ་ཨུ་ལྀ་སྟེ་རྩ་བའི་དབྱངས་ལྔ་བརྟན་པའི་ས་བོན་མ། གཡོ་བའི་ས་བོན་ཀྵ། གཟུགས་མེད་བཞི་པ་ས་བོན་ཧ་རྣམས་བཀོད་པ་ལས། གསལ་བྱེད་དབྱངས་མེད་པ་ཕ་རོལ་གྱི་ཡི་གེར་དྲངས་པས་ྷྐྵྨ་ཨི་ཀའི་ཨ་ཙ་ལ་ཡ་ཎའོ། ། ཞེས་པས།
ལི་ལཱ་ཨུ་ཝཱ་རི་རཱ་ཨི་ཡ་རྣམས་སུ་སོང༌། གསལ་བྱེད་དབྱངས་མེད་དྲངས་ླྺྼྻ་དེ་རྣམས་ཀྱི་སྲོག་ཏུ་ཨ་བཅུག་པས་དེ་རྣམས་བརྗོད་བཅས་སུ་སོང་ཞིང་མཚོན་བྱེད་སྟེང་དུ་རེ་ཁ་ཕྲ་མོར་སོང༌། སྟེང་དུ་རྣམ་བཅད་བརྐྱང་པ་ལས་ཟླ་ཚེས་ཐིག་ལེ་རྗེས་སུ་ང་རོ་ཡེ་ཤེས་ཀྱི་རྩེ་མོ་དང་བཅས་པ་ལས་ྷྐྵྨླྺྼྻྃ་ཞེས་གྲུབ་བོ། ། གཉིས་པ་ནི། སྲོག་གི་ཨས་ཕྱི་རོལ་གྱི་ནམ་མཁའ་ཡ་ར་ཝ་ལ་བཞི་ས་རླུང་མེ་ཆུ་སའི་དཀྱིལ་འཁོར་བཞི། མས་ཁམས་ལྔའི་བདག་ཉིད་ཅན་གྱི་ལྷུན་པོ། ཀྵས་འདོད་པ་དང་གཟུགས་ཀྱིས་བསྡུ་བའི་༼༣༩༦༽གཡོ་བ་ནི་ཚོགས་ཧས་གཟུགས་མེད་བཞི། ཟླ་ཚེས། ཐིག་ལེ་ནཱ་ད་དང་གསུམ་གྱིས་འཇིག་རྟེན་གྱི་ཁམས་བརྒྱན་པར་བྱེད་པའི་ཟླ་ཉི་སྒྲ་གཅན་མཚོན་པར་བྱེད་པའོ། ། དེས་ན་སྣོད་བཅུད་ཀྱི་འཇིག་རྟེན་གྱི་རྣམ་པ་དེ་བཅུའི་འགྲོ་བར་རང་ཉིད་འཁོར་བའི་ལས་ཉོན་གྱི་བག་ཆགས་ཀྱི་དབང་གིས་ཡང་དག་པར་ཕྱུག་པ་དེ་རང་གི་ལུས་ཀྱི་གནས་རྣམས་སུ་རྗེས་སུ་འབྲེལ་བས་ལུས་སྣང་ལ་རྣམ་བཅུ་དབང་ལྡན་མཚོན་པ་ནི།
རྐང་མཐིལ། རྗེ་ངར། བརླ་དཔྱི། མཚམས་རྣམས་ནི་ཡ་ར་ལ་ཝ་སྟེ་འབྱུང་བ་བཞི། སྒལ་ཚིགས་མ་སྟེ་ལྷུན་པོ། མགྲིན་པ་ནས་དཔྲལ་བའི་འཁོར་ལོའི་བར་ཀྵ་སྟེ་འདོད་གཟུགས་གཉིས། གཙུག་ཏོར་ཧ་སྟེ་གཟུགས་མེད། ནང་གི་རོ་རྐྱང་དྷཱུ་ཏཱི་གསུམ་ཟླ་ཚེས་ཐིག་ལེ་ནཱ་ད་སྟེ་ཟླ་ཉི་སྒྲ་ཅན་དུ་འཆར་བ་ཡིན་ནོ། ། འོ་ན་མ་དག་པའི་རྣམ་པའི་སྣོད་བཅུད་ཀྱི་དབང་ལྡན་རྣམ་བཅུའི་སྦྱོང་བྱེད་ལམ་རྒྱུད་ཀྱི་བསྐྱེད་རིམ་ལའང་རྟེན་གྱི་དཀྱིལ་འཁོར་གྱི་འབྱུང་བ་བཞི། ཡ་ར་ལ་ཝ།
རི་རབ་གཞལ་ཡས་ཁང་དང་བཅས་པ་མ། བརྟེན་པ་སྐུ་གསུང་གི་ལྷ་རྣམས་ཀྵ། ཐུགས་དཀྱིལ་གྱི་ལྷ་རྣམས་ཧ། བདེ་ཆེན་འཁོར་ལོའི་ལྷའི་སྐུ་གསུང་ཐུགས་ཟླ་ཚེས་ཐིག་ལེ་༼༣༩༧༽ནཱ་ད་སྟེའོ། ། རྫོགས་རིམ་ལ། སོར་བསམ་དུ་དུ་སོགས་ཀྱི་རྟགས་བཅུ་དང༌། སྲོག་འཛིན་དུ་གཡས་གཡོན་གྱི་དཀྱིལ་འཁོར་བཅུ་འགོག་པ་དང༌། རྗེས་དྲན་དུ་འདོད་པའི་གནས་སྐབས་བཅུ་ལམ་དུ་འགྱུར་བ་དང༌། ཏིང་ངེ་འཛིན་དུ་ཕུང་ལྔ་ཁམས་ལྔ་སྒྲིབ་པ་དང་བྲལ་བ་ནི་རྣམ་བཅུ་དབང་ལྡན་དང༌། ཞིབ་ཏུ་སོར།
སྡུད་དུ་དབང་ཡུལ་རགས་པའི་འབྲེལ་པ་བཀག་པའི་རྟགས་བཅུ་དང༌། བསམ་གཏན་དུ་ཡིད་ཀྱི་དབང་ཡུལ་གྱི་འབྲེལ་པ་བཀག་པ་ལས་བྱུང་བའི་དུ་སོགས་ཀྱི་རྟགས་བཅུ་དང༌། སྲོག་རྩོལ་དུ་དཀྱིལ་འཁོར་བཅུ་དྷཱུ་ཏཱིར་འགོག་པ་དང༌། འཛིན་པར་སྲོག་ཐུར་འཁོར་ལོའི་སོ་སོར་ལྟེ་བར་འགོག་པ་དང༌།

རྗེས་དྲན་དུ་རླུང་བཅུ་ཐིམ་པའི་བདེ་བའི་ཆགས་པ་བཅུ། ཏིང་ངེ་འཛིན་དུ་དགག་བྱས་སྲོག་རླུང་བཅུ་འགགས་པའི་བདེ་བ་བཅུ་སྟེ་རྣམ་བཅུ་དབང་ལྡན་ཏེ། ཆོས་དེ་དག་གིས་རྒྱུ་རྒྱུད་མེད་པར་སྦྱངས་པས་སྒྲིབ་པ་ཐམས་ཅད་དང་བྲལ་བས་འབྲས་རྒྱུད་དུ་འཆར་བ་ཡིན་ཏེ། རྣམ་བཅུ་དབང་ལྡན་ཆེ་བ་པོ། ། ཐོག་མ་མེད་པ་སྤྲོས་མེད་བདག ། ཅེས་འབྱུང་ངོ༌། ། དེས་ན་ཁམས་གསུམ་དུ་འཁོར་ལོ་བསྒྱུར་བའི་ཁྱབ་བདག་རྡོ་རྗེ་འཛིན་པ་ཆེན་པོ་ཁམས་སོ་དྲུག་ལ་ལོངས་སྤྱོད་པར་བྱེད་པའི་ཡུལ་དང༌། དེ་ལ་མངའ་དབང་༼༣༩༨༽མཛད་པའི་སྒྲིབ་བྲལ་གྱི་ཆོས་འདི་དག་གི་སྒྲིབ་བྱེད་ཐུན་མོང་བ་ཙམ་ནི་ཐེག་པ་འོག་མ་དང་རྒྱུད་སྡེ་འོག་མ་རྣམས་སུ་སྦས་ཚུལ་ཙམ་གྱིས་བསྟན་ཏེ། ཐེག་པ་ཆེ་ཆུང་གི་རྒྱུའི་ཐེག་པར་བྱང་ཕྱོགས་ཀྱི་ཆོས་སོ་བདུན་གྱི་རྣམ་པར་གཞག་པ་དང༌། རྨ་བྱ་ཆེན་པོ་སོགས་བྱ་བའི་རྒྱུད་དུ་ཡང་རྒྱུ་སྐར་ཉེར་བརྒྱད་དང་གཟའ་དགུའི་དབང་དུ་མཛད་ནས། སུམ་ཅུ་རྩ་བདུན་ཚང་བ་ཡང༌། །
འཆར་བ་དང་ནི་ནུབ་པ་དག ། འཁོར་ལོ་མཚོན་ཆ་བཞིན་དུ་རྒྱུ། ། ཞེས་སོ་བདུན་དག་ལས་དགེ་བ་དང༌། མི་དགེ་བར་འགྱུར་ཚུལ་དང༌། རྣལ་འབྱོར་རྒྱུད་ཀྱི་དཀྱིལ་འཁོར་དུ་རྡོ་རྗེ་དབྱིངས་ཀྱི་དཀྱིལ་འཁོར་རྩ་བའི་ལྷ་སོ་བདུན་གྱི་རྣལ་འབྱོར་དང༌། སམ་ཊིར་རྡོར་སེམས་ལྷ་སོ་བདུན་གྱི་དཀྱིལ་འཁོར་རྣམ་པར་གཞག་པ་དང༌། ཁྱད་པར་རྣལ་འབྱོར་མ་རྒྱུད་ལས། རྩ་རླུང་གི་ཐིག་ལེ་ཡེ་ཤེས་ཀྱི་ཁམས་རེ་རེ་ཞིང་སོ་བདུན་དང༌། དེ་ཕྱི་རོལ་གྱི་གནས་དང༌། དེར་གནས་ཀྱི་ལྷ་སོ་བདུན་པ་ལ་སྦྱར་ནས་སྔགས་རྒྱུད་ཕྱག་རྒྱ་ལས་ཚོགས་རབ་འབྱམས་གསུངས་སོ་ཅོག་ཐམས་ཅད་ཀྱང་རྒྱུད་ཀྱི་རྒྱལ་པོ་འདིར་འབྱུང་བའི་རྒྱུ་རྒྱུད་ཀྱི་ཆ་ཤས་ཕྱོགས་རེ་བཞིན་སྦྱང་བའི་བདེ་དགེ་བླ་ན་མེད་པའི་སྨན་ཡོན་དུ་གྲུབ་བོ། །
གཉིས་པ་ཞར་ལ་ཕྱི་རོལ་པའི་བརྟགས་པ་དང་མི་མཚུངས་༼༣༩༩༽པའི་ཚུལ་བཤད་པ་ནི། རྣམ་པར་དཔྱོད་པ་ཅན་རེ་མདའ་པས། རྒྱུད་ཀྱི་ཐོག་མར་ཟླ་བ་བཟང་པོ་ཡིས། ། སྐྱེས་བུ་ཉི་ཤུ་རྩ་ལྔའི་བདག་ཉིད་དྲིས། ། འདི་ནི་ལུང་མ་བསྟན་པའི་དྲི་བ་ཡིན། ། འཇིག་རྟེན་མཐའ་ལྡན་སོགས་དང་མཚུངས་པའི་ཕྱིར། ། ཞེས་བརྗོད་པ་ནི། བདག་ཉིད་གསང་སྔགས་བླ་ན་མེད་པའི་ཕྱོགས་ལ་མཐོང་ཐོས་ཆུང་ངོ་ཞེས་གསལ་བར་བསྟན་པའི་རྣམ་འགྱུར་ཡིན་ལ། འདིའི་ཐད་ཀྱི་རྩོད་སྤོང་འཕགས་པ་འཇིག་རྟེན་དབང་ཕྱུག་གིས་རྒྱུད་ཀྱི་རྒྱས་འགྲེལ་དུ་ལེགས་པར་བཤད་པ་ཡིན་ཏེ། འགྲེལ་ཆེན་ལས།
ད་ནི་མུ་སྟེགས་པ་རྣམས་འཇུག་པར་བྱ་བའི་ཕྱིར་རང་བཞིན་དང་སྐྱེས་བུ་བརྗོད་པར་བྱ་སྟེ། དེ་བཞིན་དུ་བཅོམ་ལྡན་འདས་ཀྱིས་རྒྱུད་གཞན་ལས་གསུངས་པ། སྒྱུ་འཕྲུལ་ཆེན་མོ་དྲག་ཆེན་མོ། ། འབྱུང་དང་སྡུད་པར་བྱེད་པ་མོ། ། རང་ཉིད་བྱེད་པོ་རང་ཕྲོག་པོ། ། རང་ཉིད་རྒྱལ་པོ་རང་གཙོ་བོ། ། ཞེས་པ་བརྫུན་པ་སྟེ་དོན་དམ་པར་བྱེད་པ་པོ་དང་འཕྲོག་པ་པོ་མེད་དོ། ། མུ་སྟེགས་བྱེད་རྣམས་ཀྱིས་ཡོངས་སུ་བརྟགས་པའི་ཆོས་རང་བཞིན་དང་སྐྱེས་བུ་ལ་སོགས་པ་གཞན་ཡང་ངོ༌། ། ཞེས་འབྱུང་བས། མ་དག་འཁོར་བའི་གནས་སྐབས་འདིར་རང་བཞིན་དང་སྐྱེས་བུ་སོགས་མུ་སྟེགས་པ་འདོད་པ་ལྟར་ནི་མེད་ཀྱང་གཞན་༼༤༠༠༽དུ་འཁོར་བར་འཁོར་བའི་གང་ཟག་དང་སྐྱེས་བུ་བཏགས་པ་ཙམ་དུ་ཡོད་པ་དང༌།
འཁོར་བར་འཁོར་རྩའི་ཆོས་ཀྱང་ཡོད་དེ་དེ་ནི་འཕོ་ཆགས་ཏེ་བཞི་པའི་སེམས་ལ་བཤད་དེ། འགྲེལ་ཆེན་ལས་གཙོ་བོ་ནི་མུ་སྟེགས་པ་ཡོན་ཏན་གསུམ་ཆ་མཉམ་པ་ལ་གཙོ་བོར་འཇོག་པ་ལྟར་མི་འཇོག་སྟེ། མཁའ་ཁམས་སྟོང་པ་ཉིད་ཅིར་ཡང་རུང་བའི་རྟེན་འབྲེལ་གྱི་ཆོས་ལས་བཞི་པའི་སེམས་ལས་ཁམས་གསུམ་གྱི་རྒྱུ་བྱེད་པར་གསུངས་པའི་ཕྱིར་ཏེ། ཇི་སྐད་དུ། དེ་ལ་རྩ་བའི་རང་བཞིན་ནི་རྣམ་པར་འགྱུར་བ་མ་ཡིན་ཏེ། སེམས་ཅན་རྣམས་ཀྱི་བཞི་པའི་གནས་སྐབས་བསྐྱེད་པར་བྱེད་པ་ནམ་མཁའི་ཁམས་སོ། ། ཞེས་འབྱུང་ལ། དེས་ན་ཤེས་བྱ་ཉེར་ལྔའི་རྒྱུ་མཚན་གསོལ་བཏབ་པ་ནས་སྟོན་པས་དེ་དག་ལ་ཐ་སྙད་དུ་ཡོད་མེད་ཀྱི་ཆོས་ལ་སོགས་པ་ལེགས་པར་ཕྱེ་སྟེ་གསལ་བར་གསུང་དུ་ཡོད་པའི་ཕྱིར་ལུང་མ་བསྟན་གྱི་དྲིས་ལན་དུ་ཇི་ལྟར་སོང་དྲན་པས་རྣལ་དུ་ཕོབ་ལས་སྨྲོས་ཤིག ། དྲི་བ་དེ་ལྟ་ལུང་མ་བསྟན་གྱི་དྲི་བ་ཡིན་ན་ཕྱི་ནང་གི་ཆོས་ཚུལ་རྣམས་ཀྱི་ལུགས་སོ་སོར་གསོལ་ནས་དེ་དག་ལ་འཆིང་གྲོལ་ཇི་ལྟར་ཡོད་ཀྱི་ཞུ་བ་དང་ལན་ཐམས་ཅད་ལུང་མ་བསྟན་གྱི་དྲི་བར་ཁྱེད་ཉིད་ལ་འགྱུར་རོ། ། འོ་ན་ཕྱི་རོལ་པ་ལའང་ཐར་པ་དང་ཐམས་ཅད་མཁྱེན་པ་སྒྲུབ་ཐབས་ཀྱི་ཆོས་༼༤༠༡༽ཚུལ་དང་ཁྱད་པར་སྔགས་ལམ་གྱི་བྱེད་པ་མེད་ཀྱང་མཐོ་རིས་ཀྱི་འདོད་པ་དང་གཟུགས་དང་གཟུགས་མེད་པའི་དངོས་གྲུབ་སྔགས་ཀྱི་ནུས་པས་སྒྲུབ་པ་ནི་ཕྱི་རོལ་པ་ལའང་ཡོད་པར་སྣང་སྟེ།
སྔགས་ཀྱི་ཚུལ་དེ་ལའང་ཐོག་མར་སྔགས་ཀྱི་རིག་པ་གང་ལ་ཡོད་པའི་སྔགས་ཀྱི་དབང་ཕྱུག་དེའི་དབང་བསྐུར་བ་དང༌། དེའི་རིང་ལུགས་ཀྱི་སྡོམ་དམ་འཛིན་པ་དང༌། ལྷ་སྒོམ་ཞིང་སྔགས་ཟླ་བ་དང༌། མེ་རླུང་དང་གཏུམ་མོའི་སྦྱོར་བ་དང༌། ཕྱག་རྒྱ་བསྟེན་པ་སོགས་སངས་རྒྱས་པའི་སྔགས་ཆོས་ཀྱི་ཆ་ཤས་དང་ཕྱོགས་འདྲ་བ་དུ་མ་སྣང་བའི་ཕྱིར། དེ་ལྟར་འབྱུང་བའང་རིགས་པར་སྣང་སྟེ། རྒྱུད་ཀྱི་རྒྱལ་པོར་ཡང་འཇིག་རྟེན་པའི་དངོས་གྲུབ་ཀྱི་སླད་དུ་ལས་ཀྱི་ཕྱག་རྒྱས་འདོད་པའི་དངོས་གྲུབ་སྒྲུབ་པར་བཤད་ཅིང༌། ཡེ་ཤེས་ཀྱི་ཕྱག་རྒྱས་གཟུགས་ཀྱི་དངོས་གྲུབ་སྒྲུབ་ལ། དཀྱིལ་འཁོར་འཁོར་ལོར་སྒོམ་པས་འོག་མིན་གྱི་མཐར་ཐུག་པའི་འཇིག་རྟེན་པའི་དངོས་གྲུབ་གྲུབ་ཅེས་གསུངས་པའི་ཕྱིར། འོ་ན་འོག་མིན་སོགས་གཙང་མའི་གནས་ཀྱི་དངོས་གྲུབ་རྣམས་འཇིག་རྟེན་པའི་ལམ་གྱིས་ཐོབ་པར་འགལ་ལོ་སྙམ་ན།
དེ་ལ་པཎ་ཆེན་ནགས་ཀྱི་རིན་ཆེན་གྱི་གསུང་གིས། དེ་རྒྱུའི་ཐེག་པ་ལྟར་ན་ཐོབ་པར་འགལ་ཡང༌། སྔགས་ཐེག་པར་སྔགས་ཀྱི་མཐུས་གྲུབ་པས་སྔགས་ནུས་བསམ་གྱིས་༼༤༠༢༽མི་ཁྱབ་པའི་ཕྱིར་མི་འགལ་ལོ་ཞེས་གསུང་ལ། དེས་ན་སངས་རྒྱས་པའི་སྔགས་ཆོས་སུ་ཕྱི་རོལ་པའི་སྔགས་ཆོས་ཅི་རིགས་ཡོད་པས་སངས་རྒྱས་པའི་གསང་སྔགས་ཕྱི་རོལ་པའི་གསང་སྔགས་སུ་མི་འགྱུར་ཞིང༌། ཕྱི་རོལ་པའི་སྔགས་ཆོས་སུ་གསང་སྔགས་པའི་དེ་ཡོད་པས་དེར་ཡང་མི་འགྱུར་བ་ལ་དེ་ལྟར་འགྱུར་རོ་སྙམ་པ་ནི་རྨོངས་པ་སྟེ་ལྟུང་བར་འགྱུར་རོ་ཞེས། རྡོ་རྗེ་སྙིང་འགྲེལ་ལས། རིག་བྱེད་གྲུབ་མཐའ་རྣལ་འབྱོར་རྣམས། ། དབང་ཕྱུག་སོགས་ཀྱིས་བྱས་པ་དང༌། ། སངས་རྒྱས་པ་ཡི་སྔགས་རྒྱུད་ལ། ། སྟོང་པ་ཉིད་ལ་ཁྱད་པར་ཡོད། །
གང་ཞིག་མིས་སུ་རྨོངས་བདག་ཉིད། ། སློབ་མ་མ་ལུས་ལྟུང་བར་བྱེད། ། ཅེས་དང༌། ལ་བའི་ན་བཟའ་ཅན་གྱིས། སངས་རྒྱས་པ་དང་ཕྱི་རོལ་རྣམ་པར་འབྱེད་བྱེད་པ། ། གལ་ཏེ་སྟོང་ཉིད་གཅིག་པུ་འདི་ནི་མ་བསྟན་པར། ། ཞིབ་མོའི་བློ་ཡིས་རྣམ་པར་དཔྱད་བྱས་ནས། ། གྲུབ་མཐའ་ཐམས་ཅད་མཚུངས་པར་འགྱུར་བ་ཡིན། ། ཞེས་འབྱུང་བས་ཕྱི་ནང་གི་ཆོས་ཚུལ་ལ་ཆོས་ཅན་ཕུང་སོགས་ལས་གསང་སྔགས་སུ་སྒྲུབ་པའི་ཚུལ་ཅི་རིགས་པ་མཐུན་པར་ཡོད་ཀྱང༌། ཆོས་ཉིད་བདག་མེད་སྟོང་པ་ཉིད་ལས་ལྷ་སྔགས་རིག་པར་སྒྲུབ་ཚུལ་ཁྱད་ཤིན་ཏུ་ཆེ་བས་སྐལ་བ་ཅན་དག་ཞིབ་མོས་ཤེས་རབ་ཀྱིས་དཔྱད་པར་བྱ་༼༤༠༣༽དགོས་ཏེ།
དཔལ་མར་མེ་མཛད་ཀྱི་གྲོགས་པོ་པཎྜི་ཏ་སའི་སྙིང་པོ་ཞེས་པས་ཀྱང༌། རེས་འགའ་ཕྱི་རོལ་པའི་ཅན་དུ་ཕྱིན་ནས་དེའི་རྒྱུད་རྣམས་བལྟས་ལ། རེས་འགའ་སངས་རྒྱས་པའི་ནང་དུ་འོངས་ནས་དེའི་རྒྱུད་ལ་བལྟས་ནས་ཁྱད་པར་མི་འདུག་གོ་ཞེས་དཔལ་མར་མེ་མཛད་ཡེ་ཤེས་ལ་གསོལ་པ། དེས་ཕྱི་ནང་གི་རྒྱུད་ཀྱི་ཁྱད་པར་ཞིབ་ཏུ་གསུངས་པས། སའི་སྙིང་པོ་སློབ་མར་གྱུར་པ་ཡིན་ནོ་ཞེས་གྲགས་པ་ལྟ་བུའོ། ། གཉིས་པ་དེ་ཉིད་རྒྱུད་སྡེ་གཞན་གྱི་དགོངས་དོན་མཐར་ཐུག་པར་སོང་ཚུལ་ནི། དེ་ལྟར་རྒྱུད་ཀྱི་རྒྱལ་པོར་བཤད་པའི་སྟོང་པ་ཆེན་པོ་ཡི་གེ་ལྔ་དང༌། ཐིག་ལེ་སྟོང་པ་ཡི་གེ་དྲུག་གི་བདག་ཉིད་ཀྱི་རྡོ་རྗེ་འཛིན་པ་ལ། ཕྱག་ཆེན་ཐིག་ལེར། ཕུང་པོ་ལྔ་ཡི་བདག་ཉིད་སྐུ། །
ལེགས་དགྱེས་དབང་མོ་འཁོར་ལོ་དྲུག ། ཟླ་ཕྱེད་བྱད་གཟུགས་ཆར་ཡང་ནི། ། རླུང་གི་འཁོར་ལོའི་ནང་དུ་བཞུགས། ། ཕྱེད་མིན་གང་བ་ཡང་མ་ཡིན། ། ཆུ་ཡི་ཟླ་བ་བཞིན་དུ་མཐོང༌། ། སྒྱུ་འཕྲུལ་ཆེན་མོ་འགྲོ་བའི་མ། ། ཆར་ཡང་གྲངས་མེད་བརྟེན་པ་ཡིན། ། དེ་ནི་མཆོག་དང་མཆོག་གཞན་ཕྲ། ། སྐྱེ་མེད་གཉིས་མེད་བསམ་དུ་མེད། ། རླུང་གི་འཁོར་ལོ་བསྐྱེད་བྱེད་མ། །
སངས་རྒྱས་ཀྱིས་ཀྱང་རྙེད་དཀའ་བོ། ། མེ་ཡི་འཁོར་ལོའི་ནང་༼༤༠༤༽ནས་ནི། ། ཐིག་ལེ་གཅིག་པུ་ཡི་གེ་མེད། ། ཐམས་ཅད་ནང་ཡོད་ཡིད་ཀུན་ཡིན། ། ཐམས་ཅད་ཁྱབ་དང་བདེ་བ་འབྱུང༌། ། བདེ་བ་འཕེལ་བར་བྱེད་པའོ། ། དབྱངས་དང་དཔེ་བྱད་དང་བྲལ་ལོ། ། གྲངས་མེད་པ་ཡི་ཁམས་གསུམ་ནི། ། རྒྱུ་དང་སྐྱེ་བར་བྱེད་པའོ། ། ཚུལ་འདི་གློ་བུར་བ་ཡི་གནས། །
རྣམ་པ་ཐམས་ཅད་དང་བྲལ་བ། ། དངོས་པོ་སྦྲུལ་ཅེས་འདྲ་བ་ཡིན། ། མཐོ་རིས་ས་ནི་སྐྱེད་བྱེད་པའོ། ། ཡི་གེ་མ་ཡི་ཁམས་ཀྱང་མིན། ། ཟླ་ཚེས་ཐིག་ལེ་བརྒྱན་དང་བྲལ། ། སྐྱེ་མེད་གྲངས་མེད་མི་ཟད་པ། ། དེ་ནི་དོན་དམ་ཚུལ་ཡིན་ནོ། ། སྤྲུལ་པ་ཡི་ནི་འཁོར་ལོའི་གནས། ། ལྟེ་བའི་སྙོམས་པར་ཞེས་སུ་གྲགས། ། ཆོས་ཀྱི་འཁོར་ལོའི་ཚུལ་ཙམ་ནི། །
དྲི་མ་མེད་པའི་སྦྲུལ་མིག་འདྲ། ། དྲི་མ་མ་བཅོས་པ་ཡི་གནས། ། གནས་མེད་རྣམ་པ་མེད་པའོ། ། གཡོ་མེད་དང་ནི་བརྗོད་དུ་མེད། ། དབུགས་ཀྱི་རྒྱུ་བ་མེད་པའོ། ། མཆོག་གི་ཡེ་ཤེས་ཚུལ་ཙམ་ནི། ། བཅུ་གསུམ་དབང་ཕྱུག་གིས་མི་ཤེས། ། མཆོག་ནི་ལོངས་སྤྱོད་འཁོར་ལོ་གནས། ། མཆོག་གི་རྣམ་པ་བདུད་རྩི་མཆོག ། ཐིག་མཆོག་མཆོག་གི་མཐའ་ན་ཡོད། །
ཇི་ལྟར་ཆང་གི་མཐུ་བཞིན་ནོ། ། ཐམས་ཅད་བདག་ཉིད་བྱད་གཟུགས་བྲལ། ། གཟུགས་མེད་བདག་ཉིད་ཀྱིས་༼༤༠༥༽བཞུགས་སོ། ། གཞན་མཆོག་བདེ་ཆེན་འཁོར་ལོ་ལ། ། ཐམས་ཅད་མཐའ་ཡི་མཐའ་ནས་བཞུགས། ། ལྟ་བར་བྱེད་དང་ལྟ་བྱ་མེད། ། མཚན་མ་ཐམས་ཅད་མེད་པའོ། ། བརྗོད་མེད་མི་ཟད་ཞི་བ་སྟེ། ། རང་དགའ་ཉམས་མྱོང་རྣམ་པའོ། ། བླ་མ་ཡི་ནི་བཀའ་དྲིན་གྱིས། །
ལེགས་དགྱེས་དབང་མོ་རྙེད་པར་འགྱུར། ། དེ་ལྟ་བུ་ཡི་ཡེ་ཤེས་ཆེ། ། རྣམ་པར་ཤེས་དྲུག་རང་བཞིན་ཅན། ། འཁོར་ལོ་དྲུག་གི་དབུས་སུ་ནི། ། དོན་དམ་པར་ནི་བཤད་པའོ། ། ཞེས་རླུང་དང་མེ་དང་ལྟེ་བ་དང་ཆོས་དང་ལོངས་སྤྱོད་དང་བདེ་བ་ཆེན་པོའི་འཁོར་ལོའི་དབུས་སུ་གོ་རིམ་བཞིན་དུ་ཆར་ཡང་དང༌། ཐིག་ལེ་དང༌། ཚུལ་དང༌། ཚུལ་ཙམ་དང༌། མཆོག་དང༌།
མཆོག་གཞན་གནས་པར་བཤད་པ་དང༌། རྡོ་རྗེ་འཕྲེང་བའི་རྒྱུད་ལས། སྲོག་དང༌། སྟོང་པ་ཉིད་དང༌། མི་ཤིགས་པ་དང༌། སྒྲ་ཙམ་དང༌། མཆོག་དང༌། མཆོག་གཉིས་པ་རྣམས་བཤད་དེ། དེ་གཉིས་ཀར་ཐིག་ལེ་དང་མཆོག་དང་མཆོག་གཞན་རྣམས་འདི་དང་མི་མཐུན་ལ། གཞན་གསུམ་པོ་མིང་མི་འདྲ་བ་ཙམ་དུ་ཟད་ཀྱང་ཕ་མའི་རྒྱུད་སྡེ་ལས་གསུངས་པ་དེ་དག་གིས་རྒྱུད་འདིར་གསུངས་པའི་སྟོང་པ་དང་ཡི་གེ་དང་ཐིག་ལེ་རྣམས་གསལ་བར་བྱེད་པ་ཡིན་ཏེ།
སྒྲིབ་བྲལ་གྱི་ཆོས་དང་ཆོས་ཅན་དང་བརྗོད་བྱ་དང་བརྗོད་བྱེད་ངོ་བོ་དང་རང་བཞིན་གྱི་བྱ་བྱེད་ཀྱི་ཆ་དུ་མ་ནས་བརྗོད་པར་མཛད་པའི་ཕྱིར། ༼༤༠༦༽ཁྱད་པར་རྗེ་བཙུན་འཇམ་དཔལ་དབྱངས་ཀྱི་གྲོལ་བའི་ཐིག་ལེར་འདིའི་དོན་ལ། དངོས་པོ་ཀུན་གྲོལ་མི་ཤིགས་ཐིག་ལེའི་དོན། ། ཞེས་འཁོར་བའི་དངོས་པོ་ཐམས་ཅད་ལས་གྲོལ་ཀྱང་མི་གནས་པའི་མྱང་འདས་སམ་ཐིག་ལེ་ལས་འགྱུར་བ་དང་ཉམས་པ་མེད་པས་མི་ཤིགས་པ་སྟེ། འཇམ་དཔལ་ཞལ་ལུང་ལས། ཆོས་རྣམས་གཟུགས་ལ་སོགས་པ་རྣམས། ། ཀུན་མཁྱེན་བར་གྱི་རང་བཞིན་ནི། ། ནམ་མཁའི་དཀྱིལ་ལྟར་རྣམ་དག་པའི། ། ཟབ་གསལ་གཉིས་མེད་ཡེ་ཤེས་ཏེ། ། དེ་ནི་དངོས་མེད་སྒོམ་དངོས་མེད། །
དངོས་པོ་ཐམས་ཅད་དང་བྲལ་བ། ། ཁམས་དང་སྐྱེ་མཆེད་ཀྱིས་མ་ཟིན། ། རང་བཞིན་གྱིས་ནི་འོད་གསལ་བ། ། གདོད་ནས་དག་པ་ནམ་མཁའ་བཞིན། ། མེད་པས་ཆོས་རྣམས་མཚན་ཉིད་སྤངས། ། ཆོས་དང་ཆོས་ཉིད་ཡང་མེད་དེ། ། དངོས་པོ་མེད་པས་མཁའ་དང་མཚུངས། ། ཚིག་དང་ཡི་གེ་ཀུན་ལས་གྲོལ། ། དེ་ནི་དུས་དང་ཕྱོགས་རྣམས་དང༌། ། ཆོས་རྣམས་ཀུན་གྱི་ངོ་བོར་སོང༌། །
ལུས་མ་ཡིན་ཏེ་ངག་དང་ནི། ། ཡིད་ཀྱང་མ་ཡིན་འདོད་ཁམས་དང༌། ། གཟུགས་དང་གཟུགས་མེད་ཁམས་མ་ཡིན། ། འབྱུང་ཆེན་བཞི་ཡང་མ་ཡིན་ཏེ། ། དེ་བས་དེ་ནི་གང་ན་ཡང༌། ། མི་གནས་པས་ན་མཉམ་པ་ཉིད། ། དེ་འདྲ་རྡོ་རྗེ་འཆང་ཆེན་པོ། ། ཆོས་རྣམས་ཀུན་གྱི་ཆོས་ཉིད་མཆོག ། ཐབས་ཀྱི་སྒྲུབ་པར་བྱ་བའི་དངོས། ། བརྟགས་པ་ཀུན་ལས་རབ་༼༤༠༧༽དབེན་པ། །
ཕུན་སུམ་ཚོགས་རྒྱུ་དཔག་དཀའ་བ། ། ཕྱག་རྒྱ་ཆེན་པོར་རབ་སྣང་བའི། ། ཟེར་གྱི་རང་བཞིན་སྨིན་བྱེད་པ། ། དེ་གཉིས་མེད་པའི་རང་བཞིན་མཆོག ། རྡོ་རྗེ་འཛིན་པ་ཆེན་པོས་ཀྱང༌། ། བརྗོད་དུ་མེད་པའི་སྐུ་ཆེན་པོ། ། དེ་ཉིད་རྒྱལ་སྲས་ཞིང་བཅས་དང༌། ། སྲིད་གསུམ་རྒྱུ་དང་མི་རྒྱུར་བཅས། ། ཐམས་ཅད་ཀུན་གྱི་བདག་ཉིད་དེ། ། དངོས་ཀུན་གཙོ་བོ་རང་སེམས་ཀྱི། །
ངོ་བོ་ཉིད་དེ་དེ་རྟོགས་ན། ། སངས་རྒྱས་བྱང་ཆུབ་དེ་ཉིད་དོ། ། འཇིག་རྟེན་གསུམ་ཡང་དེ་ཉིད་དོ། ། འབྱུང་ཆེན་རྣམས་ཀྱང་དེ་ཉིད་དོ། ། ཅི་ཡི་ཕྱིར་ན་ཆོས་ཐམས་ཅད། ། སེམས་ལ་གནས་ཏེ་དེ་ཉིད་ཀྱང༌། ། ནམ་མཁའ་ལ་གནས་ནམ་མཁའ་ནི། ། གང་དུ་ཡི་གནས་འོད་གསལ་བ། ། གཟོད་ནས་རྣམ་དག་སྟོང་པའོ། ། སངས་རྒྱས་མྱ་ངན་འདས་པའི་ཁམས། །
སྐྱེ་མེད་རྡོ་རྗེ་མངོན་བྱང་ཆུབ། ། བདེ་གཤེགས་ཀུན་གྱི་སྙིང་པོ་མཆོག ། གཉིས་མེད་བརྗོད་བྲལ་དོན་ཆེན་ནི། ། རིམ་པ་གཉིས་པར་རབ་ཏུ་བཤད། ། ཅེས་འབྱུང་བ་ཡང་སྒྲིབ་བྲལ་གྱི་ཐིག་སྟོང་དེ་དག་རྟོགས་པར་དཀའ་བས་ཟབ་པ་དང་རང་གཞན་ཐམས་ཅད་རིག་པར་བྱེད་པའི་གསལ་བ་དང༌། དེ་ལྟ་ནའང་སྒྲིབ་པ་དང་བྲལ་བའི་ཆོས་ཀྱི་བདག་ཉིད་ལས་སྒྲིབ་པའི་གཉིས་ཆོས་སྤངས་པའི་ཤེས་པ་སྟེ། དེ་ནི་འཁོར་བའི་ཕུང་ཁམས་སྐྱེ་མཆེད་ཀྱི་དངོས་པོ་མ་ཟིན་པ་དང་མ་བསྡུས་པ་དང༌། དེ་ཕུང་སོགས་འཁོར་བའི་དངོས་པོར་གདོད་ནས་མ་གྲུབ་པའི་ཆ་༼༤༠༨༽ནས་ནམ་མཁའ་གཟུགས་གྲུབ་ཀྱི་མཚན་ཉིད་སྤངས་པ་དང༌། མཚུངས་པ་དང༌། དེ་ལྟ་ནའང་ཆོས་གཞན་ཐམས་ཅད་འཁྲུལ་པས་རང་བཞིན་དུ་མི་གནས་ལ།
འདི་མ་འཁྲུལ་བས་ཆོས་ཀུན་གྱི་ངོ་བོར་སོང་བ་དང༌། དེ་ཁམས་གསུམ་པའི་འགྲོ་བ་དང༌། འབྱུང་བ་གར་ཡང་མི་གཏོགས་པ་དང༌། དེ་འདྲའི་རྡོ་རྗེ་འཆང་དེ་གློ་བུར་དྲི་མས་བཏགས་ཆོས་ཀྱིས་དབེན་པའི་སྐུ་ཕྱག་རྒྱ་ཆེན་པོའི་འོད་ཟེར་གྱི་བྱེད་པས་མཁའ་མཉམ་གྱི་སེམས་ཅན་གསལ་བ་དང་སྨིན་པར་བྱེད་ལ། དེ་ནི་སྔགས་ལུགས་ཀྱི་མི་སློབ་པའི་རྡོ་རྗེ་འཛིན་པ་མ་གཏོགས་སློབ་པའི་རྡོ་རྗེ་འཛིན་པ་ཆེན་པོས་ཀྱང་བརྗོད་དུ་མེད་ཅིང་དེ་ཉིད་ལ་བརྟེན་ནས་དག་པ་མྱང་འདས་ཀྱི་སྣོད་བཅུད་ཀྱི་སྲིད་གསུམ་ཐམས་ཅད། མ་དག་འཁོར་བའི་སྣོད་བཅུད་ཀྱི་སྲིད་གསུམ་ཐམས་ཅད་འབྱུང་བའི་བདག་ཉིད་ཅན་ཏེ། མངོན་དུ་བྱས་པའི་སངས་རྒྱས་ཀྱི་བྱང་ཆུབ་ཀྱང་མངོན་དུ་བྱས་ལ། དག་མ་དག་གི་འཁོར་འདས་ཐམས་ཅད་ཀྱང་མངོན་དུ་བྱས་པ་དེ་ཉིད་ཡིན་ལ། དེ་ཉིད་ནི་སྒྲིབ་ཐོགས་དང་བྲལ་བའི་ནམ་མཁའ་ལ་གནས་ཤིང་ནམ་མཁའ་ནི་གང་ལའང་མི་གནས་པར་འོད་གསལ་སྟོང་པའི་དངོས་པོར་སྣང་བ་ལྟ་བུ་དང་ཚུལ་མཚུངས་པའི་སྒོ་ནས་རྒྱུ་ལམ་འབྲས་གསུམ་གྱི་སངས་རྒྱས་དང་མྱང་འདས་ཀྱི་ཁམས་དང་བྱང་ཆུབ་དང་བདེ་གཤེགས་ལ་སོགས་པར་གཞག་པ་ལ། ཚུལ་འདི་སྔགས་ཀྱི་ལམ་མཐར་ཐུག་པ་རིམ་པ་༼༤༠༩༽གཉིས་པ་རྫོགས་པའི་རིམ་པར་བཤད་དོ་ཞེས་གསལ་བར་གསུངས་ལ།
དེས་ན་བདེ་གཤེགས་སྙིང་པོ་དང་ནམ་མཁའ་གཉིས་ཀ་སྒྲིབ་ཐོགས་དང་བྲལ་བའི་དངོས་པོར་འཇོག་པ་དེ་ནི་དངོས་པོར་དཔྱད་བཟོད་དུ་གྲུབ་པའི་ཆ་ནས་བཞག་པ་མ་ཡིན་ཀྱང་དངོས་པོར་འཇིག་རྟེན་ན་མ་བརྟགས་པའི་ངོ་བོར་དེའི་ས་དོན་བྱེད་པའི་ཆ་ཙམ་ནས་དེར་འཇོག་པ་སྟེ། རྒྱུའི་ཐེག་པར་ཡང་ནམ་མཁའ་ཆོས་ཀྱི་སྐྱེ་མཆེད་པའི་དངོས་པོར་བཞག་པ་དང༌། དུས་འཁོར་ལས་ཀྱང་ཡོན་ཏན་དྲུག་པ་ཆོས་ཀྱི་དབྱིངས་ཐམས་ཅད་དུ་ཁྱབ་པར་བྱེད་པ་ནི་ཞེས་གསུངས་པའི་ནམ་མཁའི་ཡོན་ཏན་དུ་བཤད་དེ། ནམ་མཁའ་ལ་སྒྲིབ་ཐོགས་ཀྱི་གཟུགས་སུ་མ་གྲུབ་པའི་དགག་ཆ་ནས་དཔེར་བྱ་བའི་སྐབས་མང་ནའང་འདིར་ནམ་མཁའི་སྒྲིབ་ཐོགས་དང་བྲལ་བས་འཁོར་འདས་ཀྱི་ཆོས་མ་ལུས་པ་གོ་ཕྱེ་རུང་གི་དངོས་པོའི་ཡོན་ཏན་ཟད་དུ་མི་ཤེས་པའི་དངོས་གྲུབ་སྒྲུབ་ཆོས་ཀྱི་ཆ་ནས་ཡེ་ཤེས་ཀྱི་དཔེར་ན་ནམ་མཁའ་བཞག་པ་ཡིན་ལ། དེའི་ཕྱིར་དགོངས་པ་ལུང་སྟོན་ལས། དུས་གསུམ་མཁྱེན་པས་མ་བྱས་པའི། ། རྟོག་པ་ནམ་མཁའ་དབྱེར་མེད་མཚན། ། འདི་ཉིད་ཁོ་ན་དོན་དམ་སྟེ། ། སོ་སོར་རང་རིག་མཚན་ཉིད་དོ། ། ཞེས་འབྱུང་ལ།
དེས་ན་རྒྱུ་བདེ་གཤེགས་སྙིང་པོའི་ཐིག་ལེ་དང་སྒྲ་ཚུལ་དང་ཡི་གེ་འདི་དག་མ་དག་པའི་ལུས་ཀྱི་འཁོར་ལོ་༼༤༡༠༽དྲུག་གི་སྦུབས་སུ་གནས་ན་འདི་ཉིད་ནམ་མཁས་ཁྱབ་ཚད་ཀྱི་མཐར་འགྲོ་བ་དང༌། འདི་ཉིད་ལས་མཁའ་མཉམ་གྱི་སྣོད་བཅུད་འབྱིན་སྡུད་དུ་མ་བྱེད་དུ་བཏུབ་པ་དང༌། དེར་མ་ཟད་མ་དག་པའི་ཕུང་ཁམས་སོགས་ཀྱིས་མ་ཟིན་པར་བཤད་པ་འགལ་ལོ་སྙམ་པ་དེ་ནི་ཆེས་ལུག་ལྟར་བླུན་པ་ཡིན་ཏེ། ཅི་རྒྱུ་གཤེགས་སྙིང་གི་སེམས་འདི་ནི་ནམ་མཁའ་དང་ཚུལ་མཚུངས་པའི་དཔེ་བཤད་མ་ཐག་པ་དེ་ཉིད་ཀྱིས་འགལ་བ་མེད་པར་མ་གཏོགས་པར་སྣང་བའི་ཕྱིར་ཏེ། ནམ་མཁའི་སྒྲིབ་ཐོགས་དང་བྲལ་ཞིང་གོ་འབྱེད་ཆོས་ཀྱི་ཤར་ཕྱོགས་ཀྱི་ནམ་མཁའ་གང་ཡིན་པ་དེ་ཇི་འདྲ་བར་ཕྱོགས་བཅུའི་ནམ་མཁའ་ཐམས་ཅད་ཀྱི་མཐའི་རྗེས་སུ་འགྲོ་བར་ཅི་འགལ་བའི་ཕྱིར་དང༌། ནམ་མཁའ་ནི་སྒྲིབ་ཐོགས་སུ་རུང་བའི་རྡུལ་ཕྲ་རབ་དེའི་ཆ་གངྒཱའི་རླུང་གི་ཆ་ཤས་སུ་བསིལ་བའི་ཆ་རེ་ལ་འཇིག་རྟེན་གྱི་ཁམས་གངྒཱའི་རླུང་གི་རྒྱ་ཁྱོན་འབྱུང་མི་རུང་གི་གོ་བཀག་ནས་གོ་ཕྱེ་སྟེ་རྡུལ་ཙམ་གཅིག་གི་ཁྱོད་ལ་རྡུལ་སྙེད་ཀྱི་དག་པ་དང་མ་དག་པའི་འཇིག་རྟེན་འབྱིན་སྡུད་ཀྱི་གོ་ཕྱེ་རུང་བ་རྒྱུའི་ཐེག་པར་ཡང་རྒྱས་པར་འབྱུང་ན་སྔགས་ཀྱི་ཐེག་པར་དེ་ལྟའི་རྣམ་བཞག་མི་རུང་བའི་རྒྱུ་མཚན་མེད་པའི་ཕྱིར་དང༌། དེ་ལྟའི་ཡེ་ཤེས་སྒྲིབ་ཐོགས་དང་བྲལ་བ་ཉིད་ཀྱིས་མ་དག་པའི་ལྟེ་བ་སོགས་༼༤༡༡༽ཀྱི་ལུས་ལ་གནས་ཀྱང་ལུས་དེའི་ལྟེ་བ་ལ་སོགས་པར་སྒྲིབ་ཐོགས་ཀྱི་གནས་མ་ཡིན་པས། དེ་ལྟེ་བའི་སྦུབས་ལ་སོགས་པར་སྦུག་ཐུམ་པོར་འགྱུར་མི་དགོས་པའི་ཕྱིར་ན་ཐིག་སྟོང་སྒྲ་ཚུལ་དེ་དག་མ་དག་པའི་ལྟེ་སོགས་སུ་གནས་ཀྱང་མཁའ་མཉམ་གྱི་རྟེན་དང་བརྟེན་པའི་འབྱིན་སྡུད་བྱེད་པ་ལ་གེགས་ཅུང་ཟད་ཀྱང་མེད་ཅིང༌། མཐུན་རྐྱེན་མ་ལུས་པ་ཚང་བའི་ཕྱིར། རྒྱུད་ལས།
ལུས་ལ་ཡེ་ཤེས་ཆེན་པོ་གནས། ། རྟོག་པ་ཐམས་ཅད་ཡང་དག་སྤངས། ། དངོས་པོ་ཀུན་ལ་ཁྱབ་པ་པོ། ། ལུས་གནས་ལུས་ལས་མ་སྐྱེས་པའོ། ། ཞེས་དང༌། ནམ་མཁའ་གང་དུ་མི་གནས་པར་ཞལ་ལུང་དྲངས་མ་ཐག་པར་གསུངས་པ་དང༌། གཞན་ཡང་རྒྱུད་དུ། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་བདེ་བའི་མཆོག ། དེ་ཉིད་དངོས་པོ་ཐམས་ཅད་ཀྱིས། །
ཐམས་ཅད་དུ་ནི་ཡང་དག་བཞུགས། ། ཞེས་དང༌། རློམ་སེམས་མེད་པའི་རང་བཞིན་དག ། ཐམས་ཅད་ལུས་ལ་རྣམ་པར་གནས། ། ཞེས་སོགས་འབྱུང་བའི་ཕྱིར། འོན་ཏེ་ཁ་ཅིག་ནམ་མཁས་གཟུགས་ཅན་འབྱུང་བ་ལ་གོ་མ་བཀག་པ་ཡིན། འབྱུང་བའི་གོ་གསར་དུ་ཕྱེས་པ་མེད་ཀྱི། ཡོད་ན་ནམ་མཁའ་ལ་གོ་ཡོད་པར་འགྱུར་ལ། དེ་ཡོད་ན་ནམ་མཁའ་ཉིད་སྒྲིབ་ཐོགས་ཅན་དུ་འགྱུར་ཞེས་ཟེར་ལ། ནམ་མཁའ་ལ་གོ་མེད་ན་འཇིག་རྟེན་མཐའ་༼༤༡༢༽དག་གི་གོ་ག་ལ་རྙེད་པས་ནམ་མཁའ་ལ་གོ་མེད་ན་ཁྱེད་ཅག་དེ་ལྟར་སྨྲ་བའི་གོ་སྐབས་ཀྱང་ཅི་ལྟར་འགྱུར།
ནམ་མཁས་གོ་མ་བཀག་ཙམ་ལས་གོ་གཏན་ཕྱེ་བའི་བྱ་བ་མེད་ན་དངོས་པོ་གཟུགས་ཅན་ཆེས་ཕྲ་བའི་མཐའ་མའང་དེ་ལས་ཕྲ་བའི་ཆ་དུ་མ་དབྱེར་ཡོད་པའི་གོ་མི་འཛད་པར་འབྱུང་བ་དེའང་ནམ་མཁས་མ་བྱས་ན་རྡུལ་ཕྲ་རབ་ཉིད་ཀྱིས་གོ་ཕྱེས་པར་འགྱུར་བས། དེ་ལྟ་ན་གཟུགས་དེ་ཉིད་ནམ་མཁའི་ཆོས་སུ་འགྱུར་ལ། གཟུགས་ཀྱི་མཐའ་ཆེས་ཕྲ་བ་ལ་ཆེས་ཕྲ་བའི་ཆ་དབྱེར་ཡོད་པའི་གོ་མཛད་ན་རྡུལ་ཕྲ་རབ་ཆེས་ཕྲ་རབ་དེ་ཆ་མེད་གཅིག་ཏུ་དཔྱད་བཟོད་པར་གྲུབ་པར་ཁས་ལེན་དགོས་པར་འགྱུར་ལ། དེ་ལྟར་འདོད་ན་རྡུལ་ཕྲ་རབ་དོན་དམ་དུ་འདོད་པའི་རྡོ་རྗེ་ཐེག་པ་པར་ཅི་ལྟར་རུང༌། འོ་ན་རྡུལ་ཕྲ་རབ་ཆ་མེད་དུ་དཔྱད་བཟོད་པ་མ་ཡིན་པར་ཆ་ཤས་ཐུག་པ་མེད་པར་དེ་ལྟ་ན་གཟུགས་ཅན་གྱི་མཐའ་ནམ་མཁའ་དང་མཉམ་པར་མི་ཟད་པར་འགྱུར་རོ་སྙམ་ན། ཀྱེ་མ་ཁྱེད་ལ་དེ་ལྟར་འགྱུར་ན་མི་རུང་བ་ཆེན་པོ་ཞིག་ཡོད་དོ་སྙམ་པ་ནི་གདོན་ཆེན་པོ་ཅི་འདྲ་བ་ཞིག་གི་བཟུང་བ་ཡིན། ཁོ་བོ་ནི་གཟུགས་སོགས་འདུས་བྱས་ཀྱི་མཐའ་ཐམས་ཅད་དང་༼༤༡༣༽ནམ་མཁའ་དང་ཆོས་ཀྱི་དབྱིངས་དང་སེམས་ཅན་གྱི་ཁམས་དང་སངས་རྒྱས་ཀྱི་ཁམས་ཐམས་ཅད་ཚུལ་མཚུངས་པ་ཟད་མི་ཤེས་པ་བསམ་གྱིས་མི་ཁྱབ་པ་འདི་ཉིད་ཀྱི་ཕྱིར། འཁོར་འདས་འདུས་བྱས་མ་བྱས་སོགས་ཀྱི་འཆིང་གྲོལ་སྣ་ཚོགས་རུང་ལ། དེ་ཉིད་ཀྱི་ཕྱིར་གཟུགས་རྡུལ་ཆ་བཅས་ཐུག་པ་མེད་པ་དང་ནམ་མཁས་གོ་ཅི་ཙམ་ཕྱེས་ཀྱང་ནམ་མཁའ་རང་གི་ངོ་བོ་རྒྱ་ཇེ་ཆེར་འགྲོ་བ་ལས་རྒྱ་ཆུང་བའི་གོ་ཁེགས་པའི་ཐུག་པ་ཡོད་པར་མི་འགྱུར་བ་གཉིས་ཕྱི་མས་གོ་ཕྱེས་པར་སྔ་མས་གོ་བཀག་པའི་བྱེད་པ་ཅུང་ཟད་ཀྱང་མེད་པ་འདི་རྗེ་བཙུན་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པའི་བཀའ་དྲིན་ཙམ་ལས་མ་གཏོགས་སུས་ཀྱང་ཤེས་རེ་སྐན་དུ་འགྱུར་རོ། ། འདི་ལྟར་ཤེས་པར་མི་འགྱུར་བའི་གདོད་མའི་ཡེ་ཤེས་ནམ་མཁའི་དཔེས་སྒྲུབ་ཆོས་ནས་བསྟན་པ་ནི་སྔགས་གཞུང་རབ་འབྱམས་འབྱམས་ཀླས་སུ་ཆེས་བསྟན་པ་ཡིན་ཏེ་གུར་ལས།
ཇི་ལྟར་ཆོས་ནི་རྙོག་མེད་པ། ། སེམས་ཅན་ཁམས་ནི་དེ་ལྟར་བཤད། ། ནམ་མཁའ་ལྟ་བུར་དྲི་མ་མེད། ། ངན་པར་བརྟགས་པའི་རྣམ་རྟོག་གིས། ། རིན་ཆེན་སེམས་ནི་དྲིན་ཅན་༼༤༡༤༽བཅས། ། སེམས་དག་པས་ནི་དག་པར་འགྱུར། ། ཇི་ལྟར་ནམ་མཁའ་མི་འཇིག་པ། ། ནམ་མཁའ་ཇི་ལྟ་དེ་བཞིན་སེམས། ། ཞེས་གསུངས་པ་སོགས་མཐའ་ཡས་ལ་མ་བརྟགས་ཉམས་དགའ་ཀུན་རྫོབ་ཀྱི་ཆོས་འདི་ལ་ཕྱི་རོལ་པ་སོགས་ཀུན་རྫོབ་འཇིག་རྟེན་ཇི་ལྟར་བརྟགས་ཙམ་གྱི་ཆོས་ལའང་རྨོངས་ནས་ནམ་མཁའ་རྟག་པ་མི་འཇིག་པའི་རྫས་སུའང་སྨྲ་ལ། སངས་རྒྱས་པ་ཁ་ཅིག་ནམ་མཁའ་བྱ་བ་དང་བྲལ་བའི་གཏན་མེད་དུ་འདོད་པ་དེ་དག་གིས་ནི་ཐ་སྙད་ཀྱི་ཆོས་ཙམ་ལའང་སྒྲོ་བསྐུར་སྣ་ཚོགས་བྱེད་པ་དག་གིས་ཟབ་རྒྱས་ཆོས་ཚུལ་ཤེས་པའི་ཤེས་རབ་སྤངས་པར་འགྱུར་བ་ཡིན་ལ།
འདི་ལྟ་བུའི་གནད་ཤེས་ན་མ་དག་པའི་ཕུང་ཁམས་སྐྱེ་མཆེད་ཀྱི་འཁྲུལ་ཆོས་འདི་ཉིད་ཀྱི་འཁྲུལ་པས་བསླད་པ་ནའང་མ་འཁྲུལ་བའི་སྒྲིབ་བྲལ་གྱི་ཕུང་སོགས་ཀྱི་རྟེན་དང་བརྟེན་པའི་དཀྱིལ་འཁོར་པ་ལ་བྱ་བྱེད་ལས་གསུམ་གྱི་བྱ་བ་བྱས་པ་ན་དེའི་སྤྲོ་སྡུད་སྣ་ཚོགས་པ་ལ་དབང་འབྱོར་དུ་རུང་ཞེས། གྲོལ་ཐིག་ལས། ཐམས་ཅད་རྣམ་རྟོག་དང་བྲལ་བས་འཁོར་བ་ཞེས་བྱ་ཡོད་མ་ཡིན། ། འོན་ཀྱང་ཐག་པའི་སྦྲུལ་ལྟ་བུ། ། སྣང་ཞིང་མེད་པ་ཉིད་དུ་འདོད། ། རབ་རིབ་སྤངས་པས་ཐག་པ་ལས། ། གཞན་ནི་ཅུང་ཟད་རྙེད་མི་༼༤༡༥༽འགྱུར། ། དེ་བཞིན་སྤྲོས་སྤངས་དཀྱིལ་འཁོར་ལ། ། འཁོར་བ་ཅུང་ཟད་རྙེད་མི་འགྱུར། ། དེས་ན་ཟབ་གསལ་དཀྱིལ་འཁོར་བས། །
ང་ནི་རྟག་ཏུ་མྱ་ངན་འདས། ། དེ་དོན་སྐྱེ་བོས་མི་ཤེས་པས། ། སྲིད་པའི་སྡུག་བསྔལ་གྱིས་གཟིར་རོ། ། ཞེས་འབྱུང་ལ། གློ་བུར་དྲི་མའི་ཆོས་ནི་དངོས་པོར་ཡོད་མེད་གཉིས་ཀ་འཁྲུལ་ཆོས་ཡིན་ལ་གཉུག་མའི་རྒྱུ་རྒྱུད་ལ་ཐེ་ཚོམ་ཟ་མི་དགོས་ཞེས། ས་ར་ཧ་ཆེན་པོས། ཀྱེ་ཧོ་འདི་ནི་རང་རིག་སྟེ། ། འདི་ལ་འཁྲུལ་པར་མ་བྱེད་ཅིག ། དངོས་དང་དངོས་མེད་བདེ་བར་གཤེགས་པའི་འཆིང་བ་སྟེ། ། སྲིད་དང་མཉམ་ཉིད་ཐ་དད་མ་བྱེད་པར། །
གཉུག་མའི་ཡིད་ནི་གཅིག་ཏུ་སྡོད་དང་རྣལ་འབྱོར་པ། ། ཆུ་ལ་ཆུ་བཞག་བཞིན་དུ་ཤེས་པར་བྱོས། ། ཞེས་འབྱུང་བས་འདི་ལྟར་བཤད་པ་འབྱམས་ཀླས་ཤིང༌། གཞན་ཡང་གཤེགས་སྙིང་རྒྱུ་རྒྱུད་ཚོར་བདེ་འགྱུར་མེད་དེའང་ཐོག་མ་མེད་པ་ནས་རང་བཞིན་ལྷུན་གྲུབ་ཀྱི་ཕྱག་རྒྱ་ཆེན་པོ་དང་འཁྱུད་པའི་རྒྱུ་རིགས་ལ་གདོད་མ་ནས་ཡོད་པ་ལས་སྒྲུབ་པ་ལས་བྱུང་གི་ལས་ཆོས་སོགས་ཀྱི་ཕྱག་རྒྱ་ཉི་ཚེ་བ་ལ་ལྟོས་ནས་འབྱུང་བ་མ་ཡིན་པ་ནི། ཀྱེའི་རྡོ་རྗེ་ལས། དམྱལ་བ་༼༤༡༦༽ཡི་དྭགས་དུད་འགྲོ་ལས། ། ལྷ་དང་ལྷ་མིན་མི་དག་དང༌། ། བཤང་བ་སྲིན་བུ་སོགས་ཀྱིས་ཀྱང༌། ། བདེ་བ་གང་ཕྱིར་མི་ཤེས་པ། ། རྟག་ཏུ་རང་བཞིན་བདེ་བ་ཅན། །
འཇིག་རྟེན་ཁམས་ནི་གང་དུ་ཡང༌། ། སངས་རྒྱས་གཞན་དུ་རྙེད་མི་འགྱུར། ། སེམས་ཉིད་རྫོགས་པའི་སངས་རྒྱས་ཏེ། ། སངས་རྒྱས་གཞན་དུ་བསྟན་པ་མེད། ། ཅེས་སོགས་འབྱུང་བས་སྤྲོས་པ་ཆོག་གོ ། གསུམ་པ་རྒྱུད་དེ་ལ་བརྟེན་ནས་འཁོར་འདས་ཀྱི་རྣམ་བཞག་ཇི་ལྟར་འབྱུང་བ་ལས་འཁོར་བར་ཇི་ལྟར་འཁོར་བ་དང༌། དེ་ཉིད་ལས་ཇི་ལྟར་འདས་ཚུལ་ལོ། ། དང་པོ་འཁོར་བར་འཁོར་ཚུལ་ལ་རྒྱུད་ཀྱི་རྒྱལ་པོ་དུས་ཀྱི་འཁོར་ལོ་ལས་ཇི་ལྟར་བཤད་པ་དང༌། བཤད་པ་དེ་རྒྱུད་སྡེ་གཞན་གྱི་སྦས་དོན་གྱི་དགོངས་པར་སོང་ཚུལ་ལོ། ། དང་པོ་ལ།
མདོ་ཙམ་དུ་བཤད། དེ་ལས་ཅུང་ཟད་རྒྱས་པར་སྤྲོ། དེར་མ་མཐུས་པ་ཁ་བསྐངས་ཏེ་བཤད་པའོ། ། དང་པོ་ནི། སྤྱིར་སེམས་ཅན་མཐའ་དག་འཁོར་བར་འཁྱམ་པའི་རྒྱུའི་ཚུལ་ལ་ཐེག་པ་ཆེ་ཆུང་ཐུན་མོང་གི་གསུང་རབ་རྣམས་སུ་བདེན་པ་བཞིའི་ཆོས་རྣམས་ལ་འཇིག་ལྟ་གཙོ་བོར་གྱུར་པའི་རྩ་བ་དང་ཉེ་བའི་ཉོན་མོངས་པ་རྣམས་ཀྱི་ལོག་ཞུགས་ལ་བརྟེན་ནས་ལས་དགེ་མི་དགེ་སྣ་ཚོགས་བསགས་པས་དེ་བསགས་པོ་དེ་འཁོར་༼༤༡༧༽བ་ན་འཁོར་བར་འདོད་ཅིང༌། དེ་ཙམ་གྱི་འཁོར་བ་ལས་གྲོལ་ཀྱང་སླར་ད་དུང་ཐེག་པ་ཆེན་པོ་གཞན་དོན་དུ་སངས་རྒྱས་པའི་ཕྱིར་འཁོར་བར་སྐྱེས་ནས་སངས་རྒྱས་ཀྱི་ཆོས་སྒྲུབ་པར་བྱེད་དགོས་པས་དེའི་རྒྱུ་གང་ཞེ་ན། འདི་ལ་རྗེ་བཙུན་མ་ཕམ་པས་མངོན་པར་རྟོག་པའི་རྒྱན་ལ་སོགས་པར། བྱང་ཆུབ་སེམས་དཔའ་ཉོན་མོངས་པ་ཆད་དུ་མི་སྤོང་བའི་ལམ་ཤེར་ཕྱིན་ལ་འཇོག་པ་དང༌། དེ་ལྟའི་ཤེར་ཕྱིན་དེའང་ད་དུང་ཤེས་སྒྲིབ་གྱི་མཚན་སྤྲོས་ལས་མ་གྲོལ་བས་ཉོན་མོངས་པ་ཅན་མ་ཡིན་པའི་མ་རིག་ཤེས་བྱ་ཇི་ལྟ་ཇི་སྙེད་ཀྱི་ཆོས་རྟོགས་པ་ལ་སྒྲིབ་བྱེད་ཀྱི་མཚན་འཛིན་གྱི་སྤྲོས་སྒྲིབ་པོ། ། ཞེས་དབུ་མ་རྩ་བ་ལ་སོགས་པར་མགོན་པོ་ཀླུས་རྒྱ་ཆེར་བཤད་ཅིང༌།
དེ་ལས་ཁྱད་པར་དུ་ཉན་རང་དགྲ་བཅོམ་དང་དག་པའི་བྱང་སེམས་རྫོགས་བྱང་ཐོབ་པའི་ཆེད་དུ་སྒྲིབ་བཅས་འཁོར་བའི་ལུས་སེམས་ལེན་བྱེད་ཀྱི་རྒྱུའི་གཙོ་བོར་མ་རིག་པ་ལ་འཁོར་ལོ་ཐ་མའི་མདོ་རྣམས་དང༌། ཁྱད་པར་མགོན་པོ་བྱམས་པས་རྒྱུད་བླ་མ་ལ་སོགས་པར། སེམས་ཀྱི་དག་པ་དང་ཚུལ་བཞིན་ཡིད་བྱེད་ལ་བཤད་པ་སོགས་ཡོད་ཀྱང་དེ་དག་གི་འཁོར་རྩ་དང་མ་རིག་པ་རྣམས་ལས་ཐེག་པ་ཆེ་ཆུང་ཐུན་མོང་བའི་འཁོར་རྩའི་མ་རིག་པ་དེ་ནི་འཁོར་བ་ལས་འདས་ཙམ་༼༤༡༨༽གྱི་ཉན་རང་གི་དགྲ་བཅོམ་ཐོབ་བྱེད་ལ་གེགས་ཙམ་གྱི་ཉོན་མོངས་ཡིན་ལ། ཐེག་ཆེན་ཐུན་མོང་མིན་པར་བཤད་པ་དེ་དག་ལའང་བཤད་སྲོལ་གསུམ་བྱུང་བའི་དང་པོ་ནི། གཞན་དོན་དུ་སངས་རྒྱས་ཐོབ་བྱེད་ཀྱི་འཁོར་བའི་ཡུལ་ལ་ཆགས་པ་དང་མཚུངས་ལྡན་གྱི་མ་རིག་པ་དང༌། གཉིས་པ་ནི། དེའི་ཆེད་དུ་གཟུགས་སོགས་ཤེས་བྱ་རབ་ཏུ་དབྱེ་བའི་མཁྱེན་པ་ལ་ཆགས་པ་དང་མཚུངས་ལྡན་གྱི་མ་རིག་པ་དང༌། གསུམ་པ་ནི། དེའི་ཆེད་དུ་དག་པའི་འཇིག་རྟེན་ནམ་འཁོར་བ་སྟེ་མཐུ་དང་ལྡན་པའི་ཞིང་ཡོངས་སུ་སྦྱང་བའི་སྣོད་བཅུད་ལ་ཆགས་པ་དང་མཚུངས་ལྡན་གྱི་མ་རིག་པ་ཞེས་བྱ་བ་སྟེ། ཚུལ་གསུམ་པོའི་མ་རིག་པའི་བློ་རིས་ཀྱང་མ་འདྲེས་པར་ཤེས་པར་བྱས་ནས་ཟབ་མོ་རྡོ་རྗེ་ཐེག་པ་བླ་ན་མེད་པའི་ཟུང་འཇུག་རྡོ་རྗེ་སེམས་དཔའི་གོ་འཕང་ཐོབ་པ་ལ་སྒྲིབ་བྱེད་ཐུན་མོང་མིན་པ་འཁོར་རྩའི་མ་རིག་པ་ནི་འཁོར་བ་དང་སྲིད་པ་དང་འཇིག་རྟེན་ཆེས་ཕྲ་བ་སྐྱེད་བྱེད་ཀྱི་དུས་ཀྱི་འཁོར་ལོ་ཅན་ཞེས་བྱ་བའི་མ་རིག་པ་སྟེ།
མིང་གཞན་འཕོ་བའི་བག་ཆགས་དང༌། འཛག་པའི་བདེ་བ་དང༌། འགྱུར་སྡེ་དང་ལྷན་ཅིག་སྐྱེས་པའི་བདེ་བ་དང་དགའ་བ་བཞི་པའི་སེམས་དང་གཙོ་བོ་དང༌། སྣང་བ་ཆེན་པོ་སེམས་དང་འོད་གསལ་བ་ཞེས་བྱ་བ་དུ་མའི་མིང་གིས་༼༤༡༩༽ལེགས་པར་བཤད་པ་དེ་ཡིན་ལ། དེའི་དུས་ཀྱི་འཁོར་ལོ་ཅན་ཞེས་བྱ་བ་ནི་སྒྲིབ་བཅས་ཀྱི་ལུས་སེམས་དུས་ཀྱི་རྒྱུ་བ་དང་བཅས་པའི་རང་བཞིན་གྱི་མ་རིག་པ་དང༌། དེ་ཉིད་སྲིད་པ་དང་འཇིག་རྟེན་གཞན་དུ་སྐྱེ་འཆིར་འཕོ་བའི་བག་ཆགས་ཆེས་ཕྲ་བ་ཅན་དང༌། དེ་ཉིད་རྒྱུའི་ཐེག་པའི་སྲིད་ཞི་གཉིས་ཀར་མི་གནས་པའི་སྐྱེ་རྒྱུན་གྱི་འཛག་པ་ཆོད་པའི་རྗེས་སུ་ཡང་ད་དུང་སྐྱེ་བ་ལེན་པའི་འཛག་བདེའི་ལུས་སེམས་ཀྱི་ཉེར་རྒྱུ་དང༌། དེ་ཉིད་ཕྱིར་ལྡོག་མེད་པའི་བདེ་བ་མ་ཡིན་པས་འགྱུར་བདེ་དང༌། དེ་གློ་བུར་དུ་གསར་བྱུང་མིན་པས་རྒྱུ་རྒྱུད་གཤེགས་སྙིང་ནམ་ཡོད་པ་ནས་གསེར་དང་གསེར་གྱི་གཡའ་ལྟར་ལྷན་ཅིག་སྐྱེས་པའི་བདེ་བ་དང༌། སྦྱོང་བྱེད་འཁོར་བའི་གཏན་གྱི་སྐྱེ་འཇིག་སྐྱེད་སྡུད་གཤེགས་སྙིང་གི་ངོ་བོའི་སད་རྨི་འཐུག་པོ་བཞི་ས་ཆེན་པོ་ཡིན་ཀྱང་འདིར་སྦྱང་བྱ་འཁོར་བའི་གནས་སྐབས་རེས་འགལ་བ་སྐྱེད་སྡུད་གློ་བུར་དྲི་མའི་སད་རྨི་འཐུག་པོ་བཞི་པ་ལས་ཁྱད་པར་བཞི་པའི་སེམས་ཉིད་ཡིན་ཅིང༌།
འདི་ཉིད་ཀྱི་དབང་དུ་བྱས་ནས་འཁོར་བ་པ་ཐམས་ཅད་ཀྱི་སྐྱེ་འཆིའི་སེམས་འོད་གསལ་བ་ཞེས་བྱ་བ་ཡིན་ལ། འདི་ཉིད་ཀྱི་འཁོར་བའི་ཆོས་སྤྲོ་སྡུད་བྱེད་པའི་ལས་ལ་གཙོ་བོར་གྱུར་པས་གཙོ་བོ་དང༌། དེ་ཉིད་སེམས་ཡིད་རྣམ་ཤེས་རེས་འགའ་༼༤༢༠༽བའི་བློའི་མུན་པའི་ངོ་བོར་མ་སྐྱེས་པས་དེ་ལས་ཆེས་ཕྲ་བའི་འོད་གསལ་ཏེ། འདི་ཉིད་ལ་རྒྱུད་གཞན་ལས་འོད་གསལ་གྱི་དྲི་མར་ཡང་བརྗོད་ལ་གཞན་ཡང་འོད་གསལ་འདི་ཉིད་ཀྱི་རང་ངོའི་སྣང་བ་ཆེན་པོ་མཆེད་པ་ན་དེའི་ཡུལ་ཡུལ་ཅན་གྱི་ཆ་ཉེ་བར་ཞི་བས་སྣང་བ་ཆེན་པོ་ཞེས་བྱའོ། ། འདི་ནི་རྡོ་རྗེ་སེམས་དཔའི་གོ་འཕང་གི་ཆེད་དུ་རྣམ་པར་དག་པ་དང་མ་དག་པའི་སྣོད་བཅུད་ཕྲ་བ་ཉེ་བར་ལེན་པ་ལ་ཆགས་པ་དང་མཚུངས་ལྡན་གྱི་མ་རིག་པ་སྟེ། མ་རིག་པ་འདི་ནི་རྒྱུའི་ཐེག་པར་མངོན་པར་རྫོགས་པར་སངས་རྒྱས་པའི་སངས་རྒྱས་ཀྱི་རྒྱུད་ལའང་ཡོད་པ་ཡིན་ཏེ། དེའི་ཕྱིར་རྒྱུའི་ཐེག་པའི་སངས་རྒྱས་སྔགས་ལམ་དུ་འཇུག་པ་ན། ད་དུང་རྡོ་རྗེའི་སྲིད་པ་གསུམ་གྱི་བདག་ཉིད་ཅན་གྱི་དག་མ་དག་གི་རྣམ་བཅུ་དབང་ལྡན་གྱི་སྣོད་བཅུད་ཀྱི་ལུས་སེམས་རྣམ་དག་སྒྲུབ་པར་མ་བྱས་པར་སྔགས་ལམ་གྱི་སྣོད་བཅུད་ཀྱི་སངས་རྒྱས་ཀྱི་ཞིང་ཡོངས་སུ་སྦྱང་བ་དང༌། སེམས་ཅན་ཡོངས་སུ་སྨིན་པ་སྨོན་ལམ་ཡང་དག་པར་འགྲུབ་པའི་རྫོགས་སྨིན་སྦྱང་གསུམ་མཐར་ཕྱིན་པའི་སངས་རྒྱས་སུ་མི་འགྱུར་ལ། དེ་ལྟའི་དག་ལ་མ་དག་གི་རྣམ་བཅུ་དབང་ལྡན་གྱི་སྣོད་བཅུད་དེ་ལའང་ཡེ་ཤེས་བདེ་བ་དམ་པས་བྱིན་གྱིས་བརླབ་པར་བྱེད་དགོས་པ་ཉིད་ཀྱི་ཕྱིར།
ཟླ་ཉི་སྒྲ་གཅན་དུས་མེ་སྟེ་བཞི་ལས་༼༤༢༡༽ཉི་ཟླ་ཟ་བར་བྱེད་པའི་སྒྲ་གཅན་དང་དུས་མེ་ལས་ཟླ་ཉི་སོགས་ཀྱི་གཟའི་སྐྱེད་སྡུད་བྱེད་པའི་བཞི་པའི་སེམས་ཀྱི་འཁོར་འདས་ཀྱི་འགྲོ་བ་ཐམས་ཅད་སྐྱེད་སྡུད་བྱེད་པའི་རྒྱུ་འདི་ཉིད་ཡིན་ལ། ཇི་སྲིད་རྒྱུའི་ཐེག་པའི་སངས་རྒྱས་དེ་འཕོ་ཆགས་བཞི་པའི་སེམས་ཀྱིས་སྒྲུབ་པའི་དགེ་བ་མ་དག་པའི་རྣམ་བཅུ་དབང་ལྡན་གྱི་སྣོད་བཅུད་ཀྱི་འཁོར་བའི་མ་དག་ལ་དག་པའི་དྲི་ཆ་དེ་ལེགས་པར་སྦྱངས་ཤིང་སངས་པ་ལས་ཤིན་ཏུ་རྣམ་དག་གི་རྡོ་རྗེའི་མྱང་འདས་ཆེན་པོའི་རྣམ་བཅུ་དབང་ལྡན་ལེགས་པར་གསལ་བར་རྒྱས་པར་བྱས་ཏེ། སྔགས་ལུགས་ཀྱི་འབྲས་རྒྱུད་ཆེན་པོ་མཐར་ཕྱིན་པར་འགྱུར་བ་ཡིན་ནོ། ། དེས་ན་དཔལ་ལྡན་རྒྱུད་དུ། སྐྱེ་བ་དང་བཙའ་བའི་དུས་དང་བྱིས་པ་གཞོན་ནུ་དག་གི་གཟུགས་ནི་བྱེད་པ་གང་ཡིན་པ། ། དེ་ཉིད་འཇིག་རྟེན་དག་ཏུ་སླར་ཡང་སྡུད་པར་བྱེད་པ་དུས་ཀྱི་འཁོར་ལོ་ཅན་ཏེ་ཉི་མ་མིན། ། ཟླ་བ་ཉི་མ་ལ་སོགས་ལྷ་རྣམས་འབྱུང་བ་དང་བཅས་མཚན་མོའི་ཆ་ལ་བཅོམ་ལྡན་དེ་ཡིས་འཛིན། ། སླར་ཡང་ཉིན་མོའི་དུས་སུ་མཐའ་ཡས་རྣམས་ཀྱང་གཏོང་བར་བྱེད་དེ་བསྐྱེད་པའི་རྒྱུར་ནི་རིམ་པས་སོ། ། ཞེས་འབྱུང་ངོ༌། ། གཉིས་པ་ཅུང་ཟད་རྒྱས་པར་སྤྲོས་པ་ནི།
འོ་ན་རྒྱུའི་ཐེག་པའི་སངས་རྒྱས་ཀྱི་རྒྱུད་ལ་བཞུགས་པའི་༼༤༢༢༽བཞི་པའི་སེམས་དང་འཕོ་ཆགས་ཀྱི་དག་ལ་མ་དག་གི་སྔགས་ཀྱི་འཇིག་རྟེན་གྱི་སྣོད་བཅུད་འགྲུབ་བྱེད་ཀྱི་རྒྱུའི་གཙོ་བོར་སོང་ཞིང་དེ་ཉིད་ཀྱི་ལས་ཉོན་ཆེས་རགས་པ་ན་མ་དག་འགྲོ་བ་རིས་དྲུག་གི་སྲིད་པ་སུམ་ཅུ་སོ་གཅིག་གི་རྟེན་དང་བརྟེན་པའི་རྒྱུར་ཡང་འགྱུར་རོ་ཞེས་འབྱུང་ན། དེ་ཇི་ལྟར་འགྱུར་ཞེ་ན། དེ་ཡང་སྒྲིབ་བྲལ་རྒྱུ་རྒྱུད་ཀྱི་ནང་རིག་གསལ་བདེ་སྟོང་འགྱུར་མེད་ཀྱི་ཆ་དེ་ཉིད་ཕྱི་ནང་གི་སྒྲིབ་བཅས་ཀྱི་ཕྱོགས་ལ་ཁ་ཕྱིར་ལྟ་བའི་རྒྱ་ཆད་ཕྱོགས་ལྷུང་གི་དམིགས་རྣམ་དང་བྲལ་བར་གཞན་མཆོག་གཉུག་མ་ཆེན་པོའི་རང་བཞིན་དུ་ཉེ་བར་བཞུགས་པའི་དབང་གིས་དེའི་ཁ་ནང་དུ་བལྟ་བའི་འདོད་ཆགས་ཞེ་སྡང་གཏི་མུག་ང་རྒྱལ་སོགས་ཉོན་མོངས་དང་དགེ་ཆོས་ཆེན་པོ་རྣམས་ལ་འཕེལ་བ་དང་འགྲིབ་པ་ཅུང་ཟད་ཀྱང་མེད་མོད། དེའི་ཕྱིར་དེ་དག་གི་ཟླ་ཉི་སྒྲ་གཅན་དུས་མེ་ལ་སོགས་པའི་ཆོས་ལ་འཕེལ་འགྲིབ་འགྱུར་བ་གང་ཡང་མེད་པར་ཟླ་ཉི་ཉ་བ་ལས་མ་ཉམས་ཤིང༌། སྒྲ་གཅན་དུས་མེ་གཡོ་བ་མེད་པར་ཁྱིམ་བཅུ་གཉིས་ཀྱི་འགྲོ་འོང་བྲལ་བས་འཁོར་བའི་ཡོན་ཏན་གྱི་བྱ་བྱེད་ལས་གསུམ་གྱི་འབྲེལ་པ་ཆད་པ་ཡིན་ཀྱང༌། དེ་ལྟའི་ནང་རིག་འགྱུར་མེད་དེ་ཉིད་ལ་གསེར་ལ་གཡའ་དང་ནམ་མཁའ་ལ་སྤྲིན་༼༤༢༣༽དང་ཆུ་ལ་རྙོག་མའི་ཚུལ་གྱི་འགྱུར་བཅས་མ་རིག་པའི་ཤེས་རིག་ཆེས་ཕྲ་བ་ཞིག་ཕྱི་ནང་སྒྲིབ་བཅས་ཀྱི་ཕྱོགས་ལ་ཁ་ཕྱིར་བལྟས་པས་མ་དག་འཁོར་བའི་ཁམས་གསུམ་གྱི་འཁྲུལ་ཆོས་རྒྱ་ཆད་ཕྱོགས་ལྷུང་གི་དམིགས་རྣམ་ཅན་གྱི་འཁོར་བ་འདིར་གྱུར་པ་ཡིན་ཏེ། དེ་ལྟའི་མ་རིག་པའི་ཤེས་རིག་ཤིན་ཏུ་ཕྲ་བ་དེ་ཁུ་བ་འཕོ་བའི་ཆོས་ཅན་དང་རྡུལ་འཕོ་བྱའི་ཆོས་གཉིས་དང་ལྷན་ཅིག་པར་ཚོགས་པ་ན་རིག་པ་འཕོ་བྱེད་མུན་པ་ཆེན་པོ་སྟེ་སྒྲ་གཅན་ནམ་རླུང་གི་འཕོ་བར་བྱས་པས་མ་རིག་པའི་ཤེས་རིག་དེ་ཉིད་འཁོར་བའི་རྒྱུན་གྱི་དངོས་པོར་འགྱུར་བ་དང་འཕོ་བ་དང་འཛག་པར་བྱས་ལ་འགྱུར་ཚུལ་ཡང་དེ་ལྟའི་མ་རིག་པའི་ཤེས་རིག་གི་མུན་པ་དེ་རྡུལ་མུན་གཉིས་དང་ལྷན་ཅིག་པར་ཚོགས་པ་ན། རིག་པའམ་སེམས་དེ་དང་དབྱེར་མེད་པའི་རླུང་གི་ཁུ་རྡུལ་སོ་སོར་ཕྱེས་པའི་རྟེན་འབྲེལ་གྱི་རིག་པ་དེ་ལ་ཡུལ་དང་ཡུལ་ཅན་གྱི་སྣང་བ་སོ་སོར་ཤར་ལ། སྣང་བ་དེ་སོ་སོ་ཡ་བྲལ་དུ་མ་སོང་བའི་བར་དུ་ནི་འཁོར་བ་དང༌། དེ་སོ་སོར་ཡ་བྲལ་དུ་གྱུར་པ་ན་མྱང་འདས་སུ་འགྱུར་བར་འཛིན་ཅིང༌།
དེའི་དབང་གིས་མ་རིག་པའི་ཤེས་རིག་ཤིན་ཏུ་ཕྲ་བ་ལ་གང་ཟག་གི་དབང་དུ་བྱས་པའི་གཉིས་སྣང་ཉན་ཐོས་དགྲ་བཅོམ་གྱིས་ཀྱང་སྤོང་ལ། ཕྱི་༼༤༢༤༽དོན་གྱི་དབང་དུ་བྱས་པའི་གཉིས་སྣང་རང་རྒྱལ་དང་སེམས་ཙམ་གྱི་རྣལ་འབྱོར་གྱིས་ཀྱང་སྤངས་ལ། སེམས་ཙམ་གྱི་གཉིས་སྣང་སྤངས་པའི་སངས་རྒྱས་ནི་རྒྱུའི་ཐེག་པའི་སངས་རྒྱས་ལའང་ཡོད་མེད་ཀྱི། ད་དུང་མ་རིག་པའི་འགྱུར་བཅས་གློ་བུར་དྲི་མ་ལ་ཁ་ཕྱིར་ལྟའི་བཞི་པའི་སེམས་འདི་མ་སྤངས་པ་ཡིན་ནོ། ། འོ་ན་རྒྱུའི་ཐེག་པའི་རྫོགས་པའི་སངས་རྒྱས་སྔགས་ལམ་དུ་འཇུག་ནས་འཚང་རྒྱ་བའི་མ་དག་དག་པའི་སྣོད་བཅུད་སྒྲུབ་པ་ན་འོག་མིན་གྱི་གནས་སམ་ལས་ཀྱི་ས་པ་འདི་ལྟ་བུར་འཚང་རྒྱ་བ་ན་ཡང་སངས་རྒྱས་དེ་ཉིད་འཇིག་རྟེན་འདིའི་སད་རྨི་གཉིད་འཐུག་བཞི་པའི་གནས་སྐབས་བཞི་སྣང་བ་ལ་མ་བརྟེན་པར་འཚང་རྒྱ་མི་ནུས་ལ། སད་རྨི་གཉིད་སྟུག་བཞི་པོ་ཟླ་མེད་དུ་རང་གར་རྒྱུ་མེད་དུ་འབྱུང་དུ་མི་རུང་བ་རྟེན་འབྲེལ་གྱི་ཆོས་ཉིད་ཡིན་པའི་ཕྱིར། བཞི་པོ་དེའི་རྟེན་ལ་ཁུ་རྡུལ་རླུང་གསུམ་ཆེས་ཕྲ་བའི་རིག་པ་དང་བཞི་སྟེ། དེ་དག་ཀྱང་འགྲོ་བའི་རང་བཞིན་ལ་གནས་པ་ནི་རྒྱུའི་རང་བཞིན་བརྒྱད་ཡིན་ནོ། ། བཞི་པའི་གནས་སྐབས་ཆེས་ཕྲ་བའི་རིག་པ་དེས་བཞི་པ་ཉིད་ཀྱི་དུས་འཇིག་རྟེན་སྤྲོ་སྡུད་ཀྱི་ལུས་སྐྱེ་འཆི་བྱེད་པར་མ་ཟད་གནས་སྐབས་གསུམ་གྱི་འཇིག་རྟེན་སྤྲོ་སྡུད་ཀྱི་ལུས་ཀྱི་སྐྱེ་འཆིའང་བྱེད་ལ། རྒྱུའི་རང་བཞིན་བརྒྱད་པོ་དེ་ལས་གཙོ་བོར་གྱུར་པའི་བཞི་པ་སེམས་དེ་ཁ་ཕྱིར་བལྟ་བ་༼༤༢༥༽མ་དག་པའི་འཁོར་བ་དང་མ་དག་པའི་སྣོད་བཅུད་ཀྱི་འཁོར་བ་འཆར་ལ།
དེ་ཉིད་ཁ་ཕྱིར་བལྟའི་འགྱུར་འཕོའི་མ་རིག་པ་དེ་ཉིད་མ་རིག་པའི་འཁྲུལ་པར་རང་རིག་པའི་སྒོ་ནས་མ་རིག་པ་དེའི་རྒྱུ་བ་དབྱིངས་སུ་གྲོལ་བ་ན་ཤིན་ཏུ་རྣམ་དག་གི་སངས་རྒྱས་ཀྱི་གོ་འཕང་འགྲུབ་པ་ཉིད་ཀྱི་ཕྱིར། ཀརྨ་པ་རང་བྱུང་རྒྱལ་བ་ཆེན་པོས། དེ་ཉིད་རང་གིས་རང་མ་རིག ། འདུ་བྱེད་ཡིད་ཀྱི་གཡོ་བ་ནི། ། ཆུ་རླབས་ལྟ་བུར་གཡོས་པ་ལས། ། དོན་དང་འཛིན་པ་གཉིས་སྣང་བ། ། རང་གིས་རང་ལ་གཏད་ཅིང་བཟུང༌། ། ཡིད་དེའི་ཕྱིར་རྒྱུའི་སྣང་བ་ལས། ། ཡུལ་ལ་དོན་བཟུང་རྣམ་ཤེས་བྱུང༌། ། བླང་དོར་བྱས་པས་ཚོར་བ་སྐྱེས། །
དེ་ལ་མཚན་འཛིན་འདུ་ཤེས་ཏེ། ། འདུས་བྱས་ཡུལ་སྣང་གཞན་དུ་བཏགས། ། ཞེན་པས་གཟུགས་ཀྱི་ཕུང་པོ་གྲུབ། ། ཅེས་འབྱུང་ལ་དེས་ན་འགྱུར་བཅས་ཁ་ཕྱིར་ལྟའི་མ་རིག་པ་ཁ་ཕྱིར་ཕྱོགས་པ་དང༌། དེ་ཉིད་དབྱིངས་སུ་ཞི་བ་ན་འཁོར་འདས་ཀྱི་ལ་ཤན་ཆེན་པོ་བྱེ་བར་འགྱུར་བའི་ཆ་ནས། གྲངས་ཅན་གྱི་བློའམ་ཆེན་པོ་ཞེས་བྱ་བ་མེ་ལོང་ངོས་གཉིས་པ་ལྟ་བུར་འཁོར་འདས་ཀྱི་སྤྲོ་སྡུད་བྱེད་པའི་རང་བཞིན་ཞིག་ཡོད་ཅེས་པའང་བཞི་པའི་སེམས་འདི་ཚུལ་ཆེས་ཕྲ་བ་མ་རྟོགས་པའི་དབང་ལས་ཡིན་ཞེས་རྗེ་རས་པ་ཆེན་པོས་གསུངས་སོ། ། དེས་ན་རྡུལ་༼༤༢༦༽མུན་སྙིང་སྟོབས་ཆ་མཉམ་པ་འཁོར་བའི་རྒྱུའི་གཙོ་བོ་གྲངས་ཅན་པ་འདོད་པ་རྒྱུད་ཀྱི་རྒྱལ་པོ་འདིར་བཀག་པའི་དོན་ནི་རྡུལ་མུན་སྙིང་སྟོབས་ཏེ། དཀར་དམར་རླུང་གསུམ་ཙམ་གྱི་བེམས་ཆོས་ཡན་གར་བའི་ཚོགས་པས་འཁོར་བའི་རྒྱུ་བྱེད་པ་མི་སྲིད་དེ། དེ་ཉིད་རིག་པ་ཕྲ་མོ་དང་མ་ཕྲད་པར་ཡུལ་ཡུལ་ཅན་དང་བྱ་བྱེད་ལས་གསུམ་གྱི་འཁོར་ཆོས་སུ་མི་འགྲུབ་པའི་ཕྱིར་ཞེས་དགོངས་དོན་མཐར་ཐུག་པ་ཡིན་ལ། འགྱུར་བཅས་ཀྱི་རིག་ཆེས་ཕྲ་བ་འདི་རླུང་སྒྲ་གཅན་མུན་པས་ཁྲིད་དེ་དཀར་དམར་གྱི་དབུས་སུ་མཚམས་སྦྱར་བའི་རེག་པས་ཤེས་རིག་གི་གཙོ་སེམས་ལ་འཁོར་དུ་སེམས་བྱུང་ཚོར་བ་བདེ་བ་སྐྱེས་ལ།
དེའི་ཚེ་སེམས་བྱུང་ཚོར་བདེ་དེས་གཙོ་སེམས་དེ་ཡུལ་ལ་གཟུང་འཛིན་གྱི་འདུ་ཤེས་བརྒྱལ་བ་ན་བཞི་པའི་སེམས་ཞེས་པས་ཁུ་རྡུལ་དང་རླུང་སེམས་དབྱེར་མེད་ཀྱི་སེམས་གསུམ་ལས་གནས་སྐབས་གཞན་བཞི་པར་སོང་བས་བཞི་པའི་སེམས་ཞེས་པར་འཇོག་པ་ཡིན་ལ། བཞི་པའི་སེམས་འདི་ལས་ལངས་པ་ན་ཐོག་མེད་ནས་འཁོར་བའི་ཚོར་བདེ་ལ་ཆགས་པ་དང༌། དེ་ལས་ཆགས་བྲལ་ལས་ཞེ་སྡང་དང༌། དེའི་བླང་དོར་དོན་གཉེར་གྱི་གཏི་མུག་དང༌། དུག་གསུམ་པོ་ཉམས་སུ་མྱོང་བ་ན་དེ་མྱོང་མཁན་ལ་བདག་དང་བདག་ཏུ་བལྟ་བའི་ཉོན་མོངས་པའི་བག་ཆགས་སད་ནས་༼༤༢༧༽མདོ་སྔགས་ཀྱི་ལམ་གྱི་སྤང་བྱའི་ཉོན་མོངས་ཕྲ་རགས་ཆེས་རགས་པ་རྣམས་སྐྱེད་པར་བྱེད་ལ། དེ་ལྟའི་བྱེད་པོའི་མ་རིག་པའི་ཤེས་རིག་ཤིན་ཏུ་ཕྲ་བ་ལས། འགྲེལ་ཆེན་དུ། བྱེད་པ་པོ་ནི་ཀུན་གཞིའི་རྣམ་པར་ཤེས་པའི་མཚན་ཉིད་ཅན་ཁུ་བ་འཕོ་བའི་སྐད་ཅིག་འཇིག་རྟེན་ཀུན་རྫོབ་ཀྱི་ལྷན་ཅིག་སྐྱེས་པ་ལ་དགའ་བའོ། ། ཞེས་འབྱུང་ལ། དེ་ལྟའི་བཞི་པའི་སེམས་ལ་ཀུན་གཞི་རྣམ་ཤེས་སུ་བརྗོད་པ་ནི་བག་ཆགས་འདྲེན་པའི་ཆ་ནས་ཀུན་གཞི་བཏགས་པ་ཡིན་གྱི་རྒྱུའི་ཐེག་པར་གྲགས་པའི་རྣམ་ཤེས་ཚོགས་བརྒྱད་ཀྱི་ཟླས་ཕྱེ་བའི་ཀུན་གཞི་འདོད་པ་སོགས་ནི།
ཆོས་ཚུལ་འདི་ལ་བློ་ཅུང་ཟད་ཙམ་ཀྱང་མ་ཕྱོགས་ཞེས་གསལ་བར་བསྟན་པ་ཡིན་ཏེ། དཔལ་ལྡན་རྒྱུད་དུ་ཤེས་བྱ་འཁོར་བའི་རྒྱུད་ལས་དང་བྱེད་པ་བསྟན་པའི་སྐབས་སུ་དང་པོ་འཁོར་བའི་རྒྱུ་གནས་སྐབས་བཞི་དང་དེའི་རྟེན་གཞིའི་རང་བཞིན་ཟླ་ཉི་སྒྲ་གཅན་དུས་མེའི་བདག་ཉིད་ཁུ་རྡུལ་བཤང་གཅི་སོགས་རྒྱུའི་རང་བཞིན་བརྒྱད་པའི་ཁུ་བའི་རྟེན་གྱི་གཙོ་བོ་བཞི་པའི་སེམས་དེ་ལ་ཀུན་གཞིའི་མིང་གིས་བཏགས་སྟེ། ནང་ལེའི་ཚིགས་བཅད་གྱ་གསུམ་པར་སྒྲ་ལ་སོགས་ཀྱིས་བསྟན་པ་ཡིན་ལ། སླར་དེ་ལྟའི་རང་བཞིན་བརྒྱད་དང་ལེགས་པར་བཤད་པའི་རྗེས་ནས་རྒྱུ་དེས་བསྐྱེད་པའི་སླར་ཤེས་བྱ་འཁོར་བའི་ཤེས་བྱ་ཉེར་བཞིའམ་ཉེར་ལྔ་ཚིགས་༼༤༢༨༽བཅད་གྱ་དྲུག་པར། ས་དང་ཆུ་དང་མེ་དང་རླུང་དང་ནམ་མཁའ་དང་ནི་ཡིད་དང་བློ་དང་ངར་འཛིན་དག་གི་སེམས། ཞེས་པར་བསྟན་པའི་སྐབས་ནས་ཚོགས་བརྒྱད་ཀྱི་ཟླས་ཕྱེ་བའི་ཀུན་གཞི་ལེགས་པར་བཤད་པ་ཡིན་ཏེ། དེ་ཇི་ལྟར་བཤད་ན། ནམ་མཁའ་ནི་བཞི་པའི་སེམས་འཁོར་རྩ་ཤིན་ཏུ་བྱེད་པོ་ཕྲ་བ་ནི་ཀུན་གཞི་མིང་གི་གོང་དུ་བཤད་པ་དེ་ཡིན་ན། དེའི་དབང་གིས་སེམས་ཡིད་རྣམ་ཤེས་གསུམ་ལ་ཀུན་གཞི་ཉོན་ཡིད་འཇུག་ཤེས་གསུམ་དུ་རྒྱུའི་ཐེག་པར་གྲགས་པ་དེ་འདིར་མིང་བཟློག་ནས་འཇུག་ཤེས་ལ་ཡིད་དང་ཉོན་ཡིད་ལ་བློ་དང་ངར་འཛིན་གྱི་སེམས་ལ་ཀུན་གཞིར་བཤད་པས་ཚོགས་བརྒྱད་ཀྱི་ཟླས་དབྱེ་བའི་ཀུན་གཞི་རྣམ་ཤེས་འོག་ནས་རྒྱས་པར་བཤད་དུ་ཡོད་པ་ཁྱོད་ཀྱིས་དེའི་ཡི་གེ་མངོན་སུམ་དུ་གྱུར་ཀྱང༌། དེའི་དོན་བསྐལ་པར་ཡང་ཤེས་པར་མི་འགྱུར་བའི་ཕྱིར།
གསང་བ་ལས་ཆེས་གསང་བའི་རྒྱས་གདབ་པར་བྱའོ། ། དེས་ན་འདོད་པ་དང་གཟུགས་ཀྱི་ཁམས་ཀྱི་འཁོར་པ་འདི་ལའང་འབྱུང་བ་དང་འབྱུང་འགྱུར་བཞི་ཚོགས་པ་ལ་ཕན་ཚུན་རེ་རེ་བཞིན་བསྐྱེད་བྱ་དང༌། སྐྱེད་བྱེད་དུ་གཙོ་བོར་འགྱུར་བ་དཔེར་ན་གཟུགས་ནི་ས་ལ་གྲུབ་པ་ལ་སོགས་པའི་ཕྱིར་རྣམ་འགྱུར་གྱི་ཆོས་སྐྱེད་བྱེད་རྣམས་ཀྱི་རྒྱུ་ལའང་གཙོ་བོའི་སྒྲ་སྦྱར་བ་ཡོད་ཀྱི་དེའི་ཚེ་གཙོ་བོ་ནི་བཞི་པའི་སེམས་༼༤༢༩༽ལ་གཙོ་བོར་བརྗོད་པ་དང་སྐབས་མི་གཅིག་པ་ལ་བོད་ཀྱི་དུས་འཁོར་བ་མང་པོས་བཞི་པའི་སེམས་ཀྱི་གཙོ་སེམས་ལ་ངོས་བཟུང་བ་ཡང་ནོར་ལ། གཟུགས་མེད་པར་ཡང་གཟུགས་ཅན་གྱི་ཆོས་ལ་མ་རག་པར་སྒྲ་དང་སྟོང་པ་དང་ཆོས་ཁམས་དང་སྟོང་པས་ཁུ་བའི་ཁམས་ཏེ་བཞི་པའི་སེམས་ལས་གཟུགས་མེད་ཀྱི་འཁོར་བའི་རྣམ་འགྱུར་འབྱུང་བར་གསུངས་ཏེ། དྲི་དང་ཁ་དོག་དང་ནི་རོ་དང་རེག་བྱ་ཞེས་དང་འཇིག་རྟེན་འཛིན་མ་དང་ཆུ་དང་མེ་དང་རླུང༌། ངེས་པར་གཟུགས་ཅན་བརྒྱད་པོ་རྣམས་ཀྱི་མཐའ་དག་ཡུལ་གྱི་ཚོགས་པ་དག་སྟེ་གཅིག་ནི་གཙོ་བོར་གྱུར། འཇིག་རྟེན་གསུམ་པོ་མཐའ་དག་འདི་ནི་སྤྲོ་བ་དག་དང་སྡུད་པར་འགྱུར་ཏེ་དུས་ཀྱི་མཐུ་ལས་སོ། ། སྒྲ་དང་སྟོང་པ་དང་ནི་ཆོས་ཀྱི་ཁམས་དང་ཡིད་ཀྱང་མི་ཡི་བདག་པོ་གཟུགས་མེད་དུ་འགྱུར་རོ། ། ཞེས་ཁམས་གསུམ་འཁོར་བའི་རྒྱུ་ཆེས་ཕྲ་བ་དུས་ཀྱི་མཐུ་ནི་ཁུ་བ་འཕོ་བའི་མིང་ཅན་བཞི་པའི་སེམས་འདི་ཁོ་ན་སྟེ། བཞི་པའི་སེམས་འདིས་རྟེན་འབྲེལ་ཡན་ལག་བཅུ་གཉིས་ཚར་གཅིག་པའི་སྐྱེ་བ་གཅིག་ལེན་པའི་གནས་སྐབས་བཞི་ཡོངས་སུ་རྫོགས་པའི་སྐྱེ་བ་དང་འཆི་བའི་དུས་སྐྱེད་སྡུད་ཀྱི་འཆར་ལུགས་དང༌།
ཡང་ན་གནས་སྐབས་བཞི་པོ་རེ་རེ་ཞིང་༼༤༣༠༽གི་ནང་གསེས་ཀྱི་དུས་སྐྱེད་སྡུད་ཀྱི་འཆར་ཚུལ་གཉིས་ལས་དང་པོ་ལ་སྐྱེ་འཆི་གཉིས་ཀྱི་སྐྱེ་བའི་དུས་ཀྱི་དེ་བརྗོད་ཟིན་ལ་འཆི་བའི་དུས་སྐྱེ་སྲིད་འདི་བརྟན་པའི་ཁུ་རྡུལ་རླུང་གསུམ་ཆ་མཉམ་པར་ཚོགས་པའི་འཚོ་བའི་སྲོག་མ་ཉམས་པར་ཡོད་པ་ལ་སྲོག་འཚོ་བའི་ལས་ཟད་པ་ན་མཉམ་པར་ཚོགས་ནུས་ཀྱི་རླུང་དང་སེམས་དབྱེར་མེད་དེས་སྲོག་གི་འཚོ་བ་བཅད་དེ་བསྡུས་པ་ན་ཁུ་རྡུལ་ཆ་མ་མཉམ་པར་ལྷན་དུ་རེག་པའི་ཚོར་བདེར་རླུང་སེམས་དབྱེར་མེད་ཀྱི་བཞི་པའི་སེམས་བརྒྱལ་ནས་ཁོ་རང་གི་གཟུང་འཛིན་གྱི་དབེན་ཆའི་འོད་གསལ་དང་ཡེ་ཤེས་ཀྱི་ཆ་འཆར་བར་བྱེད་པ་ཡིན་ལ། ཡང་བརྒྱལ་དེ་སངས་པའི་རྗེས་ཀྱི་ཚོར་བདེ་ལ་ཆགས་སྡང་རྨོངས་བདག་གི་ལས་ཉོན་གྱི་དབང་གི་ཚེ་རབས་ཕྱི་མའི་ཡང་སྲིད་འགྲུབ་པའི་རྟེན་འབྲེལ་བཅུ་གཉིས་ལུགས་འབྱུང་དུ་འཆར་ལ་སླར་ཡང་སྲིད་ཕྱི་མའི་ལུས་སེམས་ལེན་པ་ན་རྟེན་དེའི་ཁུ་རྡུལ་གྱི་ཆོས་དེ་ལ་རླུང་དང་དབྱེར་མེད་པའི་བཞི་པའི་སེམས་འཕོས་ནས་འཁོར་བ་འགྲུབ་ཚུལ་བཤད་མ་ཐག་པ་དེ་ལྟར་རོ། ། གཉིས་པ་ཚེ་གཅིག་གི་དབང་དུ་བྱས་པའི་གནས་སྐབས་བཞི་སོ་སོར་བཞི་པའི་དུས་ཀྱི་སྐྱེད་སྡུད་ཀྱི་འཆར་ཚུལ་ལ་དང་པོ་སྙོམས་འཇུག་གི་༼༤༣༡༽གནས་སྐབས་སུ་བཞི་པའི་རླུང་སེམས་ཕྱིའི་ཕོ་མོའི་ཁུ་རྡུལ་ལ་འཕོ་ཞིང་འགྱུར་བའི་སྐབས་སུ་རེག་པའི་ཚོར་བས་བཞི་པའི་སེམས་བརྒྱལ་ནས་དེའི་ངོར་སྣོད་བཅུད་ཀྱི་གཉིས་སྣང་བསྡུས་ཏེ། དེའི་རང་ངོའི་འོད་གསལ་འཆར་ལ་དེའི་རྗེས་ཐོགས་ལ་ཚོར་བ་དེ་དེའི་ཆགས་སྡང་གི་བག་ཆགས་ཀྱི་དབང་གིས་ཡང་ཁུ་རྡུལ་སོ་སོའི་སྣང་ཆའི་གཟུང་འཛིན་གྱི་ཡུལ་དང་ཡུལ་ཅན་སྐྱེད་པར་འགྱུར་ལ། ཐ་མལ་གྱི་གནས་སྐབས་སུའང་རླུང་སེམས་དབྱེར་མེད་ཀྱི་བཞི་པའི་སེམས་དེ་ཡི་རླུང་གི་བྱེད་པས་ནང་རྩ་རླུང་ཐིག་ལེ་གནས་ཀྱི་ཐ་མལ་གྱི་གཟུང་འཛིན་དུ་སྣང་བའི་ཁུ་རྡུལ་སོ་སོར་མི་རིག་པའི་རྟེན་འབྲེལ་གྱི་སྦྱོར་བ་བྱས་པས་བཞི་པའི་རླུང་སེམས་དེ་ཁུ་རྡུལ་གྱི་ཆོས་དེ་ལ་འཕོ་བ་དང༌། འགྱུར་བའི་རེག་པས་ཚོར་བ་བདེ་བ་དེས་བཞི་པའི་སེམས་བརྒྱལ་བ་ན་དེའི་རང་ངོའི་འོད་གསལ་འཆར་ལ། དེའི་ཡུལ་ཡུལ་ཅན་གྱི་སྣང་བ་བསྡུས་ལ་ཡང་དེའི་རྗེས་ཐོགས་ལ་ཚོར་བདེ་དེས་དྲངས་པའི་ཆགས་སྡང་གི་བག་ཆགས་ཀྱི་དབང་གི་ཁུ་རྡུལ་སོ་སོའི་ཡུལ་དང་ཡུལ་ཅན་གྱི་སྣང་བ་བསྐྱེད་པར་འགྱུར་ལ། རྨི་ལམ་གྱི་གནས་སྐབས་སུའང་རླུང་སེམས་ཀྱི་བྱེད་བཅིང་གིས་བཞི་པའི་༼༤༣༢༽སེམས་ཀྱི་སྐྱེད་སྡུད་ཐ་མལ་གྱི་དུས་སུ་འཆར་བ་ལྟར་འཆར་བར་འགྱུར་བ་ཡིན་ལ། གཉིད་སྟུག་གི་གནས་སྐབས་ན་བཞི་པའི་སེམས་དང་དབྱེར་མེད་པའི་རླུང་དེས་སད་པའི་དུས་ཀྱི་ཁུ་རྡུལ་སོ་སོའི་གཟུང་འཛིན་ཡུལ་དང་ཡུལ་ཅན་གྱི་སྣང་བ་ཐ་དད་པ་སོ་སོར་བསྡུས་ནས་གཉིད་དུས་ཀྱི་ཤེས་པའི་རྟེན་གྱི་ཁུ་རྡུལ་ལ་བཞི་པའི་སེམས་འཕོ་བ་དང་འགྱུར་བར་བཅས་པའི་རེག་ཚོར་གྱི་བདེ་བས་བཞི་པའི་སེམས་བརྒྱལ་ནས་སད་དུས་ཀྱི་ཡུལ་ཡུལ་ཅན་གྱི་སྣང་བ་བསྡུས་ནས་དེའི་རང་ངོའི་འོད་གསལ་འཆར་ལ། དེའི་རྗེས་ཐོགས་ལ་ཚོར་བདེ་དེས་དྲངས་པའི་ཆགས་སྡང་གི་བག་ཆགས་དང་མཐུན་པར་སད་པའི་ཡུལ་ཡུལ་ཅན་གྱི་སྣང་བ་བསྐྱེད་པར་འགྱུར་བ་ཡིན་ལ།
གློ་བུར་དྲི་མའི་བཞི་པའི་སེམས་ཕྱིར་བལྟའི་རིག་པ་འགྱུར་བཅས་འཕོ་བདེའི་རང་ངོའི་སྟོང་པ་དང་འོད་གསལ་དང་ཡེ་ཤེས་དང་བྱང་ཆུབ་དང༌། རྒྱུ་རྒྱུད་བདེ་གཤེགས་སྙིང་པོའི་བཞི་པའི་སེམས་ནང་རིག་འགྱུར་མེད་མི་འཕོ་བའི་བདེ་བའི་ཆོས་ཉིད་ཀྱི་སྟོང་པ་དང་འོད་གསལ་དང་ཡེ་ཤེས་དང་བྱང་ཆུབ་གཉིས་གཏན་གཅིག་པ་མིན་པས་ཕྱི་མ་འདི་ལ་དགོངས་ནས་དཔལ་ལྡན་རྒྱུད་དུ། དེ་རྣམས་སྡུད་པའི་བྱེད་པོ་འདིར་ནི་གཞན་འགྱུར་སྐྱེད་པའི་བྱེད་པ་པོ་ནི་བྱེད་པ་པོ་མ་ཡིན། མཁའ་༼༤༣༣༽ཁྱབ་མཁའ་ཡི་རྡོ་རྗེ་ཅན་ནི་ཡུལ་དང་རྣམ་བྲལ་ཡོན་ཏན་མེད་ལ་རང་བཞིན་མེད་པའོ། ། ཞེས་འཁོར་བའི་ཆོས་ཀྱི་ཉེར་ལེན་གྱི་རྒྱུ་བྱེད་པོ་ནི་འཁྲུལ་མེད་ཡང་དག་མ་ཡིན་ལ། རྒྱུ་རྒྱུད་ལས་འབྲས་རྒྱུད་ཤིན་ཏུ་རྣམ་དག་རྣམ་བཅུ་དབང་ལྡན་སྒྲུབ་བྱེད་ཀྱི་ཉེར་ལེན་གྱི་རྒྱུའི་བྱེད་པོ་ནི་མཁའ་ཁྱབ་ནམ་མཁའི་རྡོ་རྗེ་ཅན་ཏེ་འཁོར་བའི་གཟུང་འཛིན་གྱི་ཡུལ་དང་ཟླ་ཉིའི་ཡོན་ཏན་དང་རང་བཞིན་བཞི་པའི་སེམས་དང་བྲལ་བའོ་ཞེས་འཆད་ལ། ཡང་ཇི་སྐད་དུ། འདི་དག་དབུས་སུ་རྡོ་རྗེ་ཅན་ནི་རང་བཞིན་མིན་ཞིང་རྣམ་འགྱུར་མིན་ཏེ་ཁྱབ་བྱེད་རང་བཞིན་མེད། ཅེས་རྒྱུ་རྒྱུད་འཁོར་བའི་རྒྱུ་འབྲས་གང་ཡང་མིན་ཀྱང་འཁོར་བའི་ཆོས་ནི་ཡོད་པ་ན་རྒྱུན་ཆད་མེད་པར་ཁྱབ་བྱེད་དུ་འཇུག་ཅིང་དེ་ལྟ་ནའང་དེ་ལ་འཁོར་བའི་རང་བཞིན་གྱི་ཉེས་པས་གོས་པ་མེད་པར་འཆད་དེ་དེའི་འགྲེལ་ཆེན་ལས། གང་གི་ཕྱིར་འཁོར་བའི་བག་ཆགས་ལས་གྲོལ་བའི་སེམས་ཀྱི་ཆོས་ཉིད་ཡིན་པ་དེའི་ཕྱིར་གང་སེམས་ཡོད་པའི་སེམས་ཅན་དེ་ནི་སེམས་མ་ཡིན་ནོ་ཞེས་འཁོར་བའི་སེམས་དང་བྲལ་བ་མྱ་ངན་ལས་འདས་པའི་སེམས་གཞན་ཡོད་པ་ནི་རྡོ་རྗེ་ཅན་གྱི་མིང་གི་༼༤༣༤༽བཅོམ་ལྡན་འདས་ཀྱིས་གསུངས་སོ། །
ཞེས་དང༌། འོད་དང་བྱ་བ་དང་ཡེ་ཤེས་དང་བཞི་པ་སྟེ་འཁོར་བའི་ནུས་པ་བཞིའི་དབུས་ན་རྒྱུ་རྒྱུད་འཁོར་བའི་ནུས་པ་བཞི་དང་བྲལ་བར་བཞུགས་ཞེས་དཔལ་ལྡན་རྒྱུད་དུ། དེ་རྣམས་ནང་ནས་རྡོ་རྗེ་ཅན་ནི་མི་ཡི་བདག་པོ་ཅུང་ཟད་མི་ཟ་སྟོང་པ་མིན་པ་ཉིད། ཅེས་འབྱུང་ལ། དེ་བཞིན་དུ་འཁོར་བ་ནི་གནས་སྐབས་བཞིས་བསྐྱེད་པ་ལས་གཞན་ཆོས་གང་ཟག་གི་བདག་གིས་ཀྱང་མ་བྱས་ཤིང་གནས་སྐབས་བཞིའི་འཁོར་བར་འཁོར་བ་ཉིད་ནའང་རྒྱུ་རྒྱུད་ནི་འཁོར་བ་དང་ཁྱབ་མཉམ་དུ་འཇུག་པས། འཁོར་བའི་དབུས་སུ་གནས་ཀྱང་འཁོར་བའི་ཆོས་དང་བྲལ་ལོ་ཞེས་ཇི་སྐད་དུ། བུམ་པའི་ནང་དུ་ཆུ་ནི་ལེན་པར་བྱེད་པ་ན་ཡང་ནམ་མཁའ་འགྲོ་བ་མིན་པ་ཇི་ལྟ་བར། ། མཁའ་ཁྱབ་ནམ་མཁའི་རྡོ་རྗེ་ཅན་ནི་ཡུལ་དང་རྣམ་པར་བྲལ་བ་ལུས་ཀྱི་དབུས་སུ་དེ་བཞིན་ནོ། ། ཞེས་འབྱུང་ལ། འཁོར་བའི་ལུས་དབུས་སུ་ཆུད་པའི་རྒྱུ་རྒྱུད་རྡོ་རྗེ་ཅན་དེ་ཡང་གདོད་མ་ནས་མྱ་ངན་ལས་འདས་པའི་སེམས་ལས་བཞི་པའི་སེམས་ལྟ་བུ་འགྱུར་བཅས་ཀྱི་འོད་གསལ་མ་ཡིན་ཞེས།
འགྲེལ་ཆེན་ལས། མྱ་ངན་ལས་འདས་པའི་སེམས་འཁོར་བ་ལས་འདས་པ་ཐམས་ཅད་ཀྱི་ལུས་ལ་གནས་༼༤༣༥༽པ་ནི་གང་གིས་ཀྱང་མ་བཅིངས་ཤིང་མ་བཀྲོལ་བའོ། ། ཞེས་འབྱུང་ངོ༌། ། འོ་ན་སྔ་མའི་བཞི་པའི་སེམས་འགྱུར་བཅས་འདི་ལས་སྲིད་པ་ལུགས་འབྱུང་དུ་ཇི་ལྟར་ལྡང་སྙམ་ན་བརྗོད་པར་བྱ་སྟེ། རྒྱུའི་ཐེག་པའི་སངས་རྒྱས་སྔགས་ལམ་གྱི་སངས་རྒྱས་སུ་སྒྲུབ་པ་ན་དག་ལ་མ་དག་གི་སྣོད་བཅུད་ཀྱི་རྣམ་བཅུ་དབང་ལྡན་སྒྲུབ་བྱེད་ཀྱི་ཡེ་ཤེས་འོད་གསལ་བ་དེ་ཉིད་བཞི་པའི་སེམས་ཀྱི་མ་རིག་པ་ཆེས་ཤིན་ཏུ་ཕྲ་བ་ཡིན་པས། དེའི་ཚུལ་ལ་སྦྱར་ནས་འཆད་ན་གོ་བདེ་བར་འགྱུར་བས། དེ་ལྟའི་འོད་གསལ་དེ་སྟོང་རིག་སྣང་བདེའི་སྤྲོས་པ་ཐམས་ཅད་བཀག་པའི་འགོག་པ་ཆེན་པོ་ལ་བཞི་པའི་སེམས་དེ་སྙོམས་པར་ཞུགས་བཞིན་པ་ལས་བཞི་པའི་སེམས་དེ་དེ་ལས་ལྡང་བ་ན་དེའི་ཆོས་ཉིད་ཤིན་ཏུ་སྟོང་པའི་དོན་དམ་བདེན་པའི་ཆ་དེ་དེའི་ཆོས་ཅན་འོད་གསལ་བའི་སྣང་བ་ཀུན་རྫོབ་ཀྱི་བདེན་པ་དང་དབྱེར་བཅད་དུ་མེད་པའི་ལྟོས་འབྲེལ་དུ་འགྱུར་བའམ་འཕོས་པ་དེ་འཛག་པའི་ཚུལ་གྱི་ལྡང་ལ། འདི་ཇི་ལྟར་བར་སེམས་ཅན་ཕལ་པ་རྣམས་ཀྱང་སྐྱེ་འཆིའི་དུས་ཀྱི་འོད་གསལ་བཞི་པའི་སེམས་ལས་དང་པོར་ལྡང་འཇུག་བྱེད་པ་ན་འདི་ཁོ་ན་ལྟར་བྱེད་དགོས་ལ། དེ་ཇི་ལྟར་བྱེད་དགོས་ཏེ་འདི་ལྟའི་ལྡང་རིམ་མེད་ན་ཁུ་རྡུལ་མུན་༼༤༣༦༽པའི་བདག་ཉིད་ཅན་གྱི་འཁོར་བའི་ལུས་ངག་ཡིད་ཀྱི་སྣོད་བཅུད་ཀྱི་ཆོས་གང་ཡང་ལྡང་བར་མི་ནུས་པའི་ཕྱིར། དེ་ལྟར་བཞི་པའི་སེམས་ཀྱི་བདེན་གཉིས་བཅད་དུ་མེད་པའི་སྟོང་པའི་ཆ་ཙམ་དུ་ལྡང་བ་དེ་ལས་མ་དག་སྒྲིབ་གཉིས་རགས་པའི་འཁྲུལ་སྣང་འཛིན་བྱེད་མིན་པའི་གཙོ་སེམས་རིག་ཙམ་ཞིག་ལྡང་ཞིང༌།
དེ་ལྡང་བ་ན་དེའི་ཡུལ་སྒྲིབ་གཉིས་རགས་པ་དང་བྲལ་བའི་འོད་གསལ་གྱི་སྣང་བ་ཆེན་པོར་ལྡང་ལ། དེ་གཉིས་ཀྱི་འདུ་འཕྲོད་ཀྱི་རིག་པ་ལས་ཚོར་བ་བདེ་བ་ཅན་གྱི་སེམས་བྱུང་དུ་ལྡང་ལ། འདི་ཡན་ཆད་ཀྱི་ལྡང་ལུགས་ཆེས་ཕྲ་བས་སེམས་ཅན་ཐམས་ཅད་ལ་མྱོང་བ་ཡོད་ཀྱང་རྟོག་པ་མེད་ལ། འདིའི་ལྡང་འཇུག་གི་རྟོགས་པ་ནི་གསང་སྔགས་ཀྱི་ལམ་ལ་བརྟེན་ནས་སྔགས་ཀྱི་རྒྱུ་རྒྱུད་ཀྱི་བཞི་པའི་སེམས་སམ་འོད་གསལ་ཉིད་ལ་དངོས་སུ་བྱ་བ་བྱེད་ནུས་ཀྱི་རྣལ་འབྱོར་པ་ཞིག་གི་སྤྱོད་ཡུལ་ལས། མདོའི་ལུགས་ཀྱི་སངས་རྒྱས་ཀྱིས་ཀྱང་འདིའི་ལྡང་འཇུག་རྟོགས་པར་མི་བྱེད་དེ། དེ་དག་སྒྲིབ་པར་ཤེས་ནས་སྤང་བར་མི་རྩོམ་པའི་ཕྱིར། དེ་ལྟ་ནའང་མདོའི་སངས་རྒྱས་དེ་སྔགས་ལུགས་སུ་འཇུག་པ་ན་དེ་སྤང་དགོས་པའི་ཕྱིར་དེ་དག་མྱོང་བ་ཙམ་ལས་ཆེས་རྟོགས་པར་ཡང་བྱེད་དོ། ། འདི་ལྟའི་ལྡང་འཇུག་སྔགས་ཀྱི་རྒྱུ་རྒྱུད་༼༤༣༧༽དངོས་ལ་བྱ་བ་བྱེད་ནུས་ཡན་གྱི་རྟོགས་སུ་རུང་བ་ནི་སྔགས་ཀྱི་རྒྱུ་རྒྱུད་དངོས་ཀྱི་ཤེས་རབ་རྣལ་འབྱོར་པ་དེའི་རྒྱུད་ལ་སྐྱེས་པ་ན་ཤེས་རབ་དེས་དེ་ལྟར་རྟོགས་བྱེད་ཀྱི་ཤེས་རབ་ཏུ་སྐྱེས་པའི་ཕྱིར། འོ་ན་འདི་ལྟའི་ཤེས་རབ་དངོས་དེ་གསང་སྔགས་བླ་ན་མེད་པའི་ལམ་རྒྱུད་ལ་མ་སྐྱེས་པར་མེད་ཀྱང་རྗེས་མཐུན་པ་རྣལ་འབྱོར་རྒྱུད་ཕྱིན་ཆད་ལའང་ཅུང་ཟད་ཡོད་དེ། རྣལ་འབྱོར་རྒྱུད་ཉིད་ལས་མངོན་པར་བྱང་ཆུབ་པའི་འོད་གསལ་མངོན་དུ་བྱེད་པའི་རིམ་པར།
ཀུན་རྫོབ་ཏུ་སེམས་བསྐྱེད་པ་ཨཱ་ལི་ལས་འབྱུང་བ་ཟླ་བའི་དཀྱིལ་འཁོར་དེ་བྱང་ཆུབ་དང་པོའོ། ། ཀཱ་ལི་ལས་འབྱུང་བ་ཟླ་བའི་དཀྱིལ་འཁོར་མངོན་བྱང་གཉིས་པ། དོན་དམ་དུ་སེམས་བསྐྱེད་པ་རྡོ་རྗེ་རྩེ་ལྔ་པ་ཧཱུྃ་བཅས་མངོན་བྱང་གསུམ་པ། ཟླ་བ་རྡོ་རྗེ་དང་བཅས་པ་འོད་ཀྱི་སྤྲོ་བསྡུས་ཐམས་ཅད་རྡོ་རྗེའི་རྡུལ་ཕྲ་རབ་ཏུ་བསྡུས་ནས་གཅིག་ཏུ་གྱུར་པ་ལས་དང་པོའི་རྡོ་རྗེར་གྱུར་པ་མངོན་བྱང་བཞི་པ། དེ་ལ་རྡོ་རྗེ་སེམས་དཔའི་སྐུར་གྱུར་པ་མངོན་བྱང་ལྔ་པར་འཇོག་པ་སོགས་ཡོད་པའང་བཞི་པའི་ཡེ་ཤེས་མ་རིག་པ་ཕྲ་མོ་འདིའི་ཕྱོགས་ཅུང་ཟད་སྦྱངས་པ་ལས་སྔགས་ཀྱི་མངོན་བྱང་བརྙེས་པའི་སངས་རྒྱས་སུ་བརྙེས་པའི་སངས་རྒྱས་སུ་འཇོག་༼༤༣༨༽བྱེད་དོ། ། དེས་ན་བཞི་པའི་སེམས་ཆེས་ཕྲ་བ་འདི་དག་སྤང་བྱའི་སྒྲིབ་པར་ཤེས་ནས་དེ་དག་གི་ལྡང་འཇུག་གི་རིམ་པ་ངོས་ཟིན་ནས་དེ་སྤོང་གཅིག་པར་ཡོད་བྱེད་ཀྱི་རྒྱུ་རྒྱུད་དང་འགྱུར་མེད་ཀྱི་བཞི་པའི་སེམས་རང་གི་ངོ་བོ་ལ་འཕོ་འགྱུར་གྱི་ལྡང་འཇུག་མེད་ཀྱང་སྒྲིབ་པ་གཅོད་པའི་ཕྱིར། ནང་རིག་འགྱུར་མེད་ཀྱི་འཇུག་ལྡང་ལས་འགྱུར་འཛག་གི་བཞི་པའི་འོད་གསལ་གྱི་སེམས་སྦྱོང་བའི་ཚུལ་འདི་ནི་གསང་སྔགས་བླ་ན་མེད་པའི་བསྐྱེད་རིམ་གྱི་འོད་གསལ་ནས་ཟུང་འཇུག་རྫོགས་རིམ་འོད་གསལ་མཐར་ཐུག་པའི་བར་གྱི་འོད་གསལ་གྱི་རིམ་པ་ལས་རྟོགས་པར་འགྱུར་བ་ཡིན་ནོ། ། དེ་ལྟའི་མ་དག་པ་བཞི་པའི་སེམས་ཆེས་ཕྲ་བ་སྟོང་རིག་སྣང་བདེ་བཞིར་རིམ་གྱི་ལྡང་བ་ནས་དེ་རྒྱུད་དང་ཚོགས་པ་གཅིག་པར་ཡོད་ཅིང་གཉེན་པོས་མ་སྤངས་ཀྱི་བར་འབྲལ་མི་རུང་དུ་ཡོད་པའི་ཐོག་མ་མེད་པའི་སེམས་ཀུན་གཞི་ཉེར་ཐོབ་མུན་པ་ཐུགས་རྡོ་རྗེ་སྒྲིབ་བཅས་སུ་ལྡང་ལ། དེ་ཉིད་གཟུགས་སྣང་བ་གཟུགས་སྣང་ཁུ་བ་སྐུ་རྡོ་རྗེ་སྒྲིབ་བཅས་སུ་ལྡང་ཞིང་གཙོ་སེམས་དེ་རེ་རེ་ཞིང་འཁོར་སེམས་བྱུང་ཀུན་རྟོག་བརྒྱད་བཅུ་ལ་སོགས་པར་ལྡང་ནས་དེ་རེ་རེ་ཞིང་ཐབས་ཤེས་ཀྱི་རྟོག་པ་བརྒྱད་བཅུའི་ཀུན་རྟོགས་སོགས་ཡང་༼༤༣༩༽དག་མིན་པའི་རྟོག་པ་དང༌། དེས་བརྟགས་པའི་སྣང་ཆ་མཐའ་ཡས་པར་ལྡང་ངོ༌། །
འོ་ན་དེ་ལྟའི་བཞི་པའི་སེམས་ཆེས་ཕྲ་བ་དེ་འགྱུར་འཕོ་འཛག་པའི་དྲི་མའི་སེམས་སུ་བཞག་པར་མི་འོས་ཏེ། དེ་རྡུལ་མུན་སྙིང་སྟོབས་གསུམ་གྱི་ངོ་བོའི་ཀུན་གཞི་ཉོན་ཡིད་འཇུག་གི་ཤེས་དྲུག་གི་ངོ་བོར་མ་སྐྱེས་པའི་ཕྱིར་སྙམ་ན། མ་ཁྱབ་སྟེ། འདི་ཉིད་རྩ་བའི་འགྱུར་ཆ་ལ་བརྟེན་ནས་བློ་ཡིད་ངར་འཛིན་སོགས་ཀྱི་སྣང་བ་གསུམ་གྱི་རྣམ་འགྱུར་མཐའ་དག་འབྱུང་བའི་ཕྱིར་དང༌། འདི་ཉིད་མེད་ན་རྣམ་འགྱུར་དེ་དག་ཐམས་ཅད་མི་འབྱུང་བའི་ཕྱིར་ཏེ། མཁའ་ཁྱབ་མཁའ་ཡི་རྡོ་རྗེ་ཅན་གྱིས་ནི་འཁོར་བའི་ཡོན་ཏན་བསྐྱེད་པའི་བྱ་བ་དང་བྲལ་བ་ཉིད་ཀྱི་འགྱུར་ཆོས་མ་ཡིན་པའི་ཕྱིར། དེས་ན་བཞི་པའི་སེམས་འདི་ཡོད་པ་ལས་ཀུན་གཞི་སོགས་རགས་པའི་སེམས་ཐམས་ཅད་འབྱུང་བ་ནི་རྒན་པོ་འཁར་བ་ཡོད་ན་ལྡང་ནུས་ལ་དེ་ལྟར་མིན་ན་ལྡང་མིན་ནུས་པ་ལྟ་བུའོ་ཞེས་སྙེ་མདོ་བ་ཀུན་དགའ་དོན་གྲུབ་ཀྱིས་དཔེ་དང་བཅས་ཏེ་ལེགས་པར་བཤད་ལ། དེ་ལྟའི་ཚེ་སྔགས་བླ་མེད་ཀྱི་ཕ་རྒྱུད་མ་རྒྱུད་ཀྱི་ལམ་ཉི་ཚེ་བ་དག་གི་བསྐྱེད་རྫོགས་ཀྱིས་སྒྲུབ་པའི་འོད་གསལ་ཡང་སྣང་མཆེད་ཐོབ་གསུམ་སྟེ་སེམས་ཡིད་འཇུག་ཤེས་༼༤༤༠༽དྲུག་གི་སྤྲོས་པ་ཉེ་བར་ཞི་བའི་རང་ངོའི་འོད་གསལ་མེད་དགག་ཙམ་དང༌། ཡང་སྣང་མཆེད་ཉེར་ཐོབ་ཀྱི་གཟུང་འཛིན་རགས་པ་ཞི་བའི་རང་གི་ངོ་བོ་ལ་སྣང་ཙམ་དང༌། གསལ་ཙམ་པའི་འོད་གསལ་ལ་འོད་གསལ་གྱི་རྣལ་འབྱོར་དུ་བྱེད་པ་དང༌།
དེ་ལས་གོང་དུ་གྱུར་པ་ན་འགྱུར་བདེ་ཉིད་ཀྱི་བཞི་པའི་འོད་གསལ་བ་ཉིད་འགྱུར་མེད་དྲི་བྲལ་གྱི་འོད་གསལ་བར་བྱེད་པའི་རྣལ་འབྱོར་གཉིས་ལས། དང་པོ་དེ་ཙམ་གྱི་འོད་གསལ་ནི་མདོའི་སློབ་མི་སློབ་ཀྱི་འཕགས་པ་ཅི་རིགས་པ་དག་ལའང་མཉམ་པར་གཞག་བྱར་ཡོད་ཅིང༌། གཉིས་པ་ནི་སྔགས་ཀྱི་རྣལ་འབྱོར་པ་ཁོ་ནའི་ཁྱད་ཆོས་ཡིན་ལ། དེ་ལའང་ཕ་རྒྱུད་ཀྱི་ལམ་གྱི་སྒྲུབ་པའི་རྒྱུ་རྒྱུད་འོད་གསལ་གྱི་རྟོགས་པས་འགྱུར་བདེ་ཞི་བའི་སེམས་ཀྱི་བདེ་ཆའི་ཆ་འགའ་འགའ་ཙམ་འོད་གསལ་བར་སྦྱངས་ནུས་ཀྱང་ནུས་ལ། མ་རྒྱུད་ཀྱི་ལམ་གྱིས་སྒྲུབས་པའི་རྒྱུ་རྒྱུད་འོད་གསལ་གྱི་རྟོགས་པས་འགྱུར་བདེའི་བཞི་པའི་སེམས་ཀྱི་སྣང་རིག་གི་ཆ་འགའ་འགའ་ཙམ་འོད་གསལ་བར་སྦྱང་ནུས་ཀྱང་གཉིས་མེད་རྒྱུད་ཀྱི་སྔགས་ལམ་ལ་བརྟེན་པའི་རྒྱུ་རྒྱུད་འོད་གསལ་གྱི་རྟོགས་པ་མེད་པར་འགྱུར་བདེའི་བཞི་པའི་སེམས་ཀྱི་ཁྱད་པར་སྟོང་ཆ་དང༌། བདེ་སྣང་རིག་སྟོང་གི་དྲི་མ་མ་ལུས་པ་འོད་གསལ་བར་སྦྱོང་མི་ནུས་པ་ཡིན་ལ། རྒྱུ་མཚན་དེ་ཉིད་ཀྱི་ཕྱིར་ཕ་མའི་རྒྱུད་སྡེ་ལས་ཆོས་ཅན་ཀུན་གཞི་ཉོན་ཡིག་འཇུག་ཤེས་ཀྱི་བདག་༼༤༤༡༽ཉིད་ཅན་གྱི་སྣང་མཆེད་ཐོབ་གསུམ་དང༌། དེའི་ཆོས་ཉིད་སྟོང་པ་ཉིད་རྟོགས་པའི་འོད་གསལ་བའི་ཡེ་ཤེས་ཏེ་བཞི་སྦྱངས་པ་ལས་སྣང་བ་སྤྲུལ་སྐུ་མཆེད་པ་ལོངས་སྐུ་ཐོབ་པ་ངོ་བོ་ཉིད་སྐུ། ཡེ་ཤེས་ཆོས་ཀྱི་སྐུར་གྲུབ་པའི་འཇིག་རྟེན་པའི་དབང་བཞི་པ་དང༌། དེའིའང་སྟོང་པ་འོད་གསལ་བ་ལས་ཡེ་ཤེས་ཀྱི་སྐུ་སྒྲུབ་པའི་དབང་བཞི་པའང་ཆོས་ཅན་སྣང་མཆེད་ཐོབ་གསུམ་སྐུ་གསུམ་དུ་སྒྲུབ་པའི་དབང་གསུམ་ལས་ཟུར་དུ་མ་སྨོས་པར་ཆོས་ཅན་གྱི་དབང་གསུམ་གྱི་ནང་དུ་ཆོས་ཉིད་ཀྱི་དབང་བཞི་པ་དོན་གྱི་ཚང་བས།
བཞི་པ་ཡང་དེ་ཉིད་དོ། ། ཞེས་པ་ཙམ་ལས་མི་འབྱུང་བ་དང༌། དེ་ལྟ་ན་བཞི་པའི་དབང་ཉིད་ལ་དངོས་པོར་གྱུར་པའི་དབང་བསྐུར་ཐོབ་རྒྱུར་མ་བྱུང་བས་སྒྲ་ཚིག་གི་རྟོག་བརྟགས་ཙམ་དུ་ཟད་དོ་ཞེས་ཚིག་དབང་དུ་བརྗོད་ལ། དེ་ལྟ་ནའང་རྣལ་འབྱོར་པའི་རྒྱུད་བསགས་པ་མཆོག་ཏུ་གྱུར་པ་ལ་ནི་ཕ་མའི་སྔགས་ལམ་དེས་འགྱུར་འཕོ་བཞི་པ་འོད་གསལ་བའི་སེམས་ཀྱི་སྟོང་རིག་སྣང་བདེའི་ཆ་ཤས་སྦྱངས་པ་ལས་སྐུ་བཞིར་སྒྲུབ་པའི་འཇིག་རྟེན་ལས་འདས་པའི་དབང་བཞི་གཏན་སྒྲུབ་པར་མི་ནུས་པའང་མིན་ལ། དེ་ལྟ་ནའང་གཉིས་མེད་རྒྱུད་ཀྱི་སྔགས་ལམ་ལ་མ་བརྟེན་པར་འགྱུར་བདེ་བཞི་པའི་སེམས་ཀྱི་སྣང་རིག་སྟོང་བདེའི་ཆ་བཞི་རྒྱུ་རྒྱུད་ཀྱི་སྐུ་བཞི་ཡོངས་༼༤༤༢༽སུ་རྫོགས་པར་སྦྱངས་ཏེ་ལམ་རྒྱུད་དུ་སྒྲུབ་ནས་འབྲས་རྒྱུད་འཆར་བའི་འཇིག་རྟེན་ལས་འདས་པའི་དབང་བཞི་དང་ལམ་དང་སྐུ་བཞིའི་ཡོད་པ་མ་ཡིན་པའི་ཕྱིར་ན། དུས་འཁོར་ལས། འཇིག་རྟེན་པའི་དབང་བཞི་དང༌། འཇིག་རྟེན་ལས་འདས་པའི་དབང་བཞིའི་ཐ་སྙད་མཛད་ནས། འཇིག་རྟེན་པའི་དབང་བཞི་དེའི་དབང་འབྲས་དང་ཕ་མའི་རྒྱུད་ཀྱི་ས་ལམ་དང་བསྟུན་པ་ན་འཇིག་རྟེན་པའི་དབང་གོང་མ་དག་གིས་རྫོགས་རིམ་གྱི་ལམ་གྱི་མི་སློབ་པའི་རིགས་དྲུག་པ་རྡོ་རྗེ་འཆང་གི་གོ་འཕང་ཐོབ་ཀྱང་གཉིས་མེད་རྒྱུད་ཀྱི་རྫོགས་རིམ་གྱི་ལམ་གྱི་མི་སློབ་པའི་རིགས་དྲུག་པ་རྡོ་རྗེ་འཆང་གི་གོ་འཕང་ཐོབ་པར་མི་ནུས་པ་ཡིན་ནོ། ། དེ་ལྟའི་སྤང་གཉེན་གྱི་ཕྲ་རགས་ཆེས་འབྱེད་པར་དཀའ་བ་དེ་དག་མེད་ན་མདོ་རྒྱུད་ལ་ཐེག་པ་མཐོ་དམན།
རྒྱུད་སྡེ་ལ་གོང་འོག་དུ་མ་དང༌། ཁྱད་པར་རྡོ་རྗེ་ཐེག་པ་བླ་མེད་ཀྱི་ཕ་མ་དང༌། གཉིས་མེད་ཀྱི་རྒྱུད་ལ་སློབ་མི་སློབ་ཀྱི་ས་ལ་རིམ་པ་མི་གཅིག་པ་དུ་མ་འོང་བའི་གནས་སྐབས་ག་ལ་ཡོད། དེས་ན་དེང་སང་གངས་ཅན་གྱི་ཁྲོད་འདིར་ནཱ་རོ་ནི་གུའི་ཆོས་དྲུག་གི་འོད་གསལ་དང་སྦྱོར་དྲུག་རིམ་ལྔ་རྣམས་ཀྱི་འོད་གསལ་གྱི་ཟབ་ཁྲིད་འཆད་པར་བྱེད་པ་ཆེས་མང་བ་དག་གིས་ནི་འདི་ལྟ་བུའི་འོད་གསལ་གྱི་ཕྱོགས་ལ་བློའི་འཇུག་པ་ཅུང་ཟད་རེ་ཤར་ན་ཅི་མ་རུང་༼༤༤༣༽སྙམ་དུ་ཡང་སེམས་སོ། ། དེར་མ་ཟད་མཐའ་ཆོད་པར་བརྗོད་ན་དབང་བཞིའི་སྦྱང་ཆ་དྲི་མ་ལའང་སྣང་མཆེད་ཐོབ་གསུམ་འོད་གསལ་དང་བཅས་པ་བཞིའི་དྲི་མ་ཉིད་སྦྱང་དགོས་པ་ལས་ཕ་མའི་རྒྱུད་སྡེ་དག་ལས་སྣང་མཆེད་ཐོབ་གསུམ་གྱི་དྲི་མ་སྦྱང་བའི་རྣམ་བཞག་རགས་པ་ཙམ་མཛད་ནས། འོད་གསལ་གྱི་མྱོང་བ་ཙམ་སྐྱེས་པ་ན་དེ་ཉིད་དབང་བཞི་པའི་ཡེ་ཤེས་སུ་ངོ་སྤྲོད་པ་ཙམ་ལས་དབང་བཞི་པའི་ལམ་གྱི་སྤང་བྱ་འདི་སྤོང་ཞེས་གསལ་ཀ་མེད་པས། དུས་ཀྱི་འཁོར་ལོ་ལས་ཕ་མའི་རྒྱུད་སྡེ་ལས་དབང་བཞི་པའི་མིང་ཙམ་ལས་སྤང་གཉེན་སྤྲོད་པའི་དབང་བཞི་པ་ཡོད་པ་ལ་དགག་པ་རྒྱ་ཆེར་མཛད་པའང་དེ་ལྟ་ཡིན་ལ། སྣང་མཆེད་ཐོབ་གསུམ་མམ་ཀུན་གཞི་ཉོན་ཡིད་ལ་འཇུག་ཤེས་གསུམ་རང་གི་ངོ་བོ་རང་བཞིན་རྣམ་དག་འོད་གསལ་བའི་རིག་པ་འདི་ཀ་ཙམ་ལ། རྒྱལ་བ་མ་ཕམ་པས་འབྱེད་རྣམ་གཉིས་ཏེ་རྣམ་རྫུན་དབུ་མར་གསུངས་པའི་བསྟན་བཅོས་ལས། དེ་ལྟ་བུའི་རིག་པ་ལ་འོད་གསལ་དོན་དམ་པའི་བདེན་པར་བཤད་ཡོད་པ་ལ་བརྟེན།
ཟི་ལུང་པ་ཤཱཀྱ་པས་མདོ་སྔགས་ལ་ཡིད་འཇོག་དུ་མ་བྱས་པའི་མ་ཡིག་རྩ་གྲུབ་ཏུ། རྣམ་རྫུན་གྱི་གསུང་རབ་ནས་བཤད་པའི་སེམས་ཡིད་རྣམ་ཤེས་༼༤༤༤༽གསུམ་གའི་ཕྱོགས་སུ་མ་ཆད་པའི་རིག་ཙམ་དེ་ལ། དཔལ་ཆོས་ཀྱི་གྲགས་པས་ཚད་མ་རྣམ་འགྲེལ་དུ། གཟུང་ཡུལ་གྱི་ཁ་མ་བསྒྱུར་བའི་རིག་པ་འཛིན་པའི་རྣམ་པ་ཅན་དུ་བཤད་པ་དེ་ལ་འདྲ་བཟོ་བྱས་ནས། ཀུན་གཞི་རྣམ་ཤེས་ཀྱི་སྟེང་གི་གསལ་ཆ་ཉིད་ཀུན་གཞི་ཡེ་ཤེས་ཞེས་པ་ཡིན་ལ། དེ་ཉིད་ལ་སེམས་ཀྱི་རྡོ་རྗེ་ཞེས་རྒྱུད་སྡེ་མཐའ་དག་ལས་རྒྱུད་གསུམ་གྱི་སྲོག་ཤིང་དུ་བཞག་པའང་འདི་ཉིད་ཡིན་ནོ་ཞེས་སྨྲ་བར་བྱེད་པ་དེ་དག་གིས་ཀྱང་རྡོ་རྗེ་ཐེག་པའི་ཆོས་ཚུལ་རྟོགས་དཀའ་བ་འདིའི་ཕྱོགས་ཙམ་དུའང་མ་ཕྱིན་པར་ཟད་དེ། རྣལ་འབྱོར་སྤྱོད་པའི་གདུལ་བྱས་ཀྱང་རྟོགས་པའི་ཤེས་བྱ་ཆེ་ལོང་ཙམ་གྱི་འཆིང་གྲོལ་བྱེད་ཚུལ་ལས་ཕྲ་ཞིང་ཟབ་པའི་ཚུལ་ཟབ་རྒྱས་རྡོ་རྗེ་ཐེག་པའི་བསྟན་པའི་འཆིང་གྲོལ་བྱེད་པའི་སྲོལ་མེད་ན་གསང་སྔགས་བསྟན་པ་མཐའ་དག་གི་རྩེ་མོར་བྱོན་པ་དོན་ཅི་ཡོད་པར་འགྱུར། དེས་ན་འཕོ་བའི་བག་ཆགས་སམ་བཞི་པའི་སེམས་འདི་ཉིད་ཀྱི་སྟོང་པ་ལས་གཉིད་སྟུག ། རིག་པ་ལས་རྨི་ལམ། སྣང་བ་ལས་སད་པ།
བདེ་བ་ལས་བཞི་པ་སྟེ། ཕྲ་བའི་ལྡོག་ཆའི་སྒྲིབ་པ་འདི་ཉིད་རྒྱུའི་ཐེག་པའི་སངས་རྒྱས་དང་རྒྱུད་སྡེ་འོག་མའི་སངས་རྒྱས་ཀྱི་ཐུགས་རྒྱུད་༼༤༤༥༽ལའང་ཡོད་པས་འདི་ཆེས་གཞོམ་པ་དང་གཞིག་པར་དཀའ་བས་མི་ཤིགས་པའི་ཐིག་ལེའམ་གོང་བུ་ཞེས་བྱ་བས་གནས་སྐབས་བཞིའི་སྒྲིབ་བཅས་འགྱུར་འཕོའི་ཐིག་ལེ་བཞི་རང་གི་དངོས་གཉེན་མ་གཏོགས་གང་གི་བཅོམ་གཞིག་གི་མི་འགྱུར་བ་དེ་བཅོམ་པ་མེད་པར་སྔགས་ཀྱི་ཕུལ་དུ་དབྱུང་དུ་མེད་པའི་སྐུ་བཞི་ཐོབ་པར་མི་འགྱུར་རོ་ཞེས་པ་འདི་ནི་བཅོམ་ལྡན་འདས་དུས་ཀྱི་འཁོར་ལོའི་ཟབ་ཁྱད་བླ་ན་མེད་པའོ། ། བཤད་ཚུལ་འདི་ལྟའི་ཕྱོགས་ཙམ་དང་མཐུན་པར་སྤང་བྱ་སྒྲིབ་པ་དང་གཉེན་པོ་ཡེ་ཤེས་དང་གྲོལ་འབྲས་འགོག་བདེན་མཐར་ཐུག་དང་འགོག་རྒྱུ་རྒྱུ་རྒྱུད་དྲི་བྲལ་གྱི་ཆོས་ཐམས་ཅད་ལ་མི་ཤིགས་པའང་མི་འགྱུར་བ་དང་གཞོམ་དུ་མེད་པའི་ཐེག་ལེའི་སྒྲ་སྦྱར་བ་ནི་ཕ་མའི་རྒྱུད་སྡེ་ཆེས་མང་བ་དང༌། ཁྱད་པར་གསང་སྔགས་སྔ་འགྱུར་གྱི་བཀའ་གཏེར་དུ་མར་ནི་འཆིང་གྲོལ་ཐམས་ཅད་ཀྱི་རྩ་བ་གཞོམ་མེད་ཀྱི་ཐིག་ལེ་དང་གོང་བུ་ཁོ་ན་ལ་རག་ལས་པ་རྒྱ་ཆེར་བཤད་འདུག་པ་ལས། བོད་མང་པོས་གསང་སྔགས་སྔ་འགྱུར་ཐམས་ཅད་ཆོས་ལོག་དྲི་མ་ཅན་ཡིན་ཏེ། དེ་དག་གི་སྔགས་རྒྱུད་ཐམས་ཅད་དུ་འཆིང་གྲོལ་མཚན་མ་གོང་བུ་ཅན་ལ་རག་པ་ཕྱི་རོལ་པའི་སྔགས་ཆོས་ལྟར་བཏགས་པ་ཆེས་མང་དུ་ཟད་དོ་ཞེས་སྨྲ་བ་དེ་དག་གིས་ནི་རྡོ་རྗེ་ཐེག་པའི་བསྟན་པའི་ཚུལ་ཅུང་ཟད་༼༤༤༦༽ཙམ་ཡང་མ་རྟོགས་པར་ཟད་དེ། དེ་ལྟ་ནའང་རྡོ་རྗེ་ཐེག་པའི་རྒྱུད་སྡེ་འོག་མར་ས་བོན་དང་འོད་ཟེར་དང་བ་ཐག་ཆེས་ཕྲ་བའི་རྒྱུད་ལས་དག་མ་དག་གི་སྣོད་བཅུད་སྐྱེད་སྡུད་འཇོག་པ་དང༌། ཁྱད་པར་རྒྱུད་སྡེ་འོག་མར་རླུང་སེམས་ཚོགས་པ་གཅིག་པའི་ཐིག་ལེ་ནཱ་ད་ཚེག་དྲག ། སྒྲ་ཚུལ་གོང་བུའི་མཚན་མ་ཕྲ་བ་དང་ཆེས་ཕྲ་བ་དང་ཤིན་ཏུ་ཕྲ་བ་ལས་འཁོར་བ་ཕྲ་རགས་མྱོང་འདས་ཕྲ་རགས་ཇི་སྙེད་གཅིག་གིས་སྐྱེད་སྡུད་བྱེད་པར་བཤད་པའི་རྒྱུད་སྡེ་ཐམས་ཅད་ཀྱང་སྔ་འགྱུར་གྱི་ཆོས་ལོག་དྲི་མ་ཅན་དེ་ལྟར་འགྱུར་བའི་ཉེས་པ་པོ་ལ་ཡོད་པས་སྐལ་བ་ཅན་དག་བག་ཡོད་པར་བྱོས་ཤིག ། དེས་ན་དུས་ཀྱི་འཁོར་ལོ་ནས་བཤད་པའི་སྐུ་བཞི་ནི་བཞི་པའི་སེམས་ཉིད་ཀྱི་སྟོང་པ་འོད་གསལ་གྱི་དྲི་མ་དང་བྲལ་བའི་དབང་གིས་རྒྱུ་རྒྱུད་ཀྱི་ངོ་བོ་ཉིད་སྐུ་མངོན་དུ་འགྱུར་ལ།
དེ་ཉིད་ཀྱི་རིག་པ་ཉེར་ཐོབ་ཀྱི་དྲི་མ་དང་བྲལ་བའི་དབང་གིས་རྒྱུ་རྒྱུད་ཀྱི་ཆོས་ཀྱི་སྐུ་མངོན་དུ་འགྱུར་ལ། དེ་ཉིད་ཀྱི་སྣང་བའི་དྲི་མ་དང་བྲལ་བའི་དབང་གིས་རྒྱུ་རྒྱུད་ཀྱི་གཟུགས་ཀྱི་སྐུ་གཉིས་མངོན་དུ་བྱེད་ལ། དེ་ཉིད་ཀྱི་བདེ་བ་མཆེད་པའི་དྲི་མ་དང་བྲལ་བའི་དབང་གིས་རྒྱུ་རྒྱུད་ཀྱི་བདེ་བ་ཆེན་པོའི་སྐུ་མངོན་དུ་བྱེད་པ་ཡིན་ལ། དེ་ཡང་ཆེས་ཤིན་ཏུ་ཕྲ་བའི་དྲི་མ་སྦྱངས་སྟོབས་ཀྱིས་རྒྱུ་རྒྱུད་ཀྱི་སྐུ་བཞི་འབྲས་རྒྱུད་ཀྱི་སྐུ་བཞིར་འཆར་བར་བྱེད་པ་ཡིན་ནོ། ། ༼༤༤༧༽དེས་ན་བཞི་པའི་སེམས་ཆེས་ཕྲ་བའི་གནས་སྐབས་བཞི་པའི་ཐིག་ལེ་བཞི་མ་ལུས་པར་སྤང་ཞིང་དེ་ལྟར་སྤངས་པའི་ནང་རིག་འགྱུར་མེད་ཀྱི་བཞི་པའི་སེམས་ཀྱི་སྐུ་བཞིའི་ངོ་བོའི་ཐེག་ལེ་བཞི་འགྱུར་མེད་དུ་འཛིན་པའི་སངས་རྒྱས་ཚུལ་འདི་མདོ་རྒྱུད་ཀྱི་ཆོས་ཚུལ་གཞན་མེད་པའི་ཕྱིར། མདོ་རྒྱུད་ཀྱི་ཆོས་ཚུལ་གཞན་ལ་བརྟེན་ནས་སངས་རྒྱས་པའི་སངས་རྒྱས་ཀྱི་ཞིང་དང་སངས་རྒྱས་ཀྱི་ཚུལ་དང་བཅོམ་ལྡན་འདས་དུས་ཀྱི་འཁོར་ལོའི་རྒྱུད་འདིར་བཤད་པའི་སངས་རྒྱས་ཀྱི་ཞིང་དང་སངས་རྒྱས་ཀྱང་ཆེས་མཆོག་དམན་ཆེན་པོར་གྲུབ་པ་ཡིན། དེ་ཡང་ཐེག་པ་ཆེན་པོའི་མདོ་རྒྱུད་གཞན་ནས་སངས་རྒྱས་རྣམས་གཟུགས་ཀྱི་ཁམས་སུ་གཏོགས་པའམ་མ་གཏོགས་ཀྱང་རུང་བའི་འོག་མིན་དུ་ལོངས་སྤྱོད་རྫོགས་པའི་སྐུར་སངས་རྒྱས་ནས་གདོད་རྡོ་རྗེ་གདན་ལ་སོགས་པར་མཆོག་གི་སྤྲུལ་སྐུར་སངས་རྒྱས་པར་བཞེད་ཅིང༌། དེའང་སྔགས་ཀྱི་སངས་རྒྱས་དེ་ལོངས་སྐུ་དེ་ནི་འོག་མིན་གྱི་གནས་ནས་ཁ་སྦྱོར་ལྡང་བ་མེད་པར་བཞུགས་པར་ལས། དེ་ལྟའི་ལོངས་སྐུ་དེ་འདོད་པའི་ཁམས་ལ་སོགས་པར་སྐྱེ་འཆི་དང་ཆགས་བྲལ་གྱི་ཚུལ་ཅན་གྱི་སངས་རྒྱས་པར་མི་མཛད་དོ་ཞེས་འབྱུང་ལ། དེ་ལྟའི་སངས་རྒྱས་དེ་ནི་སེམས་ཡིད་རྣམ་ཤེས་ཀྱི་སྒྲིབ་པའི་རྒྱུ་ལས་ཁམས་གསུམ་གྱི་སྣོད་བཅུད་རགས་པ་ཙམ་སངས་རྒྱས་ཀྱི་ཞིང་ཁམས་སུ་༼༤༤༨༽ཡང་དག་པར་སྦྱངས་ནས་ཁམས་གསུམ་པའི་འཇིག་རྟེན་པ་དང་ཐུན་མོང་བའི་ཞིང་འདི་ཉིད་དུ་སངས་རྒྱས་པའི་དབང་དུ་བྱས་པར་སྣང་ལ།
དེ་ལྟར་གྱི་སྔགས་ཀྱི་ལོངས་སྐུ་འོག་མིན་ནས་བསྐྱོད་པ་མེད་པ་ཉིད་སྟོན་འཁོར་རིས་མཐུན་པ་ལ་ཆོས་སྟོན་པ་དང༌། དེར་མ་ཟད་འདོད་པའི་ཁམས་སུ་སྔགས་ཀྱི་སྤྲུལ་སྐུས་སྔགས་ཀྱི་ཆོས་སྟོན་པ་ནའང་སྟོན་པ་པོ་དང་གསོལ་བ་འདེབས་པོ་སྤྲུལ་པའི་སྐུ་ཉིད་དང་རྒྱུད་གཅིག་པའི་སྐྱེ་འཆིའི་བདུད་སྤངས་པའི་ཕྱག་ན་རྡོ་རྗེ་ལྟ་བུ་ལས་རྒྱལ་པོ་ཨིནྡྲ་བྷཱུ་ཏི་ལྟ་བུའི་རྒྱུད་བསྡུ་བར་མི་རིགས་སོ་ཞེས་རླུང་ལྟར་གྲགས་ནའང༌། དུས་ཀྱི་འཁོར་ལོ་སེམས་ཡིད་རྣམ་ཤེས་ཀྱི་རྒྱུ་ལས་ཁམས་གསུམ་གྱི་གནས་སངས་རྒྱས་ཀྱི་ཞིང་དུ་སྦྱངས་པའི་ཞིང་ཙམ་གྱིས་ནི་སངས་རྒྱས་སངས་རྒྱས་པའི་ཞིང་རྣམ་དག་ཏུ་མི་འགྱུར་ཞིང༌། དེར་འཚང་རྒྱ་ཚུལ་དེས་འཚང་ཡང་དག་པར་རྒྱས་པའི་གོ་ཡང་མི་ཆོད་པའི་ཕྱིར། འོ་ན་སངས་རྒྱས་ཀྱི་ཞིང་ཇི་ལྟ་བུ་ཞིག་ཏུ་སངས་རྒྱས་པ་ན་སངས་རྒྱས་པར་འཇོག་སྙམ་ན། དེ་ནི་ཐེག་ལེ་བཞི་དྲི་མ་ཕྲ་ཞིང་ཕྲ་བས་བསྒྲུབས་པའི་དག་ལ་མ་དག་པའི་ཁམས་གསུམ་པའི་ཞིང་དུ་སངས་རྒྱས་པ་མི་སྲིད་ན། སྣང་མཆེད་ཐོབ་གསུམ་འོད་གསལ་ཆེས་ཕྲ་བས་བསྒྲུབས་པའི་མ་དག་པའི་ཁམས་གསུམ་གྱི་ཞིང་དུ་སངས་རྒྱས་པ་ག་ལ་འགྱུར། འོ་ན་རྩ་བའི་ཐིག་ལེ་བཞི་དང་རྣམ་༼༤༤༩༽འགྱུར་གྱི། སྣང་བ་བཞི་ཡང་དག་པར་སྦྱོང་བར་བྱེད་པའི་ནམ་མཁའ་ལས་བྱུང་རང་བྱུང་གི་རྣམ་པ་ཀུན་ལྡན་རྣམ་པ་མེད་པའི་ཆ་མེད་ཆ་ལས་འདས་པའི་དགའ་བ་བཞི་པའི་རྩེ་མོ་ཅན་གྱི་སྐུ་གསུང་ཐུགས་ཡེ་ཤེས་ཀྱི་འཁོར་ལོ་བཞིའི་གནས་ཐམས་ཅད་བདེ་བ་ཆེན་པོ་འཁོར་ལོའི་ཞིང་ཁམས་སངས་རྒྱས་རིན་ཆེན་བཞུགས་པའི་གནས་ཟ་མ་ཏོག་གམ་རྡོ་རྗེ་སེང་གེའི་ཁྲིའམ་ཨེ་ཡིག་སྐྱེ་གནས་ཆོས་ཀྱི་དབྱིངས་ཉིད་དུ་མངོན་པར་རྫོགས་པར་སངས་རྒྱས་དགོས་ལ། དེ་ཉིད་ཕུལ་དུ་དབྱུང་དུ་མེད་པའི་དུས་གསུམ་གྱི་སངས་རྒྱས་ཐམས་ཅད་སངས་རྒྱས་པའི་གནས་ཡུལ་དང་དུས་དང་དམིགས་པ་རྣམ་པར་རྒྱ་ཆད་ཕྱོགས་ལྷུང་གི་ཐ་དད་པར་བཅད་དུ་མེད་པ་ཉིད་ཀྱི་གནས་ཐམས་ཅད་པ་སྟེ།
འོག་མིན་ཆོས་ཀྱི་དབྱིངས་ཀྱི་ཕོ་བྲང་དང་སངས་རྒྱས་ཐམས་ཅད་སངས་རྒྱས་པར་འགྱུར་བའི་རྡོ་རྗེ་གདན་གང་མཆིས་སོ་ཅོག་དེ་ཐམས་ཅད་སོ་སོ་བ་མ་ཡིན་པས་ན་སངས་རྒྱས་ཐམས་ཅད་ཀྱི་ཞིང་རོ་མཉམ་པ་ཉིད་ཀྱི་ངང་ཚུལ་དེ་ཉིད་ཀྱི་ཕྱིར། ཇི་སྐད་དུ། རྡོ་རྗེ་སྐྱིལ་ཀྲུང་རྫོགས་སངས་རྒྱས། ། ཞེས་དང༌། དཔལ་ལྡན་སངས་རྒྱས་པདྨ་སྐྱེས། ཞེས་པའི་ཞིང་ཁམས་རྣམ་དག་རྡོ་རྗེ་དང་པདྨའི་གདན་དང་སྐྱེ་གནས་ཅན་ཉིད་འདིར་སངས་རྒྱས་ཀྱི་ཞིང་དུ་འཛིན་པ་ཡིན་ཏེ། འགྲེལ་ཆེན་ལས། བདེ་བ་ཆེན་པོའི་གནས་ཞེས་པ་ནི་བདེ་བ་ཆེན་པོའི་གནས་ཆོས་ཀྱི་དབྱིངས་ནམ་མཁའི་༼༤༥༠༽མཚན་ཉིད་ཅན་དོག་པ་མེད་པའི་ཆོས་འབྱུང་གི་འཇིག་རྟེན་གྱི་དཔེ་ལས་འདས་པ་ཀུན་ཏུ་བཟང་པོ་བདེ་བ་ཆེན་པོའི་གནས་སོ། ། མཆོག་གི་དང་པོའི་སངས་རྒྱས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་ཞེས་པ་ནི་རིས་མེད་པ་ཤེས་པ་དང་ཤེས་བྱ་གཅིག་ཏུ་འདྲེས་པར་གྱུར་ཅིང་གཅད་དུ་མེད་ལ་དབྱེར་མེད་པ་རྣམ་པ་ཐམས་ཅད་པ་དབྱིངས་ཀྱི་མཚན་ཉིད་ཅན་མེ་ལོང་ལ་པྲ་ཕབ་པ་དང་མཚུངས་པ་སྟེ་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོ་དེར་རོ། ། ཞེས་འབྱུང་ལ།
དེས་སྔགས་ཀྱི་སངས་རྒྱས་གང་དུ་འཚང་རྒྱ་བའི་ཞིང་གང་གསལ་སངས་རྒྱས་པའི་སྐུ་གསུང་ཐུགས་ཀྱི་རྟེན་ཇི་ལྟ་བུ་ཞིག་གོ་ཞེ་ན། ཇི་སྐད་དུ། ལུས་ནི་ཞིང་རྡུལ་ཕྲན་ཉམས་པ་ནམ་མཁའ་དང་མཚུངས་མཚན་ལ་སོགས་པ་རྣམས་ཀྱི་རབ་རྫོགས་འགྱུར། སྣ་ཚོགས་འཇིག་རྟེན་གསུམ་པོ་ཉིད་ནི་དངས་ཞིང་སྒྲིབ་པ་རྣམ་པར་བྲལ་བ་རྨི་ལམ་བཞིན་དུ་སྣང༌། སྐད་ནི་ཀུན་ནས་ཆད་པ་མེད་ཅིང་དུ་མའི་སྐད་གཞན་དག་གིས་གཞན་གྱི་སྙིང་ལ་འཇུག་པ་སྟེ། སེམས་ནི་དམ་པའི་བདེ་བས་གང་ཞིང་མི་གཡོ་ཐམས་ཅད་དུས་སུ་ལྷན་ཅིག་འཁྱུད་པའོ། ། ཞེས་པའི་གཞུང་གཞན་རྣམས་འོག་ཏུ་འཆད་ལ། འདིར་བསྟན་ཅིང་སྣ་ཚོགས་སོགས་ཚིག་རྐང་གཅིག་ནི་རྒྱུ་རྒྱུད་ཐུན་མོང་མིན་པ་ལས་སྒྲུབ་པའི་སྲིད་གསུམ་རོ་མཉམ་པ་རྨི་ལམ་ལྟར་མཆོག ༼༤༥༡༽མི་འགྱུར་གྱི་བཞི་པའི་མཐུའི་སྣང་བ་མ་གཏོགས་འགྱུར་བཅས་བཞི་པའི་སྲིད་གསུམ་འཁྲུལ་སྣང་གི་ཞིང་འདི་ལྟ་བུ་མ་ཡིན་ཞེས་པ་སྟེ།

འགྱུར་བཅས་བཞི་པའི་སེམས་ཀྱིས་བསྐྱེད་པའི་སྲིད་གསུམ་གྱི་འབྱུང་བ་དག་ནི་ལས་ཀྱི་དབང་གིས་ཞིག་སྡུད་ཀྱི་འགྱུར་བ་ཅི་ཡང་བྱེད་དེ། དེར། ས་ལས་ཆུ་དང་ཞེས་སོགས་ནས། རྣམ་གསུམ་སྲིད་པའི་རླུང་དབང་གིས་གང་ཞིག་ལས་ཀྱི་རླུང་གི་བསྣུན་པ་གཞན་རྣམས་ཞིང་གཞན་དག་ཏུ་འགྲོ་ཞེས་ཚིགས་བཅད་གཅིག་གིས་གསུངས་ལ། དེས་ན་རྒྱུ་རྒྱུད་ཀྱི་བཞི་པའི་སེམས་འགྱུར་མེད་ཡེ་ཤེས་ཀྱི་སྒྲུབ་པའི་སྲིད་གསུམ་སངས་རྒྱས་ཀྱི་ཞིང་ནི་བཞི་པའི་སེམས་འགྱུར་བཅས་ལས་བྱུང་བའི་སྲིད་གསུམ་གྱི་ཞིང་ནི་མ་ཡིན་ནོ་ཞེས་ཏེ། སངས་རྒྱས་ཞིང་ནི་མ་ལུས་ལས་ཅན་མིན་པར་སྲིད་གསུམ་སྐྱེད་པར་མཛད་པས་རྣམ་པར་གཟིགས་ནས་ནི། ། བཞི་ག་རོ་མཉམ་དག་པའི་རྡུལ་ལས་སངས་རྒྱས་ཐམས་ཅད་བྱང་ཆུབ་སེམས་དཔའ་རྣམས་ཀྱི་བསྐོར་བ་སྟེ། ། སོ་སོ་རེ་རེ་རོ་ཡི་རྡུལ་ལ་གཉིས་ཀའི་རིགས་ཀྱི་དབང་གིས་རྡོ་རྗེའི་སྲས་པོ་རྣམས་ཀྱིས་བསྐོར། ། ས་ལ་སོགས་པའི་རྡུལ་ལ་མ་ལུས་རིགས་ལ་གནས་པ་མཐའ་ཡས་མི་གཡོ་སོགས་ལ་རབ་ཞུགས་རྣམས། ཞེས་འབྱུང་བའི་དོན་འགྲེལ་ཆེན་ལས་འབྱུང་བ་བསྡུས་ཏེ་༼༤༥༢༽བརྗོད་ན། རིགས་པས་དཔྱད་པའི་དོན་དམ་གྱི་དབང་དུ་ན་ཆོས་འཕགས་ལེའུར་བཤད་པ་ལྟར་སངས་རྒྱས་ལ་གཤེགས་བཞུད་ཀྱིས་དབེན་ཀྱང་ཀུན་རྫོབ་ཏུ་རྡུལ་གཅིག་སྟེང་ན་རྡུལ་རྙེད་སངས་རྒྱས་བཞུགས་སུ་རུང་བ་རྒྱུའི་ཐེག་པར་བཤད་པ་ལྟར་ཡིན་ལ།
རྒྱུའི་ཐེག་པར་བཤད་པའི་རྡུལ་གཅིག་ནི་ལས་རྡུལ་གཅིག་གི་དབང་དུ་བྱས་ནས་དེར་བཞུགས་སུ་རུང་བ་ཡིན་ན་སྔགས་ཀྱི་ཐེག་པ་འདིར་བཅུད་ཀྱི་ཁམས་ཐམས་ཅད་གྲུབ་པའི་བཅུད་དུ་འབིག་པར་བྱེད་པ་བཞིན་སྒྲིབ་བྲལ་གྱི་རྡུལ་ཕྲ་རབ་དེས་སྒྲིབ་བཅས་ལས་ཀྱི་བསྡུས་པའི་རྡུལ་ཕྲ་རབ་ཐམས་ཅད་ལ་ཆགས་ཐོགས་མེད་པར་འབིགས་པར་བྱེད་པའི་རྡུལ་གཅིག་གི་རྩེ་མོའི་རྟེན་ལ་སངས་རྒྱས་ཐམས་ཅད་བཞུགས་སུ་རུང་བ་སྟེ། རྡུལ་ཕྲ་རབ་ཚོགས་པའི་སྲིད་གསུམ་དེ་ནི་གློ་བུར་དྲི་མའི་ལས་ལ་བྱུང་བ་མ་ཡིན་པར་རྒྱུ་རྒྱུད་རྡོ་རྗེ་ཅན་རང་གི་སྐྱེད་པར་མཛད་པར་གཟིགས་ནས། དེ་ལྟའི་རྡོ་རྗེའི་རྡུལ་དང་ལས་རྡུལ་གཉིས་ཀའང་གཅིག་གོ་གཅིག་གིས་མ་བཀག་པའི་རོ་མཉམ་པའི་དག་པའི་རྡུལ་ལ་སངས་རྒྱས་སྲས་བཅས་ཐབས་གཅིག་ཏུ་བཞུགས་ཤིང༌། ལས་དང་རྡོ་རྗེའི་རྡུལ་སོ་སོ་ལ་ཡང་རོའི་གཉིས་ཀའི་རིགས་ཀྱི་བྱ་བ་ཐབས་ཤེས་ཀྱི་རྡོ་རྗེ་གསུམ་སོ་སོ་བའི་དྲུག་པ་གཉིས་ཀྱི་དབྱེ་བས་ས་བཅུ་གཉིས་ཀྱི་རྟོགས་པ་ཅན་༼༤༥༣༽དག་གིས་བསྟེན་པར་བྱ་བའི་གནས་ཏེ་རྡོ་རྗེའི་སྲས་ཅན་རྣམས་ཀྱི་ཡུལ་དང༌། ལས་རྡུལ་གྱི་ས་ལ་སོགས་པའི་རྡུལ་ལ་རྒྱུའི་ཐེག་པའི་ས་བརྒྱད་པ་སོགས་ཀྱི་མི་གཡོ་བ་ཕྱིན་གྱི་བརྟེན་པའི་ཞིང་སྟེ། རྡོ་རྗེ་རྡུལ་ཕྲ་རབ་ལ་རྒྱུའི་ཐེག་པ་པའི་ས་བརྒྱད་པ་ཕྱིན་གྱི་བརྟེན་པར་མི་ནུས་ལ། རྡོ་རྗེའི་རྡུལ་ལམ་དག་པའི་རྡུལ་ལ་ནི་རྡོ་རྗེ་ཐེག་པའི་ས་བཅུ་གཉིས་པ་སོགས་གཞན་འདོད་ཆགས་སོགས་ལས་ཆགས་བྲལ་དམན་པའི་འཕགས་པ་སོགས་ཀྱི་བརྟེན་བྱ་མ་ཡིན་ནོ་ཞེས་འཆད་ནས། འོ་ན་དེ་ལྟའི་སྒྲིབ་བྲལ་གྱི་རྡོ་རྗེའི་སྲིད་པ་གསུམ་དེ་གནས་ག་ན་ཡོད་སྙམ་ན། སྤྱོད་ཡུལ་གྱི་ཞིང་དེ་ནི་རྡོ་རྗེ་ཐེག་པའི་སྐལ་ཅན་དག་ལ་མཁའ་ཁྱབ་རིས་མེད་པར་གནས་ཤིང་དེར་འགྲོ་འོང་གི་བྱ་བ་བྱེད་ལ། སྐལ་བ་མེད་པ་དག་གིས་མ་མཐོང་ཀྱང་ཞིང་དེ་ནི་ནམ་མཁའི་འཇུག་པ་དང་ལྷན་ཅིག་ཟད་མི་ཤེས་ཏེ།
འགྲེལ་ཆེན་ལས། དེ་དག་རྣམས་དང་ཐབས་གཅིག་རྡོ་རྗེ་སེམས་དཔའ་ཆགས་པའི་དུས་ཀྱི་བར་དུ་མཁའ་ལ་རྣམ་པར་བཞུགས་ཞེས་པ་ནི། འདིར་ཇི་སྲིད་སེམས་ཅན་རྣམས་ཀྱི་བསོད་ནམས་དང་ཡེ་ཤེས་ཚོགས་པར་མ་གྱུར་པ་དེ་སྲིད་དུ་དེ་རྣམས་ཀྱིས་སངས་རྒྱས་འབྱུང་བ་མཐོང་བར་མི་འགྱུར་རོ། ། དེས་ན་ནམ་མཁའ་ལ་རྣམ་པར་བཞུགས་ཏེ་ཆོས་ཀྱི་སྐུ་ལ་གནས་སོ་ཞེས་པའི་དོན་ཏོ། ། ཞེས་༼༤༥༤༽འབྱུང་ལ་དེ་དང་མཐུན་པར། རྣམ་པར་མི་རྟོག་དབྱིངས་མི་ཟད། ། ཆོས་དབྱིངས་དམ་པ་ཟད་མི་ཤེས། ། ཞེས་འབྱུང་བའི་ཕྱིར། དེས་ན་ཕུལ་དུ་དབྱུང་དུ་མེད་པའི་སངས་རྒྱས་འདི་ནི་གང་དུ་སངས་རྒྱས་པའི་ཞིང་ནི་སྒྲིབ་བྲལ་ཆེས་ཕྲ་བ་རྡོ་རྗེའི་སྲིད་གསུམ་ཉི་ཟླ་སྒྲ་གཅན་རོ་མཉམ་པའི་ཨེ་ཝཾ་དབྱེར་མེད་སྐྱེ་འཆིའམ་ཆགས་འཇིག་གི་རྒྱུ་བ་གཏན་བཅོམ་པའི་ཞིང་ཞིག་ཡིན་ལ། དེར་སངས་རྒྱས་པའི་ཞིང་དང་སྟོན་འཁོར་ནི་སངས་རྒྱས་ཚུལ་མཚན་ཉིད་པ་ཡིན་ལ།
ཉི་ཚེ་བའི་སྒྲིབ་བཅས་བཞི་པའི་སེམས་ཀྱི་སྐྱེད་པའི་ཁམས་གསུམ་གྱི་འོག་མིན་དུ་ལོངས་སྐུ་དང༌། རྡོ་རྗེ་གདན་དུ་སྤྲུལ་སྐུར་སངས་རྒྱས་ཚུལ་བསྟན་པ་འདི་དག་ཀྱང་དེའི་མཐུའི་སྣང་བརྙན་སྒྱུ་མ་ལྟ་བུས་སངས་རྒྱས་ཀྱི་དངོས་པོ་སྣ་ཚོགས་གཤེགས་བཞུད་སོགས་སྟོན་པ་གདུལ་བྱ་ལྷ་མི་རྣམས་ཀྱི་དག་པའི་སེམས་སྣང་ལ་ཤར་ཡང༌། དེ་ལྟར་ཤར་བ་དེའང་འགྱུར་མེད་སྒྲིབ་བྲལ་གྱི་སངས་རྒྱས་དངོས་མ་ཡིན་པ་ལ་ཡིན་པར་འཁྲུལ་པ་བསྐྱེད་པའི་སྒོ་ནས་སྒྲིབ་བཅས་རགས་པའི་སེམས་ཅན་རྣམས་སངས་རྒྱས་ཀྱི་སར་འགོད་པ་འདི་ནི་རྒྱུད་འདིའི་ལམ་གྱི་སྐལ་ཅན་མ་གཏོགས་རྒྱུའི་ཐེག་པ་དང་རྒྱུད་སྡེ་གཞན་གྱི་སངས་རྒྱས་ཀྱིས་ཀྱང་མི་རྟོགས་ཞེས། དཔལ་ལྡན་རྒྱུད་དུ། སངས་རྒྱས་རྣམས་ཀྱིའང་རྟོགས་བྱ་མིན་པ་དཔག་མེད་ཡོན་ཏན་དང་༼༤༥༥༽ལྡན་སངས་རྒྱས་སྤྲུལ་པ་སྒྱུ་མ་ནི། ། སྲིད་པ་གསུམ་གྱི་གནས་སུ་བདག་ཉིད་སྟོན་པར་བྱེད་དེ་བརྒྱ་བྱིན་གཞུ་ནི་ཇི་བཞིན་ཉིད་དུའོ། ། སྣ་ཚོགས་དངོས་རྣམས་ཀྱིས་ཕྱེ་རྒྱལ་བ་དང་བཅས་ལྷ་མི་རྣམས་ཀྱི་རང་རང་སེམས་ལ་རབ་ཞུགས་པ། ། འདི་ནི་མ་སྐྱེས་ཆོས་ཏེ་ཆུ་ལ་ནམ་མཁའ་བཞིན་དུ་འདིར་ནི་སྐྱེ་བར་འཁྲུལ་པ་སྟེར་བའོ། ། ཞེས་འབྱུང་ངོ༌། ། དེས་ན་འགྱུར་བཅས་ཀྱི་བསྐྱེད་པའི་ཁམས་གསུམ་གྱི་ཞིང་འདིར་འགྱུར་མེད་ཀྱིས་བསྐྱེད་པའི་ཁམས་གསུམ་ན་བཞུགས་པའི་སྒྲིབ་བྲལ་རྡོ་རྗེ་ཅན་གྱི་སངས་རྒྱས་དེའི་ཕྲིན་ལས་ཀྱི་མཐུ་ལས་སྣང་བའི་ཆོས་སྟོན་པ་པོའི་སངས་རྒྱས་འདི་ཉིད་ཀྱང་དོན་ལ་མངལ་ནས་སྐྱེ་བ་དང་གཤེགས་པ་མེད་ཀྱང་སྒྱུ་འཕྲུལ་ཆེན་མོའི་ལྷུམས་ནས་སྐྱེ་བ་སོགས་ཀྱི་ཚུལ་བསྟན་པའི་སངས་རྒྱས་སུ་རིགས་ན་ལྷ་མོ་རྣམ་རྒྱལ་མའི་ལྷུམས་ནས་སྐྱེ་བའི་ཚུལ་བསྟན་པའི་ཕྱག་རྡོར་གྱི་བདག་ཉིད་ཟླ་བཟང་ཡང་རྒྱུད་གསོལ་བ་པོར་འཐད་ལ།
དེ་མི་འཐད་ན་རྒྱུད་གསུངས་བ་པོ་ཤཱཀྱའི་རིགས་ཅན་དང༌། གསོལ་བ་པོ་རོ་ལྡན་ན་གནས་པའི་གནོད་སྦྱིན་གྱི་བདག་པོ་གསང་བདག་གཉིས་ཀྱང་སྟོན་པ་པོ་དང་གསོལ་པོར་རིགས་པར་མི་འགྱུར་ཏེ། གཉིས་ཀའང་འཁོར་༼༤༥༦༽བའི་སྐྱེ་འཆི་བར་སྣང་བ་མཚུངས་པའི་ཕྱིར། དེ་ལྟ་ན་སྟོན་པོ་དང་གསོལ་པོ་གཉིས་ཀ་མངལ་སྐྱེས་ཀྱི་ཕྱིར་འཆི་བདག་གི་བདུད་མ་བཅོམ་པས་སངས་རྒྱས་སུ་མི་འཐད་དོ་སྙམ་ན་དེ་ལྟ་ན་བདུད་དང་བདུད་བྲལ་གྱི་སེམས་རྒྱུན་གཅིག་ལ་བདུད་ཡོད་ཚེ་བདུད་བཅོམ་པར་མི་འགྲུབ་པ་དང༌། བདུད་མེད་ཚེ་བཅོམ་པར་མི་འགྲུབ་པ་དང༌། བདུད་ཡོད་མེད་དུས་གཅིག་པར་ཡང་བདུད་བཅོམ་པར་མི་འཐད་པའི་ཕྱིར་ཁྱོད་ལྟར་ན་བདུད་སྤངས་པའི་སངས་རྒྱས་མི་སྲིད་པར་འགྱུར་ལ་ཁོ་བོ་ཅག་ལ་ནི་བདུད་བཅོམ་མ་བཅོམ་གཉིས་ཀར་སེམས་རྒྱུན་གཅིག་ལ་མི་འཇོག་པའི་ཕྱིར་ཉེས་པ་དེ་དག་མེད་དེ། བདུད་ནི་སྒྲིབ་བཅས་བཞི་པའི་སེམས་འཁྲུལ་པ་དང་བདུད་བཅོམ་པ་ནི་སྒྲིབ་མེད་བཞི་པའི་སེམས་མ་འཁྲུལ་བ་སྟེ། གང་འཁྲུལ་པ་འཁོར་བའི་བག་ཆགས་ཀྱི་སྐྱེ་འཆིའི་བདུད་དེ་ནི་དེ་ལྟའི་སྟོན་པོ་དང་གསོལ་པོ་དག་གིས་རྡོ་རྗེའི་སྲིད་པ་གསུམ་དུ་སྒྲིབ་བྲལ་དུ་མཛད་ཟིན་པས་ལས་ཀྱི་ས་པའི་ཞིང་འདིར་གདོད་སྐྱེ་འཆིའི་བདུད་སྤང་དགོས་པ་མ་ཡིན་ནོ། ། ངག་དོན་དོན་དམ་པར་བདུད་བཞི་གྲུབ་པར་ཡོད་ན་སྤང་བར་མི་རིགས་ཀྱང་མེད་བཞིན་འཁྲུལ་སྣང་ཙམ་དུ་ཟད་པའི་ཕྱིར། ཐ་སྙད་དུ་བདུད་བཅོམ་པའི་ཐ་སྙད་ཀྱང་མི་སྤོང་ངོ༌། །
དེ་ལྟ་བུའི་རྟེན་དང་བརྟེན་པའི་༼༤༥༧༽སངས་རྒྱས་དེ་དག་ནི་ཐོག་མ་མེད་པ་རྒྱུ་རྒྱུད་ཀྱི་དུས་ནས་བདུད་སོགས་ཀྱི་སྒྲིབ་པ་ཐམས་ཅད་ཀྱི་སྤྱོད་ཡུལ་ལས་ཡང་དག་པར་འདས་པ་ཡིན་ལ། དེའི་ཕྱིར་སྒྲིབ་བྲལ་གྱི་ཞིང་དུ་ཡང་དག་པར་རྫོགས་པར་སངས་རྒྱས་པའི་སྟོན་པོ་དང་གསོལ་པོ་དག་སྒྲིབ་བཅས་ཀྱི་ཞིང་འདིར་མངལ་སྐྱེས་མིན་པ་ལོངས་སྐུ་དུས་འཁོར་དང་ཕྱག་རྡོར་ལྟར་རམ། མངལ་སྐྱེས་ཀྱི་ཚུལ་གྱི་སྤྲུལ་སྐུ་ལྟར་གང་གི་སྒྱུ་འཕྲུལ་བསྟན་ཀྱང་སྟོན་པོ་དང་གསོལ་པོ་སྒྲིབ་བྲལ་གྱི་ཐུགས་རྒྱུད་ཐ་དད་པར་མི་མཐུན་པའི་འབྲེལ་མེད་དུ་མི་འགྱུར་རོ་ཞེས་འགྲེལ་ཆེན་ལས་རྒྱས་པར་བཤད་པའི་མཇུག་སྡོམས་ལས། ཇི་སྐད་དུ། སངས་རྒྱས་དང་བྱང་ཆུབ་སེམས་དཔའ་འདི་གཉིས་སྟོན་པོ་དང་གསོལ་བ་འདེབས་པ་པོར་འབྲེལ་པ་ནི་སྤྲུལ་པའི་སྐུའམ་ལོངས་སྤྱོད་རྫོགས་པའི་སྐུས་ཀྱང་རུང་སྟེ་སྔ་མ་དང་ཕྱི་མ་འགལ་བ་མེད་དོ། ། ཞེས་འབྱུང་ལ། དེས་ན་འཇིག་རྟེན་གྱི་ཁམས་སྐྱེ་འགག་ཅན་གྱི་ཁམས་གསུམ་པར་ནི་གཉིས་མེད་རྒྱུད་ཀྱི་ཕུལ་དུ་དབྱུང་དུ་མེད་པའི་སངས་རྒྱས་འཚང་རྒྱ་བ་མི་སྲིད་ཅིང་དེར་སངས་རྒྱས་པའི་རྡོ་རྗེ་སེམས་དཔའ་ཞིག་ཡོད་ན་ནི་དེར་འཇོག་བྱེད་སྟོབས་སོགས་ཀྱང་རྒྱུ་རྒྱུད་ཡང་དག་པར་སྦྱངས་པའི་སྟོབས་སོགས་ཆོས་སུ་འགྲུབ་མི་སྲིད་ཅེས་འགྲེལ་ཆེན་ལས། དེའི་ཕྱིར་སྐྱེ་བ་དང་འགག་པའི་ཆོས་ཅན་གྱི་རྡོ་རྗེ་སེམས་དཔའི་ལ་སྟོབས་བཅུ་༼༤༥༨༽དང་མི་འཇིགས་པ་ལ་སོགས་པའི་ཡོན་ཏན་རྣམས་མི་སྲིད་དོ། ། ཞེས་འབྱུང་ངོ༌། ། འོ་ན་སྒྲིབ་བྲལ་རྒྱུ་རྒྱུད་ཀྱི་སངས་རྒྱས་དེ་རྒྱུ་རྒྱུད་དེས་བསྒྲུབས་པའི་དག་པའི་སྲིད་གསུམ་རོ་མཉམ་གྱི་ཞིང་དང་རྟེན་དེ་ཁོ་ནར་སངས་རྒྱས་དགོས་ན།
བཅོམ་ལྡན་འདས་དུས་ཀྱི་འཁོར་ལོ་ཉིད་ལས་མི་ཡི་སྐྱེ་བ་ལ་སངས་རྒྱས་ཉིད་འགྲུབ་ཀྱི་གཞན་ལྷ་ལ་སོགས་པའི་སྐྱེ་བ་ལ་ནི་མ་ཡིན་ནོ། ། ཞེས་འབྱུང་བ་དང་མི་འགལ་ལམ་སྙམ་ན་མི་འགལ་ཏེ། མ་དག་སྒྲིབ་བཅས་ཀྱི་ཀུན་གཞི་ཉོན་ཡིད་འཇུག་ཤེས་ཀྱི་འདུ་བྱེད་པ་ལས་བྱུང་བའི་ཁམས་གསུམ་པའི་སེམས་ཅན་འདི་ལ་ལུས་སེམས་རགས་པ་ཙམ་རྒྱུའི་ཐེག་པ་དང་རྣལ་འབྱོར་རྒྱུད་ཕྱིན་གྱི་ལམ་ལ་བརྟེན་སྦྱངས་ཏེ་འཚང་རྒྱ་བ་ལ་ནི་འབྱུང་བ་དང་ཕུང་པོ་དང་ཤེས་པ་སོགས་ལྔ་པ་ཙམ་ལས་སྦྱང་མི་དགོས་ཤིང༌། མ་དག་པའི་བཞི་པའི་སེམས་གྱི་སྣང་མཆེད་ཐོབ་གསུམ་གྱི་སྒྲིབ་པའི་ལས་འདུ་བྱེད་པ་ལས་བྱུང་བའི་ཁམས་གསུམ་པའི་སེམས་ཅན་གྱི་ལུས་སེམས་ཕྲ་བ་བླ་མེད་རྒྱུད་ཀྱི་ལམ་ལ་བརྟེན་ནས་སྦྱངས་ཏེ། འཚང་རྒྱ་བ་ལ་འབྱུང་བ་དང་ཕུང་པོ་དང་ཤེས་པ་སོགས་དྲུག་ལ་སྦྱང་དགོས་ཤིང༌། དེ་མ་སྦྱངས་པར་འགྱུར་བཅས་བཞི་པའི་སེམས་སྦྱང་བར་མི་ནུས་ལ། དེའི་འགྱུར་བཅས་བཞི་པའི་སེམས་ཀྱི་རྟེན་གྱི་འབྱུང་བ་དང་ཕུང་པོ་སོགས་དྲུག་ཆའི་༼༤༥༩༽ཆོས་ནི་མ་དག་ཕྲ་བའི་ཁམས་གསུམ་པའི་ཆོས་ཀྱི་བདག་རྐྱེན་ལ་གཙོ་བོར་བསྟེན་པ་ཡིན་ཅིང་རགས་པ་ཁམས་གསུམ་པའི་ཆོས་ཀྱི་བདག་རྐྱེན་ལ་བསྟེན་ནས་འབྱུང་བ་མ་ཡིན་པའི་ཕྱིར། དེ་དག་གི་ཁམས་དྲུག་པོ་དེ་ལའང་ཁམས་གསུམ་ལས་ཁམས་གོང་མ་ནི་མངལ་སྐྱེས་ཀྱི་བཞི་པའི་སེམས་ཚོར་བདེ་བ་ལ་བརྟེན་པའི་ཡེ་ཤེས་ཀྱི་འབྱུང་ཕུང་ཡེ་ཤེས་སོགས་ཀྱི་ཁམས་དྲུག་པའི་མྱོང་བ་རྒྱུད་ལ་མི་རྫོགས་ཤིང༌། དེ་རྫོགས་པ་ལ་འདོད་ཁམས་པའི་ལུས་རྟེན་ལ་བརྟེན་དགོས་པས་དེ་ལྟའི་འདོད་ཁམས་ཀྱི་ནང་ནས་ཀྱང་མི་ལས་གཞན་འགྲོ་བ་རྣམས་རྡོ་རྗེ་ཐེག་པའི་དལ་འབྱོར་གྱི་ལུས་སེམས་ཀྱི་རྟེན་མཆོག་ཏུ་མི་འགྱུར་ཏེ། རྟེན་གཞན་དག་ལ་ནི་པྲ་ཕབ་ཀྱི་རྡོ་རྗེའི་སྲིད་གསུམ་གྱི་ཤེས་བྱ་ཡོངས་སུ་མཐོང་བ་ལ་བཞི་པའི་སེམས་རང་བཞིན་གྱི་བླུན་པའི་ངོ་བོར་སྐྱེ་བའི་ཕྱིར།
དེས་ན་མིའི་སྐྱེ་བ་ལ་སངས་རྒྱས་འགྲུབ་ཅེས་བྱ་བའི་མི་འདི་ནི་མདོ་དང་རྣལ་འབྱོར་རྒྱུད་ཕྱིན་གྱི་སངས་རྒྱས་ཀྱི་ཞིང་གི་ཁམས་གསུམ་པའི་དབང་དུ་བྱས་པའི་མི་མ་ཡིན་ཅིང༌། འོ་ན་འདིའི་མི་ཡི་སྐྱེ་བ་དེ་ཇི་ལྟ་བུ་ཞིག་གོ་སྙམ་ན། སྤྱིར་སྔགས་བླ་མེད། སྒོས་གཉིས་མེད་རྒྱུད་ཀྱི་སངས་རྒྱས་ཀྱི་ཞིང་གི་ཁམས་གསུམ་པའི་དབང་དུ་བྱས་པའི་མི་ཡིན་ལ། ༼༤༦༠༽འདི་ལྟའི་མི་དང་དག་པའི་སྲིད་གསུམ་རོ་མཉམ་པའི་ཁམས་གསུམ་ཡོངས་སུ་རྫོགས་པའི་ལུས་སེམས་ཀྱི་རྟེན་ཅན་གྱི་འགྲོ་བ་གཉིས་ལུས་རྟེན་ཅིག་པའི་སྐྱེ་བར་འགལ་བ་མེད་པར་འགྲུབ་པའི་ཕྱིར། ཕྲ་ཟབ་ཀྱི་གནད་འདི་ལྟ་བུ་སྟོན་པ་ལ་མཁྱེན་བརྩེ་ནུས་པ་ཐོགས་པ་མེད་པ་དང་ལྡན་པ་སངས་རྒྱས་ཆེན་པོ་མཉན་པོ་གྲུབ་ཐོབ་ལ་དངོས་པོ་ཐམས་ཅད་ཀྱིས་ཕྱག་འཚལ་ཞིང་སྐྱབས་སུ་འཆིའོ། ། བྱིན་གྱིས་བརླབ་ཏུ་གསོལ། དེས་ན་དུས་འཁོར་ནས་བཤད་པའི་མིའི་སྐྱེ་བ་ནི་ཕྱིའི་སྣོད་བཅུད་རགས་པའི་སྲིད་གསུམ་གྱི་དབང་དུ་བྱས་པའི་མི་མིན་ལ། འདི་ནི་ནང་སྣོད་བཅུད་ཕྲ་བའི་དབང་དུ་བྱས་པའི་སྲིད་གསུམ་གྱི་མིའི་དབང་དུ་བྱས་པ་ཡིན་ལ། ཕྱིའི་མི་དེ་ལའང་བཞི་པའི་སེམས་ཡོད་ཀྱང༌།
དེས་གཞན་སྣོད་བཅུད་ཆེས་ཕྲ་བའི་རྡོ་རྗེ་སྲིད་གསུམ་པྲ་ཕབ་པ་ལྟར་མཐོང་ཞིང་དེའི་རང་བཞིན་དང་སྒྲིབ་བྲལ་དུ་རོ་མཉམ་པར་འཇུག་ནུས་ཀྱི་བསམ་གཏན་དང་ཤེས་རབ་ཡེ་ཤེས་སུ་ཡོངས་སུ་གསལ་བར་འཇུག་མི་ནུས་ལ། དེའི་དབང་ལས་གཞན་མཆོག་གི་སྣོད་བཅུད་ཆེས་ཕྲ་བའི་རྡོ་རྗེའི་སྲིད་པ་གསུམ་རོ་མཉམ་པའི་གོ་འཕང་སྔོན་དུ་བྱེད་མི་ནུས་ལ། དེ་མ་ནུས་པས་ཕྱིའི་སྲིད་གསུམ་དང་ནང་གི་སྲིད་གསུམ་གྱི་སྣོད་བཅུད་ཀྱི་ལུས་སེམས་ཀྱི་༼༤༦༡༽རྟེན་དང་བརྟེན་པའི་ཆ་ཐམས་ཅད་ཡང་དག་པར་སྦྱོང་བར་མི་ནུས་པ་ཡིན་ནོ། ། ནང་གི་མི་དེའི་བཞི་པའི་སེམས་དེས་ནི། གཞན་སྣོད་བཅུད་ཆེས་ཕྲ་བའི་རྡོ་རྗེའི་སྲིད་གསུམ་པྲ་ཕབ་པ་ལྟར་མཐོང་ཞིང༌། དེའི་རང་བཞིན་དང་སྒྲིབ་བྲལ་དུ་རོ་མཉམ་པར་འཇུག་ནུས་ཀྱི་བསམ་གཏན་དང༌། ཤེས་རབ་ཡེ་ཤེས་ཡོངས་སུ་གསལ་བར་འཇུག་ནུས་ཞིང་དེའི་དབང་ལས་གཞན་མཆོག་གི་སྣོད་བཅུད་ཆེས་ཕྲ་བའི་རྡོ་རྗེའི་སྲིད་གསུམ་རོ་མཉམ་པའི་གོ་འཕང་མངོན་དུ་བྱས་ནས་ཕྱིའི་སྲིད་པ་གསུམ་སྣོད་བཅུད་དང༌། ནང་གི་སྲིད་པ་གསུམ་གྱི་སྣོད་བཅུད་ཀྱི་ལུས་སེམས་ཀྱི་རྟེན་དང་བརྟེན་པའི་ཆ་ཐམས་ཅད་ཡང་དག་པར་སྦྱོང་ནུས་པ་ཡིན་ནོ། ། དེས་ན་རྒྱུད་འདིར་བཤད་པའི་མིའི་སྐྱེ་བ་པ་དེ་དང་མིའི་འཇིག་རྟེན་པ་དག་དང་གཞན་མཆོག་ཕྱག་རྒྱ་ཆེན་པོ་པྲ་ཕབ་ཀྱི་འཇིག་རྟེན་གསུམ་པོ་གཅིག་ཏུ་འདྲེས་པའི་འཇིག་རྟེན་དང་སྲིད་གསུམ་ཆེན་པོ་གཉིས་རྟེན་དང་ཐ་དད་པར་མི་འགལ་བ་ཉིད་དུ་གྲུབ་པ་ཉིད་ཀྱི་ཕྱིར་ནང་གི་སྣོད་བཅུད་ཀྱི་སྲིད་གསུམ་གྱི་རྟེན་དང་བརྟེན་པའི་འཇིག་རྟེན་འདི་ནི་དུས་ཀྱི་འཁོར་ལོའི་རྣལ་འབྱོར་ལ་འཇུག་པའི་སྐལ་ཅན་མ་གཏོགས་པ་དག་གི་སྤྱོད་ཡུལ་མ་ཡིན་པར་ཡང་གྲུབ་ལ། དེ་ཉིད་ཀྱི་ཕྱིར་དུས་ཀྱི་འཁོར་ལོ་ནས་འབྱུང་བའི་༼༤༦༢༽སྣོད་བཅུད་འཇིག་རྟེན་གྱི་རྣམ་གཞག་ནི་ཐེག་པ་འོག་མ་དང་མདོ་རྒྱུད་ཀྱི་གསུང་རབ་གཞན་གང་ནས་ཀྱང་མི་འབྱུང་བའི་ཕྱིར་ཏེ།
ཆོས་ཚུལ་དེ་དག་བསྟན་པའི་གདུལ་བྱ་ནི་ཕྱི་སྣོད་བཅུད་མ་དག་པའི་སྲིད་གསུམ་རགས་པ་ཙམ་གྱི་སྤྱོད་ཡུལ་ལས་ནང་གི་མ་དག་པའི་སྲིད་གསུམ་ཕྲ་བ་ལ་བརྟེན་དུ་ཡོད་པ་མིན་པའི་ཕྱིར། དེས་ན་མདོ་རྒྱུད་གཞན་ནས་བཤད་པའི་ཕྱིའི་ཁམས་གསུམ་གྱི་སྣོད་བཅུད་ཀྱི་འཇིག་རྟེན་གྱི་ཆགས་འཇིག་དང་སེམས་ཅན་གྱི་སྐྱེ་འཆི་བསྐལ་པའི་གནས་ཚུལ། བསྟན་པའི་འཕེལ་འགྲིབ་འགྲོ་བའི་ཚེ་ཚད་ཡུལ་གྲོང་གི་བཀོད་པ་རང་རེ་རྣམས་ཀྱི་སྤྱོད་ཡུལ་བའི་མངོན་སུམ་པ་ཐམས་ཅད་དང༌། འདི་ནས་བཤད་པའི་ནང་དང་གཞན་མཆོག་གི་འཇིག་རྟེན་གསུམ་པོའི་རྣམ་གཞག་མ་མཐུན་པས་ནང་དང་གཞན་གྱི་འཇིག་རྟེན་གསུམ་པོ་འདི་ཡོད་པར་མི་འགྲུབ་བོ་སྙམ་ན། གཞལ་བྱ་ཤིན་ལྐོག་ལ་སྤྱོད་པའི་སྐབས་འདིར་རང་རེའི་མངོན་སུམ་གྱིས་མ་མཐོང་བས་མེད་པར་མི་འགྲུབ་ལ། མངོན་སུམ་གྱིས་ཀྱང་ཡོད་པ་ལ་གནོད་པ་མ་མཐོང་ཞིང༌། ཁྱད་པར་འདི་ནས་བཤད་པའི་ལོ་ཟླ་ཟླ་ཉི་སྒྲ་གཅན་སོགས་ཀྱི་རྩིས་ཀྱི་རྟེན་འབྲེལ་གྱི་བྱེད་པའི་རྗེས་དཔག་༼༤༦༣༽ལས་ནང་དང་གཞན་མཆོག་གི་སྲིད་པ་གསུམ་གྱི་སྣོད་བཅུད་ཡོད་པ་འདི་ཆེས་ཆེར་འགྲུབ་པ་ཡིན་ནོ། ། དེ་ལྟར་རྒྱས་པར་བཤད་པའི་ངག་དོན་ནང་གི་སྲིད་གསུམ་གྱི་མིའི་རྟེན་ཅན་ཉིད་ཀྱིས་ཕུལ་དུ་དབྱུང་དུ་མེད་པའི་བཅོམ་ལྡན་འདས་དུས་ཀྱི་འཁོར་ལོར་འཚང་རྒྱ་བ་ན་ནང་གི་འཇིག་རྟེན་གྱི་ཁམས་ཉི་ཚེ་བའི་འོག་མིན་རྡོ་རྗེའི་གདན་དུ་ཕྲ་ལུས་ཉི་ཚེ་བ་དེ་ཉིད་ལ་འཚང་རྒྱ་བ་མ་ཡིན་གྱི། ཕྲ་བའི་ལུས་སེམས་ཀྱི་རྟེན་དེ་ཉིད་གཞན་མཆོག་གི་སྲིད་གསུམ་གྱི་ཞིང་རིས་སུ་མ་ཆད་པའི་ཀུན་ནས་མཁའ་ཁྱབ་ཀྱི་ཞིང་ཐམས་ཅད་པ་དེར་འཇུག་ནས་ཞིང་ཁམས་དེ་ཉིད་ཀྱི་སྲིད་པ་ཐམས་ཅད་ཀྱི་འགྲོ་བ་དམ་པ་བཅོམ་ལྡན་འདས་དུས་ཀྱི་འཁོར་ལོ་འཚང་རྒྱ་བ་ཡིན་ལ། དེ་ལྟར་ནང་གི་ལུས་དེ་ཉིད་གཞན་མཆོག་གི་ཞིང་དུ་འཇུག་ནས་གཞན་མཆོག་གི་ལུས་རྟེན་ལ་འཚང་རྒྱ་བ་ན།
སྔ་མའི་ལུས་བཏང་ནས་འཇུག་གམ། ། ལུས་མ་བཏང་བར་འཇུག ། མ་བཏང་བར་འཇུག་ན་གཞན་མཆོག་གི་སྲིད་གསུམ་རོ་མཉམ་པའི་འགྲོ་བའི་རྟེན་ལ་སངས་རྒྱས་པར་མ་སོང༌། བཏང་ནས་འཇུག་ན་མིའི་སྐྱེ་བ་ཉིད་ལ་ཞེས་པའི་ངེས་བཟུང་དང་འགལ་ལོ་ཞེ་ན། འོ་ན་རིགས་སྔགས་ཀྱི་ནུས་པས་མིའི་རྟེན་ལ་གཟུགས་ཀྱི་ལྷ་༼༤༦༤༽ཚངས་པ་ལྟ་བུའི་གོ་འཕང་དེ་ཐོབ་པར་འགྱུར་བ་ལའང་དཔྱད་པ་དེ་ཉིད་མཚུངས་པས་དེ་ལྟར་མི་སྲིད་པར་འགྱུར་ལ་དེ་ལྟ་ནའང་འདོད་མི་ནུས་པའི་ཕྱིར་ཏེ། དེ་ལྟའི་ཐབས་ཕྱི་རོལ་པའི་གསང་སྔགས་ལའང་མཐོང་ཞིང༌། དེར་མ་ཟད་སངས་རྒྱས་པའི་རྒྱུད་སྡེ་དུ་མར་ཡང་དེ་ལྟའི་སྒྲུབ་ཚུལ་མཐའ་ཡས་པར་མཐོང་བའི་ཕྱིར། དེས་ན་དངོས་ལ་ནི། ནང་གིས་འཇིག་རྟེན་གྱི་ཞིང་དང་ལུས་ལས་གཞན་མཆོག་གི་འཇིག་རྟེན་གྱི་ཞིང་དང་ལུས་ལེན་ཚུལ་ནི། ཚུ་རོལ་དེ་ཉིད་ཕར་འཕོས་པ་དང༌།
ཕ་རོལ་གྱི་དེ་ཉིད་ཚུར་བླངས་པ་གང་གི་སྒོ་ནས་ཀྱང་བླངས་པ་མ་ཡིན་ཀྱང་ཁ་ཐོན་མར་མེ་མེ་ལོང་གི་རྒྱ་ལྟ་བུའི་རྟེན་འབྲེལ་གྱི་སྟོབས་ལས་ལེན་དུ་རུང་བ་རྟེན་འབྲེལ་གྱི་ཆོས་ཉིད་ལ་སྣང་བའི་ཕྱིར། དཔེར་ན། གྲུབ་ཆེན་མན་ལུང་གུ་རུས། དུས་ཀྱི་འཁོར་ལོའི་རྣལ་འབྱོར་གྱི་ལམ་ནས་དུས་འཁོར་གྱི་འཁོར་ལོ་སྒྲུབ་པའི་ཆེད་དུ་ལྷོ་ཕྱོགས་པོ་ཏ་ལར་འཕགས་པ་འཇིག་རྟེན་དབང་ཕྱུག་གི་ཞབས་དྲུང་དུ་བསྙེན་པ་ན་པོ་ཏ་ལ་དང་ཆེས་ཉེ་བར་འགྱུར་པ་ན། ཞབས་འབྲིང་བའི་སློབ་མ་ཐུན་མོང་གི་དངོས་གྲུབ་ཐོབ་པ་དག་ལ། ད་ཁྱེད་ཅག་གི་སྤྱོད་ཡུལ་དུ་བདག་མི་འགྱུར་བས་ཁྱེད་རང་རྣམས་རིག་པ་འཛིན་པའི་ཡུལ་གཞན་དང་གཞན་དུ་དངོས་གྲུབ་ཀྱི་ཕྱིར་དེངས་༼༤༦༥༽ཤིག་ཅེས་བཀའ་སྩལ་ཀྱང་ཕྱིས་བཞིན་འབྲངས་ཏེ་དོང་པ་ན། རྗེ་བཙུན་མན་ལུང་པའི་རྣམ་སྨིན་གྱི་སྐུ་སློབ་མ་དག་གི་དམིགས་པ་དང་བྲལ་བར་ཡེ་ཤེས་ཀྱི་སྐུར་གཤེགས་སྐད་པ་གཏམ་དུ་གྲགས་པ་བཞིན་ནོ། ། དེས་ན་ཕུལ་དུ་དབྱུང་དུ་མེད་པའི་གཉིས་སུ་མེད་པའི་རྒྱུད་འདིར་གཞན་མཆོག་གི་རྡོ་རྗེའི་སྲིད་གསུམ་རོ་མཉམ་པའི་ཞིང་དུ་སྲིད་པ་གསུམ་གྱི་འགྲོ་བ་ཐམས་ཅད་ཡོངས་སུ་རྫོགས་པའི་བཅོམ་ལྡན་འདས་དུས་ཀྱི་འཁོར་ལོ་སངས་མ་རྒྱས་ན་ཕྱིའི་སྲིད་གསུམ་དང་ནང་གི་སྲིད་གསུམ་གྱི་ཉི་ཚེ་བ་འོག་མིན་དང་རྡོ་རྗེ་གདན་དུ་རྫོགས་པར་སངས་རྒྱས་པའི་སངས་རྒྱས་ཀྱིས་ནི་སེམས་ཅན་མ་ལུས་པའི་ཁམས་ཡོངས་སུ་སྦྱང་བའི་རྒྱ་ཆད་ཕྱོགས་ལྷུང་དང་བྲལ་བའི་སངས་རྒྱས་སུ་མི་འགྱུར་རོ་ཞེས་བྱ་བ་འདི་ནི། ཁོ་བོ་ཅག་ཁོ་ནས་ཤེས་རབ་ཀྱི་མཐུས་རྙེད་པ་མ་ཡིན་གྱི། སྔོན་ནས་རྡོ་རྗེ་ཐེག་པའི་རིག་པའི་རྩེ་མོར་བྱོན་པའི་ཁོ་བོ་ཅག་གི་ཡབ་མེས་རྗེ་བཙུན་དག་གི་གསང་བའི་གཏམ་དུ་སྣང་བའི་ཕྱིར་ཏེ།
འཇིག་རྟེན་གསུམ་གྱི་མགོན་པོ་འབྲི་ཁུང་པས་དགོངས་གཅིག་ཏུ། ཆོས་དབྱིངས་ཐམས་ཅད་དུ་སངས་མ་རྒྱས་ན་སངས་རྒྱས་སུ་མི་འགྱུར་བྱ་བ་འདི་བཞུགས། ཞེས་འབྱུང་བ་ཡང་དོན་འདི་ལ་དགོངས་ལ། འདི་ལྟའི་སངས་རྒྱས་ལ་དགོངས་ནས་སྐུས་ཞིང་ཁམས་ཐམས་ཅད་ཁྱབ་པ་དང་ཞིང་ཁམས་ཐམས་ཅད་སྐུ་ལ་རྫོགས་པར་༼༤༦༦༽འགྱུར་བར་གསུངས་པ་ཡིན་གྱི། འདི་ལྟ་མ་ཡིན་ན་སྐུས་ཞིང་ཁམས་ཐམས་ཅད་ལ་ཁྱབ་པ་དང་ཞིང་ཁམས་ཐམས་ཅད་སྐུ་ལ་རྫོགས་པའི་གནད་འཚང་ཇི་ལྟར་ཡང་ཤེས་མི་ནུས་ཏེ། ཉི་ཚེ་བའི་འོག་མིན་ཁོ་ནར་སྐུ་ཡོངས་སུ་ཆད་པ་ཉིད་ཀྱི་ཞིང་གཞན་དུ་ཇི་ལྟར་འགྲོ་ཞིང་དེ་མི་འགྲོ་ན་ཞིང་གཞན་མཐའ་དག་སྐུའི་ནང་དུ་ཇི་ལྟར་འོང་ནུས་པའི་ཕྱིར། དོན་འདི་ལྟ་བུའི་ཕྲ་གསང་ལ་དགོངས་ཏེ། རིག་འཛིན་ཀུན་གྱི་སྤྱི་མེས་ཀརྨ་པཀྴིས། ཆོས་དབྱིངས་རབ་འབྱམས་རྡོ་རྗེའི་གདན། ། མ་ཁྱབ་པ་ནི་རྡུལ་ཙམ་མེད། །
ཅེས་བཤད་པའི་ཁྱབ་ཚུལ་ཡང་ཤེས་པར་འགྱུར་ལ། འདིའི་ཟབ་གནད་ལ་མ་རྟོགས་ན་རྒྱ་གར་རྡོ་རྗེ་གདན་གྱི་བྱང་ཆུབ་ཀྱི་ཤིང་རྩ་གཅིག་གི་སྣོད་བཅུད་ཐམས་ཅད་ལ་ཇི་ལྟར་ཁྱབ་ཤེས་པར་ཡང་མི་འགྱུར་ལ། དོན་འདིའི་དབང་དུ་མཛད་ནས། སྔ་རབས་པའི་དགོངས་གཅིག་པའི་ཡི་གེར། སངས་རྒྱས་མཆོག་གི་སྤྲུལ་སྐུ་སངས་རྒྱས་པའི་ཞིང་དེའང་འོག་མིན་གྱི་ཞིང་མཐའ་ཀླས་པ་དེ་ལྟ་བུ་མ་ཡིན་ན་ཞིང་ཆུང་ངུར་མཆོག་གི་སྤྲུལ་སྐུ་སངས་རྒྱས་ན། མདོ་སྡེ་རྒྱ་རོལ་ལས་སྙིང་པོ་བྱང་ཆུབ་ཀྱི་ཤིང་གཅིག་པོ་ལ་དུས་གསུམ་གྱི་དེ་བཞིན་གཤེགས་པའི་ཞིང་དང་ཞིང་གིས་བརྒྱན་པར་བསྟན་པ་འགལ་ཞེས་བཤད་པའང་ལེགས་པར་བཤད་པ་ཤེས་བྱའི་ཁོངས་སུ་ངོ་མཚར་བ་རྨད་དུ་བྱུང་བ་ཡིན་ཏེ། འདི་༼༤༦༧༽ལྟའི་གནད་གོ་ན་གཉིས་སུ་མེད་པའི་རྒྱུད་འདིར། ལོངས་སྐུ་ཡིན་ན་འོག་མིན་ཁོ་ནར་འཚང་རྒྱ་བ་དང༌། སྤྲུལ་སྐུ་ཡིན་ན་འདོད་ཁམས་ཁོ་ནར་འཚང་རྒྱ་མི་དགོས་པར་ཁམས་གསུམ་གའི་ཞིང་དུ་སྐུ་གསུམ་གར་སངས་རྒྱས་རུང་བ་ལ་ཆགས་ཐོགས་སྒྲིབ་པ་དང་བྲལ་བ་འདི་མཆོག་ཏུ་གྲུབ་བོ། ། སྨྲས་པ།
གཞན་ཟེར་ཚིག་ཕྱི་ཙམ་གྱི་མ་ཚིམ་པར། ། འཁྲུལ་མེད་རྡོ་རྗེ་ཅན་གྱི་བཀའ་དྲིན་ལ། ། ཡེ་ཤེས་མཁའ་འགྲོའི་དགོངས་པ་གྲོལ་བྱས་ཏེ། ། གཞན་དྲིང་མེད་པའི་མཐུ་ལས་བརྗོད་ཟིན་ཏོ། ། དེས་ན་འདིར་བཤད་པའི་འཁོར་རྩའི་བག་ཆགས་ཀྱི་འཛག་བདེའི་མ་རིག་པའི་གནད་འདིའི་ཕྱོགས་ཙམ་ལའང་རྣམ་དཔྱོད་འཇུག་པ་མ་རྙེད་པར། རེ་མདའ་བ་ཆེན་པོས། འཛག་བདེ་འཁོར་བའི་རྒྱུ་ཡི་གཙོ་བོ་རུ། ། བཤད་པ་འདི་ཡང་ཤིན་ཏུ་མི་རིགས་ཉིད། ། རྟག་ཏུ་བཟོད་དཀའི་སྡུག་བསྔལ་གྱིས་ནོན་ཕྱིར། ། ཚ་དམྱལ་སོགས་ན་འཁྲིག་པའི་འདོད་ཆགས་མེད། །
གཟུགས་དང་གཟུགས་མེད་སྐྱེས་པའི་ལྷ་རྣམས་ཀྱིས། ། འཁྲིག་པའི་འདོད་ཆགས་བྲལ་ཕྱིར་ཐར་པར་འགྱུར། ། ཁམས་གོང་དག་ན་འཁྲིག་པའི་འདོད་ཆགས་ནི། ། ཡོད་ཅེས་སྨྲ་བ་སྔོན་མེད་གཞུང་ལུགས་ཡིན། ། གཞན་དུ་འདོད་པའི་ཁམས་དང་ཁྱད་༼༤༦༨༽ཅི་ཡོད། འདི་ལ་ལུང་གི་གནོད་བྱེད་མཐའ་ཡས་སོ། ། དཀའ་ཐུབ་པ་དང་འདོད་ལྷན་གཉིས་ཀ་ཡང༌། ། བྱང་སེམས་འཛག་པར་མཚུངས་ཕྱིར་ཐར་མེད་ལོ། ། དགེ་སློང་འཆར་ཀས་ཁུ་བ་འབྱིན་པ་ཡི། ། དགེ་འདུན་ལྷག་མའི་ལྟུང་བ་ཡང་ཡང་སྤྱད། །
དེ་ལྟ་ན་ཡང་ཉོན་མོངས་ཀུན་བཅོམ་སྟེ། ། དགྲ་བཅོམ་ཐོབ་པར་འདུལ་བ་ལུང་ལས་གསུངས། ། གལ་ཏེ་ཆོས་ཀྱི་འདུ་ཤེས་ཀྱིས་སྤོང་བ། ། རྩ་བའི་ལྟུང་བ་ཡིན་ཕྱིར་མི་འགལ་ན། ། རྡོ་རྗེ་པད་མར་མཉམ་པར་ནམ་སྦྱོར་བ། ། དེ་ཚེ་འདུ་ཤེས་གསུམ་གྱིས་འཇུག་པ་འདི། ། རྡོ་རྗེ་ཐེག་པའི་ཁྱད་ཆོས་མ་ཡིན་ནམ། ། གྲོགས་དག་རང་གི་དེ་ཉིད་ལ་སྟོན་ཅིག ། ཅེས་སྨྲ་བ་འདི་ནི་ཁྱེད་ཅག་སྐྱེས་བུ་དམ་པའི་གྲངས་སུ་འགྲོ་བར་མི་བྱའོ། ། ཞེས་ཁས་འཆེ་བས་ངོ་ཚ་བ་དང་ཁྲེལ་མེད་པའི་གཏམ་དུ་བས་ཏེ།
སྒྲིབ་བྲལ་མཐར་ཐུག་པའི་བཅོམ་ལྡན་འདས་ཕ་མའི་རྒྱུད་ཀྱི་རང་ལམ་ནས་སངས་རྒྱས་པ་དག་གིས་ཀྱང་སངས་རྒྱས་དེ་འདྲའི་མཚན་ཙམ་འཛིན་པ་ཕན་ཡོན་དུ་མར་བསྔགས་པ་ཅན་དེ་དང༌། རྣམ་སྨིན་གྱི་ལུས་ཅན་གྱི་བླ་མ་ཁྱེད་གཉིས་དུས་ནམ་ཞིག་ནས་གྲོགས་སུ་གྱུར། བཅོམ་ལྡན་འདས་དུས་ཀྱི་འཁོར་ལོའི་གསུང་རབ་ཀྱི་ཕྱི་ནང་གཞན་༼༤༦༩༽གསུམ་གྱི་འཇིག་རྟེན་གྱི་དེ་ཉིད་གསལ་ཞིང་དྲི་མ་དང་བྲལ་བ་འཁྲུལ་མེད་དུ་བསྟན་པ་ལ་ཁྱོད་ཀྱི་མ་སྟོན་ཅིག་ཅེས་བཀག་ཀྱང་འགོག་ག་ལ་ཐུབ། ཁྱོད་རང་ལ་ནི་དམུས་ལོང་ལ་ཉི་མ་ལྟར་སུ་ཞིག་གི་སྟོན་པར་ནུས་ཞེས་ཇི་ལྟར་ཏེ། ཁྱོད་ཀྱི་ཐལ་ཆོས་དང་པོ་དེ་གཉིས་རགས་པའི་འཁོར་བ་ཙམ་དུ་མ་ཟད་ཆེས་ཕྲ་བའི་འཁོར་རྩའི་ཐོག་མེད་ཀྱི་མ་རིག་པའི་འཛག་བདེ་དེང་སང་སྣོད་བཅུད་ཀྱི་སྲིད་གསུམ་རགས་པའི་འཁྲིག་ཆགས་ཀྱི་འཛག་པར་འདོད་པའི་དུས་འཁོར་བའི་ཆོས་ལུགས་ཤིག་སྣང་ན་དེ་དག་ལ་བརྗོད་པར་རིགས་ཀྱི། དེ་ལྟའི་ཁས་ལེན་དེ་ནི་ཁོ་བོ་ཅག་རྨི་ལམ་དུ་རྨི་ནའང་མི་རུང་བའི་གདོན་ཆེན་པོར་ལྟ་བའི་ཕྱིར། ཁྱེད་ཅག་གི་དཔྱད་པ་དེ་ནི་སྨྱོན་ཚིག་གི་ཅལ་ཅོལ་ལས་ཅི་ཞིག་ཡོད། འཆར་ཀ་དགྲ་བཅོམ་ཐོབ་པར་མི་འགྱུར་བའི་ཐལ་བ་ཡང་སྔ་མ་ཉིད་ཀྱི་ལན་ཐེབས་ལ། དེ་ལྟ་ནའང་འཁོར་བའི་མ་རིག་པའི་འཛག་བདེ་རགས་པའི་འཁྲིག་ཚོར་ཙམ་མིན་པའི་བཞི་པའི་སེམས་ཕྲ་བ་ལ་འཛག་བདེར་འཆད་ན་འདོད་པ་ཡིན་ཏེ། སྒྲིབ་བྲལ་གྱི་རྡོ་རྗེ་སེམས་དཔའ་མ་ཐོབ་པར་དགྲ་བཅོམ་ཡང་དག་པ་ཐོབ་པ་མེད་པར་འདོད་༼༤༧༠༽པ་ལ་ཁྱོད་ཉེས་པ་ཅི་ཞིག་འགོད།
གསང་དབང་ཚེ་ན་བྱང་ཆུབ་ཀྱི་སེམས་འཛག་པའམ་འཕོ་བའི་བདེ་བ་ཉེ་བར་བསྟེན་པ་ནི་རང་གཞན་གྱི་རྒྱུད་ཀྱི་མི་འཛག་པ་དང་མི་འཕོ་བའི་བདེ་བ་སྒྲུབ་པའི་སླད་དུ་ཡིན་གྱི་འཛག་འཕོ་བདེ་བའི་ཆེད་དུ་མ་ཡིན་པས། བྱང་སེམས་ཞུ་འཕོ་བདེ་བ་ཡིན་ན་འཁོར་རྩའི་ཉོན་མོངས་ཀྱི་བདེ་བའི་ཁྱབ་པ་ཁྱེད་རང་གི་ལུགས་ལ་ཁྱབ་པ་ཁས་ལེན་ན་ཐལ་བ་དེ་དག་ཁྱོད་རང་གི་རྡོ་རྗེ་འཛིན་པའི་རྫོགས་སངས་ལའང་ཐར་པ་མེད་པར་དེར་འགྱུར་རོ། ། ཁྱིམ་པའི་རྡོར་འཛིན་མེད་པར་ཐལ་བའི་རྟགས་ཁྱབ་སྤང་རྒྱུའི་ཀུན་ད་བྱང་ཆུབ་ཀྱི་སེམས་དེའང་ཁྱོད་ཀྱིས་ངོས་མ་ཟིན་པར་སྣང་བའི་ཕྱིར། ཁས་ལེན་མེད་པའི་ཐལ་བ་འཕེན་ཚུལ་འདི་འདྲ་རིགས་པ་ཤེས་པའི་བརྗོད་པར་འགྱུར་རམ། འོ་ན་ཀུན་ད་བྱང་ཆུབ་ཀྱི་སེམས་སྤོང་ན་རྩ་ལྟུང་དུ་འགྱུར་རྒྱུ་ཀུན་ད་བྱང་ཆུབ་ཀྱི་སེམས་དེ་གང་ཡིན་སྙམ་ན། དེ་ནི་དེ་ཉིད་དང་དེའི་ཤུགས་ལས་པདྨ་བྱང་ཆུབ་ཀྱི་སེམས་དང་སྒྲ་གཅན་བྱང་ཆུབ་ཀྱི་སེམས་འགྱུར་མེད་འཛག་མེད་རྐྱེན་གྱི་བྱེད་པས་འགྱུར་འཛག་ཏུ་བྱས་ན་རྩ་ལྟུང་དུ་འགྱུར་བར་རྣམ་པར་གཞག་པ་ཡིན་ཀྱང༌། ཁྱེད་ལ་ད་དུང་བསྟན་པའི་དུས་ལ་མ་བབ་པས་ཆེས་གསང་བ་ཆེན་པོའི་རྒྱས་༼༤༧༡༽གདབ་པར་བྱའོ། ། ཡང་ཀུན་ད་བྱང་ཆུབ་ཀྱི་སེམས་མ་སྤངས་པར་འདུ་ཤེས་གསུམ་ལྡན་གྱི་ཕྱག་རྒྱ་བསྟེན་མི་རུང་བའམ་མི་བཏུབ་པའི་ཁྱབ་པ་ཞིག་ཁྱོད་རང་གིས་ཁས་བླངས་འདུག་པ་དེ་ལྟ་ན་མས་བརྟན་གྱི་བདེ་བ་འཕོ་མེད་དུ་གྱུར་པའི་ཁ་སྦྱོར་བདུན་ལྡན་གྱི་རྡོ་རྗེ་འཆང་ཡབ་ཡུམ་སྙོམས་འཇུག་བྱར་མེད་པའི་ཐལ་བ་ཁྱེད་རང་གིས་ཁས་ལེན་དགོས་པར་འགྱུར་བས། ད་ནི་སེམས་སོ་ན་གནས་ཕྱིན་ཁྱེད་དང་ལྷན་ཅིག་ཅིའི་ཆེད་དུ་གླེང༌། ཁྱད་པར་འཁོར་རྩ་མ་རིག་པར་འཇོག་པ་ལ་འཛག་བདེའམ་འཕོ་ཆགས་འཇོག་པ་ལ་འཛག་བདེའམ་འཕོ་ཆགས་འཇོག་པ་མི་འཐད་ཅེས་དོགས་པ་ལས།
མ་རིག་པ་འཁོར་རྩར་མི་འཇོག་ཅེས་མ་སྨྲས་ཀྱི་མ་རིག་པ་ལ་ཕྲ་རགས་ཆེས་རགས་པས་འཁོར་བ་ལ་ཕྲ་རགས་ཆེས་རགས་པ་གསུམ་ཡོད་པས་དེའི་ཕྱིར། འཁོར་བ་ཆེས་ཕྲ་བས་རགས་པ་དང་དེས་ཆེས་རགས་པ་བསྐྱེད་ཅིང༌། ཆེས་རགས་པ་འགགས་པས་རགས་པ་ཙམ་མི་འགག་པ་དང༌། ཆེས་རགས་པ་དང་རགས་པའི་འཁོར་བ་འགགས་པས་ཕྲ་བའི་འཁོར་བ་མི་འགག་ལ། དེའི་ཕྱིར་ཆེས་ཕྲ་བའི་འཁོར་བའི་རྩ་བའི་མ་རིག་པ་ནི་འཕོ་བདེ་ཡིན་ལ་མ་རིག་པ་འདི་ཉིད་སྲོག་ཏུ་ཞུགས་པའི་ཕྱིར། རགས་པ་དང་ཆེས་རགས་པའི་འཁོར་༼༤༧༢༽རྩའི་མ་རིག་པ་ཐམས་ཅད་ཀྱི་ས་བོན་གྱི་གཙོ་བོའི་མ་རིག་པའི་རྩ་བ་མཐར་ཐུག་པའང་འཕོ་ཆགས་སམ་འཛག་བདེ་ཉིད་ལ་གཟུང་དགོས་ཞེས། མཆོག་མི་འགྱུར་བར་ཇི་སྐད་དུ། དེའི་ཕྱིར་འཕོ་བའི་བག་ཆགས་འདི་ནི་འཁོར་བའི་འཁོར་ལོ་མི་འགྱུར་རོ་ཞེས་པ་འདིར་འགའ་ཞིག་གི་བསམ་པར་འབྱུང་བར་འགྱུར་རོ། ། དེའི་ཕྱིར་བརྗོད་པར་བྱའོ། ། ཞེས་སོགས་རྒྱས་པར་འབྱུང་བའི་རྩོད་ལན་རྒྱས་པར་འབྱུང་བའི་ཁྱེད་ཀྱི་དྲི་བ་དེའི་ལན་འཕགས་པ་སྤྱན་རས་གཟིགས་ལ་ཡིད་ཆེས་ན་འགྲེལ་ཆེན་དྲི་མ་མེད་པ་རང་དུ་རྒྱས་པར་ཡོད་པས་དེར་རྟོགས་ཤིག །
ཡང་རེ་མདའ་པས། ཟད་པར་ནམ་མཁས་གཟུགས་མེད་སྐྱེ་མཆེད་བཞིར། ། སྐྱེ་བ་འཕེན་ལོ་ཟད་པར་ལྷག་མ་དང༌། ། ཚུལ་ཁྲིམས་ཀྱིས་ནི་གཟུགས་ཀྱི་ཁམས་གྲུབ་ལོ། ། ཟད་པར་ཟིལ་གནོན་རྣམ་ཐར་ལ་སོགས་པའི། ། མན་ངག་སངས་རྒྱས་བསྟན་པའི་ཁྱད་ཆོས་ཡིན། ། བསྟན་ལ་མ་ཞུགས་པ་ལ་འདི་དག་མེད། ། ཕྱི་རོལ་པ་རྣམས་གོང་མར་མི་སྐྱེའམ། ། ཟད་པར་ནམ་མཁས་ནམ་མཁའ་མཐའ་ཡས་སུ། ། སྐྱེ་བར་རིགས་མེད་རྣམ་ཤེས་ཚོགས་སུ་མིན། །
གཞན་དུ་འཕེན་བྱེད་རྣམ་སྨིན་གཡོས་པའི་ཕྱིར། ། མི་གཡོ་བ་ཡི་ལས་སུ་འདི་མི་༼༤༧༣༽འགྱུར། ། ཞེས་སྨྲས་པ་དང་འདིར་བསྟན་གྱི་འཁོར་རྩ་མ་རིག་པའི་འཕོ་ཆགས་ངོས་མ་ཟིན་པ་ལྟར་འདིར་བསྟན་གྱི་ཁམས་གོང་དུ་སྐྱེ་བའི་ཟད་པར་ལས་གང་ཡིན་ངོས་མ་ཟིན་པའི་བསལ་བ་མེད་པའི་ཐལ་ཆོས་ཁོ་ནར་བས་ཏེ། དེ་ཡང་བཅོམ་ལྡན་འདས་དུས་ཀྱི་འཁོར་ལོ་འདིར། ཕྱི་འཇིག་རྟེན་གྱི་ཁམས་རགས་པའི་སྲིད་གསུམ་གྱི་ཁམས་གོང་མར་སྐྱེ་བའི་རྒྱུ་ནི། འབྲས་བུ་སྐྱེ་བའི་བསམ་གཏན་དེ་དག་གི་རྒྱུ་སྙོམས་འཇུག་ཆོས་མངོན་པ་གོང་འོག་ནས་བཤད་པ་དེ་ཙམ་གྱིས་གྲུབ་མོད་ཀྱང༌། ཁམས་གོང་གི་གནས་སུ་སྐྱེ་བར་བྱེད་པའི་རྒྱུའི་སྙོམས་འཇུག་ཟད་པར་གྱི་ཏིང་ངེ་འཛིན་གྱི་བྱེད་པ་དེ་ནི། ནང་གི་སྲིད་གསུམ་གྱི་དབང་དུ་བྱས་པ་ཡིན་ཏེ། དེ་ནི་འཇིག་རྟེན་གསུམ་གྱི་འབྱུང་བ་དང་འབྱུང་འགྱུར་གྱི་གཟུགས་ཅན་བརྒྱད་ཀྱི་འཇིག་རྟེན་རྩོམ་གཞིའི་རགས་པའི་ས་ལྟ་བུའི་གཞི་ལས་ཟད་པར་སྒོམ་པ་མ་ཡིན་གྱི། དུས་ཀྱི་འཁོར་ལོའི་བསྐྱེད་པ་དང་རྫོགས་པའི་རྣལ་འབྱོར་གྱི་ཕྲ་བའི་སྟོང་ཉིད་ཀྱི་གཟུགས་དམིགས་བཅས་ཐོགས་རེག་གི་རྡུལ་གྱིས་དབེན་པའི་སྟོང་པའི་ས་སོགས་ཀྱི་འབྱུང་བ་ལ་ཟད་པར་སྒོམ་པའི་ལས་ཀྱི་འདུ་བྱེད་ལས་ནང་གི་འཇིག་རྟེན་གྱི་ཁམས་གོང་མ་གཅིག་པུ་ཡང་སྲིད་༼༤༧༤༽འགྲུབ་པའི་ཤེས་བྱ་ཐུན་མོང་མིན་པའི་རྣམ་བཞག་ཅིག་འཆད་པ་ཡིན་ལ།
དེའི་ཕྱིར་རྒྱུད་འདིར། གཟུགས་དང་གཟུགས་མེད་པའི་དངོས་གྲུབ་ཅེས་འབྱུང་བ་ཡིན་ལ། ཆོས་མངོན་པ་གོང་འོག་ལ་སོགས་པར་ནི་ཁམས་གོང་གི་གོ་འཕང་ལ་དངོས་གྲུབ་ཅེས་སྒྲ་སྦྱར་བ་མེད་པས། ཁྱེད་འདི་ཙམ་ལའང་ཕྲིག་ཅུང་ཟད་ཀྱང་མ་ཚུད་པར་སྣང་ལ། དེར་མ་ཟད་ཐེག་པ་ཐུན་མོང་དུའང་རྣམ་ཐར་བརྒྱད་དང་ཟད་པར་བཅུ་དང་ཟིལ་གནོད་བརྒྱད་རྣམས་བསམ་གཏན་གྱི་རབ་མཐའི་བསམ་གཏན་ཙམ་ལས་འགྲུབ་པར་གསུངས་ན། བསམ་གཏན་གྱི་རབ་མཐའ་ཙམ་ལས་ཁྱད་པར་གྱི་ཆོས་འདི་དག་ཕྱི་རོལ་པ་ལའང་ཡོད་པར་བཤད་པ་ཁྱོད་རང་གི་མ་ཤེས་པའམ་ཤེས་ཀྱང་ཚིགས་བཅད་འདི་སྦྱར་བའི་སྐབས་སུ་བརྗེད་པར་གྱུར་དྲང༌། དེས་ན་མངོན་པར་བཤད་པའི་བསམ་གཏན་གྱི་སེམས་ལ་བརྟེན་པའི་ཟད་པར་སོགས་ཀྱི་དགེ་བའི་ལས་ཀྱི་ཁམས་གོང་མར་མི་སྐྱེ་ན་བསམ་གཏན་གྱི་སེམས་ལ་བརྟེན་པའི་ཚད་མེད་བཞི་སོགས་ཚངས་གནས་སུ་སྐྱེ་བའི་དགེ་ལས་སུ་མི་འགྱུར་བ་སོགས་ཁྱེད་རང་གི་ཟོང་ཡོངས་སུ་རྫོགས་པར་ཟད་ཟད་དུ་མ་བསྟན་ཏམ། དེ་ལྟའི་ཟད་པར་ལྔ་ལས་ནམ་མཁའི་ཟད་པར་ཞེས་ནམ་མཁའ་མཐའ་ཡས་ཀྱི་༼༤༧༥༽སྐྱེ་མཆེད་དུ་སྐྱེ་རྒྱུ་དེ་ནམ་མཁའ་ལྟར་མཐའ་ཡས་སོ་ཞེས་སྒོམ་པའི་ཉི་ཚེ་བ་ཆོས་མངོན་པ་ནས་བཤད་པ་དེ་ཁོ་ན་ཡིན་དགོས་སོ་སྙོམ་པའང་ཁྱོད་རང་གི་བློའི་མུན་པ་ཡིན་ལ། འདི་དེ་ལྟ་བུ་ཡིན་མ་དགོས་ཏེ། ནང་གི་སྲིད་གསུམ་གྱི་ཁམས་གོང་དུ་སྐྱེ་བའི་ཟད་པར་ནམ་མཁའ་དེ་ཉིད་ཀྱི་ལམ་བསྒོམས་པས་གཟུགས་མེད་ཀྱི་འགྲོ་བ་དང༌།
ཁམས་ལས་གཞན་དུ་མི་གཡོ་བའི་ལས་སུ་ངེས་ཤིང་དེ་ལྟར་ངེས་པ་ན་མི་གཡོ་བའི་དགེ་བ་གཡོ་བའི་དགེ་བར་འཆོལ་བར་ག་ལ་འགྱུར་བའི་ཕྱིར་ཏེ། རྣམ་ཤེས་མཐའ་ཡས་ཀྱི་སྐྱེ་མཆེད་ལ་སོགས་པར་སྐྱེ་རྒྱུའི་ལས་བྱེ་བྲག་པ་དེའང་ཟད་པར་ནམ་མཁའ་སྐྱེ་མཆེད་ཀྱི་ཆོས་ཀྱི་ཁྱད་པར་ཆེས་ཕྲ་བ་ལས་ནམ་མཁའི་རླུང་མེ་ཆུ་སའི་ཟད་པར་སོ་སོ་ལས་སྒྲུབ་ཚུལ་བླ་མ་དམ་པའི་མན་ངག་གི་རྒྱ་ཆེར་བཤད་དུ་ཡོད་ཀྱང་ཁྱེད་ཅག་ལ་གསང་བ་ཆེན་པོའི་རྒྱ་དུ་མས་གདམས་སོ། ། མདོར་ན་ནང་གི་སྲིད་པ་གསུམ་གྱི་ཁམས་གོང་དུ་སྐྱེ་བའང་ཆེས་ཕྲ་བའི་བཞི་པའི་སེམས་ཡོན་ཏན་བརྒྱད་ཀྱི་དང་པོའི་འབྱུང་བ་བཞི་གཙོ་བོར་གང་ལ་བརྟེན་ནས་གནས་པ་དེ་དག་ཏུ་སྲེད་ལེན་འཛག་པའམ་འགྱུར་འཕོའི་དབང་གི་སྐྱེ་བོ་ཞེས་པ་༼༤༧༦༽ནི་ཆོས་འདི་པའི་གསང་བ་རྟོགས་དཀའ་བའི་ཕྱོགས་ཙམ་ཞིག་གི་སྒོ་ནི་ཁྱེད་ཀྱིས་རྟོགས་པར་མི་འགྱུར་ཀྱང་སྙིང་རྗེ་ཆེན་པོས་དབྱེ་བར་བྱའོ། ། ཡང་རེ་མདའ་པས། དུམ་བུ་བཅུ་གཉིས་པ་ལ་ཀླ་ཀློ་ཡི། ། ཆོས་འཇུག་འཁོར་ལོ་ཅན་གྱི་དེ་འཇོམས་སོ། ། སྒྲ་མི་སྙན་ན་ཀླ་ཀློའི་ཆོས་འཇུག་ན། ། མི་དགེ་བཅུ་པོ་སྤྱོད་པ་ཡོད་པར་འགྱུར། ། འཁོར་ལོ་ཅན་གྱི་བསྟན་པ་དེར་འཇུག་ན། ། སངས་རྒྱས་བསྟན་པའི་སྣོད་དུ་རུང་བར་འགྱུར། །
སྒྲ་མི་སྙན་ན་མི་དགེ་བཅུ་མེད་ཅིང༌། ། སངས་རྒྱས་བསྟན་པའི་སྣོད་དུ་མི་རུང་ཞེས། ། འདུལ་བ་མངོན་པའི་སྡེ་སྣོད་རྣམས་ལས་བཤད། ། དེ་དང་འདིའི་འགལ་བའང་སྤང་བར་གྱིས། ། ཞེས་དང༌། ཤམྦྷ་ལ་ཡི་རིགས་ལྡན་ལ་སོགས་པ། ། བསྒྲུབ་བྱ་ཡིན་ཕྱིར་ཞེས་སོགས་སྨྲས་པ་ནི། ། དམུན་ལོང་དག་ཉིན་བྱེད་ཀྱི་འོད་ཟེར་རྒྱས་པའི་གན་དུ་བསྡད་ནས། གནས་འདི་སྣང་བའི་གཟུགས་ག་ལ་ཏ་མཆིས། མུན་པའི་གཟུགས་ཀྱང་ག་ལ་ཡོད་དེ།
ཡོད་ན་བདག་ལ་སྣང་དགོས་པ་ལས་མ་དམིགས་པའི་ཕྱིར་དེ་ལྟར་ཡོད་པར་འདོད་པ་དག་དང་འགལ་སྤོང་གིས་ཞེས་བརྒལ་བ་ལྟ་བུ་འདི་ཤེས་གནས་སུ་སུ་ཞིག་ལ་སྐྱེ། ཁོ་བོ་ནི་བྱང་སྒྲ་མི་སྙན་དུ་ཉན་ཐོས་ཀྱི་འདུལ་མངོན་སོགས་ཀྱི་བསྟན་པ་མི་༼༤༧༧༽འཇུག་པར་སྐྱེ་བོ་ཕལ་པ་ལ་གྲགས་པའི་ས་དུམ་བཅུ་གཉིས་དང༌། དུས་འཁོར་གྱི་བསྟན་པ་ལ་འཇུག་པའི་སྒྲ་མི་སྙན་སོགས་ས་དུམ་བཅུ་གཉིས་ནི་ཕྱི་དང་ནང་གི་འཇིག་རྟེན་གྱི་ཁྱད་པར་རོ་ཞེས་རྒྱ་ཆེར་བཤད་མ་ཐག་པ་དེ་ཉིད་ཡིན་ལ། ནང་གི་འཇིག་རྟེན་གྱི་སྲིད་གསུམ་གྱི་དབང་དུ་བྱས་ནས་གནས་དང་ཉེ་གནས་སོགས་བཤད་པ་ན། རི་རབ་ཀྱི་རྩེ་ཉིད་དུ་བྱང་ཆུབ་ཀྱི་སྙིང་པོའི་རྡོ་རྗེ་གདན་དུ་བཤད་ལ། དེའི་རྡོ་རྗེ་གདན་རྒྱ་གར་མ་ག་དྷའི་དབུས་ལ་བཞག་ཏུ་མི་རུང་སྟེ། རུང་ན་དེ་ཉིད་རྣམ་བཅུ་དབང་ལྡན་གྱི་རྡོ་རྗེ་གདན་དུ་འགྱུར་བ་སོགས་ཀྱི་ཉེས་པ་ཡོད་ལ། དེ་ཉིད་ཀྱི་ཕྱིར་དུས་འཁོར་ནས་བཤད་པའི་བྱང་ཆུབ་ཀྱི་སྙིང་པོའི་གནས་ཕྱིའི་འཇིག་རྟེན་གྱི་རྒྱ་གར་རྡོ་རྗེ་གདན་ཁོ་ནར་མི་བཟུང་བ་བཞིན། སའི་དུམ་བུ་གླིང་སོགས་ལའང་ཤེས་པར་བྱ་དགོས་ཏེ། དཔེར་ན་དིང་སང་ཕྱིའི་འཇིག་རྟེན་གྱི་ཁམས་འཚོ་བར་བྱེད་པ་ལ་མ་དག་པའི་ལས་ཀྱི་འཚོ་བ་ཙམ་ལས་གཞན་འཚོ་སྐྱོང་གི་སྲུང་བྱ་མི་དགོས།
དེར་དེ་ཙམ་དུ་བསྲུངས་ཀྱང་ཕུལ་དུ་དབྱུང་དུ་མེད་པའི་སངས་རྒྱས་ཀྱི་བསྟན་པ་ཉེ་བར་གནས་པའི་འཇིག་རྟེན་གྱི་ཁམས་མ་ཡིན་པའི་ཕྱིར་ཞེས་དགོངས་ལ། ༼༤༧༨༽ནང་གི་འཇིག་རྟེན་གྱི་ཁམས་འདི་ནི་དེ་ལྟ་མ་ཡིན་ནོ་ཞེས་འཇིག་རྟེན་འདི་སྐྱོང་བ་ལ་སངས་རྒྱས་ཐམས་ཅད་སྤྲུལ་སྒྱུར་སྣ་ཚོགས་པའི་ཚུལ་གྱི་བསྲུང་བར་མཛད་པ་ཡིན་ཏེ། འདི་མ་བསྲུངས་ན་མཆོག་ཏུ་ཕུལ་དུ་དབྱུང་དུ་མེད་པའི་བཅོམ་ལྡན་འདས་སྒྲུབ་པའི་འཇིག་རྟེན་གྱི་གནས་དང་ཁྱད་པར་ལུས་རྟེན་མིའི་སྐྱེ་བ་ཉིད་ཉམས་པའི་ཕྱིར་ཞེས་དགོངས་པ་སྟེ་དེའི་ཕྱིར། ནང་གི་འཇིག་རྟེན་གྱི་གཟུགས་ཁམས་ཀྱི་འོག་མིན་སྤངས་པའི་རི་རབ་ཀྱི་གཙུག་ཏོར་བརྒལ་བ་ན། འོག་མིན་སྟུག་པོ་བཀོད་པའི་ཞིང་ནས་གཞན་མཆོག་གི་རྡོ་རྗེའི་སྲིད་གསུམ་གྱི་སྟོན་པ་གཅིག་པུ་རྡོ་རྗེ་ཅན་གྱི་མཁྱེན་བརྩེ་ནུས་པས་སྐྱོང་བའི་ཞིང་སའི་གཞིར་དེ་ཉིད་ཀྱིས་སྤྲུལ་པའི་ཁྲོ་བོའི་རྒྱལ་པོ་བཙུན་མོར་བཅས་པ་དང༌། དེའི་རྣམ་འཕྲུལ་གནས་སོགས་བཅུ་གཉིས་ཀྱི་ཡུལ་ཞེ་བརྒྱད་དུ་བཞུགས་པའི་དཔའ་བོ་དང་རྣལ་འབྱོར་མ་རྣམས་ཀྱིས་དང༌། ས་འོག་ཏུ་ཀླུ་དང་རབ་གཏུམ་སོགས་ཀྱིས་སྐྱོང་བ་ཡིན་ལ། འཇིག་རྟེན་གྱི་ཕྱོགས་སྐྱོང་བ་རྣམས་ཀྱི་བསྲུངས་བའི་ཚུལ་ནི། རི་རབ་ཀྱི་སྟེང་གི་ཕྱོགས་མཚམས་བརྒྱད་དུ་དབང་པོ་ལ་སོགས་པ་བརྒྱད། སྟེང་དུ་ཚངས་པ།
འོག་ཏུ་ཁྱབ་འཇུག་རྣམས་འཁོར་༼༤༧༩༽སྡེ་དང་དཔུང་བཅས་ཀྱིས་བསྲུང་བར་བྱེད་ལ། འཁོར་ལོས་བསྒྱུར་བའི་རྒྱལ་པོས་སྐྱོང་ཞིང་བསྲུང་བའི་ཚུལ་ལ། མངོན་པ་སོགས་ཐུན་མོང་བའི་གཙུག་ལག་གི་གཞུང་གཞན་ནས་ཕྱི་རགས་པའི་འཇིག་རྟེན་གྱི་རྫོགས་ལྡན་གསུམ་ལྡན་གཉིས་ལྡན་གྱི་དུས་སུ་མང་པོས་བཀུར་བའི་རྒྱལ་པོ་ནས་བརྒྱུད་འཁོར་ལོ་བསྒྱུར་བའི་རྒྱལ་བརྒྱུད་རྣམས་འབྱུང་བར་གསུངས་ལ། རྒྱུད་འདིར་ནི་ནང་ཕྲ་བའི་འཇིག་རྟེན་གྱི་དུས་བཞི་གར་ཤཱཀྱའི་རིགས་ལས་བྱུང་བའི་ཤམྦྷ་ལའི་ཡུལ་གྱི་སེམས་དཔའ་དང་ཁྲོ་བོའི་རྒྱལ་པོ་རྣམས་ཀྱི་སྤྲུལ་པའི་ཆོས་རྒྱལ་རྣམས་ཀྱིས་ས་དུམ་བུ་བཅུ་གཉིས་སུ་རིམ་བཞིན་འགྲོད་ནས་འཇིག་རྟེན་བསྲུང་བའི་ཚུལ་གཉིས་ལ། ཕྱི་མ་འདི་ནི་གཉིས་མེད་རྒྱུད་ཀྱི་ཐུན་མོང་མིན་པའི་གདུལ་བྱ་དག་མིན་པ་ལ་སྣང་རུང་མི་དམིགས་པའི་ཕྱིར་ཏེ། དཔེར་ན་དུས་ཀྱི་འཁོར་ལོའི་སྐལ་ལྡན་རྣལ་འབྱོར་གྱི་དབང་ཕྱུག་ཆེན་པོ་དུས་ཀྱི་འཁོར་ལོའི་ཞབས་ཆེན་པོ་དང་ཙི་ལུ་པ་གཉིས་ཀྱིས་ཀྱང་ཤམྦྷ་ལའི་ཡུལ་བགྲོད་ཅིང་ཆོས་རྒྱལ་དང་དངོས་སུ་མཇལ་བའི་གོ་དཀའ་བར་གྱུར་ཏེ། རིགས་ལྡན་སྤྲུལ་པས་སྐལ་ལྡན་དེ་དག་སྨིན་པར་མཛད་པ་ལྟ་བུའི་ཕྱིར། རྣལ་འབྱོར་གྱི་དབང་ཕྱུག་ཡེ་ཤེས་ཀྱི་སྐུ་ཅན་དེ་དག་གིས་ཀྱང་ནང་གི་སྲིད་གསུམ་རྗེས་༼༤༨༠༽དཔག་ཙམ་ལས་ཇི་ལྟ་བར་སྤྱོད་ཡུལ་དུ་འགྱུར་དཀའ་ན་རྣམ་སྨིན་གྱི་ལུས་ཅན་དག་ཡུལ་གནས་དེ་དང་དེའི་སྤྲུལ་པའི་རྒྱལ་པོ་དག་ཡོད་མེད་ཙམ་ལ་སྤྱོད་པའི་སྐལ་བ་ཐོབ་པའང་ཆེས་ཆེར་སྐལ་བ་ཆེར་བསགས་པའོ། ། འོ་ན་ཤམྦྷ་ལའི་རིགས་ཀྱི་རྒྱལ་པོ་དེ་དག་ཤཱཀྱའི་རིགས་ལས་བྱུང་བའི་འཁོར་ལོ་བསྒྱུར་རྒྱལ་ཡིན་ལ། ཤཱཀྱའི་རྒྱལ་བརྒྱུད་ནི་ཆོས་མངོན་པ་སོགས་ནས་འབྱུང་བའི་ཕྱིའི་འཇིག་རྟེན་གྱི་མང་བསྐུར་བའི་རྒྱལ་བརྒྱུད་ཡིན་ན་དེ་ནང་གི་འཇིག་རྟེན་གྱི་མིའི་དབང་དུ་བྱས་པའི་འཁོར་ལོ་བསྒྱུར་རྒྱལ་གྱི་རིགས་སུ་ཅི་འགྱུར་འོང་སྙམ་ན།
འདིར་ཤཱཀྱའི་རིགས་ནི་མང་བསྐུར་བའི་རྒྱལ་བརྒྱུད་ཉི་ཚེ་བའི་དབང་དུ་བྱས་པ་མ་ཡིན། དུས་འཁོར་གྱི་ཆོས་སྟོན་པའི་དཔལ་ལྡན་ཤཱཀྱ་སེང་གེ་དེ་ཉིད་ཐམས་ཅད་མཁྱེན་པ་ཡེ་ཤེས་སྐུ་དང་ཉིན་མོར་བྱེད་པའི་སྤྱན་གྱི་བཅོམ་ལྡན་འདས་གཞན་མཆོག་སྲིད་གསུམ་གྱི་བདག་པོ་བཅོམ་ལྡན་འདས་དུས་ཀྱི་འཁོར་ལོ་ཡིན་ལ། དེ་ཉིད་ཀྱི་སྐུ་གསུང་ཐུགས་ཀྱི་རྒྱུད་ཀྱི་རིགས་ལས་གཞན་མ་ཡིན་པའི་ཤཱཀྱའི་རིགས་ནི་རྒྱལ་པོ་ཟླ་བཟང་སོགས་ཤམྦྷ་ལའི་རྒྱལ་པོ་རྣམས་ཡིན་ཞེས་ལེགས་པར་བཤད་པ་ཡིན་ཏེ། རྩ་རྒྱུད་ལས། བདག་གི་ཤཱཀྱའི་རིགས་བརྒྱུད་ལས། ། བྱུང་བ་ཟླ་བཟང་ཁྱོད་རིགས་ལའོ། ། སྨྲ་མཁས་རྡོ་རྗེའི་རིགས་དང་ལྡན། ། གྲགས་པ་༼༤༨༡༽རྡོ་རྗེའི་རིགས་ལ་ནི། ། རིགས་བཞི་རིགས་གཅིག་བྱས་གང་དེས། ། རིགས་ལྡན་ཚངས་པའི་རིགས་ཀྱི་མིན། །
ཞེས་བཅོམ་ལྡན་འདས་ཤཱཀ་ཐུབ་ཉིད་ཡབ་དང༌། དེའི་རིགས་ལས་བྱུང་བའི་སྲས་དངོས་ཟླ་བཟང་དང༌། དེའི་ལུགས་སྐྱོང་དུ་འཇུག་བྱེད་གཙོ་བོ་གྲགས་པ་ཉིད་ཀྱིས་ཉི་མའི་ཤིང་རྟ་སོགས་ཤཱཀྱ་པའི་རིགས་ལ་འཇོག་པར་བྱེད་པས་གྲགས་པ་ནས་བཟུང་གཙོ་ཆེར་རྡོ་རྗེ་འཛིན་པ་ཤཱཀྱའི་སྲས་སམ་རིགས་ཁོ་ན་ལས་བྱུང་བ་དག་འཇིག་རྟེན་གྱི་རྒྱལ་པོར་འོས་ལ། དེ་ལས་གཞན་མུ་སྟེགས་བྱེད་སོགས་མང་བཀུར་གྱི་རྒྱལ་པོ་སོགས་རྒྱལ་རིགས་ཚངས་པའི་ཁ་ནས་བྱུང་བའི་རྒྱལ་རྒྱུད་ལ་འཁོར་ལོ་བསྒྱུར་རྒྱལ་གྱི་རིགས་སུ་འཇོག་དགོས་སོ་ཞེས་སྨྲ་བ་དེ་དག་ཆེས་མཐའ་གཅིག་ཏུ་དོན་ལ་གནས་པ་མ་ཡིན་པའི་ཕྱིར་རོ། ། སྤྱིར་གསང་སྔགས་ཀྱི་སྣོད་བཅུད་རྡོ་རྗེ་ཐེག་པའི་སྐལ་ལྡན་མིན་པའི་སྤྱོད་ཡུལ་དུ་མི་འགྱུར་བ་དང་ཁྱད་པར་རྡོ་རྗེ་ཐེག་པ་བླ་མེད་དང༌། ཡང་དགོས་གཉིས་མེད་དུས་འཁོར་བའི་ཕྱི་ནང་གཞན་གསུམ་གྱི་འཇིག་རྟེན་ཕྲ་རགས་ཀྱི་རྣམ་གཞག་ཆེས་ཆེར་རྟོགས་དཀའ་བ་ནི་ངེས་པར་གྲུབ་སྟེ། རྒྱུའི་ཐེག་པ་ཉིད་ལས་ཀྱང་མདོ་སྡེ་རྒྱ་རོལ་ལས། འོག་མིན་ཡང་སྟོང་གསུམ་གྱི་ཁོངས་སུ་མ་གཏོགས་པར་བཤད་ལ། ཆོས་དང་དོན་དམ་རྣམ་པར་ངེས་པ་ལས། སྟོང་གསུམ་ལ་དབང་བའི་འཁོར་ལོ་བསྒྱུར་བ་ཡང་བཤད་ཅིང༌།
ཕལ་པོ་ཆེ་ལས་ནི་འཁོར་ལོས་༼༤༨༢༽བསྒྱུར་བའི་རྒྱལ་པོ་རིན་ཆེན་མང་ཞེས་བྱ་བ་བུ་སྨད་དང་བཅས་པས་ཞིང་གྲངས་མེད་པ་ལ་ལོངས་སྤྱོད་པར་བྱེད་པའང་ཡོད་པར་གསུངས་པས། ཆོས་ཚུལ་གྱི་ལོ་རྒྱུས་ཕྱོགས་རེ་ཐོས་པ་བདེན་ལ། གསུང་རབ་རབ་འབྱམས་ཀྱི་ཆོས་ཚུལ་མཐའ་ཡས་པ་དེ་དག་ཆེས་རྫུན་ནོ་ཞེས་ཁ་ཚོན་གཅོད་པ་དེ་ལས་འཇིག་རྟེན་ན་བླུན་པ་ཅི་ཞིག་ཡོད། དེས་ན་དཔལ་ལྡན་རྒྱུད་འདིར་དུས་བཞིའི་འཇོག་ཚུལ་དང་གླིང་བཞི་ལ་དབང་བའི་འཁོར་ལོ་བསྒྱུར་རྒྱལ་འབྱུང་ཚུལ་དང༌། ཆོས་མངོན་པ་ནས་འབྱུང་བའི་དུས་བཞི་དང་འཁོར་ལོ་བསྒྱུར་རྒྱལ་སོགས་འབྱུང་ཚུལ་འགྲོ་བ་ཐ་དད་པའི་སྐལ་བ་དམན་མཆོག་གི་སེམས་སྣང་གི་སྤྱོད་ཡུལ་གྱི་ཚུལ་ཐ་དད་པར་འཇོག་མ་ཤེས་པར་འདི་གཉིས་གཞི་གཅིག་བསྡུ་བའི་འགལ་སྤོང་བྱེད་པར་རིགས་ཞེས་རེ་མདའ་པ་སོགས་སྨྲ་བ་དང༌། དེ་ལྟར་སྨྲ་བ་ལ་འགལ་བ་ཞིག་སྣང་བས་དེའི་འགལ་སྡུམ་བྱེད་དགོས་སྙམ་སྟེ། ཇོ་ནང་པ་ཆེན་པོ་དང༌། ཡིད་བཟང་པ་ཆེན་པོ་སོགས། ཅལ་ཅོལ་མང་དུ་སྨྲ་བ་ནི་ས་བོན་རྔོས་པའི་འབྲས་བུ་ལྟར་སྙིང་པོར་གྱུར་པ་འགའ་ཡང་ག་ལ་ཡོད་དེ། ཇོ་ནང་པས་སངས་རྒྱས་ཀྱི་བསྟན་པ་འདི་ཉིད་ལ་དུས་བཞིར་བཞག་ནས་དང་པོ་རྫོགས་ལྡན་གྱི་དུས་སུ་སློབ་དཔོན་ཐོགས་མེད་མཆེད་སོགས་བྱུང་ནས་ཕྱིས་ཟླ་གྲགས་སོགས་བྱུང་བའི་དུས་ཙམ་༼༤༨༣༽ནས་རྩོད་དུས་ཀྱི་དབང་གིས་ཡུལ་དབུས་ལོགས་པར་ཀླ་ཀློ་བྱུང་ལ།
དེ་ནས་མི་བདག་དྲག་པོ་འཁོར་ལོ་ཅན་འབྱུང་སྟེ་ཀླ་ཀློ་སོགས་བཅོམ་ནས་རྫོགས་ལྡན་གྱི་དུས་སུ་འཇོག་བྱ་བ་སོགས་ཐུབ་པའི་བསྟན་པ་ལོ་ལྔ་སྟོང་དུ་གནས་པ་ལ་དུས་བཞིར་བྱེད་པ་དང༌། འཁོར་ལོ་ཅན་གྱི་དུས་བཞི་གཅིག་ཏུ་འཇོག་པ་སོགས་འཇིག་རྟེན་ན་སྔོན་སུ་ལའང་མ་གྲགས་ཤིང་གྲགས་པར་མི་འགྱུར་བ་སྣ་ཚོགས་སྨྲ་བ་ལ་སུ་ཞིག་ཡིད་རང་བར་བྱེད་དེ། དེ་ལྟའི་ཆོས་ཚུལ་མདོ་རྒྱུད་ཀྱི་གསུང་རབ་ག་ནའང་མི་འབྱུང་བའི་ཕྱིར། ཁྱད་པར་ཡིད་བཟང་རྩེ་པས། ཁྱབ་འཇུག་གི་འཇུག་པ་བཅུ་དང༌། ཤམྦྷ་ལའི་རྒྱལ་པོ་འབྱུང་བ་དང༌། དེའི་དབང་གིས་དུས་བཞི་འཁོར་ཚུལ་དང༌། དེའི་དུས་མཚམས་སུ་རྫོགས་པའི་སངས་རྒྱས་ཇི་ལྟར་འབྱུང་བ་གུང་བསྟུན་ཏེ་བརྗོད་པ་ནི། ཉ་དང་རུས་སྦལ་ཕག་པ་དང༌། ། མི་ཡི་སེང་གེ་མིའུ་ཐུང་དང༌། །
དགྲ་སྟ་རཱ་མ་ནག་པོ་དང༌། ། སངས་རྒྱས་རིགས་ལྡན་དག་དང་བཅུ། ། ཞེས་པའི་འཇུག་པ་དགུ་པོ་རེ་རེ་ཞིང་ཤམྦྷ་ལ་པའི་རྒྱལ་པོ་ཉེར་བཞི་འབྱུང་ལ། དེའི་དང་པོ་ཉའི་སྐབས་ཀྱི་རྒྱལ་པོ་ཉེར་བཞི། ཕག་པའི་སྐབས་ཀྱི་རྒྱལ་པོ་དྲུག་སྟེ་རྒྱལ་པོ་ལྔ་བཅུ་ང་བཞིར་ལྷོ་གླིང་དབུས་མར་རྫོགས་ལྡན་གྱི་གནས་༼༤༨༤༽ལ་དེའི་རིང་མི་ལོ་ལྔ་སྟོང་དང་བཞི་བརྒྱ་དང༌། དེ་རྗེས་ཕག་པའི་སྐབས་ཀྱི་རྒྱལ་པོ་བཅོ་བརྒྱད་དང༌། མི་ཡི་སེང་གེའི་སྐབས་ཀྱི་རྒྱལ་པོ་ཉེར་བཞི། མིའུ་ཐུང་གི་སྐབས་ཀྱི་རྒྱལ་པོ་བཅུ་གཉིས་ཏེ་ང་བཞི་ལ་གསུམ་ལྡན་མི་ལོ་སྔར་བཞིན་ཏེ། དེ་རྗེས་མིའུ་ཐུང་གི་བཅུ་གཉིས་ཏེ། དགྲ་སྟའི་ཉེར་བཞི་རཱ་མ་ཎའམ་དགའ་བྱེད་ཀྱི་བཅོ་བརྒྱད་དེ་ང་བཞི་ལ་གཉིས་ལྡན་གྱི་མི་ལོ་སྔར་བཞིན་རཱ་མ་ཎའི་དྲུག །
ནག་པོའི་ཉེར་བཞི་རིགས་ལྡན་གྱི་ཉེར་བཞི་དང་ང་བཞི་ལ་རྩོད་དུས་མི་ལོ་སྔར་བཞིན་ཏེ་མི་ལོ་ཉི་ཁྲི་བཞི་སྟོང་དྲུག་བརྒྱས་དུས་བཞི་རྫོགས་ལ། ཁྱབ་འཇུག་གི་འཇུག་པའི་ཚུལ་གྱི་སངས་རྒྱས་ཀྱི་རྒྱལ་པོ་ནི་མི་འབྱུང་བར་དེ་འཇུག་པའི་སངས་རྒྱས་ནི་འཇིག་རྟེན་དུ་འབྱུང་བའི་སངས་རྒྱས་ཏེ། དེ་ནི་ནག་པོ་དང་རིགས་ལྡན་གྱི་བར་དུ་འབྱུང་ངོ་ཞེས་པ་སོགས་རང་གི་རྣམ་རྟོག་ལ་དྲན་ཏོ་ཅོག་བྲིས་པ་ཡང་ནང་གི་འཇིག་རྟེན་གྱི་འཁོར་ལོ་བསྒྱུར་བའི་རྒྱལ་པོ་ནང་གི་ལས་ས་ཆེན་པོར་རྒྱུ་བའི་ཚུལ་ལ། ཁྱབ་འཇུག་གི་འཇུག་པ་བཅུའི་ཞིང་དང་དེ་ཉིད་ཀྱང་ཐབས་ཤེས་ཀྱི་དབྱེ་བས་ལྷ་དང་ལྷ་མིན་གྱི་སྐྱེ་གནས་ཀྱི་གླིང་བཅུ་གཉིས་ལ་རིམ་བཞིན་འཁོར་ལོ་བསྒྱུར་བའི་རྒྱལ་པོ་དེ་དག་གི་རྫོགས་ལྡན་གཡས་བསྐོར་གྱིས་འགོད་པ་དང༌། ཕྱིའི་འཇིག་རྟེན་༼༤༨༥༽གྱི་ཁམས་སུ་ཡང་དག་པར་རྫོགས་པའི་སངས་རྒྱས་འབྱུང་བ་གཉིས། ཁྱབ་འཇུག་གི་འཇུག་པའི་ཚུལ་གྱི་ཞིང་ལ་ལོངས་སྤྱོད་པའི་འཁོར་ལོ་བསྒྱུར་རྒྱལ་གྱི་ཁ་བསྐང་གི་གྲངས་སུ་འདྲེན་པ་ནི་འབྲེལ་མེད་ལ་དེ་ལྟར་ཁ་བསྐངས་པ་དགོས་པ་མེད་ཅིང༌། སངས་རྒྱས་ནག་པོ་དང་རིགས་ལྡན་གྱི་བར་དུ་འབྱུང་བའི་རྒྱུ་མཚན་ཡང་གཏན་མེད་ལ། ཁྱེད་ལྟར་མངོན་པའི་ལུགས་ཀྱི་སངས་རྒྱས་དང་དུས་འཁོར་བའི་ཤམྦྷ་ལ་པའི་ཆོས་རྒྱལ་འབྱུང་བའི་དུས་སྒྲིག་ན། མདོའི་ལུགས་ཀྱི་སངས་རྒྱས་ཀྱི་བསྟན་པ་ལ་ལོ་ལྔ་སྟོང་གནས་པ་དང༌། དུས་འཁོར་བའི་ལུགས་ཀྱི་ཤམྦྷ་ལ་པའི་རྒྱལ་པོ་ལོ་བརྒྱ་པའི་དབང་དུ་བྱས་ན།
མདོའི་ལུགས་ཀྱི་སངས་རྒྱས་ཀྱི་བསྟན་པ་མ་རྫོགས་པར་ཤམྦྷ་ལ་པའི་དྲག་པོ་འཁོར་ལོ་ཅན་གྱི་བསྟན་པ་འབྱུང་བར་འགྱུར་ཞིང༌། ཡང་སངས་རྒྱས་དེ་ཉ་དང་རིགས་ལྡན་གྱི་བར་རྣམ་པ་ཐམས་ཅད་དུ་འབྱུང་བ་ཡིན་ན་མ་འོངས་པ་ན་རྒྱལ་པོ་ཚངས་པ་ལྷོ་གླིང་འདི་ནས་ཉའི་མགོ་བརྩམ་སྟེ། གཡས་སྐོར་གྱི་འགྲོ་བ་ན་དེའི་བུ་རྒྱུད་ལ་ནག་པོ་འབྱུང་བའི་བར་ལ་རྒྱལ་པོ། བརྒྱ་གོ་དྲུག་ལས་མི་འབྱུང་ལ། དེའི་རིང་ལོ་ཁྲི་དགུ་སྟོང་ཉིས་བརྒྱ་ལས་མེད་ཅིང༌། དེ་ལྟ་ན་སྐབས་དེར་འབྱོན་པའི་སངས་རྒྱས་དེ་གང་ཡིན་བྱམས་པའོ་སྙམ་ན། མི་༼༤༨༦༽འགྲིག་སྟེ། མི་རྣམས་ཚེ་ལོ་བཅུ་པའི་དུས་ནས་ལོ་བརྒྱ་རེ་ཞིང་ཚེ་ལོ་རེ་འཕེལ་བ་བརྒྱད་ཁྲི་ལ་མི་ལོ་ས་ཡ་བརྒྱད་འབྱུང་ལ། ཉ་ནས་ནག་པོ་བར་གྱི་རྒྱལ་པོའི་རིང་ལ་ལོ་ཁྲི་དགུ་སྟོང་ལས་མི་འབྱུང་བའི་ཕྱིར། ཁྱབ་འཇུག་གི་འཇུག་པའི་བཅུ་དང་རྒྱལ་པོ་སྦྱོར་བ་ན་འཇུག་པ་དགུ་ལ་རྒྱལ་པོ་ཉེར་བཞི་དང༌།
སངས་རྒྱས་ལ་དེ་མི་སྦྱོར་བར་མི་འཐད་དེ་འཇུག་པ་གཞན་ལ་དེ་སྦྱོར་བའི་སྒྲུབ་བྱེད་ཡོད་ཅིང་ཕྱི་མ་ལ་མེད་པའི་ཁྱད་པར་ཡང་མི་འཐད་པའི་ཕྱིར། ཡང་ནག་པོ་དང་རིགས་ལྡན་གྱི་བར་དུ་སངས་རྒྱས་བྱོན་པ་ཡང་མ་གྲུབ་སྟེ་ཤཱཀ་ཐུབ་འདི་རིགས་ལྡན་གྲགས་པ་མ་བྱོན་པའི་གོང་དུ་བྱོན་ནས་མྱ་ངན་ལས་འདས་ནས་ལོ་དྲུག་བརྒྱ་ན་གྲགས་པ་འབྱུང་བའི་ཕྱིར། རིགས་ལྡན་ཉེར་བཞིར་འཇོག་པ་ཡང་མི་འཐད་དེ། དེ་ལྟ་ན་གྲགས་པ་དང་འཁོར་ལོ་ཅན་གཉིས་རིགས་ལྡན་མ་ཡིན་པར་འགྱུར་ལ་དེའང་འདོད་མི་ནུས་པའི་ཕྱིར་ཏེ། གྲགས་པ་རིགས་ལྡན་རིགས་ཀྱང་སྟེ། ། ཞེས་དང༌། གྲགས་པ་རིགས་ལྡན་དེ་ནས་སླར། ། དེ་སྲས་འཁོར་ལོ་ཆེན་པོ་ཅན། ། རིགས་ལྡན་དྲག་པོ་འབྱུང་འགྱུར་ཏེ། ། ཞེས་འབྱུང་བའི་ཕྱིར།
ཡང་རིགས་ལྡན་ཉེར་དྲུག་དང་འཇུག་པ་དགུ་སྦྱར་ན་རྒྱལ་པོ་ཉིས་བརྒྱ་སོ་བཞི་དང་མི་༼༤༨༧༽ལོ་ཉི་ཁྲི་སུམ་སྟོང་བརྒྱད་བརྒྱར་འགྱུར་བས། ཉི་ཁྲི་ཆིག་སྟོང་དྲུག་བརྒྱའི་དུས་དང་ཡང་མི་འགྲིག་པར་འགྱུར་རོ། ། ཡང་ཁྱོད་ཀྱི་འདུལ་མངོན་དང་དུས་འཁོར་བའི་དུས་བཞི་མི་འགལ་བར་འདོད་པ་ལྟར་ན། གླིང་བཞི་གར་རྫོགས་ལྡན་ཡོད་པར་མངོན་པར་བཤད་པ་དེ་མི་སྲིད་པར་འགྱུར་བར་ཐལ། དུས་འཁོར་ནས་བཤད་པའི་ལྷོ་གླིང་ན་རྫོགས་ལྡན་ཡོད་པ་ལས་གླིང་ལྷག་མ་གསུམ་ན་སུམ་ལྡན་དང་གཉིས་ལྡན་རྩོད་ལྡན་ཡོད་པའི་ཕྱིར། མ་གྲུབ་ན་གླིང་དུམ་བུ་གཞན་རྣམས་སུ་ཀླ་ཀློའི་འཇུག་པ་མེད་པར་འགྱུར་བས་གླིང་བཞིར་གཡས་སྐོར་གྱི་ཀླ་ཀློ་བཅོམ་པར་ཡང་མི་འགྱུར་རོ། ། དེར་མ་ཟད་ཤམྦྷ་ལ་པའི་རྒྱལ་པོ་དེ་ཐམས་ཅད་མི་ལོ་བརྒྱ་པ་དང་དེའི་དབང་དུ་བྱས་ནས་ཁྱབ་འཇུག་གི་འཇུག་པ་དགུའི་འཇུག་པ་རེ་རེ་ཞིང་རྒྱལ་པོ་ཉེར་བཞི་དང་སྦྱར་ནས་མི་ལོ་ཉི་ཁྲི་གཅིག་སྟོང་དྲུག་བརྒྱ་རྫོགས་པ་སྒྲིབ་པའི་དབང་དུ་བྱེད་དོ་ཞེས་མཐའ་གཅིག་ཏུ་སྨྲ་ན་འཁོར་ལོ་ཅན་གྱི་སྲས་ལྷ་དབང་གི་དུས་ཀྱི་རྒྱལ་འབངས་རྣམས་ལོ་སྟོང་བརྒྱད་བརྒྱ་དང༌། འོད་སྲུང་གི་དུས་དེའི་རྒྱལ་འབངས་རྣམས་དེའི་ཕྱེད་བཅས་ཀྱི་ལོ་དང༌། དེ་ནས་མིའི་སེང་གེ་ནས་རིགས་ལྡན་གྱི་བར་མི་ལོ་དྲུག་ཅུ་རིམ་༼༤༨༨༽བཞིན་ཕྲི་བའི་རྒྱལ་འབངས་རྣམས་ཀྱི་མི་ལོ་དེ་རྙེད་དང་སྦྱར་བའི་དབང་དང༌། རྒྱལ་པོ་ཉེར་བཞི་པ་ཕྲག་དགུ་དང་སྦྱར་བར་བཤད་གདའ་བ་དེ་ལྟར་ན།
རྒྱལ་རབས་དེ་དག་གི་གཡས་སྐོར་དུ་ས་དུམ་བུ་བཅུ་གཉིས་མ་རྫོགས་པར་མི་ལོ་ཉི་ཁྲི་གཅིག་སྟོང་དྲུག་བརྒྱའི་དུས་བཞི་རྫོགས་པར་འགྱུར་བ་སོགས་ཆེས་གུང་མི་འགྲིག་པ་དུ་མ་སྣང་བ་ལ་ཁྱེད་རང་འགལ་མེད་དུ་འཆད་ཤེས་པར་འགྱུར་ན་མཁས་པའི་གྲངས་སུ་འགྲོ་བར་གདོན་མི་ཟའོ། ། ཡང་ཕྱིའི་འཇིག་རྟེན་གྱི་དབང་དུ་བྱས་པའི་སངས་རྒྱས་དང་འཇིག་རྟེན་སྐྱོང་བའི་ལྷ་མིའི་རྒྱལ་པོ་དང་ནང་གི་འཇིག་རྟེན་གྱི་དབང་དུ་བྱས་པའི་ཤམྦྷ་ལ་པའི་ཐུབ་མཆོག་རྒྱལ་པོ་རྣམས་གུང་སྒྲིག་དགོས་ཤིང་འགྲིག་པར་འགྱུར་བ་ཞིག་ཡིན་ན། སྟོན་པ་ཤཱཀ་ཐུབ་ཀྱི་དུས་འཁོར་གསུང་བ་ན། ཤམྦྷ་ལའི་རྒྱལ་པོ་ཕྱིའི་འཇིག་རྟེན་འདིར་བགྲོད་བཏུབ་ནས་ཕྱིའི་འཇིག་རྟེན་པ་དུས་འཁོར་གྱི་ཆོས་ལ་མོས་པ་རྣམས་དང་ཐུན་མོང་དུ་དུས་འཁོར་གྱི་ཆོས་བསྟན་པ་ཡང་དོན་མེད་པར་འགྱུར་ཏེ། ཤཱཀ་ཐུབ་རང་ཤམྦྷ་ལར་བྱོན་ནས་དེར་ཕྱིའི་དུས་འཁོར་ལ་མོས་པའི་འཇིག་རྟེན་པ་རྣམས་དེར་བགྲོད་ནུས་པས་དེར་དུས་འཁོར་གྱི་ཆོས་བསྟན་པས་དེ་ལྟར་ཆོག་པ་ལས། དེ་ལྟར་ཡང་མ་ཡིན་༼༤༨༩༽པའི་ཕྱིར། ནང་གི་འཇིག་རྟེན་ཤམྦྷ་ལའི་ཞིང་དང་དུས་བཞི་དང་རི་གླིང་མཚོ་བདུན་སོགས་ཀྱི་རྣམ་གཞག་དང་ཕྱིའི་རི་གླིང་དུས་བཞི་སོགས་ཀྱི་འཇིག་རྟེན་གྱི་སྣང་བ་ཐ་དད་པ་ཁོ་ན་ཡིན་ལ་གནད་འདི་མ་རྟོགས་པའི་རྫུན་མས་སྦྱར་བའི་ལོ་རྒྱུས་སྙིང་པར་ཤམྦྷ་ཀ་ཡུལ་ཐོན་ནས་ཤམྦྷ་ལ་ཡི་ཡུལ་བཟུང་བས་ཤམྦྷ་ལ་དང་དེའི་རྒྱལ་པོ་རྣམས་དེའི་བརྒྱུད་ལས་བྱུང་བ་ཡིན་ཞེས་སྨྲ་བ་རྣམས་ཀྱང་ཕྱོགས་འདི་མ་རྟོགས་སོ་ཞེས་པའི་དམ་བཅའ་མཐར་ཕྱིན་དུ་བཞག་པའི་ཕྱིར། དེས་ན་བཅོམ་ལྡན་འདས་དུས་ཀྱི་འཁོར་ལོ་ལ་བརྒལ་བའི་བླ་མ་རེ་མདའ་པའི་ལན་དུ་བྱ་བ་ཇོ་ཞལ་གྱི་སློབ་རྒྱུད་དུ་མས་བྱས་པ་དང༌། བྱང་པ་བདག་པོས་བྱས་པ་དང༌། སྒྲ་པ་ཤེས་རིན་པ་དང༌།
ཐམས་ཅད་མཁྱེན་པ་ཡིད་བཟང་རྩེ་པ་སོགས་ཀྱིས་བྱས་པ་དེ་ཐམས་ཅད་ནི་ཝའི་རྒྱུ་མཚན་དྲིས་པ་ལ་ཁྱིའི་ལོ་རྒྱུས་བཤད་པ་ཁོ་ནར་སྣང་ངོ༌། ། འོ་ན་འདིར་འཁོར་རྩའི་བཞི་པའི་སེམས་ཀྱི་ཚུལ་གྱི་གནད་འདི་རྗེ་བཙུན་ཐམས་ཅད་མཁྱེན་པ་ཡི་དམ་ལྷ་ཡི་ངོ་བོར་བཞུགས་པ་རྣམས་ཀྱི་བཀའ་དྲིན་ལས་སྔ་མོ་ཞིག་ནས་རྟགས་ཀྱང་དགོངས་གཅིག་གི་རྣམ་བཤད་ལ་སོགས་པར་ཕྱོགས་ཙམ་༼༤༩༠༽ལས། འདིར་བཤད་པ་ཇི་ལྟ་བ་བཞིན་འབྲིར་མ་སྤོབས་ལ། འདིར་གསང་བའི་གནད་ཕྲ་མོ་བློ་གྲོས་ཆེན་པོས་རྗེས་སུ་དཔོགས་པའི་ཕྱིར་འགལ་བ་མེད་སྙམ་དུ་བརྗོད་པ་ཡིན་ནོ། ། ད་ནི་ངག་དོན་བསྡུས་ཏེ་བརྗོད་ན། བཞི་པའི་སེམས་ཆེས་ཕྲ་བའི་རྡུལ་མིན་སྙིང་སྟོབས་ཀྱི་ལས་ཉོན་གྱི་དབང་གིས་ཆེས་ཕྲ་བའི་འཁོར་བ་གཞན་མཆོག་འཇིག་རྟེན་ལས་འདས་པའི་འཇིག་རྟེན་གྱི་ཁམས་ཀྱི་ཉེར་བསྡོགས་ཀྱི་སྲིད་གསུམ་དང་གཞོམ་མེད་འོད་གསལ་བའི་སེམས་ཀྱི་སྣང་གསུམ་གྱི་ལས་ཉོན་དབང་གིས་ཕྲ་བའི་འཁོར་བ་རིག་པ་འཛིན་པ་འཁོར་ལོ་གསུམ་གྱི་སྲིད་གསུམ་དང༌། ཐོག་མ་མེད་པའི་དུས་ཁམས་ཀྱི་ཀུན་གཞི་སྟེ་སེམས་ཡིད་རྣམ་ཤེས་གསུམ་གྱི་ལས་ཉོན་གྱི་དབང་གིས་རགས་པའི་འཁོར་བ་མ་དག་འགྲོ་བ་རིས་དྲུག་སྙིགས་མའི་སྲིད་པ་གསུམ་སྟེ། འཁོར་བ་འདི་གསུམ་གང་དུའང་འབྲེལ་བར་འབྱུང་བ་བཅུ་གཉིས་ཀྱི་དབང་གིས་འཁོར་བ་ཡིན་ཏེ། མ་དག་པ་ཆེས་ཕྲ་བ་དང་ཕྲ་བ་རགས་པའི་རྨོངས་པ་དེ་དག་གིས་ཆགས་སྡང་གི་ཉོན་མོངས་པ་དང༌། དེས་དགེ་མི་དགེའི་ལས་འདུ་བྱེད་པས་ལས་དང༌།
ལས་དེའི་དབང་གིས་ཡང་སྲིད་དུ་ཉིང་མཚམས་སྦྱོར་བས་རྣམ་པར་ཤེས་པ་དང༌། ཁམས་དྲུག་གི་དབང་ལས་ཕུང་ཁམས་༼༤༩༡༽གྲུབ་པ་མིང་གཟུགས་སྐྱེ་མཆེད་དྲུག ། ཡུལ་དབང་རྣམ་ཤེས་ཕྲད་པ་རེག་པ། ཡུལ་གྱི་སྤྱད་བྱ་ལ་ཚིམ་གདུང་བར་མར་མྱང་པས་ཚོར་བ་བདེ་སྡུག་གི་བླང་དོར་ལ་སྲེད་པས་སྲེད་པ། འདོད་པའི་ཡུལ་ལ་མངོན་པར་རྒྱུག་པ་ལེན་པ། ཡང་སྲིད་ཕྱི་མ་འགྲུབ་པ་སྲིད་པ། དེའི་དབང་གིས་མིང་གཟུགས་གྲུབ་པ་སྐྱེ་བ། ཕུང་སོགས་རྙིངས་ནས་འདོར་བ་རྒ་ཤི་སྟེ། བཅུ་གཉིས་པོ་དེ་ཡང་རྡོ་རྗེ་བཞིའི་དབྱེ་བས་གསུམ་ཚན་བཞི་དང༌། བཞི་པོ་ཐུགས་གསུང་སྐུའི་དབྱེ་བས་བཅུ་གཉིས་སུ་འགྱུར་ལ་དེའི་དབང་གིས་མངལ་དུ་མ་རིག་པ་སོགས་ཡན་ལག་བཅུ་གཉིས་ཀྱི་དབང་གིས་ཟླ་བ་བཅུ་གཉིས་དང༌།
དེའི་དབང་གིས་རྟེན་འབྲེལ་གྱི་ཡན་ལག་གི་ཕྱི་རོལ་དུ་ཁྱིམ་བཅུ་གཉིས་དང༌། དེའི་དབང་གིས་ཕྱི་རོལ་ཏུ་ཁྱིམ་ཟླ་བཅུ་གཉིས་ཀྱི་ལོ་གཅིག་དང༌། ཚེས་གཅིག་ལ་མ་རིག་པ་དང་བཅུ་གཉིས་ལ་རྒ་ཤི་དང་ཡར་ངོའི་བཅུ་གསུམ་བཞི་ལྔ་ཡེ་ཤེས་ཀྱི་འཆར་རྩིས་ནས་བཅུ་དྲུག་པ་ལ་མ་རིག་པ། བཅུ་བདུན་ལ་རྒ་ཤི་ནས་ལུགས་ལྡོག་ཏུ་ཉེར་བདུན་ལ་འདུ་བྱེད། ཉེར་བརྒྱད་དགུ་གནམ་གང་ལ་ཡེ་ཤེས་ཀྱི་ཆར་རྩིས་ཏེ་ཚེས་ལ་འཆར་བ་དང༌། ཞག་གཅིག་པ་དུས་སྦྱོར་བཅུ་གཉིས་འཆར་བ་དང༌། དེ་ནང་ལྟེ་འཁོར་ལ་དུས་སྦྱོར་༼༤༩༢༽བཅུ་གཉིས་ཀྱི་འགྲོད་པ་དང༌། དེའི་དབང་གིས་སྣ་གཡས་གཡོན་གྱི་འཕོ་ཆེན་བཅུ་གཉིས་དང་སྦྱར་བ་དང༌། དེའི་དབང་གི་སྐྱེས་པ་ལ་རྣ་བ་གཉིས་མིག་གཉིས་སྣ་གཉིས་ལྕེ་ལྕེའུ་ཆུང་གཉིས། དྲི་ཆུ་དང་ཁུ་བའི་སྒོ་གཉིས།
བཤང་བ་གཙུག་ཏོར་གྱི་སྒོ་གཉིས་དང་བཅུ་གཉིས། ནུ་མ་གཉིས་ཀྱི་ཚབ་དུ་ལྕེའུ་ཆུང་དང་ཁུ་བའི་སྒོ་གཉིས་བཞག་སྟེ། ཡང་སྲིད་འཕེན་འགྲུབ་ཀྱི་ཡན་ལག་ནི་དེ་ལྟར་རོ། ། གསུམ་པ་དེར་མ་མཐུས་པ་ཁ་བསྐང་སྟེ་བཤད་པ་ནི། འཁོར་བའི་རྩ་བ་ཆེས་ཕྲ་བ་གནས་སྐབས་བཞིའི་ཐིག་ལེ་ལ་བརྟེན་པའི་འཁོར་ཆོས་འདི་རྒྱུའི་ཐེག་པའི་སངས་རྒྱས་ཀྱིས་ཀྱང་མ་སྤངས་པས་དེ་རྒྱུད་ལའང་བཞི་པའི་སེམས་ཀྱི་དྲི་མ་ཡོད་པས་བཞི་པའི་སེམས་འདི་ཉིད་སྦྱོང་བྱེད་ཀྱི་གཉེན་པོ་ཕ་མའི་རྒྱུད་དུའང་གསུངས་པ་མེད་ལ། གཉིས་མེད་རྒྱུད་དུ་ནི་དེ་ཉིད་སྦྱོང་བྱེད་ཀྱི་དབང་ལམ་བཞི་པ་ཤིན་ཏུ་གསལ་བར་བཤད་པའི་ཕྱིར། དེའི་སྦྱང་བྱའི་གནས་སྐབས་བཞི་ལས་འཕོ་འཛག་འགྱུར་བའི་བདེ་བ་ཅན་གྱི་འཁོར་བ་ཡིན་ཏེ། དེ་ལས་དང་པོ་རྩ་བའི་གནས་སྐབས་བཞི་ནི། དེ་ཡང་ཆུ་ཁམས་སྣང་བའི་ཡེ་ཤེས་སྙིང་སྟོབས་ཀྱི་ཡོན་ཏན་ལས། གཙོ་བོའི་གཡོན་ཞལ་དང༌།
ལྟེ་བའི་སའི་མི་ཤིགས་པའི་༼༤༩༣༽ཐིག་ལེ་ལས། རགས་ཤིང་རྒྱུན་བརྟན་པའི་མཚན་ཉིད་ཅན་གྱི་དངོས་པོར་སོ་སོར་སྣང་བའི་པད་མའི་གནས་སྐབས་སྐུ་རྡོ་རྗེ་ཆོས་ཅན་འཆར། མེ་ཁམས་མཆེད་པའི་ཡེ་ཤེས་རྡུལ་གྱི་ཡོན་ཏན་ལས་གཡས་ཞལ་དང༌། མགྲིན་པའི་མེ་མི་ཤིགས་པའི་ཐིག་ལེ་ལས་སྲོག་རླུང་གིས་བསྐྱེད་པའི་ཡོད་པ་དང་མེད་པའི་མཚན་ཉིད་ཅན་སྒྱུ་མ་ལྟ་བུའི་སྣང་བ་རྨི་ལམ་གྱི་གནས་སྐབས་གསུང་རྡོ་རྗེའི་ཆོས་ཅན་འཆར་རླུང་ཁམས་ཉེར་ཐོབ་ཀྱི་ཡེ་ཤེས་མུན་པའི་ཡོན་ཏན་མདུན་ཞལ་དང་སྙིང་གའི་རླུང་གི་མི་ཤིགས་པའི་ཐིག་ལེ་ལས། ཀུན་གཞི་དང་ཉོན་ཡིད་ཀྱི་འཇུག་པ་ཙམ་པ་མུན་པས་ནོན་པ་ལྟ་བུའི་གཉིད་འཐུག་གི་གནས་སྐབས་ཐུགས་རྡོ་རྗེའི་གནས་སྐབས་འཆར་ལ། ས་ཁམས་དང་རྡུལ་མུན་སྙིང་སྟོབས་གསུམ་འདྲེས་པའི་ཡོན་ཏན་རྒྱས་ཞལ་དང༌། དཔྲལ་བའི་ཡེ་ཤེས་མི་ཤིགས་པའི་ཐིག་ལེ་ལ། སེམས་དང་པོ་གསུམ་ལས་འདས་ཤིང༌། ཐོག་མ་མེད་པའི་དུས་ནས་བཟློག་པར་དཀའ་བའི་འདོད་ཆགས་དང་རྗེས་སུ་འགྲེལ་བ་ཁུ་བ་འཕོ་བའི་གནས་སྐབས་ཡེ་ཤེས་རྡོ་རྗེ་ཅན་འཆར། དེ་ལྟར་ཁམས་བཞིའི་བག་ཆགས་ཀྱི་དབང་གིས་རྣམ་ཤེས་ཀྱི་ཕྱོགས་ལ་གནས་སྐབས་བཞི་དང༌།
ཡེ་ཤེས་ཀྱི་དབང་ལ་སྐུ་བཞི་ལ་སོགས་པར་༼༤༩༤༽འཆར་ཏེ། དེའི་འབྱུང་བའི་ཁམས་བཞི་ལའང་རྒྱུ་རྒྱུད་སྒྲིབ་བྲལ་གྱི་གནས་སྐབས་བཞིའི་ཐིག་ལེ་སྦྱོང་བྱེད་ཀྱི་ཁམས་བཞི་དང༌། སྦྱང་བྱ་གློ་བུར་གྱི་དྲི་མའི་གནས་སྐབས་བཞིའི་ཐིག་ལེ་སྐྱེད་བྱེད་ཀྱི་ཁམས་བཞི་པོ་སོ་སོར་ཡོད་ལ། འཁོར་བ་སྐྱེད་བྱེད་ཀྱི་ཁམས་བཞི་དེ་ལའང་རང་བཞིན་དང་རྣམ་འགྱུར་གཉིས་ལས། དང་པོ་ནི། ས་སོགས་ཁམས་ལྔ་ཡིད་བློ་ངར་འཛིན་ཏེ་བཞི་ཡིན་པ་ལས། དང་པོ་ཁམས་ལྔའི་ཡོན་ཏན་ལས་སེམས་བྱུང་ཀུན་འགྲོ་ལྔ་སེམས་ཐམས་ཅད་ཀྱི་རྗེས་སུ་འགྲོ་བའི་བྱ་བ་བྱེད་དོ། ། ཡིད་ནི་བག་ཆགས་ཅན་ཀུན་གཞི་རྒྱུན་ཆད་དུ་མི་འཇུག་པའི་འབྱུང་བཞི་ཁྱད་ཅན་གྱི་ངོ་བོ་སྟེ་ཀུན་གཞིའི་སྲོག་དང་བློ་ནི་འཇུག་ཤེས་དྲུག་དང༌། ངར་འཛིན་ནི་ཉོན་ཡིད་དེ་འཁོར་བ་པ་རྣམས་ཀྱི་རང་བཞིན་བརྒྱད་ཅེས་བྱ་ལ། འདི་ལ་སྔོན་གྱི་དུས་འཁོར་བ་ཁ་ཅིག་ཁམས་ལྔ་ནི་སྒོ་ལྔའི་ཤེས་པ།
ཡིད་ནི་ཡིད་ཤེས། བློ་ཀུན་གཞི། ངར་འཛིན་ཉོན་ཡིད་དེ་ཚོགས་བརྒྱད་ལ་དེར་འཇོག་པ་ཡོད་ཀྱང༌། འཁྲུལ་པ་མེད་པའི་ཤེས་རབ་ཅན་དག་གིས། དེ་ལྟར་མི་རུང་སྟེ། དེ་ལྟ་ན་འདིའི་ཁམས་ལྔའི་ཡོན་ཏན་ནི་མདོར་གྲགས་པའི་སེམས་ཡིད་རྣམ་ཤེས་བསྐྱེད་པ་ཙམ་ལས་ལྷག་པའི་ཡོན་ཏན་འཆད་པའི་སྐབས་ཡིན་པས། ཁམས་ལྔའི་ཡོན་ཏན་གྱི་ཀུན་འགྲོ་ལྔའི་བྱེད་པས་བཞི་པའི་༼༤༩༥༽སེམས་ཡུལ་ལ་འཆར་བ་དང་ནུབ་པར་བྱས་པའི་རྗེས་ཀྱི་ལག་རྗེས་ཀྱི་རྨོངས་ཆགས་སྡང་གསུམ་གྱི་སེམས་ཡང་དག་མིན་རྟོག་ལ་སེམས་ཡིད་རྣམ་ཤེས་གསུམ་འཇོག་དགོས་པའི་ཕྱིར་ཏེ། ཀྱེ་རྡོར་ལས། སེམས་ནི་ཆེན་པོ་གཅིག་ཉིད་ལ། ། ལྔ་ཡི་གཟུགས་ཀྱི་རྣམ་པར་མཚོན། །
སེམས་བྱུང་ཀུན་འགྲོ་ལྔ་ཁམས་ལྔའི་ཡོན་ཏན་གྱི་ངོ་བོར་བཤད་ལ། ཡང་དག་མིན་རྟོག་རགས་པའི་སེམས་ཡིད་རྣམ་ཤེས་ཀྱི་ཤེས་པའི་བར་སྟོང་ལ་བཞི་པའི་སེམས་འཆར་བ་ལ་དེང་སང་གསང་སྔགས་པ་ཁ་ཅིག་རྒྱུ་རྒྱུད་ཀྱི་འོད་གསལ་གྱི་དབང་དོན་གྱི་དཔེ་དང་དོན་གྱི་ཡེ་ཤེས་སུ་ངོ་སྤྲོད་པར་བྱེད་པ་ནི་རྒྱུ་རྒྱུད་ཀྱི་འོད་གསལ་དངོས་ལ་ངོ་མ་འཕྲོད་ཀྱང་སེམས་ཡིད་རྣམ་ཤེས་གསུམ་གྱི་རང་ངོའི་འོད་གསལ་ཙམ་པོ་དབང་གི་ཡེ་ཤེས་སུ་ངོ་སྤྲོད་པ་ལས་ནི་ཆེས་ཁྱད་པར་དུ་འཕགས་པའོ། ། གཉིས་པ་རྣམ་འགྱུར་ལ། རགས་པ་ཕྲ་བ་གཞན་ཙམ་གཞན་ཏེ་བཞི་ལས། དང་པོ་ནི། སད་པའི་གནས་སྐབས་དང་རྗེས་སུ་འབྲེལ་བའི་སྙིང་སྟོབས་ཀྱི་ཡོན་ཏན་གྱི་དབང་ལས། རགས་པའི་དབང་པོ་དྲུག ། རགས་པའི་ཡུལ་དྲུག་ལ་འཇུག་པའི་སྣང་བ་སད་པའི་གནས་སྐབས་དང་འབྲེལ་བའོ། ། གཉིས་པ་ཕྲ་བ་ནི། རྨི་ལམ་གྱི་གནས་སྐབས་དང་འབྲེལ་བའི་རྡུལ་གྱི་ཡོན་ཏན་ལས།
ཡོད་མེད་ཀྱི་མཚན་ཉིད་ཅན་ཡིད་ཤེས་ཙམ་༼༤༩༦༽གྱི་ཡུལ་དུ་གྱུར་པའི་སྒྱུ་མ་ལྟ་བུའི་སེམས་ཀྱི་སྣང་བའོ། ། གསུམ་པ་གཞན་ཙམ་ནི་གཉིད་འཐུག་པོ་དང་འབྲེལ་བའི་མུན་པའི་ཡོན་ཏན་ལས། སེམས་དང་པོ་གཉིས་ལས་འདས་ཤིང་ཀུན་གཞི་དང་ཉོན་ཡིད་ཀྱི་འཇུག་པ་ཙམ་གྱི་སེམས་གཉིད་སྟུག་པོའི་གནས་སྐབས་དང་འབྲེལ་བའོ། ། བཞི་པ་གཞན་ནི་བཞི་པའི་གནས་སྐབས་དང་འབྲེལ་བའི་ཡོན་ཏན་གསུམ་གྱི་འདྲེས་པའི་དབང་ལས། སེམས་དང་པོ་གསུམ་ལས་འདས་པ་ཁུ་བ་འཕོ་བའི་གནས་སྐབས་ཀྱི་སྣང་བ་བཞི་པ་དང་རྗེས་སུ་མཐུན་པའོ། ། དེ་ལྟ་བུའི་གནས་སྐབས་ཀྱི་རྣམ་འགྱུར་ལ་རྒྱུའི་དབང་གི་འབྲས་བུ་ལ་ལོངས་སྤྱོད་ཚུལ་ལོ་ལ་ཁྱད་པར་གྱི་ལས། ལས་ཙམ་ལས་མ་ཡིན་པ། རྟེན་འབྲེལ་གྱི་ལས་ཏེ་བཞི་ལས། དང་པོ་ནི། བྱེད་པ་པོ་བདག་ཡིན་པར་རྟོག་པ་གཉིས་པ་ནི་གཞན་གཙོ་བོ་དང་དབང་ཕྱུག་སོགས་བྱེད་པར་རྟོག་པ་གསུམ་པ་ནི་བདག་དང་དབང་ཕྱུག་ཀྱང་བྱེད་པ་པོ་མ་ཡིན།
རྒྱུ་མེད་པར་འབྲས་བུ་འབྱུང་བ་མ་ཡིན། ལས་རང་གི་མཚན་ཉིད་ཀྱིས་གྲུབ་པ་མ་ཡིན་པར་རྟོག་པ། བཞི་པ་ནི་དགེ་དང་མི་དགེའི་ལས་ཀྱི་འབྲས་བུ་བདེ་སྡུག་སྨིན་པ་ཡང་རྟེན་འབྲེལ་གྱི་ལས་སྒྱུ་མ་ལྟ་བུའི་དབང་གིས་ཡིན་ཏེ། ཀོ་ཊ་བ་ལས་ཀོ་ཊ་དང༌། སཱ་ལི་ལས་སཱ་ལི་འབྱུང་བ་རྟོགས་པ་ལྟ་བུའོ། ། དེ་ལྟར་བྱེད་པ་པོ་རྒྱུད་ཀྱི་༼༤༩༧༽སེམས་ཡུལ་གྱི་བྱ་བ་ལ་འཇུག་པའི་ནུས་པ་ལ། འདོད་པའི་ནུས་པ། བྱ་བའི་ནུས་པ། ཡེ་ཤེས་ཀྱི་ནུས་པ། བཞི་པའི་ནུས་པ་སྟེ་བཞི་ལས།
དང་པོ་ནི། ཡིད་ལ་དངོས་པོ་གསལ་མ་སྣང་བ། གཉིས་པ་ནི་བྱ་བའི་དངོས་པོ་ལ་ཡིད་འཇུག་པ། གསུམ་པ་ནི་རོ་མཉམ་པའི་རྒྱུར་དངོས་པོ་ཡོངས་སུ་ངེས་པ། བཞི་པ་ནི་ཡེ་ཤེས་ཀྱི་གནས་སྐབས་ཡོངས་སུ་བཏང་བ་ཡིན་ལ། ནུས་པ་བཞི་པོ་འདི་ནི་ཚད་མས་ཡུལ་ཡོངས་སུ་བཅད་ནས་རྟོགས་པའི་དོན་གྱི་ཆེད་ཡིན་པས། དང་པོ་འདོད་པའི་ནུས་པ་ནི། ཚད་འབྲས་གཞན་གསུམ་ལ་གཞལ་བྱ། ཁམས་བཞི་ལས་རླུང་ཁམས་སྣང་གསུམ་ལས་ཉེར་ཐོག ། ཡོན་ཏན་གསུམ་ལས་མུན་པའི་འོ། །
གཉིས་པ་བྱ་བའི་ནུས་པ་ནི། ཚད་མ། མེ། མཆེད་པ་རྡུལ་གྱིའོ། ། གསུམ་པ་ཡེ་ཤེས་ཀྱི་ནུས་པ་ནི། འབྲས་བུ། ཆུ། སྣང་བ་སྙིང་སྟོབས་རྣམས་ཀྱི་དབང་ལས་ཡུལ་དེ་ཉིད་ལས་བླང་དོར་དུ་ཐོབ་པའོ། ། བཞི་པ་བཞི་པའི་ནུས་པ་ནི། ཐིམ་རིམ་ལས་ས་ཆུ་ལ་ཐིམ་པ་ནས་རླུང་ཐམས་ཅད་སྟོང་པ་འོད་གསལ་ལ་ཐིམ་པའི་བར་རོ། །
དེ་ལྟའི་ཡུལ་ལ་སྲེད་ཆགས་ཀྱིས། སེམས་ཅན་སྐྱེ་བའི་རྒྱུའི་བསམ་པ་བཞི་ནི། འཆི་ཀའི་སེམས་རྡུལ་མུན་སྙིང་སྟོབས་དེ་གསུམ་དང་འདྲེས་པ་བཞི་ལས། དང་པོ་ཞི་བའི་སྙིང་སྟོབས་ཀྱི་དགེ་སེམས་ཀྱི་༼༤༩༨༽ལྷ་དང༌། མུན་པ་མི་དགེ་བའི་སེམས་དྲག་པོས་དམྱལ་བ་དང༌། དུད་འགྲོ། རྡུལ་མི་དགེ་བའི་སེམས་འབྲིང་པོས་དུད་འགྲོ་དང་ལྷ་མིན། འདྲེས་པས་མི་དང་ཡི་དྭགས་རྣམས་སུ་ཉིང་མཚམས་སྦྱར་རོ། ། དེས་སྦྱར་བའི་བར་དོ་ལའང་ལམ་བཞི་སྟེ། འོད་ཟེར་གྱི་ལམ།
དུ་བའི་ལམ། འདྲེས་པའི་ལམ། འོད་གསལ་གྱི་ལམ་སྟེ་དང་པོ་ནི་ས་བླ་ལྷ་དང་ལྷ་མིན། དུ་བས་ས་འོག་ཀླུ་དང་དམྱལ་བ། འདྲེས་པས་ས་སྟེངས་མི་དང་ཡི་དྭགས་ཀྱི་བར་སྲིད་འགྲུབ་ལ། འོད་གསལ་གྱི་ལམ་གྱིས་ནི་ཁམས་གསུམ་ལས་ཡང་དག་པར་འདས་པའི་མྱང་འདས་ཀྱི་འཇིག་རྟེན་གྱི་ཞིང་གི་བར་སྲིད་དེ། ཆོས་ཚུལ་འདི་ནི་སྔ་འགྱུར་རྫོགས་ཆེན་གྱི་འོད་གསལ་གྱི་ཆོས་སྐོར་དུ་རྒྱས་པར་འབྱུང་ངོ༌། ། སེམས་དེའི་དབང་གི་འབྲས་བུ་འགྲོ་བ་བཞི་ནི། ས་ཁམས་དུད་འགྲོའི་སྣང་བ་དང་ཆུས་དམྱལ་བ་དང་ལྷ་མིན། མེས་ལྷ་དང་ཡི་དྭགས།
རླུང་གི་མིའི་སྣང་བ་དང་བསམ་པ་གཙོ་ཆེའོ། ། དེ་ལྟའི་ཆོས་མཐའ་དག་ལ་ཁྱབ་པར་བྱེད་པའི་བདེན་པ་བཞི་ནི། ཟག་བཅས་འབྲས་བུ་བསྡུས་པ་སྡུག་བསྔལ་གསུམ་གྱི་སྐྱེ་བ་འཁོར་དང་བཅས་པ་སྡུག་བསྔལ་གྱི་བདེན་པ་སད་པའི་གནས་སྐབས། ཟག་བཅས་ཀྱི་རྒྱུས་བསྡུས་པ་༼༤༩༩༽སྐྱེ་གནས་བཞིར་འཕེན་པར་བྱེད་པའི་ལས་ཉོན་འཁོར་བཅས་ཀུན་འབྱུང་བདེན་པ་རྨི་ལམ། རྣམ་བྱང་གི་རྒྱུས་བསྡུས་པའི་སྟོང་ཉིད་སྙིང་རྗེ་དབྱེར་མེད་ཀྱི་ལམ་འཁོར་བཅས་ལམ་བདེན་གཉིད་འཐུག ། རྣམ་བྱང་གི་འབྲས་བུས་བསྡུས་ཤིང་སྐུ་གསུམ་གྱི་འདུས་བྱས་པའི་ཞི་བ་མྱང་འདས་འབྲས་བུ་འགོག་བདེན་ནི་བཞི་པའི་གནས་སྐབས་སོ། ། དེ་ལྟའི་རྟེན་འབྲེལ་གྱིས་རྫོགས་ལྡན་སོགས་དུས་བཞི། སྔ་ཐུན་སོགས་ཐུན་ཚོད་བཞི། འཇིགས་པའི་ལོངས་སྤྱོད་བཞི་པ། འཁྲིག་པའི་ལོངས་སྤྱོད་གཉིད་ཟས་ཀྱི་ལོངས་སྤྱོད་རྨི་ལམ།
གཉིད་དང་རྨི་ལམ་གྱི་ལོངས་སྤྱོད་སད་པའི་གནས་སྐབས་ཏེ་ལོངས་སྤྱོད་བཞི། རྒྱལ་རིགས་སོགས་རིགས་བཞི། དེ་དག་ནི་ཚོར་བ་གཙོ་ཆེ་བ་སྲེད་པ་སྤྱད་པའི་དབང་དུ་བྱས་ལ། འདུ་ཤེས་གཙོ་ཆེ་བ་ལྟ་བ་སྤྱོད་པའི་དབང་དུ་ན། ཕྱི་རོལ་པ་ལ་སྙན་ངག ། མཆོད་སྦྱིན། སྲིད་སྲུང༌། ངེས་བརྗོད་དེ་རིག་བྱེད་བཞི། རིགས་ཅན་གྱི་རྒྱུད། བྱ་ཁྱུང་འབྱུང་པོའི་རྒྱུད།
ཞི་བ་གྲུབ་པའི་རྒྱུད། ཁྱབ་འཇུག་གི་རྒྱུད་དེ་བཞི་དང༌། ནང་པ་ལ་སྡེ་པ་བཞི། གྲུབ་མཐའ་བཞི། རྒྱུད་སྡེ་བཞི་སོགས་མཐའ་ཡས་པར་འབྱུང་བ་དག་ནི་ཆེས་ཕྲ་བའི་འཁོར་བ་འབྱུང་ཚུལ་ལ་རྩམས་ཏེ། ༼༥༠༠༽རགས་པའི་འཁོར་བ་ཇི་ལྟར་བྱུང་བའི་ཚུལ་མདོ་ཙམ་དུ་བརྗོད་ཟིན་ཏོ། ། དེ་ལྟར་འཁོར་བའི་གནས་སྐབས་བཞི་ལས་བཞི་པའི་སེམས་དེ་ཉིད་ཀྱི་གནས་སྐབས་བཞི་གའི་སྐྱེད་སྡུད་ཅན་དུ་བཤད་དེ། བཞི་པའི་སེམས་ཉིད་ལུགས་འབྱུང་དུ་འོང་བ་ན་འཁོར་བ་དང༌། ལུགས་ལྡོག་དུ་གནད་བཅིངས་ན་སྔགས་ཀྱི་མྱང་འདས་འགྲུབ་པར་འགྱུར་བའི་ཕྱིར། སྤྱིར་རྡོ་རྗེ་ཐེག་པའི་ཉེ་ལམ་ཆགས་ལམ་ཁོ་ན་ལ་རག་པ་དང༌།
ཁྱད་པར་དུས་ཀྱི་འཁོར་ལོ་བའི་ཟབ་ཁྱད་ཀྱི་ཆགས་ལམ་བཞི་པའི་སེམས་ཉིད་ཀྱི་བྱ་བྱེད་ཡོངས་རྫོགས་ལ་གནད་བཅིང་བའི་ཆོ་ག་རྒྱས་པར་བསྟན་པའི་ཕྱིར། རང་བྱུང་རྒྱལ་བ་ཆེན་པོས་ཟབ་མོ་ནང་དོན་དུ། འཁོར་འདས་ཉེར་བཞི་པའི་སེམས་འོད་གསལ་དྲི་མ་མེད་པར་བཞུགས་ཞེས། དེར། སྙོམས་འཇུག་ཆགས་བཅས་དེ་ཚེ་ནི། ། དགའ་བཞིའི་གོ་རིམ་རྣམ་ཤེས་ལྡན། ། འདོད་སྲེད་དང་པོ་སྤྱི་བོ་སྟེ། ། གཉིས་པ་མགྲིན་པ་གསུམ་པ་ན། ། ལྟེ་བར་རྣམ་ཤེས་འདུས་པ་ཡིས། ། མེ་དང་ཟླ་བ་གཉིས་འདྲེས་ཚེ། །
དུང་ཅན་ནང་དུ་ལྷན་སྐྱེས་མྱོང༌། ། དེ་ནི་སྐད་ཅིག་ཤེས་པ་སྟེ། ། ཚོགས་བརྒྱད་མ་འགགས་སོ་སོར་གསལ། ། དེ་ལ་མི་རྟོག་ཉོན་མོངས་མིན། ། དེ་ཕྱིར་ཡེ་ཤེས་སྐུ་ཞེས་བརྗོད། ། དེ་ལ་གནད་༼༥༠༡༽དུ་ལུགས་ལས་བཟློག་པར་བསྣུན་ན་སངས་རྒྱས་སོ་ཞེས། དེར། དག་ན་ཐམས་ཅད་དེ་ཉིད་ཕྱིར། ། འགགས་མེད་འཛག་བྲལ་སྟོང་དང་ལྡན། ། ཀུན་འགྲོ་ཀུན་བདག་གནད་དུ་བསྣུན། །
ཞེས་དང༌། བཞི་པའི་སེམས་གནད་མ་ཆིངས་པས་འཁོར་ཚུལ་ནི། སྐད་ཅིག་བདེ་ཆེན་མ་ཤེས་པས། ། རང་ལ་གནས་པ་གཞན་དུ་བཟུང༌། ། བདེ་ཉམས་དུག་གསུམ་སྐྱེད་བྱེད་ཅིང༌། ། མི་འདོད་བཞིན་དུ་འཁོར་བར་རྒྱུ། ། དང་པོར་དགའ་ལྡན་འདོད་ཆགས་ཡིན། ། བར་མ་མ་རྟོགས་གཏི་མུག་སྟེ། ། རྗེས་ལ་ཆགས་བྲལ་ཞེ་སྡང་སེམས། ། བདེ་འདོད་རང་ཆགས་སེར་སྣ་དང༌། །
ཕྲག་དོག་ཀུན་བསྐྱེད་མི་དགེ་སྤྱོད། ། དེ་ཡིས་ངན་འགྲོ་ཀུན་སྐྱེད་བྱེད། ། དེ་ལས་ཅུང་ཟད་བཟློག་བྱས་ན། ། རང་གཞན་ཕན་གནོད་སེར་སྣ་དང༌། ། ཕྲག་དོག་ཆགས་པ་དོར་བྱས་ནས། ། སྦྱིན་དང་ལྡན་ཞིང་ཁྲོ་བ་དོར། ། ཚུལ་ལྡན་བདེ་འདོད་མཐོ་རིས་ཏེ། ། འདོད་སྲེད་བཅད་ནས་བསམ་གཏན་གྱི། ། བདེ་ཚོལ་གཟུགས་དང་གཟུགས་མེད་ལེན། ། དེ་ཡང་སྔར་ལྟར་རོ་མྱོང་ནས། །
ཆགས་སྡང་དུག་གསུམ་དབང་གིས་འཁོར། ། ཞེས་འབྱུང་ལ། དེ་ནས་བཞི་པའི་སེམས་ལ་གནད་དུ་མ་བསྣུན་པར་ཉི་ཚེ་བའི་མྱང་འདས་ཉན་རང་དང་རྒྱུའི་ཐེག་པ་དང་གནད་དུ་བསྣུན་པ་རྡོ་རྗེ་ཐེག་༼༥༠༢༽པའི་མྱང་འདས་ཐོབ་ཚུལ་ནི། སེམས་སུ་ཤེས་ནས་ཁམས་གསུམ་གྱི། ། ཆགས་སོགས་མཐོང་སྒོམ་གྱིས་བཅོམ་ནས། ། མྱ་ངན་འདའ་སྲེད་དེ་ཐོབ་པ། ། དེར་གནས་ཉན་རང་ཞེས་བརྗོད་དོ། ། སྲིད་དང་ཞི་བ་གཉིས་ཀ་ལ། ། སྲེད་སྤངས་འཛག་མེད་དབང་ཐོབ་པ། ། རྡོ་རྗེ་ཐེག་པར་གསུངས་པ་ཡིན། །
དགའ་བཞིའི་ངོ་བོ་གོ་རིམ་དང༌། ། དབྱེ་བ་འཛག་སྐྱོན་བཅིང་ཐབས་དང༌། ། ཕན་ཡོན་རྣམ་པར་དག་པ་དང༌། ། རྒྱུ་འབྲས་ལུགས་འབྱུང་ལུགས་ལྡོག་ཀུན། ། རྒྱལ་བས་བླ་མེད་རྒྱུད་ཀུན་གསུངས། ། དེ་ཕྱིར་ལས་ཀྱི་ཕྱག་རྒྱས་བཅིང༌། ། འདིར་ནི་རྒྱས་པར་མ་བྲིས་སོ། ། ཞེས་འབྱུང་བས། བདག་ཅག་གི་ཡབ་རྗེ་ཆེན་པོ་དག་གི་དགོངས་པ་ལེགས་པར་གསལ་བར་བྱས་པ་ཡིན་གྱི་ཁོ་བོས་བརྟགས་དཔྱད་ཀྱི་ཤེས་རབ་ཀྱིས་སྤྲོས་ཏེ་འཆད་པ་ནི་མ་ཡིན་ནོ། ། གཉིས་པ་བཤད་པ་དེ་རྒྱུད་སྡེ་གཞན་གྱི་སྦས་དོན་གྱི་དགོངས་པར་སོང་ཚུལ་ནི།
བཞི་པའི་སེམས་ཆ་ཕྲ་བ་འདི་མ་སྤངས་པར་ཕུལ་དུ་དབྱུང་དུ་མེད་པའི་སངས་རྒྱས་མི་ཐོབ་ལ། དེས་ན་བཞི་པའི་སེམས་ཆེས་ཕྲ་བ་ལ་རྩ་བའི་རྣམ་ཤེས་ཞེས་ཐ་སྙད་མཛད་དེ། རྣམ་སྣང་མངོན་བྱང་གི་རྒྱུད་ཕྱི་མ་ལས། རྩ་བའི་རྣམ་ཤེས་ལོག་གྱུར་ན། ། ཞེས་དེ་དང་༼༥༠༣༽མཐུན་པར་བཤད་དོ། ། ཞེས་འབྱུང་ལ། རྒྱུའི་ཐེག་པར་བཤད་པའི་ཀུན་གཞི་ལ་ཉོན་མོངས་ཀྱི་གཞིར་འགྱུར་གྱི་ཆ་ནས་དགྲ་བཅོམ་པ་ནས་ལྡོག་ཀྱང་བག་ཆགས་ཐམས་ཅད་ཀྱི་གཞི་ནི་རྒྱུའི་ཐེག་པའི་སངས་རྒྱས་ཀྱི་སྤང་ལ། དེ་ལྟ་ནའང་སྒྲིབ་པའི་རྟེན་དུ་མ་གྱུར་པའི་ཀུན་གཞི་གྲོང་སྟོང་ལྟ་བུ་ཞིག་སངས་རྒྱས་ཀྱི་སར་ཡོད་དོ་རྣལ་འབྱོར་སྤྱོད་པའི་སར་གསུངས་པའི་གྲོང་སྟོང་ལྟ་བུ་དེ་རྟེན་བྱེད་ཀྱི་ཆོས་ཆེས་ཕྲ་བའི་སྒྲིབ་པ་ཞིག་ལ་མི་འཇོག་ཀ་མེད་པ་ཡིན་ཏེ། འཁོར་བའི་ཉོན་མོངས་བག་ཆགས་དང་བཅས་པའི་གནས་ངན་ལེན་པ་ཐམས་ཅད་རྒྱུའི་ཐེག་པའི་རྡོར་ཏིང་གིས་བཅོམ་ཟིན་པའི་རྗེས་ནས། ད་དུང་སྒྲིབ་པའི་རྟེན་གྱི་གནས་ངན་ལེན་བྱེད་ཉིད་ཡོད་ན།
རྟེན་དེ་ཉིད་འཛིན་པའི་སྒྲིབ་པ་ཞིག་གིས་རྟེན་པ་ལས་འོས་མེད་དུ་གྲུབ་པའི་ཕྱིར་ཏེ་དེའི་སྒྲིབ་པ་ནི་རྒྱུའི་ཐེག་པ་པ་སྔགས་ཀྱི་སངས་རྒྱས་ཐོབ་པའི་ཆེད་དུ་སྔགས་ཀྱི་བདེ་སྟོང་དབྱེར་མེད་ཀྱི་ལམ་གྱི་བསགས་སྦྱང་ལ་རག་ལས་པས། གང་རྒྱུའི་ཐེག་པའི་སངས་རྒྱས་དག་ཀྱང་དེ་ལྟའི་བདེ་སྟོང་དེ་ཉིད་ལ་དགའ་བ་བཞི་རེ་རེ་ཞིང་སྐུ་གསུང་ཐུགས་ཡེ་ཤེས་ཀྱི་འགྱུར་ཆ་བཅུ་དྲུག་པ་ཡེ་ཤེས་ཀྱི་ལྷན་ཅིག་སྐྱེས་དགའ་འགྱུར་བ་བསྟན་པའི་ཆ་དེ་ཉིད་འགྱུར་མེད་བཅུ་དྲུག་རིག་༼༥༠༤༽པའི་ལྷན་ཅིག་སྐྱེས་དགའ་ཆེན་པོས་ཟ་བའམ་འཇོམས་པར་བྱེད་དགོས་གསུངས་པའི་འགྱུར་བཅས་ཀྱི་ལྷན་ཅིག་སྐྱེས་དགའི་ཚོར་བ་དང༌། མཚུངས་ལྡན་གྱི་མ་རིག་པ་དེ་ཉིད་ཡིན་ཏེ། བཞི་པའི་སེམས་ཀྱི་ལྷན་ཅིག་སྐྱེས་དགའ་སེམས་ཀྱི་ཚོར་བ་དེ་ནི། འཕྲལ་ཁམས་དང་འགྲོ་བ་པ་ཡི་ཡུལ་ཉི་ཚེ་བ་དང་རེག་པའི་ཚོར་བ་དེ་མ་ཡིན་པར་འཁོར་བ་སྒྲིབ་བཅས་འགྱུར་བའི་ལུས་སེམས་རྟེན་བྱེད་ཀྱི་ཐོག་མ་མེད་པའི་དུས་ཅན་གྱི་ཚོར་བ་སྟེ་དེ་ལྟའི་ཚོར་བ་པ་སེམས་ཅན་མཐའ་དག་གི་སྲིད་པ་སེམས་ཅན་སྐྱེད་བྱེད་ཀྱི་སེམས་ཆེས་ཕྲ་བ་ལ་སྡུད་དེ་འཆི་བ་དང༌། ཡང་དེ་ནས་བསྐྱེད་དེ་སྐྱེ་བ་ན་འཆར་བའི་བདག་ཉིད་ཅན་ཡིན་པ་ཉིད་ཀྱི་ཕྱིར། བཅོམ་ལྡན་འདས་དུས་ཀྱི་འཁོར་ལོ་ཚོར་བདེའི་ཆ་ཉིད་ནས་འཁོར་རྩ་ཕྲ་བ་ཉིད་ལ་ཀུན་གཞི་ནི་བརྗོད་པ་ཡིན་གྱི། མདོ་ལ་སོགས་པར་ནི་སེམས་བྱུང་ཚོར་བ་ལ་གཙོ་སེམས་ཀུན་གཞིར་བཤད་པའི་སྐབས་འགར་ཡང་མེད་པས། འདི་ནས་བཤད་པའི་ཀུན་གཞི་དང༌། མདོ་ནས་བཤད་པའི་ཀུན་གཞིའི་ཁྱད་པར་ཤེས་པར་ཡང་ཅིག་གོ་ཞེས་བློ་དང་ལྡན་པ་སུ་ཞིག་སེམས་པར་འགྱུར་ལ།
དེས་ན་འདི་ནས་བཤད་པའི་དབང་དུ་བྱ་སྟེ། དྲི་མེད་འོད་དུ། བྱེད་པ་པོ་ནི་ཀུན་གཞི་རྣམ་པར་ཤེས་པའི་༼༥༠༥༽མཚན་ཉིད་ཅན་ཁུ་བ་འཕོ་བའི་སྐད་ཅིག་འཇིག་རྟེན་ཀུན་རྫོབ་ཀྱི་ལྷན་ཅིག་སྐྱེས་པའི་དགའ་བའོ། ། ཞེས་འབྱུང་ལ། དེས་ན་རྒྱུའི་ཐེག་པར་བཤད་པའི་ཀུན་གཞི་ཡི་འཁོར་དུ་འབྱུང་བའི་ཚོར་བ་ནི་ཚོར་བ་བཏང་སྙོམས་ཡིན་ལ། འདིར་བཤད་པའི་ཀུན་གཞི་ཚོར་བདེར་བཤད་པ་ནི་བཞི་པའི་གཙོ་སེམས་ཀྱི་འཁོར་གྱི་ཀུན་འགྲོ་ལྔའི་ཡ་གྱལ་གྱི་ཚོར་བདེ་ཉིད་ལ་དཔལ་ལྡན་རྒྱུད་འདིར་ལོགས་པར་བཤད་པས་ཤེས་ལ། དེ་ལྟའི་འཁོར་སེམས་བྱུང་གི་དབང་གིས་གཙོ་སེམས་ཉིད་ཀྱང་ཚོར་བདེའི་ངོ་བོར་བསྐྱེད་ལ། དེས་ན་ཁམས་གསུམ་གྱི་སེམས་ཅན་གང་དག་སྐྱེ་གནས་བཞི་གང་དུ་སྐྱེའང་ཁམས་དེ་པའི་སྐྱེ་བ་འཛིན་པ་ན་ཁམས་དེ་ཉིད་ཀྱི་ཡུལ་རྡུལ་མཆེད་པ་འོད་དཔག་མེད་དང་ཡུལ་ཅན་སྙིང་སྟོབས་རིན་འབྱུང་གི་རེག་ཚོར་གྱི་དབུས་སུ་བཞི་པའི་སེམས་མུན་པ་ཆེན་པོ་མི་སྐྱོད་རྡོ་རྗེ་ཞུགས་ནས་ཚོར་བ་མྱོང་བར་མཛད་དེ་དེ་དག་དང་རྗེས་སུ་མཐུན་པའི་ཕྲ་རགས་ཀྱི་འཁོར་བ་མཐའ་དག་སྐྱེད་པར་བྱེད་དོ་ཞེས་རྡོ་རྗེ་གུར་དུ།

འོད་དཔག་མེད་དང་རིན་ཆེན་འབྱུང༌། ། འཁོར་བ་སྒྲུབ་པའི་རྩ་བ་གཉིས། ། ཞེས་འབྱུང་ལ། གནད་འདི་ཉིད་ཀྱི་ཕྱིར། འཇིག་རྟེན་གསུམ་གྱི་མགོན་པོ་འབྲི་ཁུང་པས་ཟབ་ཆོས་གསེར་ཁང་༼༥༠༦༽སྒོ་བཅད་མར། འཁོར་བའི་དང་པོ་ཕ་མ་ནི། སྤྱན་རས་གཟིགས་དང༌། སྤྲེའུ་འམ། སྒྲོལ་མའམ། བྲག་སྲིན་མོ་ཡིན་ཞེས་དགོངས་ཏེ་གསུངས་པའང་གསང་བ་ཟབ་མོ་ཆེས་ཟབ་པའི་རྒྱུད་དོན་དུ་གྲུབ་བོ། ། བཤད་མ་ཐག་པའི་བཞི་པའི་སེམས་དེ་ལ་དགོངས་ནས།
འདུས་པའི་རྒྱུད་ལས། སྣང་མཆེད་ཐོབ་པའི་སྤྲོ་སྡུད་ཀྱི་རྩ་བ་འོད་གསལ་བ་ཉིད་ལ་འོད་གསལ་བའི་དྲི་མ་ཞེས་པ་དེ་འཁོར་བའི་རྒྱུར་བཞག་ནས། འོད་གསལ་བའི་དྲི་མའི་ཆ་ལས་སྣང་མཆེད་ཐོབ་གསུམ་གྱི་དྲི་མའི་ཆ་དང་དེ་ལས་སེམས་ཡིད་རྣམ་ཤེས་ཀྱི་སྒྲིབ་གསུམ་ཐམས་ཅད་འབྱུང་ལ། འོད་གསལ་དྲི་བྲལ་གྱི་ཆ་ལས་དྲི་བྲལ་གྱི་སྣང་གསུམ་གྱི་གདན་གསུམ་ཚང་བའི་མྱང་འདས་ཀྱི་རྟེན་བརྟེན་པའི་དཀྱིལ་འཁོར་བསྐྱེད་པར་གསུངས་ལ། དེ་ཡང་འོད་གསལ་བའི་དྲི་མས་འཁོར་བ་བསྐྱེད་ཚུལ་ནི། རིམ་ལྔར། འདིར་ནི་འགའ་ཡང་སྐྱེ་བ་མེད། ། འགའ་ཡང་འཆི་བ་ཡོད་མ་ཡིན། ། སེམས་ཀྱི་རང་བཞིན་རྣམ་གནས་པ། ། འཁོར་བ་ཉིད་ནི་ཤེས་པར་བྱ། །
ཞེས་གསུངས་ཤིང༌། ཡང་དེར། འགྲོ་ཀུན་རང་དབང་མེད་པ་སྟེ། ། རང་དབང་དུ་ནི་འབྱུང་བ་ཡིན། ། དེའི་རྒྱུ་ནི་འོད་གསལ་བ། ། འོད་གསལ་༼༥༠༧༽ཐམས་ཅད་སྟོང་པའོ། ། ཞེས་འབྱུང་ལ། དེས་ན་འདུས་པའི་ཆོས་ཀྱི་ཚུལ་འཆད་པ་ལ། བདག་གི་རྗེ་བཙུན་གོང་མ་ཁ་ཅིག་གིས། ཕར་ཕྱིན་ཐེག་པའི་སངས་རྒྱས་དང་འབྲས་བུའི་ཐེག་པའི་བསྐྱེད་རིམ་གྱི་བྱེད་པས་འབྲས་བུའི་ཐེག་པའི་ས་བརྒྱད་རྫོགས་པ་གཉིས་སྤང་རྟོགས་ཡོན་ཏན་མཉམ་ལ།
དེ་ནས་དག་པ་གསུམ་དུ་སྣང་བ་གསུམ་གྱི་དྲི་མ་སྦྱངས་ན་བཅུ་གཅིག་པ་མི་སློབ་པའི་སར་འོད་གསལ་གྱི་དྲི་མ་སྦྱངས་ཏེ་འཚང་རྒྱ་བ་ཡིན་ལ། དེས་ན་བསྐྱེད་རིམ་གྱིས་སངས་རྒྱས་སྒྲུབ་པར་བྱེད་པ་ནི་མདོའི་ལམ་ལས་མྱུར་བ་ཡིན་ལ། རྫོགས་རིམ་གྱི་བསྒྲུབ་བྱ་སྒྲུབ་བྱེད་ཀྱི་སངས་རྒྱས་དང་ལམ་གཉིས་ཀ་མདོར་མེད་ཀྱང་བསྐྱེད་རིམ་གྱི་བསྒྲུབ་བྱའི་སངས་རྒྱས་ཙམ་མདོར་ཡོད་དོ་ཞེས་འཆད་ལ། བསྐྱེད་རིམ་གྱི་ས་བརྒྱད་རྫོགས་པའི་དོན་ཀྱང་ས་བདུན་པ་མངོན་དུ་བྱས་ནས་བརྒྱད་པ་ལ་འཇུག་པ་ཉིད་ཀྱི་རྫོགས་པར་འཇོག་པ་ཡིན་ཏེ། དེ་ལས་གཞན་དུ་ན། དག་ས་གསུམ་དུ་སྣང་བ་གསུམ་གྱི་དྲི་མ་དང་དེ་སྦྱོང་བྱེད་ཀྱི་ཡེ་ཤེས་སྤང་གཉེན་དུ་སྦྱོར་རྒྱུ་མེད་པར་འགྱུར་བའི་ཕྱིར། དེས་ན་ཀླུ་བྱང་གིས་ལས་མཐའ་རྣམ་འབྱེད་དུ། མགོ་དང་རྐང་ལག་སོགས་བྱིན་ཀྱང༌། ། ༼༥༠༨༽སྣང་བ་རྣམ་པར་མ་དག་ཕྱིར། ། བྱང་ཆུབ་འབྲས་བུ་ཐོབ་མི་འགྱུར། །
ཞེས་འབྱུང་ལ། འདུས་པ་ནས་བཤད་པའི་སྣང་བ་བཞིའི་དྲི་མ་དང༌། དུས་འཁོར་ནས་བཤད་པའི་གནས་སྐབས་བཞིའི་དྲི་མ་གཉིས་གཅིག་གམ་ཞེ་ན། འདུས་པ་ནས་བཤད་པའི་སྣང་བཞིའི་དྲི་མ་དེའང་དུས་འཁོར་ནས་བཤད་པའི་གནས་སྐབས་བཞིའི་དྲི་མ་ལ་དགོངས་གཞིར་མཛད་ཀྱང་དངོས་སུ་ན་དུས་འཁོར་ནས་བཤད་པའི་གནས་སྐབས་བཞིའི་དྲི་མ་ལས་སྣང་བཞིའི་དྲི་མ་རགས་ཏེ། དཔལ་ལྡན་འདུས་པའི་ལམ་གྱི་སྣང་བཞིའི་དྲི་མ་ཡང་དག་པར་སྦྱངས་པ་ལས། དུས་འཁོར་ནས་བཤད་པའི་ནང་གི་འཇིག་རྟེན་གྱི་ཁམས་སུ་ཡང་དག་པར་སངས་རྒྱས་པའི་སངས་རྒྱས་ཙམ་ཐོབ་པ་ལས་གཞན་རྡོ་རྗེའི་དྲི་བྲལ་གྱི་འཇིག་རྟེན་དུ་མངོན་པར་རྫོགས་པར་འཚང་རྒྱ་མི་ནུས་ཤིང༌། དུས་འཁོར་ནས་བཤད་པའི་གནས་སྐབས་བཞིའི་དྲི་མ་སྦྱངས་ན་ཞིང་དེར་སངས་རྒྱས་ནུས་པའི་ཕྱིར་ཞེས་འཆད་ལ། དེ་ཉིད་ཀྱི་ཕྱིར། འདུས་པར་བཤད་པའི་སྣང་བཞིའི་དྲི་མ་དགོངས་གཞི་དུས་འཁོར་གྱི་གནས་སྐབས་བཞིའི་དྲི་མ་ལ་དགོངས་ཏེ། ངོས་འཛིན་པ་ན་དགོས་པའི་དབང་གི་རྒྱུའི་ཐེག་པར་གྲགས་པའི་སེམས་ཡིད་རྣམ་ཤེས་སྟོང་ཉིད་བཞི་པོ་སྐྱེད་བྱེད་ཀྱི་རླུང་སེམས་ཆེས་ཕྲ་བ་ཕུང་ཁམས་སྐྱེ་མཆེད་པ་ཐམས་ཅད་ལ་འོ་མ་ལ་༼༥༠༩༽༼༥༡༠༽༼༥༡༡༽མར་ཁྱབ་བྱེད་དུ་འཇུག་པ་ལྟ་བུའི་ཆོས་ཤིག་ལ་ངོས་བཟུང་བར་མཛད་དོ། །
དེར་མ་ཟད་དུས་འཁོར་ནས་ཉི་མའི་ཡོན་ཏན་གསུམ་དང་ཟླ་བའི་ཡོན་ཏན་ལྔའི་རང་བཞིན་བརྒྱད་འཁོར་བའི་རྩ་བར་བཞག་པ་དེ་ལ་དགོངས་ནས་འདུས་པར་འཁོར་བའི་རྒྱུ་དངོས་དངོས་པོ་བརྒྱད་དུ་བཞག་པ་ཡིན། ཀླུ་བྱང་གིས། ས་ལ་སོགས་པ་བཞི་པོ་དང༌། ། དེ་བཞིན་སྟོང་པ་བཞི་པོ་དག ། སྐྱེ་དང་འཇིག་པའི་རྒྱུ་དག་ཏུ། ། དངོས་པོ་བརྒྱད་པོ་རྣམ་ཤེས་བྱ། ། ཞེས་འབྱུང་ལ། འདི་ལྟའི་སྟོང་པ་བཞི་པོ་ལ། རྒྱ་བོད་མང་པོས་སྟོང་ཉིད་མེད་དགག་ལ་འདོད་པ་འབྱུང་ཡང༌། དེ་ལྟ་ན་དངོས་པོར་འཇོག་བྱེད་མེད་པར་འགྱུར་རོ། །
འོ་ན་དྲི་བྲལ་གྱི་འོད་གསལ་དྲི་བཅས་སེམས་ཅན་ཕལ་པས་མངོན་དུ་བྱེད་པ་ཡོད་དམ་མེད་སྙམ་ན། དེ་ནི་སེམས་ཅན་རིས་མེད་པ་ཐམས་ཅད་ལ་ཡོད་དེ། ནམ་དྲི་བཅས་ཀྱི་འོད་གསལ་བ་སེམས་ཅན་དག་ལ་མངོན་དུ་འགྱུར་བ་ན་དྲི་བྲལ་གྱི་འོད་གསལ་བའི་ཕྲིན་ལས་མི་འཇུག་པ་མི་སྲིད་པའི་ཕྱིར་ཏེ། རང་རྒྱུད་དུ་གྲུབ་པ་རྒྱུའི་སངས་རྒྱས་དང༌། གཞན་རྒྱུད་དུ་གྲུབ་པའི་འབྲས་བུའི་སངས་རྒྱས་ཀྱི་ཕྲིན་ལས་དབྱེར་མེད་པ་དེ་ཉིད་ཀྱི་འགྲོ་བ་མཐའ་དག་སྔགས་ལམ་གྱི་རྡོ་རྗེ་འཆང་གི་གོ་འཕང་ལ་འཇོག་པར་བྱེད་ཀྱི། ཕྲིན་ལས་ཀྱི་འཇུག་ཚུལ་དེ་མེད་ན་ནི་འགྲོ་བ་མཐའ་དག་དེར་འཇོག་མི་ནུས་པར་འགྱུར་བའི་ཕྱིར། ༼༥༡༢༽འོ་ན་སེམས་ཅན་ཕལ་པ་ཀུན་ལའང་དྲི་བཅས་ཀྱི་འོད་གསལ་དེ་ནམ་མངོན་དུ་འགྱུར་སྙམ་ན། འཇམ་དཔལ་ཞལ་ལུང་ལ། ཆོས་སྐུ་རབ་དགའ་མཁའ་སྙམ་པ། ། ཤི་དང་བརྒྱལ་དང་གཉིད་ལོག་དང༌། །
གླལ་དང་འཁྲིག་དུས་སྐད་ཅིག་ཙམ། ། མྱོང་བར་འགྱུར་བ་རབ་སྒོམས་ན། ། ལུས་ཅན་རྣམས་ཀྱི་ཡིད་ནི་སྦྱོང༌། ། ཆོ་ག་འདི་ཡི་སེམས་ཅན་གང༌། ། མཚམས་མེད་བྱེད་ཅིང་རྨོངས་པ་ཡིས། ། སྐྱེ་བོ་བྲམ་ཟེ་གསོད་པ་ཡང༌། ། དེ་ཡིས་མི་འགྲུབ་ཅུང་ཟད་མེད། ། ཅེས་འབྱུང་བ་ཉིད་ཀྱི་ཕྱིར། སྤྱིར་རྒྱུ་འབྲས་དབྱེར་མེད་ཀྱི་ཆོས་སྐུ་དང་ཁྱད་པར་རྒྱུ་རྒྱུད་ཀྱི་ཆོས་སྐུའི་ཕྲིན་ལས་ཀྱི་བྱེད་པ་ཆེས་ཕྲ་བའི་འཇུག་པ་འདི་ཉིད་རྡོ་རྗེ་ཐེག་པ་བླ་མེད་ཀྱི་སྐལ་ལྡན་རབ་མཆོག་དམ་པའི་སྤྱོད་ཡུལ་མ་གཏོགས་རྒྱུའི་ཐེག་པའི་སྐལ་བ་ཅན་དང༌། རྒྱུད་སྡེ་འོག་མའི་རྣལ་འབྱོར་པ་དག་གི་སྤྱོད་ཡུལ་དུ་མི་འགྱུར་བ་ཉིད་ཀྱི་ཕྱིར།
རྒྱུའི་ཐེག་པར་ནི་ཚེ་འདིར་ལས་སྒྲིབ་ཅན་སོགས་ལའང་འཕགས་ལམ་མི་སྐྱེ་ལ། འདིར་ཕྲིན་ལས་ཀྱི་འཇུག་ཚུལ་ཐབས་ཤེས་ཀྱི་འཁྲུལ་ཆེ་བས་ལས་སྒྲིབ་ཅན་དེ་དག་གི་ལས་ཀུན་ནས་སློང་བྱེད་ཀྱི་ཆགས་རྨོངས་སོགས་ཉོན་མོངས་པས་ཆེས་བརྒྱལ་བ་ན་དུས་དེར་ཕྲིན་ལས་འཇུག་༼༥༡༣༽པ་ཉིད་ཀྱིས་མཚམས་མེད་པའི་རྟེན་ཅན་དེ་ཉིད་ལ་བཅོམ་ལྡན་འདས་རྡོ་རྗེ་འཆང་གི་གོ་འཕང་ཐོབ་པར་ནུས་པའི་རྟེན་འབྲེལ་གྱི་ཆེ་བ་ནི་དེ་ཁོ་ན་ཙམ་དུ་ཟད་དོ་ཞེས། རྫོགས་པའི་སངས་རྒྱས་རྡོ་རྗེ་ཅན་ཞབས་མཉན་པ་ཆེན་པོའི་བཀའ་དྲིན་གྱི་མཐུ་ལས་ཕྱོགས་ཅུང་ཟད་ཙམ་མཐོང་བར་གྱུར་པས་རྗེ་བཙུན་ཉིད་ལ་བཀའ་དྲིན་གྱི་དབང་གིས་དངོས་པོ་ཐམས་ཅད་ཀྱིས་འདུད་ཅིང་ཕྱག་འཚལ་བར་མཆི་ནས་སྐྱབས་སུ་འགྲོའོ། ། བྱིན་གྱིས་བརློབས་ཤིག ། དེས་ན་རྒྱུ་རྒྱུད་ཆེས་ཕྲ་བ་ལ་བརྟེན་ནས་མ་དག་འཁོར་བའི་སྣོད་བཅུད་བྱུང་ཚུལ་ནི། འདི་དང་མཐུན་པར་རྗེ་བཙུན་འཇམ་པའི་དཔལ་གྱིས། ཐོག་མེད་དུས་ནས་དེ་ལས་ཀྱང༌། ། རྣམ་རྟོག་ཆེན་པོའི་ཚུལ་བྱུང་སྟེ། ། དེ་ལས་ཀྱང་ནི་འབྱུང་བ་ཆེ། ། རླུང་གི་དཀྱིལ་འཁོར་ཉིད་བྱུང་སྟེ། །
དེ་ལས་ཀྱང་ནི་མེ་ཡི་ཁམས། ། ཆེན་པོ་བྱུང་ནས་ཁྱབ་མཛད་དེ། ། དེ་ལས་ཆུ་ཁམས་ཆེན་པོ་ཡང༌། ། བྱུང་སྟེ་ཁྱབ་མཛད་དེ་ལས་ཀྱང༌། ། ས་བྱུང་བཞི་བསྡུས་ངོ་བོ་ལས། ། རི་སོགས་སེམས་ཅན་ཐམས་ཅད་ཀྱང༌། ། སྣ་ཚོགས་ཕྲ་བ་སྦོམས་པོ་དང༌། ། སྐྱེས་པ་བུད་མེད་མ་ནིང་དང༌། ། གཞོན་ནུ་དང་ནི་རྒན་པོ་དང༌། ། ལྷ་དང་ཀླུ་དང་གནོད་སྦྱིན་དང༌། །
གདོན་དང་སྐར་མ་གཤིན་རྗེ་དང༌། ། ཆུ་༼༥༡༤༽བདག་བརྒྱ་བྱིན་དམྱལ་བ་དང༌། ། ཡི་དྭགས་དུད་འགྲོ་དང་དེ་ཀུན། ། སྤངས་དང་ཤེས་རབ་ཙམ་བསྟེན་པའི། ། འགྲོ་བ་ཀུན་ཏུ་རྒྱས་པར་གནས། ། དེ་བས་དེ་ཡི་གོང་མ་ཡི། ། གཉིས་མེད་རྟོག་བྲལ་རབ་སྒྲིབས་ཏེ། ། མ་རྟོགས་པས་ན་འགྲོ་བ་ཀུན། ། འཁོར་བར་རབ་ཏུ་འཁོར་བར་འགྱུར། ། དེ་ནི་འཁོར་བའི་སྡུག་བསྔལ་ཆེ། །
དུག་ཆུ་ལྟ་བུ་འཁྲུལ་པ་ཡི། ། རྣམ་སྒྲུབ་ཐག་པའི་སྦྲུལ་ལྟ་བུ། ། སྣང་ཞིང་མེད་པ་ཉིད་དུ་འདོད། ། ཅེས་འབྱུང་ངོ༌། ། གཉིས་པ་དེ་ཉིད་ལས་ཇི་ལྟར་འདས་པའི་ཚུལ་ནི། འོ་ན་རྒྱུ་རྒྱུད་ལ་གློ་བུར་དྲི་མ་ལ་བརྟེན་པའི་འཁོར་བ་དེ་སྙེད་པ་དུས་དེ་སྲིད་དུ་གནས་ནས་ནམ་ཞིག་དྲི་མས་དག་པའི་མྱང་འདས་སུ་ཇི་ལྟར་འགྱུར་སྙམ་ན། དེའི་དག་པ་སྤྱིར་བཤད་པ་དང༌། བྱེ་བྲག་ཏུ་རྡོ་རྗེ་འཆང་གི་བཀའ་སྲོལ་འདི་ཉིད་ཀྱི་ཚུལ་དུ་བཤད་པའོ། ། དང་པོ་ནི། རྒྱུ་རྒྱུད་དྲི་བྲལ་དང༌།
དེ་ལ་བརྟེན་པའི་གློ་བུར་གྱི་དྲི་མ་སྒྲིབ་བཅས་གཉིས་ཀ་ལའང་བདེན་པ་གཉིས་སུ་ཡོད་པ་ལས་སྒྲིབ་བྲལ་མ་བྲལ་གཉིས་ཀའི་དོན་དམ་གྱི་དག་པ་ནི། དག་པ་དང་མ་དག་པ་རང་གི་ངོ་བོས་གྲུབ་པར་དབེན་པ་ལ་དེ་ལྟར་བཟློག་སྟེ་མཚན་སྤྲོས་སྣ་ཚོགས་སུ་བཟུང་བའི་ཤེས་སྒྲིབ་དང༌། དེ་ལ་བརྟེན་ནས་ལས་ཉོན་༼༥༡༥༽སྣ་ཚོགས་ཀྱི་གཟུང་འཛིན་གྱི་ཉོན་སྒྲིབ་མཐའ་དག་འཁྲུལ་པར་རྟོག་པའི་སྣང་ཞེན་ཙམ་དུ་ཟད་པ་ལས་ཆོས་དེ་རང་གི་ངོ་བོ་ནས་སྒྲིབ་པ་དང་བྲལ་མ་བྲལ་གཉིས་ཀའི་ངོ་བོར་གནས་པ་དག་གི་དབེན་པས་རང་བཞིན་གྱིས་ནས་རྣམ་པར་དག་པའི་མྱ་ངན་ལས་འདས་པ་ཉིད་དུ་གྲུབ་ཅིང་འདི་ཙམ་ནི་རྒྱུའི་ཐེག་པར་ཡང་བསྟན་ལ། དག་པ་འདི་ལྟའི་ཚུལ་གཞིར་བཞག་ལས། སྔགས་ཀྱི་ཐེག་པ་འདིར་ནི། རྒྱུ་རྒྱུད་གཤེགས་སྙིང་སྒྲིབ་བྲལ་དེ་ཉིད་སྒྲིབ་བཅས་གློ་བུར་དྲི་མ་སྡུག་བསྔལ་བའི་ཆོས་ཇི་ཙམ་དུ་ཉོན་མོངས་པར་གྱུར་ཀྱང༌། རྒྱུ་རྒྱུད་གཤེགས་སྙིང་ཉིད་ནི་གདོད་ནས་བདེ་བ་དམ་པའི་རང་བཞིན་ཉིད་དུ་དག་ལས། སྡུག་བསྔལ་དང་ཉོན་མོངས་པའི་གང་རྙོག་པས་མ་དག་པར་འགྱུར་དུ་རུང་བ་མ་ཡིན་ཏེ། རྒྱུ་རྒྱུད་ཨེ་ཝཾ་དབྱེར་མེད་ཀྱི་སྒྲིབ་བཅས་དྲི་མ་གང་གི་དབྱེར་མི་ནུས་པར་སྒྲིབ་བཅས་ཀྱི་ཆོས་གང་གི་ངོ་བོར་རྗེས་སུ་མི་འགྲོ་བའི་ཕྱིར། དེ་ཉིད་བདེ་བ་ཆེན་པོར་དག་པ་དང་དེ་ལས་བཟློག་པའི་སྡུག་བསྔལ་གྱི་རྣམ་པར་སྣང་བའི་ཆོས་དེ་དག་སྡུག་བསྔལ་རང་བདེན་པར་མ་གྲུབ་པ་ཐག་པའི་སྟེང་གི་སྦྲུལ་ལྟ་བུ་ཉིད་ཀྱིས་རེས་འགའ་བའི་སྡུག་བསྔལ་ལས་རྟག་པ་ཉིད་ཀྱི་སྡུག་བསྔལ་བར་མ་༼༥༡༦༽གྲུབ་པའི་ཕྱིར།
སྡུག་བསྔལ་དེ་དག་ཀྱང་རང་བཞིན་གྱི་བདེ་བ་ཆེན་པོར་རང་གྲོལ་བར་རྣམ་དག་ཏུ་འགྱུར་རོ། ། གང་སྡུག་བསྔལ་བར་སྣང་བའི་གཞི་དེ་ཉིད་སྡུག་བསྔལ་གྱི་དེ་ཉིད་ཤེས་པ་ན་བདེ་བའི་དེ་ཉིད་ལས་དངོས་པོ་ཐ་དད་པར་གྱུར་པ་འགའ་ཡང་མ་གཟིགས་པ་ཉིད་ཀྱི་ཕྱིར། ཡུལ་ཡུལ་ཅན་བདེ་བ་ཆེན་པོར་རོ་མཉམ་དུ་དག་པར་ཡང་འགྱུར་རོ། ། སྒྲིབ་པ་དང་བྲལ་མ་བྲལ་གཉིས་ཀའི་ཀུན་རྫོབ་ཀྱི་དག་པ་ནི་སྒྲིབ་བྲལ་གཞན་མཆོག་གི་རྟེན་དང་བརྟེན་པའི་དཀྱིལ་འཁོར་པ་དེ་སྒྲིབ་བཅས་ནང་ཁམས་དྲུག་ལྡན་གྱི་ལུས་སེམས་སྦྱང་བའི་ཆེད་དུ་རྗེས་སུ་སོང་སྟེ། ནང་རྡོ་རྗེའི་ལུས་སྒྲིབ་བཅས་ལ་གཞན་རྡོ་རྗེའི་དཀྱིལ་འཁོར་པ་མཐའ་དག་རང་བཞིན་རྣམ་པར་དག་པའི་བདག་ཉིད་དུ་བཞུགས་ཤིང་ནང་སྒྲིབ་བཅས་རྡོ་རྗེའི་ལུས་ཕྱིའི་འཇིག་རྟེན་གྱི་ཁམས་དང་བཅས་པ་དེ་ཐམས་ཅད་གཞན་མཆོག་སྒྲིབ་བྲལ་གྱི་རྟེན་བརྟེན་པའི་དཀྱིལ་འཁོར་པ་རིགས་དྲུག་གི་བདག་ཉིད་ཅན་གྱི་བྱང་ཆོས་ཀྱི་ངོ་བོར་བྱིན་གྱིས་བརླབས་ཏེ། ཕྱི་ནང་གི་འཇིག་རྟེན་ཐམས་ཅད་ཀྱང་རྣམ་པར་དག་པ་ལྷའི་ངོ་བོ་ཉིད་དུ་གྲོལ་ལ། གྲོལ་བ་དེ་ཐམས་ཅད་ཀྱང་རྒྱུ་རྒྱུད་རང་རིག་གཞོམ་མེད་དེ་ཉིད་ཀྱི་མཐུ་ལས་ཡིན་ཏེ། རང་རིག་བདག་ཉིད་དག་པ་ཉིད། ། དག་པ་གཞན་གྱི་༼༥༡༧༽རྣམ་གྲོལ་མིན། ། ཞེས་འབྱུང་ལ།
དེ་ལྟའི་ངོ་བོར་བདེན་གཉིས་ཀྱི་དག་ཚུལ་ཀྱང་རྒྱུ་རྒྱུད་ལས་དངོས་པོ་ཐ་དད་པའི་དག་པ་ནི་མ་ཡིན་ཏེ། རང་རིག་ཉིད་ཀྱི་སྣང་སྟོང་གི་ཆ་ཙམ་ལས་གཞན་དུ་བཞག་ཏུ་མེད་པའི་ཕྱིར། ཇི་སྐད་དུ། ངེས་པར་དངོས་པོ་ཐམས་ཅད་ཀྱི། ། དག་པ་དེ་བཞིན་ཉིད་དུ་བརྗོད། ། ཕྱི་ནས་རེ་རེའི་དབྱེ་བ་ཡི། ། ལྷ་རྣམས་ཀྱིས་ནི་བརྗོད་པར་བྱ། ། གཉིས་པ་ནི། དེ་ལྟར་འཁོར་བའི་ཆོས་ཀྱི་སྡུག་བདེན་གྱི་ཆ་མྱ་ངན་ལས་འདའ་ཚུལ་ནི། ཆོས་གཞན་གྱི་སྲོལ་ལྟར་ཀུན་འབྱུང་ལས་ཉོན་གཉིས།
སྡུག་བསྔལ་སྣང་མྱོང་ཐུན་མོང་ཡིན་མིན་གཉིས་སྤང་བྱར་བྱས་ནས། དེ་ལས་དངོས་པོ་ཐ་དད་པའི་ལམ་བདེན་གྱི་སྡུག་ཀུན་སྤངས་ནས། དེའི་སྤངས་པ་ལ་འགོག་པའི་བདེན་པའི་ཆོས་ཐ་དད་པར་འཇོག་ལ། སྔགས་ཀྱི་མྱ་ངན་ལས་འདའ་ཚུལ་འདིར་ནི་སྡུག་ཀུན་གྱི་འཁོར་བ་ཉིད་མ་སྤངས་པར་ལམ་འགོག་གི་མྱང་འདས་སུ་འཇོག་པ་གསང་སྔགས་ཀྱི་རྟེན་འབྲེལ་གྱི་མཐུ་ཆེན་པོ་ཉིད་ཀྱི་གྲུབ་པའི་ཕྱིར་ཏེ། ཀུན་འབྱུང་གི་རང་བཞིན་ཉིད་ལམ་བདེན་དང༌། ལམ་བདེན་དུ་ཡོད་པ་ཉིད་ཀྱིས་ན་སྡུག་བདེན་གྱི་རང་བཞིན་འགོག་བདེན་དུ་གཤིས་ལ་གནས་པ་དེར་ཤར་བ་ཉིད་ཀྱི་ས་རྣམ་པ་སྣ་ཚོགས་པའི་རང་༼༥༡༨༽ངོ་ལ་བསལ་བཞག་མེད་པར་འཇོག་པ་ཉིད་ཀྱི་འཁོར་བའི་སྣང་མྱོང་གང་ཤར་རང་བཞིན་རྣམ་པར་དག་པའི་མྱང་འདས་སུ་འཆར་བ་ཡིན་པས། དོན་འདི་ལ་དགོངས་ནས་འབྲས་བུ་ལམ་དུ་བྱེད་པ་ཞེས་བྱ་བར་ཡང་གྲུབ་བོ། ། དེས་ན་ཇི་སྐད་དུ། འདི་ཉིད་འཁོར་བ་ཞེས་བྱ་སྟེ། ། འདི་ཉིད་མྱ་ངན་འདས་པ་ཉིད། །
འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་ཡོད་མ་ཡིན། ། ཞེས་འབྱུང་ལ། སྡུག་བདེན་ཉིད་འགོག་བདེན་ཆེན་པོར་མ་སྤངས་ལྷུན་གྲུབ་ཏུ་འཆར་བ་འདི་ལ། བཀའ་བརྒྱུད་དྭགས་པོ་ལྷ་རྗེ་དག་གིས་གང་ཤར་ཆོས་སྐུའི་ཉམས་ལེན་སྣང་སྲིད་ཆོས་ཉིད་ཀྱི་ཡོ་ལང་ཞེས་སྐལ་བ་མཆོག་གི་གསང་གཏམ་བླ་ན་མེད་པར་བྱེད་དོ། ། གཉིས་པ་ལུས་ཀྱི་རྒྱུ་རྒྱུད་ཞར་བྱུང་དུ་བཤད་པ་ལ། དང་པོར་བར་སྲིད་མངལ་དུ་འཇུག་ཚུལ། དེར་ལུས་གྲུབ་ཚུལ། གྲུབ་པ་གནས་པའི་ཚུལ་ལོ། ། དང་པོ་ནི།
འདིར་རྒྱུ་རྒྱུད་དང་འབྲེལ་བའི་ལུས་ཀྱི་གནས་ལུགས་བཤད་པ་ནི། གཙོ་བོར་ཕྱི་སྣོད་བཅུད་རགས་པ་དང་འབྲེལ་བའི་ཁམས་གསུམ་པའི་ལུས་ཞར་བྱུང་དུ་བསྟན་ནས་གཙོ་བོར་ནང་གི་འཇིག་རྟེན་གསུམ་ལས་ཁམས་དྲུག་པ་མིའི་ལུས་ཀྱི་དབང་དུ་བྱས་ཏེ་བརྗོད་པ་ཡིན་ལ། དེའང་མིའི་ལུས་ལ་ནི་ཕུལ་དུ་དབྱུང་དུ་མེད་པའི་༼༥༡༩༽སྐྱེས་བུ་ཆེན་པོའི་གོ་འཕང་སྒྲུབ་པའི་རྟེན་ཅན་ཡིན་པའི་ཕྱིར་ཏེ། རྟེན་དེ་ནི་ཁམས་དྲུག་པ་ཅན་གྱི་ཟག་མེད་མཆོག་གི་རེག་ཚོར་གྱི་རྗེས་སུ་ཆགས་པ་ཆེན་པོ་ལ་བརྟེན་ནས་གཞན་མཆོག་གི་སྒྲིབ་བྲལ་གྱི་འཇིག་རྟེན་གསུམ་གྱི་སྲིད་པ་ཡོངས་སུ་འཛིན་པར་ནུས་ཤིང༌། ཁམས་དྲུག་པ་ཉིད་ཀྱི་ལུས་ནི་མངལ་ནས་སྐྱེ་བ་ཉིད་དུ་འབྱུང་སྟེ། མངལ་ནས་སྐྱེ་བ་ལ་ནི་སྐྱེ་གནས་བཞི་གའི་སྐྱེ་བའི་རྒྱུ་ཚོགས་ཐམས་ཅད་གྲངས་ཚང་བར་སྒྲུབ་དགོས་པའི་ཕྱིར། དེས་ན་ཁམས་དྲུག་ཡོངས་སུ་རྫོགས་པ་ཟག་མེད་ཀྱི་ཡེ་ཤེས་ཀྱི་རེག་ཚོར་ཅན་དང༌། སྐྱེ་གནས་བཞི་པ་མངལ་སྐྱེས་ཀྱི་དྲི་མ་ཆེས་ཕྲ་བའི་སྐྱེ་གནས་ཀྱི་སྐྱེ་འཆི་ཡོངས་སུ་རྫོགས་པར་སྦྱོང་ནུས་པ་ན་ཕྱི་ནང་གི་འཇིག་རྟེན་གྱི་སྲིད་པ་གསུམ་གྱི་སྲིད་པ་དང་སྐྱེ་གནས་བཞིའི་སྐྱེ་བ་དང༌། ཁམས་ལྔ་པ་ཅན་གྱི་འགྲོ་བ་རིགས་དྲུག་པ་དང༌། ས་དགུ་པའི་ས་པ་ཐམས་ཅད་ཀྱང་ཡོངས་སུ་སྦྱོང་བར་འགྱུར་ལ།
རྟེན་གཞན་གཟུགས་དང་གཟུགས་མེད་པ་ལ་སོགས་ཀྱི་ཁམས་དང་སྐྱེ་གནས་ཀྱི་དྲི་མ་སྦྱང་བ་ཙམ་གྱི་ཁམས་གསུམ་པ་མཐའ་དག་གི་སྐྱེ་གནས་དང་ཁམས་ཀྱི་དྲི་མ་འདག་པར་ཡང་མི་ནུས་ཏེ། དྲི་མ་དེ་དང་རང་ལྷན་ཅིག་ཏུ་ཁམས་དང་སྐྱེ་གནས་ཐམས་ཅད་ཀྱི་དྲི་མ་༼༥༢༠༽ཡོངས་སུ་མ་རྫོགས་པའི་ཕྱིར་དང༌། ཁྱད་པར་ཟག་བཅས་ཀྱི་ཚོར་བ་ལུགས་འབྱུང་གི་བདེ་བ་ལས་ཟག་མེད་ཀྱི་ཚོར་བ་ལུགས་ལྡོག་གིས་སྲིད་གསུམ་སྤོང་བྱེད་ཀྱི་ཐབས་ཤེས་ཀྱི་འཇུག་པ་ཡོད་པ་མ་ཡིན་པའི་ཕྱིར། དེས་ན་ལས་ཀྱི་ས་པ་འདི་ཉིད་ཀྱི་སྐྱེ་བ་ལེན་ཚུལ་ལ་སྲིད་གསུམ་ཡོངས་རྫོགས་ཀྱི་སྐྱེ་སྲིད་ལེན་པའི་རྒྱུ་ཚོགས་མངོན་དུ་ཚང་བས་དེའི་ཕྱིར་བརྗོད་ན། རྡོ་རྗེའི་ལུས་འགྲུབ་རུང་གི་བར་སྲིད་དེ་ཉིད་ཕ་མའི་འདུ་འཕྲོད་མཐོང་བ་ན་བར་སྲིད་ཀྱི་གནས་སྐབས་བཏང་སྟེ་ཕྱིར་གནམ་སྟོང་གི་ཚེས་ལ་ཟླ་ཉི་ལ་སྒྲ་གཅན་འཇུག་པ་ན། དང་པོར་ཟླ་བ་ལ་ཞུགས་ནས་རིམ་གྱི་ཉི་མ་ལ་འཇུག་པ་ལྟར། དང་པོར་ཕའི་སྲིད་ཞལ་ནས་ལྟེ་བའི་བར་དུ་སོང་ནས་ཕའི་དཀར་ཆ་དང་ལྷན་ཅིག་ནོར་བུའི་རྩེ་ནས་མའི་རྡུལ་དང་མཉམ་པར་རེག་པའི་ཚེ་ཚོར་བ་བདེ་བ་མྱོང་བར་འགྱུར་ལ་ཚོར་བདེ་དེས་ཤེས་པའི་ཆ་འོད་གསལ་བར་བསྡུས་པ་ན་འོད་གསལ་བ་ལ་རྣམ་ཤེས་དང་ཡེ་ཤེས་ཀྱི་ཆ་གཉིས་ཡོད་པའི་ཡེ་ཤེས་ཀྱི་འོད་གསལ་བའི་ཆ་ཡང་རྟེན་འདི་ལ་གཙོ་བོར་མྱོང་བ་ཡིན་ཏེ། དེའི་རྟེན་གྱི་ཡེ་ཤེས་ཀྱི་ཁམས་དཀར་ཆ་དང་དམར་ཆ་དེ་ལ་མངོན་གྱུར་དུ་ཕྲད་པའི་རྟེན་འབྲེལ་གྱི་མཐུ་ཡོད་པའི་ཕྱིར་ཏེ། དེ་ལྟར་ཡོད་པའང་གང་རང་གི་ཤེས་༼༥༢༡༽པ་ཁུ་རྡུལ་ལ་འཇོག་པའི་ཁུ་རྡུལ་དེ་དག་གི་རྟེན་ཅན་ཀྱང་ཁམས་དྲུག་པའི་ལུས་ཅན་དང༌། ཁུ་རྡུལ་དེ་དག་ཀྱང་ཁམས་དྲུག་པ་ཅན་གྱི་ཆོས་དང་ལྡན་པར་གྲུབ་པའི་ཕྱིར།
ཁམས་དྲུག་པ་ཅན་གྱི་མིའི་ལུས་རྟེན་མིན་པ་ལ་ནི་གནད་འདིའི་ཕྱིར། སྐྱེ་སྲིད་ཀྱི་དུས་ཤེས་པ་བརྒྱལ་བ་ན་རྣམ་ཤེས་ཀྱི་འོད་གསལ་གཙོ་བོར་མྱོང་བ་ཙམ་ལས་ཡེ་ཤེས་ཀྱི་འོད་གསལ་ཞར་བྱུང་དུ་མྱོང་བ་ཙམ་ལས་ཡོད་པ་མ་ཡིན་པའི་ཕྱིར། འདིའི་རེག་ཚོར་གྱི་གཙོ་བོར་ཡེ་ཤེས་ཀྱི་འོད་གསལ་གྱི་མྱོང་བ་མངོན་འགྱུར་དུ་ཡོད་པའི་རྒྱུ་ལས་ཁམས་དྲུག་ལྡན་གྱི་སྐྱེས་བུ་སྔགས་ལམ་དུ་འཇུག་པ་ན་དབང་དུས་ཀྱི་ཡེ་ཤེས་ངོ་འཕྲོད་དུ་རུང་ལ། དེའི་རྒྱུན་གྱི་ལམ་སྒོམ་པའང་དོན་དུ་འགྱུར་བ་ཡིན་ཏེ། ལྷ་ལ་སོགས་པའི་འགྲོ་བ་ལ་དེ་ལྟ་མ་ཡིན་པའི་ཕྱིར། དེའང་སྐྱེ་བ་དེར་འཇུག་པའི་གང་ཟག་ལ་དེར་སྐྱེ་བ་ན་ཡེ་ཤེས་ཀྱི་འོད་གསལ་སྐྱེ་བ་ལ་སྐྱེ་བ་དེར་སྦྱོར་བར་བྱེད་པའི་ཡབ་ཡུམ་གྱི་དེར་སྦྱོར་བ་ན་ཡབ་ཡུམ་ཉིད་ལའང་བདེ་བ་དེ་ཉིད་ཀྱི་སྟོབས་ཀྱི་ཡེ་ཤེས་ཀྱི་འོད་གསལ་བ་མྱོང་བ་ཞིག་དགོས་ལ། དེ་ལྟར་ཡོད་པའི་རྟེན་འབྲེལ་གྱིས་སྐྱེད་བྱེད་ཡབ་ཡུམ་གྱི་བདེ་བས་ཀྱང་བསྐྱེད་བྱའི་སྲས་ལ་བདེ་བ་དམ་པའི་བྱིན་གྱིས་བརླབ་པར་མཛད་པས་སྐྱེ་སྲིད་ལ་ཡེ་ཤེས་བདེ་བ་དམ་པས་བྱིན་གྱིས་བརླབ་པར་མཛད་ཅེས་པ་ཡིན་ལ། ༼༥༢༢༽འདི་ལྟ་མིན་པའི་རང་གའི་སྐྱེ་སྲིད་མངལ་དུ་འཇུག་པའི་སེམས་བརྒྱལ་ཏོ་ཅོག་ལ་ཡེ་ཤེས་བདེ་བ་དམ་པས་བྱིན་གྱིས་དངོས་སུ་བརླབ་བྱར་མེད་ལ་ཆ་མཐུན་ཙམ་རྩིར་མེད་པའང་མ་ཡིན་ལ། དེས་ན་འདི་ལྟ་བུ་ཉིད་ཀྱི་དབང་དུ་བྱས་ནས་སྔགས་ཀྱི་ཐེག་པ་ཕ་མ་ལ་རབ་བྱུང་གི་རྡོ་རྗེ་སློབ་དཔོན་ཞེས་རྒྱུད་སྡེར་གྲགས་ཤིང༌། དེ་ཉིད་ཀྱི་ཕྱིར།
དེ་བཞིན་མ་ནི་མཁན་པོ་ཉིད། ། ཅེས་སོགས་འབྱུང་ངོ༌། ། དེས་ན་སྔགས་ཀྱི་སྐལ་བ་ཅན་དག་ལྷ་དང་མིའི་རིག་པ་འཛིན་པའི་གྲུབ་རིགས་ཁྱད་པར་ཅན་ལ་སྐྱེ་བ་བཞེས་པར་མཛད་པས་ཟུང་འཇུག་གི་སྐུ་འགྲུབ་པ་ལ་ཆེས་མྱུར་བ་ཉིད་ཀྱིས་རྣལ་འབྱོར་པ་རིགས་རྒྱུད་མི་འཆད་པར་བྱ་བའི་ཕྱིར་དུ་ཐིག་ལེ་ཡོངས་སུ་གཏོང་བའི་ཆོ་ག་གསུངས་ཏེ། སྦྱོང་རྒྱུད་ལས། རྣལ་འབྱོར་རིགས་རྒྱུད་སྤེལ་བའི་ཕྱིར། ། མི་ཚངས་པར་ཡང་སྤྱད་པར་བྱ། ། ཞེས་སོགས་འབྱུང་ཞིང༌། བསྐྱེད་རྫོགས་ཀྱི་མདའ་ཀ་མའི་གདམས་པ་རྣམས་སུ་མངལ་སྒོ་བསྡམ་པ་ཞེས་གལ་ཆེར་གདམས་པ་དང༌། རྒྱུད་ལས། རིགས་སུ་སྐྱེ་དང་དམ་ཚིག་ཅན། །
སྙོན་མེད་ཀྱཻའི་རྡོ་རྗེར་སྟོན། ། བླ་མ་ལ་གུས་སྙིང་རྗེར་ལྡན། ། སྐྱེ་ཞིང་སྐྱེ་བར་འགྱུར་བར་ཤོག ། ཅེས་འབྱུང་བ་ལྟར། དེང་སང་གངས་ཅན་གྱི་ལྗོངས་ན་གསང་སྔགས་གསར་རྙིང་གི་གྲུབ་ཆེན་སེང་གེ་དང་༼༥༢༣༽ཁྱུང་ཆེན་ལྡིང་བ་ལྟ་བུའི་གདུང་བརྒྱུད། མར་རྔོག་དང་དཔལ་ལྡན་ས་སྐྱ་པ་སྲས་ཚ་གསེར་རིའི་ཕྲེང་བ་ལྟར་བྱོན་པ་རྣམས་ལ་མཆོག་ཏུ་དད་པར་བྱའོ། ། དེ་ལྟའི་དཀར་དམར་སེམས་གསུམ་བདེ་བ་དམ་པས་བྱིན་གྱིས་བརླབ་པ་ན། དེ་དང་ཚོགས་པ་གཅིག་པར་རྡོར་པད་ཀྱི་རེག་པ་སྲ་བ་ལ་ས། ཕའི་ཁམས་ཆུ། སྲུབ་བསྐྱོད་ཀྱི་དྲོད་མེ།
དེས་ཁམས་གཡོ་བ་ནི་རླུང༌། འཇུག་ཡུལ་འཇུག་པོ་རྣམས་ཀྱི་བདེ་བ་མྱོང་བ་ན་ནམ་མཁའི་ཁམས་ཏེ། དེ་ལྟར་ཁམས་ལྔ་པ་ཅན་ཚོགས་པ་ལས་ཡེ་ཤེས་དང་བཅས་པའི་ཁམས་དྲུག་པའི་གོང་བུ་དེ། མའི་མངལ་གྱི་སས་འཛིན། ཆུས་སྡུད། མེས་སྨིན། རླུང་གི་འཕེལ་བར་བྱེད་ལ། ནམ་མཁས་འཕེལ་ཞིང་ཡངས་པར་གོ་སྐབས་རྒྱས་པར་ཕྱེ་བར་བྱེད་དོ། ། གཉིས་པ་ལུས་གྲུབ་པའི་ཚུལ་ནི། ཨེ་ཝཾ་ཚོགས་པ་གཅིག་པ་འབྲལ་མེད་ཀྱི་བྱེད་པ་ལས་ལུས་གྲུབ་པར་འགྱུར་བ་ཡིན་ཏེ།
མའི་མངལ་ནི་ཨེ། དཀར་དམར་སེམས་གསུམ་ནི་ཝཾ་ངོ༌། ། དེ་ལྟའི་ཨེ་ཝཾ་དེའི་བརྗོད་བྱེད་དབྱངས་གསལ་གྱི་ཆོས་ཐམས་ཅད་ཀྱང་བརྗོད་དོན་དང་དབྱེ་བ་མེད་པའི་ཚུལ་གྱི་གདོད་ནས་གྲུབ་སྟེ། མའི་བྷ་ག་ན་ཨ་ཡིག་སྟེ། འཇིག་རྟེན་གྱི་ཁམས་མཐའ་དག་སྐྱེད་པར་བྱེད་པའི་ནམ་མཁའི་ཁམས་སོ། ། ༼༥༢༤༽དེར་གནས་པའི་ཉི་མ་རྡུལ་གྱི་ཁམས་ནི་རྣམ་པར་བཅད་པའོ། ། རྣམ་ཤེས་སྒྲ་གཅན་ནི་ཨའི་ཟླ་བ་ཁུ་བའི་ཁམས་ནི་རྗེས་སུ་ང་རོ་སྟེ། ཡི་གེ་ཕྲེང་བར་བཀོད་ན་ཨཿཨཿའདིར་འགྱུར་ལ། དེའི་རྣམ་བཅད་དེ། ཨ་ཡིག་དག་གི་བར་དུ་ཨུའོ་ཞེས་པས་རྣམ་བཅད་ཨུ་རུ་འགྱུར་ཞིང༌།
ཨུའི་ཡི་གེ་ལ་ཝའོ་ཞེས་པས་ཨུ་ཝ་རུ་འགྱུར་ལ། དེ་ནས་གསལ་བྱེད་དབྱངས་མེད་ཕ་རོལ་གྱི་ཡི་གེར་དྲང་ངོས་ཕ་རོལ་གྱི་སྲོག་གི་ཨ་གཞུག་ནས་རྗེས་སུ་ང་རོ་བྱིན་པས་ཝཾ་ཡིག་ཏུ་འགྲུབ་ལ། ཨ་ཡིག་སྔ་མ་ལ་རྣམ་དབྱེ་བདུན་པའི་གཅིག་ཚིག་ངེ་བྱིན། ང་བརྗོད་དོན་གྱིས་ཕྱིས། སྲོག་གི་ཨི་བཞག ། ཨའི་ཡི་གེ་ཨིའི་ཡི་གེ་ལ་ཨེའོ་ཞེས་པས་ཕ་རོལ་གྱི་ཨི་མཐོང་བས་སྔ་མ་ཨེ་རུ་འགྱུར་ཞིང༌། ཕ་རོལ་གྱི་ཨི་ཕྱིས་དེ་ལྟའི་སྒྲ་དོན་གྱི་བདག་ཉིད་ཅན་ཨེ་ཝཾ་ནི་ལུགས་སུ་འབྱུང་བ་ན་འཁོར་ཆོས་མཐའ་དག་བསྐྱེད་པའི་གཞི་དང༌། ལུགས་ལས་ལྡོག་པ་ན་འདས་ཆོས་མཐའ་དག་སྐྱེད་པའི་གཞིར་འགྱུར་ཏེ། རྩ་རྒྱུད་ལས། སངས་རྒྱས་ཀུན་གྱི་བདེ་བའི་གཞི། །
ཨེ་ཡིག་མཁའ་ཁམས་དབུས་སུ་ནི། ། ཝཾ་ཡིག་རྡོ་རྗེ་སེམས་དཔའི་ནི། ། སྐུ་གསུང་ཐུགས་ཀྱི་༼༥༢༥༽རྣལ་འབྱོར་ནི། ། ཐིག་ལེ་ཁུ་བ་ཟླ་བ་སྐུ། ། རྣམ་པར་བཅས་པ་རྡུལ་ཉིད་གསུང༌། ། ཨ་ཡིག་མུན་ཅན་ཐུགས་རབ་བརྗོད། ། ཅེས་འབྱུང་བས། དེ་ལྟའི་ཨེ་ཝཾ་ལ་གོང་དུ་བཤད་པའི་དག་པ་དང་མ་དག་པའི་ཕུང་སོགས་སོ་དྲུག་པོ་མཐའ་དག་ཚོགས་ཏེ་ཁུ་རྡུལ་མུན་གསུམ་གྱི་བདག་ཉིད་ཀྱི་ལུས་ངག་ཡིད་གསུམ་འགྲུབ་པར་འགྱུར་ལ། འགྱུར་བའི་རིམ་པའང༌། ཁྱབ་བྱེད་ཐུགས་ཀྱི་རྡོ་རྗེ་རྒྱུ་རྒྱུད་ཀྱི་འཇུག་པས་རྣམ་པ་བཅུར་འགྱུར་ཏེ།
མངལ་དུ་ནུར་ནུར་སོགས་ཉའི་གནས་སྐབས། ཡན་ལག་ལྔ་དོད་པ་རུས་སྦལ་གྱི་སྐབས། མའི་ཟས་ཀྱི་དྭངས་མ་ལུས་ལ་ཞུགས་པས་མི་གཙང་བ་འབྱུང་བ་ཕག་གི་སྐབས། བཙའ་བའི་དུས་མའི་ལྟོ་དྲལ་ནས་ཐོན་པ་མའི་སེང་གེའི་སྐབས་ཏེ་མངལ་དུ་གསུམ་དང་བཙའ་བའི་དུས་འཇུག་པ་གཅིག་གོ ། སྐྱེས་ནས་འགྲོ་ཐུབ་ཀྱི་བར་མིའུ་ཐུང༌། སོ་སྐྱེས་ནས་མ་ལྷུང་གི་བར་སོ་གནོན་པོས་ཟས་གཅོད་པའམ་ལག་ཏུ་མཚོན་ཐོགས་ནས་གཞན་སྲོག་གཅོད་ནུས་པའི་དགྲ་སྟ། སོ་ལྷུང་ནས་ལོ་བཅུ་དྲུག་གི་བར་ཁམས་མ་རྫོགས་པས་བུད་མེད་དང་མི་འགྲོག་སྟེ་ར་མ་ཎ། ༼༥༢༦༽དེ་ནས་སྐྲ་དཀར་གྱི་བར་ཞེ་གནག་པས་ནག་པོ། དེ་ནས་འཆི་ལ་ཐུག་གི་བར་དུ་སོགས་ལ་བླང་དོར་གྱི་གནས་སྟོན་པས་སངས་རྒྱས། འཆི་བ་ན་ཁམས་མ་ལུས་པ་གཅིག་ཏུ་འདྲེས་པ་རིགས་ལྡན་གྱི་སྐབས་སོ། །
དེ་ལ་དང་པོར་མངལ་དུ་ཨེ་ཝཾ་ཟུང་འཇུག་དེ་ཉིད་མངལ་དུ་ཆགས་ནས་ཟླ་བ་དང་པོ་ལ་གང་བུའི་གཟུགས་སུ་གནས་པས་རྩ་མི་འཆར་ཞིང༌། ཟླ་བ་གཉིས་པ་ལ་སྲོག་ཐུར་གྱི་རླུང་གི་ལྟེ་བའི་སྟེང་འོག་ཏུ་སོར་དྲུག་རྐང་བཅས་ཀྱི་རྒྱུ་བས་སྟེང་འོག་གི་དབུ་མ་འགྲུབ་ཅིང༌། སྙིང་གར་སྲོག་འཛིན་ལ་སོགས་པ་རླུང་བཅུའི་རྟེན་རྩ་བཅུ་དང་འཁོར་ལོ་དྲུག་ཆགས་ལ། ཟླ་བ་གསུམ་པ་ལ་འབྱུང་བ་ལྔ་ལས་ཡན་ལག་ལྔའི་གནས་འབུར་དུ་དོད་ནས་འཁོར་ལོ་བཅུ་གཉིས་ཆགས་ལ། ཟླ་བ་བཞི་པ་ལ་ཉིང་ལག་དོད་པས་འཁོར་ཕྲན་དྲུག་ཅུ་ཆགས་ལ། ཟླ་བ་ལྔ་པ་ལ་རུས་ཚིགས་སུམ་བརྒྱ་དྲུག་ཅུ་ཤ་ལྤགས་ཁྲག་དང་བཅས་ཆགས་ཤིང༌། ཟླ་བ་དྲུག་པ་ལ། དང་པོར་བརྒྱལ་བ་ལྟར་སྣང་མེད་དུ་གནས་པ་ལས་རྨི་ལམ་ལྟར་ཡིད་ཀྱི་རྣམ་རིག་ལྡང་ནས་ཚོར་བ་བདེ་སྡུག་དང་སྔོན་གྱི་སྐྱེ་གནས་དྲན་པ་སོགས་འབྱུང་ངོ༌། ། ཟླ་བ་བདུན་པ་ལ་དབང་རྟེན་རྣམས་དང༌། སྐྲ་བ་སྤུ་སྨིས་མ་རྣམས་འགྲུབ་ཅིང༌།
ཟླ་བ་༼༥༢༧༽བརྒྱད་པར་དབང་རྟེན་རྣམས་འགྲུབ་པས་རོ་མྱོང་བ་དང་སྒྲ་ཚོར་བ་སོགས་འབྱུང༌། དེ་ནས་ཟླ་བ་བཅུ་གཉིས་པ་ཚུན་ལ་བཙའ་བར་འགྱུར་ལ་རྩ་ཆགས་པ་ནས་ཟླ་བ་བཅུ་གཉིས་པའི་བར་ལ་ཞག་རེ་བཞིན་རྩ་ཉིས་བརྒྱ་རེ་ཆགས་ཏེ། དེ་ཡང་རྩའི་གཙོ་བོ་སྟོང་ཕྲག་བདུན་ཅུ་རྩ་གཉིས་ཆགས་པ་ནི་རགས་པའི་དབང་དུ་བྱས་ལ། ཞིབ་པར་རྩིས་ན་བ་སྤུ་བྱེ་བ་ཕྲག་ཕྱེད་བཞི་སྐྱེད་བྱེད་ཀྱི་རྩ་ཡང་འགྲུབ་བོ། ། དེ་ཡང་རྐང་རུས་རྒྱུས་པ་ནི་ཁུ་བའི་ཁམས་ལས་བྱུང་ཞིང༌། ཤ་ཁྲག་ལྤགས་པ་ནི་རྡུལ་གྱི་ཁམས་ལས་བྱུང་བ་ཡིན་ལ། དེར་ཞུགས་པའི་རླུང་སེམས་དབྱེར་མེད་པའི་ཆ་ནས་བདག་རྐྱེན་དང༌། ཕ་མའི་ཁུ་རྡུལ་ནི་ཉེར་རྒྱུ་དང༌། མའི་མངལ་སོགས་ནི་ལྷན་ཅིག་བྱེད་རྒྱུའི་སྟོབས་ལས་ལུས་སེམས་ཡོངས་སུ་རྫོགས་པར་གྲུབ་པར་འགྱུར་རོ། ། གསུམ་པ་གྲུབ་པ་གནས་པའི་ཚུལ་ལ།
རྩ་རླུང་ཐིག་ལེ་ཇི་ལྟར་གནས་པའི་ཚུལ་དང༌། དེར་རླུང་ཐིག་ཇི་ལྟར་རྒྱུ་ཚུལ་ལོ། ། དང་པོ་ནི། རྩ་དབུ་མ་ལུས་ཀྱི་དབུས་དྲང་པོར་གནས་པ་མར་སྣ་ལྟེ་བ་དང༌། ཡར་སྣ་གཙུག་གཏོར་དུ་ཟུག་པའི་ནང་དུ་སྲོག་ཆེན་པོའི་རླུང་ཁ་དོག་ནམ་མཁའ་ལྟ་བུར་རྟེན་ཅིང༌། ཡར་སྣ་དཀར་ཆ་བྱང་ཆུབ་༼༥༢༨༽ཀྱི་སེམས་ཀྱི་རང་བཞིན་ཧཾ་ཡིག་སྒྲ་ཚུལ་ཆུའི་ཁམས་ཀྱི་བདག་ཉིད་དང་མར་སྣར་དམར་ཆ་གཏུམ་མོའི་རང་བཞིན་ཨ་ཐུང་གི་སྒྲ་ཚུལ་མེ་ཁམས་ཀྱི་བདག་ཉིད་གནས་ལ། ལྟེ་བ་ནས་གསང་བའི་བར་ནི་ཐུར་སེལ་གྱི་རླུང་རྒྱུ་ཞིང༌། བྱང་ཆུབ་ཀྱི་སེམས་འབབ་པར་བྱེད་དེ། ཇི་སྐད་དུ། ཤེས་རབ་ཟླ་བ་འབབ་བཤད་པ། །
དེ་ནི་ཀུན་དར་མར་རབ་གྲགས། ། ཞེས་སོ། ། རྩ་དབུ་མའི་གཡས་གཡོན་དུ་ལ་ལ་ནཱ་དང་ར་ས་ནཱ་གཉིས་ལྟེ་བ་ན་དབུ་མ་དང་ལྷན་ཅིག་ཏུ་གནས་པ་ལས་ལྟེ་བའི་འོག་ཏུ་རོ་མ་གཡས་ནས་གཡོན་དུ་སོང་སྟེ་མར་སྣ་རྒྱབ་ཏུ་གཏད་དེ་དྲི་ཆེན་དང་དབུ་མ་དབུས་ནས་གཡོན་དུ་སོང་སྟེ་མར་སྣ་མདུན་དུ་གཏད་དེ་ཁུ་བ་དང༌། རྐྱང་མ་གཡོན་ནས་དབུས་སུ་སོང་ནས་མར་སྣའང་དབུས་སུ་གཏད་དེ་དྲི་ཆུ་འཕེན་འཛིན་གྱི་རྟེན་བྱེད་དོ། ། ལྟེ་བའི་གྱེས་མཚམས་ནས་གཡས་གཡོན་དུ་མཁལ་རྩ་དང་འབྲེལ་ནས་ཐུར་ལ་དཔྱི་ཚིགས་དང་དཔུས་ཚིགས་དང་ཉིང་ལག་གི་བར་རྣམས་སུ་གྱེས་ཤིང་ལྟེ་བ་ནས་རོ་རྐྱང་གཉིས་གྱེན་དུ་སྙིང་གའི་གཡས་གཡོན་གྱི་རྩ་འདབ་དང་འབྲེལ་བར་ཅུང་ཟད་འདུས། སླར་དེ་ནས་ཆ་གཅིག་གྱེས་པ་མཆན་འོག་བརྒྱུད་ཕྲག་དཔུང་ཉེ་བའི་དཔུང་པ་ནས་༼༥༢༩༽ལག་སོར་གྱི་བར་སོང་ལ་ཆ་གཅིག་སྙིང་ག་ནས་མགྲིན་པའི་འཁོར་ལོ་འདུད་དེ། དེས་ལྕེའི་ཆུང་རྣ་བ་སོགས་དབང་པོ་སོ་སོར་འབྲེལ་ནས་དེ་དག་གི་ལས་སོ་སོར་བྱེད་པའི་རྟེན་བྱེད་དོ། ། དེ་ལྟའི་དབུ་མའི་སྙིང་གར་སྟེང་འོག་གཉིས་ཕྱོགས་མཚམས་བརྒྱད་དེ། རྩ་འདབ་བཅུར་སྲོག་རླུང་སྟེ། ཐུར་སེལ་འོག །
མཉམ་གནས་ཤར། གྱེན་རྒྱུ་མེར་ཁྱབ་བྱེད་ལྷོར། ཀླུ་བདེན་བྲལ། རུས་སྦལ་ཆུར། རྩངས་པ་རླུང་དུ། ལྷས་བྱིན་བྱང༌། ནོར་ལས་རྒྱལ་དབང་ལྡན་རྣམས་སུ་འབབ་བོ། ། གཙུག་ཏོར་དུ་ནི། ཐུན་མཚམས་བཞིའི་རང་བཞིན་གྱི་ཁམས་བཞིའི་ནུས་པ་འཛིན་པའི་རྩ་འདབ་བཞིའོ། ། འདི་དེང་སང་རང་རེ་རྣམས་ལ་གཙུག་ཏོར་མེད་པས་སྤྱི་བོར་ནས་ཕྱིར་ཕྱོགས་ཏེ་སྨིན་མཚམས་སུ་འཁོར་ལོ་འདབ་བཅས་སུ་གནས་པ་ཡིན་ཞེས།
རྗེ་བཙུན་ཆེན་པོ་བཀྲ་ཤིས་འོད་ཟེར་གྱི་ཞལ་སྔ་ནས་ཐོས་ཤིང༌། སྤྱི་བོར་འདབ་མ་བཞི་ལས་གཉིས་རེ་གྱེས་པས་བརྒྱད། དེ་ལས་གཉིས་གཉིས་གྱེས་པས་བཅུ་གཅིག ། མགྲིན་པར་ཡང་སྤྱི་བོ་ལྟར་བཅུ་དྲུག་ཏུ་གྱེས་པས་སོ་གཉིས། ལྟེ་བར་དང་པོར་འདབ་བཞི་དང༌། དེ་ལས་གཉིས་གཉིས་སུ་གྱེས་པའི་འདབ་བརྒྱད་ཀྱི་མཚམས་བཞི་༼༥༣༠༽ལ་སྟོང་པའི་རྩ་ཡིན་པས་རླུང་མི་རྒྱུ་ཞིང༌། དེ་ལས་རྩ་འདབ་གྱེས་པ་མེད་ལ། རྩ་བའི་བཞི་ལ་ཡོན་ཏན་གསུམ་གྱི་དབྱེ་བས་གསུམ་རེ་གྱེས་པས་བཅུ་གཉིས། དེ་རེ་རེ་ལ་འབྱུང་བ་ལྔར་གྱེས་པ་དྲུག་ཅུ། གསང་བར་ཕྱི་ནང་རིམ་པ་སུམ་སྐོར་དུ་ཡོད་པའི་དང་པོར་འཁོར་ལོ་དྲུག་གི་རླུང་འགོག་པའི་རྩ་དྲུག་ལ་རླུང་ནང་དུ་གནས་ཀྱི་ཕྱིར་རྒྱུ་བ་མེད་ལ།
དེ་ཡི་ཕྱི་རོལ་དུ་ཕུང་པོ་ལྔ་ཁམས་ལྔའི་རང་བཞིན་གྱི་རྩ་བཅུ། དེའི་ཕྱི་རོལ་བཅུ་དྲུག་ནི་དབྱངས་ཀྱི་རང་བཞིན་ཏེ་སོ་གཉིས་སོ། ། ཕྲག་པ་དང་དཔྱིའི་ཚིགས་ཆེན་གྱི་འཁོར་ལོ་བཅུ་གཉིས་པོ་ཐམས་ཅད་ལ་ནང་སྐོར་བཞི། བར་སྐོར་བརྒྱད། ཕྱི་སྐོར་བཅུ་དྲུག་སྟེ་ཉེར་བརྒྱད། སྟེང་འོག་གཉིས་དང་བཅས་པའི་སུམ་ཅུ། སོར་ཚིགས་ཀྱི་འཁོར་ལོ་དྲུག་ཅུ་རྣམས་ལ་བཞི་སྟེང་འོག་དང་བཅས་པ་དྲུག་རེའོ། ། རྩ་འདི་རྣམས་ཀྱང་རིགས་ཀྱི་རབ་ཏུ་དབྱེ་ན། དབུ་མ་གསང་བ་ཆེན་པོ་ཡེ་ཤེས་ཀྱི་རིགས་གཅིག ། ཉི་ཟླ་གཉིས་ཐབས་ཤེས་ཀྱི་རིགས་གཉིས།
རིགས་གསུམ་དུ་བརྗོད་པ་དེ་དག་ལའང་སྐུ་གསུང་ཐུགས་ཀྱི་རིགས་གསུམ། སྟེང་དུ་ཟླ་ཉི་སྒྲ་གཅན་དང༌། འོག་ཏུ་བཤང་གཅི་ཁུ་བའི་ལས་བྱེད་པའི་ཁམས་དྲུག་གི་རིགས་དྲུག ། ཡང་དཔྲལ་མགྲིན་སྙིང་ལྟེ་བཞི་༼༥༣༡༽སྐུ་གསུང་ཐུགས་ཡེ་ཤེས་ཀྱི་རིགས་བཞི། ཡང་ལྟེ་བ་ས། སྙིང་ཀ་ཆུ་མགྲིན་པ་མེ། དཔྲལ་བ་རླུང༌། གཙུག་ཏོར་ནམ་མཁའ། གསང་བ་ཡེ་ཤེས་ཏེ་འབྱུང་བ་སྡུད་རིམ་དང༌། ཡང་སྙིང་ག་རླུང་དབྲལ་བ་ཆུར་བྱས་ན།
ས་རླུང་དང༌། མེ་ཆུ་ཐབས་ཤེས་སུ་འགྱུར་ལ། སྔ་མ་ལྟར་ན་ལྟེ་དཔྲལ་དང་སྙིང་མགྲིན་ཐབས་ཤེས་སུ་འགྱུར་རོ། ། རྒྱུད་གཞན་ནས། རྐང་པའི་མཐིལ་དུ་རྩོམ་ཆེན་རླུང༌། ། གཞུ་ཡི་དབྱིབས་སུ་ཡང་དག་གནས། ། སུམ་མདོ་ཡང་ནི་མེ་ཉིད་དེ། ། ཀུན་ནས་གྲུ་གསུམ་འབར་བ་ཉིད། ། ཅེས་སོགས་གསུངས་པ་ལྟར་ན། ལྟེ་བ་ཆུ།
སྙིང་ག་སར་ཡང་གསུངས་ཤིང་སྔ་མ་ལྟར་ན་གཙུག་ཏོར་དང་གསང་བར་རྡོར་སེམས་དང་མི་བསྐྱོད་པ། ལྟེ་བར་རྣམ་སྣང༌། སྙིང་གར་དོན་གྲུབ། མགྲིན་པར་རིན་འབྱུང༌། དཔྲལ་བར་སྣང་མཐའི་རིགས་སུ་འགྱུར་ལ། རྒྱུད་གཞན་ནས། གསང་བ་དོན་གྲུབ། ལྟེ་བ་རིན་འབྱུང༌། སྙིང་ག་མི་བསྐྱོད་པ། མགྲིན་པ་འོད་དཔག་མེད།
སྤྱི་བོ་རྣམ་སྣང་གི་རིགས་སུ་བཤད་དོ། ། འཁོར་ལོ་སོ་སོར་རིགས་དང་སྦྱར་ན། གསང་བའི་ནང་སྐོར་དྲུག་ལ་རིས་དྲུག ། བར་སྐོར་བཅུ་ཐབས་ཤེས་ཀྱི་དབྱེ་༼༥༣༢༽བས་རིགས་ལྔ་ཡབ་ཡུམ་བཅུ། ཕྱི་སྐོར་བཅུ་དྲུག་རིགས་ལྔ་ལ་སྐུ་གསུང་ཐུགས་ཀྱི་དབྱེ་བས་བཅོ་ལྔ། ཐམས་ཅད་ཁྱབ་བྱེད་ཡེ་ཤེས་ཀྱི་རྩ་དེ་བཅུ་དྲུག ། ལྟེ་བའི་ཕྱོགས་བཞིའི་རྩ་མི་བསྐྱོད་པ་དང་རྡོར་སེམས་ལས་གཞན་པའི་རིགས་བཞི། མཚམས་ཀྱི་བཞི་སྟོང་པའི་ཡེ་ཤེས་ཀྱི་རིགས། དེའི་ཕྱི་སྐོར་བཅུ་གཉིས་ལ་ཉི་མ་དང་གཟའ་ལྔའི་དལ་རྐང་གི་གནས་བཅུ་གཉིས་ཏེ་རིགས་དྲུག་གི་ཡབ་ཡུམ་དྲུག་དེ་རེ་རེ་ལ་རིགས་ལྔ་ལྔར་དབྱེ་བས་ནང་ཚན་གྱི་དྲུག་ཅུ། སྙིང་གར་གཟའ་བརྒྱད་དམ་བཅུའི་རང་བཞིན་ཡིན་པས་ཉི་མིག་གཉིས་མེ།
རིན་འབྱུང༌། ཟླ་ལྷག་གཉིས་ཆུ། སྣང་མཐའ། སྤེན་སངས་རྣམ་སྣང༌། ཕུར་བུ་ཀེ་རུ་གཉིས་རླུང་དོན་གྲུབ། སྒྲ་གཅན་ནམ་མཁའ། དུས་མེ་ཡེ་ཤེས་གཉིས་རྡོར་སེམས་དང་མི་སྐྱོད་པའོ། ། མགྲིན་པར་རྒྱུ་སྐར་གྱི་རང་བཞིན་ཉེར་བརྒྱད་ལ། སྨིན་དྲུག ། རྒྱལ།
མཆུ། གྲེ། ས་ག ། ཁྲུམས་སྟོད། བྲ་ཉེ་བདུན་མེ། སྣར་མ། ལྷ་མཚམས། སྣྲོན། བྱི་བཞིན། ཆུ་སྨད།
གྲོ་ཞིན། མོན་གྲེ་བདུན་ས། ནམས་སོ། དབོ། མེ་བཞི། ནག་པ། ས་རི། ཐ་སྐར་བདུན་རླུང༌། ལག ། སྐག །
སྣྲུབས། ཆུ་སྟོད། མོན་གྲུ། ཁྲུམས་སྨད། ནམ་གྲུ་བདུན་ཆུ་༼༥༣༣༽ཡིན་པས་བདུན་བཞི་ཉེར་བརྒྱད་ནི་རིགས་བཞི་དང༌། སྟོང་པ་བཞི་ནི་མི་སྐྱོད་པའི་རིགས་ཏེ་སོ་གཉིས་སོ། ། དཔྲལ་བའི་ཟླ་རྐང་བཅུ་བཞི་དང་གཟའ་གཞན་ལྔའི་མྱུར་རྐང་བཅུའི་རང་བཞིན་ལ་རྩ་འདབ་དྲུག་པ་ལྷག་མ་བརྒྱད་ཀྱི་རྩ་གཉིས་གཉིས་རེ་ལ་ཆུ་མེ་རླུང་མཁའ། སྟོང་པ་གཉིས་ཀྱི་རྩ་ཡེ་ཤེས་ཀྱི་ཁམས་ཏེ་བཅུ་དྲུག་གོ ། གཙུག་ཏོར་གྱི་རྩ་བཞི་རིགས་བཞིའོ། ། འཁོར་ལོ་དྲུག་ལ་ལུས་བསམ་གྱི་དབྱེ་བས་བཅུ་གཉིས་སུ་འགྱུར་ཏེ།
གཙུག་ཏོར་ལུས་ནམ་མཁའ། བསམ་པ་ཡེ་ཤེས། དཔྲལ་བ་ལུས་རླུང༌། བསམ་པ་ས། མགྲིན་པ་ལུས་མེ། བསམ་པ་ཆུ། གསང་བ་དང༌། ལྟེ་བ་སྙིང་ག་གསུམ་དེ་ལས་བཟློག་པའི་ཐབས་ཤེས་ཀྱི་རང་བཞིན་གྱི་རིགས་བཅུ་གཉིས་སུ་འགྱུར་རོ། ། ཡན་ལག་གི་འཁོར་ལོ་ལའང་ལག་པ་གཡོན་གཡས་མེ་དང་རླུང་རྐང་པ་གཡོན་གཡས་པ་དང་ཆུ་སྟེ་རིགས་བཞིའི་བདག་ཉིད། དེ་རེ་རེའང་རྡུལ་མུན་སྙིང་སྟོབས་ཀྱི་དབྱེ་བས་གསུམ་གསུམ་སྟེ་བཞི་གསུམ་བཅུ་གཉིས།
དེ་རེ་རེ་ལ་ཚེས་ཞག་སུམ་ཅུའི་བདག་ཉིད་ཀྱི་རྩ་འདབ་སུམ་ཅུ། ཉིང་ལག་གི་ཚིགས་ཕྲེང་གསུམ་ལ་ཡོན་ཏན་གྱི་དབྱེ་བ་དང༌། དེ་རེ་རེ་ལ་ཁམས་དྲུག་གི་དབྱེ་བས་རྩ་དྲུག་དྲུག་སྟེ། དེ་དག་ཀྱང་སྐུ་གསུང་༼༥༣༤༽ཐུགས་གསུམ་གྱི་བདག་ཉིད་དོ། ། དེ་ལྟའི་ཚིགས་ཆེན་གྱི་འཁོར་ལོའི་དག་པ་ལ་ཡར་ངོ་མར་ངོའི་ཚེས་རིམ་བཅོ་ལྔའང་སྐུ་གསུང་ཐུགས་གསུམ་ལས་འབྱུང་བ་ལྔའི་དབྱེ་བས་བཅོ་ལྔ་དང༌། འབྱུང་བ་ལྔ་ལ་སྐུ་གསུང་ཐུགས་ཀྱི་དབྱེ་བས་བཅོ་ལྔ་སྟེ་སུམ་ཅུ། ཉིང་ལག་ལ་ལག་པ་གཡས་ལ་མཚོན་ན་ཚིགས་བཅོ་ལྔ་ལ་རིགས་དྲུག་གི་རྩ་འདབ་དྲུག་གིས་བསྒྱུར་བས་བཅུ་དགུ། དེ་ལ་ལུས་བསམ་གྱི་དབྱེ་བས་བརྒྱ་བརྒྱད་བཅུ་སྟེ། ཉིང་ལག་ལྷག་མ་གསུམ་གྱི་ཚིགས་ཕྲན་གྱི་འཁོར་ལོ་ལ་སྦྱར་བར་བྱའོ། ། དེར་མ་ཟད་རྣལ་འབྱོར་མའི་རྒྱུད་དུ་གཙོ་བོར་གསུངས་པའི་གནས་ཉེར་བཞི་ལ་ཐིམ་ལོངས་བདག་གསུམ་གྱི་དབྱེ་བས་དོན་གཉིས་སུ་གསུངས་པའི།
ཇི་སྐད་དུ། ཐིམ་པ་སྙིགས་མར་གྱུར་པ་སྟེ། ། ལོངས་སྤྱོད་དངས་མ་དཀར་ཆ་ཡིན། ། བདག་པོ་རྩ་བ་རླུང་ཁྲག་འདྲེས། ། ཞེས་འབྱུང་བའི་དོན་གཉིས་པོ་རེ་རེ་ལའང་འཁོར་སྟོང་སྟོང་གི་དབྱེ་བས་བདུན་ཁྲི་ཉིས་སྟོང་དུ་དབྱེ་བ་ཐམས་ཅད་ཀྱང་ཡོན་ཏན་གསུམ་གྱི་བདག་ཉིད་ཀྱི་དབྱེ་བར་རིགས་ཏེ། དཀར་ཆ་འབབ་པའི་རྩ་རྣམས་སྟོང་ཆེན་ཡི་གེ་ལྔ་དང༌། དམར་ཆ་འབབ་པའི་རྩ་རྣམས་ཐིག་ལེ་དྲུག་གི་དང༌། སྲོག་འབབ་༼༥༣༥༽པའི་རྩ་རྣམས་ཐིག་སྟོང་ཐམས་ཅད་པའི་བདག་ཉིད་ཀྱི་རིགས་ཀྱི་དབྱེ་བའི་ཕྱིར། འདི་ལྟའི་ལུས་སེམས་ལ་རགས་པ་དང་ཕྲ་བ་དང་ཆེས་ཕྲ་བ་གསུམ་གཉུག་མ་དང་གློ་བུར་གྱི་ཚུལ་གྱི་གདོད་ནས་ལྷན་ཅིག་སྐྱེས་པ་ལ། རགས་པའི་ལུས་སེམས་ནི་ཁམས་དངས་པ་གང་ཡིན་པའི་ལས་ཀྱིས་འཕངས་པའི་ལུས་སེམས་ཡིན་ལ།
ཕྲ་བའི་ལུས་སེམས་ནི་རགས་ལུས་ལས་ཆུ་ནང་གི་ཟླ་བའི་གཟུགས་བརྙན་ལྟར་དེ་ཉིད་ལས་གཞན་དུ་སྣང་རུང་གི་གནས་སྐབས་བཞིའི་དུས་རང་ཉིད་ལ་གསལ་མྱོང་གི་ལུས་སེམས་ཡིན་ལ། ཤིན་ཏུ་ཕྲ་བའི་ལུས་སེམས་རྣམ་སྨིན་གྱི་ཁམས་དངས་པས་མ་བསྡུས་པའི་ཐིག་སྟོང་འགྱུར་མེད་ཀྱི་རྟེན་དང་བརྟེན་པར་བཅས་པ་ལྷའི་འཁོར་ལོ་གསལ་བ་སྟེ། ལུས་སྔ་མ་སྔ་མ་རྣམས་ལ་ཕྱི་མ་ཕྱི་མ་རྣམས་ཀྱང་འོ་མ་ལ་མར་གྱིས་ཁྱབ་པ་ལྟར་མ་འདྲེས་ལ་ཚོགས་པ་གཅིག་པར་དབྱེ་རུང་གི་ཚུལ་དུ་ཡོད་ལ། སྔ་མ་སྔ་མའི་ཆ་དང་འདྲ་བའི་ཁྱད་ཆོས་རྣམས་ཀྱང་ཕྱི་མ་ཕྱི་མ་ལ་ཡོད་དེ། སྦྱང་གཞི་སྦྱང་བྱ་སྦྱོང་བྱེད་སྦྱང་འབྲས་ཐམས་ཅད་རིགས་འདྲ་རྒྱུར་བྱས་པའི་སྒོ་ནས་འབྲས་བུ་ཉིད་རྒྱུར་བྱིན་གྱིས་བརླབས་ནས་སླར་འབྲས་བུ་སྒྲིབ་བྲལ་གྱི་ལུས་སེམས་སྒྲུབ་༼༥༣༦༽པར་བྱེད་པའི་ཕྱིར། དེས་ན་རགས་ཕྲ་ཆེས་ཕྲ་བའི་ལུས་སེམས་ལས། གསང་སྔགས་ཀྱི་རྣལ་འབྱོར་སྐལ་བ་ཅན་དག་གིས་ནི་ཐབས་ཤེས་ཟབ་མོའི་བྱེད་པ་ལས་ཆུ་ལས་འོ་མ་ངང་པས་ལེན་པ་ལྟར། རགས་པའི་ལུས་སེམས་ལས་ཕྲ་ལུས་དང༌། དེ་ལས་ཤིན་ཏུ་ཕྲ་བའི་ལུས་སེམས་ལེན་པར་བྱེད་དགོས་ཀྱི། དེ་ལྟར་མ་བླངས་ནས་འཆི་མེད་རྡོ་རྗེའི་ལུས་སེམས་ཐོབ་པ་མ་ཡིན་ཏེ།
རགས་ཕྲའི་ལུས་ནི་སྐྱེ་འཆི་འཕོ་འགྱུར་ཅན་གྱི་གཞན་དབང་ཁོ་ན་ལས་རྣམ་པར་འགྱུར་ལ། ཤིན་ཏུ་ཕྲ་བའི་ལུས་སེམས་ནི་དེ་ལྟ་མ་ཡིན་པའི་ཕྱིར་ཏེ། དེ་ནི་གདོད་མ་ནས་མ་དག་དྲི་བཅས་ཀྱི་ལས་ཉོན་གང་གིའང་དཀྲི་བར་མི་ནུས་པའི་ཕྱིར་ཏེ། དེ་ནི་གདོད་ནས་རང་བཞིན་གྱིས་ཡོངས་སུ་མྱ་ངན་ལས་འདས་པའི་དངོས་པོ་ཡིན་པའི་ཕྱིར་ཏེ། དེ་ལ་དྲི་བྲལ་གྱི་བསགས་སྦྱང་གི་ལས་འདུ་བསགས་པས་མི་གནས་པའི་མྱང་འདས་དང་བྱང་ཆུབ་ཆེན་པོའི་གོ་འཕང་བྱེད་པ་ཡིན་པའི་ཕྱིར་ཞེས་བདག་ཅག་གི་རྗེ་རས་པ་ཆེན་པོའི་གསུང་ལས་ཀྱང་ཐོས་ཤིང༌། ཐོས་པ་ལྟར་རྡོ་རྗེ་འཆང་ཆེན་པོ་མར་པ་ལྷོ་བྲག་ཆེན་པོའི་གསུང་རབ་ལས་རྒྱ་ཆེར་འབྱུང་ངོ༌། ། གཉིས་པ་དེར་རླུང་ཐིག་ཇི་ལྟར་རྒྱུ་ཚུལ་ལ། རླུང་༼༥༣༧༽ཇི་ལྟར་རྒྱུ་བ་དང༌། ཐིག་ལེ་ཇི་ལྟར་རྒྱུ་བའོ། ། དང་པོ་ལ།
ཡེ་ཤེས་ཀྱི་རླུང་དང༌། ལས་ཀྱི་རླུང་ཇི་ལྟར་རྒྱུ་བའོ། ། དང་པོ་ནི། དབུགས་ཆུ་སྲང་ཆུ་ཚོད་ཞག་ཟླ་ལོ་བསྐལ་གྱི་འཚོ་བའི་སྲོག་ཉི་ཚེ་བ་མིན་པས་སྲོག་ཆེན་པོ། དེ་སླར་འབྱུང་འཇུག་གནས་པ་མིན་པས་སྐྱེ་མེད། དེ་དབྱངས་གསལ་ཡི་གེ་མིང་དུ་བརྟགས་ནས་རྣམ་པར་རྟོག་པའི་བརྗོད་བྱ་མ་ཡིན་ཀྱང་འཁོར་འདས་ཐམས་ཅད་ཀྱི་བརྗོད་དོན་གསལ་བར་བྱེད་པའི་དབྱངས་གསལ་གྱི་བདག་ཉིད་ཀྱི་རླུང་སེམས་ཅན་ཐམས་ཅད་ལ་སྒྲིབ་བཅས་ཀྱི་མི་གསལ་བར་བཞུགས་ཤིང་སངས་རྒྱས་ཐམས་ཅད་ལ་སྒྲིབ་བྲལ་གྱི་གསལ་བར་བཞུགས་པ་སྟེ། ཇི་སྐད་དུ། སྲོག་ཆེན་པོ་སྟེ་སྐྱེ་བ་མེད། ། ཚིག་ཏུ་བརྗོད་པ་སྤངས་པ་སྟེ། ། བརྗོད་པ་ཀུན་གྱི་རྒྱུའི་མཆོག །
ཚིག་ཀུན་རབ་ཏུ་གསལ་བར་བྱེད། ། ཅེས་འབྱུང་བ་ལྟར་རོ། ། གཉིས་པ་ནི། དེ་ལྟའི་གཏན་སྡུག་བསྔལ་བ་ཐམས་ཅད་ཡོངས་སུ་དག་པའི་སྲོག་ཆེན་པོའི་རླུང་དེ་མ་དག་འཁོར་བ་པའི་སེམས་ཅན་རྣམས་ལ་མི་གསལ་བར་བག་ལ་ཞ་བའི་ཚུལ་གྱི་གནས་པ་ཉིད་ཀྱི་ཡེ་ཤེས་ཀྱི་རླུང་དེ་དང་ལྷན་ཅིག་པར་སྣང་བ་དང་མུན་པ་ལྟ་བུའི་རྟེན་འབྲེལ་ལས། གང་ལ་ལྟོས་ནས་གང་འབྱུང་བ་ཉིད་ཀྱི་ཕྱིར། སྲོག་༼༥༣༨༽རླུང་འགྱུར་བཅས་ཨ་ཡིག་ཀུན་གཞི་དང་ཉོན་ཡིད་གྱི་རང་བཞིན་མུན་པ་ཆེན་པོའི་མཚན་ཉིད་ཅན་ནམ་མཁའི་རླུང༌། དེ་ལས་མཉམ་གནས་ཨི་ཡིག་གཡོ་བའི་མཚན་ཉིད་ཅན་འདུ་བྱེད་ཀྱི་རང་བཞིན་རླུང་གི་རླུང༌། གྱེན་རྒྱུའི་རྀ་ཡིག་བསྲེགས་པའི་མཚན་ཉིད་ཅན་ཚོར་བའི་རང་བཞིན་མེ་རླུང༌། ཁྱབ་བྱེད་ཨུ་ཡིག་སྡུད་པའི་མཚན་ཉིད་ཅན་འདུ་ཤེས་ཀྱི་རང་བཞིན་ཆུ་རླུང༌། ཐུར་སེལ་ལྀ་ཡིག་པྲ་བའི་མཚན་ཉིད་ཅན་གཟུགས་ཀྱི་རང་བཞིན་ཅན་ས་རླུང་སྟེ།
ཀླུ་ཨཱ་ཡིག་ནམ་མཁའ༌། རུས་སྦལ་ཨེ་ཡིག་རླུང༌། རྩངས་པ་ཨར་ཡིག་མེ། ལྷ་སྦྱིན་ཨོ་ཡིག་ཆུ། ནོར་རྒྱལ་ཨལ་ཡིག་ས་སྟེ། ཨ་ཐུང་དེ་རྩ་བའི་དབྱངས་ལྔ་དང་ཕྲད་པའི་རྣམ་འགྱུར་ལས་ཡན་ལག་གི་རླུང་ལྔའི་བརྗོད་རྟེན་འཕེལ་བའི་ཡི་གེ་ལྔར་གྱུར་པའོ། ། རླུང་བཅུ་འདི་དག་སྙིང་གའི་སྟེང་འོག་ཏུ་སྲོག་དང་ཐུར་སེལ། ཤར་ནས་མེ་ལ་སོགས་པའི་ཕྱོགས་བརྒྱད་རིམ་པ་ལྟར། མཉམ། གྱེན།
ཁྱབ། ཀླུ། རུས་སྦལ། རྩངས། ལྷ། ནོར་རྒྱལ་སྟེ་གཡས་སྐོར་དུ་རིམ་པ་བཞིན་ནོ། ། བྱེད་ལས་ཀྱང་སྲོག་འཛིན་གྱི་འཚོ་ཞིང་བདག་ཏུ་ལྟ་ལ། ལོག་ན་རྒྱལ་སྨྱོ་འཆི་བར་འགྱུར་ཞིང༌། ཐུར་སེལ་གྱི་བཤང་གཅི་འཕེན་༼༥༣༩༽སྡོམ། ལོག་ན་སྨད་ན།
མཉམ་གནས་ཀྱི་ཟས་དངས་སྙིགས་འབྱེད་པ་དང༌། ལོག་ན་ཕོ་ནད། གྱེན་རྒྱུའི་སྨྲ་བ་ཟས་དགུག་འདྲེན། ལོག་ན་སྟོད་ནད། ཁྱབ་བྱེད་ཀྱི་ཡན་ལག་བརྐྱང་བསྐུམ། ལོག་ན་ཞ་གྲུམ་དུ་འགྱུར་ཞིང༌། ཡན་ལག་གི་རླུང་ལྔས་དབང་རྟེན་བསྐྱེད་དེ་དབང་ཤེས་ཀྱི་ཡུལ་ལྔ་སོ་སོར་འཛིན་པར་བྱེད་ཅིང་ལོག་ན་དབང་པོ་སོ་སོའི་ནད་སྐྱེད་པར་བྱེད་དོ། ། དེ་ལྟར་རྩའི་གནས་གང་དུ་མཁའ་སོགས་ཁམས་ལྔ་གང་དུ་ཡོད་པ་དེར་རླུང་བཅུ་ཡང་གནས་ཤིང་རླུང་བཅུ་པོའང་རང་རིགས་བཅུའི་བདག་ཉིད་ཀྱི་བྱ་བ་བྱེད་དོ། ། ནོར་ལས་རྒྱལ་ནི་ས་ཁམས་ཡིན་པའི་ཕྱིར་ཤེས་པའི་རྗེས་སུ་མི་འཇུག་པས་མ་ཤིའི་བར་ལུས་མི་གཏོང་བའི་བྱ་བ་ཁོ་ན་བྱེད་པའོ། ། ཁ་དོག་ནི་ས་སེར།
ཆུ་དཀར། མེ་དམར། རླུང་ནག ། ནམ་མཁའ་སྔོ་སྟེ་ཉིན་མཚན་ཞག་ཅིག་ལ་དབུགས་ཉི་ཁྲི་ཆིག་སྟོང་དྲུག་བརྒྱ་རྒྱུ་བའི་གཡས་ནས་དྲག་གཟའ་ལྔའི་སྡུད་རིམ་དང༌། གཡོན་ནས་ཞི་བཟའ་ལྔའི་རང་བཞིན་གྱི་སྐྱེད་རིམ་གྱི་རྒྱུ་ལ། དེའང་སྙིང་ཀའི་རྩ་འདབ་བརྒྱད་ནས་ཐུན་བརྒྱད་དང༌། ལྟེ་བ་ནས་ཁྱིམ་བཅུ་གཉིས་དང་འཕོ་༼༥༤༠༽ཆུང་དྲུག་བཅུ་དང༌། མགྲིན་པར་རྒྱུ་སྐར་ཉེར་བརྒྱད་དམ་ཡུད་ཙམ་སུམ་ཅུ། དཔྲལ་བར་ཟླ་རྐང་བཅུ་བཞིའམ་ཚེས་རིམ་གྱི་བཅུ་དྲུག ། བྱ་བ་དང་ལས་ཀྱི་འཁོར་ལོའི་ཚིགས་རྣམས་ལ་སུམ་ཅུ་ཆ་དང་དྲུག་ཆ་དང༌།
ཕྲ་བ་བ་སྤུའི་རྩ་ནང་གི་རླུང་ཐམས་ཅད་ཀྱང་སྣ་ནས་བརྒྱུད་པའི་འགྲོ་འོང་བྱེད་ལ། གཙུག་ཏོར་གྱི་སྟོང་པ་བཞིའི་རྩའི་རླུང་དང༌། གསང་གནས་ཀྱི་ནང་སྐོར་དྲུག་གི་རྩ་ཁམས་དྲུག་གིས་བཟུང་ནས་སྣར་རྒྱུ་བའི་བྱ་བ་མི་བྱེད་ལ། ཕྱི་སྐོར་རྣམས་ནས་སྣར་རྒྱུ་བར་ཡང་འགྱུར་ལ། གསང་རྩའི་འདབ་མ་སོ་གཉིས་ལས་རླུང་རྒྱུ་ཚུལ་ལ་བདེ་དགྱེས་སོགས་ལ། ལུས་ལ་པུལླི་ར་མ་སོགས་ཀྱི་རྩ་རླུང་ཐིག་ལེའི་གནས་ན་འབྱུང་བའི་ཁམས་སོ་གཉིས་སོ་གཉིས་བསྐྱེད་པའི་རླུང་ཐམས་ཅད་གསང་རྩར་རྒྱུ་བས་ཁམས་སོ་གཉིས་ཀྱི་རླུང་ཡང་སྣ་ནས་འགྲོ་འོང་བྱེད་དོ། ། དེ་ལྟར་རླུང་རྒྱུ་ཚུལ་གྱི་རགས་ཕྲ་མ་དག་པའི་རྒྱུ་བ་དང༌། ཆེས་ཕྲ་བ་རྣམ་དག་གི་རྒྱུ་ཚུལ་གཉིས་ལས། རགས་པའི་རྒྱུ་ཚུལ་ནི་ལྟེ་འོག་མན་ཆད་ཐུར་སེལ་ཟླ་བའི་རླུང་ནི་ལུས་ཆུ། བསམ་པ་མེ།
ལྟེ་བའི་སྟེང་ཡན་ཉི་མའི་རླུང་ལུས་མེ། ༼༥༤༡༽བསམ་པ་ཆུ་སྟེ། ཉི་མའི་ཡོན་ཏན་གསུམ་འོག་ཏུ་རྒྱུ་བ་དང༌། ཟླ་བའི་ཡོན་ཏན་ལྔ་སྟེང་དུ་འབྱུང་བས་རྒྱུ་བའོ། ། ཕྲ་བའི་རྒྱུ་ཚུལ་ནི། རྣམ་པར་ཤེས་པ་དང་ལྷན་ཅིག་པར་ཡུལ་ལ་འཇུག་པར་བྱེད་པའི་རླུང་གིས་ཡུལ་གསལ་བར་གཟུང་བ་དང་འཛིན་པའི་ཚུལ་གྱིས་རྒྱུ་བ་སྟེ། ཇི་སྐད་དུ། སྒྱུ་མ་རླུང་གི་ཁམས་གསུམ་པ། ། རྨི་ལམ་རྨིས་པ་བཞིན་དུ་མཐོང༌། ། ཞེས་འབྱུང་ངོ༌། །
ཆེས་ཕྲ་བ་རྣམ་དག་གི་རྒྱུ་ཚུལ་ནི། རགས་ཕྲའི་རྒྱུ་བ་ཐམས་ཅད་ཀྱི་རང་བཞིན་སྒྲིབ་བྲལ་རྡོ་རྗེ་སེམས་དཔའི་རླུང་གི་ངོ་བོར་འགྲོ་འོང་དང་བྲལ་བའི་རྒྱུ་བའི་གཞིར་གྱུར་པའི་ཚུལ་གྱི་རྒྱུ་ལ། དེ་ལྟའི་རྒྱུ་བ་དེ་རྡོ་རྗེའི་རྣལ་འབྱོར་གྱི་མཐུས་སྲོག་རྩོལ་གྱི་ཡན་ལག་གིས་ལས་རླུང་གི་འགྲོ་འོང་བཅད་པའི་ཕྱིར་སྣ་ནས་འགྲོ་འོང་གི་རྒྱུ་བའང་བྱེད་པ་ཡོད་ཅིང༌། དེ་ལྟར་བཅད་ཟིན་པ་ནས་འགྱུར་བཅས་ཀྱི་འགྲོ་འོང་མེད་ཀྱང་འགྱུར་མེད་དུས་ཐམས་ཅད་སའི་རྒྱུ་བ་དང་མི་ལྡན་པའང་མ་ཡིན་ཏེ་གོང་དུའང་བཤད་བ་ལྟར་རོ། ། རྒྱུ་བའི་ཚུལ་ལ། གསང་བ་འདུས་པ་ལས་གཡས་ཀྱི་རྒྱུ་བ་དགུ་བརྒྱ་པདྨའི་མགོན་པོའི་རྒྱུ་བ། གཡོན་གྱི་དགུ་བརྒྱས་ལས་ཀྱི་མགོན་པོའི་རྒྱུ་བ། གཉིས་ཀ་ནི་༼༥༤༢༽དགུ་བརྒྱ་དལ་རིན་པོ་ཆེའི་རྒྱུ་བ། གཉིས་ཀ་ནས་དགུ་བརྒྱ་མྱུར་རྒྱུ་རྡོ་རྗེ་མགོན་པོའི་རྒྱུ་བ་སྟེ། སུམ་སྟོང་དྲུག་བརྒྱ།
རྒྱུ་བ་རེ་རེ་ལ་བཞི་བཞིར་བགོས་པས་ཉིས་བརྒྱ་ཉེར་ལྔ་ཐོབ་པ་ནི་ལྷ་མོ་བཞི་རེའི་རྒྱུ་བ་སྟེ། ཞག་རེ་ལ་སུམ་སྟོང་དྲུག་བརྒྱ་བ་དྲུག་ལ་ཉི་ཁྲི་ཅིག་སྟོང་དྲུག་བརྒྱ་རྒྱུ་ལ། ནམ་མཁའི་མགོན་པོའི་རྒྱུ་བ་ནི་འཆི་བའི་ཚེ་ན་ཞག་གཅིག་ཏུ་རྒྱུ་བར་འདོད་དོ། ། རླུང་འདི་དག་ཀྱང་དབྱེ་ན། གཟའ་བཅུ། སྐར་མ་ཉེར་བརྒྱད། ཁྱིམ་བཅུ་གཉིས། ཟླ་རྐང་བཅུ་བཞི། དབྱངས་གསལ་སོ་སོའི་བདག་ཉིད་ཀྱིས་རྒྱུ་ལ་བསྡུ་ན་ཨེ་ཝཾ་གི་རྒྱུ་བ་ཁོ་ནར་རྒྱུ་སྟེ། རྒྱུ་བ་ཐམས་ཅད་ཟླ་ཉི་སྒྲ་གཅན་གྱི་རྒྱུ་བར་རྒྱུ་ཞིང༌།
དེ་ཐམས་ཅད་ཀྱི་རྒྱུ་བ་ལས་ཨེ་ཝཾ་གི་རྒྱུ་བར་འགྱུར་པའི་ཕྱིར། དེ་ཡང་འགྱུར་མེད་རྒྱུ་རྒྱུད་འགྱུར་མེད་བརྗོད་བྲལ་གྱི་ཨ་ལས། འགྱུར་བཅས་གློ་བུར་དྲི་མ་བརྗོད་བཅས་མུན་པ་ཆེན་པོ་སྲོག་གཞོམ་མེད་ཀྱི་ཨ་དང༌། དེའི་གཟུང་ཆ་ཉི་རླུང་ཨཿ རྣམ་པར་བཅད་པ་ཅན་དང༌། དེའི་འཛིན་ཆ་ཟླ་རླུང་ཨཾ་རྗེས་སུ་ང་རོ་ཅན་ཏེ། དབྱངས་གསལ་གྱི་ཡི་གེ་བཞི་རླུང་གི་འདུ་འཕྲོད་ལས་དག་མ་དག་གི་རླུང་གི་བྱེད་པས་འཁོར་༼༥༤༣༽འདས་ཐམས་ཅད་གྲུབ་པར་གྱུར་པ་ཡིན་ཏེ། ལོ་བརྒྱའི་རླུང་ལ་ཡེ་ཤེས་ཀྱི་རྒྱུ་བ་ཆད་པའམ་བུ་ལོན་དུ་སོང་བ་ལས་འཁོར་བ་དང༌། དེ་ཉིད་ནོར་དུ་སོང་ནས་ལོ་བརྒྱའི་ལས་རླུང་ཆད་པའམ་བུ་ལོན་དུ་གྱུར་པ་ན་མྱ་ངན་ལས་འདས་པར་འགྱུར་བའི་ཕྱིར། གཉིས་པ་ཐིག་ལེ་ཇི་ལྟར་རྒྱུ་ཚུལ་ལ།
ཡེ་ཤེས་དང་ལས་ཀྱིའོ། ། དང་པོ་ནི། ཐོག་མ་མེད་པའི་བྱང་ཆུབ་ཀྱི་སེམས་ཀྱི་ཚོར་བ་བདེ་བ་བསྐྱེད་པའི་རྟེན་གྱི་ཐིག་ལེ་དཀར་ཆ་དམར་ཆ་ནག་ཆ་སྟེ། རྡོ་རྗེ་ཉི་མ་སྣང་བ་ཆེ། ། རྡོ་རྗེ་ཟླ་བ་དྲི་མེད་འོད། ། ཅེས་དཀར་དམར་ཉི་ཟླ་དང༌། ། ཡེ་ཤེས་སྒྲོན་མེ་ཞེས་དང༌། ། གཟི་བརྗིད་ཆེན་པོ་འོད་གསལ་བ། ། ཞེས་པ་ནས་ནག་ཆ་སྒྲ་གཅན་གྱི་ཐིག་ལེ་འདི་དག་སྒྲ་དབྱངས་གཞོམ་མེད་ཀྱི་ཆ་ལ། ཚེག་དྲག་དང༌།
ཐིག་ལེ་དང༌། ནཱ་ད་ཞེས་སོགས་དུ་མའི་སྒྲས་བརྗོད་པའི་དྲི་མའི་ལུས་སེམས་ཀྱིས་མ་གོས་བཞིན་དྲི་མ་དང་དྲི་མ་མེད་པའི་ལུས་སེམས་རྒྱ་ཕྱོགས་གང་དུའང་རིས་མེད་པར་གནས་ལ། དེ་ཉིད་རྡོ་རྗེའི་རྣལ་འབྱོར་གྱི་རྗེས་ཏིང་གི་ཡན་ལག་གིས་རྟེན་གྱི་ཐིག་ལེ་དེ་དག་གི་འདུ་འཕྲོད་ཀྱི་སྦྱོར་བ་མངོན་དུ་བྱས་ནས་བདེ་བ་ཆེན་པོའི་སྐུ་མངོན་དུ་བྱེད་པའོ། ། ཐིག་ལེའི་སྒྲ་དོན་ནི་ཏི་ལ་ཀ་ས་བོན་གྱི་དོན་ཏེ། བདེ་བ་མཐའ་དག་༼༥༤༤༽གི་རྒྱུར་གནས་པ་ཉིད་ཀྱི་ཕྱིར་དང༌། ཡང་ཏིལ་ལའང་འཇུག་པས་འཚིར་བ་ན་སྣུམ་པར་འགྱུར་བས། ཐིག་ལེ་འདི་རྣལ་འབྱོར་པས་མ་དག་པའི་ལུས་ལས་དག་པར་འཚིར་ཤེས་ནས་བདེ་བས་རྒྱུད་སྣུམ་པར་འགྱུར་བ་དང༌། བདེ་བས་རྒྱུད་སྣུམ་པར་འགྱུར་བ་ན་སྤྲོས་པའི་གྲྭ་ཟུར་མེད་པའི་ཟླུམ་པོར་འགྱུར་བའི་ཆ་ནས་དེར་བཞག་གོ ། གཉིས་པ་ནི། འཁོར་ལོ་དྲུག་དང་བཅོ་བརྒྱད་ལ་སོགས་པར་རྩ་ཡི་གེའི་རང་བཞིན་དུ་གནས་པའི་ནང་དུ་རླུང་དང་ལྷན་ཅིག་པར་བྱེད་ལས་ཀྱང་རླུང་དང་མཚུངས་པར་ཡུལ་ལྔའི་བདག་ཉིད་སྣ་ཚོགས་པར་འཕོ་ཞིང་རྒྱུ་ལ།
དེ་ཡང་སྙིང་གར་ཤ་ལྔ་དང་བདུད་རྩི་ལྔའི་ངོ་བོའི་ཐིག་ལེ་ནི། རིགས་ལྔ་ཡབ་ཡུམ་གྱི་བདག་ཉིད་དུ་གནས་ལ། གཞན་འཁོར་ལོ་དྲུག་ཏུ་གཙུག་ཏོར་དུ་ནམ་མཁའ་རྡོ་རྗེ་སྟོང་ཁམས་ཀྱི་ཐིག་ལེ་སྔོན་པོ། དཔྲལ་བར་སྐུ་རྡོ་རྗེ་ཆུ་ཁམས་ཀྱི་ཐིག་ལེ་དཀར་པོ། མགྲིན་པར་གསུང་རྡོ་རྗེ་མེ་ཁམས་ཀྱི་ཐིག་ལེ་དམར་པོ། སྙིང་གར་ཐུགས་རྡོ་རྗེ་རླུང་ཁམས་ཀྱི་ཐིག་ལེ་ནག་པོ། ལྟེ་བར་ཡེ་ཤེས་རྡོ་རྗེ་ས་ཁམས་ཀྱི་ཐིག་ལེ་སེར་པོ། གསང་བར་བདེ་ཆེན་རྡོ་རྗེ་བདེ་ཁམས་ཀྱི་ཐིག་ལེ་ལྗང་གུ་སྟེ། རིགས་དྲུག་གི་ངོ་བོ། ཧ་ཨོཾ་ཨཱཿཧཱུྃ་ཧོ་སྭ།
ཡང་རིམ་པ་ལྟར་༼༥༤༥༽ཨཾ་ཧ་ཨོཾ་ཧཱུྃ་ཨཱཿཀྵ༔ རྣམས་གནས་ལ། འཁོར་ལོའི་འདབ་མ་རྣམས་ལ་གཙུག་ཏོར་གྱི་རྩ་འདབ་བཞིར། ཡ་ར་ལ་ཝ། སྤྱི་བོའི་རྩ་འདབ་བཅུ་དྲུག་ལ་དབྱངས་བཅུ་དྲུག དབྱངས་ཐུང་བ་ལྔ་འཕེལ་བའི་ཡོན་ཏན་ཏེ། ཨ་ཨེ་ཨར་ཨོ་ཨལ་ཏེ་ལྔ། ཡ་ཎ་ལྔ་སྟེ་ཧ་ཡ་ར་ཝ་ལ་ཧཾ་ཏེ་བཅུ་དྲུག་གོ ། མགྲིན་པའི་འདབ་མ་ཉེར་བརྒྱད་ལ་རྣམ་བཅད་དང་རྗེས་སུ་ང་རོ་སྤངས་པའི་དབྱངས་བཅུ་དྲུག་པ་གཉིས་མེད་སོ་གཉིས། སྙིང་གའི་འདབ་མ་བཅུ་ལ་རིགས་ལྔ་ཡབ་ཡུམ་གྱི་ས་བོན་བཅུ།
ལྟེ་བའི་དབུས་སུ་ཨ་ཐུང་ཕྱོགས་བཞིའི་ནང་སྐོར་གྱི་འདབ་མ་ལ་ཨི་རྀ་ཨུ་ལྀ་བར་སྐོར་བརྒྱད་ལ་ཨཀ་ཙཊ་ཏ་པས་ཡ་སྟེ་བརྒྱད། དེའི་ཕྱི་སྐོར་གྱི་རྩ་འདབ་བཅུ་གཉིས་ལ་རྩ་བའི་དབྱངས་ཐུང་ངུ་ལྔ་རྗེས་སུ་ང་རོ་ཅན་དང༌། རིང་པོ་ལྔ་དང་རྣམ་བཅད་ཅན་ཏེ་བཅུ་གཉིས། དེའི་ཕྱི་མའི་རྩ་འདབ་དྲུག་བཅུར་དབྱངས་དྲུག་ཅུ་དང་གསལ་བྱེད་དྲུག་ཅུ། རིང་པོ་བཅུ་དྲུག་དང་ཐུང་ངུ་བཅུ་བདུན་ནོ། ། རྩ་བའི་དབྱངས་ཐུང་ངུ་འཕེལ་བ་ལྔ། གསལ་བྱེད་སུམ་ཅུ་ནི། སྡེ་དྲུག་གི་སུམ་ཅུ། དབྱངས་སུམ་ཅུ་ནི་ཐུང་ངུ་བཅོ་ལྔ་དང་རིང་པོ་བཅོ་ལྔ་ལ་སུམ་ཅུའོ། ། ༼༥༤༦༽གསང་བའི་འདབ་མ་སུམ་ཅུར་གསལ་བྱེད་སུམ་བཅུ།
ཡན་ལག་བཞིའི་ལས་དང་བྱ་བའི་འཁོར་ལོ་རྩ་འདབ་སུམ་བརྒྱ་དྲུག་ཅུ་བ་གཉིས་ལ། ལག་རྐང་གཡས་པའི་ལས་དང་བྱ་བའི་འཁོར་ལོའི་རྩ་འདབ་སུམ་བརྒྱ་དྲུག་བཅུ་ལ་དབྱངས་གསལ་སུམ་བརྒྱ་དྲུག་ཅུ་འགོད་ཚུལ་ནི། གསལ་བྱེད་སུམ་ཅུ་ལུགས་འབྱུང་ལ་དབྱངས་རིང་པོ་ལྔ་དང་རྣམ་པར་བཅད་པ་དང་བཅས་པའི་དབྱངས་དྲུག་གིས་བསྒྱུར་བས་བརྒྱ་དང་བརྒྱད་བཅུ་ནི་ལག་རྐང་གཡས་ཕྱོགས་ཀྱི་ལས་ཀྱི་འཁོར་ལོ་དྲུག་གི་རྩ་འདབ་བརྒྱ་དང་བརྒྱད་ཅུར་སྦྱར་ཞིང༌། དེ་བཞིན་བྱ་བའི་འཁོར་ལོའི་སུམ་ཅུའི་རྩ་འདབ་བརྒྱ་བརྒྱད་ཅུ་ལ་ཡི་གེ་བརྒྱ་བརྒྱད་ཅུ་སྔ་མ་བཞིན་སྦྱར་བས་སུམ་བརྒྱ་དྲུག་ཅུ་ཡིན་ལ། ལག་རྐང་གཡོན་པའི་ལས་དང་བྱ་བའི་འཁོར་ལོའི་རྩ་འདབ་སུམ་བརྒྱ་དྲུག་ཅུ་ལའང་དབྱངས་གསལ་སུམ་བརྒྱ་དྲུག་ཅུ་སྦྱོར་ཚུལ་ནི། གསལ་བྱེད་སུམ་ཅུ་ལུགས་ལྡོག་ལ། རྩ་བའི་དབྱངས་ཐུང་ངུ་ལྔ་དང་རྗེས་སུ་ང་རོ་བརྗོད་རྟེན་གྱི་དབྱངས་དྲུག་གིས་བསྒྱུར་བས་བརྒྱ་བརྒྱད་ཅུ་སྟེ། དེ་དག་རྩ་འདབ་དང་སྦྱར་ཚུལ་རྐང་གཡས་པའི་སྐབས་ལྟར་རོ། ། དེ་ལྟར་གྱི་ཡི་གེ་བདག་ཉིད་ཐིག་ལེ་ལ། སྟེང་དུ་༼༥༤༧༽ཟླ་ཉི་སྒྲ་གཅན་གསུམ་གྱི་ཐིག་ལེའམ་ཆུ་ཚོད་ཀྱིས་ཕྱེ་བའི་ཟླ་རྐང་གི་ཡོན་ཏན་ལྔ་པའི་ཐིག་ལེ་དང་འོག་ཏུ་དྲི་ཆེན་དྲི་ཆུ་ཁུ་བ་སྟེ་རྡུལ་མུན་སྙིང་སྟོབས་གསུམ་སྟེ་ཆུ་ཚོད་ཀྱི་ཕྱེ་བའི་ཉི་རྐང་ལ་ཡོན་ཏན་གསུམ་སྟེ།
མདོར་ན་སྟེང་འོག་ཁམས་དྲུག་གིས་རབ་ཏུ་ཕྱེ་བའི་ཐིག་ལེ་དྲུག་དང༌། དེའང་སྐུ་གསུང་ཐུགས་ཀྱི་རིགས་གསུམ་གྱིས་བསྡུས་པའི་ཐིག་ལེ་གསུམ་དང༌། དེའང་ཨེ་ཝཾ་ཐབས་ཤེས་ཀྱི་བདག་ཉིད་ཀྱི་ཐིག་ལེ་གཉིས་དང༌། དེའང་སྙིང་གའི་རོ་ཙ་ནའི་ངོ་བོའི་ཁྱབ་བྱེད་རིགས་གཅིག་པའི་ཐིག་ལེ་སྟེ། བདེ་མཆོག་གི་རྒྱུད་ལས། བདེ་བ་འཇོ་བས་ན་དཔྱིད་དང༌། བདེ་བ་བརྟན་པར་བྱེད་པས་ནི་ཐིག་ལེར་བཤད་པ་ཉིད་ཀྱི་ཕྱིར་གནད་བཅིངས་ཤེས་ན་བདེ་པའི་རྒྱུ་དང་བདེ་བའི་ས་བོན་ཡིན་ལ་མ་ཤེས་ན་སྡུག་བསྔལ་གྱི་རྒྱུ་དང་ས་བོན་གྱི་ངོ་བོའོ། ། ཁྱད་པར་རྟེན་སྐྱེས་པའི་སྲོག་ཀྱང་ཐབས་ཟླ་བ་དཀར་ཆའི་འཕེལ་འགྲིབ་ལས་འཚོ་དགོས་པས། དེའི་འཕེལ་འགྲིབ་གྱི་རྐྱེན་ཉེ་བར་འཚོ་བྱེད་ཀྱང༌། ཤེས་རབ་ཉི་མ་དམར་ཆ་ཉེ་རིང་གི་དབང་ལས་འགྱུར་བ་ཡིན་ཏེ།
དེ་ལྟའི་སྲོག་གཡོན་ཕྱོགས་ནས་བརྩམས་ཏེ། ཚེས་གཅིག་ནས་ལྔའི་བར་རྐང་༼༥༤༨༽པ་གཡོན་པའི་སོར་ཚིགས་དང་པོ་གཉིས་པ་གསུམ་པ་བོལ་ཚིགས་པུས་མོ་རྣམས་སུ་འདུན་པའི་བདག་ཉིད་ཨ་ཨི་རྀ་ཨུ་ལྀ་དྲུག་ནས་བཅུའི་བར་རྡུལ་གྱི་རང་བཞིན། དཔྱི་དང་ལག་གཡོན་གྱི་སོར་ཚིགས་གསུམ་དང་ལག་ཚིགས་རྣམས་སུ་ཨཱ་ཨེ་ཨར་ཨོ་ཨལ། བཅུ་གཅིག་ནས་བཅོ་ལྔའི་བར་སྙིང་སྟོབས་ཀྱི་བདག་ཉིད་གྲུ་མོ། དཔུང་པ། མགྲིན་པ། དཔྲལ་བ། གཙུག་ཏོར་རྣམས་སུ་ཧ་ཡ་ར་ཝ་ལ་ཏེ་བཅོ་ལྔའི་ངོ་བོར་འབབ་ཅིང༌། གཙུག་ཏོར་དུ་ཆ་བཅུ་དྲུག་པའི་བདག་ཉིད་ཨཾ་གི་ངོ་བོར་འབབ་ལ། ནག་ཕྱོགས་བཅོ་ལྔ་ལའང་སྙིང་སྟོབས་མུན་པའི་བདག་ཉིད་ཀྱི་དབྱངས་བཅོ་ལྔ་དང༌།
གསང་གནས་སུ་ཆ་བཅུ་དྲུག་པའི་བདག་ཉིད་ཨཿའི་ངོ་བོར་འབབ་པར་བྱེད་ལ། བུད་མེད་ལ་ནི་གཡས་ཕྱོགས་ནས་བརྩམས་ཏེ་སྲོག་ཤེས་རབ་དམར་ཆའི་འཕེལ་འགྲིབ་དབྱངས་ལུགས་ལྡོག་གི་སྒོ་ནས་དེ་ལྟར་བྱེད་ལ། དེའི་སྲོག་རང་གི་ངོ་བོ་ནི་སྒྲ་གཅན་ཐུགས་རྡོ་རྗེའི་ངོ་བོ་སྟེ། སྒྲ་གཅན་ཐུགས་རྡོ་རྗེ་དེ་ཉིད་རྟེན་ཐབས་ཟླ་བ་དཀར་ཆས་དབང་དུ་བྱས་པ་ན་སྐྱེས་པ་དང༌། དེ་ཉིད་རྟེན་ཤེས་རབ་ཉི་མ་དམར་ཆས་དབང་དུ་བྱས་པ་ན་བུད་མེད་དུ་འཇོག་པའི་ཕྱིར་ཏེ། སྒྲ་གཅན་གྱི་འཇུག་པ་ནི་ཉིན་མོ་དང་མཚན་མོ་ཐམས་ཅད་དུ་འཇུག་པར་༼༥༤༩༽བྱེད་པའི་ཕྱིར་རོ། ། དེ་ལྟར་རགས་ཕྲ་ཆེས་ཕྲ་བའི་ཐིག་ལེ་དེ་དག་གཟུགས་ཀྱི་རྣམ་པ་ཇི་ལྟར་གནས་ཞེ་ན། ཟག་པ་དང་བཅས་མ་བཅས་ཀྱི་བདེ་བ་བསྐྱེད་པའི་རྟེན་དང་ལ་ལར་སྡུག་བསྔལ་དང་བཏང་སྙོམས་སྐྱེད་པའི་ཡིད་དུ་འོང་མི་འོང་སོགས་ཀྱི་ངོ་བོར་གནས་ལ་གཙོ་ཆེར་དྲི་རོ་ལས་ཀྱང་རེག་བྱའི་བདག་ཉིད་དུ་གནས་ལ་འདི་ཉིད་ཀྱི་ནང་རེག་གི་ཁྱད་པར་ལས་ཕྱི་རོལ་དོན་སོགས་ཕུང་པོས་མ་ཟིན་པའི་རེག་བྱ་ཐམས་ཅད་ལའང་བདེ་བ་དང་གདུང་བ་དང་བར་མའི་ཚོགས་པ་མྱོང་བར་འདྲེན་པར་བྱེད་ལ། དེས་ན་རགས་པ་ཐིག་ལེ་ནི་ཟག་བཅས་ཁམས་གསུམ་པའི་ཚོར་བའི་དབང་པོ་ལྔ་སྐྱེད་པར་བྱེད་ལ། ཕྲ་བའི་ཐིག་ལེ་ནི་ཉན་རང་བྱང་འཕགས་རྒྱུད་སྡེ་འོག་མ་ལ་སོགས་ཀྱི་སྐྱེ་འཕགས་ཀྱི་རྣལ་འབྱོར་པ་དག་སྣོད་བཅུད་ལུས་སེམས་བདེ་བར་འཚོ་ཞིང་གཞེས་པ་སྐྱེད་པར་བྱེད་ལ།
ཤིན་ཏུ་ཕྲ་བའི་ཐིག་ལེ་ནི་རྡོ་རྗེའི་རྣལ་འབྱོར་བླ་ན་མེད་པ་ཆེན་པོ་དག་ལ་འཛག་མེད་མཆོག་མི་འགྱུར་གྱི་བདེ་བ་ཆེན་པོ་སྐྱེད་པར་བྱེད་པའི་རྟེན་ཅན་ཏེ། རྟེན་འདི་ལྟ་བུའི་ཐིག་ལེ་མངོན་དུ་བྱེད་པའི་ཚུལ་ལ། བསྐྱེད་རྫོགས་ཀྱི་རྣལ་འབྱོར་པ་རྣམས་སུ་ཕྲ་ཐིག་གི་རྣལ་འབྱོར་ཞེས་གསང་བ་མཐར་ཐུག་དུ་མཛད་༼༥༥༠༽པ་དང༌། ཁྱད་པར་རྣལ་འབྱོར་གསང་མཐའ་རྒྱུད་དང་མན་ངག་རྣམས་ལས། རྡོ་རྗེ་ཐེག་པར་རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱེད་པ་ལ། བདེ་ཆེན་གྱི་ཐིག་ལེ་དང་སྟོང་ཆེན་གྱི་ཐིག་ལེ་དང་འོད་གསལ་གྱི་ཐིག་ལེ་མངོན་དུ་བྱེད་དགོས་ལ། དེ་མངོན་དུ་མ་བྱས་པར་དེའི་གོ་འཕང་འགྲུབ་མི་སྲིད་པར་གསུངས་ཤིང༌། ཐིག་ལེ་དེ་ནམ་མངོན་དུ་གྱུར་པ་ནས་རྡོ་རྗེ་ཐེག་པའི་རྣལ་འབྱོར་པར་འཇོག་པ་དང༌། དེ་བསྐྱེད་རིམ་ཙམ་གྱི་སྒོ་ནས་མངོན་དུ་གྱུར་པའི་ཐིག་ལེ་དེ་གསལ་བར་མངོན་དུ་གྱུར་པ་དང༌། དེ་རྫོགས་རིམ་གྱི་སྒོ་ནས་མངོན་དུ་གྱུར་པའི་ཐིག་ལེ་དེ་གསལ་བར་མངོན་དུ་གྱུར་པ་ཡིན་ལ།
དེ་ཉིད་གསལ་བར་མངོན་དུ་གྱུར་པ་ཞིག་གི་ཐིག་ལེ་དེ་དབབ་བཞུའི་བདེ་བ་མཚན་ཉིད་པ་སྐྱེད་ཅིང་མྱོང་བྱར་ཡོད་ལ། དེ་ལྟ་མིན་པའི་རྣལ་འབྱོར་པ་རྗེས་མཐུན་རྣམས་ལ་ཐིག་ལེ་དེའི་དབབ་བཟློག་དང་བདེ་མྱོང་རྗེས་མཐུན་པ་ཙམ་ལས་འབྱུང་བ་མ་ཡིན་ནོ། ། དེའི་ཕྱིར། སློབ་དཔོན་རྡོ་རྗེ་དྲིལ་བུ་པས། རྟག་ཏུ་སྙིང་ལ་གནས་པ་ཡི། ། ཐིག་ལེ་གཅིག་ལ་འགྱུར་བ་མེད། ། དེ་གོམས་བྱེད་པའི་སྐྱེ་བོ་ལ། ། ངེས་པར་ཡེ་ཤེས་སྐྱེ་བར་འགྱུར། ། ཞེས་འབྱུང་ལ། འདིའི་དྲི་རོ་ནི་ནང་གི་བདུད་རྩི་ལྔ་སྟོབས་སུ་སོང་བས་བཞི་༼༥༥༡༽མཉམ་དང་གླ་རྩི་དང་སི་ཧླ་དང་ག་བུར་དེ་ནང་གི་སྨན་ཆེན་པོ་ལྔ་ཞེས་བྱ་བས་དབང་ཕྱུག་གི་ཡོན་ཏན་བརྒྱད་དང་ཐུན་མོང་གི་དངོས་གྲུབ་བརྒྱད་སོགས་སྒྲུབ་པར་བྱེད་པའི་རྫས་ཐུན་མོང་བ་དང༌།
ཐུན་མོང་མིན་པར་རགས་ལུས་ཕལ་པ་སྦྱངས་ནས་ཕྲ་ལུས་སྒྱུ་མའི་སྐུ་དང༌། ཤིན་ཏུ་པྲ་ཕབ་ཀྱི་རྡོ་རྗེའི་སྲིད་གསུམ་མངོན་དུ་བྱ་བའི་གྲུབ་པའི་སྨན་ཆེན་པོའི་རོ་ཅན་དུ་གསུངས་ལ། དོན་འདི་ལ་དགོངས་ནས་དུས་ཀྱི་འཁོར་ལོར། རོའི་ཁམས་ཆེན་པོ་ཞེས་མཆོག་མི་འགྱུར་གྱི་བདེ་བའི་བཅུད་ལེན་གྱི་སྒོ་ནས་འཆི་མེད་སྒྲུབ་པར་གསུངས་ཤིང༌། འདི་ལྟའི་དྲི་རོ་ཁྱད་ཅན་གྱི་རིགས་རྒྱུ་རྒྱུད་ལ་ཡོད་པའི་རྒྱུད་སད་པའི་ཆེད་དུ་སྔགས་ཀྱི་ཐེག་པར་ལྷ་རྣམས་ཀྱི་དངོས་གྲུབ་ཀྱི་དབང་བསྐུར་བ་ན་དབང་དེ་ཐོབ་པ་ལ་གེགས་བྱེད་ཀྱི་དྲི་མ་འཁྲུ་ཞིང་ཐོབ་བྱེད་ཀྱི་རྒྱུ་གདོན་མི་ཟ་བར་བྱ་བའི་སྨན་ཆེན་པོའི་རྫས་ནུས་དང་ལྡན་པའི་བདུད་རྩིའི་ཆུའི་གཏོར་བླུག་གི་བྱ་བ་བྱེད་པའི་ཕྱིར། དབང་བསྐུར་བྱའི་དབང་ལྷའི་དངོས་པོའི་རྫས་མཆོག་རྣམས་དང་གྲུབ་བདེ་གཅིག་པར་ཐིག་ལེ་འདི་དག་བཞུགས་ལ། འདི་ལྟའི་སྒྲ་ནི་གོང་དུ་བཤད་པ་ལྟར་འཁོར་འདས་ཀྱི་བརྗོད་པ་སྒྲ་ཇི་སྙེད་པ་དེ་སྙེད་ཀྱི་ངོ་བོར་ཡོད་དེ། སྒྲ་དེ་དག་དང་འབྲེལ་བའི་བཅིང་གྲོལ་གྱི་དོན་ཐམས་ཅད་ཀྱི་འདོར་ལེན་སྐྱེད་བྱེད་༼༥༥༢༽ཀྱི་ཐིག་ལེའི་ངོར་ཡོད་ལ། དེ་བཞིན་དུ་ཐིག་ལེ་འདི་ལ་ཆོས་ཀྱི་སྐྱེ་མཆེད་པའི་བདག་ཉིད་དུ་ཡོད་དེ། ཡིད་ཀྱི་རྣམ་པར་ཤེས་པ་གནས་མ་གྱུར་པ་དང་གྱུར་པ་ཐམས་ཅད་ཀྱི་ཡུལ་དུ་གྱུར་ནས་འཁོར་འདས་ཀྱི་བྱ་བ་སྣ་ཚོགས་པའི་དམིགས་རྐྱེན་བྱེད་པའི་ཕྱིར།
འདིར་སྨྲས་པ། རྡོ་རྗེ་འཆང་དབང་གསང་བའི་དངོས་པོ་རྣམས། ། རྡོ་རྗེ་འཆང་ཞབས་བླ་མའི་མན་ངག་གིས། ། ཤིན་ཏུ་བསྡུས་པའི་གསུང་གིས་འཆད་སྙམ་ཀྱང༌། ། ལྷག་པའི་ལྷ་དང་མཁའ་འགྲོའི་ཕྲིན་ལས་ལས། ། རྒྱུད་སྡེ་ཟ་མ་ཏོག་གིས་གསང་བ་ཡི། ། རྡོ་རྗེ་ཆོས་འབྱུང་བུམ་པའི་ཕྱག་རྒྱ་ཆེ། ། བློ་གྲོས་རྣོན་པོས་འདོད་དགུར་ཕྱེས་བྱས་ནས། ། རྟོགས་དཀའི་དངོས་པོ་ཅི་ཡང་མཐོང་བར་འགྱུར། ། འདི་ལྟའི་བཟོ་སྦྱོར་བཀོད་པའི་འཕྲུལ། །
རྣལ་འབྱོར་ཆེན་པོ་རྣམས་ཀྱིས་ཀྱང༌། ། སྤྱོད་ཡུལ་ཡངས་པར་མི་འགྲོ་ན། ། བདག་གི་སྐལ་བར་ཇི་ལྟ་ཡིན། ། ཞེས་སོ།། ༈ །།གཉིས་པ་བར་དུ་དགེ་བ་ལམ་རྒྱུད་ལ་བཤད་པ་ལ། ལམ་ཐུན་མོང་བ་ལས་ལམ་རྒྱུད་ཁྱད་པར་འཕགས་ཚུལ། ལམ་རྒྱུད་ཉིད་ཀྱི་དམན་མཆོག་གི་བགྲོད་ཚུལ། སྐབས་དོན་འདིར་བསྟན་གྱི་ལམ་རྒྱུད་ཉིད་བཤད་པའོ། ། དང་པོ་ལ། ཁྱད་པར་འཕགས་ཚུལ་དངོས་དང༌།
རྒྱུ་འབྲས་ཀྱི་ཐེག་པ་སོ་སོ་ནས་འབྱུང་བའི་ས་ལམ་སྦྱོར་བའོ། ། ༼༥༥༣༽དང་པོ་ནི། བཅོམ་ལྡན་འདས་ཀྱི་མཐར་ཐུག་བླ་ན་མེད་པ་ཡང་དག་པར་རྫོགས་པའི་སངས་རྒྱས་འགྱུར། གནས་སྐབས་ཉན་རང་གི་མྱང་འདས་སུ་ངལ་བསོར་བཅུག་ནས། རྗེས་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་ལམ་དུ་འཇོག་ལ། ད་ལྟའི་ཉན་རང་གི་མྱང་འདས་ཀྱི་འབྲས་བུ་ལ་འགོད་པའི་ཉན་རང་གི་རིགས་དེ་མཐར་ཐུག་བྱང་ཆེན་ཐོབ་པའི་རིགས་ཀྱི་རྒྱུ་ལས་རིགས་གཞན་པ་ཞིག་ཡིན་ནམ་ཞེ་ན། འདི་ལ་གསང་ཆེན་རྡོ་རྗེ་ཐེག་པ་བླ་མེད་ཀྱི་ཆོས་ཚུལ་གྱིས་ཡས་ནས་དགུང་བཀབ་སྟེ་བརྗོད་པ་དང༌། ཉན་རང་རྒྱུ་ཐེག་སོགས་ཀྱི་ཆོས་ཚུལ་གྱི་མས་ནས་འཇུག་པའི་དབང་དུ་བྱས་ཏེ་བརྗོད་པ་གཉིས་ལས། དང་པོ་ལྟར་ན། འཇིག་རྟེན་ལས་འདས་མ་འདས་ཀྱི་དགེ་བདེ་མངོན་མཐོ་ངེས་ལེགས་ཀྱི་འབྱོར་དགུ་ཅོག་ཐམས་ཅད་རྒྱུ་རྒྱུད་བདེ་གཤེགས་སྙིང་པོའི་རང་བཞིན་གནས་རིགས་གསང་ཆེན་དྲུག་པ་ཡེ་ཤེས་ཀྱི་རིགས་གཅིག་པོ་ཁོ་ན་ལ་བརྟེན་ནས་འབྱུང་བའི་ཕྱིར།
ཉན་རང་དང་རྒྱུའི་ཐེག་པའི་སངས་རྒྱས་ཀྱི་རིགས་ཐམས་ཅད་ཀྱང་རྡོ་རྗེའི་རིགས་གཅིག་གིས་ཁྱབ་པར་གསུངས་ལ། དེའི་ཕྱིར་རྒྱུ་འབྲས་ཀྱི་ཐེག་པའི་གཞི་དུས་ཀྱི་གཤེགས་སྙིང་གིས་ཀྱང་སེམས་ཅན་གྱི་རྒྱུད་ལ། ཇི་སྐད་དུ། རྫོགས་སངས་སྐུ་ནི་འཕྲོ་ཕྱིར་དང༌། ། ཞེས་པའི་༼༥༥༤༽ཚུལ་གྱིས་ཕྲིན་ལས་ཆེས་ཕྲ་གསང་གི་ཚུལ་གྱི་འཇུག་པ་དང་མཐུན་པར་ཉན་རང་ལུས་ནི་འཕྲོ་ཕྱིར་དང༌། ཞེས་བརྗོད་པའང་དོན་གྱི་ཐོབ་པར་འགྱུར་ལ། དེའང་མཁའ་ལྡིང་གི་སྒོ་ངའི་ནང་གི་བྱིའུས་རྒྱང་རིང་པོའི་གཟུགས་མཐོང་ནས། ཕྱིས་སྒོ་ང་དྲལ་རིམ་ནས་རི་མཚོ་བདུན་ལ་སོགས་པ་གཤོག་རྩལ་དང་བསྟུན་ནས་བགྲོད་པ་བཞིན། རྒྱུ་རྒྱུད་རྡོ་རྗེ་རིགས་ཀྱིས་ཀྱང་གནས་སྐབས་ཉན་རང་དང་རྒྱུའི་ཐེག་པའི་སངས་རྒྱས་ཀྱི་རིགས་ཐམས་ཅད་རྒྱུ་དུས་ནས་གཟིགས་ཏེ། རྒྱུ་རྒྱུད་དེ་རྒྱུད་ལྡན་གྱི་གང་ཟག་དེ་སངས་རྒྱས་འགྱུར་གྱི་རིགས་ཐ་དད་པ་ལ་རིམ་བཞིན་སྦྱར་ནས་འབྲས་བུ་སོ་སོའི་མྱང་འདས་ལ་སྦྱོར་བར་མཛད་ལ།
དེས་ན་ཁྱབ་བྱ་ཉན་རང་གི་རིགས་སོགས་སོ་སོ་བ་ལ་རྡོ་རྗེའི་རིགས་གཅིག་པུ་ཁྱབ་བྱེད་དུ་སོང་བའི་ཚུལ་གྱིས་འཁོར་འདས་ཀྱི་ཡོན་ཏན་ཐམས་ཅད་སྐྱེད་པར་བྱེད་པའི་རྒྱུ་རིགས་གཅིག་ཏུ་གསུངས་པ་དེ་ཉིད་གསལ་བའི་ཆེད་དུ་འཇིག་རྟེན་གསུམ་གྱི་མགོན་པོ་འབྲི་ཁུང་པས་བསྟན་བཅོས་འོང་དགེ་མའི་འགྲེལ་པར་སྔོན་བཅོམ་ལྡན་འདས་དམྱལ་བའི་ཤིང་རྟ་འདྲེན་པའི་དུས་ན་གྲོགས་ལ་སྙིང་རྗེ་འཁྲུངས་པའི་སྙིང་རྗེ་དེ་ཡང་རང་བཞིན་གནས་རིགས་ཡིན་ཞེས་བཀའ་སྩལ་ལ། རྒྱུ་མཚན་དེ་ཉིད་ཀྱི་ཕྱིར། ཁྲ་དང་སྤྱང་༼༥༥༥༽ཀི་སོགས་ཀྱི་རང་གི་བུ་ལ་བྱམས་བརྩེ་སོགས་ཀྱི་སེམས་ཀྱང་རང་བཞིན་གནས་རིགས་སུ་འཇོག་པ་ཡིན་ལ། དེ་ལྟ་ན་རྒྱུ་རྒྱུད་གཤེགས་སྙིང་ཉིད་རང་བཞིན་གནས་རིགས་སུ་བཤད་པ་དང་འགལ་ལོ་སྙམ་ན་མི་འགལ་ཏེ། འཛམ་གླིང་དུ་རྩི་སྨན་ཆུ་ཀླུང་སྣ་ཚོགས་འབྱུང་བ་མ་དྲོས་གནས་པའི་ཀླུ་དག་གི་མཐུ་ཡིན་ཀྱང་རྩི་སྨན་སོགས་ཀྱི་རྫས་དེ་ཀླུ་བདག་རང་གི་མཐུ་མ་ཡིན་པ་བཞིན་དུ། ཁྲ་དང་སྤྱང་ཀི་བུ་ལ་རྩེ་ཆ་རྒྱུ་རྒྱུད་རང་བཞིན་གནས་རིགས་ཀྱི་མཐུ་ཡིན་ཀྱང༌། བརྩེ་ཆའི་རང་ལྡོག་གློ་བུར་དྲི་མའི་སེམས་དེ་སྒྲིབ་བྲལ་དག་པའི་སེམས་སུ་ཅི་སྟེ་འགྱུར། གཉིས་པ་ལྟར་བརྗོད་ན་ཉན་རང་དང་རྒྱུའི་ཐེག་པའི་སངས་རྒྱས་ཐམས་ཅད་ཀྱང་རང་རང་གི་སྤངས་པ་སྤོང་འདོད་དང་རྟོགས་བྱ་རྟོགས་འདོད་ཙམ་གྱི་བསམ་སྦྱོར་གྱི་རིགས་གང་ཡིན་པ་དེ་ཉིད་སྦྱངས་པས་དེའི་འབྲས་བུ་ཐོབ་པའི་ཆ་ནས་རིགས་སུ་འགྱུར་གྱི། དེ་ཙམ་ལས་གཞན་པའི་རིགས་གཞན་དུ་མི་འགྱུར་ཏེ། འགྱུར་ན་ཧ་ཅང་ཐལ་བ་ཉིད་ཀྱི་ཕྱིར་དང༌།
རིགས་མཆོག་དམན་ལས་འབྲས་བུ་མཆོག་དམན་ཐམས་ཅད་འཇོག་པའི་ཕྱིར་ན་ཁྱབ་བྱ་རིགས་ཐ་དད་པ་ཀུན་ཀྱང་ཁྱབ་བྱེད་ཀྱི་རིགས་གཅིག་གི་རྗེས་སུ་མི་འགྲོ་བ་ཉིད་ཀྱི་༼༥༥༦༽ཉན་རང་གི་རིགས་སྦྱངས་པའི་འབྲས་བུ་ཐོབ་པ་ན་རྒྱུའི་ཐེག་པའི་སངས་རྒྱས་འགྲུབ་པར་མི་འགྱུར་བ་ཉིད་ཀྱི་ཕྱིར། འོ་ན་རྒྱུའི་ཐེག་པའི་རིགས་སྦྱངས་པས་རྒྱུའི་ཐེག་པའི་སངས་རྒྱས་ཐོབ་པར་འགྱུར་བ་ཞིག་ཡོད་དམ་མེད་སྙམ་ན། དེ་ལྟར་མེད་དོ་ཞེས་ཞེན་པར་བྱེད་པ་ནི། འཕགས་པའི་ཡུལ་དང་གངས་ཅན་གྱི་ཁྲོད་སོགས་འཛམ་བུའི་གླིང་དུ། བདེ་བར་གཤེགས་པའི་བཀའི་གླེགས་བམ་གཅིག་པུ་པ་བོ་དོང་ཕྱོགས་རྒྱལ་བ་ལས་གཞན་སུས་ཀྱང་སྨྲ་བ་མ་ཐོས་ལ། དེས་དེ་སྐད་དུ་གསུངས་པ་ལ་དཔང་དུ་བྱེད་པ་དག་ལ་ལས་དང་འཚམས་པའི་ངེས་པ་འདྲེན་པ་ཆེས་མང་མོད། ཁོ་བོ་ཅག་ནི་ཇི་སྐད་དུ། རྒྱུ་ལ་མོས་པ་རྒྱུ་ཆོས་ཀྱི། ། འཁོར་ལོ་རབ་ཏུ་བསྐོར་བྱས་ནས། ། རྡོ་རྗེ་ཐེག་པའི་ཉེ་ལམ་ཞིག །
མ་འོངས་དུས་སུ་འབྱུང་བར་འགྱུར། ། ཞེས་གསུངས་པས། རྒྱུའི་ཐེག་པའི་སངས་རྒྱས་མི་འབྱུང་ན། རྒྱུའི་ཐེག་པའི་ཆོས་ཀྱི་འཁོར་ལོ་མེད་པར་འགྱུར་ལ། རྒྱུའི་ཐེག་པའི་ཆོས་འཁོར་ཀྱང་འཕགས་པའི་སློབ་མི་སློབ་ཀྱི་ལམ་ཉིད་ལ་བཤད་པའི་ཕྱིར། རྒྱུའི་ཐེག་པ་ན་སློབ་པ་དང་མི་སློབ་པའི་ལམ་དོན་ལ་མེད་ན། ལམ་དེ་ལ་འཇུག་པའི་སྤང་གཉེན་དང་བླང་དོར་གྱི་བྱ་བ་སྟོན་པའི་གསུང་རབ་༼༥༥༧༽དགོས་པ་མེད་པར་འགྱུར་ལ། འོན་ཏེ་རྒྱུའི་ཐེག་པའི་ཆོས་ཀྱི་རང་ལམ་གྱི་སངས་རྒྱས་ཐོབ་མི་སྲིད་ཀྱང་དེ་ལྟར་ཐོབ་སྲིད་དཀའ་བོའི་ཆོས་བསྟན་པ་མི་འགལ་ཏེ། དེ་ལྟར་བསྟན་ནས་མཐར་ཐུག་སྔགས་ལམ་གྱི་སངས་རྒྱས་སུ་འགོད་པའི་ཆེད་ཡིན་པའི་ཕྱིར་སྙམ་ན། འོ་ན་རྒྱུའི་ཐེག་པའི་མདོ་རྣམས་སུ་རྒྱུའི་ཐེག་པའི་ལམ་གྱི་སངས་རྒྱས་པ་ཇི་ཙམ་པ་ཞིག་གིས་སངས་རྒྱས་ཀྱི་བྱ་བ་མཛད་པར་གསུངས་པ་ཐམས་ཅད་ཀྱང་རྫུན་པར་འགྱུར་ལ།
དེ་ལྟ་ན་རྒྱུའི་ཐེག་པའི་གསུང་རབ་མཐའ་དག་ཀྱང་རྒྱུའི་ཐེག་པའི་ཆོས་སུ་མིང་བཏགས་པ་ཙམ་ལས། རྒྱུའི་ཐེག་པའི་གསུང་རབ་ཏུ་མི་འགྱུར་ཏེ། གསུང་རབ་དེ་ཐམས་ཅད་སྔགས་ལམ་གྱི་སངས་རྒྱས་ཐོབ་བྱེད་ཁོ་ནའི་ཆེད་དུ་གསུངས་པ་ཉིད་ཀྱི་ཕྱིར་རོ། ། དེ་ལྟར་བརྗོད་པའི་གྲུབ་པའི་དོན་ཐེག་པ་ཆེན་པོའི་ཚུལ་འདི་ལ་རྒྱུ་འབྲས་ཀྱི་ཐེག་པ་གཉིས་ཞེས་འབྱུང་བའི་རང་ལམ་གྱི་ཐེག་པ་གཉིས་ཀས་བསྒྲུབས་པའི་སངས་རྒྱས་ནི་སོ་སོར་ཐོབ་བྱར་ཡོད་དོ་ཞེས་བྱ་བ་ལ་ཆོས་མཐུན་གྱི་བརྒོལ་བ་ཡོད་པ་མ་ཡིན་ཏེ། དེ་ལྟར་འདོད་པ་ལ་རྒྱུ་འབྲས་ཀྱི་ཐེག་པ་གཉིས་ཀྱི་ལུང་གི་གནོད་པ་འགར་ཡང་མེད་པའི་ཕྱིར་ཡོད་ན་སྟོན་པར་རིགས་སོ། ། འོ་ན་མདོའི་ལམ་༼༥༥༨༽ཀྱིས་མདོ་ལུགས་ཀྱི་སངས་རྒྱས་ཐོབ་པར་ཡོད་ན། རྡོ་རྗེ་འཆང་ཆེན་པོ་མར་པ་ལྷོ་བྲག་པའི་བཀའ་བརྒྱུད་ཆེན་པོ་རྔོག་གཞུང་པ་སྲས་བརྒྱུད་དང་རྡོག་སྣ་བ་སོགས་ཆོས་སྲོལ་འཛིན་པ་དག་གི་ཀྱེའི་རྡོ་རྗེའི་འགྲེལ་པ་མན་ངག་དང་བཅས་པར། རྗེ་མཻ་ཏྲི་པས་མདོའི་ལམ་གྱི་མདོའི་ས་བཅུ་ལས་ས་བཅུ་གཅིག་པ་ནི་གཏན་ཐོབ་མི་ནུས་ལ། དེ་ཐོབ་པ་ངེས་པར་སྔགས་ལམ་ལ་བརྟེན་དགོས་པར་བཞེད་པ་ཡིན་ལ། ཇོ་བོ་ནཱ་རོ་པས་ནི།
མདོ་སྔགས་ཀྱི་ལམ་གཉིས་ཀས་སངས་རྒྱས་ཐོབ་པ་ལ་ཁྱད་པར་མེད་ཀྱང་གསང་སྔགས་ཀྱི་ལམ་ནི་སངས་རྒྱས་པ་ལ་ཆེས་མྱུར་བ་དང་འཇུག་པ་བདེ་བས་ཁྱད་པར་ནི་དེ་ཙམ་དུ་ཟད་དོ། ། ཞེས་འཆད་པར་བྱེད་པ་མ་ཡིན་ནམ་ཞེ་ན། དེ་ལྟར་བཤད་མོད། དེ་ནི་སྤྱི་དོན་དང་ཐུན་མོང་བའི་གསུང་སྒྲོས་ཙམ་སྐྱར་བ་ཡིན་གྱི་རྡོ་རྗེ་ཐེག་པ་ཐུན་མོང་མིན་པ་དང་སྦྱར་བའི་སྦས་དོན་གྱི་བཤད་པ་ནི་མ་ཡིན་ཏེ། ཡིན་ན་གསང་སྔགས་ཀྱི་ཆོས་ཚུལ་ཐམས་ཅད་མདོ་ལུགས་ཀྱི་སངས་རྒྱས་པ་སྐལ་བ་དང་མི་ལྡན་པ་ལ་གསང་བར་གདམས་པ་དོན་མེད་པའི་ཕྱིར་དང༌། སངས་རྒྱས་ནི་བསྟན་པའི་སྒོར་ཞུགས་པ་ཙམ་ལ་མི་བྱ་བར་མདོ་ལུགས་ཀྱི་སངས་རྒྱས་ཉིད་ལའང་བྱ་བའང་རིགས་པ་ཡིན་ཏེ། སྔགས་ལུགས་ཀྱི་སངས་རྒྱས་༼༥༥༩༽སྔགས་ལུགས་ཀྱི་ལམ་ནས་སྒྲུབ་པ་ནི་མ་སྲིང་བསྟེན་པ་དང་དྲི་ཆེན་དྲི་ཆུའི་གཟའ་བཏུང་སོགས་མ་བསྟེན་པར་དེ་མི་འགྲུབ་ལ། དེ་ལྟ་ནི་མདོའི་སངས་རྒྱས་སྔགས་ཀྱི་སྐལ་མེད་ཀྱི་སྒྲུབ་པ་ལ་སྤྲོ་བ་ཅུང་ཟད་ཀྱང་མེད་པའི་ཕྱིར། འདོད་ཁམས་ཀྱི་སྡུག་བདེན་གམ་མི་ཙང་བ་ལྟ་བུ་ལ་སྒྲིབ་གཉིས་སྤངས་པའི་སངས་རྒྱས་སུ་ཞིག་ཆགས་པ་སྐྱེ་བའི་ཕྱིར། རྗེ་བཙུན་མཻ་ཏྲི་པས་ནི།
མདོའི་ལམ་གྱི་ས་བཅུ་ལས་བཅུ་གཅིག་པ་གཏན་ཐོབ་མི་ནུས་ཞེས་པའང་མདོའི་ལམ་གྱིས་སྔགས་ཀྱི་ས་བཅུ་གཅིག་པ་གཏན་མི་ཐོབ་ཞེས་དགོངས་པ་ལ་ཡིན་མཆིས་ཏེ། དེ་ལྟ་མ་ཡིན་ན་མཻ་ཏྲི་པ་རང་ལའང་མི་རུང་བར་འགྱུར་བའི་ཕྱིར་ཏེ། ཉིད་ཀྱི་ལེགས་པར་བཤད་པའི་ཨ་མ་ན་སིའི་ཆོས་བསྐོར་དུ་གྲགས་པ་རྣམས་སུ་མདོའི་ལུགས་ཀྱི་སངས་རྒྱས་ཡོད་པ་རྒྱས་པར་བཤད་ཅིང༌། ཁྱད་པར་བསྟན་བཅོས་དེ་དག་ལས། དེ་ཁོ་ན་ཉིད་རིན་པོ་ཆེའི་ཕྲེང་བ་ཞེས་བྱ་བ་དེར་ཐེག་པ་གསུམ་དང༌། གནས་པ་བཞིའི་རྣམ་བཞག་མང་དུ་བྱས་པར་ཐེག་པ་ཆེན་པོ་ལ་གཉིས་ཏེ། ཕ་རོལ་ཏུ་ཕྱིན་པའི་ཐེག་པ་དང༌། སྔགས་ཀྱི་ཐེག་པ་གཉིས་གཉིས་སུ་བྱས་ཤིང༌། རྒྱུའི་ཐེག་པ་ལ་མདོ་སྡེ་པ་དང༌། རྣལ་འབྱོར་༼༥༦༠༽སྤྱོད་པ་བ་དང༌།
དབུ་མ་པ་གཉིས་དང༌། འབྲས་བུའི་ཐེག་པ་ལའང་རྣལ་འབྱོར་སྤྱོད་པ་བ་དང༌། དབུ་མ་ལ་གནས་པ་གཉིས་ཡོད་པ་སོགས་རྒྱས་པར་གསུངས་པའི་མཇུག་སྡུད་དུ། མདོ་ལུགས་ཀྱི་སངས་རྒྱས་སྐུ་གསུམ་གྱི་རྣམ་གཞག་མངོན་པར་རྟོགས་པའི་རྒྱན་ལས་བྱུང་བའི། གང་གིས་སྲིད་པ་ཇི་སྲིད་བར། ། ཞེས་སོགས་དྲངས་ནས། འདིར་ཁོ་བོས་གསང་སྔགས་ཀྱི་གཞུང་མ་བཤད་དོ་ཞེས་འབྱུང་ལ་ཡང་དེས་མཛད་པའི་ལྟ་བ་ངན་སེལ་ལས་མདོའི་ལམ་གྱིས་མདོ་ལུགས་ཀྱི་སངས་རྒྱས་ཡོད་པར་བཤད་དེ། དེར་ཇི་སྐད་དུ། འདིར་སེམས་ཅན་ནི་རྣམ་པ་གཉིས་ཏེ་སློབ་པ་དང་མི་སློབ་པའོ། ། དེ་ལས་ལྷག་པའི་བསམ་པས་མོས་པའི་སྦྱོར་བ་དང༌།
ས་ལ་ཞུགས་པའི་སྦྱོར་བ་དང༌། ལྔ་ལ་དབང་ཐོབ་པའི་མཐར་ཐུག་པའི་བར་རྒྱུའི་གནས་སྐབས་པ་གནས་པའི་སློབ་མ་རྣམས་ཤིན་ཏུ་རྣམ་པར་དག་པ་ལས་དང་པོའི་ཆོ་གས་ཚོགས་གཉིས་བསགས་ནས། ཡང་དག་པར་རྫོགས་པའི་བྱང་ཆུབ་ཡང་དག་པར་ཐོབ་བོ། ། མི་སློབ་པ་ཡང་དེ་ཁོ་ན་ཉིད་དང་འབྲས་བུ་རྣམ་པར་རྟོག་པ་ནི་གཉེན་པོའི་ཕྱོགས་ཀྱི་བསལ་ལ། ཤཱཀྱ་ཐུབ་པ་ལྟར་སྔོན་གྱི་སྨོན་ལམ་གྱི་ཤུགས་ཀྱིས་ནུས་པས་ཟུང་དུ་འཇུག་པ་ཉིད་སེམས་ཅན་གྱི་དོན་བྱེད་པ་ནི། མཚན་ཉིད་རྒྱུན་མི་ཆད་༼༥༦༡༽པར་དང་པོའི་ལས་ལ་འཇུག་གོ ། ཞེས་བྱ་བར་གནས་སོ། ། ཞེས་འབྱུང་བས་རྒྱུའི་ཐེག་པའི་རང་ལམ་གྱི་སངས་རྒྱས་ཀྱི་དབང་དུ་མཛད་ནས་གསུངས་པའི་ཕྱིར་ཡང་རྒྱུའི་ཐེག་པའི་ལམ་གྱི་སངས་རྒྱས་ཡོད་པར་ཆེས་བཞེད་པ་ཡིན་ནོ། ། ཇོ་བོ་ནཱ་རོ་པ་ཆེན་པོས་ཀྱང་མདོ་སྔགས་ཀྱི་ཐོབ་བྱའི་སངས་རྒྱས་གཅིག་པར་བཞེད་པའང་ཤིན་ཏུ་མི་དག་སྟེ། ཇོ་བོ་ནཱ་རོ་པའི་གསུང་རྗེ་མར་པས་བསྡེབས་པའི་ཆོས་དྲུག་གི་ཀ་དཔེར།
མདོ་ལུགས་ཀྱི་སངས་རྒྱས་ལ་རིམ་གྱིས་པ་དང༌། སྔགས་ལུགས་ཀྱི་སངས་རྒྱས་ལ་ཅིག་ཅར་བའི་ཐ་སྙད་མཛད་ནས། རིམ་གྱིས་པའི་ལམ་གྱིས་སྔགས་ལུགས་ཀྱི་སངས་རྒྱས་མི་འགྲུབ་པ་དང༌། གཅིག་ཅར་བའི་ལམ་གྱིས་མདོ་ལུགས་ཀྱི་སངས་རྒྱས་མི་འགྲུབ་པའི་ཕྱིར། དཔེར་ན་ནད་གསོ་བ་སྨན་དུག་ལྟ་བུའོ་ཞེས་དེར། རིམ་གྱིས་པ་དང་ཅིག་ཅར་བ། ། རིམ་གྱིས་པའི་སྨན་ཆེན་འདི། ། ཅིག་ཅར་བའི་དུག་ཡིན་ནོ། ། ཅིག་ཅར་བའི་སྨན་ཆེན་ལ། ། རིམ་གྱིས་པ་ནི་དུག་ཏུ་འགྱུར། །
ཞེས་རྒྱས་པར་བསྟན་ནས་མདོའི་ལམ་གྱི་སངས་རྒྱས་རིམ་གྱིས་པ་སླར་ཅིག་ཅར་བའི་སྔགས་ལམ་ལ་བརྟེན་ནས་འཚང་རྒྱ་དགོས་སོ་ཞེས། དེར། དེས་ན་སྦྱངས་པའི་འཕྲོ་ཅན་ལ། ། ཅིག་ཅར་བ་ནི་བསྟན་༼༥༦༢༽ཞེས་དང༌། དང་པོ་སྔགས་ལམ་ནས་ཞུགས་ཀྱང་སྔགས་ཀྱི་སངས་རྒྱས་མི་ཐོབ་པར་མདོའི་ལམ་མངོན་དུ་སྦྱངས་དགོས་པའི་གང་ཟག་ལ་དགོངས་ནས། དེར། སེམས་ཅན་དང་པོའི་ལས་ཅན་ལ། ། རིམ་གྱིས་པ་ནི་བསྟན་པར་བྱ། ། ཞེས་འབྱུང་ལ། ཡང་འདོད་ཡོན་དང་སྐྱེ་འཆི་རྣམས་སྔགས་ལུགས་ཀྱི་སངས་རྒྱས་ཐོབ་ཆེད་ཀྱི་ལམ་དུ་ཁྱེར་ཤེས་པས་སྡུག་ཀུན་གྱི་ཆོས་ཉིད་ཐར་པ་ཆེན་པོའི་རྒྱུར་འགྲོ་ས་མཆོག་ཡིན་ལ།
མཚན་ཉིད་པ་སྟེ་རྒྱུའི་ཐེག་པར་དེ་སངས་རྒྱས་ཐོབ་ཆེད་ཀྱི་ལམ་དུ་མི་འགྲོ་བས་དེ་ལྟར་ལམ་དུ་ཁྱེར་དཀའོ་བྱས་ནས། སངས་རྒྱས་ཀྱི་གོ་འཕང་ལས་ལྟུང་བར་འགྱུར་རོ། ། ཞེས་དེར། ཚེ་འདི་ཉིད་ལ་སངས་རྒྱས་ནི། ། ཐོབ་འགྱུར་འདི་ལ་ཐེ་ཚོམ་མེད། ། སྔགས་པའི་འགྲོ་ས་མཆོག་ཡིན་ཏེ། ། མཚན་ཉིད་པ་ནི་ལྟུང་བར་འགྱུར། ། ཞེས་འབྱུང་ངོ༌། ། ཡང་ལ་ཡག་པ་རྗེ་བཙུན་བྱང་ཆུབ་དངོས་གྲུབ་ཀྱི་བདེ་མཆོག་རྩ་རྒྱུད་ཀྱི་འགྲེལ་པར། ཕར་ཕྱིན་ཐེག་པས་སངས་རྒྱས་མི་ཐོབ་པར་འགྱུར་བ་དང༌།
ཐོབ་ཀྱང་སྔགས་ཀྱི་སངས་རྒྱས་ཐོབ་པ་ལྟར་བཟང་པོ་མི་ཐོབ་པས་མདོ་སྔགས་ཀྱིས་ཐོབ་པའི་སངས་རྒྱས་ལ་བཟང་ངན་ཡོད་ཟེར་བ་མི་འཐད་དེ། ཇི་སྐད་དུ། རྒྱལ་བ་འདས་དང་མ་བྱོན་ཕྱོགས་བཅུ་གང་བཞུགས་པ། ། ཀུན་ལམ་ཕ་རོལ་༼༥༦༣༽ཕྱིན་པ་འདི་ཡིན་གཞན་མ་ཡིན། ། ཞེས་དང༌། ཡང་དུས་གསུམ་བཞུགས་པའི་སངས་རྒྱས་ཐམས་ཅད་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་བརྟེན་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་སངས་རྒྱས་སོ། ། ཞེས་འབྱུང་བ་དང་འགལ་བ་དང༌། རིགས་པ་ནི་བསྟན་པ་འདི་མ་རྟོགས་པའི་སངས་རྒྱས་ཀྱི་བསྟན་པ་གཞན་ལ་སངས་རྒྱས་བཟང་མོས་དེ་ཐོབ་པ་གཏན་མི་སྲིད་པར་འགྱུར་ཏེ། བསྟན་པ་འདི་མ་རྟོགས་པར་གསང་སྔགས་ཀྱི་བསྟན་པ་མི་འབྱུང་བའི་ཕྱིར་ཏེ། འདུས་པར།
སངས་རྒྱས་མར་མེ་མཛད་ནས་འོད་སྲུང་གི་བར་སྔགས་མ་གསུངས་ཞེས་དང༌། བདེ་མཆོག་བསྡུས་རྒྱུད་འདིར། མ་བྱུང་འབྱུང་བར་མི་འགྱུར་རོ། ། ཞེས་འབྱུང་ལ། ཁྱད་པར་སངས་རྒྱས་ཀྱི་ངོ་བོ་ལ་མཆོག་དམན་མེད་དེ།

སངས་རྒྱས་རྣམས་ཀྱི་མཁྱེན་གཉིས་ལ་མཆོག་དམན་མེད་པའི་ཕྱིར། དབྱིག་གཉེན་གྱིས། ཚོགས་དང་ཆོས་ཀྱི་སྐུ་དང་ནི། ། འགྲོ་བའི་དོན་ནི་སྤྱོད་པ་ལ། ། སངས་རྒྱས་རྣམས་ནི་མཉམ་པ་ཉིད། ། སྐུ་ཚེ་རིགས་དང་ཚད་ཀྱིས་མིན། ། ཞེས་པ་དང༌། སམྦུ་ཊི་ལས། སངས་རྒྱས་རྣམས་ཀྱི་གསང་ཆེན་ནི། ། ནམ་མཁའ་ལྟ་བུར་མཉམ་པ་ཡིན། ། ཞེས་འབྱུང་བས་༼༥༦༤༽སངས་རྒྱས་རྣམས་ཀྱི་རྟོགས་བྱའི་ཆོས་ཉིད་ཡིན་པས་དོན་དམ་པ་ཐ་དད་པའི་དབྱེ་བ་མེད་ཅིང༌།
དེ་རྟོགས་པའི་བྱང་ཆུབ་ཀྱང་རིས་ཐ་དད་པ་མེད་ལ། ཀུན་རྫོབ་ཀྱི་མཛད་ཕྲིན་སྐུ་སོགས་ཀྱང་སངས་རྒྱས་ཐམས་ཅད་དང་སྤྱོད་ཚུལ་རོ་གཅིག་ཏུ་འདྲེས་ནས་ཕྲིན་ལས་བསྐྱངས་པས། སངས་རྒྱས་ཐམས་ཅད་མི་ཟད་པའི་སྐུ་གསུང་སོགས་ཀྱི་དཀྱིལ་འཁོར་གྱི་དབྱིངས་ལ། གཅིག་གི་ཕྲིན་ལས་ཡིན་པ་དེ་སངས་རྒྱས་ཐམས་ཅད་ཀྱི་ཕྲིན་ལས་དང༌། གཅིག་གི་སྐུ་ཡིན་པ་དེ་སངས་རྒྱས་ཐམས་ཅད་ཀྱི་སྐུ་ཡིན་པ་དང༌། དེ་ལྟ་ནའང་ཚུལ་མི་མཐུན་པ་དང༌། མཆོག་དམན་དུ་མར་སྣང་བ་ནི་གདུལ་བྱའི་བསམ་དབང་གི་འགྱུར་བ་ཡིན་ལ། འདི་ལྟར་བཤད་པ་དེ་རྗེ་སྒམ་པོ་པའི་བཞེད་པའང་ཡིན་ཞེས་གསུང་མོད། འདྲེན་པ་དམ་པ་དེ་ལྟ་བུས་འདི་ལྟར་བཀའ་སྩལ་པ་ནི། རང་རེ་གདུལ་བྱ་སྙིགས་མར་སྤྱོད་པ་དག་ལ་མདོའི་སངས་རྒྱས་ལས་སྔགས་ཀྱི་སངས་རྒྱས་མཆོག་ཏུ་གྱུར་པ་ཡོད་ན།
སྔགས་ལུགས་ཀྱི་སངས་རྒྱས་དེ་ཆེས་སྒྲུབ་མི་ནུས་པའི་ཞུམ་པ་བསལ་ཆེད་སྟེ། མདོ་སྔགས་ཀྱི་བསྒྲུབ་བྱའི་སངས་རྒྱས་ཅིག་གོ་ཞེས་གསུངས་པ་ཡིན་ཏེ། རྒྱུ་མཚན་དེའི་ཕྱིར་མདོ་སྔགས་ཀྱི་ཐོབ་བྱའི་སངས་རྒྱས་གཅིག་ཡིན་པའི་སྒྲུབ་བྱེད་ཐམས་ཅད་སྒྲུབ་བྱེད་ལྟར་སྣང་དུ་བཀོད་པར་མཛད་སྣང་བའི་ཕྱིར་ཏེ། ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་ཤེར་ཕྱིན་ལ་མ་བརྟེན་པར་༼༥༦༥༽སངས་རྒྱས་མི་ཐོབ་གསུངས་པས་མདོ་སྔགས་ཀྱི་ཐོབ་བྱའི་སངས་རྒྱས་ཅིག་པའི་སྒྲུབ་བྱེད་དུ་འབྲེལ་མེད་པའི་ཕྱིར་དང༌། ཤེར་ཕྱིན་ནའང་རྒྱུ་འབྲས་ཐེག་པ་གཉིས་ཀྱི་མཆོག་དམན་ལས་དེ་གཉིས་འབྱུང་བའི་ཤེར་ཕྱིན་ལ་མཆོག་དམན་ཡོད་པའི་ཕྱིར་འབྲས་བུའི་ཐེག་པ་པ་དེ་ལུགས་ཀྱི་སངས་རྒྱས་སྒྲུབ་པ་ལ་རྒྱུའི་ཐེག་པར་བཤད་པའི་ཤེར་ཕྱིན་ཙམ་ལ་བརྟེན་པས་དེའི་དོན་མི་འགྲུབ་པའི་ཕྱིར་དང༌། བསྟན་པ་འདི་ལས་བསྟན་པ་གཞན་དུ་གསང་སྔགས་ཀྱི་བསྟན་པ་མི་འབྱུང་བར་གསུངས་པའང་དགོངས་གཞི་རྒྱུའི་ཐེག་པས་འདུལ་བའི་གང་ཟག་ལ་རེ་ཞིག་ཉི་ཚེ་བའི་འདས་མ་འོངས་ཙམ་ལ་གསང་སྔགས་སྤྱོད་ཡུལ་དུ་མི་འགྱུར་བར་དགོངས་ནས་དགོས་པ་སྐལ་ལྡན་ཁྱད་པར་བ་མ་གཏོགས་སྐལ་མེད་ཀྱི་ཡུལ་མིན་པས་ཆེས་དཀོན་ནོ་ཞེས་པའི་ཆེད་དང༌། དངོས་ལ་གནོད་བྱེད་དུ། ཇི་སྐད་དུ། འདས་པའི་སངས་རྒྱས་རྣམས་ཀྱིས་གསུངས། ། མ་འོངས་རྣམས་ཀྱང་གསུང་འགྱུར་ལ། །
ཞེས་སོགས་རྒྱས་པར་འབྱུང་བའི་ཕྱིར། མདོ་སྔགས་ཀྱི་སངས་རྒྱས་མཆོག་དམན་མེད་པའི་སྒྲུབ་བྱེད་དུ་མཛོད་ཀྱི་ལུང་དྲངས་པ་དེ་ནི་ཐེག་དམན་གྱི་སངས་རྒྱས་ཀྱི་རྣམ་པར་བཞག་པ་ལ་༼༥༦༦༽ཡིན་གྱི། དེ་ཐེག་ཆེན་གྱི་སངས་རྒྱས་ལ་སྦྱར་ན་ཤིན་ཏུ་མི་རུང་བའི་ཕྱིར་ཏེ། ཐེག་ཆེན་དུ་སངས་རྒྱས་ཀྱི་སྐུ་ཚེ་དང་རིགས་ལ་རིང་ཐུང་དང་བཟང་ངན་ཡོད་པར་མ་བཤད་པའི་ཕྱིར་དང༌། མཛོད་ཀྱི་ལུང་དེའི་རྗེས་སུ་འབྲངས་ན་ཐེག་ཆེན་གྱི་སངས་རྒྱས་དེའང་མྱ་ངན་ལས་འདས་པ་ན་ཕྲིན་ལས་རྒྱུན་ཆད་པར་ཁས་ལེན་དགོས་པར་འགྱུར་བའི་ཕྱིར་དང༌། རྒྱུད་ཀྱི་ལུང་དེའང་སྔགས་ལུགས་ཀྱི་སངས་རྒྱས་ཀྱི་གསང་ཆེན་ནི། ནམ་མཁའ་ལྟ་བུར་དཔག་དཀའ་བར་མཉམ་པའི་ལུང་གི་མདོ་སྔགས་ཀྱི་སངས་རྒྱས་ཅིག་པར་མི་འགྲུབ་པའི་ཕྱིར་དང༌། མདོ་སྔགས་ཀྱི་རྟོགས་བྱའི་དེ་ཉིད་དང་དེ་རྟོགས་པའི་བྱང་ཆུབ་དང༌། རྟོགས་པ་པོའི་སངས་རྒྱས་ཐམས་ཅད་ཀྱི་སྐུ་དང་མཛད་ཕྲིན་སོགས་གཅིག་པའང་བསྒྲུབ་བྱ་ཡིན་གྱི་སྒྲུབ་བྱེད་དུ་མི་འགྱུར་བའི་ཕྱིར་རོ། ། འོ་ན་མདོ་སྔགས་ཀྱི་སངས་རྒྱས་ལ་མཆོག་དམན་ཡོད་པའི་ཚུལ་མདོ་སྔགས་ཀྱི་གསུང་རབ་འབྱམས་སུ་བཞུགས་ཀྱང༌།
སྙིགས་དུས་ཀྱི་སྐྱེ་འཕགས་ཕལ་མོ་ཆེ་དག་གི་ཤེས་རབ་མིག་ཧ་རེ་ལོང་བ་ལྟར་གྱུར་པའི་སྐབས་སུ། བདག་གི་ཡོངས་འཛིན་ཆེན་པོ་སངས་རྒྱས་མཉན་པ་གྲུབ་ཐོབ་ཀྱི་བཀའ་དྲི་མ་མེད་པར་འཕྲིག་ཅུང་༼༥༦༧༽ཟད་རྙེད་པ་ལ་རྟེན། སྔོན་གྱི་མོས་དགེ་ཕུན་སུམ་ཚོགས་པའི་རྗེ་བཙུན་འཇམ་པའི་དཔལ་གྱི་གསུང་རྩོད་པ་བྲལ་བ་ལས་ངེས་པའི་ཤེས་པ་གཏིང་ཚུགས་རྙེད་པ་ཡིན་ཏེ། དེ་ཡང་སློབ་དཔོན་ཆེན་པོ་སངས་རྒྱས་ཡེ་ཤེས་ཞབས་ཀྱི་རྡོ་རྗེ་སློབ་དཔོན་ཆེན་པོ་དུ་མ་བསྟེན་པའི་མཐར་རྗེ་བཙུན་འཇམ་པའི་དབྱངས་ཉིད་སྤྲུལ་པའི་དགེ་སློང་བུད་མེད་དང་བཅས་པར་བསྟན་ནས་དེ་ཉིད་བཅོམ་ལྡན་འདས་འཇམ་པའི་རྡོ་རྗེར་གྱུར་པར་མཛད་པ་ལ་ཡང་དག་པར་བསྙེན་པའི་སྐལ་བ་རྙེད་དེ། བཅོམ་ལྡན་འདས་འཇམ་པའི་རྡོ་རྗེས་འདི་སྐད་ཅེས་བཀའ་སྩལ་བར་སྣང་ལ་བཀའ་འདི་ཉིད་ལ་སློབ་དཔོན་ཆེན་པོ་སངས་རྒྱས་ཡེ་ཤེས་ཞབས་ལ་དངོས་གྲུབ་བརྙེས་པ་སློབ་དཔོན་དམན་པའི་ཞབས་ཀྱིས་འགྲེལ་པར་མཛད་པ་ལས་ཀྱང་འབྱུང་བ་ལྟར་བརྗོད་ན། དང་པོར་སློབ་དཔོན་སངས་རྒྱས་ཡེ་ཤེས་ཞབས་ཀྱིས་འཇམ་པའི་རྡོ་རྗེ་ལ་ཕར་ཕྱིན་ཐེག་པའི་ཕུང་པོ་གནས་གྱུར་པའི་སངས་རྒྱས་དང༌། དངོས་པོ་ཀུན་ཤེས་པའི་རྒྱལ་བས་ཀྱང་མི་དཔོགས་པའི་རྡོ་རྗེའི་ཐེག་པ་བསྟན་དུ་གསོལ་ཞེས། ཇི་སྐད་དུ། ཐོག་མ་མེད་ཁྱོད་ང་རོ་ཐིག་པའི་སྟེང་ཆ་མེད། ། རྗེ་བཙུན་ཡིག་མེད་བདུད་རྩི་རབ་དགའ་བདེ་སྟོང་བྱེད། །
འགྲོ་ལ་ཕན་ཕྱིར་བདེ་བས་སངས་རྒྱས་རྣམས་ཀུན་ལ། ། རབ་དགེས་༼༥༦༨༽བདེ་བ་མགོན་ཆེན་ཁྱོད་ཀྱིས་གཏོང་བར་མཛད། ། སྐྱོན་ཀྱི་མ་གོས་བླ་ན་མེད་པའི་བྱང་ཆུབ་ལམ། ། སྣ་ཚོགས་སྡུག་བསྔལ་ཞིང་མཛད་སྐོམ་པ་ངོམས་མཛད་ཅིང༌། ། འཁོར་བའི་རྦ་ཀློང་ཐར་མཛད་བདེ་ལ་འགོད་མཛད་པ། ། དངོས་ཀུན་རྒྱལ་བས་མི་དཔོགས་ལམ་འདི་བསྟན་པར་མཛད། ། ཅེས་འབྱུང་ལ། དེ་ལྟར་གསོལ་བ་བཏབ་པས་འཇམ་དཔའི་རྡོ་རྗེས་སྔགས་ཀྱི་སངས་རྒྱས་རྗེ་བཙུན་དག་གིས་རྡོ་རྗེ་ལམ་བསྟན་པས་སྔགས་ཀྱི་བདེ་གཤེགས་ཀྱི་ཡོན་ཏན་ཐམས་ཅད་ཐོབ་པར་འགྱུར་བའི་རྡོ་རྗེ་འཛིན་པའི་སྣོད་ལྡན་འདས་མ་འོངས་སུ་བྱུང་བའི་སངས་རྒྱས་མར་མེ་མཛད་སོགས་ལ་སྔགས་ཀྱི་ཐེག་པ་པ་འདིས་དུས་གསུམ་དུ་བསྟན་པར་འགྱུར་བས་ཉོན་གཅིག་ཅེས། ཇི་སྐད་དུ། རྗེ་བཙུན་ཐུགས་རྗེ་ཆེ་རྣམས་ཀྱིས། །
འདི་རྟོགས་པ་ཡི་བདེ་གཤེགས་ཀྱི། ། ཕུན་སུམ་ཚོགས་པ་ཐོབ་འགྱུར་པ། ། འདས་དང་ད་ལྟར་མ་བྱོན་པའི། ། རྡོ་རྗེ་འཛིན་པའི་སྣོད་འགའ་ལ། ། གསུངས་ཤིང་གསུང་དང་གསུང་འགྱུར་བ། ། ཡང་དག་དོན་རབ་རབ་རྟོགས་ཕྱིར། ། ང་ཡིས་ཁྱོད་ལ་བསྟན་པར་བྱ། ། ཡིད་གཅིས་བསྡུས་ལས་ཉན་པར་གྱིས། ། ཞེས་འབྱུང་ལ། ཕར་ཕྱིན་ཐེག་པའི་སངས་རྒྱས་སྔགས་ཀྱི་གདུལ་བྱའི་རྡོ་རྗེ་འཛིན་པ་ཆེན་པོས་ཀྱང་སྔགས་ལམ་གྱི་སྐུ་བསམ་བརྗོད་དུ་མི་ཤེས་ཞེས་༼༥༦༩༽རྡོ་རྗེ་འཛིན་པ་ཆེན་པོས་ཀྱང༌།
བརྗོད་དུ་མེད་པའི་སྐུ་ཆེན་པོ་ཞེས་འབྱུང་ལ། སྔགས་ལུགས་ཀྱི་སངས་རྒྱས་ཐམས་ཅད་ཀྱི་གོ་འཕང་དུ་འཇོག་བྱེད་ཀྱི་ཡེ་ཤེས་དེ་ནི་རྒྱུའི་ཐེག་པའི་སངས་རྒྱས་ཀྱི་རྟོགས་བྱ་མ་ཡིན་པ་ནི། དེ་འདྲའི་རབ་མཆོག་ཡེ་ཤེས་ནི། ། སོ་སོ་སྐྱེ་བོས་ག་ལ་ཤེས། ། ཉན་ཐོས་རྣམས་ཀྱིས་མི་ཤེས་སོ། ། རང་སངས་རྒྱས་ཀྱིས་ཀྱང་མི་ཤེས། ། རྣལ་འབྱོར་སྤྱོད་པ་དབུ་མ་པ། ། བྱང་ཆུབ་སེམས་དཔས་མི་ཤེས་སོ། ། བླ་བཅས་སངས་རྒྱས་ཀུན་གྱིས་ཀྱང༌། ། འདི་ནི་ཅུང་ཟད་མི་ཤེས་སོ། །
ཞེས་འབྱུང་ལ། དེའི་འགྲེལ་པར་སློབ་དཔོན་དམན་པའི་ཞབས་ཀྱིས། ཇི་སྐད་དུ། ད་ནི་ཐེག་པ་འོག་མ་པ་རྣམས་ཀྱི་སྤྱོད་ཡུལ་མིན་པར་གསུངས་པ་དེ་འདྲ་ཞེས་པ་ལ་སོགས་པའོ། ། སོ་སོ་སྐྱེ་བོ་ཞེས་པ་ནི་ཚངས་པ་ལ་སོགས་པའོ། ། ཉན་ཐོས་ནི་རྒྱུན་ཏུ་ཞུགས་པ་ལ་སོགས་པའོ། ། རང་སངས་རྒྱས་ནི་བསེ་རུ་ལྟ་བུ་དང་ཚོགས་ཤིང་སྤྱོད་པའོ། ། རྣལ་འབྱོར་སྤྱོད་པ་པ་དང་དབུ་མ་པ་ནི་བྱང་ཆུབ་སེམས་དཔའ་ལམ་ལ་ཞུགས་པའོ། ། བྱང་ཆུབ་སེམས་དཔའ་ནི་ས་བཅུ་ལ་གནས་པའོ། ། བླ་བཅས་སངས་རྒྱས་ཞེས་པ་ནི་བྱ་བའི་རྒྱུད་ཀྱི་སངས་རྒྱས་དང༌།
སྤྱོད་པའི་རྒྱུད་ཀྱི་སངས་རྒྱས་དང༌། རྣལ་འབྱོར་རྒྱུད་ཀྱི་སངས་རྒྱས་སོ། ། དེ་ཐམས་ཅད་ཀྱིས་ཀྱང་འདི་ནི་ཅུང་ཟད་ཀྱང་མི་ཤེས་སོ། ། ཞེས་འབྱུང་ལ། དེས་ན་རྗེ་བཙུན་འཇམ་པའི་རྡོ་རྗེ་ཡབ་སྲས་དག་གིས་རྒྱུའི་ཐེག་༼༥༧༠༽པ་དང་རྒྱུད་སྡེ་འོག་མའི་རང་ལམ་ནས་ཀྱང་ལུགས་དེ་དག་གི་སངས་རྒྱས་ཡོད་པ་སྙོན་མེད་དུ་གསུངས་པ་ལ། སྐལ་བ་མེད་པ་དག་བསྙོན་འདེབས་ཀྱིས་སྐུར་པ་མ་འདེབས་ཤིག ། གཞན་ཡང་ལུགས་འདིའི་ངག་དབེན་ཙམ་གྲུབ་པས་ཀྱང་རྒྱུའི་ཐེག་པའི་ས་བཅུའི་སྐལ་བ་དང་མཉམ་པར་ཡང་གསུངས་ཏེ། ཐམས་ཅད་ཤེས་ཤིང་ས་བཅུ་པའི་དབང་ཕྱུག་རྣམས་དང་སྐལ་མཉམ་སྟེ། རང་བཞིན་བཟླས་པ་འདི་ལ་ནི། ། རྣལ་འབྱོར་པས་ནི་རབ་ཏུ་འབད། །
ཅེས་འབྱུང་ལ། སྔགས་ཀྱི་སངས་རྒྱས་མཐར་ཐུག་པ་དེ་ལ་འཇུག་པར་མི་ནུས་པ་ལ། མདོ་ལུགས་ཀྱི་རབ་དགའ་སོགས་བགྲོད་པའི་སངས་རྒྱས་དང༌། བླ་མེད་ཀྱི་ལམ་འདིར་ཞུགས་ཀྱང་བསྐྱེད་རིམ་གྱི་རྟེན་བརྟེན་པའི་སངས་རྒྱས་ཀྱི་དཀྱིལ་འཁོར་པའི་གོ་འཕང་མངོན་དུ་བྱས་པའང་རྫོགས་པའི་རིམ་པའི་མཐུས་བླ་མེད་ཀྱི་ཡང་དག་རྫོགས་སངས་མ་ཡིན་ཞེས། དེ་བས་དེ་འདྲའི་དོན་ཆེན་ལ། ། ཡང་དག་འཇུག་པར་མི་ནུས་པའི། ། གདུལ་བྱ་རྣམས་ལ་བདེ་གཤེགས་ཀྱིས། ། རབ་ཏུ་དགའ་སོགས་མཚན་ཉིད་དུ། ། བསྟན་ནས་དེ་ཡི་དོན་ཞུགས་པས། ། དེ་ཡི་རྟོགས་ཀྱང་བླ་དང་བཅས། །
དེ་ཉིད་དང་པོའི་རྣལ་འབྱོར་ལ། ། རྟེན་དང་བརྟེན་ཅན་དཀྱིལ་འཁོར་གྱི། ། འཁོར་ལོ་རབ་ཏུ་བསྟན་བྱས་ནས། ། དེ་ཞུགས་དེ་ལ་བརྟེན་བྱས་པས། ། ༼༥༧༡༽རྟོགས་ཀྱང་དོན་འདི་མ་ཤེས་ན། ། ཡང་དག་སངས་རྒྱས་མ་ཡིན་ནོ། ། འདི་ནི་རང་བྱུང་བཅོམ་ལྡན་འདས། ། གཅིག་པུ་རབ་ཏུ་ཆེ་བའི་ལྷ། ། ལྷག་པའི་ལྷ་ཞེས་བྱ་བ་ནི། ། བཅུ་གསུམ་པ་ཞེས་བྱ་བར་བཤད། །
ཅེས་འབྱུང་ལ། ཡང་སྔགས་ལུགས་ཀྱི་སངས་རྒྱས་འདི་རྒྱུའི་ཐེག་པར་བསྐལ་པ་གྲངས་མེད་པ་གསུམ་དུ་སྡུག་བསྔལ་ཞིང་ཉོན་མོངས་པའི་གདུང་བ་བརྩམས་ཀྱང་མི་འགྲུབ་ཅེས། རྫོགས་པ་ཆེན་པོ་ཡེ་ཤེས་སྤྱིའི་གཟུགས། ། ཡོངས་སུ་དག་སྐུ་རྡོ་རྗེ་འཆང་ཆེན་པོ། ། དཔལ་ལྡན་ཀུན་གྱི་ངོ་བོར་རིམ་གཉིས་འདི། ། སྡུག་བསྔལ་ལམ་བཅས་བསྐལ་པ་གསུམ་དུ་ཡང༌། ། རང་གི་རྗེས་མཐུན་བྱང་ཆུབ་བླ་དང་བཅས། ། ཐོབ་ནས་དེ་བདེའི་ཅུང་ཟད་རབ་ཆགས་པའི། ། རྣལ་འབྱོར་དེ་ཡིས་ཅི་ཕྱིར་འདི་མི་སྒོམ། ། ཞེས་འབྱུང་ངོ། །
དེ་དང་སྲོག་ཅིག་པར་རྗེ་བཙུན་འཇམ་པའི་རྡོ་རྗེས། གྲོལ་བའི་ཐིག་ལེར། རྒྱུའི་ཐེག་པའི་སངས་རྒྱས་འོག་མིན་དུ་ལོངས་སྐུར་སངས་རྒྱས་ནས་སླར་འཛམ་གླིང་དུ་སྤྲུལ་སྐུར་སངས་རྒྱས་པའི་སྐབས་ནས་གདོད་སྔགས་ལམ་དུ་ཞུགས་ནས་སྔགས་ཀྱི་ལམ་གྱི་སངས་རྒྱས་པར་གསུངས་པ་ཡིན་ཏེ། དེ་ཕྱིར་འདི་ཡི་བསོད་ནམས་ཚོགས། ། ནམ་མཁས་སྣོད་བྱས་ཤོམ་མི་འགྱུར། ། ཅི་ཕྱིར་ཤཱཀྱ་ཐུབ་པ་ཡིས། ། གྲངས་མེད་བར་དུ་ཚོགས་བསགས་ཀྱང༌། ། འདི་དོན་མ་༼༥༧༢༽རྟོགས་ནཻཉྫར། ། ཅི་ཡང་མ་ཡིན་ཏིང་འཛིན་གནས། ། དེ་ཚེ་བདེར་གཤེགས་ཀུན་གྱིས་ཀྱང༌། །
ཐལ་བྱུང་བློ་ཅན་དེ་བཟློག་སྟེ། ། ནམ་མཁའི་དབྱིངས་ལྟར་རྣམ་དག་པའི། ། ཟབ་གསལ་གཉིས་མེད་རབ་བསྟན་ཏེ། ། ནམ་ཕྱེད་དུས་སུ་བརྒྱལ་བ་ལྟར། ། དེ་ཉིད་སྒོམ་པས་ཐོ་རངས་སུ། ། སྐད་ཅིག་གིས་ནི་ཡང་དག་རྟོགས། ། བྱང་ཆུབ་སྙིང་པོ་ཞུགས་བྱས་ནས། ། དཔུང་ཆེན་བདུད་རྣམས་རབ་བཅོམ་སྟེ། ། སེམས་ཅན་བཟུང་བར་བྱ་བའི་ཕྱིར། ། ཆོས་ཀྱི་འཁོར་ལོ་བསྐོར་བའོ། །
དེ་ནས་བཟུང་སྟེ་དོན་མཆོག་འདི། ། སྐལ་བ་ལྡན་པ་འགའ་ཞིག་ལ། ། ཞལ་ནས་ཞལ་དང་སྙན་ནས་སྙན། ། བརྒྱུད་དེ་ངེས་པའི་དོན་བསྟན་པའོ། ། ཞེས་འབྱུང་ལ། འོ་ན་རྒྱུའི་ཐེག་པའི་ས་རབ་ཏུ་དགའ་བ་སོགས་ས་བཅུ་དང༌། བཅུ་གཅིག་པ་ཀུན་ཏུ་འོད་སོགས་ཀྱི་ས་ལམ་ལས་ཁྱད་པར་དུ་འཕགས་པའི་སྔགས་བླ་ན་མེད་པའི་སངས་རྒྱས་སུ་བསྒྲུབ་བྱར་ཡོད་ན། དེའི་ས་ལམ་དེ་ཇི་ལྟ་བུ་ཞེ་ན། བཅོམ་ལྡན་འདས་འཇམ་པའི་རྡོ་རྗེས། སློབ་པ་བཅུ་གཉིས་དང༌།
མི་སློབ་ལམ་བཅུ་གསུམ་གྱི་རྣམ་པར་བཞག་སྟེ། བསྐྱེད་རིམ་གྱི་སས་ནི་ཚོགས་དང་སྦྱོར་བའི་ལམ་བསྡུས་ནས། རྫོགས་རིམ་གྱི་ས་ལ་རིང་རྒྱུ་ས་བཅུ་དང་ཉེ་རྒྱུ་ས་གཅིག་ལ་སྦྱར་བའམ་ཡང་ན་སྦྱོར་ཚུལ་འོག་ནས་འཆད་པ་ལྟ་བུའི་ས་བཅུ་གཉིས་པ་མཐར་ཕྱིན་པས་མི་༼༥༧༣༽སློབ་པའི་རྡོ་རྗེ་འཆང་ས་བཅུ་གསུམ་པ་ཐོབ་པར་གསུངས་པའི་ཕྱིར་ཏེ། ཚུལ་འདི་རྒྱུའི་ཐེག་པར་མི་འབྱུང་ལ། སྔགས་བླ་ན་མེད་པའི་ཐེག་པར་འབྱུང་བའི་དོན། རྒྱུའི་ཐེག་པར་ལམ་དེ་ཉིད་ནས་བཤད་པའི་རིགས་ཡོངས་སུ་སྦྱངས་ནས། རྫོགས་སྨིན་གྱི་བྱེད་པ་སངས་རྒྱས་ཀྱི་སྣོད་བཅུད་ཀྱི་ཞིང་ཡོངས་སུ་སྦྱང་བར་ཞུགས་ནས་སངས་རྒྱས་དང་བྱང་ཆུབ་སེམས་དཔའ་རྣམས་ལ་དངོས་སུ་འཁོར་གསུམ་ཡོངས་སུ་དག་པའི་ལེགས་བྱས་ཀྱི་བསྙེན་པར་བསྟེན་པའི་སྐལ་བ་མཉམ་པའི་ལས་ཅན་དུ་གྱུར་པའི་ཏིང་ངེ་འཛིན་དང་ཤེས་རབ་ཀྱི་ཚོགས་གཉིས་ཀྱི་ས་ལམ་བགྲོད་པ་ཙམ་ལ། ས་ལམ་ཁྱད་པར་བ་གཞན་བགྲོད་པར་བྱར་མེད་ཅིང༌། འབྲས་བུའི་ཐེག་པ་འདིར་ནི་ལམ་འདི་ཉིད་ནས་བཤད་པའི་རིགས་ཡོངས་སུ་སྦྱངས་ནས་སྨིན་གྲོལ་གྱི་བྱེད་པས་རྡོ་རྗེ་འཆང་གི་རྟེན་བརྟེན་པའི་དཀྱིལ་འཁོར་ཡོངས་སུ་དག་པར་ཞུགས་ནས། དཔའ་བོ་དང་རྣལ་འབྱོར་མ་རྣམས་ལ་དངོས་སུ་ཡུལ་དང་ཡུལ་ཅན་རྡོ་རྗེའི་རོ་ཆེན་པོ་ཡོངས་སུ་དག་པའི་ལེགས་བྱས་ཀྱི་བསྙེན་པར་བསྟེན་པའི་སྐལ་བ་མཉམ་པར་གྱུར་པའི་བདེ་སྟོང་དབྱེར་མེད་ཀྱི་ཚོགས་གཉིས་ཀྱི་ས་ལམ་བགྲོད་པའི་ཁྱད་པར་ལས་ཡིན་ཏེ།
རྒྱུའི་ཐེག་པ་དག་གིས་ཤེས་པ་ཡུལ་བཅས་ཀྱི་རང་བཞིན་གྱི་དོན་ཕུན་སུམ་ཚོགས་པའི་༼༥༧༤༽སྐུ་གཉིས་ཐོབ་ཆེད་དུ་སྤྱོད་ཡུལ་ཡོངས་སུ་དག་པའི་ས་ལམ་གྱི་དགེ་བ་སྦྱོང་ཚུལ་ནི། རྒྱུད་བླ་མར། ཟག་པ་མེད་ཁྱབ་འཇིག་མེད་ཆེན་པོ་སྟེ། ། བརྟན་ཞིང་རྟག་པ་འཕོ་བ་མེད་པའི་གནས། ། དེ་བཞིན་གཤེགས་པ་མཁའ་དབྱིངས་དམ་པ་ཡི། ། དབང་པོ་དྲུག་དོན་ཉམས་སུ་མྱོང་བའི་རྒྱུ། ། འབྱུང་མེད་གཟུགས་དོན་ལྟ་དང་གཏམ་བཟང་ནི། ། གཙང་མ་མཉན་དང་བདེ་གཤེགས་ཚུལ་ཁྲིམས་ཀྱི། ། དྲི་གཙང་སྣོམ་དང་འཕགས་ཆེན་དམ་ཆོས་རོ། ། མྱོང་དང་ཏིང་འཛིན་རེག་བདེ་ཉམས་མྱོང་དང༌། །
རང་གི་ངོ་བོ་ཉིད་ཀྱི་ཟབ་པའི་ཚུལ། ། རྟོགས་པའི་རྒྱུ་འགྱུར་ཞིབ་མོར་བསམ་པ་ན། ། དོན་དམ་བདེན་མཛད་དེ་བཞིན་གཤེགས་པ་ནི། ། ནམ་མཁའ་བཞིན་དུ་རྒྱུ་མཚན་རྣམས་དང་བྲལ། ། ཞེས་རྒྱུའི་ཐེག་པའི་སངས་རྒྱས་སྲས་བཅས་ཀྱི་སྤྱོད་ཡུལ་ཟག་མེད་ཀྱི་དགེ་བར་ཡོངས་སུ་སྦྱོང་བའི་སྒོ་ནས་ས་ལམ་བགྲོད་ཚུལ་དེ་ཙམ་ལས་མ་གསུངས་པའི་ཕྱིར། རྒྱུའི་ཐེག་པའི་ས་ལམ་དང་སངས་རྒྱས་ནི་བླ་དང་བཅས་པ་ཡིན་ལ། སྔགས་ཀྱི་ཐེག་པར་ནི་སྒྲིབ་བྲལ་གྱི་རྡོ་རྗེ་བཙུན་མོ་ལྷ་མོ་མཆོག་གི་ཡུལ་དྲུག་དང༌། ཁྱད་པར་དེའི་བྷ་གའི་འབྱུང་བ་བཞིའི་བདེ་བས་ཡབ་ཡུམ་ཕན་ཚུན་དུ་མཆོད་པས་རྡོ་རྗེ་ཅན་ཐམས་ཅད་མཆོད་པར་འགྱུར་བའི་བསོད་ཚོགས་ཀྱི་རླབས་ཕུལ་ཆེས་༼༥༧༥༽ཆེ་བ་ཉིད་ཀྱི་ཕྱིར། ཐབས་ཤེས་ཀྱི་ས་བཅུ་དུས་ཐུང་ངུ་ཉིད་ཀྱི་བགྲོད་པ་ཡིན་ཏེ། བཅོམ་ལྡན་འདས་འཇམ་པའི་རྡོ་རྗེས།
སྐད་ཅིག་གིས་ནི་ཡང་དག་ཏུ། ། སྒྲིབ་བྲལ་དེའི་རྟོགས་པར་བྱེད། ། ཕྲེང་བ་ཧ་ར་ནུ་འཕར་སོགས། ། མདོག་དང་དཀུ་ཙ་ལ་སོགས་པ། ། པདྨ་བརྟགས་པའི་དགའ་ཤེས་པ། ། དང་པོར་རབ་ཏུ་ཤེས་པར་བྱ། ། ཤརྫས་གྲི་ཏ་གྲི་ན་སོགས། ། གླུ་དབྱངས་བསྟོད་དང་ཟིད་སྒྲ་ཡི། ། སྙན་པའི་དབྱངས་ཀྱི་དགའ་འགྱུར་བ། ། གཉིས་པ་རུ་ནི་ཤེས་པར་བྱ། །
ཙནྡན་ལ་སོགས་སྣ་ཚོགས་དྲིས། ། ལུས་བྱུགས་ལྷན་གཅིག་རྩེན་བྱེད་ཚེ། ། དགའ་བ་ཡང་དག་ཐོབ་བྱེད་པ། ། གསུམ་པ་རུ་ནི་ཤེས་པར་བྱ། ། མ་མཆུའི་སྦྲང་རྩི་གཞིབ་བྱས་པས། ། མགོར་གནས་བྱང་ཆུབ་སེམས་འཇུ་བས། ། རོ་འཐུང་དགའ་བས་བདག་མཉེས་པ། ། བཞི་པར་རབ་ཏུ་ཤེས་པར་བྱ། ། ལུས་ལ་བྱུག་ཅིང་སྣ་ཚོགས་ཀྱི། ། སྤྱོད་པས་རྩེན་ཚེ་རེག་བྱ་ཡིས། །
ཡང་དག་དགའ་བར་བྱེད་པ་ན། ། ལྔ་པ་རུ་ནི་ཤེས་པར་བྱ། ། དེ་ཡི་ཡེ་ཤེས་རྣམ་པ་གསུམ། ། རིག་པར་བྱེད་ཅིང་རང་གི་ཡིད། ། ཡང་དག་དགའ་བར་རབ་བྱེད་པས། ། དྲུག་པར་ཤེས་བྱ་རྣལ་འབྱོར་པས། ། དེ་ཡི་ལུས་ནི་བདག་གི་ནི། ། རྟེན་དུ་གནས་པ་སྲ་བ་ཡིས། ། ཡང་དག་དགའ་བར་བྱེད་པས་ན། ། བདུན་པ་རུ་ནི་ཤེས་༼༥༧༦༽པར་བྱ། །
དེ་ཡི་པདྨའི་ཟིལ་སོགས་དང༌། ། བྱང་སེམས་རླན་གྱི་རང་གི་སེམས། ། རབ་ཏུ་དགའ་བར་བྱེད་པས་ན། ། བརྒྱད་པར་རབ་ཏུ་ཤེས་པར་བྱ། ། གསང་གནས་དྲོད་སོགས་ཚ་བ་ཡིས། ། བདག་གི་ཡིད་ནི་ཡང་དག་པར། ། དགའ་བར་བྱེད་པའི་མཆོག་ཡིན་པས། ། དགུ་པར་རུ་ནི་ཤེས་པར་བྱ། ། དེ་ནས་སྤྱོད་པ་ཡེ་ཤེས་མེས། ། ཕུང་པོ་ཁམས་སོགས་སྲེག་བྱེད་པས། །
ཡིད་ནི་ཡང་དག་དགའ་འགྱུར་བ། ། བཅུ་པར་རབ་ཏུ་ཤེས་པར་བྱ། ། ཞེས་འབྱུང་བ་ཉིད་ཀྱི་ཀ་མ་ལི་སྟེ་པདྨ་ཅན་གྱི་རྡོ་རྗེའི་བཙུན་མོ་སྟེ་ལྷ་མོ་ཉིད་ཀྱི་ཆོས་ཀྱི་ཁྱད་པར་ཕ་རོལ་ཏུ་ཕྱིན་པ་བཅུ་ལྡན་དུ་ལོངས་སྤྱོད་པས་ས་བཅུ་བགྲོད་ལ། ལྷ་མོ་དེ་ཉིད་ཀྱི་འབྱུང་བ་མཆོག་གི་བདེ་བ་ལ་རྡོ་རྗེ་འཛིན་པ་ཉིད་ཀྱི་རོ་མྱོང་བ་ན་ས་བཅུ་གཅིག་པ་བགྲོད་ལ། དེ་ལྟར་རོ་མྱོང་བའི་བདེ་དགེས་རྡོ་རྗེ་འཛིན་པ་རང་ཉིད་ཀྱི་མཆོག་གི་བདེ་བ་མྱོང་བས་ས་བཅུ་གཉིས་པ་བགྲོད་ལ། དེ་ལྟར་ལྷ་མོ་དང་རྡོ་རྗེ་ཅན་གཉིས་ཀའི་བདེ་དགེ་སྟོབས་སུ་སོང་བའི་ཚོགས་གཉིས་ཀྱི་བསགས་པ་རབ་ཀྱི་མཐར་ཕྱིན་པས་ནི་བཅུ་གསུམ་པའི་ས་བགྲོད་དེ། དེར། ས་བཅུ་དང་ནི་རབ་ལྡན་པའི། ། གོང་གི་ལྷ་མོ་རྡོ་རྗེ་འཛིན། ། དགེ་བ་བཅུ་གསུམ་ལ་གནས་པ། །
ཞེས་འབྱུང་ངོ༌། ། འོ་ན་སློབ་པ་བཅུ་གཉིས་དེ་ལྟར་སྦྱོར་ན་གོང་དུ་ཚོགས་སྦྱོར་བསྐྱེད་རིམ་གྱི་ས་གཅིག་ཏུ་སྦྱོར་བ་སོགས་ཀྱི་འཆད་པ་མ་ཡིན་ནམ་༼༥༧༧༽ཞེ་ན། དེ་ལྟར་འདུས་པ་ཞབས་ལུགས་འཆད་པའི་རྒྱ་བོད་སྔ་མ་དག་གིས་འཆད་སྲོལ་ན་ཡེ་ཤེས་ཙམ་སྦྱར་བ་ཡིན་ཡང༌། སློབ་དཔོན་དམན་པའི་ཞབས་ཀྱི་འགྲེལ་པ་ལ་ཞིབ་ཏུ་དཔྱད་པ་ན་ཁོ་བོའི་འཆད་ཚུལ་འདི་ལས་གཞན་དུ་འདའ་བ་མ་ཡིན་ནོ། ། དེས་ན་རྗེ་བཙུན་འཇམ་པའི་རྡོ་རྗེའི་གསུང་དྲི་མ་མེད་པ་ལྟར་ན། མདོ་སྔགས་ཐུན་མོང་དང་ཐུན་མོང་མ་ཡིན་པ་ལྟར་ན་སློབ་པ་ཉེར་གཉིས་དང༌། མི་སློབ་པའི་ས་གཅིག་སྟེ་ཉེར་གསུམ་དུ་ཤེས་པར་བྱའོ། ། དེར་མ་ཟད། རྡོ་རྗེ་འཆང་གི་གསང་བའི་མན་ངག་གྲུབ་པ་སློབ་དཔོན་ཆེན་པོ་པདྨ་བཛྲ་གྱིས་ཀྱང༌། མདོའི་སངས་རྒྱས་ཐོབ་པས་སྔགས་ཀྱི་སངས་རྒྱས་ཐོབ་པར་མི་འགྱུར་རོ་ཞེས།
དཔལ་གསང་བ་གྲུབ་པར། དངོས་པོ་མེད་ཅིང་ཁྱབ་པ་མཆོག་ཏུ་ཞི་བའི་གོ་འཕང་འཇིག་རྟེན་སྤྱོད་པ་དག་ལས་རྣམ་གྲོལ་བ། ། གང་ཞིག་རྟག་འབྱུང་ཞི་བས་རྒྱལ་བ་དམ་པ་ཁྱུ་མཆོག་རྣམས་ཀྱི་ཕྱག་བྱས་བསམ་གཏན་དང་བྲལ་བ། ། ཅི་ཡང་རུང་བའི་གནས་གྱུར་དཔལ་ལྡན་རྒྱལ་བའི་སྐུ་ཡི་དམ་པ་རྣམ་དག་ནང་གི་བདག་ཉིད་ཀྱིས་འཇུག་པ། ། སངས་རྒྱས་ཀྱིས་ཀྱང་རྟོགས་པར་བྱ་བ་མིན་ཞིང་དྲི་མ་རྣམས་དང་བྲལ་བའི་དེ་ཉིད་དེ་ལ་ཕྱག་འཚལ་ནས། ། གོ་འཕང་༼༥༧༨༽མཆོག་ཏུ་འགྲོ་བ་འཚོལ་བྱེད་ཕོ་ཉ་མཆོག་གྱུར་སངས་རྒྱས་ཐོབ་པའི་རྒྱུར་གྱུར་ཅིང༌། ། སྤྱོད་པ་སྣ་ཚོགས་དང་འབྲེལ་བརྩོད་པའི་དྲི་མའི་བགེགས་ཀྱིས་བྱས་པའི་གཡེང་བ་སྤོང་བྱེད་པའི་དངོས་གྲུབ་རྣམས་ཀྱི་སྐྱེ་ས་རྒྱལ་བ་རྣམས་ཀྱི་ཡོན་ཏན་བརྒྱ་ཕྲག་མང་པོའི་གནས་གྱུར་མ་ལྟ་བུ། ། མཆོག་ཏུ་ལེགས་སྤྱོད་ཐར་པ་སྟེར་བྱེད་རིན་ཆེན་གྱུར་པ་དཔལ་ལྡན་གསང་བ་གྲུབ་པ་བཤད། ། ཅེས་མདོའི་སངས་རྒྱས་ཀྱི་རྟོགས་བྱ་མིན་པའི་སྔགས་ཀྱི་སངས་རྒྱས་ཀྱི་རྟོགས་བྱ་དང་དེའི་གོ་འཕང་ཐོབ་བྱེད་ཀྱི་ལམ་འདིར་བཤད་པར་ཞལ་གྱིས་བཞེས་ནས། དེ་གསལ་བར་སྟོན་པའི་ཆེད་དུ།
མདོའི་སངས་རྒྱས་ཀྱིས་ཀྱང་སྔགས་ཀྱི་སངས་རྒྱས་ཀྱི་ཚུལ་གདོད་རྟོགས་དགོས་ཞེས། དེར། གང་ཞིག་མཆོག་ཏུ་ཞི་བ་ཉིད། ། སངས་རྒྱས་རྣམས་ཀྱི་རྟོགས་པའི་གནས། ། ཐོབ་པར་འདོད་པས་མཆོག་ཞི་བ། ། གསང་བ་གྲུབ་པས་བསྒྲུབ་པར་བྱ། ། ཞེས་འབྱུང་ལ། དེ་ལྟར་མདོའི་སངས་རྒྱས་སྔགས་ཀྱི་སངས་རྒྱས་མཆོག་དམན་ཡོད་པའི་སྒྲུབ་བྱེད་དུ་སྔོན་བྱུང་སྟོན་པས་སྔགས་རྒྱུད་གསུངས་པ་ན་མདོའི་སངས་རྒྱས་ཀྱི་གློ་བར་མ་ཁུམས་སོ། ། ཞེས་དེར། སངས་རྒྱས་ཀུན་ཀྱང་ཐམས་ཅད་དུ། །
ཤིན་ཏུ་འཇིགས་པ་སྐྱེད་བྱེད་པ། ། རྡོ་རྗེ་༼༥༧༩༽ཐེག་པ་བླ་ན་མེད། ། ཤིན་ཏུ་གསང་བ་འབྱེད་པར་བྱེད། ། ཅེས་དང༌། འདི་སྐད་བརྗོད་པར་གྱུར་པ་ན། ། སངས་རྒྱས་གྲགས་ཆེན་ཐམས་ཅད་ཀྱང༌། ། འདར་ཞིང་བརྒྱལ་བར་གྱུར་ནས་ཀྱང༌། ། བྱང་ཆུབ་སེམས་ནི་ཐུགས་ལ་བཞག ། ཅེས་དང༌། སངས་རྒྱས་ཐམས་ཅད་བརྒྱལ་གྱུར་པ། །
རྡོ་རྗེ་སེམས་དཔས་དེ་གཟིགས་ནས། ། ཞེས་དང༌། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་དོན་དམ་པའི་ཆོས་ཉིད་ཀྱི་དམ་པའི་ཆོས་ཉིད་ཀྱི་དམ་ཚིག་གི་དེ་ཁོ་ན་ཉིད་ཀྱི་སྒྲ་ཐོས་པ་ན། བརྒྱལ་བར་གྱུར་པའི་དེ་བཞིན་གཤེགས་པ་རྣམས་བསླང་བར་བྱ་བའི་ཕྱིར། ཨེ་ཝཾ་ཞེས་བྱ་བ་ལ་སོགས་པས་དོན་དམ་པའི་དེ་ཁོ་ན་ཉིད་གང་ཡིན་པ་དེ་འདིར་བརྗོད་པར་བྱའོ། ། ཞེས་འབྱུང་ལ། དེ་ལྟའི་གསང་སྔགས་ཀྱི་ཆོས་དེ་མདོའི་སངས་རྒྱས་ལ་སྐལ་བ་དང་ནམ་ལྡན་པ་ན་གསང་བ་བཀྲོལ་ཏེ་བསྟན་པར་མཛད་དོ་ཞེས། འདིར་ལྟར་སངས་རྒྱས་ཐམས་ཅད་ལ། རྡོ་རྗེ་སྙིང་པོ་ཀུན་བསྡུས་པ། ། ཤིན་ཏུ་གསང་བ་ཕྱེ་མཛད་ནས། །
རྡོ་རྗེ་ཐུགས་ཀྱི་བསྟན་པ་ལྟར། ། ཞེས་འབྱུང་ལ། སླར་ཡང་དེ་ཉིད་གསལ་བར་བྱ་བའི་ཕྱིར། དེར་གནས་སྒོམ་དང་ལྡན་གྱུར་པ། ། སངས་རྒྱས་ཀྱིས་ཀྱང་སྤྱོད་ཡུལ་མིན། ། ཞེས་དང༌། སངས་རྒྱས་ཀུན་གྱི་མི་མཁྱེན་པའི། ། དཔལ་ལྡན་མེ་ལོང་མིང་ཅན་དུ། ། ཞེས་འབྱུང་ལ། སྔགས་ཀྱི་སངས་རྒྱས་ཀྱི་ཞིང་༼༥༨༠༽མདོའི་སངས་རྒྱས་སངས་རྒྱས་པའི་ཞིང་ལྟ་བུའི་ཉི་ཚེ་བ་མ་ཡིན་པར་ཁྱབ་བདག་ཀུན་འགྲོའི་ཞིང་ཡིན་ཞེས་ཞིང་དག་པའི་གནས་གང་དེ།
སངས་རྒྱས་ཀུན་གྱི་ཕྱག་བྱ་བ། ། བརྗོད་མེད་ཀུན་འགྲོའི་གནས་ཡིན་ཏེ། ། འདི་ཀུན་དེའི་རྣམ་འཕྲུལ་ཡིན། ། ཞེས་འབྱུང་ངོ༌། ། འོ་ན་སྔགས་ཀྱི་སངས་རྒྱས་དེ་མདོའི་སངས་རྒྱས་ཀྱི་ས་ཐོབ་པར་ཅིས་མི་འགྱུར་ཞེ་ན། མདོའི་སངས་རྒྱས་དེས་སྔགས་ཀྱི་སངས་རྒྱས་དེའི་རྒྱུ་སྤྱོད་ཡུལ་དུ་མ་གྱུར་པས་གསང་བ་ཉིད་ཀྱི་ཕྱིར། དེས་དེ་མ་གྲུབ་པ་ཡིན་ལ། འོ་ན་གསང་བར་བྱ་བ་དེ་གང་སྙམ་ན། ཐ་མལ་གྱི་སྒོ་གསུམ་ལ་དྲི་མ་མེད་པར་བཞུགས་པའི་རྡོ་རྗེ་གསུམ་གྱི་ལྷག་པའི་ལྷ་སྟེ། འདི་ནི་མདོའི་སངས་རྒྱས་ཀྱི་སྤྱོད་ཡུལ་དུ་མི་འགྱུར་བས།
དེར་ལྷ་རྫས་ཡོན་ཏན་ཀུན་འབྱུང་བ། ། གཉུག་མའི་ལུས་ལ་གནས་ན་ཡང༌། ། ཤེས་རབ་དེ་བཞིན་མཐོང་མི་འགྱུར། ། ཇི་ལྟར་བུར་ཤིང་ཁུ་བ་དང༌། ། ཏིལ་ལ་ཏིལ་མར་ཇི་བཞིན་པ། ། དེ་བཞིན་ལུས་ལ་ཐམས་ཅད་དུ། ། ཤེས་རབ་ཕ་རོལ་ཕྱིན་པ་གནས། ། ལྷ་རྫས་མཆོག་དེ་ཐམས་ཅད་ལ། ། རྣམ་པར་གནས་པར་ཤེས་པར་བྱ། ། ཞེས་འབྱུང་ལ།
དེ་ལྟའི་ལྷ་དེ་མདོའི་སངས་རྒྱས་ལ་མངོན་དུ་མ་གྱུར་པས་སྔགས་ཀྱི་སངས་རྒྱས་མ་ཐོབ་ལ་༼༥༨༡༽དེ་ལྟའི་ལྷ་མངོན་དུ་གྱུར་པ་ན་ལྷ་དེ་དག་ཡབ་ཡུམ་ལྷན་ཅིག་ཏུ་འཁྱུད་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་བདེ་དགེའི་ལམ་གྱི་སྔགས་ཀྱི་སངས་རྒྱས་ཐོབ་པར་བྱེད་དེ། དེར་སངས་རྒྱས་ཀུན་གྱི་སྐྱེད་བྱེད་པ། ། ཤེས་རབ་ལྷ་མོ་བླ་ན་མེད། ། ཐབས་དང་ལྡན་པའི་རྣལ་འབྱོར་གྱིས། ། སངས་རྒྱས་དངོས་གྲུབ་རབ་ཏུ་སྩོལ། ། ཞེས་འབྱུང་ལ། དེ་ལྟར་རྡོ་རྗེ་ཅན་ཡབ་ཡུམ་གནས་པའི་སྔགས་ཀྱི་སངས་རྒྱས་ཀྱི་ཡེ་ཤེས་ཐོབ་བྱེད་ཀྱི་རྒྱུའང་རྡོ་རྗེ་པདྨ་མཉམ་སྦྱོར་གྱི་དགེ་ཚོགས་མ་བསགས་པར་མི་འབྱུང་ཞེས། མཁའ་དབྱིངས་རྡོ་རྗེ་ཀུན་སྦྱོར་བའི། ། རེག་ལས་ངོ་མཚར་ཆེན་པོ་ཉིད། ། ཅེས་དང༌།
པདྨ་རྡོ་རྗེའི་དགའ་བས་ཐོབ་གྱུར་བསོད་ནམས་གང་ཡིན་པས། ། སངས་རྒྱས་འབྱུང་བའི་སར་གྱུར་འཇིག་རྟེན་གྱུར་པ་ཡོན་ཏན་བརྒྱན་གནས་པ། ། སངས་རྒྱས་ཐོབ་པའི་རྒྱུར་གྱུར་གསང་བ་གྲུབ་པ་གཏན་དུ་ཉིན་དང་མཚན་དུ་སྦྱོར་གྱུར་ཅིག ། སེམས་ཅན་འདི་ཀུན་མ་ལུས་བྱང་ཆུབ་སྙིང་པོའི་བར་དུ་ལེགས་པར་སྤྱོད་གྱུར་ཅིག ། ཅེས་འབྱུང་ལ། འོ་ན་མདོའི་སངས་རྒྱས་དེ་སྔགས་ལམ་དུ་འཇུག་པ་ན་སྔགས་ཀྱི་ལམ་ག་ནས་འཇུག་སྙམ་ན། སྔགས་ཀྱི་ཚོགས་ལམ་ཉིད་ནས་འཇུག་དགོས་ཏེ། ཚོགས་སྦྱོར་གྱི་སྐབས་ནས་ལས་ཀྱི་ཕྱག་རྒྱ་ལ་གཙོ་བོར་བརྟེན་ནས་༼༥༨༢༽དབང་བསྐུར་ཞིང་མཐོང་སྒོམ་གྱི་ལམ་དུ་ནི་ཡེ་ཤེས་ཀྱི་ཕྱག་རྒྱ་ལ་གཙོ་བོར་བརྟེན་ནས་དབང་བསྐུར་དགོས་ཤིང༌། མི་སློབ་པ་མཐར་ཕྱིན་ཆེད་ཕྱག་རྒྱ་ཆེན་པོའི་ཕྱག་རྒྱ་ལ་གཙོ་བོར་བརྟེན་ནས་དབང་བསྐུར་དགོས་པ་ནི། དེར།
ལས་ཀྱི་ཕྱག་རྒྱ་ཁྲོ་རྒྱུ་ཅན། ། ཡེ་ཤེས་ཕྱག་རྒྱ་ཡང་དེ་བཞིན། ། རྣམ་རྟོག་མང་བ་སྤང་བྱ་ལ། ། ཕྱག་རྒྱ་ཆེན་པོ་རྣམ་སྒོམ་བྱ། ། ཞེས་པའི་རིམ་པ་བསྟན་ནས། དེའི་དང་པོར་ལས་རྒྱ་ལ་མ་བརྟེན་པར་སྔགས་ཀྱི་ཚོགས་ལམ་དང་པོར་མི་སྐྱེ་ཞེས། དེར། དང་པོའི་ལས་ཅན་སེམས་ཅན་ལ། ། ལས་ཀྱི་ཕྱག་རྒྱ་གང་སྤངས་ནས། ། བྱང་ཆུབ་སེམས་ནི་རབ་བརྟེན་པ། །
གཞན་གྱི་མཚོན་པས་མི་ཐོབ་པས། ། དང་པོའི་ལས་པས་རིགས་པར་བྱ། ། ཞེས་འབྱུང་བའི་ཕྱིར། དེས་ན་མདོའི་སངས་རྒྱས་སྔགས་ལམ་དུ་འཇུག་པ་ན་སྔགས་ཀྱི་རྡོ་རྗེ་འཛིན་པའི་སློབ་དཔོན་གྱི་དེ་ཉིད་སྔགས་ལམ་དུ་འཇུག་རུང་མི་རུང་གི་དྲོད་བརྟགས་ལ། ནམ་རུང་བ་ན་སྐབས་ཕྱེ་སྟེ་རྗེས་སུ་གནང་ལ། དེ་ལྟར་རྗེས་སུ་གནང་བའི་ཚད་ཀྱང་མདོའི་སངས་རྒྱས་སྔགས་ལམ་དུ་འཇུག་པའི་དབང་བསྐུར་ཆེད་ཀྱི་རྟེན་ཕྱག་རྒྱ་ཕུན་སུམ་ཚོགས་པ་སྐལ་བས་རྙེད་དེ་རྡོ་རྗེ་སློབ་དཔོན་ལ་ཡོན་དུ་འབུལ་བར་ནུས་པ་ནས་སྔགས་ལམ་དུ་རྗེས་སུ་འཛིན་ནུས་པ་ཉིད་ཀྱི་ཕྱིར། དེར་རྗེས་སུ་གནང་བ་ཡིན་ཏེ། དེར། ཤིན་ཏུ་སྦས་༼༥༨༣༽པའི་དབང་བསྐུར་བ། ། དེ་ནས་ཡང་དག་བཤད་པར་བྱ། །
གཟུགས་བཟང་ཡོན་ཏན་འབྱུང་འགྱུར་བ། ། ཕྱག་རྒྱ་འབད་པས་རྙེད་གྱུར་ནས། ། རྒྱུད་ཀྱི་སྤྱོད་པ་དང་ལྡན་པས། ། སློབ་དཔོན་ལ་ནི་དབུལ་བར་བྱ། ། ཞེས་འབྱུང་བའི་ཕྱིར། དེས་ན་དེང་སང་དབང་རྗེས་གནང་བྱ་བའི་རྗེས་གནང་ཡང་སྔགས་ཀྱི་སྐལ་བ་དང་རིགས་སད་དེ་སྡོམ་དམ་སོགས་འཛིན་ནུས་མི་ནུས་བརྟགས་ནས་འཛིན་ནུས་པའི་དྲོད་རིག་པ་ན་སྔགས་ཀྱི་ལྟ་སྒོམ་སྤྱོད་པའི་བྱ་བ་རྡོ་རྗེ་སློབ་དཔོན་གྱི་བྱེད་པར་རྗེས་སུ་གནང་བ་ནི་རྡོ་རྗེ་འཆང་ཆེན་པོའི་བཅས་པ་ཡིན་ལ། དེང་སང་དེ་འདྲའི་བྱ་བ་གང་ཡང་སྒྲུབ་པར་མི་ནུས་ཤིང་མི་དབང་ཚད་ལ་སྔགས་ཀྱི་རྗེས་གནང་སོགས་རྣངས་ཆུ་བ་སྐད་བྱེད་ནས་རྗེས་གནང་བརྒྱ་རྩ་བྱེད་པ་སོགས་ཅི་ལྟར་འགྱུར་ཞེས་ཞར་ལ་འོངས་པའོ། ། སློབ་དཔོན་ཆེན་པོ་པདྨ་བཛྲ་ཞེས་རྡོ་རྗེ་འཆང་གི་གསང་བ་འཛིན་པ་དེ་དག་གི་སློབ་བརྒྱུད་རིམ་པར་བྱོན་པ་ནི་དེའི་དངོས་སློབ་སློབ་དཔོན་ཡན་ལག་མེད་པའི་རྡོ་རྗེ་དང༌། སློབ་དཔོན་དེའི་སློབ་མ་རྒྱལ་པོ་ཨིནྡྲ་བྷཱུ་ཏི་དང༌། དེའི་སློབ་མ་ལམ་ལཀྵྨི་ཀ་ར།
དེའི་སློབ་མ་སློབ་དཔོན་སྒེག་པའི་རྡོ་རྗེ་དང༌། དེའི་སློབ་མ་རྣལ་འབྱོར་མ་ཙི་ཏོ་པ་དང༌། སློབ་དཔོན་ཌོམྦི་པ་སྟེ་གསང་སྔགས་སྤྱོད་པའི་ནུབ་ཕྱོགས་ཨོ་རྒྱན་གྱི་༼༥༨༤༽ཡུལ་གྱི་བླ་བརྒྱུད་བར་མ་ཆད་པ་དེ་ཐམས་ཅད་ཀྱིས་ཀྱང་མདོ་སྔགས་ཀྱི་སངས་རྒྱས་ལ་མཆོག་དམན་བྱེད་པའི་བསྟན་བཅོས་གྲུབ་པ་སྡེ་བདུན་དུ་གྲགས་པ་རྒྱ་ཆེར་བརྩམས་པར་སྣང་བས་ཨིནྡྲ་བྷཱུ་ཏིའི་ཡེ་ཤེས་གྲུབ་པར་ཡང༌། མདོའི་སངས་རྒྱས་སྔགས་ལམ་དུ་འཇུག་པ་ན་དང་པོར་དབང་བསྐུར་ཞུ་བའི་སྔར་ཕྱག་མཛད་དགོས་སོ་ཞེས། དེར། རྣལ་འབྱོར་སངས་རྒྱས་ཀུན་བདག་ཉིད། ། འགྲོ་བའི་དབང་པོ་ལྷ་སོགས་པའི། ། ཚོགས་ཀྱི་ཐལ་མོ་སྦྱར་ནས་ནི། ། བྱས་ནས་མངོན་པར་ཕྱག་བྱེད་འགྱུར། ། ཞེས་དང༌།
གཞན་ཡང༌། དེར། སངས་རྒྱས་རྡོ་རྗེ་འཛིན་བཅས་པ། ། ཞེས་མདོའི་སངས་རྒྱས་དང་སྔགས་རྡོ་རྗེ་འཛིན་པ་སོ་སོར་འཆད་པར་མཛད་ལ། ཡང་དེར། ངས་ཀྱང་ཆོས་ཀྱི་སྐུ་མཆོག་ཏུ། ། སངས་རྒྱས་ཐམས་ཅད་བྱིན་གྱིས་རླབས། ། ཞེས་མདོའི་སངས་རྒྱས་ཐམས་ཅད་ཀྱང་སྔགས་ཀྱི་སངས་རྒྱས་སུ་བྱིན་གྱིས་རློབ་པར་བཤད་པ་དང༌། ཡང་དེར། སངས་རྒྱས་ཀུན་གྱི་བདག་ཉིད་ནི། །
དེ་བས་ཐམས་ཅད་བདག་འབྱོར་བས། ། སངས་རྒྱས་ཐམས་ཅད་ཐོབ་པར་འགྱུར། ། ཞེས་སྔགས་ལམ་གྱི་སངས་རྒྱས་ཐོབ་པ་ན་སངས་རྒྱས་ཐམས་ཅད་ཐོབ་ཀྱི་མདོའི་སངས་རྒྱས་ལ་ནི་དེ་ལྟ་མ་ཡིན་ནོ། ། ཞེས་གསུངས་ལ། ཁྱད་པར་རྡོ་རྗེ་ཐེག་པའི་གྲུབ་མཆོག་དཔལ་ས་ར་ཧ་པས་ཀྱང་༼༥༨༥༽མདོ་སྔགས་ཀྱི་སངས་རྒྱས་ཀྱི་མཆོག་དམན་བྱེད་པའི་དོ་ཧའི་གླུ་རྒྱ་ཆེར་གསུངས་ཏེ། དམངས་མདོར། ལྷན་ཅིག་སྐྱེས་བྲལ་གཞན་གང་གི ། མྱ་ངན་འདས་གང་སྒོམ་བྱེད་པ། ། དེ་དག་འགས་ཀྱང་དོན་དམ་ནི། ། ཅིག་ཤོས་འགྲུབ་པར་མི་འགྱུར་རོ། །
ཞེས་མདོའི་སངས་རྒྱས་ལྷན་སྐྱེས་ཀྱི་དགེ་ཚོགས་མ་བསགས་པས་ཅིག་ཤོས་སྔགས་ཀྱི་སངས་རྒྱས་མི་ཐོབ། ཅེས་པ་དང༌། ཡང་དེར། དངོས་དང་དངོས་མེད་བདེ་བར་གཤེགས་པའི་འཆིང་བ་སྟེ། ། སྲིད་དང་མཉམ་ཉིད་ཐ་དད་མ་བྱེད་པར། ། གཉུག་མའི་ཡིད་ནི་གཅིག་ཏུ་སྡོད་དང་རྣལ་འབྱོར་པ། ། ཆུ་ལ་ཆུ་བཞག་བཞིན་དུ་ཤེས་པར་བྱོས། ། བསམ་གཏན་རྫུན་པས་ཐར་པ་རྙེད་མིན་ནོ། ། ཞེས་འབྱུང་བ་འདི་ནི་མདོ་སྔགས་ཀྱི་སངས་རྒྱས་ལ་མཆོག་དམན་ཡོད་པ་དང༌། ཁྱད་པར་སྔགས་ཀྱི་བདེན་གཉིས་འཇོག་ཚུལ་རྒྱུའི་ཐེག་པའི་སེམས་ཙམ་དང་དབུ་མ་པ་དག་གི་ཕྱོགས་རིས་ཀྱི་བཏགས་པ་ལྟར་མི་འཇོག་པར།
མ་དཔྱད་པར་དག་པ་ལྷའི་འཁོར་ལོའི་སྣོད་བཅུད་ཀྱི་འཇིག་རྟེན་པ་དག་གི་གྲགས་པ་ལྟར་འཇོག་ལ། དཔྱད་པ་དང་བྲལ་བའི་བདེ་སྟོང་གི་ངོ་ན་ཆོས་ཐམས་ཅད་མཉམ་པ་ཉིད་ལས་འགར་ཡང་མི་གཡོ་༼༥༨༦༽བར་གཏན་པ་ཡིན་ཞེས་ཁོ་བོའི་ཡབ་མཆོག་རྗེ་བཙུན་རས་པ་ཆེན་པོས་གསུངས་པའི་དགོངས་པ་བསྐང་སྟེ་བརྗོད་ན། རྒྱུའི་ཐེག་པའི་སེམས་ཙམ་པ་དག་ནི་སངས་རྒྱས་ཀྱི་ཡེ་ཤེས་དོན་དམ་པའི་དངོས་པོར་འདོད་ལ། དེས་ཀུན་རྫོབ་ཀྱི་སྣང་བ་གཟིགས་མི་གཟིགས་ལ་རྣམ་བཅས་པ་ནི་ཀུན་རྫོབ་འཁྲུལ་པ་གཟིགས་ཀྱང་སངས་རྒྱས་འཁྲུལ་པ་དང་བཅས་པར་མི་འགྱུར་ཏེ། ཡེ་ཤེས་དོན་དམ་བདེན་པ་ལ་ཀུན་རྫོབ་འཁྲུལ་པའི་རྣམ་པ་འཆར་བ་ཙམ་གྱི་རང་ངོ་བོ་དང་དབྱེ་རུང་དུ་གྲུབ་པའི་ཕྱིར་ཞེས་འཆད་ལ། རྣམ་མེད་པས་ནི་ཀུན་རྫོབ་འཁྲུལ་པ་མི་གཟིགས་ཏེ། ཡེ་ཤེས་འཁྲུལ་མེད་ལ་མེད་སྣང་གི་རྣམ་པ་འཆར་ན་སངས་རྒྱས་ནས་ཀྱང་ཀུན་རྫོབ་འཁྲུལ་པའི་བག་ཆགས་ཀྱི་མཚམས་སྦྱོར་བ་མ་བཅད་པར་འགྱུར་བའི་ཕྱིར། ཞེས་སྨྲ་བ་ནི་དོན་དམ་ཡོད་པ་དང༌། ཀུན་རྫོབ་མེད་པའི་མཐར་ལྟུང་བར་འགྱུར་ལ། དབུ་མ་པས་ནི་སངས་རྒྱས་ཀྱི་ཡེ་ཤེས་ཀྱང་བརྫུན་པ་ཉིད་ཀྱིས་དེ་དེར་དངོས་པོར་མ་གྲུབ་པའི་བདེན་མེད་དོན་དམ་ཆོས་ཀྱི་སྐུར་འདོད་ལ།
དེས་ཀུན་རྫོབ་ཀྱི་སྣང་བ་གཟིགས་མི་གཟིགས་ལ་རང་རྒྱུད་པས་ནི་ཀུན་རྫོབ་བརྫུན་ཆོས་༼༥༨༧༽རྫུན་པར་གཟིགས་པའི་ཕྱིར་སངས་རྒྱས་ལ་འཁྲུལ་པའི་ཡེ་ཤེས་ཅན་ཡིན་པས་ཀུན་རྫོབ་ཀྱི་ཆོས་གཟིགས་པ་དང༌། ཐལ་འགྱུར་པས་ཀུན་རྫོབ་མི་བདེན་པ་བདེན་གཉིས་ངོར་བྱས་པ་ཉིད་ཀྱི་རྫུན་ཆོས་ནི་མ་རིག་པ་ཉིད་ཀྱིས་བསྐྱེད་པའི་ཕྱིར་བསྐྱེད་པ་ལྟར་གཟིགས་ནས་སངས་རྒྱས་མ་རིག་པ་རྒྱུད་ལྡན་དུ་འགྱུར་བས་ཀུན་རྫོབ་འགར་ཡང་མ་གཟིགས་ཞེས་འཆད་ལ། དེ་ལྟར་ན་དོན་དམ་བདེན་པ་དངོས་པོར་མེད་པ་དང༌། ཀུན་རྫོབ་འཁྲུལ་པའི་དངོས་ཆོས་རྫུན་སྣང་དུ་ཡོད་པར་འདོད་པའི་མཐར་ལྟུང་བས། རྒྱུའི་ཐེག་པ་དེ་ལྟའི་སངས་རྒྱས་དེ་དག་གི་ནི་བླ་ན་བཅས་པའི་སངས་རྒྱས་ཡིན་ཏེ། དེ་དག་གི་ཡེ་ཤེས་ཀྱི་འཇུག་ཚུལ་དེ་ཐམས་ཅད་དངོས་དང་དངོས་མེད་ཀྱི་རྟགས་ཆད་ཀྱི་འཆིང་བ་ལས་མ་གྲོལ་བའི་ཕྱིར། འོ་ན་སྔགས་ཀྱི་ཐེག་པའི་སངས་རྒྱས་དེ་ནི། དངོས་པོ་རྟག་པ་དང་དངོས་མེད་ཆད་པ་གང་གིའང་སྒྲིབ་པའི་ལྷག་མར་ལུས་པའི་སངས་རྒྱས་མ་ཡིན་ཏེ། གློ་བུར་དྲི་མའི་སྣོད་བཅུད་ཀྱི་ཆོས་ཐམས་ཅད་ཀུན་རྫོབ་པར་ཡང་ལོག་པའི་ཤེས་པ་ཡུལ་བཅས་ཡིན་པས། བདེན་པ་དང་རྫུན་པའི་རྟག་ཆད་ཀྱི་ཆོས་སུ་འཇོག་པ་མེད་ལ།
རྡོ་རྗེ་ཐེག་པ་ཉིད་ཀྱི་སྤྱོད་ཡུལ་ཐུན་མོང་མིན་པར་༼༥༨༨༽གྱུར་པའི་དག་པ་ལྷའི་འཁོར་ལོའི་སྣོད་བཅུད་རྣམ་པར་དག་པའི་འཇིག་རྟེན་ནམ་འདུས་བྱས་ཀྱི་ཆོས་དང༌། ཁྱད་པར་སྔགས་ཀྱི་སངས་རྒྱས་དེའི་ཡེ་ཤེས་དེ་ནི་དོན་དམ་པའི་བདེན་པ་དང༌། ཀུན་རྫོབ་བདེན་པའི་བདེན་པ་གང་དུ་འཇོག་སྙམ་ན། དེ་ནི་དེ་དེ་ཉིད་དུ་གྲུབ་པའི་དོན་དམ་པའི་བདེན་པ་དང་དེ་དེ་ཉིད་དུ་མ་གྲུབ་པའི་ཀུན་རྫོབ་བདེན་པའི་བདེན་གཉིས་ཀྱི་རྣམ་པ་གཉིས་དང་བྲལ་བའི་དམིགས་བཅས་སྟོང་པ་ཉིད་རྡོ་རྗེའི་སྣོད་བཅུད་སྣ་ཚོགས་པའི་རྣམ་བཅས་ཀྱི་ཆོས་སུ་སྣང་ཞིང་གྲགས་པའི་ཆ་ཙམ་གྱི་རྡོ་རྗེ་ཐེག་པའི་འཇིག་རྟེན་པ་དག་གི་རྗེས་བརྗོད་ཙམ་ལས། ཤེས་བྱ་དེ་དག་ཡོད་མེད་དང་བདེན་རྫུན་རྟག་ཆད་གང་གིའང་སྨྲ་བསམ་གྱི་བརྗོད་བྱར་མེད་ལ། ཚུལ་དེ་ནི་དག་པ་ལྷའི་འཇིག་རྟེན་དང་མཐུན་པའི་ཐ་སྙད་བརྗོད་སྐབས་ཡིན་ལ་དེ་ལྟའི་འཇིག་རྟེན་གྱི་ཐ་སྙད་ལ་མི་འཇུག་པ་སྤྲོས་བྲལ་བདེ་སྟོང་གི་རང་བཞིན་ལ་སྙོམས་པར་འཇུག་པའི་ཡེ་ཤེས་ཀྱི་ངོ་ནས་ནི། བདེན་གཉིས་སོགས་སྤྲོས་པའི་གཉིས་ཆོས་ལ་རང་གི་ངོ་བོས་ཡོད་མེད་སོགས་ཀྱི་གྲུབ་པ་དང་མ་གྲུབ་པ་འགར་ཡང་ཡུལ་དུ་བྱེད་མི་བྱེད་ཀྱི་སྤྲོས་སྒྲིབ་ཀྱི་འཁྲུལ་པ་འགར་ཡང་མི་འཛིན་པར་མཉམ་པ་ཉིད་ཀྱི་དེ་ངོར་༼༥༨༩༽སྲིད་ཞི་དང་འཁོར་འདས་ལ་སོགས་པའི་རྟག་ཆད་འཆིང་གྲོལ་མཐའ་དག་རང་བཞིན་གྱིས་ཞི་བ་ཉིད་ཀྱི་ཕྱིར། བདེན་གཉིས་ལ་བརྟེན་པའི་དངོས་དང་དངོས་མེད་ཀྱི་རྟག་ཆད་ཀྱི་འཆིང་བའི་སྒྲིབ་པ་ནི་སྔགས་ཀྱི་སངས་རྒྱས་ལ་གཞར་ཡང་ཡོད་པ་མ་ཡིན་པ་ཉིད་ཀྱི་ཕྱིར། མདོའི་བསམ་གཏན་གྱི་ཐབས་རྫུན་པས་སྔགས་ཀྱི་སངས་རྒྱས་བདེན་པ་ཅན་གྱི་ཐར་པ་རྙེད་པ་མ་ཡིན་པའི་ཕྱིར་ཞེས་གསུངས་ལ། ཀླུ་སྒྲུབ་རྡོ་རྗེ་ཅན་ཞབས་ཀྱིས།
རིགས་ལྔའི་སངས་རྒྱས་ལ་ལྟོས་པའི། ། ཕྱག་རྒྱ་ཆེན་པོ་ཞེས་བརྟགས་པ། ། འོད་ཟེར་ལྔ་ནི་འབྱུང་བ་གང༌། ། ནམ་མཁའ་བརྒྱ་བྱིན་བཞུགས་དང་མཚུངས། ། ཞེས་མ་དག་སྒྱུ་ལུས་ཀྱི་སྐབས་ཀྱི་ཕྱག་རྒྱ་ཆེན་པོའི་སྐུ་དེའང་རྣལ་འབྱོར་རྒྱུད་ཕྱིན་གྱི་རིགས་ལྔའི་སངས་རྒྱས་ལ་ལྟོས་ནས་མཆོག་ཏུ་གྱུར་པའི་སྐུར་བཞག་གོ ། དེ་བཞིན་དུ་སློབ་དཔོན་འཕགས་པ་ལྷས་ཀྱང༌། གང་ཞིག་བསྐལ་པ་གྲངས་མེད་ནི། ། མང་པོས་མི་ཐོབ་པར་འདོད་པའི། ། སངས་རྒྱས་ཚེ་འདི་ཉིད་ཀྱིས་ནི། ། འཐོབ་པ་འདི་ལ་ཐེ་ཚོམ་མེད། །
ཅེས་སེམས་ཀྱི་སྒྲིབ་སྦྱང་ལས་གསུངས་ལ། ཁྱད་པར་སློབ་དཔོན་དེ་བ་ཙནྡྲས་ཤེས་རབ་གསལ་བར་༼༥༩༠༽མདོའི་སངས་རྒྱས་ཐོབ་པས་སྔགས་ཀྱི་སངས་རྒྱས་མི་ཐོབ་ཅེས་རྒྱས་པར་གསུངས་ཏེ། དེར་སྲིད་ཞི་ལ་ཆགས་པ་མི་གནས་པའི་ཆགས་པ་དང་བྲལ་བར་འགོད་ལ། ཕར་ཕྱིན་ཐེག་པའི་སངས་རྒྱས་སྲིད་ཞི་གཉིས་ཀ་ལས་ཆགས་པ་དང་བྲལ་བ་དེ་སྔགས་ཀྱི་སངས་རྒྱས་ཀྱི་འཇིག་རྟེན་ཁྱད་པར་བ་སྒྲུབ་པའི་ཆགས་པ་ཆེན་པོ་སྐྱེད་དགོས་སོ་ཞེས། ཇི་སྐད་དུ། དེ་བས་ན་འདོད་ཆགས་ཅན་གྱི་སེམས་ཅན་རྣམས་འདོད་ཆགས་དང་བྲལ་བ་ལ་འཛུད་ལ། འདོད་ཆགས་དང་བྲལ་བ་རྣམས་འདོད་ཆགས་བར་མ་ལའོ། ། འདོད་ཆགས་བར་མ་རྣམས་འདོད་ཆགས་ཆེན་པོ་ལ་འགོད་དོ། ། དེ་བས་ན་སེམས་ཅན་མཆོག་ཏུ་གྱུར་པའི་དབང་དུ་མཛད་ནས་བླ་ན་མེད་པར་ཤིན་ཏུ་ཟབ་མོའི་ཤེས་རབ་ཡེ་ཤེས་འདི་བསྟན་ཏོ། ། ཞེས་འབྱུང་ལ།
དེ་ལྟ་ན་སྔགས་ལུགས་སངས་རྒྱས་ཐོབ་པ་ལ་སྔགས་ལུགས་ཀྱི་ཤེས་བྱ་འཇིག་རྟེན་ཉིད་ལ་ཆགས་པའི་ལམ་མེད་པར་མི་འགྲུབ་པོ་ཞེས། དེར། ཐབས་གཞན་གྱིས་ནི་འཚང་མི་རྒྱ། ། ཞེས་དང༌། འདི་དེ་སངས་རྒྱས་ཐམས་ཅད་ཀྱི། ། རིག་པའི་བརྟུལ་ཞུགས་བླ་ན་མེད། ། རྨོངས་པ་གང་ཞིག་འདའ་བྱེད་ན། ། དེ་ལ་མཆོག་གི་དངོས་གྲུབ་མེད། ། ཅེས་རྒྱུད་ཀྱི་ལུང་དྲངས་ནས་འཆད་༼༥༩༡༽པར་མཛད་ལ། དེ་ལྟར་ཆགས་ཡུལ་ཆགས་བྱ་དེ་ཉིད་ལ་ལོངས་སྤྱོད་པའི་ཁ་སྦྱོར་ཡན་ལག་བདུན་ལྡན་མདོ་ལུགས་ཀྱི་སངས་རྒྱས་ཀྱིས་མི་ཐོབ་པ་རྒྱས་པར་བཤད་ནས་དོགས་པ་བསླང་ནས་འོ་ན་སམ་ཊིར།
གང་དག་བསྐལ་པ་གྲངས་མེད་པས་རྫོགས་པའི་སངས་རྒྱས་སུ་འགྱུར་རོ་སྔགས་ཀྱི་ཚུལ་གྱི་ས་ནི་ཚེ་འདི་ཉིད་ལ་སངས་རྒྱས་སམ་རྡོ་རྗེ་འཆང་ཉིད་དུ་འགྱུར་རོ། ། ཞེས་འབྱུང་བས། སྔགས་ཀྱི་ཐེག་པར་ཡང་ཚེ་གཅིག་གིས་མདོའི་སངས་རྒྱས་དང་སྔགས་ཀྱི་རྡོ་རྗེ་འཆང་གི་དོན་གཅིག་མིང་གི་རྣམ་གྲངས་ཀྱི་བདམ་ག་ཅན་གྱི་སངས་རྒྱས་ཐོབ་པར་འགྱུར་ཞེས་པ་དང༌། དོན་གཅིག་མ་རྨོངས་པ་དང༌། ཐབས་མང་དཀའ་བ་མེད་པ་དང༌། དབང་རྣོན་ནི་མདོའི་ལམ་གྱི་སངས་རྒྱས་ལའང་ཡོད་དེ། ཕར་ཕྱིན་གྱི་ལམ་རྨོངས་པ་མེད་པ་དང༌། ཐབས་འཁོར་གསུམ་དག་པའི་སྦྱིན་སོགས་དང་མཚན་ཉིད་གསུམ་སོགས་ཆེས་མང་བ་དང༌། དངོས་པོ་ཐམས་ཅད་ངོ་བོ་ཉིད་ཀྱིས་དག་པས་དཀའ་བ་མེད་པ་དང༌། ཕར་ཕྱིན་གྱི་ལམ་ནི་དབང་པོ་རྣོན་པོའི་སྤྱོད་ཡུལ་མིན་པ་ལས་དམན་པས་མི་འགྲུབ་པའི་ཕྱིར་རྒྱུའི་ཐེག་པའི་སངས་རྒྱས་མཆོག་ཡིན་ལ།
སྔགས་ཀྱི་སངས་རྒྱས་མཆོག་༼༥༩༢༽ཡིན་ནོ་ཞེས་པ་ནི་དྲང་བའི་དོན་ཡིན་ལ། གསང་སྔགས་པ་ཆགས་པ་ལམ་དུ་བྱེད་ཟེར་བ་དེ་ལྟ་ནི་མདོར་ཡང་ཡོད་དེ། འཕགས་པ་ཆོས་འཕགས་དམིགས་པ་མེད་ཅིང་བག་ཚ་བ་མེད་པར་བུད་མེད་ཁྲི་དྲུག་སྟོང་བརྒྱད་དང་འདོད་ཡོན་ལ་ལོངས་སྤྱོད་པའི་ཕྱིར་དང༌། དེ་བཞིན་གཤེགས་པ་ཆོས་དབྱིངས་ལས་བྱུང་བས་བདེ་སྡུག་གི་བདག་ཉིད་ཅན་མ་ཡིན་པའི་ཕྱིར་ཞེས་ཟེར་རོ། ། དེ་ལྟའི་འདོད་ཡོན་མཚན་མར་མ་དམིགས་ཙམ་གྱི་འདོད་ཡོན་ལ་ཆགས་ཤིང་ལོངས་སྤྱོད་པས་ནི་སྔགས་ལམ་དུ་མི་འགྱུར་ཏེ། སྔགས་ཀྱི་ལམ་ནི་སྔགས་ཀྱི་སངས་རྒྱས་ཉིད་ཀྱི་སྣོད་བཅུད་ཀྱི་མཚན་མ་ཉིད་བདེ་བ་ཆེན་པོ་ཟག་པ་མེད་པའི་དབང་པོ་གཉིས་སྦྱོར་གྱི་འདོད་ཡོན་གྱི་ཆོས་ལ་ཆགས་པ་ཉིད་ཀྱི་ལམ་འདིའི་སངས་རྒྱས་ཐོབ་པར་འགྱུར་བ་ཡིན་ཞེས། དེར། ལས་ཀྱི་ཕྱག་རྒྱ་དང་བྲལ་ན། ། ཕྱག་རྒྱ་ཆེན་པོ་ཡོད་མ་ཡིན། ། རང་གི་ཚིག་ལ་ཉམས་དགའ་བས། །
རྟོགས་ལྡན་གུས་པ་མི་འོས་ཏེ། ། ལས་ཀྱི་ཕྱག་རྒྱ་ལ་སོགས་ཀྱང༌། ། མེད་ན་ཕྱག་རྒྱ་ཆེན་པོ་མིན། ། ཞེས་དྲངས་ཏེ། ཇི་སྐད་དུ། དེ་ཕྱིར་ལས་ཀྱི་ཕྱག་རྒྱ་ལ་སོགས་པའི་ཡེ་ཤེས་སྒོམ་པས་བདེ་བ་ཆེན་པོའི་ངོ་བོ་ཉིད་ཀྱི་༼༥༩༣༽ཡང་དག་པར་རྫོགས་པའི་སངས་རྒྱས་འགྲུབ་པར་འགྱུར་གྱི། རྟོག་པ་ཐམས་ཅད་སྤངས་པས་བདེ་བ་ཅུང་ཟད་ཙམ་ཡང་མྱོང་བ་མ་ཡིན་ནོ། ། ཞེས་མདོའི་སངས་རྒྱས་ཀྱི་ཡང་དག་མིན་རྟོག་གི་ཤེས་པ་ཚོགས་བརྒྱད་སྤངས་པ་ཙམ་གྱིས་སྔགས་ཀྱི་སངས་རྒྱས་སུ་མི་འགྱུར་ཞེས་ཡང་དེར། ལས་ཀྱི་ཕྱག་རྒྱ་ལ་སོགས་པ་མེད་པར་དེ་ལྟ་བུར་གྱུར་པ་རྟོགས་པ་དང་བྲལ་བས་ཡན་ལག་བདུན་དང་ལྡན་པའི་སངས་རྒྱས་མངོན་དུ་བྱེད་པ་མ་ཡིན་ནོ། ། ཞེས་འབྱུང་ལ།
མདོར་ན་མདོའི་སངས་རྒྱས་མི་ཐོབ་པས་སྔགས་ཀྱི་སངས་རྒྱས་མི་ཐོབ་པའི་དོན་མདོའི་སངས་རྒྱས་ཀྱི་རང་གི་རྒྱུད་ལ་བཞུགས་པའི་གདོད་མའི་ལྷ་ཉིད་མ་དམིགས་པས་དེ་ལས་སྒྲུབ་པའི་སངས་རྒྱས་ཐོབ་པ་མེད་དོ་ཞེས། དེར། སྟོང་པ་སྣ་ཚོགས་གཟུགས་འདི་ནི། ། སེམས་ཅན་དོན་ནི་བྱེད་པའོ། ། རང་གི་ལུས་ནི་ལྷ་རྣམས་ཡིན། ། འདི་ལྟ་བུ་ནི་ཅིས་མི་འདོད། ། འགྲོ་རྣམས་རྒྱལ་བའི་བདག་ཉིད་མ་ཡིན་ནམ། ། ཞེས་འབྱུང་ལ། དོན་གཅིག་པ་སོགས་ཀྱི་དོན་མདོའི་ལམ་ལ་ཚང་ངོ་སྙམ་ན་དེ་ནི་མ་ཡིན་ཏེ། མདོ་སྔགས་གཉིས་ཀར་ཆོས་ཐམས་ཅད་རང་བཞིན་རྣམ་དག་གི་དོན་གཅིག་ཙམ་དུ་ཟད་ན་ཡང་ཞེས་པ་ལ་ཁྱད་པར་མེད་པར་ཡང་མི་འགྲུབ་པའི་ཕྱིར་ཏེ།
མདོའི་རྣམ་དག་ནི་བདག་བདེན་གྱི་དག་པ་ཙམ་ལས་ལྷ་སྔགས་བདེ་བ་ཆེན་པོའི་དག་པར་དོན་ཅིག་པ་མ་ཡིན་པའི་ཕྱིར་དང༌། རྒྱུའི་ཐེག་པར་མ་རིག་པ་སོགས་མ་རྨོངས་པའི་རང་བཞིན་དུ་འདོད་པའང་ཐོས་བསམ་གྱི་༼༥༩༤༽ལུང་རིག་ཙམ་གྱི་ཤེས་པ་ལས། མངོན་སུམ་དུ་མ་རིག་པ་རང་རིག་པའི་ཡེ་ཤེས་སུ་ཤར་བ་མེད་པའི་ཕྱིར་ཏེ། དཔེར་ན་དུག་ལ་རང་བཞིན་མེད་པར་ཤེས་པ་ཙམ་གྱི་དུག་བཟས་ཀྱང་འཆི་ལ། རང་བཞིན་མེད་པར་ཤེས་པའི་ཁར་དུག་ཉིད་སྨན་དུ་འགྱུར་བའི་སྔགས་ཀྱིས་དུག་ཉིད་བཟར་བཏུབ་པ་བཞིན་དང༌། མདོའི་ཐབས་ནི་སྐྱེས་བུ་དམུས་ལོང་ལ་གཟུགས་ཀྱི་ཆོས་རྟོགས་སུ་གཞུག་པ་ལྟ་བུ་ལས་མིག་ལྡན་གྱིས་བལྟར་མེད་པ་བཞིན་མདོའི་ལམ་དུ་སྐད་ཅིག་བཞི་ལྡན་གྱི་མངོན་སུམ་གྱི་ཐབས་མང་བ་མེད་ལ། དེས་ན་དེར། གསང་བ་མཛོད་ཀྱི་མདོ་ལས་ཀྱང་རྡོ་རྗེ་སེམས་དཔའ་ཉོན་གཅིག་དང༌། གསང་སྔགས་ཐེག་པ་མཆོག་གིས་དབང་བསྐུར་གསང་བ་ཆེན་པོ་འདིས་སངས་རྒྱས་ཐོབ་པར་ནུས་ཀྱི་ཐེག་པ་གཞན་གྱིས་ནི་བསྐལ་པ་གྲངས་མེད་པ་བྱེ་བས་ཀྱང་སངས་རྒྱས་ཐོབ་པར་མི་འགྱུར་རོ་ཞེས་གསུངས་ལ། དེའི་དགོངས་པ་ནི་འདི་ཡིན་ཏེ།
གཞན་གང་གིས་ཀྱང་སངས་རྒྱས་ཙམ་ལས་ཡང་དག་པར་རྫོགས་པའི་སངས་རྒྱས་ཐོབ་པ་མ་ཡིན་ཏེ། ཕྱག་རྒྱ་ཆེན་པོའི་བདེ་བའི་ངོ་བོ་ཉིད་ཀྱི་ཁ་སྦྱོར་བ་མེད་པའི་ཕྱིར་ཏེ། འཇམ་དཔལ་ལ་སོགས་པའི་བྱང་ཆུབ་སེམས་དཔའ་ཆེན་པོ་༼༥༩༥༽རྣམས་ཀྱི་ཡེ་ཤེས་ཀྱི་རོས་ལོངས་སྤྱོད་རྫོགས་པའི་སྐུ་མི་འཐད་པའི་ཕྱིར། ཞེས་འབྱུང་ལ། ཡང་དེར། དེ་ཉིད་ཀྱི་ཕྱིར་སངས་རྒྱས་ཉིད་འདིར་ཁྱད་པར་ཡོད་པའི་ཕྱིར་རྡོ་རྗེ་འཆང་ཞེས་བྱའོ། ། ཞེས་འབྱུང་བ་ནི་སྔར་དྲངས་པའི་སམ་ཊིའི་ལུང་དེས་ནི་སྔགས་ཀྱི་ལམ་གྱི་མདོའི་སངས་རྒྱས་དང༌། སྔགས་ཀྱི་རྡོ་རྗེ་འཆང་མཆོག་དམན་ཅན་གཉིས་ཀ་ཚེ་གཅིག་ཏུ་ཐོབ་པའི་དོན་ཡིན་གྱི་དེ་གཉིས་བཟང་ངན་མེད་པའི་དོན་གཅིག་རྣམ་གྲངས་ཅན་མ་ཡིན་པར་བསྟན་པ་མ་ཡིན་ནོ། ། འོ་ན་མདོར་མཚན་དཔེ་དང་ལྡན་པའི་ལོངས་སྐུ་མ་བཤད་དམ་སྙམ་ན། ལུགས་དེར་གྲངས་མེད་གསུམ་དུ་ཚོགས་གཉིས་ས་བཅུའི་བར་བསྒྲུབས་ནས་དེར་དེ་བཞིན་གཤེགས་པ་ས་ཐམས་ཅད་བྱོན་ནས་སེ་གོལ་གཅིག་གཏོགས་པའི་ཡུན་ཙམ་དུ་སངས་རྒྱས་པའི་ལོངས་སྐུ་ཡོད་མོད་ཀྱི།
དེ་ལྟ་ནའང་གསང་སྔགས་ཀྱི་ཐེག་པར་བཤད་པའི་མཚམས་མེད་ལྔ་བྱེད་པ་སོགས་ཀྱི་སྐལ་བས་ལས་ཀྱི་ཕྱག་རྒྱ་སོགས་ཐབས་ཀྱི་ཕྱིར་ལྡོག་པའི་དོགས་པ་མེད་པའི་སློབ་པ་སྔགས་ཀྱི་ལོངས་སྐུ་བསྒྲུབ་པ་ནི་མདོར་མེད་དེ། མདོར་ས་བརྒྱད་པ་ནས་ཀྱང་ད་དུང་ཕྱིར་བཟློག་པའི་དོགས་པ་དང་བཅས་པའི་ཕྱིར་དང༌། མདོར་བཤད་པའི་དཀའ་ཐུབ་སོགས་༼༥༩༦༽ཀྱི་གཡེང་བའི་དཀའ་བ་སྔགས་སུ་མེད་པ་དང༌། སྔགས་ཀྱི་དབང་པོ་རྣོན་པོ་ལྟ་བུ་མདོའི་དབང་པོ་རྣོན་པོ་ལ་མེད་དེ། སྔགས་ཀྱི་ཐེག་པར་ནི་སོ་སོ་སྐྱེ་བོ་ཉིད་ནས་ཕྱིར་མི་ལྡོག་པའི་དབང་པོ་རྣོན་པོ་ཉིད་དུ་འཇོག་པའི་ཕྱིར། ཞེས། དེར། འོ་ན་ཞེས་པ་ནས། ཞེས་བསྟན་པའི་ཕྱིར་ཞེས་པའི་བར་རྒྱས་པར་འབྱུང་ལ། འཕགས་པ་ཆོས་འཕགས་ཀྱང་རྒྱུའི་ཐེག་པའི་ས་བཅུ་པ་བ་ཙམ་ཡིན་ན་དེ་འདོད་ཡོན་ལ་སྤྱད་པས་འཆིང་བར་མི་འགྱུར་བ་ཙམ་ངོ་མི་འཚར་ཞིང་དེ་ཙམ་གྱིས་མི་འཆིང་བའི་ཐབས་ཀྱང་སྔགས་ཀྱི་ཐེག་པ་ལ་ལྟོས་པའི་ཐབས་ཕལ་པའོ། །
སྔགས་ནས་བཤད་པའི་བདེ་བ་ཆེན་པོའི་ཡེ་ཤེས་ནི་འཁོར་འདས་ཀྱི་བདེ་སྡུག་དང་ཆགས་བྲལ་གྱི་བདེ་ཆགས་ཡིན་ཏེ། དེར། འདོད་ཆགས་མ་ཡིན་ཆགས་བྲལ་མིན། ། དབུ་མར་དམིགས་པར་མི་འགྱུར་ཏེ། ། གསུམ་པོ་སྤངས་པ་དེ་ཉིད་ནི། ། ལྷན་ཅིག་སྐྱེས་པའི་བྱང་ཆུབ་འདོད། ། ཅེས་སོགས་རྩོད་ལན་མཐའ་ཡས་པར་བྱུང་ཡང་དེ་ཙམ་དུ་བསྡུ་ལ། སློབ་དཔོན་མཐོ་བཙུན་གྱི་ཚུལ་གསུམ་སྒྲོན་མར་བཅོམ་ལྡན་འདས་ཀྱི་ལུང་གིས། དོན་གཅིག་༼༥༩༧༽ན་ཡང་ཞེས་པ་ཤེས་རབ་ཡེ་ཤེས་གསལ་བར་རང་བཞིན་རྣམ་དག་གི་དོན་གཅིག་པ་ལ་སྔོན་འཕགས་པའི་ཡུལ་ཉིད་ནས་གྲགས་ཀྱང་གངས་ཅན་གྱི་ལྗོངས་ཀྱི་སྐྱེ་བོ་ལུག་ལྟར་བླུན་པ་རྣམས། མདོ་སྔགས་ཀྱི་ཐོབ་བྱའི་སངས་རྒྱས་དོན་ཅིག་ཀྱང་མདོ་སྔགས་ཀྱི་ཐེག་པའི་མཆོག་དམན་དབྱེར་ཡོད་པའི་ཁུང་འདྲེན་དེ་ལྟ་ན།
ལུང་ཚིག་དེ་ལ་འགལ་བ་ཞུགས་པ་ཙམ་ཡང་མ་རྟོགས་པའི་བབ་ཅོལ་ལོ། ། དེས་ན་མདོ་སྔགས་ཀྱི་སངས་རྒྱས་མཆོག་དམན་ཡོད་པའི་ལུང་བཀའ་རབ་འབྱམས་ནས་མཐའ་ཡས་ཀྱང༌། དཔལ་ལྡན་རྒྱུད་དུ་སྔགས་ཀྱི་སངས་རྒྱས་ངོས་འཛིན་པ་ན། སངས་རྒྱས་རྣམས་ཀྱིའང་རྟོགས་བྱར་མིན་པ་ཞེས་འབྱུང་བ་དང༌། ཕྱག་རྒྱ་ཆེན་པོ་ཐིག་ལེར། གང་ཞིག་ཕྱག་རྒྱ་ཆེ་མི་ཤེས། ། སངས་རྒྱས་ཡིན་ཡང་རྣལ་འབྱོར་མིན། ། ཞེས་མདོའི་སངས་རྒྱས་སངས་རྒྱས་ཡིན་ཀྱང་སྔགས་ཀྱི་རྣལ་འབྱོར་པར་མི་འཇོག་ཅེས་དང༌། སཾ་ཊིར། སྒྱུ་མའི་གཟུགས་བརྒྱ་རིག་པའི་ཕྱིར། །
སངས་རྒྱས་ཀུན་གྱི་འཆད་པར་བྱེད། ། མེ་ལོང་ལ་སོགས་དངོས་པོ་ཡིས། ། སྔགས་ནི་ལྔ་པོ་ཡང་དག་བཤད། ། ༼༥༩༨༽ཤེས་རབ་ཕ་རོལ་ཕྱིན་པར་གསུངས། ། ཡི་གེ་དང་པོ་གཅིག་གྱུར་པ། ། མེ་ལོང་ལ་སོགས་བདེ་གཤེགས་ལྔ། ། དྲུག་པ་དཔལ་ལྡན་བདེ་ཆེན་ནོ། ། དེ་ཡི་ཡང་ནི་ཡེ་ཤེས་གཞན། ། དྲུག་པ་སྟེང་དུ་གྲགས་པ་མེད། ། རྒྱུད་ནི་འབུམ་ཕྲག་ཚད་དུ་ནི། །
དྲུག་པ་ཡོད་པར་མ་གསུངས་སོ། ། རྡོ་རྗེ་སེམས་དཔའ་ལྟ་བུ་ཉིད། ། མི་ཡི་འཇིག་རྟེན་ཡོད་མ་ཡིན། ། ཞེས་མདོའི་སངས་རྒྱས་ལ་ཡེ་ཤེས་དྲུག་པ་དང་ལྡན་པའི་སངས་རྒྱས་ཐོབ་པར་མི་འགྱུར་ཞེས་གསུངས་ལ། སངས་རྒྱས་ཐོད་པར། དེ་བཞིན་གཤེགས་ཀུན་ཡུལ་མིན་པའི། ། རྙེད་ཀའི་དངོས་གྲུབ་གང་ཡིན་པ། ། བཀླགས་པ་ཙམ་གྱིས་འགྲུབ་འགྱུར་བ། ། དེ་ནི་ལྷ་མོས་རབ་གསལ་མཛད། ། ཅེས་དང༌།
ཁྱད་པར། དེ་དགོངས་པས་བཤད་པ་ནི། བདེར་གཤེགས་རྣམས་ཀྱི་མི་མཁྱེན་ནོ། ། སྤྱན་མ་ལ་སོགས་རྣལ་འབྱོར་མ། ། རྣམས་ཀྱི་ཁོང་དུ་མི་ཆུད་ཅིང༌། ། བྱང་ཆུབ་སེམས་པའི་ཡུལ་མིན་ཞིང༌། ། ཞེས་འབྱུང་བས་རྣལ་འབྱོར་རྒྱུད་ཕྱིན་གྱི་སངས་རྒྱས་ཀྱི་སྔགས་ཀྱི་སངས་རྒྱས་མི་ཐོབ་པར་མ་ཟད་ཕ་རྒྱུད་ཀྱི་གདན་གསུམ་ཀྱི་སངས་རྒྱས་ཀྱིས་ཀྱང་རྣལ་འབྱོར་མའི་རྒྱུད་ཀྱི་སངས་རྒྱས་མི་ཐོབ་པར་བསྟན་ལ། ཐ་ན་ལས་སྦྱོར་ཕྲན་༼༥༩༩༽བུའང་མདོའི་སངས་རྒྱས་ཀྱིས་མི་ཤེས་ཞེས། དེར། ཐལ་བའི་སྦྱོར་བ་འདི་དག་ནི། །
སངས་རྒྱས་ཀྱིས་ཀྱང་རྙེད་པར་དཀའ། ། ཞེས་འབྱུང་ལ། དེ་ལྟར་སྔགས་ཀྱི་བཀའ་བསྟན་བཅོས་རྒྱ་མཚོ་ལྟ་བུ་ནས་མདོ་སྔགས་ཀྱི་སངས་རྒྱས་ལ་མཆོག་དམན་ཡོད་ཚུལ་རྒྱས་པར་གསུངས་སོ་ཅོག་འདིར་རྒྱས་པར་བྲིར་མ་ལང་ཤིང༌། དེ་ལྟ་ནའང་རྗེ་བཙུན་འཇམ་པའི་དབྱངས་ཀྱི་ཤགས་རལ་ཆེན་པོ་དང༌། ལྷག་པར་རང་རེ་རྗེ་བཙུན་ནཱ་རོ་པའི་བཀའ་བརྒྱུད་འདི་ལ་ཕྱག་རྒྱ་ཆེན་པོ་པར་གྲགས་ལ། གངས་ཅན་གྱི་ཁྲོད་འདིར་ཕྱག་རྒྱ་ཆེན་པོ་པ་རྣམས་ལ་གྲུབ་སྙིང་ཚད་མར་གྱུར་པ་ཉིད་ཀྱི་དེ་དག་གི་ལུང་ཆེ་ལོང་ཙམ་བཀོད་པ་ཡིན་ལ། ཁྱད་པར་དྭགས་པོ་བཀའ་བརྒྱུད་འདི་ལ། རྗེ་བཙུན་སྒམ་པོ་པ་ཆེན་པོ་ཉིད་འདྲེན་པ་དམ་པར་གྱུར་པ་ཡིན་པས། དེའི་ཞལ་ལུང་ལས། དེ་ལྟར་ལམ་གྱི་རིམ་པ་ལ་བློ་སྦྱངས་པས།
ཚོགས་ལམ་དུ་མོས་པ་ཙམ་གཅིག་ཡུལ་དུ་བྱེད། དྲོད་རྩེ་མོ་ལ་སོགས་པར་སྦྱོར་ལམ་དུ་གཟུགས་བརྙན་ཙམ་ཞིག་ཡུལ་དུ་བྱེད། མཐོང་ལམ་ཡེ་ཤེས་ཀྱི་མཐོང་སྤང་སྤངས་ནས་དེ་ཁོ་ན་ཉིད་ཀྱི་དོན་མངོན་སུམ་དུ་བྱེད། སྒོམ་ལམ་༼༦༠༠༽གྱི་ཡེ་ཤེས་ཀྱིས་ཤེས་སྒྲིབ་མཐའ་དག་སྤངས་ནས་ས་བཅུ་རྒྱུན་མཐའ་ལ་རྡོ་རྗེ་ལྟ་བུའི་ཏིང་འཛིན་བར་ཆད་མེད་པའི་ལམ་ལས། སྲིད་པའི་ས་བོན་རྣམ་ཤེས་འགགས་ནས་ཆོས་སྐུ་བདེ་བ་ཆེན་པོ་མངོན་དུ་བྱེད་པས་ཕ་རོལ་ཕྱིན་པ་ནི་ལམ་གྱི་གཞུང་ཤིང་ཕྱོགས་གཅིག་པ་གཅིག་ཡིན། གསང་སྔགས་ཀྱི་དབང་དུ་བྱས་ན་མ་སྨིན་པ་སྨིན་པར་བྱས་ནས་སྨིན་པ་གྲོལ་བར་བྱེད་པའི་ཐབས་བསྐྱེད་རྫོགས་གཉིས་ཀྱི་སྤྲོས་བཅས་སྤྲོས་མེད་ལ་བརྟེན་ནས། རང་རིག་པའི་ཡེ་ཤེས་འོད་གསལ་རྒྱུན་ཆད་མེད་པར་ཉམས་སུ་མྱོང་བར་བྱེད་དོ། ། དེ་ལྟར་ཕ་རོལ་ཏུ་ཕྱིན་པར་དོན་སྤྱིའི་རྣམ་པ་བསྟན་ལ། གསང་སྔགས་སུ་དོན་དངོས་བསྟན་པ་ཅི་སྟེ་ཞེ་ན། འཇམ་དཔལ་གྱིས་བཅོམ་ལྡན་འདས་ལ་གསོལ་པ།
གསང་སྔགས་སུ་དོན་དངོས་བསྟན་ལ་ཕ་རོལ་ཏུ་ཕྱིན་པར་ཅིའི་ཕྱིར་དོན་དངོས་མི་སྟོན་པ་ལགས། བཀའ་སྩལ་པ། འཇམ་དཔལ་འདུལ་བ་ནི་བ་ལྟ་བུའོ། ། མདོ་སྡེ་ནི་འོ་མ་ལྟ་བུའོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཞོ་ལྟ་བུའོ། ། གསང་སྔགས་ནི་མར་ལྟ་བུའོ། ། གསོལ་པ། ཕ་རོལ་ཏུ་ཕྱིན་པར་དོན་ཅིའི་རྣམ་པར་བསྟན་ལ། གསང་སྔགས་སུ་དོན་དངོས་བསྟན་པ་ཅི། བཀའ་སྩལ་པ།
འཇམ་དཔལ། ཆུ་༼༦༠༡༽བྲེ་གསུམ་གྱི་ནང་དུ་མར་བྲེ་གང་བསྡུས་ནས། ཆུ་བྲེ་གསུམ་པོ་སྐོམས་ནས་མར་བྲེ་གང་ལུས་པ་ནི་མར་གྱི་ཉིང་ཁུ་ཞེས་བྱའོ། ། དེ་བཞིན་དུ་སྡེ་སྣོད་རྣམས་ཀྱི་ནང་ནས་གསང་སྔགས་ནི་མར་གྱི་ཉིང་ཁུ་ལྟ་བུའོ་ཞེས་གསུངས་སོ། ། གསང་སྔགས་ནི་རང་རིག་པའི་ཡེ་ཤེས་ལ་རྟོགས་པའི་ཕྱིར་དོན་དངོས་བསྟན་ཏོ། ། ཞེས་བཀའ་སྩལ་བའི་དོན་ཕར་ཕྱིན་གྱི་ལམ་གྱི་ས་བཅུ་ལམ་ལྔ་བགྲོད་དེ་སངས་རྒྱས་པ་ནི་ཕྱོགས་གཅིག་པ་སྟེ་སངས་རྒྱས་དངོས་དེའི་སྤྱི་ཙམ་མམ་ཐུན་མོང་བའི་སངས་རྒྱས་ཡིན་ལ། སྔགས་ཀྱི་སངས་རྒྱས་ནི་སངས་རྒྱས་དངོས་དེའི་བྱེ་བྲག་གམ་ཐུན་མོང་མིན་པའི་སངས་རྒྱས་སོ་ཞེས་གསུངས་ལ། སླར་དེ་ཉིད་གསལ་བར་བྱ་བའི་ཕྱིར། རྗེ་སྒམ་པོ་པས། ཕ་རོལ་ཏུ་ཕྱིན་པའི་འདོད་པ་ནི།
མཐོང་བའི་ལམ་གྱིས་ཇི་ལྟར་མཐོང་བའི་དོན་དེ། ས་བཅུའི་བར་དུ་གོམས་པར་བྱས་པས། ས་བཅུ་རྒྱུན་གྱི་ཐ་མ་རྡོ་རྗེ་ལྟ་བུའི་ཏིང་ངེ་འཛིན་ལ་བརྟེན་ནས། ལས་སྲིད་པའི་ས་བོན་རྣམས་འགགས་ནས་སྐད་གཅིག་མ་གཉིས་པ་ལ་བདེ་བ་ཆེན་པོ་ཆོས་ཀྱི་སྐུ་དུས་ཐམས་ཅད་དུ་ཆད་པ་མེད་པར་མངོན་དུ་གྱུར་པ་ཡིན། གསང་སྔགས་པ་ནི། བསམ་གཏན་གྱི་འོད་གསལ་ལ་གོམས་པར་བྱས་པས། བར་དོ་དང་པོའི་དུས་སུ་སྣང་བ་འགགས་ནས་༼༦༠༢༽རང་བཞིན་གྱི་འོད་གསལ་བ་ལ་གནས་པའོ། ། དེར་གནས་མ་ནུས་ན་ད་དུང་ཤེས་སྒྲིབ་མ་བྱང་བ་ཡིན། ཉོན་མོངས་པའི་སྒྲིབ་པ་ནི་བསླབ་པ་གསུམ་གྱིས་རྩད་ནས་གཅོད། ལས་ཀྱི་སྒྲིབ་པ་ནི་རྟོགས་པས་འདག་པར་བྱེད་དོ། །
ཞེས་གསུངས་ལ། མདོ་ལུགས་ལས་བདེ་བ་ཆེན་པོ་ཆོས་ཀྱི་སྐུ་ཞེས་གསུངས་པའི་བདེ་བ་ཆེན་པོ་ནི་སྔགས་ཀྱི་བདེ་བ་ཆེན་པོ་མ་ཡིན་ཏེ། མདོ་རང་ནས་བཤད་པའི་གཙང་རྟག་བདག་བདེའི་གོ་འཕང་བརྙེས་པའི་བདེ་བ་ལ་འཇོག་དགོས་པའི་ཕྱིར། དེས་ན་མདོའི་ལམ་གྱི་ལས་སྒྲིབ་ལྷན་གཅིག་སྐྱེས་པའི་སེམས་ཉིད་རྟོགས་པས་སྤང་བ་དང༌། སྔགས་ཀྱི་བསླབ་གསུམ་གྱིས་ཉོན་སྒྲིབ་སྤང་བ་དང༌། བསམ་གཏན་གྱི་འོད་གསལ་གྱིས་ཤེས་སྒྲིབ་སྤང་བ་མེད་པའི་ཕྱིར་ཏེ། རང་བཞིན་འོད་གསལ་གྱི་གོ་འཕང་བརྙེས་པའི་སྔགས་ཀྱི་སངས་རྒྱས་མདོའི་སངས་རྒྱས་ལས་ཁྱད་པར་དུ་འཕགས་ལ། དེའི་ཕྱིར་མདོའི་སངས་རྒྱས་ཀྱིས་ནི་ལས་ཉོན་ཤེས་བྱའི་སྒྲིབ་གསུམ་རགས་པ་ལས་ཕྲ་བའི་སྒྲིབ་པ་གསུམ་སྤང་བར་མ་བྱས་སོ་ཞེས་པ་ནི། རྗེ་བཙུན་སྒམ་པོ་པ་སོགས་སྔགས་ལུགས་ཀྱི་རྒྱལ་བ་སྲས་དང་སློབ་མར་བཅས་པ་མཐའ་དག་གི་དགོངས་པའོ། །
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
