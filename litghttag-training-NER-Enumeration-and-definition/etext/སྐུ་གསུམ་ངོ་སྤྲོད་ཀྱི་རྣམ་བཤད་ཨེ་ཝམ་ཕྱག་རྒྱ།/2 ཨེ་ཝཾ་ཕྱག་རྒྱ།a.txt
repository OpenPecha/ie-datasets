སྐུ་གསུམ་ངོ་སྤྲོད་ཀྱི་རྣམ་པར་བཤད་པ་མདོ་རྒྱུད་བསྟན་པ་མཐའ་དག་གི་ཨེ་ཝམ་ཕྱག་རྒྱ།
པོད ༢
ཨེ་ཝཾ་ཕྱག་རྒྱ།a
"$ ༄༅། །ཨེ་ཝཾ་ཕྱག་རྒྱ་བཞུགས་སོ། ། སྐུ་གསུམ་ངོ་སྤྲོད་ཀྱི་རྣམ་པར་བཤད་པ་མདོ་རྒྱུད་བསྟན་པ་མཐའ་དག་གི་ཨེ་ཝཾ་ཕྱག་རྒྱ་བཞུགས་སོ། ། ༄༅། །གཉིས་པ་རྒྱུ་འབྲས་ཀྱི་ཐེག་པ་སོ་སོ་ནས་འབྱུང་བའི་ས་ལམ་སྦྱོར་ཚུལ་ལ། སྔོན་རབས་བྱོན་པའི་གྲགས་ལྡན་དག་གི་ཇི་ལྟར་འཆད་ཚུལ་དང༌། བླ་མ་རྗེ་བཙུན་པ་ཆེན་པོའི་དགོངས་པ་ལེགས་པར་བཤད་པའོ། ། དང་པོ་ལ་བཞེད་པའི་རྣམ་གྲངས་བསྐྱར་བ་དང༌། དེ་ལ་ཅུང་ཟད་དཔྱད་པའོ། ། དང་པོ་ནི། རྒྱ་བོད་ཀྱི་སྐྱེས་ཆེན་ཕལ་ཆེ་བ་མདོ་སྔགས་ཀྱི་སངས་རྒྱས་གཅིག་པར་འཆད་ནས་ལམ་མྱུར་བུལ་ཙམ་ལས་མདོ་སྔགས་ཀྱི་ས་ལམ་ཐམས་ཅད་དོན་ཅིག་པ་ཉིད་ཀྱི་ཕྱིར།
མདོ་སྡེ་དཀོན་མཆོག་སྤྲིན་དང་ས་བཅུ་པ་དང་སངས་རྒྱས་ཀྱི་ས་སོགས་ནས་བཤད་པའི་ས་ལམ་གྱི་སྤངས་རྟོགས་ཀྱི་ཡོན་ཏན་གཉིས་ཅར་མཚུངས་མཉམ་ལས། མདོ་ལས་ལྷག་པའི་ས་ལམ་སྔགས་ལ་ཁྱད་པར་བ་མེད་པར་བཞེད་པ་ཆེས་མང་ལ། དེ་ལྟ་ནའང་རྒྱུད་སྡེ་ལས་ས་བཅུ་གཉིས་པ་ཉིད་རྒྱས་པར་བཤད་པ་མང་སྟེ། དཔལ་མཁའ་འགྲོ་རྒྱ་མཚོ་ལས། འཁོར་ལོ་བཅུ་གཉིས་དང་གནས་སོགས་ས་བཅུ་གཉིས་ལ་སྦྱར་བ་དང༌། རྡོ་རྗེ་སྙིང་རྒྱན་ལས། ཀུན་ཏུ་འོད་ཀྱི་ས་ཆེན་པོ། ། ཞེས་པ་ནས། བཅུ་གཉིས་སོ་སོར་བདག་རིག་པ། ། རྣལ་འབྱོར་ཡེ་ཤེས་ཡོངས་རྫོགས་ཉིད། །
ཅེས་དང༌། བརྟག་པ་གཉིས་པར། འདི་རྣམས་ས་ནི་བཅུ་གཉིས་ཏེ། ། ཞེས་དང༌། གཞན་ཡང་ངེས་བརྗོད་བླ་མ་ལས། ས་ནི་བཅུ་གཉིས་དག་ཡིན་ཏེ། ། ༼༢༽རྡོ་རྗེ་ས་ནི་བཅུ་གསུམ་པ། ། རབ་ཏུ་དགའ་དང་དྲི་མ་མེད། ། འོད་འབྱེད་པ་དང་འོད་འཕྲོ་བ། ། སྦྱངས་དཀའ་བ་དང་མངོན་དུ་གྱུར། །
རིང་དུ་སོང་དང་མི་གཡོ་བ། ། ལེགས་པའི་བློ་གྲོས་ཆོས་ཀྱི་སྤྲིན། ། དཔེ་མེད་པ་དང་ཡེ་ཤེས་ལྡན། ། དེ་ལྟར་ས་ནི་བཅུ་གཉིས་སོ། ། ཞེས་བཅུ་གཉིས་དང་བཅུ་གསུམ་དུ་བཤད་པ་རྣམས་ལ། དཀྱིལ་ཆོག་བཞི་བརྒྱ་ལྔ་བཅུ་པའི་འགྲེལ་པ་ཤནྟི་པས་མཛད་པ་དང༌། ཨ་བྷྱས་མན་སྙེར་རབ་དགའ་ནས་ཆོས་ཀྱི་སྤྲིན་གྱི་བར་ཡོངས་གྲགས་ལྟར་འཆད་དེ། ཇི་སྐད་དུ། ཀུན་ཏུ་འོད་ཅེས་པ་ས་བཅུ་གཅིག་པ་ནི། ཆོས་ཀྱི་སྤྲིན་གྱི་མཐར་ཐུག་པའི་བྱང་ཆུབ་སེམས་དཔའི་ས་རྣམས་ཀྱི་འབྲས་བུའི་གནས་སྐབས་བཅུ་གཅིག་པ་སངས་རྒྱས་ཀྱི་སའོ། །
ཞེས་འཆད་ནས། ཁྱད་པར་མན་སྙེར། ངེས་བརྗོད་ཀྱི་ལུང་དེར་རྡོ་རྗེའི་ས་མ་གཏོགས་བཅུ་གཉིས་དང༌། དེ་ཉིད་བགྲངས་པས་བཅུ་གསུམ་སྟེ། ། དེའི་བཅུ་གསུམ་འདྲེན་ཚུལ་ལ་གཉིས་མཛད་དེ། ས་བཅུ་གཅིག་ཡན་མདོ་དང་འདྲ་བའི་ཁར། སྦྱོར་ལམ་མོས་སྤྱོད་ཀྱི་ས་དང༌། ཚོགས་ལམ་ལས་དང་པོ་པའི་སར་འཇོག་ན་བཅུ་གསུམ་དུ་འཇོག་པ་དང༌། ས་བཅུ་པ་ལ་བཅུ་པ་ཙམ་དང༌། ཁྱད་པར་གྱི་ལམ་དང་བར་ཆད་མེད་ལམ་གསུམ་དུ་ཕྱེ་ན་བཅུ་གསུམ་དུ་འགྲེལ་བའི་ཕྱིར་དང༌།
ཤནྟི་པས་ཀུ་མུ་ཏིར་ཡང་ས་བཅུ་གཅིག་ཁར་སོ་༼༣༽སྐྱེའི་ས་གཅིག་བསྣན་པས་བཅུ་གཉིས་སུ་འཇོག་པར་བྱེད་ལ། ཡང་རྡོ་རྗེ་ཕྲེང་བར། གཙོ་བོའི་དབྱེ་བས་བཅུ་གཅིག་སྟེ། ། བཅུ་གཉིས་པ་ནི་གསང་བའོ། ། བཅུ་གསུམ་པ་ནི་ཡང་དག་སྦྱོར། ། བཅུ་བཞི་པ་ནི་དོན་དམ་སྟེ། ། དབང་བསྐུར་རེ་རེས་ས་རེའོ། ། ཞེས་འབྱུང་ལ། དེའི་ས་སྦྱོར་ཚུལ་ནི། བུ་སྟོན་ཆེན་པོས་ས་བཅུ་པ་ལ་གསུམ་དུ་ཕྱེ་ནས་མོས་སྤྱོད་ཀྱི་ས་ནས་དང་བཅོ་ལྔར་དོན་གྱི་ཐོབ་པར་བཞེད་པ་དང༌།
ཡང་ཡེ་ཤེས་ཐིག་ལེར། རྟག་ཏུ་སྤྲུལ་པ་ཡི་ནི་སྐུ། ། ས་ནི་བཅུ་གཅིག་པ་རུ་དྲན། ། ལོངས་སྤྱོད་རྫོགས་སྐུ་བཅུ་གཉིས་པ། ། ཆོས་ཀྱི་སྐུ་ནི་བཅུ་གསུམ་པ། ། བདེ་བ་ཆེན་པོ་བཅུ་བཞི་པ། ། གང་ཞིག་བཅོ་ལྔ་པ་ཡི་ས། ། དེ་ནི་ཡེ་ཤེས་ས་ཞེས་བྱ། ། ཞེས་པའི་ཚུལ་གྱི་ས་བཅོ་ལྔ་དང༌། ཡང་དེར།
ཀུན་ཏུ་འོད་ནི་ཡང་དག་པར་རྫོགས་པའི་སངས་རྒྱས་ཀྱི་ས། ཀུན་ཏུ་སྣང་བ་མཆེད་པའི་འོད་ནི་བཅོམ་ལྡན་འདས་དཔལ་རྡོ་རྗེ་སེམས་དཔའ་སྤྲུལ་པའི་སྐུའི་ས། ཀུན་ཏུ་སྣང་བའི་འོད་ནི་ལོངས་སྤྱོད་རྫོགས་པའི་སྐུའི་ས། ཡང་དག་འོད་རབ་ནི་ཆོས་ཀྱི་སྐུའི་ས། བརྗོད་མེད་ཆད་མེད་ནི་བདེ་བ་ཆེན་པོའི་ས། ཞེས་དང་ཡང་དེར། བཅུ་དྲུག་པ་ནི་བརྟགས་པ་མིན། ། ཞེས་དང༌། དེ་ཀུན་ས་ཡི་དབང་ཕྱུག་བདག ། ཅེས་ལུང་སྔ་མས་སྐུ་ལྔའི་མིང་ཅན་གྱི་ས་༼༤༽བཅོ་ལྔ་དང༌།
བར་པས་སྐུ་བཞིའི་མིང་ཅན་གྱི་ས་བཅོ་ལྔ་དང༌། ཐ་མས་ས་དེ་དག་ཐམས་ཅད་ཐོབ་པའི་བཅོམ་ལྡན་འདས་དཔལ་ཡེ་ཤེས་ཀྱི་ཐིག་ལེའི་དབང་ཕྱུག་ཆེན་པོ་ཉིད་ཀྱི་མཚན་ཅན་གྱི་སར་བཞག་སྟེ། དེའི་དཀའ་འགྲེལ་རང་བཞིན་དག་པའི་སྒྲོན་མེ་ལས། ས་བཅུ་དྲུག་གི་བདག་པོ་ནི་བཅོམ་ལྡན་འདས་དཔལ་ཡེ་ཤེས་ཐིག་ལེའི་དབང་ཕྱུག་ཆེན་པོ། ཞེས་འབྱུང་ལ། ས་འདི་དག་གི་རྣམ་བཞག་ལ་བུ་རིན་པོ་ཆེ་སོགས་སྔ་རབས་པ་རྣམས། སློབ་པའི་ས་བགྲང་བ་མ་ཡིན་གྱི་མི་སློབ་པའི་སས་བསྡུས་ཀྱི་སྐུ་དང་ཡེ་ཤེས་རྣམ་པར་བཞག་པས་ས་བཅོ་ལྔ་བཅུ་དྲུག་སོགས་ཀྱི་དབྱེ་བསྡུ་འབྱུང་བར་འཆད་དོ། ། ཁྱད་པར་ཤར་ཙོང་ཁ་པས། མདོའི་ལམ་གྱི་ས་བཅུའི་བར་བགྲོད་པ་ཇི་ལྟ་བ་དེ་དང༌། སྔགས་ལམ་བསྐྱེད་རིམ་ནས་སྒྱུ་ལུས་ཀྱི་བར་བགྲོད་པའི་བགྲོད་པ་གཉིས་ལས་ཕྱི་མའི་བགྲོད་པས་སྔ་མའི་ས་བཅུའི་བགྲོད་པའི་བར་གྱི་བགྲོད་པའི་དོད་ཐུབ་ལ།
དེ་ལྟ་ནའང་སྔགས་ལམ་གྱི་བགྲོད་པ་དེས་མདོའི་ས་ལམ་ཡོན་ཏན་ཇི་བཞིན་ཐོབ་མི་དགོས་ཏེ། རྫོགས་རིམ་སྐྱེ་བའི་སྨིན་བྱེད་བསྐྱེད་རིམ་ལ་མཚོན་ན་སྨིན་བྱེད་ཀྱི་བསྐྱེད་རིམ་སྔ་མ་རྣམས་ས་བདུན་དང་སྦྱར་བའི་༼༥༽ཚེ་བསྐྱེད་རིམ་འདི་ས་བདུན་གྱིས་འདི་བགྲོད་ཅེས་དངོས་སུ་གསལ་བར་མི་སྦྱོར་ཀྱང་དོད་ཐུབ་ཏུ་བགྲོད་ནས། བསྐྱེད་རིམ་མཐར་ཕྱིན་ཏེ་སྣོད་བཅུད་ལྷར་སྣང་དུ་དག་པ་ན་མདོའི་ས་བརྒྱད་པ་དང་མཚུངས་པར་དོད་ཐུབ་ལ། དེ་ནས་ལུས་དབེན་ལ་བརྟེན་ནས་ངག་དབེན་སྦྱངས་པས་ངག་གི་རྩ་བ་རླུང་ལ་དབང་ཐོབ་པ་ནི་ས་དགུ་པར་ཚིག་སོགས་སོ་སོ་ཡང་དག་རིག་པ་ལ་དབང་ཐོབ་པ་དང་མཚུངས་པའི་དོད་ཐུབ་ལ། ངག་དབེན་ལ་རྟེན་ནས་སེམས་དབེན་གྱི་རླུང་སེམས་ལས་སྒྱུ་ལུས་གྲུབ་སྟེ། སངས་རྒྱས་རྣམས་ཀྱི་དབང་བསྐུར་ཐོབ་པ་ནི། ས་བཅུ་པར་ལས་ལ་དབང་ཐོབ་པས་དམན་པའི་ལུས་ཀྱི་བག་ཆགས་ངན་པ་རྣམས་ལུས་ཕུན་སུམ་ཚོགས་པར་བསྒྱུར་ནས་འོད་ཟེར་ཆེན་པོའི་དབང་བསྐུར་ཐོབ་པ་དང་མཚུངས་པར་དོད་ཐུབ་ལ། སྒྱུ་ལུས་ཐོབ་ནས་འོད་གསལ་རྟོགས་པ་ལ་ནུས་པ་མཐུ་ལྡན་དུ་འགྲོ་བའི་རྒྱུ་ཚོགས་རྫོགས་ཤིང༌། དེ་ལྟར་འོད་གསལ་ཐོབ་ནས་རང་ལམ་ལ་སླར་སློབ་ཏུ་མེད་པར་ཟུང་འཇུག་འགྲུབ་པ་ནི་ས་བཅུ་པར་སྟོང་ཉིད་ཀྱི་རྟོགས་པས་སྒྲིབ་པ་མ་ལུས་པ་འཇོམས་པའི་ནུས་པ་མཐུ་ཆེན་གྱི་རྒྱུ་ཚོགས་རྫོགས་ནས་ས་བཅུ་གཅིག་པར་སངས་རྒྱས་པར་འགྱུར་བ་ལས་༼༦༽སླར་ལམ་ལ་གསར་དུ་སློབ་མི་དགོས་པ་དང་མཚུངས་པར་དོད་ཐུབ་ལ། སོ་སྐྱེའི་དུས་སུའང་སྔགས་ཀྱི་རྣལ་འབྱོར་གྱིས་རླུང་དྷཱུ་ཏིར་བཙུད་ནས་སྟོང་པ་དངོས་སུ་འདྲེན་མི་ནུས་པའི་བར་ནི་ཚོགས་ལམ་དང༌།
དེ་ནུས་ནས་བདེ་བ་མངོན་སུམ་དུ་མ་རྟོགས་ཏེ་སྒྱུ་ལུས་ཚུན་གྱི་བར་སྦྱོར་ལམ་དང་དོད་ཐུབ་ལ། དོན་གྱི་འོད་གསལ་ནས་ཟུང་འཇུག་མ་ཐོབ་བར་མདོའི་མཐོང་ལམ་དང་དོད་ཐུབ་ལ། སློབ་པའི་ཟུང་འཇུག་ནས་མི་སློབ་པའི་ཟུང་འཇུག་མ་ཐོབ་པའི་བར་མདོའི་སྒོམ་ལམ་ས་དགུའི་དོད་ཐུབ་ཏུ་བགྲོད་པ་ཡིན་ནོ་ཞེས་འཆད་དོ། ། བོ་དོང་ཕྱོགས་ལས་རྣམ་རྒྱལ་གྱིས་ནི། མདོའི་ལམ་གྱིས་ཚོགས་ལམ་ཆེན་པོ་ཡན་བགྲོད་དུ་མེད་ལ། དེས་ན་སྔགས་ལམ་ལ་མ་བསྟེན་པར་ཚོགས་ལམ་ཡན་ཆད་ཀྱི་ལམ་བགྲོད་པར་མི་ནུས་ཏེ། དེའི་ཕྱིར། རྒྱུའི་ས་བཅུ་གཅིག ། ལམ་གྱི་ས་བཅུ་གཅིག ། འབྲས་བུའི་ས་བཅུ་གསུམ་སྟེ་སློབ་མི་སློབ་ཀྱི་ས་ཡོངས་དྲིལ་སུམ་ཅུ་སོ་ལྔའི་རྣམ་བཞག་མཛད་དེ།
དེའི་དང་པོར་རྒྱུའི་ས་བཅུ་གཅིག་ནི་བསྐྱེད་རིམ་གྱི་རྒྱུའི་ས་བདུན་བགྲོད་ནས་ས་བརྒྱད་པ་ཐོབ་པར་བྱེད་ལ། ལུས་དབེན་གྱི་རྒྱུའི་ས་བརྒྱད་པ། ངག་དབེན་གྱི་རྒྱུའི་ས་དགུ་པ། སེམས་དབེན་གྱི་རྒྱུའི་ས་བཅུ་པ་༼༧༽བགྲོད་ཅིང་རྒྱུའི་ས་བཅུ་གཅིག་པ་ཐོབ་པར་འགྱུར་ཏེ། དེ་ནི་སྒྱུ་མ་རྨི་ལམ་ལྟ་བུའི་ཏིང་འཛིན་ཐུན་མོང་བ་ཞེས་བྱ་ལ། དེ་ཚེ་རྣལ་འབྱོར་པ་རང་ཉིད་ཀྱིས་རྫུ་འཕྲུལ་གྱི་སྒོ་ནས་རྒྱལ་བའི་རྣམ་འཕྲུལ་སྟོན་ནུས་ཤིང་འཇིག་རྟེན་ན་ཡང་སངས་རྒྱས་ལྟར་མཐོང་ནས་འབྲས་བུའི་སངས་རྒྱས་ཆུང་ངུ་ཞེས་བྱ་སྟེ་གྲུབ་པ་ཐོབ་པ་ཆུང་ཞེས་བྱའོ། ། གཉིས་པ་ལམ་གྱི་ས་བཅུ་གཅིག་ནི་མོས་པས་སྤྱོད་པའི་ས་དང་རབ་ཏུ་དགའ་བ་ལ་སོགས་པའི་ས་བཅུ་སྟེ་བཅུ་གཅིག་ལས། དེ་ལ་སྒྱུ་མ་ལྟ་བུའི་ཏིང་ངེ་འཛིན་ནི། ཐུན་མོང་མིན་པར་བཤད་པའི་ཞི་ལྷག་ཁྱད་ཅན་དང་པོར་སྣང་བ་སྐུ་རྡོ་རྗེ་རྣལ་འབྱོར་ནི་དྲོད། དེ་ནས་སྣང་བ་མཆེད་པ་གསུང་རྡོ་རྗེའི་རྣལ་འབྱོར་ནི་རྩེ་མོ།
དེ་ནས་སྣང་བ་ཉེར་ཐོབ་ཐུགས་རྡོ་རྗེ་རྣལ་འབྱོར་ནི་བཟོད་པ། དེ་ནས་འོད་གསལ་ཡེ་ཤེས་རྡོ་རྗེའི་ངང་ལས་རང་བྱིན་བརླབས་ཀྱི་ལྷ་སྐུ་སྒྱུ་མ་ལྟ་བུ་ལས་ལངས་ཏེ། སྣོད་བཅུད་རྣམས་དག་པའི་ལྷ་ལྷ་མོའི་དཀྱིལ་འཁོར་རྟེན་དང་རྟེན་པར་བཅས་པ་མཐོང་ཞིང་རང་གིས་ཀྱང༌། དེ་ལྟ་བུའི་རྣམ་འཕྲུལ་སྣ་ཚོགས་སྟོན་པ་ནི་འཇིག་རྟེན་ཆོས་མཆོག་ཅེས་བྱའོ། ། དེས་ན་འོད་གསལ་ཞིང་ས་དང་པོ་རབ་ཏུ་དགའ་བའོ། ། དེའི་རྗེས་ཐོབ་ནས་སླར་ཡང་ཞུགས་ཤིང་ལངས་ནས་སློབ་པའི་ཟུང་འཇུག་༼༨༽གི་རིམ་པ་ནི་སྒོམ་ལམ་ས་བཅུ་སྟེ། རྣལ་འབྱོར་པ་རྣམས་ཀྱང་ས་བཅུ་པ་ལ་གནས་པ་ཡིན་ནོ། ། དེ་ལ་ཟུང་འཇུག་གི་ས་ཞེས་གཅིག་ཏུ་བཞག་པའི་ལམ་གྱི་ས་བཅུ་པོའི་རྣམས་གྲངས་ཡོན་ཏན་སོགས་ནི་མདོའི་ཐེག་པར་གསུངས་པ་ལྟར་ལས་ལྷག་པར་བཤད་བྱར་མེད་ཀྱང་མདོ་ལྟར་བསྐལ་པ་གྲངས་མེད་ལ་སོགས་དུས་རིང་པོར་བསྒོམ་བྱ་མ་ཡིན་ཏེ། ཕལ་ཆེར་ལ་དུས་ཀྱི་སྦྱོར་བས་འགྲུབ་པའི་ཕྱིར། འབྲས་བུའི་ས་ལ་ཡང་གནས་སྐབས་ཀྱི་འབྲས་ས་ནི་བཅུ་གཉིས་ཏེ།
རྡོ་རྗེ་སྙིང་རྒྱན་ལས་ཀུན་ཏུ་འོད་སོགས་ས་བཅུ་གཉིས་སུ་བཤད་པ་དང༌། མཐར་ཐུག་གི་འབྲས་ས་ནི་རྡོ་རྗེ་འཛིན་པའི་ས་སྟེ་བཅུ་གསུམ་དུ་འཇོག་ལ། དེ་ལྟར་འབྲས་ས་ཐམས་ཅད་སྤྲུལ་སྐུ་སོགས་ཀྱི་དབྱེ་བས་སར་འགྱུར་བ་ཡིན་ཏེ། དེར། དེ་ནི་སྐུ་སོགས་དབྱེ་བ་ཡི། ། ས་རྣམས་ཀྱིས་ནི་ཡོངས་སུ་བརྟགས། ། ཞེས་སོགས་འབྱུང་བའི་ཕྱིར། ཞེས་འཆད་དོ། ། ཡང༌། དཔལ་ཡིད་བཟང་རྩེ་པ་དང༌།
ལོ་ཆེན་བསོད་ནམས་རྒྱ་མཚོའི་སྡེ་དང༌། རྒྱལ་བ་གར་གྱི་དབང་པོ་ཞྭ་དམར་བ་བཞི་པའི་ཞལ་མངའ་ནས་ནི། སྤྱིར་ས་བཅུ་དང་བཅུ་གཅིག་ལ་སོགས་པའི་རིམ་པ་རྣམས་ལ་མཐའ་གཅིག་ཏུ་འཇོག་མཚམས་མ་༼༩༽ངེས་ཏེ། རྣམ་བཞག་མི་མཐུན་པ་དུ་མ་ཡོད་པའི་ཕྱིར། དཔེར་མཚོན་ན་དཔལ་ཕྲེང་གི་མདོར། འདུས་བྱས་ཀྱི་འཁོར་བ་ནི་རྟེན་འབྲེལ་ཡན་ལག་བཅུ་གཉིས་ཀྱི་འཁོར་བ་ཡིན་ལ། དེའི་མྱང་འདས་ནི་ཉན་རང་དགྲ་བཅོམ་པ་དང་ཐེག་ཆེན་མཐོང་ལམ་ལ་འཇོག་པ་དང༌། འདུས་མ་བྱས་ཀྱི་འཁོར་བ་ནི་མ་རིག་བག་ཆགས་ཀྱི་ས་ལ་རྟེན་པའི་ལས་དང་རྣམ་སྨིན་གྱི་སྐྱེ་བ་འཛིན་པའི་ཐེག་གསུམ་གྱི་སློབ་པ་འཕགས་པ་དང༌། འདུས་མ་བྱས་ཀྱི་མྱང་འདས་ནི་ཡང་དག་པའི་སངས་རྒྱས་ཀྱི་སར་བཞག་པས་འཁོར་འདས་ཀྱི་འཇོག་འཚམས་ཀྱང་གཅིག་ཏུ་མི་བཟུང་ལ། དེ་ལྟའི་འཁོར་འདས་ཀྱི་དབང་དུ་བྱས་ནས་མདོའི་ཐེག་པ་ཉིད་དུའང་ཚོགས་ལམ་ནས་བཟོད་པའི་བར་ས་བཅུ་དང་ཆོས་མཆོག་སངས་རྒྱས་ཀྱི་སར་བཞག་སྟེ།
ཇི་སྐད་དུ། ས་བཅུ་ལས་ནི་རྩམ་ནས་ནི། ། མི་གནས་རྒྱས་པར་བརྟན་པ་ཡི། ། ཅིའི་ཕྱིར་ཞེ་ན་སངས་རྒྱས་ཀྱིས། ། མཁྱེན་ནས་ཆོས་རྣམས་མ་གཟིགས་ཕྱིར། ། ཞེས་འབྱུང་བ་དང༌། ཡང༌། མ་དག་ས་བདུན་ལ་ས་བཅུ་དང་ས་བརྒྱད་པ་བཅུ་གཅིག་པ་སངས་རྒྱས་ཀྱི་སར་འཇོག་ཏེ། ། དེ་ཡི་ཉོན་ཡིད་ཀྱི་ས་བོན་བཟློག་པར་བྱེད་པའི་ཕྱིར་ཏེ། ས་བརྒྱད་པའི་ཡོན་ཏན་འཆད་པར།
ཇི་སྐད་དུ། ༼༡༠༽དྲི་མ་དེ་དག་རྩར་བཅས་ཉེ་བར་ཞི་འགྱུར་ཏེ། ཞེས་འབྱུང་བས་སོ། ། ཡང་དམན་པ་ས་བརྒྱད་བྱང་སེམས་ས་གཅིག་སྟེ་ས་དགུར་བྱས་ནས་ས་བཅུ་པ་ལ་སངས་རྒྱས་ཀྱི་སར་བཞག་པ་ཡོད་དེ། ཇི་སྐད་དུ། ས་དགུ་འདས་ནས་ཡེ་ཤེས་ནི། ། གང་གི་སངས་རྒྱས་སར་གནས་པ། ། དེ་ནི་བྱང་ཆུབ་སེམས་དཔའི་ས། ། བཅུ་པ་ཡིན་པར་ཤེས་པར་བྱ། ། ཞེས་འབྱུང་བའི་ཕྱིར་རོ། །
ཡང༌། ས་བཅུ་ཕར་ཕྱིན་ལ་དང་སངས་རྒྱས་ཀྱི་ས་དངོས་དང་བཅུ་གཅིག་གོ ། སྔགས་ཀྱི་ཐེག་པ་ལྟར་ན། རྣམ་སྣང་མངོན་བྱང་ལས། མོས་པས་སྤྱོད་པ་ཡི་ནི་ས། ། སེམས་གསུམ་རྣམ་པར་སྒོམ་བྱེད་དེ། ། ཕ་རོལ་ཕྱིན་པ་བཅུ་རྣམས་དང༌། ། བསྡུ་བའི་དངོས་པོ་བཞི་དག་གིས། ། མོས་པའི་ས་ནི་མཚུངས་པ་མེད། ། ཅེས་པ་ལ་སློབ་དཔོན་སངས་རྒྱས་གསང་བས།
ཚོགས་ལམ་དུ་ས་བརྒྱད། སྦྱོར་ལམ་དུ་ས་བཞི་སྟེ་བཅུ་གཉིས་སམ། ཡང་ན་ཚོགས་ལམ་དུ་ས་བཅུ་བཞག་ནས། དྲོད་དུ་སངས་རྒྱས་ཀྱི་སར་བཞག་པ་དང༌། འདིའི་མོས་སྤྱོད་ཀྱི་ས་བཅུའམ་བཅུ་གཅིག་གི་ས་བརྒྱད་པ་ལ་དགོངས་ཏེ། རིམ་ལྔར། དང་པོའི་རིམ་པའི་སྦྱོར་བ་ཡི། ། ས་བརྒྱད་པ་ནི་ཐོབ་པ་འགྱུར། ། ཞེས་འབྱུང་བའི་བསྐྱེད་རིམ་གྱི་དངོས་འབྲས་ལ་ས་བརྒྱད་པར་འཇོག་པའང་འདི་དང་སྦྱོར་ན་ཆེས་འབྱོར་༼༡༡༽ཞིང༌། ཁྱད་པར་བཅོམ་ལྡན་འདས་དུས་ཀྱི་འཁོར་ལོའི་ས་ལམ་བགྲོད་ཚུལ་དང་སྦྱར་ཏེ་འཆད་ན།
མཆོག་མི་འགྱུར་དུ། འདོད་ཆགས་དང་བྲལ་བའི་ས་དང༌། སངས་རྒྱས་ཀྱི་ས་གཉིས་གསུངས་ལ། སངས་རྒྱས་ཀྱི་ས་ལའང་དེ་བཞིན་གཤེགས་པའི་ས་དང༌། སངས་རྒྱས་ཀྱི་ས་གཉིས་སུ་ཕྱེ་བར་མཛད་ལ། དེ་ལྟར་གྱི་ཚེ་འདོད་ཆགས་དང་བྲལ་བའི་དམན་པའི་ས་བཅུ་གཅིག་པོ་ཕྱོགས་གཅིག་ཏུ་བྱས། དེ་བཞིན་གཤེགས་པའི་ས་དང་སངས་རྒྱས་ཀྱི་ས་གཉིས་གཅིག་ཏུ་བྱས་པའི་ས་བཅུ་གཉིས་ཀྱི་ནི་ཟུང་འཇུག་གམ་ཡེ་ཤེས་ཀྱི་སྐུ་འགྲུབ་ལ། འདི་ལྟའི་ཟུང་འཇུག་ཡེ་ཤེས་ཀྱི་སྐུ་འགྲུབ་པ་ནི། མགོན་པོ་ཀླུ་སྒྲུབ་དང་ཨིནྡྲ་བྷཱུ་ཏི་ལྟ་བུ་ཡིན་ལ་སྐུ་འདི་ལྟ་བུ་སྒྲུབ་པའི་དུས་སྦྱོར་བཅུ་གཉིས་འགགས་པས། ད་དུང་སྔགས་ཀྱི་མཐོང་སྒོམ་གྱི་རབ་དགའ་སོགས་ཐོབ་པ་ནི་མ་ཡིན་ཏེ།
འདི་དག་གི་ས་བཅུ་གཉིས་ནི་ཚོགས་སྦྱོར་དུ་སྦྱོར་བ་ཡན་ལག་དྲུག་ཡོངས་སུ་རྫོགས་པའི་ས་བཅུ་གཉིས་ཀྱི་རྣམ་བཞག་བྱས་པ་ཡིན་པའི་ཕྱིར། དེ་ཡང་སངས་རྒྱས་ཀྱི་ས་ལ་གཉིས་སུ་དབྱེ་བའི་དང་པོ་དེ་བཞིན་གཤེགས་པའི་ས་ནི་ཏིང་ངེ་འཛིན་གྱི་ཡན་ལག་ལ་གནས་པའི་ཆོས་མཆོག་སྟེ་སྟོང་བརྒྱད་བརྒྱ་པ་ཚན་གཅིག་འགགས་པ་དང༌། དེ་ནས་གཉིས་པས་སངས་རྒྱས་ཀྱི་ས་ནི་ཏིང་ངེ་འཛིན་གྱི་བྱེད་པ་སྟེ་ཡན་ལག་ཡོངས་སུ་རྫོགས་ནས་༼༡༢༽དུས་སྦྱོར་བཅུ་གཉིས་འགག ། བྱང་ཆུབ་སེམས་དཔའི་ས་རབ་དགའ་ལ་གནས་ཤིང་ལུགས་འདིར་རྡོ་རྗེ་འཛིན་པ་དང་སངས་རྒྱས་སུ་བརྗོད་ཅིང༌། སངས་རྒྱས་ཀྱི་ས་ཕྱི་མ་འདི་ནས་བཟུང་སྟེ་ས་གཉིས་པ་དྲི་མ་མེད་པ་ནས་བཅུ་གཅིག་ཀུན་ཏུ་འོད་ཀྱི་བར་ས་དགུ་ཡོད་ཀྱང་ཡས་ནས་བགྲངས་པའི་ས་དགུ་ཀ་སྟེ། མས་ནས་བགྲངས་པའི་ས་བཅུ་གཉིས་པ་དེའི་ནང་དུ་བསྡུས་ཏེ་སྤྱིར་བཏང་ལ་ཆགས་བྲལ་གྱི་ས་དང་སངས་རྒྱས་ཀྱི་ས་གཉིས་ཀ་ལ་གྲངས་བཅུ་གཉིས་སུ་འཇོག་ལ། ཞིབ་ཏུ་ན་སངས་རྒྱས་ཀྱི་ས་ལ་ཡང་ས་བཅུ་གཉིས་ཀྱི་རྣམ་བཞག་རྩིར་ཡོད་དོ། ། དེས་ན་ཟུང་འཇུག་གི་སྐུ་ལའང་ཆུང་འབྲིང་ཆེན་པོ་གསུམ་དུ་བཞག་དགོས་ཏེ། ཆུང་ངུ་ནི་འཛིན་པ་གྲུབ་སྟེ་ནད་སྒྱུ་ལུས་ཀྱི་རྗེས་དྲན་གྱི་སྐུ་འགྲུབ་པའི་དུས་དང༌། འབྲིང་ནི་ཏིང་ངེ་འཛིན་གྱི་འབྲས་བུ་ལོ་གསུམ་ཕྱོགས་གསུམ་གྱིས་འགྲུབ་པར་བཤད་པའི་ཡེ་ཤེས་ཀྱི་སྐུ་དེ་ཡིན་ལ།
ཆེན་པོ་ནི་ས་རབ་དགའ་སོགས་ཀྱི་མཐར་ཐོབ་པའི་ཟུང་འཇུག་ཆེན་པོ་ཉིད་དོ། ། དེའི་ཕྱིར་དྲི་མེད་འོད་ལས། འགྱུར་མེད་ཀྱི་སྐད་ཅིག་ཐོབ་པ་དང་པོའི་མཚན་མ་དང༌། འགྱུར་མེད་ཀྱི་བདེ་བ་སྟོང་བརྒྱད་བརྒྱས་ས་དང་པོ་ཐོབ་པ་འཇིག་རྟེན་པའི་དངོས་གྲུབ་ཐོབ་པ་ནི་བར་མའི་མཚན་མ་དང༌། ཉི་ཁྲི་ཆིག་སྟོང་དྲུག་བརྒྱའི་བདེ་བས་ས་བཅུ་གཉིས་པ་ཕྱག་རྒྱ་ཆེན་པོའི་༼༡༣༽དངོས་གྲུབ་ཐོབ་པ་ནི་མཚན་མ་ཐ་མར་བཤད་ལ། མཚན་མ་ཐ་མ་ཐོབ་པའི་རྡོ་རྗེ་འཆང་སངས་རྒྱས་སུ་བཏགས་ཀྱང་མི་སློབ་པའི་སངས་རྒྱས་ཟུང་འཇུག་ཆེན་པོ་དེ་ནི་མ་ཡིན་ཏེ། རབ་དགའ་སོགས་ཀྱི་ས་ལ་འཇུག་པའི་དབང་ཐོབ་པའི་བྱང་སེམས་སུ་གསུངས་པའི་ཕྱིར། འགྲེལ་ཆེན་ལས། ཏིང་ངེ་འཛིན་གྱི་དག་པ་དྲི་མ་མེད་པར་གྱུར་པ་ནི་ཉིན་ཞག་འགའ་ཞིག་རྣམས་ཀྱིས་ཏེ་ལོ་གསུམ་དང་ཕྱོགས་གསུམ་གྱི་ཉིན་ཞག་རྣམས་ཀྱིས་ཡེ་ཤེས་སྐུ་ནི་འགྲུབ་པར་འགྱུར་ཞེས་པས་དབང་བཅུ་ལ་སོགས་པར་ཐོབ་པའི་བྱང་ཆུབ་སེམས་དཔར་འགྱུར་ཏེ་སོ་སོར་བསྡུད་པ་ལ་སོགས་པའི་ངེས་པའོ། ། ཞེས་འབྱུང་ལ།
སངས་རྒྱས་མིན་ཀྱང་སངས་རྒྱས་སུ་བཏགས་པ་མི་འགལ་ཏེ། རྒྱུད་ལས། ཡེ་ཤེས་འབེབས་པས་སངས་རྒྱས་བླ་མ་ཡི་ཡང་བླ་མ་རྫུ་འཕྲུལ་སྟོན་པ་གཅིག་པུར་འགྱུར། ། ཞེས་པའི་འགྲེལ་པར། སངས་རྒྱས་ཞེས་པ་ནི་ཉེ་བར་བཏགས་པའི་ཚིག་སྟེ། རྫུ་འཕྲུལ་ལྡན་པའི་སྟོན་པ་གཅིག་པུ་ཞེས་པའང་དེ་བཞིན་ནོ། ། དེས་ན་དུས་སྦྱོར་བཅུ་གཉིས་འགགས་པས་ས་བཅུ་གཉིས་ཐོབ་པའི་ཡེ་ཤེས་ཀྱི་སྐུ་བརྙེས་པར་གསུངས་པའི་ཡེ་ཤེས་ཀྱི་སྐུ་མ་བརྙེས་གོང་དུ་ཡེ་ཤེས་དུས་སྦྱོར་བཅུ་གཉིས་འགག་དགོས་ཏེ། དེ་མ་འགགས་པར་༼༡༤༽ཡེ་ཤེས་ཀྱི་སྐུ་དེ་འགྲུབ་མི་སྲིད་པའི་ཕྱིར། སྐྱེ་སྲིད་སྔ་མ་མ་འགགས་པར་བར་སྲིད་མི་འགྲུབ་པ་བཞིན་ནོ། ། དེས་ན་དུས་སྦྱོར་བཅུ་གཉིས་འགགས་ནས་སངས་རྒྱས་སུ་འཇོག་པ་འདི་ལ་དགོངས་ཏེ།
རྡོ་རྗེ་སྙིང་འགྲེལ་ལས། དེ་ལྟར་ལུས་ནི་འགོག་པ་ཡིས། ། སྲོག་རླུང་ཡང་ནི་འགོག་པའོ། ། སྲོག་རླུང་ངེས་པར་འགོག་པ་ཡིས། ། བྱང་ཆུབ་སེམས་ནི་འགོག་པའོ། ། བྱང་ཆུབ་སེམས་ནི་འགོག་པ་ཡིས། ། འཛག་པ་ངེས་པར་འགོག་པའོ། ། འཛག་པའི་སྐད་གཅིག་འགོག་པ་ཡིས། ། རྣལ་འབྱོར་པ་ཀུན་སངས་རྒྱས་ཉིད། ། ཅེས་དང༌།
ཤེས་རབ་ཆགས་པ་ལས་བྱུང་བ་མི་འགྱུར་བའི་བདེ་བ་ཆེན་པོའི་སྐད་ཅིག་རྣམས་ཀྱང་དེ་བཞིན་གཤེགས་པའི་ས་འདི་རྣམས་ཐོབ་སྟེ། མི་འཕོ་བའི་སྐད་ཅིག་བརྒྱ་ཕྲག་བཅོ་བརྒྱད་ཐོབ་པས་ས་དང་པོ་ཐོབ་བོ། ། གྲངས་འདི་ས་བཅུ་གཉིས་ཀྱི་མཐར་ཐུག་པར་རོ། ། མི་འགྱུར་བའི་སྐད་ཅིག་ཉི་ཁྲི་ཆིག་སྟོང་དྲུག་བརྒྱ་རྣམས་ཀྱིས་ས་བཅུ་གཉིས་ཐོབ་སྟེ་ཡན་ལག་བཅུ་གཉིས་འགག་པར་མི་སྲིད་པར་རོ། ། ཞེས་འབྱུང་བའི་སངས་རྒྱས་ཏེ། སྒྲོན་གསལ་ལས་ལང་ཀར་གཤེགས་པར། སློབ་དཔོན་ཀླུ་སྒྲུབ་ལུང་བསྟན་དུ། རབ་ཏུ་དགའ་བའི་ས་བསྒྲུབས་ནས། ། བདེ་བ་ཅན་དུ་དེ་འགྲོའོ། ། ཞེས་འབྱུང་བའི་ས་རབ་དགའ་སྒྲུབ་པའི་དོན་ཡང་རྡོ་རྗེ་འཛིན་པའི་སྐུ་སྒྲུབས་ཤིང་བརྙེས་པའི་དོན་ལ་སྦྱོར་ན་ཤིན་ཏུ་འབྱོར་༼༡༥༽ལ།
དེ་ལྟ་ན་ཡེ་ཤེས་ཀྱི་སྐུ་བརྙེས་པ་ན་རྣམ་སྨིན་གྱི་ལུས་འདི་བོར་བས་སླར་ཡེ་ཤེས་ཀྱི་སྐུ་ཉིད་སངས་རྒྱས་དགོས་ན་སྐྱེ་བ་འདི་ཉིད་ཀྱིས་སངས་རྒྱས་ཉིད་དུ་འགྱུར་བ་ནི་མིའི་སྐྱེ་བ་ཁོ་ན་ཡིན་གྱི། ཞེས་མིའི་རྟེན་ལ་སངས་རྒྱས་པར་བཤད་པ་དང་འགལ་ལམ་སྙམ་ན་མི་འགལ་ཏེ། དེ་ལྟར་གསུངས་པས་མིའི་རྟེན་ལ་རྡོ་རྗེའི་རྣལ་འབྱོར་བསྒོམས་པས་རང་ལུགས་བོར་ནས་ཡེ་ཤེས་ཀྱི་སྐུ་སློབ་པའི་ཟུངས་འཇུག་སངས་རྒྱས་སུ་བཏགས་པ་དེ་ཐོབ་པ་ཡིན་ལ་མིའི་རྟེན་དང་སངས་རྒྱས་ཀྱི་བར་དུ་ཡེ་ཤེས་ཀྱི་སྐུའི་རྟེན་མ་རྒྱུད་པར་མི་སློབ་པའི་ཟུང་འཇུག་སངས་རྒྱས་ཡོད་པར་མ་ཡིན་པའི་ཕྱིར། མིའི་རྟེན་ལ་སྔགས་ལ་མ་ཞུགས་ཀྱང་ཡིད་ལ་རྟེན་ནས་སངས་རྒྱས་སུ་འགྱུར་བ་ཡོད་དེ། ཉན་རང་ལྷག་མེད་སངས་རྒྱས་པར་འགྱུར་བའི་ཚུལ་ལྟ་བུའི་ཕྱིར། འགའ་ཞིག་དུས་འཁོར་བའི་ལུགས་ལ་བར་དོར་སངས་རྒྱས་པ་མེད་དེ། དེར་འཚང་རྒྱ་བའི་སྔ་རོལ་དུ་སྐྱེ་སྲིད་ལེན་དགོས་པ་ལས་མ་བླངས་པའི་ཕྱིར་སྙམ་ན། བར་དོར་སངས་རྒྱས་པ་མེད་པ་མ་གྲུབ་སྟེ། ཉན་རང་སྐུ་ཚེའི་འདུ་བྱེད་བཏང་སྟེ་ཡིད་ལུས་ཐེག་ཆེན་དུ་ཞུགས་ཏེ་སངས་རྒྱས་པར་བཤད་པའི་ཕྱིར། ཡང་ཁ་གཅིག་དབང་པོ་གཉིས་སྦྱོར་མེད་ན་སངས་རྒྱས་མི་ཐོབ་པས་ཉན་རང་དགྲ་བཅོམ་ལྷག་༼༡༦༽མེད་དུ་ཞུགས་པ་རྣམས་སངས་རྒྱས་པ་ན་སླར་རགས་ལུས་ལེན་དགོས་སོ་སྙམ་ན་མི་འཐད་དེ།
དེ་ལྟ་ན། བདག་ནི་སྐྱེ་བ་ཟད་དོ། ། འདི་ལ་སྲིད་པ་གཞན་མི་ཤེས་སོ་ཞེས་བྱ་བ་རྣམས་དོན་ལ་མ་ཞུགས་པར་དགྲ་བཅོམ་གྱི་སྤངས་པ་ལྡོག་པ་དང་ཟག་མེད་ཀྱི་གཉེན་པོ་ཉམས་པར་འགྱུར་བའི་ཕྱིར། དེ་ལྟ་ན་བསྟན་པ་སྤྱིའི་ཕྱག་རྒྱ་ལས་ཉམས་པར་འགྱུར་བའི་ཕྱིར། དེའི་ཕྱིར། མཆོག་མི་འགྱུར་ལས། ཀུན་ཏུ་འོད་ཉི་མའི་དཀྱིལ་འཁོར་ཆེན་པོ་མཛེས་པའི་ས་དང༌། བདུད་རྩིའི་འོད་ཟླ་བ་ཆེན་པོ་འོད་གསལ་བའི་ས་དང༌། ནམ་མཁའི་འོད་ནམ་མཁའ་ལྟར་རབ་ཏུ་གནས་པའི་ས་དང༌། རྡོ་རྗེའི་འོད་ཡིད་དགའ་བའི་ས་དང༌།
རིན་ཆེན་འོད་མངོན་པར་བཀུར་བ་ལ་གནས་པའི་ས་དང༌། པདྨའི་འོད་རང་བཞིན་གྱིས་དག་པའི་ཆོས་དྲི་མ་མེད་པ་ཡོངས་སུ་འཛིན་པའི་ས་དང༌། སངས་རྒྱས་ཀྱི་ལས་བྱེད་པའི་ས་དང༌། དཔེ་མེད་པའི་ས་དང༌། དཔེ་ཐམས་ཅད་ཀྱི་དཔེ་རབ་ཏུ་རྟོགས་པར་བྱེད་པའི་ས་དང༌། ཤེས་རབ་ཀྱི་འོད་བླ་ན་མེད་པའི་ས་དང༌། ཐམས་ཅད་མཁྱེན་པ་ཉིད་ཀྱི་འོད་གསལ་བ་ཆེན་པོའི་ས་དང༌། སོ་སོའི་བདག་ཉིད་རིག་པ་རྣལ་འབྱོར་པའི་ཡེ་ཤེས་རྫོགས་པར་བྱེད་པའི་སའོ། ། ཞེས་གསུངས་ལ། ས་དེ་དག་ཐོབ་པའི་ཡོན་ཏན་གྱི་ཁྱད་པར་གོང་ནས་གོང་དུ་འགྱུར་བའི་༼༡༧༽ཚུལ་ཡང༌།
ས་དང་པོ་ཐོབ་པས་ཕྱོགས་བཅུའི་འཇིག་རྟེན་གྱི་ཁམས་གཅིག་དང༌། གཉིས་པས་གཉིས་དང༌། གསུམ་པས་བཞི་དང༌། བཞི་པས་བརྒྱད་ནས། བཅུ་གཅིག་པས་ཉི་ཤུ་རྩ་བཞི་ལྷག་པའི་སྟོང་གི་བར་གྱི་ལྐོག་གྱུར་གྱི་དོན་རྣམས་མཐོང་ལ། ས་བཅུ་གཉིས་པས་ནི་སྟོང་གསུམ་གྱི་ཞིང་མཐའ་དག་མཐོང་བར་གསུངས་ལ། ས་དེ་དག་མཐོང་སྒོམ་གྱི་སར་བཞག་ན་ཆེས་མི་རིགས་ཏེ། དེ་ལྟ་ན་དེ་ལྟའི་ས་བཅུ་པ་དེ་ལ། འཇིག་རྟེན་གྱི་ཁམས་ལྔ་བརྒྱ་དང་མ་མཐོང་བའི་དོན་མཐོང་བར་འགྱུར་ལ། འཕགས་པའི་ས་བཅུའི་དབང་དུ་ཡིན་ན།
འཇུག་པར། རེ་ཞིག་བཅུ་པ་འདིར་དེའི་ཡོན་ཏན་དག ། ངག་གི་སྤྱོད་ཡུལ་མ་ཡིན་སྡོམས་རྣམས་ན། ། རྡུལ་དག་ཇི་སྙེད་ཡོད་པ་དེ་སྙེད་འགྱུར། ། ཞེས་སོགས་ཀྱི་མདོ་བསྟན་བཅོས་མང་པོ་དང་འགལ་ལོ། ། དེ་ལྟ་ན་ས་སྔ་མ་སྔ་མ་དེ་དག་ས་ཕྱི་མ་ཕྱི་མ་ལ་ལྟོས་ན་རྗེས་མཐུན་པ་དང༌། ས་ཕྱི་མ་དག་གི་ཉེར་བསྡོགས་སུ་འཇོག་དགོས་སོ། ། ཡང་དེ་ལྟའི་སངས་རྒྱས་ཀྱི་རྣམ་བཞག་དེ་ལྟར་འཇོག་དགོས་ཏེ། སཾ་ཊིར། གང་གི་དམ་པའི་བདེ་བས་ཁྱོད། །
སྐྱེ་བ་འདིར་ནི་ཐོབ་པར་འགྱུར། ། ཡང་ན་རྡོ་རྗེ་འཛིན་པ་ཉིད། ། ཡང་ན་འཁོར་ལོ་བསྒྱུར་བའམ། ། ཞེས་པའི་༼༡༨༽མན་ཉེར། སངས་རྒྱས་ཉིད་ནི་ས་བཅུའི་དབང་ཕྱུག་ཉིད་དོ། ། རྣམ་པར་སངས་རྒྱས་པ་ཉིད་ནི་ཁྱད་པར་གྱི་ལམ་ཐོབ་པ་ཉིད་དོ། ། རྡོ་རྗེ་འཛིན་པ་འདི་ས་བཅུ་གཅིག་གི་དབང་ཕྱུག་ཉིད་དོ། ། འཁོར་ལོ་བསྒྱུར་བ་ཉིད་ནི་དཀྱིལ་འཁོར་གྱི་འཁོར་ལོ་དཔག་ཏུ་མེད་པ་སྤྲུལ་པའི་གཙོ་བོ་ཉིད་དོ། ། ཞེས་འབྱུང་བའི་ཕྱིར། ཞེས་རྒྱ་ཆེར་སྤྲོས་ཏེ་འཆད་དོ། །
གཉིས་པ་དེ་ལ་ཅུང་ཟད་དཔྱད་པ་ནི། རྡོ་རྗེ་སྙིང་རྒྱན་སོགས་ནས་ས་བཅུ་གཉིས་དང༌། ངེས་བརྗོད་སོགས་ནས་བཅུ་གསུམ་དང༌། རྡོ་ཕྲེང་ནས་བཅུ་བཞི་པ་དང༌། ཡེ་ཐིག་སོགས་ནས་ས་བཅོ་ལྔ་བཅུ་དྲུག་པར་གསུངས་པའི་ས་དེ་དག་སློབ་དཔོན་ཤནྟི་པ་དང༌། ཨ་བྷྱ་དང༌། ཀུན་མཁྱེན་བུ་ལ་སོགས་པའི་ཆེན་པོ་མང་པོ་མགྲིན་གཅིག་ཏུ་མདོ་ནས་བཤད་པའི་ས་དང་ཡེ་ཤེས་དང་སྐུ་དེ་དག་ལ་ཕྱིར་སྦྱར་ནས་བཤད་པ་དེ་དག་ནི་དགོས་པའི་དབང་ཆེན་པོ་ཡོད་ན་མ་རྟོགས་ཆེས་ལེགས་པར་མ་གོ་སྟེ། མདོ་ནས་བཤད་པའི་ས་ལམ་ཙམ་ལས་སྔགས་ནས་བཤད་པའི་ས་ལམ་དོན་གྱི་ཁྱད་པར་དུ་གྱུར་པ་ཞིག་མེད་ན་སྔགས་ཀྱི་ས་ལམ་གྱི་བཤད་པ་དེ་མདོའི་ས་ལམ་ཉིད་ཐད་པོར་འཇོག་ནས་བཤད་རིགས་པའི་ཕྱིར་དང༌། ཅི་སྟེ་བཤད་པ་ཡིན་ཏེ། ༼༡༩༽རབ་དགའ་སོགས་ནས་བཅུ་གཅིག་གི་བར་དེའི་མིང་གིས་བཤད་པའི་ཕྱིར་སྙམ་ན།
མིང་ཙམ་མཐུན་ཀྱང་མིང་དེའི་མདོའི་དོན་གྱི་ས་ལམ་ཙམ་སྟོན་པར་མ་ངེས་པའི་ཕྱིར་དང༌། མདོར་གཏན་མ་གྲགས་པའི་ས་བཅུ་གཉིས་པ་སོགས་དུ་མ་ལྷག་ཏུ་རྣམ་པར་བཞག་པའི་ཕྱིར། མདོ་ལ་མེད་པའི་ས་ཁྱད་པར་བ་ཡོད་པར་གྲུབ་པའི་ཕྱིར་དང༌། སྔགས་ཀྱི་སའི་ཁ་སྐོང་དུ་ཚོགས་སྦྱོར་གཉིས་པར་འཇོག་པ་རིགས་ན་མདོའི་སའི་ཁ་སྐོང་དུ་ཚོགས་སྦྱོར་གཉིས་འཇོག་པར་མི་རིགས་པ་ལ་གནོད་བྱེད་མེད་ཅིང༌། སྔགས་ལ་དེ་ལྟར་རིགས་པའི་རིགས་པ་དེ་མདོ་ལའང་སྦྱོར་དུ་རུང་བ་ཉིད་ཀྱི་ཕྱིར་དང༌། མདོའི་ས་ལམ་ལས་ལྷག་པ་སྔགས་ཀྱི་ས་ལམ་དུ་སྦྱར་བ་མེད་ན་མདོ་ལ་ཚོགས་སྦྱོར་གཉིས་ལམ་ལྔའི་ཡ་གྱལ་དུ་བཞག་པ་ལས་སའི་དབྱེ་བར་མི་འཇོག་པ་བཞིན་སྔགས་ལུགས་སུ་ཡང་དེ་ག་ལྟར་འཇོག་རིགས་པ་ལས་ཚོགས་སྦྱོར་སའི་དབྱེ་བ་བཀོད་མི་རིགས་པར་འགྱུར་བ་དང༌། སྐུ་དང་ཡེ་ཤེས་སོགས་པར་སྦྱོར་ནའང་མི་རིགས་ཏེ། ས་ནི་སྔར་མ་ཐོབ་རེ་རེ་ཞིང་སྤང་རྟོགས་ཀྱི་ཁྱད་པར་ལས་གསར་ཐོབ་ཏུ་འཇོག་དགོས་ལ། སྔགས་ཀྱི་སྐུ་དང་ཡེ་ཤེས་དེ་དག་ནི་མི་སློབ་པའི་སར་ཅིག་ཅར་བརྙེས་པར་འགྱུར་བའི་ཕྱིར་དང༌། ༼༢༠༽དེ་ལྟར་བརྙེས་ཀྱང་སར་འཇོག་ན་མདོར་ཡང་སྐུ་གསུམ་ཡེ་ཤེས་བཞི་ལ་ས་བདུན་དུ་འཇོག་ནས་མི་སློབ་པའི་དབྱེ་བ་དུ་མ་མཛད་པར་འོས་པ་ལས་མ་མཛད་པ་ལྟར་འདི་ན་ཡང་དེ་ལྟར་ཆོས་དེ་དག་སར་བཞག་པ་མི་འོས་པ་ཉིད་ཀྱི་ཕྱིར།
དེར་མ་ཟད་མདོའི་ས་ལས་ལྷག་པར་གྱུར་པའི་སའི་མིང་དང་དེ་གང་ལ་འཇུག་པའི་སའི་མིང་དང་དེ་གང་ལ་འཇུག་པའི་ས་དེ་དག་མདོའི་ས་དང་དོན་གཅིག་ན་མདོ་ལས་སྔགས་ཀྱི་ས་ལམ་གོང་དུ་གྱུར་ཅིང་ཆེས་འཕགས་པའི་ཁྱད་པར་དུ་མ་འཇོག་པའང་མི་འཐད་པར་འགྱུར་བའི་ཕྱིར་དང༌། སྔགས་ཀྱི་སྐུ་དང་ཡེ་ཤེས་སོགས་སར་བཞག་ཅིང་དེ་མདོའི་སྐུ་དང་ཡེ་ཤེས་སོགས་དང་སྦྱོར་ན་སྔགས་སུ་བཤད་པའི་སྐུ་དང་ཡེ་ཤེས་ཀྱི་ཡོན་ཏན་དེ་དག་མདོའི་སྐུ་དང་ཡེ་ཤེས་སོགས་ལ་ཡོད་དགོས་པ་ལ་མདོའི་སྐུ་དང་ཡེ་ཤེས་སོགས་ལ་དེ་ལྟའི་ཡོན་ཏན་གྱི་ཁྱད་པར་རྣམས་དང་ལྡན་པར་མ་བཤད་པའི་ཕྱིར། ཟབ་རྒྱས་ཀྱི་མཁྱེན་པ་དང་ལྡན་པའི་ཆེན་པོ་དེ་དག་ལའང་ཆོས་ཚུལ་འདི་ཐུགས་སུ་ཇི་ལྟ་བར་མ་བྱོན་པའི་ཚུལ་བསྟན་ན་སྐྱེ་བོ་གཞན་དག་གི་སྐལ་བར་འོང་བ་ལྟ་ཅི་སྨོས་པའི་ཕྱིར་ངལ་བའི་ལས་སྐྱུང་བར་བགྱིད་༼༢༡༽ན་ཅི་མ་རུང༌། ཁྱད་པར་ཤར་ཙོང་ཁ་པ་ཆེན་པོའི་འདོད་པ་དེ་ལྟ་ནི་ཆེས་རྟོགས་མི་བདེ་ཞིང་གོ་རིམ་ཐམས་ཅད་འཁྲུགས་པ་ཉིད་དུ་འགྱུར་བར་གོ་སྟེ་སྔགས་ལམ་གྱི་བསྐྱེད་རིམ་ནས་སྒྱུ་ལུས་ཀྱི་བར་བགྲོད་པ་ལས་མདོའི་ཚོགས་ལམ་ནས་ས་བཅུའི་བར་བགྲོད་པའི་དོད་ཐུབ་ན། མདོའི་བགྲོད་པ་དེས་སྔགས་ཀྱི་དེ་བགྲོད་པའི་དོད་ཐུབ་པར་མཚུངས་པར་རིགས་པའི་ཕྱིར་དང༌། དེ་ལྟར་རིགས་ན་མདོའི་ས་ལམ་ལས་སྔགས་ཀྱི་ས་ལམ་ཁྱད་པར་དུ་འཕགས་སུ་མི་འགྱུར་བའི་ཕྱིར་དང༌། སྔགས་ཀྱི་ས་ལམ་གྱིས་མདོའི་ས་ལམ་གྱི་དོད་ཐུབ་ཏུ་བགྲོད་པ་ན་མདོའི་ས་ལམ་གྱི་ཡོན་ཏན་ཅི་བཞིན་ཐོབ་མི་དགོས་པ་དེའི་ཕྱིར་སྔགས་ཀྱི་ས་ལམ་གྱི་དོད་མ་ཕེར་བས་དོད་ཐུབ་ཏུ་སྦྱངས་ཀྱང་དོད་མ་ཐུབ་པའི་ཕྱིར་དང༌། ཁྱད་པར་འཚང་རྒྱ་བ་ལ་གསང་སྔགས་ཀྱི་བསྐྱེད་རིམ་ནས་རིམ་པ་ལྔའི་བར་གྱི་མདོའི་ས་དང་ཕར་དོད་ཐུབ་ཏུ་སྦྱར་བའི་ཚུལ་གྱིས་སངས་རྒྱས་པ་ལ། བསྐྱེད་རིམ་ནས་རིམ་ལྔའི་བར་གྱི་སྔགས་རང་གི་ས་ལམ་དང་སྦྱོར་རྒྱུ་མེད་པ་ཉིད་ཀྱི་ཕྱིར། དེ་ལྟའི་བསྐྱེད་རྫོགས་ཀྱི་ལམ་རིམ་དེ་དག་གིས་སངས་རྒྱས་སྒྲུབ་པ་ན་ས་ལམ་གྱི་རྣམ་བཞག་དོན་མཐུན་སྒྲུབ་པར་བྱར་མེད་པར་༼༢༢༽འགྱུར་ཏེ།
དེ་ལྟའི་རིམ་པ་དེས་གསང་སྔགས་རང་ལམ་གྱི་ས་ལམ་རང་རྐང་ཞིག་ནི་བགྲོད་དུ་མེད། ཐེག་པ་གཞན་རྒྱུའི་ཐེག་པའི་ས་ལམ་དོད་ཐུབ་ཏུ་ཕར་བགྲོད་པར་ཕྱིན་ཀྱང་དེའི་ས་ལམ་ཇི་ལྟ་མ་ལྟ་ཡང་མ་ཐོབ་པའི་ཕྱིར། བསྐྱེད་རིམ་གྱི་རྒྱུའི་ས་བརྒྱད་པའི་བར་དོད་ཐུབ་ཏུ་འགྲོ་བ་དང་རླུང་དྷཱུ་ཏིར་ཚུད་པའི་སྟོང་པ་འདྲེན་ཅིང་བདེ་བ་འདྲེན་མ་ནུས་པར་སྒྱུ་ལུས་ཐོབ་པ་ཚུན་གྱི་སྦྱོར་ལམ་དང་དོད་ཐུབ་པ་ཉིད་ཀྱི་ཕྱིར་སྒྱུ་ལུས་སྔོན་དུ་གྲུབ་པ་དེས་བསྐྱེད་རིམ་གྲུབ་པ་ལ་སྦྱོར་ལམ་ནས་ས་བརྒྱད་པའི་བར་ཙམ་གྱི་བསགས་སྦྱང་མ་བྱས་པར་དེ་མི་འགྲུབ་པའི་ཕྱིར། རྫོགས་རིམ་ནས་སྨིན་བྱེད་དུ་བསྐྱེད་རིམ་ན་སྔར་སྒོམ་པ་ནན་ཏན་དུ་མཐར་ཕྱིན་དགོས་ཤེས་པ་དེ་མི་འཐད་པར་བསྐྱེད་རིམ་སྨིན་བྱེད་དུ་རྫོགས་རིམ་སྔར་སྒོམ་པ་མཐར་ཕྱིན་པ་བྱེད་དགོས་པར་འགྱུར་བའི་ཕྱིར་དང༌། བསྐྱེད་རིམ་གྱི་རྒྱུའི་ས་བདུན་གྱི་ས་འདི་དང་འདིའོ་ཞེས་དངོས་སུ་སྦྱོར་བའི་དོད་མི་ཐུབ་ན་རིམ་པ་གཞན་ལྔས་ཀྱང་རྒྱུའི་ཐེག་པའི་ས་འདི་དང་འདི་དོད་ཐུབ་པའི་རྒྱུ་མཚན་མེད་པའི་ཕྱིར་དང༌། དེ་ལྟར་སྔགས་ཀྱི་བསྐྱེད་རིམ་ནས་རིམ་པ་ལྔ་དང་བཅས་པའི་བར་གྱི་ལམ་གྱིས་སྔགས་ཀྱི་རྡོ་རྗེ་འཆང་ཐོབ་པར་བྱེད་པ་དེས་རྒྱུའི་ཐེག་པའི་༼༢༣༽ལམ་གྱིས་སངས་རྒྱས་ཐོབ་པར་མི་ནུས་པར་འགྱུར་ཏེ། སྔགས་ཀྱི་ལམ་རིམ་དེས་རྒྱུའི་ས་ལམ་དང་དོད་ཐུབ་ཅེས་སྨྲས་ཀྱང་དཔྱད་ན་དོད་མ་ཐུབ་པར་བཤད་མ་ཐག་པ་ཉིད་ཀྱི་སློབ་པའི་དོད་མ་ཐུབ་ན་མི་སློབ་པའི་དོད་ཐུབ་ཏུ་འགྲོ་བར་མི་འགྱུར་བའི་ཕྱིར་དང༌། ཡང་ཁྱེད་ལྟར་ན་མདོ་སྔགས་གཉིས་ཀ་ལ་མཐུན་པར་ས་བཅུ་གཅིག་ལས་ལྷག་པར་བཞག་རྒྱུ་ནི་མེད་ལ། སྔགས་རང་ལ་ས་ལམ་ཡོད་དོ་སྙམ་ན། དེ་ཉིད་མདོའི་ས་ལམ་དོད་ཐུབ་ཏུ་མི་སྦྱར་བས་བསྐྱེད་རྫོགས་ཀྱི་རིགས་ལྔ་དང་སྦྱར་བའི་མི་འགྲིག་བཞིན་སྒྲིག་པ་ངལ་དུབ་ལས་མེད་པའི་ཕྱིར་དང༌།
ཡང་མདོའི་ས་ལམ་བགྲོད་ནས་སངས་ཇི་ལྟར་རྒྱ་བ་དང་ཚུལ་མཐུན་སྔགས་ལུགས་ཀྱི་ས་ལམ་བགྲོད་ནས་སངས་རྒྱས་པར་འགྱུར་བ་ཞིག་ཡིན་ན་ཕན་ཚུན་དཔེ་དང་དཔེ་ཅན་དོད་ཐུབ་ཏུ་སྦྱར་བའི་ཕྱིར་མདོ་སྔགས་ཀྱི་ས་ལམ་ཡང་སོ་སོ་བ་ཉིད་ཀྱི་སངས་རྒྱས་ཀྱང་ཐ་དད་པའི་སོ་སོ་བར་འགྱུར་ན་དེ་ཡང་ཁྱེད་མི་འདོད་པའི་ཕྱིར། ཁྱེད་ཀྱི་སྔོན་མེད་པའི་ལེགས་བཤད་དབྱར་གྱི་མཚོ་ཆེན་ལྟར་ཕྱུར་བར་གྱུར་པ་དེ་ལ་ནི་བཟོད་དུ་མེད་པར་དད་པའི་ཡི་གེ་སོང་ཏེ་བཏུང་བར་མ་སྤོབས་པས་ད་དུང་ལེགས་པར་༼༢༤༽བརྟགས་མཚལ་ལོ། ཡང་འཇིགས་པ་ཐམས་ཅད་དང་བྲལ་བར་ཞལ་འཆེས་པ་བོ་དོང་པ་ཆེན་པོའི་སྨྲ་བ་དེ་ལྟ་བུ་ཡང་བློ་ལ་ཡ་ང་དང་བྲལ་བའི་ཚུལ་གྱིས་ངེས་པ་མ་རྙེད་དེ། སྔགས་ལམ་ལ་མ་རྟེན་པར་ཚོགས་ལམ་ཆེན་པོ་ཡན་ཆོད་བགྲོད་མི་ནུས་ན། ཚོགས་ལམ་ཉིད་ལ་འཇུག་པ་ལའང་སྔགས་ལམ་ལ་མ་རྟེན་པར་བགྲོད་མི་ནུས་པར་མཚུངས་པའི་ཕྱིར་དང༌། རྒྱུའི་ས་བཅུ་གཅིག་མདོའི་ལམ་གྱིས་ཀྱང་བགྲོད་པར་ནུས་ན། རྒྱུའི་ས་བཅུ་གཅིག་བགྲོད་ཚུལ་ནི་བསྐྱེད་རིམ་ནས་སེམས་དབེན་གྱི་རིམ་པའི་བར་གྱི་བགྲོད་པར་བཤད་པ་དང་དངོས་སུ་འགལ་བའི་ཕྱིར་དང༌། ལམ་གྱི་ས་བཅུ་གཅིག་པོའང་ས་བཅུ་དང་སྦྱོར་ལམ་གཅིག་ཏུ་བྱས་པ་འབྲེལ་མེད་དུ་འགྱུར་ཏེ། ས་བཅུ་སོ་སོར་བགྲངས་ནས་སར་འཇོག་རིགས་ན་སྦྱོར་ལམ་བཞིའང་རེ་རེ་ཞིང་དབྱེ་ནས་སར་འཇོག་རིགས་ལ། ཡང་སྦྱོར་ལམ་ལ་སྐུ་གསུང་ཐུགས་ཡེ་ཤེས་རྡོ་རྗེའི་རྣལ་འབྱོར་གྱི་རིམ་པ་ལྔར་ཕྱེ་བར་རིགས་ན།
ས་རབ་དགའ་སོགས་བཅུ་ལའང་ཟུང་འཇུག་རིམ་པ་གཅིག་པུར་མི་བསྡུ་བར་རིམ་པ་བཅུར་འཇོག་རིགས་པའི་ཕྱིར་དང༌། ༼༢༥༽ཚོགས་ལམ་ཆེན་པོ་ཕྱིན་ལ་རྒྱུའི་ས་བཅུ་གཅིག་འཇོག་རིགས་ན་སྦྱོར་བའི་ལམ་ཉིད་ལའང་རྒྱུའི་ས་བཅུ་གཅིག་འཇོག་པར་ཅིས་མི་རིགས་པ་མཚུངས་པའི་ཕྱིར་དང༌། རྒྱུ་འབྲས་ཀྱི་ས་བཅུ་གཅིག་གི་བར་དུ་ལམ་གྱི་ས་བཅུ་གཅིག་ཅེས་འཇོག་པ་དེ་རྒྱུ་འབྲས་གང་རུང་གིས་བསྡུས་པ་ཞིག་ཡིན་ནམ། མ་བསྡུས་པ་ཞིག་ཡིན། བསྡུས་པ་ཞིག་ཡིན་ན་དེ་ཉིད་ཀྱི་ལམ་གྱི་ས་བཅུ་གཅིག་ཅེས་ཟུར་དུ་འཇོག་པ་དོན་མེད་པར་འགྱུར་བའི་ཕྱིར་དང༌། མ་བསྡུས་པ་ཞིག་ཡིན་ན་ལམ་གྱི་ས་བཅུ་གཅིག་པོ་དེ་འབྲས་བུ་དེར་ལྟོས་ཀྱི་ལམ་མ་ཡིན་པར་འགྱུར་བའི་ཕྱིར་དང༌། ལམ་གྱི་ས་བཅུ་གཅིག་དེ་རྒྱུ་འབྲས་གང་རུང་གི་སར་བསྡུས་ཀྱང་ལམ་གྱི་སར་བཞག་པ་མི་འགལ་སྙམ་ན། འོ་ན་ཁྱེད་ཅག་ས་ལམ་རྣམ་འཇོག་གི་དབྱེ་བ་ལ་མི་མཁས་པར་འགྱུར་ཏེ། ལམ་གྱི་ས་དེ་དག་རྒྱུ་འབྲས་ཀྱི་ས་གང་རུང་དུ་འདུས་བཞིན་པའི་རྣམ་བཞག་དུ་མའི་ཐ་སྙད་ཚོགས་ཆེ་ཞིང་དུབ་པར་འགྱུར་བའི་ཕྱིར་དང༌། རྒྱུའི་ས་བཅུ་གཅིག་མདོས་ཀྱང་བགྲོད་དུ་བཏུབ་པ་དེ་སྔགས་ལམ་གྱི་ཁྱད་ཆོས་དུ་མས་སྒྲུབ་དགོས་པར་བཤད་ཅིང༌།
ལམ་གྱི་ས་བཅུ་གཅིག་སྔགས་ལམ་ཁོ་ནས་སྒྲུབ་པར་༼༢༦༽བཤད་པ་དེ་རབ་དགའ་སོགས་ས་བཅུ་རྣམས་གྲངས་ཡོན་ཏན་མདོ་ལས་ཁྱད་པར་དུ་ལྷག་པར་བྱར་མེད་པ་དོན་གྱི་འགལ་བའི་ཕྱིར་དང༌། ཡང་ལམ་གྱི་ས་བཅུ་གཅིག་མདོའི་ཡོན་ཏན་ལས་ལྷག་པར་བྱར་མེད་པར་བཤད་པའི་རྗེས་སུ་ས་རབ་དགའ་སོགས་འདི་དག་བསྐལ་པ་གྲངས་མེད་དུ་སྒྲུབ་མི་དགོས་པར་དུས་ཀྱི་སྦྱོར་བས་འགྲུབ་པའི་ཡོན་ཏན་གྱི་ཁྱད་པར་ཡོད་པར་བཤད་པ་ཉིད་ཀྱི་རང་ཚིག་འགལ་བར་འགྱུར་བའི་ཕྱིར་དང༌། འབྲས་ས་བཅུ་གཉིས་སམ་བཅུ་གསུམ་དུ་འཇོག་པའི་སྒྲུབ་བྱེད་དུ། དེ་ནི་སྐུ་སོགས་དབྱེ་བ་ཡི། ། ས་རྣམས་ཀྱིས་ནི་ཡོངས་སུ་བརྟགས། ། ཞེས་འབྱུང་བའང་འབྲེལ་མེད་པར་འགྱུར་བའི་ཕྱིར་ཏེ། ལུང་དེས་ས་བཅུ་གཉིས་སོགས་དེས་སངས་རྒྱས་ཀྱི་སྐུ་དང་ཡེ་ཤེས་དུ་མ་སྒྲུབ་བྱེད་ལམ་གྱི་སའི་ཚོགས་ཡིན་པར་གསུངས་པ་ལས། སའི་ཚོགས་ཡོངས་སུ་རྫོགས་པའི་སའི་འབྲས་བུའི་སྐུ་སོགས་ས་མ་ཡིན་པར་གསུངས་པའི་ཕྱིར་དང། དེ་ལྟ་མ་ཡིན་ན་སའི་བྱེད་པ་རྫོགས་པའི་སའི་འབྲས་བུ་ཐམས་ཅད་ས་ཡིན་ན་ཧ་ཅང་ཐལ་བར་འགྱུར་བའི་སའི་རྣམ་བཞག་ཐུག་པ་མེད་པར་འགྱུར་བ་མེད་པའི་ཕྱིར་དང༌། ངག་དོན་ཁྱེད་ཀྱི་ས་སོ་ལྔར་བཤད་པ་ལ་ཡིད་བརྟན་མི་ཕེར་བའི་ཕྱིར་ཏེ།
སྔོན་བྱོན་པའི་༼༢༧༽མདོ་སྔགས་ཀྱི་དགོངས་འགྲེལ་གྱི་ཤིང་རྟ་མཁན་པོ་སུའི་ལུགས་ལའང་དེ་འདྲ་ཚིག་དང་དངོས་སུ་སྦྱར་བ་ལྟ་ག་ལ་ཞིག་དོན་ཐོབ་སྦྱོར་རིགས་པའི་སྒྲོས་ཙམ་ཡང་མི་སྣང་བའི་ཕྱིར། ཁྱེད་ཅག་གི་མཁྱེན་སངས་རྒྱས་གསུང་རབ་ཆེན་པོ་ལ་གཟུ་ལུམ་དང་རལ་ཆོད་དུ་མཛད་པར་སྣང་བའི་ཕྱིར། ཁྱེད་ཀྱི་མཐའ་བསྐྱེད་པའི་བཤགས་རལ་ཆེན་པོ་དག་པ་བདེན་པར་ངེས་པའི་ཤེས་པ་ག་ལ་སྐྱེ། ཡང་དཔལ་ཡིད་བཟང་རྩེ་པ་དཔོན་སློབ་དག་གིས་སྤྱིར་མདོ་སྔགས་ཀྱི་ས་ལམ་དུ་མའི་རྣམ་བཞག་དང༌། ཁྱད་པར་དུས་འཁོར་གྱི་ལུགས་ཀྱི་ས་ལམ་སྦྱོར་ཚུལ་བྱས་པ་དེ་ལ་ཁས་བླངས་ནང་འགལ་གསུང་རབ་ཀྱི་གཞུང་ཐམས་ཅད་ལ་སྙོན་འདེབས་པར་འགྱུར་བའི་བཞད་གད་ཀྱི་ཚིག་ལས་གཞན་དུ་མི་འགྱུར་བར་སྣང་སྟེ། འདུས་བྱས་འདུས་མ་བྱས་ཀྱི་འཁོར་འདས་ཆ་གཉིས་ཡོད་པས་མི་གནས་པའི་མྱང་འདས་གཅིག་ལ་ལྟོས་པའི་མྱང་འདས་གཉིས་དང་འཁོར་བ་གཉིས་ཡོད་པར་མི་འགྲུབ་པའི་ཕྱིར། འཁོར་འདས་ཕྲུགས་གཉིས་ཡོད་པར་བསྒྲུབས་ནས་དེ་དང་ཆ་འདྲ་བའི་ས་ལམ་མི་འདྲ་བ་དུ་མ་ཡོད་སྐད་པ་ལྟར་བསྒྲུབ་པ་ནི་སྒྲུབ་བྱེད་ཉིད་མ་གྲུབ་པས་བསྒྲུབ་བྱ་འགྲུབ་པར་མི་འགྱུར་༼༢༨༽བའི་ཕྱིར་དང༌། ཆོས་མཆོག་སངས་རྒྱས་ཀྱི་སར་བཞག་པའི་སྒྲུབ་བྱེད། ས་བཅུ་དག་ལས་བརྩམས་ནས་ནི། ཞེས་དྲངས་པ་འབྲེལ་མེད་ཆེན་པོ་ཡིན་པའི་ཕྱིར་ཏེ།
དེར་ས་བཅུ་ཐམས་ཅད་དེར་མི་གནས་པར་རྟོགས་པའི་རྟོགས་པ་དང་ལྡན་པར་བཤད་པའི་སྐབས་ཡིན་གྱི་དེ་ས་བཅུ་གཅིག་ཐོབ་པའི་སྐབས་མ་ཡིན་པའི་ཕྱིར་དང༌། ས་བརྒྱད་པ་ལ་ས་བཅུ་གཅིག་པའི་བཤད་པ་འཇུག་པ་རྩ་འགྲེལ་སོགས་ནས་སྒྲོས་ཙམ་ཡང་མ་བསྟན་པའི་ཕྱིར་དང༌། ས་བཅུ་པ་སངས་རྒྱས་ཀྱི་སར་འཆད་པ་ནི། བཅུ་པ་ལ་ཡོངས་སྦྱོང་མི་དགོས་པའི་དབང་དུ་བྱས་ནས་དེར་འཆད་པ་ལས་ས་བཅུ་པ་སངས་རྒྱས་ཡིན་ནས་དེར་འཆད་པ་མ་ཡིན་པའི་ཕྱིར་དང༌། མོས་སྤྱོད་དུ་ས་མང་པོ་བཤད་པ་པོ་བྱང་ཆུབ་སེམས་དཔའི་ས་རབ་དགའ་སོགས་ཡིན་པར་སུ་ལའང་དོགས་པ་མེད་པའི་ཕྱིར་དེའི་ས་བཅུ་གཅིག་པ་དང༌། བཅུ་གཉིས་པ་སངས་རྒྱས་ཡིན་པར་རྟོགས་ལྡན་དག་མི་འཁྲུལ་བའི་ཕྱིར་དང༌། རིམ་ལྔ་ནས་བསྐྱེད་རིམ་གྱི་ས་བརྒྱད་བགྲོད་པ་རྣམ་སྣང་མངོན་བྱང་གི་མོས་སྤྱོད་ཀྱི་ས་དང་སྦྱར་ན། བླ་མེད་ཀྱི་ས་ལམ་དང་སྤྱོད་རྒྱུད་ཀྱི་ས་ལམ་མཚུངས་པར་འགྱུར་བ་ཉིད་ཀྱི་ཕྱིར་སྤྱོད་རྒྱུད་ལས་དཔལ་ལྡན་༼༢༩༽འདུས་པའི་རྒྱུད་མི་ཟབ་པར་འགྱུར་བའི་ཕྱིར་དང༌། འདུས་པར་བསྐྱེད་རིམ་གྱི་ས་བརྒྱད་ཀྱི་བར་བགྲོད་ཚུལ་དེ་རང་རྐང་གི་ས་ལམ་བགྲོད་ཚུལ་ཡིན་པ་ཁྱེད་ཀྱིས་མ་ཤེས་པར་སྣང་བའི་ཕྱིར་དང༌། ཁྱད་པར་དུས་ཀྱི་འཁོར་ལོ་ཆགས་བྲལ་གྱི་ས་དང་སངས་རྒྱས་ཀྱི་ས་གཉིས་གསུང་བ་བདེན་ཡང་དེའི་ཆགས་བྲལ་གྱི་ས་ཁྱེད་ཀྱི་རྡོ་རྗེ་ཐེག་པའི་ཆོས་མཆོག་མ་རྟོགས་ཚོགས་ལམ་ནས་སྦྱོར་ལམ་བཟོད་པ་ཕྱིན་ལ་བཟུང་ནས་ས་བཅུ་གཅིག་ཏུ་དབྱེ་བ་མི་རུང་བའི་ཕྱིར་ཏེ།
དུས་ཀྱི་འཁོར་ལོར་ཆགས་བྲལ་གྱི་ས་ངོས་འཛིན་པ་ན་འབྲས་བུའི་ཐེག་པའི་ཆགས་ལམ་མ་བཟུང་བར་རྒྱུའི་ཐེག་པའི་ཆགས་བྲལ་ཉིད་ལ་དེར་བཤད་དེ། དངུལ་ཆུ་གདུག་པ་དང་འགོད་པའི་སྦྱོར་བས་བཅིངས་ནས་ལྕགས་ལ་བཏབ་པས་རེ་ཞིག་གསེར་དུ་འགྱུར་བར་ལྟར་གྱུར་ཀྱང་ལྕགས་ཀྱི་ཁམས་གསེར་དུ་བྱེད་མ་ཐུབ་པས་ཅུང་ཟད་ལྡོག་པ་ལྟ་བུ་ནི་རྒྱུའི་ཐེག་པའི་ཆགས་བྲལ་གྱི་ས་དང༌། དངུལ་ཆུ་མེས་གདུངས་ཏེ་སྐོལ་བསྲེག་སོགས་ཀྱི་སྦྱོར་བས་ལྕགས་ཀྱི་ཁམས་ལྕགས་མ་ཡིན་པར་བྱས་ནས་ལྡོག་ཏུ་མེད་པའི་གསེར་དུ་འགྱུར་བ་ལྟ་བུ་ནི་འབྲས་བུའི་ཐེག་པའི་ས་ཉིད་ལ་འཆད་པའི་ཕྱིར་ཏེ། དྲི་མེད་༼༣༠༽འོད་ལས། ཇི་ལྟར་དངུལ་ཆུ་བཅིང་བ་བཞིན་ཏེ་གཅིག་ནི་བདུག་པ་དང་འགོད་པའི་སྦྱོར་བས་སྟེ་གཉིས་པ་ནི་ལྕགས་ལ་སོགས་པ་བཀོལ་བ་དང་མེས་བསྲེག་པའི་སྦྱོར་བས་སོ་ཞེས་དཔེར་མཛད་ནས། ཡང་དེར། བདུག་པ་དང་འགོད་པའི་སྦྱོར་བས་བཅིང་བ་གང་ཡིན་པ་དེ་ནི་བྱང་ཆུབ་སེམས་ཀྱིས་བཅིང་བ་སྟེ། དེ་ནི་གང་ཟག་གི་མི་རྟག་པ་སྒོམ་པའི་སྟོབས་དང་ས་ལ་སོགས་པའི་ཟད་པར་མངོན་སུམ་དུ་བྱེད་པ་དང་ཤེས་རབ་ཀྱི་ཆགས་པ་དང་བྲལ་བ་ཡིས་སོ། ། ཇི་ལྟར་དངུལ་ཆུ་ནི་བདུག་པ་དང་དགོད་པའི་སྦྱོར་བ་ལ་ཡང་དུས་གཞན་གྱི་དབང་གིས་ལྕགས་ཀྱི་ཟས་ཟ་བ་ཡོད་དེ། ཟས་ཟོས་བ་དེས་གནས་སྐབས་གཞན་དུ་འགྱུར་རོ། །
དེ་བཞིན་དུ་གང་ཟག་མི་རྟག་པར་སྒོམ་པ་དང༌། ས་ལ་སོགས་པའི་ཟད་པར་སྒོམ་པས་བེམས་པོའི་ཕུང་པོ་དང་ཁམས་དང་སྐྱེ་མཆེད་ཟད་པ་ལས་གནས་སྐབས་གཞན་དུ་འགྱུར་ཏེ་གནས་སྐབས་གཞན་ཞེས་བྱ་བ་ནི་ས་ཐོབ་པའོ། ། ཞེས་འབྱུང་བའི་ཕྱིར། མདོའི་སྔགས་ལམ་དུ་སྦྱར་བ་ཉིད་ཀྱི་ཕྱིར་རྒྱུད་དོན་ལོག་པར་བཀྲལ་བས་ཉམས་པར་འགྱུར་བ་ཉིད་ཀྱི་ཕྱིར་དང༌། ཆོས་མཆོག་ནས་བྱང་ཆུབ་སེམས་དཔའི་ས་རབ་དགའི་སངས་རྒྱས་ཀྱི་ས་སྟེ་ཡེ་ཤེས་ཀྱི་སྐུ་མགོན་པོ་ཀླུ་སྒྲུབ་ཀྱིས་བརྙེས་པའི་ཟུང་འཇུག་གི་སྐུ་བརྙེས་པའི་བར་དུས་སྦྱོར་བཅུ་གཉིས་༼༣༡༽འགགས་ནས་ཡན་ལག་དྲུག་གི་བྱེད་པ་རྫོགས་ན། བར་དེར་སྔགས་ལམ་ས་བཅུ་གཉིས་པོ་རྫོགས་པར་བགྲོད་དམ་མ་བགྲོད། མ་བགྲོད་ན་རྒྱུད་འགྲེལ་ནས་དེ་དག་འགགས་པ་དང་སྔགས་ལམ་གྱི་ས་བཅུ་གཉིས་ཡོངས་རྫོགས་བགྲོད་ཐུབ་པ་དང་འགལ་ཞིང༌། ཁྱེད་རང་གིས་ཀྱང་ད་དུང་སངས་རྒྱས་ཀྱི་ས་ལ་གཉིས་སུ་བྱས་པའི་ས་ལྷག་མ་རབ་དགའ་སོགས་སླར་བགྲོད་བྱར་ཡོད་པར་བཤད་པ་དང་འགལ་བའི་ཕྱིར། བགྲོད་ན་སླར་དེ་ལྟར་བགྲོད་པའི་ཟུང་འཇུག་གི་སྐུའི་སངས་རྒྱས་དེ་བཏགས་པ་བར་བཤད་པ་དང་འགལ་བའི་ཕྱིར་དང༌། ཁྱེད་ཀྱི་དེ་ལྟའི་སངས་རྒྱས་བཏགས་པ་བ་དེ་བརྙེས་པ་ན་ཏིང་ངེ་འཛིན་གྱི་ཡན་ལག་ཡོངས་སུ་རྫོགས་པའི་ཕྱིར།
རྡོ་རྗེ་སེམས་དཔའི་སར་འཇོག་དགོས་སྙམ་ན་མ་ཡིན་ཏེ། དེ་ལྟ་ན་འཛིན་པ་གྲུབ་པ་ནའང་རྡོར་སེམས་སུ་འཇོག་རིགས་པའི་ཕྱིར་ཏེ། རྟག་ཏུ་འཛིན་པའི་སྟོབས་ཀྱིས་ནི། ། རྡོ་རྗེ་སེམས་དཔའ་ཡང་དག་གྲུབ། ། ཅེས་འབྱུང་བའི་ཕྱིར། ཡང་ལུང་དེ་འཛིན་པའི་སྟོབས་ལས་ཏིང་འཛིན་གྱི་ཡན་ལག་རྫོགས་པ་ན་རྡོར་སེམས་འགྲུབ་པའི་དོན་ཡིན་ནོ་ཞེ་ན། དེ་ལྟ་ན་སོར་བསྡུད་ཀྱི་སྟོབས་ནས་ཀྱང་དེར་འགྱུར་བས་སོར་བསྡུད་ལའང་དེ་ལྟར་སྦྱོར་རིགས་པ་ལས་༼༣༢༽མ་སྦྱོར་བ་ཉིད་ཀྱི་ཕྱིར། སྔོན་གྱི་དུས་འཁོར་བ་ཆེན་པོ་ཁ་གཅིག ། འཛིན་པ་ས་དང་པོ་རབ་དགའི་ས་བཞག་ནས་རྡོ་རྗེ་འཛིན་པའི་གོ་འཕང་དེ་ལ་སྦྱར་བ་ཆེས་མང་བས་དེ་ཡང་ཁྱེད་ཀྱི་ཆོས་མཐུན་གྱི་ཀླན་ཀས་རྒོལ་དུ་མི་ནུས་པའི་ཕྱིར་ཡང་འཛིན་པ་ས་རབ་ཏུ་དགའ་བ་དང་སྦྱར་ན་སླའོ་སྙམ་ན། ཁྱེད་ལྟར་ན་འཛིན་པ་ནི་སེམས་དབེན་ཉིད་ཡིན་པས།
དེ་ནི་སྦྱོར་ལམ་ཆོས་མཆོག་ཙམ་གྱི་ལམ་དུའང་མི་སློབ་འདོད་པའི་ཕྱིར་མཐོང་ལམ་དུའང་སྦྱོར་མི་ནུས་པའི་ཕྱིར་དང༌། སློབ་དཔོན་ཀླུ་སྒྲུབ་སྔགས་བླ་མེད་ལུགས་ཀྱི་ས་རབ་དགའ་ཐོབ་ན་རྣམ་སྨིན་གྱི་ལུས་རགས་པ་དང་བཅས་པར་སུས་ཀྱང་མི་འདོད་ལ། དེ་ཙམ་གྱིས་སངས་རྒྱས་སུ་བཏགས་ན་རྒྱུད་སྡེ་འོག་མ་ལས། ཐུང་ངོ་འཇིག་རྟེན་ལྷ་མིའི་རིག་པ་རྣམས་གྲུབ་ན། དེའི་རིག་པ་འཛིན་པའི་འོད་ལུས་ཆེས་དངས་ཤིང་ཕྲ་བ་སྐྱེ་འཆི་གནོད་པ་མེད་པ་གྲུབ་ནས་རྟེན་དེ་ཉིད་ལ་རྒྱས་པར་བཤད་པས་དེ་ལྟའི་རྟེན་དེ་ཐོབ་པ་ནའང་སངས་རྒྱས་སུ་འཇོག་རིགས་པར་འགྱུར་བའི་ཕྱིར་དང༌། དུས་ཀྱི་འཁོར་ལོར་ཡང་འཇིག་རྟེན་པའི་དངོས་གྲུབ་སྒྲུབ་པ་ན། ལས་མེའི་༼༣༣༽ཕྱག་རྒྱ་ལ་རྟེན་ནས་འདོད་གཟུགས་ཀྱི་དངོས་གྲུབ་སྒྲུབ་པ་ན། འདོད་པའི་རིགས་འཛིན་གྲུབ་པའི་ཚེ་ལྷ་མིའི་རགས་ལུས་དག་ནས་ཕྲ་ཡང་སོགས་དབང་ཕྱུག་བརྒྱད་དང་ལྡན་པའི་ཕྱིར་མི་རྣམས་ཀྱི་ནང་དུ་འོངས་ཀྱང་མི་མཐོང་ལ། གཟུགས་ཀྱི་རིག་འཛིན་གྲུབ་ཚེ་འདོད་པའི་རགས་ལུས་དག་ནས་འདོད་པ་དང་ས་མི་མཚུངས་པའི་ཕྱིར་ལུས་དངོས་འདོད་པར་འོང་བར་མེད་ཀྱང་གལ་ཏེ་འོང་ན་སྤྲུལ་པས་འོང་བར་བྱེད་ལ། དེ་ལྟར་བུ་དེའང་ཁྱེད་ལྟར་ན་སངས་རྒྱས་སུ་འཇོག་རིགས་པར་འགྱུར་བའི་ཕྱིར།
ཁྱད་པར་དཔལ་ཡིད་བཟང་རྩེ་པ་ཉིད་ཀྱི་རྒྱུད་བླ་འགྲེལ་ཆེན་དུ། རྒྱུའི་ཐེག་པར་ཡང་མ་དག་པའི་ཕུང་པོ་མོས་སྤྱོད་ནས་འགག་སྟེ། དེའི་ཚེ་བསྐལ་པ་ཕྱི་མའི་མཐར་ཐུག་པར་རྣམ་པར་མི་རྟོག་པའི་སྣང་བ་ཐོབ་ཅིང་ཏིང་ངེ་འཛིན་དང་གཟུངས་དང༌། རིག་པ་གྲངས་མེད་པ་རྣམ་པར་རོལ་བ་དང༌། འདིའི་ལུས་ཀྱི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་གནོན་པར་དཀོན་མཆོག་སྤྲིན་ལས་གསུངས་པའི་ཕྱིར། དེ་ལྟར་ལུས་སྤང་ཚུལ་དེ་ཡང་སྔགས་༼༣༤༽ཀྱི་རྡོ་རྗེ་འཛིན་པ་དང༌། དེ་སྐབས་ཀྱི་སངས་རྒྱས་སུ་བརྗོད་རིགས་པར་འགྱུར་བའི་ཕྱིར། ཡང་མིའི་རྟེན་ལ་སློབ་པ་དང་མི་སློབ་པའི་ཟུང་འཇུག་གི་སྐུ་ཡེ་ཤེས་ཀྱི་སྐུར་བརྗོད་པ་དེ་ཉིད་ལ་མིའི་རྟེན་ལ་སངས་རྒྱས་ཐོབ་པར་བཤད་པ་རླུང་ལྟར་གྲགས་པ་ཡིན་ལ། ཁྱེད་མི་སློབ་ཟུང་འཇུག་གི་སྔ་རོལ་དུ་སློབ་པའི་ཟུང་འཇུག་བརྙེས་པའི་ཕྱིར་བར་དུ་ཡེ་ཤེས་ཀྱི་ལུས་གཞན་རྒྱུད་དགོས་པས་མིའི་རྟེན་ལ་མི་སློབ་ཟུང་འཇུག་མི་ཐོབ་པར་འདོད་པ་དེ་ལྟའི་ཕྱིར་འཁོར་ལོ་བསྒྱུར་བའི་རྒྱལ་པོའི་བུའང་སྐྱེ་བ་དེ་ཉིད་ལ་འཁོར་ལོ་བསྒྱུར་བའི་གོ་འཕང་ཐོབ་མི་རིགས་པར་འགྱུར་བའི་ཕྱིར་ཏེ། དེ་སྐྱེས་མ་ཐག་པ་ནས་འཁོར་ལོ་བསྒྱུར་བ་མི་ཐོབ་པས་སྐྱེས་མ་ཐག་པའི་གནས་སྐབས་བཏང་ནས་བར་བྱིས་པའི་ལུས་གཞན་རྒྱུད་ནས།
ཐ་མར་ལང་ཚོ་དར་ལ་བབ་པ་ན་འཁོར་ལོས་བསྒྱུར་རྒྱལ་ཐོབ་པ་འགྱུར་བ་ཉིད་ཀྱི་ཕྱིར་དང༌། སྔགས་སུ་མིའི་རྟེན་ལ་སངས་རྒྱས་མི་དགོས་པའི་ཤེས་བྱེད་དུ་མདོར། ཉན་རང་ཁམས་གསུམ་པའི་སྐྱེ་བ་མ་བཟུང་བར་མདོར་ཡིད་ལུས་ལ་རྟེན་ནས་སངས་རྒྱས་རུང་བར་གསུངས་པ་བཀོད་པ་འབྲེལ་མེད་པའི་༼༣༥༽ཕྱིར་དང༌། ཡང་དུས་འཁོར་ནས་བར་དོར་སངས་རྒྱས་པ་ཡོད་པའི་སྒྲུབ་བྱེད་དུ་མདོར་ཉན་རང་གི་སྐུ་ཚེའི་འདུ་བྱེད་བཏང་བ་ཐེག་ཆེན་གྱི་ལམ་དུ་འཇུག་པ་ཡོད་པ་བཀོད་པ་འབྲེལ་མེད་ཅིང༌། དེ་ལྟར་བཀོད་པ་བཞད་གད་ཀྱི་གནས་སུ་འགྱུར་བའི་ཕྱིར་དང༌། ཉན་རང་ལྷག་མེད་སྔགས་ལམ་དུ་འཇུག་ཕྱིར་སླར་སྐྱེ་བ་བླངས་པས་དགྲ་བཅོམ་གྱི་སྤང་རྟོགས་ལས་ལྡོག་ཅིང་སྐྱེ་སྲིད་གཞན་དུ་མི་ཤེས་པ་ལས་ཉམས་པར་འགྱུར་རོ་ཞེས་སྨྲས་པའང་ཁྲེལ་དང་ངོ་ཚ་མེད་པར་སྨྲ་བའི་ཕྱིར་དང༌། ཉན་རང་ལྷག་སྔགས་སུ་དེ་ལྟ་ན་མདོར་ཡིད་ལུས་ཀྱི་ཐེག་ཆེན་ལ་འཇུག་པ་ནའང་དེར་མཚུངས་པའི་ཕྱིར། ཉན་རང་ལྷག་མེད་སྔགས་ལམ་དུ་ཞུགས་པ་ན་རྡོ་རྗེའི་ལུས་ལེན་པ་ནི། འཁོར་འདས་ཀྱི་སྐྱེ་སྲིད་ཉི་ཚེ་བ་ལེན་ཆེད་མིན་པར་ཟུང་འཇུག་རྟག་པ་ཕུལ་དུ་དབྱུང་དུ་མེད་པའི་སྐུ་སྒྲུབ་ཆེད་ཡིན་པའི་ཕྱིར། སྐབས་འདིར་ཁྱེད་ཅག་དཔོན་སློབ་ཀྱི་འཆད་རྩོམ་གྱི་བློ་གྲོས་ཀྱི་ཞིང་སོགས་ཀྱི་རྒྱུའི་ཏིང་ངེ་འཛིན་རྣམ་པར་གཡེང་བས་བསླད་པས་གོས་པར་མ་གྱུར་དྲང༌།
ཁྱད་པར་ཀུན་ཏུ་འོད་ཉི་མའི་དཀྱིལ་འཁོར་གྱི་ས་སོགས་ས་བཅུ་གཉིས་འཇིག་རྟེན་པའི་ལམ་དུ་བྱེད་དགོས་ཏེ། ས་དེ་དག་ཐོབ་པའི་ཞིང་༼༣༦༽སོགས་ཀྱི་རྒྱུའི་ཐེག་པའི་ས་ཐོབ་པའི་ཡོན་ཏན་ལས་དམན་པའི་ཕྱིར་ཞེས་བཀོད་པའང་རང་ཉིད་ཀྱི་ནང་བསྟན་པར་བྱས་པའི་ཕྱིར་ཏེ། མདོ་སྔགས་ཀྱི་འཇིག་རྟེན་གྱི་ཁམས་ལ་རྒྱ་ཆེ་ཆུང་གི་མཆོག་དམན་ཆེས་ཆེ་བར་བཤད་པའི་གནད་མ་གོ་བར་སྣང་བའི་ཕྱིར་ཏེ། མདོའི་འཕགས་པས་ཕྱི་གནས་ཀྱི་ཞིང་སྟོང་གསུམ་གྱི་སྟོང་ཆེན་པོའི་ཡོངས་སྦྱོངས་སྐལ་པ་དུ་མར་བསྒྲུབས་པ་ཙམ་སྔགས་ཀྱི་ལས་དང་པོ་པས་ལུས་ཀྱི་རྡུལ་ཕྲ་རབ་རེ་རེ་ཞིང་སྟོང་གསུམ་གྱི་སྟོང་ཆེན་པོའི་ཡོང་སྦྱོང་སྐད་གཅིག་ཙམ་དུ་སྒྲུབ་ནུས་པའི་ཕྱིར། ཁྱེད་དཔོན་སློབ་ས་རབ་དགའ་སངས་རྒྱས་ཀྱི་སར་སྒྲུབ་པའི་རྩོད་སྤང་དུ་མན་སྙེར་ས་བཅུ་པ་ནས་སངས་རྒྱས་པར་འགྱུར་བའི་ཚུལ་གྱི་སངས་རྒྱས་ཀྱི་སའི་རྣམ་བཞག་བྱས་པ་འདྲེན་པ་ཡང་ཟེར་རྒྱུས་འཕོངས་པ་ཉིད་ཀྱི་ཕྱིར་ཏེ། དུས་འཁོར་བའི་ལུགས་བརྗོད་པ་ན་སཾ་ཊིའི་ལུང་གིས་སྒྲུབས་ཀྱང་འབྲེལ་མེད་དུ་འགྱུར་བའི་ཕྱིར། ཁྱེད་ཅག་པའི་དབྱེ་བ་དུ་མ་བྱས་པ་དེ་དག་ས་རྗེས་མཐུན་པ་དང་སའི་ཉེར་བསྡོགས་ཡིན་པར་བཤད་པའང་ནང་འགལ་ཏེ། ཉེར་བསྡོགས་ནི་ས་དེ་སྒྲུབ་བྱེད་དངོས་ཡིན་ལ། ས་དེའི་རྗེས་མཐུན་པ་ཙམ་༼༣༧༽ནི་ས་དེ་ཉིད་སྒྲུབ་བྱེད་ཡིན་མི་དགོས་པའི་ཕྱིར་དང༌། ས་དངོས་མ་ཡིན་པའི་ས་སྒྲུབ་བྱེད་ཀྱི་ཆོས་ཀྱི་ཉེར་བསྡོགས་དང༌།
ས་རྗེས་མཐུན་པ་ཐམས་ཅད་ས་ལམ་གྱི་དབྱེ་བར་བགྲངས་ནས་ཡང་དེ་ལྟའི་ས་ལམ་ཐམས་ཅད་ས་ལམ་དངོས་ནི་མ་ཡིན་ནོ་ཞེས་སྨྲས་པ་དེ་ཐམས་ཅད་ནི་བདག་གི་སྨྲས་སོ་ཅོག་ཐམས་ཅད་ལ་བདེན་པ་ཅི་ཡང་མེད་དོ་ཞེས་གསལ་བར་བྱས་པའི་ཕྱིར་དང༌། དེས་ན་འདི་ལྟ་བུའི་རྣམ་པར་བཤད་པ་ནི། རྒྱལ་བ་གར་གྱི་དབང་པོ་ལྟ་བུས་ཀྱང་བདག་ཅག་གདུལ་བྱར་རྟོགས་པ་རྣམས་ཀྱི་དད་ཤེའི་སྐལ་བ་བརྟག་པའི་ཆེད་དུ་བསམ་པས་མི་ཕྱེད་པའི་དད་པ་ཆེན་པོས་ཕྱག་འཚལ་ཞིང་སྐྱབས་སུ་འཆིའོ། ། གཉིས་པ་བླ་མ་རྗེ་བཙུན་པ་ཆེན་པོའི་དགོངས་པ་ལེགས་པར་བཤད་པ་ནི། སྤྱིར་མདོ་སྔགས་གང་ལའང་རུང་མོས་སྤྱོད་ལ་སོགས་པའི་ལམ་རེ་རེར། ས་བཅུ་གཉིས་ལ་སོགས་པའི་རྣམ་བཞག་བྱས་པ་དེ་ཐམས་ཅད་ནི་བགྲོད་པའི་ས་དེ་དག་ཡིན་པས་དེར་དབྱེ་བ་བྱས་པ་མ་ཡིན་གྱི། ཚོགས་ལམ་ལྟ་བུ་གཅིག་ཉིད་ལའང་ལམ་ལྔ་ས་བཅུ་གཅིག་ཐམས་ཅད་ཐོབ་བྱེད་ཀྱི་ཉམས་ལེན་གྱི་བསམ་སྦྱོར་ལ་བསླབ་དགོས་སོ་ཞེས་གདམས་པ་ཡིན་ཏེ། དེའི་ཕྱིར་དཀོན་མཆོག་སྤྲིན་གྱི་༼༣༨༽མདོར་མོས་སྤྱོད་ཀྱི་ས་ལ་ཏིང་འཛིན་དུ་མ་དང༌། གཟུངས་བཅུ་གཉིས་དང༌། མངོན་ཤེས་དྲུག་དང༌།
དབང་བཅུ་སྟོབས་བཅུ། མ་འདྲེས་པའི་ཆོས་བཅོ་བརྒྱད་སོགས་ཡོན་ཏན་བསམ་གྱི་མི་ཁྱབ་ཡོད་པར་གསུངས་པ་ལྟ་བུ་སྟེ། དེར་དེ་དག་གི་རྒྱུ་ལ་མ་བསླབས་ན་ས་ཕྱི་མ་རྣམས་སུའང་དེ་དག་གི་རྒྱུ་ལ་སློབ་རྒྱུར་མེད་པ་ཉིད་ཀྱི་མངོན་པར་རྫོགས་པར་སངས་རྒྱས་པར་མི་འགྱུར་བའི་ཕྱིར་ཞེས། དོན་འདི་ཉིད་ཀྱི་ཕྱིར་འཇིག་རྟེན་གསུམ་གྱི་མགོན་པོ་འབྲི་གུང་པས་ལམ་ཐམས་ཅད་ཚོགས་ལམ་གྱིས་བགྲོད་བྱ་བ་འདི་བཞུགས། ཞེས་ལེགས་པར་བཀའ་བསྩལ་བ་དང༌། སྤྱོད་བསྡུས་ཀྱི་འགྲེལ་པ་ཤཱཀྱ་བཤེས་གཉེན་གྱིས་མཛད་པ། གང་ཚེ་ཐ་མ་དྲོད་གྱུར་ནས། ། བཟོད་པ་ཆོས་མཆོག་དབང་དུ་ནི། ། རབ་འབྲིང་སྦྱོར་བས་བཅུ་གཉིས་ཏེ། ། རབ་ཏུ་དགའ་བ་བཅུ་གསུམ་མོ། །
ཞེས་སྦྱོར་ལམ་དུ་ས་བཅུ་གཉིས་དང༌། མཐོང་ལམ་དེར་ལྟོས་ཀྱི་ས་བཅུ་གསུམ་དུ་བཞག་པ་ལྟ་བུའོ། ། སྤྱིར་མདོའི་རང་ལམ་ནས་སངས་རྒྱས་པ་ན་དེའི་ལུགས་ཀྱི་ས་ལམ་ཚང་བར་བགྲོད་དགོས་ལ། དེ་དག་རྒྱུད་སྡེ་བཞི་རིམ་ཅན་ནས་རྒྱུད་དེ་སངས་རྒྱས་པ་༼༣༩༽དང༌། ཐོད་རྒལ་བར་བརྒྱུད་དེ་སངས་རྒྱས་པ་དང༌། བླ་མེད་ཉིད་ནས་གཅིག་ཆར་དུ་འཇུག་སྟེ་སངས་རྒྱས་པ་དང༌། བླ་མེད་ལའང་ཕ་མ་སྟེ་གཉིས་མེད་རྒྱུད་དེ་རིམ་ཅན་དང༌། ཡང་ཐོད་རྒལ་དང་གཉིས་མེད་ནས་གཅིག་ཆར་འཇུག་སྟེ་སངས་རྒྱས་པའི་ཚུལ་དུ་མ་མཐོང་ལ། རྒྱུད་སྡེ་བཞི་རིམ་ཅན་ནས་འཚང་རྒྱ་བ་ནི། མདོ་ལུགས་ཀྱི་སངས་རྒྱས་དང་པོར་བྱ་རྒྱུད་ཀྱི་ལམ་བགྲོད་ནས་བྱ་རྒྱུད་ལུགས་ཀྱི་སངས་རྒྱས་མངོན་དུ་མཛད་ནས།
དེ་ནས་སྤྱོད་པ་དང༌། རྣལ་འབྱོར་དང་རྣལ་འབྱོར་བླ་ན་མེད་པ་རིམ་གྱི་རང་རང་གི་ལམ་ནས་ཞུགས་ཏེ། རང་སའི་སངས་རྒྱས་པ་ཡིན་ལ། ཐོད་རྒལ་བ་ནི། བྱ་རྒྱུད་ལྟ་བུ་བཞག་ནས་སྤྱོད་རྒྱུད་དམ་རྣལ་འབྱོར་གྱི་རྒྱུད་གང་རུང་དུ་སངས་རྒྱས་པར་བྱས་ནས་བླ་མེད་ལ་ཞུགས་ནས་སངས་རྒྱས་པའམ། ཡང་ན་བྱ་བའི་རྒྱུད་ལྟ་བུར་ཞུགས་ཏེ་སངས་རྒྱས་ནས་སྤྱོད་རྒྱུད་དང་རྣལ་འབྱོར་རྒྱུད་དུ་མ་ཞུགས་པར་བླ་མེད་ཀྱི་རྒྱུད་ནས་ཞུགས་ཏེ་སངས་རྒྱས་པ་ལྟ་བུ་ཡིན་ལ། བླ་མེད་རང་ལའང་རིམ་ཅན་དང་ཐོད་རྒལ་གཅིག་ཅར་ཡང་དེའི་འགྲོས་ཀྱིས་ཤེས་པར་བྱ་ཞིང༌། དེ་ལྟ་ན་མདོའི་སངས་རྒྱས་དེ་བྱ་རྒྱུད་ཀྱི་རང་ལམ་གྱི་སངས་རྒྱས་མ་བརྒྱུད་པར་སྤྱོད་རྒྱུད་ཀྱི་ལམ་དུ་ཞུགས་ནས་སངས་རྒྱས་པའི་ཚེ་བྱ་རྒྱུད་ཀྱི་སངས་རྒྱས་ཐོབ་པར་འགྱུར་རམ་མི་འགྱུར་དྲང་ཞེ་ན། ཐོབ་པར་འགྱུར་བ་ཡིན་ཏེ། དཔེར་ན་ཉན་རང་གི་མྱང་འདས་མངོན་དུ་༼༤༠༽མ་བྱས་པར་ཐེག་ཆེན་དུ་ཞུགས་ཏེ་མངོན་པར་རྫོགས་པར་སངས་རྒྱས་པ་ན།
ཉན་རང་གི་སྤང་རྟོགས་ཡར་ལྡན་དུ་རྫོགས་པར་འགྱུར་བ་བཞིན་བྱ་རྒྱུད་ཀྱི་སངས་རྒྱས་ཀྱི་སྤང་རྟོགས་ཀྱི་ཡོན་ཏན་ཐམས་ཅད་ཀྱང་ཡར་ལྡན་དུ་རྫོགས་པར་འགྱུར་བའི་ཕྱིར། ཚུལ་འདི་རྒྱུད་སྡེ་འོག་མ་མ་བསྟེན་པར་རྒྱུད་སྡེ་གོང་མ་གོང་མར་འཚང་རྒྱ་ཚུལ་གཞན་ལའང་ཤེས་པར་བྱ་ཞིང༌། དེ་ལྟའི་ཚེ་བྱ་སྤྱོད་སོགས་རྒྱུད་སྡེ་རང་ལམ་དེ་དང་དེའི་ས་ལམ་བགྲོད་ཚུལ་ཡང་མི་མཐུན་པ་དུ་མ་ཡོད་པ་ལས། དེ་དག་མི་མཐུན་པ་དག་མཐུན་སྦྱོར་གྱི་འགལ་སྤོང་དུ་མ་བྱས་ནས་དེ་དག་གི་ས་ལམ་བགྲོད་ཚུལ་གཅིག་ཏུ་སྦྱོར་བའི་འཆད་རྩོམ་བྱེད་པ་དེ་དག་ནི། ཟབ་རྒྱས་རྡོ་རྗེ་ཐེག་པའི་ཆོས་ཚུལ་ལ་བློ་ཁ་མ་ཕྱོགས་པ་ཡིན་ཏེ། མི་མཁས་པ་དེ་དག་གིས། བྱ་རྒྱུད་ཀྱི་ས་ལམ་བགྲོད་ཚུལ་གྱི་སངས་རྒྱས་ཐོབ་ལུགས་དང༌། རྣལ་འབྱོར་རྒྱུད་ཀྱི་ས་ལམ་བགྲོད་ཚུལ་གྱི་སངས་རྒྱས་ཐོབ་ཚུལ་གྱི་སངས་རྒྱས་ཐོབ་ལུགས་ཀྱི་ལམ་རིམ་གནད་གཅིག་ཏུ་འཆད་པ་དང༌། གསང་འདུས་ཀྱི་རྒྱུད་ལ་བརྟེན་པའི་རིམ་ལྔའི་ལམ་རིམ་དང་དུས་འཁོར་གྱི་རྒྱུད་ལ་བརྟེན་པའི་སྦྱོར་དྲུག་གི་ལམ་༼༤༡༽རིམ་གུང་མི་འགྲིག་པ་བཞིན་བསྒྲིགས་ནས་ས་ལམ་གྱི་རིམ་པ་གསར་སློང་དུ་བྱེད་པ་ནི་ཆོས་ལ་གཟུ་ལུམ་དང་རལ་ཆོད་དུ་བྱེད་པ་ཡིན་ཏེ། རྡོ་རྗེ་འཆང་གི་གདུལ་བྱ་སོ་སོ་ལ་ས་ལམ་སོ་སོའི་སྒོ་ནས་རིམ་གྱིས་དཀྲི་ཚུལ་ཐམས་ཅད་འབོག་ཆོལ་དུ་བསྲེས་པས་ཆོ་ག་དད་ཅན་སངས་རྒྱས་ཀྱི་ལམ་ལས་ཕྱིན་ཅི་ལོག་ཏུ་བཟློག་པར་བྱས་པའི་ཕྱིར།
དཔེར་ན་སེང་གེའི་མ་འགལ་དང་གླང་ཆེན་གྱི་ཡ་འགལ་སྦྱར་བའི་མགོ་བོ་ནི་སྲོག་ཆགས་གང་གིའང་མགོར་འཇོག་མི་ཤེས་པ་བཞིན་ནོ། ། འོ་ན་བྱ་རྒྱུད་ལྟ་བུ་རེ་རེ་ལའང་རྒྱུད་མཐའ་ཡས་པས་རྒྱུད་རེ་རེ་བཞིན་དུ་ཞུགས་ནས་སངས་རྒྱས་པར་མ་བྱས་ན་བྱ་རྒྱུད་གཅིག་ལ་བརྟེན་ནས་སངས་རྒྱས་པས་སངས་རྒྱས་གོ་མི་ཆོད་པར་འགྱུར་ལ། དེ་ལྟ་ན་དེ་ལྟའི་སངས་རྒྱས་དེ་འགྲུབ་དཀའ་བའི་ཕྱིར་སྒྱིད་ལུག་པར་འགྱུར་བས་སངས་རྒྱས་དེ་ལྟ་བུ་ཐོབ་པ་ལ་སེམས་བསྐྱེད་པའང་མི་སྲིད་པ་ཙམ་དུ་འགྱུར་རོ་ཞེ་ན་ཆེས་བདེན་ཏེ། དེའི་ཕྱིར་གསང་སྔགས་ཀྱི་ཆོས་ཨུ་དུམ་ཝ་རའི་མེ་ཏོག་ལྟར་སྲིད་མཐའ་མ་བཀག་པའི་ཚུལ་གྱི་དཀོན་ལ་དེ་ལྟ་ནའང་གསང་སྔགས་ཀྱི་སྐལ་ལྡན་སྒྱིད་ལུག་པར་མི་འགྱུར་ཏེ། འཁོར་བ་ཐོག་མེད་༼༤༢༽སྡུག་བསྔལ་གྱི་དཀའ་སྤྱད་ལ་ལྟོས་ན། མྱང་འདས་ཀྱི་ས་ལམ་རྣམ་གྲངས་ཀྱི་གནས་གཞན་གྱི་གྲངས་མེད་ཀྱི་མཐས་གཏུགས་པས་སྒྲུབ་ནུས་ཀྱི་འཁོར་བ་ཐོག་མེད་ཀྱི་མཐའང་གྲངས་ཀྱི་གནས་གཞན་གྱི་གྲངས་མེད་ཀྱི་མཐའ་མི་གཏུགས་པའི་ཤེས་རབ་ཀྱི་བློས་ཆུན་པའི་ཕྱིར་དང༌། བྱ་རྒྱུད་ཀྱི་ལམ་དངོས་ཀྱི་ས་ལམ་བགྲོད་པས་བྱ་རྒྱུད་ཀྱི་སངས་རྒྱས་ཙམ་ཞིག་ཐོབ་ལ། ། དེ་ལྟ་ཐོབ་པའི་རྣལ་འབྱོར་པ་དེ་བྱ་རྒྱུད་རང་ལམ་གྱི་འཕགས་པ་ཐོབ་པ་ཙམ་ནས་བྱ་རྒྱུད་རང་ལ་ལྟོས་པའི་རྒྱུད་སྡེ་སྲིད་དོ་ཅོག་གི་དཀྱིལ་འཁོར་དུ་ཞུགས་ཤིང་དེའི་རྣལ་འབྱོར་ལ་སྐད་ཅིག་ཡུད་ཙམ་དུ་སྙོམས་པར་ཞུགས་དེའི་རང་ལམ་གྱི་བྱ་བ་སྒྲུབ་པ་ལ་ཚེགས་མེད་པ་ཉིད་ཀྱིས་བྱ་རྒྱུད་ཀྱི་ལམ་སྲིད་དོ་ཅོག་གིས་བྱ་རྒྱུད་ཀྱི་སངས་རྒྱས་སྲིད་དོ་ཅོག་གི་སངས་རྒྱས་ཀྱི་གོ་འཕང་ཐོབ་པར་བྱེད་པ་སྐད་ཡུད་ཅིག་ཙམ་ཡིན་ལ། སྤྱོད་རྒྱུད་སོགས་ཀྱི་རྒྱུད་ཀྱི་བྱེ་བྲག་ལ་བརྟེན་ནས་སངས་རྒྱས་སྒྲུབ་ཚུལ་ཡང་དེ་ལྟར་ཤེས་པར་བྱ་ཞིང༌། དེས་ན་བླ་མེད་ལའང་ཕ་མའི་རྒྱུད་ཕྱོགས་རེ་ཙམ་གྱི་བསྐྱེད་རྫོགས་ཀྱི་ལྷའི་འཁོར་ལོ་ཙམ་༼༤༣༽ལ་བརྟེན་ནས་སངས་རྒྱས་པས་ཕུལ་དུ་དབྱུང་དུ་མེད་པའི་སངས་རྒྱས་ཐོབ་པ་མ་ཡིན་ནོ་ཞེས་དུས་ཀྱི་འཁོར་ལོར་རྒྱས་པར་འབྱུང་སྟེ།
དེ་ཡང་གཉིས་མེད་རྒྱུད་ཀྱི་སངས་རྒྱས་བརྙེས་པར་མ་གྱུར་པའི་མདོ་སྔགས་ཀྱི་སངས་རྒྱས་ཐམས་ཅད་ད་དུང་རྣམ་རྟོག་གི་དྲི་མ་ཆེས་ཕྲ་བ་སངས་པ་དང་མི་རྟོག་ཡེ་ཤེས་ཀྱི་དེ་ཉིད་རྒྱས་པའི་སངས་རྒྱས་སུ་མི་འགྱུར་བའི་ཕྱིར་ཞེས། འགྲེལ་ཆེན་ལས། འདིར་ཇི་ལྟར་ཐམས་ཅད་མཁྱེན་པའི་སྐུ་དང་གསུང་དང་ཐུགས་དང་ཡེ་ཤེས་རྣམ་པ་ཐམས་ཅད་པ་རྣམ་པར་རྟོག་པ་མེད་པ་དོན་བྱ་བ་ཐམས་ཅད་ནུས་པར་འགྱུར་བ་དེ་བཞིན་དུ་རྣལ་འབྱོར་པ་རྣམས་ཀྱི་རྣམ་པར་རྟོག་པའི་བསམ་གཏན་དང་སྔགས་ལ་སོགས་པ་བསྒྲུབ་པ་ནི་ཐམས་ཅད་མཁྱེན་པའི་དོན་བྱ་བར་ནུས་པར་མི་འགྱུར་རོ། ། དེ་བཞིན་དུ་འདོད་ཆགས་དང་བྲལ་བ་རྣམས་ཀྱིས་ཟད་པར་ས་ལ་སོགས་པ་མངོན་དུ་བྱས་པ་ཡང་ཉི་ཚེ་བར་འགྱུར་ཏེ་གང་གི་ཕྱིར་ཉི་ཚེ་བའི་རྫུ་འཕྲུལ་སྤྲོ་བར་བྱེད་པའི་ཕྱིར། འདིར་འདོད་ཆགས་དང་བྲལ་བ་གང་ཞིག་སའི་ཟད་པར་མངོན་སུམ་དུ་བྱེད་པ་ནི་སའི་ཟད་པར་སྤྲོ་བར་བྱེད་ཀྱི་ཆུ་ལ་སོགས་པའི་ཟད་པར་སྤྲོ་བར་མི་ནུས་སོ། ། དེ་བཞིན་དུ་སྟོང་པའི་ཟད་པར་ཇི་སྲིད་པར་ཟད་པར་སོ་སོ་ལ་ཡང་༼༤༤༽རིག་པར་བྱའོ། ། འདིར་དཀྱིལ་འཁོར་གྱི་འཁོར་ལོ་ཅན་གང་ཞིག་འདུས་པའི་དཀྱིལ་འཁོར་སྤྲོ་བར་བྱེད་པ་དེས་ནི། འཁོར་ལོ་སྡོམ་པའི་དཀྱིལ་འཁོར་ལ་སོགས་པ་སྤྲོ་བར་མི་ནུས་སོ། ། གང་ཟག་གི་འཁོར་ལོ་སྡོམ་པ་སྤྲོ་བར་བྱེད་པ་དེས་ནི་འདུས་པ་ལ་སོགས་པ་སྤྲོ་བར་མི་ནུས་ཏེ་ཉི་ཚེ་བ་ཉིད་ཀྱི་ཕྱིར་རོ། ། ཞེས་འབྱུང་ལ།
བོད་ཕལ་ཆེར། ལུང་འདི་བསྐྱེད་རིམ་ཁོ་ནས་འཚང་མི་རྒྱ་བའི་དོན་དུ་འཆད་པ་མང་མོད། དེ་ལྟར་བཤད་པ་མི་རུང་བ་ཙམ་མིན་ཀྱང་འདུས་པ་སོགས་ཀྱི་བསྐྱེད་རིམ་རྟོགས་བཅས་ཙམ་གྱིས་ནི་འདུས་པའི་དཀྱིལ་འཁོར་དུ་མངོན་པར་རྫོགས་པར་འཚང་རྒྱ་ཞིང་དེའི་སྤྲོ་བསྡུད་ཅི་ལྟར་ནུས་ལེགས་པར་བསམ་དགོས་པ་ཡིན་ནོ། ། དེས་ན་འདུས་པ་ལྟ་བུའི་དཀྱིལ་འཁོར་གཅིག་ཏུ་སངས་རྒྱས་པས་རིས་མེད་པའི་རྒྱུད་མཐའ་དག་གིས་དཀྱིལ་འཁོར་དུ་འཚང་མི་རྒྱའོ། ། འགྲེལ་ཆེན་ལས། ཅི་སྟེ་འདིར་དཀྱིལ་འཁོར་གྱི་འཁོར་ལོ་གཅིག་མངོན་སུམ་དུ་བྱས་པར་གྱུར་ན་དཀྱིལ་འཁོར་གྱི་འཁོར་ལོ་ཐམས་ཅད་དང་ཁམས་གསུམ་པོ་ཡང་མངོན་སུམ་དུ་བྱས་པར་འགྱུར་ཏེ་གཞན་ཁམས་གསུམ་པ་དང་ཕུང་ཁམས་སྐྱེ་མཆེད་ཀྱི་དཀྱིལ་འཁོར་ཕྱི་རོལ་ན་ཡོད་པ་མ་ཡིན་ནོ། ། ཞེས་འགའ་ཞིག་གི་བསམ་པ་འབྱུང་བར་འགྱུར་ཏེ་༼༤༥༽དེའི་ཕྱིར་བརྗོད་པར་བྱའོ། ། ཞེས་སོགས་རྒྱས་པར་བཤད་པའི་དོན་བསྡུ་བར་འདུས་པ་ལྟ་བུའི་རྒྱུད་ཀྱི་ཕྱོགས་གཅིག་གི་སངས་རྒྱས་ཀྱི་སངས་རྒྱས་ཡོངས་རྫོགས་མི་ཐོབ་པའི་དོན་གཉིས་མེད་རྒྱུད་ཀྱི་མཁྱེན་གཞི་མངོན་དུ་མ་བྱས་པ་ལ་མདོ་རྒྱུད་གཞན་གྱི་སངས་རྒྱས་ལ་མཁྱེན་གསུམ་མངོན་དུ་བྱས་པ་ཙམ་གྱིས་ཆོག་ཅིང༌། དེས་ན་ཕ་མའི་རྒྱུད་སྡེ་གང་རུང་གི་སྒོ་ནས་སངས་རྒྱས་པའི་སངས་རྒྱས་དེ་སངས་རྒྱས་སུ་རློམ་ཡང་མཐར་ཐུག་པའི་སངས་རྒྱས་དངོས་དེ་མ་ཡིན་ནོ་ཞེས། ཇི་སྐད་དུ།
དཀྱིལ་འཁོར་གྱི་འཁོར་ལོ་གཅིག་ལ་གཟུགས་ཀྱི་ལྷ་དང་གྲངས་དང་ཁ་དོག་དང་ཕྱག་དབྱིབས་དང་རྣམ་པར་རྟོག་པའི་རྫུ་འཕྲུལ་སྤྲོ་བའི་ཕྱིར་རྡོ་རྗེ་སེམས་དཔའ་སྟོབས་བཅུ་པར་འགྱུར་བ་སྒྲིབ་པ་དང་བཅས་པ་ཤེས་རབ་ཡོངས་སུ་དག་པ་ནི་འགའ་ཡང་མེད་དོ། ། འོན་ཀྱང་ཐམས་ཅད་མཁྱེན་པའི་ལམ་ཉམས་པ་ནི་ལོག་པའི་ང་རྒྱལ་གྱིས་ཟིལ་གྱིས་མནན་པར་གྱུར་པ་ན་བདག་ཀྱང་རྡོ་རྗེ་སེམས་དཔའ་སྟོབས་བཅུ་པའོ་ཞེས་དེ་ལྟར་རློམ་པར་བྱེད་དོ། ། འདི་ནི་སྟོབས་བཅུ་པ་མ་ཡིན་ཏེ། སྟོབས་བཅུ་པའི་འགལ་ཟླ་ཉི་ཚེས་རྨོངས་པ་ཆེན་པོའོ། ། འདིར་རྣལ་འབྱོར་པ་འདིའི་སངས་རྒྱས་ཉིད་ནི་སྔོན་མེད་པའི་༼༤༦༽ཤིན་ཏུ་རྨད་དུ་བྱུང་བ་སྒྲིབ་པ་ཐམས་ཅད་དང་ལྡན་པའི་ཕྱིར་རོ། ། ཞེས་འབྱུང་ལ། དེ་ལྟར་འདུས་པ་ལ་སོགས་པ་དང་བདེ་དགྱེས་སོགས་ཀྱི་སངས་རྒྱས་རྣམས་ཀྱང་མཐར་ཐུག་གི་སངས་རྒྱས་མ་ཡིན་པ་ལ་ཡིན་པར་ལྟ་བའི་རྨོངས་པ་དང་ང་རྒྱལ་བ་ཡོད་པ་ཉིད་ཀྱི་ཕྱིར། སྟག་ལྤགས་དང་གླང་པོ་ཆེ་དང་མིའི་པགས་པ་སོགས་ཀྱིས་བརྒྱན་པའང་ད་དུང་བདུད་བཞིའི་སྒྲིབ་པ་ཆེས་ཕྲ་བས་མ་དག་པའི་ཆོས་མཚོན་པ་ཉིད་ཀྱི་སྐུར་བཞེངས་པ་དང༌། དེ་ཉིད་ཀྱི་ཕྱིར་ཁྲོ་བོ་རྡོ་རྗེ་ཤུགས་ཀྱང་དུས་འཁོར་རང་ལུགས་ཀྱི་ས་བཅུ་པ་ལས་སངས་རྒྱས་སུ་མི་འཇོག་པའི་རྣམ་པར་བཞག་པའང་ཤེས་པར་བྱའོ། ། འོ་ན་རང་རང་གི་རྒྱུད་སྡེ་དག་ལས་རྒྱུད་སྡེ་འདི་ལས་ཕུལ་དུ་དབྱུང་དུ་མེད་པའི་རྒྱུད་གཞན་མེད་དོ་ཞེས་འབྱུང་བ་མ་ཡིན་ནམ་ཞེ་ན།
དེ་ཡང་དགོངས་གཞི་རང་གི་རྒྱུད་འོག་མ་ལ་ལྟོས་ནས་དགོས་པ་རྒྱུད་དེ་གདུལ་གྱི་གདུལ་བྱ་བྲོད་པ་བསྐྱེད་པའི་ཆེད་དུ་གསུངས་པས་འགལ་བ་ཡོད་པ་མ་ཡིན་ནོ། ། འདིར་དཀའ་བའི་གནས་འདི་ལྟ་བུ་ཞིག་སྣང་སྟེ་སྔགས་བླ་མེད་ཀྱི་བསྐྱེད་རིམ་སྔོན་དུ་སོང་ནས་དེ་ལ་བརྟན་པ་ཐོབ་པ་ཞིག་གིས་རྫོགས་རིམ་༼༤༧༽ལ་འཇུག་ནས་ལམ་ལྔ་བགྲོད་པར་བཤད་པ་ལས། འདུས་པའི་རིམ་ལྔར། དང་པོའི་ལས་ཀྱི་སྦྱོར་བ་ཡིས། ། ས་བརྒྱད་པ་ནི་ཐོབ་པར་འགྱུར། ། ཞེས་དང༌། དྲི་མེད་འོད་ལས། ད་ནི་དབང་ཞེས་པ་ལ་སོགས་པས་དབང་བསྐུར་བའི་འབྲས་བུ་གསུངས་ཏེ་འདིར་དབང་བདུན་རྣམས་ཀྱིས་དཀྱིལ་འཁོར་ཆེན་པོར་མངོན་པར་དབང་བསྐུར་བར་གྱུར་པ་ན་དགེ་བའི་དབང་གིས་ས་བདུན་གྱི་ནི་དབང་ཕྱུག་ཉིད་དུ་འགྱུར་རོ། ། གལ་ཏེ་དཀྱིལ་འཁོར་གྱི་འཁོར་ལོ་མངོན་སུམ་དུ་བྱེད་ན་དེའི་ཚེ་ལུས་འདི་ཉིད་ཀྱིས་ས་བདུན་གྱི་དབང་ཕྱུག་ཉིད་དུ་འགྱུར་རོ། ། ཅི་སྟེ་མི་དགེ་བ་བཅུ་དང་བྲལ་ཏེ་ཤི་བར་གྱུར་ན་དེའི་ཚེ་དེ་ནས་དགེ་བའི་དབང་གི་ས་བདུན་གྱི་དབང་ཕྱུག་ཉིད་དུ་འགྱུར་རོ། །
ཞེས་ངེས་པ་སྟེ་བསོད་ནམས་ཀྱི་ཚོགས་ཀྱིས་སོ། ། ཞེས་འབྱུང་བས། ཚོགས་སྦྱོར་མཐོང་བའི་ལམ་དང་སྒོམ་པའི་ལམ་ཡང་ཕལ་ཆེར་བསྐྱེད་རིམ་ཉིད་ཀྱིས་བགྲོད་པར་བཤད་པས་ནང་འགལ་བར་འགྱུར་རོ་སྙམ་པ་ལ། རྒྱ་བོད་ཀྱི་གསང་སྔགས་སྨྲ་བར་ཁས་འཆེ་བ་མང་པོས། དེའི་འགལ་སྤོང་དུ་འཇིག་རྟེན་པའི་ལམ་དུ་ས་བཅུ་གཉིས་སམ་བཅུ་གསུམ་དུ་འཇོག་པ་དང་འདས་ལམ་དུ་ས་བཅུ་གཉིས་སམ་བཅུ་གསུམ་དུ་འཇོག་པ་༼༤༨༽གཉིས་ལས། དང་པོ་བསྐྱེད་རིམ་གྱི་དབང་དུ་བྱས་པ་དང༌། གཉིས་པ་རྫོགས་རིམ་གྱི་དབང་དུ་བྱས་པའི་ས་གཉིས་ལས། རིམ་ལྔ་དང་དྲི་མེད་འོད་ཀྱི་ལུང་དེ་དག་གི་ས་ནི་བསྐྱེད་རིམ་འཇིག་རྟེན་པའི་དབང་དུ་བྱས་པའི་ས་བཅུ་གཉིས་སམ་བཅུ་གསུམ་གྱི་དབང་དུ་བྱས་པ་ཡིན་ནོ་ཞེས་སྨྲ་བ་དེ་དག་ཀྱང་རང་གར་རྟོགས་བཏགས་ཙམ་ལས་རྒྱལ་བ་རྡོ་རྗེ་འཆང་གི་ལམ་གྱི་རིམ་པ་ལ་གསང་བའི་གཏམ་དུ་བྱ་བ་མ་རྙེད་པའི་རྣ་ཐོས་བོན་གྱེར་དབྱངས་སུ་བླངས་པ་ཙམ་གྱིས་བབ་ཅོལ་དུ་གོ་སྟེ། སྤྱིར་འདུས་པ་ནས་དེ་ལྟར་བཤད་པ་དང་དུས་འཁོར་ནས་དེ་ལྟར་བཤད་པའི་བཤད་ཚུལ་གཉིས་ཀྱང་མི་གཅིག་སྟེ། འདུས་པར་བཤད་ཚུལ་ནི།
བསྐྱེད་པའི་རིམ་པ་ཡོངས་སུ་རྫོགས་པའི་དབང་དུ་བྱས་ནས་དེར་བརྗོད་པ་ཡིན་ཏེ། དཔེར་ན་ས་དང་པོ་པ་ལ་ཚུལ་ཁྲིམས་ཀྱི་ཕར་ཕྱིན་ཙམ་ལོས་ཡོད་ཀྱང་གཉིས་པ་ལྟར་ཚུལ་ཁྲིམས་ཀྱི་ཕར་ཕྱིན་ཡོངས་སུ་རྫོགས་པ་ལྟར་མི་འགྱུར་བ་བཞིན་ཡིན་ལ། འོ་ན་ས་གཉིས་པར་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དེ་ཡོངས་སུ་རྫོགས་པ་བཞིན་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་དེ་མཐར་ཕྱིན་པ་མ་ཡིན་པས་སངས་རྒྱས་ཀྱི་སར་མཐར་ཕྱིན་དགོས་པ་བཞིན་བསྐྱེད་རིམ་༼༤༩༽གྱི་བྱེད་པ་དེར་ཡོངས་སུ་རྫོགས་ཀྱང༌། བསྐྱེད་རིམས་ཀྱི་བྱ་བའི་མཐའ་ནི་ཇི་སྲིད་རྡོ་རྗེ་འཆང་གི་གོ་འཕང་མ་ཐོབ་ཀྱི་བར་ནི་ཕྱིན་པ་མ་ཡིན་པའི་དབང་དུ་བྱས་ནས་བསྐྱེད་རིམས་ཀྱི་བྱེད་པའི་གྲུབ་མཚམས་ལ་བསམ་ནས་ས་བརྒྱད་པར་སྦྱར་བ་ཡིན་གྱི། བསྐྱེད་རིམ་གྱི་ལམ་ཁོ་ནས་ས་བརྒྱད་ཀྱི་བར་བགྲོད་པར་བཤད་པ་གཏན་མ་ཡིན་ལ། དུས་འཁོར་ལས་ནི་བསྐྱེད་རིམ་གྱི་བྱེད་པ་འཇིག་རྟེན་ཆོས་མཆོག་ནས་ཡོངས་སུ་རྫོགས་གྲུབ་པར་བཤད་པས། དུས་འཁོར་ནས་བསྐྱེད་རིམ་གྱིས་ས་བརྒྱད་ཀྱི་བར་བགྲོད་པ་སོགས་ཀྱི་བཤད་ཚུལ་འབྱུང་བ་མིན་པའི་ཕྱིར་དང༌། དུས་འཁོར་ནས་བཤད་ཚུལ་ནི་བྱིས་པ་འཇུག་པའི་དབང་བསྐུར་གྱི་ནུས་པས་གཙོ་བོར་ས་བདུན་ཐོབ་པའི་སྐལ་བ་ཅན་དུ་བྱེད་པ་དང༌། བུམ་གསང་གི་དབང་ནུས་ཀྱི་གཙོ་བོར་ས་བརྒྱད་དགུ་ཐོབ་པ་དང༌། ཤེས་ཡེའི་ནུས་པས་གཙོ་བོར་ས་བཅུ་པ་ཐོབ་ལ།
བཞི་པས་ནི་གཙོ་བོར་ས་བཅུ་གཅིག་པ་དང༌། འདས་པའི་བཞི་པས་ནི་གཙོ་བོར་བཅུ་གཉིས་པ་ཐོབ་པར་བྱེད་པའི་སྐལ་ཅན་དུ་བྱེད་པ་ཡིན་ཞེས་འཆད་ལ། དེའང་དེ་ལྟར་བྱིས་པ་འཇུག་པའི་དབང་བདུན་གྱི་བསྐྱེད་རིམ་༼༥༠༽གྱི་དངོས་གྲུབ་སྟེ་འཇིག་རྟེན་ཆོས་མཆོག་རྟེན་དེ་ཉིད་ལ་ཐོབ་ན་རྟེན་དེ་ཉིད་ལ་འདས་པ་ས་བདུན་ཡང་བརྙེས་པར་འགྱུར་ལ། གལ་ཏེ་མ་ཐོབ་པར་སྡོམ་དམ་སོགས་ལ་སྐྱོན་མ་བྱུང་ན་ཚེ་རྗེས་ཀྱང་ས་བདུན་སོགས་ཐོབ་པར་འགྱུར་རོ། ། ཞེས་གསུངས་ཤིང༌། འདི་ལ་འཕྲོ་པའི་བླ་མ་སྔ་མ་དག་གིས་འདུས་པར་རྟེན་འདི་ཉིད་དུ་སྦྱོར་བའི་ལམ་དུ་སྒྱུ་ལུས་གྲུབ་ན་དེའི་རྟེན་ལ་མི་སློབ་ཟུང་འཇུག་མངོན་དུ་མི་བྱེད་པ་མི་སྲིད་པར་གསུངས་པ་དང༌། འདྲ་ཆོས་སུ་སྦྱར་ཏེ་འཆད་པར་མཛད་ལ། དེའང་བྱིས་པ་འཇུག་པའི་དབང་བདུན་གྱི་བྱེད་པས་བསོད་ནམས་ཀྱི་ཚོགས་དང་འཇིག་རྟེན་པའི་དབང་གསུམ་གྱིས་ནི་ཚུལ་ཁྲིམས་ཀྱི་ཚོགས་དང་བཞི་པས་ནི་ཡེ་ཤེས་ཀྱི་ཚོགས་གཙོ་བོར་རྫོགས་པའི་སྐལ་བ་ཅན་དུ་བྱས་ནས་ས་བཅུ་གཉིས་པར་སངས་རྒྱས་པར་བཤད་པ་ལས། བསྐྱེད་རིམ་གྱི་ལམ་གྱི་ས་བདུན་གྱི་བར་དེར་བགྲོད་པར་བཤད་པ་ནི་དཔྱོད་ལྡན་སུས་རྟོགས་ཀྱང་བསྐལ་བའི་བར་རྙེད་པའི་གནས་ག་ལ་ཡོད། དེ་ལྟར་དབང་ཇི་ལྟར་བསྐུར་ཐོབ་ཀྱི་རིམ་པས་ས་ལམ་ཇི་ཙམ་བགྲོད་པའི་སྐལ་ཅན་དུ་འགྱུར་ཚུལ་ནི།
དུས་ཀྱི་འཁོར་ལོ་མ་རྟོགས་རྒྱུད་གཞན་དུའང་༼༥༡༽འདི་ལྟར་གསུངས་པ་མང་སྟེ། དཔེར་ན་འདུས་པ་རྡོར་ཕྲེང་ལས། གཙོ་བོའི་དབྱེ་བས་བཅུ་གཅིག་སྟེ། ། བཅུ་གཉིས་པ་ནི་གསང་བའོ། ། བཅུ་གསུམ་པ་ནི་ཡང་དག་སྦྱོར། ། བཅུ་བཞི་པ་ནི་དོན་དམ་སྟེ། ། དབང་བསྐུར་རེ་རེ་ས་རེའོ། ། ཞེས་འབྱུང་ངོ༌། ། དེ་ལྟར་རྡོར་ཕྲེང་དུ་གསུངས་པའི་དབང་གི་སྨིན་ཚུལ་གྱི་ས་ལམ་བགྲོད་པའི་སྐལ་ཅན་དུ་བྱེད་པ་དང་དུས་འཁོར་ནས་གསུངས་པའི་དབང་གི་སྨིན་ཚུལ་གྱི་ས་ལམ་བགྲོད་པའི་སྐལ་ཅན་དུ་བཤད་པ་གཉིས་ཀྱང་སའི་གྲངས་སོགས་སོ་སོར་བཤད་དགོས་པ་ལས་བཅུ་གཉིས་དང་བཅུ་བཞི་གཉིས་དོན་གཅིག་པར་འཆད་ན་མི་རུང་སྟེ། རྒྱུད་ཀྱི་ས་ལམ་མཆོག་དམན་ཡོད་བཞིན་ཕྱིན་ཅི་ལོག་ཏུ་བཤད་པར་འགྱུར་བ་ཉིད་ཀྱི་ཕྱིར་རོ། །
གཞན་ཡང་འདུས་པའི་རིམ་པ་ལྔ་དང་ས་ལམ་སྦྱོར་ཚུལ་གྱི་ལམ་འགྲོས་ཀྱང་འདུས་པ་ཁོ་ནའི་དགེར་ཆོས་ཡིན་ལ་དེའི་ཚེ་རྡོ་རྗེ་ཕྲེང་བའི་རྒྱུད་ཀྱི་དངོས་བསྟན་ལ་ས་བཅུ་གཅིག་བུམ་དབང་གིས་བགྲོད་ཅིང་ས་ལྷག་མ་གསུམ་དབང་ལྷག་མ་གསུམ་གྱིས་བགྲོད་ནས་ས་ལམ་བཅུ་བཞི་དང་སྦྱོར་བ་ཡོད་ཀྱང་རྡོར་ཕྲེང་འགྲེལ་པར། སློབ་དཔོན་ཀླུའི་རིམ་ལྔ་དང་ས་ལམ་སྦྱར་བ་ལ་འགོམ་མ་ནུས་ནས་དེར། བཅུ་བཞི་པ་༼༥༢༽ནི་མཆོག་གི་དབང་ཞེས་བྱ་བ་ལ་མཆོག་གི་དབང་བླ་ན་མེད་པའོ། ། དབང་བསྐུར་རེ་རེ་ས་རེའོ། ། ཞེས་བྱ་བ་ནི་དེ་ལ་རེ་ཞིག་ཅེས་པ་ནས། ལས་དང་པོ་པའི་རྣལ་འབྱོར་གྱི་ངོ་བོ་སློབ་དཔོན་དང་གསང་བའི་དབང་བསྐུར་བ་དག་གིས་ས་བརྒྱད་པ་ཞེས་བྱ་བ་རྣམ་པར་བཞག་གོ ། ཤེས་རབ་ཡེ་ཤེས་ཀྱི་ས་དགུ་པའོ། ། བཞི་པ་དཔེའི་རྣམ་པ་ས་ནི་བཅུ་པའོ། ། དོན་གྱི་ས་ནི་བཅུ་གཅིག་པའོ། ། མོས་པས་སྤྱོད་པ་ལ་ལྟོས་ནས་བཅུ་གཉིས་པའོ། །
སྐྱེ་བ་འདི་ཉིད་ལ་ཤིན་ཏུ་བདེ་བ་དང་མྱུར་བ་ཉིད་དུ་ཕྱག་རྒྱ་ཆེན་པོ་མངོན་དུ་བྱེད་པ་ནི་ས་བཅུ་གསུམ་པའོ། ། ཡང་ན་སློབ་དཔོན་གྱི་དབང་ནི་ས་བརྒྱད་པའོ། ། གསང་བའི་དབང་གི་ས་ནི་རྣམ་པ་གང་གིས་རྡོ་རྗེའི་བཟླས་པ་ལ་བརྟེན་ནས་ས་དགུ་པའོ། ། ཤེས་རབ་ཡེ་ཤེས་ཀྱི་དབང་གིས་སེམས་རྣམ་པར་དག་པའི་ངོ་བོ་ཉིད་ཀྱི་ས་བཅུ་པའོ། ། རང་བྱིན་གྱིས་བརླབ་པ་ཡང་དེ་ཉིད་དོ། ། བཞི་པ་ཉིད་ཀྱིས་མངོན་པར་བྱང་ཆུབ་པའི་ངོ་བོ་ཉིད་ཀྱི་ས་བཅུ་གཅིག་པའོ། ། མོས་པ་སྤྱོད་པའི་ས་དང་བཅས་པ་བཅུ་གཉིས་པའོ། ། ཟུང་དུ་འཇུག་པའི་དབང་བསྐུར་བའི་རིམ་པས་ནི་བཅུ་གསུམ་པའོ། ། ཞེས་འབྱུང་ངོ༌། ། སྤྱིར་བསྐྱེད་རིམ་སོགས་རིམ་པ་དང་སྦྱོར་བ་གང་གིའང་འགྲུབ་པའི་མ་མཐའ་དང༌།
གྲུབ་པའི་ཡ་མཐའ་ཙམ་དང༌། གྲུབ་པ་མི་སློབ་པ་༼༥༣༽མཐར་ཕྱིན་པའི་ཡ་མཐའ་གསུམ་འཛིན་པའི་དབང་དུ་བྱས་ནས་གསུང་རབ་ལས་གསུངས་པ་དག་ལ། རྒྱ་བོད་ཀྱི་བླ་མ་མི་མཁས་པ་དག་མགོ་འཁྲུགས་ནས། སྦྱོར་ཚུལ་ཕྱིན་ཅི་ལོག་ཏུ་གྱུར་པ་ཆེས་མང་བ་ལ་ཚད་མར་མི་བྱ་བར་འདི་ལྟར་ཤེས་དགོས་ཏེ། དཔེར་ན་བསྐྱེད་རིམ་གྱི་མ་མཐའ་འགྲུབ་པའི་ཚད་རྫོགས་རིམ་གྱིས་ལུས་དབེན་སྒོམ་པ་ལ་འཇུག་པའི་སྐལ་ཅན་ནས་དང༌། གྲུབ་པའི་ཡ་མཐའ་ས་བརྒྱད་པ་དང༌། མི་སློབ་པར་གྲུབ་པའི་ཡ་མཐའ་སངས་རྒྱས་ཀྱི་ས་དང༌། སྒྱུ་ལུས་ཀྱང་མ་མཐའ་གྲུབ་པའི་ཚད་རྟེན་དེ་ཉིད་ཀྱི་དོན་གྱི་འོད་གསལ་འཕགས་པའི་ས་ཐོབ་པའི་རྟེན་ཅན་ནས། གྲུབ་པའི་ཡ་མཐའི་མཚམས་འོད་གསལ་དེ་ལས་ལྡང་ནས་སློབ་པའི་སྒྱུ་ལུས་རྣམས་དང༌། མི་སློབ་པར་གྲུབ་པའི་ཡ་མཐའི་སངས་རྒྱས་ཀྱི་སར་འཇོག་དགོས་པ་ཉིད་འདུས་པའི་ལུགས་སུ་ཤེས་པར་བྱའོ། །
གཞན་ཡང་འདུས་པའི་དབང་དུ་མཛད་ནས་རྗེ་མར་པས་ཆོས་དྲུག་སྲས་དར་མས་འདི་ལྟར་གསུངས་ཏེ། གཉིས་མེད་རྣམ་རྒྱལ་ལས། བསྐྱེད་པའི་རིམ་པ་ལ་གནས་པའི། ། རབ་ཏུ་དགའ་བ་ནས་བརྩམས་ཏེ། ། ༼༥༤༽མངོན་དུ་འགྲོ་བའི་བར་དུ་བགྲོད། ། རིང་དུ་སོང་བ་དྲུག་པ་ནས། ། མི་གཡོ་བ་ཡི་བར་དག་ཏུ། ། སྦྱོང་བ་གསུམ་གྱིས་ངེས་པར་སྦྱངས། ། ལས་ལ་སྦྱོར་བ་ས་བརྒྱད་པའོ། ། སྣང་བ་གསུམ་ལ་ཞུགས་པ་དག །
ས་བཅུ་ལ་ནི་ངེས་གནས་པ། ། རང་བཞིན་བརྒྱད་ཅུ་དྲུག་བཅུ་སོགས། ། འོད་གསལ་བ་ལ་ཐིམ་གྱུར་པས། ། སྦྱང་བྱ་སྦྱོང་བྱེད་གཉིས་ལ་ནི། ། སློབ་དང་མི་སློབ་རྣམ་གཉིས་ཀྱི། ། བཅུ་གཅིག་བཅུ་གཉིས་བདེ་གཤེགས་ལ། ། དེར་གནས་བདེ་བ་ཆེན་པོ་ཡི། ། བཅུ་གསུམ་རྡོ་རྗེ་འཛིན་ལ་གནས། ། ཞེས་པ་དྲུག་པ་ཕྱིན་བསྐྱེད་རིམ་བདུན་བརྒྱད་དབེན་གསུམ་སྒྱུ་ལུས་འོད་གསལ་གྱི་ས་དགུ་བཅུ། དེ་ཆེར་གོམས་པས་བཅུ་གཅིག་བཅུ་གཉིས།
དེ་བགྲོད་ནས་ཟུང་འཇུག་ས་བཅུ་གསུམ་དུ་བྱས་ནས། དབང་པོ་ཡང་རབ་རྣམས་ཚེ་གཅིག་ཏུ་ལམ་འོག་མ་དུས་ཐུང་ངུར་བགྲོད་ནས་སྒྱུ་ལུས་འོད་གསལ་ཉིད་ལ་ནན་ཏན་དུ་བྱས་པས་རིམ་པ་གཞན་ཞར་བྱུང་གིས་ཆོད་པ་དང༌། འབྲིང་རིག་པ་འཛིན་པ་མཁའ་སྤྱོད་ཀྱི་ལུས་རྟེན་རྒྱུད་ནས་ས་ལམ་བགྲོད་པ་དང༌། ཐ་མས་རླུང་སེམས་ལ་རང་དབང་ཐོབ་པས་འཕོ་བ་གྲོང་འཇུག་གི་རིམ་གྱིས་ས་ལམ་བགྲོད་པའི་ལུས་སེམས་ཀྱི་རྟེན་སྒྲུབ་ནས་རིམ་གྱིས་༼༥༥༽འཚང་རྒྱ་བར་བྱེད་དོ་ཞེས་གསུངས་སོ། ། འོ་ན་དུས་འཁོར་ནས་ས་བཅུ་གཉིས་ལས་མ་གསུངས་པར་རྡོར་ཕྲེང་ནས་ས་བཅུ་གཉིས་དང༌། ཡེ་ཤེས་ཐིག་ལེ་ནས་ས་བཅུ་དྲུག་ཏུ་གསུངས་པས་དུས་འཁོར་གཉིས་མེད་རྒྱུད་ལས་ཕ་མའི་རྒྱུད་ཀྱི་ས་ལམ་མང་བ་ཉིད་ཀྱི་ཕྱིར། དུས་འཁོར་ལས་ཀྱང་བླ་དང་བཅས་པའི་སངས་རྒྱས་ནི་ཕ་མའི་རྒྱུད་ཀྱི་སངས་རྒྱས་དེའོ་ཞེས་སྐྱེ་བོ་ལུག་ལྟར་གྱུར་པ་ཁ་ཅིག་དོགས་ན། དེ་ལྟའི་སྐྱོན་མེད་དེ། དེ་ལྟའི་ས་བཅུ་བཞི་དང་བཅུ་དྲུག་སོགས་ཆེས་མང་བར་བཀོད་པའི་སྤང་རྟོགས་ཀྱི་ཡོན་ཏན་ཅན་གྱིས་ས་ཆུང་དེ་ཐམས་ཅད་ནི་དུས་འཁོར་གྱི་ས་ཆེན་བཅུ་གཉིས་ཀྱི་ས་རེའི་ཁོངས་སུའང་བགྲོད་པར་འགྱུར་བ་ཉིད་ཀྱི་ས་ལ་ཁྱབ་ཆེ་ཆུང་གི་རྣམ་པར་བཞག་པ་ཡོད་དོ་ཞེས་ཁོ་བོའི་བླ་མ་རྗེ་ཡི་དམ་ལྷའི་ངོ་བོར་བཞུགས་པ་དག་གི་གསུང་ལས་འཕྲོག་ཏུ་མེད་པའི་ངེས་པ་རྙེད་དོ། ། དེ་ནི་བཅོམ་ལྡན་འདས་དུས་ཀྱི་འཁོར་ལོ་ནས་གནས་སྐབས་མདོ་དང་སྔགས་ཀྱི་ས་དང་ལམ་ཇི་སྙེད་པས་རང་རང་གི་ས་ལམ་བགྲོད་དེ་ཇི་ལྟར་སངས་རྒྱས་པ་དང༌།
མཐར་ཐུག་དུས་ཀྱི་འཁོར་ལོ་ཉིད་ཀྱི་ས་ལམ་ལ་བ རྟེན་ནས་ཕུལ་དུ་དབྱུང་དུ་མེད་པའི་སངས་རྒྱས་ཚུལ་སོགས་ས་ལམ་གྱི་རྣམ་བཞག་ཡོངས་སུ་༼༥༦༽རྫོགས་པ་ཞིག་སྟོན་པར་མཛད་དེ། དེ་ཡང་རྒྱུའི་ཐེག་པར་སོ་སྐྱེ་དང་ཉན་རང་དང་ཐེག་པ་ལ་གསར་དུ་ཞུགས་པའི་བྱང་སེམས་བཞི་བཤད་པ་ལྟར། འདིར་ཡང་ལས་དང་པོ་པ་ཞེས་རྒྱུ་འབྲས་ཀྱི་ཐེག་པ་ལ་གསར་དུ་ཞུགས་པའི་དབང་དུ་བྱས་ནས། དང་པོར་ལས་དང་པོ་པ་དང༌། གཉིས་པ་རྣལ་འབྱོར་པ་དང༌། གསུམ་པར་གྲུབ་པ་བརྙེས་པ་དང༌། བཞི་པར་སངས་རྒྱས་སམ་ཐམས་ཅད་མཁྱེན་པའི་ས་ཞེས་རྣམ་པ་བཞིར་བཞག་ནས། དེའི་དང་པོ་ནི་སངས་རྒྱས་ཀྱི་གོ་འཕང་ཙམ་ལ་དོན་གཉེར་གྱི་བློ་ཡོད་ཀྱང་བཟའ་བྱ་བཟའ་མིན་རིགས་རིགས་མིན་གྱི་བགྲོད་བྱ་ཡིན་མིན་གྱི་ཐ་སྙད་རང་བདེན་པར་མངོན་རྟགས་སུ་བྱེད་ནས་བསོད་ནམས་ཀྱི་ཚོགས་བསོག་ཐམས་ཅད་འཁོར་གསུམ་ཡོངས་སུ་དག་པའི་དུག་མེད་དུ་མི་འགྱུར་བའི་སྐལ་ཅན་གྱི་དབང་དུ་བྱས་ཏེ། འགྲེལ་ཆེན་ལས། དེའི་ཕྱིར་ལས་དང་པོ་པས་ཡུལ་གྱི་ཐ་སྙད་ཀྱིས་བཟའ་བར་བྱ་བ་དང་བཟའ་བར་བྱ་བ་མ་ཡིན་པ་དང་རིགས་དང་རིགས་མ་ཡིན་པ་ལ་མངོན་པར་བགྲོད་པར་ཡང་བྱ་སྟེ།
ཡུལ་ལ་ལ་ན་ཐོད་པ་ཅན་གྱི་ཐོད་པའི་ཆུས་རྣམ་པར་དག་པར་འགྱུར་རོ། ། ཡུལ་ལ་ལ་༼༥༧༽ན་བ་གླང་གི་ཤ་ནི་བཟའ་བར་བྱའོ། ། ཞེས་པ་ནས། དེའི་ཕྱིར་ལས་དང་པོ་པ་སྔགས་དང་བསམ་གཏན་སྒྲུབ་པ་ལ་མངོན་པར་དགའ་བས་སྔགས་འགྲུབ་པའི་ཡེ་ཤེས་གྲུབ་པར་གྱུར་གྱི་བར་དུ་ཡུལ་དང་རིགས་ཀྱི་ཐ་སྙད་བྱའོ། ། ཞེས་པའི་བར་གྱི་གསུང་ལ། དེ་དང་མཐུན་པར་རྒྱུད་བླ་འགྲེལ་ཆེན་དུ། དེ་ལ་སྟོང་པ་ཉིད་ལ་སེམས་རྣམ་པར་གཡེངས་པ་ནི་ཐེག་པ་ལ་གསར་དུ་ཡང་དག་པར་ཞུགས་པའི་བྱང་ཆུབ་སེམས་དཔའ་སྟོང་པ་ཉིད་ཀྱི་དོན་གྱི་ཚུལ་དེ་བཞིན་གཤེགས་པའི་སྙིང་པོ་ལས་ཉམས་པ་དག་ལ་བརྗོད་དེ།

ཡང་དག་ཡོད་པའི་ཆོས་ཉིད་དུས་ཕྱིས་རྒྱུན་ཆད་ཅིང་ཞིག་པ་ཡོངས་སུ་མྱ་ངན་ལས་འདས་པའོ། ། ཞེས་དངོས་པོ་ཞིག་པའི་ཕྱིར་སྟོང་པ་ཉིད་ཀྱི་རྣམ་པར་ཐར་པའི་སྒོ་འདོད་པའམ། ཡང་གང་དག་གང་ཞིག་རྟོགས་པར་བྱ་བ་དང༌། སྒོམ་པར་བྱ་བ་སྟོང་པ་ཉིད་ཅེས་བྱ་བ་གཟུགས་ལ་སོགས་ལས་ཐ་དད་པའི་དངོས་པོ་ཡོད་པ་མ་ཡིན་ནོ་ཞེས་སྟོང་པ་ཉིད་དུ་དམིགས་པས་སྟོང་པ་ཉིད་ལ་བརྟེན་པའོ། ། ཞེས་འབྱུང་བ་དང་གུང་མཐུན་ལ། ཁྱད་པར་ནི་འདིར་ཉན་རང་གི་ཐེག་པར་གནས་པ་དངོས་པོར་ལྟ་བ་ཐར་པ་དང་ཐམས་ཅད་མཁྱེན་པ་ལ། ༼༥༨༽མངོན་དུ་ཕྱོགས་པའི་རིགས་ཅན་ཀྱང་བསྡུས་ལ། མདོར་མ་བསྡུས་པའི་ཁྱད་པར་ཡོད་ལ། དེར་མ་ཟད། རྒྱུད་འདི་ཉིད་ཀྱི་དཀྱིལ་འཁོར་དུ་ཞུགས་ནས་བྱིས་དབང་ཙམ་ཐོབ་ནས་ཐུན་མོང་གི་བསྐྱེད་རིམ་ཙམ་ལས་མི་སྒྲུབ་པའམ་ཡང་ན་རང་དོན་གྱི་རྒྱུད་ཉན་པ་ཙམ་གྱི་དབང་ཐོབ་ནས་རིགས་སོགས་ཀྱི་མཚན་འཛིན་ལས་མ་གྲོལ་བའི་ལས་དང་པོ་པའང་བཟུང་བར་བྱའོ། ། གཉིས་པ་རྣལ་འབྱོར་པ་ལའང་རྒྱུའི་ཐེག་པའི་ཐུན་མོང་གི་དབང་དུ་བྱས་པའི་རྣལ་འབྱོར་པ་དང༌།
སྔགས་ཀྱི་ཐེག་པའི་ཐུན་མོང་མིན་པའི་རྣལ་འབྱོར་གྱི་དབང་དུ་བྱས་པ་གཉིས་ལས་དང་པོའི་དབང་དུ་བྱས་ནས་རྒྱུད་འདིར། ཇི་སྐད་དུ། ས་ནི་རྣམ་པ་གཉིས་ཡིན་ཏེ། འདོད་ཆགས་དང་བྲལ་བའི་ས་དང༌། ཡང་དག་པར་རྫོགས་པའི་སངས་རྒྱས་ཀྱི་ས་གཉིས། ཞེས་གསུངས་པའི་དང་པོའི་དབང་དུ་བྱས་པ་སྟེ། དེ་ཉིད་ཀྱི་ཕྱིར་འགྲེལ་ཆེན་ལས། བཅོམ་ལྡན་འདས་ཀྱིས་རྣལ་འབྱོར་པ་རྣམས་ཀྱི་རྣམ་པར་བཞག་པ་རྣམ་པ་བཅུ་གསུངས་ཏེ། སེམས་དང་པོ་བསྐྱེད་པའི་རྣལ་འབྱོར་པ་དང༌། གཞོན་ནུར་གྱུར་པ་དང༌།
ལས་དང་པོ་པ་དང༌། རྣལ་འབྱོར་སྤྱོད་པའི་སྐྱེ་བར་སྐྱེས་པ་དང༌། སྦྱོར་བ་ཕུན་སུམ་ཚོགས་པ་དང༌། བསམ་པ་ཕུན་སུམ་ཚོགས་པ་དང༌། ཕྱིར་མི་ལྡོག་པ་དང༌། དབང་བསྐུར་བ་ཐོབ་པ་དང༌། སྐྱེ་བ་གཅིག་གིས་ཐོགས་པའོ། ། ༼༥༩༽ཞེས་པ་ནས་མདོར་བཤད་པའི་དབང་བཅུ་དང་ས་བཅུ་སོགས་དང་སྦྱར་ནས་ལེགས་པར་གསུངས་ཏེ། དེའང་རྣལ་འབྱོར་ས་བཅུའི་རྣམ་པར་བཞག་པ་དེ་དག་མདོ་ཕལ་པོ་ཆེར། སེམས་དང་པོ་བསྐྱེད་པའི་༼༡༽ལས་དང་པོའི་༼༢༽རྣལ་འབྱོར་སྤྱོད་པའི་༼༣༽ཆེར་སྐྱེས་པའི་༼༤༽སྦྱོར་བ་ཕུན་སུམ་ཚོགས་པའི་༼༥༽བསམ་པ་ཕུན་སུམ་ཚོགས་པའི་༼༦༽ཕྱིར་མི་ལྡོག་པའི་༼༧༽གཞོན་ནུར་གྱུར་པའི་༼༨༽རྒྱལ་ཚབ་ཀྱི་༼༩༽དབང་བསྐུར་བའི་བྱང་ཆུབ་སེམས་དཔའི་རྣམ་པར་འགོད་པའི་རྣལ་འབྱོར་པ་༼༡༠༽ཞེས་བཅུ་འབྱུང་བ་དང༌།
མིང་ཅུང་ཟད་འདྲ་མིན་མ་གཏོགས་དོན་མཐུན་པར་འབྱུང་ལ། འདི་ལྟའི་རྣལ་འབྱོར་ས་བཅུ་པའི་ཐ་མར་མདོ་ལུགས་ཀྱི་ས་བཅུ་གཅིག་ཀུན་ཏུ་འོད་ཐོབ་པར་བྱེད་ལ། དེ་ལྟའི་མདོའི་རྣལ་འབྱོར་པའི་སངས་རྒྱས་དེ་སྔགས་ལམ་ནས་ཞུགས་ཏེ། སྔགས་ཀྱི་འཕགས་ལམ་གྱི་གྲུབ་པ་མ་ཐོབ་པར་སྔགས་ཀྱི་ཚོགས་སྦྱོར་ཙམ་ཐོབ་པ་ལ་སྔགས་ཀྱི་རྣལ་འབྱོར་པར་བཞག་པ་ཡིན་ཏེ། ལས་དང་པོའི་བཟའ་བྱ་ཡིན་མིན་སོགས་ཀྱི་དངོས་འཛིན་ལས་གྲོལ་ཏེ། བཟའ་བྱ་ཤ་ཆང་དང་བཟའ་བྱ་མིན་པ་དུག་སོགས་གང་གིའང་མི་གནོད་པར་སྔགས་དང་ཡེ་ཤེས་གྲུབ་ཕྱིན་ཆད་ནས་སྔགས་ཀྱི་རྣལ་འབྱོར་པ་ཉིད་དུ་འཇོག་པའི་ཕྱིར། འགྲེལ་ཆེན་ལས། དེ་ནས་རང་གི་འདོད་པས་བཟའ་བྱ་དང་བཟའ་བྱ་མིན་པ་དང་༼༦༠༽བགྲོད་བྱ་ཡིན་མིན་བཏུང་བྱ་ཡིན་མིན་ལ་སྤྱོད་པར་བྱ་སྟེ། དེ་ལ་སུས་ཀྱང་གནོད་པ་བྱ་བ་མི་ནུས་སོ། ། དེ་ལྟར་ལས་དང་པོ་པས་ནི་སྔགས་གྲུབ་པར་འགྱུར་ན་རྣལ་འབྱོར་པར་འགྱུར་རོ། །
ཞེས་འབྱུང་ལ། མདོ་སྔགས་ཀྱི་ཐུན་མོང་གི་རྣལ་འབྱོར་པར་འཇོག་བྱེད་ཀྱང་འགྲེལ་ཆེན་ཉིད་ལས་དུག་སོགས་ཀྱིས་མི་གནོད་པ་དང༌། གླང་ཆེན་སོགས་ཀྱིས་གནོད་པར་མི་ནུས་ཤིང་མེ་ཆུ་སོགས་ཀྱིས་མི་གནོད་པར་རང་གཞན་གྱི་གཟུགས་སོགས་སུ་སྤྲུལ་བསྒྱུར་སྣ་ཚོགས་སུ་སྟོན་ནུས་པར་བཤད་ལ། འགྲེལ་ཆེན་ལས། འོ་ན་སྔགས་སུ་ནི་འཕོ་མེད་ཀྱི་ཚུལ་ཁྲིམས་ཀྱི་ཆ་ནས་རྣལ་འབྱོར་པར་འཇོག་པ་ཡིན་ལ། མདོའི་ལམ་དུ་རྣལ་འབྱོར་པ་ཡོད་ན་དེ་ལ་མངོན་པར་ཤེས་པ་ལྔ་ཡོད་པར་འགྱུར་ཏེ། འཕོ་མེད་ཀྱི་ཚུལ་ཁྲིམས་ཡོད་པའི་ཕྱིར། འདོད་ན་བྱང་སེམས་ཆོས་འཕགས་དང་ཕྱི་རོལ་པའི་བཱ་ཤིཥྛ་སོགས་དྲང་སྲོང་རྣམས་ལ་མངོན་ཤེས་ལྔ་ཡོད་པར་འགྱུར་རོ། ། ཞེས་དོགས་པ་བསླངས་ནས། དེའི་ལན་དུ་ཁམས་འཕོ་བ་ནི་གཉིས་ཏེ།
དགེ་མི་དགེ་ལས་ཀྱི་དབང་གིས་དང༌། སེམས་ལ་དབང་བའི་ལས་ཀྱི་དབང་གི་འཕོ་བ་གཉིས་ཡོད་པའི་ཕྱིར། དང་པོའི་འཕོ་བ་དེ་ཉིད་དྲང་སྲོང་བཱ་ཤིཥྛ་སོགས་ལ་ཡོད་པས་མངོན་ཤེས་ལྔ་མེད་ལ་གཉིས་པའི་༼༦༡༽འཕོ་བ་དེ་ནི་མདོའི་རྣལ་འབྱོར་ལ་གནས་ས་བཅུ་དེ་དག་སེམས་ཅན་གཞན་གྱི་དོན་དུ་སྲིད་པ་འཛིན་བྱེད་དུ་ཡོད་ཀྱང་ལས་ཀྱི་རྣམ་སྨིན་གྱི་འཕོ་བ་ནི་མ་ཡིན་ལ། དེའི་ཆགས་བྲལ་གྱི་ལམ་དེ་དག་གི་རང་དོན་དུ་ཁམས་འཕོ་བ་ནི་བདེན་བཞི་ལ་མི་རྟག་སོགས་ཀྱི་སྒོམ་པས་འཆིང་བར་བྱེད་པས་མངོན་པར་ཤེས་པ་ལྔ་ཡོད་པར་འདོད་ལ། དེའི་དཔེ་དོན་རྒྱས་པར་གོང་དུ་བཤད་ཟིན་པ་ལྟར་དངུལ་ཆུ་བདུག་དགོད་ཀྱི་འཆིང་བའི་དཔེ་མདོའི་རྣལ་འབྱོར་པ་ལའང་ཡོད་པར་བཤད་ཅིང༌། དེ་ལྟའི་ཁམས་འཆིང་ཚུལ་ནི་ཉི་ཚེ་བའི་འཆིང་ཚུལ་ལས་མཆོག་མི་འགྱུར་གྱི་བདེ་བས་འཆིང་བ་མ་ཡིན་པས་གཏན་དུ་བར་འཆིང་བ་མ་ཡིན་ཏེ། དཀའ་ཐུབ་པའི་འཛག་པ་བཅད་པ་ལྟ་བུའི་གནས་སྐབས་པ་ཉིད་ཀྱི་མཐར་ཐུག་གི་འཕོ་མེད་ཡོད་པ་མ་ཡིན་ནོ། ། བཀོལ་བསྲེག་གི་དཔེའི་བྱང་སེམས་འཆིང་ཚུལ་གྱི་སྔགས་ཀྱི་རྣལ་འབྱོར་པ་ལས་མདོའི་རྣལ་འབྱོར་པ་ལ་མེད་པར་བཤད་པ་ཡིན་ལ། དེ་ལྟའི་ལུང་ནི་ཡི་གེས་འཇིགས་པས་སྤྲོས་པ་ཆོག་ལ། དེས་ན་འདོད་ཆགས་དང་བྲལ་བའི་ས་དང༌།
ཡང་དག་རྫོགས་སངས་ཀྱི་ས་གཉིས་ལས། སྔ་མ་མདོའི་སངས་རྒྱས་ཀྱི་ས་ལམ་གྱི་དབང་དུ་བྱས་པ་དང༌། ཕྱི་མ་སྔགས་ཀྱི་སངས་རྒྱས་ཀྱི་ས་ལམ་གྱི་དབང་དུ་བྱས་ནས། དེའི་ཁྱད་པར་ནི། འགྲེལ་ཆེན་༼༦༢༽ལས། སའི་དབང་གི་རྫུ་འཕྲུལ་སྟེ་རྣམ་པ་གཅིག་པའི་རྫུ་འཕྲུལ་དང་རྣམ་པ་ཐམས་ཅད་པའི་རྫུ་འཕྲུལ་ལོ། ། དེ་བཞིན་དུ་མངོན་པར་ཤེས་པ་ལྔ་དང་མངོན་པར་ཤེས་པ་དྲུག་གོ ། དེ་བཞིན་དུ་དོན་གྱི་གྲངས་མཐོང་བ་དང་དོན་ཐམས་ཅད་ཀྱི་གྲངས་མཐོང་བའོ། ། དེ་བཞིན་དུ་སྐད་ནི་སེམས་ཅན་གྱི་གྲངས་ཀྱི་བདག་ཉིད་ཅན་དང༌། སེམས་ཅན་ཐམས་ཅད་ཀྱི་གྲངས་ཀྱི་བདག་ཉིད་ཅན་ནོ། །
དེ་བཞིན་དུ་ཆོས་སྟོན་པ་ནི་སེམས་ཅན་གྱི་གྲངས་ཀྱི་མཚན་ཉིད་དང་སེམས་ཅན་ཐམས་ཅད་ཀྱི་གྲངས་ཀྱི་སྐད་ཀྱི་མཚན་ཉིད་དོ། ། དེ་བཞིན་དུ་མྱ་ངན་ལས་འདས་པའི་ཕུང་པོ་ལྷག་མ་དང་བཅས་པ་དང་ཕུང་པོ་ལྷག་མ་མེད་པའོ། ། དེ་བཞིན་དུ་གང་ཟག་ལ་བདག་མེད་པ་དང་ཆོས་ལ་བདག་མེད་པའོ། དེ་བཞིན་དུ་འཕགས་པའི་བདེན་པ་བཞི་སྒོམ་པ་དང་ཆོས་ཐམས་ཅད་རང་བཞིན་མེད་པ་སྟོང་པ་ཉིད་ཀྱི་ཏིང་ངེ་འཛིན་ནོ། ། དེ་ལྟར་སའི་ཁྱད་པར་གྱིས་སེམས་ཅན་གྱི་དོན་བྱ་བ་ཉིད་དུ་འགྱུར་རོ། ། ཞེས་འབྱུང་ལ། དེས་ན་མདོ་ལ་མངོན་ཤེས་དྲུག་དང་ཆོས་ཀྱི་བདག་མེད་རྟོགས་པ་མེད་པར་འགྱུར་རོ། ། སྙམ་ན། མདོ་ལུགས་ཀྱི་མངོན་ཤེས་དྲུག་དང༌། བདག་མེད་གཉིས་ཙམ་ལུགས་དེར་ཡོད་ཀྱང་སྔགས་ལམ་ལ་ལྟོས་ཏེ་ཟག་ཟད་ཀྱི་མངོན་ཤེས་དང་ཆོས་བདག་མེད་རྟོགས་པ་མེད་དེ།
འཛག་མེད་བདེ་ཆེན་གྱི་མངོན་ཤེས་གཞན་མཆོག ༼༦༣༽རྡོ་རྗེའི་སྣོད་བཅུད་ཀྱི་ཆོས་ཀྱི་ཆོས་ཅན་ཡུལ་ཙམ་དུའང་མ་གྱུར་ན་དེའི་ཆོས་ཉིད་བདག་མེད་པ་མངོན་སུམ་དུ་བྱས་པ་ལྟ་ཅི་སྨོས་པའི་ཕྱིར་ཞེས་མདོའི་ས་བརྒྱད་པ་དང༌། ལྷའི་བུ་དབང་ཕྱུག་གམ་དབང་གྱུར་གྱི་རྟེན་གྱི་ས་བཅུ་པའི་བྱང་སེམས་ཀྱི་དབང་དུ་མཛད། དེའི་འཇུག་བསྡུར་འགྲེལ་ཆེན་དུ། དེ་ལྟར་བརྗོད་པའི་རིམ་པ་འདིས་ས་བརྒྱད་ཀྱི་དབང་ཕྱུག་དང༌། དབང་ཕྱུག་ལ་སོགས་པའི་ལྷ་རྣམས་དང་བྱང་ཆུབ་སེམས་དཔའ་རྣམས་ལ་ཡང་མངོན་པར་ཤེས་པ་ལྔ་རིག་པར་བྱའོ། ། བཱ་ཤིཥྛ་ལ་སོགས་པའི་དྲང་སྲོང་རྣམས་ལ་ནི་མངོན་པར་ཤེས་པ་ལྔ་མེད་དེ། གང་གི་རཱ་མ་ཡ་ཎ་དང༌། བྷ་ར་ཏ་ཚད་མ་མ་ཡིན་པའི་ཕྱིར། ཞེས་འབྱུང་ངོ༌། །
གསུམ་པ་གྲུབ་པ་བརྙེས་པ་ནི་སྔགས་ཀྱི་རྒྱུད་ལ་བརྟེན་ནས་རང་རང་གི་དཀྱིལ་འཁོར་དུ་ཞུགས་ཏེ་བསག་སྦྱང་གི་སྟོབས་ཀྱི་ས་ལམ་བགྲོད་ནས་སངས་རྒྱས་པར་བྱེད་པ་དེ་འདི་ནི་གཙོ་བོར་བླ་མེད་ཀྱི་ཕ་མའི་རྒྱུད་ཀྱི་དབང་དུ་བྱས་པ་ཡིན་ལ། ཞར་བྱུང་དུ་རྒྱུད་སྡེ་འོག་མའང་མི་བསྡུད་པ་མིན་ལ། དེས་ན་སྔགས་ཀྱི་གྲུབ་པ་བརྙེས་པར་འཇོག་བྱེད་གང་ཞེ་ན། རང་རང་གི་དཀྱིལ་འཁོར་དུ་སློབ་པ་དང་མི་སློབ་པའི་དངོས་གྲུབ་ཐོབ་ནས་༼༦༤༽ལྷ་དེའི་སྐུ་གསུམ་གྱི་སྤྲོ་བསྡུ་ལ་རང་དབང་ཐོབ་ནས་རང་གི་གདུལ་བྱ་མཁའ་མཉམ་གྱི་དོན་བྱེད་པར་འགྲོ་བ་སྟེ། ལས་དང་པོ་དང་རྣལ་འབྱོར་པ་དང་གྲུབ་པ་དང་ཐམས་ཅད་མཁྱེན་པ་བཞིའི་གྲུབ་པ་མཉེས་པར་འཇོག་བྱེད་འཆད་པའི་དེ་སྐབས་ཀྱི་འགྲེལ་ཆེན་ལས། དཀྱིལ་འཁོར་གྱི་འཁོར་ལོ་སྤྲོ་བ་དང༌། ནམ་མཁའ་ལ་འགྲོ་བའི་ཕྱིར་གྲུབ་པའོ། ། ཞེས་འཆད་ནས་འདི་ལས་འཕྲོས་ནས་ཕ་རྒྱུད་ཀྱི་དཀྱིལ་འཁོར་འཁོར་ལོ་ཞིག་ཏུ་མངོན་པར་རྫོགས་པར་སངས་རྒྱས་པར་གྱུར་པ་དེས་དཀྱིལ་འཁོར་པའི་འཁོར་ལོ་ཐམས་ཅད་དུ་སངས་རྒྱས་པར་མི་འགྱུར་རོ་ཞེས་གོང་དུ་བཤད་མ་ཐག་པའི་རྩོད་ལན་དེ་ཐམས་ཅད་འབྱུང་བ་ཡིན་ནོ། ། དེས་ན་འདིའི་ནམ་མཁའ་ལ་འགྲོ་བ་དང་དཀྱིལ་འཁོར་གྱི་འཁོར་ལོ་སྤྲུལ་བ་སོགས་འདུས་པ་ལྟ་བུའི་བསྐྱེད་རིམ་གྱི་མཐུས་ལྷ་དེའི་དཀྱིལ་འཁོར་སྤྲུལ་ཐུབ་ཅིང་ནམ་མཁར་འགྲོ་བ་ཙམ་ལ་བཟུང་བ་མ་ཡིན་ནོ། ། བཞི་པ་སངས་རྒྱས་སམ་ཐམས་ཅད་མཁྱེན་པའི་དབང་དུ་མཛད་ནས་དྲངས་མ་ཐག་པའི་ལུང་འདི་ཉིད་ཀྱི་རྗེས་ཐོག་ཁོ་ནར་བདུད་དང་ཉོན་མོངས་པ་དང་སྙོམས་པར་འཇུག་པ་དང་ཤེས་བྱའི་སྒྲིབ་པ་ཟད་པ་དང་རྣམ་པ་ཐམས་ཅད་པ་སྤྲོ་བའི་རྫུ་འཕྲུལ་སྟོན་པ་དང༌།
ཆོས་ཀྱི་འཁོར་ལོ་རབ་ཏུ་བསྐོར་བ་དང༌། ཐམས་ཅད་མཁྱེན་པའི་གསུང་༼༦༥༽གིས་ཆོས་ཀྱི་ཕུང་པོའི་ཚོགས་མཐའ་དག་སྟོན་པར་བྱེད་པའི་དབང་གིས་ཐམས་ཅད་མཁྱེན་པར་འགྱུར་རོ། ། ཞེས་འབྱུང་ལ། འདིའི་ས་ལམ་ནི། གཉིས་མེད་རྒྱུད་དཔལ་དུས་ཀྱི་འཁོར་ལོ་ལ་མ་བརྟེན་པར་མི་འབྱུང་བ་ནི་དོན་དམ་པའི་རིགས་པ་ལས་ཏེ། ཨེ་ཝཾ་དབྱེར་མེད་ཀྱི་དྲུག་པའི་ཁམས་དང་བཞི་པའི་སེམས་སྦྱང་བ་མེད་པར་ཐུན་མོང་མིན་པའི་ཀུན་ཏུ་འོད་ཉི་མའི་དཀྱིལ་འཁོར་ཆེན་པོ་མཛེས་པའི་ས་སོགས་བཅུ་གཉིས་དང༌། ས་དེའི་འབྲས་བུ་རྡོ་རྗེའི་སངས་རྒྱས་ཀྱི་ཐུན་མོང་མིན་པས་སྒྲུབ་པའི་མངོན་ཤེས་དྲུག ། སྟོབས་བཅུ་དང༌། མ་འདྲེས་པའི་ཆོས་བཅོ་བརྒྱད་ལ་སོགས་འབྱུང་བ་སྲིད་པ་མ་ཡིན་པའི་ཕྱིར་ཞེས་དུས་ཀྱི་འཁོར་ལོའི་ངེས་པ་ཡིན་ལ། འདིའི་དོན་འགྲེལ་ཆེན་ལས།
དེའི་ཕྱིར་སྒྲིབ་པ་མེད་པའི་ཆོས་མངོན་སུམ་དུ་བྱས་པར་གྱུར་ན་ཞེས་པ་ནས། སྒྲིབ་པ་མེད་པའི་མཚན་ཉིད་ཀྱི་ཕྱིར་རོ། ། ཞེས་པའི་བར་རྒྱས་པར་འབྱུང་ངོ༌། ། འོ་ན་ས་འདིའི་མིང་དང་རྗེས་སུ་མཐུན་པ་རྡོ་རྗེ་སྙིང་པོ་རྒྱན་གྱི་རྒྱུད་ནས་ཀྱང་འབྱུང་བས་རྒྱུད་དེ་ཉིད་ཀྱི་ས་ལམ་གྱིས་ཀྱང་དུས་འཁོར་བའི་སློབ་མི་སློབ་ཀྱི་ས་ལམ་བགྲོད་པར་འགྱུར་རོ་སྙམ་ན་མིང་མཐུན་པར་བཤད་པ་ཙམ་གྱིས་དེས་དེ་བགྲོད་པར་མི་འགྱུར་ཏེ། འགྱུར་ན་འདིར་བཤད་པའི་སྟོབས་སོགས་དང་མདོར་༼༦༦༽བཤད་པའི་སྟོབས་སོགས་མིང་མཐུན་ཀྱང་མདོའི་འབྲས་ཆོས་དེ་དག་ཐོབ་པས་སྔགས་ཀྱི་འབྲས་ཆོས་དེ་དག་ཐོབ་པར་མི་འགྱུར་བའི་ཕྱིར་ལྟ་བུའོ། ། བཞི་པ་སངས་རྒྱས་ཀྱི་ས་ལམ་ཐམས་ཅད་མཁྱེན་པའི་ས་འདི་ཉིད་ལས་བརྩམས་ཏེ། འགྲེལ་ཆེན་ལས་ས་དང་པོ་ཐོབ་པས་འཇིག་རྟེན་གྱི་ཁམས་གཅིག་མཐོང་བ་ནས། ས་བཅུ་གཉིས་པར་སྟོང་ཆེན་པོ་གྲངས་མེད་པའི་འཇིག་རྟེན་གྱི་ཁམས་རྣམས་མཐོང་བར་གསུངས་ལ། ས་འདི་དག་ཏུ་གནས་པའི་མཐོང་ཚུལ་བོད་ཀྱི་དུས་འཁོར་བ་རྣམས་ཅི་ཟེར་འདི་ཟེར་མེད་པ་དུ་མ་མཐོང་སྟེ། སྒྲ་པ་ཤེས་རིན་ན་རེ།
ས་དང་པོར་འཇིག་རྟེན་གྱི་ཁམས་གཅིག་ཅེས་པ་དེ་མི་མཇེད་འདི་དབུས་སུ་བཞག་པའི་ཕྱོགས་བཅུ་ཀར་སྟོང་སྟོང་ཚང་བའི་གཅིག་ཡིན་ལ། གཉིས་ནས་བཅུ་གཅིག་པའི་བར་དུ་བགྲེས་པའི་སྟོང་ཉི་ཤུ་བཞི། བཅུ་གཉིས་པ་ལ་ཕྱོགས་བཅུ་ཆར་ཡང་གྲངས་མེད་པ་ཡིན་ཞེས་སྨྲ་བ་མི་འཐད་དོ། ། འགྲེལ་ཆེན་ལས། ས་དང་པོ་ལ་འཇིག་རྟེན་གྱི་ཁམས་གཅིག་ཅེས་འབྱུང་བ་ལས། ཕྱོགས་བཅུའི་ཞེས་པ་ས་ལྷག་མ་རྣམས་ལ་སྦྱར་བར་འདུག་ནའང་ཕྱོགས་བཅུའི་ཆ་ཡོད་པའི་འཇིག་རྟེན་གྱི་ཁམས་ཞེས་བརྗོད་པ་ཙམ་ལས་དེ་ལ་སྟོང་སོགས་ཀྱིས་བསྒྱུར་དགོས་པའི་བཤད་པ་མི་འདུག་པས་རང་བཟོ་ཁོ་ནའོ། ། པཎ་ཆེན་ནགས་༼༦༧༽ཀྱི་རིན་ཆེན་དང༌། དཔལ་ཡིད་བཟང་རྩེ་པ་དང༌། རྒྱལ་བ་གར་གྱི་དབང་པོ་ཞྭ་དམར་བ་དག ། སྔགས་ལམ་གྱི་ས་བཅུ་གཉིས་ཀྱི་དབང་དུ་བྱས་པ་མ་ཡིན་ཏེ།
འདིའི་ས་དང་པོ་པས་ཞིང་གཅིག་ལས་མི་མཐོང་བར་བཤད་ཅིང་མདོའི་ས་དང་པོ་པས་ཀྱང་ཞིང་བརྒྱ་གཡོ་བར་ནུས་པར་བཤད་པའི་ཕྱིར་ཞེས་གསུངས་པ་ནི་ཆོས་ཚུལ་འདི་སྲོག་རྩ་བར་མ་ཟིན་པ་ཡིན་ལ། མདོའི་འཇིག་རྟེན་གྱི་ཁམས་ཞིང་དེ་དག་ལས་སྤྲུལ་སྐུའི་ཞིང་དང༌། ལོངས་སྐུའི་ཞིང་གཉིས་སུ་ངེས་ཤིང༌། ཞིང་དེ་དག་སྔགས་ནས་བཤད་པའི་ཕྱི་ནང་གཞན་གསུམ་གྱི་འཇིག་རྟེན་གྱི་དབང་དུ་བྱས་ན། མདོའི་སྤྲུལ་སྐུའི་ཞིང་ནི་ཕྱིའི་འཇིག་རྟེན་དང༌། ལོངས་སྐུའི་ཞིང་ནི་ནང་གི་འཇིག་རྟེན་དང༌། སྔགས་ཀྱི་སྤྲུལ་ལོངས་ཀྱི་ཞིང་ལ་ཐུན་མོང་བ་ཕྱི་ནང་གི་འཇིག་རྟེན་པ་དག་ཡིན་ཀྱང་ཐུན་མོང་མིན་པའི་ཞིང་ནི་གཞན་མཆོག་གི་འཇིག་རྟེན་གྱི་ཁམས་ཉིད་ཡིན་ཏེ། ། འཁོར་བའི་སེམས་ཅན་དག་གི་ཞིང་ནི་ཆགས་བཅས་ཀྱི་འཇིག་རྟེན་གྱི་ཁམས་དང༌། རྒྱུའི་ཐེག་པའི་མྱང་འདས་སངས་རྒྱས་ཀྱི་ཞིང་ནི་ཆགས་བྲལ་གྱི་འཇིག་རྟེན་གྱི་ཁམས་ཡིན་ལ། གཉིས་མེད་སྔགས་རྒྱུད་ཀྱི་ཐེག་པའི་རྡོ་རྗེའི་ཞིང་ནི་ཆགས་བཅས་ཆགས་བྲལ་གྱི་འཇིག་རྟེན་གྱི་ཁམས་རྒྱ་ཆད་ཕྱོགས་ལྷུང་ཅན་མ་ཡིན་པར་སྔགས་ལུགས་ཀྱི་ཆོས་༼༦༨༽ཀྱི་དབྱིངས་ཉིད་ལ་འཆད་པའི་ཕྱིར་ཏེ།
འདིའི་འཇིག་རྟེན་གྱི་ཁམས་ངོས་འཛིན་པ་ན། འགྲེལ་ཆེན་ལས། འདིར་འཁོར་བ་པ་རྣམས་ཀྱི་ཆགས་པ་དང་ཆགས་བྲལ་གྱི་ཞིང་དེ་བཞིན་གཤེགས་པ་རྣམས་ཀྱི་ནི་མ་ཡིན་ནོ། ། ཞེས་འབྱུང་བའི་ཕྱིར། དེས་ན་འདིར་བཤད་པའི་ཞིང་ནི་པྲ་ཕབ་པ་ལྟ་བུའི་གཞན་མཆོག་གི་འཇིག་རྟེན་གྱི་ཁམས་དབང་དུ་བྱས་པ་ཡིན་ལ། ཕྱི་ནང་གི་ཞིང་གྲངས་མེད་པའང་གཞན་མཆོག་གི་འཇིག་རྟེན་གྱི་རྡུལ་ཕྲ་རབ་རེ་རེ་ཡང་ཡོད་པ་ཉིད་ཀྱི་ཕྱིར་རྒྱུའི་ཐེག་པའི་ས་ལ་ཞིང་གི་མཐོང་རྒྱ་ཆེ་བ་དང༌། སྔགས་ཀྱི་ཐེག་པའི་ས་ལ་ཞིང་གི་མཐོང་བའི་རྒྱ་ཆུང་བ་མིན་ཅིང༌། ཁྱད་པར་ཞིང་འདི་དག་མདོའི་སངས་རྒྱས་ཆགས་བྲལ་གྱི་སངས་རྒྱས་ཀྱི་ཞིང་དང༌། སྔགས་ཀྱི་ཚོགས་སྦྱོར་ལ་སོགས་ལ་གནས་པའི་ཞིང་གི་དབང་དུ་བྱས་པ་མ་ཡིན་ཏེ། སྔགས་ཀྱི་སངས་རྒྱས་ཀྱི་ས་ཉིད་ཀྱི་དབང་དུ་བྱས་པའི་ཕྱིར།
ཞིང་དེ་དག་གི་མཐོང་བ་བཤད་པའི་མཇུག་བསྡུར། འགྲེལ་ཆེན་ལས། དེ་ནས་སྟོང་པ་ཆེན་པོ་ཞེས་བྱ་བ་གྲངས་མེད་པ་ཆེན་པོའི་འཇིག་རྟེན་གྱི་ཁམས་རྣམས་ཏེ། དེ་རྣམས་སུ་མ་མཐོང་བའི་དོན་ཡང་དག་པར་རྫོགས་པའི་སངས་རྒྱས་ཀྱིས་ས་བཅུ་གཉིས་པ་ཐོབ་པ་ལས་འགྱུར་གྱི་འདོད་ཆགས་དང་བྲལ་བ་རྣམས་ཀྱིས་ནི་མ་ཡིན་ནོ། ། ༼༦༩༽ཞེས་འབྱུང་ངོ༌། ། སངས་རྒྱས་ཀྱི་ས་བཅུ་གཉིས་པ་དངོས་འདིའི་དབང་དུ་མཛད་ནས་དྲངས་མ་ཐག་པའི་ལུང་གི་རྗེས་ཐོགས་ཁོ་ནར། ཤེས་རབ་ཀྱི་ཆགས་པ་ལས་བྱུང་བ་མི་འགྱུར་བའི་བདེ་བ་ཆེན་པོའི་སྐད་ཅིག་རྣམས་ཀྱིས་དེ་བཞིན་གཤེགས་པའི་ས་འདི་རྣམས་འཐོབ་སྟེ་མི་འཕོ་བའི་སྐད་ཅིག་བརྒྱ་ཕྲག་བཅོ་བརྒྱད་ཐོབ་པ་ས་དང་པོ་ཐོབ་བོ། ། གྲངས་འདིས་ས་བཅུ་གཉིས་ཀྱི་མཐར་ཐུག་པར་རོ། ། མི་འགྱུར་བའི་སྐད་ཅིག་ཉི་ཁྲི་ཆིག་སྟོང་དྲུག་བརྒྱ་རྣམས་ཀྱིས་ས་བཅུ་གཉིས་ཐོབ་སྟེ། ། ཡན་ལག་བཅུ་གཉིས་འགགས་པ་ཇི་སྲིད་པར་རོ། །
ཞེས་འབྱུང་བ་ཉིད་ཀྱིས་ཀྱང་འདི་ལྟའི་ས་བཅུ་གཅིག་པ་སློབ་པའི་འཕགས་པ་དང་ས་བཅུ་གཉིས་པ་འབྲས་དུས་ཀྱི་བཅོམ་ལྡན་འདས་དུས་ཀྱི་འཁོར་ལོ་ཉིད་ལ་འགྲེལ་ཆེན་ཉིད་དུ་ལེགས་པར་མིག་ཕྱེད་པར་བཤད་འདུག་པ་བཞིན་རྒྱ་བོད་ཀྱི་ཆེན་པོ་དུ་མས་དེ་ལས་བཟློག་སྟེ་སྨྲ་བ་ནི་ཤིན་ཏུ་མི་འཐད་དེ། འདི་དག་ཚོགས་སྦྱོར་གྱི་སྐབས་སུ་འགགས་པ་ཡིན་ན། ཚོགས་སྦྱོར་གྱི་སྐབས་སུ་བྱང་ཆུབ་བཞི་བརྙེས་པར་འགྱུར་བའི་ཕྱིར་ཏེ། ཡན་ལག་བཅུ་གཉིས་སྲིད་རྩ་བཏོན་པ་སོགས་ཐུན་མོང་མ་ཡིན་པའི་ས་ལམ་ཐམས་ཅད་བགྲོད་ཟིན་པའི་ངེས་འབྱུང་གི་ལམ་ལ་གནས་ནས་ཐེག་པ་གསུམ་གྱི་ངེས་འབྱུང་ཐམས་ཅད་སྟོན་པ་པོར་འགྱུར་བའི་ཕྱིར་ཏེ། ཇི་སྐད་དུ། ཐམས་ཅད་ངེས་འབྱུང་ལམ་ལ་གནས། ། ཐམས་ཅད་ངེས་༼༧༠༽འབྱུང་སྟོན་པ་པོ། ། ཡན་ལག་བཅུ་གཉིས་སྲིད་རྩ་སྟོན། ། དག་པ་རྣམ་པ་བཅུ་གཉིས་འཆང༌། ། བདེན་བཞིའི་ཚུལ་དང་རྣམ་པ་ཅན། །
ཡེ་ཤེས་བརྒྱད་པོ་རྟོགས་པ་འཆང༌། ། བདེན་དོན་རྣམ་པ་བཅུ་གཉིས་འཆང༌། ། དེ་ཉིད་རྣམ་པ་བཅུ་དྲུག་རིག ། རྣམ་པ་ཉི་ཤུ་བྱང་ཆུབ་པ། ། རྣམ་པར་སངས་རྒྱས་ཀུན་རིག་མཆོག ། ཅེས་སོགས་རྒྱས་པར་འབྱུང་བའི་ཕྱིར་དང༌། འདིའི་ཡན་ལག་བཅུ་གཉིས་འགག་ཚུལ་ལའང༌། ལུས་ཀྱི་ཆ་ནས་ཐབས་ཏེ་མ་རིག་པ་སོགས་ལུགས་འབྱུང་དང༌། སེམས་ཀྱི་ཆ་ནས་ཤེས་རབ་སྟེ་རྒ་ཤི་ནས་ལུགས་བཟློག་གི་དབང་དུ་བྱས་ནས་འགགས་པས་ཆེས་ཕྲ་བའི་མ་རིག་པའི་བཞི་པའི་སེམས་ས་བཅུ་གཉིས་པར་འགགས་པས་སངས་རྒྱས་ཀྱི་སར་མི་སྦྱོར་བར་ཚོགས་སྦྱོར་གྱི་སར་བྱས་ན་དེ་ཡན་དུ་ལམ་ལ་སློབ་མི་དགོས་པའི་ཉེས་པ་མཚམས་མེད་པར་འགྱུར་བའི་ཕྱིར། ལུགས་འབྱུང་གི་མ་རིག་པ་ཙམ་གྱི་ཡན་ལག་བཅུ་གཉིས་འགགས་པའི་མི་སློབ་པའི་ས་བཅུ་གཉིས་ཙམ་ཐོབ་པར་འཇོག་ན།
རྒྱུའི་ཐེག་པར་ཡང་ས་རབ་དགའ་ནས་མ་རིག་སོགས་ཡན་ལག་བཅུ་གཉིས་ལུགས་འབྱུང་དུ་འགགས་པར་འགྱུར་བ་ཉིད་ཀྱི་ཕྱིར་མདོའི་ས་རབ་དགའ་ནས་ཀྱང་སྔགས་ཀྱི་མི་སློབ་པའི་ས་བཅུ་གཉིས་ཐོབ་པར་འགྱུར་བའི་༼༧༡༽ཉེས་པས་ཀྱང་གོས་པར་མི་འགྱུར་བའི་ཕྱིར། དེས་ན་ས་ལམ་གྱི་རིམ་པ་བཞི་པོ་འདི་ལ་དགོངས་ནས། འགྲེལ་ཆེན་ལས། ལས་དང་པོ་པས་རྣལ་འབྱོར་པའི་བྱ་བ་མི་བྱའོ། ། རྣལ་འབྱོར་པས་གྲུབ་པའི་བྱ་བ་མི་བྱའོ། ། གྲུབ་པས་ཐམས་ཅད་མཁྱེན་པའི་བྱ་བ་མི་བྱའོ། ། ཞེས་འབྱུང་ལ། དེ་ལྟར་གྱི་ཚེ་བྱ་བ་ནུས་བཞིན་བྱར་མི་རུང་བའམ། མི་ནུས་ནས་བྱར་མི་རུང་བ་ཡིན། ཕྱི་མ་ལྟར་ན་མི་བྱའོ། །
ཞེས་སྨོས་པ་དོན་མེད་ལ། དང་པོ་ལྟར་ན། དེ་ལྟར་བྱས་པས་ལམ་འོག་མ་ནས་གོང་མར་བགྲོད་པར་འགྱུར་བ་ཉིད་ཀྱི་ཕྱིར། མི་བྱའོ་ཞེས་དོན་མེད་པར་ཐལ་ལོ་སྙམ་ན། གོང་མ་གོང་མའི་བྱ་བ་ལ་འཇུག་པའི་བྱེད་པ་པོའི་སྐལ་བ་དང་ནམ་ལྡན་པ་ན་དེ་ལྟར་བྱ་ཡི། དེ་ལྟའི་སྐལ་བ་དང་མི་ལྡན་པར་བྱས་པ་ན་གོང་མའི་སྐལ་བ་དང་མི་མཉམ་པས་དེའི་ངང་ཚུལ་ལ་སློབ་པར་མི་ནུས་པ་ཉིད་ཀྱི་ཕྱིར། དེའི་ཚུལ་ལས་ཉམས་ཏེ། འོག་ནས་འོག་ཏུ་ལྟུང་བར་འགྱུར་བའི་ཉེན་ཡོད་པས་བཀག་པ་ཡིན་ནོ། ། འོ་ན་རྣལ་འབྱོར་པ་དང༌། གྲུབ་པ་དང༌།
སངས་རྒྱས་ཀྱི་ས་གསུམ་གྱི་དབང་དུ་བྱས་པའི་ས་ལམ་གྱི་གྲངས་ཇི་ཙམ་དུ་ཡོད་ཅེ་ན། རགས་པའི་དབང་དུ་བྱས་ན། རྣལ་འབྱོར་པ་སྟེ་མདོའི་ས་༼༧༢༽བཅུ་གཅིག ། གྲུབ་པ་སྟེ་རྒྱུད་སྡེ་འོག་མ་གསུམ་ལ་བཅུ་གཅིག་པ་ཚན་པ་གསུམ། བླ་མེད་ཀྱི་ཕ་རྒྱུད་ལ་བཅུ་གཅིག་པ་གཅིག ། མ་རྒྱུད་ལ་བཅུ་གསུམ་པ་གཅིག ། སངས་རྒྱས་ཀྱི་ས་སྟེ་གཉིས་མེད་རྒྱུད་ལ་བཅུ་གཉིས་པ་ཚན་པ་གཅིག་སྟེ་ཀུན་དྲིལ་ས་བརྒྱད་བཅུ་ཐམ་པར་རྣམ་པར་བཞག་པ་ནི་རྒྱུད་ཀྱི་རྒྱལ་པོ་བཅོམ་ལྡན་འདས་དུས་ཀྱི་འཁོར་ལོའི་ངེས་པའོ། ། ཞར་ལ་འདི་ཤེས་པར་བྱ་དགོས་ཏེ། སངས་རྒྱས་ཀྱི་ས་བཅུ་གཉིས་པོ་འདིའང་ཡན་ལག་དྲུག་གི་རྣལ་འབྱོར་གྱིས་བགྲོད་དགོས་པར་བཤད་པ་ཉིད་ཀྱི་ཕྱིར་དེ་ལྟ་ན་རགས་པ་ཙམ་གྱི་དབང་དུ་བྱས་ན་སོར་བསམ་གྱི་ཚོགས་ལམ་དང༌། སྲོག་རྩོལ་གྱི་སྦྱོར་ལམ་དང༌།
འཛིན་པས་མཐོང་ལམ་དང༌། རྗེས་དྲན་གྱི་སྒོམ་ལམ་དང༌། ཏིང་ངེ་འཛིན་གྱིས་མི་སློབ་པའི་ལམ་དུ་གནས་པར་བཤད་པས། དེ་ལྟ་ན་ལས་དང་པོ་པས་ཡན་ལག་དྲུག་ཚང་བར་ཉམས་སུ་ལེན་བྱར་མེད་པར་འགྱུར་རོ་ཞེ་ན། འདི་ལ་སྔ་རབས་པའི་དུས་འཁོར་བ་ཆེན་པོ་དག་གིས། ཡན་ལག་དྲུག་པོ་འདི་ལ་དངོས་དང་རིམ་པ་གཉིས་ཡོད་པ་ལས། ལམ་ལྔ་དང་སྦྱར་བ་ནི་དངོས་ཀྱི་དབང་དུ་བྱས་པ་ཡིན་ལ། རིམ་པ་ནི་ལས་དང་པོ་པས་ཀྱང་རྫོགས་པར་ཉམས་སུ་ལེན་དུ་ཡོད་དེ། དེ་ལ་རིམ་གྱིས་པ་དང༌། ཐོད་རྒལ་བ་གཉིས་ལས།
དང་པོ་ཡན་ལག་སྔ་མ་སྔ་མ་ལ་༼༧༣༽དྲོད་རྙེད་ནས་ཕྱི་མ་ཕྱི་མ་ལ་ཉམས་སུ་ལེན་པ་དང༌། གཉིས་པ་ནི་ཡན་ལག་དྲུག་པོ་གང་ཡང་རུང་བ་ལ་སྔོན་དུ་བསླབས་ནས། དེའི་བོགས་འདོན་དུ་ཡན་ལག་གཞན་རྣམས་ཇི་ལྟར་རིགས་པར་སྦྱར་ལ། མན་ངག་ལས་ནི་ཡན་ལག་དྲུག་པོའི་ཡན་ལག་གཉིས་རེ་གོ་ལྡོག་ཏུ་ཁྲིད་ཀྱང་རུང་སྟེ། རྒྱུད་ཀྱི་དགོངས་པར་ཡང་གནས་སོ་ཞེས་གསུངས་ལ། གོ་ལྡོག་ཏུ་ཁྲིད་པའི་ཚུལ་ཡང་རྩ་རྒྱུད་ཀྱི་ལུང་གི་རྗེས་སུ་འབྲངས་ནས་རྗེས་དྲན་དང༌། ཏིང་ངེ་འཛིན་དང་བསམ་གཏན་གྱི་བར་ཁྲིད་པ་དང༌། ཇོ་བོ་ནཱ་རོ་པ་ནས་དཔྱལ་ཆོས་བཟང་གིས་སྦྱར་བ་སྔོན་འགྲོ་སྲོག་རྩོལ། ལས་རྒྱའི་ཡེ་ཤེས་ཉིད་རྗེས་དྲན། གཏུམ་མོ་ཡེ་ཤེས་ཀྱི་ཕྱག་རྒྱ་ལ་སོགས་པ་གོམས་པས་རླུང་དབུ་མར་ཚུད་དེ་འཛིན་པ་ཐོབ།
དེ་ནས་སོར་བསམ་གྱི་ཕྱག་ཆེན་བསྒོམས་པས་དམ་རྒྱ་འོད་གསལ་ཐོབ་པ་ཏིང་ངེ་འཛིན་ཡན་ལག་གི་དབང་བཞི་པའི་དོན་རྫོགས་པར་འཆད་པ་སོགས་མང་དུ་བྱུང་བ། སྤྱིར་བཏང་ནས་མི་ལེགས་པ་ཙམ་མིན་ཀྱང་གོ་བཟློག་ཏུ་ཁྲིད་པའི་ཚུལ་འདི་ལ། བདག་གི་བླ་མ་རྗེ་བཙུན་རས་པ་ཆེན་པོའི་ཞལ་སྔ་ནས། དཔལ་ཆོས་ཀྱི་བཟང་པོ་ལ་སྦྱོར་དྲུག་གི་ལམ་རྟེན་གྱི་ལུས་སེམས་འཁྲུགས་བཅས་སུ་ཡོད་པ་ལ་བརྟེན་ནས་ཇོ་བོ་ནཱ་རོ་པས་སྦྱོར་བ་ཡན་ལག་དྲུག་གི་༼༧༤༽ཁྲིད་བཏབ་པས་མ་ཐེབས་པས་སྤོགས་ཆོག་གི་གནད་དབབ་ཀྱི་ཁྲིད་མཛད་པ་དེ་ཉིད་སྦྱོར་དྲུག་གི་ལམ་རྟེན་གྱི་ལུས་སེམས་འཁྲུག་མེད་དུ་ཡོད་པ་ལ་འཁྲིད་ཚུལ་དེ་ལྟར་བྱས་ན་རྩ་རླུང་ཐིག་ལེའི་ཁམས་ཐམས་ཅད་ལོག་ནས་ཉམས་སྐྱོན་ཅན་དུ་བསྐྱེད་པར་འགྱུར་བས་བག་ཡོད་པར་བྱ་དགོས་སོ་ཞེས་གདམས་པར་མཛད་དོ། ། འདིར་སྨྲས་པ། འཇིགས་མེད་གྲུབ་པའི་དབང་ཕྱུག་ཀརྨ་པའི། ། སྲས་ཀྱི་ཐུ་བོ་གྲུབ་མཆོག་སངས་རྒྱས་ཆེ། ། མཉན་པ་རས་ཆེན་བཞེད་པའི་གསང་བ་མཆོག ། རྣམ་བཤད་གཞན་དུ་དཀྲུགས་ཤིང་སྦས་ཚུལ་གྱི། ། ཕྱོགས་མཐོང་ཙམ་གྱིས་ལན་མང་བཤད་གྱུར་ཀྱང༌། །
དུས་ཀྱི་དབང་གིས་སྐྱེ་བོས་རྟོགས་དཀའ་བས། ། ལྷག་པའི་ལྷ་མཆོག་རྣམས་ཀྱིས་དགོངས་བཀྲོལ་ནས། ། ཇི་བཞིན་མ་ནོར་ལེགས་པར་བཀོད་ཟིན་ཏོ། ། གཉིས་པ་ལམ་རྒྱུད་ཉིད་ཀྱི་དམན་མཆོག་གི་བགྲོད་ཚུལ་ལ། སྡོམ་དུ་བརྗོད་ན་བྱ་བའི་རྒྱུད་རྣལ་འབྱོར་གྱི་རྒྱུད་གཉིས་ལས། དེའི་དང་པོ་དམ་ཚིག་གསུམ་བཀོད་ནས་རྣམ་སྣང་མངོན་བྱང་གི་བར་དང༌། གཉིས་པ་རྣལ་འབྱོར་གྱི་རྒྱུད་དེ་ཉིད་འདུས་པ་སོགས་ཀྱི་བར་ལ་སློབ་དཔོན་གསང་བས་བཤད་ལ། དེའི་དང་པོ་ལ་ཁྲུས་དང་གཙང་སྦྲ་སོགས་ཕྱིའི་བྱ་བ་གཙོ་བོར་བྱེད་པ་དམ་ཚིག་གསུམ་བཀོད་སོགས་ལ་བྱ་རྒྱུད་ཙམ་པོ་དང༌། ཕྱིའི་༼༧༥༽བྱ་བ་གཙོ་བོར་བྱེད་པ་ལ་སྨད་ནས། ནང་གི་རྣལ་འབྱོར་གྱི་འཇུག་པ་ལ་ཡང་སྟོན་པ་རྡོ་རྗེ་གཙུག་གཏོར་གྱི་དུམ་བུ་བསམ་གཏན་ཕྱི་མ་དང༌།
ཕྱག་ན་རྡོ་རྗེའི་དབང་བསྐུར་བ་དང༌། རྣམ་སྣང་མངོན་བྱང་སོགས་ལ་བྱ་བ་ཁྱད་པར་ཅན་ཞེས་བྱ་སྟེ། འདི་དག་ནི་རྒྱུད་ལ་བསམ་གཏན་དང་བཟླས་བརྗོད་རྣམས་ལ་ཁྱད་པར་ཅན་གྱི་སྒྲས་གསུངས་པའི་ཕྱིར་དང༌། བྱ་བ་ཁྱད་པར་ཅན་ཞེས་ཐོབ་ཅེས་ཕྱིས་ཀྱི་རྒྱུད་སྡེ་སྤྱི་རྣམ་པ་ཁ་ཅིག་ཟེར། རྒྱུད་ཀྱི་དབྱེ་སྒོ་འདི་གཉིས་ལ་ཕྱི་དང་ནང་གི་རྒྱུད་ཅེས་ཐ་སྙད་དུ་བྱ་སྟེ། ཕྱི་དང་ནང་གི་ཏནྟྲ་སྡེ་གཉིས་བཤད། ཅེས་སོ། ། དབྱེ་སྒོ་དེ་ལྟར་སློབ་དཔོན་སྒེག་པའི་རྡོ་རྗེ་ཡང་བཞེད་ལ། དེས་མཛད་པའི་མཚན་བརྗོད་འགྲེལ་པ་སྔགས་དོན་རྣམས་གཟིགས་པས་བྱ་བའི་རྒྱུད། གཉིས་ཀའམ་སྤྱོད་པའི་རྒྱུད།
རྣལ་འབྱོར་གྱི་རྒྱུད་གསུམ་དུ་གསུངས་པའི་གཉིས་ཀའི་རྒྱུད་དང༌། བྱ་བ་ཁྱད་པར་ཅན་ནི་གཅིག་གོ ། ཡང་བཞིར་དབྱེ་བ་ནི། ཚུལ་གསུམ་སྒྲོན་མེ་ལས། བྱ་བ། རྩ་བ། སྤྱོད་པ། རྣལ་འབྱོར་ཏེ་བཞི་དང༌། ཡེ་ཤེས་ཐིག་ལེ་ལས། བྱ་བ།
སྤྱོད་པ། རྣལ་འབྱོར། རྣལ་འབྱོར་བླ་མ་སྟེ་བཞི་དང༌། བདེ་མཆོག་རྩ་རྒྱུད་ལས། བྱ་དང་སྤྱོད་ལ་རྣལ་འབྱོར་དང༌། ། རྣལ་འབྱོར་གསང་མཐའི་རབ་དབྱེ་ལས། ། ཞེས་འབྱུང་བ་དང༌། གུར་ལས། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་༼༧༦༽དེ་ལྟག་ལ། །
སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། ། ཞེས་བཞིར་གསུངས་པའི་འགྲེལ་པར། སློབ་དཔོན་ལྷའི་རིགས་ཀྱི་བློ་གྲོས་ཀྱིས། བྱ་བའི་རྒྱུད་ཅེས་བྱ་བ་བྱེ་བྲག་ཏུ་སྨྲ་བས། དོན་རྣམ་མེད་ཐུག་ཕྲད་དུ་འཛིན་པར་འདོད་པར་ལྟར། རས་བྲིས་སོགས་ལ་ལྷར་བཏགས་ཏེ་དངོས་གྲུབ་བླང་བ་དང༌། བྱ་བ་དང་སྦྱོར་བའི་རྒྱུད་ཅེས་བྱ་བ་མདོ་སྡེ་པས། རྣམ་པ་ཤེས་པར་བྱས་ནས་དེ་གཏོད་བྱེད་ཀྱི་ཕྱི་དོན་ལྐོག་ན་མོ་ཡོད་པར་འདོད་པ་ལྟར། ཕྱི་དང་འབྲེལ་བའི་ལྷ་བསྐྱེད་དེ་དེའི་འཁོར་དུ་གནས་པའི་དངོས་གྲུབ་བླང་བ་དང༌།
རྣལ་འབྱོར་མཆོག་ཏུ་དམ་ཡེ་རོ་མཉམ་པ་དངོས་གྲུབ་ལེན་པ་དང༌། རྣལ་འབྱོར་བླ་མེད་དུ་དབང་བཞིའི་ཡེ་ཤེས་བགྲོད་བྱེད་ཀྱི་ལམ་གྱི་དངོས་གྲུབ་ལེན་པར་བཤད་ལ། སམ་བུ་ཊི་ལས། རྒོད་དང་ལྟ་དང་ལག་བཅངས་དང༌། ། གཉིས་གཉིས་འཁྱུད་དང་རྣམ་པ་བཞི། ། སྲིན་བུའི་ཚུལ་གྱིས་རྒྱུད་བཞིར་གནས། ། ཞེས་ཆགས་པ་རིགས་བཞིའི་དབང་དུ་གསུངས་པ་རྣམས་ཏེ། བརྗོད་པ་ཐ་དད་མ་གཏོགས་དོན་གཅིག་གོ ། དོན་དེ་ཉིད་ཀྱི་ཕྱིར་དུས་ཀྱི་འཁོར་ལོ། ། ཐུན་དང་པོ་རྒོད་པའི་རྒྱུད།
ཐུན་གསུམ་པར་བལྟ་བའི་རྒྱུད། ལྔ་པར་ནུ་མ་ཉེད་པའི་རྒྱུད། བདུན་པར་ལག་པ་རེག་པའི་རྒྱུད་དང་བཞིར་གསུངས་༼༧༧༽ཤིང༌། དེ་དག་ཀྱང་རྒྱུ་རྒྱུད་བདེ་གཤེགས་སྙིང་པོ་ལ་དུས་ཀྱི་འཁོར་ལོར་བྱས་ནས་ད་ཁམས་བཞིའི་བག་ཆགས་འཛིན་པའི་དབང་ལས་ཞལ་བཞིར་བཞག་ནས། དེའི་གཡོན་ཞལ་ནས་བྱ་སོགས་ཀྱི་རྒྱུད། གཡས་ཞལ་ནས་རྣལ་འབྱོར་གྱི་རྒྱུད། རྒྱབ་ཞལ་ནས་རྣལ་འབྱོར་རྗེས་སུ་རིག་པ། མདུན་ཞལ་ནས་ཤེས་རབ་ཀྱི་རྒྱུད་དེ་བཞིར་གསུངས་པ་ནི་རྣལ་འབྱོར་རྗེས་སུ་རིག་པ་ནི་ཕ་རྒྱུད་ཀྱི་སྐོར་ཡིན་ལ། ལྔར་དབྱེ་བ་ནི། ཡེ་ཤེས་རྡོ་རྗེ་ཀུན་ལས་བཏུས་པའི་རྒྱུད་ལས།
རྟོག་པའི་རྒྱུད། བྱ་བའི་རྒྱུད། སྤྱོད་པའི་རྒྱུད། གཉིས་ཀའི་རྣལ་འབྱོར་གྱི་རྒྱུད་དེ་ལྔར་གསུངས་ལ། དྲུག་ཏུ་དབྱེ་བ་ནི་ཚུལ་གསུམ་སྒྲོན་མེ་ལས། སྔར་གྱི་བཞི་པོའི་རྣལ་འབྱོར་ལ། རྣལ་འབྱོར། རྣལ་འབྱོར་བླ་མ། རྣལ་འབྱོར་བླ་མེད་དེ་གསུམ་དུ་ཕྱེ་བས་དྲུག་ཏུ་གསུངས་ལ། བདུན་དུ་དབྱེ་བ་ནི།
ལམ་སྒྲོན་འགྲེལ་པར། བྱ་བ། སྤྱོད་པ། རྟོག་པ། གཉིས་ཀ རྣལ་འབྱོར། རྣལ་འབྱོར་ཆེན་པོ། རྣལ་འབྱོར་བླ་ན་མེད་པ་སྟེ་བདུན་དུ་བཤད་ཅིང༌། དེ་ལྟའི་དབྱེ་བ་དེ་དག་ནི་སློབ་དཔོན་སོ་སོའི་བཞེད་པས་སྤྱོད་རྒྱུད་མན་ཆད་དང༌། རྣལ་འབྱོར་གྱི་རྒྱུད་ཡན་ཆད་ལ་ནང་ཚན་གྱི་དབྱེ་བསྡུ་བྱས་པ་ཙམ་ལས།
རྒྱུད་སྡེའི་ལུས་ཡོངས་རྫོགས་སུ་བཅད་པའི་དབྱེ་བ་བྱས་པ་ནི་མ་ཡིན་ནོ། ། ༼༧༨༽དེས་སྔགས་ཀྱི་སྒོར་སྤྱད་པ་སྤྱོད་པའི་བྱ་བྱེད་ལས་གསུམ་གྱི་རྒྱུད་སྡེའི་ལུས་ཡོངས་སུ་རྫོགས་པའི་སྒོ་ནས་དབྱེ་དགོས་ལ། དེ་ལའང་སྔགས་ཀྱི་སྤྱད་པ་སྤྱོད་པའི་བརྟེན་གྱི་གང་ཟག་དེ་བྱེད་པ་པོ། དེའི་སྒོ་གསུམ་གྱིས་རྒྱུད་ཀྱི་ཆོ་ག་དང་རྣལ་འབྱོར་གྱི་རིམ་པ་སོགས་སྤྱོད་པ་བྱ་བ་སྟེ། དེ་ལྟ་བུའི་སྤྱོད་པའམ་བྱ་བ་ལ། ཕྱིའི་བྱ་བ་དང་ནང་གི་རྣལ་འབྱོར་གཉིས་ལས། ཕྱིའི་བྱ་བ་ཁྲུས་གཙང་སྦྲ་སོགས་གཙོ་བོར་གྱུར་པའི་སྒོ་ནས་སྔགས་ཀྱི་སྤྱད་པ་སྤྱོད་པའི་ལམ་འཁོར་བཅས་རྗོད་བྱེད་ཀྱི་རྒྱུ་དང་བཅས་པ་བྱ་རྒྱུད། ཕྱིའི་བྱ་བ་དང་ནང་གི་རྣལ་འབྱོར་གཉིས་ཀ་སྤྱོད་པ་གཞིར་བྱས་ནས་ཤས་ཆེར་ཕྱིའི་བྱ་བ་ལ་སྤྱོད་ཅིང་ཐུགས་རྡོ་རྗེའི་དམ་ཚིག་གི་ཕྱག་རྒྱ་ལ་གཙོ་བོར་སྤྱོད་པའི་ལམ་འཁོར་བཅས་བརྗོད་བྱེད་ཀྱི་རྒྱུད་དང་བཅས་པ་སྤྱོད་རྒྱུད། དེ་ལས་ནང་གི་རྣལ་འབྱོར་ཤས་ཆེར་སྤྱོད་ཅིང་ལུས་ངག་ཡིད་གསུམ་བྱ་བ་དང་བཅས་པ་ཕྱག་རྒྱ་བཞིའམ་རྣལ་འབྱོར་བཞི་དང་སྦྱར་ནས་སྟོན་པའི་ལམ་འཁོར་བཅས་རྗོད་བྱེད་ཀྱི་རྒྱུད་དང་བཅས་པ་རྣལ་འབྱོར་གྱི་རྒྱུད། ནང་གི་རྣལ་འབྱོར་འབའ་ཞིག་གཙོ་བོར་གྱུར་པའི་སྒོ་ནས་སྔགས་ཀྱི་སྤྱད་པ་སྤྱོད་པའི་ལམ་འཁོར་བཅས་རྗོད་བྱེད་ཀྱི་རྒྱུད་དང་བཅས་པ་རྣལ་འབྱོར་༼༧༩༽བླ་མེད་ཀྱི་རྒྱུད་དོ། །
དེ་ལྟར་རྒྱུད་སྡེ་རྣམ་པ་བཞིར་གནས་པ་ལ་བྱ་བའི་རྒྱུད་ལ་འཇུག་སྒོ་དབང་གི་ཁྱད་པར། བསྲུང་བྱ་དམ་ཚིག་དང་སྡོམ་པའི་ཁྱད་པར། སྒོམ་པར་བྱ་བ་ལ་མངོན་པར་རྟོགས་པའི་ལམ་གྱི་ཁྱད་པར། བགྲོད་བྱ་ས་དང་ལམ་གྱི་ཁྱད་པར། དེ་རྣམས་བརྗོད་བྱར་གྱུར་པའི་རྗོད་བྱེད་རྒྱུད་ཀྱི་ཁྱད་པར་རྣམས་ལས། དང་པོ་ཡེ་ཤེས་ཐིག་ལེ་ལས། ཆུ་ཡི་དབང་བསྐུར་དབུ་རྒྱན་དག ། བྱ་བའི་རྒྱུད་ལ་རབ་ཏུ་གྲགས། ། རྡོ་རྗེ་དྲིལ་བུ་དེ་བཞིན་མིང༌། ། སྤྱོད་པའི་རྒྱུད་དུ་རབ་ཏུ་གསལ། །
ཕྱིར་མི་ལྡོག་པ་ཡི་ནི་དབང༌། ། རྣལ་འབྱོར་རྒྱུད་དུ་གསལ་བར་བྱས། ། དེ་ནི་དྲུག་གི་བྱེ་བྲག་དབང༌། ། དེ་ནི་སློབ་དཔོན་དབང་ཞེས་བྱ། ། རྣལ་འབྱོར་བླ་མ་ཡི་ནི་མཚན། ། གསང་བ་ཡི་ནི་དབང་རྒྱལ་བཤད། ། ཤེས་རབ་ཡེ་ཤེས་བླ་ན་མེད། ། བཞི་པ་དེ་ལྟར་དེ་བཞིན་ནོ། ། ཞེས་གསུངས་པ་ལྟར། བྱ་རྒྱུད་ལ་ཆུ་དང་ཅོད་པན།
སྤྱོད་རྒྱུད་ལ་དེ་གཉིས་ཀྱི་སྟེང་དུ་རྡོ་རྗེ། དྲིལ་བུ། མིང་དང་ལྔ། རྣལ་འབྱོར་རྒྱུད་ལ་དེ་ལྔའི་སྟེང་དུ་ཁྱད་པར་ཅན་གྱི་དབང་དྲུག་སྟེ། ཕྱིར་མི་ལྡོག་པ། གསང་དབང༌། རྗེས་གནང༌། ལུང་བསྟན། དབུགས་དབྱུང༌། གཟེངས་སྟོད་དང་བཅུ་གཅིག །
རྣལ་འབྱོར་བླ་མེད་ལ་དེའི་སྟེང་དུ་མཆོག་༼༨༠༽དབང་གོང་མ་གསུམ་སྟེ་བཅུ་བཞི་གསུངས་ལ། འདི་དག་ཀྱང་གཙོ་བོར་བསྡུས་ནས་གསུངས་པ་ཡིན་གྱི་འཁོར་དང་བཅས་པའི་དབང་དུ་བྱས་ནས་སྤྱོད་རྒྱུད། མེ་ལོང༌། ཐུར་མ། ཆོས་འཆད་པའི་རྗེས་གནང་སོགས་གསུང་པ་ལྟར། རྒྱུད་སྡེ་གཞན་དང་གཞན་ལས་ཀྱང་འབྱུང་བ་མཐའ་ཡས་ཤིང༌། འདི་དག་གི་བུམ་དབང་དང་ཅོད་པན་གྱི་དབང་དང་གསང་དབང་སོགས་ནི་མིང་ངམ་མཚན་ཉིད་མཚུངས་པ་ཙམ་ཡིན་གྱི། མཚན་གཞི་ནི་གོང་ནས་གོང་དུ་ཁྱད་པར་དུ་འགྱུར་རོ། ། དེ་ལྟར་དབང་ཐོབ་པ་དེས། གཉིས་པ་བསྲུང་བྱ་དམ་ཚིག་དང་སྡོམ་པའི་ཁྱད་པར་ལ།
སྡོམ་པ་འཛིན་པའི་ཚུལ་དང༌། གཟུང་ནས་ཇི་ལྟར་བསྲུང་བའི་དམ་ཚིག་དང་སྡོམ་པའི་ངོ་བོའོ། ། དང་པོ་ནི། སྤྱིར་རྒྱུད་སྡེ་བཞི་གའི་དབང་སྡོམ་འཛིན་པ་ལ་དབང་དང་འབྲེལ་པ་གཅིག་ལ་ངེས་པར་ལྟོས་དགོས་པས། ཐོག་མར་བྱ་རྒྱུད་ལ། དམ་ཚིག་གསུམ་བཀོད་ལས་སྟོན་གྱི་འཇུག་ཏུ་ལེན་པར་གསུངས་ལ། ཇི་ལྟར་ལེན་པའི་ཚུལ་ཡང་དེ་ཉིད་ལས། སངས་རྒྱས་དང་བྱང་ཆུབ་སེམས་དཔའ་ལ་དགོངས་གསོལ་སྔོན་དུ་བཏང་ནས། བདག་འབུལ་བ། བདག་བྱིན་གྱིས་བརླབ་པ།
བསྲུང་བ་དང༌། བསྐྱབ་པ་དམ་ཚིག་ཆེན་པོའི་དངོས་གྲུབ་སྩལ་དུ་གསོལ། ཞེས་བྱ་བ་ལན་གསུམ་༼༨༡༽བརྗོད་པ་ནི་དམ་ཚིག་འཛིན་པའི་ཆོ་གའོ། ། ཞེས་འབྱུང་བ་ལྟར་ཡིན་ལ། བདག་ཕུལ་བས་དམ་ཚིག་འཛིན་པར་འགྱུར་བའི་རྒྱུན། བདག་གི་གདགས་གཞི་ཕྲ་རགས་གཉིས་ལས། རགས་པའི་བདག་གིས་གདགས་གཞི་ལུས་ངག་ཡིད་གསུམ་ཕུལ་བས། དེ་གསུམ་སངས་རྒྱས་བྱང་སེམས་དབང་བར་སོང༌། དེ་ཡི་ཚེ་ན་སངས་རྒྱས་བྱང་སེམས་རྣམས་ཀྱི་ངང་ཚུལ་ནི་མི་དགེ་བ་བཅུ་ལས་ལྡོག་ནས། དགེ་བཅུ་ཚུལ་བཞིན་སྒྲུབ་པའི་ངང་ཚུལ་ཅན་ཡིན་པས།
ཀུན་རྫོབ་བྱང་ཆུབ་སེམས་ཀྱི་སྡོམ་པའི་ངོ་བོ་ཉིད་དུ་གཟུང་བར་འགྱུར་ལ། ཕྲ་བའི་བདག་གི་གདགས་གཞི་ཆོས་ཀྱི་སྐུ་སྟོང་པ་ཉིད་ཀྱི་ངོ་བོར་གཉིས་སུ་མེད་པར་ཕུལ་བས་དོན་དམ་བྱང་སེམས་གཟུང་བར་འགྱུར་རོ། ། དེ་གཉིས་གཞིར་གྱུར་པའི་དམ་ཚིག་ལྷག་མ་གཞན་རྣམས། གསོ་ཐབས་ལྷག་མ་གསུམ་གྱིས་གཟུང་བར་འགྱུར་བར་སློབ་དཔོན་སངས་རྒྱས་གསང་བའི་བཞེད་པ་རྣམ་སྣང་མངོན་བྱང་གི་ཚིག་འགྲེལ་ལས་འབྱུང་བ་ལྟར་ཡིན་ལ། བདག་ཕྲ་རགས་ཀྱི་ཚོགས་གཉིས་བསོག་པ་པོའི་གང་ཟག་ཙམ་པོ་བ་ལ་མ་དཔྱད་པའི་ངོར་རྗེས་བརྗོད་ཙམ་ཡིན་གྱི་བདག་ཐ་སྙད་དུའང་རང་ལུགས་ལ་༼༨༢༽གྲུབ་ནས་དེར་བཞག་པ་མིན་ནོ། ། གཉིས་པ་དམ་ཚིག་དང་སྡོམ་པའི་ངོ་བོ་ལ། རྒྱུད་སྡེ་ཐམས་ཅད་ཀྱི་གཞིར་གྱུར་པའི་རྩ་བའི་དམ་ཚིག་ཆེན་པོ་བཞི་དང༌། སོ་སོའི་ཁྱད་པར་གྱི་དམ་ཚིག་གོ ། དང་པོ་ནི། འཇིག་རྟེན་པའི་ཡང་དག་པའི་ལྟ་བ་དང༌།
གསུམ་ལ་སྐྱབས་སུ་འགྲོ་བ་དང༌། ཐིག་ལེ་བྱང་ཆུབ་ཏུ་སེམས་བསྐྱེད་པ་དང༌། དབང་བསྐུར་བ་མི་སྤོང་པ་རྣམས་ཡིན་ཏེ། དང་པོ་ཡང་དག་པའི་ལྟ་བ་ནི། མངོན་མཐོའི་ཐེག་པ་སྤྱིའི་གཞི་དམ་ཚིག་ཆེན་པོ་ཡིན་ཏེ། ཡང་དག་པའི་ལྟ་བས་མ་ཟིན་ན། ལེགས་སྤྱད་ཀྱི་འབྲས་བུ་ཐམས་ཅད་ཕྱིན་ཅི་ལོག་ཏུ་འགྱུར་བའི་ཕྱིར། གཉིས་པ་ནི་སངས་རྒྱས་པར་རྟོགས་སོ་ཅོག་གི་དམ་ཚིག་དང༌། གསུམ་པ་ནི་ཐེག་པ་ཆེན་པོ་པ་རྣམས་ཀྱི་དམ་ཚིག་དང༌། བཞི་པ་ནི་གསང་སྔགས་པ་རྣམས་ཀྱི་གཞིའི་དམ་ཚིག་ཡིན་ནོ། །
གཉིས་པ་ཁྱད་པར་གྱི་དམ་ཚིག་ལ། རྒྱུད་སྡེ་བཞི་གར་ཐུན་མོང་གི་དམ་ཚིག་དང༌། ཐུན་མོང་མ་ཡིན་པའི་དམ་ཚིག་ལས། དང་པོ་ནི། བྱ་རྒྱུད་ཐམས་ཅད་ལའང་སྤྱི་འགྲོའི་དམ་ཚིག་སྟེ། གསང་བ་སྤྱི་རྒྱུད་ལས་འབྱུང་བའི་དམ་ཚིག་ཆེན་པོ་བཅུ་བཞི་སྟེ། དཀོན་མཆོག་ལ་དད་པ། གསང་སྔགས་ལ་དད་པ། ཐེག་༼༨༣༽པ་ཆེན་པོ་ལ་དགའ་བ། དམ་ཚིག་ཅན་དང་མཛའ་བོ་དང་བླ་མ་ལ་སོགས་པའི་ཡུལ་མཆོག་ལ་གུས་པར་བཀུར་བ།
འཇིག་རྟེན་དང་འཇིག་རྟེན་ལས་འདས་པའི་ལྷ་གཞན་ལ་མི་སྡང་བས། རང་གི་ལྷ་དུས་ཚིགས་སུ་མཆོད་པ། སྟོན་པ་གཞན་གྱི་གཞུང་མི་མཆོད་པ། གློ་བུར་དུ་འོངས་པ་ལ་མགྲོན་མཆོད་བྱ་བ། སེམས་ཅན་ལ་བྱམས་པ་མི་གཏོང་བ། སེམས་ཅན་གྱི་དོན་བྱེད་པ་ལ་བརྩོན་པ་མི་འདོར་བ། བཟླས་བརྗོད་ལ་བརྩོན་པ། དམ་ཚིག་གཞན་ཡང་ཅི་ནུས་བསྲུང་བ། སྔགས་དང་ཕྱག་རྒྱ་སྣོད་མིན་ལ་མི་བསྟན་པ། རང་གི་སྔགས་རྒྱུད་སྲུང་ཞིང་རྟོགས་པར་བྱ་བའོ། །
གཉིས་པ་ཐུན་མོང་མིན་པ་ནི། དཔུང་བཟང་ལས་བྱུང་བའི་དགག་སྒྲུབ་ཀྱི་དམ་ཚིག་དང༌། ལེགས་གྲུབ་ནས་བྱུང་བའི་དམ་ཚིག་སུམ་ཅུ་སོགས་བྱ་བའི་རྒྱུད་ཀྱི་རྒྱུད་སྡེ་སོ་སོ་ལས་འབྱུང་བའི་རིགས་གསུམ་སོ་སོའི་དམ་ཚིག་བྱེ་བྲག་ཏུ་བཤད་པ་རྣམས་སོ། ། གསུམ་པ་སྒོམ་པར་བྱ་བ་མངོན་པར་རྟོགས་པའི་ལམ་གྱི་ཁྱད་པར་ལ། དཔུང་བཟང་གི་འགྲེལ་པར་སྤྱོད་པ་བཞིས་བསྡུས་ནས་གསུངས་ཏེ། དེ་ཡང་འཇུག་པའི་སྤྱོད་པ་དང༌། སྦྱོར་བའི། སྒྲུབ་པའི། གྲུབ་པའི་མཐའི་༼༨༤༽འབྲས་བུ་སྤྱོད་པ་རྣམས་ལས། དང་པོ་འཇིག་རྟེན་ལས་འདས་པའི་རིགས་གསུམ་པོ་གང་རུང་གི་དཀྱིལ་འཁོར་དུ་ཞུགས།
ཆུ་དང་ཅོད་པན་ལ་སོགས་པའི་དབང་བསྐུར་འཁོར་བཅས་ནོད། རང་གི་ལྷ་བཟུང་ཞིང་དམ་ཚིག་དང་སྡོམ་པའི་ཁྱད་པར་རྣམས་ཤེས་ཤིང་ཁོང་དུ་ཆུད་པར་བྱ་བའི་བར་རོ། ། གཉིས་པ་ནི། རིགས་གསུམ་གང་ཡང་རུང་བའི་ལྷ་བསྙེན་པའི་གནས་དུས་ཡོ་བྱད་ཀྱི་ཁྱད་པར་སོགས་དང་ལྡན་པས། ཐུན་དྲུག་གམ་གསུམ་དུ་རྒྱུད་ཀྱི་ངེས་པ་དང་མཐུན་པར་བསྙེན་པར་བྱའོ། ། གསུམ་པ་ནི། དངོས་གྲུབ་འགྲུབ་ཏུ་ཉེ་བའི་མཚན་མ་མཐོང་བ་ན། རྒྱུད་ལས་འབྱུང་བའི་རྫས་རྣམས་ཀྱི་ཁྱད་པར་དང༌། སྔགས་གཡོག་སོགས་ཚོགས་བྱས་ལ། བཟླས་བརྗོད་མེད་ལ་བསྟན་རླུང་གི་སྦར།
བརྩོན་འགྲུས་ཆེན་པོའི་ལྕག་གིས་སྡིག་རྣམས་བསྲེག ། ཅེས་པའི་ཚུལ་དུ་བརྩོན་འགྲུས་དང་ལྡན་པས་ཐུན་གྱི་ངེས་པ་མེད་པར་བར་མ་ཆད་དུ་བཟླས་བརྗོད་བྱའོ། ། སྤྱོད་པ་འདི་བཞིའང་འཇམ་དཔལ་རྩ་བའི་རྒྱུད་དང༌། དེའི་རྗེས་སུ་འབྲང་བ་སྔགས་ལ་འཇུག་པ་དྲུག་བཅུ་པ་ལས། ཕྱི་མ་གཉིས་གཅིག་ཏུ་བསྡུས་ཏེ་སྤྱོད་པ་གསུམ་དུ་བཤད་པའི་དབྱེ་༼༨༥༽བསྡུའི་ཁྱད་པར་རོ། ། སྤྱོད་པ་དེ་བཞི་དང་ལྡན་པས་ལྷ་བསྙེན་པའི་ཚུལ་ལ། བྱ་རྒྱུད་ཙམ་པོ་རྣམས་སུ་མདུན་དུ་རང་གི་ལྷ་ཆོ་ག་བཞིན་དུ་བསྐྱེད། རང་ཉིད་ལྷ་དེའི་འཁོར་དུ་གཏོགས་པ་ཙམ་གྱི་འདུ་ཤེས་ཉེ་བར་བཞག་སྟེ་ཁྲུས་དང་གཙང་སྦྲ་སོགས་ཕྱིའི་བྱ་བ་གཙོ་བོར་གྱུར་པའི་སྒོ་ནས་བསྙེན་པར་བྱ་བ་ཡིན་ཏེ། ཡེ་ཤེས་རྡོ་རྗེ་ཀུན་ལས་བཏུས་པ་ལས། བྱ་བའི་རྒྱུད་ཀྱི་བཞུགས་ཚུལ་འཆད་པ་ན།
བདག་ཉིད་ལྷའི་བསྙེམས་པ་མེད་པ་དང༌། ཡེ་ཤེས་སེམས་དཔའི་བདེ་བ་དམ་པ་མེད་པ་དང༌། ཞེས་སོགས་གསུངས་པས་བྱ་རྒྱུད་ཙམ་པོ་རྣམས་སུ་བདག་ཉིད་ལྷར་བསྐྱེད་པའི་རིམ་པ་མི་འབྱུང་ལ། ཙམ་ཁྱད་མ་ཕྱེ་བར་བྱ་རྒྱུད་དུ་གཏོགས་སོ་ཅོག་ལ་བདག་བསྐྱེད་མེད་པར་བྱས་ན་ཧ་ཅང་ཐལ་ཆེས་པ་དང༌། བདག་ཉིད་ལ་ལྷའི་འདུ་ཤེས་ཉེ་བར་བཞག་སྟེ་དག་སྣང་དུ་བལྟ་བ་ནི་སྔགས་ཀྱི་ཚུལ་ཁྲིམས་ཐམས་ཅད་ཀྱི་རྩ་བར་བཤད་པའི་ཕྱིར། བྱ་རྒྱུད་ཁྱད་པར་ཅན་སྤྱོད་རྒྱུད་དང་ཐུན་མོང་བ་རྣམས་ལ་ནི། བདག་ཉིད་ལྷར་བསྐྱེད་པ་ཤིན་ཏུ་ཡོད་དེ། ཚུལ་འདིར་དེ་ཁོ་ན་ཉིད་གཞི་ལེགས་པར་བཤད་པའི་ཕྱིར་ཏེ། བདག་གི་དེ་ཁོ་ན་ཉིད་དང༌། ༼༨༦༽ལྷའི་དེ་ཁོ་ན་ཉིད་དང༌།
བཟླས་བརྗོད་ཀྱི་དེ་ཁོ་ན་ཉིད་དང༌། བསམ་གཏན་གྱི་དེ་ཁོ་ན་ཉིད་དེ་བཞི་ལས། དང་པོ་ནི་རྒྱུད་འདིར་གཏན་ལ་དབབ་བྱའི་ལྟ་བའི་གཞི་ནི་བདེ་བར་གཤེགས་པའི་སྙིང་པོ་ཉིད་ཡིན་ལ། དེ་ཡང་ཆོས་དྲུག་ལྡན་ཏེ། གཟུང་འཛིན་ལ་སོགས་པའི་རྟོག་པ་མེད་པ། རྣམ་པར་རྟོག་པའི་སྣང་བ་མེད་པ། རྡུལ་ཕྲ་རབ་ཀྱི་གཟུགས་མེད་པ། མཚན་མའི་གཡོ་བ་མེད་པ། དེ་རྣམས་ཀྱིས་སྟོང་པའི་མེད་དགག་ལས་འདས་པའི་རང་བཞིན་གྱི་འོད་གསལ་བ། རང་གི་ངོ་བོ་སོ་སོ་རང་གིས་རིག་པའི་མཚན་ཉིད་ཅན་ནོ། །
གཉིས་པ་ལ་གཟུགས། ཡི་གེ ། རང་བཞིན་གྱི་ལྷ་དང་གསུམ་ལས། དང་པོ་སྤྱན་ལ་སོགས་པས་ཕྱེ་བའི་ཞལ་ཕྱག་ཡོངས་སུ་རྫོགས་པའི་ལྷ་དང༌། འཁོར་ལོ་ལ་སོགས་ཕྱག་རྒྱའི་ལྷ་གཉིས། གཉིས་པ་ལ་ཡི་གེའི་གཟུགས་ཀྱི་ལྷ་དང༌། སྒྲའི་ལྷ་གཉིས་སོ། ། གསུམ་པ་ལ་ཕུལ་ཆོས་ཉིད་སྟོང་པ་ཉིད་ཀྱི་ལྷ་དང༌། ཡུལ་ཅན་རྣམ་པར་མི་རྟོག་པའི་ཡེ་ཤེས་ཀྱི་ལྷ་གཉིས། དེ་ཐམས་ཅད་ཀྱང་རྣལ་འབྱོར་གྱི་ངོ་བོར་ཉམས་སུ་ལེན་པ་ན་ལྷ་དྲུག་གི་མཚན་ཉིད་ཅན་དུ་བསྒོམས་ཏེ།
རྣམ་འཇོམས་ཀྱི་རྒྱུད་རྒྱས་པ་ལས། སྟོང་དང་ཡི་གེ་སྒྲ་གཟུགས་དང༌། ། ཕྱག་རྒྱ་མཚན་༼༨༧༽མ་དྲུག་ཡིན་ཏེ། ། ཞེས་གསུངས་པའི་དང་པོ་སྟོང་པའི་ལྷ་ནི། བདག་གི་དེ་ཁོ་ན་ཉིད་དོན་དམ་བྱང་ཆུབ་ཀྱི་སེམས་ཀྱི་ངོ་བོ་སྟོང་པ་ཉིད་ལས་མཉམ་པར་འཇོག་པའོ། ། གཉིས་པ་ཡི་གེ་ནི། དོན་དམ་བྱང་ཆུབ་སེམས་དེ་ཀུན་རྫོབ་ཏུ་ཟླ་བའི་དཀྱིལ་འཁོར་གྱི་རྣམ་པར་བསྒོམ་པའོ། ། གསུམ་པ་སྒྲའི་ལྷ་ནི། ཟླ་བ་དེའི་སྟེང་དུ་རིགས་གསུམ་གྱི་ལྷ་གང་ཉེ་བར་བསྙེན་པའི་བཟླས་བྱའི་སྔགས་རང་སྒྲ་གྲགས་པར་བསྒོམ་པའོ། ། བཞི་པ་གཟུགས་ཀྱི་ལྷ་ནི།
སྔགས་དེ་ཉིད་ཟླ་བའི་དཀྱིལ་འཁོར་ལ་བསྲེས་ནས་སླར་ཡང་སྔགས་ཕྲེང་བཀོད་པའི་འོད་ཀྱིས། འཕགས་པ་མཆོད་པ་དང༌། སེམས་ཅན་གྱི་དོན་བྱ་བ་ལ་སོགས་པའི་དོན་གཉིས་བྱས་ཏེ་ཟླ་བ་དང་བཅས་པ་ཡོངས་སུ་གྱུར་པ་ལས། རིགས་གསུམ་གྱི་ལྷ་དེ་དང་དེའི་གཟུགས་སུ་བསྒོམ་པའོ། ། ལྔ་པ་ལྷ་དེ་ལ་རིགས་གསུམ་དེ་དང་དེར་རྒྱས་འདེབས་པའོ། ། དྲུག་པ་མཚན་མའི་ལྷ་ནི་མཚན་པར་བྱེད་པས་ན་མཚན་མ་ཞེས་བྱ་སྟེ། མཉམ་བཞག་སྒོམ་པའི་ལྷ་དེའི་རྣམ་བཏགས་རྗེས་ཤེས་ཐམས་ཅད་དུ་དྲན་པར་བྱས་ཏེ། སྣོད་བཅུད་ཀྱི་སྣང་བ་དག་སྣང་དུ་བལྟས་ལ། རང་གི་ལྷའི་གནས་སུ་ལོངས་སྤྱོད་དུ་སྒོམ་པའོ། ། གསུམ་པ་བཟླས་བརྗོད་ཀྱི་དེ་ཁོ་ན་ཉིད་ལ་སྤྱི་དང༌།
ཁྱད་པར་གཉིས་ལས། དང་པོ་ནི། ༼༨༨༽རིགས་གསུམ་སོ་སོའི་བགྲང་ཕྲེང༌། བོདྷི་ཙི། པདྨ། རུ་རཀྵ་ལ་སོགས་པ་ཆོ་ག་བཞིན་འདུས་བྱས་པ་བཟུང་སྟེ། ལུས་ངག་གི་སྤྱོད་ལམ་དང༌། བཟླས་པའི་དམ་ཚིག་གི་ཁྱད་པར་ཐུན་གྱི་ངེས་པ་སོགས་ཆོ་ག་བཞིན་འདུས་བྱས་ལ། དམིགས་པའི་ཁྱད་པར་ནི། རིགས་གསུམ་སོ་སོའི་ལྷར་བདག་དང་མདུན་དུ་བསྐྱེད།
དེ་གཉིས་ཀའི་ཐུགས་ཀར་ཀུན་རྫོབ་བྱང་ཆུབ་ཀྱི་སེམས་ཟླ་བའི་དཀྱིལ་འཁོར། དེའི་སྟེང་དུ་བཟླ་བྱའི་སྔགས་སྒྲ་གདངས་དང་བཅས་པ་དྲུག་ཕྲུགས་སུ་བསམ་པ་ལ་རྩེ་གཅིག་ཏུ་དམིགས་ཏེ། སྲོག་རྩོལ་བསྡོམས་ལ་བཟླ་བ་ཡིན་ལ། ཇི་ཙམ་དུ་བཟླ་བ་ནི་ཐུན་སོ་སོའི་མཐའི་བར་དང༌། བསྙེན་པ་ལ་གྲངས་དང་མཚན་མའི་ངེས་པ་མཐོང་གི་བར་དང༌། སྒྲུབ་པ་ལ་དངོས་གྲུབ་འགྲུབ་པའི་ངེས་པ་རྙེད་རྙེད་ཀྱི་བར་དུ་བཟླ་བའོ། ། གཉིས་པ་ཁྱད་པར་ནི། རྣམ་སྣང་མངོན་བྱང་ལས། ཡི་གེ་དང་ནི་ཡི་གེ་སྦྱར། ། དེ་བཞིན་གཞི་ལས་གཞིར་གྱུར་ཉིད། །
ཡི་གེ་དང་པོ་བྱང་ཆུབ་སེམས། ། གཉིས་པ་སྒྲ་ཞེས་བྱ་བ་སྟེ། ། ཞེས་འབྱུང་བ་ལྟར། དེའི་གཞི་དང་པོ་བདག་ལྷར་གསལ་བ་ལ། གཞི་གཉིས་པ་མདུན་གྱི་ལྷ་བསམ་ནས། ཡི་གེ་དང་པོ་ལྷ་གཉིས་ཀའི་ཐུགས་ཀར་ཟླ་བ་བསམས་ནས། ཡི་གེ་གཉིས་པ་ཟླ་བའི་སྟེང་དུ་བཟླ་བྱའི་སྔགས་སྒྲ་གདངས་ཅན་༼༨༩༽བསམ་པར་བྱ་བའི་སྒོ་ནས་བཟླས་བརྗོད་ཡན་ལག་བཞིར་གསུངས་ལ། བསམ་གཏན་ཕྱི་མ་ལས་གཞི་གཉིས་གཅིག་ཏུ་བྱས་ནས་ཡན་ལག་གསུམ་དུ་གསུངས་ཏེ། སྒྲ་དང་སེམས་དང་གཞི་ལ་གཞོལ། ། གསང་སྔགས་མི་འགྱུར་གཞི་ལ་གནས། །
ཡན་ལག་མ་ཉམས་གསང་སྔགས་བཟླས། ། ངལ་ན་བདག་ལ་ངལ་གསོ་ཞིག ། ཅེས་འབྱུང་བའི་གཞི་ནི་བདག་མདུན་ལྷར་བསམ་པ། སེམས་ནི་ཀུན་རྫོབ་བྱང་ཆུབ་སེམས་ཀྱི་རང་བཞིན་ཟླ་བའི་དཀྱིལ་འཁོར་ལྷའི་ཐུགས་ཀར་བསམ་པ། སྒྲ་ནི་ཟླ་བའི་སྟེང་དུ་སྔགས་ཀྱི་སྒྲ་གདངས་བསམ་པའོ། ། དེ་དག་ཇི་ལྟར་ཉམས་སུ་ལེན་ན་སྲོག་རྩོལ་བསྡམས་པ་ལ་མདུན་གྱི་ལྷའི་སྐུ་ཟླ་བ་སྔགས་བཅས་ལ་རྩེ་གཅིག་ཏུ་དམིགས་ནས་བཟླ་བ་ནི་གཞོལ་ཞེས་བྱ་བའི་དོན་ཏོ། ། དེ་ནས་སྲོག་ཕྱིར་དབྱུང་བའི་ཚེ་རང་ལྷར་གསལ་བའི་ཟླ་བ་སྔགས་བཅས་བར་རྩེ་གཅིག་ཏུ་དམིགས་པ་ནི། རྐང་པ་གཉིས་ཀྱི་དོན་ཏོ། ། སྔགས་བཟླ་བ་དེ་དག་ཀྱང་ཡི་གེ་རིང་ཐུང་དང༌། མྱུར་བུམ་དང༌།
གུག་སྐྱེད་སོགས་མ་ཉམས་པར་བཟླ་བ་སྟེ། རྐང་པ་གསུམ་པའི་དོན་ཏོ། ། བཟླས་པ་དེས་སྐྱོ་ཞིང་དུབ་པ་ན། བདག་གི་དེ་ཁོ་ན་ཉིད་རྣམ་པར་མི་རྟོག་པའི་ངང་དུ་༼༩༠༽ངལ་གསོ་བ་ནི་རྐང་པ་བཞི་པའི་དོན་ཏོ། ། དུས་ཇི་ཙམ་དུ་བཟླ་བ་སོགས་ནི་ཚུལ་སྔ་མ་དང་འདྲ་ལ། བཟླས་པའི་རིམ་པ་ཕྱི་མ་འདི་ནི་རྩེ་གཅིག་པའི་མཚན་ཉིད་ཅན་གྱི་བཟླས་པས་ཞི་གནས་སྒྲུབ་ལ། ངལ་གསོ་བའི་དུས་མ་གཏོགས་མདུན་གྱི་ལྷ་ལ་རྩེ་གཅིག་ཏུ་དམིགས་ཏེ། མདུན་གྱི་ལྷ་དང་བདག་ཉིད་ཐ་དད་པའི་སྣང་བ་ལོག་ནས། བདག་མདུན་དབྱེར་མེད་པའི་གསལ་སྣང་ཐོབ་ཀྱི་བར་དུ་བཟླའོ། ། བཟླས་བརྗོད་འདི་ལ་ལྟོས་ནས་སྔ་མ་ལ་ཙམ་པོའི་སྒྲས་གདགས་སོ། །
བཞི་པ་བསམ་གཏན་གྱི་དེ་ཁོ་ན་ཉིད་ནི་བསམ་གཏན་ཕྱི་མ་ལས། གསང་སྔགས་མེ་གནས་དངོས་གྲུབ་སྟེར། ། སྒྲ་གནས་རྣལ་འབྱོར་སྟེར་བ་དྲན། ། སྒྲ་མཐས་ཐར་པ་སྟེར་བར་བྱེད། ། ཅེས་གསུམ་དུ་གསུངས་པའི་དང་པོ་རང་ཉིད་ལྷག་པའི་ལྷའི་གཞིའི་ཡན་ལག་ཡོངས་སུ་རྫོགས་པའི་ཐུགས་ཀར། ནང་གི་བདག་ཉིད་ཀྱི་མེ་འབར་བའི་དབུས་སུ་ཟླ་བ་ལ་གནས་པའི་སྔགས་ཡི་གེའི་གཟུགས་སུ་བསམ་པ་ལ་རྩེ་གཅིག་ཏུ་དམིགས་ནས། སྲོག་བསྡོམས་པའི་སྦྱོར་བས་གསལ་སྣང་མ་ཐོབ་གྱི་བར་དུ་བསླབ་སྟེ། འདི་ནི་གཞི་སོགས་ཀྱི་ལས་ཐམས་ཅད་སྒྲུབ་པའི་གཞིར་གྱུར་པའོ། ། གཉིས་པ་ནི། སྔར་༼༩༡༽བཞིན་སྔགས་ཀྱི་ཡི་གེ་རྣམས་དྲིལ་བུའི་སྒྲ་ལྟ་བུའི་རང་བྱུང་གི་སྒྲ་གྲགས་པར་བསམ་ལ།
སྲོག་བསྡམས་ཤིང་རྩེ་གཅིག་ཏུ་དམིགས་པས་གསལ་སྣང་ཐོབ་ཀྱི་བར་དུ་སློབ་པ་ནི་ཞི་གནས་སྐྱེ་བའི་རྟེན་གྱི་གཞིར་གྱུར་པའོ། ། གསུམ་པ་ནི། སྔགས་ཀྱི་སྒྲ་ཙམ་དེ་ཡང་དཔྱད་ཅིང་གཞིགས་པས་སྐྱེ་འགག་གནས་གསུམ་གྱི་ངོ་བོ་དང་བྲལ་བར་ཤེས་པས། བདག་གི་དེ་ཁོ་ན་ཉིད་རྣམ་པར་མི་རྟོག་པའི་ཡེ་ཤེས་ཀྱི་ངང་ལ་མཉམ་པར་འཇོག་པ་སྟེ། དེ་ལས་ལྷག་མཐོང་འཆར་ཞིང་ཐར་པའི་དངོས་ཀྱི་ཉེར་ལེན་དུ་གྱུར་པའོ། ། དེ་ལྟར་དེ་ཁོ་ན་ཉིད་བཞི་ལ་བརྟེན་ནས་བསྙེན་པའི་ཡན་ལག་མ་ཚང་བ་མེད་པས་ལྷ་བསྙེན་པ། ལྷ་ཉེ་བའི་མཚན་མ་མཐོང་བ་ན་སྒྲུབ་པ་ལ་འཇུག་པར་བྱ་སྟེ། དེ་ཡང་རྫས་ལུས་ལོངས་སྤྱོད་རྣམས་འདོད་ལྷ་རྣམས་དང་སྐལ་མཉམ་གྱི་རིག་འཛིན་གྱི་མཁའ་སྤྱོད་སྒྲུབ་པར་བྱེད་པ་ཉིད་ཀྱི་ཕྱིར་ཏེ། དང་པོ་རྫས་ནི། རལ་གྲི་དང་མིག་སྨན་ལ་སོགས་པ་བརྟེན་ནས་མཁའ་སྤྱོད་དུ་འགྲོ་བ་དང༌།
གཉིས་པ་ནི། ཕུང་པོ་སོགས་ཀྱི་ལུས་རགས་པ་སྦྱངས་ནས་ཕྲ་བ་དང་ཡང་བ་སོགས་དབང་ཕྱུག་༼༩༢༽གི་ཡོན་ཏན་བརྒྱད་མངོན་དུ་བྱས་ཏེ་མཁའ་སྤྱོད་དུ་འགྲོ་བ་དང༌། གསུམ་པ་ནི། མིའི་ལོངས་སྤྱོད་འཁོར་ལོ་སྒྱུར་བ་ལྟ་བུ་ནས་མཁའ་སྤྱོད་དུ་འདོད་ལྷ་རྣམས་དང་མཚུངས་པའི་ལོངས་སྤྱོད་དུ་འགྲོ་བའི་བར་རོ། ། བཞི་པ་གྲུབ་པའི་མཐའི་འབྲས་བུའི་སྤྱོད་པ་ལ་གནས་སྐབས་དང་མཐར་ཐུག་གཉིས། དང་པོ་ལ་ཐུན་མོང་དང་ཐུན་མོང་མ་ཡིན་པ་གཉིས་ཀྱི། དང་པོ་ནི། རྫས་ལུས་ལོངས་སྤྱོད་ཀྱི་མཁའ་སྤྱོད་ལ་བརྟེན་ནས་རང་དང་གཞན་གྱི་དོན་ཡིད་ལ་གང་བརྣག་པ་དཀའ་བ་མེད་པར་འགྲུབ་པ་དང༌། གཉིས་པ་ནི། ཐེག་ཆེན་གྱིས་སེམས་བསྐྱེད་དང་མི་ལྡན་པར་སྔགས་ཀྱི་སྤྱོད་པ་སྤྱད་པས་ཉན་རང་གི་འབྲས་བུ་དཀའ་བ་མེད་པར་འགྲུབ་སྟེ།
དེའི་ཚུལ་ཡང་འཇམ་དཔལ་རྩ་རྒྱུད་ཀྱི་རྟོག་པ་དང༌། དེའི་རྗེས་སུ་འབྲང་བའི་སྔགས་ལ་འཇུག་པ་དྲུག་ཅུ་པར་སློབ་དཔོན་ཛྙཱ་ནཱ་ཀ་རས་ཀྱང་བཤད་དོ། ། མཐར་ཐུག་གི་འབྲས་བུ་ནི། རིག་འཛིན་ནམ་མཁའ་སྤྱོད་ཀྱི་རྟེན་དེ་ལ་བརྟེན་ནས། སྔགས་ལ་བརྟེན་པའི་ཕ་རོལ་ཏུ་ཕྱིན་པ་དྲུག་གི་སྤྱོད་པ་སྤྱད་པས། རྒྱུད་སྡེ་འདིར་འབྱུང་བའི་སྐུ་གསུམ་གྱི་མཚན་ཉིད་ཅན་གྱི་བྱང་ཆུབ་མངོན་དུ་བྱེད་དོ། ། བཞི་པ་ལམ་ཇི་ལྟར་བགྲོད་པའི་ཚུལ་༼༩༣༽ལ། དང་པོ་བྱང་ཆུབ་མཆོག་ཏུ་སེམས་བསྐྱེད་ཚུལ་ནི། སངས་རྒྱས་ཀྱི་ཞིང་གི་བཀོད་པ་ཀུན་ཏུ་སྟོན་པའི་གཟུངས་ལས། སྔོན་སངས་རྒྱས་པདྨ་སྣང་བ་དམ་པའི་དཔལ་ལས་སྟོན་པ་འདིས་སངས་རྒྱས་ཀྱི་ཞིང་བཀོད་པ་ཀུན་ཏུ་སྟོན་པའི་ཏིང་ངེ་འཛིན་འདི་ནམ་ཐོས་པ་ན་བྱ་བའི་རྒྱུད་ཀྱི་སེམས་དང་པོ་བསྐྱེད་པ་ཡིན་པར་བུ་རིན་པོ་ཆེ་བཞེད་པ་ལྟར་ལེགས་ལ།
རྗེས་འཇུག་རྣམས་ཀྱིས་ཀྱང་ཏིང་ངེ་འཛིན་འདི་ནམ་རྒྱུད་ལ་སྐྱེས་པ་ནས་རྒྱུད་འདིར་སེམས་བསྐྱེད་པ་ཡིན་པར་ཤེས་པར་བྱའོ། ། ཚོགས་བསག་ཚུལ་ལ། མཚན་བརྒྱ་རྩ་བརྒྱད་པའི་གཟུངས་ལས། ཨེ་མ་ཧོ་སངས་རྒྱས་ཡོན་ཏན་ནི། ། བསྐལ་པ་གྲངས་མེད་གསུམ་བསགས་པ། ། ཞེས་འབྱུང་བ་ལྟར་ཚོགས་བསག་དགོས་པར་བཞེད་ཀྱང་གཟུངས་ལས་འབྱུང་བ་འདི་དག་ཕ་རོལ་ཏུ་ཕྱིན་པ་དང་མཐུན་པའི་རྣམ་བཞག་ཡིན་ཅིང༌། སྔགས་ཀྱི་ཐེག་པས་བགྲོད་ཚུལ་མྱུར་བདེ་གཉིས་ཀྱི་ཁྱད་པར་གྱི་བགྲོད་པ་མྱུར་བ་ཉིད་ཀྱི་ཕྱིར། སྔགས་ལ་འཇུག་པ་དྲུག་ཅུ་པ་ལས། ཇི་ལྟར་སྐྱེས་བུ་སྟོབས་ཆུང་བ་དང་ཕྱུགས་ཀྱི་ཤིང་རྟས་ཡུན་རིང་མོར་བགྲོད་དགོས་པ་དག ། རྐང་མགྱོགས་དང་ཉི་ཟླས་ཡུད་ཙམ་གྱིས་བགྲོད་༼༩༤༽ནུས་པའི་དཔེས་བསྟན་པ་ལྟར།
རབ་སྐྱེ་བ་གཅིག ། འབྲིང་སྐྱེ་བ་གསུམ་ནས་དང༌། བཅུ་ལ་སོགས་པའི་བར་དང༌། རྡོ་རྗེ་རྩེ་མོ་ལས། སྐྱེ་བ་བཅུ་དྲུག་གི་མཐར་བཤད་པ་ལྟར་འདིར་ཡང་ཤེས་པར་བྱའོ། ། མཐར་བྱང་ཆུབ་མངོན་དུ་མཛད་ཚུལ་ནི། འཇམ་དཔལ་རྩ་བའི་རྒྱུད་ཀྱི་རྟོག་པ་ལས། སྟོན་པ་ཉིད་ཀྱི་མཛད་པ་བཅུ་གཉིས་ཀྱི་ཚུལ་དང་མཐུན་པར་འབྱུང་སྟེ། དེ་ཡང་སོ་སོ་སྐྱེ་བོ་སྲིད་པ་ཐ་མ་པ་ཐུན་མོང་དང་ཐུན་མོང་མ་ཡིན་པས་རྒྱུད་སྦྱངས་ཤིང་ཚོགས་གཉིས་ཡོངས་སུ་རྫོགས་པ་ཞིག་དགའ་ལྡན་དུ་དམ་པ་ཏོག་དཀར་པོར་འཁྲུངས་ཏེ། མར་མེ་མཛད་ཀྱིས་རྒྱལ་ཚབ་ཏུ་དབང་བསྐུར།
དེ་ནས་དགའ་ལྡན་ལས་བབས་ཏེ་ཡུམ་གྱི་ལྷུམས་སུ་ཞུགས་ཏེ། སྐུ་བལྟམས་ནས་གཞོན་ནུ་རོལ་རྩེད་དང་བཙུན་མོའི་འཁོར་དགྱེས་རོལ་བ་ལ་སོགས་པའི་རྒྱལ་སྲིད་ཀྱི་མཛད་པ་བསྐྱངས། དེ་ནས་ཁབ་ལས་ངེས་པར་འབྱུང་སྟེ། ལྷག་སྤྱོད་དང་རིང་འཕུར་ལས། ཅི་ཡང་མེད་པ་དང་སྲིད་རྩེའི་སེམས་མངོན་དུ་བྱས། དེས་ཀྱང་ཞི་བའི་བདུད་རྩི་མངོན་དུ་མཛད་མ་ནུས་པར་ལོ་དྲུག་ཏུ་དཀའ་ཐུབ་ཀྱི་བསམ་གཏན་ལ་བཞུགས། དེ་ནས་དེ་ལས་༼༩༥༽བཞེངས་ཏེ་བྱང་ཆུབ་ཀྱི་ཤིང་དྲུང་དུ་བསམ་གཏན་གྱི་སེམས་བརྟན་པ་མངོན་དུ་མཛད་དོ། ། དེ་ཡན་ཆད་ནི་སོ་སོའི་སྐྱེ་བོ་སྲིད་པ་ཐ་མ་པའོ། ། དེ་ནས་བསམ་གཏན་གྱི་སེམས་དེ་ལ་བརྟེན་ནས་སྣང་བ་མེད་པའི་ཏིང་ངེ་འཛིན་གྱི་བྱང་ཆུབ་མངོན་དུ་མཛད་དེ། ཚུལ་འདི་ནི་བྱེ་བྲག་ཏུ་སྨྲ་བ་དང་མཐུན་པ་ཡིན་ཏེ།
སྟོན་དང་བསེ་རུ་བྱང་ཆུབ་བར། ། བསམ་གཏན་མཐའ་བརྟེན་གཅིག་ལ་ཀུན། ། ཞེས་མཛོད་དུ་གསུངས་པ་ལྟ་བུའོ། ། དེ་ལྟར་ན་བྱ་བའི་རྒྱུད་ཀྱི་ཕྱོགས་འདིར། ལྷ་སྒོམ་པ་དང་སྔགས་བཟླ་བ་ལ་སོགས་པའི་ཐབས་ཆ་དང་ལྡན་དུ་ཟིན་ཀྱང་ཐེག་པ་ཆེན་པོའི་མདོ་སྡེ་རྣམས་ལས་འབྱུང་བའི་ཆོས་སྐད་ཆེན་པོ་རྣམས་སྟོན་པར་མ་ངེས་པས། བྱེ་སྨྲ་དང་ཚུལ་མཐུན་པ་ཡང་དེ་འདྲའོ། ། དེའི་རྗེས་ཐོགས་སུ་རྫས་དང་ཏིང་ངེ་འཛིན་དང་རྫུ་འཕྲུལ་གྱི་མཐུ་ལ་སོགས་པའི་སྔགས་ཀྱི་སྒོ་ནས་སྔར་བདུད་བརྟུལ་བའི་ཚུལ་གྱི་གསང་སྔགས་དང་པོར་གསུངས། དེ་ནས་གྲོང་ཁྱེར་ལྟེང་རྒྱས་སུ་ཁྲུས་ལ་སོགས་པ་མཛད་དེ། དྲང་སྲོང་གི་ཚོགས་སྨིན་པར་མཛད། དེའི་འོག་ཏུ་ཞི་བ་མྱ་ངན་ལས་འདས་པའི་ཆོས་ཀྱི་འཁོར་ལོ་དང་པོ་བསྐོར། །
དེ་ནས་སངས་རྒྱས་ཐམས་ཅད་ཀྱིས་༼༩༦༽ཐེག་པ་ཆེན་པོའི་ཆོས་ཀྱི་འཁོར་ལོ་གཉིས་པ་བསྐོར། དེ་ནས་རང་ཉིད་ཀྱིས་མངོན་དུ་མཛད་པའི་ཞི་བ་མྱ་ངན་ལས་འདས་པའི་ཆོས་འཁོར་གསུམ་པ་ཐེག་པ་གསུམ་དང་མཐུན་པར་གསུངས། དེ་ནས་མཉན་ཡོད་དུ་གཤེགས་ཏེ་མུ་སྟེགས་བཏུལ་བ་དང༌། དེ་ནས་གྲོང་ཁྱེར་མེ་ཐབ་ཏུ་ལྷ་ལས་བབས་པའི་མཛད་པ་དང༌། དེ་ནས་སུམ་ཅུ་རྩ་གསུམ་དུ་གཤེགས་ཏེ་བརྒྱ་བྱིན་བདེན་པ་མཐོང་བ་ལ་སོགས་པའི་རིམ་གྱིས། ལྷ་དང་ལྷ་མིན་གྱི་ཚོགས་ཐམས་ཅད་བྱང་ཆུབ་གསུམ་ལ་སྨིན་པར་མཛད་ནས། གཙང་གནས་སུ་གཤེགས་ཏེ། འཇམ་དཔལ་རྩ་བའི་རྒྱུད་ཀྱི་རྟོག་པ་ལ་སོགས་པའི་གསང་སྔགས་ཀྱི་རྒྱུད་སྡེ་རྣམས་གསུངས། དེ་ནས་ཆུ་བོ་གསེར་ལྡན་དང་ཉེ་བའི་གྱད་གྱི་ཡུལ་དུ་ཤིང་ས་ལ་ཟུང་གི་དྲུང་དུ་མྱ་ངན་ལས་འདའ་བའི་ཚུལ་བསྟན་ཏོ། དེ་ལྟར་ལམ་གྱི་འཇུག་སྒོ་དབང་བསྐུར་བ་ནས་མཐར་ཐུག་བྱང་ཆུབ་མངོན་དུ་མཛད་པའི་བར་རྣམས་བརྗོད་བྱར་གྱུར་པའི་རྒྱུད་དོ། །
ལྔ་པ་རྗོད་བྱེད་རྒྱུད་ཀྱི་ཁྱད་པར་ལ་རིགས་ཀྱི་སྒོ་ནས་དབྱེ་བའི་དབང་དུ་བྱས་ན། དོན་ཞགས་ཆོ་ག་ཞིབ་མོ་ལས། འཇིག་རྟེན་ལས་འདས་པའི་རིགས་གསུམ་དང༌། འཇིག་རྟེན་པའི་རིགས་སུ་༼༩༧༽གཉིས་གསུངས་ཏེ། དང་པོ་གསུམ་ནི། དེ་བའི་རིགས། པདྨའི་རིགས། རྡོ་རྗེའི་རིགས་སོ། ། གཉིས་པ་ལ་ནོར་བུའི་རིགས་དང༌། གླང་པོའམ་ལྔ་རྩེན་བ་གླང་གི་རིགས་སོ། །
གཞན་ཡང་ལྷ་དང་ལྷ་མིན་ལ་སོགས་པའི་ཚོགས་ཀྱི་རང་རང་གི་རིག་སྔགས་དང༌། བསྙེན་བསྒྲུབ་ཀྱི་ཁྱད་པར་ལས་ཕྲན་ཚེགས་སོགས་སྟོན་པའི་སྤྱན་སྔར་ཕུལ་བ་ལས་སྟོན་པས། དེ་ལྟར་བྱིན་གྱིས་བརླབ་པ་ལ་ནི། ། འཇིག་རྟེན་ཕལ་པའི་རིགས་སམ། ། ལྷ་དང་ལྷ་མིན་གྱི་རིགས་ཏེ། ། དེ་ལྟར་བྱ་རྒྱུད་སྒོ་དྲུག་གོ ། དེ་དག་ལའང་ནང་གསེས་ཀྱི་དབྱེ་བ་བྱས་ན། དེ་པའི་རིགས་གཅིག་པ་ལའང་རིགས་ཀྱི་གཙོ་བོ་ཡབ་ཡུམ། གཤེགས་པ་གཤེགས་མ། སེམས་དཔའ་སེམས་མ།
ཁྲོ་བོ་ཁྲོ་མོ། ཕོ་ཉ་མངག་ཞུག་གི་རིགས་སོགས་འབྱུང་བ་ལྟར་རིགས་གཞན་རྣམས་ལའང་འབྱུང་ངོ༌། ། དེ་ལྟར་ན་རིགས་དེ་དང་དེའི་རྒྱུད་ཀྱི་མཚན་གཞི་ཇི་ལྟ་བུ་ཞེ་ན། དམ་ཚིག་གསུམ་བཀོད་སོགས་དེ་བཞིན་གཤེགས་པའི་རིགས་ཀྱི་རྒྱུད། དོན་ཞགས་ཆོ་ག་ཞིབ་མོ་པདྨའི་རིགས་ཀྱི་རྒྱུད། རིགས་པ་མཆོག་སོགས་རྡོ་རྗེའི་རིགས། ནོར་བུ་བཟང་པོའི་རྟོག་པ་སོགས་ནོར་བུའི་རིགས། མེ་ཁ་ལའི་༼༩༨༽གཟུངས་དང་ལྷའི་བུ་རྣམ་ཐོས་ཀྱི་བུའི་རྟོག་པ་སོགས་ལྔས་རྩེན་གྱི་རིགས་རྒྱལ་ཆེན་བཞིའི་རྟོག་པ་དང༌། གསེར་འོད་དམ་པའི་མདོ་སྡེ་ལས་འབྱུང་བ་དང༌། ལྷ་དང་ལྷ་མིན་སོགས་རང་རང་གི་རྟོག་པ་དང་རིག་པ་སོགས་སྟོན་པ་ལ་ཕུལ་བས།
དེ་འགྲུབ་པར་བྱིན་གྱིས་བརླབ་པའི་གཟུངས་ཕྲ་མོ་རྣམས་འཇིག་རྟེན་ཕལ་པའི་རིགས་སོ། ། བྱ་བའི་རྒྱུད་སྡེ་ཐམས་ཅད་ཀྱི་སྤྱི་རྒྱུད་ཆེན་པོ་བཞི་ནི། དེ་བཞིན་གཤེགས་པའི་རིགས་གཙོ་བོར་གྱུར་པའི་དཀྱིལ་འཁོར་དག་ནི་སུམ་སྟོང་ལྔ་བརྒྱའི་འཇུག་པ་གཙོ་བོར་སྟོན་པ་གསང་བ་སྤྱི་རྒྱུད། སྤྱོད་པ་ཕྱི་མ་གསུམ་ལས་སྦྱོར་བའི་སྤྱོད་པ་ཤས་ཆེར་སྟོན་པ་ལེགས་གྲུབ། དེའི་དོགས་གཅོད་དང་ཁ་འགེངས་པ་དཔུང་བཟང༌། བསམ་གཏན་དང་བཟླས་བརྗོད་སོགས་བསམ་གཏན་ཕྱི་མའི་རྒྱུད་རྣམས་སོ། ། གཉིས་པ་སྤྱོད་པའི་རྒྱུད་ལ་འཇུག་སྒོ་དབང༌། བསྲུང་བྱ་དམ་ཚིག་དང་སྡོམ་པ། སྒོམ་པར་བྱ་བ་མངོན་པར་རྟོགས་པ། བགྲོད་པར་བྱ་བའི་ས་དང་ལམ་གྱི་ཁྱད་པར།
དེ་རྣམས་བརྗོད་བྱར་གྱུར་པའི་རྗོད་བྱེད་ཀྱི་རྒྱུད་ཀྱི་ཁྱད་པར་ཏེ་ལྔ་ལས། དང་པོ་ནི། ཡེ་ཤེས་ཐིག་ལེ་ནས་འབྱུང་བ་ལྟར་གོང་དུ་བརྗོད་ཟིན་ལ། གཉིས་པ་ལ། དམ་ཚིག་ཇི་ལྟར་བཟུང་བའི་༼༩༩༽ཚུལ་དང༌། བསྲུང་བྱའི་དམ་ཚིག་གི་ངོ་བོ་གཉིས་ལས། དང་པོ་རྣམ་སྣང་མངོན་བྱང་ལས་འཛིན་མཚམས་གསུམ་གསུངས་ཏེ། སྟ་གོན་གྱི་དུས་དང༌། དཀྱིལ་འཁོར་དུ་འཇུག་པའི་དུས་དང༌། དབང་བསྐུར་བ་ཐོབ་པའི་རྗེས་སུ་ཁས་བླངས་པའི་ཚུལ་གྱིས་འཛིན་པ་རྣམས་ལས།
དང་པོ། དུས་གསུམ་གྱི་སྒྲིབ་པ་མེད་པའི་སྡོམ་པ་ནི། བདག་གི་ལུས་ཕུལ་བ་ཀུན་རྫོབ་བྱང་སེམས་སྡོམ་པའི་ངོ་བོ་ཉིད་དུ་བཟུང་བར་འགྱུར་ཚུལ་སྔར་བྱ་རྒྱུད་ཀྱི་སྐབས་སུ་བཤད་པ་ལྟར་ཡིན་ལ། གཉིས་པ་དོན་དམ་བྱང་སེམས་ཆོ་ག་བཞིན་དུ་བསྐྱེད་ལ། ཆོས་ཀྱི་དབྱིངས་ཀྱི་སྔགས་རྒྱས་བྱིན་གྱིས་རླབས་ཏེ། སྟོང་ཉིད་དྲན་པར་བྱེད་པ་དང༌། ཆོས་ཀྱི་འཁོར་ལོའི་སྔགས་རྒྱས་བྱིན་གྱིས་རླབས་པའི་སྟོང་པ་ཉིད་དེའི་སྣང་ཆ་རང་རྡོ་རྗེ་སེམས་དཔའ་གཟུགས་སུ་བསམ་པ་དེ། ཟབ་པ་དང་རྒྱ་ཆེ་བའི་མཚན་མེད་དང་མཚན་བཅས་ཀྱི་ཐབས་ཆས་ཀྱི་ཁྱད་པར་དུ་བྱས་པའོ། ། གསུམ་པ། དབང་བསྐུར་བ་ཐོབ་ནས་སློབ་དཔོན་གྱི་རྗེས་སུ་བཟློས་པས་ཁས་བླང་བའི་བསམ་པས་དམ་པའི་ཆོས་མི་སྤོང་བ།
བྱང་ཆུབ་ཀྱི་སེམས་མི་སྤོང་བ། སེར་སྣ་མི་བྱེད་པ། སེམས་ཅན་ལ་གནོད་པ་མི་བྱེད་པ་རྣམས་སོ། ། གཉིས་པ་དམ་ཚིག་ངོ་བོ་ནི། སྤྱི་དང་༼༡༠༠༽ཁྱད་པར་བ་གཉིས་ལས། དང་པོ་ནི། གཞིའི་དམ་ཚིག་ཆེན་པོ་བཞི་བོ་དག་གོ ། གཉིས་པ་ལ་ཐུན་མོང་དང་ཐུན་མོང་མ་ཡིན་པ་གཉིས་ལས། དང་པོར་རྣམ་པར་སྣང་མཛད་མངོན་པར་བྱང་ཆུབ་པ་ལས་འབྱུང་བའི་དམ་ཚིག་ཆེན་པོ་བཅུ་བཞི་སྟེ། མི་དགེ་བ་བཅུ་སྤངས་ནས་དགེ་བ་བཅུ་ལ་གནས་པ་དང༌།
སྔར་གྱི་དམ་པའི་ཆོས་མི་སྤོང་བ་སོགས་བཞི་སྟེ། དེ་རྣམས་སྲོག་གི་ཕྱིར་ཡང་མི་གཏོང་བའོ། ། གཉིས་པ་ཐུན་མོང་མ་ཡིན་པ་ནི། སྤྱོད་པའི་རྒྱུད་རིགས་གསུམ་སོ་སོའི་རྒྱུད་སྡེ་ལས་འབྱུང་བ་བྱེ་བྲག་ཏུ་བཤད་པ་རྣམས་སོ། ། གསུམ་པ་སྒོམ་བྱ་རྒྱུད་མངོན་པར་རྟོགས་པའི་ཁྱད་པར་ལས། འཇུག་པའི་སྤྱོད་པ། སྦྱོར་བའི་སྤྱོད་པ། གྲུབ་པའི་སྤྱོད་པ་གསུམ་ལས། དང་པོ་ལ་ཕྱི་དང་ནང་གཉིས། དེའི་དང་པོ་ཕྱིའི་འཇུག་པའི་སྤྱོད་པ་ནི།
སྤྱོད་རྒྱུད་རིགས་གསུམ་གང་ཡང་རུང་བའི་སྐུ་གསུང་ཐུགས་མི་ཟད་རྒྱན་གྱི་འཁོར་ལོའི་དཀྱིལ་འཁོར་གསུམ་དུ་ཞུགས་ཤིང༌། དབང་བསྐུར་མནོད་དེ་དམ་ཚིག་དང་སྡོམ་པའི་རྣམ་པར་བཞག་པ་ཤེས་ཤིང་ཁོང་དུ་ཆུད་པར་བྱ་བ་ལ་སོགས་པའི་བར་དུའོ། ། གཉིས་པ་ནང་གི་འཇུག་པའི་སྤྱོད་པ་ལ། མཚན་བཅས་ཀྱི་རྣལ་འབྱོར་དང་མཚན་མ་མེད་པའི་རྣལ་འབྱོར་གྱི་ཏིང་ངེ་འཛིན་གཉིས་གསུངས་པའི་ཚུལ་གྱིས་བསྒོམ་པར་བྱ་བའི་ལྷ་ལ་༼༡༠༡༽རྒྱུད་ལས་ཡི་གེ་ཕྱག་རྒྱ། གཟུགས་ཀྱི་ལྷ་དང་གསུམ་གསུངས་ལ། དེ་རེ་རེ་ལའང་གཉིས་གཉིས་ཏེ། ཡི་གེ་ལ་བྱང་ཆུབ་ཀྱི་སེམས་དང༌། སྒྲའི་ལྷ་གཉིས། གཉིས་པ་ལ། འཁོར་ལོ་སོགས་གཟུགས་ཀྱི་དབྱིབས་སུ་བཅས་པ་དང༌།
ཆོས་འབྱུང་ཐབ་ཁས་མཚོན་པའི་སྟོང་པ་ཉིད་གཟུགས་དབྱིབས་མེད་པ་གཉིས། གསུམ་པ་ཡོངས་སུ་དག་པ་དང༌། ཡོངས་སུ་མ་དག་པ་གཉིས། དང་པོ་མཚན་མའི་སྤྲོས་པ་མཐའ་དག་ཉེ་བར་ཞི་བ་རྟོགས་པའི་ངོ་བོ་ཉིད་དེ། བདེ་གཤེགས་སྙིང་པོ་སོ་སོའི་རང་རིག་མངོན་སུམ་དུ་མཐོང་བ་དང༌། གཉིས་པ་ནི། རྣམ་པར་རྟོག་པས་ཞལ་ཕྱག་གཟུགས་སུ་སྒོམ་པའོ། ། དེ་ལྟར་ཤེས་པར་བྱས་ནས་མཚན་བཅས་ཀྱི་རྣལ་འབྱོར་སྒོམ་པའི་རིམ་པ་ནི། བདག་དང༌། གནས་དང༌།
རྣལ་འབྱོར་བསྲུང་བ་སོགས་སྔོན་དུ་འགྲོ་བས། ཡི་གེ་དང་པོ་དོན་དམ་བྱང་ཆུབ་སེམས་ཀྱི་ངང་ལས། ཀུན་རྫོབ་ཏུ་དེའི་སྣང་ཆ་ཟླ་དཀྱིལ་དུ་སྒོམས་ནས། ། ཡི་གེ་གཉིས་པ་དེའི་སྟེང་དུ་བཟླ་བྱའི་སྔགས་རང་སྒྲ་གྲགས་པར་བསམ་སྟེ། གཞི་དང་པོ་དེ་ཐམས་ཅད་ཡོངས་སུ་གྱུར་པའི་བདག་ཉིད་ལྷར་སྒོམ། གཞི་གཉིས་པ་མདུན་དུ་ལྷ་སྒོམ་ལ་དེའི་ཐུགས་ཀར་ཟླ་བ་ལ་སྔགས་བལྟས་ཏེ། སྲོག་གདམས་ཤིང་རྩེ་གཅིག་པའི་སྦྱོར་བས་གསལ་སྣང་ཐོབ་༼༡༠༢༽ཀྱི་བར་དུ་སློབ་པའོ། ། གཉིས་པ་མཚན་མེད་ནི། ཕུང་སོགས་ཐམས་ཅད་མཐའ་བཞིས་དཔྱད་པས་སྐྱེ་མེད་དུ་རྟོགས་པ་འཇུག་པའི་སེམས། སྐྱེ་མེད་དེ་རྣམ་པར་མི་རྟོག་པའི་ངོ་བོར་མངོན་དུ་གྱུར་པ་གནས་པའི་སེམས།
དེ་ལྟར་མ་རྟོགས་ཏེ་སྡུག་བསྔལ་བའི་སེམས་ཅན་ལ་སྙིང་རྗེ་ཆེན་པོ་རྗེས་སུ་འཇུག་པ་ལྡང་བའི་སེམས་ཏེ། ངོ་བོ་དོན་དམ་བྱང་ཆུབ་ཀྱི་སེམས་དེ་ཉིད་འཇུག་གནས་ལྡང་བའི་སེམས་གསུམ་གྱི་ཁྱད་པར་དུ་བྱས་པའོ། ། དེ་ལྟར་རྣལ་འབྱོར་གཉིས་ལ་གོམས་པར་བྱས་པ་ལས། འབྲས་བུའི་དངོས་གྲུབ་ཀྱང་རྣམ་པ་གཉིས་འཐོབ་སྟེ། མངོན་བྱང་ལས། མཚན་མར་བཅས་ལ་མཚན་བཅས་ཀྱི། ། དངོས་གྲུབ་རྒྱལ་བ་དམ་པ་བཞེད། ། མཚན་མ་མེད་ལ་གནས་པས་ནི། ། མཚན་མར་བཅས་པའང་གྲུབ་པར་འགྱུར། ། ཞེས་དང་པོས་ནི་མཚན་མ་དང་བཅས་པའི་དངོས་གྲུབ་དང༌།
ཕྱི་མས་ནི་གཉིས་ཀ་འགྲུབ་བོ། ། གཉིས་པ་སྦྱོར་བའི་སྤྱོད་པ་ལ་ཡང་ཕྱི་དང་ནང་གཉིས་ལས། སྔར་བཤད་པའི་བཟླས་བརྗོད་ཡན་ལག་བཞི་ལྡན་གྱི་སྒོ་ནས་རབ་ཏུ་མཚན་མ་མཐོང་བ་ནས། གྲངས་ཀྱི་བསྙེན་པ་འབུམ་ཕྲག་ལ་སོགས་པ་ཚད་དུ་ཕྱིན་ཏེ་དེ་སྲིད་དུ་ལྷ་བསྙེན་པའོ། ། ༼༡༠༣༽གཉིས་པ་ནང་གི་ནི། རང་ཉིད་རྒྱལ་དབང་ཐུབ་པར་གསལ་བའི་ཐུགས་ཀར་ཟླ་བ་ལ་རྣམ་སྣང་བསྒོམས་པའི་ཐུགས་ཀར་ཟླ་བའི་སྟེང་དུ་སྔགས་བཀོད་ལ། སྲོག་བསྡམ་ཞིང༌། བཟླས་བརྗོད་རྩེ་གཅིག་པའི་མཚན་ཅན་གྱི་ཞི་ལྷག་ཟུང་འབྲེལ་ངོ་བོར་སྒྲུབ་པ་ཁྱད་པར་ཅན་ནོ། ། གསུམ་པ་གྲུབ་པའི་སྤྱོད་པ་ལ། ཐུན་མོང་དང་ཐུན་མོང་མ་ཡིན་པ་གཉིས་ལས།
དང་པོ་གསང་བའི་བསྙེན་པ་མཐར་ཕྱིན་ནས། རྫས་དང་སྔགས་ལ་བརྟེན་པའི་རིག་འཛིན་སྒྲུབ་པ་དང༌། གཉིས་པ་ནི། འབྱུང་བཞིའི་དཀྱིལ་འཁོར་བརྟེན་ནས་རླུང་གི་སྦྱོར་བ་གོམས་པ་ལས་རྫུ་འཕྲུལ་ལ་སོགས་པའི་མངོན་པར་ཤེས་པ་བསྒྲུབས་ཏེ། རིག་པ་འཛིན་པའི་ནང་དུ་སོང་བ་ལས། རང་གཞན་གྱི་དོན་རྒྱ་ཆེན་པོ་འགྲུབ་པ་འཁོར་དང་བཅས་པ་རྣམས་ཡིན་ལ། དེ་ཡང་རྒྱུད་འདིར་འོག་མིན་གྱི་མཐར་ཐུག་པའི་འདོད་གཟུགས་ཀྱི་ལྷ་རྣམས་དང་སྐལ་མཉམ་གྱི་རིག་འཛིན་ནི་རྫས་ལ་བརྟེན་ཏེ་ཕུང་སོགས་རགས་པ་སྦྱངས་ནས་དབང་ཕྱུག་གི་ཡོན་ཏན་བརྒྱད་དང་ལྡན་པའི་ལུས་སུ་གྱུར་ནས་དང༌། ཡང་ན་བར་དོའི་རྟེན་ལས་དང༌། སྐྱེ་གནས་གཞན་༼༡༠༤༽ལ་མྱོང་འགྱུར་གྱི་ཚུལ་གྱི་འགྲོ་བར་གསུངས་སོ། ། བཞི་པ་བགྲོད་བྱ་ས་དང་ལམ་གྱི་ཁྱད་པར་ནི།
སྐུ་བཞིའི་ནང་ནས་རྣམ་པར་སྣང་མཛད་མངོན་པར་བྱང་ཆུབ་པའི་ལོངས་སྐུ་ཆེན་པོའི་གོ་འཕང་དེ་ཐོབ་བྱའི་འབྲས་བུ་མཐར་ཐུག་ཏུ་བྱས་ནས་དེར་བགྲོད་པར་བྱེད་པའི་གང་ཟག་གི་རིགས་ལ། རྒྱུའི་ཐེག་པ་སྔོན་དུ་སོང་ནས་སྔགས་ལ་འཇུག་པ་དང༌། རྐྱེན་སད་ཚུལ་གྱི་རྒྱུའི་ཐེག་པ་སྔོན་དུ་མ་སོང་བར་སྔགས་ལ་འཇུག་པའི་རིགས་ཅན་གཉིས་ལས་གང་ཡིན་ཀྱང་རུང་སྟེ། བགྲོད་པར་བྱ་བའི་ལམ་ལ་འཇིག་རྟེན་པའི་ལམ་དང༌། འཇིག་རྟེན་ལས་འདས་པའི་ལམ་གཉིས་ལས། དང་པོ་ནི། ཉིན་གཅིག་གི་སྨྱུང་བ་དོན་དུ་གཉེར་བ་ལྟ་བུའི་ཆོས་ལ་སེམས་ཅུང་ཟད་སད་པ་དང༌། ས་བོན་ལྟ་བུའི་སེམས་ནས། མྱུ་གུ། རྩ་བ།
སྡོང་བུ། ཡལ་ག ། ལོ་མ། མེ་ཏོག ། འབྲས་བུ་ལྟ་བུའི་བར་གྱི་སེམས་བརྒྱད་དང༌། དེའི་སྟེང་དུ་འདོད་ཆགས་དང་བཅས་པའི་སེམས་དང༌། འདོད་ཆགས་དང་བྲལ་བའི་སེམས་སོགས་འཇིག་རྟེན་པའི་སེམས་བརྒྱ་དྲུག་ཅུ་སྟེ། མངོན་མཐོའི་ལམ་འཁོར་བཅས་ཡིན་ལ། དེ་ལ་འདོད་ཆགས་དང་བཅས་པའི་སེམས་༼༡༠༥༽ཇི་ལྟ་བུ་ཞེ་ན། ཆགས་པ་ཅན་ཆོས་ཀུན་ཏུ་བསྟེན་པའོ། །
ཞེས་གསུངས་པས། འདོད་པའི་ལྷ་མིའི་ཕུན་ཚོགས་འདོད་པས་སྔགས་དང་ཕར་ཕྱིན་གྱི་ཐེག་པ་ལ་སྤྱོད་པ་དང༌། འདོད་ཆགས་དང་བྲལ་བའི་སེམས་ནི་ཁམས་གོང་མའི་ཕུན་སུམ་ཚོགས་འདོད་པས་ཆོས་སྤྱོད་པའོ། ། གཉིས་པ་འཇིག་རྟེན་ལས་འདས་པའི་ལམ་ལ། དབང་པོ་རྟུལ་རྣོ་གཉིས་ལས་དང་པོ་གང་ཟག་གི་བདག་མེད་རྟོགས་པའི་ལམ་གྱིས་འཛིན་པའི་སེམས་བརྒྱ་དྲུག་ཅུ་བསྐལ་པ་གསུམ་གྱིས་འདའ་བར་བྱས་ནས། དེ་ནས་ཆོས་ཀྱི་བདག་མེད་རྟོག་པའི་རྟོགས་རིས་དེས་ཉན་ཐོས་ཀྱི་ཞུགས་འབྲས་བརྒྱད་ཀྱི་ལམ་འཁོར་བཅས་བསྐལ་པ་གཅིག་གིས་འདའ་ལ། ཆོས་ཀྱི་བདག་མེད་རྟོགས་རིགས་དེ་མོས་སྤྱོད་ལ་བརྟེན་ནས་བསྐལ་པ་གཉིས་ཀྱིས་འདའ་བར་བཤད་དོ། ། གཉིས་པ་དབང་རྣོན་གྱིས་ཆོས་ཀྱི་བདག་མེད་རྟོགས་པའི་ལམ་གྱིས་ཉན་ཐོས་ཀྱི་ལམ་མན་ཆད་བསྐལ་པ་གཉིས་ཀྱིས་བཟླ་བར་བཤད་ལ། དབང་པོ་རྟུལ་རྣོ་གཉིས་གང་ཡིན་ཀྱང་རུང༌། དེ་ནས་ཐེག་ཆེན་གྱི་མོས་སྤྱོད་ཀྱི་སར་འཇུག་སྟེ།
ཐེག་ཆེན་མོས་སྤྱོད་འདི་དཀོན་མཆོག་སྤྲིན་དང༌། བཙུན་པ་ངོ་བོ་ཉིད་མེད་པས་སྦྱོར་ལམ་ངེས་༼༡༠༦༽འབྱེད་ཆ་མཐུན་ལས་བཤད་ཀྱང་རྒྱུད་འདིར་ཚོགས་ལམ་ཆེན་པོ་ལ་བཤད་དེ། དེ་ཡང་ཇི་སྐད་དུ། མོས་པས་སྤྱོད་པ་ཡི་ནི་ས། ། སེམས་གསུམ་རྣམ་པར་བསྒོམ་བྱས་ནས། ། ཕ་རོལ་ཕྱིན་པ་དྲུག་རྣམས་དང༌། ། བསྡུ་བའི་དངོས་པོ་བཞི་དག་གིས། ། མོས་པའི་ས་ནི་མཚུངས་པ་མེད། ། ཅེས་འབྱུང་བ་ལྟར་སེམས་གསུམ་སྒོམ་པར་བྱེད་དེ། སེམས་སྐྱེ་འགག་མེད་པར་རྟོགས་པ་སྦྱོར་བ་ལ་འཇུག་པའི་སེམས།
དེ་ཉིད་རྣམ་པར་མི་རྟོག་པའི་ངོ་བོར་བསྒོམ་པ་དངོས་གཞི་གནས་པའི་སེམས། དེ་ལས་ལངས་ཏེ་མ་རྟོགས་ཏེ་སྡུག་བསྔལ་བའི་སེམས་ལ་སྙིང་རྗེ་རྗེས་སུ་འཇུག་པ་རྗེས་ཐོབ་ལྡང་བའི་སེམས་ཏེ། སེམས་གསུམ་པོ་དེས་ཟག་པ་མེད་པའི་མཚན་ཉིད་ཅན་གྱི་སྦྱིན་སོགས་ཕ་རོལ་ཏུ་ཕྱིན་པ་བཅུ་ལ་སྤྱོད་དེ། ཏིང་ངེ་འཛིན་དེའི་སྐད་ཅིག་མ་གཅིག་ལ་ཕྱོགས་བཅུའི་ཞིང་ཁམས་རྒྱ་མཚོར་སངས་རྒྱས་རྒྱ་མཚོ་ལས། གསང་སྔགས་ཀྱི་ཆོས་སྒོ་རྒྱ་མཚོ་ལྟ་བུ་ནོད་པ་སོགས་ཀྱི་ཁྱད་པར་ཐོབ་སྟེ། རྒྱུའི་ཐེག་པར་ཚོགས་ལམ་ཆེན་པོར་ཆོས་རྒྱུན་གྱི་ཏིང་ངེ་འཛིན་ཐོབ་པར་བཤད་པ་དང་མཚུངས་ཤིང༌། མོས་སྤྱོད་འདི་སྐལ་པ་གཅིག་གི་འདའ་བར་བཤད་ལ། དེའི་མཇུག་ཐོགས་༼༡༠༧༽སུ་ས་ལ་འཇུག་པའི་སྟེགས་སུ་གྱུར་པའི་ངེས་འབྱེད་ཆ་མཐུན་གྱི་ཡེ་ཤེས་བསྐལ་པ་གཅིག་གི་བཞི་ཆས་འདའ་བར་བྱས་ནས། དེ་ནས་མཐོང་སྤང་ལས་རྣམ་པར་གྲོལ་བའི་ས་དང་པོ་ནས། སྒོམ་སྤང་རྣམས་ལས་རྣམ་པར་གྲོལ་བའི་ས་ལྷག་དགུ་རིམ་གྱིས་བགྲོད་ནས།
ས་བཅུ་རྒྱུན་མཐའ་ཀུན་ཏུ་སངས་རྒྱས་པའི་ས་དེར། བྱང་ཆུབ་སེམས་དཔའ་ཨ་བཱི་ར་ཧཱུྃ་ཁཾ། ཞེས་བྱ་བ་དཔའ་བོའི་ཡིག་འབྲུ་ལྔ་མངོན་རྟོགས་ཀྱི་ངོ་བོ་ཉིད་དུ་སྒོམ་པར་བྱེད་དེ། རྣལ་འབྱོར་རྒྱུད་དུ་མངོན་བྱང་ལྔ་བསྒོམ་པར་གསུངས་པ་དང་མཚུངས་ཤིང༌། དེ་ལྟར་བསྒོམས་པ་ལས་སངས་རྒྱས་ཉིད་དམ། བྱང་ཆུབ་དང་ཐམས་ཅད་མཁྱེན་པ་ཉིད་ཀྱི་ཡེ་ཤེས་མངོན་དུ་བྱེད་དེ། བྱང་ཆུབ་ནི་སྤང་བྱ་སྒྲིབ་པ་ཐམས་ཅད་སྤངས་ཙམ་གྱི་རྣམ་མཁྱེན་མངོན་དུ་མ་གྱུར་པའི་གནས་སྐབས་ཏེ། དེ་བཞིན་ཉིད་ཀྱི་རང་བཞིན་ཅན་མཉམ་པ་ཉིད་ཀྱི་ཡེ་ཤེས་ཀྱི་ངོ་བོ་ཉིད་དེ་ལྟ་བུ་ལ་བྱ་ལ། དེ་ལས་ཡེ་ཤེས་ལྷག་མ་བཞིའི་མཚན་ཉིད་ཅན་གྱི་རྣམ་མཁྱེན་མངོན་དུ་བྱས་པ་ནི་ཐམས་ཅད་མཁྱེན་པ་ཉིད་ཀྱི་ཡེ་ཤེས་སོ། ། ཡེ་ཤེས་དེ་གཉིས་ཀྱང་མངོན་པར་བྱང་ཆུབ་པའི་ལོངས་སྐུ་ཆེན་པོ་དང༌།
ཆོས་སྐུ། ལོངས་སྐུ། སྤྲུལ་སྐུ་སྟེ་སྐུ་བཞིས་བསྡུས་པ་ལས། དང་པོ་རྣམ་༼༡༠༨༽མཁྱེན་གྱི་ཡེ་ཤེས་མངོན་དུ་བྱས་པའི་སྐད་ཅིག་དེ་ཉིད་ལ། འོག་མིན་ཆེན་པོར། ས་བཅུ་རྒྱུན་མཐའི་བྱང་ཆུབ་སེམས་དཔའི་འབའ་ཞིག་གི་སྣང་ངོར་ངེས་པ་ལྔ་ལྡན་གྱི་ལོངས་སྐུ་ཆེན་པོ་འཁོར་བ་ཇི་སྲིད་པར་བཞུགས་པར་སྟོན་པ་དང༌། ཆོས་སྐུ་ནི་སོ་སོ་རང་གིས་རིག་པའི་བདག་ཉིད་ཅན་གྱི་སྒྲིབ་པའི་དྲ་བ་ཐམས་ཅད་ལས་སྒྲོལ་བ། ཟག་པ་མེད་པའི་ཆོས་ཐམས་ཅད་ཀྱི་གཞི་རྟེན་དུ་གྱུར་པ། སྐད་ཅིག་གིས་རྒྱུན་འཇུག་པའི་མཚན་ཉིད་ཅན་དང༌། ལོངས་སྐུ་ནི་བྱང་ཆུབ་སེམས་དཔའ་རྣམས་ལ་སངས་རྒྱས་དང་བྱང་ཆུབ་སེམས་དཔའི་གཟུགས་ཀྱི་ཐེག་པ་ཆེན་པོའི་ཆོས་སྟོན་པ་ལ་སོགས་པའི་ཕྲིན་ལས་མཛད་པ་དང༌།
སྤྲུལ་པའི་སྐུ་ནི་ཉན་རང་དང་སོ་སྐྱེ་ལས་དག་པ་རྣམས་ལ་སངས་རྒྱས་བྱང་སེམས་སོགས་རང་རང་གི་བསམ་པ་དང་མཐུན་པའི་སྐུ་སོགས་ཀྱི་ཕན་བདེའི་ཕྲིན་ལས་མཛད་དེ། བཞི་གའང་རྣམ་པར་མི་རྟོག་བཞིན་དུ་ལྷུན་གྱིས་གྲུབ་པའི་ཕྲིན་ལས་ཀྱི་འཇུག་པ་འཁོར་བ་ཇི་སྲིད་ཀྱི་བར་དུ་རྒྱུན་མི་འཆད་པར་སྟོན་པ་ཉིད་དོ། ། དེ་ལྟར་ན་རྒྱུད་འདིར་དབང་རྟུལ་གྱིས་འཁོར་བ་ལས་རྣམ་པར་གྲོལ་བ་ལ་བསྐལ་པ་གསུམ། གང་ཟག་གི་བདག་མེད་རྟོགས་པའི་ལམ་ལས་འདའ་བ་ལ་༼༡༠༩༽བསྐལ་པ་གཅིག ། ཆོས་ཀྱི་བདག་མེད་རྟོགས་པའི་ལམ་ལས་འདའ་བ་ལ་བསྐལ་པ་གཉིས། མོས་སྤྱོད་ལ་བསྐལ་བ་གཅིག་པ་ལ་འཇུག་པའི་བསྐལ་པ་གཅིག་གི་བཞི་ཆ། དངོས་བསྟན་ལ་གསལ་བར་མི་འགྱུར་ཡང༌། དོན་གྱིས་ཐོབ་པའི་དབང་དུ་བྱས་ནས་མཐོང་སྒོམ་གཉིས་བསྐལ་པ་གཅིག་གི་བཞི་གསུམ་སྟེ། དེ་ལྟར་དེ་ལྟར་ཐོགས་ནའང་བསྐལ་ལ་བརྒྱད་ཀྱིས་མངོན་པར་བྱང་ཆུབ་པའི་ལོངས་སྐུ་ཆེན་པོ་ཐམས་ཅད་མཁྱེན་པ་ཉིད་ཀྱི་སར་ངེས་པར་འབྱུང་བ་ཡིན་ལ། དབང་པོ་རྣོན་པོས་དང་པོ་ནས་ཕུང་སོགས་སྒྱུ་མ་ལྟ་བུར་རྟོགས་པའི་ལམ་ལ་བརྟེན་ནས།
ཉན་ཐོས་ཀྱི་རྟོགས་རིག་མན་ཆད་ལ་བསྐལ་པ་གཉིས་དང༌། ལྷག་མ་གཉིས་ཏེ་བཞིས་རིང་མཐའ་མཐར་ཐུག་གི་གནས་སུ་ངེས་པར་འབྱུང་ལ། བསྐལ་པ་འདི་དག་ཀྱང་ངེས་པར་དེ་ཙམ་ཁོ་ནར་འགོར་བ་ཞིག་གམ་ཞེ་ན། དེ་ལ་སྔ་རབས་ཀྱི་རྒྱུད་སྡེ་འཆད་པོ་ཁ་ཅིག ། དེ་ཙམ་དུ་ངེས་པ་ཁོ་ནར་འགོར་བར་འདོད་པ་དང༌། ཡ་རང་བྱུང་རྒྱལ་བ་ཆེན་པོ་སོགས་ཀྱི་ཞལ་སྔ་ནས། བསྐལ་པ་བརྒྱད་དུ་བསགས་སྦྱང་བྱ་དགོས་པ་དེ། དེ་ནས་བཤད་པའི་ཐབས་ཤེས་ཀྱི་བཟླུམས་པར་བཅད་དེ། ཚེ་ལོ་བརྒྱ་༼༡༡༠༽ལ་ཆ་བཞག་གི་མི་ཚེ་དྲུག་ཅུ་ལ་ལུགས་འདིའི་སངས་རྒྱས་ཐོབ་པར་བཞེད་དེ། དཔེར་ན་སྔགས་བླ་མེད་ཚེ་གཅིག་ལ་འཚང་རྒྱ་བར་གསུངས་པ་ཡང༌།
དབང་པོ་ཡང་རབ་ལོ་བཅུ་གཉིས་ཙམ་མཆོག་གི་དངོས་གྲུབ་ཐོབ་པར་ནུས་པར་གསུངས་པའི་ཕྱིར་ཏེ། ཟབ་མོ་ནང་དོན་ལས། བྱ་སྤྱོད་མི་ཚེ་དྲུག་ཅུ་ཡིན། ། ཞེས་འབྱུང་ལ། བྱ་སྤྱོད་ཀྱི་ལམ་གྱི་དུས་ལ་མཐའ་གཅིག་ཏུ་བཞག་དཀའ་སྟེ། བྱ་སྤྱོད་རང་ལམ་དུ་འཇུག་པ་བདེ་བར་ངལ་སོས་པ་དག་མི་ཚེ་ལོ་དྲུག་སྟོང་ཙམ་ལ་ཆེས་རིང་བར་ལམ་ལ་གནས་པར་ཡང་བཤད་དེ། འཇམ་དཔལ་རྩ་རྒྱུད་ལས། ཡུད་ཙམ་གྱིས་ཚངས་པའི་འཇིག་རྟེན་ནོན་ཏེ། རིག་འཛིན་བྱེ་བ་ཁྲི་ཕྲག་གི་འཁོར་དང་ལྡན་པའི་རིག་པ་འཛིན་པའི་འཁོར་ལོ་བསྒྱུར་བར་འགྱུར་ཞིང་བར་གྱི་བསྐལ་པ་དྲུག་ཅུར་འཚོ་བར་ཡང་བཤད་དོ། ། ཡང་བོད་ཀྱི་རྒྱུད་སྡེའི་རྣམ་དབྱེ་འཆད་པར་རློམ་པ་ཁ་ཅིག །
བླ་མེད་ཀྱི་ཚེ་གཅིག་ཏུ་འཚང་རྒྱ་བར་འདོད་པ་ལྟར་རྒྱུད་སྡེ་འོག་མ་གསུམ་དུའང་དེ་ལྟར་ཡིན་ཏེ། འཇམ་དཔལ་རྩ་རྒྱུད་ལས། ཚེ་འདིར་དཀའ་བ་ལེགས་སྤྱད་ཅིང༌། ། ལས་ལྡན་ཚེ་ནི་འདི་ལ་ཡང༌། ། འབད་པ་མེད་པར་སྔགས་རྣམས་འགྲུབ། ། སྐྱེ་བ་འདི་ལའང་༼༡༡༡༽འགྲུབ་པར་འགྱུར། ། ཞེས་དང༌། རྣམ་སྣང་མངོན་བྱང་ལས། གང་གི་བསྐལ་པ་དུ་མར་རྩོལ་ཞིང་འབད་དེ་བྱ་དཀའ་བ་རྣམས་བརྩམས་ཀྱང་ཐོབ་པར་མི་འགྱུར་བ་དེ་སྔགས་པ་རྣམས་ཀྱི་ཚེ་འདི་ཁོ་ན་ལ་ཐོབ་པར་འགྱུར་རོ། ། ཞེས་དང༌།
རྡོ་རྗེ་རྩེ་མོ་ལས། སོ་སོ་སྐྱེ་བོས་སངས་རྒྱས་ཉིད། ། ཐོབ་པར་འགྱུར་གྱི་གཞན་དུ་མིན། ། ཞེས་འབྱུང་བའི་ཕྱིར། ཞེས་ཟེར་བ་ནི་རྒྱུད་སྡེ་འོག་མ་གསུམ་ཡང་ཚེའི་རིག་འཛིན་གྲུབ་ན་ཚེ་གཅིག་གིས་འགྲུབ་པས་བླ་མེད་ནས་ཚེ་གཅིག་གིས་འཚང་རྒྱ་ཟེར་བ་ཡ་མཚན་མེད་དེ། ཉན་རང་ཡང་དབང་པོའི་ལུས་གྲུབ་ན་ཚེ་གཅིག་གིས་འཚང་རྒྱ་བ་བཞིན་ཞེས་སྔོན་བྱོན་པའི་ཇོ་བོ་བཀའ་གདམས་པ་ཁ་ཅིག་དགོངས་པ་ཅན་གྱིས་འཆད་པ་ལྟར་དེ་སྐད་དུ་བརྗོད་ན་རུང་གི ། དེ་ལྟར་མ་ཡིན་ན་མི་འཐད་དེ། བྱ་སྤྱོད་ཀྱི་ལུང་དེ་དག་ནི་ཚེ་འདིར་སྔགས་ཀྱི་རིག་པ་གྲུབ་པའི་དོན་ཡིན་ལ། རྡོ་རྗེ་རྩེ་མོ་ནི་བླ་མེད་དང་རྣལ་འབྱོར་རྒྱུད་ཐུན་མོང་མ་ཡིན་ལ། རྒྱུད་སྡེ་འོག་མ་གསུམ་ཚེ་གཅིག་གིས་སངས་རྒྱས་མི་འགྲུབ་སྟེ།
ཚེ་གཅིག་ནི་ལོ་བརྒྱ་ལ་མི་ཚེ་རེའི་དབང་དུ་བྱས་ཤིང་མི་ཚེ་དེ་ལའང་ཚེ་ལོ་བརྒྱ་པ་མར་འགྲིབ་ཀྱི་ཚེ་ལོ་ལྔ་བཅུ་ཕྱིན་སྙིགས་མའི་༼༡༡༢༽དུས་བླ་མེད་ཀྱི་ལམ་གྱི་འཚང་རྒྱ་བ་ནི་རྒྱུད་སྡེ་འོག་མ་གསུམ་ལས་ཆེས་ཁྱད་ཆོས་སུ་བཤད་ཅིང་རྒྱུད་སྡེ་འོག་མ་ནི་དེ་ལྟ་མ་ཡིན་པའི་ཕྱིར། བླ་མེད་ནི་ཚེ་ཐུང་སོགས་ཀྱི་སྙིགས་མར་ཡང་རྡོ་རྗེ་འཆང་གི་སྐུ་འགྲུབ་པ་ནི། བླ་མེད་ཀྱི་སྔགས་ནུས་སུ་ཆེས་བསྔགས་པ་ཡིན་ཏེ། སྤྱོད་བསྡུས་ལས། སྙིགས་མའི་དུས་སུ་འདོད་ཆགས་དང་བྲལ་བའི་ལམ་གྱིས་ནི་སེམས་རྩེ་གཅིག་པ་ཉིད་ཀྱང་ཐོབ་པར་མི་འགྱུར་ཏེ། དབང་པོ་ཚར་བཅད་པའི་ཕྱིར་རོ། ། ཞེས་དང༌། ཀུན་སྤྱོད་ལས། གཞན་ཡང་ཕྱི་མའི་དུས་སུ་ནི། ། དུས་མཐར་དངོས་གྲུབ་མི་ཐོབ་སྟེ། །
ཆོས་འདི་དེ་ལྟར་ཤེས་ནས་ནི། ། བསམ་པ་ཐམས་ཅད་རྫོགས་བྱེད་ཡིན། ། ཞེས་དང༌། ཁྲག་འཐུང་མངོན་འབྱུང་ལས། ཧེ་རུ་ཀ་དཔལ་བཟུང་བྱས་ནས། ། སྙིགས་མའི་དུས་སུ་འགྲུབ་པར་འགྱུར། ། ཞེས་གསུངས་པའི་ཕྱིར་རོ། ། ལྔ་པ་དེ་རྣམས་བརྗོད་བྱར་གྱུར་པའི། རྗོད་བྱེད་རྒྱུད་ཀྱི་ཁྱད་པར་ལ་སྐུ་གསུང་ཐུགས་ཀྱི་འཇིག་རྟེན་ལས་འདས་པའི་རིགས་གསུམ་གསུངས་ཏེ། དེ་ཡང་སྐུའི་རིགས་ནི་རྣམ་སྣང་མངོན་བྱང་གི་རྒྱུད་དང༌།
རྒྱུད་ཕྱི་མ་དང་བཅས་པ་དང༌། མི་གཡོ་བ་རྟུལ་ཕོད་ཀྱི་རྒྱུད་སོགས་སོ། ། གཉིས་པ་ནི། གསུང་༼༡༡༣༽གི་རིགས་ལ་མཚན་གཞིའི་རྒྱུད་བོད་ན་མི་བཞུགས་ལ། ཐུགས་ཀྱི་རིགས་ནི་ཕྱག་རྡོར་དབང་བསྐུར་བ་དང༌། རྡོ་རྗེ་ས་འོག་གི་རྒྱུད་ལ་སོགས་པ་རྣམས་སོ། ། གསུམ་པ་རྣལ་འབྱོར་གྱི་རྒྱུད་ལ། འཇུག་སྒོ་དབང༌། བསྲུང་བྱ་དམ་ཚིག་དང་སྡོམ་པ། སྒོམ་པར་བྱ་བ་ལམ་གྱི་མངོན་པར་རྟོགས་པ།
བགྲོད་བྱ་ས་དང་ལམ། དེ་རྣམས་བརྗོད་བྱར་གྱུར་པའི་བརྗོད་བྱེད་རྒྱུད་ཀྱི་ཁྱད་པར་ཏེ་ལྔ་ལས། དང་པོ་དབང་བསྐུར་བ་དེ་ཡང་དཀྱིལ་འཁོར་སྔོན་དུ་འགྲོ་བ་ཅན་ཡིན་ལ། དེ་ཡང་དུག་གསུམ་ཆ་མཉམ་པར་སྤྱོད་པའི་རིགས་ཅན་དེ་ལ་དེ་པ་རྣམ་སྣང་དང༌། འདོད་ཆགས་ཤས་ཆེ་བ་ལ་རྡོ་རྗེ་སེམས་དཔའ་དེ་པའི་རིགས་དང༌།

ཞེ་སྡང་ཤས་ཆེ་བ་ལ་རྡོ་རྗེ་ཁྲོ་བོའི་རིགས། གཏི་མུག་ཤས་ཆེ་བ་ལ་འགྲོ་འདུལ་པདྨའི་རིགས། སེར་སྣ་ཤས་ཆེ་བ་ལ་རིན་པོ་ཆེའི་རིགས་ཏེ་ལྔ། ལས་ཀྱི་རིགས་ནི་བྱ་བ་དང་བྱེད་པ་ཐ་མི་དད་པའི་དབང་ལས་རིན་པོ་ཆེའི་རིགས་ཀྱི་ཁོངས་སུ་འདུས་སོ། ། དུམ་བུ་བཞིར་རྣམ་པར་བཞག་པ་ནི་དེ་བཞིན་གཤེགས་པ་དང༌། དེ་བཞིན་གཤེགས་པའི་རིགས་གཅིག་ཏུ་རྣམ་པར་བཞག་གོ ། དེ་ལྟར་དུམ་བུ་བཞི་པོ་དེ་རེ་རེ་ལའང་ཕྱག་རྒྱ་བཞི་བཞིར་ཕྱེས་ཏེ། སྐུ་ཕྱག་རྒྱ་༼༡༡༤༽ཆེན་པོ་རྩ་བའི་དཀྱིལ་འཁོར། གསུང་ཆོས་ཀྱི་ཕྱག་རྒྱ་ཆོས་དཀྱིལ། ཐུགས་དམ་ཚིག་གི་ཕྱག་རྒྱ་གསུང་དཀྱིལ། ཕྲིན་ལས་ཀྱི་ཕྱག་རྒྱ་ལས་དཀྱིལ་དེ་རེ་རེ་ལའང་རྒྱས་འབྲིང་བསྡུས་གསུམ་ལས།
རྒྱས་པ་ལ་དཀྱིལ་འཁོར་རྒྱས་པ། འབྲིང་ལ་ཕྱག་རྒྱ་བཞི་པའི་དཀྱིལ་འཁོར། བསྡུས་པ་ལ་ཕྱག་རྒྱ་གཅིག་པའི་དཀྱིལ་འཁོར་རྣམས་སོ། ། དེ་ལྟར་དཀྱིལ་འཁོར་ལས་དབང་བསྐུར་ལེན་ཚུལ་ལ། སློབ་དཔོན་དབང་ལ་བཅུ་གཅིག་དབྱེ། ཞེས་ཕྱག་ཆེན་ཐིག་ལེ་ལས་འབྱུང་བ་ལྟར། སློབ་མའི་དབང་ལྔ་དང༌། སློབ་དཔོན་གྱི་དབང་དྲུག་སྟེ་བཅུ་གཅིག་ལས། དང་པོ་ལྔ་ནི། ཆུ།
ཅོད་པན། རྡོ་རྗེ་དྲིལ་བུ། མིང་རྣམས་ལས་ཆུའི་དབང་ནི་རིགས་གང་ཡང་རུང་བའི་དཀྱིལ་འཁོར་དུ་ཞུགས། དམ་ཚིག་དང་སྡོམ་པ་བཟུང༌། ཡེ་ཤེས་ཕབ། མེ་ཏོག་དོར་བས་རང་གི་ལྷག་པའི་ལྷ་ངེས་པར་བྱས་ལ། ལས་བུམ་གྱི་ཁྲུས་སྔོན་དུ་འགྲོ་བས། ལྷག་པའི་ལྷའི་བུམ་པ་དང༌། དེ་ནས་རྣམ་རྒྱལ་བུམ་པར་གཙོ་བོར་གྱུར་པའི་ལྷ་རྣམས་ཀྱི་བུམ་པ་དང་གང་བུམ་རྣམས་ཀྱིས་ཀྱང་དབང་བསྐུར་རོ། ། ཅོད་པན་ནི།
དེ་པ་ལ་རྡོ་རྗེ་རིན་པོ་ཆེའི་ཅོད་པན། དེ་བཞིན་གཤེགས་རིགས་ལ་སངས་རྒྱས་ལྔ། ཁྲོ་བོ་ལ་སངས་རྒྱས་ལྔ་དང་རྡོ་རྗེའི་ཕྲེང་བ། པདྨའི་རིགས་ལ་འོད་དཔག་མེད་༼༡༡༥༽དང་པདྨའི་ཕྲེང་བ། རིན་ཆེན་རིགས་ལ་རིན་པོ་ཆེའི་མྱུ་གུ། ལས་ཀྱི་རིགས་ལ་སྣ་ཚོགས་རྡོ་རྗེའི་ཅོད་པན་རྣམས་སོ། ། རྡོ་རྗེའི་དབང་ནི། དེ་རིགས་ལ། དེ་བའི་རྡོ་རྗེ། དེ་བཞིན་གཤེགས་རིགས་ལ་དང་པོའི་རྡོ་རྗེ།
ཁྲོ་བོ་ལ་ཁྲོ་བོའི་རྡོ་རྗེ། པདྨ་ལ་རྡོ་རྗེ་པདྨ། རིན་པོ་ཆེ་ལ་རྡོ་རྗེ་རིན་པོ་ཆེ། ལས་ལ་སྣ་ཚོགས་རྡོ་རྗེའམ་རལ་གྲི། དྲིལ་བུ་ནི། དེ་རྣམས་ཀྱི་མཚན་མའི་དྲིལ་བུའོ། ། མིང་ནི་ལྷག་པའི་ལྷ་དང་མཐུན་པར་གདགས་ཏེ་སློབ་མའི་དབང་ལྔའོ། ། གཉིས་པ་སློབ་དཔོན་གྱི་དབང་དྲུག་ནི། དམ་ཚིག་གསུམ་གཟུང་བ་སྟེ་ཕྱིར་མི་ལྡོག་པ་དང༌། གསང་བའི་དཀྱིལ་འཁོར་དུ་གསང་བའི་འཇུག་པས་ཞུགས་ཤིང་མཐོང་བ།
ལྷ་དང་དཀྱིལ་འཁོར་གྱི་དེ་ཁོ་ན་ཉིད་དང་སློབ་དཔོན་གྱི་ལས་རིམ་རྣམས་ཤེས་པར་བྱ་བ་དང༌། ཐུན་མོང་ཡིན་མིན་གྱི་ཆོས་འཆད་པའི་རྗེས་གནང༌། ལུང་བསྟན། དབུགས་དབྱུང༌། གཟེངས་བསྟོད་དེ་བཅུ་གཅིག་པོ་དེས་རྒྱུད་འདིའི་དབང་གི་ལས་རིམ་རགས་པ་དག་བསྡུས་སོ། ། གཉིས་པ་བསྲུང་བྱ་དམ་ཚིག་དང་སྡོམ་པའི་རྣམ་བཞག་ལ། བཤད་རྒྱུད་གཙོ་བོར་བྱས་པ་རིགས་ལྔའི་དམ་ཚིག་གམ། སྡོམ་པའི་རྣམ་པར་བཞག་པ་དང༌། རྩ་རྒྱུད་གཙོ་བོར་བྱས་པ་ལྷ་ལྔའི་དམ་ཚིག་གཉིས་ལས། དང་པོ་ལ་དམ་ཚིག་ཇི་ལྟར་བཟུང་བའི་ཚུལ་༼༡༡༦༽དང༌།
བསྲུང་བྱ་དམ་ཚིག་གི་ངོ་བོ་བཤད་པ་གཉིས་ལས། དང་པོ་ནི་དམ་ཚིག་དང་སྡོམ་པ་བསྒྲགས་ཏེ་སྣོད་བརྟགས་པ་ན་སྣོད་རུང་དུ་གྱུར་པ་དེས། དཀྱིལ་འཁོར་དུ་འཇུག་པའི་སྐབས་དང་འབྲེལ་བར། ཇི་ལྟར་དུས་གསུམ་མགོན་པོ་རྣམས། ། ཞེས་པ་ནས། མཆོད་པའི་ལས་ཀྱང་ཅི་ནུས་བགྱི། ། ཞེས་པའི་བར་ལན་གསུམ་གྱིས་ཕས་ཕམ་བཅུ་བཞི་ལས་ལྡོག་ཅིང༌། སྒྲུབ་ཕྱོགས་ཡན་ལག་བཅུ་བཞི་རྫོགས་པའི་སྔགས་སྡོམ་ཆོ་ག་བཞིན་དུ་བཟུང་བ་དག་ཡིན་ནོ། ། དེ་ནས་གཉིས་པ་དམ་ཚིག་གི་ངོ་བོ་ལ་བསྒྲུབ་པ་དང་དགག་པ་གཉིས་ལས། དང་པོ་སྒྲུབ་པའི་ཡན་ལག་བཅུ་བཞི་སྟེ།
དཀོན་མཆོག་གསུམ་བྱང་ཆུབ་ཀྱི་སེམས་དང་གཞི་རྣམ་སྣང་གི་དམ་ཚིག ། རྡོ་རྗེའི་ཕྱག་རྒྱ། དྲིལ་བུའི་ཕྱག་རྒྱ། སློབ་དཔོན་ཏེ་གསུམ་རྡོ་རྗེའི། སྦྱིན་པ་རྣམ་བཞི་རིན་ཆེན། ཕྱི་དང་གསང་བའི་ཐེག་པ་གཉིས་པདྨ། སེམས་ཅན་གྱི་དོན་དུ་མཆོད་པ་ཐམས་ཅད་པ་ལ་བསླབ་པ་ལས་ཀྱི་རིགས་ཏེ་བཅུ་བཞི། དེ་ལས་གཞན་པ་དགག་པ་ལྡོག་ཕྱོགས་བཅུ་བཞི་ནི། དེ་ལ་དམ་ཚིག་གང་ཞེ་ན། ། སངས་རྒྱས་ཆོས་དང་དགེ་འདུན་ཏེ། །
གཙོ་བོ་དེ་དག་ལྷུར་བླང་བྱ། ། འཚོ་བའི་སྲོག་གི་ཕྱིར་ཡང་ནི། ། བྱང་སེམས་ངེས་པར་དོར་མི་བྱ། ། ལྷ་རྣམས་ལ་ནི་སྨད་མི་བྱ། ། སྔགས་དང་༼༡༡༧༽ཕྱག་རྒྱ་ནམ་ཡང་མིན། ། རྡོ་རྗེ་སློབ་དཔོན་བརྙས་མི་བྱ། ། བླ་མ་སངས་རྒྱས་ཀུན་དང་མཉམ། ། བཞོན་པ་མཚོན་ཆ་ཕྱག་མཚན་དང༌། ། དམན་མ་ལུས་ཀྱི་གྲིབ་མ་རྣམས། ། གྱ་ཚོམས་སུ་ནི་རྫི་མི་བྱ། །
ནམ་ཡང་བཟའ་བར་མི་བྱའོ། ། བདག་གི་སྔོན་ནི་ཇི་ལྟར་མཐོང༌། ། སེམས་ཅན་གཞན་ལ་བརྗོད་མི་བྱ། ། སྔགས་དང་ཕྱག་རྒྱ་བསླབ་པ་ནི། ། ནམ་ཡང་དོར་བར་མི་བྱའོ། ། སེམས་ཅན་བསད་པར་མི་བྱ་ཞིང༌། ། ཐེག་པ་གཞན་ལ་དགའ་མི་བྱ། ། སེམས་ཅན་དོན་ལ་འཁོར་བ་ལས། ། ནམ་ཡང་སྐྱོ་བར་མི་བྱའོ། ། ཕ་རོལ་ཕྱིན་དྲུག་སྤྱོད་པ་ནི། །
ནམ་ཡང་དོར་བར་མི་བྱའོ། ། བྱ་བ་མ་ཡིན་རྟག་ཏུ་སྤང༌། ། ཁྱེད་ཀྱི་དམ་ཚིག་སྡོམ་པ་ཡིན། ། རྒྱུད་རྣམས་ཀུན་གྱི་དམ་ཚིག་མཆོག ། ཐམས་ཅད་དུ་ནི་སྦྱར་བར་བྱ། ། ཞེས་འབྱུང་བ་ལྟར། དཀོན་མཆོག་གསུམ་སྤང་བ། བྱང་ཆུབ་ཀྱི་སེམས་དོར་བ། འཇིག་རྟེན་དང་འཇིག་རྟེན་ལས་འདས་པའི་ལྷ་ལ་བརྙས་པ། སྔགས་དང་ཕྱག་རྒྱ་ལ་བརྙས་པ།
སློབ་དཔོན་ལ་བརྙས་པ། བཞོན་པ་མཚོན་ཆ་ཕྱག་མཚན། དམན་མ་གྲིབ་མ་རྣམས་གྱ་ཚོམས་སུ་བརྫི་བ་དང༌། དེ་རྣམས་བཟའ་བའམ་བགོ་བ། སྔོན་མ་མཐོང་བའི་གསང་བ་སྣོད་མིན་ལ་བསྒྲགས་པ། སྔགས་དང་ཕྱག་རྒྱའི་ཡེ་ཤེས་མ་༼༡༡༨༽སློབ་པ་འདོར་བ། སྲོག་གཅོད་པ། ཐེག་པ་དམན་པ་ལ་དགའ་བ། གཞན་དོན་དང་འཁོར་བ་ལ་སྐྱོ་བ། ཕར་ཕྱིན་དྲུག་གི་སྤྱོད་པ་འདོར་བ།
མ་བྱིན་ལེན་སོགས་ཀྱི་བྱ་བ་མ་ཡིན་པ་སྤྱོད་པ་རྣམས་སོ། ། གཉིས་པ་ལྷ་ལྔའི་དམ་ཚིག་ལ་ལྷ་ནི་དེ་པ། དེ་རིགས་རྡོ་རྗེ། པདྨ། རིན་པོ་ཆེའི་རིགས་ཏེ་ལྔའོ། ། དམ་ཚིག་ནི། གང་དག་འདོད་ཆགས་སྙོམས་འཇུག་པ། ། དེ་ནི་འདོད་ཆགས་ཉིད་ཀྱིས་སྦྱངས། ། འདི་ནི་སངས་རྒྱས་ཕྱག་རྒྱ་ཆེ། ། ཡེ་ཤེས་དམ་ཚིག་ཡིན་པར་བཤད། །
ཅེས་གསུངས་ཏེ་འདིར་འདོད་ཆགས་ནི་ཆོས་ཀྱི་ཆགས་པ་ཡིན་པས་བྱང་ཆུབ་ཀྱི་སེམས་ལ་བྱ་ལ། དེ་ཉིད་གོང་འཕེལ་དུ་གོམས་པར་སྦྱོར་བ་དང༌། རང་དོན་དུ་བྱང་ཆུབ་ཀྱི་རིགས་ལྔ་ལྷ་སྐུ་ཕྱག་རྒྱ་ཆེན་པོ་བསྒོམ་པ་དང༌། གཞན་དོན་དུ་དེའི་བྱ་བའི་རྣམ་པ་ཐམས་ཅད་ལ་སློབ་པ་སྟེ་དང་པོའོ། ། འདོད་ལ་སྐྱོ་བར་མི་བྱ་བ། ། དམ་ཚིག་ཤིན་ཏུ་ཚུལ་ཆེན་ཏེ། ། དེ་བཞིན་གཤེགས་པའི་རིགས་དག་ལ། ། རྒྱལ་བ་ནམ་ཡང་འདས་མི་མཛད། ། ཅེས་ཏེ། འདིར་འདོད་པ་ནི་སྤྱིར་འདོད་ཡོན་ལམ་དུ་བྱེད་པ་ཙམ་ལ་བཤད་དུ་ཡོད་ཀྱང༌།
རྒྱུད་འདིར་ལམ་ཞུགས་ཀྱི་ཐར་པ་དོན་གཉེར་གྱི་འདོད་པའི་གཙོ་བོར་ནི་བྱང་ཆུབ་ཡིན་ལ། དེ་ཉིད་རྡོ་རྗེ་སེམས་དཔའ་སོགས་བཞི་དག་པའི་བརྟན་དགུག་ཆགས་མགུ་བ་སྟེ། ཆོས་བཞིས་༼༡༡༩༽ཁྱད་པར་དུ་བྱས་པ་དེ་རིགས་ཀྱིའོ། ། སེམས་ཅན་དོན་ཕྱིར་མི་ཁྲོ་བའང༌། ། ཁྲོ་བོ་ཆེན་པོ་རབ་སྟོན་པ། ། འདི་ནི་རྡོ་རྗེའི་རིགས་ཆེན་གྱི། ། དམ་ཚིག་འདའ་བར་དཀའ་བའོ། ། ཞེས་ཏེ། གདུག་ཅིང་གདུལ་དཀའ་བ་དག་ལ་རྡོ་རྗེ་ཧཱུྃ་མཛད་ཀྱི་ཕྱག་རྒྱ་ཆེན་པོས་ལོངས་སྤྱོད་ཀྱི། ལས་ལ་ཅི་ནུས་པར་སློབ་པ་སྟེ་རྡོ་རྗེའོ། །
རང་བཞིན་དག་པ་ཤེས་ནས་ནི། ། དགོས་པ་དེ་དང་དེ་དག་བྱེད། ། འདི་ནི་པདྨའི་རིགས་ཅན་གྱི། ། དམ་ཚིག་འདའ་བར་དཀའ་བའོ། ། ཞེས་པས། ཆོས་ཐམས་ཅད་ཀྱི་རང་བཞིན་ཤེར་ཕྱིན་དུ་དག་པ་མངོན་དུ་བྱས་ལ། མ་འགགས་པའི་རྩལ་གཞན་དོན་གྱི་བྱ་བའི་རྣམ་པ་ཐམས་ཅད་ལ་བཀག་པ་མེད་པར་སྤྱོད་པ་སྟེ་པདྨའོ། ། ཉུང་ངམ་ཡང་ན་མང་ཡང་རུང༌། ། ཇི་ལྟར་འདོད་པ་བཞིན་དུ་ནི། ། སྦྱིན་པ་ཉིན་གཅིག་བཞིན་དུ་ཡང༌། །
བྱ་བ་འདི་ནི་དམ་ཚིག་ཡིན། ། ཞེས་པས་ཉིན་རེ་བཞིན་དུ་ལན་དྲུག་ཏུ་སྦྱིན་པ་ཇི་ཙམ་ནུས་ནུས་སུ་སྦྱིན་པ་ནི་རིན་ཆེན་གྱིའོ། ། དེ་ཉིད་གཞན་དོན་དུ་སོང་བའི་ཆ་ནས་ལས་ཀྱི་རིགས་སུ་འཇོག་པའོ། ། དེ་དག་ནི་རགས་པ་ཙམ་སྟེ་ཞིབ་ཏུ་ན་རྡོ་རྗེ་རྩེ་མོ་དང་དཔལ་མཆོག་དང༌། རྡོ་རྗེ་སྙིང་རྒྱན་སོགས་ལས་རྒྱ་ཆེར་འབྱུང་བ་དག་ཁོང་དུ་ཆུད་པར་བྱའོ། ། གསུམ་པ་སྒོམ་བྱ་ལམ་གྱི་༼༡༢༠༽མངོན་པར་རྟོགས་པའི་ཁྱད་པར། བསྙེན་པ་དང༌། སྒྲུབ་པ་གཉིས་ལས། དང་པོ་ལ་རྟེན་གྱི་གང་ཟག་བསྟན་པ་ནི་བྱང་ཆུབ་ཏུ་སེམས་བསྐྱེད་པ། ཐེ་ཚོམ་དང་བཅས་པ།
བཀའ་བཞིན་སྒྲུབ་མི་ནུས་པ། དད་པ་མེད་པ་སྟེ། དེ་ལྟ་བུ་དག་གིས་བསྒྲུབས་ཀྱང་དངོས་གྲུབ་མི་འགྲུབ་པའི་ཕྱིར་ན་དེ་ལས་བཟློག་སྟེ་སྨོན་འཇུག་གི་སེམས་རྣམ་པ་གཉིས་བསྐྱེད་པ། རྒྱུད་ལ་ཡིད་ཆེས་པ། དམ་ཚིག་ལ་སོགས་པ་བཀའ་བཞིན་དུ་སྒྲུབ་ནུས་པ། ལམ་དང་ལམ་གྱི་སྟོན་པ་ལ་སོགས་པ་ལ་དད་པ་དང་ལྡན་པ་སྟེ། ཆོས་བཞིས་ཁྱད་པར་དུ་བྱས་པ་གཞིར་བྱས་ནས། དུག་གསུམ་ཆ་མཉམ་པར་སྤྱོད་པ་ལ་སོགས་པ་ཉོན་མོངས་པའི་དབྱེ་བས་རྣམ་པར་ཕྱེ་བའི་དུམ་བུ་བཞིའམ། རིགས་ལྔའི་རིགས་ཅན་གྱི་སྒྲུབ་པ་པོ་གང་ཡིན་ཀྱང་རུང༌། ཐོབ་བྱའི་འབྲས་བུ་དང་དེ་ཐོབ་བྱེད་ཀྱི་ཉེར་ལེན་གྱི་རྒྱུ་དང༌།
རྒྱུ་དེས་འབྲས་བུ་ཇི་ལྟར་མངོན་དུ་བྱེད་པའི་ཐབས་རྒྱུད་དང་གསུམ་ལས། འབྲས་བུ་ནི་སྒྲིབ་པ་ཐམས་ཅད་དང་བྲལ་བའི་རྣམ་སྣང་གི་ལོངས་སྐུ་ཆེན་པོ་སྐུ་བཞིའི་མཚན་ཉིད་ཅན་ནོ། ། རྒྱུ་ནི་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་ཀུན་ཏུ་བཟང་པོ་རང་བཞིན་གྱི་འོད་གསལ་བ། སོ་སོ་རང་གི་རིག་པའི་བདག་ཉིད། ༼༡༢༡༽ལྷ་དང་སྔགས་དང་དཀྱིལ་འཁོར་དང་ཕྱག་རྒྱ་ཐམས་ཅད་འཆར་བའི་གཞིར་གྱུར་པ། སེམས་ཀྱི་དེ་ཁོ་ན་ཉིད་དོ། ། དེ་ཉིད་ལ་རྒྱུའི་རྒྱུད་ཅེས་བྱ་སྟེ། གོང་དུ་རྒྱ་ཆེར་བཤད་པ་དང་ཆ་མཐུན་པར། རྡོ་རྗེ་རྩེ་མོ་ལས། རྒྱུད་ནི་རྒྱུན་ཆགས་ཞེས་བྱ་སྟེ། །
འཁོར་བ་རྒྱུད་དུ་འདོད་པ་ཡིན། ། ཞེས་འབྱུང་བའི་ཕྱིར། དེས་ཇི་ལྟར་མངོན་དུ་བྱ་བའི་ཐབས་ཀྱི་གཙོ་བོ་དེ་ཡང་ཐབས་དང་ཤེས་རབ་གཉིས་ཀྱིས་བསྡུས་ཏེ། ཐབས་ནི་ཕྱག་རྒྱ་བཞི་དང་འབྲེལ་བའི་ལྷའི་རྣལ་འབྱོར་སྒོམ་པ་འཁོར་དང་བཅས་པའོ། ། ཤེས་རབ་ནི་སེམས་ཀྱི་དེ་ཁོ་ན་ཉིད་མངོན་དུ་རྟོགས་པ་སོ་སོ་རང་རིག་པའི་ཡེ་ཤེས་ཏེ། འདི་ལ་དབང་བརྟུལ་ཐོས་སོགས་རིམ་གྱིས་བརྒྱུད་དེ་མངོན་དུ་བྱེད་པ་དང༌། དབང་རྣོན་བྱིན་རླབས་དང་སྒོམ་བྱུང་གི་སྟོབས་ཀྱིས་མངོན་དུ་བྱེད་པ་གཉིས་སོ། ། ཐབས་དེ་ཕྱག་རྒྱ་བཞི་དང་འབྲེལ་དགོས་པའི་རྒྱུ་མཚན་ཡང༌། རྒྱུ་རྒྱུད་ཀྱི་ཐོག་མཐའ་མེད་པའི་བྱང་ཆུབ་ཀྱི་སེམས་དེ་འཁོར་བ་ཇི་སྲིད་པར་རྣམ་པར་ཤེས་པའི་ཚོགས་བརྒྱད་ཀྱི་ཆོས་ཅན་དུ་གནས་པ་ལས། དེ་དག་གི་འཁྲུལ་པ་བསལ་ནས་དག་པ་ཡེ་ཤེས་ལྔ་མངོན་དུ་བྱེད་པའི་ཕྱིར།
རིགས་ལྔའི་རིགས་ཅན་གྱི་སྒྲུབ་པ་པོ་གང་ཡིན་ཀྱང་རུང་ཀུན་གཞིའི་རྣམ་པར་ཤེས་པའི་འཁྲུལ་པ་གློ་བུར་བ་བསལ་ནས། རང་བཞིན་༼༡༢༢༽མེ་ལོང་ལྟ་བུའི་ཡེ་ཤེས་མངོན་དུ་བྱ་བ་ལ་སྐུ་ཕྱག་རྒྱ་ཆེན་པོའི་རྣལ་འབྱོར། ཉོན་ཡིད་ཀྱི་གློ་བུར་གྱི་འཁྲུལ་པ་བསལ་ནས། རང་བཞིན་མཉམ་ཉིད་ཡེ་ཤེས་མངོན་དུ་བྱ་བ་ཐུགས་དམ་ཚིག་གི་ཕྱག་རྒྱའི་རྣལ་འབྱོར་ཡིད་ཤེས་ཀྱི་གློ་བུར་གྱི་འཁྲུལ་པ་བསལ་ནས། རང་བཞིན་སོར་རྟོག་ཡེ་ཤེས་མངོན་དུ་བྱ་བ་གསུང་ཆོས་ཀྱི་ཕྱག་རྒྱའི་རྣལ་འབྱོར། སྒོ་ལྔའི་འཁྲུལ་པ་བསལ་ནས། རང་བཞིན་བྱ་གྲུབ་ཡེ་ཤེས་མངོན་དུ་བྱ་བ་ཕྲིན་ལས་ཀྱི་ཕྱག་རྒྱའི་རྣལ་འབྱོར། ཆོས་དབྱིངས་ཡེ་ཤེས་ནི་དེ་ཐམས་ཅད་ཀྱི་རང་བཞིན་དུ་གནས་པའོ། ། དེ་ལྟ་བུའི་ལྷའི་རྣལ་འབྱོར་བསྒོམ་པ་ལ། དབང་རྣོན་ཏིང་ངེ་འཛིན་རྣམ་པ་གསུམ་ལ་བརྟེན་པ་དང༌།
རྟུལ་པོ་རྣལ་འབྱོར་བཞི་ལ་བརྟེན་པ་གཉིས་ལས། དང་པོ་མངོན་བྱུང་དང་མཐུན་པར། དང་པོར་མངོན་པར་སངས་རྒྱས་ཚུལ། བར་དུ་རི་རབ་ཀྱི་རྩེ་ལ་སོགས་པར་རྩ་བཤད་ཀྱི་དཀྱིལ་འཁོར་སྤྲུལ་ཏེ་རྣལ་འབྱོར་རྒྱུད་ཀྱི་ཆོས་འཁོར་བསྐོར་ཚུལ། མཐར་རིགས་སོ་སོའི་འཁོར་ལོས་བསྒྱུར་བར་བྱས་ཏེ། སློབ་མ་དཀྲི་བ་ལ་སོགས་པའི་ཕྲིན་ལས་མངོན་པར་འདུ་མཛད་ཚུལ་ཏེ་དེ་འཁོར་དང་བཅས་པ་རྣམས་ཡིན་ལ། དེ་ཐམས་ཅད༌། རྗེས་འཇུག་གི་རྣལ་འབྱོར་དུ་ལེན་པ་ན། དང་པོ་སྦྱོར་བ། དཀྱིལ་འཁོར་རྒྱལ་མཆོག །
ལས་རྒྱལ་མཆོག་རྣམས་ཡིན་ནོ། ། དབང་རྟུལ་གྱི་རྣལ་འབྱོར་བཞི་ལ་བརྟེན་ཏེ་ཉམས་སུ་༼༡༢༣༽ལེན་པ་ལ། རྣལ་འབྱོར་བཞི་ནི། རྣལ་འབྱོར་རྗེས་སུ་རྣལ་འབྱོར། ཐམས་ཅད་རྣལ་འབྱོར། ཤིན་ཏུ་རྣལ་འབྱོར་རོ། ། དེའི་དང་པོ་ནི་རང་ཉིད་རང་རིགས་ཀྱི་ལྷ་དམ་ཚིག་པར་བསྐྱེད་པ། གཉིས་པ་དེ་ལ་ཡེ་ཤེས་པ་བཅུག་སྟེ་རོ་གཅིག་ཏུ་བྱ་བ། གསུམ་པ་བརྟན་གཡོ་ཐམས་ཅད་རང་རིགས་ཀྱི་ལྷའི་རྣལ་འབྱོར་དུ་བྱ་བ། བཞི་པ་རྣལ་འབྱོར་དེ་གསུམ་སྔོན་དུ་སོང་བ་ལས།
སེམས་རྩེ་གཅིག་པའི་མཚན་ཅན་གྱི་ཏིང་ངེ་འཛིན་མངོན་དུ་གྱུར་པའོ། ། དེ་ལྟར་ཏིང་ངེ་འཛིན་གསུམ་དང་རྣལ་འབྱོར་བཞི་ལ་བརྟེན་པ་གང་ཡིན་ཀྱང་རུང་རང་གི་ལྷ་ཉེ་བའི་མཚན་མ་རྙེད་རྙེད་ཀྱི་བར་དུ་རྣལ་འབྱོར་བྱ་བ་ནི་བསྙེན་པའི་ཡན་ལག་གོ ། དེ་ནས་གཉིས་པ་སྒྲུབ་པའི་རིམ་པ་ལ། འཇིག་རྟེན་ལས་འདས་པའི་དངོས་གྲུབ་སྒྲུབ་པར་བྱེད་པ་གཙོ་བོར་ཏིང་ངེ་འཛིན་ལ་བརྟེན་ནས་སྒྲུབ་པ་དང༌། དངོས་གྲུབ་གཉིས་ཀ་སྒྲུབ་པར་བྱེད་པ་བཟླས་བརྗོད་ལ་བརྟེན་ཏེ་སྒྲུབ་པ་གཉིས། དང་པོ་ནི། ཏིང་ངེ་འཛིན་གསུམ་དང་རྣལ་འབྱོར་བཞི་ལ་བརྟེན་པ་གང་ཡིན་ཀྱང་རུང༌། རང་རིགས་ཀྱི་བཟློས་པ་པོས་རང་གི་ལྷའི་གཟུགས་བརྙན་དང་འདྲ་བའི་སྟོང་པ་ཉིད་དུ་རྟོགས་ཤིང་ངེས་པ་བསྐྱེད་ནས། འཁོར་གསུམ་ཡོངས་དག་༼༡༢༤༽གི་སྒྲུབ་པའི་མཆོད་པ་ལ་སྦྱར་བས་མཉེས་པར་བྱས། དེ་ནས་གཞན་དོན་དུ་ཕྱག་རྒྱ་སྒྲུབ།
དེ་གྲུབ་ནས་ཕྱག་རྒྱའི་ལས་རབ་འབྱམས་ལ་སྦྱར། དེ་ནས་མཚན་མ་རྙེད་ནས་མངོན་ཤེས་སྒྲུབ། དེ་གྲུབ་ནས་དཔལ་མཆོག་གི་སྒྲུབ་པ་དང༌། རྗེས་སྒྲུབ་ཀྱི་སྐབས་ནས་འབྱུང་བ་ལྟར་རང་རིགས་ཀྱི་ལྷའི་འཁོར་ལོ་དང་མཐུན་པར་ཚོགས་ཁང་འདུས་ནས། ལྷ་གྲངས་དང་མཉམ་པའི་སྒྲུབ་པ་པོ་རྣམས་ཀྱིས་ལྷ་སོ་སོའི་ཁ་དོག་དང་རྒྱན་ཆ་ལུགས་དབྱིབས་ཀྱི་ཁྱད་པར་རྣམས་མངོན་སུམ་པ་ལྟ་བུར་བྱས། ཆེད་དུ་མངོན་པར་འདུ་བྱས་པའི་འདོད་ཡོན་གྱི་རྣམ་པ་ཐམས་ཅད་ཐབས་ཤེས་གཉིས་སུ་མེད་པའི་ཏིང་ངེ་འཛིན་གྱི་ཡན་ལག་ཏུ་དཔྱད་པས་རིགས་ཀྱི་ལྷ་ཐམས་ཅད་མཉེས་ཤིང༌། རང་གི་ལྷ་དབང་དུ་གྱུར་པའི་ཚུལ་གྱིས་འགྲུབ་པར་འགྱུར་ལ། དེ་ལྟ་བུ་ལན་གཅིག་གིས་མ་གྲུབ་ན་ལན་བདུན་གྱི་བར་བསྐྱར། དེས་ཀྱང་མ་གྲུབ་ན་ལྷ་བསད་པའི་སྦྱོར་བ་ཞེས་བྱ་བ་སྤོགས་ཆོག་ལ་བརྟེན་ནས་སྒྲུབ་པས་འགྲུབ་པར་འགྱུར་ཞིང༌། ཚུལ་འདི་ནི་དབང་པོ་རྣོན་པོ་འབའ་ཞིག་གི་དབང་དུ་བྱས་པའོ། །
གཉིས་པ་བཟླས་བརྗོད་ལ་བརྟེན་ནས་༼༡༢༥༽བསྒྲུབ་པ་ལ། དབང་རྣོན་རྡོར་བཟླས་ལ་བརྟེན་ནས་སྒྲུབ་པ་དང༌། རྟུལ་པོ་ཚིག་གི་བཟླས་པ་ལས། དང་པོ་ཀུན་རྫོབ་དམིགས་བཅས་དང༌། དོན་དམ་དམིགས་མེད་གཉིས་ལས། དང་པོ་བདག་ཉིད་རང་རིས་ཀྱི་ལྷ་དང་མཐུན་པའི་བསམ་པ་ལ་སོགས་པ་སྔོན་དུ་བྱས་ནས། སྲོག་དང་དབང་པོའི་འཇུག་པ་ནང་དུ་བསྡུས་ཏེ། བཟླ་བྱ་སྙིང་པོའི་སྔགས་ཀྱི་དོན་དྲན་ཞིང་མོས་པས་བཟླ། རླུང་ཕྱིར་འགྲོ་བ་ན་མདུན་གྱི་ལྷ་ལ་དམིགས་ཏེ། རླུང་གི་རྒྱུན་ཇི་སྲིད་པར་སྙིང་པོ་བཟླ།
སླར་སྲོག་དང་དབང་པོའི་འཇུག་པ་བསྡུས་ལ་བདག་དང་ལྷ་ཐ་མི་དད་པར་བྱས་ལ་བཟླའོ། ། གཉིས་པ་དོན་དམ་དམིགས་མེད་ནི། བདག་དང་ལྷ་སྔགས་ཐམས་ཅད་སྐྱེ་བ་མེད་པ་ལ་སོགས་པའི་སྟོང་པ་ཉིད་དུ་རྟོགས་ཤིང༌། དེའི་སྟོབས་ཀྱིས་ཆོས་ཐམས་ཅད་སྟོང་པ་ཉིད་དུ་རྟོགས་པས་སེམས་ཀྱི་བརྟེན་སྲོག་རྩོལ་བསྡམས། གཟུགས་ལ་སོགས་པའི་མཚན་མ་གང་ཡང་ཡིད་ལ་མི་བྱེད་པར་བདག་དང་ལྷ་སྔགས་ཐམས་ཅད་སྟོང་པ་ཉིད་ནམ་མཁའ་ལྟ་བུར་གནས་པ་ལས། ཡིད་ཀྱི་བརྗོད་པ་ཙམ་གྱིས་ལྷ་ཉིད་ཀྱི་ཆོས་སྐུ་ལ་དམིགས་ཏེ་བཟླ། སྲོག་ཕྱིར་དབྱུང་བ་ན་རླུང་གི་རེག་པ་ཉམས་སུ་མྱོང་༼༡༢༦༽བ་ཙམ་གྱིས་ལྷའི་མཚན་མ་ཙམ་དྲན་པར་བྱ། སླར་སྲོག་རྩོལ་ནང་དུ་བསྡུས་ཏེ་སེམས་རྩེ་གཅིག་པའི་མཚན་ཉིད་ཀྱི་སྟོང་པ་ཉིད་ཀྱི་ངོ་བོར་རོ་གཅིག་ཏུ་བྱའོ། ། གཉིས་པ་དབང་བརྟུལ་ཚིག་གི་བཟླས་པ་ནི། རང་རིགས་ཀྱི་ལྷའི་སྐྱིལ་ཀྲུང་བཅས།
རང་ལྷར་བསྐྱེད་རིགས་སོ་སོའི་ཕྱག་མཚན་ལག་པ་གཡོན་པས་རིགས་སོ་སོའི་ཁུ་ཚུར་གྱིས་བཟུང༌། བླ་གོས་དང་ཆོས་གོས་ཀྱིས་གཡོགས། གཡས་པས་རིགས་སོ་སོའི་བགྲང་ཕྲེང་བླངས་ཏེ། དེ་བཞིན་གཤེགས་པའི་རིགས་ལ་སྒྲ་མེད་དེ། རྡོ་རྗེ་ལ་འབྲུག་གི་སྒྲ་ལྟ་བུ། པདྨ་ལ་ཕྲ་ཞིང་གསལ་བ། རིན་པོ་ཆེ་ལ་ཤིན་ཏུ་གསལ་བའི་གདངས་ཅན་དུ་བཟླའོ། ། དེ་ལྟར་རྡོ་རྗེའི་བཟླས་པས་ནི་འཇིག་རྟེན་ལས་འདས་པའི་དངོས་གྲུབ་དང༌། ཚིག་གི་བཟླས་པས་ནི་རྫས་དང་མཁའ་སྤྱོད་ཀྱི་རིག་འཛིན་སོགས་འཇིག་རྟེན་གྱི་དངོས་གྲུབ་ཐོབ་པར་བྱེད་ཅིང༌། འཇིག་རྟེན་ལས་འདས་པའི་དངོས་གྲུབ་ལ་རྒྱུད་པས་མཚམས་སྦྱོར་བ་ཡིན་ནོ། །
ལྔ་པ་བགྲོད་བྱ་ས་དང་ལམ་གྱི་མངོན་པར་རྟོགས་པའི་ཁྱད་པར་ལ། རྡོ་རྗེ་རྩེ་མོ་ལས། བསྐལ་པ་གྲངས་མེད་གསུམ་སྔོན་དུ། ། བཅོམ་ལྡན་བྱང་ཆུབ་མཛད་པ་གང༌། ། ཞེས་འབྱུང་བ་ལ་བརྟེན་ནས། སྔ་རབས་ཀྱི་ཡོ་ག་བ་ཕལ་༼༡༢༧༽མོ་ཆེ་ནི། དང་པོར་བྱང་ཆུབ་ཀྱི་སེམས་རྣམ་པ་གཉིས་བསྐྱེད། དེ་ནས་ཕ་རོལ་ཏུ་ཕྱིན་པའི་ལམ་གྱིས་བསྐལ་པ་གྲངས་མེད་གསུམ་དུ་ཚོགས་བསགས་པས། མོས་སྤྱོད་ནས་ས་བཅུ་པར་འོད་ཟེར་ཆེན་པོའི་དབང་བསྐུར་བ་ཐོབ་ཀྱི་བར་བགྲོད་ནས། དེ་ནས་རྣལ་འབྱོར་རྒྱུད་ཀྱི་མངོན་བྱང་ལྔ་མངོན་པར་རྫོགས་པར་འཚང་རྒྱ་བར་ངེས་པ་ཡིན་ནོ། །
ཞེས་བཞེད་མོད། དེ་ནི་རིགས་པ་མ་ཡིན་ཏེ། དེ་ལྟ་ན་ཕ་རོལ་ཏུ་ཕྱིན་པ་ལས་རྒྱུད་འདིའི་ཆེད་དུ་བྱ་བའི་གདུལ་བྱ་དབང་པོ་རྣོན་པོ་མ་ཡིན་པར་འགྱུར་བའི་ཕྱིར། སྔགས་ཉིད་ལའང་རྒྱུད་སྡེ་གོང་མ་གཉིས་ལས་ལམ་མྱུར་བར་བགྲོད་པ་དང༌། གདུལ་བྱ་དབང་རྣོན་གྱི་དབང་དུ་བྱས་པ་མ་ཡིན་པའི་ཕྱིར་ཏེ། སྤྱོད་རྒྱུད་ལས། རིགས་ནའང་བསྐལ་པ་བརྒྱད་ཀྱིས་འཚང་རྒྱ་བར་གསུངས་པའི་ཕྱིར། འོ་ན་རྒྱུད་ཉིད་ལས་དེ་ལྟར་དངོས་སུ་གསུངས་ན། རྒྱུད་སྡེའི་དགོངས་པ་ཅི་ཡིན་ཞེ་ན། དེ་ནི་ས་བཅུ་པར་འོད་ཟེར་ཆེན་པོའི་དབང་ཐོབ་ཐོབ་ཀྱི་བར་རྒྱུའི་ཐེག་པས་བསྐལ་པ་གྲངས་མེད་གསུམ་གྱི་ཚོགས་ཀྱིས་བགྲོད་དེ།
དེ་ནས་རྒྱུད་འདིའི་མངོན་བྱང་ལྔའི་ངེས་པས་འཚང་རྒྱ་བའི་རིགས་ཅན་སྲིད་པའི་དབང་དུ་བྱས་ནས་གསུངས་པ་ཡིན་ནོ། ། ༼༡༢༨༽དེས་ན་མདོའི་ལམ་ལྔར་བགྲོད་དེ། མདོ་ལུགས་ཀྱི་སངས་རྒྱ་ཀ་མ་ཙམ་ནས་རྣལ་འབྱོར་རྒྱུད་ལ་འཇུག་ནས་ལུགས་འདིའི་སངས་རྒྱས་པའི་རིགས་དང༌། ལུགས་འདིར། དང་པོ་ནས་ཞུགས་ཏེ་ཐབས་ཆེས་ཆེར་མྱུར་བར་རྫོགས་ནས་འཚང་རྒྱ་བའི་རིགས་ཅན་གཉིས་ལས། འདིར་ཆེད་དུ་གསུངས་པའི་གདུལ་བྱ་ནི་ཕྱི་མ་འདི་ཡིན་ནོ། ། རིགས་ཅན་འདི་གཉིས་གང་ཡིན་ཀྱང་རུང་ས་བཅུ་པར་འོད་ཟེར་ཆེན་པོའི་དབང་ཐོབ་པ་དེ་ནས་བསམ་གཏན་བཞི་པའི་རབ་མཐའི་ཏིང་ངེ་འཛིན་སྒྲུབ་པར་བྱེད་དེ། ཇི་ལྟར་སྒྲུབ་ན་བསམ་གཏན་དང་པོའི་ཉེར་བསྡོགས་མི་ལྕོགས་མེད་ལ་སྙོམས་པར་ཞུགས། དེ་ནས་བསམ་གཏན་དང་པོའི་དངོས་གཞི་ཙམ་ཁྱད་གཉིས། དེ་ནས་བསམ་གཏན་གཉིས་པ།
གསུམ་པ། བཞི་པ། ནམ་མཁའ་མཐའ་ཡས་ཀྱི་སྐྱེ་མཆེད། རྣམ་ཤེས་མཐའ་ཡས། འདུ་ཤེས་ཅི་ཡང་མེད་པའི། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད། བསམ་གཏན་གྱི་ས་བཅུ་ལ་ལུགས་མཐུན་དུ་སྙོམས་པར་ཞུགས། དེ་ནས་སྲིད་རྩེ་ནས་མི་ལྕོགས་མེད་པའི་བར་ལུགས་ལྡོག་ཏུ་སྙོམས་པར་ཞུགས། སླར་ཡང་མི་ལྕོགས་མེད་ནས་སྲིད་རྩེའི་བར་དུ་རེ་རེ་ཐོད་རྒལ་ཏེ་སྙོམས་པར་ཞུགས། ཡང་སྲིད་རྩེ་ནས་མི་ལྕོགས་མེད་༼༡༢༩༽པའི་བར་རེ་རེ་ཐོད་རྒལ་དུ་སྙོམས་པར་ཞུགས།
དེ་ནས་མི་ལྕོགས་མེད་ནས་བསམ་གཏན་གསུམ་པའི་བར་དང༌། བསམ་གཏན་བཞི་པ་ལ་ཆུང་འབྲིང་ཆེ་གསུམ། དེ་རེ་རེ་ལའང་ཆུང་ངུའི་ཆུང་ངུ་སོགས་གསུམ་གསུམ་སྟེ། དགུར་ཕྱེ་བའི་ཆེན་པོའི་ཆེན་པོ་དེ་ཉིད་ལ་བསམ་གཏན་བཞི་པའི་རབ་མཐའི་ཏིང་ངེ་འཛིན་ཟེར་ལ། ཏིང་ངེ་འཛིན་འདི་དག་ཀྱང་མངོན་མཐོ་འཇིག་རྟེན་པའི་ལམ་གྱི་སྐབས་སུ་བཤད་པ་དང་ནི་མིང་མཐུན་པ་ཙམ་ཡིན་གྱི། དོན་ཐ་དད་དེ། དཔེར་ན་བྱང་སེམས་ཀྱི་ཞུགས་འབྲས་བརྒྱད་ཉན་ཐོས་ཀྱི་མིང་དང་མཐུན་པ་ཙམ་ཡིན་གྱི། དོན་མཆོག་དམན་དུ་ཡོད་པ་བཞིན་ནོ། ། དེ་ལྟ་བུའི་ཏིང་ངེ་འཛིན་ཐོབ་པའི་རྟེན་དེ་ལ་ཡིད་ཀྱི་རང་བཞིན་གྱི་ལུས་ཅན་སྲིད་པ་ཐ་མ་བྱང་ཆུབ་སེམས་དཔའི་བྱ་བ་ཐམས་ཅད་བཞེད་པ་ཙམ་ལ་རག་ལས་པར་འགྲུབ་པས་བྱང་སེམས་དོན་ཐམས་ཅད་འགྲུབ་པ་ཞེས་བྱའོ། ། དོན་གྲུབ་ཀྱི་རྟེན་དེ་ལ་མངོན་པར་རྫོགས་པར་འཚང་རྒྱ་བ་རྒྱུད་ལས་གསུངས་པས་དེའི་ཚུལ་ནི།
བྱང་སེམས་དེས་འོག་མིན་སྟུག་པོ་བཀོད་པའི་ཞིང་ཁམས་སུ་བྱང་ཆུབ་ཀྱི་སྙིང་པོར་ཞུགས་ཏེ། བླ་ན་མེད་པའི་བྱང་ཆུབ་མཆོག་ཏུ་སེམས་བསྐྱེད་པ་མངོན་དུ་བྱས་པའི་མཐུ་ལས། མི་གཡོ་བའི་ཏིང་ངེ་འཛིན་ནི་ཡན་ལག་༼༡༣༠༽དྲུག་ལྡན་ལ་མཉམ་པར་བཞག་གོ ། དེའི་ཚེ་ན་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱིས་ཏིང་ངེ་འཛིན་ལས་བསླངས་ཏེ། དེ་རྣམས་ཀྱིས་མངོན་པར་བྱང་ཆུབ་པ་ལྔའི་གདམས་ངག་བཏབ། དེས་དེ་བསྒོམས་པས་ཡེ་ཤེས་ལྔའི་ངོར་བོ་འཚང་རྒྱ་བ་ཡིན་ནོ། ། དེ་ཡང་ཇི་ལྟ་བུ་ཞེ་ན། དེ་ཐམས་ཅད་ཀྱི་བྱང་སེམས་དེ་ལ་མངོན་བྱང་དང་པོ་སེམས་སོ་སོར་རྟོག་པ་ལས་བྱང་ཆུབ་པའི་གདམས་ངག་བཏབ་ཏེ་བསྒོམས་པས། བྱང་ཆུབ་ཏུ་སེམས་ཀྱི་རང་བཞིན་མེ་ལོང་ཡེ་ཤེས་ཀྱི་བདག་ཉིད་མི་བསྐྱོད་པའི་ངོ་བོ་ཉིད་མངོན་དུ་བརྙེས། མཉམ་བཞག་ཏུ་དེ་ལྟར་བརྙེས་པའི་རྗེས་ཐོབ་ཏུ་རང་གི་སེམས་ཀྱི་རྣམ་པ་ཟླ་བའི་དཀྱིལ་འཁོར་དང་པོ་མཐོང༌།
སླར་ཡང་མངོན་བྱང་གཉིས་པ་བྱང་ཆུབ་ཀྱི་སེམས་ལས་བྱུང་བའི་གདམས་པ་བཏབ། དེས་དེ་བསྒོམས་པས་སྦྱིན་པའི་ཕ་རོལ་ཏུ་ཕྱིན་པའི་རང་བཞིན་མཉམ་ཉིད་ཡེ་ཤེས་ཀྱི་བདག་ཉིད་རིན་འབྱུང་གི་ངོ་བོ་ཉིད་མངོན་དུ་བརྙེས། དེའི་རྗེས་ཐོབ་ཏུ་སེམས་ཀྱི་རྣམ་པ་ཟླ་བའི་དཀྱིལ་འཁོར་གཉིས་པར་མཐོང༌། དེ་ནས་མངོན་བྱང་གསུམ་པ་བརྟན་པའི་རྡོ་རྗེ་ལས་བྱང་ཆུབ་པའི་གདམས་པ་བཏབ། དེས་དེ་བསྒོམས་པས་ཤེས་རབ་ཀྱི་ཕ་རོལ་ཏུ་ཕྱིན་པའི་རང་བཞིན་སོར་རྟོག་ཡེ་ཤེས་ཀྱི་བདག་ཉིད་འོད་དཔག་མེད་ཀྱི་ངོ་བོ་ཉིད་བརྙེས། དེའི་རྗེས་ཐོབ་ཏུ་སེམས་ཟླ་བའི་སྟེང་དུ་རྡོ་རྗེ་རྩེ་ལྔ་པའི་རྣམ་པར་མཐོང༌། སླར་༼༡༣༡༽མངོན་བྱང་བཞི་པ་རྡོ་རྗེའི་བདག་ཉིད་ལས་བྱང་ཆུབ་པའི་གདམས་པ་བཏབ། དེས་དེ་བསྒོམས་པས་བརྩོན་འགྲུས་ཀྱི་ཕ་རོལ་ཏུ་ཕྱིན་པའི་རང་བཞིན་བྱ་བ་ནན་ཏན་གྱི་ཡེ་ཤེས་ཀྱི་བདག་ཉིད་དོན་ཡོད་གྲུབ་པའི་ངོ་བོ་ཉིད་བརྙེས། དེའི་རྗེས་ཐོབ་ཏུ་རྡོ་རྗེ་རྩེ་ལྔ་པ་དེ་ཉིད་སྟོང་པ་ཉིད་ཀྱི་ངོ་བོར་རོ་གཅིག་ཏུ་རྟོགས། སླར་ཡང་མངོན་བྱང་ལྔ་པ་དེ་ཡང་ཇི་ལྟ་བ་དེ་ལྟར་བྱང་ཆུབ་པའི་གདམས་པ་བཏབ།
དེས་དེ་བསྒོམས་པས་ཐོག་མཐའ་མེད་པའི་བྱང་ཆུབ་ཀྱི་སེམས་ཀུན་ཏུ་བཟང་པོ་དེ་ཉིད་སྒྲིབ་པ་ཐམས་ཅད་དང་བྲལ་བ་ཆོས་དབྱིངས་ཡེ་ཤེས་ཀྱི་བདག་ཉིད་རྣམ་སྣང་གི་ངོ་བོ་ཉིད་བརྙེས། དེས་དེ་བསྒོམས་པའི་རྗེས་ཐོབ་ཏུ་རྣམ་པར་སྣང་མཛད་ཀྱི་ལོངས་སྐུ་ཆེན་པོ་མཚན་དང་དཔེ་བྱད་ཀྱིས་བརྒྱན་པའི་སྐུར་མངོན་པར་རྫོགས་པར་སངས་རྒྱས་པ་མཐོང་ངོ༌། ། དེ་ལྟ་བུའི་མངོན་བྱང་ལྔ་པོ་དེ་དག་ཀྱང་གདུལ་བྱ་མངོན་རྟོགས་ལ་བཀྲི་བའི་རིམ་པ་དེ་ཉིད་དུ་བཤད་ཀྱི། དོན་ལ་སེམས་སོ་སོར་རྟོགས་པ་ལས་མངོན་པར་བྱང་ཆུབ་པའི་སྐད་ཅིག་དེ་ཉིད་ལ། ཡེ་ཤེས་ལྷག་མ་བཞི་པའི་རང་བཞིན་མཉམ་པ་ཉིད་བཞིའི་ངོ་བོར་སངས་རྒྱས་པ་ཡིན་ཏེ། བཞི་ནི་ཡེ་ཤེས་མཉམ་ཉིད་དང༌། རྡོ་རྗེ་མཉམ་པ་ཉིད་དང༌། ཆོས་མཉམ་པ་ཉིད་དང༌། ཐམས་ཅད་༼༡༣༢༽མཉམ་པ་ཉིད་དོ། ། དེ་བས་ན་དེ་ཐམས་ཅད་ཆོས་དབྱིངས་ཡེ་ཤེས་ལ་ལྡོག་པའི་སྒོ་ནས་ཕྱེ་བར་ཟད་ཀྱི་རྫས་ནི་གཅིག་ཉིད་དོ། །
དེ་ལྟར་ཡེ་ཤེས་ལྔའི་བདག་ཉིད་སངས་རྒྱས་དེ་ཡང་སྐུ་གསུམ་གྱི་མཚན་ཉིད་ཅན་དེ། ཡེ་ཤེས་བཞི་ཆོས་དབྱིངས་ཡེ་ཤེས་ཀྱི་ངོ་བོར་རོ་གཅིག་པ་ཆོས་སྐུ། འོག་མིན་ཆེན་པོར་ངེས་པ་ལྔ་ལྡན་གྱི་སྐུར་སྣང་བས་ལོངས་སྐུ་ཆེན་པོའོ། ། རི་རབ་ཀྱི་རྩེ་ལ་སོགས་པར་འཁོར་ལོས་སྒྱུར་བའི་ཆ་བྱད་ཀྱི་དཀྱིལ་འཁོར་སྤྲུལ་བཤད་སོགས་ལོངས་སྐུ་ཆུང་ངུ༌། དགའ་ལྡན་གྱི་གནས་ན་གནས་པར་སྟོན་པ་ལ་སོགས་མཛད་པ་བཅུ་གཉིས་སྟོན་པ་སྤྲུལ་སྐུའོ། ། མཛད་པ་བཅུ་གཉིས་ཀྱི་ཚུལ་སྟོན་པ་འདི་ལ་སློབ་དཔོན་ཤཱཀྱ་བཤེས་གཉེན་གྱི་བཞེད་པས། ཆུ་བོ་ནཻཉྫ་ནའི་འགྲམ་དུ་དཀའ་ཐུབ་ཀྱི་སྟན་ལ་བཞུགས་པ་ཡན་ཆད་བྱང་སེམས་ཀྱི་མཛད་པ། དེ་ནས་དེར་རྣམ་སྨིན་གྱི་ལུས་བཞག་ནས་ཡེ་ཤེས་ཀྱི་སྐུ་འོག་མིན་ཆེན་པོར་གཤེགས་ཏེ་ཡེ་ཤེས་ལྔའི་ངོ་བོ་ལོངས་སྐུ་ཆེན་པོར་སངས་རྒྱས། དེ་ནས་རི་རབ་ཀྱི་རྩེར་དཀྱིལ་འཁོར་གྱི་སྤྲུལ་བཤད་མཛད། དེ་ནས་རྣམ་སྨིན་གྱི་ལུས་མ་ཞུགས་པ་ཕྱིན་སངས་རྒྱས་ཀྱི་མཛད་པར་བཞེད་དོ། །
སློབ་དཔོན་ཀུན་དགའ་སྙིང་པོ་ནི། རྩ་རྒྱུད་༼༡༣༣༽ལས། བཅོམ་ལྡན་འདས་བསྐལ་བ་བསམ་གྱིས་མི་ཁྱབ་པས་མངོན་པར་རྫོགས་པར་སངས་རྒྱས་ནས། ཤཱཀྱའི་རིགས་སུ་སྐྱེ་བ་སྟོན་པར་མཛད་དོ། ། ཞེས་པའི་རྗེས་སུ་འབྲང་ནས་མཛད་པ་བཅུ་གཉིས་ཀྱི་ཚུལ་ཐམས་ཅད་སངས་རྒྱས་ཁོ་ནའི་མཛད་པར་བཞེད་པ་ལས། རྒྱ་བོད་ཀྱི་སློབ་དཔོན་ཁ་ཅིག་གི་ཕྱི་མ་འཐད་དེ། རྩ་རྒྱུད་ལས་དེ་སྐད་འབྱུང་བར་མ་ཟད་བཤད་རྒྱུད་རྡོ་རྗེ་རྩེ་མོ་དང་ཆ་མཐུན་གྱི་རྒྱུད་རྡོ་རྗེ་སྙིང་པོ་རྒྱན་སོགས་ལས་ཀྱང་དེ་སྐད་དུ་བཤད་ལ། མཛད་པ་བཅུ་གཉིས་པོར་མ་ཟད་སྐྱེས་རབས་ཀྱི་ཕྲེང་བ་བརྒྱ་ཕྲག་སྙེད་འབྱུང་བ་དག་ཀྱང་སངས་རྒྱས་ཀྱི་མཛད་པར་མདོ་སྡེ་དག་ལས་གསུངས་པ་ཡིན་ནོ་ཞེས་བཞེད་ལ། བདག་གི་རྗེ་བླ་མ་ཡི་དམ་ལྷའི་ངོ་བོར་བཞུགས་པ་དག་གི་ཞལ་སྔ་ནས། སློབ་དཔོན་ཤཱཀྱ་བཤེས་གཉེན་གྱི་བཞེད་པ་དེ་མི་འབྱོར་བ་མིན་ཏེ།
རྣལ་འབྱོར་རྒྱུད་ཀྱི་རང་ལམ་ནས་སྐྱེ་བ་སྔ་མར་ཚོགས་གོམས་པས། སྐྱེ་བ་འདིར་རྣམ་སྨིན་གྱི་ལུས་འདོར་ལེན་ལ་རང་དབང་ཐོབ་ནས། སྐད་ཅིག་ཏུ་འོག་མིན་དུ་སློབ་པའི་འཕགས་ལམ་རྣམས་བགྲོད་དེ་རྒྱུད་འདིའི་ལུགས་ཀྱི་འོག་མིན་དུ་སངས་རྒྱས་ནས་སླར་རྣམ་སྨིན་གྱི་ལུས་ཡེ་ཤེས་ཀྱི་སྐུར་སྦྱང་བའི་ཚུལ་ནི། རྒྱུད་འདིར་རང་རྐང་གི་ལམ་གྱི་བྱེད་པ་ཡིན་ནོ། ། ཞེས་བཀའ་བསྩལ་ཏོ། ། བཞི་པ་༼༡༣༤༽ས་ལམ་བགྲོད་ཚུལ་ནི། མདོ་དང་རྒྱུད་སྡེ་འོག་མའི་སློབ་ལམ་ནས་ལམ་འདི་ཉིད་ལ་འཇུག་སྟེ་ལུགས་འདིའི་ས་ལམ་བགྲོད་ནས་ལུགས་འདི་པར་སངས་རྒྱས་པ་དང༌། མདོ་དང་རྒྱུད་སྡེ་འོག་མའི་མི་སློབ་ལམ་ནས་རྒྱུད་འདིར་ཞུགས་ཏེ་ས་ལམ་བགྲོད་ནས་ལུགས་འདི་པར་སངས་རྒྱས་པ་དང༌། རྣལ་འབྱོར་རྒྱུད་རང་ལ་དང་པོ་ནས་ཞུགས་ཏེ་ས་ལམ་བགྲོད་དེ་ལུགས་འདི་པར་སངས་རྒྱས་པ་སྟེ་ཚུལ་གསུམ་ལས། དེའི་དང་པོ་ལའང་མདོ་རྒྱུད་ཀྱི་ལམ་འོག་མ་དག་གི་ཚོགས་སྦྱོར་མཐོང་བའི་བར་བགྲོད་ནས་འདིར་འཇུག་པ་དང༌།
ས་བཅུའི་བར་བགྲོད་ནས་འདིར་འཇུག་པ་གཉིས་ལས། ཕྱི་མ་འདི་ལའང་མདོའི་ས་བཅུ་པ་གཙོ་ཆེར་བཟུང་བ་མང་སྟེ། ཇི་སྐད་དུ། བསྐལ་པ་གྲངས་མེད་གསུམ་སྔོན་དུ། ། བཅོམ་ལྡན་བྱང་ཆུབ་བརྙེས་པ་གང༌། ། ཞེས་མདོའི་གྲངས་མེད་གསུམ་དུ་བསགས་སྦྱང་བྱས་པའི་ས་བཅུ་པ་ལས་སངས་རྒྱས་ཀྱིས་སངས་རྒྱས་ཀྱི་སར་བཞག་པའི་བྱང་ཆུབ་མངོན་དུ་བྱས་པ་ཞིག་རྒྱུད་འདི་ལ་འཇུག་པར་བཤད་པ་ཆེས་མང་བ་ལ། དེ་ལྟ་ན་བྱང་སེམས་དགའ་ལྡན་ན་བཞུགས་པ་སྐྱེ་བ་གཅིག་ཐོགས་དང༌། དོན་གྲུབ་ལྟ་བུ་སྲིད་པ་ཐ་མ་པའི་དབང་དུ་བྱས་པའང་སྤྲུལ་པ་དང་རང་རྒྱུད་པ་གཉིས་ཀྱི་དབང་དུ་བྱས་པ་འདིར་ཕྱི་མ་བཟུང་བ་ཡིན་ལ། དེ་འདྲའི་ས་བཅུ་༼༡༣༥༽པ་དེ་དགའ་ལྡན་ལྟ་བུའམ་འཛམ་གླིང་ལྟ་བུ་གང་དུ་འཁོད་ཀྱང་རུང༌། རྣལ་འབྱོར་རྒྱུད་ཀྱི་སྤྲུལ་སྐུས་ཆོས་བསྟན་པའི་འཁོར་དུ་སོང་ནས་རྣལ་འབྱོར་རྒྱུད་ཀྱི་ས་ལམ་བགྲོད་ནས་སངས་རྒྱས་པར་འགྱུར་བ་ཡིན་ནོ། །
གཉིས་པ་ནི། མདོ་དང་རྒྱུད་སྡེ་འོག་མའི་སངས་རྒྱས་དེ་ཉིད་རྣལ་འབྱོར་རྒྱུད་ཀྱི་ལོངས་སྐུའི་འཁོར་དུ་སོང་ནས་རྣལ་འབྱོར་རྒྱུད་ཀྱི་ས་ལམ་བགྲོད་ནས་སངས་རྒྱས་པར་འགྱུར་བ་ཡིན་ལ། གསུམ་པ་ནི། རྣལ་འབྱོར་རྒྱུད་རང་ལམ་ནས་ཞུགས་ཏེ་ཚེ་རབས་སྔ་མར་མི་ལོ་བཅོ་ལྔ་ཙམ་དུ་རྣལ་འབྱོར་རྒྱུད་ཀྱི་མདོ་ཚོགས་རྫོགས་པར་བྱས་ནས་ཚེ་འདིར་ཡེ་ཤེས་ཀྱི་ཚོགས་ཀྱི་འཕགས་པ་རྣམས་བགྲོད་དེ་ལུགས་འདིར་སངས་རྒྱས་པ་ཞིག་གི་དབང་དུ་བྱས་ཏེ། རང་བྱུང་རྒྱལ་བ་མཆོག་གིས། རྣལ་འབྱོར་མི་ཚེ་བཅུ་དྲུག་ཡིན། ། ཞེས་འབྱུང་བ་ཉིད་ཀྱི་ཕྱིར་ཚུལ་འདི་ལ་དགོངས་ཏེ། སློབ་དཔོན་ཤཱཀྱ་བཤེས་གཉེན་གྱིས། རྣམ་སྨིན་ལུས་རྟེན་འདོར་ལེན་གྱི་སངས་རྒྱས་ཚུལ་གྱི་ཆོ་ག་ཁྱད་པར་གསུངས་པ་དང་ཡང་ཆེས་ལེགས་པར་འབྱོར་བ་ཡིན་ནོ། ། འོ་ན་འོ་སྐོལ་གྱི་སྟོན་པ་ཤཱཀྱ་ཐུབ་པ་འདི་རྣལ་འབྱོར་རྒྱུད་ཀྱི་སངས་རྒྱས་པ་ན།
ཚུལ་གསུམ་པོ་དེ་གང་ལ་བརྟེན་ནས་སངས་རྒྱས་པ་ཡིན་ནོ་ཞེ་ན། སྟོན་པ་འདི་ནི་བླ་ན་མེད་པའི་གཉིས་མེད་ཀྱི་རྒྱུད་ལ་༼༡༣༦༽བརྟེན་ནས་སངས་རྒྱས་པའི་ཕྱིར། གདུལ་བྱ་ཉན་ཐོས་ནས་གཉིས་མེད་རྒྱུད་ཀྱི་བར་གྱི་གདུལ་བྱ་དག་གི་སྣང་ངོ་དང་མཚམས་པར་སངས་རྒྱས་པའི་ཕྱིར། རྣལ་འབྱོར་རྒྱུད་ཀྱི་སངས་རྒྱས་ཚུལ་གསུམ་གའི་སྒོ་ནས་སངས་རྒྱས་པར་སྣང་བ་ལ་འགལ་བ་ཅི་ཡང་ཡོད་པ་མ་ཡིན་ནོ། ། འདིར་དཔལ་ཡིད་བཟང་རྩེ་པ་དང༌། རྒྱལ་བ་གར་གྱི་དབང་པོ་བཞི་པས། འདིའི་ས་བཅུ་པ་རྣལ་འབྱོར་རྒྱུད་ནས་འཇོག་བྱ་བའི་ས་བཅུ་པ་དེ་འཕགས་པའི་དབང་དུ་བྱས་པ་མ་ཡིན་ཏེ། སོ་སྐྱེའི་ས་ལ་ས་བཅུ་རྗེས་མཐུན་པ་བརྩིས་པའི་དབང་དུ་བྱས་སོ་ཞེས་གསུངས་པ་ཡང་མི་མཛེས་ཏེ། འདི་ལྟའི་ས་བཅུ་པ་དང་གྲངས་མེད་གསུམ་གྱི་ཚོགས་སྔོན་དུ་སོང་བ་དང༌། བཅོམ་ལྡན་འདས་ཀྱིས་བྱང་ཆུབ་བརྙེས་པར་གསུངས་པས།
དངོས་བསྟན་མདོ་ལུགས་ཀྱི་སངས་རྒྱས་མི་སློབ་པ་རྣལ་འབྱོར་རྒྱུད་ལ་འཇུག་ཚུལ་དང༌། ཞར་བྱུང་མདོའི་བྱང་སེམས་ས་བཅུ་པ་འོག་མིན་གྱི་རྟེན་ལ་མདོ་ལུགས་ཀྱི་སངས་རྒྱས་མི་སྒྲུབ་པར་རྣལ་འབྱོར་རྒྱུད་ཀྱི་སངས་རྒྱས་སྤྲུལ་སྐུ་ལས་རྣལ་འབྱོར་རྒྱུད་མཉན་ནས་ས་ལམ་བགྲོད་པའི་ཚུལ་བཤད་པ་དག་གིས་ལེགས་པར་གནོད་པའི་ཕྱིར་རོ། ། ལྔ་པ་དེ་རྣམས་བརྗོད་བྱར་གྱུར་པའི་རྗོད་བྱེད་རྒྱུད་ཀྱི་ཁྱད་པར་ལ་རྩ་བའི་རྒྱུད། བཤད་པའི། ཆ་མཐུན་གྱི་༼༡༣༧༽དང་གསུམ་དུ་སློབ་དཔོན་ཀུན་སྙིང་གིས་བཤད་དེ། དེའི་རྩ་རྒྱུད་ནི་དུམ་བུ་བཞིའི་བདག་ཉིད་ཅན་དེ་ཉིད་བསྡུས་པ། བཤད་རྒྱུད་ལ་ཐུན་མོང་ཡིན་མིན་གཉིས་ལས། ཐུན་མོང་བ་རྡོ་རྗེ་རྩེ་མོ། ། ཐུན་མོང་མ་ཡིན་པ་བདེ་བཞིན་གཤེགས་པའི་རིགས་ཀྱི་ཐམས་ཅད་གསང་བ། ཁྲོ་བོའི་རིགས་ཀྱི་འཇིག་རྟེན་གསུམ་རྒྱལ་གྱི་རྟོགས་པ།
ཆ་མཐུན་ལ་དཔལ་མཆོག་དང་པོ། ཤེར་ཕྱིན་བརྒྱ་ལྔ་བཅུ་པ། ཤེར་ཕྱིན་སྒོ་ཉེར་ལྔ་པ། རྡོ་རྗེ་སྙིང་རྒྱན། སྐུ་གསུང་ཐུགས་གསང་བ་རྒྱན་བཀོད། གསང་བ་ནོར་ཐིག ། སྦྱོང་རྒྱུད་གཉིས། རབ་ཏུ་གནས་པ་མདོར་བསྟན་པའི་རྒྱུད་ལ་སོགས་པ་རྣམས་སོ། ། དེ་ལྟར་རྒྱུད་སྡེ་གསུམ་པོའི་སངས་རྒྱས་ལ། མཆོག་དམན་འབྱུང་བ་ཡང་རྒྱུ་རྒྱུད་བདེར་གཤེགས་སྙིང་པོ་ཉིད་ཀྱི་ཆ་ཤས་ཆེ་ཆུང་ལ་ལས་སུ་བྱ་བ་རྫོགས་མ་རྫོགས་ཀྱི་ཁྱད་པར་ཏེ།
བྱ་རྒྱུད་ལ། བདག་གི་དེ་ཁོ་ན་ཉིད་དང་སྤྱོད་རྒྱུད་དུ་བྱང་ཆུབ་ཀྱི་སེམས་དང༌། རྣལ་འབྱོར་རྒྱུད་དུ་བྱང་ཆུབ་ཀྱི་སེམས་ཀུན་ཏུ་བཟང་པོའི་ཐོག་མཐའ་མེད་པའི་བྱང་ཆུབ་ཀྱི་སེམས་ཞེས་པའི་མིང་ཅན་གྱི་རྒྱུ་རྒྱུད་ཀྱི་ལུས་ཀྱི་ཆ་ལ་སྒྲུབ་པ་རྒྱ་ཆེ་ཆུང་གི་ཁྱད་པར་ཉིད་ཀྱི་ལམ་འབྲས་ཀྱི་ཁྱད་པར་རྣམས་ཕྱེས་པའི་ཕྱིར། སྨྲས་པ། དེ་ལས་གོང་ན་མེད་པའི་གོ་འཕང་མཆོག ། གང་༼༡༣༨༽ན་ཡོད་པར་སྙགས་ཆེད་རྒྱུད་ཀྱི་ཚུལ། ། རྡོ་རྗེ་འཆང་གི་སྡེ་ཚན་དུ་མ་རུ། ། ཕྱེས་པའི་མདོ་དོན་ཇི་བཞིན་ཕྱེས་ཟིན་ཏོ། ། གསུམ་པ་སྐབས་དོན་འདིར་བསྟན་གྱི་ལམ་རྒྱུད་ཉིད་བཤད་པ་ལ། འཇུག་སྒོ་དབང༌།
བསྲུང་བྱ་སྡོམ་པ་དང་དམ་ཚིག ། སྒོམ་པ་མངོན་པར་རྟོགས་པ་བོགས་འདོན་སྤྱོད་པ་དང་བཅས་པ། བགྲོད་པར་བྱ་བ་ས་ལམ་ཇི་ལྟར་བགྲོད་པ། དེ་རྣམས་བརྗོད་བྱར་གྱུར་པའི་བརྗོད་བྱེད་རྒྱུད་ཀྱི་རྣམ་པར་གཞག་པའོ། ། དེའི་དང་པོ་གཉིས་ལྷན་ཅིག་ཏུ་བཤད་པ་ནི། བླ་ན་མེད་པ་གཉིས་སུ་མེད་པའི་རྒྱུད་ཀྱི་རྒྱལ་པོ་དཔལ་དུས་ཀྱི་འཁོར་ལོ་ལས་འབྱུང་བའི་དབང་སྡོམ་གྱི་ཚུལ་དེ་ཉིད་བརྗོད་ན། ཕ་མའི་རྒྱུད་ཕྱོགས་རེ་བ་ནས་འབྱུང་བ་ཐམས་ཅད་ཀྱང་འདིར་ལུས་ཡོངས་སུ་རྫོགས་ཤིང་མ་ཚང་བ་མེད་པར་བསྟན་པ་ཉིད་ཀྱི་རྡོ་རྗེ་ཐེག་པ་བླ་ན་མེད་པའི་རྒྱུད་དོན་ཐམས་ཅད་ཁྲོལ་བར་འགྱུར་བའི་ཕྱིར། དེ་ཉིད་ཀྱི་དབང་དུ་བྱས་ཏེ་བརྗོད་པར་བྱའོ། ། འོ་ན་འདིར་བསྟན་གྱི་ལམ་རྒྱུད་དེ་གང་ཞེ་ན། རྡོ་རྗེ་ཐེག་པ་བླ་ན་མེད་པའི་ལམ་རྒྱུད་དེ།
དེ་ཡང་ལམ་སྔ་མ་དག་ལ་ཞུགས་ནས་ལམ་དེ་དག་གི་འབྲས་བུ་རིམ་བཞིན་རྫོགས་པར་བྱས་ནས་ལམ་འདིར་༼༡༣༩༽འཇུག་པ་རིམ་གྱིས་པ་དང༌། ལམ་འདི་ཉིད་ལ་དང་པོར་ཞུགས་ནས་ལམ་སྔ་མའི་སྤངས་རྟོགས་ཐམས་ཅད་ཞར་བྱུང་དུ་རྫོགས་པ་གཅིག་ཅར་བའི་གང་ཟག་གཉིས་སུ་ངེས་པའི་དང་པོ་ལ་དགོངས་ནས། ཀྱཻ་རྡོ་རྗེ་ལས། དང་པོ་གསོ་སྦྱོང་སྦྱིན་པར་བྱ། ། དེ་རྗེས་བསླབ་པའི་གནས་བཅུ་ཉིད། ། དེ་ལ་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ནོ། ། དེ་ནས་རྣལ་འབྱོར་སྤྱོད་པ་ཉིད། ། དེ་ཡི་རྗེས་སུ་དབུ་མ་བསྟན། ། སྔགས་ཀྱི་རིམ་པ་ཀུན་ཤེས་ནས། །
དེ་རྗེས་ཀྱཻ་རྡོ་རྗེ་བརྩམ། ། ཞེས་འབྱུང་བའི་སྔགས་ཀྱི་རིམ་པ་ཀུན་ཤེས་པ་ནི། བྱ་རྒྱུད་ཀྱི་སངས་རྒྱས་སྤྱོད་རྒྱུད་ཀྱི་སངས་རྒྱས་ཐོབ་པར་བྱ་བའི་རིམ་པ་དང༌། ཕ་རྒྱུད་ཀྱི་སངས་རྒྱས་མ་རྒྱུད་ཀྱི་སངས་རྒྱས་ཐོབ་པར་བྱ་བའི་རིམ་པ་ལ་འཇུག་པ་ལྟ་བུའི་དབང་དུ་བྱས་པའོ། ། གཉིས་པ་ནི། སྔགས་ཀྱི་རྒྱུ་རྒྱུད་ཁྱད་པར་ཅན་ཐེག་པ་གཞན་གྱི་རིགས་སད་བྱེད་ལ་མ་ལྟོས་པར་དང་པོ་ནས་སྔགས་ལམ་དུ་རིགས་སད་རུང་གི་སྐལ་ཅན་རིན་པོ་ཆེ་ལྟ་བུའི་གང་ཟག་ཅེས་དཔལ་ལྡན་འདུས་པར་བཤད་པ་ལྟ་བུ་དེ་ཡིན་ལ། འདི་ལྟའི་གང་ཟག་གི་རྒྱུད་ལ་ཉན་ཐོས་ཀྱི་འདུལ་བ་དང་བྱང་སེམས་ཀྱི་མདོ་སྡེ་ནས་བཤད་པའི་སོ་ཐར་དང་བྱང་སྡོམ་ནི་མེད་ཀྱང་རྒྱུད་སྡེ་ནས་བཤད་པའི་སོ་ཐར་དང་བྱང་སྡོམ་ཡོད་དོ་ཞེས་༼༡༤༠༽ས་སྐྱ་པའི་རྗེ་བཙུན་གོང་མ་དག་གིས་གསུངས་ཞེས་ཐོས་པའང་མི་འཐད་དེ། གསང་སྔགས་ཀྱི་སྡོམ་པ་གསུམ་དུ་ཉན་ཐོས་ཀྱི་སོ་ཐར་གྱི་སྡོམ་པ་དང༌། བྱང་སེམས་ཀྱི་བྱང་སྡོམ་ཐམས་ཅད་ཡར་ལྡན་གྱི་ཡུལ་དུ་ཡོངས་སུ་རྫོགས་པའི་ཕྱིར་ཏེ། འཁོར་ལོ་སྒྱུར་བའི་རྒྱལ་སྲིད་ལ་མཁར་གྱི་རྒྱལ་པོ་མཐའ་དག་གི་རྒྱལ་སྲིད་དང་མི་ལྡན་པར་བརྗོད་མི་ནུས་པ་ལྟ་བུའི་ཕྱིར།
ཕྱོགས་སྔ་མ་འདི་དང་མཐུན་པར་རྣལ་འབྱོར་གྱི་དབང་ཕྱུག་གསེར་ལྡིང་པས་ཀྱང༌། བྱང་སེམས་ཀྱི་སྡོམ་པ་སྐྱེ་གནས་གཉིས་ཀའི་རྟེན་དུ་སོ་ཐར་གྱི་སྡོམ་པ་མི་དགོས་ཏེ། སངས་རྒྱས་མི་འཁྲུགས་པའི་ཞིང་ལ་སོགས་པར་ཉན་ཐོས་ཀྱི་སྒྲ་ཡང་མི་གྲག་པའི་ཕྱིར། ཞེས་གསུངས་པ་ཡང་ལེགས་པ་མ་ཡིན་ཏེ། སོ་ཐར་གྱི་སྡོམ་པ་བྱ་བ་ནི་མིང་ཇི་ལྟར་དུ་བརྗོད་ཀྱང་དོན་འཁོར་བ་ལས་ཐར་བའི་ལུས་སེམས་ཀྱི་རྟེན་སྒྲུབ་པའི་ལུས་ངག་གི་ཚུལ་ཁྲིམས་ཞིག་ལ་བརྗོད་ལ། དེ་ཐམས་ཅད་མཁྱེན་པ་དོན་དུ་མི་གཉེར་ཞིང་འཁོར་བ་ཙམ་ལས་ཐར་འདོད་ཀྱི་རྒྱུད་ལ་ཡོད་པས་ན་ཉན་ཐོས་ཀྱི་སོ་ཐར་ཞེས་བརྗོད་ལ། དེ་འཁོར་བ་ལས་ཐར་འདོད་ཙམ་མིན་པར་ཐམས་ཅད་མཁྱེན་པ་ཐོབ་པའི་ལུས་སེམས་ཀྱི་རྟེན་སྒྲུབ་པའི་ཆེད་རྒྱུད་ལ་ཡོད་པ་ན་བྱང་༼༡༤༡༽སེམས་ཀྱི་རྒྱུད་ཀྱི་སོ་ཐར་ཞེས་བརྗོད་པ་ཉིད་ཀྱི། དོན་བྱང་སེམས་ཀྱི་རྒྱུད་ཀྱི་སོ་ཐར་གྱི་སྡོམ་པ་དེ་ཉན་ཐོས་ཀྱི་སོ་ཐར་གྱི་སྡོམ་པའི་ཁར་དེ་ལས་ལྷག་པའི་བྱང་ཆུབ་སེམས་དཔའི་སོ་ཐར་གྱི་སྡོམ་པ་ཉིད་ཡོད་པ་གྲུབ་པའི་ཕྱིར་ཏེ། གོང་མའི་ཡོན་ཏན་དང་ལྡན་ན་འོག་མའི་ཡོན་ཏན་ལས་ཉམས་མི་དགོས་པའི་ཕྱིར་ཏེ། དོན་དེས་ན་འཇིག་རྟེན་གསུམ་གྱི་མགོན་པོ་འབྲི་གུང་པས།
སོ་སོ་ཐར་པའི་སྡོམ་པ་འཆི་འཕོ་བས་མི་གཏོང་ཞེས་འབྱུང་བ་དེ་ཞར་བྱུང་ཡིན་པས་ཆོག་ལ། ད་ནི་སྐབས་སུ་བབ་པའི་དོན་བརྗོད་པར་བྱ་སྟེ། དེ་ཡང་ལམ་གྱི་རྩ་བ་བླ་མ་ལ་བསྙེན་བཀུར་ཚུལ། དེ་ནས་ལམ་ལ་འཇུག་པའི་རིམ་པའོ། ། དང་པོ་ནི། རྡོ་རྗེ་ཐེག་པའི་ལམ་རྒྱུད་གསལ་བར་བྱེད་པའི་རྩ་བའི་བླ་མ་ཉིད་ལ་རག་ལས་པས། དེ་ལེགས་པར་བསྙེན་དགོས་པ་ཉིད་ཀྱི་ཕྱིར། གང་ལ་བསྙེན་བཀུར་བླ་མའི་མཚན་ཉིད། གང་གིས་བསྙེན་བྱ་སློབ་མའི་མཚན་ཉིད། བསམ་པ་ཇི་ལྟ་བུས་བསྙེན་བཀུར་བྱ་བ།
བསྙེན་བཀུར་བའི་ངོ་བོ་གང་ཡིན་པའོ། ། དང་པོ་ནི། རྣལ་འབྱོར་རྒྱུད་མན་ཆད་དུ། ། བརྟན་ཞིང་དུལ་ལ་བློ་གྲོས་ལྡན། ། བཟོད་ལྡན་དྲང་ལ་གཡོ་༼༡༤༢༽སྒྱུ་མེད། ། སྔགས་དང་རྒྱུད་ཀྱི་སྦྱོར་བ་ཤེས། ། སྙིང་བརྩེར་ལྡན་ཞིང་བསྟན་བཅོས་མཁས། ། དེ་ཉིད་བཅུ་ནི་ཡོངས་སུ་ཤེས། ། དཀྱིལ་འཁོར་བྲི་བའི་ལས་ལ་མཁས། ། གསང་སྔགས་འཆད་བྱེད་སློབ་དཔོན་ཏེ། །
དང་བའི་བདག་ཉིད་དབང་པོ་ཐུལ། ། ཞེས་དང༌། དཔལ་ལྡན་རྒྱུད་དུ། དང་པོར་ཡང་དག་བསྟེན་བྱ་བླ་མ་དག་ཀྱང་དམ་ཚིག་ལྡན་ཞིང་རྡོ་རྗེ་ཐེག་ལ་ལྷག་པར་གནས། ། དེ་ཉིད་བསྒོམ་ཞིང་བག་ཆགས་དྲི་མ་དག་དང་རྣམ་པར་བྲལ་ཞིང་བཟོད་པའི་ངང་ཚུལ་ལམ་ལ་ཞུགས། ། སློབ་མ་རྣམས་ལ་ལམ་ནི་སྦྱིན་བྱེད་དམྱལ་བའི་འཇིགས་པ་འཕྲོག་ཅིང་དེ་ཉིད་ལས་ནི་ཚངས་སྤྱོད་ལྡན། ། བདུད་རྣམས་ལ་ནི་རྡོ་རྗེའི་དབྱུག་པ་དེ་ཡང་འཛིན་མའི་གཞི་ལ་རྡོ་རྗེ་སེམས་པར་རབ་གྲགས་སོ། ། ཞེས་གསུངས་ཏེ། དེ་ལྟར་ཉན་རང་ནས་བྱང་སེམས་རྣལ་འབྱོར་ཆེན་པོའི་རྒྱུད་ཀྱི་བར་གྱི་བླ་མའི་མཚན་ཉིད་ཀྱི་ཡོན་ཏན་ཡར་ལྡན་དུ་ཚང་བ་རྡོ་རྗེ་སློབ་དཔོན་སྤྱིའི་མཚན་ཉིད་དང༌། ཁྱད་པར་གཉིས་མེད་ཀྱི་རྒྱུད་ཀྱི་ཕུལ་དུ་དབྱུང་དུ་མེད་པའི་མཆོག་གི་དངོས་གྲུབ་ཀྱི་ལྷན་ཅིག་བྱེད་རྐྱེན་དུ་འོས་པའི་བླ་མའི་མཚན་ཉིད་ནི།
དེར། ཤེས་རབ་ཡེ་ཤེས་དག་ནི་སེམས་དང་དེའི་སྣང་བ་དག་ཀྱང་རྣམ་པ་བཅུ་པོ་ཉིད་དུ་འགྱུར། ། དབང་བསྐུར་དྲི་མེད་རི་བོང་ཅན་མཚུངས་མེ་༼༡༤༣༽ལོང་གཟུགས་བརྙན་ལྟ་བུ་འདི་ལ་ཞུགས་པ་གང་ཡིན་པ། ། དེ་ལས་མྱ་ངན་འདས་པའི་བདེ་བ་འཕོ་མེད་ལྷན་ཅིག་སྐྱེས་པ་འགྱུར་མེད་ཉིད་ནི་བཞི་པ་སྟེ། ། སངས་རྒྱས་ཞལ་འདི་གང་གི་ཐུགས་དང་ཞལ་ལ་གནས་པར་གྱུར་པ་དེ་ནི་དཔལ་ལྡན་བླ་མའོ། ། ཞེས་གསུངས་ཏེ། སངས་རྒྱས་ཀྱི་ཞལ་ལམ་སྒོར་གྱུར་པའི་དབང་བཞི་པ་ཟུང་འཇུག་གི་ལམ། བྱང་ཆུབ་སེམས་དཔའི་འགྲེལ་པས་གསལ་བར་བྱས་པ་སློབ་མའི་བློ་ལ་འགོད་པར་ནུས་པ། ཏིང་ངེ་འཛིན་གྱི་ཡན་ལག་ཐུགས་རྒྱུད་ལ་བཞུགས་པ་སློབ་མའི་རྒྱུད་ལ་བྱིན་རླབས་ཀྱི་ངོ་བོར་རྟོགས་པ་སྤོང་བར་ནུས་པ་སྔགས་ཀྱི་ངེས་པས་ས་དང་པོ་ཐོབ་པ་ནི། བླ་མ་ཙམ་ལས་ཀྱང་དཔལ་ལྡན་བླ་མ་ཞེས་བྱའོ། །
ཞར་ལ་རྡོ་རྗེ་སློབ་དཔོན་གྱི་སྐྱོན་ནི། ང་རྒྱལ་དང་ལྡན་ཁྲོ་བས་ཟིལ་མནན་དམ་ཚིག་རྣམ་བྲལ་རྫས་ལ་སྐམ་ཞིང་ཐོས་པ་དག་ཀྱང་མེད། ། སློབ་མ་རྣམས་ནི་བསླུ་བ་དོན་དུ་གཉེར་ཞིང་མཆོག་གི་བདེ་བའི་གནས་ལས་སེམས་ཉམས་དབང་མ་བསྐུར། ། ལོངས་སྤྱོད་དག་ལ་ཀུན་ཆགས་བག་མེད་རྩུབ་མོའི་སེམས་དང་བཅས་ཤིང་དབང་པོའི་དོན་དུ་འདོད་ལྡན་པ། ། དེ་ནི་དམྱལ་བ་བཞིན་དུ་སློབ་མ་མཁས་པ་རྣམས་ཀྱིས་རྫོགས་པའི་བྱང་ཆུབ་རྒྱུར་ནི་སྤང་བར་བྱ། ། ཞེས་སོ། ། གཉིས་པ་སློབ་མའི་མཚན་ཉིད་ནི། ༼༡༤༤༽ཟབ་ཅིང་རྒྱ་ཆེ་ལ་སེམས་བླ་མའི་ངེས་པ་ལ་དགའ་གཏོང་བའི་ངང་ཚུལ་དང་ལྡན་ཡོན་ཏན་ཤེས། ། ཐར་པ་དོན་གཉེར་ཡོན་ཏན་གུས་ཤིང་གཡོ་བ་མིན་པའི་སེམས་དང་དེ་ཉིད་ཐོབ་པ་ཤིན་ཏུ་འབད། ། གདུག་པ་རྣམས་ཀྱི་གྲོགས་ཉམས་སློབ་མ་དེ་ཉིད་བླ་མ་ཤིན་ཏུ་མཁས་པ་རྣམས་ཀྱིས་བསྡུ་བྱ་བ། །
ཤེས་རབ་དབང་ལ་སོགས་པའི་རྒྱུར་སྟེ་གཞན་ཞེས་བྱ་བ་སླར་ཡང་བསོད་ནམས་འབྲིང་པོ་དག་གི་རྒྱུ། ། ཞེས་གསུངས་པའི་ངེས་པས་སློབ་མར་འོས་པའི་མཚན་ཉིད་རབ་འབྲིང་ཐ་མ་གསུམ་དུ་གསུངས་ཏེ། ཐ་མའི་མཚན་ཉིད་ནི། འདུ་འཛི་ལ་མི་དགའ་ཞིང་རྫས་ལ་སྲེད་པ་དང་བྲལ་བའི་གཏོང་བའི་ངང་ཚུལ་དང་ལྡན་པ། དཀོན་མཆོག་གསུམ་ལ་དད་པ་མི་ཕྱེད་པའི་ཡོན་ཏན་ཤེས་པ། མི་དགེ་བ་བཅུ་ལས་ལོག་པས་གདུག་པའི་གྲོགས་ཉམས་པ་སྟེ། ཡོན་ཏན་གསུམ་དང་ལྡན་པའི་རིགས་ཅན་དག་ནི། དངོས་གྲུབ་རྣམ་པ་གཉིས་ཀྱི་སྣོད་རུང་དུ་རྒྱུད་ཡོངས་སུ་སྦྱོང་བའི་ཆེད་ཁོ་ནར་སོ་སོར་ཐར་པ་རིས་བདུན་གྱིས་བསྡུ་བར་བྱ་བ། འགྲེལ་ཆེན་ལས། ཐ་མ་ནི་དབང་གི་ཡང་དག་པར་བསྡུ་བར་བྱ་བ་མ་ཡིན་ཏེ།
དགེ་བསྙེན་གྱི་བསླབ་པས་ཡང་དག་པར་བསྡུ་བར་བྱའོ། ། ཞེས་པ་ནི་ངེས་པའོ། ། ཞེས་དང༌། ཐ་མ་ཡང་གལ་ཏེ་བླ་མ་བསྟེན་པར་བྱེད་༼༡༤༥༽ཅིང་སྨོད་པར་མི་བྱེད་ན། བསླབ་པའི་གནས་ལྔའི་རྒྱུར་ཡང་དག་པར་བསྡུ་བར་བྱའོ་ཞེས་པ་ནི་བཅོམ་ལྡན་འདས་ཀྱི་ངེས་པ་སྟེ། སློབ་མ་ཡོངས་སུ་བརྟགས་པའི་ངེས་པའོ། ། ཞེས་འབྱུང་བས། དཀྱིལ་འཁོར་དུ་ཞུགས་ནས་ཡེ་ཤེས་ཕབ་སྟེ་བརྟུལ་ཞུགས་ཉེར་ལྔ་འཇིག་རྟེན་པ་ཙམ་ལ་དབང་བསྐུར་སྦྱིན་བྱའི་སྐལ་བ་དང་མི་ལྡན་པའི་སློབ་མའི་དབང་དུ་བྱས་པ་སྟེ། དེ་ཡང་དགེ་བསྙེན་གྱི་བསླབ་པ་བྱིན་ཏེ་གལ་ཏེ་འདོད་ན་དགེ་ཚུལ་གྱི་བསླབ་པ་ལ། མི་འདོད་ན་རེ་ཞིག་དགེ་བསྙེན་དུ་འཇོག་པ་ལྟར།
འདིར་ཡང་བརྟུལ་ཞུགས་དང་པོ་ལྔ་ཙམ་སྦྱིན་པ་དང༌། འདོད་ན་ལྷག་མ་ཉི་ཤུ་ཡང་དངོས་སུ་ཚིག་གིས་སྟེར་བའམ་མི་སྟེར་ཀྱང་ཡིད་ཀྱི་སྦྱིན་ལེན་གྱིས་ཀྱང་འགྲུབ་ལ། འདིའི་དགེ་བསྙེན་གྱི་སྒྲས་མི་དགེ་བའི་སྤོང་བ་བདུན་པོ་སོགས་སྤོང་སེམས་ཀྱི་ཆ་ནས་རིམ་བཞིན་སོ་ཐར་རིས་བདུན་གྱི་སྡོམ་པའང་དོན་གྱིས་ཐོབ་པ་ཡིན་ལ། དེ་ལྟར་ཐོབ་པ་དེས་ཉན་ཐོས་ཀྱི་སོ་ཐར་རིས་བདུན་སོགས་ཀྱང་ཡར་ལྡན་གྱི་ཚུལ་དུ་ཐོབ་པ་ཡིན་ནོ། ། འདིར་བརྟུལ་ཞུགས་ཀྱི་སྐབས་ཀྱི་དགེ་བསྙེན་དུ་འཇོག་ལུགས་དང༌། རྡུལ་ཚོན་གྱི་དཀྱིལ་འཁོར་དུ་བྱིས་པའི་དབང་བདུན་ཐོབ་ནས་དགེ་བསྙེན་དུ་འཇོག་པའང་འཇོག་ཚུལ་མཆོག་དམན་ཡོད་དེ། སྔ་མའི་༼༡༤༦༽དགེ་བསྙེན་ལ་ནི་ཉན་ཐོས་ཀྱི་སར་འབྱུང་བའི་མི་དགེ་བའི་རྩ་བ་བཞི་སོགས་ལས་ལོག་ཙམ་གྱི་དགེ་བསྙེན་སོགས་ཡིན་ལ། ཕྱི་མ་ནི་དེའི་ཁར་སྔགས་གཞུང་ཉིད་ཀྱི་དད་པ་དང་ཚུལ་ཁྲིམས་དྲན་ཤེས་ཀྱིས་བསྡུས་པའི་མི་དགེ་བའི་རྩ་བཞི་སོགས་སྤངས་པས་ཁྱད་པར་དུ་བྱས་པའི་ཕྱིར། དགེ་བའི་ངོ་བོ་ལ་མཆོག་དམན་ཆེས་ཆེ་བར་གྲུབ་པའོ། ། འབྲིང་གི་མཚན་ཉིད་དུ་ནི།
སྔ་མ་གསུམ་པོའི་སྟེང་དུ་རྩ་བའི་ལྟུང་བ་བཅུ་བཞི་ལས་སེམས་བསྲུང་བར་ནུས་པས་བླ་མའི་ངེས་པ་ལ་དགའ་བ། གུས་པ་དང་བཅས་ཤིང་རྒྱུད་ལས་གསུངས་པའི་དམ་ཚིག་དང་སྡོམ་པ་བསྲུང་བར་ནུས་པས་རྒྱུད་ལ་གུས་པ། རང་གི་དབང་པོ་དང་མཐུན་པའི་བསྐྱེད་རྫོགས་ཀྱི་ཡོན་ཏན་ཐོབ་པ་གཞན་ངོ་འཕྱར་བག་མི་བྱེད་པས་དེ་ཉིད་ཐོབ་པ་སྦེད་པ་སྟེ། ཡོན་ཏན་དྲུག་ལྡན་གྱི་རིགས་ཅན་དག་ནི་འོག་མིན་གྱི་མཐར་ཐུག་པའི་འཇིག་རྟེན་པའི་དངོས་གྲུབ་ཀྱི་ཆེད་དུ་དབང་བདུན་འཁོར་དང་བཅས་པས་བསྡུ་བ་དང༌། མཆོག་གི་མཚན་ཉིད་ནི། སྔ་མ་དྲུག་གི་སྟེང་དུ་སྟོང་པ་ཉིད་དང་སྙིང་རྗེ་དབྱེར་མེད་པའི་ཟུང་འཇུག་གི་ལམ་ལ་མོས་པས་ཟབ་ཅིང་རྒྱ་ཆེ་ལ་སེམས་པ། འཇིག་རྟེན་པའི་དངོས་གྲུབ་ལ་མངོན་པར་འདོད་པ་མེད་པས་ཐར་པ་དོན་དུ་གཉེར་བ། བསྐྱེད་རིམ་གྱི་ལས་ཚོགས་༼༡༤༧༽ཕྲན་ཚེགས་ཀྱིས་སེམས་མི་འཕྲོགས་པས་གཡོ་བ་མིན་པའི་སེམས་དང་ལྡན་པ་སྟེ། ཡོན་ཏན་དགུ་དང་ལྡན་པའི་རིགས་ཅན་ཏེ། མཆོག་གི་དངོས་གྲུབ་ཀྱི་རྒྱུར་མཆོག་དབང་གོང་མ་རྣམས་ཀྱི་བསྡུ་བར་བྱ་ལ།
སྔ་མ་ནི་རྒྱུད་པས་དང༌། ཕྱི་མ་གཉིས་ནི། རྒྱུད་འདིའི་དངོས་ཀྱི་གདུལ་བྱར་འོས་པ་དག་ཡིན་ལ། སློབ་མ་མཆོག་དེ་ཡང་གཞན་དོན་དོན་དུ་གཉེར་བའི་བསམ་པས། རྒྱུད་ལ་ཐོས་སོགས་ཀྱི་ཡན་ལག་གིས་རྡོ་རྗེ་སློབ་དཔོན་གྱི་གོ་འཕང་ཙམ་མངོན་པར་འདོད་པ་དང༌། རང་དོན་དངོས་གྲུབ་མཆོག་ལ་ཡིད་ལ་བརྣགས་ཏེ་སྒྲུབ་པ་ཁོ་ན་སྙིང་པོར་བྱེད་པའི་རིགས་ཅན་གཉིས་ལས། ཕྱི་མ་ནི་མཆོག་ལས་ཀྱང་མཆོག་ཏུ་བཟུང་བར་བྱ་བ་ཡིན་ནོ། ། དེ་ལྟ་བུའི་སློབ་མས་ཀྱང་བླ་མ་མཚན་ཉིད་དང་ལྡན་མི་ལྡན་ལེགས་པར་བརྟགས་ནས་བསྟེན་པར་བྱ་བ་ཡིན་ཏེ། དོན་དམ་བསྙེན་པ་ལས། འདོད་པའི་དངོས་གྲུབ་སློབ་དཔོན་ཞལ་གྱི་རྗེས་འབྲང་བར། །
མ་ལུས་རྡོ་རྗེ་ཐེག་པར་ཐམས་ཅད་མཁྱེན་པས་གསུངས། ། དེ་ཕྱིར་སློབ་མ་རྣམས་ཀྱིས་བླ་མ་གསེར་བཞིན་དུ། ། ལེགས་པར་བརྟགས་ན་སྡིག་པ་ཅུང་ཟད་ཡོད་མ་ཡིན། ། ཞེས་སོ། ། དེ་ལྟ་ན། སློབ་དཔོན་ཡོན་ཏན་༼༡༤༨༽བླང་བྱ་སྟེ། ། སྐྱོན་ནི་ནམ་ཡང་མིན་པ་ཉིད། ། ཡོན་ཏན་བླངས་པས་དངོས་གྲུབ་འགྱུར། ། སྐྱོན་བརྗོད་པ་ལ་དངོས་གྲུབ་མེད། ། ཅེས་གསུངས་པས་སྐྱོན་བརྟག་པར་བྱ་བ་མ་ཡིན་ནོ་སྙམ་དུ་དོགས་ན།
དེ་ནི་མ་ཡིན་ཏེ། གསུང་འདི་ནི་བླ་མ་ཙམ་དང༌། དཔལ་ལྡན་བླ་མ་གཉིས་ལས་ཕྱི་མའི་དབང་དུ་བྱས་ནས། མཆོག་དོན་དུ་གཉེར་བའི་སློབ་མའི་ཡུལ་ལ་ལྟོས་ཏེ་གསུངས་ལ། དངོས་གྲུབ་དང་པོ་འདོད་པ་ཙམ་གྱིས་ཀྱང་རང་སའི་དངོས་གྲུབ་ལ་ལྟོས་ཏེ་སྐྱོན་མི་བརྟག་ཅེས་པ་ཡིན་གྱི་ཐར་པའི་རྒྱུའི་གེགས་སུ་འགྱུར་པ་དག་དེ་དོན་དུ་གཉེར་བས་མི་བརྟག་ཅེས་པ་ནི་ནམ་ཡང་མ་ཡིན་ནོ། ། དེ་ལྟར་བརྟགས་པ་ལས་ཡོན་ཏན་ཐམས་ཅད་ཚང་ཞིང་སྐྱོན་གྱིས་མ་གོས་པ་ཁོ་ན་མ་གཏོགས་བསྟེན་པར་བྱ་བ་མ་ཡིན་ནམ་ཞེ་ན། ཡོན་ཏན་ཐམས་ཅད་ཚང་བ་རྙེད་ན་ལྟ་མཆོག་ཡིན་མོད། ། དེ་ལྟ་བུ་མ་རྙེད་ནའང་རང་གང་འདོད་པའི་ཡོན་ཏན་དང་ལྡན་པ་ཙམ་ནི་བླ་མ་བསྟེན་པར་བྱ་བ་ཡིན་ཏེ། རྩོད་ལྡན་དབང་གི་བླ་མ་སྐྱོན་དང་ཡོན་ཏན་འདྲེས། ། རྣམ་པ་ཀུན་ཏུ་སྡིག་དང་བྲལ་བ་ཡོད་མ་ཡིན། །
དེ་ཕྱིར་ཡོན་ཏན་ལྷག་པ་ཡང་ནི་ལེགས་དཔྱད་དེ། ། བུ་རྣམས་ཀྱིས་ནི་དེ་ལ་བསྟེན་པར་གྱུར་༼༡༤༩༽པའོ། ། ཞེས་གསུངས་ཤིང༌། བླ་མས་ཀྱང་སློབ་མའི་སྣོད་ལེགས་པར་བརྟགས་ནས་རྒྱུད་བསྟན་པར་བྱ་བ་ཡིན་ཏེ། རྡོ་རྗེ་ཕྲེང་བ་ལས། ཇི་ལྟར་སེང་གེའི་འོ་མ་ནི། ། ཕལ་པའི་སྣོད་དུ་བཞག་མི་བྱ། ། དེ་བཞིན་རྣལ་འབྱོར་ཆེན་པོའི་རྒྱུད། ། སྣོད་མིན་དག་ལ་སྦྱིན་མི་བྱ། ། ཞེས་སོ། །
གསུམ་པ་བསམ་པ་ཇི་ལྟ་བུས་བསྙེན་བཀུར་བ་ནི། ཚེ་འདིའི་ཕུན་ཚོགས་ཁོ་ན་འདོད་པས་རྒྱལ་པོ་ལ་འཁོར་རྣམས་ཀྱིས་བསྙེན་བཀུར་བ་ལྟ་བུ་མ་ཡིན་པར། ཐར་པ་དོན་དུ་གཉེར་བའི་བསམ་པ་གཏིང་ཚུགས་པས་གཡོ་མེད་པར་བསྙེན་བཀུར་བའོ། ། བཞི་པ་བསྙེན་བཀུར་གྱི་ངོ་བོ་གང་ཡིན་པ་ནི། བརྙེད་དང་བཀུར་སྟི་དག་དང་རིམ་གྲོ་དང༌། ། སྒྲུབ་པའི་སྒོ་ནས་བཤེས་གཉེན་བསྟེན་པར་བྱ། ། ཞེས་སྤྱིར་གསུངས་པ་དང༌། ལྷག་པར་སྔགས་ཀྱི་ཚུལ་ལ་རྒྱུད་སྡེ་རྣམས་ནས་གསུངས་པ་སློབ་དཔོན་རྟ་དབྱངས་ཀྱི་བླ་མ་ལྔ་བཅུ་པར་བསྡུས་ཏེ་གསུངས་པ་སོགས་ལས་ཤེས་པར་བྱའོ། ། དེ་ནས་གཉིས་པ་ལམ་ལ་འཇུག་པའི་རིམ་པ་ནི། ཇི་སྐད་བཤད་པའི་སློབ་མའི་མཚན་ཉིད་གསུམ་ལས།
ཕྱི་མ་གཉིས་ཀྱི་སྣོད་རུང་དུ་རྣམ་པར་གཞག་པ་དེ་གཉིས་ཀའང་ལས་དང་པོ་པ། རྣལ་འབྱོར་པ་གྲུབ་པ་སྟེ་གནས་སྐབས་གསུམ་ལས། ལས་དང་པོ་པ་དེ་གཉིས་ཀ་༼༡༥༠༽ཡང་དམ་ཚིག་དང་སྡོམ་པ་འཛིན་པ་སྔོན་དུ་འགྲོ་བས། དཀྱིལ་འཁོར་དུ་ཞུགས་ཤིང་དབང་ནོད་དེ། རིམ་པ་གཉིས་ཀྱི་རྣལ་འབྱོར་གང་ཡང་རུང་བ་དྲོད་རྙེད་རྙེད་ཀྱི་བར་དུ་སྒོམ་པར་བྱེད་པ་ཙམ་དུ་སྤྱིའི་མཚན་ཉིད་མཚུངས་ལ། དབང་བསྐུར་བ་དེ་ཡང་དཀྱིལ་འཁོར་སྔོན་དུ་འགྲོ་བ་ཅན་ཡིན་ཏེ། གྲུབ་ཆེན་དྲིལ་བུའི་ཞབས་ཀྱིས། དབང་བསྐུར་དཀྱིལ་འཁོར་སྔོན་འགྲོ་བར། ། རྡོ་རྗེ་འཆང་གིས་གསུངས་པ་སྟེ། ། ཞེས་གསུངས་པའི་དཀྱིལ་འཁོར་དེ་ཡང་རྣམ་པ་ལྔ་སྟེ།
དབང་བདུན་ལ་ལྟོས་པ་རྡུལ་ཚོན་ལ་སོགས་པ་ཕྱིའི་དཀྱིལ་འཁོར་དབང་གོང་མ་བཞི་ལ་ལྟོས་ཏེ། ལུས་བྷ་ག ། སེམས་དོན་དམ་པའི་དཀྱིལ་འཁོར་དང་བཞིའོ། ། དེ་ལ་ཕྱི་དཀྱིལ་འཁོར་དུ་བཤད་མ་ཐག་པའི་སློབ་མ་འབྲིང་པོ་ལ་དབང་བདུན་བསྐུར་ཏེ། བསྐྱེད་རིམ་ཙམ་སྒོམ་པ་ལས། འཇིག་རྟེན་པའི་དངོས་གྲུབ་བསྒྲུབ་པའི་རིམ་པ་དང༌། ལུས་ཀྱི་དཀྱིལ་འཁོར་སོགས་བཞིར་བཤད་མ་ཐག་པའི་སློབ་མ་མཆོག་ལ། མཆོག་དབང་གོང་མ་བཞིན་བསྐུར་བའི་རིམ་གྱིས་རྫོགས་པའི་རྣལ་འབྱོར་སྒོམ་པ་ལས་འཇིག་རྟེན་ལས་འདས་པའི་དངོས་གྲུབ་སྒྲུབ་པ་གཉིས་ལས། དང་པོའི་དབང་དུ་བྱ་སྟེ་དཀྱིལ་འཁོར་འདུས་བྱས་ནས་དབང་བསྐུར་བ་འདི་ནི། སྔར་བཤད་པའི་མངལ་ཆགས་པ་དང༌།
བཙས་ནས་དབང་པོ་ཡུལ་ལ་འཇུག་པའི་༼༡༥༡༽རིམ་པ་བཞི་ལ་ཡོད་པ་གཉིས་སྦྱང་བྱ་སྦྱོང་བྱེད་ཀྱི་རྟེན་འབྲེལ་མཐུན་པར་འབྱུང་བ་ཡིན་ཏེ། མ་དག་པ་དང་དག་པའི་ཆོས་སྤང་གཉེན་གྱི་མཚན་ཉིད་དུ་འབྱུང་བ་ལམ་གྱི་ཆིངས་དང་འགྲོས་སུ་གནས་པའི་ཕྱིར། དེ་ཡང་ཇི་ལྟ་བུ་ཞེ་ན། མའི་ལུས་དཀྱིལ་འཁོར་ཨ་བ་དྷཱུ་ཏི་ཚངས་ཐིག་སྙིང་གའི་རྩ་བརྒྱད་ཐིག་ཆེན་བརྒྱད་དང༌། ཁམས་ལྔ་ཚོན་ལྔ་དང༌། སྙིང་གའི་རྣམ་པར་ཤེས་པའི་རྟེན་ནཱ་དའི་དཀྱིལ་འཁོར་གྱི་གཙོ་བོའི་མཚན་མ་དང༌། ཕུང་ཁམས་སྐྱེ་མཆེད་ལས་དབང་བྱ་བ་སོགས་ཀྱི་གནས་ཀྱི་ཁམས་རྣམས་འཁོར་གྱི་ལྷ་རྣམས་ཀྱི་མཚན་མ་དང་ལུས་ཀྱི་ཁྲུ་བཞི་ལ་སོགས་པའི་ཚད་དང་ལྡན་པ་དཀྱིལ་འཁོར་དང༌། ཕ་ནི་རྡོ་རྗེ་སློབ་དཔོན་དང༌། འཕེན་རྫོགས་ཀྱི་ལས་ཅན་གྱི་བར་སྲིད་ནི། སྟ་གོན་གྱིས་རྒྱུད་སྦྱངས་པའི་སློབ་བུ་དང༌།
བར་སྲིད་པའི་ཁ་དང་བཤང་བའི་སྒོ་ནས་ལུས་ལ་བཅུག་པ་ནི། སློབ་བུ་རྡོ་རྗེ་སློབ་དཔོན་གྱིས་མངལ་འབྱིན་བྱས་ཏེ་བུར་བྱས་པ་དང༌། ཕ་མའི་དཀར་དམར་གྱི་མཚམས་ལས་མི་འདའ་བའི་སྡོམ་པ་སྦྱིན་པ་དང༌། མངལ་སྦུབས་ཀྱི་མུན་པ་ནི་མིག་དར་འཆིང་བ་དང༌། དཀར་དམར་གཉིས་ཀྱི་བདེ་བ་དམ་པར་བྱིན་གྱིས་རླབས་པ་ནི་ཡེ་ཤེས་འབེབས་པ་དང༌། མངལ་ནས་བཙས་༼༡༥༢༽མ་ཐག་ཏུ་གཡས་གཡོན་གྱི་དཀྱིལ་འཁོར་བཅུ་འབབ་པ་ནི་མེ་ཏོག་འདོར་བ་དང༌། དེ་ནས་མེ་ཏོག་དོར་ཏེ་རིགས་ངེས་པར་བྱས་ནས་དབང་བསྐུར་བ་ནི་བྱིས་པའི་གནས་སྐབས་ཉིད་ཀྱི་ཕྱིར། བརྟག་གཉིས་འགྲེལ་པར། བྱིས་པ་བཙས་ལ་མ་རྣམས་ནི། ། ཆུ་ཡི་ཁྲུ་བའི་དབང་བསྐུར་བྱེད། །
དེ་ཡིག་གཙུག་ཕུད་རབ་འཇོག་པ། ། ཅོད་པན་དུ་ནི་ཡོངས་སུ་བརྟག ། དེ་ཡི་རྣ་བ་འབིགས་པ་སོགས། ། དར་དཔྱངས་དབང་བསྐུར་ཞེས་བྱར་བཤད། ། བྱིས་པ་སྨྲ་དང་རྒོད་པ་ནི། ། དྲིལ་བུ་རྡོ་རྗེ་དབང་བསྐུར་རོ། ། ལྔ་པ་ལོངས་སྤྱོད་བརྟུལ་ཞུགས་ཡིན། ། མིང་ནི་མིང་གི་དབང་བསྐུར་བའོ། ། ཀློག་པ་ལ་སོགས་རྗེས་གནང་ལ། ། ཕ་དག་གིས་ནི་རྟག་ཏུ་སྦྱོར། །
དེ་ལྟར་རྣམ་པ་བདུན་གྱིས་ནི། ། དབང་བསྐུར་བདུན་དུ་རབ་ཏུ་གྲགས། ། ཞེས་འབྱུང་བ་ལྟར་ཡིན་ལ། དེ་ལྟར་དབང་ཐོབ་པ་དེས་བསྲུང་བར་བྱ་བའི་དམ་ཚིག་ལ། ཐེག་པ་ཆེན་པོའི་སྤྱིའི་དམ་ཚིག་ཆེན་པོ་བཞི་དང༌། ཁྱད་པར་གྱི་དམ་ཚིག་རྩ་བའི་ལྟུང་བ་བཅུ་བཞི་དང་བྲལ་བ། ལྷག་པའི་དམ་ཚིག་གང་ལ་མེ་ཏོག་ཕོག་པའི་རིགས་ཀྱི་དམ་ཚིག་ཏུ་རྡོ་རྗེའི་རིགས་ལ་སྲོག་གཅོད་སྤང་བ་ལ་སོགས་པ་དྲང་དོན་དུ་བཤད་པ་རྣམས་སོ། ། དེ་ལྟར་དབང་བསྐུར་ནོད་ཅིང་དམ་ཚིག་དང་སྡོམ་པར་༼༡༥༣༽ལྡན་པའི་སྔགས་པ་དབང་པོ་འབྲིང་པོས། འོག་མིན་གྱི་མཐར་ཐུག་པའི་འཇིག་རྟེན་པའི་དངོས་གྲུབ་སྒྲུབ་པ་རྣམས་ལ། བསྐྱེད་རིམ་གྱི་བསྙེན་པ་དཀྱིལ་འཁོར་རྒྱལ་མཆོག །
ཉེ་བར་སྒྲུབ་པ་ལས་རྒྱལ་མཆོག ། སྒྲུབ་པ་ཐིག་ལེའི་རྣལ་འབྱོར། སྒྲུབ་ཆེན་ཕྲ་མོའི་རྣལ་འབྱོར་བཞི་ལས། སྐབས་འདིར་བསྙེན་པ་དཀྱིལ་འཁོར་རྒྱལ་མཆོག་ཉིད་ལ་བརྟེན་ནས་འཇིག་རྟེན་པའི་དངོས་གྲུབ་སྒྲུབ་ཚུལ་ལ་བསྙེན་སྒྲུབ་གཉིས་ལས། དང་པོ་དཀྱིལ་འཁོར་རྒྱལ་མཆོག་ཉིད་རྡོ་རྗེ་བཞིའི་རིམ་པས་རྣལ་འབྱོར་དུ་བྱ་བ་ལས། བྱང་ཆུབ་བཞི་ནི། བཅོམ་ལྡན་འདས་ཀྱིས། དང་པོར་སྟོང་ཉིད་བྱང་ཆུབ་སྟེ། ། གཉིས་པ་ལ་ནི་ས་བོན་བསྡུ། ། གསུམ་པ་ལ་ནི་གཟུགས་རྫོགས་པ། །
བཞི་པ་ཡི་གེ་འགོད་པའོ། ། ཞེས་པས། དེ་བཞི་ཡང་སྦྱང་བྱ་སྦྱང་གཞི་འཁོར་བའི་ཆོས་དང་སྤང་གཉེན་སྦྱོར་བའི་དབང་དུ་བྱས་ན། གཞི་ལ་ཁམས་དྲུག་ལྡན་གྱི་མི་ལྟ་བུ་གཅིག་སྐྱེ་བ་འདི་ཡོངས་སུ་གཏོང་བ་ན། ས་སོགས་རིམ་གྱིས་ཐིམ་པ་ལས་རྣམ་པར་མི་རྟོག་པའི་སྐད་ཅིག་མ་གཅིག་ཉམས་སུ་མྱོང་སྟེ། རླུང་སེམས་ཀྱི་ལུས་སྐྱེ་འགྱུར་གྱི་སྲིད་པའི་ཤ་ཚུགས་འཆང་བ། སྒྱུ་མ་ལྟ་བུའི་བར་སྲིད་འཆར་བ་ཇི་ལྟ་བར། ལམ་འདིར་རིམ་གྱི་མཐར་རྣམ་པར་ཐར་པའི་སྒོ་བཞིའམ། ཡེ་ཤེས་ཀྱི་སྣང་བ་སྟོང་ཉིད་དུ་རྟོགས་པའི་མོས་པའམ། ༼༡༥༤༽རློམ་པས་སྒོམ་སྟེ་སྟོང་ཉིད་ལས་བྱང་ཆུབ་བོ། །
མའི་ལུས་ཀྱི་དཔྲལ་བ་རླུང༌། མགྲིན་པ་མེ། སྙིང་ག་ཆུ། ལྟེ་བ་ས་རྣམས་ཀྱི་དཀྱིལ་འཁོར་དང༌། སྒལ་ཚིགས་རི་རབ། གསང་བའི་པདྨ་སྣ་ཚོགས་པདྨ། འོག་གི་རྩ་གསུམ་ཟླ་ཉི་སྒྲ་གཅན་གྱི་གདན་རྩ་གསུམ་སྟེ། རྟེན་གཞལ་ཡས་ཁང་གདན་བཅས་དང༌། བར་དོའི་རྣམ་པར་ཤེས་པ་ཁུ་ཁྲག་གི་དབུས་སུ་རོ་མཉམ་པ་ཇི་ལྟ་བར་ཟླ་ཉིའི་དབུས་སུ། སེམས་ཧཱུྃ་ཡི་གེ་རྣམ་པར་ཞུགས་ཏེ་རོ་མཉམ་པ་ནི་ས་བོན་བསྡུ་བའོ། །
དེ་ལས་མངལ་དུ་ལུས་ཡོངས་སུ་རྫོགས་པ་ནི། གཙོ་བོ་དང་ཕུང་སོགས་ཀྱི་ཆོས་མཐའ་དག་རྫོགས་པ་ལས། འཁོར་གྱི་ལྷ་རྣམས་ཡོངས་སུ་རྫོགས་པ་ནི་གཟུགས་ཡོངས་སུ་རྫོགས་པའོ། ། བཙས་ནས་དབང་པོ་ཡུལ་ལ་འཇུག་པ་དང༌། ཡེ་ཤེས་སེམས་དཔའ་དགུག་གཞུག་བཅིང་མཉེས་བྱ་བ། སྐུ་གསུང་ཐུགས་བྱིན་གྱིས་བརླབ་པ་ནི། གཞི་ལ་མིག་སོགས་དབང་པོ་ལྔ་གཟུགས་སོགས་ཡུལ་ལ་ལོངས་སྤྱོད་པ་སྟེ། ཡི་གེ་དགོད་པའོ། ། དབང་བསྐུར་བ་ཡང་དེའི་ཁོངས་སུ་བསྡུ་བར་བྱ་ལ། གཞི་ལ་བྱིས་པ་སྨྲ་བ་རྒོད་པ་སོགས་དང་སྤྱོད་ལམ་གྱི་ཁྱད་པར་རྣམས་ནི་ལམ་དུ་སྔགས་བཟླ་བ་དང༌།
བསྙེན་པ་བྱ་བའི་དུས་ཀྱི་ལུས་ངག་གི་སྤྱོད་ལམ་གྱི་རྣམ་པ་རྣམས་སོ། ། ༼༡༥༥༽དེ་ལྟར་བསྒོམས་ཤིང་བསྙེན་པ་ལས་མཚན་མ་རྙེད་པ་ན། གཉིས་པ་སྒྲུབ་པ་ལ་འཇུག་སྟེ་འདི་ཡང་གཞི་ལ་བྱིས་པ་ནར་སྨིན་ནས་བྱ་བ་སྒྲུབ་པ་ལ་སྟོབས་དང་ལྡན་པར་གྱུར་པ་ན། ཚོང་དང་ཞིང་ལས་ལ་སོགས་པ་འཇུག་པ་དང་མཐུན་ཏེ་སྒྲུབ་པའི་ངོ་བོ་ནི་བརྩོན་འགྲུས་བར་མ་ཆད་དུ་རྩོམ་པ་ཡིན་ལ། དེ་ཡང་ལས་ཆེན་པོ་ཞི་བ་དང་རྒྱས་པ་དང་དབང་དང་དགུག་པ་དང་བསད་པ་དང་བསྐྲད་པ་དང་རྨོངས་པ་དང་རེངས་པ་སྟེ་བརྒྱད་པོ་རྣམས་ནི་ཆུང་ངུ་ཡིན་ལ། རལ་གྲི་རེག་པ་བཅུད་ཀྱི་དབང་པོ་བདུད་རྩིའི་འབྲས་བུ་རིལ་བུ་རོ་ཙ་ན་དང་མིག་སྨན་དང༌། ། རྐང་པ་བྱུག་དང་ཤིང་ལྷམ་དག་དང་འཇིག་རྟེན་པ་ཡི་དངོས་གྲུབ་བརྒྱད་པོ་དག ། ལྷུན་པོའི་ཕྱི་རོལ་ཏུ་འོག་གི་ས་གཞིའི་གནས་ལ་གྲུབ་པ་བརྒྱད་པོ་ཡང་དག་གནས་པ་སྟེ། ། ཤར་དུ་རལ་གྲིར་འགྱུར་ཏེ་རོ་ཡི་དབང་པོ་བདུད་རྩིའི་འབྲས་བུ་རིལ་བུ་མིག་སྨན་རོ་ཙ་ན། ། ལྷོ་རུ་དཔལ་ལྡན་རྐང་མགྱོགས་མི་ཟད་མཐའ་དག་གཏེར་ནི་དཀྱིལ་འཁོར་དག་གི་མེ་ཡི་ཟུར་དུའོ། །
ཞེས་གསུངས་པའི་གྲུབ་པ་ཆེན་པོ་བརྒྱད་ནི་དངོས་གྲུབ་འབྲིང་པོ་ཡིན་ལ། ས་འོག་ན་སྤྱོད་པ་ཀླུ་དང༌། ལྷ་མིན་དང་སྐལ་བ་མཉམ་པ་དང༌། ས་སྟེང་ན་སྤྱོད་པ་༼༡༥༦༽འཁོར་ལོས་བསྒྱུར་བ་སོགས་དང༌། མཁའ་ལམ་སྤྱོད་པ་འདོད་པའི་ལྷ་དྲུག་དང་སྐལ་བ་མཉམ་པར་སྤྱོད་པ་ནི་དངོས་གྲུབ་མཆོག་གོ ། ཚངས་རིགས་ནས་འོག་མིན་གྱི་བར་གྱི་ལྷ་རྣམས་དང་སྐལ་མཉམ་དུ་གྱུར་པ་ཡང་མཁའ་ལ་སྤྱོད་པ་ནི་ཆེན་པོ་སྟེ། འདི་དག་དང་འདོད་པའི་མཁའ་སྤྱོད་གཉིས་ཀ་ལ། (Eཕྲ་བ་དང༌། ཡང་བ་དང༌། བདག་པོར་གྱུར་པ་དང༌།
གར་ཡང་ཕྱིན་པ་དང༌། མཆོད་པར་འོས་པ་དང༌། འདོད་དགུར་བསྒྱུར་བ་དང༌། དགའ་མགུར་གནས་པ་དང༌། དབང་དུ་གྱུར་པ་)སྟེ་(Dའཇིག་རྟེན་པའི་དབང་ཕྱུག་བརྒྱད་)དང་ལྡན་པ་ཡིན་ནོ། ། འདིར་སློབ་མ་དབང་པོ་འབྲིང་ལ་རྡུལ་ཚོན་གྱི་དཀྱིལ་འཁོར་དུ་བྱིས་པ་འཇུག་པའི་དབང་བདུན་བསྐུར་བར་གསུངས་པ་དང༌། འོག་ཏུ་སློབ་མ་དབང་པོ་མཆོག་བྱིས་པ་འཇུག་པའི་དབང་བསྐུར་ནས་དགེ་བསྙེན་དུ་བྱ་བ་ཞེས་པ་གཉིས་འགལ་ལོ་སྙམ་ན་མི་འགལ་ཏེ། སྔ་མར་བཤད་པ་དེ་རེ་ཤིག་སྔགས་ཀྱི་དགེ་བསྙེན་ཙམ་ལས་མི་སྒྲུབ་པར་འཇིག་རྟེན་པའི་དངོས་གྲུབ་བསྒྲུབས་ནས་ཐོབ་པ་ན་སླར་འཇིག་རྟེན་ལས་འདས་པའི་དངོས་གྲུབ་ཀྱི་ཆེད་དུ་འཇིག་རྟེན་ལས་འདས་མ་འདས་ཀྱི་བུམ་སོགས་ཀྱི་དབང་ནོད་པའི་རིམ་གྱིས་པའི་ཚུལ་ཡིན་ལ། འདིར་བཤད་པ་ནི། དབང་པོ་མཆོག་ལ་༼༡༥༧༽ཅིག་ཅར་བྱིས་པ་འཇུག་པའི་དབང་ནས་བར་མ་ཆོད་པར་འདས་མ་འདས་ཀྱི་བུམ་སོགས་ཀྱི་དབང་བསྐུར་བའི་དབང་དུ་བྱས་པའོ། །
ཚུལ་འདིས་འོག་མིན་གྱི་མཐར་ཐུག་པའི་དངོས་སྒྲུབ་པ་ལ་ནི་འཇིག་རྟེན་པའི་དངོས་གྲུབ་ཅེས་བྱ་སྟེ། རྣལ་འབྱོར་རྟོག་པའི་སྒོམ་པ་ལས་མ་འདས་པའི་ཕྱིར། དེས་ན་ཇི་སྐད་དུ། འཇིག་རྟེན་མ་རིག་རྐྱེན་ཅན་དང༌། ། གང་ཕྱིར་རྫོགས་སངས་རྒྱས་གསུང་བ། ། དེ་ཡི་ཕྱིར་ན་འཇིག་རྟེན་ཀུན། ། རྣམ་རྟོག་ཡིན་པར་ཅིས་མི་འཐད། ། ཅེས་འབྱུང་བ་ཉིད་ཀྱི་ཕྱིར། གཙང་གནས་བཞིར་བགྲོད་པའི་ཉན་ཐོས་དགྲ་བཅོམ་སོགས་འཕགས་རྒྱུད་ཀྱི་མཁྱེན་པའི་ཡེ་ཤེས་རྣམས་ཀྱང༌། རྣལ་འབྱོར་ཆེན་པོའི་རྒྱུད་ཀྱི་རང་རིག་ཡེ་ཤེས་ལ་ལྟོས་ན་འཇིག་རྟེན་པ་ཉིད་ཀྱི་ཕྱིར་མ་རིག་པའི་བརྟགས་པ་ཙམ་ལས་བཞག་ཏུ་ཡོད་པ་མ་ཡིན་པ་ནི་ཆོས་ཚུལ་འདིར་བཅོམ་ལྡན་འདས་ཀྱིས་ངེས་པའོ། །
འདིར་ཨ་ཝ་དྷཱུ་ཏི་ལ་སྐུ་གསུང་ཐུགས་བཀོད་པ་སོགས་ཀྱི་ལས་རྒྱལ་མཆོག་དང་ཕྲ་ཐིག་སྟེ། ཉེར་སྒྲུབ་སྒྲུབ་པ་སྒྲུབ་ཆེན་གསུམ་མི་སྦྱར་བ་ནི། འདི་མི་ཟབ་པའི་བསྐྱེད་རིམ་ཡིན་པའི་དབང་དུ་བྱས་པའོ། ། གཉིས་པ་སློབ་མ་མཆོག་གི་༼༡༥༨༽དབང་དུ་བྱས་ནས་དབང་སྡོམ་ཇི་ལྟར་ནོད་པའི་ཚུལ་ལ། རྒྱུད་པའི་ཆེད་དུ་དཀྱིལ་འཁོར་དུ་འཇུག་པ་དང་རྗེས་སུ་འབྲེལ་བ་སྡོམ་དམ་ཇི་ལྟར་འཛིན་པ་དང༌། རྒྱུད་དག་པ་ལ་སྨིན་བྱེད་ཀྱི་དབང་བསྐུར་བའི་རིམ་པའོ། ། དང་པོ་ལ། སྔགས་ཀྱི་དམ་སྡོམ་ཐམས་ཅད་ཀྱི་གཞི་རྟེན་དུ་གྱུར་པའི་རྡོ་རྗེ་སེམས་དཔའི་བརྟུལ་ཞུགས་ཉེར་ལྔ་འཛིན་ཚུལ་དང༌། དེ་བཞིན་གཤེགས་པ་དྲུག་གི་དམ་ཚིག་དང་སྡོམ་པ་གྲངས་ངེས་པ་མ་ཕྱེ་བར་ཐུན་མོང་དུ་འཛིན་ཚུལ་དང༌། བརྟུལ་ཞུགས་ཉེར་ལྔ་དང་འདིར་བཤད་པའི་ཐུན་མོང་གི་དེ་བཞིན་གཤེགས་པ་དྲུག་དང་འོག་ནས་འབྱུང་བའི་ཐུན་མོང་མ་ཡིན་པའི་དེ་བཞིན་གཤེགས་པ་དྲུག་སྡོམ་པ་དང་མཆོག་དམན་ནོད་རིམ་ཐོབ་ཚུལ་ལོ། །
དང་པོ་ལ་འཛིན་ཚུལ་དང་ཇི་ལྟར་བསྲུང་བའི་ཚུལ་ལོ། ། དང་པོ་ནི། ཀུན་རྫོབ་བསོད་ནམས་ཀྱི་ཚོགས་ཀྱི་དོན་དུ་བརྟུལ་ཞུགས་འདི་དག་སྔོན་གྱི་དེ་བཞིན་གཤེགས་པ་བདུན་པོ་རབ་མཆོག་རྣམས་ཀྱི་ཚོགས་གསུམ་གྱི་བགྲོད་པས་བགྲོད་པར་འདོད་པ་རྣམས་ལ་སློབ་དཔོན་གྱིས་སྦྱིན་པར་བྱ་ཞིང༌། དེ་བཞིན་ཉིད་མངོན་དུ་རྟོགས་པའི་བྱང་ཆུབ་ནས་མཐར་ཐུག་གི་བྱང་ཆུབ་ཀྱི་བར་གཟུང་བར་འདོད་པས་འཛིན་པའོ། ། གཉིས་པ་ཇི་ལྟར་བསྲུང་བའི་དམ་ཚིག་ངོ་བོ་ནི། ཇི་སྐད་དུ། འཚེ་དང་མི་བདེན་གཞན་གྱི་བུད་མེད་༼༡༥༩༽སྤང་བྱ་གཞན་གྱི་ནོར་དང་ཆང་གི་བཏུང་བ་དེ་བཞིན་ཉིད། ། འཁོར་བར་རྡོ་རྗེའི་ཞགས་པ་དག་སྟེ་རང་གི་དགེ་བ་འཇོམས་བྱེད་སྡིག་པ་ལྔ་པོ་འདི་རྣམས་སོ། ། གང་ཞིག་གང་གི་དུས་སུ་བྱུང་བ་ལྷ་དང་མི་ཡི་བླ་མ་དེ་ཡི་མཚན་གྱིས་རབ་སྦྱིན་བྱ། ། སྣ་ཚོགས་གཙོ་བོའི་བཀའ་འདི་སྲིད་པའི་འཇིགས་པ་འཇོམས་པ་དག་སྟེ་ཁྱོད་ཀྱིས་ཀྱང་ནི་བསྐྱང་བར་བྱ། །
ཞེས་འབྱུང་བའི་འཚེ་བ་ནི་མིའམ་མིར་ཆགས་པ་གསོད་པ་ལྟ་ཞོག ། ཐ་ན་གྲོག་སྦུར་ཡན་ཆོད་ལ་འཚེ་བ་གཞི་བཅས་འགོག་ལ། མི་བདེན་པ་ནི་མིའི་ཆོས་བླ་མ་སྨྲ་བ་ལྟ་ཞོག ། བཞད་གད་ཙམ་གྱི་ཆེད་དུའང་རྫུན་མི་སྨྲ་བ་དང༌། ཚངས་སྤྱོད་ཀྱི་སྡོམ་པ་ནོད་མ་ནོད་གང་ཡིན་ཀྱང་རུང༌། གཞན་གྱི་བུད་མེད་སོགས་ལོག་གཡེམ་གྱི་ཡུལ་ཡོད་དོ་ཅོག་སྤང་བ་དང༌། གཞན་ནོར་རིན་ཐང་ལོངས་པ་ལྟ་ཞོག ། འགྲོ་བ་མཆོག་ནས་ངན་སོང་བས་བདག་ཏུ་བཟུང་བའི་བར་གྱི་ཏིལ་གྱི་ཤུན་པ་ཡན་རང་གིར་བྱ་བའི་མི་དགེ་བའི་རྩ་བ་གཞི་ཆང་དང་བཅས་པ་ནི་སྤང་བར་བྱ་སྟེ་འདི་དག་དམ་ཚིག་དང་ལམ་སྒོམ་པའི་ཆེད་དུ་བསྟན་པ་ནི་མ་བཀག་ལ། དེས་ན་༼༡༦༠༽དགེ་བསྙེན་གྱི་བསླབ་པའི་གནས་ལྔ་སོ་སོར་ངེས་པ་དང༌། བསམ་སྦྱོར་རྒྱ་ཆེར་སྡོམ་པས་དེ་ལས་འདས་པ་ན་ལྷག་པའི་སྡིག་པ་ལྔའོ། །
ཞེས་བརྗོད་པའི་ཕྱིར། དེ་དག་བསྲུང་བར་ནུས་ཤིང་འདོད་ན་བརྟུལ་ཞུགས་ལྷག་མ་ཉི་ཤུ་སྦྱིན་པར་བྱ་བ་ནི། ཆོ་ལོ་ཁ་ན་མ་ཐོ་བཅས་པའི་ཟས་དང་ཚིག་ངན་ཀློག་དང་འབྱུང་པོ་ལྷ་མིན་དབང་པོའི་ཆོས། ། བ་ལང་བྱིས་པ་བུད་མེད་སྐྱེས་པ་རྣམས་དང་ལྷ་མིའི་བླ་མ་གསོད་པ་ལྔ་ནི་མི་བྱའོ། ། གྲོགས་པོ་རྗེ་བོ་རྣམས་དང་ལྷ་དང་མི་ཡི་བླ་མ་དགེ་འདུན་ཡིད་བརྟན་རྣམས་ལ་འཁུ་བ་དང༌། དབང་པོ་རྣམས་ནི་ཀུན་ནས་ཆགས་པ་དག་སྟེ་དེ་ལྟར་སྲིད་པའི་བདག་པོའི་བརྟུལ་ཞུགས་ཉི་ཤུ་ལྔ། ། ཞེས་འབྱུང་བས། ཆོ་ལོ་ལ་སོགས་པས་དུས་འདས་ཏེ་དགེ་བའི་ཕྱོགས་ཉམས་པར་བྱེད་པ་དང༌། ཁ་ན་མ་ཐོ་བའི་ཟས་ནི། རིང་ཐང་བཟའ་བའི་དོན་དུ་བཅད་པའི་ཤ་ལ་སོགས་པ་ཆོས་དང་མི་མཐུན་པའི་ལོག་པའི་འཚོ་བ་རྣམས་དང༌།
ཚིག་ངན་པ་སྐྱེས་པ་བུད་མེད་སྨད་འཚོང་དམག ། རྐུན་པོ། རྒྱལ་པོ་ལ་སོགས་པའི་གཏམ་ཀློག་པས་དུས་འདའ་བ་དང༌། འབྱུང་པོའི་ཆོས་རིག་བྱེད་ལས་བརྗོད་པའི་ཕ་མེས་ཀྱི་མཚུན་གསོལ་བ་སོགས་ཀྱིས་༼༡༦༡༽སྤྱོད་པས་གྲོལ་བར་ལྟ་ཞིང་མཐོ་རིས་ཀྱི་ཆེད་དུ་མཆོད་སྦྱིན་བྱ་བ་དང༌། ལྷ་མིན་དབང་པོའི་ཆོས་ལུགས་ནི་ཀླ་ཀློའི་ཆོས་ཏེ། རང་གིས་གསད་པའི་ཤ་མ་གཏོགས་ལས་ཀྱིས་ཤི་བའི་ཤ་མི་བཟའ་བ་དང༌། གོས་དཀར་པོ་འབའ་ཞིག་གྱོན་པ། བྱ་གག་གི་བཏུང་བ་འབའ་ཞིག་བརྟེན་པ་ལ་སོགས་པའི་བརྟུལ་ཞུགས་རྣམས་ནི་ཉེ་བའི་སྡིག་པའམ་དེའི་ཆོས་ལུགས་ལྔའོ། ། བ་གླང་ནས་སྐྱེས་པའི་བར་གསོད་པ་དང༌། ལྷ་མིའི་བླ་མ་སངས་རྒྱས་ཀྱི་རྟེན་བཤིག་པ་ལ་གསོད་པའི་སྒྲས་གདགས་ཏེ་གསོད་པ་ལྔའོ། །
འདི་དག་ནི་འཚེ་བ་ལས་ལོགས་སུ་སྨོས་པ་ནི་འདི་རྣམས་ལ་བརྟུལ་ཞུགས་འཛིན་པའི་ཆེད་དུ་བཞག་ལ། ཆོས་དང་ཟང་ཟིང་གིས་ཕན་བཏགས་པའི་གྲོགས་དང༌། ལུགས་གཉིས་ཀྱི་བསྐུར་འོས་རྗེ་བོ་དང༌། རྒན་རབས་སོགས་དང༌། ལྷ་མིའི་བླ་མ་དང་སངས་རྒྱས་དང་དགེ་འདུན་དང༌། ཡིད་བརྟན་བླ་མ་རྣམས་ལ་འཁུ་བ་རྣམ་པ་ལྔ་དང༌། མིག་གཟུགས་ལ་ཆགས་པ་ནས་ལུས་རེག་བྱ་ལ་ཆགས་པའི་བར་གྱི་ཡང་སྲིད་འཕེན་ནུས་ཀྱི་ལས་ཡོངས་སུ་རྫོགས་པ་ནི་ཆགས་པ་ལྔ་སྟེ་ཉི་ཤུ་སྤང་བར་བྱ་ལ། རྣམ་པ་ཉི་ཤུ་ལྔ་པོ་འདི་དག་ལ་གཞར་ཡང་འདའ་བར་བྱ་བ་མ་ཡིན་པས་ན་དམ་ཚིག་དང་བརྩོན་པས་༼༡༦༢༽སྒོ་གསུམ་དེའི་ངོར་སོན་པ་ཉིད་ཀྱི་བརྟུལ་ཞུགས་ཏེ། སྲིད་པའི་བདག་པོ་རྡོ་རྗེ་སེམས་དཔའི་དམ་ཚིག་གོ ། དམ་ཚིག་གི་འདི་ཉིད་གཞིར་བྱས་ནས།
གཉིས་པ་དེ་བཞིན་གཤེགས་པ་དྲུག་གི་དམ་ཚིག་དང་སྡོམ་པ་གྲངས་ངེས་མ་ཕྱེ་བར་ཐུན་མོང་དུ་འཛིན་ཚུལ་ལ། ཇི་ལྟར་འཛིན་པའི་ཚུལ་དང༌། བསྲུང་བའི་ཚུལ་ལོ། ། དང་པོ་ནི། རིན་པོ་ཆེ་དང་གསེར་ལ་སོགས་པའི་མེ་ཏོག་དང་བཅས་པའི་མཎྜལ་བྱས་ཏེ་ཡོན་དབུལ་བ་དང༌། ལུས་དང་ངག་སེམས་དྭངས་བས་བདག་ཉིད་བུ་དང་བུ་མོར་བཅས་པ་འབུལ་ཞིང་མེད་ན་རང་གི་རིགས་ལས་སྐྱེས་པའི་གཞོན་ནུ་མ་དབུལ་བར་བྱ་སྟེ། སྐྱབས་སུ་འགྲོ་བའི་མཚན་ཉིད་ཅན་གྱི་གསོལ་བ་གདབ་པ་སྔོན་དུ་འགྲོ་བས་སྔགས་ཚིག་ལན་གསུམ་བརྗོད་པའི་སྒོ་ནས་འཛིན་པའོ། ། གཉིས་པ་ཇི་ལྟར་བསྲུང་བའི་དམ་ཚིག་རང་གི་ངོ་བོ་ནི། འདོད་པའི་རྡོ་རྗེ་ལ་ནི་རྡོ་རྗེ་དྲིལ་བུ་ཕྱག་རྒྱ་བླ་མ་དག་ཀྱང་སྤྱི་བོར་གཟུང་བར་བགྱི། ། རིན་ཆེན་ལ་ནི་སྦྱིན་པ་སྦྱིན་བགྱི་འཁོར་ལོ་འདི་ལ་རྒྱལ་བ་མཆོག་གི་དམ་ཚིག་བསྐྱང་བར་བགྱི། །
རལ་གྲི་ལ་ནི་མཆོད་པ་བགྱི་སྟེ་གསལ་བར་ཆུ་སྐྱེས་རིགས་ལ་སྡོམ་པ་རྣམས་ནི་བསྐྱང་བར་བགྱི། ། སེམས་ཅན་རྣམས་ནི་ཐར་པའི་སླད་དུ་རྒྱལ་བ་བསྐྱེད་མཛད་རིགས་ལ་བྱང་ཆུབ་གིས་བསྐྱེད་པར་༼༡༦༣༽བགྱི། ། ཞེས་འབྱུང་བའི་འདོད་པའི་རྡོ་རྗེ་ལ་ནི་ཞེས་པའི་རྒྱ་དཔེར། ཨིཥྚ་བཛྲེ་ཞེས་པའི་རྣམ་དབྱེ་བདུན་པ་ནི། ལྔ་པའི་དོན་ལ་བདུན་པའི་སྒྲ་སྦྱར་བ་ཡིན་ཏེ། དཔེར་ན་བྱང་ཆུབ་ཀྱི་ཕྱིར་སེམས་བསྐྱེད་པ་ལ་བྱང་ཆུབ་ཏུ་སེམས་བསྐྱེད་ཞེས་བྱ་བ་བཞིན་དུ། འདོད་པའི་རྡོ་རྗེའི་ཕྱིར་རྡོ་རྗེ་དང་དྲིལ་བུ་སོགས་གཟུང་བར་བྱའོ། ། ཞེས་སྦྱར་བ་ཡིན་ལ། བགྱི་ཞེས་པ་སྨོན་ལམ་གྱི་རྣམ་པས་འཛིན་ལ། དེ་ཡང༌།
མ་འོངས་བསྐལ་པ་ཀུན་ཏུ་སྤྱད་པར་བགྱི། ། ཞེས་ཕྱིས་སྨོན་པ་ལྟ་བུ་མ་ཡིན་པར། ད་ལྟ་ཉིད་ནས་སྨོན་ལམ་སེམས་བསྐྱེད་དང་མཚུངས་ལྡན་དུ་སེམས་བསྐྱེད་ཅིང་འཛིན་པར་བྱ་བ་ཡིན་ཏེ། ཇི་སྐད་དུ། བརྟན་པ་རྣམས་ཀྱི་སྨོན་ལམ་ནི། ། སེམས་དཔའ་འདུན་དང་བཅས་པ་སྟེ། ། ཞེས་པ་ལྟར། སྡོམ་པ་ཐོབ་འདོད་ཀྱི་སེམས་དང༌། གནས་དེ་ལ་དད་ཅིང་མོས་ལ་འདུན་པ་གང་ཡིན་པའོ། ། དེ་ལྟའི་དམ་སྡོམ་གྱི་དབང་དུ་བྱས་ན་རྡོ་རྗེ་ཐུགས་ཀྱི་དམ་ཚིག །
དྲིལ་བུ་གསུང་གི་དམ་ཚིག ། ཕྱག་རྒྱ་སྐུའི་དམ་ཚིག་ལས། རྡོ་རྗེ་རྩེ་མོ་ཡང་གསང་ཆེན་རིགས་གཅིག ། སྟོང་ཆེན་ལྔ། འགྱུར་མེད་ཡིག་དྲུག་གི་ངེས་པས་དེ་རྙེད་དུ་འགྱུར་བ་༼༡༦༤༽ཡིན་ལ། འདིར་འདོད་པ་ནི་ལྔ་ཡིན་ལ། དེའི་ཕྱིར་རྩེ་ལྔ་པའི་རྡོ་རྗེ་ནི་མི་བསྐྱོད་པའི་རིགས་ཡིན་ལ། དེའི་དམ་ཚིག་ལ། རྡོ་རྗེ་ཐུགས་དྲིལ་བུ་གསུང་ཕྱག་རྒྱ་སྐུ་སྟེ་ལུས་ངག་ཡིད་གསུམ་གྱི་གསང་བ་ནི་དེ་དག་ལས་ནམ་ཡང་མི་འདའ་བར་གདོད་མ་ནས་གནས་པ་ནི་གཞིའི་དམ་ཚིག ། དེ་རྣལ་འབྱོར་པའི་བློའི་རིམ་པས་ལུས་ངག་ཡིད་གསུམ་རྡོ་རྗེ་གསུམ་དུ་ངོ་འཕྲོད་ཅིང་རྣལ་འབྱོར་དུ་ལོངས་པ་ནི་འཛིན་པ་སྟེ།
ཉེར་ལེན་གྱི་རྒྱུའི་སྟེང་ནས་བཞག་པ་དང༌། ལྷན་ཅིག་བྱེད་པའི་རྐྱེན་གྱི་གཙོ་བོ་ནི་བླ་མ་ཡིན་པས། དེ་ཉིད་བསྟེན་ཚུལ་གྱི་རྣམ་པ་ཐམས་ཅད་མཁྱེན་དགོས་པ་ནི། འདའ་བྱ་མ་ཡིན་པའི་དམ་ཚིག་དང༌། ལྷན་ཅིག་བྱེད་རྐྱེན་གྱི་གཙོ་བོར་བླ་མ་བཟུང་ནས་ང་རྒྱལ་བཅག་ལ་བསྟེན་པར་བྱེད་པ་ནི་འཛིན་པའི་དོན་ཏོ། ། དམ་ཚིག་གསུམ་པོ་འདིའི་མཚོན་བྱེད་ཀྱི་རྡོར་དྲིལ་དང༌། ལག་པའི་ཕྱག་རྒྱ་སོགས་ཕྱི་ནང་གི་རིམ་པ་གཉིས་ཀྱིས་བཅིངས་ནས་བཤད་པ་རྣམས་ཀྱང་སྤང་བར་མི་བྱ་ཞིང་བསྟེན་པར་བྱ་བའི་ངོ་བོ་ཉིད་དུ་བཟུང་བར་བྱ་སྟེ། དམ་ཚིག་འདི་ནི་སྔགས་ཀྱི་དམ་ཚིག་དང་སྡོམ་པ་ཐམས་ཅད་ཀྱི་གཞིའམ་རྩ་བར་གྱུར་པ་༼༡༦༥༽ཉིད་ཀྱི་ཕྱིར། མི་གཡོ་བའམ་མི་འཁྲུག་པའམ་མི་འཕགས་པ་ཞེས་ཀྱང་བྱ་སྟེ། མི་སྐྱོད་པའི་དམ་ཚིག་གོ །
འདི་ལྟ་བུ་གཞིར་བྱས་ནས་སྔགས་ཀྱི་ལམ་ཐམས་ཅད་ཚོགས་གསུམ་གྱིས་བསྡུས་པའི་ཕྱིར། བསོད་ནམས་ཀྱི་ཚོགས་ཀྱི་དོན་དུ་རིན་པོ་ཆེ་དང༌། ལས་རིགས་གཉིས་ཀྱི་དམ་ཚིག་དང་སྡོམ་པ་གཟུང་བ་དང༌། ཚུལ་ཁྲིམས་ཀྱི་དོན་དུ། འཁོར་ལོ་དང་པདྨའི་རིགས་གཉིས་ཀྱི་དམ་ཚིག་དང་སྡོམ་པ་བཟུང་བ་དང༌། ཡེ་ཤེས་ཀྱི་ཚོགས་ཀྱི་དོན་དུ་རྡོ་རྗེ་རྩེ་ལྔ་པ་དང་རྩེ་གཅིག་པའི་རིགས་གཉིས་ཀྱི་དམ་ཚིག་དང་སྡོམ་པ་རྣམས་བཟུང་བར་བྱ་བ་ཡིན་ཏེ། དེ་ཡང་བསོད་ནམས་ཀྱི་ཚོགས་ལ་ཡུལ་དམན་མཆོག་གཉིས་ལས། དང་པོ་དམན་པ་ལ་བརྟེན་ནས་བསོད་ནམས་ཀྱི་ཚོགས་མངོན་དུ་བྱ་བ་ནི། རིན་པོ་ཆེའི་རིགས་ཀྱི་དམ་ཚིག་ཡིན་པས། དེ་ལ་སྦྱིན་པ་རྣམ་པ་བཅུ་སྟེ།
རིན་ཆེན་ལྕགས་ཟས་བ་གླང་རྟ། ། གླང་ཆེན་བུ་མོ་ཡུལ་འཁོར་དང༌། ། འདོད་པའི་ཆུང་མ་རང་གི་ཤ། ། སྦྱིན་པ་རྣམ་པ་བཅུ་རུ་འདོད། ། ཅེས་པ་རྣམས་ལས་དང་པོ་པས་དངོས་སུ་སྦྱིན་ནུས་ཤིང༌། མི་ནུས་པ་སྨོན་ལམ་གྱི་ཡུལ་དུ་བྱེད་པ་སྟེ། འདིའི་ངེས་དོན་གྱི་སྤྲོ་བ་དང་བསྡུ་བའི་མཚན་ཉིད་ཅན་གྱི་༼༡༦༦༽འཛིན་པ་རྣམ་པ་བཅུའོ། ། དེ་ནས་ཚུལ་ཁྲིམས་ཀྱི་ཚོགས་ཀྱི་རྒྱུར། འཁོར་ལོའི་དམ་ཚིག་ཤ་ལྔ་བདུད་རྩི་ལྔ་ལ་སོགས་པའི་བཟའ་བའི་དམ་ཚིག་དང༌། དེའི་ཆོས་མཐུན་རྣལ་འབྱོར་དང་མཐུན་པའི་ཁ་ཟས་ཏེ།
ཇི་སྐད་དུ། དེ་ལ་ག་བུར་རྒྱུ་ཡི་ཕྱིར། ། ཤ་ནི་རྟག་ཏུ་བཟའ་བར་བྱ། ། ཁྱད་པར་དུ་ནི་ཆང་ཉིད་དོ། ། ཞེས་པ་རྣམས་བསྟེན་པ་དང༌། ངེས་དོན་ནི་ཐ་མལ་པའི་མིག་སོགས་དབང་པོ་ལྔ་གཟུགས་སོགས་ཡུལ་ལྔ་ལ་འཇུག་པ་བཀག་ནས། རྣམ་པ་གཞན་པའི་མིག་སོགས་ལྔ་རྣམ་པ་གཞན་པའི་གཟུགས་སོགས་ཡུལ་ལྔ་ལ་འཇུག་པ་སྟེ། སོ་སོར་སྡུད་པ་རྣམ་པ་བཅུའོ། ། དེ་ནས་ལས་ཀྱི་རིགས་ཀྱི་དམ་ཚིག་ཡུལ་མཆོག་ལས། བསོད་ནམས་བསགས་པ་སྟེ་སངས་རྒྱས་བྱང་སེམས་རྣམས་ལ་མེ་ཏོག་སོགས་མཆོག་གི་རྣམ་པ་ཇི་སྙེད་པས་མཆོད་པ་དང༌།
ངེས་དོན་ནི། ཁམས་ལུགས་ལྡོག་ཏུ་བཅིངས་པ་རྒྱུ་མཐུན་པ་ལ་སོགས་པའི་རིམ་གྱིས་འཁོར་ལོ་སོ་སོའི་ལྟེ་བར་གཤེགས་པས། རྩ་ཁམས་རྣམས་དཔའ་བོ་དང་དཔའ་མོར་དག་པ་སྒྲིབ་བྲལ་གྱི་ངོ་བོ་ཉིད་དུ་གཉིས་སུ་མེད་པར་མཉེས་པར་བྱེད་པའོ། ། དེ་ནས་པདྨའི་༼༡༦༧༽རིགས་ཀྱི་དམ་ཚིག་ནི་ཚངས་སྤྱོད་དེ་དབང་བདུན་མན་ཆད་དུ་ལོག་གཡེམ་འགོག་པ་དང༌། དབང་གོང་མ་རྣམས་སུ་བུད་མེད་དང་འགྲོགས་པ་ལས་ཀྱང་ཁུ་བ་མི་འཕོ་བའི་འཛག་མེད་ཀྱི་སྡོམ་པ་བསྲུང་བ་ནི་ཚུལ་ཁྲིམས་ཀྱི་ཚོགས་དངོས་སོ། ། དེ་ནས་རྒྱལ་བ་བསྐྱེད་མཛད་རྡོ་རྗེ་སེམས་དཔའི་རིགས་ཀྱི་དམ་ཚིག་ནི། ཀུན་རྫོབ་སྨོན་འཇུག་གི་སེམས་རྣམ་པ་གཉིས་དང༌། དོན་དམ་སྟོང་པ་ཉིད་དང་སྙིང་རྗེ་དབྱེར་མེད་པའི། བདག་ཉིད་ཕྱག་རྒྱ་ཆེན་པོའི་དངོས་གྲུབ་ཁོ་ནའི་ཆེད་དུ་བྱང་ཆུབ་ཀྱི་སེམས་བསྐྱེད་པར་བགྱི་ཞེས་པའོ། ། འདི་ལྟར་རྒྱལ་བ་རིགས་དྲུག་གི་དམ་ཚིག་དང་སྡོམ་པ་འདི་དག་བཟུང་བ་དེའི་ཚེ་ན།
སྔགས་ཀྱི་ཚུལ་གྱི་དམ་ཚིག་དང་སྡོམ་པ་ཐམས་ཅད་བཟུང་བར་འགྱུར་བ་ཡིན་གྱི། སྔགས་ཀྱི་ཚུལ་གྱི་ལམ་ཐམས་ཅད་ཚོགས་གསུམ་གྱིས་བསྡུས་པར་འགྱུར་བའི་ཕྱིར་ན། དམ་ཚིག་ཐམས་ཅད་ཀྱང་འདི་སྙེད་དུ་འདུས་པ་ཡིན་ནོ། ། དེ་ཡང་སྡོམ་པ་འཛིན་པའི་ཚེ་ཡན་ལག་ངེས་པ་དང་བྲལ་བའི་བསམ་པས་སྡོམ་པ་ཐམས་ཅད་འཛིན་པ་ལ་སློབ་པར་སེམས་པ་ཞིག་དགོས་མོད་ཀྱི། འདིར་དམ་ཚིག་དེ་དག་རིགས་ཐ་དད་དུ་ཕྱེ་བ་ནི། འདིར་མ་ཟད། རྒྱུ་ལམ་འབྲས་བུའི་གནས་སྐབས་ཐམས་ཅད་༼༡༦༨༽དུ་སྟོང་ཆེན་ཡི་གེ་ལྔ་དང༌། ཐིག་ལེ་སྟོང་པ་ཡི་གེ་དྲུག་གི་ངོ་བོར་རྒྱུ་རྒྱུད་འོད་གསལ་དེ་གནས་པའི་ངེས་པས། རིགས་ལྔའམ་དྲུག་ཏུ་དབྱེ་བར་བྱ་བ་ཡིན་པ་ལས། འདིར་ཕྱི་མ་གཟུང་བར་བྱ་བ་ཡིན་ལ།
དམ་ཚིག་མཐའ་ཡས་པ་དག་ལས་འདི་ཙམ་ཞིག་འདིར་བཟུང་བའི་དོན་ནི་འདི་ཡིན་ཏེ། རྒྱུད་འདིར་ཞུགས་ནས་ལུས་ལ་ཐ་མལ་གྱི་སྣང་ཞེན་བསལ་ནས་ལྷའི་སྐུར་བྱ་བ་ཕྱག་རྒྱ་སྐུའི་དམ་ཚིག་དང༌། ངག་ཐ་མལ་གྱི་སྣང་ཞེན་བསལ་ནས་སྔགས་སུ་བྱ་བ་དྲིལ་བུའི་དམ་ཚིག་དང༌། སེམས་ལ་ཐ་མལ་གྱི་རྟོག་པ་བསལ་ནས་སྐབས་གང་ཡང་རུང་གི་དེ་ཁོ་ན་ཉིད་དུ་བྱ་བ་རྡོ་རྗེའི་དམ་ཚིག་སྟེ། དེ་ཡང་རྣམ་པར་རྟོག་པའི་བློས་བརྟགས་པའི་ཕྱིར་རྣམ་ཤེས་ཀྱི་ཕྱོགས་ཀྱི་དམ་ཚིག་དང༌། དེ་ལྟར་ལུས་ངག་ཡིད་གསུམ་སངས་རྒྱས་ཀྱི་རྡོ་རྗེ་གསུམ་དུ་དབང་དུས་སུ་ངོ་སྤྲད་ཅིང་རྣལ་འབྱོར་དུ་བྱས་པས། མངོན་སུམ་གྱི་མཚན་ཉིད་ཅན་དུ།

ལུས་སྟོང་གཟུགས། ངག་གཞོམ་མེད་ནཱ་དའི་རང་སྒྲ། སེམས་བདེ་བ་ཆེན་པོར་མངོན་དུ་གྱུར་པ་ནི། ཡེ་ཤེས་ཀྱི་ཕྱོགས་ཀྱི་དམ་ཚིག་གསུམ་བཟུང་བ་ཡིན་ལ། རྣམ་པར་ཤེས་པ་དང་ཡེ་ཤེས་ཀྱི་༼༡༦༩༽ཕྱོགས་འདི་གཉིས་ལ་བསམས་ནས། ཕྱིས་ཀྱི་ས་སྐྱ་པའི་ཕྱོགས་འཛིན་པའི་ཆེན་པོ་ཞིག ། བསྐྱེད་རིམ་གྱི་སྡོམ་པ་དང་རྫོགས་རིམ་གྱི་སྡོམ་པ་ཞེས་ཐ་སྙད་ཕྱེད་པའང་དོན་ལ་སྐྱོན་ཞུགས་པ་མ་ཡིན་ནོ། ། འདི་གཉིས་ཀར་དུ་ཡང་ལྷན་ཅིག་བྱེད་རྐྱེན་གཙོ་བོ་སངས་རྒྱས་ཀྱི་ཕྲིན་ལས་ཀྱི་བདག་རྐྱེན་བྱེད་པའི་རྡོ་རྗེ་སློབ་དཔོན་ཉིད་གུས་པས་བསྙེན་པར་བྱ་དགོས་ཏེ། དེ་ལྟར་བསྙེན་པ་ནི་མ་རིག་པའི་དངོས་གཉེན་རྒྱུ་གྲུང་པོ་ཉིད་ཡིན་པའི་ཕྱིར། འདི་ནི་གསང་སྔགས་ཀྱི་ལམ་ཐམས་ཅད་ཀྱི་སྲོག་རྩ་ཡིན་པས། འདི་ལས་ནམ་དུ་ཡང་གཡོ་ཞིང་འཕགས་པར་བྱ་བ་མ་ཡིན་པས་ན་མི་བསྐྱོད་པའི་དམ་ཚིག་ཅེས་བྱའོ། །
དེའི་རྗེས་ཐོགས་སུ་རིན་འབྱུང་གི་དམ་ཚིག་འབྱུང་བ་ཡང༌། སྔ་མ་དེ་ཉིད་རྣལ་འབྱོར་བྱ་བ་ལས་མ་རིག་པའི་གཉེན་པོར་འགྱུར་ཀྱང་མ་རིག་པ་དེས་འཁོར་བ་འགྲུབ་པའི་བྱེད་ཆ་ནི། འཁོར་བ་ཡང་སྲིད་འཕེན་པ་པོ་སྲིད་པ་ཡིན་པས། དེའི་གཉེན་པོར་ཕྱི་རོལ་གྱི་འདོད་པ་རྣམས་ལ་མ་ཆགས་པ་ཞིག་དགོས་པས། འདོད་པ་བཅུ་གཞན་ལ་སྦྱིན་ཏེ་མ་ཆགས་པར་བྱ་བ་དང༌། དེ་ལྟ་བུར་སེམས་རྣལ་འབྱོར་དུ་བྱེད་པ་ལ། ལུས་ཀྱང་དེ་དང་མཐུན་པར་སྦྱངས་པ་ཞིག་དགོས་པས་བཟའ་བའི་དམ་ཚིག་བཅུ་༼༡༧༠༽བསྟེན་ནས། དེ་ཡང་ཟག་མེད་ཀྱི་གཟུགས་ཕུང་སྒྲུབ་པར་བྱེད་པའམ། ཡོན་ཏན་ཁྱད་པར་ཅན་གྱི་མངོན་ཤེས་ལྔས་ཡུལ་སྣང་བའི་བྱ་བ་བྱེད་པའི་ཕྱིར་རྣམ་སྣང་གི་དམ་ཚིག་གོ ། དེ་ལྟར་མ་ཆགས་པ་དང་ལས་སུ་རུང་པ་ཉིད་ཀྱི་སྒོ་གསུམ་དབྱེར་མེད་པའི་རྣལ་འབྱོར་གྱིས་བླ་མ་དེ་བཞིན་གཤེགས་པ་ཐམས་ཅད་ཀྱི་བདག་ཉིད་དུ་སྒྲུབ་པར་བྱེད་པ་ལ་ཚོགས་གསུམ་དགོས་པས།
མཆོད་པ་ནི་བསོད་ནམས་ཀྱི་ཚོགས་ཡིན་ལ། དེ་གཟུགས་སྐུའི་རྒྱུ་ཡིན་པས། གཞན་དོན་ལ་མྱུར་བ་ཉིད་ཀྱི་ཕྱིར། མྱུར་འགྲོའམ་རྟ་མཆོག་གི་རིགས་དོན་གྲུབ་ཀྱི་དམ་ཚིག་དང༌། འཛག་མེད་ནི་ཚུལ་ཁྲིམས་ཀྱི་ཚོགས་ཏེ་འོད་མཐའ་ཡས་པའི་རྒྱུ་ཡིན་པའི་ཕྱིར་འོད་དཔག་མེད་ཀྱི་དམ་ཚིག ། བྱང་ཆུབ་ཀྱི་སེམས་ནི་ཡེ་ཤེས་ཀྱི་ཚོགས་ཏེ། སྟོང་ཉིད་སྙིང་རྗེ་རྩེ་གཅིག་པས་རྡོ་རྗེ་སེམས་དཔའི་དམ་ཚིག་ཏུ་བཞག་པའི་ཕྱིར་རོ། ། དེ་ལྟར་རིགས་དྲུག་གི་དམ་ཚིག་གི་ངེས་པ་སྔ་ཕྱིའི་གོ་རིམ་ཉིད་དུ་ངེས་པར་བཞག་པའི་རྒྱུ་མཚན་དེའོ། ། རྒྱུད་གཞན་དག་ལས། དཀོན་མཆོག་གསུམ་བཟུང་བ་རྣམ་སྣང་དང༌།
དམ་པའི་ཆོས་བཟུང་བ་འོད་དཔག་མེད། དོན་གྲུབ་ལ་སྡོམ་པ་ཐམས་ཅད་བཟུང་བར་གསུངས་ན། ཅི་འདི་དག་འགལ་བ་ཞིག་གོ་སྙམ་སྟེ། བོད་ཀྱི་རྒྱུད་འཆད་པ་ཁ་ཅིག་འདུས་པ་སོགས་སུ་༼༡༧༡༽གསུངས་པ་དེ་མཐར་ཐུག་ཏུ་བྱས་ནས། རྒྱུད་འདིར་འབྱུང་བ་ལུགས་གཞན་པར་འཆད་ཀྱང་མི་འཐད་དེ། རྒྱུད་གཞན་ནས་འབྱུང་བ་རྣམས་དྲང་དོན་དང༌། འདིར་ཉེ་བའི་གདུལ་བྱ་ལ་ལྟོས་ནས་ངེས་པའི་དོན་གསལ་པོར་བཤད་པའི་ཚད་དེ། བཤད་མ་ཐག་པའི་ཁྱད་པར་དེ་རྣམས་སུ་མ་ཟད་རིགས་ལྷག་མ་རྣམས་ཀྱི་དམ་ཚིག་མཐུན་པར་སེམས་དཔའ་དག་ཀྱང་མཚན་གཞིས་ཁྱད་པར་དུ་འགྱུར་ལ། དམིགས་མེད་ཀྱིས་གསལ་བའི་རྣམ་སྣང་དང་འོད་དཔག་མེད་གཉིས་ཀྱི་ངེས་དོན་གྱི་དམ་ཚིག་རྒྱུད་འདིར་ལྷག་པར་གསལ་བའི་ཕྱིར། དེས་ན་རྒྱུད་སྡེ་གཞན་དུ་རིགས་འདི་དག་གི་དམ་ཚིག་དྲང་བའི་དོན་གྱི་སྒོ་ནས་བརྗོད་པ་འདིར་ངེས་དོན་དུ་འགྲོ་བའི་ཚུལ་ཡང༌།
རྣམ་སྣང་གི་དམ་ཚིག་ལ་རྒྱུད་འདིར་ཤ་ལྔ་བདུད་རྩི་ལྔ་བསྟེན་པས་སངས་རྒྱས་ལྔའི་བདག་ཉིད་ཕུང་སོགས་ཟག་པ་མེད་པའི་ཆོས་ཅན་གྱི་བདག་ཉིད་མེ་ལོང་ལྟ་བུའི་ཡེ་ཤེས་སོགས་ལྔའི་ངོ་བོར་མངོན་དུ་བྱས་པ་ནི་ངེས་པའི་དོན་གྱི་དཀོན་མཆོག་གསུམ་ཡིན་པས། རྒྱུད་གཞན་དུ་བཤད་པ་དྲང་དོན་དང༌། འདིར་བཤད་པ་ངེས་དོན་གྱི་དབང་དུ་བྱས་པའོ། ། དེ་བཞིན་དུ་པདྨའི་རིགས་ལ་ཚངས་སྤྱོད་ལ་བསྟེན་ནས་ཚུལ་ཁྲིམས་ཀྱི་ཚོགས་རྫོགས་སྟེ། ༼༡༧༢༽སངས་རྒྱས་ཀྱི་བདེ་ཆེན་གྱི་སྐུ་མངོན་དུ་བྱས་པའི་རྟོགས་པའི་ཆོས་ཀྱི་མཐར་ཐུག་པའི་ཕྱིར་དམ་ཆོས་འཛིན་པ་མཆོག་ཏུ་འགྱུར་ལ། དོན་གྲུབ་ལ་སྡོམ་པ་ཐམས་ཅད་མི་འབྱུང་བ་ནི། རྒྱུད་གཞན་དུ་རིགས་ལྔར་བསྡུས་པས། དྲུག་པ་ལྔ་པའི་ཁོངས་སུ་གཏོགས་པར་བྱས་ལ། རྒྱུད་འདིར་རིགས་དྲུག་པར་རྡོར་སེམས་ལོགས་སུ་ཕྱེ་ནས་སྡོམ་པ་ཐམས་ཅད་རྡོར་སེམས་ཀྱི་དམ་ཚིག་ཏུ་བསྡུས་ནས་བཤད་པས། རྒྱུད་མཐའ་དག་གི་དོན་གྱི་ངེས་པ་ནི་གཅིག་ཏུ་གནས་པ་ཡིན་ནོ། །
གསུམ་པ་བརྟུལ་ཞུགས་ཉེར་ལྔ་དང༌། འདིར་བཤད་པའི་ཐུན་མོང་གི་དེ་བཞིན་གཤེགས་པ་དྲུག་དང་འོག་ནས་འབྱུང་བའི་ཐུན་མོང་མིན་པའི་དེ་བཞིན་གཤེགས་པ་དྲུག་གི་སྡོམ་པ་མཆོག་དམན་ནོད་རིམ་ཐོབ་ཚུལ་ནི། སྔོན་བརྟུལ་ཞུགས་ཉེར་ལྔ་ལ་གནས་པ་གཞིར་བྱས་ནས། ཕྱིས་སྡོམ་དམ་བསྲུང་བར་ནུས་ཤིང་ལྕོགས་ཏེ་སྤྲོ་བར་གྱུར་པ་ན། རིགས་དྲུག་གི་དམ་ཚིག་འཛིན་པར་བྱ་བ་ཡིན་ལ། དཀྱིལ་འཁོར་དུ་འཇུག་ནས་སྡོམ་དམ་འཛིན་པའི་ཆོ་གར་ནི། རྒྱུད་ཀྱི་དངོས་བསྟན་ལ་སྔོན་དུ་རིགས་དྲུག་གི་སྡོམ་པ་བཟུང་ནས། བརྟུལ་ཞུགས་ཉེར་ལྔ་ནི་ཡེ་ཤེས་ཕབ་པའི་རྗེས་ནས་བཟུང་བ་ཡིན་ལ། དེ་ཉིད་ཀྱི་ཕྱིར་དྲང་ངེས་མ་ཕྱེ་བའི་རིགས་༼༡༧༣༽དྲུག་གི་སྡོམ་པ་ནི། དཀྱིལ་འཁོར་དུ་འཇུག་པ་ཉིད་ཀྱི་སྡོམ་པ་དེ་ཉིད་ལན་གསུམ་དུ་བཟླས་ཏེ་འཛིན་པའི་སྐབས་ཉིད་ནས་ཡོངས་སུ་རྫོགས་པར་ཐོབ་ཅིང་བསྲུང་བ་ནི་ཡེ་ཤེས་ཕབ་པའི་རྗེས་ནས་བཟུང་བ་ཡིན་ལ།
དེ་ཉིད་ཀྱི་ཕྱིར་དྲང་ངེས་མ་ཕྱེ་བའི་རིགས་དྲུག་གི་སྡོམ་པ་ནི། དཀྱིལ་འཁོར་དུ་འཇུག་པ་ཉིད་ཀྱི་སྡོམ་པ་དེ་ཉིད་ལན་གསུམ་དུ་བཟླས་ཏེ་འཛིན་པའི་སྐབས་ཉིད་ནས་ཡོངས་སུ་རྫོགས་པར་ཐོབ་ཅིང་བསྲུང་དགོས་ལ། དེ་ལྟ་ནའང་དེ་དག་གི་བསྐྱེད་རྫོགས་ཀྱི་བླང་དོར་གྱི་བྱ་བ་ལས་དང་པོ་བར་སོང་བས་སྒྲུབ་མ་ནུས་པའི་སྡོམ་དམ་རྣམས་ནི་ཕྱིས་སྒྲུབ་ནུས་པ་ན་གསར་དུ་ཐོབ་དགོས་པ་ཡིན་ནམ་སྙམ་ནས། དེང་སང་གི་ས་དྭགས་ཇོ་ཞལ་བོ་དགེ་རྣམས་སྔགས་སྡོམ་ཐོབ་མཚམས་ལ་རྣམ་རྟོག་ངན་པས་མུ་ཅོར་སྨྲ་བ་འབྱུང་བ་དེ་ཐམས་ཅད་ནི། ཕྱོགས་ཙམ་ཡང་མ་མཐོང་བའི་འཁྲུལ་གཏམ་ཁོ་ནར་བས་ཕྱིར་ཡིད་རྟོན་པར་མི་བྱ་སྟེ། འདི་ལྟར་དཔེར་ན་ཐེག་ཆེན་སྨོན་འཇུག་གི་བྱང་ཆུབ་ཏུ་སེམས་བསྐྱེད་པའི་སྡོམ་པ་ནོད་པ་ན། བྱང་སེམས་དེས་བྱང་ཆུབ་སེམས་དཔའི་ཚོགས་ལམ་ནས་རྡོར་ཏིང་མཐར་མ་ཐུག་གི་བར་གྱི་བྱང་སྡོམ་མཐའ་དག་དེར་བཟུང་ཞིང་ཐོབ་ཀྱང༌། འཕགས་པའི་ཟག་མེད་ཀྱི་སྡོམ་པ་དེར་མ་སྐྱེས་པས། ༼༡༧༤༽ཆོ་ག་དེ་དག་གི་བྱང་སྡོམ་ཡོངས་སུ་རྫོགས་པ་འཛིན་ཅིང་ཐོབ་པ་ལ་གེགས་ཀྱི་བྱ་བ་མི་བྱེད་པ་བཞིན་འདིར་ཡང་ཤེས་པར་བྱ་དགོས་ལ། ཡང་ཁ་ཅིག་དེ་ནི་བྱང་སེམས་ཀྱི་ཐེག་པ་འོག་མའི་སྐབས་ཡིན་པས་གསང་ཆེན་གྱི་ཚུལ་འདིར་མི་མཚུངས་སོ་སྙམ་ན་མ་ཡིན་ཏེ།
ཐེག་པ་གོང་འོག་གི་སྡོམ་དམ་གང་ཡིན་ཀྱང་ཐེག་པ་དེ་དག་གིས་ལུས་ངག་ཡིད་གསུམ་ལྷག་པ་ཚུལ་ཁྲིམས་ཀྱི་བསླབ་པའི་ཆ་གཙོ་བོར་འཛིན་པའི་ཆ་ནས་བཞག་པ་ཡིན་ལ། ཚུལ་ཁྲིམས་ཀྱི་ལེགས་དཔྱད་དེ་ཐམས་ཅད་གཞི་བསམ་སྦྱོར་བ་མཐར་ཐུག་བཞིས་མཐར་ཕྱིན་པར་དག་པར་བྱེད་དགོས་པ་ཉིད་ཀྱིས་གཞི་དང་མཐར་ཐུག་པའི་ཡུལ་ལས། བསམ་སྦྱོར་གྱི་ལེགས་སྤྱད་དེ་དག་ཡོངས་སུ་རྫོགས་པར་ནོད་ཅིང་འཛིན་ཐོབ་ཏུ་གྱུར་པ་དེས་ནམ་སྒྲུབ་པ་ན་ཉམས་སུ་ལེན་ཅིང་ནམ་སྒྲུབ་པར་མི་ནུས་པའི་ཚེའང་སྒྲུབ་པར་ནུས་པའི་བསམ་པ་སྦྱོང་བའི་ཡིད་ཀྱི་ཚུལ་ཁྲིམས་དག་པར་འགྱུར་བ་ཉིད་མདོ་སྔགས་ཀྱི་ཚུལ་ཁྲིམས་ཐམས་ཅད་ལ་ཀུན་ཏུ་མཚུངས་པ་ལ་སྒྲུབ་བྱེད་ཀྱི་ཚད་མ་ཅི་ཡང་མེད་པའི་ཕྱིར། དེས་ན་མདོའི་སེམས་བསྐྱེད་པའི་སྡོམ་པ་ལ། སངས་རྒྱས་དང་བྱང་ཆུབ་སེམས་དཔའི་ཚུལ་ཁྲིམས་དང་སྡོམ་པ་ཐམས་ཅད་འཇུག་སྡོམ་ལེན་པའི་སྐབས་སུ་སྤྱི་ཁྱབ་ཏུ་བཞུགས་ཀྱང༌། ༼༡༧༥༽བྱང་སེམས་ལས་དང་པོ་པར་གྱུར་པས་སངས་རྒྱས་དང་བྱང་སེམས་ཀྱི་ཚུལ་ཁྲིམས་ཀྱི་བྱེ་བྲག་རྒྱས་པ་བློའི་ཡུལ་དུ་མ་གྱུར་པ། ཕྱིས་བྱང་སེམས་རྣལ་འབྱོར་པ་དང་འཕགས་པར་འགྱུར་ཏེ། བློ་མཐོ་བས་དེ་དག་གི་ཚུལ་ཁྲིམས་ཀྱི་བྱེ་བྲག་རྒྱས་པ་བློ་ཡུལ་དུ་གྱུར་ནས་སླར་ཚུལ་ཁྲིམས་ཀྱི་བྱེ་བྲག་གི་བསླབ་སྡོམ་རྒྱས་པ་མང་པོ་ནོད་ཅིང་འཛིན་ཐོབ་མི་འགལ་ལ། དེ་ལྟའི་བསླབ་སྡོམ་ཕྱིས་ནོད་ཅིང་འཛིན་ཐོབ་ཀྱི་དུས་སུའང་སྔར་སྤྱི་རིགས་ཀྱི་དབང་དུ་བྱས་པའི་སངས་རྒྱས་དང་བྱང་ཆུབ་སེམས་དཔའི་ཐོབ་པ་མཐའ་དག་བཟུང་བའི་ཁོངས་སུ་མ་གཏོགས་པའི་བཟུང་ཐོབ་མེད་ཀྱང༌། བྱ་བ་བྱེད་པའམ་ལས་སུ་གྱུར་ལ་ཉེ་བར་ལོངས་སྤྱོད་པ་ལ་དབང་དང་ལྡན་པ་དང་མི་ལྡན་པའི་ཚུལ་ཁྲིམས་ཀྱི་ཡོན་ཏན་ལ་ཁྱད་པར་ཡོད་དེ།
དཔེར་ན་གླིང་བཞི་ལ་དབང་བའི་འཁོར་ལོ་སྒྱུར་རྒྱལ་རྒྱལ་སར་མངའ་གསོལ་ཏེ་གླིང་བཞི་པའི་རྒྱལ་པོར་གྱུར་པ་ན་ཕྱིས་གླིང་སོ་སོར་མ་ཕྱིན་པར་དེར་བགྲོད་པའི་བྱ་བ་མི་བྱེད་ཀྱང་དེའི་གླིང་དེ་དག་གི་རྒྱལ་པོ་མ་ཡིན་མི་དགོས་པ་ལྟ་བུའི་ཕྱིར། ཚུལ་འདི་ཉིད་སྔགས་ཀྱི་སྡོམ་དམ་འཛིན་ཚུལ་ལའང་མཚུངས་པའི་ཕྱིར། སྔར་དེ་བཞིན་གཤེགས་པ་དྲུག་གི་དམ་སྡོམ་བཟུང་བའི་རྗེས་ནས་༼༡༧༦༽དེའི་ཁོངས་སུ་མ་འདུས་པའི་བརྟུལ་ཞུགས་ཉེར་ལྔའི་དམ་སྡོམ་འཛིན་པར་བྱར་མེད་ཀྱང༌། དུས་འཁོར་བའི་ལྷག་པའི་གདུལ་བྱ་ཕ་མའི་རྒྱུད་སྡེ་ཕྱིན་གྱི་མ་ཐུལ་བའི་ཕྱི་ནང་གི་མུ་སྟེགས་བྱེད་དང་ཀླ་ཀློའི་བརྟུལ་ཞུགས་ཀྱི་དག་གྲོལ་དུ་འཛིན་པ་རྣམས་ཀྱི་ཞེན་པ་བཟློག་པའི་ཆེད་དུ་ཡེ་ཤེས་ཕེབས་པ་ན་སླར་ཡེ་ཤེས་དཔེ་དྲངས་པའི་ཚུལ་ཁྲིམས་ཀྱི་དྲན་ཤེས་ཀྱི་གཉེན་པོ་མཐུ་ལྡན་དུ་གྱུར་པས་སླར་ཡང་བརྟུལ་ཞུགས་དེ་དག་གི་བག་ཆགས་ངན་པ་ཡོངས་སུ་སྦྱོང་བར་བྱེད་པའི་ནུས་པ་མཐུ་ཅན་དུ་འགྱུར་བ་ཉིད་ཀྱི་ཕྱིར། སྔར་སྟོན་གྱི་བརྟུལ་ཞུགས་ཉེར་ལྔའི་དམ་སྡོམ་སྔོན་དུ་ནོད་པར་གྱུར་པ་དེས་ཀྱང་འདིར་གསལ་བར་རབ་ཀྱི་མཐར་ཐུག་པའི་སྒོ་ནས་བརྟུལ་ཞུགས་དེ་དག་ནོད་ཅིང་ཐོབ་བམ། སྔར་གྱི་བརྟུལ་ཞུགས་དེ་དག་གི་སྡོམ་དམ་དེ་ལས་ཕྱིས་ཀྱི་བརྟུལ་ཞུགས་ཀྱི་སྡོམ་དམ་གྱི་ཚུལ་ཁྲིམས་དེ་ཆེས་ཉེས་པའི་སྐྱོན་སྦྱོང་བ་ལ་ཡོན་ཏན་ཆེས་མཆོག་ཏུ་གྱུར་པ་ཉིད་ཀྱི་ཕྱིར། སྡོམ་པ་གང་འཛིན་ཅིང་ནོད་པ་དེ་ཐམས་ཅད་གང་ལ་ནོད་འཛིན་གྱི་དུས་དེ་ཉིད་དུའང་སྔར་ཐོབ་དེ་དག་ལས་ཅི་རིགས་དངོས་གཞན་མིན་པའི་སྒོ་ནས་ཁྱད་པར་བ་ནོད་འཛིན་ཐོབ་རྒྱུ་༼༡༧༧༽མེད་པའང་མ་ཡིན་ཅིང༌། དེ་ལྟར་མེད་ན་སྔར་བླངས་ཟིན་གྱི་སྡོམ་དམ་རྣམས་སྔར་གྱི་དེ་མ་ཉམས་བཞིན་ཕྱིས་བསྐྱར་དེ་བླངས་པའི་དགོས་དོན་ཀྱང་མེད་པར་འགྱུར་བའི་ཕྱིར་དང༌། བོད་ཀྱི་བླ་མ་ཕྱི་མ་མང་པོས། སྔར་སྡོམ་དེ་དག་ནོད་ཅིང་འཛིན་པའི་དུས་མགོ་ཉུག་ཙམ་དུ་སྔགས་སྡོམ་སྐྱེས་པ་ཡིན་ལ།
ཡོངས་སུ་རྫོགས་པར་ཐོབ་པ་ནི་དུས་ཕྱིས་ཤིག་ན་ཆོ་གའི་བྱེད་པ་རྫོགས་པ་ཞིག་གི་སྐབས་འགའ་འགར་ཐོབ་པོ་ཞེས་བརྗོད་པར་བྱེད་པ་དེ་ནི་འཐད་པར་ཡེ་མ་མཐོང་སྟེ། འོ་ན་དེ་བཞིན་གཤེགས་པ་དྲུག་ལྟ་བུའི་སྡོམ་པ་ནོད་འཛིན་གྱི་དུས་སྡོམ་པ་ཡོངས་རྫོགས་ནོད་ཅིང་འཛིན་པར་མ་བྱས་པར་ཐལ་བར་འགྱུར་བའི་ཕྱིར་ཏེ། དེར་སྔགས་ཀྱི་སྡོམ་དམ་ཐམས་ཅད་ནོད་ཅིང་བཟུང་བ་ན་ཡོངས་རྫོགས་མི་ཐོབ་ན་དེར་སྔགས་སྡོམ་ཐམས་ཅད་ནོད་ཅིང་བཟུང་བར་མ་ཁྱབ་པར་དེ་ལ་ཆ་ཤས་སུ་བྱས་ནས་ནོད་འཛིན་བསྲུང་བར་བྱས་པ་ལས་འོས་མེད་པའི་ཕྱིར། སྔགས་སྡོམ་ཐམས་ཅད་དེར་མ་བཟུང་ངོ་སྙམ་ན། རྣལ་འབྱོར་དང་རྣལ་འབྱོར་ཆེན་པོའི་སྔགས་སྡོམ་གྱི་སྐབས་འདིར་རིགས་ལྔ་དང་རིགས་དྲུག་གི་སྔགས་སྡོམ་དུ་མ་འདུས་པའི་སྔགས་སྡོམ་ཐོབ་ཅིག་ཡོད་པར་སྨྲ་ན་ནི། སྔགས་ཀྱི་ཚུལ་འདི་ལ་བདག་ཅག་བློ་༼༡༧༨༽ཁ་ཅུང་ཟད་ཀྱང་ཕྱོགས་པར་མ་འཚལ་ལོ་ཞེས་གསང་གཏམ་ཁྲོམ་གཤེར་དུ་བྱས་པར་ཟད་དོ། ། དེས་ན་སྔགས་སྡོམ་ཐམས་ཅད་ནོད་བཟུང་གི་སྐབས་སུ་སྔགས་སྡོམ་སྐྱེས་ལ་ཡོངས་རྫོགས་མ་ཐོབ་ཅེས་པ་ཡོངས་སུ་མ་རྫོགས་ན་ཐམས་ཅད་ཀྱི་དོན་མ་གྲུབ་ལ། ཐམས་ཅད་ཀྱི་དོན་གྲུབ་ན་ཡོངས་སུ་མ་རྫོགས་པར་མ་ཐོབ་པར་མི་འགྱུར་བས། དེ་ལྟར་བརྗོད་ན་ནང་འགལ་ཡོད་དེ། དེ་ལྟར་བ་ནི་བདག་ཉིད་ཆེན་པོ་ས་སྐྱ་པཎྜི་ཏས།
ཉི་མ་དེ་རིང་འཆར་བ་ལ། ། འོད་ཟེར་ནང་པར་འཆར་དང་མཚུངས། ། ཞེས་བརྗོད་པ་ལྟ་བུའི་ཉེས་པས་ནོངས་པར་མི་འགྱུར་རམ། དེས་ན་དང་པོར་དབང་མ་བསྐུར་བའི་གོང་དུ་དྲང་ངེས་མ་ཕྱེ་བར་དེ་བཞིན་གཤེགས་པ་དྲུག་གི་དམ་སྡོམ་བཟུང་ནས་དཀྱིལ་འཁོར་དུ་ཞུགས་ཏེ་བྱིས་པ་འཇུག་པའི་དབང་བདུན་གྱི་རྗེས་ཁོ་ནར་དབང་གི་དུས་སྒོ་བརྗོད་པར་མཛད་པའང་སྡོམ་པ་ཐོབ་པའི་དུས་ཤེས་པར་བྱ་བའི་ཆེད་ཡིན་ཏེ། གདུལ་བྱ་དབང་པོ་འབྲིང་ཡན་ཆོད་ལ། དེ་བཞིན་གཤེགས་པ་དྲུག་གི་དམ་སྡོམ་ནོད་ནས་དཀྱིལ་འཁོར་དུ་ཞུགས་པའི་རྒྱུ་མཚན་དེ་ཉིད་ལ་བྱིས་པ་འཇུག་པའི་དབང་བདུན་བསྐུར་བའི་དབང་དུ་བྱས་ནས་དེར་ཚོགས་ཀྱི་ནང་དུ་རྒན་གཞོན་རྟོགས་པའི་ཆེད་དུ་དུས་སྒོ་བརྗོད་པར་བྱས་པའི་ཕྱིར། དེས་ན་དེར་སྡོམ་པའི་དུས་སྒོ་བརྗོད་༼༡༧༩༽པ་མིན་པར་དབང་གི་དུས་སྒོ་བརྗོད་པ་ཡིན་ན། བྱིས་པའི་དབང་བདུན་ལ་དུས་སྒོ་བརྗོད་དགོས་ན་དབང་ལྷག་མ་རྣམས་ལ་དུས་སྒོ་བརྗོད་མི་དགོས་པའི་རྒྱུ་མཚན་མེད་ལ། ཡང་དབང་བདུན་ལ་དུས་སྒོ་བརྗོད་པ་དེ་ཉིད་ཀྱི་དབང་ལྷག་མའི་དུས་སྒོ་བརྗོད་པར་ཡང་སོང་ངོ་སྙམ་ན། དེ་ལྟ་ན་བྱིས་འཇུག་གི་དབང་བདུན་ཐོབ་པས་དབང་ལྷག་མ་རྣམས་ཀྱང་ཐོབ་པར་འགྱུར་བའི་ཕྱིར།
འོ་ན་ཇི་ལྟར་ཡིན་སྙམ་ན། གདུལ་བྱ་དབང་འབྲིང་ལ་རེ་ཤིག་དབང་གོང་མ་མི་བསྐུར་ཀྱང་སྔགས་སྡོམ་ཐམས་ཅད་དེས་བསྲུང་དགོས་པའི་ཕྱིར། དེར་སྡོམ་པའི་དུས་སྒོ་བརྗོད་ནས། བཅོམ་ལྡན་འདས་དུས་འཁོར་ཉིད་ནས་འབྱུང་བའི་དྲང་ངེས་ཕྱེ་སྟེ་བསྲུང་དགོས་པའི་ཐུན་མོང་མིན་པ་ས་དྲུག་གི་སྡོམ་དམ་དང༌། བླ་མེད་ཐུན་མོང་དང་ཐུན་མོང་མིན་པ་འདི་ཉིད་ཀྱི་རྩ་ལྟུང་བཅུ་གཉིས་ལ་སོགས་ལ་འདིར་བསླབ་པར་བྱའོ། ། ཞེས་བསླབ་བྱ་མདོར་བསྡུས་པའི་ཚུལ་གྱིས་ཁས་ལེན་པ་ཡིན་ལ། དེ་ལྟར་ཁས་ལེན་པའི་ནོད་འཛིན་གྱིས། སྔགས་སྡོམ་གྱི་བྱེ་བྲག་གི་བསླབ་པར་བྱ་བའི་ཡོན་ཏན་ཐོབ་བྱ་མེད་པའང་མ་ཡིན་ཏེ། དཔེར་ན་ཉན་ཐོས་ཀྱི་བསྙེན་རྫོགས་ཀྱི་མཐར་དུས་སྒོ་བརྗོད་དེ། བསླབ་བྱ་ཁས་ལེན་པ་ན་སྦྱངས་པའི་ཡོན་ཏན་དགེ་སྦྱོང་དུ་བྱེད་པའི་ཆོས་བཞི་པོ་༼༡༨༠༽ཁས་བླངས་པའི་ཚུལ་གྱིས་བསླབ་པར་བྱ་བའི་ཡོན་ཏན་མང་པོ་ཐོབ་བྱར་ཡོད་པ་ལྟ་བུ་དང་བྱང་སྡོམ་འཛིན་པ་ནའང༌།
གཙོ་བོར་ཉེ་སྤྱོད་སྡོམ་པའི་བྱང་སྡོམ་ཡོངས་རྫོགས་ནོད་ཅིང་འཛིན་ལ། ཞར་ལ་དགེ་བ་ཆོས་བསྡུད་དང་སེམས་ཅན་དོན་བྱེད་ཀྱི་ཚུལ་ཁྲིམས་ཀྱི་སྡོམ་པ་ཡོངས་རྫོགས་ནོད་ཅིང་འཛིན་ཀྱང་ལས་དང་པོ་པ་ལ་ཚུལ་ཁྲིམས་ཕྱི་མ་གཉིས་ཀྱི་བྱ་བ་ཡོངས་རྫོགས་བསྒྲུབ་བྱར་མེད་ཀྱང་ཚུལ་ཁྲིམས་ཕྱི་མ་གཉིས་ཀྱི་སྡོམ་པ་བྱང་སེམས་དེའི་རྒྱུད་ལ་མེད་པར་བརྗོད་མི་ནུས་པ་ལ་ཚུལ་ཁྲིམས་ཕྱི་མ་གཉིས་ཡོན་ཏན་གོང་མ་མང་པོ་ཐོབ་བྱར་ཡོད་པ་ལྟ་བུའི་ཕྱིར། འདི་ལ་བོད་ཀྱི་བླ་མ་ཕྱི་མ་ཁ་ཅིག ། སྔགས་སྡོམ་ནི་བུམ་དབང་རྫོགས་པའི་མཐར་སྐྱེ་བ་ཡིན་ཏེ། དུས་འཁོར་ལས་ཀྱང་བུམ་དབང་གི་མཐར་དུས་སྒོ་བརྗོད་པར་བྱས་པ་ཡིན་ཟེར་བ་དང༌། ཡང་བསྐྱེད་རིམ་གྱི་སྡོམ་པ་བུམ་དབང་གི་མཐའ་དང་རྫོགས་རིམ་གྱི་སྡོམ་པ་གསང་དབང་བཞི་པའི་མཐར་ཐུག་ཡོངས་སུ་རྫོགས་པ་ཐོབ་ཟེར་བ་དེ་དག་གིས་ནི། དུས་འཁོར་གྱི་དུས་སྒོ་གནས་སྐབས་གང་དུ་བརྗོད་དྲན་ལམ་དུ་མ་རྣལ་བཞིན་བརྗོད་པར་ཟད་ལ། དངོས་བསྟན་གྱི་དུས་སྒོའང་དབང་གི་དུས་སྒོ་ལས་སྡོམ་པའི་དུས་སྒོ་ཡིན་པར་རྒྱུད་ལ་སྦས་པ་རྡོ་རྗེ་འཆང་གི་མན་ངག་གིས་དགྲོལ་དགོས་༼༡༨༡༽པའི་ཕྱིར་དང༌། ཡང་དབང་པོ་མཆོག་གི་དཀྱིལ་འཁོར་དུ་འཇུག་པའི་རྒྱུན་གཅིག་ལ་འདས་མ་འདས་ཀྱི་དབང་བཞི་རྫོགས་པར་བསྐུར་ན་དུས་སྒོ་དབང་ཐམས་ཅད་རྫོགས་པའི་མཐར་བརྗོད་དགོས་པར་རྡོ་རྗེ་འཆང་གི་སྙན་བརྒྱུད་ལས་འབྱུང་བ་ཁྱོད་ཀྱིས་ཅུང་ཟད་ཙམ་ཡང་མ་ཐོས་པར་སྣང་བའི་ཕྱིར། བསྐྱེད་རྫོགས་ཀྱི་རིམ་པས་བསྡོམ་བྱ་བསླབ་བྱའི་ཚུལ་ཁྲིམས་ཡོད་ཀྱང༌།
དབང་སོ་སོའི་མཐར་འདི་ལྟར་ཐོབ་དགོས་ཅེས་རྒྱུད་འགྲེལ་མན་ངག་དང་བཅས་པ་གང་ལ་ཡང་མེད་པར་དེ་ལྟར་བརྗོད་པར་བྱེད་པ་ནི་གསང་སྔགས་ལ་རང་བཟོར་བྱེད་པའི་ཉེས་པར་འགྱུར་བའི་ཕྱིར། དེ་ལྟ་ན། རྗེ་བཙུན་སངས་རྒྱས་མཉན་པ་རས་ཆེན་གྱི་གནས་སྐབས་ལ་ལར། སྔགས་ཀྱི་སྡོམ་པ་ཡོངས་རྫོགས་སངས་རྒྱས་མ་ཐོབ་ཀྱི་བར་མཐར་ཕྱིན་པར་མི་འགྱུར་རོ། ། ཞེས་གསུངས་པ་མ་ཡིན་ནམ་ཞེ་ན། འདིའི་དགོངས་པ་སྔགས་ཀྱི་ཚོགས་སྦྱོར་མཐོང་སྒོམ་གྱི་ལམ་རྣམས་སུ་སྔགས་ཀྱི་དབང་སྡོམ་རྣམས་ལམ་རྒྱུད་ཀྱི་ངོ་བོར་སྐྱེ་བ་དེ་དག ། ལམ་སྔ་མ་སྔ་མའི་སྐབས་ལས་ཕྱི་མ་ཕྱི་མར་དབང་སྡོམ་ནོད་འཛིན་བྱེད་པ་ན། དབང་སྡོམ་དེ་དག་གོང་ནས་གོང་དུ་ཁྱད་པར་འཕགས་པར་ཡོན་ཏན་ཕུལ་དུ་དབྱུང་རྒྱུ་ཡོད་པ་ཉིད་ཀྱི་ལམ་རྒྱུད་མཐར་ཕྱིན་པར་མི་འགྱུར་བ་༼༡༨༢༽ལ་དགོངས་པ་ཡིན་གྱི་རྡོ་རྗེ་འཆང་ཆེན་པོའི་སྡོམ་དམ་ཡོངས་རྫོགས་ནི་ལས་དང་པོ་པའི་དུས་ནས་མི་འཛིན་པའི་དོན་མ་ཡིན་ལ། དེ་ལྟར་ཡིན་ན་ལས་དང་པོ་པའི་དུས་ནས་རྡོ་རྗེ་འཆང་ཆེན་པོའི་གོ་འཕང་ཡོངས་རྫོགས་ཐོབ་པར་བྱ་བའི་སེམས་བསྐྱེད་པར་མི་འགྱུར་བ་ཡང་མཚུངས་ལ། དེ་ལྟར་འགྱུར་ན་འདིར་དེའི་སྡོམ་དམ་ཡོངས་རྫོགས་ལས་དང་པོ་པས་ཀྱང་ནོད་ཅིང་འཛིན་པར་འགྱུར་བ་ལ་གནོད་བྱེད་མེད་ཅིང་སྒྲུབ་བྱེད་མཚུངས་པའི་ཕྱིར་རོ། །
གཉིས་པ་རྒྱུད་དག་པ་ལ་སྨིན་བྱེད་ཀྱི་དབང་བསྐུར་བའི་རིམ་པ་ལ། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། སྤྱིར་དབང་ལ་བླ་མེད་དུ་ཕྱག་ཆེན་ཐིག་ལེ་ལས། བདུན་པ་གཉིས་ཀྱི་ཕྱེ་བའི་དབང༌། ཞེས་འབྱུང་བས་དབང་བཅུ་བཞིར་གསུངས་ལ། འདི་དང་མཐུན་པར་སངས་རྒྱས་ཐོད་པ་དང་ཡེ་ཤེས་ཐིག་ལེ་སོགས་ལས་ཀྱང་གསུངས་ཤིང༌། རྡོ་རྗེ་ཕྲེང་བར་ཡང༌། དབང་བསྐུར་རེ་རེ་ས་རེའོ། །
ཞེས་པས་ས་བཅུ་བཞི་དང་དབང་རེ་སྦྱར་ཏེ་གསུངས་ལ། དེ་ཡང་བསྡུ་ན་དབང་བཞིར་འདུ་ཞིང༌། སྔ་མ་གསུམ་ལ་རྒྱུད་དང༌། ཕྱི་མ་འབྲས་བུའི་དབང་དུ་ཐ་སྙད་མཛད་ལ། འདུས་པར་ནི། དང་པོ་བུམ་པའི་དབང་ཡིན་ཏེ། ། གཉིས་པ་གསང་བ་ཡི་ནི་དབང༌། ། གསུམ་པ་ཤེས་རབ་ཡེ་ཤེས་དབང༌། ། བཞི་པ་དེ་ཡང་༼༡༨༣༽དེ་བཞིན་ནོ། ། ཞེས་གསུམ་དུ་གསུངས་ལ།
དེ་ཡང་ཕྱེ་ན་རྒྱུའི་དབང་ངམ་ས་བཅུ་གཉིས་དང༌། འབྲས་བུའི་སའམ་དབང་གཅིག་ཏུ་གསུངས་ལ། ཀྱེ་རྡོར་ཡང༌། སློབ་དཔོན་གསང་བ་ཤེས་རབ་དང༌། ། བཞི་པ་དེ་ཡང་དེ་བཞིན་ནོ། ། ཞེས་བུམ་དབང་ལ་སློབ་མའི་དབང་དུ་བྱས་པ་དང༌། སློབ་དཔོན་གྱི་དབང་དུ་བྱས་པ་གཉིས་ཀྱི་ཕྱི་མའི་དབང་དེ་ཉིད་དབང་བཞིའི་ཟླས་ཕྱེ་བའི་བུམ་དབང་མཚན་ཉིད་པ་དེ་ཡིན་ལ། སྔ་མའི་བུམ་དབང་ནི་རིགས་ལྔའི་སྡོམ་པ་དང་འབྲེལ་བའི་བུམ་དབང་ཡིན་ནོ། ། ཞེས་རྒྱ་བོད་ཀྱི་སློབ་དཔོན་མང་པོ་ཀྱེ་རྡོ་རྗེ་སོགས་བླ་མེད་ཀྱི་དབང་བསྐུར་ཚུལ་གྱི་དགོངས་པར་སྨྲ་ལ། ཕྱིས་ཀྱི་ས་ལུགས་པར་སྨྲ་བ་ཁ་ཅིག །
སློབ་མའི་བུམ་དབང་ཙམ་ལས་མི་བསྐུར་ན་རིགས་ལྔའི་སྡོམ་པ་སྦྱིན་པར་མི་བྱའོ་ཞེས་ཟེར་ལ། ཁ་ཅིག་དེ་ལྟ་མི་འཐད་དེ། རྡོ་རྗེ་རྩེ་མོ་ལས་སྡོམ་པ་གསུམ་དང་མི་ལྡན་པ་ལ། སྔགས་ཀྱི་དབང་བསྐུར་བར་མ་གནང་བའི་ཕྱིར་ཞེས་ཟེར་རོ། ། དུས་ཀྱི་འཁོར་ལོར་བྱིས་པའི་དབང་བདུན་དང༌། མཆོག་དབང་བཞི་སྟེ་བཅུ་གཅིག་ཏུ་གསུངས་པ་ལ། དེ་ལྟ་ན་འདིའི་བྱིས་པའི་དབང་བདུན་ནི། བླ་མེད་ཀྱི་རྒྱུད་གཞན་ནས་འབྱུང་བའི་བུམ་དབང་ལ། སློབ་དཔོན་དང་སློབ་མ་གཉིས་སུ་འབྱེད་པའི་སློབ་མའི་༼༡༨༤༽རིགས་ལྔའི་དབང་དང་དོད་མཚུངས་ལ། དེ་ལྟ་ནའང་སློབ་མའི་རིགས་ལྔའི་དབང་དེས་འདིར་དོད་ཐུབ་པ་མ་ཡིན་པ་གང་ལས་ཤེས་སྙམ་ན།
དོད་མཚུངས་པ་ནི། བླ་མེད་ཀྱི་རྒྱུད་ཀྱི་རིགས་ལྔའི་དབང་བསྐུར་བ་ཙམ་གྱི་བྱ་སྤྱོད་ཀྱི་དབང་མ་ལུས་པ་ཡོངས་སུ་རྫོགས་པར་ཐོབ་པའི་བྱ་བ་བྱེད་པར་བཤད་པ་ལྟར། འདིའི་དབང་ཐོབ་པས་བྱ་སྤྱོད་ཀྱི་དབང་ཐོབ་པའི་བྱ་བ་མ་ལུས་པ་ཡོངས་སུ་རྫོགས་པར་བྱེད་པའང་ཤུགས་ཀྱི་རྟོགས་ཤིང༌། འདིའི་དོད་ཐུབ་ལས་དོད་ལྷག་པར་སོང་བ་ནི་བྱིས་པ་འཇུག་པའི་དབང་བདུན་གྱི་རྗེས་གནང་གི་རྣལ་འབྱོར་རྒྱུད་ཀྱི་དབང་མ་ལུས་པ་ཐོབ་ཅིང་དེའི་བྱ་བ་སྒྲུབ་པར་དངོས་སུ་གསུངས་ཏེ། དོད་གསུངས་ནི་ཨ་བྷ་ཡས་ཕྲེང་བར། བྱ་སྤྱོད་ཀྱི་རྒྱུད་ཉན་བཤད་དང་སྔགས་སྒྲུབ་པ་ལ་དབང་གི་རྣལ་འབྱོར་དང་རྣལ་འབྱོར་མའི་རྒྱུད་ཉན་བཤད་དང་སྔགས་སྒྲུབ་ལ་མི་དབང༌། ཞེས་འབྱུང་བ་དང༌། སློབ་དཔོན་འགྲོ་བའི་མེ་ལོང་གིས་ཀྱང༌། དབང་འདི་རྣམས་བསྐུར་བའི་སློབ་མ་ནི་བྱ་བ་དང་སྤྱོད་པའི་རྒྱུད་ཉན་པ་དང་འཆད་པ་དང་སྔགས་སྒྲུབ་པ་ལ་དབང་བར་འགྱུར་རོ། ། སླར་ཡང་རྣལ་འབྱོར་དང་རྣལ་འབྱོར་མའི་རྒྱུད་ཀྱང་ངོ་ཞེས་སློབ་དཔོན་དུ་རློམ་པའི་འདོད་པ་ནི་ལུང་དང་མི་ལྡན་ཏེ།
ལྷན་ཅིག་སྐྱེས་པའི་དབང་དང་སྡོམ་པ་དང་བྲལ་བ་རྣམས་ལ་དེའི་རང་གི་ངོ་བོ་མངོན་པར་བརྗོད་པར་བཅོམ་ལྡན་འདས་ཀྱི་༼༡༨༥༽རྒྱུད་གང་དུ་ཡང་མ་བསྟན་ཅིང་རིགས་པ་ཡང་མ་ཡིན་ནོ། ། དབང་འདི་རྣམས་སློབ་དཔོན་གྱི་དབང་དོན་དུ་མི་གཉེར་བ་ལ་ནི་ཐུན་མོང་གི་སྡོམ་པ་སྦྱིན་པ་སྔོན་དུ་འགྲོ་བས་བསྐུར་བར་བྱ་སྟེ། དོན་དུ་གཉེར་བ་ལ་ནི་གཉིས་ཀའི་སྡོམ་པ་སྦྱིན་པ་སྔོན་དུ་འགྲོ་བས་སོ། ། ཞེས་འབྱུང་ལ། གནད་འདི་ཉིད་ཀྱི་ཕྱིར་འདིའི་རིག་པའི་དབང་ལྔ་ཐོབ་ནས་བསྐྱེད་རིམ་ཆོ་ག་ཡན་ལག་བཞི་རྫོགས་ཙམ་གྱི་བསྙེན་སྒྲུབ་ཀྱི་དངོས་གྲུབ་སྒྲུབ་པ་དེས་བྱ་སྤྱོད་ཀྱི་རང་ལམ་གྱི་སངས་རྒྱས་ཀྱི་གོ་འཕང་ཐོབ་པར་འགྱུར་བའང་ཤེས་པར་བྱ་དགོས་ལ། དོད་ཐུབ་ལས་ལྷག་པར་སོང་བ་ནི་རྒྱུད་ལས། རྡོ་རྗེ་དྲིལ་བུ་བྱིན་ནས་རབ་མཆོག་སྙིང་རྗེ་དབང་གིས་དག་པའི་ཆོས་ནི་བསྟན་པར་བྱ། ཞེས་འབྱུང་བའི་དབང་གི་ཆོ་གའི་རྣམ་བཤད་རྒྱལ་བ་གར་གྱི་དབང་པོས་མཛད་པར། ཀྱེ་ཆེ་གེ་མོ་རྡོ་རྗེ་ཞེས་གསང་བའི་མིང་ནས་བོས་ཏེ། ཀྱེ་རྡོ་རྗེའི་རྒྱུད་ལས།
རྡོ་རྗེ་ཆེ་དང་དྲིལ་བུ་ཆེ། ། ཟུང་ཞིག་རྡོ་རྗེ་བྱིན་གྱིས་རློབས། ། དེ་རིང་རྡོ་རྗེ་སློབ་དཔོན་འགྱུར། ། སློབ་མའི་ཚོགས་རྣམས་བསྡུ་བར་གྱིས། ། ཞེས་གསུངས་པ་ནི་ཟུང་དུ་འཇུག་པའི་ཡེ་ཤེས་སྟོན་པ་ཉིད་དོ། ། དེ་ལྟར་དབང་བསྐུར་བས་རྣལ་འབྱོར་རྒྱུད་མན་ཆད་ཉན་ཅིང་འཆད་པ་སོགས་ལ་དབང་བའི་སློབ་དཔོན་༼༡༨༦༽དུ་འགྱུར་རོ། ། དེ་ཡང་ཀུན་མཁྱེན་བུ་སྟོན་གྱིས། དེ་དག་གི་སློབ་དཔོན་ཏེ་ཞེས་པས་རྣལ་འབྱོར་རྒྱུད་མན་བཤད་སྒྲུབ་ལ་དབང་བ་ལ་དགོངས་ཏེ། དེ་སློབ་དཔོན་ཆུང་ངུའི་དབང་དུ་བཤད་པ་ཡིན་གྱི། དུས་ཀྱི་འཁོར་ལོའི་རྒྱུད་སྟོན་པ་དང་དཀྱིལ་འཁོར་འབྲི་བ་ལ་དབང་བའི་སློབ་དཔོན་ཆེན་པོ་ནི་མ་ཡིན་ཏེ།
འདི་ཉིད་ཀྱི་རྡོ་རྗེ་སློབ་དཔོན་གྱི་དབང་མ་ཐོབ་པའི་ཕྱིར་ཞེས་འཆད་དེ། ཞེས་འབྱུང་ལ། གནད་འདི་ཉིད་ཀྱི་ཕྱིར། རྒྱུད་འདིའི་བྱིས་འཇུག་གི་དབང་བདུན་ཐོབ་ནས་བསྐྱེད་རིམ་གྱི་བསྙེན་སྒྲུབ་བཞི་ལ་ཟབ་པ་དང་མི་ཟབ་པའི་བསྐྱེད་རིམ་གྱི་མི་ཟབ་པའི་བསྐྱེད་རིམ་གོང་དུ་བཤད་པའི་དཀྱིལ་འཁོར་རྒྱལ་མཆོག་གི་བསྙེན་པ་ཙམ་ལ་བརྟེན་པའི་བསྙེན་སྒྲུབ་ཀྱི་དངོས་གྲུབ་སྒྲུབ་པ་དེས་རྣལ་འབྱོར་རྒྱུད་རང་ལམ་གྱི་སངས་རྒྱས་ཀྱི་གོ་འཕང་དེ་ཡང་ཐོབ་པར་འགྱུར་ལ། བྱིས་འཇུག་གི་དབང་སྔ་མ་ལྔ་ཐོབ་ཅིང་ཉམས་ལེན་གྱི་འབྲས་བུ་བྱ་སྤྱོད་ཀྱི་ལམ་གྱི་སངས་རྒྱས་ཙམ་ལས་ལྷག་པའི་སངས་རྒྱས་ཇི་ལྟར་ཐོབ་སྙམ་ན། བྱ་སྤྱོད་རང་ལམ་གྱི་སངས་རྒྱས་དེས་ནི་རྒོད་དང་ལྟ་བ་ཙམ་གྱི་ཆགས་པ་ཆེན་པོ་ལམ་དུ་བྱས་པའི་སངས་རྒྱས་ཡིན་ལ། འདིའི་དབང་བདུན་པ་ཐོབ་ཅིང་ཉམས་ལེན་གྱི་འབྲས་བུས་རྣལ་འབྱོར་རྒྱུད་ཀྱི་སངས་རྒྱས་ཙམ་ལས་ལྷག་པའི་སངས་རྒྱས་ཇི་ལྟར་༼༡༨༧༽ཐོབ་པར་འགྱུར་བ་ནི་རྣལ་འབྱོར་རྒྱུད་རང་ལམ་གྱི་སངས་རྒྱས་དེས་ནི་ལག་བཅངས་ཀྱི་ཆགས་ཆེན་ལམ་དུ་བྱས་པའི་སངས་རྒྱས་ཡིན་ལ། རྒྱུད་འདིའི་བྱིས་པའི་དབང་ལྔ་པ་དང་བདུན་པ་ཐོབ་པའི་ཉམས་ལེན་གྱི་སངས་རྒྱས་དེ་ནི་བཅོམ་ལྡན་འདས་དུས་ཀྱི་འཁོར་ལོ་འདིར་ཞུགས་པའི་གཉིས་འཁྱུད་ཀྱི་ཆགས་པ་ཆེན་པོ་ལམ་དུ་བྱས་པའི་སངས་རྒྱས་ཡིན་ལ། གཉིས་འཁྱུད་ཀྱི་ཆགས་ཆེན་ལམ་དུ་བྱེད་པའང་བྱ་བྱེད་ལས་གསུམ་གྱི་གཉིས་འཁྱུད་ཀྱི་བདེ་བ་ལ་དམན་འབྲིང་མཆོག་གི་ཆགས་པའི་ལུས་ཡོངས་སུ་རྫོགས་པ་དང་མ་རྫོགས་པ་ལ་བརྟེན་ནས། ཕ་མ་དང་གཉིས་མེད་རྒྱུད་ཀྱི་སངས་རྒྱས་མཆོག་དམན་ཞུགས་པ་ཡིན་ནོ། །
དེ་ལྟ་ན་བླ་མེད་ཀྱི་རིག་དབང་འདིས་བྱིས་འཇུག་གི་དབང་ལྔ་དང་དོད་ཐུབ་མི་ཐུབ་ཅི་ཡིན་ཀྱང་དོད་མཚུངས་སྦྱོར་རྒྱུ་བྱུང་ལ། བླ་མེད་ཀྱི་སློབ་དཔོན་གྱི་དབང་གིས་ནི་འདིའི་བྱིས་འཇུག་གི་དབང་བདུན་པོ་དོད་ཐུབ་ལས་དོད་མཚུངས་སུ་སྦྱོར་རྒྱུ་མ་བྱུང་བ་ནི། དེ་དག་གི་སློབ་དཔོན་གྱི་དབང་དེ་ནི་ལུགས་དེ་དག་གི་དབང་བཞི་སོགས་དབང་མཐའ་དག་གཞན་ལ་སྟོན་པའི་དབང་ཡིན་ལ། འདིའི་སློབ་དཔོན་གྱི་རྗེས་གནང་ནི་དབང་བདུན་ཕྱིན་དང་འབྲེལ་བའི་དབང་ལམ་སྟོན་པའི་སློབ་དཔོན་ཡིན་པས། འདིའི་བྱིས་འཇུག་གི་སློབ་དཔོན་གྱི་དབང་ཙམ་ཐོབ་པས་རྣལ་འབྱོར་རྒྱུད་༼༡༨༨༽ཕྱིན་གྱི་ཉན་སྒྲུབ་སྟོན་པའི་དངོས་གྲུབ་ཀྱི་སངས་རྒྱས་ཀྱི་གོ་འཕང་ཐོབ་པའི་སྐལ་ཅན་དུ་འགྱུར་ན། འདིའི་རྒྱུད་ཡོངས་སུ་རྫོགས་པའི་སློབ་དཔོན་ཐོབ་ན་རྣལ་འབྱོར་རྒྱུད་ཕྱིན་ཉན་སྟོན་གྱི་སྐལ་བ་ཅན་དུ་མི་འགྱུར་བ་ལྟ་ཅི་སྨོས་པའི་ཕྱིར། དེས་ན་རྒྱུད་འདིར་གསུངས་པའི་དབང་རིམ་དང་བླ་མེད་རྒྱུད་གཞན་གྱི་དབང་གི་མིང་དང་རིམ་པ་གྲངས་མཚུངས་ཙམ་གྱི་དོན་ལ་མཆོག་དམན་མེད་པ་ངེས་དོན་དུ་འགྱུར་བ་མ་ཡིན་ཏེ། རྒྱུད་མཐོ་དམན་གྱི་བཤད་ཚུལ་ཐ་དད་པའི་ཕྱིར། དཔེར་ན་རྒྱུད་གཞན་དུ་ཅོད་པན་གྱི་དབང་རིན་འབྱུང་ཁོ་ནར་ངེས་པར་གསུངས་ལ། འདིར་ནི་ལྷ་ཐམས་ཅད་ཀྱི་རིགས་བདག་རིན་འབྱུང་དུ་མ་ངེས་པ་ལྟ་བུ་ཏེ།
མེ་ཏོག་གང་ཕོག་གི་ལྷའི་དེ་བཞིན་གཤེགས་པ་རིགས་བདག་ཏུ་འགྱུར་བའི་ཕྱིར། སངས་རྒྱས་མངའ་བདག་ཅོད་པན་ཅན། ། ཞེས་པ་ལྟ་བུའི་ཕྱིར་རོ། ། འོ་ན་བླ་མེད་ཀྱི་རྒྱུད་གཞན་དུ། སློབ་དཔོན་གསང་བ་ཤེས་རབ་དང༌། ། བཞི་པ་དེ་ཡང་དེ་བཞིན་ནོ། ། ཞེས་འབྱུང་བའི་དབང་དང༌། དབང་དེ་དག་དང་འབྲེལ་བའི་ལམ་གྱི་རྒྱུད་འདིར་བཤད་པའི་དབང་བཅུ་གཅིག་པོ་རྣམས་དང་དེ་དང་འབྲེལ་བའི་ལམ་ཇི་ཙམ་དུ་སྙོགས་ཞེ་ན། འདི་ནི་ཤིན་ཏུ་གསང་བ་ལས་ཆེས་གསང་བར་བྱ་བའི་གནས་ཡིན་ཏེ། ཨ་བྷ་ཡཱ་ཀ་ར་༼༡༨༩༽གུཔྟ་དང༌།
ཤཱཀྱ་ཤྲི་ཁ་ཆེ་ཟླ་མགོན་སོགས་རྒྱ་གར་གྱི་པཎ་གྲུབ་ཆེན་པོ་རྣམས་དང༌། བ་སྙོས་ལོ། ར་འབྲོ། ཀུན་མཁྱེན་བུ་སྟོན་རིན་ཆེན་གྲུབ། ཀུན་མཁྱེན་དོལ་བུ་པ་ཤེས་རབ་རྒྱལ་མཚན་ལ་སོགས་པ་བོད་ཀྱི་ཤིང་རྟ་ཆེན་པོ་ཉི་མ་འབར་བ་ལྟ་བུ་རྣམས་ཀྱིས་ཀྱང་རྟོགས་པར་མ་གྱུར་པ་ཉིད་ཀྱི་ཕྱིར། ཁོ་བོས་སྐལ་ལྡན་གྱི་སློབ་མ་དག་ལ་མ་སྦས་པར་གསལ་བར་བཤད་པ་ལ་ཆོས་བསྲུང་མཁའ་འགྲོ་ཆོས་སྐྱོང་རྣམས་ཀྱི་སྐབས་དབྱེ་བར་མཛོད་ཅིག ། དེ་ཡང་རྒྱུའི་ཐེག་པའི་སངས་རྒྱས་དེ་རྒྱུའི་ཐེག་པའི་རང་ལམ་ནས་བསྐལ་པ་གྲངས་མེད་གསུམ་ལ་སོགས་པས་སྒྲུབས་ཏེ། སངས་རྒྱས་པར་འགྱུར་བ་ཞིག ། བྱ་རྒྱུད་ཀྱི་དཀྱིལ་འཁོར་དུ་ཞུགས་ནས་བྱ་སྤྱོད་ཀྱི་རིགས་གསུམ་གྱི་སྡོམ་དམ་ཙམ་འཛིན་ཅིང༌། རྒྱུད་དེ་ཉིད་ལྷའི་རྣལ་འབྱོར་ཙམ་གྱི་ཐབས་ཀྱི་མདོའི་སངས་རྒྱས་སྒྲུབ་པ་ལ་ཟུར་རྒྱན་དུ་བྱས་ན།
མདོའི་སངས་རྒྱས་དེ་གྲངས་མེད་གསུམ་ཙམ་དུ་མི་འགོར་བར་བྱ་སྤྱོད་ཀྱི་ལམ་གྱི་མི་ཚེ་དྲུག་ཅུར་འཚང་རྒྱ་བ་བཞིན་མི་ཚེ་དྲུག་ཅུས་མདོའི་སངས་རྒྱས་དེ་ཐོབ་པར་འགྱུར་ལ། དེ་ལྟའི་ཚེ་བྱ་སྤྱོད་རང་ལམ་གྱིས་བསྒྲུབས་པའི་བྱ་སྤྱོད་ཀྱི་སངས་རྒྱས་དེ་ནི་ཐོབ་པ་མ་ཡིན་ཏེ། བྱ་སྤྱོད་རང་རྐང་གི་ཐུན་མོང་མིན་པའི་༼༡༩༠༽བསགས་སྦྱངས་ལ་སློབ་པར་མ་བྱས་པའི་ཕྱིར་ཏེ། དཔེར་ན་འཇམ་དཔལ་རྩ་རྒྱུད་དུ་བྱ་སྤྱོད་ཀྱི་དཀྱིལ་འཁོར་དུ་ཞུགས་ནས་ཉན་རང་གི་དགྲ་བཅོམ་སྒྲུབ་པའི་ལྷའི་བསྙེན་བསྒྲུབ་བྱས་ནས་དེ་ཐོབ་པའི་ཉན་རང་དགྲ་བཅོམ་ཐོབ་པ་ལས་བྱ་སྤྱོད་རྒྱུད་ཀྱི་སངས་རྒྱས་ཐོབ་པར་མི་འཇོག་པ་བཞིན་ཡིན་ལ། འདི་ལྟ་བུའི་གནད་རྟོགས་ན་ས་སྐྱ་པཎ་ཆེན་པས། མདོ་སྔགས་ཀྱི་ཁྱད་པར་ཆོ་གའི་བྱ་བ་ཡོད་མེད་ཀྱིས་འབྱེད་པ་དང༌། ཙོང་ཁ་པ་ཆེན་པོས། མདོ་སྔགས་ཀྱི་ཁྱད་པར་ལྷའི་རྣལ་འབྱོར་ཙམ་གྱིས་འབྱེད་པར་སྨྲ་བ་དེ་དག་ཕྱོགས་ཙམ་དུའང་མ་ཕྱིན་པར་སྣང་བ་ལ་ངེས་པ་གཏིང་ཚུགས་རྙེད་པར་འགྱུར་བ་ཡིན་ནོ། ། དེས་ན་མདོ་ལུགས་ཀྱི་སངས་རྒྱས་མདོ་ལམ་ནས་བསྒྲུབ་པ་ལས་སྔགས་ལམ་གྱི་རྣལ་འབྱོར་གྱིས་བསྒྲུབས་ན་ཆེས་མྱུར་ལ། དེའང་བླ་མེད་ཀྱི་བསྒྲུབས་ན་མི་ཚེ་གཅིག་གིའང་འགྲུབ་པར་གསུངས་ཏེ།
སློབ་དཔོན་ཨརྻ་དེ་བས། གང་ཞིག་བསྐལ་པ་གྲངས་མེད་ནི། ། མང་པོས་ཐོབ་པར་མི་འགྱུར་བ། ། སངས་རྒྱས་ཚེ་འདི་ཉིད་ཀྱིས་ནི། ། འཐོབ་པ་འདི་ལ་ཐེ་ཚོམ་མེད། ། ཐེག་པ་ཆེན་པོའི་བདག་ཉིད་ཆེ། ། བསོད་ནམས་ཡེ་ཤེས་ཚོགས་ཀྱི་ནི། ། ཀུན་མཁྱེན་གོ་འཕང་ཉམས་དགའ་བ། ། ཚེ་འདི་ཉིད་ལ་ཐོབ་པར་འགྱུར། ། ཞེས་འབྱུང༌།
མདོའི་སངས་རྒྱས་སྔགས་བླ་མེད་ཀྱི་རྣལ་འབྱོར་གྱིས་བསྒྲུབས་ན་ཚེ་གཅིག་གིས་འགྲུབ་པའི་རིགས་༼༡༩༡༽པས་བྱ་སྤྱོད་ཀྱི་དེ་བསྒྲུབས་ན་མི་ཚེ་དྲུག་ཅུ་དང༌། རྣལ་འབྱོར་རྒྱུད་ཀྱིས་དེ་བསྒྲུབས་ན་མི་ཚེ་བཅུ་དྲུག་ཙམ་གྱིས་འགྲུབ་པར་ཡང་ཤེས་པར་བྱ་དགོས་ལ། དེས་ན་སྤྱོད་རྒྱུད་ཀྱི་ལམ་གྱི་རྣལ་འབྱོར་གྱིས་བྱ་རྒྱུད་ཀྱི་ལམ་གྱིས་ཐོབ་པའི་སངས་རྒྱས་སྒྲུབ་པ་ཡོད་ལ། དེ་ཉིད་ཀྱི་དབང་དུ་བྱས་ཏེ། བྱ་རྒྱུད་ལ་སློབ་དཔོན་སངས་རྒྱས་གསང་བ་དང་བྱང་ཆུབ་མཆོག་གཉིས་ཀྱི་བདག་བསྐྱེད་ཀྱི་ཆོ་ག་སྦྱར་བར་མཛད་པ་ཡིན་ལ། ཡང་བྱ་སྤྱོད་རང་ལམ་གྱིས་ཐོབ་པའི་སངས་རྒྱས་རྣལ་འབྱོར་རྒྱུད་ཀྱི་རྣལ་འབྱོར་གྱིས་སྒྲུབ་པའང་ཡོད་ལ། དེ་ཉིད་ཀྱི་དབང་དུ་བྱས་ཏེ། སློབ་དཔོན་ཀླུ་སྒྲུབ་ཀྱིས། སྤྱན་རས་གཟིགས་ཕྱག་སྟོང་གི་གཟུངས་ཀྱི་སྒྲུབ་ཐབས་ལ་བདག་བསྐྱེད་པ་ཡེ་ཤེས་དགུག་པ་དང༌། དབང་བསྐུར་བ་དང་བཅས་པར་གསུངས་ཤིང༌།
སློབ་དཔོན་པདྨས་མཛད་པའི་ཐུགས་རྗེ་ཆེན་པོའི་སྒྲུབ་ཐབས་དང༌། དགེ་སློང་མ་དཔལ་མོས་མཛད་པའི་བཅུ་གཅིག་ཞལ་གྱི་སྒྲུབ་ཐབས་དང༌། སློབ་དཔོན་ཙན་དྲ་གོ་མིས་མཛད་པའི་གདུགས་དཀར་གྱི་སྒྲུབ་ཐབས་དང༌། ཛེ་ཏ་རིའི་གྲ་ལྔའི་སྒྲུབ་ཐབས་དང༌། སྒྲུབ་ཐབས་རྒྱ་མཚོ་དང་བརྒྱ་རྩ་སོགས་ཀྱི་བྱ་རྒྱུད་ཀྱི་ལྷ་རྣམས་ལ་བདག་བསྐྱེད་དང་ཡེ་ཤེས་དགུག་པའི་སྒྲུབ་ཐབས་སྦྱར་བར་མཛད་པ་ཉིད་ཀྱི་ཕྱིར་རོ། ། དེ་བཞིན་དུ་རྣལ་འབྱོར་རྒྱུད་ཕྱིན་གྱི་མདོ་སྔགས་༼༡༩༢༽ཀྱི་སངས་རྒྱས་ཐམས་ཅད་བླ་མེད་རྒྱུད་ཀྱི་རྣལ་འབྱོར་གྱིས་སྒྲུབ་རུང་ངོ༌། ། ཞེས་བཅོམ་ལྡན་འདས་མ་རྡོ་རྗེ་རྣལ་འབྱོར་མས། ཨ་བྷཱ་ཡཱ་ལ་བཀའ་སྩལ་པ་ལ་བརྟེན། དཀྱིལ་ཆོག་རྡོ་རྗེ་ཕྲེང་བར་རྒྱུད་སྡེ་བཞི་རང་སའི་ལྷ་ཐམས་ཅད་བླ་མེད་ཀྱི་འདུས་པ་འཇམ་རྡོར་གྱི་ཆོ་གའི་སྒོ་ནས། སྐལ་བ་དང་མཚམས་པར་དབང་བསྐུར་ཞིང༌།
སློབ་མ་རྣམས་ཀྱི་རང་རང་གི་སྐལ་བས་ལ་ལས་བླ་མེད་ཀྱི་རྣལ་འབྱོར་གྱིས་བླ་མེད་ཀྱི་སངས་རྒྱས་སྒྲུབ་པ་དང༌། ལ་ལས་བླ་མེད་ཀྱི་རྣལ་འབྱོར་གྱི་སྤྱོད་པ་དང་བྱ་བའི་སངས་རྒྱས་དག་སྒྲུབ་པར་བྱེད་པ་ཡིན་ལ། ཚུལ་འདི་བཅོམ་ལྡན་འདས་མས་སློབ་དཔོན་ཨ་བྷ་ཡཱ་ལ་གསལ་བར་བཀའ་སྩལ་ཀྱང་ཇི་ལྟ་བར་ནི་སློབ་དཔོན་ཉིད་ཀྱིས་ཀྱང་མ་དགོངས་པ་འདྲ་སྟེ། ཕྲེང་བ་འཆད་པོ་དག་གི་འཆད་ལུགས་ལ་སློབ་དཔོན་གྱི་མན་ངག་མེད་པར་གང་དགའ་དགར་བྱེད་པ་མཐོང་བའི་ཕྱིར་ཏེ། དཔེར་ན་པཎ་ཆེན་ཤཱཀྱ་ཤྲི་བོད་དུ་རྡོ་རྗེ་འཕྲེང་བའི་དབང་བསྐུར་ལན་གསུམ་མཛད་པའི་སྔ་མ་གཅིག་བླ་མེད་ཀྱི་ལུགས་ལྟར་བསྐུར་ཞིང༌། ཕྱི་མ་ལ་བོད་རྣམ་རྟོག་རགས་པས་རྒྱུད་སྡེ་སོ་སོར་མ་ཕྱེ་ན་དབང་མི་ཐོབ་པ་འདྲ་གསུངས་ནས། རྒྱུད་སྡེ་གོང་འོག་ཕྱེས་ནས་དབང་བསྐུར་བར་མཛད་ལ་དུས་ཕྱིས་པཎ་ཆེན་ནགས་རིན་གྱིས་ཀྱང་རྡོ་རྗེ་འཕྲེང་བའི་དབང་བླ་མེད་ཁོ་ནའི་ལུགས་སུ་གནང་ལ། རྒྱུད་སྡེ་ཕྱེ་༼༡༩༣༽ནས་བསྐུར་ན་མི་ལེགས་སམ་ཞུ་བའི་ལན་དུ་ལེགས་གསུང༌། འོ་ན་ད་ལན་མི་འབྱེད་པ་ཅི་ལགས་ཞུས་པ་ལ། ད་ལན་ཨ་བྷ་ཡཱའི་ལུགས་ཀྱི་དབང་ཡིན་པས་རྡོ་རྗེ་ཕྲེང་བ་ཉིད་དུ་ཡ་ཕྱེས་གསུངས་པ་དང༌།
ཡང་ཞྭ་དམར་པ་བཞི་པས་རྡོ་རྗེ་ཕྲེང་བའི་དཀྱིལ་ཆོག་གསལ་བྱེད་དུ། པཎ་ཆེན་ནགས་རིན་གྱིས་དེ་ནི་ཕྲེང་བའི་དངོས་བསྟན་ལ་དགོངས་ཀྱི། དབང་སོ་སོར་ཕྱེ་བ་རྡོ་རྗེ་ཕྲེང་བའི་ཤུགས་བསྟན་གསལ་པོར་ཡོད་པས་འོག་ནས་འཆད་པར་འགྱུར་རོ། ། ཞེས་གསུངས་པ་སོགས་ཀྱི་ཕྲེང་བ་མཁན་པོ་དེ་དག་ལ་ཡིད་གཏད་སོ་ཡོད་པའི་རྣམ་རྟོག་གཏིང་ཚུགས་པར་བྱུང་བ་མི་སྣང་ངོ༌། ། དེས་ན་ཁོ་བོས་བཤད་པའི་ངེས་གསང་འདི་མ་གཏོགས་པར་བོད་ཀྱི་རྡོ་རྗེ་སློབ་དཔོན་དུ་ཁས་འཆེ་བ་མང་པོས། བྱ་སྤྱོད་ཀྱི་རྒྱུད་རྣལ་འབྱོར་དང་རྣལ་འབྱོར་བླ་མེད་ཀྱི་ལུགས་ལྟར་འགྲེལ་པ་དང༌། རྣལ་འབྱོར་དང་རྣལ་འབྱོར་བླ་མེད་ཀྱི་ལྷ་བྱ་སྤྱོད་ཀྱི་རྒྱུད་ལྟར་སྒྲུབ་པའི་སྲོལ་ཁྱད་འཕགས་གཉིས་ཡོད་དོ་ཞེས་པའང་ཆེས་ནོར་བ་ཡིན་ཏེ། བྱ་སྤྱོད་ཀྱི་རྒྱུད་བླ་མེད་ལྟར་འགྲེལ་ན་དེ་ཉིད་བྱ་སྤྱོད་ཀྱི་རྒྱུད་དུ་འགལ་བའི་ཕྱིར་དང༌། བྱ་སྤྱོད་ནས་འབྱུང་བའི་སོར་འབྲང་ལྟ་བུ་ཞིག་དང༌། སམ་ཊི་ནས་འབྱུང་བའི་སོར་འབྲང་ཅན་ལྟ་བུ་ཞིག་ལྷ་༼༡༩༤༽སྔགས་འདྲ་བར་བྱུང་ན།
དེ་བླ་མེད་ལུགས་ཀྱིས་སྒྲུབ་པའི་ཚེ་བླུན་པོ་དག་བྱ་རྒྱུད་ཀྱི་རང་ལམ་གྱི་སོར་འབྲང་དེ་ཉིད་བླ་མེད་རང་ལམ་གྱི་ཐོབ་བྱའི་ལམ་གྱིས་བསྒྲུབ་པར་བྱས་སྙོམ་ན་མ་ཡིན་ཏེ། བླ་མེད་རང་ལམ་གྱི་རང་གི་ཐོབ་བྱའི་སངས་རྒྱས་དེ་ཐོབ་པ་ན་ནི་བྱ་རྒྱུད་རང་ལམ་གྱི་ཐོབ་བྱའི་སངས་རྒྱས་དེ་སླར་སྒྲུབ་དགོས་པ་མ་ཡིན་ཏེ། ཐེག་ཆེན་རང་ལམ་ནས་ཡང་དག་པར་རྫོགས་པའི་སངས་རྒྱས་སྒྲུབ་པ་ན་སླར་ལམ་དེ་ཉན་རང་དགྲ་བཅོམ་སྒྲུབ་པར་བྱེད་པ་ལ་དགོས་པ་མེད་པ་ལྟ་བུའི་ཕྱིར་རོ། ། འོ་ན་བྱ་རྒྱུད་ཀྱི་རྣལ་འབྱོར་གྱི་མདོའི་སངས་རྒྱས་སྒྲུབ་པ་དང༌། བླ་མེད་ཀྱི་རྣལ་འབྱོར་གྱི་རྒྱུད་སྡེ་འོག་མའི་སངས་རྒྱས་སྒྲུབ་པ་ལའང་དེ་ལྟར་མཚུངས་སོ་སྙམ་ན། མི་མཚུངས་ཏེ། བྱ་རྒྱུད་སོགས་རང་ལམ་གྱི་ཐོབ་བྱའི་སངས་རྒྱས་དེ་སྒྲུབ་པའི་སྐལ་བ་ལ་རྙེད། མདོའི་རང་ལམ་གྱི་དེའི་སངས་རྒྱས་སྒྲུབ་པ་ལ་དཀའ་བ་དཔག་མེད་སྤྱད་ཀྱང་འགྲུབ་པར་དཀའ་བའི་རིགས་ལ་བྱ་སྤྱོད་ཀྱི་རྣལ་འབྱོར་གྱི་ཐབས་མཁས་ལ་བརྟེན་ན་དེ་འགྲུབ་པའི་དགོས་པ་ཡོད་ལ་སྔ་མ་ལ་དེ་ལྟར་ཡོད་པ་མ་ཡིན་པའི་ཕྱིར་ཏེ། ཇི་སྐད་དུ། གང་གི་བསྐལ་པ་བྱེ་བ་ནི། །
གྲངས་མེད་པར་ཡང་རྙེད་དཀའ་བ། ། སངས་རྒྱས་ཉིད་ཀྱང་བརྩོན་ལྡན་ལ། ། ཚེ་འདི་ཉིད་ལ་༼༡༩༥༽སྟེར་བར་བྱེད། ། ཅེས་འབྱུང་བའི་ཕྱིར་རོ། ། རྣལ་འབྱོར་དང་རྣལ་འབྱོར་བླ་མེད་རང་ལམ་གྱིས་ཐོབ་པའི་སངས་རྒྱས་སམ་ལྷ་དེ་ནི་བྱ་སྤྱོད་ཀྱི་རྒྱུད་ལྟར་བསྒྲུབས་པས་འགྲུབ་པར་མི་ནུས་ཏེ། མདོའི་སངས་རྒྱས་ཉན་རང་གི་ལམ་ལྟར་བསྒྲུབས་པས་མི་འགྲུབ་པའི་ཕྱིར། དེ་ལྟ་ནའང་རྣལ་འབྱོར་རྒྱུད་ཡན་གྱི་སངས་རྒྱས་དེ་བྱ་སྤྱོད་ཀྱི་རྣལ་འབྱོར་པས་ཀྱང་ཐོབ་པར་འདོད་ན་བྱ་སྤྱོད་ཀྱི་ཆོ་ག་དང་རྗེས་སུ་འབྲེལ་བར་རྣལ་འབྱོར་རྒྱུད་ཀྱི་སྙིང་པོ་ཕྱག་རྒྱ་རིག་པ་བཞི་པོ་དེ་རིམ་བཞིན་དུ་དུམ་བུ་བཞིའི་རྩ་གཟུངས་ཆོས་ལས་ཀྱི་དཀྱིལ་འཁོར་ཆེན་པོ་བཞིའི་ཆོ་ག་ལ་བསླབ་དགོས་པར་གསུངས་ཏེ། དེ་ཉིད་བསྡུས་པའི་སྟོད་འགྲེལ་ལས། བྱ་བ་དང་སྤྱོད་པ་གཉིས་ཀའི་རྒྱུད་ལ་སོགས་པའི་ཆོ་ག་ལ་མངོན་པར་ཞེན་པ་རྣམས་ཀྱིས་ཀྱང་ཆོ་ག་དེས་འདི་ལས་བཤད་པའི་ཕྱག་རྒྱ་ཆེན་པོ་ལ་སོགས་པ་བསྒྲུབ་པར་བྱའོ་ཞེས་དོན་དེ་བཤད་པར་བྱ་བའི་ཕྱིར། སྙིང་པོ་ཕྱག་རྒྱ་རིགས་སྔགས་རྣམས། །
ཇི་ལྟར་འདོད་པའི་ཚུལ་གྱིས་ནི། ། དུམ་བུ་ལས་བཤད་རང་བྱས་པའམ། ། སྒྲུབ་པ་འདིར་ནི་ཐམས་ཅད་དོ། ། ཞེས་པ་ལ་སོགས་པའི་ཚུལ་གྱིས་སྟོན་ཏེ། ཞེས་འབྱུང་ངོ༌། ། ཡང་བྱ་རྒྱུད་ནས་འབྱུང་བའི་སོར་འབྲང་དང་སཾ་ཊི་ནས་འབྱུང་བའི་སོར་འབྲང་གཉིས་སྐུ་དང་ཕྱག་མཚན་སྔགས་སོགས་མཐུན་པར་འབྱུང་བ་ན་༼༡༩༦༽སཾ་ཊི་ནས་འབྱུང་བའི་སོ་སོར་འབྲང་མར་གྱུར་པའི་སངས་རྒྱས་དེ་ཉིད་སྔགས་བླ་མེད་ཀྱི་རང་ལམ་གྱི་སྒྲུབ་པར་བྱེད་པའི་ཆོ་ག་ལ། བོད་ཁ་ཅིག་བྱ་རྒྱུད་ལ་བླ་མེད་ཀྱི་དགོངས་པས་བཀབ་པ་ཡིན་ཟེར་བའང་ཆེས་མ་གོ་བ་ཡིན་ཏེ། བྱ་རྒྱུད་རང་རྐང་གི་སོར་འབྲང་མ་དང༌། སཾ་ཊི་ནས་འབྱུང་བའི་བླ་མེད་རང་རྐང་གི་སོར་འབྲང་གཉིས་སྐུ་མདོག་ཕྱག་མཚན་རྒྱན་ཆ་སྔགས་ཙམ་མཚུངས་པའི་ཕྱིར། རྒྱུད་མཆོག་དམན་ཁྱད་པར་ཅན་གྱི་སོར་འབྲང་གི་ལྷ་གཉིས་པར་མི་འགྲུབ་པས།
སཾ་ཊི་ནས་འབྱུང་བའི་སོར་འབྲང་ཅན་བླ་མེད་ཀྱི་རང་ལམ་གྱིས་བསྒྲུབས་པ་ན་བྱ་རྒྱུད་བླ་མེད་ཀྱི་དགོངས་པ་བཀབ་པར་ཅི་ལྟར་འགྱུར། དེས་ན་ཟབ་མོའི་གནད་འདི་ལྟ་བུ་མ་རྟོགས་པས་ཤར་ཙོང་ཁ་པ་སོགས་ཆེན་པོ་ཁ་ཅིག་བྱ་རྒྱུད་ལ་བདག་བསྐྱེད་ཡོད་པར་ངལ་བ་ཆེན་པོ་སྒྲུབ་པར་བྱེད་པ་སོགས་ཀྱང་གནད་ཀྱི་མཐའ་མ་ཆོད་པའི་ཅལ་ཅོལ་ལོ། ། ཡང་རྒྱུད་ཀྱི་ཚུལ་ལ་ཅུང་ཟད་ཙམ་ཡང་བློ་མ་ཕྱོགས་པ་ཁ་ཅིག ། བྱ་རྒྱུད་དང་བླ་མེད་ཀྱི་སོར་འབྲང་མི་གཅིག་ན། རྒྱུད་ཀྱི་ལྷ་ཐམས་ཅད་ཐུགས་རྒྱུད་དང་ཕྲིན་ལས་གཅིག་པར་མི་འགྱུར་བ་དང༌། སོར་འབྲང་ཅན་ལྟ་བུའི་ལྷ་ལའང་མཆོག་དམན་ཡོད་པར་འགྱུར་རོ། ། ཞེས་སྨྲའོ། ། ཅི་རྒྱུད་སྡེ་བཞི་དང་མདོ་རྒྱུད་ཀྱི་སངས་རྒྱས་ཐམས་ཅད་སྐུ་གསུང་ཐུགས་༼༡༩༧༽ཡོན་ཏན་ཕྲིན་ལས་ཅིག་ཅེས་འབྱུང་བ་དེ་ནི་སེམས་ཅན་ཐམས་ཅད་སྲིད་ཞི་གཉིས་ལ་མི་གནས་པར་སྒྲོལ་བའི་ཆེད་དུ་སྐུ་སོགས་མི་ཟད་རྒྱན་འཁོར་ལྔ་ཐོབ་པ་ཙམ་གྱི་ཆ་ནས་ཅིག་པར་བཞག་པ་ཡིན་ཏེ། སྔོན་གྱི་ཐུགས་དམ་གྱི་དུས་སུ་བདག་གི་དགེ་བ་འདིས་ཕྱོགས་བཅུའི་ནམ་མཁའི་མཐས་ཁྱབ་པའི་དུས་གསུམ་གྱི་སངས་རྒྱས་དང་བྱང་སེམས་ཐམས་ཅད་ཀྱི་དགེ་བ་དང་བསྡོམས་ནས་དེའི་འབྲས་བུ་སངས་རྒྱས་དང་བྱང་སེམས་ཐམས་ཅད་ཕྲིན་ལས་ཀྱི་རྗེས་སུ་འཇུག་ནས་འབད་མེད་ལྷུན་གྲུབ་ཀྱི་འགྲོ་དོན་འབྱུང་བར་གྱུར་རིག་པའི་སྨོན་ལམ་གྱི་དབང་གིས་སངས་རྒྱས་ཐམས་ཅད་ཀྱི་ཕྲིན་ལས་དང་ཐུགས་རྗེ་ལ་དབྱེ་བ་མེད་པར་སེམས་ཅན་གྱི་དོན་བྱེད་པར་ཅིག་པ་ཙམ་ལ་དགོངས་པ་ཡིན་ལ། དེ་ལས་གཞན་དུ་མདོ་སྔགས་དང་རྒྱུད་སྡེའི་རིམ་པ་སོ་སོ་རང་རྐང་གི་སངས་རྒྱས་ལ་མཆོག་དམན་དང་དབྱེ་བ་མེད་པར་གཅིག་ཡིན་པའི་ཆ་ནས་ཕྲིན་ལས་གཅིག་ཏུ་འཇུག་པ་ཡིན་ན་དེ་ཉིད་ཀྱི་ཕྱིར་མདོའི་སངས་རྒྱས་འགྲུབ་པས་སྔགས་ཀྱི་སངས་རྒྱས་འགྲུབ་པར་འགྱུར་བ་དང༌།
བྱ་སྤྱོད་ཀྱི་ལྷ་འགྲུབ་པས་རྣལ་འབྱོར་དང་རྣལ་འབྱོར་བླ་མེད་རྒྱུད་ཀྱི་ལྷ་འགྲུབ་པར་འགྱུར་རོ། ། བྱ་སྤྱོད་ཀྱི་ལྷ་གྲུབ་པས། བླ་མེད་ཀྱི་ལྷ་གྲུབ་པོ་སྙམ་ན་ནི། དེ་ཡང་མི་འཐད་དེ། དེ་ལྟ་ན་གསང་སྔགས་བླ་མེད་ཀྱི་ལྷའམ་སངས་རྒྱས་དེའི་གོ་འཕང་གི་ཚུལ་བྱ་སྤྱོད་ཀྱི་ལྷའམ་༼༡༩༨༽སངས་རྒྱས་སྒྲུབ་པོ་དག་ལ་བསྟན་ན་ཆེས་འཇིགས་ནས་བླ་མེད་ཀྱི་སངས་རྒྱས་བསྒྲུབ་པར་མི་ནུས་པ་སོགས་ཀྱི་ཉེས་པ་ཡོད་པའི་བླ་མེད་ཀྱི་ཚུལ་མ་ཟད་རྣལ་འབྱོར་གྱི་རྒྱུད་ཀྱི་ཚུལ་ཡང་བྱ་སྤྱོད་ཀྱི་གདུལ་བྱ་གནས་སྐབས་དད་ཅན་གྱི་རིགས་མ་ངེས་པ་མ་ཟད་གནས་སྐབས་བྱ་སྤྱོད་དུ་རིགས་ངེས་ལ། རྣལ་འབྱོར་རྒྱུད་ཀྱི་ཆོས་ཚུལ་ཆེས་གསང་བ་ཆེན་པོས་རྒྱས་གདབ་དགོས་པར་གསུངས་པ་དེ་བྱ་སྤྱོད་ཀྱི་སངས་རྒྱས་གྲུབ་པས་གོང་མའི་སངས་རྒྱས་གྲུབ་ན་དེ་ལ་གསང་བར་གདམས་པ་དོན་མེད་པར་འགྱུར་བའི་ཕྱིར་ཏེ། རྒྱུད་དམན་པས་འབྲས་བུ་མཆོག་འགྲུབ་ན་དེའི་རྒྱུ་གསང་བ་ལ་དགོས་པ་ཅི་ཡང་མེད་པའི་ཕྱིར། གལ་ཏེ་དེ་ཉིད་འབྲས་བུ་དེའི་རྒྱུ་ཡིན་གྱི་དེ་ལས་གཞན་དེའི་གོང་རྒྱུད་ཀྱི་རྒྱུར་བཤད་པའི་རྒྱུ་དེ་དག་གི་དེའི་དངོས་མ་ཡིན་ནོ་སྙམ་ན། འོ་ན་བྱ་སྤྱོད་ཀྱི་དབང་ལམ་ཆོ་ག་ཐམས་ཅད་ཀྱིས་ཀྱང་རྒྱུད་སྡེ་གོང་མའི་དབང་ལམ་ཆོ་ག་ཉིད་ཀྱི་བྱ་བ་བྱེད་པའི་ཕྱིར་རྒྱུ་སྡེ་གོང་མའི་དབང་སོགས་སུ་འགྱུར་ལ། དེ་ལྟ་ན་རྒྱུད་སྡེ་ལ་རིམ་པ་བཞིའི་དབྱེ་བའང་དོན་ལ་མེད་པར་འགྱུར་རོ། །
དེར་མ་ཟད་བྱ་རྒྱུད་ཀྱི་སངས་རྒྱས་ཀྱི་དཀྱིལ་འཁོར་དེ་ཉིད་རྒྱུད་སྡེ་གོང་མའི་རྡོར་དབྱིངས་དུས་འཁོར་སོགས་ཀྱི་དཀྱིལ་འཁོར་དུ་འགྱུར་བ་དང༌། དེ་ལྟར་འདོད་ན་བྱ་རྒྱུད་ཀྱི་དཀྱིལ་འཁོར་དུ་ཞུགས་སྨིན་བྱས་པས། དུས་འཁོར་གྱི་དཀྱིལ་འཁོར་གྱི་༼༡༩༩༽སྒྲ་ཙམ་ཡང་རྒྱུས་མེད་པ་དུ་མ་དམིགས་པར་མཐོང་བའི་ཕྱིར་ཅི་ལྟར་རུང༌། གཞན་ཡང་བྱ་སྤྱོད་ཀྱི་ལྷ་དང་རྒྱུད་སྡེ་གོང་མའི་ལྷ་ཅིག་པ་ཉིད་ཀྱི་ཕྱིར་འོག་མའི་ལྷ་གྲུབ་ན་གོང་མའི་དངོས་གྲུབ་མཐའ་དག་གྲུབ་བམ་མི་གྲུབ། གྲུབ་ན་བྱ་རྒྱུད་ཀྱི་ལྷ་གྲུབ་པས་ཕྱག་རྒྱའི་ལམ་གྱིས་ཕྱག་རྒྱ་ཆེན་པོའི་དངོས་གྲུབ་གྲུབ་པར་འགྱུར་ལ། འདོད་ན་བྱ་སྤྱོད་ཀྱི་རྒྱུད་ཀྱི་ཕྱག་རྒྱ་ཆེན་པོ་མཆོག་གི་དངོས་པོ་གྲུབ་པའི་ཚུལ་སྔོན་བྱུང་བའམ་མ་འོངས་སུ་འབྱུང་བ་ཇི་ལྟར་ཡོད། མི་འགྲུབ་ན་འོག་མའི་ལྷ་དེ་ཉིད་ཀྱིས་རང་ལ་གུས་པས་སྒྲུབ་པར་བྱས་པ་དེ་ཉིད་ལ་དངོས་གྲུབ་མཆོག་སྦྱིན་པར་མི་བྱེད་ལ། རང་ཉིད་ལ་ལྷག་པར་གུས་པར་མ་བསྒྲུབས་ཀྱང་རྒྱུད་སྡེ་གོང་མའི་ལམ་གྱིས་སྒྲུབ་པ་ཙམ་ལ་དངོས་གྲུབ་མཆོག་སྦྱིན་པར་བྱས་པས་དེ་ལྟའི་སངས་རྒྱས་སམ་ལྷ་དེས་དངོས་གྲུབ་ཉེ་རིང་གོ་ལོག་ཅན་དུ་སྦྱིན་པར་འགྱུར་བའི་སྐྱོན་དུའང་འགྱུར་རོ། ། ཡང་སྐྱེས་བུ་ལུག་ལྟར་ལྐུག་པ་ཁ་ཅིག ། ཡང་བྱ་སྤྱོད་ཀྱི་ལྷ་དང་བླ་མེད་ཀྱི་ལྷ་གཅིག་ཀྱང་བྱ་སྤྱོད་ཀྱི་སངས་རྒྱས་ཀྱི་དངོས་གྲུབ་དང༌།
བླ་མེད་ཀྱི་སངས་རྒྱས་ཀྱི་དངོས་གྲུབ་སོ་སོར་སྦྱིན་ཏེ། དཔེར་ན་བླ་མེད་ཀྱི་ལྷ་གཅིག་གིས་ཀྱང་མཆོག་ཐུན་མོང་གི་དངོས་གྲུབ་སོ་སོར་དོན་དུ་གཉེར་བ་ལ་སོ་སོར་སྦྱིན་པ་ལྟ་བུའོ་ཞེ་ན་༼༢༠༠༽དེ་ལྟ་ན་བྱ་སྤྱོད་དང་བླ་མེད་ཀྱི་སངས་རྒྱས་གཅིག་པར་བརྗོད་པ་ཡང་མི་འགྲུབ་ལ། དེ་ཡང་དེ་གཉིས་ལྷ་གཅིག་ཀྱང་བྱ་སྤྱོད་ཀྱི་སྒྲུབ་པོ་ལ་གནས་སྐབས་བྱ་སྤྱོད་ཀྱི་དངོས་གྲུབ་ལས་མཐར་ཐུག་བླ་མེད་ཀྱི་སངས་རྒྱས་ཕྱག་རྒྱ་ཆེན་པོ་མཆོག་གི་དངོས་གྲུབ་མི་སྦྱིན་ནོ་ཞེ་ན་ནི། བྱ་སྤྱོད་ཀྱི་སྒྲུབ་པ་ལ་གནས་སྐབས་ཀྱི་དངོས་གྲུབ་ལས་མཐར་ཐུག་གི་སངས་རྒྱས་ཀྱི་དངོས་གྲུབ་མེད་པར་ཡང་འགྱུར་རོ། ། ཡང་བྱ་རྒྱུད་དམ་ཚིག་གསུམ་བཀོད་སོགས་དབང་པོ་གཉིས་སྦྱོར་གྱི་ཆགས་བྲལ་གྱི་ལྷའམ་སངས་རྒྱས་གྲུབ་པས་ཆགས་ཅན་གྱི་ལྷ་དང་སངས་རྒྱས་འགྲུབ་ན། ཆགས་བྲལ་གྱི་ལམ་དེ་ཉིད་ཆགས་བཅས་ཀྱི་ལམ་དུ་སོང་བས་ཆགས་བྲལ་གྱི་ལམ་ལས་ཆགས་བཅས་ལམ་ཟབ་ཅིང་ཐེག་པའི་མཐོ་ཁྱད་དུ་ཡང་མི་འགྱུར་རོ། ། དེའི་ཕྱིར་ཕ་རྒྱུད་ཀྱི་གསང་འདུས་དང་མ་རྒྱུད་ཀྱི་བདེ་མཆོག་དང་གཉིས་མེད་རྒྱུད་ནས་འབྱུང་བའི་གསང་འདུས་དང་སྡོམ་པ་རྣམས་ལའང་མཆོག་དམན་ཡོད་པ་ཉིད་ཀྱི་ཕྱིར་ཏེ། ཕ་མའི་འདུས་པ་དང་སྡོམ་པ་རྣམས་ཀྱི་སྨིན་ལམ་གྱི་རིམ་པས་ཕ་མའི་འདུས་པ་དང་སྡོམ་པའི་སངས་རྒྱས་སུ་འགྱུར་ཀྱང་གཉིས་མེད་རྒྱུད་ཀྱི་འདུས་པ་དང་སྡོམ་པའི་སངས་རྒྱས་སུ་མ་གྱུར་པའི་ཕྱིར་ཏེ། གཉིས་མེད་རྒྱུད་ཀྱི་དཔལ་ལྡན་རྒྱུ་སྐར་གྱི་དཀྱིལ་འཁོར་བཅུ་གཉིས་ཀྱི་འདུས་སྡོམ་གྱི་སངས་རྒྱས་སུ་སངས་རྒྱས་པར་འགྱུར་བ་ལ་ནི་ལོ་གསུམ་ཕྱོགས་གསུམ་གྱི་༼༢༠༡༽ཡེ་ཤེས་ཀྱི་རླུང་ཉིད་རྣམ་ཀུན་མཆོག་ལྡན་གྱི་རིགས་ལྡན་གྱི་གཞིར་ཐིམ་པ་མ་གཏོགས་པས་མི་འགྲུབ་ལ། ཕ་མའི་རྒྱུད་ཀྱི་ལུས་སྡོམ་གྱི་སངས་རྒྱས་ནི་ལོ་བརྒྱའི་ལས་རླུང་ལྷག་མ་རྣམས་རྣམ་སྨིན་གྱི་ལུས་གནས་འགྱུར་གྱི་དབུ་མ་ལ་ཐིམ་པས་ཀྱང་འགྲུབ་པར་འགྱུར་བའི་ཕྱིར་དང༌།
ཕ་མའི་རྒྱུད་ཀྱི་འདུས་སྡོམ་སོགས་གཉིས་མེད་རྒྱུད་ཀྱི་འདུས་སྡོམ་དུ་འཚང་རྒྱ་བར་འདོད་པ་ན་སླར་གཉིས་མེད་རྒྱུད་ཀྱི་འཇིག་རྟེན་ལས་འདས་པའི་དོན་དམ་པའི་དབང་བཞི་པ་བསྐུར་ནས་དབང་དེས་དྲངས་པའི་ལམ་ལ་མ་བརྟེན་པར་མི་འབྱུང་བའི་ཕྱིར། དེས་ན་གཉིས་མེད་རྒྱུད་ཀྱི་སྒྱུ་འཕྲུལ་དྲ་བའང་བླ་མེད་ཀྱི་སྒྱུ་འཕྲུལ་དྲ་བ་མ་ཡིན་ལ། ཕྱིས་ཀྱི་ས་ལུགས་པ་ཁ་ཅིག ། རྒྱུད་སྡེ་གོང་འོག་གི་འདུས་སྡོམ་སོགས་ལ་བཟང་ངན་གྱི་ཁྱད་པར་ཡོད་པ་མི་འཐད་དེ། འདུས་པ་དང་སྡོམ་པ་ཙམ་ལ་ཁྱད་པར་མེད་པའི་ཕྱིར་སྙམ་ན། འོ་ན་རྒྱུད་སྡེ་བཞིའི་རིགས་གསུམ་རིགས་ལྔ་སོགས་ཀྱི་རིགས་ལ་མཆོག་དམན་གྱི་ཁྱད་པར་མེད་པར་འགྱུར་ལ། འདོད་ན་བྱ་སྤྱོད་ཀྱི་རིགས་གསུམ་ལས་རྣལ་འབྱོར་རྒྱུད་ཀྱི་རིགས་གསུམ་ལྔ་རྣམས་ཁྱད་པར་དུ་འཕགས་པར་འདོད་པ་དང༌། རྣལ་འབྱོར་རྒྱུད་ཀྱི་རིགས་ལྔ་ལས་བླ་མེད་ཀྱི་རིགས་ལྔ་ཁྱད་པར་དུ་འཕགས་ཏེ། རྣལ་འབྱོར་རྒྱུད་ཀྱི་རིགས་ལྔའི་༼༢༠༢༽སྡོམ་པས་ཁྱད་པར་དུ་བྱས་པའི་རྡོ་རྗེ་སློབ་དཔོན་གྱི་དབང་ཙམ་རྣལ་འབྱོར་བླ་མེད་ཀྱི་རིགས་ལྔའི་དབང་བསྐུར་བའི་ནུས་པས་ཀྱང་རྫོགས་ལ། བླ་མེད་ཀྱི་རིགས་ལྔའི་སྡོམ་པས་ཁྱད་པར་དུ་བྱས་པའི་རྡོ་རྗེ་སློབ་དཔོན་གྱི་དབང་ནི་དེ་ཙམ་གྱིས་མི་རྫོགས་པར་སླར་བསྐུར་དགོས་པས།
རྣལ་འབྱོར་རྒྱུད་ཀྱི་རིགས་ལྔའི་སྡོམ་པ་དང་བླ་མེད་ཀྱི་རིགས་ལྔའི་སྡོམ་པ་ལ་མཆོག་དམན་གྱི་ཁྱད་པར་ཆེས་ཆེ་བ་འཇོག་དགོས་པར་སྨྲས་པའང་དོན་གྱི་སྟོང་པར་འགྱུར་རོ། ། དེ་ལྟར་མཐའ་དཔྱད་དེ་བཤད་པའི་ངག་དོན་བྱ་སྤྱོད་རྣལ་འབྱོར་གྱི་དབང་དེ་དག་རང་རང་གི་དཀྱིལ་འཁོར་དེར་ཐོབ་པས་རང་རང་གི་ལམ་གྱི་བྱ་བ་ཙམ་བྱེད་པ་ལ་དབང་བ་དང༌། རང་གི་ཐེག་པ་དང་རྒྱུད་སྡེ་གོང་མ་འོག་མའི་ལམ་གྱི་བྱ་བ་ཙམ་བསྒྲུབ་པའི་ཆེད་དུ་དང༌། ཡང་རྒྱུད་སྡེ་གོང་མ་གོང་མའི་དཀྱིལ་འཁོར་དུ་འོག་མའི་དབང་བསྐུར་གྱི་བྱ་བ་དོན་གྱིས་རྫོགས་པར་ཐོབ་པར་འགྱུར་བའི་ཚུལ་གསུམ་ཡོད་པ་ལས། ཚུལ་གོང་མ་གཉིས་རྒྱ་ཆེར་བཤད་ཟིན་ལ། ཚུལ་ཕྱི་མ་ནི་བླ་མེད་རྒྱུད་ཀྱི་དཀྱིལ་འཁོར་དུ་རིག་པའི་དབང་ལྔ་ཐོབ་ན་བྱ་སྤྱོད་ཀྱི་དབང་ཁོ་ནར་ཐོབ་པ་མ་ཟད་བླ་མེད་ཀྱི་དཀྱིལ་འཁོར་དང་འབྲེལ་བའི་བྱ་བ་ཅུང་ཟད་ལ་དབང་བར་འགྱུར་ལ། དུས་འཁོར་གྱི་བྱིས་འཇུག་གི་དབང་བདུན་པ་ཐོབ་པས་རྣལ་འབྱོར་རྒྱུད་ཀྱི་དབང་ཁོ་ན་ཐོབ་པར་༼༢༠༣༽མ་ཟད་བླ་མེད་རྒྱུད་ཀྱི་དཀྱིལ་འཁོར་དང་བྱ་བ་ཅི་རིགས་ལའང་དབང་བར་འགྱུར་ལ། གཉིས་མེད་རྒྱུད་དུས་ཀྱི་འཁོར་ལོའི་འཇིག་རྟེན་པའི་བུམ་གསང་གི་དཀྱིལ་འཁོར་དུ་ཞུགས་ནས་དེ་དག་གི་དབང་ཐོབ་པས་ཕ་རྒྱུད་ཀྱི་དབང་ཡོངས་རྫོགས་ལྷག་དང་བཅས་པ་ཐོབ་ལ། དེའི་འཇིག་རྟེན་པའི་གསུམ་པ་དང་བཞི་པའི་དཀྱིལ་འཁོར་དུ་དེ་དག་གི་དབང་ཐོབ་པས། ཕ་རྒྱུད་ཀྱི་དབང་ཡོངས་རྫོགས་བཅས་པ་ཐོབ་པ་ཡིན་ལ།
དེ་ཙམ་གྱི་གཉིས་མེད་རྒྱུད་རང་ལ་ལྟོས་པའི་འཇིག་རྟེན་ལས་འདས་པའི་དབང་བཞི་པའི་དཀྱིལ་འཁོར་དུ་ཞུགས་པའི་དབང་ཡོངས་སུ་རྫོགས་པར་ཐོབ་པ་ནི་མ་ཡིན་ནོ། ། འོ་ན་བླ་མེད་ཀྱི་རྒྱུད་དུ་འོག་མའི་དབང་ཐོབ་པ་ན། འོག་མ་ལས་ལྷག་པའི་བྱ་བ་ཅི་ལྟ་བུ་ལ་དབང་སྙམ་ན། བུམ་དབང་གི་རིགས་ལྔའི་དབང་བསྐུར་བ་ན། སློབ་མ་དབང་རྫས། དབང་བསྐུར་བའི་སློབ་དཔོན་ལྷ་དང་བཅས་པ་ཐམས་ཅད་གདན་གསུམ་ཚང་བའི་སྙོམས་འཇུག་གི་ཁྱད་པར་དུ་བྱས་པའི་བདེ་སྟོང་གི་རྟོགས་པ་ཐོབ་པ་ལ་དབང་བས་ཁྱད་པར་དུ་བྱས་པ་ཡིན་ནོ། ། བླ་མེད་ཀྱི་དབང་བསྐུར་བའི་ཚུལ་ལ་བློ་མ་ཕྱོགས་པ་ཁ་ཅིག ། བུམ་དབང་གི་སྐབས་སུ་སློབ་མ་ཡབ་ཡུམ་སྙོམས་འཇུག་གི་དབང་པོ་གཉིས་སྦྱོར་ཡོད་པ་མ་ཡིན་ཏེ། ༼༢༠༤༽ཡིན་ན་དབང་གསུམ་པ་དང་ཁྱད་པར་མེད་པར་འགྱུར་བས། སློབ་མ་དེ་དག་གི་ཡབ་ཡུམ་ཞལ་སྦྱོར་ཙམ་དུ་བྱེད་པ་ཡིན་ཟེར་བ་ནི་ཆེས་རྒྱུས་མེད་པ་སྟེ།
བླ་ན་མེད་པའི་དབང་བསྐུར་བའི་མན་ངག་གི་ཞལ་ལུང་ལས། བུམ་དབང་གི་སྐབས་སུ་དངོས་སུ་འབྱོར་ན་སློབ་མ་ཡ བ་ཡུམ་གྱི་གདན་གསུམ་ཇི་སྲིད་སྙོམས་འཇུག་གི་བདེ་བས་མ་ཚིམ་པར་སློབ་དཔོན་གྱི་གདན་གསུམ་འཛོམ་པའི་ཆུ་དབང་སོགས་ཀྱི་ལྷ་སློབ་མའི་གདན་གསུམ་ཡོངས་རྫོགས་སློབ་མ་ལ་མི་བསྟིམ་པར་དེ་ནམ་རྫོགས་པ་ན་བསྟིམ་པར་མཛད་ཅིང༌། དེ་ལྟ་ནའང་དེ་ཙམ་གྱི་སྙོམས་འཇུག་གི་བདེ་བས་དབང་གསུམ་པའི་སྙོམས་འཇུག་གི་བདེ་བར་མི་འགྱུར་ཏེ། འདིར་ནི་ལུས་ཀྱི་བདེ་བའི་ཆ་ཤེས་ཙམ་ཡིན་ལ། དེར་ནི་ཡིད་ཀྱི་བདེ་བ་ཡོངས་སུ་རྫོགས་དགོས་པའི་ཕྱིར། ཡང་གཉིས་མེད་རྒྱུད་དུས་ཀྱི་འཁོར་ལོའི་བུམ་པ་དང་གསང་བའི་དཀྱིལ་འཁོར་དུ་ཞུགས་དབང་ཐོབ་པས་ཕ་རྒྱུད་ཀྱི་དབང་ཡོངས་རྫོགས་ཐོབ་པ་ལས་ལྷག་པའི་བྱ་བ་ལ་ཇི་ལྟར་དབང་ཞེ་ན། ཕ་རྒྱུད་ཀྱི་དབང་ཡོངས་རྫོགས་ཐོབ་ཀྱང་གཉིས་མེད་རྒྱུད་ཀྱི་འཇིག་རྟེན་ལས་འདས་པའི་དབང་ལམ་གྱི་བྱ་བ་བསྒྲུབ་པ་ལ་མི་དབང་ཞིང་འདིར་དེ་ཐོབ་པ་༼༢༠༥༽ན་དེའི་བྱ་བ་ལ་དབང་བའི་རྒྱུད་ཉེ་བར་སྨིན་བྱེད་དུ་གྱུར་པ་ཉིད་ལས་ཡིན་ཏེ། གཉིས་མེད་རྒྱུད་ཀྱི་འཇིག་རྟེན་པའི་བུམ་དབང་དུ་མ་ཟད་གཉིས་མེད་རྒྱུད་ཀྱི་བྱིས་འཇུག་གི་དབང་གིས་ཀྱང་འཇིག་རྟེན་ལས་འདས་པའི་བཞི་པ་སྦྱོར་བ་ཡན་ལག་དྲུག་བྱ་བ་ལ་དབང་བའི་ནུས་པ་འཇོག་པར་བྱེད་པའི་ཕྱིར་ཏེ། རྫོགས་རིམ་འདས་པའི་སྦྱོར་བ་ཡན་ལག་དྲུག་གི་ནུས་པ་སད་པ་ལ་བསྐྱེད་རིམ་མ་འདས་པའི་ཡན་ལག་དྲུག་གི་ནུས་པ་མཐུ་ཅན་དུ་བྱེད་དགོས་པས་དེའི་ནུས་པ་བྱིས་འཇུག་གི་དབང་གི་སྐབས་སུ་མཐུ་རྙེད་དགོས་པའི་ཕྱིར། ཆུ་ཅོད་པན་གྱི་དབང་སོར་བསམ་སོན་དུ་འགྱུར་བ་ཡིན་ཏེ།
ས་ལ་སོགས་པའི་རླུང་རྣམ་པར་དག་པས་དུ་སོགས་བཅུ་མཐོང་ཞིང་དར་དཔྱངས་རྡོ་དྲིལ་གྱི་དབང་ཐོབ་པས་སྲོག་འཛིན་གྱི་འབྲས་བུ་ཐོབ་པར་འགྱུར་ཏེ། སྲོག་སོགས་ཀྱི་རླུང་བཅུ་དག་ཅིང་ཁྱད་པར་རོ་རྐྱང་གི་རླུང་དབུ་མར་ཞུགས་ནས་མཐར་ཧཾ་གི་ཐིག་ལེར་འཛིན་པའོ། ། བརྟུལ་ཞུགས་ཀྱི་དབང་གི་རྗེས་དྲན་གྱི་ཐ་མལ་པའི་དབང་ཡུལ་དག་པར་བྱས་ནས་ཡུལ་སྟོང་པ་ཉིད་ཀྱི་གཟུགས་ལ་སོགས་པ་དང་ཤ་ལ་སོགས་པའི་དབང་པོ་རྣམས་གཅིག་ཏུ་སྦྱོར་བ་སྟེ། སྤྲོས་བཅས་ལ་སོགས་སྤྱོད་པ་གསུམ་གང་ཡང་རུང་བ་ཡིན་ནོ། ། མིང་དབང་གིས་ནི་ཏིང་ངེ་འཛིན་གྱི་ས་བོན་བཞག་སྟེ། ༼༢༠༦༽བྱམས་སོགས་ཚངས་གནས་བཞི་རྣམ་པར་དག་པའི་མི་འགྱུར་བའི་བདེ་བའི་སྐད་ཅིག་མ་ཐོབ་ཅིང༌། དེ་ནས་ཇི་སྲིད་སངས་མ་རྒྱས་པར་རིགས་མི་འགྱུར་ཞིང༌། བག་ཆགས་ཕྲ་བ་དག་ཀྱང་སྦྱོང་བར་བྱེད་པ་དང༌། སེམས་ཅན་ཐམས་ཅད་ཀྱི་དོན་དུ་སྙིང་རྗེ་ཆེན་པོས་ཁྱབ་པར་བྱེད་པ་གང་ཡིན་ལ། རྗེས་གནང་གི་ནི་རྫོགས་པའི་སངས་རྒྱས་ཞེས་པས་ཡེ་ཤེས་ཀྱི་སྐུ་འགྲུབ་པའི་ས་བོན་བཞག་སྟེ།
ཆོས་ཀྱི་འཁོར་ལོ་བསྐོར་བ་པོའི་སློབ་དཔོན་ཉིད་དུ་འགྱུར་བའི་ཕྱིར། དེས་ན་གཉིས་མེད་རྒྱུད་ཀྱི་འཇིག་རྟེན་པའི་དབང་བཞི་ཉིད་གང་ཡིན་པ་དང༌། དེའི་ཉམས་ལེན་ཇི་ལྟར་ཡིན་ཞེ་ན། བུམ་དབང་ནི། རྒྱུད་སྡེ་གཞན་ལས། ཤེས་རབ་བཅུ་དྲུག་ལོན་པ་ལ། ། ལག་པ་དག་གིས་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་བ། ། སློབ་དཔོན་དབང་དུ་ཤེས་པར་བྱ། ། ཞེས་པ་ལྟར།
དཔལ་ལྡན་རྒྱུད་དུ། དཔལ་ལྡན་ཤེས་རབ་ནུ་མ་ལ་ཡང་དང་པོར་རེག་པ་གང་ཡིན་བུམ་པའི་དབང་ནི་དེ་ཉིད་དོ། ། ཞེས་སློབ་མའི་ལུས་རྣམ་སྨིན་གྱི་ལུས་གནས་གྱུར་དྲི་བྲལ་གྱི་རེག་འཁྱུད་ཀྱི་བདེ་བའི་དབང་ཙམ་མིན་པར་དྭངས་གསལ་བཅད་གཞིག་མེད་པའི་ཕྲ་ལུས་དྲི་མ་ཡོངས་སུ་ཟད་པར་སྦྱངས་པ་གསེར་གྱི་གཡའ་སྦྱངས་པས་གསེར་བཙོ་མ་༼༢༠༧༽ལྟར་གྱུར་པའི་རེག་འཁྱུད་ཀྱི་བདེ་བས་རང་ལུས་དཀྱིལ་འཁོར་གྱི་འཁོར་ལོ་དག་པར་གྱུར་པ་ཡིན་ལ། གསང་དབང་ནི་དེ་ལྟར་རང་དང་རིས་མཐུན་གྱི་དཀྱིལ་འཁོར་བའི་འཁོར་ལོ་ཕྱག་རྒྱའི་བྷ་གའི་དཀྱིལ་འཁོར་དུ་ཞུགས་ཤིང་ལྷ་ཚོགས་དེ་དག་གི་སྙོམས་འཇུག་གི་བདེ་བས་ངག་ཨཱ་ཨི་ཀཱ་ལིའི་དཀྱིལ་འཁོར་དུ་དག་པར་འགྱུར་ལ། ཤེས་རབ་ཀྱི་ཡེ་ཤེས་ནི། དེ་ལྟའི་བྷ་གའི་དཀྱིལ་འཁོར་ཉིད་ཀྱི་སྙོམས་འཇུག་གི་ཡེ་ཤེས་དེ་ཉིད་འཇིག་རྟེན་པའི་ལྷན་སྐྱེས་སུ་ཉམས་སུ་མྱོང་བ་ན་ལྷན་སྐྱེས་ཀྱི་བདེ་བ་དེ་ཉིད་སེམས་ཐབས་ཤེས་ཀྱི་དཀྱིལ་འཁོར་དུ་དག་པར་འགྱུར་ལ། བཞི་པ་ནི། བདེ་བ་དེ་ཉིད་ཡས་འབབ་ཙམ་གྱི་འགྱུར་བ་ཙམ་མིན་པར་མས་བརྟན་པའི་ཕྱིར་མི་ལྡོག་པའི་སྙོམས་འཇུག་གི་བདེ་བ་དེ་ཉིད་ཡེ་ཤེས་ཐབས་ཤེས་ཀྱི་དཀྱིལ་འཁོར་དུ་དག་པར་འགྱུར་ལ། དབང་བཞི་པོ་འདི་དག་ཐོབ་པས་བྱ་བ་ཇི་ལྟ་བུ་ལ་དབང་ཞེ་ན། འདི་མ་ཐོབ་པར་བྱིས་དབང་ཙམ་གྱིས་ནི་ཀུན་རྫོབ་འཇིག་རྟེན་པའི་དངོས་གྲུབ་མཐའ་དག་སྒྲུབ་བྱེད་ཀྱི་བསྐྱེད་རིམ་ཡོངས་རྫོགས་སྒོམ་པ་ལ་དབང་བ་མ་ཡིན་ཏེ།
གོང་དུ་བཤད་པ་ལྟར་བྱིས་པ་འཇུག་པའི་དབང་བདུན་གྱིས་ནི་བསྐྱེད་རིམ་གྱི་བསྙེན་༼༢༠༨༽བསྒྲུབ་ཡན་ལག་བཞི་བསྙེན་པ་དཀྱིལ་འཁོར་རྒྱལ་མཆོག་ཙམ་ལ་བརྟེན་ནས་ཐུན་མོང་བའི་མ་དག་འཁོར་བའི་འོག་མིན་གྱི་དངོས་གྲུབ་ཙམ་ལས་མི་ཐོབ་པའི་ཕྱིར། དེ་དག་གི་བསྐྱེད་རིམ་ནི་བསྙེན་སྒྲུབ་བཞི་ཡོངས་སུ་རྫོགས་པའི་བསྐྱེད་རིམ་མ་ཡིན་ཏེ་ཉི་ཚེ་བ་ཙམ་དུ་ཟད་པའི་ཕྱིར། འདིའི་དབང་དུ་བྱས་ཏེ་གནས་དབེན་པར་བྲིས་སྐུ་ལ་སོགས་པ་མདུན་དུ་བྱས་ནས་དེ་ལ་ཀྱཻ་རྡོ་རྗེའི་འགྲེལ་པར་གསུངས་པའི་མཆོད་པའི་མཎྜལ་སྔོན་དུ་འགྲོ་བས་མཆོད་པ་བྱས་ནས་ཀུན་རྫོབ་བྱང་ཆུབ་ཀྱི་སེམས་སྒོམ་པ་སྔོན་དུ་འགྲོ་བས། མདུན་དུ་གནས་པའི་བྲི་སྐུའམ་ཆུ་ནང་དུ་ཤར་བའི་ལྷའི་གཟུགས་བརྙན་སོགས་ལ་མིག་རེངས་རེངས་སུ་བལྟས་ན་རྣམ་པ་གསལ་བར་ཤར་བ་ན། དེ་ཉིད་རྩེ་གཅིག་པའི་ཞི་གནས་སྒྲུབ་ཅིང༌། དེ་གྲུབ་ན་བདག་ཉིད་དེ་དང་འདྲ་བའི་ལྷར་བསྐྱེད་ན་ལས་དང་མཐུན་པའི་བགྲང་ཕྲེང་ལ་སོགས་པས། ལས་དྲུག་ལ་འཇུག་པ་སྔོན་དུ་འགྲོ་བས་ཕྱི་རོལ་བཟླས་པ་དང་སྦྱིན་སྲེག་ལ་སོགས་པ་སྔོན་དུ་སོང་ནས། དེའི་འོག་ཏུ་ཞི་བ་ལ་སོགས་པའི་དགེ་བའི་ལས་ལ་སྦྱོར་བར་བྱེད་ཀྱི། བསད་པ་སོགས་༼༢༠༩༽ནི་མ་ཡིན་ཏེ། མངོན་པར་ཤེས་པ་མ་སྐྱེས་པར་དེ་བྱ་བ་བཅོམ་ལྡན་འདས་ཀྱི་བཀག་པའི་ཕྱིར་རོ། །
དེ་ཙམ་གྱི་མ་ཚིམ་པར་མཆོག་དོན་དུ་གཉེར་བས། ལྷ་ལ་དམིགས་པའི་ཞི་གནས་གྲུབ་ནས། དེའི་འོག་ཏུ་ཆོས་བདག་མེད་པར་སྤྱོད་པའི་ལྷག་མཐོང་ལ་སློབ་ཅིང་རང་ཉིད་ལྷར་བསྒོམ་པའི་སྙིང་གར་ལྷའི་མཚན་མའི་ཡི་གེ་བཀོད་ནས། དེ་དག་ཉིད་ཆོས་བདག་མེད་པའི་དོན་དུ་བསམ་ནས་བསྒོམ་པར་བྱེད་ཅིང་དེ་ལ་ཅུང་ཟད་བརྟན་པ་ན། རླུང་བུམ་ཅན་གྱི་སྦྱོར་བས་སྔགས་ཀྱི་ལས་དྲུག་ལ་འཇུག་སྟེ། ལས་དྲུག་ནི། ལྷ་དབང་དུ་བྱ་བ་དང༌། རང་ལ་དབབ་པ་དང༌། འཇིགས་པར་བྱ་བ་དང༌། ཞི་བ་དང༌།
རྒྱས་པ་དང༌། མཉེས་པར་བྱ་བའོ། ། ལས་དྲུག་པོ་འདི་དག་ཀྱང་ཐུན་མོང་དོན་དུ་གཉེར་བས་ངག་གི་བཟླས་བརྗོད་དང་མཆོག་དོན་དུ་གཉེར་བས་སྲོག་རྩོལ་གྱི་སྒོ་ནས་སྒོམ་པ་ཡིན་ཅིང༌། ལས་དྲུག་རྫོགས་ནས་དེའང་ཐུན་མོང་དོན་དུ་གཉེར་བས་ངག་ཏུ་བརྗོད་པ་དང༌། མཆོག་དོན་དུ་གཉེར་བས་རྡོ་རྗེའི་བཟླས་པ་རླུང་གི་སྦྱོར་བས་སྒོམ་སྟེ་འདི་ནི་ལེའུ་ལྔ་པར་རྐང་པ་༼༢༡༠༽བདུན་ཅུ་རྩ་གཉིས་རྒྱས་པར་གསུངས་ལ། འདི་ལྟ་བུའི་སྒྲུབ་པ་པོས་རིལ་བུ་ལ་སོགས་པ་བསྒྲུབས་པ་ན། མཆོད་རྟེན་ཆེན་པོ་ལ་སོགས་པའི་གནས་སུ་དཀྱིལ་འཁོར་བཞེངས་ནས་རིལ་བུ་ལ་སོགས་པ་བསྒྲུབས་པས། འཁོར་དང་བཅས་པ་རྫས་ཀྱི་དངོས་གྲུབ་ཀྱི་མཁའ་ལ་སྤྱོད་པ་ཉིད་དུ་འགྱུར་ཞིང༌། རྟེན་དེས་སངས་རྒྱས་ཉིད་དུ་སྒྲུབ་པར་བྱེད་པ་ཡིན་ལ། དེས་ན་བྱིས་འཇུག་གི་དབང་བདུན་ཐོབ་པའི་རྣལ་འབྱོར་པས་ཐུན་མོང་གི་དངོས་གྲུབ་དོན་དུ་གཉེར་བས་ནི་དཀྱིལ་འཁོར་རྒྱལ་མཆོག་རྗེས་མཐུན་པ་ཙམ་ལ་བརྟེན་པའི་རང་སའི་བསྙེན་སྒྲུབ་ཙམ་དང༌།
མཆོག་གི་དངོས་གྲུབ་འདོད་པས་ནི་ལས་རྒྱལ་མཆོག་ཙམ་ལ་བརྟེན་པའི་རང་སའི་བསྙེན་སྒྲུབ་ཙམ་གྱིས་བསྒྲུབ་པར་གསུངས་ལ། འདི་ལྟའི་དབྱེ་འབྱེད་ནི། རྒྱུད་གཞན་ནས་འབྱུང་བའི་རྒྱུད་རྡོ་རྗེ་འཛིན་པའི་ང་རྒྱལ་ཙམ་གྱིས་དངོས་གྲུབ་བསྒྲུབ་པ་དང་འབྲས་བུ་རྡོ་རྗེ་འཛིན་པའི་ང་རྒྱལ་ཙམ་གྱིས་དངོས་གྲུབ་སྒྲུབ་པར་སོང་ངོ་ཞེས་པཎ་ཆེན་ནགས་ཀྱི་རིན་ཆེན་གསུང་ངོ༌། ། དེས་ན་རྡོ་རྗེ་སྙིང་པོ་རྒྱན་གྱི་རྒྱུད་ལས། བསྐྱེད་རིམ་དང་ཟབ་མོ་བསྐྱེད་པའི་རིམ་པ་དང༌། རྫོགས་པའི་རིམ་པ་ཞེས་གསུམ་འབྱུང་བ་ལྟར། བྱིས་༼༢༡༡༽པའི་དབང་བདུན་ཐོབ་པས་བསྐྱེད་པའི་རིམ་པ་འདི་ནི་ཟབ་པ་ལ་ལྟོས་པའི་མི་ཟབ་པའི་བསྐྱེད་རིམ་གྱི་དབང་དུ་བྱས་ཏེ་རྣམ་པར་གཞག་པ་ཡིན་ལ། མི་ཟབ་པའི་བསྐྱེད་རིམ་བྱ་བ་ནི། དབང་བསྐུར་བ་བྱ་བའི་གཞི་དཀྱིལ་འཁོར་གྱི་ཁྱད་པར་ལས་ཏེ། དེ་ཡང་ལས་དང་པོ་པས་ལས་སྣང་གིས་བསྡུས་པའི་ཕྱིའི་འབྱུང་བ་སོགས་ལ་རྡུལ་ཚོན་དང་རས་བྲིས་དང་བློས་བསླང་གི་གཞལ་ཡས་ཁང་པ་ལྟ་བུའི་དཀྱིལ་འཁོར་པའི་རྣམ་པར་བཅོས་པ་ལ།
སློབ་དཔོན་ནུས་ལྡན་གྱི་ནང་གཉུག་མའི་ལུས་སེམས་ཀྱི་དཀྱིལ་འཁོར་དང་གཞན་མཆོག་ཕྱག་རྒྱ་ཆེན་པོའི་དཀྱིལ་འཁོར་ཏིང་ངེ་འཛིན་ནུས་པས་བཀུག་ནས་ཏིང་ངེ་འཛིན་གྱི་དཀྱིལ་འཁོར་དུ་གྱུར་པ་དེ་ཕྱི་དཀྱིལ་དང་དབྱེར་མེད་དུ་བྱས་པའི་དཀྱིལ་འཁོར་ལས་ཆུ་སོགས་ཀྱི་དབང་བདུན་ལ་དབང་བའི་བྱ་བ་ངེས་པར་ཐོབ་པའི་ཚད་མས་དྲངས་པའི་ངེས་ཤེས་སྐྱེས་པ་ཞིག་དགོས་ཏེ། དངོས་སུ་དབང་ཤེས་ཀྱི་རྡུལ་ཚོན་སོགས་ཀྱི་དཀྱིལ་འཁོར་ལས་མ་མཐོང་ཡང་རྡོ་རྗེའི་ཡེ་ཤེས་ཕབ་པའི་མེ་ཏོག་མངོན་སུམ་ཡེ་ཤེས་ཀྱིས་དྲངས་པའི་རྗེས་ཀྱི་ངེས་ཤེས་ཚད་མ་ལ་དེ་བཞིན་གཤེགས་པའི་དཀྱིལ་འཁོར་པ་ལ་བསླུ་བ་མེད་པ་ཞིག་དགོས་པའི་ཕྱིར། དེ་༼༢༡༢༽ལས་གཞན་དུ་དེང་སང་རྡུལ་ཚོན་གྱི་དཀྱིལ་འཁོར་དུ་ཞུགས་སྨིན་བྱས་ཟེར་བ་ནི། ཞ་ལུའི་རྒྱུད་སྡེ་བཞིའི་ལྷ་ཁང་དུ་ཀློ་ཁ་ཕྲ་ཕྱིན་པ་ལྟར་གྱུར་པ་ལ་མི་བཟུང་གི ། ཕྱི་དཀྱིལ་ཉིད་ལའང་དབང་པོ་རྣོ་རྟུལ་གཉིས་ལས། རྟུལ་པོ་ལ་བཤད་མ་ཐག་པ་ལྟར་ཡིན་ལ། དབང་པོ་རྣོན་པོ་ལ་ནི་དབང་ཤེས་ཀྱི་ངོར་ཕྱི་དཀྱིལ་གྱི་རྡུལ་ཚོན་ལ་སོགས་པའི་གཞིར་དུས་ཀྱི་འཁོར་ལོའི་དཀྱིལ་འཁོར་དབང་ཤེས་ཀྱིས་མངོན་སུམ་དུ་མཐོང་ན་ནི། སྐད་ཅིག་འཇིག་རྟེན་དང་འཇིག་རྟེན་ལས་འདས་པའི་དབང་ལམ་ཐམས་ཅད་དུས་མཐའི་སྐད་ཅིག་ཆེས་ཕྲ་སྐད་ཅིག་དང་སྐད་ཅིག་ལ་བགྲོད་ནས་འདས་པ་བདུན་གྱི་དབང་ཕྱུག་ཏུའང་འགྱུར་བ་ཡོད་དོ་ཞེས། འགྲེལ་ཆེན་ལས། གལ་ཏེ་དཀྱིལ་འཁོར་གྱི་འཁོར་ལོ་མངོན་སུམ་དུ་བྱེད་ན་དེའི་ཚེ་ལུས་འདི་ཉིད་ཀྱི་ས་བདུན་གྱི་དབང་ཕྱུག་ཉིད་དུ་འགྱུར་རོ། །
ཅི་སྟེ་མི་དགེ་བ་བཅུ་དང་བྲལ་ཏེ་ཤི་བར་གྱུར་ན་དེའི་ཚེ་དེ་ནས་དགེ་བའི་དབང་གིས་ས་བདུན་གྱི་དབང་ཕྱུག་ཏུ་འགྱུར་རོ། ། ཞེས་འབྱུང་ལ། རྒྱུད་གཞན་གྱི་བྱུང་བར་ཡང་རྒྱལ་པོ་ཨིནྡྲ་བྷཱུ་ཏིས་སངས་རྒྱས་ལ་རྣམ་གྲོལ་གྱི་ལམ་གྱི་ཞུས་པས། ཆགས་བྲལ་གྱི་ལམ་བསྟན་པས། རྒྱལ་པོས་༼༢༡༣༽རང་རྒྱུད་འདོད་པའི་འདོད་ཆགས་དང་བྲལ་མི་ནུས་པར་གསོལ་པས། ཤཱཀ་ཐུབ་ཉན་ཐོས་ཀྱིས་བསྐོར་བ་འདུས་པའི་དཀྱིལ་འཁོར་དུ་བཞེངས་པ་རྒྱལ་པོས་མངོན་སུམ་དུ་མཐོང་ནས་དེར་དབང་བསྐུར་བས། སྐད་ཅིག་དེར་ས་བཅུའི་དབང་ཕྱུག་ཏུ་གྱུར་ནས་སངས་རྒྱས་སོ་ཞེས་འབྱུང་བ་དང་ཡང་ཆེས་མཐུན་པར་འགྱུར་རོ། ། འོ་ན་མི་ཟབ་པའི་བསྐྱེད་རིམ་སྒོམ་པ་ལ་དབང་བའི་དབང་བདུན་པོ་འདི་རྡུལ་ཚོན་གྱི་དཀྱིལ་འཁོར་ཁོ་ན་ལ་བརྟེན་ནས་ངེས་པར་དབང་བསྐུར་དགོས་སམ་ཞེ་ན། འདི་ལ་གྲུབ་ཆེན་ཤཱ་བ་རིའི་ཞལ་ལུང་གིས་པཎ་ཆེན་ནགས་ཀྱི་རིན་ཆེན་གྱི་བཀས། དབང་བདུན་པོ་འདི་རྣམས་རྗེ་ནཱ་རོ་པ་དང་སཱ་དྷུ་སུ་ཏྲ་རིན་པོ་ཆེ་ལ་སོགས་པའི་རྡུལ་ཚོན་གྱི་དཀྱིལ་འཁོར་དུ་བསྐུར་བར་གསུངས་པ་ནི།
དད་ཅན་གྱི་འབྱོར་པ་ལྡན་པ་ཚོགས་བསགས་པའི་ཡན་ལག་ཏུ་ཡིན་གྱི། ལྕོགས་བཞིན་དེ་ལ་མ་བརྟེན་ན་དབང་དེ་དག་ཐོབ་པར་མི་འགྱུར་ལ། དེ་ལྟའི་འབྱོར་པ་དང་མི་ལྡན་པའི་སྐལ་ལྡན་ལ་ཚོན་ཕལ་པའི་རྡུལ་ཚོན་དང་རས་བྲིས་མེ་ཏོག་གི་ཚོམ་བུ་འགོད་པའི་བརྡ་ཙམ་གྱི་དཀྱིལ་འཁོར་གྱིས་ཀྱང་རུང་ཞེས་གསུངས་པས། དབང་མདོར་བསྟན་ལས། དབང་བསྐུར་བདུན་པོ་༼༢༡༤༽འདི་རྣམས་ཡིན། ། དཀྱིལ་འཁོར་བཞེངས་ནས་སྦྱིན་པར་བྱ། ། ཞེས་འབྱུང་བ་དང་ཡང་མི་འགལ་ཏེ། རྡོ་རྗེ་སློབ་དཔོན་ནུས་ལྡན་དང་སློབ་མ་སྐལ་མཆོག་རྒྱུད་དག་པ་དཔོན་སློབ་རྡོ་རྗེ་སློབ་དཔོན་གྱི་ཏིང་ངེ་འཛིན་གྱི་དཀྱིལ་འཁོར་བཞེངས་པ་ཉིད་དུ་སློབ་མ་ལ་དབང་བསྐུར་བར་ཡང་རུང་བའི་ཕྱིར་ཏེ། དེ་ལྟའི་དཀྱིལ་འཁོར་ཡང་སློབ་མ་རྒྱུད་དག་པས་དམིགས་སུ་རུང་བའི་ཕྱིར་རོ། ། དེ་ལྟར་འཕྲོས་དོན་དང་བཅས་པ་བཤད་ནས།
འདིའི་བུམ་དབང་ཐོབ་པས་ཉམས་སུ་ལེན་བྱ་གཙོ་བོ་དེ་གང་ཞེ་ན། ཟབ་པའི་བསྐྱེད་རིམ་སྟེ། ཕྲ་ཐིག་སོགས་ཡན་ལག་བཞི་ག་ཡོངས་སུ་རྫོགས་པ་ཉམས་སུ་ལེན་པ་ཡིན་པའི་ཕྱིར་ཏེ། བསྐྱེད་རིམ་ཡོངས་རྫོགས་ཀྱིས་ནི་བྱིས་པ་དང༌། སོ་ལྷུང་བ་དང༌། སོ་རྫོགས་ཏེ་ལོ་བཅུ་དྲུག་གི་རྗེས་ནས་བུ་སོགས་བསྐྱེད་པའི་བྱ་བ་སོགས་གཞི་ལ་ཡོད་པའི་འཁོར་བའི་ཆགས་སོགས་ཀྱི་ཉོན་མོངས་ཡོངས་རྫོགས་སྦྱོང་བར་བྱེད་པའི་ལམ་གྱི་རིམ་པ་ཡིན་པའི་ཕྱིར། ནང་གི་བསྐྱེད་རིམ་འདི་ནི་འགྲོ་བ་མཐའ་དག་གི་ནང་གཉུག་མའི་ལུས་སེམས་སྦྱངས་ལས་རང་བཞིན་ལྷུན་གྲུབ་ཀྱི་དཀྱིལ་འཁོར་དུ་བསྐྱེད་ཅིང་འཆར་བའི་སྒོ་ནས་རྒྱུད་འདིའི་ཚོགས་གསུམ་བསགས་པ་ཡིན་ཏེ། ༼༢༡༥༽ཇི་སྐད་དུ། ཀ་བ་རྣམས་དང་རྡོ་རྗེའི་འཕྲེང་བ་ས་ཡི་ཁོར་ཡུག་རྩིག་པ་གཉིད་ནི་རུས་པ་རྣམས་ཀྱིས་མཛད་དོ། ། ཅེས་པའི་ཚུལ་གྱི་བསྐྱེད་རིམ་དང༌།
དེ་ལ་བརྟེན་ནས་རླུང་དང་གཏུམ་མོའི་རྣལ་འབྱོར་ལ་སློབ་ཅིང༌། དེ་ལ་ནུས་པ་རྙེད་ནས་དངོས་གྲུབ་དེ་མཐར་ཕྱིན་པའི་ཆེད་ཀྱི་སྤྱོད་པ་ལ་འཇུག་པ་ཡིན་ནོ། ། འདིར་ཀ་བ་རྣམས་ཞེས་སོགས་ལ་བརྟེན་པའི་རང་བྱུང་རྒྱལ་བ་མཆོག་གིས། དུས་ཀྱི་འཁོར་ལོ་ལ་ལུས་དཀྱིལ་གྱི་སྒྲུབ་ཐབས་མཛད་པའང་ལམ་གྱི་སྙིང་པོ་འདི་ཉིད་ལ་ཆེས་གཅེས་པ་ཉིད་དོ། ། ཕྱི་ནང་གི་བསྐྱེད་རིམ་འདི་ལ། སློབ་དཔོན་དེ་བ་ཙནྟྲའི་ཤེས་རབ་གསལ་བར། དེ་ལ་སྔགས་ཀྱི་ཐེག་པ་ཆེན་པོའི་བསྟན་པ་ནི་གཉིས་ཏེ། བསྐྱེད་པའི་རིམ་པ་དང༌། རྫོགས་པའི་རིམ་པའོ། ། བསྐྱེད་པའི་རིམ་པ་ལ་རྣམ་པ་གཉིས་སྟེ།
ཕྱི་རོལ་བསྐྱེད་པའི་རིམ་པ་དང༌། ཟབ་མོ་བསྐྱེད་པའི་རིམ་པའོ། ། རྫོགས་པའི་རིམ་པ་ལ་གསུམ་སྟེ། རྫོགས་པ་དང༌། ཡོངས་སུ་གྲུབ་པ་དང༌། ངོ་བོ་ཉིད་ཀྱི་རིམ་པའོ། ། རྣམ་པ་ལྔ་པོ་དེ་དག་ནི་རིམ་པ་གཉིས་སུ་མངོན་པར་སྦྱོར་རོ། ། དེ་ལ་བསྐྱེད་པའི་རིམ་པ་ནི། བདག་མེད་མ་གསལ་བ་ལས་བསྟན་པ་སྟེ། ཇི་སྐད་དུ་གསུངས་པའི་༼༢༡༦༽བདག་མེད་མའི་འཁོར་ལོ་སྒོམ་པ་ཡང་བླ་མ་དམ་པའི་ཞལ་སྔ་ནས་ཀྱི་བཀའ་དྲིན་ལས་ཁོང་དུ་ཆུབ་པར་བྱའོ། །
ཞེས་དང༌། གཞན་ནས་ཀྱང་དབང་བསྐུར་བ་དྲུག་ནི། དེ་བཞིན་གཤེགས་པའི་དབུགས་དབྱུང་བ་ཞེས་གསུངས་པས་ཕྱི་རོལ་བསྐྱེད་པའི་རིམ་པའོ། ། ཟབ་མོའི་རིམ་པ་ནི། ལས་ཀྱི་ཕྱག་རྒྱ་མའི་ཡེ་ཤེས་ནི་རྡོ་རྗེ་འཛིན་པའི་དབུགས་དབྱུང་བའོ། ། ཞེས་འབྱུང་བ་དང་མཐུན་པར་ཕྱི་བསྐྱེད་པའི་རིམ་པ་ནི། གཞན་རྒྱུད་དུ་གྲུབ་པའི་དཀྱིལ་འཁོར་པ་གཙོ་བོར་བྱས་ནས་ཕྱི་རོལ་གྱི་དཀྱིལ་འཁོར་གྱི་གཙོ་བོ་དང་རྡོ་རྗེ་སློབ་དཔོན་ཐ་མི་དད་དུ་བྱས་པས་སློབ་མ་བདག་ཉིད་ཀྱི་ལུས་སེམས་ཀྱི་དཀྱིལ་འཁོར་བྱིན་གྱིས་བརླབས་ཏེ་དབྱེར་མེད་དུ་བྱས་པའི་སྒོ་ནས་བསགས་སྦྱང་མཛད་པ་ནི། རྣལ་འབྱོར་རྒྱུད་རྒྱུའི་ཐེག་པ་ཕྱིན་དང་སྒོ་བསྟུན་པའི་ལམ་ཡིན་པས། དེ་བཞིན་གཤེགས་པའི་དབུགས་དབྱུང་ངམ་རྣམ་གྲོལ་དུ་བརྗོད་ལ། ཟབ་མོའམ་སྐྱེད་པའི་རིམ་པ་ནི།
གཞན་རྒྱུད་དུ་གྲུབ་པའི་དཀྱིལ་འཁོར་པ་ཕྱིའི་རྡུལ་ཚོན་སོགས་ཀྱི་དཀྱིལ་འཁོར་ལ་མི་ལྟོས་པར། བདག་གི་ལུས་སེམས་དཀྱིལ་འཁོར་པར་དག་པ་དེ་ཉིད་ཀྱི་རྣམ་གྲོལ་ལས། བདག་ཉིད་ལས་གཟུང་འཛིན་ལས་རྒྱང་ཆད་པའི་རྡོ་རྗེ་སློབ་དཔོན་དེ་བཞིན་གཤེགས་པའི་དཀྱིལ་འཁོར་པ་མ་༼༢༡༧༽ཡིན་པར། རང་གི་ལུས་སེམས་འོད་གསལ་བའི་སྣང་ཆའི་རྡོ་རྗེ་སློབ་དཔོན་དེ་བཞིན་གཤེགས་པའི་དཀྱིལ་འཁོར་པ་དང་གདོད་ནས་དབྱེར་མེད་པ་དེ་ཉིད་གསལ་བཏབ་ནས་བསགས་སྦྱང་བྱེད་པ་ནི། རྒྱུའི་ཐེག་པ་དང་རྣལ་འབྱོར་རྒྱུད་ཕྱིན་གྱི་ལམ་ལ་མེད་པས། བླ་ན་མེད་པའི་རྒྱུད་ཀྱི་ངེས་པས་རྡོ་རྗེ་འཆང་གི་དབུགས་དབྱུང་ངམ་རྣམ་གྲོལ་དུ་བརྗོད་པར་མཛད་དོ། ། འོ་ན་མཻ་ཏྲི་པའི་དབང་ངེས་བསྟན་གྱི་འགྲེལ་པ་དགའ་སྐྱོང་གིས་མཛད་པར། ཇི་སྐད་དུ། དེ་ལྟ་ན། རྒོད་པ་དག་ལ་སློབ་དཔོན་ཏེ། །
ལྟ་བ་དེ་བཞིན་གསང་བའོ། ། འཁྱུད་པ་དག་ལ་ཤེས་རབ་སྟེ། ། དེ་ཡང་གཉིས་ཀྱི་གཉིས་སྤྲད་རྒྱུ། ། ཞེས་བྱ་བ་དེ་ཇི་ལྟར་བུ་ཞེ་ན། འདི་ནི་ཕྱི་རོལ་བསྐྱེད་པའི་རིམ་པ་ཡིན་ནོ། ། དེ་ལྟར་ན་ཆུའི་དབང་བསྐུར་བ་ལ་སོགས་པ་སློབ་དཔོན་གྱི་དབང་དུ་བསྟན་པ་གང་ཡིན་པ་དེ་ནི་ཇི་ལྟ་བུ་ཞེ་ན། དེ་ཡང་ཕྱི་རོལ་བསྐྱེད་པའི་རིམ་པར་ཤེས་པར་བྱའོ། ། ཟབ་མོ་བསྐྱེད་པའི་རིམ་པས་ནི་དགའ་བ་སློབ་དཔོན་གྱི་དབང་སྟེ། དེ་བཞིན་གཤེགས་པའི་དབུགས་དབྱུང་བའོ། ། རྫོགས་པའི་རིམ་པར་དགའ་བ་ནི་རྡོ་རྗེ་འཆང་གི་དབུགས་དབྱུང་བའོ། །
ཞེས་འབྱུང་བས། རྡོ་རྗེ་འཆང་གི་དབུགས་འབྱིན་རྫོགས་རིམ་དང་སྦྱར་༼༢༡༨༽བ་ཡིན་ནམ་ཞེ་ན། བསྐྱེད་པའི་རིམ་པ་དང་རྫོགས་པའི་རིམ་པ་ཞེས་པའི་རིམ་གཉིས་འདིའང་ལྟོས་བཞག་གི་དབང་ལས་ཅིར་ཡང་འགྱུར་བ་ཡིན་ཏེ། ཕྱི་བསྐྱེད་རིམ་ལ་ལྟོས་ནས་ནང་གི་བསྐྱེད་རིམ་ཉིད་ལ་རྫོགས་རིམ་དུ་བརྗོད་པའང་ཡོད་ལ། ནང་གི་བསྐྱེད་རིམ་ཉིད་ལའང་ལྷན་ཅིག་སྐྱེས་དགའ་དགའ་བྲལ་གྱི་གོང་དུ་འབྱུང་བ་བདེ་ཤས་ཆེ་བས་རྡོ་རྗེ་འཆང་གི་དབུགས་དབྱུང་དང༌། དེའི་མཐར་བྱུང་ན་སྟོང་ཤས་ཆེ་བས་དེ་བཞིན་གཤེགས་པའི་དབུགས་དབྱུང་དུ་འཇོག་པ་ཡིན་ཞེས། རྗེ་བཙུན་མཻ་ཏྲི་པའི་དགོངས་པར་ཨ་མ་ན་སི་འཆད་པ་དག་ཟེར་རོ། ། དེ་ལྟར་འཇིག་རྟེན་པའི་བུམ་དབང་ཐོབ་པ་དེ་དག་གིས་བསྐྱེད་རིམ་གྱི་བྱེད་པས་ནི། འདུས་པ་ནས་འབྱུང་བ་ནི་ལུས་དབེན་གྱི་རིམ་པའི་བྱ་བ་ཡོངས་སུ་རྫོགས་པ་ལྷག་པ་དང་བཅས་པ་བསྒྲུབས་ནས། གསང་དབང་ཤེས་རབ་ཡེ་ཤེས་ཐོབ་པ་དེས་ནི།
ལུགས་འདིའི་བསྐྱེད་རིམ་གྱི་ཕྲ་ཐིག་གི་རྣལ་འབྱོར་ལ་བསླབ་པར་བྱ་ལ། རྒྱུད་སྡེ་གཞན་དུ་ནི་རྫོགས་རིམ་སྒྱུ་ལུས་དང་འོད་གསལ་བའམ་རང་ལུས་བདག་བྱིན་གྱིས་བརླབས་པའམ་གཞན་ལུས་དཀྱིལ་འཁོར་པའི་༼༢༡༩༽འཁོར་ལོའི་རྣལ་འབྱོར་གྱི་བྱ་བ་ལ་དབང་བར་འགྱུར་བ་ཡིན་ཏེ། རྣལ་འབྱོར་པ་ཉིད་དང་ཤེས་རབ་མའི་འཁོར་ལོ་དྲུག་གི་བྷ་གའི་དཀྱིལ་འཁོར་ཡབ་ཡུམ་གྱི་སྙོམས་འཇུག་གི་རླུང་དང་གཏུམ་མོའི་རྣལ་འབྱོར་ལས་བྷ་ག་དེར་བཞུགས་ཀྱི་བཅོམ་ལྡན་འདས་དེ་དག་སྒྲིབ་བྲལ་དུ་བཞེངས་ནས་རྣམ་སྨིན་གྱི་རགས་ལུས་སྦྲུལ་གྱི་ཤུན་ལྤགས་འདོར་བ་ལྟ་བུའི་རྫོགས་རིམ་སྤྱོད་པས་མཐར་ཕྱིན་པར་བྱས་ཏེ་མངོན་པར་རྫོགས་པར་སངས་རྒྱས་པར་བྱེད་པ་ནི་ཕ་རྒྱུད་ཀྱི་ལམ་གྱི་བསྐྱེད་རྫོགས་ཀྱི་རིམ་པ་ཡོངས་སུ་རྫོགས་པར་བྱེད་དེ། རྒྱུད་འདིའི་བསྐྱེད་རིམ་གྱི་ཡས་འབབ་ཐིག་ལེའི་རྣལ་འབྱོར་ཡོངས་སུ་རྫོགས་པ་ཡིན་ནོ། ། དེ་ནས་ཤེས་རབ་ཡེ་ཤེས་ནི། རྣལ་འབྱོར་པ་དང་ཤེས་རབ་མ་གཉིས་ཀའི་འཁོར་ལོ་དྲུག་གི་བྷ་གའི་དེ་བཞིན་གཤེགས་པའི་དཀྱིལ་འཁོར་པ་སྙོམས་འཇུག་གི་བདེ་བ་ལ་གནད་དུ་བསྣུན་ནས་སྒྲིབ་བྲལ་གྱི་སྐུར་སངས་རྒྱས་པར་མ་ཟད། རྣལ་འབྱོར་པ་དང་ཤེས་རབ་མ་གཉིས་སྙོམས་པར་འཇུག་པ་ཉིད་ཀྱི་བདེ་བ་ཆེན་པོའི་ཡེ་ཤེས་དེས་བྷ་གའི་དེ་བཞིན་གཤེགས་པའི་དཀྱིལ་འཁོར་པ་དག་མཆོད་པར་བྱས་པའི་བདེ་བ་ཆེན་པོས་ཐུགས་རྒྱུད་ལེགས་པར་ཚིམ་པའི་མཐུ་ཕན་ཚུན་ནུས་ལྡན་དུ་སོང་བའི་མཐུས། ལས་རྒྱའི་དྲོད་རླུང་བདེ་བའི་རེག་པ་འབར་སྟོབས་ཀྱིས་རགས་ལུས་སྙིགས་མ་གཉུག་མའི་༼༢༢༠༽ལུས་ལས་གཞན་དུ་འདོར་མི་དགོས་པར་རང་དག་ཏུ་གྲོལ་བའི་རྫོགས་རིམ་གྱི་སྤྱོད་པས་མཐར་ཕྱིན་པར་བྱེད་པ་ནི་མ་རྒྱུད་ཀྱི་བསྐྱེད་རྫོགས་ཀྱི་རིམ་པས་ཡོངས་སུ་རྫོགས་པར་བྱེད་དེ། རྒྱུད་འདིའི་རིམ་པ་མས་བརྟན་གྱི་ཕྲ་མོའི་རྣལ་འབྱོར་ཡོངས་སུ་རྫོགས་པ་ཡིན་ནོ། ། དེ་ནས་འཇིག་རྟེན་པའི་བཞི་པ་ནི།
ཕ་མའི་རྒྱུད་ལས། བཞི་པ་ཡང་ནི་དེ་ཉིད་དོ། ། ཞེས་འབྱུང་བ་ལ། བོད་བླ་མ་ཁ་ཅིག ། དབང་བཞི་པ་ནི་ཆོས་ཅན་དབང་གསུམ་པའི་བདེ་བ་དེ་ཉིད་ལས། དེའི་ཆོས་ཉིད་ནི་གཞན་དུ་མེད་པས་དེ་གཉིས་ངོ་བོ་གཅིག་པའི་ཟུང་འཇུག་ཏུ་ཚིག་ཙམ་གྱི་བརྡའ་སྤྲད་པ་ཙམ་ལ་དབང་བསྐུར་བའི་མིང་བཏགས་པ་ཡིན་གྱི་དངོས་པོར་གྱུར་པའི་དབང་བསྐུར་ཞིག་མེད་དོ་ཞེས་ཟེར་བ་ནི་མི་འཐད་དེ། ཆོས་ཅན་དང་ཆོས་ཉིད་ནི་གཅིག་དང་ཐ་དད་ཀྱི་མཐའ་ལས་གྲོལ་བ་ལས་གཅིག་པར་འཛིན་དུ་འཇུག་ན་ཆོས་ཀྱི་བདག་འཛིན་བསྐྱེད་པར་འགྱུར་ལ། གསུམ་པའི་སྟོང་ཆ་ཙམ་བཞི་པར་འཇོག་ན་དང་པོ་གཉིས་པ་ཙམ་གྱི་སྟོང་ཆའང་བཞི་པར་ཅིས་མི་འཇོག ། དེས་ན་བཞི་པ་ཡང་གསུམ་པར་འཇོག་པ་འདི་ལ་འཕགས་པའི་ཡུལ་གྱི་གྲུབ་ཆེན་༼༢༢༡༽རྣམས་བཞེད་པ་མི་གཅིག་པ་དུ་མ་འབྱུང་བར་སྣང་སྟེ། སློབ་དཔོན་མཻ་ཏྲི་པས་མཛད་པའི་དབང་གི་དགོས་པ་མདོར་བསྡུས་པར།
གཞན་དག་ནི་དེ་ཉིད་རྣམ་པ་གཉིས་པོས་སྟོང་པ་ཉིད་དོན་དམ་པའི་རྣམ་པར་ཤེས་པ་ཁོངས་སུ་ཆུད་པར་བྱའོ། ། ཞེས་ཟེར་རོ། ། ཤེས་རབ་ཡེ་ཤེས་ཀྱི་མཚོན་པར་གྱུར་པ་ཡན་ལག་བདུན་དང་ལྡན་པའི་སྒྲུབ་པར་བྱ་བ་བཞི་པའི་དོན་ཡིན་ནོ། ། ཞེས་གཞན་དག་འདོད་དོ། ། གཞན་དག་ནི་ཤེས་རབ་ཡེ་ཤེས་ཉིད་གོམས་པར་བྱས་པ་ལས་སྟོན་ཀའི་དྲི་མ་མེད་པའི་ནམ་མཁའི་དཀྱིལ་ལྟ་བུ་ནི་བཞི་པའི་དོན་ཡིན་ནོ་ཞེས་ཟེར་རོ། ། ཡང་གཞན་དག་ནི་ཤེས་རབ་ཡེ་ཤེས་ཀྱི་རང་བཞིན་གཉུག་མར་ནི་རྣམ་པར་གྱུར་པའི་གཟུགས་རྟེན་ཅིང་འབྲེལ་པར་འབྱུང་བའི་བདག་ཉིད་ཅན་གྱི་ཟུང་འཇུག་ཤིན་ཏུ་རྣམ་དག་ནི་བཞི་པའི་དོན་ཡིན་ནོ་ཞེས་ཟེར་རོ། ། ཞེས་འབྱུང་བས། གསུམ་པའི་བདེ་བའི་ངོ་བོ་གཉིས་སྟོང་གི་ཤེས་པ་དོན་དམ་བདེན་པ་ལ་བཞི་པའི་དངོས་པོར་འཇོག་པ་དང༌། དེ་ལྟའི་བདེ་རླུང་གི་སྣང་ཆ་ལ་ཡན་ལག་བདུན་ལྡན་གྱི་སངས་རྒྱས་འབྱུང་བ་བཞི་པའི་དངོས་པོར་འདོད་པ་དང༌། དེ་ལྟའི་བདེ་བ་ལ་༼༢༢༢༽ཟག་བཅས་སྒྲིབ་པའི་ཆ་ལས་གྲོལ་བ་ལ་བཞི་པའི་དངོས་པོར་འདོད་པ་དང༌།
བདེ་བ་རང་གི་ངོ་བོ་སྟོང་པ་ཉིད་རྟེན་ཅིང་འབྲེལ་པར་འབྱུང་བ་ལས་སླར་མི་སློབ་པའི་ཟུང་འཇུག་གི་གོ་འཕང་གི་དངོས་པོ་ལ་བཞི་པར་འདོད་པ་སོགས་དུ་མ་འབྱུང་བ་དེ་ཐམས་ཅད་ཀྱིས་ཀྱང༌། བཞི་པ་ཡང་ནི་དེ་ཉིད་དོ་ཞེས་འབྱུང་བའི་བཞི་པའི་དངོས་པོ་ནི། གསུམ་པའི་དངོས་པོ་ལས་དངོས་རྒྱུན་རྫས་གཞན་མིན་པར་ཐམས་ཅད་མཐུན་ནོ། ། དེ་ལྟ་ནའང་བཞི་པའི་དངོས་པོ་ནི་ཕ་མའི་རྒྱུད་སྤྱི་དང་ཁྱད་པར་མ་རྒྱུད་ལས་ཕྱག་རྒྱ་བཞི་དང་སྦྱར་ཏེ། འཆད་པ་ན་ཕྱག་རྒྱ་ཆེན་པོ་ཉིད་ཀྱི་ཡེ་ཤེས་སུ་འཆད་དགོས་པ་ལས། ཤེས་རབ་ཡེ་ཤེས་གསལ་བར། བླ་མ་དམ་པའི་མན་ངག་གིས་འབད་པ་མེད་པར་སྐད་ཅིག་མ་གཅིག་ལ་མངོན་པར་བྱང་ཆུབ་པའི་རྣམ་པ་ཐམས་ཅད་མཁྱེན་པ་ཉིད་དོ། །

འདི་ཕྱག་རྒྱ་ཆེན་པོ་ཞེས་བརྗོད་དོ། ། ཞེས་འབྱུང་བས་སྔགས་ལུགས་ཀྱི་རྣམ་མཁྱེན་སྐད་ཅིག་མའི་ཉེར་ལེན་གྱི་ཡེ་ཤེས་ཀྱི་དངོས་པོ་ཞིག་ལ་ཕྱག་རྒྱ་ཆེན་པོར་འཇོག་ལ། དེ་ཉིད་དབང་བཞི་པའི་དངོས་པོར་ཡང་འཇོག་དགོས་ཏེ། རྫོགས་རིམ་ལ་རྫོགས་པ་དང་ཡོངས་སུ་གྲུབ་པ་དང༌། ༼༢༢༣༽ངོ་བོ་ཉིད་ཀྱི་རིམ་པ་གསུམ་བཤད་པའི་དང་པོ་གཉིས་ཕྱག་རྒྱ་སྔ་མ་གསུམ་དང་སྦྱར་ནས་འཆད་ལ། ངོ་བོ་ཉིད་ཀྱི་རིམ་པ་ནི་རྫོགས་རིམ་མཐར་ཐུག་ཕྱག་རྒྱ་ཆེན་པོ་ཉིད་ལ་འཆད་དགོས་ལ། དབང་བཞི་པའི་ཡེ་ཤེས་ཀྱང་རྫོགས་རིམ་མཐར་ཐུག་གི་ཡེ་ཤེས་ཉིད་ལ་འཆད་དགོས་པའི་ཕྱིར། དེ་གཉིས་དོན་གཅིག་པ་ཉིད་ཀྱི་དེའི་ངོས་འཛིན་གསལ་བ་ནི། རྗེ་མཻ་ཏྲི་པས་དབང་གི་དགོས་པ་མདོར་བསྡུས་སུ། ཤེས་རབ་ཡེ་ཤེས་ནི་འདིར་གཉིས་སུ་མེད་པར་ཤེས་པར་བྱ་སྟེ། ཤེས་རབ་ཡེ་ཤེས་སོ། །
དེ་ལ་གཟུང་བ་དང་འཛིན་པའི་རྣམ་པར་རྟོག་པའི་བློས་ཁམས་བཞི་དང༌། ཕུང་པོ་ལྔ་དང༌། གཟུགས་སོགས་ཡུལ་དྲུག་གི་བདག་ཉིད་ཅན་གྱི་ཡན་ལག་དང༌། ཡན་ལག་ཅན་གྱི་ངོ་བོ་ནི་ཤེས་རབ་སྟེ། དེའི་རྒྱུ་མཚན་དུ་གྱུར་པ་ལས་བྱུང་བ་བྱང་ཆུབ་ཀྱི་སེམས་སོ་ཞེས་ཁོང་དུ་ཆུད་པར་བྱའོ། ། ཕུང་ཁམས་སྐྱེ་མཆེད་ཐམས་ཅད་བདེ་བ་ཆེན་པོར་དག་པའི་ཤེས་རབ་ནི་དབང་གསུམ་པ་དང༌། ཤེས་རབ་དེ་ཉིད་ཀྱི་དེ་ལྟར་མ་རྟོགས་པའི་སེམས་ཅན་ལ་སྙིང་རྗེ་ཆེན་པོས་དྲངས་པའི་ཀུན་རྫོབ་དང་དོན་དམ་པའི་བྱང་ཆུབ་ཀྱི་སེམས་ལྷན་ཅིག་ཏུ་སྐྱེས་པའི་ཡེ་ཤེས་ཉིད་ལ་བཞི་པར་འཇོག་པར་གསུངས་ལ། འདི་ཉིད་ནི་ཕ་མའི་རྒྱུད་སྡེ་ནས་རྫོགས་རིམ་མཐར་ཐུག་ཕྱག་རྒྱ་ཆེན་པོ་མཆོག་གི་དངོས་གྲུབ་༼༢༢༤༽ཅེས་ཐ་སྙད་མཛད་ལ། དབང་བཞི་པའི་ཕྱག་རྒྱ་ཆེན་པོའི་འཇོག་མཚམས་འདི་སློབ་དཔོན་མཻ་ཏྲི་པའི་དགོངས་པ་ལྟར་བཤད་པ་ནི། རྗེ་བཙུན་མར་པ་ལོ་ཙྭ་བའི་དབང་བཞི་པའི་དོན་གྱི་ཡེ་ཤེས་ཕྱག་རྒྱ་ཆེན་པོ་དེ་རྗེ་བཙུན་མཻ་ཏྲི་པའི་བཞེད་པ་ལྟར་མངོན་དུ་མཛད་ཅེས་རླུང་ལྟར་གྲགས་པ་དང་སྒོ་བསྟུན་ནས་བརྗོད་པ་ཡིན་ནོ། །
དུས་ཀྱི་འཁོར་ལོ་ནས་བཤད་པའི་འཇིག་རྟེན་པའི་དབང་བཞི་པོ་འདི་ནི་ནང་གི་དཀྱིལ་འཁོར་དངོས་ལ་ལེན་པ་མ་གཏོགས། དེ་དག་གི་བརྡའ་མཚན་མ་གཞན་ལ་བརྟེན་ནས་དབང་ཡེ་བསྐུར་དུ་མི་རུང་བ་ཞིག་གམ་ཞེ་ན། དེ་ཡང་མ་ཡིན་ཏེ། རྗེ་བཙུན་མར་རྔོག་གི་ཀྱཻ་རྡོ་རྗེ་ལ་སོགས་པའི་གསང་དབང་ཤེར་ཡེ་བསྐུར་བའི་དཀྱིལ་འཁོར། དྲིའི་མཎྜལ་ལ་བརྟེན་པའི་ཕྱག་ལེན་མཛད་ནས། རྗེ་ནཱ་རོ་པའི་བཞེད་པའོ་ཞེས་གསུངས་ཀྱང་གཞུང་དུ་གསལ་བ་ནི། རྗེ་མཻ་ཏྲི་པའི་ཀྱཻ་རྡོ་རྗེའི་ཆོ་གར་འབྱུང་བ་སྟེ། རབ་ཏུ་བྱུང་བ་སོགས་ལ་རིག་མ་དངོས་སུ་གཏད་པ་ལ་སྐབས་སྟོབས་ཀྱི་དགག་བྱ་ཡོད་པ་ལ་དགོངས་པ་དང༌། ཡང་ནང་གི་རྟེན་འབྲེལ་ཁྱད་པར་ཅན་སྒྲིག་པའི་དགོས་པ་ཡོད་དེ། ཇོ་བོ་ནཱ་རོ་པའི་ལུགས་༼༢༢༥༽ཀྱི་རྣལ་འབྱོར་མའི་ལུགས་ཀྱི་དབང་གསུམ་པ་བསྐུར་གཞི་སིནྡཱུ་རའི་དཀྱིལ་འཁོར་ལ་བརྟེན་པའི་རྟེན་འབྲེལ་ཁྱད་པར་བ་ཡོད་པ་ལྟ་བུའི་ཕྱིར་རོ། །
དེས་ན་པཎ་ཆེན་ནགས་ཀྱི་རིན་གྱིས། ལོ་ཆེན་བསོད་ནམས་རྣམ་རྒྱལ། ཁྲིམས་ཁང་ལོ་ཙཱ་བ། འགོས་ལོ་གཞོན་དཔལ་སོགས་བོད་ཀྱི་ཆེན་པོ་རྣམས་ལ་བོད་དུ་རྡོ་རྗེ་འཛིན་པ་ཇི་ལྟར་བྱུང་ཞེས་དྲི་རྟོག་མཛད་པ་ལས། བོད་ཀྱི་སྔགས་སྤྱོད་ཀྱི་རྣལ་འབྱོར་པ་རྣམས་ཀྱི་རྣམ་ཐར་ཞུས་པས། བོད་ཀྱི་སྔགས་སྤྱོད་པ་གཞན་རྣམས་ལ་ཅང་མི་གསུང་བར། རྗེ་མར་པའི་བཀའ་བརྒྱུད་ཀྱི་རྣམ་ཐར་ཞུས་པས་ཕྱག་ཐལ་མོ་སྤྱི་བོར་སྦྱར་ནས། རྗེ་མི་ལ་དེ་དུས་འཁོར་ནས་བཤད་པའི་འཇིག་རྟེན་པའི་བུམ་གསང་གི་དབང་གི་རྣལ་འབྱོར་པར་འདུག ། རྗེ་རས་ཆུང་པ་དེ་འཇིག་རྟེན་པའི་གསུམ་པའི་དབང་གི་རྣལ་འབྱོར་པར་འདུག ། བླ་མ་མར་རྔོག་སོགས་འཇིག་རྟེན་པའི་དབང་བཞི་པོའི་རྣལ་འབྱོར་པར་འདུག །
རྗེ་སྒམ་པོ་པ་དང་དུས་མཁྱེན་ཕག་གྲུ་འཇིག་རྟེན་གསུམ་མགོན་རྣམས་འཇིག་རྟེན་ལས་འདས་པའི་དབང་བཞི་པའི་རྣལ་འབྱོར་པར་འདུག་ཅེས་གསུངས་པར་གྲགས་པ་ལ། བདག་གི་རྗེ་བཙུན་ཡབ་རྗེ་ཆེན་པོ་སངས་རྒྱས་མཉན་པ་རས་ཆེན་གྱི་༼༢༢༦༽ཞལ་སྔ་ནས། ཁོ་བོའི་བཀའ་བརྒྱུད་དེ་དག་སྤྲུལ་པའི་གང་ཟག་ཡིན་པས། པཎ་ཆེན་ནགས་རིན་སོགས་གདུལ་བྱའི་སྣང་བར་དེ་ལྟར་སྣང་བའང་རྣམ་ཐར་ཕྱོགས་རེ་ལ་དཔགས་ན། དེ་ལྟའི་ཚུལ་བསྟན་པ་ལྟ་བུར་སྣང་ཞེས་བཀའ་སྩལ་བའི་རྒྱུ་མཚན་འོག་ནས་ཀྱང་འཆད་དོ། ། དེས་ན་རྒྱུད་འདིའི་བསྐྱེད་རིམ་ཡོངས་རྫོགས་ནི་འཇིག་རྟེན་པའི་དབང་བཞི་པའི་ཉམས་ལེན་དུ་གནས་ཏེ། བསྐྱེད་རིམ་གྱི་ལྷའི་དྷུ་ཏི་ཐོག་མཐར་ཧོཿ ཡིག་གློག་གིས་གདུངས་པར་སྒོམ་པ་སོགས་གསང་དབང་གི་ལམ་ཡིན་པ་དང༌། ལྷ་དགོད་པ་དང་མངལ་འབྱིན་སོགས་དབང་གསུམ་པའི་ལམ་ཡིན་པ་དང༌། མས་བརྟན་གྱི་ཕྲ་མོའི་རྣལ་འབྱོར་གྱི་ཐིག་ལེ་ལས་དཀྱིལ་འཁོར་པ་སྤྲོ་བ་སོགས་བཞི་པའི་ལམ་དུ་ཤེས་པར་བྱའོ། །
དེ་ལྟ་ན་དུས་ཀྱི་འཁོར་ལོ་ནས་འཇིག་རྟེན་པའི་དབང་བཞི་ལ་བསྐྱེད་རིམ་གྱི་རྣལ་འབྱོར་མི་སྦྱར་ན། འཇིག་རྟེན་ལས་འདས་པའི་དབང་བཞི་ལ་ཕ་མའི་རྒྱུད་ཀྱི་ལམ་ཡོངས་སུ་རྫོགས་པས་ཕ་མའི་རྒྱུད་ཀྱི་སངས་རྒྱས་སྒྲུབ་པ་ལ་སྒྲུབ་བྱེད་ཀྱི་བསྐྱེད་རྫོགས་ཀྱི་རིམ་པ་གཉིས་ཀ་ཚང་བར་ཡོད་པ་དང༌། དེ་ལྟ་ན་དེ་ལྟའི་བསྐྱེད་རྫོགས་རིམ་པ་རྣམས་ཀྱི་རང་ལམ་གྱི་སངས་རྒྱས་ཐོབ་པར་བཞག་༼༢༢༧༽ན། དེ་ལྟའི་ལམ་དེ་འདས་ལམ་ལས་འཇིག་རྟེན་པའི་ལམ་དུ་ནམ་ཡང་འཇོག་རིགས་པར་ག་ལ་འགྱུར་སྙམ་ན། དེའི་ཕྱིར་བརྗོད་པར་བྱ་སྟེ། དེའང་དུས་ཀྱི་འཁོར་ལོར། ཀུན་རྫོབ་འཇིག་རྟེན་པའི་དབང་དང༌། དོན་དམ་འཇིག་རྟེན་ལས་འདས་པའི་དབང་བྱ་བ་གཉིས་ཀྱི་ཀུན་རྫོབ་དང་དོན་དམ་པ་ནི། ཐེག་པ་ཆེན་པོ་དབུ་སེམས་པ་དག་གི་གྲུབ་མཐའ་མ་གྲགས་པའི་བདེན་གཉིས་ཀྱི་དབང་དུ་བྱས་པ་ནི་མ་ཡིན་ཏེ། འདིའི་ཀུན་རྫོབ་ནི་ཐོབ་བྱའི་སངས་རྒྱས་དང་དེ་ཐོབ་བྱེད་ཀྱི་ལམ་འབྲས་དེ་དང་དེའི་གོང་ན།
ད་དུང་དེ་ལས་མཆོག་ཏུ་གྱུར་པའི་སངས་རྒྱས་དང༌། དེ་ཐོབ་བྱེད་ཀྱི་ལམ་འབྲས་ཡོད་པའི་འོག་མ་འོག་མའི་ལམ་འབྲས་ཐམས་ཅད་ཀུན་རྫོབ་པར་འཇོག་སྟེ། གོང་མའི་ལམ་འབྲས་མཆོག་ཏུ་གྱུར་པའི་བླ་མེད་ཀྱི་སངས་རྒྱས་དོན་དམ་ལ་ལྟོས་ཏེ། འོག་མའི་བླ་བཅས་ཀྱི་སངས་རྒྱས་དེ་མཆོག་གྱུར་གྱི་སངས་རྒྱས་སུ་རྫུན་པར་བདེན་པའི་ཕྱིར་ཞེས་བྱ་བར་དགོངས་ཏེ། དཔེར་ན་རྒྱུད་གཞན་ལས། དབང་གསུམ་པ་ཕན་གྱི་ས་ལམ་ཐམས་ཅད་ཀུན་རྫོབ་དང༌། དབང་བཞི་པའི་ས་ལམ་དོན་དམ་པར་བཞག་པ་ལྟ་བུ་སྟེ། རྡོ་རྗེ་ཕྲེང་བར། བཅུ་གསུམ་པ་ནི་ཡང་དག་སྦྱོར། ། བཅུ་གཉིས་པ་༼༢༢༨༽ནི་དོན་དམ་སྟེ། །
ཞེས་འབྱུང་བ་ལྟ་བུའི་དབང་དུ་བྱས་པ་ཡིན་ནོ། ། དེ་ཉིད་ཀྱི་ཕྱིར། བླ་བཅས་ཀྱི་སངས་རྒྱས་དེ་ད་དུང་སངས་རྒྱས་ཡང་དག་པ་མ་ཡིན་པར་བསླུ་བ་ཉིད་ཀྱི་སངས་རྒྱས་སྔར་ཐོབ་འཇིག་སྟེ། སླར་བླ་མེད་ཀྱི་སངས་རྒྱས་ཐོབ་དགོས་པས། ཕ་མའི་རྒྱུད་ཀྱི་སངས་རྒྱས་དེ་དག་ཀྱང་འཇིག་རྟེན་པར་འཇོག་དགོས་ལ། དེའི་རྒྱུད་ཀྱང་འཇིག་རྟེན་ཀུན་རྫོབ་པའི་རྒྱུད་དང༌། གཉིས་མེད་ཀྱི་སངས་རྒྱས་ལ་འཇིག་རྟེན་ལས་འདས་པའི་སངས་རྒྱས་སུ་འཇོག་ཅིང༌། དོན་དམ་བདེན་པ་རིས་མེད་པའི་རྒྱུད་ཅེས་བྱ་བར་འཇོག་པ་ཡིན་ཏེ། འགྲེལ་ཆེན་ལས། རིས་མེད་པ་ཞེས་པ་ནི།
བརྗོད་བྱ་རིས་མེད་པ། རྗོད་པར་བྱེད་པའི་ཕྱིར། འདིར་རིས་ནི་ཤེས་རབ་ཀྱི་ཕྱོགས་དང་ཐབས་ཀྱི་ཕྱོགས་ཀྱང་རིས་དེ་ཐ་དད་པའི་ཕྱོགས་སྤངས་པ་གང་ལས་ཡིན་པ་དེའི་ཕྱིར་རྒྱུད་དེ་ནི་རིས་མེད་པ་ཤེས་རབ་དང་ཐབས་ཀྱི་བདག་ཉིད་སྦྱོར་བའི་རྒྱུད་ཅེས་རྒྱལ་བས་གཉིས་སུ་མེད་པར་གསུངས་སོ། ། བརྗོད་པར་བྱ་བ་ཐབས་དང་ཤེས་རབ་ཀྱི་བདག་ཉིད་ཅན་གྱི་རྒྱུད་ཀྱི་རྒྱལ་པོ་འདི་ལ་ཐབས་དང་ཤེས་རབ་ཀྱི་བདག་ཉིད་ཅན་གྱི་བརྗོད་བྱ་གཉིས་སུ་མེད་པའི་ཡེ་ཤེས་མེད་པར་འགྱུར་རོ། ། གཉིས་སུ་མེད་པའི་ཡེ་ཤེས་མེད་ན་སངས་རྒྱས་ཉིད་ཀྱང་༼༢༢༩༽མེད་པར་འགྱུར་རོ། ། སངས་རྒྱས་ཉིད་མེད་ན་འཁོར་བའོ། ། འདིར་རྗོད་པར་བྱེད་པ་དང་བརྗོད་པར་བྱ་བ་འབྲེལ་པ་མེད་པར་རྣལ་འབྱོར་གྱི་རྒྱུད་ནི་ཐབས་ཀྱི་མིང་ཡིན་ན། ཐབས་དང་ཤེས་རབ་ཀྱི་བདག་ཉིད་གཉིས་སུ་མེད་པའི་རྣལ་འབྱོར་བརྗོད་བྱ་རྗོད་བྱེད་ཀྱི་མཚན་ཉིད་དུ་མི་འགྱུར་ཏེ། རྣལ་འབྱོར་སྒྲ་ནི་ཐབས་ཀྱི་དོན། རྗོད་པར་བྱེད་པའི་ཤེས་རབ་ཀྱི་དོན།
རྗོད་པར་བྱེད་པ་མ་ཡིན་གྱི་རྣལ་འབྱོར་གྱི་སྒྲ་ནི་ཐབས་དང་ཤེས་རབ་ཀྱི་དོན། རྗོད་པར་བྱེད་པའོ། ། དེ་སྐད་དུ་ཡང་གསུངས་པ། རྣལ་འབྱོར་ཐབས་ཀྱི་ལུས་དང་ནི། ། ཤེས་རབ་གཅིག་པུ་དག་གིས་མིན། ། ཐབས་དང་ཤེས་རབ་སྙོམས་འཇུག་པ། ། རྣལ་འབྱོར་དེ་བཞིན་གཤེགས་པས་གསུངས། ། ཞེས་སོ། ། དེའི་ཕྱིར་རྒྱུད་གང་ལ་ཐབས་དང་ཤེས་རབ་ཀྱི་བདག་ཉིད་ཀྱི་བརྗོད་པར་བྱ་བ་ཡོད་པའི་རྒྱུད་དེ་ནི་དོན་དམ་པར་ཤེས་རབ་ཀྱི་རྒྱུད་ཀྱང་མ་ཡིན་ལ་ཐབས་ཀྱི་རྒྱུད་ཀྱང་མ་ཡིན་ནོ། འཇིག་རྟེན་ཀུན་རྫོབ་ཏུ་མེ་ལོང་ལྟ་བུའི་ཡེ་ཤེས་ལ་སོགས་པའི་དབྱེ་བས་ཕུང་པོ་དང་ཁམས་རྣམ་པར་དག་པ་ལས།
ཐབས་དང་ཤེས་རབ་ཀྱི་ཕྱོགས་སུ་དང་པོ་རྟུལ་པོའི་སེམས་ཅན་གྱི་བསམ་པའི་དབང་གིས་དེ་བཞིན་གཤེགས་པས་གསུངས་སོ། ། དེ་བཞིན་དུ་རྣལ་འབྱོར་མའི་མིང་ཅན་ལ་ཡང་ངོ༌། ། འདིར་འདི་ལ་རྣལ་འབྱོར་གྱི་ངང་ཚུལ་ཡོད་པའི་ཕྱིར་རྣལ་འབྱོར་༼༢༣༠༽པ་དེ་བཞིན་དུ་རྣལ་འབྱོར་མ་ཡང་ངོ། ། དེའི་ཕྱིར་གཞན་ལ་ལྟོས་པ་ཉིད་ལས་རྣལ་འབྱོར་གྱི་རྒྱུད་དང་རྣལ་འབྱོར་མའི་རྒྱུད་དུ་ཡང་འགྱུར་རོ། ། དེས་ན་དོན་དམ་པའི་བདེན་པས་ཐབས་དང་ཤེས་རབ་ཀྱི་བདག་ཉིད་ཀྱི་རྒྱུད་ནི་སྦྱོར་བའི་རྒྱུད་རིས་མེད་པ་དུས་ཀྱི་འཁོར་ལོའོ། ། ཞེས་འབྱུང་བས། དེའི་དོན་ནི། རྣལ་འབྱོར་དང༌། རྣལ་འབྱོར་ཆེན་པོ་དང༌། རྣལ་འབྱོར་བླ་ན་མེད་པའི་རྒྱུད་དུ་བརྗོད་པའི་གཉིས་མེད་དུས་འཁོར་གྱི་རྒྱུད་ལས་གཞན་པ་དེ་དག་ཀྱང་ཐབས་ཤེས་གཉིས་ཀའི་རྣལ་འབྱོར་གྱི་ཆ་ནས་གཉིས་མེད་ཙམ་གྱི་དོན་ཅན་གྱི་གཉིས་མེད་ཀྱི་རྒྱུད་དུ་འཇོག་པ་ནི།
བྱ་སྤྱོད་དང་རྣལ་འབྱོར་རྒྱུད་སོགས་ལ་ལྟོས་ནས་ཡིན་ཀྱང༌། ཕུལ་དུ་དབྱུང་དུ་མེད་པའི་སངས་རྒྱས་སྒྲུབ་པའི་ཕ་མའི་ལུས་ཡོངས་སུ་རྫོགས་པའི་དོན་དམ་པ་ངེས་པའི་རྒྱུད་ཀྱི་གཉིས་མེད་ཀྱི་རྒྱུད་ནི་མ་ཡིན་ཏེ། ཕ་རྒྱུད་ནས་རགས་པའི་ཕུང་སོགས་རྣམ་དག་གི་དེ་བཞིན་གཤེགས་པ་ལྔ་རྒྱུད་སོགས་གཙོ་བོར་གྱུར་བའི་ཐབས་རྒྱུད་ཀྱི་སངས་རྒྱས་དང༌། མ་རྒྱུད་ནི་རགས་པའི་ཁམས་བཞི་སོགས་རྣམ་གཞག གི་གཤེགས་མ་གཙོ་བོར་གྱུར་གྱི་ཤེས་རབ་ཀྱི་སངས་རྒྱས་དེ་དག་ནི་འཇིག་རྟེན་གྱི་ཀུན་རྫོབ་ཀྱི་སངས་རྒྱས་ཏེ། ད་དུང་ཕྲ་བ་དང་ཆེས་ཕྲ་བའི་ཕུང་ཁམས་ཀྱི་ཐབས་ཤེས་ཡོངས་རྫོགས་སྦྱང་བའི་གཉིས་མེད་རྒྱུད་ཀྱི་སངས་རྒྱས་མ་ཐོབ་པའི་ཕྱིར་འཁོར་བ་༼༢༣༡༽པ་ཉིད་དུ་བཞག་དགོས་པའི་ཕྱིར། སངས་རྒྱས་ཉིད་མེད་ན་འཁོར་བའོ་ཞེས་དང༌། དེས་ན་ཕ་མའི་རྒྱུད་ཀྱི་ཕྱོགས་ལྷུང་ཅན་སངས་རྒྱས་རིས་ཅན་ནི་དེ་ལས་གོང་དུ་ཕུལ་དུ་དབྱུང་བ་མེད་པའི་བསླུ་མེད་ཀྱི་སངས་རྒྱས་མིན་པས། དོན་དམ་པའི་རིས་མེད་པའི་སངས་རྒྱས་མ་ཡིན་ནོ། ། ཞེས་ལེགས་པར་བཤད་ནས།
ངག་དོན་ཕ་མའི་རྒྱུད་ཀྱི་སངས་རྒྱས་དེ་དག་རིས་མེད་པའི་རྒྱུད་འདིའི་བསྐྱེད་རིམ་ཙམ་གྱིས་བསྒྲུབ་པའི་སངས་རྒྱས་མིན་ལ། རྫོགས་རིམ་གྱིས་བསྒྲུབས་པའི་སངས་རྒྱས་ཀྱང་མ་ཡིན་ལ་ལུགས་འདིའི་རྫོགས་རིམ་དེ་བསྐྱེད་པའི་ཆེད་དུ་ལུགས་འདི་པའི་བསྐྱེད་རིམ་ཉིད་ལའང་འཇུག་པར་བྱ་དགོས་ཏེ། དེས་ན་ལུགས་འདིའི་འཇིག་རྟེན་པའི་དབང་བཞི་དང་འབྲེལ་བའི་བསྐྱེད་རིམ་གྱི་ཕ་མའི་རྒྱུད་ཀྱི་སངས་རྒྱས་ཙམ་ལས་རེ་ཤིག་མི་སྒྲུབ་ན་དེས་ཆོག་གི ། སླར་དེ་དག་གཉིས་མེད་རྒྱུད་ཀྱི་འདས་ལམ་དང་འབྲེལ་བའི་བཞི་པའི་དབང་བསྐུར་ནས་རིས་མེད་པའི་སངས་རྒྱས་སྒྲུབ་ན། དེའི་ཆེད་ཀྱི་བསྐྱེད་པའི་རིམ་པ་རྫོགས་པའི་རིམ་པ་སྨིན་བྱེད་དུ་ཆེས་ཆེར་སླར་སྒོམ་དགོས་པ། གང་གཞན་༼༢༣༢༽མཆོག་གི་ཤེས་བྱ་རྗེས་ནས་རྫོགས་པར་བྱེད་པ་ལ། གཞན་མཆོག་གི་ཤེས་བྱ་གང་ཞིག་དང་པོར་བསྐྱེད་པར་བྱ་དགོས་པ་ཉིད་ཀྱི་ཕྱིར། གནད་འདི་མ་གཏོགས་པར་བོད་ཀྱི་དུས་འཁོར་བ་ཕལ་ཆེ་བ་འདས་ལམ་གྱི་རྫོགས་རིམ་གྱི་ཡེ་ཤེས་ཀྱི་སྐུ་སྒྲུབ་པ་ན། བསྐྱེད་རིམ་གྱི་རྟོགས་པ་སྔོན་དུ་སོང་ཟིན་པ་ཉིད་ཀྱིས་སླར་ད་དུང་དེའི་ཆེད་དུ་བསྐྱེད་རིམ་སྒོམ་མི་དགོས་སོ་ཞེས་པ་ནི་བླ་ན་མེད་པའི་མན་ངག་གི་ཚུལ་གཏན་མ་རྟོགས་པ་སྟེ། རྒྱུད་གཞན་ལས་ཀྱང༌།
བསྐྱེད་པ་ཡི་ནི་རིམ་པ་དང༌། ། རྫོགས་པ་ཡི་ཡང་རིམ་པ་དང༌། ། རིམ་གཉིས་མཉམ་པར་སྦྱར་ནས་ནི། ། རྡོ་རྗེ་ཅན་གྱིས་ཆོས་འཆད་དོ། ། ཞེས་འབྱུང་བ་ལྟར་འཇིག་རྟེན་ལས་འདས་མ་འདས་ཀྱི་དབང་གི་ལམ་ཐམས་ཅད་ལ་བསྐྱེད་རྫོགས་གཙོ་ཆེ་ཆུང་ཙམ་ལས་བསྐྱེད་རྐྱང་དང་རྫོགས་རྐྱང་སོ་སོར་ཉམས་སུ་ལེན་པ་ནི་མ་ཡིན་ཏེ། བསྐྱེད་རིམ་ནི་ཐབས་རྒྱུད་རྫོགས་རིམ་ནི་ཤེར་རྒྱུད་གཙོ་ཆེ་བས་ཕྱི་མ་ཉིད་ཀྱང་བྱས་ན་རྣལ་འབྱོར་མ་རྒྱུད་ཀྱི་རྣལ་འབྱོར་ལས་རིས་མེད་ཀྱི་རྣལ་འབྱོར་དུ་མི་འགྱུར་ཞེས་འགྲེལ་ཆེན་ལས་བཤད་མ་ཐག་པའི་རིམ་པས། ༼༢༣༣༽གནོད་པར་འགྱུར་ལ། གནད་ཀྱི་དབང་འདི་གཟིགས་ནས་རྗེ་མར་པས་བླ་མེད་ཀྱི་རྣལ་འབྱོར་ཐུན་གཅིག་ལས་མི་སྒོམ་ནའང་ཐུན་སྟོད་ལ་བསྐྱེད་རིམ་དང་ཐུན་སྨད་ལ་རྫོགས་རིམ་སྒོམ་ཞེས་པ་དང༌། རྒྱལ་བ་འབྲི་གུང་པ་ཡབ་སྲས་ཀྱིས་ཀྱང༌། ཕྱག་རྒྱ་ཆེན་པོ་སེང་གེ་ལ། །
ལྔ་ལྡན་མེད་ན་ལོང་བ་ཡིན། ། ཞེས་སོགས་ཕྱག་ཆེན་ཀྱང་ངེས་པར་བསྐྱེད་རིམ་དང་འབྲེལ་བར་ཉམས་སུ་བཞེས་པར་མཛད་པ་དང༌། གཞན་ཡང་བླ་མེད་ཀྱི་རྫོགས་རིམ་འདུས་སྡོམ་གྱི་རིམ་ལྔ་ནཱ་རོ་ནི་གུ་ཆོས་དྲུག་གི་རྫོགས་རིམ་སོགས་ལའང་བསྐྱེད་རིམ་རྒྱས་པར་མ་ལྕོགས་ཀྱང་བསྡུས་པ་རེ་ངེས་པར་ཕྱག་ལེན་དུ་མཛད་སྣང་བའི་ཕྱིར། དེ་ལྟ་ནའང་དེའི་བསྐྱེད་རིམ་ནི་ལུས་ངག་གི་བྱ་བའི་རྣམ་གཡེང་ཅན་གྱི་ཕྱི་བསྐྱེད་པའི་རིམ་པའི་སྐབས་ལྟ་བུ་ནི་ལྷུར་བྱེད་པ་མ་ཡིན་གྱི། དབེན་པ་གསུམ་གྱི་བདག་ཉིད་དུ་གྱུར་པའི་བསྐྱེད་རིམ་ལ་བསླབ་དགོས་པ་ཡིན། ཞེས་ཚུལ་འདི་ལྟའི་ཁྲིད་སྲོལ་བདག་གི་ཡབ་རྗེ་རྗེ་བཙུན་རས་པ་ཆེན་པོའི་མན་ངག་ལས་སོ། ། འོ་ན་འདིར་འཇིག་རྟེན་པའི་དབང་བཞི་པའི་༼༢༣༤༽ལམ་གྱི་བསྐྱེད་རིམ་གྱི་རྣལ་འབྱོར་ཁོ་ནས་ཕ་མའི་རྒྱུད་ཀྱི་སངས་རྒྱས་ཐོབ་ན། ཕ་མའི་རྒྱུད་ལས་བཤད་པའི་རྫོགས་རིམ་ཐམས་ཅད་ཀྱང་བསྐྱེད་རིམ་དུ་ཐལ་ལོ་སྙམ་ན། གཉིས་མེད་རྒྱུད་འདིར་ལྟོས་ཀྱི་དེར་ཐལ་ལོ་ཞེས་བརྗོད་ན་མི་འདོད་པའང་མ་ཡིན་ཏེ། ལུགས་འདིའི་འཇིག་རྟེན་པའི་དབང་ལམ་ཐམས་ཅད་བསྐྱེད་རིམ་དང༌།
འཇིག་རྟེན་ལས་འདས་པའི་ལམ་ཐམས་ཅད་རྫོགས་རིམ་དུ་འཇོག་པར་མཛད་པའི་ཕྱིར། དཔེར་ན་གསང་བའི་དེ་ཁོ་ན་ཉིད་གསལ་བ་ལས། བསྐྱེད་དང་རྫོགས་བྱུང་རིམ་པ་ཡིས། ། རྣལ་འབྱོར་བསྐྱེད་པར་བསྟན་པ་དང༌། ། རྫོགས་པ་རྣལ་འབྱོར་མ་རུ་བརྗོད། ། ཅེས་ཕ་རྒྱུད་ཀྱི་བསྐྱེད་རིམ་དང་མ་རྒྱུད་ཀྱི་རྫོགས་རིམ་སྟོན་ཞེས་པའི་རྣམ་བཞག་མཛད་པ་ལྟ་བུའོ། ། དེ་ལྟ་ནའང་ཕ་མའི་རྒྱུད་རང་ལ་ལྟོས་པའི་ཕ་རྒྱུད་ལ་རྫོགས་རིམ་དང་མ་རྒྱུད་ལ་བསྐྱེད་རིམ་མེད་པ་མ་ཡིན་པ་ལྟ་བུ་ཉིད་ཀྱི་ཕྱིར་ཕ་མའི་རྒྱུད་ལ་རྫོགས་པའི་རིམ་པ་མེད་པའང་མ་ཡིན་ལ། དེས་ན་འཇིག་རྟེན་དང་དེ་ལས་འདས་པའི་ཕ་མའི་རྒྱུད་དང་མེད་པའི་རྒྱུད་དང་རིས་མེད་པའི་རྒྱུད་ཀྱི་བསྐྱེད་རྫོགས་ཐུན་མོང་བ་དང་ཐུན་མོང་མིན་པར་ཅི་ལྟར་འགྱུར་སྙམ་ན། ༼༢༣༥༽འདི་ལ་མཐའ་གཅིག་ཏུ་རྣམ་པར་བཞག་ཏུ་མེད་དེ། ཕྱི་མ་ཕྱི་མའི་བསྐྱེད་རྫོགས་ལ་ལྟོས་ནས་སྔ་མ་སྔ་མ་རྣམས་ཐུན་མོང་དུ་འགྱུར་ལ་ཕྱི་མ་རྣམས་ཐུན་མོང་མ་ཡིན་པར་འགྱུར་ལ།
དེ་ཡང་བསྐྱེད་པའི་རིམ་པ་ཉིད་ལའང་བདག་གི་རྗེ་བཙུན་ཡི་དམ་ལྷའི་ངོ་བོར་བཞུགས་པའི་ཞལ་ནས། ཀུན་བརྟགས་པ་དང༌། གཞན་གྱི་དབང་དང༌། ཡོངས་སུ་གྲུབ་པའི་མཚན་ཉིད་གསུམ་ཡོད་པར་གསུངས་ལ། དང་པོ་གཉིས་ནི་ཕ་མའི་རྒྱུད་ལས་འབྱུང་ལ། གཉིས་པ་ནི་རིས་མེད་པའི་རྒྱུད་ནས་འབྱུང་ཚུལ་འདི་ཉིད་ལ་གསལ་བར་སློབ་དཔོན་ཆེན་པོ་ཡེ་ཤེས་ཞབས་ཀྱིས། བསྐྱེད་རིམ་ལ། ལས་དང་པོ་པ་དང༌། ཡེ་ཤེས་ལ་ཅུང་ཟད་དབང་བ་དང༌། ཡེ་ཤེས་ལ་དབང་བ་དང༌།
ཡེ་ཤེས་ལ་ཡང་དག་པར་དབང་བ། ཞེས་བཞིར་བཞག་པའི་དང་པོ་ནི་དེ་ལྟར་བསྒོམ་པས་ནང་དུ་རླུང་ལོག་པའི་སྟོབས་ཀྱིས་རྡོ་རྗེ་ལ་སོགས་ཕྱག་མཚན་རང་ལ་ཐིམ་པར་མཐོང་བ་དང༌། གཉིས་པ་ནི། དཀྱིལ་འཁོར་གཅིག་ཏུ་བཀོད་པའི་ལྷ་རྣམས་ལ་གསལ་སྣང་ཐེབས་པ་དང༌། གསུམ་པ་ནི་ལྷ་རྣམས་ཀྱི་སྐྱེ་མཆེད་ཀྱི་ལྷ་རིགས་བདག་དང་བཅས་པ་ལ་གསལ་སྣང་ཐོབ་པ་ཡིན་ལ། འདུས་པ་འཕགས་ལུགས་པ་༼༢༣༦༽ལྟར་ན་འདི་ཙམ་གྱི་ལུས་དབེན་ཐོབ་པ་ཡིན་ལ། བྱིས་པ་ནི་དེ་ལྟའི་བསྐྱེད་རིམ་ཐོབ་པ་དེ་ལ་ངེས་པར་རྫོགས་རིམ་གྱི་རྣལ་འབྱོར་དང་གསལ་སྣང་ལྷན་ཅིག་ཏུ་སྐྱེ་བར་བཤད་ལ། དེ་ཉིད་ཀྱི་ཕྱིར། དང་པོ་ནི་ཀུན་བརྟགས་དང༌། གཉིས་པ་དང་གསུམ་པ་ནི་གཞན་དབང་དང༌།
བཞི་པ་ནི་ཡོངས་གྲུབ་སྟེ། གསང་སྔགས་ཀྱི་བསྐྱེད་རྫོགས་ཀྱི་རིམ་པ་འདི་ཐམས་ཅད་ནི་ཤེས་བྱ་ཕྱི་ནང་གཞན་གསུམ་ལ་ཐ་མལ་གྱི་སྣང་ཞེན་གྱི་སྒྲིབ་པ་སྦྱོང་བའི་ཆེད་ཡིན་ལ། ཚུལ་འདི་རྒྱུའི་ཐེག་པར་མ་བཤད་པར། སྔགས་ཀྱི་ཐེག་པ་ཁོ་ནའི་ཁྱད་ཆོས་ཡིན་ལ། དེའང་རྒྱུའི་ཐེག་པར་ཤེས་བྱ་ཕུང་སོགས་ཐ་མལ་གྱི་ཆོས་ཅན་རང་བཞིན་སྟོང་པ་ཉིད་ནམ་མཁའ་ལྟ་བུ་དང་སྣང་ཡང་རང་བཞིན་མེད་པ་སྒྱུ་མ་དང་རྨི་ལམ་ལྟར་རྟོགས་པ་ཡོད་ཀྱང་དེ་ཙམ་གྱི་ཆོས་ཅན་ཐ་མལ་གྱི་རང་ལྡོག་གི་སྒྲིབ་པ་སྦྱང་བར་མི་ནུས་ལ། དེའི་གཉེན་པོར་ནི་ཤེས་བྱ་ཕུང་སོགས་དེ་བཞིན་གཤེགས་པ་ཡབ་ཡུམ་གྱི་སྣོད་བཅུད་ཉིད་དུ་བསྐྱེད་ཅིང་རྫོགས་པ་ལས་དེར་འགྱུར་བའི་ཕྱིར། རྣལ་འབྱོར་རྒྱུད་ཕྱིན་དུ་ཡང་ཐ་མལ་གྱི་སྣང་ཞེན་འགོག་པའི་བསྐྱེད་རིམ་ལྷའི་འཁོར་ལོ་སྒོམ་པ་ཡོད་ཀྱང་འགྲོ་བ་མཐའ་༼༢༣༧༽དག་དེར་སྒོམ་པ་དང༌། དེ་ཡང་ཡེ་བཞུགས་ཀྱི་དཀྱིལ་འཁོར་དེ་ལས་ལྡང་བ་མེད་པར་བསྐྱེད་ཅིང་རྫོགས་པ་སྒོམ་པ་མེད་པས་བསྐྱེད་རྫོགས་ཀྱི་ལུས་ཡོངས་སུ་མ་རྫོགས་ལ། རྣལ་འབྱོར་བླ་ན་མེད་པར་དེ་ཡོད་པས་བསྐྱེད་རྫོགས་ཀྱི་ལུས་ཡོངས་སུ་རྫོགས་པར་འཇོག་ལ་དེའི་དབང་དུ་བྱས་ཏེ། ཀུན་བརྟགས་ཀྱི་བསྐྱེད་རིམ་ནི་ཕྱི་བསྐྱེད་པའི་རིམ་པ་ཞེས་བྱ་བ་མ་དག་པའི་སྣོད་བཅུད་ལ་ཐ་མལ་གྱི་ཞེན་པ་རགས་པ་གཅོད་ནུས་ཀྱི་ཇི་ལྟར་བརྟགས་པའི་ཆ་ཙམ་དེ་ཉིད་ལྷར་སྣང་བ་སྟེ།
འདི་གྲུབ་པ་འཇིག་རྟེན་བྱིས་པ་འཇུག་པའི་དབང་བདུན་དང་འབྲེལ་བའི་ཐུན་མོང་གི་མཁའ་ལ་སྤྱོད་པའི་དངོས་གྲུབ་སོགས་འགྲུབ་པ་ཡིན་ཏེ། ཀུན་བརྟགས་ཀྱི་དཀྱིལ་འཁོར་སྤྲོ་བསྡུའི་མཐུས་གཞན་ངོར་སྐུ་གང་དང་གང་ཡིན་པའི་གཟུགས་སྟོན་པ་ལ་དབང་འབྱོར་བར་བྱེད་པའི་ཕྱིར། རང་བྱུང་རྒྱལ་བ་མཆོག་གིས། དེ་ནས་སེམས་ཅན་ཀུན་རྟོག་ལ། ། ཀུན་བརྟགས་ལྷ་རྣམས་སྒོམ་པའི་དོན། ། སེམས་འཛིན་ཕྱི་ནང་དོན་ཤེས་དང༌། ། དབང་འབྱོར་གཞན་དོན་གཟུགས་སྟོན་ཕྱིར། ། ཞེས་དང༌། ཀུན་བརྟགས་བསྐྱེད་རིམ་ཞེས་བྱ་སྟེ། ། ཞེས་འབྱུང་ལ།
༼༢༣༨༽གཞན་དབང་གི་བསྐྱེད་རིམ་ནི་འཇིག་རྟེན་པའི་བུམ་དབང་གི་རྣལ་འབྱོར་སྟེ། དེ་ལྟར་བཏགས་པའི་ཆ་ལྷའི་འཁོར་ལོ་འཆར་བ་ཙམ་མིན་པར་ཇི་ལྟར་བཏགས་བྱེད་རྣལ་འབྱོར་པའི་ལུས་སེམས་ཉིད་ལྷའི་འཁོར་ལོར་འཆར་ནས་སངས་རྒྱས་ཀྱི་བྱ་བ་བྱེད་པ་སྟེ། མ་དག་གཞན་དབང་གི་ཐ་མལ་གྱི་སྣང་ཆ་གཅོད་པར་ནུས་པའི་བསྐྱེད་རིམ་སྟེ། འདི་ལ་བསམས་ནས་རྒྱ་བོད་ཀྱི་བླ་མ་རྒྱུད་དོན་འཆད་པ་མང་པོས། སངས་རྒྱས་ཀྱི་གཟུགས་སྐུའི་ཉེར་རྒྱུ་བསྐྱེད་རིམ་ལ་འཇོག་པར་ཡང་བྱེད་དོ། ། འདི་ལ་ནང་བསྐྱེད་པའི་རིམ་པ་ཞེས་པའང་ནང་རྣམ་རིག་གཞན་དབང་ཉིད་ཕྱིའི་བརྟགས་ཆ་ལ་མ་ལྟོས་པར་དེར་བརྗོད་པ་ཡིན་ནོ། ། ཡོངས་གྲུབ་ཀྱི་བསྐྱེད་རིམ་ནི། འཇིག་རྟེན་ལས་འདས་པའི་དབང་བཞི་པའི་རྫོགས་རིམ་དང་ལྷན་ཅིག་སྐྱེས་པའི་བསྐྱེད་རིམ་སྟེ། གཉིས་མེད་རྒྱུད་ལ་མ་ལྟོས་པར་མི་འབྱུང་བའི་ཕྱིར། རྒྱུད་འདིར་དངོས་བརྟགས་ཀྱི་ལྷ་གཉིས་བྱས་ནས་བཏགས་པ་དང་སྣང་བའི་ཀུན་བརྟགས་གཞན་དབང་གི་ལྷ་ནི་བཏགས་པ་དང་མཐུན་པར་རྗེས་སུ་དཔག་པ་ལས་ལྷའི་གསལ་སྣང་ཐོབ་པ་ཡིན།
དངོས་ནི་བརྟགས་པ་དང་མཐུན་པར་རྗེས་སུ་དཔག་པའི་གསལ་སྣང་ལ་མ་ལྟོས་པར་གཉུག་༼༢༣༩༽མ་གཞན་མཆོག་གི་ཕུང་ཁམས་སྐྱེ་མཆེད་ལྷའི་དཀྱིལ་འཁོར་དུ་མངོན་སུམ་དུ་འཆར་བ་སྟེ། ཇི་སྐད་དུ། ལྷའི་དམིགས་པ་གང་ཡིན་མངོན་སུམ་དང་ནི་རྗེས་སུ་དཔག་པ་རྣམ་པ་གཉིས་སུ་འགྱུར་བ་སྟེ། ། ཞེས་འབྱུང་བས། ཡོངས་གྲུབ་ཀྱི་བསྐྱེད་རིམ་འདི་ལ་ནི། སློབ་དཔོན་ཡེ་ཤེས་ཞབས་ཀྱིས། ཡེ་ཤེས་ལ་ཡང་དག་པར་དབང་བ་ཞེས་བྱ་བའི་རིམ་པ་གཉིས་པ་རྫོགས་པའི་རིམ་པ་ལས་དངོས་པོའི་ཆ་གཉིས་མེད་པར་ལྡོག་པས་དབྱེ་བར་བྱ་དགོས་སོ་ཞེས། རྗེ་རས་པ་ཆེན་པོས་གསུངས་ལ། གནད་འདི་ཉིད་ཀྱི་ཕྱིར། འཇིག་རྟེན་གསུམ་གྱི་མགོན་པོ་འབྲི་གུང་པས།
བསྐྱེད་རིམ་ནི་ཡོངས་གྲུབ་ཡིན་ཞེས་བྱ་བ་འདི་བཞུགས། ཞེས་བྱ་བའི་ཁོང་ན་འགྲན་གྱི་ཟླ་དང་བྲལ་བའི་ལེགས་བཤད་ནམ་མཁའི་མཐའ་དང་མཉམ་པའོ། ། རྫོགས་པའི་རིམ་པ་ལའང་ཕ་མའི་རྒྱུད་སྡེའི་སློབ་དཔོན་ཤེས་རབ་ཡེ་ཤེས་གསལ་བར་མཛད་པས་སོ། ། རྫོགས་རིམ་དང༌། ཡོངས་སུ་གྲུབ་པ་དང༌། ངོ་བོ་ཉིད་ཀྱི་རིམ་པ་གསུམ་དུ་ཕྱེ་བའི་རྫོགས་རིམ་ནི་བཤད་མ་ཐག་པའི་ནང་བསྐྱེད་པའི་རིམ་པ་ཉིད་ལ་འཆད་དགོས་ཏེ། ནང་རྡོ་རྗེའི་ལུས་ཀྱི་རྩ་རླུང་ཐིག་ལེ་སྐུ་གསུང་ཐུགས་ཀྱི་དཀྱིལ་འཁོར་དུ་རྫོགས་པ་ཉིད་དེར་འཇོག་པའི་ཕྱིར། དེ་༼༢༤༠༽མ་བསྐྱེད་པ་དང་རྫོགས་པ་གཉིས་ཀའི་དོན་ལེགས་པར་ཚང་སྟེ། འགྲེལ་ཆེན་ལས། གང་གི་ཕྱིར་མངལ་དུ་ལུས་རྫོགས་པ་ནི་དཀྱིལ་འཁོར་རྒྱལ་མཆོག་སྟེ་བསྙེན་པའི་ཡན་ལག་གོ །
ཞེས་འབྱུང་བ་དཀྱིལ་འཁོར་རྒྱལ་མཆོག་ཙམ་ལ་ཚང་ན་བསྙེན་སྒྲུབ་ཡན་ལག་བཞི་ཡོངས་སུ་རྫོགས་པར་ཚང་བའི་རྣལ་འབྱོར་ལ་རྫོགས་རིམ་གྱི་དོན་མི་ཚང་ཀ་མེད་པའི་ཕྱིར། བསྐྱེད་རིམ་བསོད་ནམས་ཚོགས་བསོག་གི་དག་པ་གཞན་དབང་ལས་བསྐྱེད་རིམ་སྔགས་ཀྱི་སྐུ་འགྲུབ་པ་ཉིད་ལ་དགོངས་ནས། སློབ་དཔོན་ཟླ་གྲགས་ཀྱིས། གསང་སྔགས་སྐུ་ནི་རབ་སྒྲུབ་བྱེད། ། བསྐྱེད་པའི་རིམ་པ་དང་པོ་ཡིན། ། ཞེས་དང༌། རང་བྱུང་རྒྱལ་བ་མཆོག་གིས། ། གཞན་དབང་འབྲེལ་པ་རྫོགས་རིམ་བརྗོད། ། ཅེས་འབྱུང་ལ། སློབ་དཔོན་ཤེས་རབ་ཡེ་ཤེས་གསལ་བ་མཛད་པ་པོས་ནི།
ཕྱིའི་བསྐྱེད་རིམ་ནི་རྒྱུད་སྡེ་འོག་མ་དང་མཐུན་པར་ཟབ་གསལ་ལྷའི་འཁོར་ལོ་ཙམ་དང༌། ནང་གི་བསྐྱེད་རིམ་ནི། ལས་རྒྱའི་རྣལ་འབྱོར་ལ་བརྟེན་པ་དང༌། རྫོགས་པའི་རིམ་པ་ནི་ཆོས་ཐམས་ཅད་ལ་བདེ་སྟོང་གི་རྒྱས་བཏབ་སྟེ་བསྒོམས་པས་ཆོས་ཀྱི་ཕྱག་རྒྱ་ལ་བརྟེན་པ་དང༌། ཡོངས་སུ་གྲུབ་པའི་རྫོགས་རིམ་ནི་ཆོས་ཀྱི་ཕྱག་རྒྱ་བསྒོམས་༼༢༤༡༽པའི་མཐུས་མཚན་དཔེས་སྤྲས་པའི་ལོངས་སྤྲུལ་གྱི་སྐུ་ཡོངས་སུ་འགྲུབ་པ་ནི། དམ་ཚིག་གི་ཕྱག་རྒྱ་ལ་བརྟེན་པ་དང༌། ངོ་བོ་ཉིད་ཀྱི་རིམ་པའི་རྫོགས་རིམ་ནི། སྐུ་དེ་དག་གི་ཐུགས་རྣམ་པ་ཐམས་ཅད་མཁྱེན་པའི་ཡེ་ཤེས་མངོན་པར་བྱང་ཆུབ་པ་བསམ་གྱིས་མི་ཁྱབ་པའི་སྤྱོད་ཡུལ་ནི་ཕྱག་རྒྱ་ཆེན་པོ་ལ་བརྟེན་པར་བཞག་ལ། འདིའི་བརྟེན་པ་ཞེས་བྱ་བ་ནི། བདག་ཉིད་གཅིག་པའམ་དེ་བྱུང་གི་བརྟེན་པར་འཇོག་པ་ཡིན་ནོ། །
དེས་ན་སློབ་དཔོན་འདིས་ཡོངས་སུ་གྲུབ་པའི་རྫོགས་རིམ་དང༌། འཇིག་རྟེན་གསུམ་གྱི་མགོན་པོ་འབྲི་གུང་པས། ཡོངས་སུ་གྲུབ་པའི་བསྐྱེད་རིམ་གསུངས་པ་ཉིད་ལྷན་ཅིག་ཏུ་འཇུག་པ་ཡིན་ཏེ། འདིའི་ཡོངས་སུ་རྫོགས་པའི་རིམ་པ་དེའང་ཕ་མའི་རྒྱུད་ཀྱི་སངས་རྒྱས་ཀྱི་གོ་འཕང་ཐོབ་པ་ཡིན་ལ། དེ་ལྟའི་རྫོགས་རིམ་ཐོབ་པ་དེས་གཉིས་མེད་རྒྱུད་ཀྱི་སངས་རྒྱས་ཐོབ་ཆེད་དུ་ཡོངས་གྲུབ་ཀྱི་རྫོགས་རིམ་དེ་ཉིད་དེའི་གོ་འཕང་སྒྲུབ་ཆེད་ཀྱི་ཡོངས་གྲུབ་ཀྱི་རྫོགས་རིམ་དེ་ཉིད་དེའི་གོ་འཕང་སྒྲུབ་ཆེད་ཀྱི་ཡོངས་གྲུབ་ཀྱི་བསྐྱེད་རྫོགས་ཀྱི་རྣལ་འབྱོར་ལ་འཇུག་པ་ཡིན་ནོ། ། འདི་ལྟའི་རྫོགས་རིམ་གྱི་ཚུལ་ལ་རྗེ་མཻ་ཏྲི་པའི་དབང་བསྐུར་༼༢༤༢༽ངེས་བསྟན་གྱི་བཀའ་འགྲེལ་ལས་ཀྱང༌། ཇི་སྐད་དུ། རྫོགས་པར་ཡང་དག་བྱིན་གྱིས་བརླབས་པ་དང༌། ། མངོན་པར་བྱང་ཆུབ་པ་དང་ཟུང་དུ་འཇུག་པ་སྟེ། ། མིང་གཞན་རྫོགས་པ་དང༌།
ཡོངས་སུ་རྫོགས་པ་དང༌། ངོ་བོ་ཉིད་ཀྱི་རིམ་པ་ཞེས་བྱ་བ་བསྟན་པ་ཡིན་ནོ། ། ཞེས་འབྱུང་བ་ནི་ཕ་རྒྱུད་ཀྱི་རྫོགས་རིམ་གྱི་ལུས་ཡོངས་རྫོགས་ཀྱི་དབང་དུ་བྱས་ཏེ། སྒྱུ་ལུས་ཀྱི་རིམ་པ་ལ་རྫོགས་པ་དང༌། འོད་གསལ་གྱི་རིམ་པ་ཡོངས་སུ་རྫོགས་པ་དང༌། ཟུང་འཇུག་གི་རིམ་པ་ལ་ངོ་བོ་ཉིད་ཀྱི་རིམ་པ་ཞེས་རྣམ་པར་བཞག་པའི་སྒྱུ་ལུས་ཀྱི་རིམ་པས་གཟུགས་སྐུ་ཡོངས་སུ་རྫོགས་པར་བྱེད་ལ། འོད་གསལ་གྱི་རིམ་པས་ཆོས་སྐུ་ཡོངས་སུ་རྫོགས་པར་བྱེད་ལ། ཟུང་འཇུག་གི་རིམ་པས་ངོ་བོ་ཉིད་སྐུ་ཡོངས་སུ་རྫོགས་པར་བྱེད་པ་ཡིན་ལ། དེས་ན་རྫོགས་རིམ་གྱི་ཚུལ་ལ། སློབ་དཔོན་ཆེན་པོ་ཡེ་ཤེས་ཞབས་ཀྱིས།
རྫོགས་པ་ཆེན་པོ་ཡེ་ཤེས་སྤྱི་ཡི་གཟུགས། ། ཡོངས་སུ་དག་སྐུ་རྡོ་རྗེ་འཆང་ཆེན་པོ། ། དཔལ་ལྡན་ཀུན་གྱི་ངོ་བོར་རིམ་གཉིས་འདི། ། ཞེས་འབྱུང་བ་ནི་ལམ་འབྲས་ཀྱི་བསྐྱེད་རྫོགས་ཀྱི་རིམ་པ་གཉིས་ཡོངས་རྫོགས་ལ་རྫོགས་པ་ཆེན་པོ་ཞེས་པའི་རྣམ་བཞག་ཡང་མཛད་ལ། གངས་ཅན་གྱི་ལྗོངས་འདིར་གསང་སྔགས་སྔ་འགྱུར་བ་དག་ལ་༼༢༤༣༽ཐེག་པ་དགུའི་ཡང་རྩེ་དམ་ཆོས་རྫོགས་པ་ཆེན་པོ་ཞེས་བྱ་བ་བཅོམ་ལྡན་འདས་རྡོ་རྗེ་སེམས་དཔའི་ལུང་ཆེན་པོ་ཨ་ནུ་ཡོ་ག ། རྒྱུད་སྡེ་ཆེན་པོ་ཨ་ཏི་ཡོ་ག་ཞེས་པའི་བཀའ་བབས་བླ་ན་མེད་པ་ཞིག་ཀྱང་སྣང་ངོ༌། ། འོ་ན་ཕ་མའི་རྒྱུད་ཀྱི་རྫོགས་རིམ་དེ། ལུགས་དེ་དག་གི་སངས་རྒྱས་ལ། གཉིས་མེད་རྒྱུད་ཀྱི་སངས་རྒྱས་མི་ཐོབ་པ་ཅི་ཞེ་ན། ཕ་རྒྱུད་དུ།
དབུགས་ཉི་ཁྲི་ཆིག་སྟོང་དྲུག་བརྒྱ་ལ་མགོན་པོ་བཞིས་བགོས་པས་ལྔ་སྟོང་བཞི་བརྒྱ་རེ་ཐོབ་པའི་དབང་དུ་བྱས་པའི་རླུང་དེ་དག་གིས་དྲངས་པའི་ཐིག་སེམས་དག་ལ་སྒྲིབ་བྲལ་དུ་བྱེད་པའི་རྫོགས་རིམ་ཡིན་ལ། མ་རྒྱུད་དུ་དབུགས་ཉི་ཁྲི་ཆིག་སྟོང་དྲུག་བརྒྱ་ལ། ཡུལ་སོ་བདུན་གྱི་བགོས་པས་ལྔ་བརྒྱ་སུམ་ཅུ་དང་སུམ་གཉིས་རེ་ཐོབ་པའི་དབང་དུ་བྱས་པའི་རླུང་དེ་དག་གིས་དྲངས་པའི་ཐིག་སེམས་སྒྲིབ་བྲལ་དུ་བྱེད་པའི་རྫོགས་རིམ་ཡིན་ལ། དེ་ཙམ་གྱི་དབུགས་ཉི་ཁྲི་ཆིག་སྟོང་དྲུག་བརྒྱའི་རྒྱུ་བ་ལ་བརྟེན་པའི་སེམས་ཐིག་འཛག་བཅས་ཀྱི་སྒྲིབ་པ་རགས་པ་དང་ཕྲ་བ་ཙམ་སྤོང་བར་བྱེད་ནུས་ཀྱང༌། དབུགས་ཉི་ཁྲི་ཆིག་སྟོང་དྲུག་བརྒྱ་ལ་རྒྱུའི་ཐེག་པར་མ་གྲགས་པའི་བཞི་པའི་སེམས་ཀྱི་མ་རིག་༼༢༤༤༽པའི་ཡན་ལག་གམ་འཕོ་བ་བཅུ་གཉིས་ཀྱིས་བགོས་པའི་སྟོང་བརྒྱད་བརྒྱ་པ་རེ་ཐོབ་པའི་རྒྱུ་བ་ལ་བརྟེན་པའི་སེམས་ཐིག་འཛག་བཅས་ཀྱི་སྒྲིབ་པ་ཤིན་ཏུ་ཕྲ་བ་དེ་སྤོང་བར་མི་ནུས་པའི་ཕྱིར་ད་དུང་ཕ་མའི་རྒྱུད་ཀྱི་སངས་རྒྱས་དེ་གཉིས་མེད་རྒྱུད་ལ་བརྟེན་ནས་སངས་རྒྱས་དགོས་པ་ཡིན་ལ། དེས་ན་རྗེ་ནཱ་རོ་པས། རགས་དང་ཕྲ་དང་ཤིན་ཏུ་ཕྲ། ཞེས་འཁོར་འདས་ཀྱི་ཆོས་མཐའ་དག་རགས་ཕྲ་ཤིན་ཏུ་ཕྲ་བའི་རྣམ་བཞག་གསུམ་མཛད་པའི་ཤིན་ཏུ་ཕྲ་བ་འདི་ནི་རྒྱུད་འདིར་གཞན་མཆོག་གི་ཡེ་ཤེས་ཞེས་བསྟན་ལ། ཕ་མའི་རྒྱུད་ཀྱི་ཕྱི་དང་ནང་ངམ་རགས་པ་ཕྲ་བའི་རྫོགས་རིམ་ལ་ཕྱག་རྒྱ་ཆེན་པོ་ཞེས་བྱེད་པ་པོ་དོན་ཙམ་བསྟན་ལ། གཉིས་མེད་རྒྱུད་ཀྱི་གཞན་མཆོག་གི་ཤིན་ཏུ་ཕྲ་བའི་རྫོགས་རིམ་ལ་ནི་ཕྱག་རྒྱ་ཆེན་མོའི་སྒྲས་བརྗོད་པ་ཡིན་ཏེ།
ཕ་མའི་རྒྱུད་ཀྱི་རྫོགས་རིམ་ནི་བྱེད་པ་པོ་ཐབས་ཀྱི་ཆ་ནས་དང༌། འདིར་ནི་འབྱུང་ཁུངས་ཤེས་རབ་ཀྱི་ཆ་ནས་ཏེ། དེ་ལྟར་བརྗོད་པས་ཕྱག་རྒྱ་ཆེན་པོ་ཉིད་ཀྱི་བྱ་བྱེད་ལས་གསུམ་རྫོགས་རིམ་གྱི་ལུས་ཡོངས་སུ་རྫོགས་པ་ཡིན་ནོ། ། དེས་ན་ས་སྐྱ་པཎྜི་ཏ་ཆེན་པོས། བྱ་སྤྱོད་རྣལ་འབྱོར་རྒྱུད་གསུམ་དུ། ། ༼༢༤༥༽དབང་བཞི་དང་ནི་རིམ་གཉིས་དེ། ། ཅེས་གསུངས་ཀྱང༌། རྒྱུད་སྡེ་འོག་མར་ཡང་ས་ལམ་གྱི་ཡེ་ཤེས་དམ་པའི་འཁོར་ལོ་བསྐྱེད་པ་དང༌། དེ་ལ་བརྟེན་ནས་བསགས་སྦྱང་གི་ལས་ཡོངས་རྫོགས་བྱེད་པ་ཅན་གྱི་བསྐྱེད་རྫོགས་ཀྱི་སྒྲ་དོན་མཐུན་དུ་འཇུག་པ་ཡོད་པ་དང༌། དེར་མ་ཟད་བུ་སྟོན་རིན་པོ་ཆེས།
སྙེ་མདོ་བའི་དྲིས་ལན་དུ། རྒྱུད་སྡེ་འོག་མ་གསུམ་ལ་རིམ་པ་གཉིས་མེད་པས་ཚེ་གཅིག་ཏུ་སངས་རྒྱས་མི་ཐོབ་པའི་རྒྱུ་མཚན་དུ་སྦྲེལ་བ་མི་འཐད་དེ། རྒྱུད་སྡེ་འོག་མར་ཡང་ཐབས་ཆ་ཐམས་ཅད་ལ་བསྐྱེད་པའང་ཤེར་ཆ་ཐམས་ཅད་ལ་རྫོགས་པའི་རིམ་པར་འཇོག་དགོས་པའི་ཕྱིར་ཏེ། དེ་མི་འཇོག་ན་རྒྱུད་སྡེ་འོག་མ་རྣམས་ཐབས་ཤེས་དབྱེར་མེད་ཀྱི་རིག་པ་དང་མི་ལྡན་པའི་ཕྱིར་ཡིད་སྐྱོབ་ཀྱི་དོན་མ་ཚང་བར་འགྱུར། དེ་ལྟ་ནའང་ཚེ་གཅིག་གི་སངས་རྒྱས་ཐོབ་མི་ཐོབ་ནི་བསྐྱེད་རྫོགས་ཉིད་ལ་མཆོག་དམན་དང་བྱེད་པ་ཡོངས་སུ་རྫོགས་པ་དང་མ་རྫོགས་པའི་ཁྱད་པར་ལས་ཡིན་ནོ་ཞེས་གསུངས་པའང་ལེགས་པར་མི་འབྱོར་བ་མ་ཡིན་པ་འདྲ་སྙམ་སྟེ། གསེར་སྡིངས་པ་ཆེན་པོ་གཞོན་ནུ་འོད་ཀྱི་ཐེག་པ་ཀུན་སྒྲོན་ལས། འདི་༼༢༤༦༽ཡི་སྡོམ་པ་བསྟན་པ་ནི། ། ཀྲི་ཡ་ཨུ་པ་ཡོ་གའམ། ། བྱ་བ་སྤྱོད་པ་རྣལ་འབྱོར་རམ། ། གང་ཡང་རུང་སྟེ་བསྐྱེད་རིམ་གཙོ། །
རྫོགས་རིམ་ཀྱང་ནི་ཅུང་ཟད་དོ། ། དེ་ལྟར་བསྐྱེད་རིམ་བསྟན་པ་ནི། ། ཆོ་ག་ཡན་ལག་གསུམ་སོགས་ཀྱི། ། ལྷ་ནི་སྡོམ་པར་བྱེད་པ་སྟེ། ། ཞེས་སོགས་འབྱུང་བའི་ཕྱིར། ཡི་གེས་འཇིགས་ཏེ་སྤྲོས་པ་ཆོག་གོ ། འདིར་སྨྲས་པ། མཁས་པའི་སྐྱེ་བོ་ཀུན་གྱིས་མ་དཔོགས་ཤིང༌། ། རྣལ་འབྱོར་གྲུབ་ཆེན་མང་པོས་མ་ཕྱེད་པའི། ། རྡོ་རྗེ་འཆང་གི་ལམ་གྱི་ངེས་གསང་འགའ། །
རྗེ་བཙུན་རས་ཆེན་ལུང་གིས་བཤད་ཟིན་ཏོ། ། གཉིས་པ་རྒྱས་པར་བཤད་པ་ལ། བྱིས་པ་འཇུག་པའི་དབང་བདུན་བསྐུར་ནས་སྔགས་ཀྱི་ཚུལ་ལ་དགེ་བསྙེན་དུ་བྱ་བ་དང༌། བུམ་དབང་བསྐུར་བས་དགེ་ཚུལ་དང༌། གསང་དབང་བསྐུར་ནས་དགེ་སློང་དུ་སྒྲུབ་པར་འོས་པ་དམན་པའི་དབང་དུ་བྱས་པ་དང༌། ཤེས་རབ་ཡེ་ཤེས་དང་འཇིག་རྟེན་པའི་དབང་བཞི་བསྐུར་ནས་གནས་བརྟན་དུ་བྱ་བར་འོས་པ་ནི་འབྲིང་པོའི་དབང་དུ་བྱས་པ་སྟེ་རྡོ་རྗེ་སློབ་མའི་དབང་ངོ༌། ། འཇིག་རྟེན་ལས་འདས་པའི་དབང་བཞི་པ་བསྐུར་ནས་སྐྱེ་དགུའི་བདག་པོ་དགྲ་བཅོམ་པ་ཆེན་པོ་ཉིད་དུ་སྒྲུབ་པར་འོས་པ་མཆོག་གི་དབང་དུ་༼༢༤༧༽བྱས་པ་རྡོ་རྗེ་སློབ་དཔོན་གྱི་དབང་བསྐུར་བའོ། ། དང་པོ་ལ་བྱིས་པ་འཇུག་པའི་དབང་བདུན་བསྐུར་ཚུལ། དེའི་མཐར་ཐུན་མོང་མིན་པའི་དེ་བཞིན་གཤེགས་པ་དྲུག་གི་དྲང་ངེས་ཕྱེ་ནས་སྡོམ་པ་འཛིན་ཚུལ། སྡོམ་པ་ཐམས་ཅད་ཀྱི་རྩ་བ་རྩ་ལྟུང་བཅུ་བཞི་བསྲུང་ཚུལ།
རྒྱུད་གཞན་ནས་འབྱུང་བའི་སྦོམ་པོ་བརྒྱད་བསྲུང་ཚུལ། ཉམས་ན་ཕྱིར་བཅོས་ཚུལ་ལོ། ། དང་པོ་ནི། བྱ་བྱེད་ལས་གསུམ་གྱི་ངེས་པ་ལས་ཤེས་པར་བྱ་བ་ཡིན་ཏེ། བྱེད་པ་པོ་སློབ་དཔོན་གྱིས། ལས་སྟ་གོན་གྱིས་རྒྱུད་སྦྱངས་པའི་སློབ་མའི་རྒྱུད་ལ་བྱེད་པ་རྫས་སྔགས་ཀྱི་ཏིང་ངེ་འཛིན་གསུམ་གྱིས་དབང་བསྐུར་བས་བྱ་བ་སློབ་མའི་ཕུང་ཁམས་སྐྱེ་མཆེད་གདོད་མ་ནས་ལྷར་དག་པ་རྫོགས་ནས་ངོ་འཕྲོད་པར་བྱས་པ་དང༌། མཐར་ཐུག་གི་དག་པ་ལ་ལྟོས་ཏེ་རྒྱུད་སྨིན་པ་ཁྱད་པར་དུ་བྱས་པའི་སློབ་མའི་སེམས་རྒྱུད་ནི་དབང་བདུན་གྱི་ངོ་བོར་གྱུར་པ་གནས་སྐབས་ཀྱི་འབྲས་བུ་དང༌། མཐར་ཐུག་པ་ས་བདུན་ཐོབ་པ་ལ་སོགས་པའི་རིམ་གྱིས་སངས་རྒྱས་ཉིད་ཀྱི་བར་དུ་འགྱུར་བ་ཡིན་ནོ་ཞེས་སྤྱིར་ཤེས་པར་བྱས་ནས། བྱེ་བྲག་ཏུ་སློབ་མའི་ལུས་རྣམ་པར་དག་པའམ། སྐུ་སྦྱོང་བའི་ཆེད་དུ་གཙོ་བོའི་གཡོན་ཞལ་སྐུ་རྡོ་རྗེ་ལ་ལྟོས་པའི་དཀྱིལ་འཁོར་གྱི་བྱང་སྒོར་༼༢༤༨༽གཙོ་བོ་བཞེངས་བཞུགས་གང་ཡིན་ནི་ཆ་བྱད་དང་དབྱིབས་སུ་རྡོ་རྗེ་སློབ་དཔོན་བྱས་ལ།
སྦྱང་གཞི་བྱིས་པ་བཙས་མ་ཐག་ཆུས་འཁྲུ་བའི་གནས་སྐབས་དང་མཐུན་པར་ཆུ་དབང་དང༌། བྱིས་པའི་གཙུག་ཕུད་འཇོག་པ་དང་མཐུན་པར་ཅོད་པན་གྱི་དབང་རྣམ་པ་གཉིས་བསྐུར་ཏེ། ལས་སོགས་སྤྱིའི་རིགས་ཉིད་ལས། བྱེ་བྲག་ཏུ་བྱེད་པ་ཁྱད་པར་བ་ཡུམ་ལྔའི་བུམ་པ་ལས་བསྡུས་པའི་ཆུ་དུང་ཆོས་སུ་བཞག་པ་སྔགས་ཀྱིས་བཏབ་པའི་རྫས། སློབ་མའི་ཁམས་ལྔ་ཡུམ་ལྔར་བསྐྱེད་ཅིང་ཡེ་ཤེས་པ་དང་རོ་མཉམ་དུ་བྱས་པའི་ཏིང་ངེ་འཛིན་ནོ། ཨོཾ་ཨཱ་ཨཱི་རཱྀ་ཨུ་ལཱི་པཉྩ་དྷཱ་ཏུ་བི་ཤོ་དྷ་ནི་སྭཱ་ཧཱ། ཞེས་པས་སྔགས་ཏེ། བྱེད་པ་དེ་གསུམ་གྱི་སྐྱེ་བའི་གནས་ལྔར་དབང་བསྐུར་བས། སློབ་མའི་སེམས་རྒྱུད་ནི་བུམ་པའི་དབང་གི་ངོ་བོ་ཉིད་ཡིན་ནོ། ། དེ་བཞིན་ཅོད་པན་ལ་རིན་པོ་ཆེ་དང་གསེར་དང་གོས་སོགས་ལ་བྱས་པའི་ཅོད་པན་ནི་རྫས།
ཕུང་པོ་ལྔ་དེ་བཞིན་གཤེགས་པ་ལྔར་བསྐྱེད་པའི་ཡེ་ཤེས་དང་རོ་མཉམ་དུ་བྱས་པའི་ཏིང་ངེ་འཛིན་ནོ། ཨོཾ་ཨཱ་ཨཱི་རཱྀ་ཨུ་ལཱི་པཉྩ་ཏ་ཐཱ་ག་ཏ་པ་རི་བི་ཤུདྡྷཱ་སྭཱ་ཧཱ། ཞེས་པ་སྔགས་ཏེ། གནས་ལྔར་དབང་བསྐུར་བས་ཕུང་པོ་ལྔ་རྒྱལ་བ་ལྔར་རྫོགས་ཤིང་མཐར་ཐུག་གི་༼༢༤༩༽དག་པ་ལ་ལྟོས་ནས་རྒྱུད་སྨིན་པ་ཁྱད་པར་ཅན་དུ་བྱས་པའི་སེམས་རྒྱུད་ནི་བྱ་བ་སྟེ། ཅོད་པན་གྱི་དབང་གི་ངོ་བོ་ཉིད་ཡིན་ནོ། ། དེ་ནས་སློབ་མའི་གསུང་རྡོ་རྗེ་སྦྱང་བའི་ཆེད་དུ་གཙོ་བོའི་གཡས་ཞལ་གསུང་རྡོ་རྗེ་ལ་ལྟོས་པའི་དཀྱིལ་འཁོར་གྱི་ལྷོ་སྒོར། གཞི་ལ་བྱིས་པ་རྣ་བ་འབིགས་པ་དང༌། སྨྲ་རྒོད་ཀྱི་གནས་སྐབས་དང་ཆོས་མཚུངས་པར་དར་དཔྱངས་དང་རྡོ་རྗེ་དྲིལ་བུའི་དབང་རྣམ་པ་གཉིས་བསྐུར་ཏེ། ལས་སོགས་སྤྱིའི་རིགས་ལས། རིན་པོ་ཆེ་དང་གསེར་སོགས་ལས་བྱས་པའི་དར་དཔྱངས།
མ་འབྱོར་ན་མེ་ཏོག་གི་ཕྲེང་བ་ནི་རྫས། སྲོག་ལ་སོགས་པའི་རླུང་བཅུ་ནུས་མ་བཅུར་རྫོགས་པ་ཏིང་ངེ་འཛིན་ནོ། ཨོཾ་ཨ་ཨཱ་ཨཾ་ཨཿ ཧ་ཧཱ་ཧཾ་ཧཿ ཧོཿཕེཾ་ད་ཤ་པཱ་ར་མི་ཏྲ་པཱ་རི་པཱུ་ར་ཎེ་སྭཱ་ཧཱ། ཞེས་སྔགས་ཏེ་སྐྱེ་གནས་ལྔར་དབང་བསྐུར་བས་རླུང་བཅུ་ནུས་མ་བཅུར་རྫོགས་ཤིང་མཐར་ཐུག་གི་དག་པ་ལ་ལྟོས་ཏེ་རྒྱུད་སྨིན་པ་ཁྱད་པར་དུ་བྱས་པ་ནི་བྱ་བ་སྟེ་དར་དཔྱངས་ཀྱི་དབང་གི་ངོ་བོ་ཡིན་ནོ། ། དེ་བཞིན་དུ་མཚན་ཉིད་དང་ལྡན་པའི་རྡོ་རྗེ་དྲིལ་བུ་ནི་རྫས། རོ་རྐྱང་གཉིས་གཙོ་བོ་ཡབ་ཡུམ་དུ་རྫོགས་པ་ཏིང་ངེ་འཛིན་ནི། ཨོཾ་ཧཱུྃ་ཧོཿསུརྻ་ཙནྟྲ་བི་ཤོ་དྷ་ཀ་སྭཱ་ཧཱ། ཞེས་པ་སྔགས་ཏེ་སྐྱེ་གནས་ལྔར་དབང་བསྐུར་བས།
རོ་རྐྱང་གཙོ་བོ་ཡབ་ཡུམ་དུ་རྫོགས་ཤིང༌། ༼༢༥༠༽མཐར་ཐུག་གི་དག་པ་ལ་ལྟོས་ཏེ་རྒྱུད་སྨིན་པ་ཁྱད་པར་དུ་བྱས་པའི་སེམས་རྒྱུད་ནི་བྱ་བ་སྟེ། རྡོར་དྲིལ་གྱི་དབང་གི་ངོ་བོ་ཉིད་ཡིན་ནོ། ། དེ་ནས་སློབ་མའི་ཡིད་ཀྱི་ཁམས་ཐུགས་རྡོ་རྗེ་སྦྱང་བའི་ཆེད་དུ་གཙོ་བོའི་མདུན་ཞལ་ཐུགས་རྡོ་རྗེ་ལ་ལྟོས་པ་དཀྱིལ་འཁོར་གྱི་ཤར་སྒོར། གཞི་དབང་པོ་ཡུལ་ལ་ལོངས་སྤྱོད་པ་དང༌། མིང་འདོགས་པ་གཉིས་དང་ཆོས་མཐུན་པར་བརྟུལ་ཞུགས་དང་མིང་དབང་བསྐུར་བར་བྱ་བ་ཡིན་ཏེ། ལས་སོགས་སྤྱི་ལས། མཐོ་བ་རྡོ་རྗེ་ནི། སོར་གདུབ་སོགས་ཅོད་པན་ཕྱག་གདུབ་ཞབས་གདུབ་མ་གཏོགས་གཙོ་བོའི་རྒྱན་ཆར་འོས་པའི་རྒྱན་ལྷག་མ་རྣམས་སམ་མ་འབྱོར་ན་མེ་ཏོག་གི་ཕྲེང་བ་སྟེ་རྫས། སྐྱེ་མཆེད་དྲུག་ཡུལ་བཅས་སེམས་དཔའ་སེམས་མ་བཅུ་གཉིས་སུ་བསྐྱེད་པའི་ཏིང་ངེ་འཛིན་ནི།
ཨོཾ་ཨ་ཨཱ་ཨེ་ཨཻ་ཨར་ཨར་ཨོ་ཨཽ་ཨཱལ་ཨཱལ་ཨཾ་ཨ། བི་ཥ་ཡེནྟྲི་ཡ་བི་ཤོ་དྷ་ནི་སྭཱ་ཧཱ། ཞེས་པ་སྔགས་ཏེ། སྐྱེ་གནས་ལྔར་དབང་བསྐུར་བས་སྐྱེ་མཆེད་དྲུག་ཡུལ་བཅས་སེམས་དཔའ་སེམས་མར་རྫོགས་ཤིང༌། མཐར་ཐུག་གི་དག་པ་ལ་ལྟོས་ནས་རྒྱུད་སྨིན་པར་ཁྱད་པར་ཅན་དུ་བྱས་པའི་སེམས་རྒྱུད་ནི་བྱ་བ་སྟེ་བརྟུལ་ཞུགས་ཀྱི་ངོ་བོ་ཡིན་ནོ། ། དེ་བཞིན་དུ་མིང་དབང་ལ། བྱིས་པ་ལ་མིང་འདོགས་པའི་ཚེ་ན་མགོན་པོར་༼༢༥༡༽མེ་ཏོག་འཇོག་པ་བཞིན་དུ་མགོན་པོར་མེ་ཏོག་ཅོད་པན་དང༌། ལག་གདུབ་རྐང་གདུབ་རྣམ་ནི་རྫས། ལས་དབང་ཡུལ་བཅས་ཁྲོ་བོ་ཁྲོ་མོར་བསྐྱེད་པའི་ཏིང་ངེ་འཛིན་ནི། ཨོཾ་ཧ་ཧཱ་ཡ་ཡཱ་ར་རཱ་ལ་ལཱ་ཝ་ཝཱ་ཙ་ཏུརྵ་ཧྨ་བི་ཧ་ར་བི་ཤུད་དྷ་སྭཱ་ཧཱ།
ཞེས་པ་སྔགས་དེ་བྱེད་པ་དེས་དབང་བསྐུར་བ་ལས་དབང་ཡུལ་བཅས་ཁྲོ་བོ་ཁྲོ་མོར་རྫོགས་ཤིང་མཐར་ཐུག་གི་དག་པ་ལ་ལྟོས་ནས་རྒྱུད་སྨིན་པ་ཁྱད་པར་ཅན་དུ་བྱས་པའི་སེམས་རྒྱུད་ནི་བྱ་བ་སྟེ་མིང་དབང་གི་ངོ་བོ་ཉིད་ཡིན་ལ། དེའི་རྗེས་སུ་མེ་ཏོག་གང་ལ་ཕོག་པའི་རིགས་ཀྱི་ལྷ་དང་མཐུན་པའི་མི་དབང་གདགས་ཤིང༌། སྔར་ནས་གདགས་ཟིན་ལ་ནི་མིང་ནས་བརྗོད་པར་བྱའོ། ། དེ་ནས་སློབ་མའི་ཡེ་ཤེས་ཀྱི་ཁམས་སམ་ཡེ་ཤེས་རྡོ་རྗེ་སྦྱང་བའི་ཆེད་དུ། གཙོ་བོའི་རྒྱབ་ཞལ་ཡེ་ཤེས་རྡོ་རྗེ་ལ་ལྟོས་པ་དཀྱིལ་འཁོར་གྱི་ནུབ་ཀྱི་སྒོར། གཞི་ལ་ཀློག་དང་ཡི་གེ་དང་ལག་རྩིས་ལ་སོགས་པ་སློབ་པ་དང་ཆོས་མཐུན་པར་རྗེས་སྣང་སྦྱིན་པར་བྱ་བ་ཡིན་ཏེ། ལས་སོགས་སྤྱི་ལས་སྔགས་ཚིག་གིས་ཐོན་པའི་འཁོར་ལོ་ལ་སོགས་པའི་རིགས་དྲུག་གི་ཕྱག་མཚན་སྔགས་ཀྱིས་བསྔགས་པའི་རྫས་༼༢༥༢༽སློབ་མ་ཐམས་ཅད་རོ་མཉམ་པའི་སེམས་རྡོར་སེམས་ཡབ་ཡུམ་དུ་བསྐྱེད་པའི་ཏིང་ངེ་འཛིན་ནི། ཨོཾ་ཧཾ་ཀྵཿདྷརྨ་ཙཀྲ་པྲ་བཏྟ་ཀ་སྭཱ་ཧཱ་ཞེས་པ་སྔགས་ཏེ། བྱེད་པ་དེས་སྐྱེ་གནས་ལྔར་དབང་བསྐུར་བས་ཐམས་ཅད་རོ་མཉམ་པའི་རྡོར་སེམས་ཡབ་ཡུམ་དུ་རྫོགས་ཤིང༌། མཐར་ཐུག་གི་དག་པ་ལ་ལྟོས་ནས་རྒྱུད་སྨིན་པ་ཁྱད་པར་ཅན་དུ་བྱས་པའི་སློབ་མའི་སེམས་རྒྱུད་ནི་བྱ་བ་སྟེ་རྗེས་གནང་གི་ངོ་བོ་ཉིད་ཡིན་ལ།
དེ་ཐམས་ཅད་མཐར་ཐུག་པའི་འབྲས་བུ་ནི་སྤྱིའི་སྐབས་སུ་སྨོས་པ་ཉིད་དེ། རྣམ་པ་བདུན་པོ་དེ་དག་ལ་ནི་བྱིས་པའི་གནས་སྐབས་རྣམ་པ་བདུན་དང་ཆོས་མཐུན་པར་དབང་བསྐུར་བ་ཉིད་ཀྱི་ཕྱིར་བྱིས་པའི་དབང་བདུན་ཞེས་བྱའོ། ། འདིའི་རྗེས་ཐོགས་སུ། རྡོ་རྗེ་དྲིལ་བུ་རབ་ཏུ་བྱིན་ནས་རབ་མཆོག་སྙིང་རྗེ་དག་གིས་དག་པའི་ཆོས་ནི་བསྟན་པར་བྱ། ཞེས་དམ་ཚིག་གསུམ་བཟུང་བ་སྟེ། འདི་ཕྱིན་གྱི་རྣལ་འབྱོར་གྱི་དབང་ཡོངས་སུ་རྫོགས་པ་ལྷག་དང་བཅས་པ་ཐོབ་པར་འགྱུར་ཚུལ་གོང་དུ་བཤད་ཟིན་ལ། མཁས་པ་ཆེན་པོ་ཡིད་བཟང་རྩེ་པས་ནི། རྗེས་གནང་འདིས་སྒོའི་སློབ་དཔོན་དུ་དབང་བའི་ཆེད་ཡིན་ནོ་ཞེས་གསུངས་སོ། ། བྱིས་འཇུག་གི་དབང་༼༢༥༣༽འདི་དག་རྒྱུད་སྡེ་གཞན་དུ་རིག་པའི་དབང་གི་དོན་ཅན་དུ་བཤད་གདའ་ལ། དེ་ལྟ་ན་བཞི་བརྒྱ་ལྔ་བཅུ་པར།
རྡོ་རྗེ་སློབ་དཔོན་གྱི་དབང་ལ་རིག་པའི་དབང་ལྔ་ག་སླར་ཡང་བསྐུར་བར་བཤད་པ་དང༌། ནག་པོ་སྤྱོད་པས་མཛད་པའི་མཱ་ཡཱའི་དཀྱིལ་ཆོག་དང༌། ཛ་ཡ་སེ་ནས་མཛད་པའི་མཁའ་འགྲོ་རྒྱ་མཚོའི་དཀྱིལ་ཆོག་ལས། གསང་དབང་གི་སྐབས་སུ་རིག་པའི་དབང་ལྔ་བསྐུར་བར་བཤད་པ་དང༌། སློབ་དཔོན་ཆེན་པོ་ས་ར་ཧས་ཐོད་པའི་དཀྱིལ་ཆོག་དུ་ཤེས་རབ་ཡེ་ཤེས་ཀྱི་སྐབས་སུ་རིག་པའི་དབང་ལྔ་བསྐུར་བར་བཤད་པ་ལྟར། འདིར་ཡང་བྱིས་འཇུག་གི་དབང་བདུན་ནི་གནས་སྐབས་གོང་མར་བསྐུར་བ་ཡོད་དོ་ཞེ་ན། ཀུན་མཁྱེན་བུ་དང༌། བོ་དོང་ཕྱོགས་རྒྱལ་བ་སོགས་ཀྱི་བྱིས་འཇུག་གི་དབང་བདུན་གཞན་དུ་མི་བསྐུར་ཡང༌། ཐམས་ཅད་མཁྱེན་པ་ཀརྨ་པ་རང་བྱུང་རྡོ་རྗེས། རྒྱུད་འཆད་པའི་དོན་གྱི་རྡོ་རྗེ་སློབ་དཔོན་གྱི་དབང་བསྐུར་བ་འཆད་པ་ན།
རྣམ་རྒྱལ་གྱི་ཁྲུས་བྱ་བར་བཤད་པའི་ཤུགས་ཀྱི་རྡོ་རྗེ་དྲིལ་བུ་སོགས་དབང་བདུན་རྫོགས་པར་བསྐུར་བར་མཛད་པའང་ཆེས་ལེགས་ཏེ། རྒྱུད་སྡེ་གཞན་དུ་གོང་མ་རྣམས་རིག་དབང་བསྐུར་བ་དེ་གོང་མ་ལས་རིག་དབང་གི་ནུས་པ་མཐུ་ཆེ་བར་བཞིན། འདིར་ཡང་བྱིས་འཇུག་གི་དབང་བདུན་གྱི་༼༢༥༤༽རྟོགས་པའི་མཐུ་ཆེ་བ་ཉིད་ཀྱི་ཕྱིར་ཏེ། བསྐྱེད་རྫོགས་འདས་མ་འདས་གཉིས་ཀར་གྱི་སློབ་དཔོན་གྱི་བྱ་བ་ལ་འཇུག་པའི་སྒོ་ཆེས་ཆེར་ཡངས་པར་བྱས་པའི་ཕྱིར་ཤིན་ཏུ་ལེགས་པར་འགྱུར་བའང་འོག་ནས་ཀྱང་འཆད་ལ། རྒྱུད་སྡེ་གཞན་ལ་དབང་གི་མཐར་བསྟན་གྱི་རྡོ་རྗེ་སློབ་མར་འོས་པའི་ཆོ་ག་དང༌། རྡོ་རྗེ་སློབ་དཔོན་དུ་འོས་པའི་ཆོ་ག་བྱ་བ་ཡན་ལག་ཡོངས་སུ་རྫོགས་པར་གྱིས་ཤིག་པའི་སྔགས་དབང་བརྟུལ་ཞུགས་ལུང་བསྟན་དབུགས་དབྱུང་རྣམས་ལས། བྱིས་འཇུག་གི་མིང་དབང་གི་སྐབས་འགྲེལ་ཆེན་ལས། ཁྱོད་ནི་རྡོ་རྗེ་ཆེ་གེ་མོ་ཞེས་བྱས་ནས་ལུང་བསྟན་པར་བྱའོ། ། ཞེས་དང༌། རྗེས་གནང་དབང་ནི་རྫོགས་པའི་བྱང་ཆུབ་དཔལ་མོ་ཆོས་ཀྱི་འཁོར་ལོ་བསྐོར་ཞིང་ཆོས་ནི་སྟོན་པའོ། །
ཞེས་པའི་ལུང་བསྟན་དང༌། བྱང་ཆུབ་བརྙེས་ནས་ཆོས་འཁོར་བསྐོར་བར་རྗེས་སུ་གནང་བའི་ལུང་བསྟན་བྱ་དང་རྗེས་སུ་གནང་བྱའི་སངས་རྒྱས་ཀྱི་བྱ་བ་ཐམས་ཅད་རྫོགས་པར་དེ་ཁྱོད་སྒྲུབ་པར་འོས་སོ་ཞེས་བརྗོད་པའི་སངས་རྒྱས་དེ་བྱིས་འཇུག་གི་དབང་ནུས་དང་སྦྱར་ན་རྣལ་འབྱོར་རྒྱུད་ཕྱིན་གྱི་སངས་རྒྱས་ལས་ལྷག་པ་དེས་སྒྲུབ་མི་ནུས་པས་རྣལ་འབྱོར་རྒྱུད་ཙམ་གྱི་སངས་རྒྱས་ཀྱི་དབང་དུ་བྱས་པ་ཡིན་ནམ། རྒྱུད་འདིའི་སངས་རྒྱས་ཀྱི་དབང་དུ་བྱས་པ་ཡིན་སྙམ་ན། དེ་ལ་༼༢༥༥༽བདག་གི་རྗེ་བཙུན་ཡབ་རྗེ་རས་ཆེན་གྱི་ཞལ་ནས། འདིའི་ལུང་བསྟན་དང་རྗེས་སུ་གནང་བྱའི་སངས་རྒྱས་དེ་ལ་ཉིང་དགོས་དང་དགོས་པའི་དབང་གཉིས་སུ་ཕྱེ་ནས་ཉིང་དགོས་རྒྱུད་འདིའི་དབང་དུ་བྱས་ལ། དགོས་པའི་བྱ་བ་དང་འབྲེལ་བའི་དབང་དུ་བྱས་ན་རྣལ་འབྱོར་རྒྱུད་ཙམ་གྱི་སངས་རྒྱས་ཀྱི་དབང་དུ་བྱས་པ་ལའང་མི་འགལ་ཞིང༌། དེས་ན་རྒྱུད་འདིར་འཇིག་རྟེན་པའི་བུམ་གསང་གི་མཐར་མཐའ་རྟེན་དེ་དག་བྱིན་ན་ཕ་རྒྱུད་ཀྱི་སངས་རྒྱས་དང༌། འཇིག་རྟེན་པའི་གསུམ་པ་དང༌། བཞི་པའི་རྗེས་སུ་བྱིན་ན་མ་རྒྱུད་ཀྱི་སངས་རྒྱས་དང་འབྲེལ་བར་འགྱུར་ལ། སྤྱིར་རྒྱུད་སྡེ་རྣམས་ལས་མཐར་རྟེན་རྣམས་རིགས་ལྔའི་མཐའ་དང༌།
བུམ་དབང་གི་མཐར་དང༌། དབང་བཞི་པོ་སོ་སོའི་མཐར་དང༌། བཞི་ཀ་རྫོགས་པའི་མཐར་འབྱུང་བ་རྣམས་ལས་རིག་དབང་གི་མཐར་བྱེད་པ་ནི་དབང་དེ་ཙམ་ལས་ལྷག་པར་བསྐུར་བྱ་མེད་པ་བྱ་སྤྱོད་ཙམ་གྱི་དབང་དུ་བྱ་བ་དང༌། ཡང་པས་ནི་བྱང་ཆུབ་ཙམ་ལས་ཡང་དག་པར་རྫོགས་པའི་སངས་རྒྱས་ཕྱིར་མི་ལྡོག་དོན་དུ་མི་གཉེར་བ་ལ་རིག་དབང་གི་རྗེས་སུ་བརྟུལ་ཞུགས་ཙམ་སྟེར་གྱི། ལུང་བསྟན་དབུགས་དབྱུང་མི་བྱའོ་ཞེས་འཆད་༼༢༥༦༽ལ། བུམ་དབང་གི་མཐར་བྱེད་པ་ནི་རྡོ་རྗེ་སློབ་དཔོན་གྱི་བུམ་དབང་གི་མཐར་ཡིན་ན་ཆེར་འབྲེལ་ཏེ། སློབ་དཔོན་གྱི་དབང་ཐོབ་ནས་དབང་གོང་མ་ལ་མི་འཇུག་མི་སྲིད་པའི་དབང་དུ་བྱས་ལ། དབང་བཞི་སོ་སོའི་མཐར་མཛད་ན་ཡང་དབང་དེ་དག་གི་བྱ་བ་དང་འབྲེལ་ཞིང་ཐམས་ཅད་ཀྱི་མཐར་མཛད་ཀྱང་དེའི་བྱ་བ་ཡོངས་སུ་རྫོགས་པའི་ཆོ་ག་ཡིན་པས་འགལ་བ་མེད་དོ། ། གཉིས་པ་ནི། དབང་གོང་མའི་རྟེན་དུ་གྱུར་པའི་དབང་བདུན་འདོགས་བཅས་བསྐུར་རྗེས་སུ་བསྒྲགས་པ་ཡིན་ནོ། །
རབ་མཆོག་སྙིང་རྗེ་དག་གིས་དག་པའི་ཆོས་ནི་བསྟན་པར་བྱ། ཞེས་པའི་ཆོས་དེ་ཡིན་ལ། བསྒྲག་བྱའི་དམ་ཚིག་ནི། ངེས་པར་རྡོ་རྗེའི་རིགས་དག་ལ་ནི་སྲོག་གཅོད་བྱ་སྟེ་རལ་གྲི་ལ་ཡང་བདེན་པ་མིན་པའི་ཚིག ། རིན་ཆེན་ལ་ནི་གཞན་ནོར་དབྲོག་བྱ་མཆོག་གི་པདྨའི་རིགས་ཉིད་ལ་ཡང་གཞན་གྱི་བུད་མེད་དབྲོག ། ཆང་དང་སྒྲོན་མ་སངས་རྒྱས་རྣམས་དང་བཟང་པོའི་ཡུལ་རྣམས་མཐའ་དག་འཁོར་ལོ་ལ་ནི་བསྟེན་པར་བྱ། ། གཡུང་མོ་ལ་སོགས་མཐའ་དག་བུད་མེད་རྣམས་ནི་གྲི་གུག་ལ་ཡང་མཁའ་ཡི་པདྨར་སྨད་མི་བྱ། ། སེམས་ཅན་དོན་གྱི་སླད་དུ་ནོར་དང་བཅས་པའི་ལུས་ནི་སྦྱིན་པར་བྱ་སྟེ་ཁྱོད་ཀྱིས་བསྲུང་མི་བྱ། ། ༼༢༥༧༽རིགས་ཀྱི་བུ་ཀྱེ་སངས་རྒྱས་ཉིད་དུ་འགྱུར་བ་གཞན་དུ་མཐའ་ཡས་བསྐལ་པ་མིན་པས་རྒྱལ་བས་གསུངས། ། ཞེས་འབྱུང་བ་ལ་དྲང་ངེས་ཀྱི་བཤད་ཚུལ་གཉིས་ལས།
དང་པོ་རྡོ་རྗེའི་རིགས་ལ། སྔོན་དང་ཕྱི་མའི་མཐའ་རིག་པས་ཇི་སྲིད་འཚོ་བར་མཚམས་མེད་ལྔ་སོགས་ལས་མི་དགེ་བ་བྱེད་པ་ཅན། ཞི་སོགས་ཀྱི་ལས་ཀྱིས་གདུལ་བར་མ་ནུས་པ་རྣམས་སྔགས་སྒྲུབ་པའི་སྔགས་དང༌། མི་བསྐྱོད་པའི་ཏིང་ངེ་འཛིན་གྱིས་ཁ་སྦྱོར་ཕྱེ་ལ་ངེས་པར་བསད་པར་བྱ་བ་དང༌། རལ་གྲིའི་རིགས་ལ། ལྟ་བ་ངན་པས་རྒྱུད་དཀྲུགས་ཏེ་ལམ་མ་ཡིན་པར་ལྟུང་བ་བདེན་པར་སྨྲས་ཀྱང་ཡིད་མི་གཏོད་པ་རྣམས་ཆོས་མ་ཡིན་པ་ལས་བཟློག་པའི་སླད་དུ་རྫུན་སྨྲ་བ་དང༌། རིན་པོ་ཆེའི་རིགས་ལ་ནོར་ལ་སྲེད་ཅི་བརྐམ་པས་བརྒྱུད་བཅིངས་པ་དག་ཡི་དྭགས་ཀྱི་འགྲོ་བ་ལས་བཟློག་པའི་སླད་དུ་མ་བྱིན་པར་བླངས་ལ་ཕྲོགས་ནས། དེ་ཉིད་ཀྱིས་ཚོགས་ཀྱི་སླད་དུ་གཞན་ལ་བྱིན་པ་དང༌། པདྨའི་རིགས་ལ་བུ་མེད་ལ་སྲེད་ཅིང་ཆགས་པས་དུད་འགྲོར་སྐྱེ་བ་ལྡོག་པའི་དོན་དུ་བུད་མེད་དབྲོག་པ་དང༌། འཁོར་ལོའི་རིགས་ལ་རིགས་ཀྱི་དྲེགས་ཤིང་ང་རྒྱལ་བ་གཞིག་པའི་སླད་དུ་ཆང་དང་ཤ་ལྔ་བདུད་རྩི་ལྔ་རྣམས་བསྟེན་པ་དང༌།
གྲི་གུག་གི་རིགས་ལ་ལས་རྒྱའི་༼༢༥༨༽དངོས་གྲུབ་ཀྱི་སླད་དུ་བུད་མེད་རྣམས་ལ་མི་སྨད་ཅིང་གཏོང་བ་ཆེན་པོ་རང་གི་ལུས་སྦྱིན་པར་བཏང་བར་བྱ་བ་རྣམས་སོ། ། འདི་དག་ཀྱང་དངོས་སུ་སྤྱོད་པའི་དུས་ཀྱི་གནས་སྐབས་ཏིང་ངེ་འཛིན་གྱི་ཡན་ལག་ལ་བསྟེན་ཏེ་མངོན་ཤེས་ལྔ་ཐོབ་པ་ལ་སོགས་པའི་གྲུབ་པ་ཐོབ་པ་རྣམས་ཀྱི་དབང་དུ་བྱས་ནས་གསུངས་པ་སྟེ། མངོན་ཤེས་མ་ཐོབ་པར་ཞི་རྒྱས་དབང་དགུག་མ་གཏོགས། སྲོག་གཅོད་སོགས་དྲག་པོའི་ལས་མི་བྱ་བར་གསུངས་པས། གྲུབ་པ་ཐོབ་པ་རྣམས་ཀྱི་དངོས་དང༌། ལས་དང་པོ་པ་རྣམས་ཀྱི་བསམ་པའི་སྒོ་ནས་དང༌། རྣལ་འབྱོར་པ་རྣམས་ཀྱི་ཇི་ལྟར་རིགས་པའི་བློ་ཚོད་དང་སྦྱར་ཏེ་བྱ་བ་ཡིན་ནོ། ། འདི་ལ་ལུགས་སོགས་གཏོང་བ་ནི་བསོད་ནམས་ཀྱི་ཚོགས་དང༌། བུད་མེད་ལ་མི་སྨད་པ་ཚུལ་ཁྲིམས་ཀྱི་ཚོགས་དང༌། བདུད་རྩི་ལྔ་པོ་བསྟེན་པ་ཡེ་ཤེས་ཀྱི་ཚོགས་ཀྱི་དོན་དུ་གསུངས་སོ། །
གཉིས་པ། ངེས་དོན་གྱི་སྲོག་ནི་རོ་རྐྱང་གི་རླུང་ཡིན་ལ་དེ་བསད་པ་ནི་དབུ་མར་འགོག་པ་སྟེ། དབུ་མར་སྲོག་རེངས་པ་མཐར་ཐུག་གཙུག་གཏོར་དུ་རླུང་སེམས་བརྟན་པ་ལ་བྱ་ཞིང༌། དེས་ཁུ་བ་རང་བྱུང་སྟེང་དུ་བགྲོད་པ་སྟེ། དངོས་ས་བཅུ་གཉིས་པ་དང། རྗེས་མཐུན་པ་ལས་དང་པོ་པས་ཁུ་བ་སྟེང་དུ་འཆིང་བ་ལ་བསླབ་བོ། ། བདེན་པའི་ཚིག་ནི་མཐའ་གཅིག་ཏུ་༼༢༥༩༽གནས་པ་རིས་བཅས་གཉིས་ཆོས་རྣམས་ཡིན་ལ། འདིར་བདེན་པ་མིན་པ་ནི་རིས་མེད་རབ་ཏུ་མི་གནས་པའི་ཚིགས་གསུང་རྣམ་པ་ཐམས་ཅད་པ་སྙིང་གར་གཞོམ་དུ་མེད་པའི་རང་སྒྲའི་ངོ་བོར་གནས་པ་སྟེ། དངོས་ས་ལྔ་པ་དང་དྲུག་པ་ཡིན་ལ། ལས་དང་པོ་པས་གཞོམ་མེད་ཀྱི་རང་སྒྲ་ཐོས་པའི་ཐབས་སོར་སྡུད་སྒོམ་པའོ། །
གཞན་ནི་རྡོ་རྗེ་སེམས་དཔའམ་སྟེ། དེའི་དོན་ནི་རིན་པོ་ཆེ་དང་མཚུངས་པའི་འགྱུར་མེད་ཀྱི་བདེ་བ། གང་ལས་དབྲོག་ན། གཉིས་སྣང་ལས་ཕྲོགས་ནས། སྟོང་གཟུགས་དང་གཉིས་མེད་དུ་བྱ་བ། མགྲིན་པར་ཁུ་བ་བརྟན་པ་དངོས་ས་བརྒྱད་པ་ལ་ཡིན་ཀྱང༌། ལས་དང་པོ་པས་མི་འགྱུར་བའི་བདེ་ཆེན་གྱི་ལམ་སྒོམ་པའོ། ། གཞན་གྱི་བུད་མེད་སྟོང་གཟུགས་ཕྱག་རྒྱ་ཆེན་པོ་ཡིན་ལ། འཕྲོག་པ་ནི་དེ་མངོན་སུམ་དུ་བྱེད་པ་སྟེ་དཔྲལ་བར་ཁུ་བ་བརྟན་པ་དངོས་ས་དགུ་པ་བཅུ་པ་གཉིས་དང༌། ལས་དང་པོ་པས་སྟོང་གཟུགས་ཀྱི་ལམ་ལ་བསླབ་པའོ།
ཆང་ནི་ལྷན་ཅིག་སྐྱེས་པའི་དགའ་བ། སྒྲོན་མེ་ནི་ངེས་པའི་དོན་གྱི་རྣམ་པར་བཞག་པའི་དབང་པོ་ལྔ། བདུད་རྩི་ལྔ་ནི་སངས་རྒྱས་ལྔའི་དགོངས་པའི་སྐད་ཀྱིས་གསུངས་པ་ཡིན་ལ། བཟང་པོའི་ཡུལ་ནི་རྣམ་པ་གཞན་པའི་༼༢༦༠༽ཡུལ་གཟུགས་སོགས་ལྔ་སྟེ་བཤང་གཅི་ཁུ་བའི་དྭངས་མ་ལྟེ་བར་ལུགས་ལྡོག་ཏུ་བརྟན་པ། དངོས་ས་གསུམ་པ་བཞི་པ་དང༌། ལས་དང་པོ་པས་སོར་བསམ་གྱི་ལམ་ལ་བསླབ་བོ། ། མི་འགྱུར་བའི་བདེ་བའི་རྒྱུར་མཁའི་པདྨར་སྲུབ་པ་ལས་ཁུ་བ་མི་འཕོ་བ་ཚངས་པར་སྤྱོད་པའི་སྡོམ་པ་ལ་གནས་པས་གསང་བའི་འཁོར་ལོར་ཁུ་བ་བརྟན་པ་ས་དང་ལས་དང་པོ་པས་བྱེད་ཅིངས་ཀྱི་སྦྱོར་བས་རྡོ་རྗེ་བྱང་སེམས་གསང་བར་བརྟན་པ་ལ་བསླབ་ཅིང༌། བུ་དང་ཆུང་མ་སོགས་དང་ལྷན་ཅིག་རང་གི་ལུས་ཀྱང་བཏང་བར་བྱ་སྟེ། དྲང་ངེས་ཀྱི་ཚུལ་འདི་ནི་ངེས་པར་འདའ་བྱ་མ་ཡིན་པའི་ཚུལ་གྱིས་བསྲུང་བར་བྱ་ལ། འདི་དང་མི་ལྡན་ན་སངས་རྒྱས་ཉིད་དུ་བསྐལ་པར་འབད་ཀྱང་མི་འགྱུར་རོ། །
ཞེས་ཤེས་པར་བྱའོ། ། གཉིས་པ་ནི། ལྷག་པར་ཡང་དམ་ཚིག་ཐམས་ཅད་ཀྱི་གཙོ་བོ་རྩ་ལྟུང་བཅུ་བཞིས་མ་གོས་པ་ལ་བསླབ་དགོས་པས། དེ་ཡང་རྩ་ལྟུང་བཅུ་བཞིར་གྲངས་ངེས་པའི་ཚུལ་དང༌། བཅུའི་ངོ་བོ་བཤད་པ་དང༌། དང་པོ་ནི་དམ་ཚིག་བསྲུང་བྱ་མཐའ་ཡས་པ་དག་ལས། གཙོ་བོ་བཅུ་བཞིར་བསྡུས་པའི་རྒྱུན་མཚན་བླ་ན་མེད་པའི་རྡོ་རྗེ་ཐེག་པ་བ་རྣམས་ཀྱི་ལམ་གྱི་ལུས་སྤྱིར་བསྡུས་ནས་ངེས་༼༢༦༡༽པར་ཉམས་སུ་ལེན་དགོས་པ་ནི། ཇི་སྐད་དུ། དཔལ་ལྡན་བླ་མའི་ཐུགས་དཀྲུགས་པ་ལས་བུ་རྣམས་ཀྱི་ནི་རྩ་བའི་ལྟུང་བ་རི་བོང་འཛིན་པར་འགྱུར། ། དེ་ཡི་བཀའ་ལས་འགོངས་པས་གཞན་དུ་འགྱུར་ཏེ་ངེས་པར་དེ་བཞིན་སྤུན་ལ་ཁྲོས་པ་གསུམ་པའོ། །
བྱམས་པ་བཏང་བས་བཞི་པར་འགྱུར་ཏེ་བྱང་ཆུབ་སེམས་ནི་རབ་ཏུ་ཉམས་པ་ལས་ཀྱང་མདའ་རུ་འགྱུར། ། དྲུག་པ་གྲུབ་པའི་མཐའ་ལ་སྨོད་པའོ་རི་བོ་དག་ཀྱང་མ་སྨིན་མི་ལ་གསང་བ་བྱིན་ལས་སོ། ། ཕུང་པོ་ཉོན་མོངས་པ་ལས་ཀླུ་རུ་འགྱུར་ཏེ་སླར་ཡང་དགུ་པ་དག་པའི་ཆོས་ལ་མ་དད་གང༌། ། སྒྱུ་ཡི་བྱམས་པ་དང་ནི་མིང་སོགས་བྲལ་བ་བདེ་བ་སྟེར་ལ་རྟོག་པ་ཕྱོགས་དང་དྲག་པོའོ། ། དག་པའི་སེམས་ཅན་དག་ལ་སྐྱོན་བརྗོད་པ་ལས་ཉི་མའོ་དམ་ཚིག་ཐོབ་པ་གཏོང་བ་ལས་ཀྱང་གཞན། ། བུད་མེད་ཐམས་ཅད་ལ་སྨོད་ངེས་པར་མ་ནུར་འགྱུར་ཏེ་རྡོ་རྗེ་ཐེག་པར་གནས་པ་རྣམས་ལའོ། ། ཞེས་ཏེ་རྡོ་རྗེ་ཐེག་པར་གནས་པ་ནི་གསང་སྔགས་ལ་མོས་ཤིང་དཀྱིལ་འཁོར་དུ་ཞུགས་ཏེ་སྡོམ་པ་དང་དམ་ཚིག་བཟུང་ཞིང་དབང་ཐོབ་པ་ལ་བྱའོ། ། འདི་དག་ལམ་གང་དང་གང་གི་མི་མཐུན་ཕྱོགས་སུ་གཞན་ཚུལ་ཡང༌། རྩ་ལྟུང་༼༢༦༢༽དང་པོ་གསུམ་ནི། སྐྱབས་འགྲོའི་མི་མཐུན་པའི་ཕྱོགས་སྟེ།
རྒྱུད་འདིར་འདོད་པའི་དངོས་གྲུབ་དབང་བཞི་པའི་ཡེ་ཤེས་དེ་མངོན་པར་འདོད་པ་པོས། དཀོན་མཆོག་གསུམ་སྤྱི་ལ་སྐྱབས་སུ་སོང་བ་ཙམ་གྱིས་མི་ཆོག་གི་རང་ལ་དངོས་གྲུབ་ཀྱི་བཀའ་དྲིན་མཛད་པ་པོ་དཔལ་ལྡན་བླ་མ་དོན་དམ་པའི་དཀོན་མཆོག་གསུམ་དུ་གནང་བ་ལ་སྐྱབས་སུ་འགྲོ་དགོས་པས། རྒྱུད་ལས། སངས་རྒྱས་ཆོས་དང་དགེ་འདུན་ལ་ནི་མི་རྣམས་ཐར་བའི་ཆེད་དུ་སྐྱབས་སུ་འགྲོ་བྱ་སྟེ། ། འདིར་ནི་སངས་རྒྱས་གཙུག་ལག་ཁང་ན་བཞུགས་པ་འདི་དང་ཡི་གེར་བྲིས་པའི་གླེགས་བམ་ཆོས་ཉིད་དང༌། ། དགེ་འདུན་ངུར་སྨྲིག་འཛིན་པ་མཆོག་གི་ཁྱབ་བདག་བདེ་བ་སྐྱེ་བ་འབུམ་ཕྲག་རྣམས་ཀྱིས་སྟེར་བ་མིན། ། ཞེས་འབྱུང་བའི་ཕྱིར། དེའི་དབང་དུ་བྱས་ཏེ། སློབ་དཔོན་དག་ནི་སངས་རྒྱས་ཉིད་དེ་རབ་མཆོག་པ་ཡི་གཞི་ལ་ཆོས་ནི་དེ་ཡི་བསྟན་པའོ། ། དགེ་འདུན་གང་ཞིག་དེར་གནས་རབ་ཏུ་དགའ་བའི་ཐུགས་ལྡན་སེམས་ཅན་ཀུན་ལ་རྗེས་སུ་བརྩེ་བ་སྟེ།
དེ་འདིར་རྣམ་བཞིར་རྣམ་པ་གཉིས་གསུངས་སླར་ཡང་འདིར་ནི་ཉན་ཐོས་པ་དང་བླ་ན་མེད་པའོ། ། ཞེས་གསུངས་པས། བླ་མ་སངས་རྒྱས་དངོས་ཡིན་ཏེ་དེའི་ཐུགས་དཀྲུགས་པ་དང༌། དེའི་བཀའ་སྨིན་གྲོལ་གྱི་ལམ་འཁོར་༼༡༦༣༽བཅས་ཀྱི་ཆོས་དེ་ལས་དགོངས་པ་དང༌། སློབ་དཔོན་དེས་དབང་བསྐུར་བ་ལ་སོགས་པས་བསྡུས་པའི་དམ་ཚིག་གི་སྤུན་ལ་ཁྲོས་པ་སྟེ་རྩ་ལྟུང་དང་པོ་གསུམ་མོ། ། བཞི་པ་བྱམས་པ་བཏང་བ་ནི་བྱམས་པ་སྤྱི་ཙམ་ལ་མི་བྱའི་སེམས་ཅན་ཐམས་ཅད་ལ་མཐར་ཐུག་གི་བྱང་ཆུབ་ལ་འགོད་པར་འདོད་པའི་བསམ་པ་བྱང་ཆུབ་ཀྱི་སེམས་ཀུན་རྫོབ་པའི་བློའི་རྣམ་པའི་མི་མཐུན་པའི་ཕྱོགས་དང༌། ལྔ་པ་ཀུན་ད་ལྟ་བུ་བྱང་ཆུབ་ཀྱི་སེམས་ཉམས་པ་ནི་ཡེ་ཤེས་ཀྱི་སྐུའི་ཉེར་རྒྱུ་ཚུལ་ཁྲིམས་ཀྱི་ཚོགས་འཛག་པ་མེད་པའི་སྡོམ་པ་ནང་གི་བྱང་ཆུབ་ཀྱི་སེམས་ཀུན་ད་ལྟ་བུའི་མི་མཐུན་པའི་ཕྱོགས་ཏེ། གཉིས་ཀའང་བསམ་པ་བྱང་ཆུབ་ཀྱི་སེམས་སོ། ། དྲུག་པ་གྲུབ་པའི་མཐའ་ལ་སྨོད་ན་ངེས་པའི་དེ་ཁོ་ན་ཉིད་ཐ་དད་དུ་འགྱུར་བས། ཐེག་པ་ཐམས་ཅད་ཚུལ་གཅིག་པའི་སྒོར་ཉམས་སུ་ལེན་པའི་མི་མཐུན་པའི་ཕྱོགས་དང༌།
བདུན་པ་མ་སྨིན་པའི་མི་ལ་གསང་བ་བསྒྲགས་ན་གསང་སྔགས་ཀྱི་སྒྲ་དོན་ཉམས་ཤིང༌། དབང་བསྐུར་ཐམས་ཅད་ཀྱི་སྔོན་དུ་གསང་བར་གདམས་པ་གསུངས་པའི་ཕྱིར་དབང་བཞི་སྤྱིའི་མི་མཐུན་པའི་ཕྱོགས་སོ། ། བརྒྱད་པ་ཕུང་པོ་ཀུན་འབྱུང་སྤང་བྱ་གཙོ་བོར་གཟུང་ནས་སྨྱུང་གནས་ལ་སོགས་པས་ཚར་བཅད་ན་བུམ་དབང་གིས་ལུས་ཀྱི་ཚོགས་པ་སངས་རྒྱས་ཡབ་ཡུམ་གྱི་རིགས་༼༢༦༤༽ཅན་དུ་མཛད་པའི་ཕྱིར་བུམ་དབང་གི་མི་མཐུན་པའི་ཕྱོགས་དང༌། དགུ་པ་ཕྱག་རྒྱའི་གསང་གནས་མཚོན་བྱེད་དུ་བྱས་ནས་ཟུར་གསུམ་གྱི་ཆོས་ཐམས་ཅད་རྣམ་པར་ཐར་པའི་སྒོ་གསུམ་དུ་ངེས་པར་མཛད་པས། དག་པའི་ཆོས་སྤྱི་དོན་གྱི་སྟོང་པ་ཉིད་ལ་མ་དད་པ་ནི་གསང་དབང་གི་མི་མཐུན་པའི་ཕྱོགས་དང༌། བཅུ་པ་ནི་ཤེས་རབ་ཡེ་ཤེས་ཀྱི་དབང་གི་དུས་སུ་ཕྱག་རྒྱའི་ལམ་ལ་བསྔགས་ཤིང༌། ཕྱག་རྒྱ་དེའི་རྐྱེན་གྱིས་བླ་མར་བལྟས་ཏེ། ལྷན་ཅིག་འགྲོགས་པ་ནའང་བཤང་གཅི་ཟ་བ་དང་བྷ་གར་འོ་བྱེད་པ་ལ་སོགས་ཀྱིས་བསྟེན་དགོས་པར་གསུངས་པ་ལ། ཁ་ལ་གཞན་དུ་བྱེད་ཅིང་སྙིང་ལ་གཞན་དུ་སེམས་པའི་སྒྱུའི་བྱམས་པ་ནི་ཤེས་རབ་ཡེ་ཤེས་ཀྱི་མི་མཐུན་པའི་ཕྱོགས་དང༌། བཅུ་གཅིག་པ་ནི།
དབང་བཞི་པའི་སྐབས་སུ་རྣམ་པ་ཐམས་ཅད་པའི་སྟོང་པ་ཉིད་གཟུགས་ལ་བརྟེན་ནས་མི་འགྱུར་བའི་བདེ་བ་དཔེ་ཟླ་ཐམས་ཅད་དང་བྲལ་བ་ལ་འཐོབ་པར་གསུངས་པ་ལ། དེ་ལས་གྲོལ་བ་གཞན་དུ་རྟོག་ཅིང་ཡིད་གཉིས་ཟ་བ་ནི་བཞི་པའི་མི་མཐུན་པའི་ཕྱོགས་དང༌། དེ་ནས་ལྷག་མ་གསུམ་ནི་དངོས་སུ་སྤྱོད་པ་ལ་ཞུགས་པའི་མི་མཐུན་པའི་ཕྱོགས་ཏེ། རྩ་ལྟུང་བཅུ་བཞི་པའི་ཡུལ་དེ་ལ་ཡང་དག་པའི་སེམས་ཅན་ནི། ༼༢༦༥༽དེ་ཁོ་ན་ཉིད་ཐོབ་པའི་ཡེ་ཤེས་དང་ལྡན་ཡང༌། ཕྱི་རོལ་ཏུ་ཉན་ཐོས་པའམ་ཞི་བ་པའམ་གཅེར་བུ་པའམ་ཟ་བྱེད་པ་སོགས་ཀྱི་ཀུན་སྤྱོད་སྤྱོད་པ་བྱེད་པ་རྣམས་ཡིན་ཞིང༌། དེ་དག་ལ་སྐྱོན་བརྗོད་ན་དམ་ཚིག་ཉམས་སོ་ཞེས་བྱ་ལ། ལས་དང་པོ་པས་ཀྱང་དེ་ལ་སྨོད་ན་ཕྱི་ནས་བདག་ཉིད་སྤྱོད་པ་ལ་འཇུག་པའི་གེགས་བྱེད་དོ། ། རྩ་ལྟུང་བཅུ་གསུམ་པ་ནི་སྤྱོད་པའི་དུས་སུའམ། ལས་དང་པོ་པས་ཚོགས་འཁོར་གྱི་དུས་སུ་ཕྱི་ནང་གི་དམ་ཚིག་གི་རྫས་ཁམས་སོ་དྲུག་གི་རིགས་ཀྱིས་བསྡུས་པ་རྣམས་ལ་ཡིད་གཉིས་ཟ་བ་ནི་སྤྱོད་པའི་དངོས་ཀྱི་མི་མཐུན་པའི་ཕྱོགས་ཏེ།
ཇི་སྐད་དུ། སུམ་ཅུ་རྩ་དྲུག་གི་རིགས་ཀྱི་དབྱེ་བས་ས་ཡི་སྲིད་པ་ལ་གནས་ས་སྤྱོད་མཁའ་ལ་སྤྱོད་རྣམས་ཀྱི། ། རིགས་སུ་གྱུར་པའི་དམ་ཚིག་མཐའ་དག་རྣམས་ནི་མཆོད་པའི་དུས་སུ་རྣལ་འབྱོར་པ་ཡིས་བཟའ་བར་བྱ། ། རྨོངས་པས་གཏི་མུག་དག་ལས་གལ་ཏེ་སྤངས་ན་མི་ཡི་བདག་པོ་མྱུར་དུ་ཉམ་པར་འགྱུར། ། ཞེས་གསུངས་པ་དེ་ཡིན་ནོ། ། རྩ་ལྟུང་བཅུ་བཞི་པ་ནི་སྤྱོད་པའི་ཚོགས་འཁོར་གྱི་དུས་སུ། ཇི་སྐད་དུ། བུ་མོ་རྒན་མོ་དར་མ་རྣམས་དང་ལུས་ནི་དྲི་མ་དང་བཅས་བྲམ་ཟེ་མོ་དང་རྒྱལ་རིགས་སོ། ། རྗེ་མོ་དམངས་༼༢༦༦༽མོ་མཐར་སྐྱེས་རྣམས་སམ་མིག་ལག་དང་བྲལ་རྣ་བ་མཆུ་དང་སྣ་ནི་ཆད་པ་རྣམས། ། མཐའ་དག་བྱང་ཆུབ་རྒྱུ་རུ་ཤེས་རབ་ཐབས་ཀྱིས་མཆོད་པར་བྱ་སྟེ་རྒྱལ་པོ་བློན་པོ་སྙིང་རྗེ་དང༌།
བཅས་པའི་ཐུགས་ལྡན་དྲི་མ་དག་དང་རྣམ་པར་བྲལ་ཞིང་བྱང་ཆུབ་སྤྱོད་པ་རྗེས་སུ་གནས་པའོ། ། ཞེས་གསུངས་པ་ལྟར། ན་ཚོད་དང་ཡན་ལག་ཉམས་པ་ལ་སོགས་པ་སྤང་མཉམ་པ་ཉིད་ཀྱིས་བསྟེན་པར་འོས་པ་ལས་མ་བསྟེན་ན་ཉེས་པར་འགྱུར་ཏེ། ལས་དང་པོ་པས་དངོས་སུ་ཡུལ་བདམས་ཏེ་མི་བསྟེན་ཀྱང༌། བུད་མེད་ཀྱི་ཡུལ་ཐམས་ཅད་ལ་སྨོད་པར་མི་བྱ་སྟེ། བྱས་ན་རང་ཉིད་སྤྱོད་པ་ལ་འཇུག་པའི་གེགས་སུ་འགྱུར་རོ། ། དེ་ལྟར་ན་བཅུ་བཞི་པོ་འདི་དག་ནི་དབང་ཡོངས་སུ་རྫོགས་པར་ཐོབ་པའི་རྡོ་རྗེ་ཐེག་པ་རྣམས་ཀྱི་དངོས་སུ་སྤང་བར་བྱ་སྟེ། དབང་གོང་མ་མངོན་དུ་འདོད་པའི་རྟེན་ཙམ་དུ་དབང་བདུན་སོགས་ཐོབ་པས་ནི་ཡིད་ཀྱི་སྡམ་བྱར་འགྱུར་ལ། དབང་བདུན་ཙམ་གྱི་ཚིམ་པའི་རིགས་ཅན་ལ་ནི་མ་ཡིན་ནོ། ། གཉིས་པ་རྩ་ལྟུང་བཅུ་བཞིའི་ངོ་བོ་བཤད་པ་ལ།
རྩ་ལྟུང་དང་པོའི་ཡུལ། བླ་མ་དེ་ཡང་ཇི་ལྟ་བུ་ཞེ་ན། ཇི་སྐད་དུ། དམ་ཆོས་ཀློག་དང་སྦྱིན་པ་དང༌། ། འཆད་བྱེད་མན་ངག་སྟོན་པ་དང༌། ། དབང་བསྐུར་བ་དང་དཀྱིལ་འཁོར་༼༢༦༧༽ལས། ། སློབ་དཔོན་རྣམ་པ་དྲུག་ཡིན་ནོ། ། ཞེས་སློབ་དཔོན་ཤནྟི་པས། དགྲ་ནག་གི་འགྲེལ་པར་གསུངས་ཀྱང༌། འདིར་དཔལ་ལྡན་བླ་མ་དམ་པ་ཞེས་འབྱུང་སྟེ།
དཔལ་ནི་བྷ་ཛ་དང་ཤྲི་ཉ་བསྟེན་པ་ལའོ། ། ཞེས་པའི་དོན་གྱིས་ན། ངེས་པར་བསྟེན་པར་བྱ་བ་ཡིན་པ་དང༌། ཤྲི་ཡིག་གཉིས་མེད་ཡེ་ཤེས་ཏེ། ཞེས་གཉིས་སུ་མེད་པའི་ཡེ་ཤེས་ལ་བཤད་པས། དེ་དང་ལྡན་པའི་བླ་མ་གཞན་དོན་དུ་ཐུགས་འདྲེས་པས་རང་དོན་གྱི་དྲི་མ་དང་བྲལ་བ་ནི་དམ་པ་ཡིན་པ་ལ། དེས་ན་ཐུགས་དཀྲུགས་པ་ལའང་རང་དོན་དང་གཞན་དོན་གྱི་ཆེད་གཉིས་སུ་འགྱུར་བ་ལས། གཞན་གྱི་དོན་དུ་ཐུགས་གཅིག་ཏུ་གྱུར་པ་དེ་མི་དགེ་བའི་ལས་ཀུན་ནས་ཉོན་མོངས་ཀྱིས་བསླང་བ་དང་དངོས་སུ་བགྱིས་པས་ཐུགས་དཀྲུགས་པ་ནི་རྩ་ལྟུང་དང་པོ་ཡིན་ལ། དེ་ལ་ཡན་ལག་དྲུག་སྟེ། ཡུལ་བླ་མ་དམ་པ་ཡིན་པ།
མི་དགེ་བ་སྤྱད་ན་དེ་མི་དགྱེས་པར་ཤེས་པ། ལས་ལུས་ངག་གི་རྣམ་པར་རིག་བྱེད་དུ་བླ་མའི་དངོས་སུ་ཐོན་པར་སྤྱད་པ། གཞན་གྱི་དོན་དུ་འགྱུར་བ་ལ་སོགས་པའི་དགོས་པ་མེད་པ། རང་དོན་དུ་ལྷུར་བླངས་པ། ཕྱིས་སྦྱང་བསམ་པ་མེད་པ་སྟེ་དེས་རྫོགས་སོ། ། གཉིས་པ་དེའི་བཀའ་ལས་འགོངས་པ་ནི། བླ་མ་དེས་རང་༼༢༦༨༽ལ་མི་དགེ་བ་བཅུ་ལ་སོགས་པ་ལས་བཟློག་པའི་ཆེད་དུ་གདམས་པ་ལས་ལྐོག་ཏུ་མི་དགེ་བ་སྤྱད་པས་བཀའ་དེ་འགོངས་ན་རྩ་ལྟུང་དུ་འགྱུར་ཏེ། ཡན་ལག་བླ་མ་དམ་པ་ཡིན་པ། ལྐོག་ཏུ་མི་དགེ་བ་སྤྱད་ན་མི་དགྱེས་པར་ཤེས་པ། ལྐོག་ཏུ་ལུས་ངག་གིས་སྤྱད་པ།
ཡན་ལག་ཕྱི་མ་གསུམ་མཚུངས་པ་ལས་རྫོགས་སོ། ། གསུམ་པ་སྤུན་ལ་ཁྲོས་པ་ནི་ཡུལ་སྤུན་ལ་སྤྱིར་དུ་སེམས་ཅན་ཐམས་ཅད། ཉེ་བ་ཐེག་ཆེན་སེམས་བསྐྱེད་དང་ལྡན་པ། ཁྱད་པར་སྔགས་ཀྱི་ཐེག་པར་ཞུགས་ཤིང་སྔགས་སྡོམ་དང་ལྡན་པ། དེ་ལས་ཀྱང་བླ་མ་གཅིག་གིས་དབང་བཞི་རྫོགས་པར་བསྐུར་བ་ནི། རྡོ་རྗེ་སྤུན་ཏེ། རྒན་ནམ་གཞོན་ཀྱང་རུང་ཁྲོས་པ་མི་སྔགས་པ་བརྗོད་ན་རྩ་ལྟུང་དུ་འགྱུར་ལ། ཡན་ལག་ཡུལ་སྤུན་ལ་དེར་ངེས་པ། དེ་ལ་ཁྲོས་ན་མི་དགའ་བར་ཤེས་པ། ལུས་ངག་གིས་ཐོན་པར་ཁྲོས་པ།
ཡན་ལག་ཕྱི་མ་གསུམ་མཚུངས་པ་ལས་འགྱུར་རོ། ། བཞི་པ་བྱམས་པ་བཏང་བའི་ཚུལ་ལ་བཞི་ལས། ཆུ་ལ་རི་མོ་བྲིས་པ་ལྟ་བུ་དང༌། བྱེ་མ་ལ་རི་མོ་བྲིས་པ་ལྟ་བུ་དང༌། ས་གས་པ་ཆུའི་བགས་ཀྱིས་སྦྱར་བ་ལྟ་བུ་དང༌། རྡོ་ཆག་པའམ་ཤིང་ཏོག་ས་ལ་ལྷུང་བ་ལྟར་སླན་དུ་མེད་པ་ལྟ་བུའི་དུས་མྱུར་བུལ་རིམ་པར་བཏང་བ་༼༢༦༩༽རྣམས་ལས། འགའ་ཞིག་ཕྱི་མ་གཉིས་འདིའི་གཞིར་འཆད་ཀྱང་དོན་ལ་ཕྱི་མ་སླར་བཅོས་མེད་པ། སེམས་ཅན་གཅིག་གི་ཡུལ་ལ་ཡང་ཕན་ནམ་དུའང་མི་འདོགས་སྙམ་དུ་བྱང་ཆུབ་ཏུ་འགོད་པའི་སེམས་བཏང་ན་རྩ་ལྟུང་དུ་འགྱུར་ཏེ། ཡན་ལག་ཡུལ་སེམས་ཅན། དེ་ལས་ནམ་ཡང་ཕན་པར་མི་སེམས་པ།
སླར་སྦྱང་བསམ་པ་མེད་པ་སྟེ་གསུམ་གྱིས་རྫོགས་སོ། ། ལྔ་པ་རྟེན་ཀུན་དེ་ལྟ་བུའི་བྱང་ཆུབ་ཀྱི་སེམས་ཉམས་པ་སྟེ། འགྲེལ་ཆེན་ལས། དེ་ཁོ་ན་ཉིད་མི་ཤེས་པར་དབང་པོ་གཉིས་སྦྱོར་གྱི་བདེ་བས་སངས་རྒྱས་ཐོབ་པར་འདོད་པའི་བློས་ཁུ་བ་བཏང་ན་བདའ་སྟེ་རྩ་བའི་ལྟུང་བ་ལྔ་བར་འགྱུར་རོ། ། ཞེས་འབྱུང་བས་རྩ་ལྟུང་གི་ངོ་བོ་བསྟན་ལ། ཡན་ལག་ཤེས་རབ་ཆེན་པོ་དེ་ཁོ་ན་ཉིད་མི་འགྱུར་བའི་བདེ་བ་མི་ཤེས་པ། འགྱུར་བའི་བདེ་བས་སངས་རྒྱས་ཐོབ་པར་འདོད་པ། གསང་དབང་གི་རྫས་དང་ཤེས་རབ་ཡེ་ཤེས་ཀྱིས་གཞན་ལ་དབང་བསྐུར་བའི་བདེ་བའི་རྐྱེན་མ་ཡིན་པ། བདུད་རྩི་རིལ་བུ་སོགས་ཀྱི་ཆེད་མ་ཡིན་པར་ཡན་ལག་ལྔས་རྩ་ལྟུང་དུ་འགྱུར་རོ། ། འོ་ན་ལས་རྒྱ་སོགས་ལ་བསྟེན་པས་རླུང་གི་རྣལ་འབྱོར་མ་བྱང་བ་དང༌།
ཁྱིམ་པ་རྗེས་ཆགས་ཀྱི་རྣལ་འབྱོར་རིགས་རྒྱུད་འཇོག་པ་ཅན་སོགས་ཀྱང་རྩ་ལྟུང་དུ་འགྱུར་བས་མི་༼༢༧༠༽འཕོ་བ་ཁོ་ན་ལ་མ་བསླབས་ན་རྩ་ལྟུང་དུ་འགྱུར་རམ་སྙམ་ན། འདི་ལ་བོད་ཀྱི་དུས་འཁོར་ཕལ་ཆེ་བ་ན་རེ། བཤད་པ་དེ་ཁོ་ན་ལྟར་ཡིན་པར་བརྗོད་ཀྱང༌། ཁོ་བོའི་ཡབ་རྗེ་ཆེན་པོ་རྗེ་རས་པ་ཆེན་པོའི་ཞལ་སྔ་ནས། འདིར་ཁམས་གཏོང་བ་རྩ་ལྟུང་དུ་འཇོག་པའི་དགག་བྱའི་གཙོ་བོ་ནི། ལས་རྒྱ་ལ་བསྟེན་ནས་ཕ་མའི་རྒྱུད་ནས་འབྱུང་བའི་སངས་རྒྱས་ཙམ་ཐོབ་པས་ཆོག་ཤེས་པ་དགག་པའི་ཆེད་ཡིན་ལ། དགག་དགོས་དེ་ཁེགས་ན་བདེ་ཆེན་གྱི་ཡེ་ཤེས་ཀྱི་ཆེད་ཀྱི་ལས་རྒྱ་སོགས་རང་གཞན་གྱི་ཐབས་ལྡན་པས་བྱང་སེམས་ཅུང་ཟད་ལས་དང་པོ་པས་བཏང་བར་གྱུར་ཀྱང་རྩ་ལྟུང་དུ་མི་འགྱུར་ཏེ། ལས་ཡེའི་ཕྱག་རྒྱ་ལ་མ་བསྟེན་ན་མ་གཏོགས་གཡོ་འཛག་གི་བདེ་བ་ཡིན་པས་ཁྱབ་པ་རྒྱུད་འདིར་བསྟན་ཅིང༌། རྒྱུད་གཞན་ལས་ཀྱང་གསང་སྔགས་ཀྱི་རྣལ་འབྱོར་པ་ལས་དང་པོ་པ་མས་བརྟན་གྱི་བདེ་བ་ལ་དབང་མ་ཐོབ་པར་ཁམས་མི་འཕོ་བར་མི་ནུས་པས་དེའི་ཉེས་པ་ཁེགས་པའི་ཆོ་གར་འདུ་ཤེས་གསུམ་ལྡན་གྱི་ཏིང་ངེ་འཛིན་དང་རྫས་སྔགས་ཀྱི་ཆོ་ག་དུ་མ་གསུངས་པའི་ཕྱིར། དེ་ལས་གཞན་དུ་ཀུན་ད་གཏོང་ཙམ་རྩ་ལྟུང་བཞག་ན་སྔགས་ཀྱི་ལས་དང་པོ་པ་ཕྱག་རྒྱའི་ལམ་༼༢༧༡༽བསྟེན་པ་ཕལ་ཆེར་གྱིས་སྒྲུབ་པར་མི་ནུས་པས་སྔགས་ཀྱི་སྡོམ་ལྡན་ཅན་ཐམས་ཅད་རྩ་ལྟུང་ཅན་དུ་འགྱུར་བས་སྒྲུབ་པར་མི་ནུས་པ་ལ་བཅས་པ་དོན་མེད་པར་འགྱུར་བའི་ཕྱིར་ཧ་ཅང་ཐལ་ལོ། །
ཞེས་གསུངས་སོ། ། དྲུག་པ་གྲུབ་པའི་མཐའ་སྔགས་དང་ཕ་རོལ་ཏུ་ཕྱིན་པ་གཉིས་རྒྱུ་འབྲས་ཀྱི་འབྲེལ་པ་ཡོད་པས་འཁོར་རིམ་པ་གསུམ་ལས། དང་པོར་གང་ཟག་གི་བདག་མེད་དང་བཟུང་བ་ཕྱི་དོན་བདེན་མེད་དུ་རྟོགས་པ་སེམས་ཙམ་དུ་བསྟན་ལ། བར་པ་སྟོང་པ་ཉིད་མེད་དགག་རྣམ་གྲངས་པ་ཟེར་ཀྱང༌། བརྗོད་དུ་མེད་པ་སྟོང་པ་ཉིད་དུ་རྟོགས་པར་བསྟན། འཁོར་ལོ་ཕྱི་མར་ཉམས་ལེན་གྱི་ངོར་སོ་སོ་རང་རིགས་དང༌། འཆད་སྒོར་སེམས་འོད་གསལ་བར་བསྟན་ལ། དེ་འདྲ་བ་དེ་རྒྱུད་སྡེ་བཞིའི་རིམ་པས། མཐར་བདེ་སྟོང་ཟུང་འཇུག་གི་ཨེ་ཝཾ་རོ་མཉམ་དུ་རྟོགས་པར་བསྟན་མཐར་ཐུག་གི་དེ་ཁོ་ན་ཉིད་གཅིག་ཡིན་པ་ལ་སྔགས་ཀྱི་ངེས་དོན་གྱི་སྙིང་པོ་ཅན་གྱི་ཤེར་ཕྱིན་ཟབ་མོ་ལ་དམན་པར་བལྟས་ཏེ་སྨོད་ན་རྩ་ལྟུང་དྲུག་པར་འགྱུར་ཏེ། ཡན་ལག་ནི།
ངེས་དོན་སྔགས་སུ་གནས་པའི་ཤེར་ཕྱིན་དང༌། སྔགས་མཆོག་དམན་དུ་བཟུང་ནས་སྨོད་༼༢༧༢༽ཚིག་གི་དངོས་སུ་བརྗོད་པ་དེ་ལེགས་བཤད་དུ་འཛིན་པ། ཕར་ཕྱིན་ཐེག་པ་ཁོ་ནར་འཆེལ་བ་དྲང་བའི་ཆེད་སོགས་མ་ཡིན་པར་ཡན་ལག་བཞི་རྫོགས་སོ། ། བདུན་པ་ནི། མ་སྨིན་པའི་མི་ལ་གསང་བ་སྦྱིན་པ་སྟེ། དབང་གིས་མ་སྨིན་ཅིང་ཉན་ཐོས་སོགས་ཀྱི་ཐེག་པར་འཆེལ་བ། བདེ་བ་ཆེན་པོའི་གསང་བ་བསྒྲགས་ན་བསྐྲག་ཅིང་མ་གུས་པར་འགྱུར་བའི་རིགས་ཅན་ལ། བདེ་བ་ཆེན་པོའི་གསང་བ་བསྒྲགས་ན་བདུན་པར་འགྱུར་བས། ཡན་ལག་ནི། མ་སྨིན་པ་ཉན་རང་གི་རིགས་གསང་བ་ཐོས་ན་སྐྲག་ཅིང་མི་ནུས་པར་འགྱུར་པའི་རིགས་ཅན་ཡིན་ལ།
དེ་ལ་བདེ་བ་ཆེན་པོ་གསང་བ་བསྒྲགས་པ། ཡན་ལག་ཕྱི་མ་གཉིས་འདྲ་བས་དེས་རྫོགས་སོ། ། རྡ་རི་ཀ་པས། བདེ་ཆེན་གསང་བ་བསྒྲགས་ན་མཆོག་གི་དངོས་གྲུབ་ཀྱི་བར་ཆད་དུ་འགྱུར་ཞིང་གསང་སྔགས་སྤྱིའི་གསང་བ་བསྒྲགས་ན་ཐུན་མོང་གི་དངོས་གྲུབ་ཀྱི་བར་ཆད་དུ་འགྱུར་རོ། ། ཞེས་བཤད་དོ། ། བརྒྱད་པ་ཕུང་པོ་ཉོན་མོངས་པ་ནི། བུམ་དབང་གིས་ཕུང་སོགས་སངས་རྒྱས་ཀྱི་ངོ་བོར་ངོ་སྤྲད། དེ་འདོད་ཡོན་གྱི་བདེ་བས་མཉེས་པར་མཆོད་པ་ལས། རྟེན་བདེ་བ་འཕེལ། དེས་བརྟེན་པ་ཡེ་ཤེས་དེ་ཁོ་ན་ཉིད་མངོན་དུ་འགྱུར་བ་ཡིན་པ་ལས།
ཕུང་པོ་ཀུན་འབྱུང་གི་གཙོ་བོར་བཟུང་སྟེ་མཚོན་གྱིས་༼༢༧༣༽བཅད་པ་དང༌། མེར་སྲེགས་པ་སོགས་ཀྱི་དཀའ་སྤྱད་དང་སྨྱུང་གནས་ལ་སོགས་པའི་དཀའ་ཐུབ་ཀྱིས་ལུས་གདུང་བར་བྱེད་ན་རྩ་ལྟུང་དུ་འགྱུར་བས། ཡན་ལག་ཕུང་སོགས་དེར་ཤེས་པ། ཤེས་བཞིན་དུ་ལུས་གདུང་བར་བྱེད་པ། ཡན་ལག་ཕྱི་མ་གཉིས་སྔ་མ་འདྲ་བ་སྟེ་བཞི་རྫོགས་སོ། ། དེ་ལྟ་ན་རྒྱུད་སྡེ་མང་པོར་སྨྱུང་བར་གནས་པར་གསུངས་ན། དེ་ནི་ལུས་གདུང་བའི་ཆེད་དུ་མིན་ཏེ། ལྷ་མཉེས་པར་བྱེད་པའི་གཙང་བྱེད་དམ་ནང་གི་ཁྲུས་ཀྱི་ཡན་ལག་ཡིན་པས་ཉེས་པ་མེད་དོ། ། དགུ་པ་དག་པའི་ཆོས་སྤྱི་དོན་གྱི་སྟོང་པ་ཉིད་ལ་མི་མོས་ཤིང་ཡིད་གཉིས་ཟ་བས་སྤྲོས་བཅས་དང་དུ་ལེན་པ་རྩ་ལྟུང་དུ་འགྱུར་ལ། ཡན་ལག་ཡུལ་དག་པའི་སྟོང་པ་ཉིད་ལ་མི་མོས་ཤིང་སྤྲོས་བཅས་དང་དུ་ལེན་པ།
ཡན་ལག་ཕྱི་མ་གཉིས་མཚུངས་པས་བཞིས་རྫོགས་སོ། ། བཅུ་པ་ལས་རྒྱ་གཙོ་བོར་གྱུར་བའི་སེམས་ཅན་ལ་ཁ་ཞེ་མི་མཐུན་པའི་གཡོ་སྒྱུའི་བྱམས་པ་བྱས་པ་ལས་ལྟུང་བར་འགྱུར་བས། ཡན་ལག་ནི། ཡུལ་ཕྱག་རྒྱ་གཙོ་བོར་གྱུར་པའི་སེམས་ཅན་ལ་ཞེ་བརྣག་ཅིང་ཁ་འཇམ་པའི་སྒྱུའི་བྱམས་པ་བྱེད་པ། ཕྱི་མ་གཉིས་མཚུངས་པས་ཡན་ལག་བཞིས་རྫོགས་སོ། ། རྒྱུད་གཞན་དུ་གདུག་པའི་སེམས་ཅན་༼༢༧༤༽ཕྲིན་ལས་དྲག་པོས་ཚར་བཅད་བྱ་བ་ཡིན་པ་ལ། དེ་ལྟར་མ་བྱས་ན་ལྟུང་བར་བཤད་མོད། འདིར་ནི་དབང་གསུམ་པའི་མི་མཐུན་པའི་ཕྱོགས་ལ་བཞག་པས་དེ་ལྟར་རོ། ། བཅུ་གཅིག་པ་སངས་རྒྱས་ཀྱི་སྐུ་གསུང་ཐུགས་ཀྱི་བདག་ཉིད་མི་འགྱུར་བའི་བདེ་བ་འཇིག་རྟེན་ན་དཔེར་བྱ་བ་ཐམས་ཅད་ལས་འདས་པ་མིང་སོགས་དང་བྲལ་བ་དང༌། བདེ་བ་དེ་སྦྱིན་པ་མོ་དེ་ཉིད་ཀྱི་སྣང་ཆ་རྣམ་པ་ཐམས་ཅད་པའི་སྟོང་པ་ཉིད་ལ་རྟོག་ཅིང་ཐེ་ཚོམ་ཟ་བ་བྱེད་ན་ལྟུང་བར་འགྱུར་བས།
ཡན་ལག་ནི། ཡུལ་འགྱུར་བདེ་གཏན་མ་ཡིན་པའི་འགྱུར་མེད་ཀྱི་བདེ་བ་ལ། དེ་ལས་གཞན་དུ་དེ་ཁོ་ན་ཉིད་རྟོག་པ། ཕྱི་མ་གཉིས་མཚུངས་པས་ཡན་ལག་བཞིས་རྫོགས་སོ། ། བཅུ་གཉིས་པ། དག་པའི་སེམས་ཅན་ནི་སྔར་བཤད་པ་དེ་ཉིད་ཡིན་ལ། དེ་ལ་ཕྲག་དོག་གིས་སྨོད་ཅིང་སུན་འབྱིན་པར་བྱེད་ན་རྩ་བའི་ལྟུང་བར་འགྱུར་བས། ཡན་ལག་ཡུལ་དག་པའི་སེམས་ཅན་ལ། ཕྲག་དོག་གི་བློས་སུན་འབྱིན་བརྗོད་པ། ཕྱི་མ་གཉིས་མཚུངས་པས་ཡན་ལག་བཞིས་རྫོགས་སོ། །
བཅུ་གསུམ་པ། སྤྱོད་པའི་དུས་ལ་སོགས་པར་ཚོགས་འཁོར་རམ། དཔའ་བོ་དང་དཔའ་མོའི་སྟོན་མོ་གང་ཡིན་ཀྱང་རུང་ཕྱི་ནང་གི་ཤ་ལྔ་བདུད་རྩི་ལྔ་ལ་སོགས་པའི་བསྟེན་བྱའི་དམ་ཚིག་རྣམས་ལ། ཉན་ཐོས་ཀྱི་བརྟུལ་ཞུགས་ཁོ་ནར་༼༢༧༥༽འཆེལ་བ་ལ་སོགས་པས་ཐེ་ཚོམ་ཟ་ཞིང་སྤོང་བར་བྱེད་ན་རྩ་བའི་ལྟུང་བར་འགྱུར་བས། ཡན་ལག་ཏེ། དམ་ཚིག་སྤྱོད་པའི་དུས་ཡིན་པ། བསྟེན་བྱའི་དམ་ཚིག་སྤངས་པ་ཡན་ལག་ཕྱི་མ་གཉིས་མཚུངས་ཏེ་བཞིས་རྫོགས་སོ། ། བཅུ་བཞི་པ། ཡུལ་བུད་མེད་སྤྱི་ལ་ཞེ་ནས་སྨོད་པའི་བསྟིང་ཚིག་བརྗོད་ན་ལྟུང་བར་འགྱུར་ཏེ། ཡན་ལག་ནི།
ཡུལ་བུད་མེད་སྤྱི་ལ་དམིགས་པ། དེ་ལ་ཞེ་ནས་སྨོད་ཚིག་བརྗོད་པ། ཡན་ལག་ཕྱི་མ་གཉིས་མཚུངས་པས་བཞི་རྫོགས་སོ། ། ལྟུང་བ་ཕྱི་མ་གསུམ་པོ་འདི་དངོས་སུ་སྤྱོད་པ་སྤྱོད་དུས་སུ་གསུངས་ཀྱང་ལས་དང་པོ་པས་ཀྱང་མ་སྲུང་ན་རྩ་བའི་ལྟུང་བར་འགྱུར་རོ། ། འདི་དག་ལ་རྩ་ལྟུང་དུ་བརྗོད་པ་ནི། ཡན་ལག་གི་ལྟུང་བ་ལ་ལྟོས་ནས་དང༌། ཕྱིར་བཅོས་མ་བྱས་ན་འདི་དག་གི་སྔགས་ཀྱི་དབང་སྡོམ་རྩ་གནས་བཤིག་སྟེ་རྡོ་རྗེ་དམྱལ་བར་ལྟུང་བས་རྩ་ལྟུང་དུ་བརྗོད་དོ། ། བཞི་པ་ནི། དུས་འཁོར་དུ་མིང་ཙམ་ལས་མ་གསུངས་ཀྱང༌། སློབ་དཔོན་ཀླུ་སྒྲུབ་ཀྱིས།
ཤེས་རབ་སྟོབས་ཀྱིས་ལེན་པ་དང༌། ། དེ་ཡི་བདུད་རྩི་སྟོབས་ཀྱི་ལེན། ། སྣོད་མིན་ལ་ནི་མི་གསང་དང༌། ། ཚོགས་ཀྱི་ནང་དུ་རྩོད་པ་དང༌། ། དད་ལྡན་ལ་གཞན་ཆོས་སྟོན་དང༌། ། ཉན་ཐོས་ནང་དུ་ཞག་བདུན་གནས། ། རྫུན་གྱི་རྣལ་འབྱོར་ང་རྒྱལ་བྱེད། ། ༼༢༧༦༽དད་པ་མེད་ལ་ཆོས་སྟོན་པ། ། འདི་རྣམས་སྦོམ་པོའི་ལྟུང་བར་བཤད། ། ཅེས་གསུངས་ལ།
འཇམ་དཔལ་གྲགས་པས། དམ་ཚིག་མི་ལྡན་རིག་མར་བསྟེན། ། ཚོགས་ཀྱི་འཁོར་ལོ་རྩོད་པ་བྱེད། ། གསང་བའི་ཆོས་ནི་སྟོན་པ་དང༌། ། དད་ལྡན་རྣམས་ལ་གཞན་དུ་སྟོན། ། ཉན་ཐོས་ནང་དུ་ཡུན་རིང་གནས། ། སྣོད་མིན་རྣམས་ལ་གསང་བ་བསྟན། ། ཁ་ན་མ་ཐོ་སྦོམ་པོར་འགྱུར། ། ཞེས་སྦོམ་པོ་དྲུག་དང༌། རྩ་བ་སུས་མཛད་མི་གསལ་བར།
ཁ་ཆེ་ཀྴམ་ཀ་རས་འགྲེལ་པ་བྱས་པ་དེང་སང་ཡོངས་སུ་གྲགས་པ་ལས། དམ་ཚིག་དང་ནི་མི་ལྡན་པའི། ། རིག་མ་བསྟེན་པར་དགའ་བ་དང༌། ། ཚོགས་ཀྱི་འཁོར་ལོ་རྩོད་བྱེད་ཅིང༌། ། གསང་བའི་ཆོས་ནི་སྒྲོགས་པ་དང༌། ། སེམས་ཅན་དད་དང་ལྡན་པ་ལ། ། དམ་ཆོས་གཞན་དུ་སྟོན་པ་དང༌། ། ཉན་ཐོས་དག་ཏུ་རློམ་བྱེད་པའི། ། ནང་དུ་ཞག་བདུན་གནས་པ་དང༌། ། སྦྱོར་བ་ལེགས་པར་མ་བྱས་པའི། །
སྐལ་མིན་གསང་བ་སྟོན་པ་དང༌། ། གང་ཞིག་ཕྱག་རྒྱ་མི་མཁས་ལ། ། ལུས་ཀྱི་ཕྱག་རྒྱ་སྟོན་པ་དང༌། ། བསྙེན་སོགས་དག་པར་མ་བྱས་པར། ། དཀྱིལ་འཁོར་ལས་ལ་འཇུག་པ་དང༌། ། སྡོམ་པ་གཉིས་ཀྱིས་བཅས་པ་ལ། ། དགོས་པ་མེད་པར་འདའ་བ་རྣམས། ། ཞེས་བཤད་ལ། གསུམ་གའི་དང་པོ་གསུམ་ནི་རིག་༼༢༧༧༽མ་མཚན་ཉིད་མ་ཚང་ཞིང་སྔགས་ཀྱི་དབང་བསྐུར་བས་མ་སྨིན་པ་གྲོལ་བའི་ཆེད་དུ་བསྟན་པའོ། ། དང་པོའི་གཉིས་པ་དང་གསུམ་པ་ནི།
རིག་མ་སྨིན་གྲོལ་དང་ལྡན་ཡང་དེས་མི་འདོད་བཞིན་བདེ་བ་ལེན་པ་དང༌། ཆང་སོགས་དམ་རྫས་སྐབས་མིན་དུ་སྔགས་པར་རློམ་པས་བསྟེན་པ་ནི་སྣོད་མིན་ལ་མི་གསང་བ་ནི་སྐབས་མིན་ལ། གསང་བ་བསྟན་པར་འདུ་ལ། གཉིས་པའི་གཉིས་པ་དང་གསུམ་པ་གཉིས་གསུམ་པའི་གསུམ་པས་བསྡུས་སོ། ། དང་པོའི་བདུན་པ་ནི། སྔགས་ཀྱི་རྣལ་འབྱོར་མེད་བཞིན་ཡོད་པར་སྟོན་པས་རྫུན་སྤོང་པའི་བཅས་པ་ལས་འདས་པས་གསུམ་པའི་བརྒྱད་པར་འདུས་ཤིང༌། གཞན་རྣམས་ཕན་ཚུན་དོན་གཅིག་པས་འབྱུང་ཆེས་ཉེ་བར་སྣང་ངོ༌། ། སྦོམ་པོ་ནི་སོ་ཐར་གྱི་སྐབས་སུ་ཕམ་ལྷག་གི་སྦྱོར་བ་དང་མཐར་ཐུག་ཅུང་ཟད་མ་རྫོགས་པ་ལ་བཤད་པ་ལྟར། འདིར་ཡང་རྩ་ལྟུང་རྣམས་ཀྱི་ཀུན་དཀྲིས་ཡོངས་སུ་མ་རྫོགས་པ་དང༌། དེ་དང་ཆ་འདྲ་ཞིང་མཚན་ཉིད་མ་ཚང་ལ།
རྩ་ལྟུང་གི་འོག་ནས་ཉེས་པ་ཆེ་བ་སྦོམ་པོར་བཞག་གོ ། ལྔ་པ་ནི། ཉམས་ན་ཕྱིར་འཆོས་པའི་ཚུལ་ལ། དབང་འབའ་ཞིག་ཐོབ་པས། དཀྱིལ་འཁོར་གྱི་གཙོ་བོའི་བཟླས་པ་སྟོང་ཕྲག་༼༢༧༨༽སོ་དྲུག་གིས་སྦྱངས་ཤིང༌། གསང་དབང་མན་ཆད་ཐོབ་པས་དེའི་སྟེང་དུ་སློབ་དཔོན་གྱིས་གསུངས་པའི་ཆད་ལས་ཀྱི་བརྟུལ་ཞུགས་སྤྱད། ཤེས་རབ་ཡེ་ཤེས་ཀྱི་དབང་ཐོབ་པས་དབེན་པའི་གནས་སུ་སྒོམ་པ་འབའ་ཞིག་གི་སྦྱངས་ཏེ། དེ་གསུམ་གས་ཀྱང་སྦྱངས་པ་ལས་དག་པའི་མཚན་མ་རྙེད་པ་ན་སླར་དཀྱིལ་འཁོར་དུ་ཞུགས་སྟེ་སྡོམ་པ་བཟུང་ཞིང་དབང་བླང་བར་བྱ་ལ། སྔར་གྱི་དབང་ཐོབ་པའི་གྲལ་དང༌། རྙེད་བཀུར་ལེན་པ་སོགས་མི་བྱ་སྟེ།
ཇི་སྐད་དུ། གལ་ཏེ་གཡོ་སྒྱུའི་དབང་གིས་རྩ་བའི་ལྟུང་བ་བྱུང་ན་དམྱལ་བར་འགྲོ་སྟེ་འདི་དག་སྡུག་བསྔལ་ལོ། ། རྩ་བའི་ལྟུང་བ་རྣམ་པར་དག་པར་འགྱུར་ཏེ། ཡོན་ཏན་ལྡན་པ་བདུན་ལ་གནས་པ་དག་གིའོ། ། བུམ་པ་གསང་བ་ལ་ནི་གལ་ཏེ་བརྟུལ་ཞུགས་ངེས་པའི་དབང་གི་གོང་མ་ལ་ནི་དག་པ་མེད། རྩ་བའི་ལྟུང་བ་བྱུང་བ་གང་ཞིག་དག་པའི་སླད་དུ་སླར་ཡང་དཀྱིལ་འཁོར་འདིར་ནི་འཇུག་བྱ་སྟེ། རྗེས་སུ་གནང་བ་ཐོབ་ནས་སླར་ཡང་ཚོགས་ཀྱི་འདུས་པར་ཐུ་བོའི་མིང་ནི་ཆུང་མ་ཉིད་དུ་འགྱུར། ཞེས་འབྱུང་ངོ༌། ། གཉིས་པ་ལ་བུམ་གསང་གཉིས་ལས། དང་པོ་ལ་དངོས་དང་འཕྲོས་དོན་གཉིས་ལས།
དང་པོ་ནི། རྒྱུད་འགྲེལ་ལས་འདིར་དབང་གོང་མ་ནི་རྣམ་གཉིས་ཏེ།

༼༢༧༩༽གཅིག་ནི་སེམས་ཅན་གཞུག་པའི་དོན་དང་ལམ་ཡོངས་སུ་ཤེས་པའི་དོན་དང་རྒྱུད་ཉན་པ་ལ་དབང་བའི་དོན་དུའོ། ། གཞན་ནི་སློབ་དཔོན་ཆེན་པོའི་གནས་སྦྱིན་པ་དང༌། སྟོན་པ་པོ་བྱེད་པའི་སླད་དུའོ། ། ཞེས་འབྱུང་བའི་སློབ་མ་དབང་དང༌། འཇིག་རྟེན་ཀུན་རྫོབ་པའི་དབང་བཞི་པོ་འདི་ནི་སྒྲིབ་བྲལ་ཞུ་བདེའི་དབང་དུ་བྱས་པ་དང༌། སློབ་དཔོན་དང་འདས་པ་དོན་དམ་པའི་དབང་བཞི་པ་ནི་རང་བཞིན་ལྷན་སྐྱེས་ཀྱི་ཞུ་བདེའི་དབང་དུ་བྱས་པ་སྟེ། སྔ་མ་འདི་ཉིད་ཀྱི་ཕྱིར། བདེ་མཆོག་སྟོད་འགྲེལ་ལས། འདིར་འཇིག་རྟེན་ཀུན་རྫོབ་ཏུ་བུམ་པའི་དབང་བསྐུར་བ་ནི་སློབ་དཔོན་གྱི་དབང་བསྐུར་བའོ། ། གསང་བར་ལྟ་བ་དང་བདུད་རྩི་མྱང་བ་ནི་གསང་བའི་དབང་བསྐུར་བའོ། ། ལས་ཀྱི་ཕྱག་རྒྱ་གཏད་པས་དབང་པོ་གཉིས་ལས་སྐྱེས་པའི་འགྱུར་བའི་བདེ་བ་རྟོགས་པ་ནི་ཤེས་རབ་ཡེ་ཤེས་ཀྱི་དབང་བསྐུར་བའོ། །
ནོར་བུའི་ནང་དུ་ཆུད་པའི་བྱང་ཆུབ་ཀྱི་སེམས་ཀྱི་བདེ་བ་རྟོགས་པ་ནི་བཞི་པ་ཤེས་རབ་ཡེ་ཤེས་ཀྱི་དབང་བསྐུར་བའོ། ། ཞེས་པའི་འཇིག་རྟེན་པའི་བདེན་པས་དྲང་བའི་དོན་གྱི་དབང་བསྐུར་བའི་ཆོ་ག་རྣམ་པ་བཞིའོ། ། ཞེས་འབྱུང་བས། ཇི་ལྟར་བསྐུར་བའང༌། ཇི་སྐད་དུ། དཔལ་ལྡན་ཤེས་རབ་ནུ་མ་ལ་ནི་དང་པོར་རེག་༼༢༨༠༽པ་གང་ཡིན་བུམ་པའི་དབང་ནི་དེ་ཉིད་དོ། ། གསང་བ་དག་ལ་རི་བོང་འཛིན་པ་མྱོང་བ་དང་ནི་བལྟ་བ་དག་གི་གསང་བའི་དབང་དུ་འགྱུར། ། ཤེས་རབ་ཡེ་ཤེས་དབང་ལ་མཐའ་དག་རྒྱལ་བའི་རིགས་ཀྱི་ཡན་ལག་ཞལ་གྱི་སྦྱང་བ་བྱས་ན་ནི། ། རྒྱལ་བ་དག་ཀྱང་འདིར་ནི་བླ་མས་དཔང་པོར་བྱས་ནས་སློབ་མ་ལ་ནི་ཕྱག་རྒྱ་སྦྱིན་པར་བྱ། ། ཞེས་གསུངས་ཏེ།
དེ་ལ་བུམ་དབང་ལེན་པའི་དཀྱིལ་འཁོར་ནི། བླ་མས་གནང་བའི་ཕྱག་རྒྱའི་ལུས་ཏེ་བུམ་པ་དེའི་ནུ་མའོ། ། དེའི་ཕྱིར་བླ་མ་ལ་མཎྜལ་གསོལ་བ་བཏབ་ཅིང༌། དཀྱིལ་འཁོར་དེའི་ནུ་མ་ལ་རེག་ཅིང་རྒོད་པ་ཁྱབ་བྱེད་ཆོས་སྒྲ་ཡོན་ཏན་གཉིས་ཀྱི་བདག་ཉིད་གཟུགས་མེད་ཁམས་པའི་ཁུ་བ་འཕོ་བའི་མཚན་ཉིད་ཅན་གྱི་བདེ་བ་དགའ་བ་སྐུ་རྡོ་རྗེ་ཆོས་ཅན་གྱི་ལྷའི་རྣམ་པར་དག་པ་ནི་བུམ་དབང་ངོ༌། ། གཉིས་པ་ནི། འཇིག་རྟེན་པའི་དབང་གོང་མ་བཞི་པོ་འདི་བྱིས་འཇུག་གི་དབང་གི་རྒྱུ་མཚན་དེ་ཉིད་དུ་བསྐུར་ན་རྡུལ་ཚོན་མ་གཤེགས་པར་བསྐུར་ན་མི་འགལ་མོད་ཀྱང༌། དེ་ལྟ་ན་དཀྱིལ་འཁོར་དེར་ནི་དབང་དེ་དག་བསྐུར་བར་བྱ་བ་མ་ཡིན་པའི་ཕྱིར་ཏེ། ཕྱིའི་དཀྱིལ་འཁོར་དེ་ཙམ་ནི་གང་ཟག་དབང་རྟུལ་ལ་མཚན་མ་ཙམ་གྱི་རྗེས་སུ་པགས་༼༢༨༡༽པའི་དཀྱིལ་འཁོར་བཞེངས་ནས། རྟགས་དེ་ཉིད་དྲངས་པའི་ལྷ་ལ་དབང་སྡོམ་གྱི་དངོས་གྲུབ་ཙམ་སྦྱིན་པར་བྱེད་པའི་ཕྱིར། འོ་ན་དབང་ཕྱི་མ་འདི་བསྐུར་བ་ལ་རྡུལ་ཚོན་གྱི་དཀྱིལ་འཁོར་སྔ་མར་དབང་སྔ་མ་དེ་ངེས་པར་ཐོབ་དགོས་སམ་ཞེ་ན།
འདི་ལ་འཆད་ཚུལ་གཉིས་ལས། བཀའ་བརྒྱུད་དྭགས་པོ་ལྷ་རྗེ་བའི་བཞེད་པར། གསང་སྔགས་བླ་མེད་ཀྱི་གདུལ་བྱའི་རིགས་ཅན་དབང་པོ་མཆོག་ནི་དང་པོ་ཉིད་ནས་རྡོ་རྗེ་སློབ་མའི་རིག་དབང་གི་བུམ་པ་ལ་སོགས་པའི་དབང་ལེན་མི་དགོས་པ་ཉིད་ཀྱི་རྡུལ་ཚོན་གྱི་དཀྱིལ་འཁོར་སོགས་ལ་མ་ལྟོས་པར་དང་པོ་ཉིད་ནས་རྡོ་རྗེ་སློབ་དཔོན་གྱི་དབང་གི་བུམ་པའི་དབང་ཉིད་ནས་བླངས་ཆོག་པའི་གང་ཟག་དབང་པོ་ཤིན་ཏུ་རྣོ་བ་ཞིག་ཡོད་ལ། དེའི་བུམ་དབང་ལེན་གཞིའི་དཀྱིལ་འཁོར་ཡང་བླ་མའི་ལུས་དཀྱིལ་ཉིད་ཀྱིས་གྲུབ་པ་དང༌། དེ་ལྟའི་དཀྱིལ་འཁོར་པའི་དཀྱིལ་འཁོར་ལས་དབང་སྡོམ་གྱི་དངོས་གྲུབ་ཐོབ་པ་དེའི་དཀྱིལ་འཁོར་པའི་འཁོར་ལོ་དེ་སྒོམ་པ་ནའང་གང་ཟག་དེ་དབང་པོ་ཆེས་སྨིན་ཅིང་རྣོ་བས་འདོད་པའི་ཁམས་ལ་སོགས་པར་མངལ་སྒོང་དྲོད་གཤེར་སོགས་སུ་སྐྱེ་བའི་ལས་སྒྲིབ་དག་ཅིང་བྱང་བ་ཤས་ཆེ་བས་དག་པའི་འཇིག་རྟེན་དུ་རྫུས་སྐྱེས་ཀྱི་སྐྱེ་གནས་ལ་བརྟེན་པའི་སྣོད་བཅུད་ཀྱི་དྲི་མ་ཙམ་༼༢༨༢༽ལས་སྦྱང་མི་དགོས་པས་བསྐྱེད་རིམ་གྱིས་དཀྱིལ་འཁོར་ཀྱང་སྐད་ཅིག་གི་གསལ་བར་རྫོགས་པར་སྒོམ་དུ་རུང་ལ། དེ་ལྟའི་དབང་རྣོན་དེ་ལྟ་བུ་ནི་རྣལ་འབྱོར་རྒྱུད་སོགས་ཀྱི་རྒྱུད་སྡེ་རིམ་འཇུག་དང་ཕ་མའི་རྒྱུད་སྡེའི་རིམ་པ་བཞིན་ནས་མ་རྒྱུད་ཀྱང་དང་པོ་ཉིད་ནས་མ་རྒྱུད་བདེ་མཆོག་ལྟ་བུའི་དཀྱིལ་འཁོར་དུ་ཞུགས་སྨིན་བྱས་ཆོག་པ་དང་རྒྱུ་མཚན་མཚུངས་པའི་ཕྱིར། རྡོ་རྗེ་སློབ་མའི་བུམ་དབང་ལ་མ་ལྟོས་པར་རྡོ་རྗེ་སློབ་དཔོན་གྱི་བུམ་དབང་ནས་འཇུག་པ་ལ་དགག་བྱ་ཅི་ཡང་མེད་དེ་རྡོ་རྗེ་ཐེག་པ་དེ་ཉིད་རང་ལམ་གྱི་རིགས་སྟོབས་ལྡན་པ་སད་རུང་གི་དགེ་རྩ་ཡིན་པའི་ཕྱིར། དཔེར་ན་མདོར་གྲངས་མེད་གསུམ་གྱིས་འཚང་རྒྱ་བ་དབང་རྣོན་རིགས་སད་རུང་གི་དགེ་རྩ་མཐུ་ཅན་གྱི་དགེ་བའི་སྟོབས་ལས་གྲངས་མེད་གྲངས་མེད་དུ་མ་བཟླུམས་ནས་གྲངས་མེད་གསུམ་ལས་མྱུར་བར་སངས་རྒྱས་པར་འགྱུར་བ་ལྟ་བུ་དང་ཚུལ་མཐུན་པའི་ཕྱིར། དེ་ཡང་དཔལ་ཤཱ་བ་རིའི་ཞལ་ལུང་པཎ་ཆེན་བི་བྷཱུ་ཏི་ཙནྟྲའི་དུས་འཁོར་གྱི་སྙན་བརྒྱུད་དུ། རྡོ་རྗེ་སློབ་དཔོན་ལ་རིག་མ་ཕུལ་བ་ལས་བསོད་ཚོགས་ཆེ་བ་མེད་དེ་སྔགས་སུ་མ་ཟད་མདོར་ཡང་བྱང་ཆུབ་སེམས་དཔའ་རྟག་ངུས་བྱང་སེམས་ཆོས་འཕགས་འཚོལ་བའི་དུས་སུ་ཚོགས་ལམ་པ་ཡིན་ཏེ།
ཆོས་རྒྱུན་གྱི་ཏིང་ངེ་འཛིན་༼༢༨༣༽ཐོབ་པས་སྒྲ་ལ་ཆོས་ཉན་པའི་ཕྱིར། ཕྱིས་ཚོང་དཔོན་གྱི་བུ་མོ་ལྔ་བརྒྱ་ཆོས་འཕགས་ལ་ཕུལ་བས། ཤེར་ཕྱིན་བསྟན་པའི་ས་དེ་ཉིད་དུ་ཏིང་ངེ་འཛིན་བརྒྱ་ཉི་ཤུ་སོགས་ཐོབ་ནས་ས་བཅུའི་དབང་ཕྱུག་ཏུ་གྱུར་པ་ཡང༌། སྦྱིན་བྱ་ཚོགས་སོག་གི་དངོས་པོ་མཆོག་གྱུར་གྱི་འབྲས་བུ་ཡིན་ནོ་ཞེས་འབྱུང་བ་ལས་ཤེས་པར་བྱ་ཞིང༌། དེ་ལྟའི་ཚེ་མདོ་རང་ནས་ས་ལམ་དེ་ཙམ་དུ་བགྲོད་པ་ལ་སངས་རྒྱས་གྲངས་མེད་པ་བསྙེན་པའི་ཚོགས་སོགས་མ་བྱས་པར་དེ་དག་མི་བགྲོད་པར་གསུངས་ཀྱང་སྤྱིར་བཏང་དམིགས་བསལ་ཡིན་ལ། གལ་ཏེ་དེའི་ཚེ་རྟག་ཏུ་ངུས་སེམས་དཔའ་གཞན་ལས་དབང་པོ་ཆེར་རྣོ་བས་དུས་དེ་ཉིད་ལ་ཏིང་ངེ་འཛིན་དང་ཤེས་རབ་ཀྱི་མཐུས་དུས་ཐུང་ངུ་དེ་ཉིད་དུས་བསྐལ་པ་གྲངས་མེད་པར་སངས་རྒྱས་གྲངས་མེད་པར་བྱིན་གྱིས་འཕྲུལ་ནས་བསྐལ་པ་གྲངས་མེད་དུ་སངས་རྒྱས་གྲངས་མེད་ལ་བསགས་སྦྱངས་མ་མཛད་པ་མ་ཡིན་པ་ལྟར། སྔགས་ཀྱི་སྐལ་བ་མཆོག་རྡོ་རྗེ་སློབ་མ་བྱ་བའི་སོགས་སྤྲོས་བཅས། ཀུན་སྤངས་ཀྱི་རྣལ་འབྱོར་པའི་སློབ་མ་ལ་རྡུལ་ཚོན་སོགས་མ་འབྱོར་ཡང་བྱིས་སོགས་ཀྱི་དབང་དེ་བསྐུར་བའི་དཀྱིལ་འཁོར་ཡིད་ཀྱིས་འདུས་བྱས་ཏེ་སྦྱིན་པར་རུང་བར་གསུང་བ་རྒྱུད་འདིར་བཤད་པ་ལྟར་༼༢༨༤༽ཕ་མའི་རྒྱུད་གཞན་དུ་མི་རུང་བ་མ་ཡིན་ནོ་ཞེས་གསུངས་པ་ལ། བདག་ཉིད་ཆེན་པོ་ས་སྐྱ་པཎྜི་ཏས། འཕགས་པ་རྣམས་ཀྱི་གང་ཟག་རབ། །
སྤྲུལ་པ་ཡི་ནི་དཀྱིལ་འཁོར་དུ། ། དབང་བསྐུར་མཛད་ཅེས་གསུངས་པ་ནི། ། སྔོན་གྱི་ཆོ་ག་འཕགས་པའི་ཡིན། ། དེང་སང་གང་ཟག་རབ་འབྲིང་ཀུན། ། རྡུལ་ཚོན་གྱི་ནི་དཀྱིལ་འཁོར་དུ། ། དབང་བསྐུར་བྱ་བ་གསུངས་མོད་ཀྱི། ། གཞན་གྱི་སྨིན་བྱེད་རྒྱུད་ལས་བཀག ། ཅེས་དེང་སང་གསང་སྔགས་ཀྱི་དབང་ཆོག་ཐམས་ཅད་སོ་སྐྱེའི་བྱེད་པ་ལས་འཕགས་པས་མཛད་པ་མི་སྲིད་པ་དང༌། འཕགས་པ་གསང་སྔགས་ཀྱི་ཆོ་ག་མཛད་དོ་ཅོག་སྔོན་ཆོག་ཡིན་པའི་གཞུང་རྩལ་འདོན་དུ་འཛུགས་པར་མཛད་ཅིང༌། དེང་སང་གང་ཟག་ཐ་མར་མ་ཟད་རབ་འབྲིང་ཐམས་ཅད་ཀྱི་རྒྱུད་སྐུ་བཞིར་སྨིན་པའི་དབང་བསྐུར་ཏོ་ཅོག་རྡུལ་ཚོན་གྱི་དཀྱིལ་འཁོར་པའི་འཁོར་ལོ་ལས་ལེན་པ་ལས་གཞན་དུ་ལེན་པ་རྒྱུད་ཐམས་ཅད་ལས་བཀག་གོ་ཞེས་དང༌།
ཡང་བརྒྱ་ལ་བསྐྱེད་རིམ་སྒོམ་ན་ཡང༌། ། སྦྱང་གཞི་སྦྱོང་བྱེད་ལེགས་འཕྲོད་པའི། ། ཆོ་གའི་ཡན་ལག་ཀུན་བོར་ནས། ། རང་བཟོའི་དཀྲོངས་བསྐྱེད་སྒོམ་པར་ཟད། ། ཅེས་སྐད་ཅིག་གིས་གསལ་བར་རྫོགས་པའི་བསྐྱེད་རྫོགས་ཀྱི་ལྷའི་འཁོར་ལོ་༼༢༨༥༽སྒོམ་ཏོ་ཅོག་སྦྱང་གཞི་སྦྱོང་བྱེད་ཀྱི་སྤང་གཉེན་གྱི་རྟེན་འབྲེལ་མི་འགྲིག་གོ་ཞེས་ལྡོག་ཏུ་མེད་པའི་ཐག་ཆོད་ཀྱི་དམ་བཅའ་ཆེན་པོ་མཛད་མོད། འཐད་པར་མ་གོ་སྟེ། དུས་དེང་སང་གསང་སྔགས་ཀྱི་དབང་མཆོག་ཐམས་ཅད་སོ་སྐྱེ་ལས་མ་གཏོགས་འཕགས་པས་མཛད་པ་མི་སྲིད་པ་དེ་དེང་སང་ཕྱོགས་འདིར་འཕགས་པ་མི་སྲིད་ནས་མི་མཛད་པ་ཡིན་ནམ། ཡོད་ཀྱང་སློབ་མ་དེའི་སྐལ་ལྡན་མི་སྲིད་ནས་མི་མཛད་པ་ཡིན། དང་པོ་ལྟར་རོ་ཞེ་ན། འོ་ན་རྗེ་བཙུན་ས་སྐྱ་པ་ཆེན་པོ་དེ་སློབ་མ་ལ་མཆོག་དབང་གི་དངོས་གྲུབ་སྟེར་ནུས་ཀྱི་རྡོ་རྗེ་སློབ་དཔོན་རྡོ་རྗེ་འཆང་ཆེན་པོ་དེ་མ་ཡིན་པར་ཐལ།
དུས་དེང་སང་ཕྱོགས་འདིར་འཕགས་པ་ཙམ་ཡང་འོང་མི་སྲིད་ན་སྔགས་ཀྱི་སངས་འཕགས་རྡོ་རྗེ་འཆང་ལྟ་ག་ལ་འོང་བའི་ཕྱིར། འདོད་ན། རྗེ་ས་ཆེན་གྱི་རྣམ་ཐར་ལ་སྐྱར་རྩོམ་དགོས་པར་འགྱུར་རོ། ། གཉིས་པ་ལྟར་རོ་ཞེ་ན། རྩེ་མོ་སོགས་ས་སྐྱའི་ཇོ་སྲས་རྣམས་ལ་རྗེ་ས་ཆེན་གྱིས་སྨིན་ཆེད་དུ་སྔགས་ཀྱི་དཀྱིལ་འཁོར་སྨིན་གྲོལ་གྱི་ཆོ་ག་མཛད་པར་ཐལ། དུས་ཕྱོགས་དེར་དའི་སློབ་མ་སྐལ་ལྡན་མི་སྲིད་པའི་ཕྱིར། འདོད་ན། རྩེ་མོ་སོགས་འཁོན་ཇོ་སྲས་རྣམས་ཀྱི་༼༢༨༦༽རྣམ་ཐར་ལ་བསྐྱར་ཞུས་དགོས་པར་འགྱུར་རོ། ། བླ་མེད་ཀྱི་རྒྱུད་རྣམས་ལས་རྡོ་རྗེ་སློབ་མའི་རིག་དབང་རྣམས་དང་རྒྱུད་འདིར་བྱིས་དབང་རྣམས་རྒྱལ་པོ་སོགས་ཀྱི་འབྱོར་ལྡན་ལ་རྡུལ་ཚོན་སོགས་ཀྱི་དཀྱིལ་འཁོར་འདུས་བྱ་བར་དབང་བསྐུར་ལ། གལ་ཏེ་དེ་ལྟ་བུའི་འབྱོར་པ་མེད་པ་ལ་ནི།
བཅོམ་ལྡན་འདས་རྡོ་རྗེ་འཆང་ཆེན་པོ་དང༌། དེའི་དགོངས་པ་ལེན་པའི་གྲུབ་ཆེན་རྣམས་ཀྱི་སྨིན་བྱེད་ཀྱི་རྡུལ་ཚོན་གྱི་དཀྱིལ་འཁོར་ལས་གཞན་དཀྱིལ་འཁོར་དུ་མ་བཤད་པ་དེ་ཐམས་ཅད་གང་ཟག་རབ་འབྲིང་ཀུན་སྨིན་བྱེད་ཀྱི་དཀྱིལ་འཁོར་དུ་མི་འགྱུར་ན་དཀྱིལ་འཁོར་དེ་དག་གི་དབང་དུ་བྱས་པའི་ཆོ་ག་ཐམས་ཅད་དོན་མེད་པར་འགྱུར་བའི་ཕྱིར། དེ་ཡང་སློབ་དཔོན་ཀླུ་བྱང་གིས། སློབ་མའི་དོན་ཀུན་སྒྲུབ་པའི་ཕྱིར། ། དཀྱིལ་འཁོར་རྣམ་བརྒྱད་བྲི་བར་བྱ། ། རིན་ཆེན་དེ་བཞིན་ས་བོན་དང༌། ། མེ་ཏོག་ཚོན་དང་དེ་བཞིན་དུ། ། བྱེ་མ་གཡོ་དང་ཕྱེ་མ་དང༌། ། དེ་བཞིན་ཡིད་ཀྱི་དཀྱིལ་འཁོར་བདེན། ། ཞེས་གསུངས་པའི་མེ་ཏོག་ཚོམ་བུའི་དཀྱིལ་འཁོར་དང་ཚོན་དང་རས་བྲིས་ཀྱི་དཀྱིལ་འཁོར་དང་ཡིད་ཀྱིས་སྒོམ་པའི་དཀྱིལ་འཁོར་དང༌།
ལུས་ལ་སོགས་པའི་རང་བཞིན་ལྷུན་གྱིས་གྲུབ་པར་བདེན་པའི་དཀྱིལ་འཁོར་དེ་དག་ཀྱང་དཀྱིལ་འཁོར་དུ་མི་རུང་བར་འགྱུར་བ་དང༌། མངོན་བརྗོད་བླ་མར། ཡི་གེའི་དཀྱིལ་འཁོར་དང་པོ་སྟེ། ། ༼༢༨༧༽གཉིས་པ་མཚན་མའི་དཀྱིལ་འཁོར་ཡིན། ། ལག་པའི་ཕྱག་རྒྱ་གསུམ་པ་སྟེ། ། གཟུགས་བརྙན་འགོད་པ་བཞི་པའོ། ། མེ་ཏོག་བགྲམ་པ་ལྔ་པ་སྟེ། ། དྲུག་པ་ཚོགས་ཀྱི་དཀྱིལ་འཁོར་ཞེས་རྡུལ་ཚོན་དང་བཅས་པར་ལྷ་མཚན་འགོད་པར་མ་ལྕོགས་ན། ཡི་གེ་ཙམ་བྲིས་པ་དང༌། ཕྱག་མཚན་ཙམ་བྲིས་པ་དང༌།
ལག་པའི་ཕྱག་རྒྱ་ཙམ་གྱིས་རྟེན་བརྟེན་པའི་དཀྱིལ་འཁོར་ས་མཚོན་དང༌། གཟུགས་བརྙན་དེ་བློས་སློངས་ཞེས་པ་དང༌། མེ་ཏོག་གི་ཚོམ་བུ་དང༌། ལྷ་གྲངས་མཐུན་པའི་རྣལ་འབྱོར་པ་ཕོ་མོ་དེའི་ཆས་སུ་ཞུགས་པ་ཚོགས་འཁོར་གྱི་དུས་ལྟར་སྒྲུབ་པའི་དཀྱིལ་འཁོར་རྣམས་ཀྱང་དཀྱིལ་འཁོར་མ་ཡིན་པར་འགྱུར་བ་དང༌། ཤིན་ཏུ་ཟབ་པར་གྲགས་པའི་མན་ངག་ལས་ཀྱང༌། དཀྱིལ་འཁོར་ལྔ་ལ་བརྒྱུད་དེ་བསྐྲུན། ཞེས་རྡུལ་ཚོན་དང༌། ལུས་བྷ་ག་བྱང་སེམས་སྙིང་པོ་ཡེ་ཤེས་རླུང་གི་དཀྱིལ་འཁོར་ལྔ་པ་གསུངས་པའི་དཀྱིལ་འཁོར་ཕྱི་མ་བཞིའང་དཀྱིལ་འཁོར་མ་ཡིན་པར་འགྱུར་བ་དང༌། ཁྱད་པར་དྲིལ་བུ་ཞབས་ཀྱིས། འོན་ཀྱང་དཀྱིལ་འཁོར་དེའི་རང་བཞིན། །
ཅི་ཡིན་དེ་ནི་འདི་ལྟར་བཤད། ། རི་མོར་གནས་པའི་ལས་དང་ནི། ། ཐིག་ལ་ཚོན་དགྱེའི་རིམ་པ་བསྟན། ། འགྲོ་བ་འདི་དག་རང་བཞིན་གྱིས། ། གྲུབ་པའི་དཀྱིལ་འཁོར་གཉིས་མེད་པའོ། ། བཅོས་མ་༼༢༨༨༽གཉིས་གྱི་ངོ་བོ་གང༌། ། དེ་ནི་གདུལ་བྱའི་དབང་ལས་འདོད། ། མཁས་པའི་སྒྲུབ་བྱ་དེ་མིན་ཏེ། ། ཡང་དག་དོན་མཐོང་གྲོལ་ཕྱིར་རོ། ། འཁོར་ལོ་གསུམ་གྱི་བདག་ཉིད་གྲུབ། །
དཀྱིལ་འཁོར་ལྷ་རྣམས་གྲུབ་པའོ། ། དེ་ཡི་དབང་བསྐུར་ལ་སོགས་རིམ། ། ཅི་ནས་མ་གྲུབ་ཡང་གྲུབ་བྱེད། ། ཅེས་པས་རས་བྲིས་དང་རྡུལ་ཚོན་གྱི་དཀྱིལ་འཁོར་བཅོས་མ་ནི་གདུལ་བྱ་དང་དབང་རྟུལ་ལ་མ་ཡིན་གྱི་དབང་རྣོན་ལ་མ་བཅོས་པའི་དཀྱིལ་འཁོར་ནི་རྡོ་རྗེ་སློབ་དཔོན་དང་སློབ་མ་རང་ལ་ཡོད་པའི་ལུས་སོགས་སྒོ་གསུམ་གྱི་དཀྱིལ་འཁོར་དེ་ཉིད་མཁས་པ་རྣམས་ཀྱི་སྒྲུབ་བྱར་གསུངས་པ་དེའང་དཀྱིལ་འཁོར་མ་ཡིན་པར་འགྱུར་བ་དང༌། ར་ལི་སྐུ་གསུང་ཐུགས་ཀྱི་རྒྱུད་ལས། གདུལ་བྱའི་དབང་པོའི་བྱེ་བྲག་གིས། ། ཏིང་འཛིན་མེ་ཏོག་རྡུལ་ཚོན་རིམ། ། ཞེས་ཏིང་ངེ་འཛིན་དང་མེ་ཏོག་གི་དཀྱིལ་འཁོར་དཀྱིལ་འཁོར་མ་ཡིན་པར་འགྱུར་བ་དང༌། གཞན་ཡང་གསང་སྔགས་སྔ་འགྱུར་གྱི་རྒྱུད་གསང་བ་སྙིང་པོ་ལས། འདི་ནི་རང་བཞིན་དཀྱིལ་འཁོར་དང༌། །
གཟུགས་བརྙན་ལྷག་པའི་གཟུགས་བརྙན་དང༌། ། ཏིང་འཛིན་ལྷག་པའི་ཏིང་ངེ་འཛིན་དང༌། ། བྱང་ཆུབ་སེམས་དང་ཚོགས་མཆོག་དང༌། ། ཞེས་གསུངས་པ་ལས་རང་བཞིན་གྱི་དཀྱིལ་འཁོར་དང༌། རང་བཞིན་ལྷུན་སྒྲུབ་ཀྱི་དཀྱིལ་འཁོར་གཉིས་སུ་ཕྱེ་བ་བརྒྱད་ལས། དང་པོ་ནི་འཁོར་འདས་ཐམས་ཅད་རྒྱ་ཆད་དང་ཕྱོགས་སུ་མ་ལྷུང་བའི་ཆོས་དབྱིངས་རང་བཞིན་གྱི་དཀྱིལ་འཁོར་དང༌། ༼༢༨༩༽གཉིས་པ་ནི། དག་པ་གཉིས་ལྡན་གྱི་ཡེ་ཤེས་དེ་ཉིད་དཀར་པོ་བདུན་ངོ་བོ་ཉིད་ཀྱི་སྐུར་ལྷུན་གྱིས་གྲུབ་པས་སེམས་ཅན་གྱི་དོན་མཛད་པ་དེའོ། ། གསུམ་པ་ནི། གླིང་བཞི་རི་རབ་དང་བཅས་པ་ཡེ་ཤེས་ལྔའི་གཟུགས་བརྙན་དུ་གྲུབ་པའོ། །
བཞི་པ་ནི་རྡུལ་ཚོན་རས་རིས་བློས་བླངས་སོགས་ཏེ་སྐྱེས་བུས་རྩོལ་བས་སྒྲུབ་པས་ལྷག་པ་ཞེས་བཏགས་སོ། ། ལྔ་པ་ནི་རྣལ་འབྱོར་པས་སྤྲོས་མེད་ཀྱི་ཏིང་ངེ་འཛིན། དྲུག་པ་ནི། རྣལ་འབྱོར་པས་བསྐྱེད་རིམ་གྱི་དཀྱིལ་འཁོར་གྱི་འཁོར་ལོ་སྟེ་རྟོག་པས་བསྐྱེད་པའི་ལྷག་པའི་ཏིང་ངེ་འཛིན་གྱི་དཀྱིལ་འཁོར་རོ། ། བདུན་པ་ནི་ཀུན་ད་བྱང་ཆུབ་ཀྱི་སེམས་སོ། ། བརྒྱད་པ་ནི་རྣལ་འབྱོར་ཕོ་མོ་སྒྲུབ་པ་ལ་ཞུགས་པ་ནི་ཚོགས་ཀྱི་དཀྱིལ་འཁོར་ཞེས་བྱ་བའི་རྡུལ་ཚོན་གྱི་དཀྱིལ་འཁོར་མ་གཏོགས་པའི་དཀྱིལ་འཁོར་དེ་ཐམས་ཅད་ཀྱང་དཀྱིལ་འཁོར་མ་ཡིན་པར་འགྱུར་རོ། ། དེ་ལ་སྔ་འགྱུར་གྱི་རྒྱུད་ཀྱི་ལུང་དེ་ནི་རྒྱུད་རྫུས་མ་ཡིན་པས་དེར་བཤད་པའི་དཀྱིལ་འཁོར་གྱིས་དཀྱིལ་འཁོར་གྱི་གོ་མི་ཆོད་དོ་ཞེ་ན། དེ་ལྟར་རྒྱུད་འདི་དག་རྒྱུད་མ་ཡིན་པར་སློབ་དཔོན་རྨ་རིན་ཆེན་མཆོག་གམ་སློབ་དཔོན་བཻ་རོ་ཙ་ནས་བརྩམས་པ་ལྟར་ཡིན་ནའང་སློབ་དཔོན་དེ་དག་ནི་སློབ་དཔོན་ཆེན་པོ་པདྨ་དང་མཁན་པོ་ཞི་བའི་འཚོ་སོགས་རྡོ་རྗེ་འཆང་གི་གསང་བ་གྲུབ་པ་དག་གི་ཞལ་ལུང་ཐོབ་པ་ཉིད་ཀྱི་ཕྱིར། ༼༢༩༠༽སློབ་དཔོན་དེ་དག་སུས་མཛད་པ་ཉིད་ཀྱང་རུང་ཆེས་ཁུངས་སུ་ཆེ་བར་གྲུབ་བོ། ། ཡང་ཆོས་ཀྱི་དབྱིངས་དང་གླིང་བཞི་རི་རབ་སོགས་སྨིན་བྱེད་ཀྱི་དཀྱིལ་འཁོར་དུ་རུང་ན་སྨིན་བྱེད་ཀྱི་དཀྱིལ་འཁོར་ཐལ་ཆེས་སོ་སྙོམས་ན།
འོ་ན་ཁྱེད་ཅག་གང་ཟག་གི་རྒྱུད་སྨིན་པའི་ཆོ་ག་བྱེད་པའི་ཚེ། ཆོས་ཀྱི་དབྱིངས་དང་གླིང་བཞི་རི་རབ་དང་བཅས་པའི་གནས་སུ་བྱས་ན་ཐལ་ཆེ་བར་འགྱུར་བས་དེ་ལས་གཞན་པའི་གནས་ཐལ་ཆུང་བའི་དཀྱིལ་འཁོར་དེར་ཅིས་ཀྱང་དབང་བསྐུར་བར་རིགས་སོ། ། དེས་ན་རྣལ་འབྱོར་རྒྱུད་དང་བླ་མེད་ཀྱི། རྡོ་རྗེ་སློབ་མའི་དབང་ཙམ་ཕྱིའི་དཀྱིལ་འཁོར་དུ་དབང་པོ་རྟུལ་པོ་ལ་བསྐུར་བའི་ཚེ་རྡུལ་ཚོན་གྱི་དཀྱིལ་འཁོར་བཞེངས་པའི་འཐད་སྒྲུབ་བྱེད་ན་རུང་གི་དེ་ལས་རྡོ་རྗེ་སློབ་དཔོན་གྱི་དབང་གི་བུམ་པ་ཡན་གྱི་དབང་བཞི་རྡུལ་ཚོན་གྱི་དཀྱིལ་འཁོར་དུ་བསྐུར་བར་རིགས་སོ་ཞེས་པ་འདི་ནི། ངེས་པར་བཅོམ་ལྡན་འདས་རྡོ་རྗེ་འཆང་གིས་གང་བཀག་པ་དེ་སྒྲུབ་ཅིང༌། གང་སྒྲུབ་པ་དེ་བཀག་པར་མཛད་སྣང་སྟེ། རྡོ་རྗེ་འཆང་ཆེན་པོ་ནི་བུམ་པ་ལ་སོགས་པའི་དབང་བཞི་པོ་འདི་རྡུལ་ཚོན་གྱི་དཀྱིལ་འཁོར་དུ་བསྐུར་མི་རུང་བར་གསུངས་པའི་ཕྱིར། རྩ་བའི་རྒྱུད་དང་པོའི་སངས་རྒྱས་དང་གསང་འདུས་ལེའུ་བཅུ་དྲུག་པ་ལས། རྡོ་རྗེའི་ཐིག་རྣམས་གདབ་པ་དང༌། ། རྡུལ་ཚོན་དག་ཀྱང་གདབ་༼༢༩༡༽པ་ནི། །
སྔགས་ཀྱི་དེ་ཉིད་ཀྱིས་མི་བྱ། ། བྱེད་ན་བྱང་ཆུབ་ཐོབ་པར་དཀའ། ། ཞེས་འབྱུང་བས། འོ་ན་དབང་དེ་དག་དཀྱིལ་འཁོར་གང་དུ་ཞུགས་ནས་ལེན་སྙམ་ན། འདུས་པ་དང་ལ་སྦྱོར་རྒྱུད་ཕྱི་མ་གཉིས་ལས། དཀྱིལ་འཁོར་ལུས་སུ་གསུངས་པ་སྟེ། ། དཀྱིལ་འཁོར་བྷ་གར་བརྗོད་པ་ཉིད། ། དཀྱིལ་འཁོར་བྱང་ཆུབ་སེམས་ཉིད་དེ། ། དཀྱིལ་འཁོར་གསུམ་ནི་ཡོངས་སུ་བརྟག ། ཅེས་དང༌།
འདུས་པ་རྒྱུད་ཕྱི་མ་ལས། ། བྷ་གའི་དཀྱིལ་འཁོར་ཞེས་གྲགས་དང༌། ། བྱང་ཆུབ་སེམས་ཀྱི་དཀྱིལ་འཁོར་དང༌། ། ལུས་ཀྱི་དཀྱིལ་འཁོར་ཞེས་བཤད་པ། ། གསུམ་པའི་དཀྱིལ་འཁོར་ཡིན་པར་གསུངས། ། སྐུ་གསུང་ཐུགས་ཀྱི་དཀྱིལ་འཁོར་དུ། ། སྐུ་གསུངས་ཐུགས་ཀྱིས་རྒྱས་བཏབ་སྟེ། ། རི་མོའི་དཀྱིལ་འཁོར་བརྟག་པར་བྱ། ། ཞེས་བུམ་དབང་ལུས་ཀྱི་དཀྱིལ་འཁོར་དང༌། གསང་དབང་བྷ་གའི་དཀྱིལ་འཁོར་དང༌།
ཤེར་དབང་ཀུན་རྫོབ་བྱང་སེམས་ཀྱི་དཀྱིལ་འཁོར་ལས། བཞི་པ་དོན་དམ་བྱང་སེམས་ཀྱི་དཀྱིལ་འཁོར་ལས་ཏེ། ཕྱི་མ་འདི་ལ་འདས་མ་འདས་གཉིས་ཀྱི་དབྱེ་བ་ཡང་འགྱུར་བས། དེའི་ཕྱིར། དུས་འཁོར་རྩ་རྒྱུད་ལས། ལུས་ཀྱི་དབང་པོ་བྷ་ག་སེམས། ། སྐུ་གསུང་ཐུགས་ཀྱི་རྡོ་རྗེ་ཡི། ། དཀྱིལ་འཁོར་རྣམ་པ་གསུམ་དུ་འགྱུར། ། གཞན་པ་ཚོན་ལྔ་ལྡན་པ་མིན། ། ཞེས་འབྱུང་ངོ༌།
དེས་ན་བུམ་པ་སོགས་ཀྱི་དབང་བསྐུར་བའི་དཀྱིལ་འཁོར་ནི་གདོད་ནས་གྲུབ་པའི་རྡོ་རྗེ་༼༢༩༢༽གསུམ་གྱི་མཁའ་དབྱིངས་ཀྱི་ལྷ་གནས་ཞུགས་རེག་ཙམ་གྱི་བདེ་ཆེན་མྱོང་ནུས་ཀྱི་དེ་ཉིད་སྔགས་ཀྱི་སྐལ་ལྡན་ལས་དང་པོ་པས་ཀྱང་བསྟེན་བྱ་ཡིན་ལ། དེ་ལས་རྡུལ་ཚོན་གྱི་དཀྱིལ་འཁོར་སོགས་ནི་མཆོག་ཏུ་བཟུང་བྱ་མ་ཡིན་ཞེས་སློབ་དཔོན་ཆེན་པོ་པདྨ་བཛྲ་གྱིས་གསང་བ་གྲུབ་པར། དཔལ་ལྡན་འདུས་པའི་རྗེས་འབྲང་བའི། ། དངོས་གྲུབ་བཟང་པོ་སྒྲུབ་པའི་ཕྱིར། ། མཁའ་དབྱིངས་ལྷ་ཡི་གཞལ་ཡས་ནས། ། ཇི་ལྟ་བ་བཞིན་ཡང་དག་གནས། ། བཟང་པོར་རང་གིས་བསྐྱེད་བྱེད་པ། ། ཐོག་མ་དབུས་མཐར་དྲི་མ་མེད། ། དང་པོ་ལས་ཅན་སེམས་ཅན་རྣམས། ། མཚོན་ཅིང་ཡིད་ཆེས་བྱེད་པ་པོ། །
མཁའ་དབྱིངས་རྡོ་རྗེ་ཀུན་སྦྱོར་བའི། ། རེག་ལས་ངོ་མཚར་ཆེན་པོ་ཉིད། ། ཅེས་འབྱུང་ལ། དེ་ལྟ་བུའི་དབང་དེ་རྡུལ་ཚོན་གྱི་དཀྱིལ་འཁོར་དུ་བསྐུར་ན། དཔོན་སློབ་ཐམས་ཅད་ལ་འདི་ཕྱི་གཉིས་ཀར་སྡུག་བསྔལ་བསྐྱེད་པར་འགྱུར་ཏེ། སློབ་དཔོན་ཨིནྡྲ་བྷཱུ་ཏིས་ཡེ་ཤེས་གྲུབ་པར། རྟོག་པ་ཐམས་ཅད་རྣམ་སྤངས་པའི། ། ཡེ་ཤེས་མཆོག་བཟང་ཐོབ་པ་ཡི། ། རྡོ་རྗེ་ཡེ་ཤེས་དབང་བསྐུར་བས། ། དངོས་གྲུབ་མཆོག་ནི་སྒྲུབ་པར་བྱ། །
ཡང་དག་ཡེ་ཤེས་ཀུན་ལྡན་ན། ། བྲིས་པའི་དཀྱིལ་འཁོར་ལོག་གཞན་དུ། ། དབང་བསྐུར་བ་ནི་ལེན་ཅེ་ན། ། ༼༢༩༣༽འདི་ནི་དམ་ཚིག་ཉམས་པར་འགྱུར། ། དམ་ཚིག་ཉམས་པས་སྡུག་བསྔལ་ནི། ། ལུས་དང་དེ་བཞིན་ཡིད་དང་ནི། ། དེའི་དོན་རྣམས་ཉམས་འགྱུར་ཤིང༌། ། མྱུར་བ་ཉིད་དུ་ཤི་བར་འགྱུར། ། ཤི་ནས་དམྱལ་བའི་སྡུག་བསྔལ་ནི། ། བསྐལ་པ་བྱེ་བ་བརྒྱ་ཕྲག་ཏུའང༌། །
མྱོང་ནས་ལས་འཕོས་འགྱུར་ན་ཡང༌། ། གདོལ་པའི་དམན་པའི་རིགས་སུ་སྐྱེ། ། ལྐུགས་པའམ་ཡང་ན་འོན་པའམ། ། སྐྱེ་ཞིང་སྐྱེ་བར་དམུས་ལོང་དུ། ། སྐྱེ་བར་འགྱུར་བ་ཐེ་ཚོམ་མེད། ། ཅེས་དང་ཡང་དེར་འདུས་པའི་ལུང་དྲངས་མ་ཐག་པ་དེ་དྲངས་ནས་བཤད་པ་ནི་ཇི་སྐད་དུ། དཀྱིལ་འཁོར་ཐིག་གདབ་པ་དང་མཚོན་རྩི་དགྱེ་བ་ལ་སོགས་པ་མི་བྱའོ། ། སྔགས་ཀྱི་སེམས་དཔའ་ཞེས་བྱ་བ་ནི་ཡིད་སྐྱོབ་པར་བྱ་བའི་ཕྱིར་སྔགས་ནི་ཡེ་ཤེས་ཡིན་ཏེ། ཡང་དག་པའི་ཡེ་ཤེས་མཐོང་བ་ཞེས་བྱ་བའི་དོན་ཏོ། ། གལ་ཏེ་རྨོངས་པས་དེ་ལྟར་བྱེད་ན་ནི།
བྱང་ཆུབ་རྙེད་དཀའ་བར་འགྱུར་རོ། ། བྱིས་པའི་སྐྱེ་བོ་ལས་དང་པོ་པ་སེམས་ཅན་གྱི་བྱ་བ་བྱེད་པ་དེས་བྱ་བ་དེ་ལྟར་བྱས་ན་སངས་རྒྱས་ཉིད་དང་རྡོ་རྗེ་འཛིན་པ་ཉིད་རྙེད་དཀའ་བར་འགྱུར་རོ། ། ཞེས་བྱ་བའི་དོན་ཏོ། ། ཡང་དག་པའི་ཡེ་ཤེས་ཀྱི་མངོན་པར་དབང་བསྐུར་བ་དང་ལྡན་པའི་རྣལ་འབྱོར་པ་དེ་ལ་ནི། དཀྱིལ་འཁོར་འབྲི་བ་དང་འཇུག་༼༢༩༤༽པ་དང་དབང་བསྐུར་བ་ལ་སོགས་པ་ནི་བཀག་པ་ཡིན་ནོ། ། ཞེས་སོགས་རྒྱས་པར་བཅོམ་ལྡན་འདས་རྡོ་རྗེ་འཆང་ཆེན་པོ་ཉིད་དང༌། དེ་ཉིད་ཀྱི་དངོས་ཞལ་སློབ་མཐའ་དག་གིས་དབྱངས་ཅིག་མགྲིན་གཅིག་པས་གསུངས་པ་སྟེ། དཔལ་ལྡན་ས་སྐྱ་པཎྜི་ཏ་ཁྱེད་ཀྱིས་ལེགས་པར་ཅིའི་ཕྱིར་སུན་དབྱུང༌། དེའི་དགོས་པ་སྟོན་ཅིག ། ཁྱད་པར་བདག་གི་འདྲེན་པ་དམ་པ་དཔལ་ལྡན་སྒམ་པོ་པ་དང༌།
ཕག་མོ་གྲུ་པ་དང༌། འཇིག་རྟེན་གསུམ་གྱི་མགོན་པོ་འབྲི་གུང་པ་དག་ནི། སྐལ་བ་དང་ལྡན་པའི་སློབ་མ་ལ་དབང་བསྐུར་བ་ན། རྟོགས་ལྡན་གྱི་བླ་མ་དཔོན་སློབ་ཀྱི་རང་སེམས་རྣམ་པར་དག་པ་ཐ་མལ་གྱི་ཤེས་པ་ཉིད་རྟེན་བརྟེན་པའི་དཀྱིལ་འཁོར་དུ་སྣང་བ་ལས་དབང་ལེན་བསྐུར་མཛད་པ་ཡིན་ནོ། ། ཅི་དཔལ་ལྡན་ས་སྐྱ་པའི་ཕྱོགས་ལ་སོགས་པ་ཁ་ཅིག་འདི་ལྟར། དེ་ལྟའི་སེམས་རྣམ་པར་དག་པའི་དཀྱིལ་འཁོར་སོགས་རྡོ་རྗེ་འཆང་གིས་མ་གསུངས་པའི་གསར་གཟོའི་དྲན་རྒྱའོ་སྙམ་ན་མ་ཡིན་ཏེ། རྒྱུད་ཀྱི་རྒྱལ་པོ་དཔལ་རྙོག་པ་མེད་པར། སེམས་ཀྱི་དཀྱིལ་འཁོར་དག་པ་སྟེ། ། རང་བཞིན་མེད་པར་སྒོམ་པར་བྱ། ། མེ་ལོང་ལྟ་བུ་གཅིག་ཡིན་ཏེ། །
དང་པོའི་གྲུར་ནི་རྟོག་པ་ཡང༌། ། སོ་སོར་རྟོག་པ་ཞེས་གསུངས་པས། ། ཤར་གྱི་གྲྭར་ནི་རྣམ་པར་བརྒྱན། ། བྱ་བ་ནན་ཏན་ཁྱད་འཕགས་པ། ། བྱང་གི་གྲྭར་ནི་རྣམ་པར་སྤྲས། ། ༼༢༩༥༽མཉམ་ཉིད་ཡེ་ཤེས་ཆེན་པོ་ནི། ། བག་ཆགས་མེད་གྲུ་རྗེས་ཐོབ་མེད། ། གཞན་དུའང་དཀྱིལ་འཁོར་གྲུ་བཞི་པ། ། གྲྭ་ཡི་དབུས་ནི་ཐམས་ཅད་དུ། ། དེ་ཉིད་འདི་ནི་རབ་འཇུག་པ། །
ཡེ་ཤེས་སྤྱོད་ཡུལ་དུ་ནི་བརྟགས། ། སྒོ་བཞི་ཡང་དག་བརྗོད་པ་ནི། ། དེ་བཞིན་དྲན་པ་བཞི་འབྱུང་བ། ། དེ་བཞིན་གྲྭ་བཞིར་གསུངས་པ་ནི། ། སྦྱིན་པ་བཞི་ཡི་རྣམ་བཞག་པ། ། དབུས་སུ་དཀྱིལ་འཁོར་གཟུགས་སུ་ནི། ། མི་བསྐྱོད་པ་ཡི་རྣམ་པར་བརྒྱན། ། ཞི་དང་ཆོས་དོན་བརྒྱན་པ་ལ། ། དེ་དག་ཐམས་ཅད་དཀྱིལ་འཁོར་འགྲུབ། ། དྲ་བ་དྲ་ཕྱེད་ཟླ་བ་སོགས། །
རྟ་བབས་ལ་སོགས་ཐམས་ཅད་ནི། ། སེམས་ཀྱི་མཐར་ཐུག་བརྗོད་པ་སྟེ། ། དེ་ཉིད་རང་བཞིན་ལས་ནི་གསུངས། ། གང་ཞིག་སེམས་ཀྱི་རབ་འཕེལ་བ། ། ཏིང་འཛིན་ཡན་ལག་རྣམ་པར་གནས། ། དེ་ཉིད་དྲ་བ་ཞེས་བྱར་བྱ། ། དྲ་བ་ཕྱེད་པ་ཕྱེད་དུ་སྟེ། ། དྲིལ་བུ་དོ་ཤལ་བཏགས་པ་ཡི། ། རང་གི་བཙུན་མོ་རྟོག་པར་བྱེད། ། སྒྲ་སྙན་རྣམ་པ་ལྟ་བུ་ནི། །
ཆོས་རྣམས་ཐམས་ཅད་སོ་སོར་རྟོག ། ཆོས་རྣམས་མ་སྐྱེས་མཐོང་བའི་ཕྱིར། ། དེ་ཉིད་རྒྱལ་མཚན་ཕྲེང་བར་གསུངས། ། བླ་རེ་ལ་སོགས་གང་བྲེས་པ། ། དངོས་པོ་ལ་སོགས་དང་པོར་སེམས། ། སེམས་ནི་བླ་རེ་ཞེས་བྱར་བཤད། ། དམ་པའི་དོན་ལ་གསུངས་པའོ། ། གོས་ཕྲེང་དེ་དག་ཐམས་ཅད་ནི། ། རྣམ་པ་སྣ་ཚོགས་སྣང་བ་ཉིད། ། གང་ཞིག་རྡོ་རྗེ་རྣམ་པའི་སེམས། །
དགའ་བའི་ཡེ་ཤེས་ཀྱིས་ནི་མཚན། ། ༼༢༩༦༽དེ་ཡི་དོན་དུ་རྟག་ཏུ་གསུང༌། ། གྲུ་བཞི་མཚམས་ནི་ཐམས་ཅད་དུ། ། རྡོ་རྗེ་རིན་ཆེན་རྟོགས་པའི་ཕྱིར། ། རྡོ་རྗེ་རིན་པོ་ཆེ་ཡིས་ཕྲས། ། ཟླ་བ་ཉི་མ་གང་གསུངས་པ། ། ཐབས་དང་ཤེས་རབ་དོན་མཐོང་ཕྱིར། ། ཐབས་དང་ཤེས་རབ་བདག་ཉིད་སེམས། ། ཡེ་ཤེས་འདི་ནི་རྣམ་པར་བརྒྱན། ། སྐུ་གསུང་ཐུགས་ཀྱི་རྡོ་རྗེ་སྐྱེས། །
དེ་ཉིད་དཀྱིལ་འཁོར་དུ་ནི་གསུངས། ། ཞེས་འབྱུང་ལ། དེས་ན་རྟོགས་ལྡན་གྱི་བླ་མའི་ཐུགས་ཆོས་དབྱིངས་རྣམ་པར་དག་པའི་ལྷའི་དཀྱིལ་འཁོར་དུ་སློབ་མའི་མོས་གུས་དཀར་པོ་གཅིག་ཐུབ་གཉིས་ཆུ་ལ་ཆུ་བཞག་དུ་སོང་བའི་ཐུགས་ཡིད་གཅིག་ཏུ་འདྲེས་ན་རྡོ་རྗེ་སློབ་དཔོན་རྟོགས་ལྡན་གྱི་བླ་མ་རིན་པོ་ཆེ་དེ་ཉིད་ཆོས་ཐམས་ཅད་ལ་མངོན་པར་བྱང་ཆུབ་པ་ལ་ཆགས་ཐོགས་ཀྱི་སྒྲིབ་པ་དང་བྲལ་བར་དབང་ཐོབ་པ་དེ་ལྟར་སྐལ་ལྡན་གྱི་སློབ་མས་ཀྱང་དབང་ཐོབ་པ་དེ་ལ་དབང་བསྐུར་ཐོབ་པར་མི་འཇོག་པར། སྡོམ་པ་དེ་ཚིག་འཁྲུལ་མེད་ཙམ་ཡང་མི་ལྡན་པའི་ཚེ་འདིའི་ཆོས་བརྒྱད་དོན་གཉེར་གྱི་ཆེད་དུ་གར་ཐིག་དབྱངས་སོགས་ཀྱི་འདོན་ཆ་བྱང་ཙམ་ཞིག་གིས་རྡུལ་ཚོན་སོགས་མཛེས་མཛེས་པོར་གསེར་དངུལ་གྱི་བུམ་པ་དང་རྒྱ་ཧོར་གྱི་དྲིལ་བུ་སོགས་མགོར་བཞག་པའི་དཀྱིལ་འཁོར་དུ་འཇུག་ཚུལ་གྱིས་རྒྱུད་སྨིན་པའི་དབང་དུ་ག་ལ་འགྲོ། དེའི་ཕྱིར་རྗེ་སྒམ་པོ་པས། ༼༢༩༧༽བཀའ་བརྒྱུད་ནོར་བུ་རིན་པོ་ཆེ། ། སྒྲོ་བཀུར་གཉིས་ཀྱིས་མ་སླད་པར། ། ནཱ་རོ་མཻ་ཏྲིའི་རྒྱུད་པ་ཐོབ། ། གསོལ་བ་འདེབས་པ་འདི་དང་རེ་སྤྲོ། ། སངས་རྒྱས་རྣམས་ཀྱི་དབང་བསྐུར་གསངས། །
བྱིན་བརླབས་ཀྱི་ཆུ་རྒྱུན་མ་ཆད་པར། ། ཡོངས་སུ་གྲགས་པའི་མི་ལ་རྗེ། ། དེ་སྤྱི་གཙུག་གི་རྒྱན་དུ་དང་རེ་སྤྲོ། ། ཆོས་ཉིད་བློ་ཡི་མ་རེག་པ། ། སྤྲོས་བྲལ་ནམ་མཁའི་ངོ་བོ་ཉིད། ། ལྷན་ཅིག་སྐྱེས་པ་བདུད་རྩིའི་རོ། ། ཆོས་ཕྱག་རྒྱ་ཆེན་པོ་འདི་དང་རེ་སྤྲོ། ། རྒྱུད་སྡེ་བཞི་ཡི་བཅུད་ཕྱུང་ནས། ། སྙན་བརྒྱུད་ཚིག་གིས་མ་སླད་པ། ། ངོ་སྤྲོད་མ་བུ་འཕྲད་པ་འདྲ། །
ཐབས་ལམ་ཟབ་མོ་འདི་དང་རེ་སྤྲོ། ། དམ་ཚིག་གཡོ་སྒྱུས་མ་སླད་པར། ། ཤེལ་ལྟར་དག་པའི་རྣལ་འབྱོར་པ། ། བྱ་ར་གནས་གསུམ་གྱི་མཁའ་འགྲོས་བྱེད། ། སྤུན་བར་ཆད་མི་འབྱུང་དང་རེ་ཕྲོ། ། ཞེས་རྗེ་བཙུན་ཆེན་པོ་མི་ལ་དེ་ཉིད་ཀྱི་སྐུ་གསུང་ཐུགས་ཡེ་ཤེས་རྡོ་རྗེ་ཉིད་དཀྱིལ་འཁོར་བཞིར་གྲུབ་པ་ལས་དབང་བཞི་ཐོབ་པ་ལས་ལྷག་པའི་རྡུལ་ཚོན་སོགས་ཀྱི་དཀྱིལ་ཆུང་ཞིག་ཁོ་ན་ལས་ཐོབ་པ་རྒྱུད་སྨིན་བྱེད་དུ་མི་བཟུང་ལ། དེ་ཉིད་ཀྱི་ཕྱིར་རྗེ་སྒམ་པོ་པ་དཔོན་སློབ་ལ། སྣང་སྲིད་དཀྱིལ་འཁོར་དང་ལྷག་པའི་ལྷ་དང་ཆོས་ཕུང་དུ་ཤར་བས། བྲིས་པའི་ཡི་དམ་གྱི་ཐང་ཀ་དང་གླེགས་བམ་སོགས་དང་འབྲལ་སྤངས་དང༌། ༼༢༩༨༽རྡུལ་ཚོན་གྱི་དཀྱིལ་འཁོར་སོགས་ཀྱི་སྒྲུབ་མཆོད་ཐུན་ཁྲིགས་སོགས་ནི་དགོས་པ་མ་ཡིན་ཏེ།
རྗེ་སྒམ་པོ་པ་ཉིད་ཀྱིས། སྒྱུ་ལུས་རྒྱལ་བའི་དཀྱིལ་འཁོར་ན། ། འདོད་ཡོན་ཞེན་མེད་དུ་བྱིན་བརླབས་ནས། ། ཉིན་དང་མཚན་དུ་མཆོད་པ་འབུལ། ། མཆོད་རྫས་མེད་དེ་ང་མི་འགྱོད། ། ཕྱི་སྣོད་རང་འཁྲུངས་གཞལ་ཡས་ཁང༌། ། ནང་བཅུད་འགྲོ་དྲུག་སྙིང་པོ་ཅན། ། ཤེས་རབ་ཆེན་པོ་རྟོགས་བགྱིས་པས། ། ག་ན་འདུག་ཀྱང་གཞལ་ཡས་ཁང༌། ། སུ་དང་ཕྲད་ཀྱང་ཡི་དམ་ལྷ། །
ཐང་སྐུ་མེད་དེ་ང་མི་འགྱོད། ། དཀར་དམར་སྣ་ཚོགས་ཀྱི་ཤོག་བུ་ལ། ། ཤེས་རབ་ཆེན་པོའི་སྣག་ཚ་སྦྱར། ། དབང་པོ་ལྔ་ཡི་ཡི་གེ་བྲིས། ། ཅིར་སྣང་ཆོས་ཀྱི་དཔེ་རུ་བཀོད། ། དཔེ་ཆ་མེད་དེ་ང་མི་འགྱོད། ། ལར་འགྱོད་མེད་ཀྱི་རྣལ་འབྱོར་བློ་རེ་བདེ། ། ཁམས་གསུམ་སེམས་ཅན་ཐམས་ཅད་ལ། ། དེ་ཉིད་ཡོད་དེ་རྟོགས་པ་མེད། ། གདམས་ངག་ཟབ་མོས་མཚམས་སྦྱར་ནས། །
སྐུ་གསུམ་འབྲལ་མེད་ཀྱི་ཏིང་འཛིན་ཤར། ། མི་ལ་རས་པས་བཀྱེས་པ་ཡིན། ། ཞེས་འབྱུང་ལ། འདི་ལྟ་བུའི་དབང་དུ་མཛད་ན་དཀྱིལ་འཁོར་དུ་ཞུགས་ནས་དབང་ལེན་པ་དང་བསྐྱེད་རྫོགས་སྒོམ་པའི་ཚུལ་ནི། བཀའ་བརྒྱུད་འདི་ལ་འདི་ལྟར་སྣང་སྟེ། རྗེ་དུས་གསུམ་མཁྱེན་པའི་ཐུགས་སྲས་མཁས་པ་དབང་རྡོར་གྱི་མགུར་ལས། རང་ལུས་རྒྱལ་བའི་དཀྱིལ་འཁོར་ལ། ། ཡེ་ཤེས་སེམས་དཔའི་༼༢༩༩༽དགོས་རེ་ཤི། ། རླུང་འགྲོ་འོང་རྡོ་རྗེའི་བཟླས་པ་ཡིན། ། སྒྲོ་བཏགས་ཀྱི་སྙིང་པོ་ཟློ་རེ་ཤི། །
བྱམས་སྙིང་རྗེ་སྟོང་པའི་ཤུགས་འབྱུང་ཡིན། ། བློས་བྱས་ཀྱི་ཚད་མེད་སྒོམ་རེ་ཤི། ། གཟུགས་སྐུ་ཀུན་གདུལ་བྱའི་སྣང་བ་ཡིན། ། ཀུན་བརྟགས་ཀྱི་བསྐྱེད་རིམ་སྒོམ་རེ་ཤི། ། ཕྲིན་ལས་ཀུན་ཆོས་སྐུའི་འོད་ཟེར་ལ། ། འབད་རྩོལ་གྱི་མཚན་མ་ཡོད་རེ་ཤི། ། གཞན་དོན་གདུལ་བྱའི་བསོད་ནམས་ལ། ། རང་སྣང་དུ་གྲུབ་པ་ཡོད་རེ་ཤི། ། ཞེས་འབྱུང་ལ། རྫ་ཡི་ཡེ་ཤེས་དར་པོས་ཀྱང༌། །
ཐལ་བ་ཁྲ་བོ་གཏོར་བ་དཀྱིལ་འཁོར་མིན། ། དཀྱིལ་འཁོར་དེ་ལ་ཆགས་པ་ཡི་དམ་མིན། ། ཟན་བཤོས་རྩེ་བསྡུང་བཅས་པ་ལྷ་བཤོས་མིན། ། དེ་ཡི་དྲི་ལ་འཁོར་བ་ལྷ་ཚོགས་མིན། ། ཞེས་འབྱུང་ངོ༌། ། དེས་ན་བཀའ་བརྒྱུད་འདི་པའི་ལུགས་ཀྱིས། དཔལ་ཕག་མོ་གྲུབ་པ་རྗེ་སྒམ་པོ་པའི་སྐུ་མདུན་དུ་དཀྱིལ་འཁོར་ཇི་ལྟ་བུར། ཞུགས་ནས་དབང་བསྐུར་ཚུལ་ནི། དཔལ་ཕག་གྲུའི་མགུར་ལས། རྗེ་བླ་མ་རྣམས་ལ་ཕྱག་འཚལ་ལོ། །
བཀའ་དྲིན་ཅན་ལ་སྐྱབས་སུ་མཆི། ། བདག་སོགས་བྱིན་གྱིས་བརླབས་ཏུ་གསོལ། ། ཤཱཀྱའི་དགེ་སློང་སྡོམ་བུ་པ། ། གསང་སྔགས་ཐེག་ཆེན་རྣལ་འབྱོར་ང༌། ། བླ་མ་རིན་ཆེན་དྲུང་དུ་ཕྱིན། ། སྐུ་གསུམ་ངོ་སྤྲོད་ཀྱི་གདམས་ངག་ཤར། ། སྙན་པ་སྒྲ་ཡི་ངོ་སྤྲོད་༼༣༠༠༽ཐོས། ། མཇལ་བ་མིང་གི་ངོ་སྤྲོད་མཐོང༌། ། བྱིན་བརླབས་ཐུགས་ཀྱི་ངོ་སྤྲོད་ཞུགས། ། རྗེ་ཟླ་འོད་གཞོན་ནུའི་སྤྲུལ་པའི་སྐུ། །
རྣལ་འབྱོར་དབང་ཕྱུག་ཐུགས་ཀྱི་སྲས། ། འགྲོ་བ་འདྲེན་པའི་སྐྱེས་བུ་གཅིག ། ཐུགས་ཆོས་ཉིད་ནམ་མཁའ་ལྟ་བུ་ལ། ། རྟོགས་པ་ཉི་ཟླ་ལྟ་བུར་ཤར། ། ཐུགས་རྗེའི་འོད་ཟེར་འགྲོ་ལ་ཁྱབ། ། དད་ལྡན་རྣམས་ཀྱི་ཚོགས་པ་ཡིན། ། སེམས་ཉིད་ཆོས་སྐུར་སྟོན་མཛོད་ཅིག ། འཁོར་བཅས་ཀྱི་ཤན་ཕྲག་འབྱེད་མཁན་ཡིན། ། ཀུན་ལ་ཕན་པའི་སྤྲུལ་སྐུ་གཅིག ། དེ་འོལ་བཀོལ་ཀྱི་གནས་ན་བཞུགས་སོ་སྐད། །
མཚན་ཐོས་པ་ཙམ་གྱིས་དགའ་བ་སྐྱེས། ། བསམ་པ་ཙམ་གྱི་གྲོས་ཐག་ཆོད། ། བདག་བ་ལང་ལྟ་བུའི་གང་ཟག་གཅིག ། སྙན་པ་ལོང་ཁྲིད་ལྟ་བུར་རྙེད། ། རྗེ་རིན་པོ་ཆེའི་དྲུང་དུ་བརྟོལ། ། དེ་སྙན་པ་སྒྲའི་ངོ་སྤྲོད་ལགས། ། གཙང་ཞིང་ཉམས་དགའི་བསིལ་ཁང་དུ། ། བྱ་རྒྱལ་རྒོད་པོའི་སྒྲོ་དཔུང་ལ། ། ཤེལ་མཚོན་དར་གྱི་གཡོགས་མ་བྱས། ། དྲོ་ལ་འཇམ་པའི་གདན་སྟེངས་ན། །
རྗེ་སྔར་མ་མཐོང་བའི་གཟི་མདངས་ཅན། ། བྱང་ཆུབ་སེམས་ཀྱི་འགྲོ་ལ་གཟིགས། ། མཛེས་པའི་ཞལ་རས་འཛུམ་དང་བཅས། ། བུ་བདེ་སྐྱིད་འཛོམ་པར་འོང་ངམ་གསུངས། ། ༼༣༠༡༽རྗེ་དེ་མཐོང་བ་ཙམ་གྱིས་སྣང་བ་འགྱུར། ། བ་སྤུ་ལྡང་ཞིང་དགའ་བ་སྐྱེས། ། རྣམ་རྟོག་གི་རླུང་པོ་ལྡང་མ་ནུས། ། རི་བོང་ཚང་ན་ཉལ་བ་བཞིན། ། མིག་འཛུམ་མི་ཤེས་པའི་ཉམས་ཤིག་བྱུང༌། ། ཚོགས་དྲུག་འཛིན་པ་མེད་པར་ཤར། །
དེ་མཐོང་བ་མིག་གི་དབང་བསྐུར་ལགས། ། རྗེ་དུས་གསུམ་གྱི་སངས་རྒྱས་དགོངས་པ་དེ། ། རྗེ་རིན་པོ་ཆེ་ཡི་ཐུགས་ལ་ཤར། ། འོད་ཟེར་སྐལ་ལྡན་རྣམས་ལ་འཕྲོས། ། བླ་མའི་བྱིན་བརླབས་ཞུགས་པ་དང༌། ། སྒྲིབ་པའི་མུན་ནག་དག་པ་དང༌། ། འོད་གསལ་སེམས་ལ་ཤར་བ་གསུམ། ། འདི་གསུམ་དུས་གཅིག་འོང་བར་གདའ། ། ཞེན་པ་ནང་ནས་ལོག་པ་དང༌། ། གཟུང་འཛིན་འབྲེལ་ཐག་ཆད་པ་གཉིས། །
ངེས་ཤེས་གཏིང་ནས་སྐྱེས་པ་གསུམ། ། འདི་གསུམ་དུས་གཅིག་འོང་བར་གདའ། ། སེམས་ལ་རང་དབང་ཐོབ་པ་དང༌། ། རྣམ་རྟོག་གཏན་ལ་ཕེབས་པ་གཉིས། ། སྣང་བ་རང་སར་གྲོལ་བ་གསུམ། ། འདི་གསུམ་དུས་གཅིག་འོང་བར་གདའ། ། འོད་གསལ་འཕྲང་ལ་བལྟ་བ་དང༌། ། འཛིན་མེད་རང་གསལ་སྒོམ་པ་གཉིས། ། ཤུགས་འབྱུང་འགག་མེད་ཉམས་མྱོང་གསུམ། ། འདི་གསུམ་དུས་གཅིག་འོང་བར་གདའ། །
སྦྱངས་པའི་ལས་འཕྲོ་སད་པ་དང༌། ། མཚན་ལྡན་རྗེ་དང་མཇལ་བ་དང༌། ། སེམས་༼༣༠༢༽རང་ངོ་རང་གིས་ཤེས་པ་གསུམ། ། འདི་གསུམ་དུས་གཅིག་འོང་བར་གདའ། ། རང་སེམས་ཟད་སར་བསྐྱལ་བ་དང༌། ། ཆོས་ཉིད་མ་བུ་འཕྲད་པ་དང༌། ། གཟུགས་སྐུའི་གཞན་དོན་འཆར་བ་གསུམ། ། འདི་གསུམ་དུས་གཅིག་འོང་བར་གདའ། ། བྱིན་བརླབས་ཐུགས་ཀྱི་ངོ་སྤྲོད་འདི། ། བླ་མ་དམ་པའི་ཐུགས་རྗེ་ཡིས། །
མཁའ་ལ་ཉི་ཤར་ཇི་བཞིན་དུ། ། རྣམ་རྟོག་ཆོས་སྐུར་ཤར་བར་གདའ། ། ངོ་སྤྲོད་གསུམ་གྱི་གདམས་ངག་འདི། ། བླ་མའི་གསུང་ལས་མ་ཐོབ་སྟེ། ། རང་སེམས་བླ་མས་དེ་སྐད་གསུངས། ། དབྱངས་མཆོད་པར་བཞེས་ཤིག་སྐལ་ལྡན་ཀུན། ། ཞེས་འབྱུང་བས། རྗེ་སྒམ་པོ་པ་དཔོན་སློབ་ཀྱི་དཀྱིལ་འཁོར་བཞེངས་ནས་དབང་བསྐུར་ཚུལ་འདི་ལྟ་བུ་ནི། བཅོམ་ལྡན་འདས་ཀྱིས་ལེགས་པར་དམིགས་ཕྱེད་པར་མཛད་དེ་གསུངས་པ་ནི། དཔེར་ན་རྗེ་སྒམ་པོ་པ་དང་ཕག་གྲུ་འཇིག་རྟེན་མགོན་པོ་དུས་གསུམ་མཁྱེན་པ་གཡུ་བྲག་པ་སོགས་ཀྱི་སྐུ་མདུན་དུ་འབྱོར་ལྡན་ཨ་ཝ་དྷཱུ་ཏི་པ་ལ་བཻཌཱུརྻ་སོགས་ཀྱང་རྡུལ་ཚོན་གྱི་དཀྱིལ་འཁོར་དང་དངོས་སུ་རིག་མ་སོགས་ཀྱི་རྫས་ལ་བརྟེན་ནས་དབང་བསྐུར་བར་ཡང་མཛད་ལ།
དེ་ལྟར་འབྱོར་པ་མེད་པའི་ཨ་ཝ་དྷཱུ་ཏི་པ་ལ་ཚིག་ཙམ་གྱིས་ཀྱང་དཀྱིལ་འཁོར་དེ་དག་དབང་གི་བྱ་བ་འགྲུབ་པར་མཛད་པ་དང་ཆེས་༼༣༠༣༽འབྱོར་པ་ཡིན་ཏེ། བླ་མའི་ཡོན་ཏན་ཡོངས་སུ་བཟུང་བའི་རྒྱུད་ལས། འབྱོར་ལྡན་ཨ་ཝ་དྷཱུ་ཏི་པ། ། སྙིང་རྗེའི་འོད་ཟེར་གྱིས་དབང་བསྐུར། ། བྱིས་པ་འཇུག་པའི་དབང་བདུན་དང༌། ། གོང་མ་བུམ་པ་གསང་དབང་དང༌། ། ཤེས་རབ་ཡེ་ཤེས་དབང་བསྐུར་བྱ། ། གསུམ་པ་དེ་བཞིན་ཡང་བཞི་པ། ། མཚོན་བྱེད་དཔེ་ཡི་ཡེ་ཤེས་ཀྱིས། ། མཚོན་བྱ་དོན་གྱི་ཡེ་ཤེས་མཚོན། །
མཆོག་ཏུ་མི་འགྱུར་བདེ་བ་ཆེ། ། ལྷན་ཅིག་སྐྱེས་དགའ་སྐད་ཅིག་མ། ། རྡོ་རྗེ་སློབ་དཔོན་བདག་པོའི་དབང༌། ། གོང་མ་མཆོག་དབང་འབྱོར་ལྡན་མ། ། མདོར་བསྟན་རབ་དབྱེ་ལས་ཤེས་བྱ། ། བླ་མ་ཡོན་གྱི་མཉེས་བྱེད་ཅིང༌། ། མཁའ་འགྲོ་ཚོགས་ཀྱིས་ཚིམ་བྱེད་པའོ། ། དེ་ལྟར་མི་བྱེད་འབྱོར་ལྡན་ལ། ། ནམ་ཡང་དབང་ནི་སྦྱིན་མི་བྱ། ། ཨ་ཝ་དྷཱུ་ཏི་པ་ལ་ནི། །
བླ་མ་མཁའ་འགྲོ་མཆོད་ལ་སྦྱིན། ། ཡང་ན་མཆོད་པ་མེད་གྱུར་ཀྱང༌། ། བླ་མའི་ཚིག་གི་དབང་བསྐུར་སྦྱིན། ། དབྱིངས་ཀྱི་རྣལ་འབྱོར་བསྟན་པར་བྱ། ། དེ་བཞིན་སྔགས་ཆོས་རྣལ་འབྱོར་བསྟན། ། ལག་པའི་ཕྱག་རྒྱ་བསྟན་པར་བྱ། ། མཆོག་ཏུ་མི་འགྱུར་བདེ་བ་ཆེ། ། ནམ་མཁའི་རྣལ་འབྱོར་གཉིས་ཀྱང་སྦྱིན། ། ཞེས་གསུངས་པས། དེ་ལྟའི་སྐལ་ལྡན་འབྱོར་མེད་ཨ་ཐིག་སོགས་ཀྱི་དཀྱིལ་འཁོར་ནི་མི་འབྱོར།
དེ་མ་འབྱོར་ནས་དབང་བསྐུར་མ་གྲུབ་ན་༼༣༠༤༽དད་ཅན་སེམས་སུན་དབྱུང་བའི་ཉེས་པ་རྡོ་རྗེ་སློབ་དཔོན་ལ་ཡང་གོས་པར་འགྱུར་བས་དེ་ལྟའི་སློབ་མ་ལ་སྨིན་བྱེད་ཀྱི་དཀྱིལ་འཁོར་ནི་ཚིག་ཙམ་གྱི་དཀྱིལ་འཁོར་གྱིས་ལེགས་པར་གྲུབ་པ་ཡིན་ལ། ཡང་ཁ་ཅིག་དེ་ལྟའི་སྐལ་ལྡན་ཡིན་ན་རྡུལ་ཚོན་སོགས་ཀྱི་འབྱོར་པ་གནོད་སྦྱིན་མོ་སོགས་ཀྱི་རྡོ་རྗེ་སློབ་དཔོན་གྱི་བཀས་སྐད་ཅིག་ཏུ་བསྒྲུབས་ཆོག་པས་དེ་ལྟར་ཅིའི་ཕྱིར་མི་འབྱོར་བར་འགྱུར་ཞེ་ན། ཅི་ཁྱེད་ཅག་རྡོ་རྗེ་འཆང་ལས་ཀྱང་དྲན་རྒྱ་ཆེ་བར་སྣང་བས་དེའི་རྒྱུ་མཚན་ཁྱེད་རང་ཉིད་ཀྱིས་བཤད་པར་རིགས་ལ། གཞན་དུ་རྒྱུད་ལས་གཟུགས་ངན་པ་སོགས་ཀྱང་དཀྱིལ་འཁོར་དུ་འཇུག་མི་བཏུབ་པར་གསུངས་ནས་སྐལ་བ་ལྡན་ན་རུང་བར་གསུངས་ལ། དེའི་ཚེ་སློབ་དཔོན་གྱི་བཀས་དེའི་གཟུགས་བསྒྱུར་བར་ཅི་མི་འགྱུར་ཏེ། ཁྱེད་ལྟར་གྱི་བརྗོད་པ་མཚུངས་པར་འགྱུར་བའི་ཕྱིར། ཡང་རྗེ་སྒམ་པོ་པ་སོགས་ཀྱི་དབང་གོང་མའི་ཆེད་དུ་དངོས་རིག་ལ་བསྟེན་པའི་དབང་བསྐུར་བར་མཛད་པར་ཡང་སྣང་བ་ནི། རྗེ་བཙུན་དེ་དག་གི་རྣམ་ཐར་ལས། དུས་བཟང་པོ་རྣམས་སུ་རྗེའི་དྲུང་དུ་ཉེ་གནས་རྣམས་རྒྱང་རིང་པོ་ནས་ཉན་པ་ན་བུད་མེད་མང་པོའི་གད་མོ་བྱུང་བ་དང་ཆང་གི་དྲིས་ཁྱབ་ཡོང་བ་དྲུང་དུ་ཕྱིན་པ་ན། བུད་མེད་ཆང་སོགས་འགར་ཡང་དམིགས་པར་མི་འགྱུར་བ་སོགས་༼༣༠༥༽ཀྱི་འབྱུང་བ་ལྟར་རོ། །
ཡང་ས་སྐྱ་པ་ཁ་ཅིག་དུས་འཁོར་ནས་ཚིག་དབང་བསྐུར་བ་དེ་འཇིག་རྟེན་ལས་འདས་པའི་དབང་གོང་མའི་དབང་དུ་བྱས་པ་མ་ཡིན་ནོ་སྙམ་ན་ནི། ཁྱེད་ཅག་དུས་འཁོར་བའི་ཆོས་ལ་བློ་ཁ་ཅུང་ཟད་ཀྱང་མ་ཕྱོགས་པར་སྣང་སྟེ། བཤད་མ་ཐག་པའི་བླ་མའི་ཡོན་ཏན་ཡོངས་སུ་བཟུང་གི་ལུང་དེ་ཉིད་ལས་འཇིག་རྟེན་ལས་འདས་མ་འདས་ཀྱི་དབང་བསྐུར་གཉིས་ཀའི་དབང་དུ་མཛད་ནས་ཚིག་དབང་ཙམ་གྱི་དེ་དག་བསྐུར་ཆོག་པ་ཁྱེད་ཅག་རྒྱུས་ཅུང་ཟད་ཀྱང་མི་སྣང་བའི་ཕྱིར། ཡང་འདིར་རི་བོ་དགེ་ལྡན་པའི་མཁས་གྲུབ་པ་སོགས་ཁ་ཅིག ། དུས་འཁོར་གྱི་དབང་བསྐུར་ཚུལ་རྡུལ་ཚོན་གྱི་དཀྱིལ་འཁོར་དུ་བྱིས་འཇུག་གི་དབང་བདུན་མ་བསྐུར་བར་དབང་གོང་མ་དང་གོང་མ་ཆེན་པོ་སོགས་བསྐུར་ནས་སྦྱོར་བ་ཡན་ལག་དྲུག་སོགས་རྫོགས་རིམ་སྒོམ་པ་ནི་ཆུ་ལ་མར་སྲུབས་པ་ལྟར་བསྟན་པ་ལ་ཤིན་ཏུ་གནོད་དོ། ། ཞེས་ཟེར་བ་དང༌། ཡང་བོད་ཀྱི་དུས་འཁོར་བ་ཁ་ཅིག ། འདིའི་མཆོག་དབང་གོང་མ་རྣམས་བསྐུར་བ་ལ་དུས་འཁོར་རང་གི་རྡུལ་ཚོན་གྱི་དཀྱིལ་འཁོར་དུ་དབང་མ་ཐོབ་ཀྱང་བླ་མེད་ཙམ་གྱི་རྡུལ་ཚོན་དཀྱིལ་འཁོར་དུ་དབང་ཐོབ་པ་ཞིག་ཅིས་ཀྱང་དགོས་སོ་ཞེས་ཟེར་བ་ནི་ལེགས་པར་མ་གོ་སྟེ། དེ་ལྟར་ན་རྣལ་འབྱོར་༼༣༠༦༽གྱི་དབང་ཕྱུག་བི་བྷཱུ་ཏི་ཙནྡྲ་དང་མཻ་ཏྲི་ཛོ་ཀི་བལ་རས་ཞེས་བྱ་བའི་མཚན་དུ་བསྒྱུར་ནས། བོད་དུ་བྱོན་ནས་དུས་འཁོར་གྱི་དོན་དབང་བཅུ་གཅིག་བསྐུར་ནས་རྫོགས་རིམ་བསྟན་པས་མཆོག་གི་དངོས་གྲུབ་ཐོབ་པ་མང་པོ་བྱུང་བ་དག་ཀྱང་བསྟན་པ་ལ་ཆེས་གནོད་པར་འགྱུར་བའི་ཕྱིར།
ཡང་བྱིས་འཇུག་གི་དབང་རྡུལ་ཚོན་གྱི་དཀྱིལ་འཁོར་དུ་མ་བསྐུར་བར་དབང་གོང་མ་བསྐུར་ཡང་མི་ཐོབ་སྟེ། བསྐྱེད་རིམ་གྱི་བྱ་བྱེད་རྣམས་དེ་ཉིད་ཀྱི་ཆོ་ག་ནས་ཇི་ལྟར་བཤད་པ་ལྟར་སྒྲུབ་པས་མཐར་ཕྱིན་པར་མ་བྱས་པའི་ཕྱིར་ཞེ་ན། འོ་ན་རྒྱུད་ལས་བཤད་པ་རིམ་པ་སྤྱིར་བཏང་ལྟར་ན་རྡུལ་ཚོན་གྱི་དཀྱིལ་འཁོར་དུ་བྱིས་དབང་ཐོབ་ནས་འོག་མིན་གྱི་བར་གྱི་འཇིག་རྟེན་པའི་དངོས་གྲུབ་མ་ཐོབ་པར་དབང་གོང་མ་བསྐུར་ནས་རྫོགས་རིམ་འཇིག་རྟེན་ལས་འདས་པའི་དངོས་གྲུབ་འགྲུབ་པར་མི་འགྱུར་བར་གསུངས་པའི་ཕྱིར་ཁྱེད་ཅག་ནི་འོག་མིན་པའི་དངོས་གྲུབ་ཏུ་མ་ཟད་འདོད་ལྷའི་དངོས་གྲུབ་ཙམ་མ་ཐོབ་སྣང་བས་མཆོག་གི་དབང་བསྐུར་བ་སྐད་དང་རྫོགས་རིམ་སྒོམ་པ་སྐད་ཀྱི་ཆུ་ལ་མར་སྲུབས་དེ་འཇོག་པ་ཅིས་མི་རིགས་པའི་ཕྱིར། ཡང་དཔལ་ལྡན་ས་སྐྱ་པཎྜི་ཏ་ལྟར། སྐད་ཅིག་གི་བསྐྱེད་༼༣༠༧༽རིམ་གྱི་ལྷའི་གསལ་འདེབས་མི་འཐད་པ་དེ་ལྟ་ན། བསྐྱེད་རིམ་ལ་འཇུག་པ་ན་དང་པོར་སྐད་ཅིག་ཉིད་དུ་བདག་ཉིད་ལྷག་པའི་ལྷར་གསལ་སྣང༌། ཀྲོང་བསྐྱེད་དུ་བྱས་ནས་དཀྱིལ་འཁོར་གྱི་བྱ་བ་ཐམས་ཅད་ལ་འཇུག་པ་བསྐྱེད་རྫོགས་ཀྱི་མཉམ་གཞག་གི་དཀྱིལ་འཁོར་རྒྱས་པ་རྣམས་གྲོལ་རྗེས་ཐོབ་ཐུན་མཚམས་སྤྱོད་ལམ་གྱི་སྐབས་སུ་དཀྱིལ་འཁོར་འཁོར་ལོ་བསྡུས་པ་ཙམ་གྱི་ང་རྒྱལ་སྐད་ཅིག་ཏུ་བཟུང་ནས་སྤྱོད་ལམ་བྱ་བ་ལ་འཇུག་པར་རྒྱུད་སྡེ་ཐམས་ཅད་ནས་གསུངས་པའང༌། སྦྱང་གཞི་སྦྱོང་བྱེད་པ་ཕྲོད་པའི་ཆོ་ག་མ་ཡིན་པར་འགྱུར་བ་དང༌། ཁྱད་པར་ཟླ་བྲལ་གྱི་མཁས་གྲུབ་ཆེན་པོ་མཚུར་ཕུ་གོ་ཤྲི་འཇམ་དབྱངས་རིན་པོ་ཆེས། བདེ་མཆོག་ཆོ་གར་དྲིལ་བུམ་པས། །
སེམས་ཅན་རྫུས་ཏེ་སྐྱེ་བ་བཞིན། ། ས་བོན་མེད་པར་རྣམ་པར་བསྒོམ། ། ཞེས་གསུངས་འདུས་པ་ཀླུ་སྒྲུབ་ཀྱིས། ། སྐད་ཅིག་གསལ་དང་ལྷ་མོས་སོགས། ། རྫུས་སྐྱེས་སྦྱོང་བྱེད་ཀུན་དགག་གམ། ། ཞེས་ལན་དུ་མཛད་པ་ནི་གཟུ་བོའི་གསུང་འཇིགས་པ་མེད་པ་སེངྒེའི་སྒྲ་ཆེན་པོར་གྱུར་པ་ཡིན་ཏེ། བདེ་མཆོག་གི་རྒྱུད་ངེས་བརྗོད་བླ་མ་དང་སྡོམ་པ་རྒྱ་མཚོ་དང་མཁའ་འགྲོ་མ་དྲ་བ་སྡོམ་པ་དང་ཕག་མོ་མངོན་བྱུང་རྣམས་ལས་གསུངས་པའི་རྡོ་རྗེ་རྣལ་འབྱོར་མ་ལྷ་སོ་བདུན་གྱི་དཀྱིལ་འཁོར་རྣམས་སྒྲུབ་ཚུལ་ལ། སློབ་དཔོན་ཕྲེང་བ་༼༣༠༨༽མཁན་པོ་དང་པཎྜི་ཏ་ཤྲི་ཨུ་མ་པ་ཏི་ད་རྟས་མཛད་པའི་དབང་ཆོག་དང༌། ཤམྦྷ་ལའི་རིགས་ལྡན་ཁྱབ་འཇུག་སྦས་པས་མཛད་པའི་རྡོ་རྗེ་ཕག་མོའི་སྒྲུབ་ཐབས་དང༌། སློབ་དཔོན་ཨིནྡྲ་བྷཱུ་ཏིས་རྗེ་དུས་གསུམ་མཁྱེན་པ་ལ་གནང་བའི་ཕག་མོ་ཞལ་བཞི་མའི་དཀྱིལ་ཆོག་དང༌།
གཞན་ཡང་ཕག་མོ་གཞུང་དྲུག་སོགས། ཁྱད་པར་ནཱ་རོ་མཻ་ཏྲི་ཤ་བ་རི་པ་སོགས་རྒྱ་གར་གྱི་གྲུབ་ཆེན་ཇི་སྙེད་ལས་རྒྱུད་དེ། དེང་སང་གངས་ཅན་གྱི་ལྗོངས་འདིར་ཕག་མོའི་ཆོས་སྐོར་དབྱར་མཚོ་ལྟར་འཕེལ་ནས་དཀྱིལ་འཁོར་ཡང་གྲུ་བཞི་སྒོ་བཞི་ཁོ་ནར་མ་ཟད་ཆོས་འབྱུང་པདྨ་སོགས་དུ་མའི་དཀྱིལ་འཁོར་དུ་དབང་སྡོམ་བྱིན་རླབས་ཀྱི་སྟོབས་མཆོག་གི་དངོས་གྲུབ་ཐོབ་པ་བགྲང་འདས་སུ་མཛད་པའི་ཕྱིར། ཚུལ་འདི་ལ་ཆོས་རྗེ་ས་སྐྱ་པཎྜི་ཏས། གཞན་ཡང་ཕག་མོའི་བྱིན་རླབས་ལ། ། གསང་སྔགས་ཆོས་སྒོར་བྱེད་པ་ནི། ། རྒྱུད་སྡེ་གང་ནས་བཤད་པ་མེད། ། ཅེས་དང༌། གཡུང་དྲུང་རིས་ཀྱི་དཀྱིལ་འཁོར་དང༌། ། ནས་འདྲ་ལ་སོགས་བྱེད་པ་ཐོས། །
འདི་འདྲ་དག་ཏུ་དབང་བསྐུར་ཡང༌། ། སྡོམ་པ་ཐོབ་པར་མི་འགྱུར་རོ། ། ཞེས་སོགས་གསུང་བར་སྣང་བའི་ཆོས་ལོག་སུན་འབྱིན་ཡིན་ཞེས་འཆད་གདའ་བ་ལ། ཟླ་བྲལ་མཚུར་ཕུ་གོ་༼༣༠༩༽ཤྲི་ཆེན་པོས། ཨིནྡྲ་བྷཱུ་ཏི་དཱ་རི་ཀ ། དྲིལ་བུ་བིརྺ་ཀོང་ཀ་བ། ། ཤ་བ་རི་པ་ཨ་ཏི་ཤ ། ནཱ་རོ་རྔོན་པ་དྷ་ཡི་པ། ། རིན་ཆེན་འབྱུང་གནས་ཨ་བྷ་ཡཱ། ། མར་པ་མི་ལ་དྭགས་པོ་པ། །
དུས་མཁྱེན་ཕག་གྲུ་ཞང་གཡུ་བྲག ། གླིང་རས་རྒྱལ་བ་འབྲི་གུང་པ། ། འདི་དག་ཕག་མོའི་བྱིན་རླབས་ཀྱིས། ། སྨིན་གྲོལ་བརྟན་པ་ཐོབ་བོ་ཞེས། ། རྒྱ་གར་རྒྱ་ནག་ཧོར་བོད་ལ། ། ནམ་ལངས་ཉི་ཤར་ལྟ་བུར་གྲགས། ། ཁྱེད་ཀྱི་གང་ཟག་རབ་འབྲིང་ཀུན། ། ཕག་མོའི་བྱིན་རླབས་དབང་ཐོབ་པས། ། མི་སྨིན་མི་གྲོལ་སྡོམ་མེད་ཅེས། ། ལན་གྲངས་དུ་མར་གསུངས་མོད་ཀྱང༌། །
ཕྱོགས་ལྷུངས་རང་འདོད་ཚིམ་པ་ལས། ། དད་ལྡན་སུ་ཞིག་ཡིད་གར་འོང༌། ། པཎ་གྲུབ་ཚད་མ་འདི་དག་གི ། དཀྱིལ་འཁོར་དབང་བསྐུར་བྱིན་རླབས་ཚུལ། ། ཆོ་ག་ཐམས་ཅད་ཉམས་གྱུར་ཅིང༌། ། ཁྱེད་ཀྱི་ཆོ་ག་མཛད་དོ་ཅོག ། མ་ཉམས་པ་ཡི་སྒྲུབ་བྱེད་དང༌། ། དེ་ཡི་དཔང་པོར་སུ་ཞིག་ཡོད། ། ཅེས་པའི་དྲི་མ་ཡང་ཐར་འདོད་དག་ལ་གཅེས་པའི་དྲི་བ་ཡིན་ཏེ། ནཱ་རོའི་སློབ་མ་རྣམས་ཀྱིས་ནཱ་རོའི་མན་ངག་སྒོམ་བཞིན་པ་ལ་མི་སྒོམ་པར་སྨྱོན་པ་དང༌།
མར་པས་བདེ་མཆོག་ཡབ་ཡུམ་དང་དགྱེས་རྡོར་རྣལ་འབྱོར་ཡབ་ཡུམ་གྱི་དབང་བྱིན་རླབས་སློབ་མ་ལ་མཛད་པའི་སྲོལ་མེད་ཅིང༌། དེ་ལྟར་བྱེད་པ་༼༣༡༠༽ལ་མར་པ་རང་ལའང་ཕག་མོའི་བྱིན་རླབས་མེད་པ་དང༌། དེ་ལྟར་བྱས་ན་མར་པ་རང་ལུགས་ལ་འགལ་བ་ཆེན་པོ་ཡོད་པ་དང༌། ཡང་ནཱ་རོའི་རྗེས་འབྲང་སྐད་པ་ཀུན་ལ་ནཱ་རོའི་ཆོས་དྲུག་བཀའ་ཆད་དེ། མི་ལ་ཡན་ནས་ཆོས་དེ་ཆད་ཟིན་པའོ། ། ཞེས་སོགས་ཀྱི་བསྙོན་ཆེན་པོ་ས་སྐྱ་པཎྜི་ཏས་འདེབས་པར་མཛད་པ་ལ་འགའ་ཞིག་བདེན་ནམ་སྙམ་པ་རྫུན་པར་རྟོགས་པའི་དགོས་ཆེད་ཆེན་པོ་སྣང་བའི་ཕྱིར་ཏེ། འདི་ལྟར་ས་པཎ་པས། ནཱ་རོ་ཏ་པ་དབང་བསྐུར་དང༌། ། རིམ་གཉིས་ཆོས་ཀྱི་གཙོ་བོར་མཛད། ། ནཱ་རོའི་བརྒྱུད་པ་འཛིན་བཞིན་དུ། །
དབང་དང་རིམ་གཉིས་མི་སྒོམ་པ། ། རྒྱུད་དང་འགལ་བ་ལྟ་ཅི་སྨོས། ། རང་ལུགས་དང་ཡང་འགལ་བ་ཡིན། ། རྡོ་རྗེ་ཕག་མོའི་བྱིན་རླབས་ནི། ། མར་པ་ལྷོ་བྲག་པ་ལ་མེད། ། མར་པའི་བརྒྱུད་པ་འཛིན་བཞིན་དུ། ། ཕག་མོའི་ཆོས་སྒོ་འབྱེད་པ་ནི། ། རྒྱུད་དང་འགལ་བ་ལྟ་ཅི་སྨོས། ། རང་ལུགས་རང་ཡང་འགལ་བ་ཡིན། ། ནཱ་རོ་ཆོས་དྲུག་ཅེས་བྱའི་ཁྲིད། །
མི་ལ་ཡན་ཆད་དེ་ལས་མེད། ། ཆོས་དྲུག་བོར་ནས་ལམ་འབྲས་དང༌། ། ཕྱག་རྒྱ་ཆེན་པོ་ལ་སོགས་པ། ། གཞན་གྱི་གདམས་ངག་སྒོམ་བཞིན་དུ། ། ནཱ་རོའི་བརྒྱུད་པ་འདོད་བྱེད་པ། ། གཞན་དང་འགལ་བ་ལྟ་ཅི་སྨོས། ། རང་ལུགས་དང་ཡང་འགལ་བ་ཡིན། ། ༼༣༡༡༽ཞེས་གསུངས་ལ། དེ་ལྟའི་སྙོན་དོར་གྱི་ཚིག་ལ་སྙིང་པོ་ཅི་ཞིག་ཡོད། ལུང་རིགས་གཞན་ཟད་ནས་ཕོངས་ཚིག་དེ་ལྟར་བརྗོད་པས།
རྗེ་བཙུན་མར་པ་མི་ལའི་ཕྲིན་ལས་མཁའ་མཉམ་དགག་པར་ག་ལ་ནུས་ཏེ། རང་ཉིད་ངོ་ཚ་ཞིང་ཁྲེལ་མེད་པ་ལ་ཅི་ཞིག་ཡོད་པའི་ཕྱིར། དེ་ལྟར་ན། རྗེ་བཙུན་བིརྺ་པས། དབང་དང་རིམ་གཉིས་གཙོ་བོར་མཛད། ། བིརྺའི་བརྒྱུད་པ་འཛིན་རྣམས་ནི། ། དབང་རིམ་གང་ཡང་མི་སྒོམ་མོ། ། བདག་མེད་མ་ཡི་བྱིན་རླབས་ནི། ། འབྲོག་མི་ལོ་ཙྭ་བ་ལས་མེད། ། འབྲོག་མིའི་རྗེས་འཇུག་བདག་མེད་མའི། །
དབང་བསྐུར་བྱེད་ན་རྒྱུད་དང་ནི། ། རང་ལུགས་དང་ཡང་འགལ་བར་ཟད། ། གསུང་ངག་ལམ་འབྲས་ཞེས་པའི་ཁྲིད། ། ས་ཆེན་ཡན་ཆད་དེ་ལས་མེད། ། ལམ་འབྲས་བོར་ནས་སྦྱོར་དྲུག་དང༌། ། རིམ་ལྔ་ལ་སོགས་བསྒོམས་བྱས་ཏེ། ། བིརྺའི་བརྒྱུད་པ་འདོད་བྱེད་པ། ། རྒྱུད་དང་རང་ལུགས་གཉིས་ཀར་འགལ། ། ཞེས་བརྗོད་ནའང་ལས་ཀྱི་སྒྲིབ་པས་སྒྲིབ་པ་ཆེས་སོགས་པས་ངན་འགྲོའི་རྒྱུ་ཆེན་པོར་འགྲོ་བ་ལས་དེང་ཕྱིན་ཆད་ཐར་འདོད་དག ། མར་པ་མི་ལ་འབྲོག་མི་ས་སྐྱ་པ་སོགས་རྣལ་འབྱོར་གྱི་དབང་ཕྱུག་རྣམས་ལ་སྐུར་པ་མི་འཚམ་པ་གདབ་པར་མི་བྱའོ། །
ཡང་གྲུ་བཞི་སྒོ་བཞིའི་༼༣༡༢༽དཀྱིལ་འཁོར་མ་གཏོགས་དཀྱིལ་འཁོར་གཞན་མཐའ་དག་སྨིན་བྱེད་ཀྱི་དབང་བསྐུར་བའི་རྟེན་འབྲེལ་འདུ་འཕྲོད་པ་ཅན་དུ་མི་འགྱུར་ཞེས་གསུངས་པ་དེ་ལ། ཟླ་བྲལ་མཚུར་ཕུ་གོ་ཤྲིས། ཆོས་འབྱུང་གྲུ་གསུམ་དཀྱིལ་འཁོར་ལ། ། རྟེན་འབྲེལ་སྒྲིག་པར་མི་རུང་ན། ། གྲུབ་བཞི་པ་ཡི་དཀྱིལ་འཁོར་ལ། ། རྟེན་འབྲེལ་སྒྲིག་པར་མི་རུང་འགྱུར། ། དེ་བཞིན་ལུས་དང་བྱང་ཆུབ་སེམས། ། བྷ་གའི་དཀྱིལ་འཁོར་ཡང་དེར་འགྱུར། ། དཀྱིལ་འཁོར་དེ་དག་གྲུ་བཞི་མིན། ། དུས་ཀྱི་འཁོར་ལོ་ལས་གསུངས་པའི། །
ཟླུམ་པོ་སྒོ་བརྒྱད་ཡང་དེར་འགྱུར། ། དཔལ་མཆོག་ཞི་བ་མདུང་དང་ནི། ། གཞུ་ཡི་དཀྱིལ་འཁོར་བཤད་པ་དང༌། ། ཁམས་གསུམ་རྣམ་རྒྱལ་སོག་ཁ་རིས། ། གཞན་ཡང་མཉམ་སྦྱོར་བདུད་རྩི་ཡིས། ། དཀྱིལ་འཁོར་ཟླ་གམ་པ་ཉིད་དང༌། ། གུར་གྱི་དོན་གྲུབ་དཀྱིལ་འཁོར་ལ། ། གྲུ་གསུམ་པ་དང་འཇིགས་བྱེད་ཀྱིས། ། ཟླུམ་པོ་སྒོ་གཅིག་དཀྱིལ་འཁོར་དང༌། ། འཁོར་ལོ་ནང་མ་ཕལ་ཆེར་ལ། །
སྒོ་དང་ཀ་བ་བཤད་པ་མེད། ། སྒོ་ཀྱང་ཀ་བ་བརྒྱད་པ་དང༌། ། སྒོ་མང་ཀ་བ་ཆེས་མང་དང༌། ། རྟ་བབས་མང་དང་རྟ་བབས་མེད། ། མཆོད་རྟེན་རྒྱ་ཕིབས་གུར་ལ་སོགས། ། དཀྱིལ་འཁོར་མི་འདྲ་འདི་དག་ལས། ། གྲུབ་བཞི་སྒོ་བཞི་མ་གཏོགས་ཚད། ། སྨིན་བྱེད་དཀྱིལ་འཁོར་མི་འགྱུར་དྲང༌། ། དེ་དག་རྟེན་འབྲེལ་འགྲིག་ཐུབ་པའི། ། དཀྱིལ་འཁོར་རྣམ་དག་ཡིན་གྱུར་ན། །
རྒྱུད་ཀྱི་དགོངས་པ་ལོན་པ་ཡི། ། ༼༣༡༣༽ཏཻ་ལོ་ནཱ་རོ་ལ་སོགས་པའི། ། གྲུབ་ཆེན་རྣམས་ཀྱི་མཛད་པ་ཡི། ། རྡོ་རྗེ་ཕག་མོའི་དཀྱིལ་འཁོར་ལ། ། གྲུ་གསུམ་སྦྱར་བའི་དཀྱིལ་འཁོར་དེ། ། དཀྱིལ་འཁོར་རྣམ་དག་མིན་པ་ལ། ། ལུང་དང་རིག་པ་ཅི་ཞིག་ཡོད། ། ཏཻ་ལོ་ནཱ་རོ་ལ་སོགས་ཀྱི། ། གྲུབ་ཆེན་རྣམས་ཀྱིས་མཛད་པའི་ཕྱིར། ། དཀྱིལ་འཁོར་རྣམ་དག་མིན་ཞེ་ན། །
འོ་ན་གྲུབ་ཆེན་དེ་དག་གིས། ། མཛད་པའི་དཀྱིལ་འཁོར་གྲུ་བཞི་པ། ། རྣམ་དག་མིན་པར་མཚུངས་པར་འགྱུར། ། ཞེས་གསུངས་པའང་ནམ་མཁའི་ཁམས་ན་སྙན་པར་གྲགས་པའི་ལེགས་བཤད་དུ་གྲུབ་སྟེ། གཟུ་བོར་གསུངས་པའི་ངག་ཡིན་པའི་ཕྱིར། ཡང་དཀྱིལ་འཁོར་དུ་གཡུང་དྲུང་ནས་འདྲ་རིས་སོགས་དང་དགའ་འཁྱིལ་སོགས་བཀོད་པ་མི་འཐད་དོ། ། ཞེས་ས་སྐྱ་པས་གསུངས་པ་དེ་ལྟར་ཡང་མི་འཐད་ཅེས། ཟླ་བྲལ་གོ་ཤྲི་ཆེན་པོས། དཀྱིལ་འཁོར་ལྷ་ཡི་མཚན་མ་ཡི། ། ཕྱག་རྒྱ་ཕྱག་མཚན་བཀྲ་ཤིས་རྫས། །
ཇི་སྙེད་འགོད་པ་འཐད་གྱུར་ན། ། གཡུང་དྲུང་དགའ་འཁྱིལ་བཀོད་པ་སོགས། ། དམིགས་གསལ་མི་འཐད་རྒྱུ་མཚན་གྱི། ། ལུང་རིགས་ཚད་མ་སྟོན་དགོས་སོ། ། ཞེས་འབྱུང་བ་དང༌། ནས་འདྲའི་དཀྱིལ་འཁོར་མི་འཐད་པ་ཉིད་ཡིན་ན། དེ་ནི་དཔལ་ལྡན་ས་སྐྱ་པ་ཉིད་ཀྱི་ལུགས་ཁྱད་པར་བར་སྣང་བས་རང་ལུགས་རང་གིས་འགོག་པ་ཇི་ལྟར་ཡིན་ཞེས། ༼༣༡༤༽ཟླ་བྲལ་འཇམ་དབྱངས་རིན་པོ་ཆེས། ཆོས་འབྱུང་ཉིས་རྩེགས་མ་ཤེས་པར། ། ཁ་སྦྱོར་བྱས་པས་ནས་འདྲ་རིས། །
ས་སྐྱའི་སློབ་དཔོན་འགའ་ཡིས་ནི། ། སྦས་པའི་ཟབ་ཆོས་ཕུལ་བྱུང་ཡིན། ། ཡིན་མིན་ཆོས་རྒྱལ་འཕགས་པ་ཡིས། ། ཧོར་ཡུལ་སྦྱར་བའི་མཁའ་སྤྱོད་གཟིགས། ། ཞེས་འབྱུང་བ་དེ་དག་རྣམ་དཔྱོད་དང་ལྡན་པ་དག་ལ་གྲོལ་བ་བླ་ན་མེད་པ་སྟེར་བར་འགྱུར་བ་ཉིད་ཀྱི་ཕྱིར། འདི་ལྟར་འཆད་པ་ལ་བཀའ་དྲིན་ཆེན་པོས་སྙིང་ནས་ཕྱག་བགྱིའོ། ། གཞན་ཡང་ས་སྐྱ་པཎྜི་ཏས། དེང་སང་རྡོ་རྗེ་ཕག་མོ་ཡི། ། བྱིན་བརླབས་དབང་བསྐུར་ཡིན་ཞེས་ཟེར། ། འདི་ཡི་ཆོས་ཀྱི་སྒོ་ཕྱེ་ནས། །
གཏུམ་མོ་ལ་སོགས་སྒོམ་པ་མཐོང༌། ། ཞེས་དང༌། རྡོ་རྗེ་ཕག་མོའི་བྱིན་བརླབས་ལ། ། སྡོམ་པ་ཕོག་ཀྱང་ཆགས་མི་འགྱུར། ། ཞེས་སོགས་བྱིན་བརླབས་ཡིན་ན་དབང་མ་ཡིན་དགོས་པ་དང༌། བྱིན་བརླབས་དབང་གི་རྗེས་ནས་མ་གཏོགས་བྱར་མི་རུང་བ་དང༌། བྱིན་བརླབས་ཀྱིས་རྒྱུད་གྲོལ་བས་གསང་སྔགས་ཀྱི་ཆོས་ཀྱི་སྒོ་དབྱེ་ནས་ཆོས་ལ་རང་བྱན་ཚུད་པའི་གང་ཟག་སྐལ་ཅན་མི་འགྱུར་ཞེས་པའི་བྱིན་བརླབས་ཀྱི་ངོས་འཛིན་དེ་གང་ལ་བྱེད། དཀྱིལ་འཁོར་དུ་མ་ཞུགས་པར་ལྷག་པའི་ལྷའི་ཡེ་ཤེས་འབེབས་པ་ལྟ་བུ་ཞིག་ལ་བྱེད་ན་ནི། ༼༣༡༥༽དེ་ཡང་དཀྱིལ་འཁོར་དུ་དབང་བསྐུར་བའི་ཆོ་ག་ལས་གཞན་དུ་མིན་ཏེ། དབང་བསྐུར་ཞིང་དཀྱིལ་འཁོར་དུ་ཞུགས་པའི་དང་པོར་རྡོ་རྗེ་ཡེ་ཤེས་ཀྱི་བྱིན་བརླབས་མ་ཕེབས་པ་དཀྱིལ་འཁོར་དུ་ཞུགས་སྨིན་བཀག་པའི་ཕྱིར།
རྗེ་བཙུན་རྔོག་གི་ཀྱེ་རྡོར་དབང་མཆོག་རྣམས་སུ་དབང་གོང་མ་རྣམས་སུ་བསྐུར་བ་ལའང་བྱིན་བརླབས་འབེབས་པའི་དབང་ཆོག་ངེས་པར་མཛད་སྣང་བའི་ཕྱིར། ཡང་རྡུལ་ཚོན་སོགས་ཀྱི་དཀྱིལ་འཁོར་མ་བཞེངས་པར་དབང་བཞིའི་དངོས་གྲུབ་བམ་བྱིན་བརླབས་ལེན་པ་ཆོ་ག་ཞིག་ལ་བྱིན་བརླབས་ཞེས་བརྗོད་པ་ཡིན་ཏེ། དཔེར་ན། བདེ་མཆོག་དྲིལ་བུ་པའི་ཁྲིད་ཀྱི་སྔ་རོལ་ཏུ། བྱིན་བརླབས་འབེབས་པ་མཛད་པ་ལྟ་བུའོ། ། ཞེ་ན། དེ་ལྟ་བུ་ནི་དབང་གི་དོན་ལ་མ་ཚང་བ་མ་ཡིན་ཏེ། སྔར་དབང་ཐོབ་པའི་དོན་གྱི་རྟོགས་པ་སླར་དྲི་བྲལ་དུ་བྱེད་པའི་ཆེད་ཀྱི་དབང་ཉིད་ཡིན་པའི་ཕྱིར། དྲིལ་བུ་རིམ་ལྔའི་རིམ་པ་དང་པོ་ལ་བྱིན་བརླབས་ཀྱི་རིམ་པ་ཞེས་འབྱུང་བའང༌། ཇི་སྐད་དུ།
བྱིན་བརླབས་རིམ་པ་བཤད་པར་བྱ། ། ཞེས་འབྱུང་བས་སློབ་དཔོན་གྱིས་སློབ་མ་ལ་དོན་གྱི་ཡེ་ཤེས་བསྐྱེད་པར་བྱིན་གྱིས་བརླབ་པའི་དོན་ཡིན་ལ། ཡང་གཤེད་དམར་སྤྲོས་མེད་ཀྱི་བྱིན་བརླབས་ལྟ་བུའོ་ཞེས་ཟེར་ན་ནི། དེའི་ཚུལ་གློ་བོ་ལོ་ཙཱ་བའི་ལུགས་ལྟར་ན། བྱིན་བརླབས་༼༣༡༦༽སྤྲོས་པ་གཅོད་པ་ཀུ་ས་ལིའི་ཚོགས་སོགས་དང་འདྲ་ལ། བྱིན་བརླབས་དངོས་བླ་མའི་སྐུ་གསུང་ཐུགས་དང་སློབ་མའི་སྒོ་གསུམ་རོ་མཉམ་པར་བསྒོམ་ནས་ངོ་སྤྲོད་དེ། སློབ་མས་བསམ་གཏན་གྱི་ཡན་ལག་ལྔས་གནས་ཏེ། རྣམ་རྟོག་རང་སེམས་ནམ་མཁའ་སྟོང་པ་བཞི་བསྲེས་ནས་འོད་གསལ་འཆར་བའི་བྱིན་བརླབས་འབྱུང་བ་ཡིན། དབང་གི་དོན་ཅན་ཉིད་དུ་བཤད་པས་དེ་ལྟའི་བྱིན་བརླབས་ཀྱི་དབང་ལ་ཀུན་བུས་རྡུལ་ཚོན་རས་བྲིས་གང་རུང་གི་དཀྱིལ་འཁོར་དང་འབྲེལ་བའི་བདག་བསྐྱེད་མཆོད་པ་བུམ་བཟླས། སློབ་མ་རྗེས་འཛིན་ལ་ཁྲུས་བགེགས་བསྐྲད་པ་སེམས་བསྐྱེད་དམ་བཞག་བཞི་ཡེ་ཤེས་དབབ་བརྟན་མེ་ཏོག་འབུལ་ལྷ་ངོ་བསྟན།
དངོས་གཞི་རིགས་ལྔའི་དབང་རྡོ་རྗེ་སློབ་དཔོན་གོང་མའི་དབང་གསུམ་ཚང་བར་གཞུང་དང་སྦྱོར་བར་མཛད་པས། འདི་དག་ལ་ཚད་མར་བྱེད་ནའང་བྱིན་བརླབས་ཉིད་དབང་དུ་གྲུབ་པས་བྱིན་བརླབས་ཡིན་ན་དབང་མ་ཡིན་པའི་ཁྱབ་པ་ཅི་སྟེ་འཐད། ཡང་གཉོས་ལོ་རྒྱ་གར་དུ་བྱོན་ནས་པཎྜི་ཏ་བཙུན་མོ་ཅན་ལ་གསང་འདུས་ཞུ་བར་གསོལ་བ་བཏབ་པས་དམ་ཚིག་གི་སྐྱོན་སེལ་ལ་ཏིང་ངེ་འཛིན་གྱི་དབང་ལེན་ཚུལ་ནི། གཉོས་ལོས་རྗེ་ས་ཆེན་ལ་གསུངས་པ་དང༌། དེས་ཕག་གྲུ་ལ་གསུངས་པ་དང༌། ས་སྐྱ་པའི་ལམ་ཟབ་༼༣༡༧༽བླ་མར་བླ་མའི་གནས་གསུམ་གྱི་འོད་ཟེར་རིམ་གྱིས་དང༌། ཅིག་ཅར་བྱུང་བས་སློབ་མའི་གནས་གསུམ་དུ་རིམ་དང་ཅིག་ཅར་ཐིམ་པས་དབང་བཞི་ཐོབ་པའི་དམིགས་པ་བྱེད་པ་ལྟ་བུ་ནི་བྱིན་བརླབས་ཡིན་ནོ་སྙམ་ན་དེ་ནི། གཉོས་ལོ་དང་ས་སྐྱ་པ་རང་གི་ལུགས་ལའང་ཆོ་ག་གཞན་སྔོན་དུ་མ་སོང་བས་ཀྱང་དབང་བསྐུར་འདི་ལེན་པར་བྱ་ཞེས་འདི་ཉིད་དབང་དུ་འཆད་ཀྱིན་འདུག་པ་དང༌། འདི་ལྟའི་དབང་ངམ་བྱིན་བརླབས་ནི་གསང་སྔགས་ཀྱི་ཆོས་སྒོ་འབྱེད་ཤོས་ཀྱི་དབང་མཆོག་དེ་ལ་ཁྱེད་ཉིད་འདོད་པར་སྣང་བའི་ཕྱིར། ཡང་གྲུབ་ཆེན་ནག་པོ་པས་མཛད་པའི་རལ་གཅིག་མ་དམར་མོའི་བྱིན་བརླབས་དང༌།
ལྷ་མོ་འོད་འཛིན་གྱི་བྱིན་བརླབས་སློབ་དཔོན་དརྦན་གྱིས་མཛད་པ་ལྟ་བུའི་བྱིན་བརླབས་ལྟ་བུ་ལ་བྱིན་བརླབས་སོ་ཞེས་ཟེར་ན། དེ་དག་གི་ཐུན་མོང་གི་དངོས་གྲུབ་ཙམ་གྱི་བྱིན་བརླབས་ཕྲན་བུ་ཙམ་ནི་རིག་གཏད་སྔགས་ལུང་གི་རྗེས་གནང་སྒྲུབས་ཤིག་པར་བྱིན་གྱིས་བརླབས་པ་དང་འདིར་རྡོ་རྗེ་ཕག་མོའི་དབང་བཞིའི་བྱིན་བརླབས་ལས། མཆོག་གི་དངོས་གྲུབ་ཀྱི་ཆོས་སྒོ་ཕྱེ་བ་གཉིས་ཚུལ་མི་ཅིག་པས། ཁྱེད་ཅག་ས་སྐྱ་པའི་ཕྱོགས་འཛིན་དག་རྡོ་རྗེ་ཕག་མོ་དང་རྡོ་རྗེ་སློབ་དཔོན་གྱི་བྱིན་བརླབས་ཀྱི་སློབ་མའི་རྒྱུད་པ་དང་ལམ་གྱི་ངོ་བོར་གྲོལ་ཞིང་བྱིན་བརླབས་ཀྱི་འཕོ་བའི་བྱིན་༼༣༡༨༽རླབས་ནོད་ལེན་འདི་དབང་མ་ཡིན་པར་སྒྲུབ་པ་འདི་ལ་དགོས་ཆེད་ཅི་ཡོད་ཅེས། ཟླ་བྲལ་གོ་ཤྲི་ཆེན་པོས། བདེ་མཆོག་རྡོ་རྗེ་ཕག་མོ་སོགས། ། རྒྱུད་སྡེ་དེ་དང་དེ་དག་གི ། ལམ་གྱི་རིམ་པས་ཧེ་རུ་ཀ། ། ཡབ་ཡུམ་གོ་འཕང་སྒྲུབ་པ་ན། ། ལུགས་དེའི་དབང་དང་བྱིན་བརླབས་ཀྱིས། །
ཆོ་གས་དེ་ཡི་གསང་སྔགས་ཆོས། ། སྨིན་གྲོལ་སྒོ་ཆེན་ཕྱེ་བ་ལས། ། ཐབས་གཞན་མེད་པ་ཡིན་པ་ལ། ། དེ་ལྟའི་ཐབས་དེ་རྒྱུད་རྣམས་ལས། ། བཀག་ཅེས་སྨྲ་བའི་སྙོན་ཧམ་འདི། ། བསམ་ཤེས་སུ་ཡི་མདུན་དུ་རུང༌། ། ཞེས་དང༌། རྡོ་རྗེ་ཕག་མོའི་དབང་བསྐུར་གྱི། ། བྱིན་བརླབས་སྟོབས་ཀྱི་དམ་ཚིག་དང༌། ། སྡོམ་པ་གང་ཡང་མི་སྐྱེ་བར། །
རྡོ་རྗེ་ཕག་མོ་དེ་ཉིད་ནི། ། གཞན་རྒྱུད་སྨིན་གྲོལ་ནུས་པ་ཡི། ། སངས་རྒྱས་མིན་པར་ཁས་ལོང་ཤིག ། ཡིན་ན་དེ་ཡི་དེ་ལྟ་བར། ། མི་ནུས་རྡོ་རྗེ་ཕག་མོ་དེའི། ། སྔོན་ལས་ངན་པའི་འབྲས་ལས་ཅི། ། དེ་འདྲའི་ལས་འབྲས་ངན་སྨིན་ན། ། རྡོ་རྗེ་ཕག་མོའང་ཇི་ལྟར་འགྱུར། ། ཞེས་གསུངས་བའང་གསང་སྔགས་ཀྱི་དབང་དང་བྱིན་བརླབས་ཐམས་ཅད་ཀྱི་མིག་ཕྱེད་པའི་གསུང་དུ་ཟད་དོ། ། གཞན་ཡང་ས་པཎ་པས།
འོ་ན་ཆོ་ག་མེད་བཞིན་དུ། ། བླ་མའི་ལུས་ཀྱི་དཀྱིལ་འཁོར་ལས། ། དབང་བཞི་རྫོགས་པར་ལེན་ཞེས་ཟེར། ། འོ་ན་དགེ་སློང་དགེ་ཚུལ་ཡང༌། ། བླ་མའི་སྐུ་ལས་ཅིས་མི་ལེན། ། ༼༣༡༩༽སེམས་བསྐྱེད་ཀྱང་ནི་བླ་མ་ཡི། ། སྐུ་ཉིད་ལས་ནི་ཐོབ་པའི་ཕྱིར། ། སེམས་བསྐྱེད་ཆོ་ག་ཅི་ཞིག་དགོས། ། ཞེས་པ་འདི་ལ་ཉམས་འཚར་དུ་སྨྲ་ན། འོ་ན་ཁྱོད་ཀྱི་ལམ་ཟབ་མོར། །
བླ་མའི་སྐུ་ཡི་དཀྱིལ་འཁོར་ལས། ། དབང་བཞི་ལེན་པར་བཤད་པ་དེ། ། འཁྲུལ་པ་ཉིད་དུ་མ་སོང་ངམ། ། དབང་བཞི་ལེན་པའི་ཆོ་ག་དེ། ། ཆོ་ག་མིན་པའི་དབང་བཞི་པོ། ། ལེན་བྱེད་དེ་ཡི་ཆོ་ག་ལས། ། གཞན་པའི་ཆོ་ག་ཡོད་པར་དྲང༌། ། དེ་ལྟ་ན་ནི་ཐུག་མེད་འགྱུར། ། དབང་བསྐུར་བླ་མའི་སྐུ་ཉིད་ལས། ། ལེན་པ་རྒྱུད་ནས་གསུངས་པ་དང༌། །
སྡོམ་པ་འོག་མ་བླ་མའི་སྐུར། ། ལེན་པ་སངས་རྒྱས་ཀྱིས་མ་གསུངས། ། འདི་གཉིས་མཚུངས་པ་བསྒྲེས་པ་ཡི། ། རིགས་པས་སུ་ལ་གནོད་པར་འགྱུར། ། ཁྱད་པར་ས་པཎ་པས། ཕག་མོའི་བྱིན་བརླབས་སྨིན་བྱེད་དུ། ། རྒྱུད་སྡེ་ཀུན་ལས་གསུངས་པ་མེད། ། ཅེས་བྲིས་གདའ་བ་འདི་རྡོ་རྗེ་ཕག་མོའི་བྱིན་བརླབས་ལ་སྒེར་ནད་ཆེན་པོ་ཞིག་ཡོད་ཤེས་ཆེ་བར་འདུག་པ་དེ་ལྟ་ན། བིརྺའི་པས་མཛད་པའི་ཕག་མོའི་སྒྲུབ་ཐབས་ལས། རྡོ་རྗེ་ཕག་མོས་ལྷག་པར་བིརྺ་པའི་རྒྱུད་བྱིན་གྱིས་བརླབས་ནས་དངོས་གྲུབ་ཐོབ་པར་གསུངས་གདའ་བས།
ཁྱེད་ཅག་བིརྺ་པ་ཉིད་ལ་སྡང་ཞུགས་མཛད་འདོད་པ་མ་༼༣༢༠༽ཡིན་ནམ་སྟེ། དེ་ཡང་མི་རིགས་པའི་ཕྱིར། བཞད་སྐད་བྱ་ན། སློབ་དཔོན་བིརྺ་པས། རྡོ་རྗེ་ཕག་མོའི་བྱིན་བརླབས་ཀྱང༌། ། བིརྺའི་ཐུགས་རྒྱུད་སྨིན་བྱེད་དུ། ། འགྲོ་བ་སྲིད་པ་མ་ཡིན་ཏེ། ། རྡོ་རྗེ་ཕག་མོའི་བྱིན་བརླབས་ཀྱི། ། སྨིན་བྱེད་རྒྱུད་སྡེ་ཀུན་ལས་བཀག ། དེ་ལྟར་འདོད་ན་བིརྺ་པས། །
མཛད་པའི་ཕག་མོའི་སྒྲུབ་དཀྱིལ་ལས། ། ལྷ་མོ་དཔལ་གྱི་བློ་གྲོས་ཀྱིས། ། བིརྺ་པ་ལ་དབང་བསྐུར་ལྟར། ། དེ་བཞིན་བླ་མ་ཁྱེད་ཀྱིས་ཀྱང༌། ། བདག་སོགས་དབང་བསྐུར་མཛད་དུ་གསོལ། ། ཞེས་དེ་ལེགས་པར་བཅོས་པར་གྱིས། ། ཞེས་སྨྲ་ལ། ཡང་མར་པའི་རྗེས་འབྲང་དུ་བཅོས་པའི་རྫུན་མ་ཁ་ཅིག་གིས། རྗེ་མར་པའི་མགུར་ལས། སྐུ་སྙན་པ་ཅན་གྱི་རྗེ་བཙུན་ལ། །
ལོ་དྲུག་ཟླ་བ་བདུན་དུ་བསྟེན། ། དབང་ཡོངས་སུ་རྫོགས་པ་ལན་བདུན་ཞུས། ། དཔལ་བདེ་མཆོག་འཁོར་ལོའི་བྱིན་བརླབས་ཞུས། ། ཞེས་འབྱུང་པས། དབང་ལས་ཟབ་པའི་བྱིན་བརླབས་ཤིག་ཡོད་དོ་ཞེས་ཟེར་ན་ནི་རང་རང་གི་སློབ་མ་དག་འབྲིད་པར་བྱེད་པའི་བསླུ་བའི་གཏམ་ཡིན་ཏེ། མགུར་གྱི་དོན་གྱི་དབང་བདུན་ཞུས་པ་ལས་ཁྱད་པར་བདེ་མཆོག་གི་དབང་ཉིད་དབང་༼༣༢༡༽དོན་གྱི་རྟོགས་པ་བསྐྱེད་པ་ལ་བྱིན་བརླབས་ཀྱི་ཕུལ་ཆེ་ཞེས་དགོངས་པ་ཡིན་ལ། དེ་ལས་གཞན་བོད་འདིར་ལོ་ཙཱ་བ་འགའ་ཞིག་གིས་གསེར་ལ་སོགས་པའི་ནོར་འདོད་ནས། དབང་ལས་བྱིན་བརླབས་ཟབ་པ་སྐད་ཀྱིས། འབུལ་བ་མེ་ཏོག་མཆོད་པ་ལ་དབང་དུས་ལས་བྱིན་བརླབས་ཀྱིས་དུས་བཟང་བ་དགོས་ཟེར་བའི་ལག་ལེན་འཁྲུལ་པ་ཅན་ཞིག་བར་སྐབས་ནས་དར་བ་ལ། ཆོས་རྗེ་ས་པཎ་ལྟ་བུས་ཀྱང་བདེན་པར་དགོངས་ནས།
རྡོ་རྗེ་ཕག་མོའི་བྱིན་བརླབས་ལ་དབང་བསྐུར་སྔར་འགྲོ་དགོས་སོ་ཞེས། རྡོ་རྗེ་ཕག་མོ་ཉིད་ལས་ཀྱང༌། དབང་བསྐུར་ཐོབ་ཅིང་དམ་ཚིག་ལྡན། ། དེ་ལ་བྱིན་བརླབས་བྱ་ཞེས་གསུངས། ། དབང་བསྐུར་མེད་ལ་བྱིན་བརླབས་བཀག ། དཔེར་ན་མུ་ཟིའི་བཅུད་ལེན་འཇུ། ། དེ་ནས་དངུལ་ཆུ་ཟ་བར་གསུངས། ། མུ་ཟི་ཐོགས་མར་མ་བསྟེན་པར། ། དངུལ་ཆུ་ཟོས་ན་འཆི་བ་བཞིན། ། དེ་བཞིན་ཐོག་མར་དབང་བསྐུར་བླང༌། །
དེ་ནས་རྡོ་རྗེ་ཕག་མོ་སྦྱིན། ། དབང་བསྐུར་མེད་པར་བྱིན་བརླབས་ན། ། དམ་ཚིག་ཉམས་པར་ཐུབ་པས་གསུངས། ། ཞེས་དོ་གལ་ཆེན་པོ་ཡོད་པ་སྐད་དུ་གསུངས་པ་ཡང་དབང་བསྐུར་ཚུལ་གྱི་ལག་ལེན་འཁྲུལ་པ་ཅན་ཞིག་ཐུགས་གཏད་ཆེས་པའི་༼༣༢༢༽གསུང་དུ་སྣང་ལ། རྡོ་རྗེ་ཕག་མོ་ཉིད་ལས། དབང་སྡོམ་ལྡན་པ་ལ་བྱིན་བརླབས་བྱ་ཞེས་པ་ནི། དབང་སྡོམ་ལྡན་པ་ལ་བསྐྱེད་རྫོགས་ཀྱི་བྱིན་བརླབས་འཇུག་པའི་དོན་ཡིན་ལ་དེ་ལས་བྱིན་བརླབས་ཟབ་པར་མི་འགྲོ་སྟེ། བུམ་དབང་གི་བྱིན་བརླབས་ཀྱི་ནུས་པ་ལས་བུམ་པའི་བྱིན་བརླབས་ཀྱི་ནུས་པ་ཆེར་འགྲོ་བ་དང༌། གསང་དབང་གི་བྱིན་བརླབས་ཀྱི་ནུས་པ་ལས་གསང་དབང་གི་བྱིན་བརླབས་ཀྱི་ནུས་པ་ཆེར་འགྲོ་བ་སོགས་མ་བཤད་ཅིང༌། བྱིན་བརླབས་ཀྱི་མིང་ཅན་གྱི་དབང་དེ་དག་ནི་ལས་དབང་གཞན་པའི་བྱིན་བརླབས་ལས་གཞན་པའི་དབང་ཟུར་དུ་མེད་ལ།
དངུལ་ཆུ་མུ་ཟིའི་དཔེ་སོགས་ཀྱང་མི་མཚུངས་ཏེ། དེ་ལྟར་ན་དགེ་ཚུལ་སློང་གི་སྡོམ་པ་ལྟར་དབང་དུས་ཀྱི་སྡོམ་པ་དང་ཡེ་ཤེས་ལས་བྱིན་བརླབས་དུས་ཀྱི་སྡོམ་པ་དང་ཡེ་ཤེས་ཀྱི་དངོས་པོ་གསར་ཐོབ་དུ་མ་ཡོད་པར་འཇོག་དགོས་པ་ལས་དེ་ལྟར་ཡང་རྒྱུད་དང་དེའི་དགོངས་འགྲེལ་ཚད་ལྡན་སུས་ཀྱང་མ་བསྟན་པའི་ཕྱིར། རྡོ་རྗེ་ཕག་མོའི་བྱིན་བརླབས་སློབ་མ་སྨིན་བྱེད་གྱི་དབང་དུ་མི་འགྲོའོ་ཞེས་སྨྲ་བ་ལས་སྡིག་ཆེ་བ་ཅི་ཞིག་ཡོད་དེ། གསང་སྔགས་ཀྱི་དབང་མཆོག་ལ་སྐུར་པ་བླ་ན་མེད་པ་བཏབ་སྣང་བའི་ཕྱིར་རོ། ། ཡང་༼༣༢༣༽ས་སྐྱ་པས་དབང་དང་བྱིན་བརླབས་སོ་སོར་བཤད་པའི་ཁུངས། སློབ་མ་སྟ་གོན་ལ་ཨ་དྷི་བཱ་ས་ན་ཞེས་པ་ལྷག་པར་འབེབས་པའམ་བྱིན་བརླབས་ཀྱི་དོན་ཅན་དུ་ཡོད་པས་དེ་ལྟ་བུ་ཞིག་ལ་བྱེད་ན་ནི། དབང་བསྐུར་བའི་རྗེས་ནས་བྱིན་བརླབས་བྱ་བ་དང་འབྲེལ་མེད་དོ། ། ཡང་དབང་གི་མཐར་རྟེན་གྱི་རྗེས་གནང་ཙམ་ལ་བྱིན་བརླབས་བྱེད་པ་ཡིན་ནོ་ཞེས་ཟེར་ནའང༌། ཁྱེད་ཀྱི་བྱིན་བརླབས་ནི་དབང་གི་མཐར་རྟེན་གྱི་རྗེས་གནང་ཙམ་མིན་པའི་བུམ་དབང་གི་རྗེས་སུ་དབང་གོང་མ་བཞིན་བདེ་མཆོག་སོགས་ཀྱི་བྱིན་བརླབས་བྱེད་པ་དང་འགལ་ལོ། ། ཡང་བྱིན་བརླབས་ནི་དབང་རྗེས་གནང་གི་དོན་དང་ཡང་མི་སྦྱོར་རོ་ཞེ་ན།
དེ་ལྟར་མི་སྦྱོར་བའི་ལུང་ཇི་ལྟར་ཡོད་པའང་སྟོན་དགོས་སོ། ། ཡང་ས་སྐྱ་པཎྜི་ཏས། འགའ་ཞིག་འདི་ལ་ཕག་མགོ་ལ། ། སོགས་པའི་དབང་བསྐུར་ཡོད་ཅེས་ཟེར། ། འདི་འདྲའི་དབང་བསྐུར་ཉིད་མ་ཡིན། ། རྒྱུད་སྡེ་ཀུན་ལས་འདི་མ་གསུངས། ། གལ་ཏེ་བརྒྱ་ལ་གསུངས་སྲིད་ཀྱང༌། ། རྗེས་གནང་ཡིན་གྱི་དབང་བསྐུར་མིན། ། ཞེས་འབྱུང་ལ། དེ་ལྟ་ན་ཁྱེད་རང་ལ་ཀྱཻ་རྡོར་གྱི་བརྡའ་དབང་དུ་གྲགས་པའི་རྡོ་རྗེ་རྩེ་གཅིག་སློབ་དཔོན་དབང་བདུད་རྩི་ལྔ་གསང་དབང༌།
ཐོད་པ་དབང་གསུམ་པ་བུམ་སྟོང་ལ་རིན་ཆེན་བཞི་པའི་དབང་དུ་༼༣༢༤༽འཆད་པར་སྣང་བའང་དབང་དུ་མི་རིགས་ཞེས། དཔལ་ཞྭ་དམར་ཆོས་ཀྱི་གྲགས་པས། འགའ་ཞིག་འདི་ལ་བུམ་སྟོང་གི ། སོགས་པའི་དབང་བསྐུར་ཡོད་ཅེས་ཟེར། ། དེ་དག་འདོན་པ་བཟློག་པར་བྱ། ། རྗེས་གནང་ཡིན་པ་ཙམ་ཉིད་ཀྱིས། ། དབང་བསྐུར་བ་ནི་མི་བརྗོད་ན། ། སྔགས་དང་མེ་ལོང་རྗེས་གནང་ལ། ། སྔགས་དབང་མེ་ལོང་དབང་ཞེས་པ། ། རྒྱུད་དང་རྒྱ་གཞུང་ལས་གསུངས་ཅི། །
ཞེས་འབྱུང་བའང་ལེགས་བཤད་བླ་ན་མེད་པའོ། ། ཡང་ས་སྐྱ་པའི་མཁའ་སྤྱོད་བྱིན་བརླབས་ལས་ཏིང་ལོ་ཟ་བ་སོགས་ཀྱི་དབང་རྫས་རུང་ན་ཕག་མགོའི་དབང་རྫས་མི་རུང་བའི་རྒྱུ་མཚན་ཀྱང་མེད་ལ། རྒྱུད་ལས་མ་གསུངས་པར་མཚུངས་ཀྱང་རྒྱུད་དོན་དགོངས་པ་གྲུབ་ཆེན་རྣམས་ཀྱིས་མཛད་པའི་དབང་བསྐུར་དུ་མཚུངས་པའི་ཕྱིར། འདི་ལྟ་བུ་ལ་དགོངས་ནས་དཔལ་ཆོས་ཀྱི་གྲགས་པས། ཕག་མོའི་བྱིན་བརླབས་འགོག་རིགས་ན། ། ཁྱེད་ཅག་ཚད་མར་བྱེད་པ་ཡི། ། བདག་མེད་མ་དང་ཡི་གེ་མེད། ། དེ་དག་གི་ནི་བྱིན་བརླབས་དང༌། ། རྣལ་འབྱོར་དབང་བསྐུར་བདེ་མཆོག་གི ། བྱིན་བརླབས་ཀུན་ཀྱང་འགོག་རིགས་མོད། །
དེ་དག་ལ་ཡང་རྒྱུད་དང་ནི། ། རྒྱ་གཞུང་འགར་ཡང་ག་ལ་ཡོད། ། དབང་བསྐུར་བྱིན་བརླབས་༼༣༢༥༽ཐ་དད་པ། ། ཁྱབ་པ་ངེས་པར་འཆའ་བ་ནི། ། རྗེ་བཙུན་གྲགས་པས་མཛད་པ་ཡི། ། རྗེ་བཙུན་མ་ཡི་ལས་བཅུ་གཉིས། ། དེ་ཉིད་ཀྱི་ནི་ཡིག་སྣ་རུ། ། དབང་བསྐུར་བྱིན་བརླབས་གཅིག་ཉིད་དུ། ། མཛད་པའི་ཆོ་གར་གསལ་བ་དང༌། ། ཡི་གེ་མེད་པའི་བྱིན་བརླབས་སུ། །
བྱིན་བརླབས་ཡེ་ཤེས་འབེབས་པ་ལ། ། འཆད་པར་མཛད་པས་བྱིན་བརླབས་ཀྱི། ། ངོས་འཛིན་གྲུལ་ཐུབ་བཅང་རྒྱུ་ཞིག ། ས་སྐྱ་པ་ལ་ཡོད་དམ་ཅི། ། རྒྱུད་པ་གཞན་པའི་དབང་བསྐུར་དང༌། ། བྱིན་བརླབས་ཐམས་ཅད་བཀག་པ་ཡི། ། རང་གི་ལུགས་ཀྱི་དབང་བྱིན་བརླབས། ། མཐའ་དག་དྲུང་ནས་བཀག་གྱུར་པས། ། འདི་འདྲ་དགག་སྒྲུབ་ཅི་ལྟར་འགྱུར། ། ཕག་མོ་ལྷ་ནི་སོ་བདུན་དང༌། །
བཅུ་གསུམ་མ་དང་བདུན་མ་དང༌། ། ལྷ་ལྔ་རྡུལ་ཚོན་དང་འབྲེལ་བའི། ། བདེ་མཆོག་སྙན་རྒྱུད་ཡུམ་བཀའི་དབང༌། ། རྗེ་བཙུན་མར་པ་ལས་རྒྱུད་པ། ། དེ་དག་ཁྱེད་ཀྱིས་མ་གཟིགས་སམ། ། དེ་དག་སྨིན་བྱེད་མི་རུང་ན། ། ཁྱེད་ཀྱིས་རུང་དེའི་རྒྱུ་མཚན་གསུངས། ། གཏོར་མའི་དབང་བསྐུར་མི་རིགས་ན། ། གདན་བཞིར་གཉིས་མེད་གཏོར་སྦྱིན་གྱི། ། དབང་བསྐུར་གསུངས་པ་ཁྱེད་ཅག་གི །
ཆོས་སྐྱོང་རྣམས་ཀྱི་གཏོར་དབང་སོགས། ། བྱ་བ་དུ་མས་བྲེལ་མིན་རྣམས། ། རང་ཚིག་དག་གི་རང་ལུགས་ཀྱིས། ། ཆོ་ག་ཐམས་ཅད་འགོག་འདི་ཅི། ། ༼༣༢༦༽ཞེས་པ་ལྟར་འཆད་པའང་ཆེས་དྲི་མ་མེད་པ་དམ་པའི་ལས་སུ་སྣང་ངོ༌། ། དེར་མ་ཟད་བཀའ་བརྒྱུད་རིན་པོ་ཆེས་དབང་པོ་ཡང་རབ་སྨིན་བྱེད་ཀྱི་དབང་བསྐུར་ནི། སིནྡཱུ་ར་ཡེ་ཤེས་ཀྱི་དབང་བསྐུར་བ་ཞེས་བྱ་བ་ཞིག་ཀྱང་བཤད་ལ། དབང་དེ་ལྟ་བུ་ནི། རྗེ་མི་ལས་རྗེ་སྒམ་པོ་པ་ལ་བསྐུར་བར་མཛད་པ་གྲུབ་ཆེན་ཏཻ་ལོ་ནཱ་རོའི་སྙན་བརྒྱུད་དུ་བཞུགས་པ་དང༌། དེ་ལྟའི་དབང་ཡང་མེ་ལོང་གི་གཟུགས་བརྙན་ལྟར་ཆོས་ཐམས་ཅད་བདེན་པར་མེད་པ་ལ་སིནྡཱུ་ར་དམར་སེར་ཅན་ཏེ།
དམར་བ་ནི་རཀྟ་དང་ཚོས་པ་དང་ཆགས་པ་སོགས་ལ་འཇུག་པས་ཆགས་ཆེན་གྱི་བདེ་བ་ཆེན་པོའི་ཡེ་ཤེས་བསྐུལ་བས། བདེ་སྟོང་དབྱེར་མེད་རྣམ་ཀུན་མཆོག་ལྡན་གྱི་དཀྱིལ་འཁོར་དུ་དབང་བསྐུར་བར་གསལ་ལ། དེ་ཉིད་ཀྱི་ཕྱིར་དཀྱིལ་འཁོར་འདི་དང༌། དབང་འདི་ལྟ་བུ་ལ་སྔགས་གསར་མར། དོན་དམ་བྱང་ཆུབ་སེམས་ཀྱི་དཀྱིལ་འཁོར་ཞེས་དང༌། གསང་སྔགས་སྔ་འགྱུར་དུ་རིག་པ་རྩལ་གྱི་དབང་ཞེས་དང༌། ཀྱུ་ར་རིན་པོ་ཆེས། བསྟན་བཅོས་འོང་གེ་མར་རྟོག་པའི་དབང་ཞེས་གསུངས་པའང་འདི་ལྟ་བུ་ལ་དགོངས་ཀྱི། ཡང་ས་སྐྱ་པ་དག་གིས༌། ཕག་མོའི་བྱིན་བརླབས་ཀྱི་སྔར།
བདེ་མཆོག་གི་དབང་བསྐུར་དགོས་ཟེར་བ་ནི། རྫུན་རྒྱབ་རྫུན་སྐྱོན་ཏེ། བདེ་མཆོག་མཁའ་འགྲོ་རྒྱ་མཚོར་སྔོན་ལ་ཕག་༼༣༢༧༽མོའི་དཀྱིལ་འཁོར་བྱིན་གྱིས་བརླབས་ཤིང་དབང་བསྐུར་ནས་གདོད་བདེ་མཆོག་གི་དབང་བསྐུར་བར་གསལ་བར་གསུངས་པའི་ཕྱིར། ཇི་སྐད་དུ་དེར། སྔོན་ལ་ཕག་མོའི་དཀྱིལ་འཁོར་བསྟན། ། ཕྱི་ནས་ཧེ་རུ་ཀ་ཡིའོ། ། ཞེས་འབྱུང་ངོ༌། ། ཡང་ས་པཎ་པས། ཆོ་ག་ཅུང་ཟད་ཉམས་པ་ལའང༌། ། ཆོ་ག་ཆག་པར་མ་གསུངས་ན། །
ཆོ་ག་ཕལ་ཆེར་ཉམས་པ་ལ། ། ཆོ་ག་ཆག་པར་འགྱུར་རེ་སྐན། ། ཞེས་བྲོ་བོར་མཛད་ཀྱང་ཁྱེད་རང་གི་རང་མནའ་ཙམ་ལས་ཤེས་བྱ་ཐམས་ཅད་ལ་རྣམ་པར་དག་པའི་བྲོ་བོར་མི་འགྱུར་ཏེ། ཆོ་ག་ལྷག་པ་དང་མ་ཚང་བ་ལས་ཀྱང་ཆོ་གའི་བྱ་བ་འགྲུབ་པ་དང༌། དབང་བསྐུར་བའི་དཀྱིལ་འཁོར་ཡང་གྲུ་བཞི་སྒོ་བཞི་ཁོ་ན་དགོས་ཞེས་པ་རྡོ་རྗེ་འཆང་ཆེན་པོ་ཉིད་ཀྱིས་བཀག་པར་མཛད་པའི་ཕྱིར་ཏེ། སངས་རྒྱས་མཉམ་སྦྱོར་ལས། ཆོ་ག་ལྷག་གམ་མ་ཚང་ནའང༌། ། ཉེས་པ་མེད་པར་འགྲུབ་པར་འགྱུར། ། ཀུན་ཏུ་སྣ་ཚོགས་བསྐལ་བཟང་པོ། ། ཀུན་ཏུ་སྣ་ཚོགས་འཁོར་ལོ་ཅན། །
ཀུན་ཏུ་སྣ་ཚོགས་འགྲུབ་པའི་ཕྱིར། ། དཀྱིལ་འཁོར་ཀུན་ཏུ་སྣ་ཚོགས་པའོ། ། དཀྱིལ་འཁོར་ཟླུམ་པོ་སངས་རྒྱས་ཀྱི། ། རྡོ་རྗེ་ཅན་གྱི་ཟླ་གམ་བཞིན། ། པདྨའི་དབང་གི་པདྨའི་དབྱིབས། ། རིན་ཆེན་མཆོག་གི་རིན་ཆེན་དབྱིབས། ། ཇི་ལྟར་འདོད་པ་ཅི་འབྱོར་བ། ། ཇི་ལྟའི་དུས་དང་ཅི་༼༣༢༨༽བདེ་བར། ། དཀྱིལ་འཁོར་ཀུན་ཏུ་གནས་པར་དཔལ། ། རྟ་མཆོག་ཕྱག་རྒྱ་རྡོ་རྗེ་ཡིའོ། །
ཞེས་འབྱུང་ངོ༌། ། ཡང་ཕྱིས་ཀྱི་ས་སྐྱ་པའི་ཕྱོགས་འཛིན་ཁ་ཅིག ། རྡུལ་ཚོན་གྱི་དཀྱིལ་འཁོར་དུ་དབང་བསྐུར་བྱའི་དབང་ཚིག་ཙམ་གྱིས་སྦྱིན་པ་དང༌། དཀྱིལ་འཁོར་ཡང་ཡིད་ཀྱིས་སྒོམ་པ་ཙམ་གྱིས་རུང་བ་སྟེ་རྡོ་རྗེ་སློབ་དཔོན་དཀྱིལ་འཁོར་ཡོངས་སུ་སྤྲུལ་ནུས་ཤིང༌། སློབ་མས་ཀྱང་དེ་ལྟར་དངོས་སུ་མཐོང་རུང་བ་ཙམ་མ་མཐར་བཟུང་བ་ཞིག་ཡིན་ལ། དེ་ལྟའི་དབང་དངོས་དེའི་བསྐུར་ལེན་ནི་འཕགས་པ་མ་གཏོགས་ལས་དང་པོ་པས་བྱར་མི་རུང་ངོ་ཞེས་ཟེར་རོ། ། ཀྱེ་མ། གསང་སྔགས་ཀྱི་འཕགས་པའི་དབང་བསྐུར་ལེན་ནི་ཚིག་གི་ཉི་ཚེ་བ་དང་སྤྲུལ་པ་ཉི་ཚེ་བ་ལ་ལྟོས་དགོས་པར་བརྗོད་པ་ནི། འཕགས་པ་ལ་བསྟོད་པར་འདོད་ཀྱང་སྨད་པར་ཟད་དེ། རྡོ་རྗེ་ཐེག་པའི་འཕགས་པའི་དཀྱིལ་འཁོར་པ་ཉིད་ཀྱི་བདག་ཉིད་དུ་ཞུགས་ནས་རང་གཞན་གྱི་བྱ་བ་ཅི་དང་ཅི་བྱེད་པ་ཐམས་ཅད་དབང་སྡོམ་ནོད་སྦྱིན་གྱི་བྱ་བ་ལས་གཞན་དུ་ཡོད་པ་མ་ཡིན་པའི་ཕྱིར་དང༌།
ཉི་ཚེ་བའི་ཚིག་གི་དབང་བསྐུར་བ་མཆོག་ཏུ་མི་བཟུང་བའི་ཕྱིར། ཡིད་ཀྱི་དཀྱིལ་འཁོར་ཡང་སྒོམ་པ་ཙམ་གྱིས་འགྲུབ་པ་ལས་དངོས་སུ་སྤྲུལ་པ་དང་དེ་མཐོང་ཐུབ་པ་དགོས་པའི་དམིགས་བསལ་མེད་པར་ལས་དང་པོ་པའི་༼༣༢༩༽དཔོན་སློབ་ཀྱི་དབང་དུ་བྱས་པའི་ཚེའང་རྡུལ་ཚོན་གྱི་དཀྱིལ་འཁོར་ལས་ཡིད་ཀྱིས་སྒོམ་པའི་དཀྱིལ་འཁོར་ཆེས་བསྔགས་པ་ཡིན་ཏེ། སློབ་དཔོན་ཨ་བྷ་ཡཱས་བྲི་བའི་ཆོ་གར། འདི་ཡང་ཡིད་ཀྱིས་བསྒྲུབས་པའི་ཆོ་ག་ཉིད་ཀྱིས་འབྲས་བུ་དང་ལྡན་ནོ་ཞེས་བྱ་བས་ཡིད་ཀྱི་དཀྱིལ་འཁོར་གྱི་ཆོ་ག་ཁོ་ན་མཆོག་ཡིན་ནོ། ། དེ་ཉིད་ཀྱི་ཕྱིར་དཀྱིལ་འཁོར་གྱི་བདག་པོའི་གཟུགས་ཀྱིས་ས་བཟུང་བ་ལ་སོགས་པ་དང་སྐུ་གཟུགས་ལ་སོགས་པའི་རབ་གནས་དང་སློབ་མ་དབང་བསྐུར་བ་དང་གཤེགས་སུ་གསོལ་བ་དང༌། ཞི་བའི་སྦྱིན་སྲེག་གི་མཐར་ཐུག་པ་ཐམས་ཅད་ཡིད་ཀྱིས་བྱའོ། ། ཞེས་འབྱུང་བ་དང༌། སློབ་དཔོན་ཆེན་པོ་པཎྜི་ཏ་ཨ་ཝ་དྷཱུ་ཏི་པ་འགྲོ་བའི་མེ་ལོང་གི་བྱ་བ་ཀུན་ལས་བཏུས་པ་ལས། ཡིད་ཀྱི་རྗེས་སུ་སྒྲུབ་པའི་ཆོ་ག་ཉིད་འབྲས་བུ་དང་ལྡན་ནོ་ཞེས་པས་ཡིད་ཀྱི་ཆོ་ག་ཁོ་ན་མཆོག་ཡིན་ནོ། ། དེའི་ཕྱིར་དཀྱིལ་འཁོར་གྱི་མངའ་བདག་གི་གཟུགས་ཀྱི་ས་ཡོངས་སུ་གཟུང་བ་ལ་སོགས་པ་དང༌།
སྐུ་གཟུགས་ལ་སོགས་པའི་རབ་གནས་དང༌། སློབ་མ་ལ་མངོན་པར་དབང་བསྐུར་བ་དང༌། གཤེགས་སུ་གསོལ་བ་དང༌། ཞི་བའི་སྦྱིན་སྲེག་གི་མཐར་ཐུག་པ་ཐམས་ཅད་ཡིད་ཀྱིས་བྱའོ། ། དེ་ཉིད་ཀྱི་ཕྱིར་འདི་ལྟར་གང་གི་ཚེ་འདི་དག་ཐམས་ཅད་ཡོ་བྱད་འགའ་ཞིག་དང་བྲལ་བས་བྱ་བར་མི་ནུས་པའམ། མི་རིགས་པའམ། མ་རྙེད་པ་དེའི་ཚེ་བསམ་པ་ཐམས་ཅད་བྱའོ། ། ༼༣༣༠༽ཕྱི་རོལ་གྱི་དངོས་པོ་ཡོད་པ་ལ་ཡང་བསམ་གཏན་ཁོ་ན་གཙོ་བོ་ཡིན་ནོ། ། འཇིག་རྟེན་པས་མཐོང་བ་ན་སྦྱིན་པ་ལ་མངོན་པར་དད་པ་ལ་སོགས་པས་བསོད་ནམས་འཕེལ་བར་བྱ་བའི་ཆེད་འབའ་ཞིག་ཏུ་ཕྱིའི་ཆོ་ག་འདོད་དོ། ། ཡོ་བྱད་དང་བྲལ་བས་ནི་བསམ་གཏན་པ་ཁོ་ནས་ཆོ་ག་ཐམས་ཅད་སྒྲུབ་པར་བྱའོ། །
དེའང་དངོས་པོ་ཐམས་ཅད་མེད་གྱུར་ན། ། བསམ་པ་ཡིད་ཀྱི་ཡོངས་སུ་བརྟག ། ཅེས་གསུངས་སོ། ། དེའི་ཕྱིར་ལས་དང་པོ་པས་སེམས་བརྟན་པོས་ཡིད་ཀྱིས་སྤྲུལ་པའི་དཀྱིལ་འཁོར་དུ་རབ་ཏུ་གནས་པ་ལ་སོགས་པ་བྱས་ཤིང་སྐལ་བ་དང་ལྡན་པའི་སྐྱེ་བོ་རྣམས་ཀྱང་མངོན་པར་དབང་བསྐུར་བར་བྱའོ། ། དེ་ལྟར་ཡང་དཔལ་ལྡན་སངས་རྒྱས་ཐོད་པའི་རྒྱུད་དུ། ཤེས་རབ་པདྨའི་ནང་དུ་ནི། ། དཔག་ཚད་བྱེ་བའི་དཀྱིལ་འཁོར་ལ། ། རིམ་གསུམ་དཀྱིལ་འཁོར་དེ་དབུས་སུ། ། མཁས་པས་སློབ་མ་དབང་བསྐུར་བྱ། ། ཞེས་གསུངས་ཤིང༌།
གཞན་དུ་ཡང༌། ཡིད་ཀྱིས་འགའ་ཞིག་ཉིད་དུ་ནི། ། རྒྱལ་བས་དཀྱིལ་འཁོར་བྱ་བར་བཞེད། ། ཅེས་གསུངས་ཏེ། ཡིད་ཀྱི་དཀྱིལ་འཁོར་ཆོ་གའོ། ། ཞེས་འབྱུང་བ་ཉིད་ཀྱི་ཕྱིར་རོ། ། དེས་ན་དེང་སང་སྨིན་བྱེད་ཀྱི་དབང་བཞི་བསྐུར་བའི་དཀྱིལ་འཁོར་དུ་ངེས་པར་རྡུལ་ཚོན་གྱི་དཀྱིལ་འཁོར་དུ་བསྐུར་དགོས་ཞེས་པ་འདི་ཁྱེད་རང་དཔལ་ལྡན་ས་སྐྱ་པའི་ལུགས་ཉིད་ལའང་མི་འཐད་དེ། ཁྱེད་ཅག་གི་གསུང་ངག་རིན་པོ་ཆེ་ལ་སོགས་པར་དབང་བཞིའི་༼༣༣༡༽ལེན་ཡུལ་གྱི་དཀྱིལ་འཁོར་ནི་རྡོ་རྗེ་སློབ་དཔོན་ཡབ་ཡུམ་དང་སློབ་མ་མཆེད་ལྕམ་གྱི་ལུས་རྩའི། རྩ་ཡི་གེའི་དཀྱིལ་འཁོར་ཁམས་བདུད་རྩིའི་དཀྱིལ་འཁོར་སྙིང་པོ་རླུང་གི་དཀྱིལ་འཁོར་བཞི་ཉིད་ལ་བཤད་པའི་ཕྱིར། འདི་ལ་ཕྱིས་ཀྱི་ས་ལུགས་ཕལ་མོ་ཆེས།
སྐབས་མི་གཅིག་སྟེ། འདི་ནི་ལམ་དུས་ཀྱི་དབང་དང་ལམ་ཟབ་ལྟ་བུའི་དབང་དུ་བྱས་པ་ཡིན་ལ། ལས་དང་པོ་པ་སྨིན་བྱེད་ཀྱི་རྒྱུ་དུས་ཀྱི་དཀྱིལ་འཁོར་ལ་ངེས་པར་རྡུལ་ཚོན་གྱི་དཀྱིལ་འཁོར་མེད་པར་མི་ཐོབ་སྟེ། དཔེར་ན་དྲིལ་བུ་ལུས་དཀྱིལ་གྱི་དབང་བསྐུར་ཐོབ་པ་ལ། དེའི་སྔོན་དུ་རྡུལ་ཚོན་ལ་བརྟེན་པའི་ལོ་ནག་སོགས་ཀྱི་དཀྱིལ་ཆོག་སྔོན་དུ་འགྲོ་དགོས་པ་ལྟ་བུའི་ཕྱིར་ཟེར་བ་ནི། སྣུམ་ཁུར་གཏོད་དུ་མ་འདོད་ནས་དབྱིག་པའང་བྱི་བས་ཟོས་ནས་སྣུམ་ཁུར་ཏ་བྱི་བས་ཟོས་པས་གཏོད་དུ་ག་ལ་ཡོད་ཅེས་སྙོན་འདེབས་པའི་དཔེས་བདེ་མཆོག་གི་ལུས་དཀྱིལ་དུ་དབང་བསྐུར་རུང་ལ། དེའི་སྔ་རོལ་ཏུ་ཕྱི་དཀྱིལ་དུ་དབང་ཐོབ་དགོས་པར་སྨྲ་ཚུལ་ནི་དེ་ལྟར་དུ་ཟད་དོ། ། འཐད་པ་དེ་ལྟ་ན་བླ་མ་ས་ཆེན་གྱི་བདེ་མཆོག་ལུས་ཡིའི་རས་རིས་ཀྱི་དཀྱིལ་འཁོར་དུ་དབང་གསན་པ་ན། དེ་ཡི་དང་པོར་ལུ་ཡི་པའི་སློབ་དཔོན་གྱིས་མཛད་པའི་རྡུལ་ཚོན་གྱི་དཀྱིལ་འཁོར་དུ་དབང་མ་ཐོབ་པར་དེ་ཐོབ་པར་མི་འགྱུར་བ་དང༌། རྡུལ་ཚོན་གྱི་དཀྱིལ་འཁོར་ལའང་པདྨ་རཱ་ག་སོགས་༼༣༣༢༽ཀྱི་ནོར་བུ་ལས་བྱས་པའི་དཀྱིལ་འཁོར་དང༌།
བྱེ་མ་ལ་བྱས་པའི་དཀྱིལ་འཁོར་གཉིས་སྒྲུབ་པ་ན། དང་པོར་བྱེ་མའི་དཀྱིལ་འཁོར་དུ་མ་ཐོབ་པར་ནོར་བུའི་དཀྱིལ་འཁོར་དུ་ཐོབ་པར་མི་འགྱུར་བ་དང༌། བུམ་པ་དང་དབུ་རྒྱན་སོགས་ཀྱི་དབང་རྫས་ལའང་ནོར་བུ་ལས་བགྱིས་པ་དང༌། ཁམས་ས་ལ་བགྱིས་པ་གཉིས་ལས། སྔོན་ལ་ཁམས་ས་ལ་བགྱིས་པའི་དབང་རྫས་ཀྱི་བུམ་པ་དང་དབུ་རྒྱན་གྱི་དབང་མ་བསྐུར་བར་ནོར་བུ་ལ་བགྱིས་པའི་བུམ་པ་དང་དབུ་རྒྱན་སོགས་ཀྱི་དབང་བསྐུར་ཡང་ཐོབ་པར་མི་འགྱུར་རོ། །

ཡང་ཁྱེད་ཅག་རྒྱུ་དབང་དང་ལམ་དབང་གི་ཁྱད་པར་དེ་དབང་ནུས་ཀྱི་ཡོན་ཏན་ཆེ་ཆུང་ངོ་ལ་འཇོག་གམ། དཀྱིལ་འཁོར་དང་རིག་མ་སོགས་ཆོ་གའི་བྱ་བ་མང་ཉུང་ལ་འཇོག ། དང་པོ་ལྟར་ན་རྒྱུ་དབང་ཡོན་ཏན་ཆུང་ལ་ལམ་དབང་ཡོན་ཏན་ཆེ་བ་དང༌། དེ་ལས་ལྡོག་པ་གཉིས་ལས་གང་ཡིན་དང་པོ་ལྟར་རོ་ཞེ་ན། རྒྱུ་དབང་གི་དུས་མ་ཐོབ་ལ་ལམ་དབང་གི་དུས་ཐོབ་པའི་དབང་བཞིའི་རྫས་ཐུན་མོང་མིན་པའི་ཁྱད་པར་ཅན་རེ་གསར་ཐོབ་ཏུ་འགྱུར་དགོས་ལ། དེ་འདོད་ན། དེས་ཐོབ་པའི་རིགས་ལྔའི་དབང་སྡོམ་སོགས་ཀྱང་སྔར་རྒྱུ་དབང་གི་དུས་ཀྱི་ཐོབ་པ་ལས་ལྷག་པ་གཞན་རེ་ཐོབ་ཅིང་བསྲུང་སྐྱོང་དགོས་པར་འགྱུར་བ་ལས། དེ་ལྟར་ཡང་ཁྱེད་མི་འདོད་པའི་ཕྱིར། གཉིས་པ་ལྟར་རོ་ཞེ་ན། རྗེས་ནས་ཀྱང་ཡོན་ཏན་ཆེ་བའི་དབང་༼༣༣༣༽རྒྱུན་དུ་ལེན་པ་བཞག་ནས་ཡོན་ཏན་ཆུང་བའི་དབང་ཐུན་གྱི་བར་མ་ཆད་དུ་ལེན་པར་བྱེད་པའང་མི་འོས་ཏེ། རྒྱལ་པོ་བབ་སུ་འབབ་པའི་སྤྱོད་པ་དང་ཚུལ་མཚུངས་པའི་ཕྱིར།
ཡང་དེར་མ་ཟད་རྒྱུད་དུས་ཀྱི་དབང་ལས་ལམ་དུས་ཀྱི་དབང་ཡོན་ཏན་ཆེ་བ་མི་འཐད་པར་ཐལ། ལས་དང་པོ་པ་སྨིན་བྱེད་ཀྱི་ཡོན་ཏན་ཆེ་བའི་གོ་ཆོད་ཤོས་ཀྱི་དབང་དེ་རྒྱུ་དུས་ཀྱི་དབང་བསྐུར་ཡིན་པའི་ཕྱིར། དེ་ལ་ཁྱེད་ཁྱབ་པ་མེད་དེ། རྒྱུ་དུས་སུ་གོ་ཆོད་ཤོས་ཡིན་ཀྱང་ལམ་དུས་སུ་གོ་མ་ཆོད་ཤོས་ཡིན་པའི་ཕྱིར་སྙམ་ན། དེ་དེར་གོ་མ་ཆོད་དུ་སོང་བ་དེ་ཆོས་དང་གང་ཟག་གིས་གེགས་བྱས་ཁྱེད་ཀྱིས་སྟོན་དགོས་སོ། ། གཉིས་པ་ལྟར་ན་དཀྱིལ་འཁོར་སོགས་ཆོ་གའི་བྱ་བ་བསྡུས་པ་དེ་རྒྱུ་དབང་ཡིན་ནམ། རྒྱས་པ་དེ་ཡིན། དང་པོ་དེ་ནི་ཁྱེད་ལ་མི་འདོད་ལ། གཉིས་པ་ལྟར་ཡིན་ཏེ། དཀྱིལ་འཁོར་གྱི་ཆོ་ག་སོགས་བྱ་བ་རྒྱས་པ་མ་བྱས་ན་སློབ་མ་ངེས་ཤེས་མི་སྐྱེ་བས་དབང་གིས་སྨིན་པར་མི་ནུས་པའི་ཕྱིར་སྙམ་ན།
དེ་ལྟའི་དབང་རྒྱས་པར་བསྐུར་བའི་དཀྱིལ་འཁོར་དེ་ངོ་བོ་ཉིད་ཀྱིས་གྲུབ་པའི་དཀྱིལ་འཁོར་རྒྱས་པ་ཡིན་ནམ། ལྟོས་ནས་བཞག་པའི་དཀྱིལ་འཁོར་རྒྱས་པ་ཡིན། དང་པོ་ལྟར་ན་ཁྱེད་ཀྱི་དབང་བསྐུར་བ་དེས་ཐར་པ་ཐོབ་པར་མི་འགྱུར་ཏེ། དངོས་པོར་བལྟ་༼༣༣༤༽བའི་དབང་བསྐུར་དུ་འགྱུར་བའི་ཕྱིར། གཉིས་པ་ལྟར་ན་དཀྱིལ་འཁོར་རྒྱས་པ་དེ་ཡང་བསྡུས་པ་ལ་ལྟོས་པའི་རྒྱས་པ་ཡིན་ཀྱང༌། རྒྱས་པ་དེ་ལས་རྒྱས་པའི་དཀྱིལ་འཁོར་ལྟོས་ན་བསྡུས་པ་ཡིན་པས། ད་དུང་རྒྱས་པའི་དཀྱིལ་འཁོར་དེར་དབང་བསྐུར་ཐོབ་པ་ལའང་རྒྱས་པ་ལས་རྒྱས་པའི་དཀྱིལ་འཁོར་དུ་དབང་བསྐུར་མ་ཐོབ་ན། རྒྱས་པའི་དཀྱིལ་འཁོར་དུ་དབང་བསྐུར་ཐོབ་པར་མི་འགྱུར་བར་མཚུངས་པའི་ཕྱིར། སྤྱིར་རྡུལ་ཚོན་གྱི་དཀྱིལ་འཁོར་དུ་ཞུགས་ནས་དབང་ཐོབ་པ་རྒྱུ་དབང་དང༌། ལུས་དཀྱིལ་ལས་དབང་རྒྱུན་བླང་བ་ལམ་དབང་དུ་འཇོག་ནའང་མི་རིགས་ཏེ།
གསང་འདུས་ལ་སོགས་པར་སློབ་དཔོན་གྱི་ལུས་ལ་གདན་གསུམ་ཚང་བའི་དཀྱིལ་འཁོར་པར་བསྐྱེད་པ་ཉིད་ཀྱིས་རྡུལ་ཚོན་གྱི་དཀྱིལ་འཁོར་དང་ཐ་མི་དད་པར་སྒྲུབ་པ་ལས་དབང་བླང་བ་དེའི་རྡུལ་ཚོན་དང་ལུས་དཀྱིལ་རོ་མཉམ་པ་ཉིད་ཀྱི་དཀྱིལ་འཁོར་ལས་དབང་བླང་བར་བྱས་པའི་ཕྱིར། དེའི་ཚེ་ཁྱེད་ཅག་གི་དབང་ཐོབ་པ་དེ་རྒྱུ་དབང་དང་ལམ་དབང་གང་ཡིན་པར་རིས་བྱེད་དུ་ཡོད་པ་མ་ཡིན་པའི་ཕྱིར། ཁྱེད་ཅག་གི་ལས་དང་པོ་པ་སྨིན་བྱེད་ཀྱི་བུམ་དབང་གི་དཀྱིལ་འཁོར་དེ་ཐིག་ཚོན་གྱིས་སྒྲུབ་པའི་དཀྱིལ་འཁོར་ཞིག་ངེས་པ་ཁོ་ནར་དགོས་ཏེ། དེ་ལྟ་བུའི་དཀྱིལ་འཁོར་ལས་དཀྱིལ་འཁོར་གྱི་ངེས་པ་རྟོགས་བླ་བས་ཕྱི་ནང་གི་ས་ལམ་སོགས་ཀྱི་རྟེན་འབྲེལ་སྒྲིག་ནུས་པའི་༼༣༣༥༽ཕྱིར་ཟེར་བའང༌། བརྟགས་ན་སྙིང་པོ་མེད་པར་མ་ཟད་ནང་འགལ་ཆེན་པོ་ཡོད་པ་ཡིན་ཏེ། འོ་ན་དེ་ལྟའི་ལས་དང་པོ་པ་ཐོག་མར་དབང་ལེན་པ་དེ་དཀྱིལ་འཁོར་དེར་མ་ཞུགས་པའི་དང་པོར་དཀྱིལ་འཁོར་དེའི་དག་པ་ཤེས་སམ་མི་ཤེས། ཤེས་ན་དཀྱིལ་འཁོར་དུ་མ་ཞུགས་པ་ལ་དཀྱིལ་འཁོར་གྱི་དག་པ་བསྟན་དུ་མི་རུང་བར་འདོད་པ་དང་འགལ་ཞིང༌། མི་ཤེས་ན་དེང་སང་གྲགས་པའི་བྲིས་པའི་དཀྱིལ་འཁོར་ལ་རྟ་བབས་ནང་ནས་ཕྱིར་འགྱེལ་བ་དང༌། ཤར་བུའི་ཆུ་འབབ་ནང་དུ་ལོག་པ་དང༌། ལྷ་ཐམས་ཅད་སྐྱིལ་ཀྲུང་གཡས་རྐྱང་སོགས་བྱས་ནས་གན་གྱལ་དུ་འགྱེལ་བ་དང༌།
ངེས་པ་ཕྱིན་ཅི་ལོག་ཏུ་དྲངས་པས་ལས་དང་པོ་པ་དེ་ཕྱི་ནང་གི་རྟེན་འབྲེལ་ཇི་ལྟར་འགྲིག་སྟེ་ལས་ཀྱི་གནས་ཚུལ་ལ་རྨོངས་པར་བྱས་པའི་ཕྱིར། འོ་ན་དེ་ལྟའི་དཀྱིལ་འཁོར་གྱི་རྣམ་གཞག་རྟོགས་དཀའ་བ་དེ་རྒྱུད་འགྲེལ་ལས་བཤད་པ་ལས་དང་པོ་པ་དང་པོར་ཞུགས་པའི་དཀྱིལ་འཁོར་དུ་འཐད་སྙམ་ན། འོ་ན་དབང་གོང་མའི་དཀྱིལ་འཁོར་བསྟེན་པར་དཀའ་བའི་རྣམ་གཞག་རྒྱུད་འགྲེལ་ནས་བཤད་པ་ལས་དང་པོ་པ་དང་པོར་འཇུག་པའི་དཀྱིལ་འཁོར་དུ་ཅིའི་ཕྱིར་མི་བསྟེན་ཏེ། བསྟན་རིགས་པ་ལས་ཁྱེད་ཅག་བུམ་དབང་བསྐུར་བ་ན་དེའི་དཀྱིལ་འཁོར་དུ་གཞུག་པའི་ཚུལ་བྱེད་ལ། དབང་གོང་མ་བསྐུར་བ་ན་དེའི་དཀྱིལ་འཁོར་དུ་༼༣༣༦༽འཇུག་པ་དང་བསྐུར་བ་འགོག་པར་བྱེད་པ་ནི་ལུང་དང་རང་ཚིག་སྔ་ཕྱི་འགལ་བ་དུ་མ་མཐོང་བའི་ཕྱིར། དེས་ན་ཁོ་བོ་དྭགས་པོ་པའི་བླ་མ་གོང་མ་དག་གིས། ཡུལ་དུས་གང་ཟག་གི་དབང་ལས་སྐབས་ལ་ལར་བུམ་དབང་བསྐུར་བའི་དཀྱིལ་འཁོར་དངོས་སུ་མི་སྒྲུབ་པར་ཚིག་ཙམ་གྱི་དཀྱིལ་འཁོར་བསྒྲུབས་ནས་དེར་བུམ་དབང་བསྐུར་བ་ནི། ཁྱེད་ཀྱི་དབང་གོང་མ་བསྐུར་བ་ན་ཚིག་ཙམ་གྱི་དཀྱིལ་འཁོར་སྒྲུབ་ནས་དབང་བསྐུར་བ་དང་ཚུལ་མཚུངས་པས། ཁྱེད་ཅག་གི་དབང་གོང་མ་བསྐུར་བའི་དཀྱིལ་འཁོར་དུ་སྒྲུབ་པ་དེ་ལྟ་བུ་དེ་ཉེས་པ་མེད་ན། ངེད་ཀྱི་བུམ་དབང་བསྐུར་བའི་དཀྱིལ་འཁོར་དེ་ལྟ་བུ་ལ་ངན་བརྗོད་ཇི་སྙེད་བྱས་ཀྱང་ཉེས་མེད་དུ་ཅི་ཏེ་མི་འགྱུར་ཏེ།
བཅོམ་ལྡན་འདས་ཀྱི་ཆོ་ག་དེ་དག་ལ་སྤྱིར་བཏང་དམིགས་བསལ་མཚུངས་མཉམ་དུ་ཡོད་པའི་ཕྱིར། དེས་ན་ས་སྐྱ་པའི་ཕྱོགས་འཛིན་པ་རྣམས་ཀྱིས། ལས་དང་པོ་པ་སྔར་གྱི་དཀྱིལ་འཁོར་དུ་མ་ཞུགས་ཤིང་དབང་བསྐུར་མ་ཐོབ་པ་ལ་བསྐུར་བ་དེ་རྒྱུ་དབང་དང༌། དེ་ཐོབ་ནས་དབང་བསྐུར་ལེན་པ་ལ་ལམ་དབང་དུ་འཇོག་ཅེས་གྲགས་པ་འདི་མི་འཐད་དེ། དང་པོ་དཀྱིལ་འཁོར་དུ་ཞུགས་མ་མྱོང་བ་དཀྱིལ་འཁོར་དུ་ཞུགས་ནས་དབང་བསྐུར་ལེན་པ་དེ་རྒྱུ་དབང་ཡིན་ཅིང༌། དེ་ནས་དཀྱིལ་འཁོར་དུ་ཞུགས་ནས་དབང་ལེན་པ་དེ་རྒྱུ་དབང་མ་ཡིན་༼༣༣༧༽ན། དེང་སང་ཁྱེད་ཀྱི་ཕྱག་ལེན་འཁྲུལ་མེད་ལ་ལམ་འབྲས་ལྟ་བུ་ཚར་དྲུག་ཞུ་ན། རྒྱུ་དབང་དྲུག་ཞུ་དགོས་པར་འདུག་པས་རྒྱུ་དབང་ཕྱི་མ་ལྔ་རྒྱུ་དབང་མ་ཡིན་པར་འགྱུར་བའི་ཕྱིར། ཡང་རྒྱུ་དབང་ཕྱི་མ་རྣམས་རྒྱུ་དབང་དངོས་མ་ཡིན་ཀྱང་རྒྱུ་དབང་ལམ་དུ་བྱེད་པ་ཡིན་ཞེ་ན། དེ་ལྟ་བུའི་ལམ་དབང་ཆོས་ཅན་ལམ་དུས་ཀྱི་དབང་ཡིན་པར་ཐལ།
ལམ་དབང་ཡིན་པའི་ཕྱིར། རྟགས་ཁས་མ་ཁྱབ་ན་དེ་ལྟ་བུའི་ལམ་དབང་དེ་ལམ་དུས་ཀྱི་དབང་མ་ཡིན་པར་རྒྱུ་འབྲས་ཀྱི་དབང་ཡིན་པར་ཐལ། ཁྱེད་ཀྱིས་དེ་ལ་ཁྱབ་པ་མེད་པར་སྨྲས་པའི་ཕྱིར། འདོད་ན་ལམ་དབང་དེ་ལམ་དུས་ཀྱི་དབང་གིས་ལེན་མི་དགོས་པར་ཐལ། རྒྱུ་དབང་ལམ་དུ་བྱེད་པ་ཉིད་ལམ་དུས་ཀྱི་དབང་ཡིན་པས་དེ་ལས་ལྷག་པའི་ལམ་དབང་ཅི་བྱར་ཡོད་པའི་ཕྱིར། དེ་ལྟའི་རིགས་པ་ལྟར་ན་ལམ་དབང་ཕྱི་མ་རྣམས་ཀྱང་ལམ་དབང་མ་ཡིན་པར་འགྱུར་ཏེ། ལམ་དབང་ལམ་དུ་བྱེད་པ་མ་ཡིན་པའི་ཕྱིར། རྟགས་ཁྱབ་ཁྱོད་རང་དོན་གྱི་ཁས་བླངས། འདོད་ན་ཁྱེད་ཅག་ཐུན་བཞིར་ལམ་དུས་ཀྱི་དབང་ལེན་གྱིན་ཡོད་ཟེར་ནས་རྩེ་གཅིག་ཏུ་འདོན་གཤར་བྱེད་པ་དེ་ངལ་བར་མི་འགྱུར་དྲང༌། ཡང་ས་སྐྱ་པ་ཁ་ཅིག །
༼༣༣༨༽རྒྱུ་དབང་ལམ་དབང་གི་འཇོག་ལུགས་འདི་ཀྱཻ་རྡོར་མན་ངག་ལུགས་ཁོ་ནའི་ཁྱད་ཆོས་ཡིན་གྱི། རྒྱུད་སྡེ་གཞན་ནས་དེ་ལྟ་མ་ཡིན་པས། དཀྱིལ་འཁོར་དུ་འཇུག་མ་མྱོང་བས་དབང་བསྐུར་དང་པོར་ལེན་པ་དེ་རྒྱུ་དབང་དང༌། ཐོབ་ནས་ལེན་པ་དེ་ལམ་དབང་དུ་མི་འཇོག་གི ། དེའི་ཁྱད་པར་ནི་ཕྱི་དཀྱིལ་སྟ་གོན་འཇུག་ཆོག་དོར་མ་དོར་གྱི་དབང་ལེན་ཚུལ་གྱི་རྒྱུ་ལམ་གྱི་དབང་སོ་སོར་འབྱེད་པ་ཡིན་ཞེས་སྨྲ་ལ། དེ་ལྟ་ན་ཁྱེད་ཅག་སྤྱི་པས་དང་པོར་དཀྱིལ་འཁོར་དུ་ཞུགས་ནས་ཐོབ་པའི་དབང་དེ་རྒྱུ་དབང་ཡིན་ཞེས་རླུང་ལྟར་གྲགས་ནས་སྨྲ་བ་དང་འགལ་ཞིང༌། ཆོ་གའི་སྤྲོས་པ་རྒྱས་བསྡུས་ཀྱི་རྒྱུ་ལམ་གྱི་དབང་སོ་སོར་འབྱེད་ན། ཆོ་ག་ཤིན་ཏུ་བསྡུས་པའི་དབང་དེ་འབྲས་དུས་ཀྱི་དབང་བསྐུར་དུ་འགྱུར་རོ། ། ཡང་ཁྱེད་ཅག་ལམ་དབང་ཐོབ་ནས་དེའི་དབང་ཐུན་བཞི་ཆག་མེད་དུ་ལེན་དགོས་པར་བཞེད་ལ། རྒྱུ་དབང་ལ་དེ་ལྟར་མི་ལེན་ཏེ།
རྒྱུ་ལམ་གྱི་དཀྱིལ་འཁོར་གྱི་ལྷ་དེ་དག་ལ་དབང་ངམ། གལ་ཆེ་ཆུང་ཀོ་ལོང་དམ་མི་དམ་ཡང་སྒེར་དུ་ལམ་དབང་གི་ལྷ་དེས་ཐུགས་ལ་འདོགས་མི་འདོགས་ཀྱི་ཁྱད་པར་ཡོད་དྲང་བས་གང་ཡིན་གསལ་བར་གསུངས་ཤིག ། ཁོ་བོ་དྭགས་པོ་ལྷ་རྗེའི་བཀའ་བརྒྱུད་ལྟར་ན། གལ་ཏེ་༼༣༣༩༽རྒྱུ་དང་ལམ་གྱི་དབང་གི་ཐ་སྙད་ཅིག་བྱེད་ན། རྒྱུ་དབང་དེ་རྒྱུ་རྒྱུད་བདེ་གཤེགས་སྙིང་པོ་ཉིད་ལ་བྱེད་རིགས་ཏེ། དེ་ལས་གཞན་པ་ལ་རྒྱུ་དུས་ཀྱི་དབང་གི་བབ་ཐོབ་སུ་ལའང་མི་འདུག་པའི་ཕྱིར། འོ་ན་དབང་དེ་ཆོ་གས་བསྐུར་ནས་ཐོབ་དགོས་སམ་སྙམ་ན། མ་ཡིན་ཏེ། འགྲོ་བའི་མགོན་པོ་ཞང་རིན་པོ་ཆེས། དབང་མ་བསྐུར་ཡང་ཐོབ་པ་ཡོད། །
དབང་བསྐུར་ན་ཡང་ཐོབ་པ་མེད། ། ཅེས་དབང་བསྐུར་མུ་བཞིའི་དབང་མ་བསྐུར་ན་ཡང་ཐོབ་པ་ཡོད་པའི་ཕྱོགས་གཅིག་འདི་ལ་དགོངས་ལ། དེ་ཡང་དབང་མ་བསྐུར་བར་ཐོབ་པ་མི་འཐད་དེ། དབང་ནི་བདག་རྐྱེན་བྱེད་པ་པོ་དང་འབྲེལ་དགོས་པ་ལས་མ་འབྲེལ་བའི་ཕྱིར་ཞེ་ན། མ་གྲུབ་སྟེ། ཐོག་མ་མེད་པའི་བྱང་ཆུབ་ཀྱི་སེམས་ཀྱི་བྱེད་པས་དབང་གི་དོན་རབ་ཏུ་གནས་པར་བྱས་ཟིན་པའི་ཕྱིར་ཏེ། དཔལ་ལྡན་ས་སྐྱ་པ་ཉིད་ཀྱི་གདམས་ངག་ལས་ཀྱང༌། གཞི་ལ་གནས་པ། ལམ་གྱིས་སྨིན་པ། འབྲས་བུར་མངོན་དུ་གྱུར་པ་ཞེས་གསུངས་པའི་གཞིའམ་རྒྱུ་ལ་གནས་པ་དེ་རྒྱུ་དབང་མ་ཡིན་ན།
ལམ་དབང་ཡང་ལམ་དབང་དུ་མི་འགྱུར་ཏེ། རྒྱུ་དུས་ནས་དབང་མེད་པ་ལམ་དུས་སུ་དབང་དུ་མི་༼༣༤༠༽འབྱུང་བའི་ཕྱིར། བྱེ་མ་བཙིར་བ་ལ་སྣུམ་འབྱུང་བ་མ་ཡིན་པ་ལྟ་བུའི་ཕྱིར། དེས་ན་དཔལ་ལྡན་ས་སྐྱ་པ་ལ་གྲགས་པའི་རྒྱུ་དབང་ངམ་གཞི་དབང་དེ་རྒྱུ་དང་གཞིའི་དབང་ཡང་དག་པ་མ་ཡིན་ཏེ། ཀརྨ་པ་རང་བྱུང་རྒྱལ་བ་མཆོག་གིས། ཟབ་མོ་ནང་དོན་གྱི་འགྲེལ་པར། ཁ་ཅིག་དབང་བཞིའམ་རྒྱུར་འདོད་པ་མི་འཐད་དེ། དེ་ནི་ལམ་ཡིན་པའི་ཕྱིར། ཞེས་འབྱུང་ལ། དེ་ཉིད་ཅིས་ཀྱང་འཐད་པའི་དོན་རྒྱུའི་དབང་ནི་རང་བཞིན་ལྷུན་འགྲུབ་ཀྱི་དབང་དང་ལྷ་སྔགས་རབ་འབྱམས་སུ་གྲུབ་པ་ནི་བརྗོད་བྱ་དོན་གྱི་རྒྱུད་སྡེ་མཐའ་དག་གི་སྙིང་པོར་སྣང་བའི་ཕྱིར།
དེ་ལྟ་ན་ས་ལུགས་པའི་རྒྱུ་ལམ་གྱི་དབང་གི་འཇོག་ལུགས་དེ་ལས་གཞན་ལམ་དབང་གི་གཞིར་བྱས་ནས་རྒྱུ་ལམ་གྱི་དབང་གི་རྣམ་བཞག་མཛད་པོའི་མཁས་གྲུབ་ཆེན་པོ་གཞན་གྱི་རྣམ་བཤད་ཀྱང་མི་ལེགས་པར་མ་མཐོང་སྟེ། ཀུན་ཆེན་བུ་སྟོན་ཆེན་པོ་དང༌། རྒྱལ་བ་ཞྭ་དམར་བ་བཞི་པ་དག་གིས་གསུངས་ལས། དང་པོར་སློབ་མ་མ་སྨིན་པ་སྨིན་པར་བྱེད་པ་རྒྱུའི་དབང༌། སྨིན་པ་ཉམས་སུ་ལེན་པར་བྱེད་པ་ལམ་གྱི་དབང༌། བླངས་པའི་འབྲས་བུ་མཆོག་ཐོབ་པ་འབྲས་བུའི་དབང་གསུམ་ལས། དང་པོ་ནི་༼༣༤༡༽རྒྱུད་སྡེ་གང་དང་གང་ཡིན་པའི་ལུགས་ཀྱི་སློབ་དཔོན་གྱིས་སློབ་མ་ལ་དབང་བསྐུར་བའི་རིམ་པ་རྣམས་ཡིན་ལ། གཉིས་པ་ནི། ཡན་ལག་དྲུག་གི་རྣལ་འབྱོར་ཉམས་སུ་ལེན་པ་ཉིད་ལམ་གྱི་དབང་སྟེ། ། ཤེས་རབ་ཡེ་ཤེས་དག་ནི་སེམས་དང་དེའི་སྣང་བ་དག་ཀྱང་རྣམ་པ་བཅུ་པོ་ཉིད་དུ་འགྱུར། །
དབང་བསྐུར་དྲི་མེད་རི་བོང་ཅན་མཚུངས་མེ་ལོང་གཟུགས་བརྙན་ལྟ་བུ་འདི་ལ་ཞུགས་པ་གང་ཡིན་པ། ། དེ་ལས་མྱ་ངན་འདས་པ་བདེ་བ་འཕོ་མེད་ལྷན་ཅིག་སྐྱེས་པ་འགྱུར་མེད་ཉིད་ནི་བཞི་པ་སྟེ། ། ཞེས་པ་སོགས་འགྲེལ་ཆེན་ལས་རྒྱས་པར་གསུངས་པ་སྟེ། སྔགས་ཀྱི་ལམ་གྱིས་བགྲོད་པའི་སློབ་མའི་ས་ལམ་ཐམས་ཅད་ལམ་དབང་དུ་བཞག་པའོ། ། གསུམ་པ་ནི་དབང་ལེའི་འགྲེལ་ཆེན་ལས། འདིར་བུམ་པ་དང་གསང་བ་དང་ཤེས་རབ་ཡེ་ཤེས་ཀྱི་དབང་བསྐུར་བ་རྣམས་ཀྱི་མཆོག་གི་ཕྱག་རྒྱ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་མི་འགྱུར་བའི་བདེ་བ་ཆེན་པོའི་སྐད་ཅིག་མ་རྣམས་ཀྱི་མཐའ་མ་མངོན་པར་རྫོགས་པ་བྱང་ཆུབ་པའི་མཚན་ཉིད་མི་ཆོད་པ་སྟེ། དེ་བཅོམ་ལྡན་འདས་གང་གི་བྱང་ཆུབ་ཀྱི་ཤིང་དྲུང་དུ་ཐོབ་པ་དེ་ནི་དབང་བསྐུར་མཆོག་ཐོབ་བོ། ། ཞེས་གསུངས་པས། མངོན་པར་རྫོགས་པར་སངས་རྒྱས་པ་དེ་ཉིད་འབྲས་དབང་དུ་འཇོག་པར་མཛད་དེ། ཚུལ་དེ་དག་ཀྱང་ལེགས་པར་བཤད་པའི་རྣམ་གྲངས་༼༣༤༢༽གཅིག་ཡིན་ལ།
བདག་གི་རྗེ་བཙུན་ཐམས་ཅད་མཁྱེན་པ་མཉན་པ་རས་ཆེན་གྱི་ཞལ་སྔ་ནས། རྒྱུའི་དབང་ཞེས་ཅིས་ཀྱང་ཐ་སྙད་འདོགས་ན་དབང་ཕྱི་མ་མཐའ་དག་ལ་འབྲས་བུར་བྱས་ནས་དབང་སྔ་མ་མཐའ་དག་ལ་རྒྱུ་བྱས་ནས་རྒྱུ་དབང་ཞེས་འཇོག་པ་ནི་ཆེས་མི་ལེགས་པ་ཡིན། དེ་ལྟ་ན་རྒྱུ་ལམ་གྱི་དབང་ཡང་ཐ་དད་པར་བཟུང་མི་དགོས་པའི་ཕྱིར། དབང་བཞི་ལྟ་བུ་ལ་དཔེར་མཚོན་ན། དབང་དང་པོ་གསུམ་རྒྱུ་དབང་དང་ཕྱི་མ་འབྲས་དབང་དུ་འཇོག་པ་སྟེ། རྡོ་རྗེ་ཕྲེང་བར། དབང་བསྐུར་རེ་ཞིང་ས་རེ་ལ། ། བདེ་བ་རེ་ཞིང་ས་རེ་ཡིན། ། རྣམ་པ་གསུམ་ནི་རྒྱུ་ཡི་དབང༌། ། བཞི་པ་འབྲས་བུར་ཤེས་པར་བྱ། །
ཞེས་འབྱུང་བ་ལྟ་བུའོ། ། ཞེས་གསུངས་པའང་བཤད་པའི་རྣམ་གྲངས་ཀྱི་ཚུལ་གཅིག་གོ ། ཡང་པཎ་ཆེན་ནགས་ཀྱི་རིན་ཆེན་གྱི་ཞབས་དྲུང་དུ་ས་སྐྱ་པ་དག་གིས་རྒྱུ་ལམ་གྱི་དབང་ལེན་ལུགས་ཞུས་པས། ལུགས་དེའི་ལག་ལེན་དང་ཐ་སྙད་ནོར་འདུག ། ས་སྐྱ་པ་རྣམས་ཞག་རེ་བཞིན་ལམ་དབང་ལེན་ཟེར་བ་འདི་ལས་དང་པོ་པ་རྒྱུ་དུས་ཀྱི་དབང་བསྐུར་བའི་རྒྱུ་མཚན་དེ་ཉིད་རང་གི་ཆོ་ག་རྒྱས་བསྡུས་ཅི་རིགས་ཀྱི་སྒོ་ནས་བླང་བར་ཟད་དེ། དཔེར་ན་བདེ་མཆོག་བཅུ་གསུམ་མའི་བདག་བསྐྱེད་ཀྱི་སྐབས་སུ་དབང་རྒྱས་པའམ་བསྡུས་པ་ཆུ་༼༣༤༣༽རྒྱུན་གཅིག་ལ་ལེན་པའི་དབང་དང་དོན་གཅིག་པའི་ཕྱིར། ལམ་དབང་དངོས་ནི་རྡོ་རྗེ་འཆང་གིས་སེམས་དབེན་སྒྱུ་ལུས་སུ་ལྡང་ཆེད་ཀྱི་དབང་དང༌། སྒྱུ་ལུས་འོད་གསལ་དུ་འཇུག་ཆེད་ཀྱི་དབང་དང་འཛིན་པ་དང་རྗེས་དྲན་གྱི་ལྷ་སྐུར་དག་པའི་དབང་དང༌། དེ་ཉིད་ཀྱི་རྣམ་སྨིན་གྱི་ལུས་དོར་ནས་ཡེ་ཤེས་ཀྱི་སྐུའམ་ཏིང་ངེ་འཛིན་གྱི་སྐུ་སྒྲུབ་པའི་ཕྱག་རྒྱ་ཁྱད་པར་ཅན་གྱི་དབང་བསྐུར་ལ་འཇོག་པ་ཡིན་ཞེས་གསུངས་པའང་ལེགས་པར་བཤད་པའི་རྣམ་གྲངས་ངོ་མཚར་ཅན་དུ་སྣང་བས་འདིར་བཀོད་པ་ཡིན་ནོ། ། འོ་ན་ཞང་རིན་པོ་ཆེས།
དབང་མ་བསྐུར་ཡང་ཐོབ་པ་ཡོད། ། ཅེས་པའི་དབང་དེ་གོང་དུ་བཤད་པའི་རྒྱུ་རྒྱུད་བདེར་གཤེགས་སྙིང་པོ་ལ་འཆད་པའང་དགོངས་པའི་ཕྱོགས་གཅིག་ཡིན་ཀྱང༌། དགོངས་པ་གཙོ་བོ་གཅིག་ནི་སྔགས་ཀྱི་དབང་རྣོན་གྱི་གདུལ་བྱ་རབ་ཏུ་གྱུར་པ་དཔོན་སློབ་ཞིག་མཇལ་བའི་རྟེན་འབྲེལ་གྱི་ཆོ་ག་ཙམ་ལས་སྣོད་བཅུད་དཀྱིལ་འཁོར་པར་མ་བུ་ངོ་ཤེས་པ་ལྟར་ངོ་འཕྲོད་ནས་སྐད་ཅིག་དེར་ཕྱག་རྒྱ་ཆེན་པོའི་དངོས་གྲུབ་ཐོབ་ཚུལ་སློབ་དཔོན་ས་ར་ཧས་ཀྱང་སློབ་དཔོན་གཞན་མང་པོ་ལ་རྡུལ་ཚོན་གྱི་དཀྱིལ་འཁོར་སོགས་ཀྱི་ཆོ་ག་ལ་མ་ལྟོས་པར་སོ་སྐྱེ་ལས་དང་བ་ཞིག་གིས་དབང་དུ་མཛད་ནས། སྤྲུལ་པའི་ཡེ་ཤེས་ཀྱི་མཁའ་འགྲོ་མའི་མདའ་མཁན་༼༣༤༤༽གྱི་མདའ་དང་ཆང་ཙམ་བྱིན་པའི་བརྡའ་ཐབས་ཀྱི་ཆོ་གས་དབང་དོན་ངོ་འཕྲོད་ནས་མཆོག་གི་དངོས་གྲུབ་བརྙེས་པར་མཛད་ལ། གྲུབ་པའི་སྤྱི་མེས་དེ་ནས་བཟུང༌། རྒྱ་གར་གྱི་གྲུབ་ཆེན་བརྒྱད་བཅུ་སོགས་ཀྱི་རྣམ་ཐར་དུ་དེ་ལྟའི་དབང་བསྐུར་ཚུལ་གྱི་དབང་དོན་རྒྱུད་ལ་སྐྱེས་པ་འབྱམ་ཀླས་ཁོ་ནར་སྣང་ཞིང༌། དཔེར་ན་ཏཻ་ལོས་ནཱ་རོ་ལ་དང་པོར་རྒྱུ་དབང་ཡིན་ཟེར་ནས་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་དང༌། དེ་ནས་ལུས་དཀྱིལ་ལ་བརྟེན་ནས་ལམ་དབང་བསྐུར་བའི་ཆོ་ག་སོགས་མ་མཛད་པར་ལོ་བཅུ་གཉིས་སུ་དཀའ་བ་སྤྱད་ནས། དབང་བཞིའི་རྟོགས་པ་དོན་གྱིས་བསྐུར་ནས་བྱིན་བརླབས་ཀྱི་འཕོ་བར་མཛད་པ་ལྟ་བུ་དང༌། ཇོ་བོ་ཌོམྦི་པ་ལ་སློབ་མ་ཞིག་གིས་ཕྱག་ཆེན་གྱི་དངོས་གྲུབ་སྩོལ་བར་གསོལ་བ་བཏབ་པ་ན།
ཁྱེད་དང་ང་འབྲེལ་བ་མེད་ཀྱི་ངའི་སློབ་མ་གནས་བརྟན་དཱི་པཾ་ཀཱ་ར་ཞེས་པ་ཞིག་ཡོད་པ་དེ་ལ་ཕྱག་རྒྱ་ཆེན་པོའི་དངོས་གྲུབ་སློངས་ཤིག ། ཅེས་གསུངས་པས། དེས་གནས་བརྟན་དང་ཡུལ་གྱི་བསྐལ་བས་དངོས་སུ་མ་མཇལ་བས་ཡིད་ཀྱིས་གནས་བརྟན་དེའི་ཆེད་དུ་གསོལ་བ་བཏབ་པས་ནམ་ཞིག་ན་ཕྱག་རྒྱ་ཆེན་པོའི་དངོས་གྲུབ་ཐོབ་ནས། གནས་བརྟན་དང་མཇལ་༼༣༤༥༽བའི་ཚེ་སྔར་ཞལ་འདྲིས་མེད་པས་སློབ་མས་མཎྜལ་ཕུལ་ནས་བཀའ་དྲིན་ཁྱབ་ལགས་ཞུས་པས། གནས་བརྟན་གྱིས་རྒྱུ་མཚན་ཅི་འདྲ་ཡིན་དྲིས་པས། དེའི་བྱུང་བ་ཞུས་པས་འོ་ན་ང་ལ་དུས་གཅིག་ན་ཕྱག་ཆེན་གྱི་རྟོགས་པ་ཞིག་སྐྱེས་པ་དེ་སུའི་བྱིན་རླབས་ཡིན་ངོ་མ་ཤེས་པ་དེ་ཇོ་བོ་ཌོམྦི་པའི་བྱིན་བརླབས་ཡིན་པར་འདུག ། འོ་ན་བྱིན་བརླབས་ཇི་ལྟར་ཞུགས་ཞུས་པས། ངའི་རྨི་ལམ་ན་དགེ་སློང་གཅིག་གིས་མི་ཤ་ལག་པ་ཁྱེར་ནས་འདི་ནས་ཟོ་ཞིག་ཅེས་ཟེར་བ་ལ། དགེ་སློང་ཡིན་པས་བཟར་མི་རུང་སྙམ་པས། དེས་སངས་རྒྱས་ལ་འཁྲུལ་པ་མངའ་འམ་ཟེར་བ་ལ།
དེ་མི་མངའ་བྱས་པས། མི་མངའ་ན་འདི་ཟོ་ཟེར་ནས་སྲིན་ལག་གཅིག་ཟོས་པ་རྨིས་པའི་གཉིད་སད་པ་ན་བདེ་སྟོང་དབྱེར་མེད་ཀྱི་ཕྱག་རྒྱ་ཆེན་པོའི་རྟོགས་པ་སྐྱེས་ནས་འདུག་སྐད་ཅེས་བཀའ་གདམས་ལས་འབྱུང་བ་ལྟ་བུས་དབང་བསྐུར་ཚུལ་མཐའ་ཡས་པ་ལྟ་བུའོ། ། དེས་ན་དྭགས་པོ་བཀའ་བརྒྱུད་ལྟར་ན། ལམ་དུ་དང་པོར་འཇུག་པའི་ལམ་དབང་དང༌། ཞུགས་ཟིན་ནས་འཇུག་པའི་ལམ་དབང་གཉིས་ལས། དང་པོ་ནི། དབང་རྣོན་སྐལ་དམན་རིམ་གྱིས་པ་དང༌། དབང་རྟུལ་སྐལ་ལྡན་གཅིག་ཅར་བའི་དབང་དུ་བྱས་པ་གཉིས་ཡིན་པ་ལ། ས་སྐྱ་པ་སོགས་ཁ་༼༣༤༦༽ཅིག་གི་བསམ་པ་ལ། དབང་རྣོན་ཡིན་པ་དང་སྐལ་དམན་ཡིན་པ་སོགས་འགལ་སྙམ་ན།
མི་འགལ་ཏེ། དབང་པོ་རྣོ་རྟུལ་ནི་ཤེས་བྱའི་ཆོས་ཟབ་རྒྱས་འཛིན་ནུས་མི་ནུས་ལ་འཇོག་ལ། སྐལ་བ་མཆོག་དམན་ནི་ས་ལམ་བགྲོད་ཕུལ་ཆེ་ཆུང་ལ་བཞག་པའི་ཕྱིར། དཔེར་ན་སྔོན་དང་ད་ལྟར་དགེ་སློང་སྡེ་སྣོད་གསུམ་འཛིན་པ་དམྱལ་བར་སྐྱེས་པ་དང༌། ཚིག་འབྲུ་གསུམ་བཞི་ཙམ་ལས་འཛིན་མི་ནུས་པ་དགྲ་བཅོམ་པ་ཐོབ་པ་ལྟ་བུ་དང༌། དེང་སང་དཀྱིལ་འཁོར་མ་བརྒྱ་ཕྲག་མང་པོའི་འདོན་གཤར་ལག་ལེན་ཤེས་ཀྱང་བསླབ་སྡམ་སྣ་རེ་སྲུང་མི་ནུས་པ་དང༌། དཀྱིལ་འཁོར་རེ་འདོན་གཤར་ལག་ལེན་ཙམ་ཡང་དཀའ་པོ་ལས་འཛིན་མི་ནུས་པ་ལ་སྔགས་ཀྱི་སྡོམ་དམ་ཚུལ་བཞིན་སྲུང་ནུས་པ་མཐོང་བ་བཞིན་ནོ། ། འོན་ཀྱང་དབང་རྣོན་ཡིན་ན་སྐལ་དམན་ཡིན་དགོས་པའི་དམ་འཆའ་བ་མིན་པས། ཤེས་རབ་ཀྱི་མིག་དང་ལྡན་པ་དག་གི་རྟོགས་པར་བྱ་ཡི། དེ་ལྟར་མིན་པ་དག་གིས་སྙིང་ལས་ཆུང་ངུར་གྱིས་ཤིག །
དེས་ན་ལས་དང་པོ་པ་སོགས་ཀྱི་དབང་པོ་རྣོན་པོ་ལ་ཆོ་ག་ལྷག་པར་རྒྱས་པ་བསྟན་པས་དེས་འཛིན་ནུས་ལ། དབང་རྟུལ་ལ་དེ་ལྟར་མ་ཡིན་པས། འཇིག་རྟེན་གསུམ་ཀྱི་མགོན་པོ་འབྲི་༼༣༤༧༽གུང་པས། དབང་རྣོན་ལ་ཆོ་ག་རྒྱས་པ་ཉིད་བསྔགས་ཞེས་རྡོ་རྗེའི་ཚིག་ཏུ་བཞག་པ་ཡིན་ནོ། ། འོ་ན་དབང་རྣོན་ཤེས་རབ་ཅན་ལའང་སྐལ་བ་མཆོག་དམན་གཉིས་ཡོད་པའི་སྐལ་དམན་མ་དགོངས་ཏེ། སློབ་དཔོན་ས་ར་ཧས། མཁས་པ་ཐམས་ཅད་སྙིང་ལ་དུག་གིས་ཁྱབ་གྱུར་པ། ། མཁས་པ་ངོ་ཚ་མེད་པས་དེ་མ་རྟོགས། ། ཞེས་འབྱུང་ལ། དབང་རྟུལ་ལའང་སྐལ་བ་མཆོག་དམན་གཉིས་ཡོད་པའི་མཆོག་ལ་དགོངས་ཏེ།
རྒྱུད་ལས། ཡང་ན་མཁས་པ་ཤེས་རབ་ཅན། ། ཡང་ན་བླུན་པོ་དད་པ་བརྟན། ། ཞེས་འབྱུང་བའི་སྐལ་ལྡན་དབང་རྟུལ་དད་བརྟན་དེ། དབང་གི་བྱ་བ་སོགས་ཀྱིས་སྨིན་པར་བྱས་པའི་སྐད་ཅིག་དེར་དབང་རྣོན་དུ་འཕོ་བར་འགྱུར་བས། བཀའ་བརྒྱུད་རིན་པོ་ཆེ་འདིའི་རྟོགས་ལྡན་ཕལ་ཆེ་བ་བཞིན་ནོ། ། འོ་ན་དབང་མ་བསྐུར་བར་ཐོབ་བྱ་བ་ཡང་སྤྲོས་བཅས་ལུས་ངག་གི་བྱ་བའི་ཆོ་ག་ལ་མ་ལྟོས་ཀྱང་སྤྲོས་མེད་ཡིད་ཀྱི་ཆོ་ག་ཉིད་ཀྱི་བྱ་བ་དེ་ལྷུར་བྱེད་པ་གྲུབ་པའི་དབང་དུ་བྱས་པ་ཡིན་ལ། དབང་བསྐུར་ཡང་མི་ཐོབ་པ་ནི། དེང་སང་གངས་ཅན་གྱི་ཁྲོད་འདིར། ཐེག་དམན་འདུལ་བ་ཉིད་ནས་བཤད་པའི་བསྙེན་གནས་ཞག་གཅིག་པ་ཙམ་གྱི་སྡོམ་པ་འཛིན་༼༣༤༨༽པར་མི་ནུས་པར་རྡུལ་ཚོན་སོགས་ཀྱི་དཀྱིལ་འཁོར་སྟོང་ཕྲག་དུ་མར་ཞུགས་པ་སྐད་དུ་བྱས་ནས་ལྷ་དེ་དག་གི་དཀྱིལ་ཆོག་འདོན་གཤར་ཐིག་དབྱངས་གསུམ་སོགས་ལ་མི་ཚེ་ཟད་ཟད་བྱེད་ནས་འཇིག་རྟེན་གྱི་ཆོས་བརྒྱད་དོན་དུ་གཉེར་ནས་ཕྱི་མ་རྡོ་རྗེ་དམྱལ་བར་སྐྱེ་བའི་ལས་གསོག་པར་བྱེད་པའི་སངས་རྒྱས་ཀྱི་བསྟན་པ་དཀྲུགས་པའི་སྙད་ཀར་གསང་སྔགས་ཀྱི་སྨིན་གྲོལ་གྱི་ཆོ་ག་བྱེད་ཟེར་བ་འདི་ཀུན་ཡིན་ལ།
སྤྱོད་ཚུལ་འདི་ལྟ་མ་ཡིན་པར་དབང་སྡོམ་གྱི་དོན་ཚུལ་བཞིན་བླ་མ་མཚན་ལྡན་གྱིས་སློབ་མ་སྣོད་ལྡན་ལ་དབེན་པའི་གནས་སུ་རྡུལ་ཚོན་དང་དམ་རྫས་སོགས་ཀྱི་བྱ་བ་ཆེར་གསང་ནས་དེའི་ཆོ་ག་མ་སྨིན་པ་རྣམས་ལ་མི་སྟོན་ངེས་པ་རྣམས་ལའང་ཡུལ་དུས་ཀྱི་བརྡའ་ཐབས་ཙམ་གྱི་ཕྱག་ཆེན་གྱི་ཡེ་ཤེས་བསྐྱེད་པའི་ཚུལ་འདི་ལྟ་བུ་ནི་གསང་སྔགས་སྨིན་བྱེད་ཀྱི་ཆོ་ག་ཡིན་ལ། དེ་ལས་གོ་བཟློག་པའི་བཤད་མ་ཐག་པ་ལྟ་བུའི་གསང་སྔགས་ལྟར་བཅོས་པ་དེ་སངས་རྒྱས་ཀྱི་བསྟན་པའི་སྙིང་པོ་དང་རབ་དང་ཕུལ་དང་གཙོ་བོ་ཡིན་ཞེས་པར་གཟེངས་བསྟོད་དེ་སུས་སྨྲས་ཀྱང་བདུད་ཀྱི་གསང་ཚིག་ཡིན་པར་དོགས་ལ། དེང་སང་རྡུལ་ཚོན་སོགས་ཀྱི་༼༣༤༩༽ཆོ་ག་ཅི་ལྟར་འགྲིག་འགྲིག་བྱས་པའི་དབང་ཁྲིད་བརྒྱ་ཕྲག་དུ་མ་ཐོབ་པ་དེ་དག་ལ་རྒྱུད་ལ་སྙིང་རྗེ་དང་ངེས་འབྱུང་ཕྲ་མོའི་ལུས་ཀྱི་བ་སྤུ་ལྡང་ཞིང་མིག་ནས་མཆི་མ་བཀུ་བ་ཙམ་ཡང་མི་འབྱུང་བར་སྣང་བ་འདི་ལྟའི་རིགས་ཅན་ནི་དབང་བསྐུར་ཡང་མི་ཐོབ་པའི་རིགས་ཅན་དེར་ཤེས་པར་བྱ་ལ། གྲུབ་པའི་དབང་ཕྱུག་རྒྱལ་བ་གཡུང་སྟོན་པ་ཆེན་པོའི་ཞལ་ནས། དེང་སང་བོད་འདིར་གསང་སྔགས་གསར་མ་བའི་རྡོ་རྗེ་སློབ་དཔོན་སློབ་མ་འབུམ་ཕྲག་བསྐྱངས་ནས་རྒྱ་ནག་རྒྱལ་པོའི་བླ་མ་བྱེད་པ་རྣམས་ཀྱིས་དཀྱིལ་འཁོར་དུ་སློབ་མ་བཅུག་ནས་དབང་བསྐུར་བའི་ནུས་པ་ལས། གསང་སྔགས་རྙིང་མའི་གྲོང་བ་པའི་སློབ་དཔོན་རེ་ནུས་པ་ཆེ་བར་སྣང་སྟེ། དེ་དག་ནི་གཤིན་པོ་འདྲེན་འགུགས་སོགས་ཀྱི་ནུས་པ་སོགས་མིའི་རྒྱུད་ལ་དངོས་སུ་ཕེབས་བསད་ནུས་པ་དང༌། དེ་ལས་གཞན་འཇིག་རྟེན་ཕལ་པའི་ལྷ་འབེབས་པ་ཀུན་ལའང་ལྷ་འབེབས་ཙམ་གྱི་ནུས་པ་འདུག་ཀྱང༌། གསང་སྔགས་གསར་མའི་ཞལ་པོ་ཆེ་འདི་ཀུན་གྱི་དབང་ནུས་ལ་འདི་ཙམ་རེའི་ནུས་པ་མེད་པར་དབང་ཁྲིད་འདི་དག་གི་བྱིན་བརླབས་འཇུག་ཕུལ་ཆོས་ཚད་ཀྱི་ཕྲིན་ལས་ཀྱི་གཙོ་བོ་རང་གཞན་གྱི་གཙུག་ལག་ཁང་དང་དགེ་འདུན་གྱི་སྡེ་འཇིག་༼༣༥༠༽པར་བྱེད་པ་འདི་ནི་ཅི་ཞིག་གི་མཐུ་ལས་ཡིན་ཞེས་གསུངས་པར་སྣང་ལ། བདག་ཉིད་ཆེན་པོ་ས་སྐྱ་པཎྜི་ཏས་ནི།
ལ་ལས་དབང་བསྐུར་མུ་བཞི་འདོད། ། དབང་བསྐུར་བྱས་ཀྱང་མ་ཐོབ་དང༌། ། མ་བྱས་ཀྱང་ནི་ཐོབ་པ་དང༌། ། བྱས་ན་ཐོབ་ལ་མ་བྱས་ལ། ། མི་ཐོབ་པ་དང་རྣམ་བཞིར་འདོད། ། འདི་འདྲ་གང་ནའང་བཤད་པ་མེད། ། བསྟན་པ་དཀྲུག་པའི་སྙད་གར་ཟད། ། ཅེས་དང༌། མུ་བཞི་ཀུན་ལ་ཡོད་བཞིན་དུ། ། གཞན་ལ་མུ་བཞི་མི་རྩི་བར། །
དབང་བསྐུར་ཉིད་ལ་རྩི་བ་ནི། ། བདུད་ཀྱི་གསང་ཚིག་ཡིན་པར་དོགས། ། གལ་ཏེ་མུ་བཞི་ཡོད་ན་ཡང༌། ། སོ་སོའི་མཚན་ཉིད་ཤེས་མི་ནུས། ། ཅི་སྟེ་ཤེས་པར་ནུས་ན་ནི། ། དེ་ཡི་མཚན་ཉིད་སྨྲ་དགོས་སོ། ། སྨྲས་ཀྱང་རང་གཟོ་མ་ཡིན་པར། ། ལུང་དང་མཐུན་པ་ཁྱེད་ལ་མེད། ། ཅེས་གསུངས་གདའ་བ་འདི་གང་ཟག་སུ་ཞིག་འདུལ་བ་ལ་དགོངས་ཞེས་མི་ཕྱེད་པའི་དད་པ་ཆེན་པོའི་ཡུལ་དུ་འཇོག་པ་ལས་གཞན་པའི་བྱར་མེད་དོ། ། གཉིས་པ་གསང་དབང་ནི།
ཕྱག་རྒྱ་དེའི་བྷ་གའི་དཀྱིལ་འཁོར་དུ་སློབ་དཔོན་ཡབ་ཡུམ་སྙོམས་པར་ཞུགས་པའི་ལྷན་སྐྱེས་ཀྱི་རྟེན་རི་བོང་འཛིན་པ་མྱངས་ཤིང༌། བྷ་ག་ལ་བལྟ་བ་གཟུགས་སྒྲ་རེག་གསུམ་གྱི་བདག་ཉིད་གཟུགས་ཁམས་པའི་ཁུ་བ་འཕོ་བའི་མཚན་ཉིད་ཀྱི་བདེ་བ་མཆོག་དགའ་༼༣༥༡༽གསུང་རྡོ་རྗེའི་ཆོས་ཅན་ཀྱི་ལྷར་རྣམ་པར་དག་པ་ནི་གསང་དབང་སྟེ་འདིར་དེ་ཙམ་ལས་མི་འབྱུང་ཡང༌། དབང་མདོར་བསྟན་ལས། ཡུན་རིང་གསང་བར་སྤྲོས་ལས་སྐྱེ། ། བྱང་ཆུབ་སེམས་ནི་འཕོ་བའི་བདེ། ། གསང་བའི་དབང་བསྐུར་གསང་བ་ནི། ། གང་ལ་བདེ་ཐོབ་དེ་དར་མ། ། ཞེས་སོགས་གསང་དབང་ལ་གཉིས་སྦྱོར་བཤད་ཅིང༌། ཕྱག་རྒྱ་ཆེན་པོ་ཐིག་ལེ་ལས་བུམ་པའི་དབང་ལ་ཡང་གཉིས་སྦྱོར་བཤད་དོ། ། གསུམ་པ་ལ་གཉིས་ལས་དང་པོ་ཤེས་རབ་ཡེ་ཤེས་ནི།
བཤད་མ་ཐག་པའི་དཀྱིལ་འཁོར་དེ་ཉིད་དུ་ཕྱག་རྒྱ་དང་ལག་པ་བཅང་བའི་བདེ་བ་དྲི་མ་གཏོགས་པ་གཟུགས་སྒྲ་རེག་རོ་ཡོན་ཏན་བཞིའི་བདག་ཉིད་འདོད་ལྷའི་ཁུ་བ་འཕོ་བའི་མཚན་ཉིད་ཀྱི་བདེ་བ་ཁྱད་དགའ་ཐུགས་རྡོ་རྗེའི་ཆོས་ཅན་གྱི་ལྷ་རྣམ་པར་དག་པ་ནི་ཤེས་རབ་ཡེ་ཤེས་ཀྱི་དབང་ངོ༌། ། གཉིས་པ་འཇིག་རྟེན་པའི་དབང་བཞི་པ་དང་དེ་ལས་འཕྲོས་པའི་རྒྱུད་ཉན་པའི་ཆེད་ཀྱི་འདས་པའི་བཞི་པ་བསྐུར་བའོ། ། དང་པོ་ནི། ཀུན་ད་ལྟ་བུའི་བྱང་སེམས་ཀྱི་དཀྱིལ་འཁོར་དུ་དབང་པོ་གཉིས་མཉམ་པར་སྦྱར་བ་ལས་བདེ་བའི་གཟུགས་སྒྲ་དྲི་རོ་རེག་བྱ་ཡོན་ཏན་ལྔའི་བདག་ཉིད་ཀྱི་མིའི་འགྲོ་བའི་ཁུ་བ་འཕོ་བའི་བདེ་བ་ལྷན་ཅིག་སྐྱེས་དགའི་མཚན་ཉིད་ཅན་གྱི་ཡེ་ཤེས་རྡོ་རྗེའི་ཆོས་ཅན་གྱི་ལྷར་རྣམ་པར་བཞེངས་པ་ནི་དབང་བཞི་པའོ། ། ཅི་བདེ་བ་བཞི་རིམ་འདི་གཟུགས་མེད་སོགས་ཀྱི་༼༣༥༢༽ཁུ་བ་འཕོ་བའི་ཡོན་ཏན་གཉིས་སོགས་ལ་སྦྱར་བའི་དགོས་པ་ཅི་ཞེ་ན། ཕ་མའི་རྒྱུད་གཞན་ལས། འདི་ལྟར། སྐྱེ་མེད་རིམ་པའི་ཕྱོགས་ལ་ནི། ། འདི་ལྟར་ལྷན་ཅིག་སྐྱེས་རྣམ་བཞི། ། ཞེས་འབྱུང་བས།
དཔེར་ན་འདུས་པའི་རིམ་པ་བཞི་པའི་འོད་གསལ་དེ་བརྟེན་འབྱུང་བ་བཞི་སྤྲོ་སྡུད་ལས། དེའི་བརྟེན་པའི་ཆོས་ཉིད་སྟོང་གཞིར་འཆར་བ་བཞིན་དུ་དུས་ཀྱི་འཁོར་ལོ་འདིར་ནི་ལྷན་སྐྱེས་རིས་མེད་པ་དེ་ཉིད་རྟེན་ཁམས་བཞིའི་དབང་ལས་རིམ་པ་བཞིར་སྣང་ལ། དེ་ཡང་འཇིག་རྟེན་པ་ཡིན་པས་ཁམས་བཞི་པ་བསྐྱེད་རིམ་དུ་འབྱུང་བའི་ངེས་པས་གཟུགས་མེད་ཁམས་པ་ནི་ནམ་མཁའི་ཁམས་ཡིན་ཀྱང་རླུང་གི་བདག་ཉིད་དུ་བྱེད་ལ་རླུང་ལའང་ཕྲ་རགས་གཉིས་སུ་ཡིན་པའི་ཕྲ་བ་ཉིད་ལ་བརྟེན་པ་ཡིན་པའི་ཕྱིར། དེའང་གཟུགས་མེད་པ་རླུང་ཁམས་གཙོ་བོར་གྱུར་པ་དང༌། གཟུགས་ཁམས་པ་མེ། འདོད་ལྷ་ཆུ་ཁམས་པ། མི་སའི་ཁམས་ལ་བརྟེན་པ་དེའི་ཇི་ལྟར་འབྱུང་བ་ས་སོགས་རགས་རིམ་ནས་གནས་པ་རྣམས་ལ་མཁའ་རླུང་སོགས་ཕྲ་རིམ་གྱི་འབྱུང་བ་ཐམས་ཅད་དེ་ལ་རྫོགས་ལ་ཕྲ་བའི་མཁའ་རླུང་སོགས་ལ་རགས་པའི་འབྱུང་བ་རྣམས་ཀྱི་ཡོན་ཏན་མ་རྫོགས་པས་འབྱུང་བའི་ཡོན་ཏན་ཡོངས་སུ་རྫོགས་པ་ལ་ཡེ་ཤེས་ཀྱི་ཁམས་དང་དེའི་བདེ་བ་དང་གཞན་མཆོག་གི་དཀྱིལ་འཁོར་དུ་འཇུག་ནུས་པ་རྟེན་འབྲེལ་གྱི་ཆེ་བ་ཉིད་ཀྱི་ཕྱིར། འབྱུང་༼༣༥༣༽བ་དེ་འབྲས་ཀྱི་འདོད་ཡོན་ལྔའི་བདེ་བ་ཆེན་པོའི་ཡེ་ཤེས་དངོས་སུ་འདྲེན་པ་ལ་ནི་རྡོ་རྗེ་ཐེག་པའི་སྐལ་ལྡན་མིའི་རྟེན་ཁོ་ན་ལ་བྱེད་པ་བཅིངས་པས། ཁམས་གསུམ་པའི་འབྱུང་བ་ཐམས་ཅད་ཀྱི་སྟེང་དུ་ཡོད་དོ་ཅོག་གི་མཆོག་མི་འགྱུར་གྱི་བདེ་བ་དང་ཡེ་ཤེས་ཀྱི་རྟེན་གྱི་འབྱུང་བ་ཐམས་ཅད་འཆིང་བར་འགྱུར་བ་ཉིད་ཀྱི་རྡོ་རྗེ་འཆང་ཆེན་པོའི་བདེ་བ་རིག་ནུས་པའི་ཕྱིར། གཞན་ལ་ནི་དེ་ལྟ་མ་ཡིན་ནོ་ཞེས།
ཇི་སྐད་དུ། སྐྱེ་བ་འདི་ཉིད་ཀྱིས་སངས་རྒྱས་ཉིད་དུ་འགྱུར་རོ་ཞེས་པའི་འཛམ་བུ་གླིང་པའི་མིའི་རྟེན་ཁོ་ན་ལ་ཡིན་གྱི། གཞན་འགྲོ་བ་ལྷ་ལ་སོགས་པ་འགྲོ་བ་ལྔའི་རྟེན་ལ་ནི་མ་ཡིན་ནོ། ། ཞེས་འབྱུང་བའང་གནད་འདི་ཉིད་ལ་རག་པའི་ཕྱིར། བདག་གི་རྗེ་བཙུན་ཆེན་པོས། གང་ལ་རྣམ་ཀུན་མཆོག་ལྡན་གྱི་ཕྱག་རྒྱ་མ་བསྟེན་པར་ནུས་པའི་གང་ཟག་དེའང་ངེས་པར་མི་མོའི་ལས་རྒྱ་བསྟེན་པ་ལ་སྐལ་བ་རང་དབང་ཅན་དུ་མ་གྱུར་པ་ལ་མི་འབྱུང་ངོ༌། ། ཞེས་ལེགས་པར་བཀའ་སྩལ་པའང་ཟབ་གནད་ཆེན་པོ་ཡིན་ནོ། ། འཇིག་རྟེན་པའི་དབང་བཞི་པ་འདི་ནི་དབང་གསུམ་པའི་མཐར་ཁམས་དཀར་ཆའི་གོང་བུ་གྲོལ་ཞིང་འབབ་པ་གསུམ་གྱི་མཐར་བྱང་སེམས་རྡོ་རྗེ་ནོར་བུའི་རྩེ་མོར་རྒྱས་ཏེ་ཕྱིར་མ་ཟགས་པ་ཉིད་ལྷན་ཅིག་སྐྱེས་པའི་དགའ་བའི་༼༣༥༤༽ཆ་བཅུ་དྲུག་པ་ཡོངས་སུ་རྫོགས་པ་ཉིད་ལ་འཇོག་དགོས་ཏེ། ཇི་སྐད་དུ། གཉིས་གཉིས་སྤྲད་པས་བདེ་ཐོབ་པ། །
གཉིས་གཉིས་འཁྱུད་པས་དེ་བཞིན་ཉིད། ། ཅེས་འབྱུང་བ་ཉིད་ཀྱི་ཕྱིར། འདི་ལ་བོད་ཀྱི་དུས་འཁོར་བ་ཁ་ཅིག ། འཇིག་རྟེན་པའི་བཞི་པ་འདི་རྒྱུད་གཞན་དུ། བཞི་པ་ཡང་དེ་ཉིད་དོ། ། ཞེས་འབྱུང་བ་ལྟར་གསུམ་པ་ལས་གཞན་དུ་མེད་པར་འདོད་པ་ལྟར་འདིའི་བཞི་པའང་གསུམ་པ་ལས་གཞན་དུ་མེད་ལ། དེའི་ཕྱིར་རྒྱུད་ལས། དཔལ་ལྡན་ཤེས་རབ་ནུ་མ་ལ་ཡང་ཞེས་པའི་ཚིག་བཅད་བརྒྱ་བཅུ་དགུ་པར་བུམ་གསང་ཤེས་རབ་ཡེ་ཤེས་ལས་དབང་བཞི་པ་མ་བསྟན་ཅིང༌། འཇིག་རྟེན་པའི་དབང་བཅུ་གཅིག་ང་རྒྱལ་འཇིག་རྟེན་པར་ཡང་མ་གསུངས་པའི་ཕྱིར། འོ་ན་བཞི་པ་གསུམ་པར་མི་འོང་བ་དེ་འཇིག་རྟེན་ལས་འདས་པའི་བཞི་པའི་དབང་དུ་བྱས་པ་ཡིན་ནོ། །
ཞེས་ཟེར་རོ། ། དེ་ལྟར་མི་འཐད་དེ། འཇིག་རྟེན་པའི་དབང་བཞི་པ་འདི་གསུམ་པ་ལས་དངོས་པོ་ཐ་དད་པ་ཉིད་ཀྱི་ཕྱིར། གསུམ་པར་ནི་ཕྱག་རྒྱའི་ལག་པ་བཅང་བ་ཙམ་ཡིན་ལ། འདིར་ནི་གཉིས་སྤྲོད་ཀྱི་བདེ་བ་ཡོངས་སུ་རྫོགས་པར་མྱོང་དགོས་པའི་ཕྱིར། འདིའི་ཐད་ཀྱི་འགྲེལ་པར། དེ་བཞིན་དུ་སློབ་དཔོན་ནི་རྒོད་པ་ཡོན་ཏན་གཉིས་ཀྱི་བདག་ཉིད་ཁུ་བའི་བདེ་བ་རྣམ་པར་དག་པས་སོ། ། གསང་བ་ཞེས་པ་ནི་བལྟ་བ་ཡོན་ཏན་གསུམ་གྱི་བདག་ཉིད་རྣམ་པར་དག་པས་སོ། ། ༼༣༥༥༽ལག་བཅངས་ཞེས་པ་ནི་ཡོན་ཏན་བཞི་པའི་བདག་ཉིད་རྣམ་པར་དག་པས་སོ། ། གཉིས་གཉིས་ཞེས་པ་ནི་ཡོན་ཏན་ལྔའི་བདག་ཉིད་ཁུ་བའི་བདེ་བ་རྣམ་པར་དག་པས་སོ། །
ཞེས་འབྱུང་ལ། དེ་ལྟ་ན་བཅུ་གཅིག་པ་ལ་ང་རྒྱལ་འཛིན་པའི་སྔགས་མི་དགོས་པ་ནི་བཅུ་གཅིག་པ་མདོ་རྒྱུད་ཐུན་མོང་བའི་སངས་རྒྱས་ཀྱི་ས་ཡིན་ལ། ས་བཅུ་གཉིས་པ་ནི། རྒྱུད་འདིའི་ཐུན་མོང་མིན་པའི་སངས་རྒྱས་ཀྱི་ས་ཡིན་པས་སངས་རྒྱས་ཀྱི་ས་འདིའི་ང་རྒྱལ་བཟུང་བར་དངོས་སུ་བསྟན་པས་སྔགས་མ་བརྗོད་ཀྱང་ང་རྒྱལ་འཛིན་པ་དོན་གྱིས་གྲུབ་པའི་ཕྱིར། ཆོས་ཀྱི་གྲགས་པས། དོན་གྱི་གོ་བས་གཅིག་ཤོས་ལ། ། དྲན་པས་ཡང་དག་སྐྱེ་བར་འགྱུར། ། ཞེས་པ་ལྟར་ཡིན་ལ། དེ་ལྟར་ང་རྒྱལ་མ་བཟུང་ན། ། དབང་བསྐུར་རེ་རེ་ས་རེའོ། །
ཞེས་པའི་དོན་ཀྱང་སྟོང་པར་འགྱུར་བའི་ཕྱིར། གཞན་ཡང་གསང་བའི་དབང་ལ་དགེ་སློང་དང་ནི་གོང་མའི་བྱེད་པ་ལ་ཡང་གནས་བརྟན་ཞེས་པར་འགྱུར་བ་སྟེ། ། ཞེས་པའི་འགྲེལ་པར། དེ་ནས་གོང་མ་གསུམ་པའི་བྱེད་པ་སྟེ་ཤེས་རབ་ཡེ་ཤེས་ཀྱི་དབང་ལ་མངོན་པར་དབང་བསྐུར་བ་ནི། གནས་བརྟན་ཞེས་པ་ཆོས་སྟོན་པར་བྱེད་པ་དང་སློབ་མ་སྡུད་པོར་འགྱུར་ཆོས་ཀྱི་སྤྲིན་ལ་ལུང་བསྟན་པའི་ཕྱིར་སངས་རྒྱས་གཉིས་པ་༼༣༥༦༽ཉིད་དོ། ། ཞེས་བྱེད་སྒྲས་སངས་རྒྱས་གཉིས་པའི་ཟླ་བཅས་ཀྱི་སྐྲའི་ཁོང་ནས་བཅུ་གཅིག་པའི་ང་རྒྱལ་དོན་གྱིས་འཕེན་པར་མཛད་པའི་ཕྱིར་རོ། ། གཉིས་པ་དེ་ལས་འཕྲོས་པའི་རྒྱུད་ཉན་པའི་ཆེད་དུ་འདས་པའི་དབང་བསྐུར་བ་ནི། འདིར་ཀུན་མཁྱེན་བུ་དང་བོ་གདོང་ཕྱོགས་རྒྱལ་བས་ནི། སློབ་མའི་དབང་གི་སྐབས་འདིར་འདས་པའི་བཞི་པ་བསྐུར་བར་མི་བཞེད་ཀྱང༌། དཔལ་རང་བྱུང་རྒྱལ་མཆོག་ཀརྨ་པ་དང༌།
ཀུན་མཁྱེན་ཇོ་ནང་པ་སོགས་ཀྱིས་ནི་བསྐུར་བར་བཞེད་དེ། བསྐྱེད་རིམ་ཙམ་ལས་དོན་དུ་མི་གཉེར་བའི་རྒྱུད་མཉན་པ་ཡིན་ན་འཇིག་རྟེན་པའི་དབང་བཞི་པ་ཙམ་ཞིག་བསྐུར་བས་དོན་གྲུབ་པ་ཡིན་ཀྱང་རྒྱུད་འདིར་བསྐྱེད་རྫོགས་ཁ་ཕྲལ་ཏེ་འདུས་པ་ལྟར་ཚོགས་བཤད་དང་སློབ་བཤད་ཀྱི་སྲོལ་གཉིས་མེད་པས་རྒྱུད་རྫོགས་པར་ཉན་ན་རྫོགས་རིམ་གྱི་དོན་འདས་པའི་བཞི་པ་མ་བསྐུར་བ་ལ་འཆད་ན་གསང་སྒྲོགས་སུ་འགྱུར་བའི་ཕྱིར་ཞེས་བསྐུར་བ་ལས། བསྐུར་ཚུལ་ནི། རྒྱལ་བ་གར་གྱི་དབང་པོ་ཞྭ་དམར་བ་བཞི་པས། དབང་ལེའི་རྡོ་རྗེ་སློབ་མ་དང་སློབ་དཔོན་མཐར་འབྱུང་བའི་དབང་བསྐུར་བའི་རིམ་པ་དེ་ཉིད་ནི་དེར་ཡང་བླངས་ནས་འཆད་པར་མཛད་ལ། དེའི་དབང་དུ་ན་སྡོམ་པ་སྦྱིན་པ། དབྱེ་བ་བསྟན་པ། གསོལ་བ་བཏབ་པ། འཇིག་རྟེན་ལས་འདས་པའི་བཞི་པ་བཤད་༼༣༥༧༽པ་དབང་དོན་ངེས་ནས་ང་རྒྱལ་འཛིན་པའི་ཚུལ་དང་ལྔ་ལས། དང་པོ་གཉིས་རྒྱུད་འགྲེལ་ཉིད་ལས་དངོས་སུ་གསུངས་ཏེ།
སྡོམ་པ་སྦྱིན་པ་ནི། དེ་ནས་ཚོགས་ཀྱི་འཁོར་ལོར་གཤེགས་སུ་གསོལ་བར་བྱ་སྟེ་གཤེགས་སུ་གསོལ་ནས་སློབ་མ་ལ་སྡོམ་པ་སྦྱིན་པར་བྱའོ། ། སློབ་དཔོན་གྱིས་སློབ་མ་ལ་སྡོམ་པ་བྱིན་ནས་སློབ་མས་ཀྱང་བླ་མ་ལ་ཡོན་དབུལ་ལོ། ། ཞེས་པའི་བར་ཏེ། དབང་གོང་མ་བསྐུར་བའི་རྗེས་སུ་དབང་ནོད་པོ་ཕྱག་རྒྱ་དང་བཅས་པ་ཚོགས་ཀྱི་འཁོར་ལོ་བསྐོར་བའི་བྱ་བ་འདས་པའི་དབང་གི་དོན་དུ་མི་འཕོ་བའི་སྡོམ་པ་སྦྱིན་པར་བྱའོ་ཞེས། སྡོམ་པ་ཇི་ལྟར་སྦྱིན་པ་དང་དེའི་སྔགས་ཚིག་དང་ཆོ་ག་ནི་འདིར་སྣང་སྟེ། སྔར་འཇིག་རྟེན་པའི་དབང་གསུམ་པའི་མཐར་འབྱུང་བའི་ལྷན་ཅིག་སྐྱེས་དགའི་བཞི་པ་དེ་ནི་བཞི་པ་ཡང་དག་པ་དོན་དམ་པ་དེ་མ་ཡིན་ཏེ། འཕོ་བའི་བདེ་བ་ལས་འཕོ་མེད་ཀྱི་བདེ་བ་མ་ཡིན་པའི་ཕྱིར། ལས་ཡེའི་ཕྱག་རྒྱའི་སྐབས་སུའང་བྷ་གར་ལིང་ག་བཞག་ནས་བྱང་སེམས་རྡོ་རྗེ་ལས་ཕྱིར་མི་སྤྲོ་བའི་ཆགས་ཆེན་གྱི་ཚུལ་ཁྲིམས་དང་བསོད་ནམས་དང་ཡེ་ཤེས་ཀྱི་ཚོགས་ཕར་ཕྱིན་བཅུའི་སྡོམ་པ་བུ་ཁྱོད་ཀྱིས་བསྲུང་བར་གྱིས་དང༌། སངས་རྒྱས་ཐམས་ཅད་ཀྱིས་བྱིན་གྱིས་བརླབ་ཅིང་བྱང་ཆུབ་པ་ཐོབ་པར་འགྱུར་ལ།
༼༣༥༨༽གལ་ཏེ་སྡོམ་པ་མི་སྐྱོང་ན་དམྱལ་བ་ངུ་འབོད་དུ་སྐྱེ་བར་འགྱུར་ལ། གལ་ཏེ་ལས་ཡེའི་ཕྱག་རྒྱ་ལ་རྣལ་འབྱོར་མའི་ནུས་པ་དམན་པས་པདྨར་བྱང་སེམས་ཤོར་ནའང་ཕྱག་རྒྱ་ལ་ཆེས་གུས་པས་པདྨའི་ཕྱི་རོལ་ན་གནས་པ་རང་ལྕེས་ལེན་པའི་ཕྱིར་བཅོས་ཀྱི་ཆོ་ག་དང་བཅས་ནས་སྡོམ་པ་སྦྱིན་པར་མཛད་དོ། ། གཉིས་པ་དབྱེ་བ་བསྟན་པ་ནི་འགྲེལ་ཆེན་ལས། སླར་ཡང་མཎྜལ་བྱས་ནས་གསོལ་བ་གདབ་པར་བྱ་སྟེ་བཅོམ་ལྡན་འདས་བདག་ལ་དབང་བསྐུར་བའི་རབ་ཏུ་བྱེད་པའི་བཀའ་དྲིན་མཛད་དུ་གསོལ། དེ་ནས་བླ་མས་སློབ་མ་བོས་ཏེ་ཁྱོད་ཉོན་ཅིག ། ཀུན་རྫོབ་ཇི་ལྟ་བ་བཞིན་དུ་སེམས་ཅན་ཐམས་ཅད་ཀྱི་ཐུན་མོང་གི་བདེ་བ་དགའ་བཅུ་དྲུག་གི་མཚན་ཉིད་ནི་ཚིགས་སུ་བཅད་པ་ཉི་ཤུ་རྩ་གཉིས་ལྷག་པའི་བརྒྱ་པ་ལ་སོགས་པ་རྣམས་ཀྱིས་མཆོག་གི་དང་པོའི་སངས་རྒྱས་ལ་འཇམ་པའི་རྡོ་རྗེས་ཕྱུང་བར་འདོད་པའི་བསྐྱེད་པར་ཞེས་པ་ལ་སོགས་པ་སྟེ། ཞེས་པ་ནས། བཅུ་དྲུག་གི་མཐར་ལྷན་ཅིག་སྐྱེས་པའོ་ཞེས་པ་ནི་ངེས་པའོ། ། ཞེས་པའི་བར་འབྱུང་ལ། དབྱེ་བའི་མདོར་བསྟན་གྱི་འགྲེལ་པའི་མཇུག་ཏུ་འགྲེལ་ཆེན་ལས།
དེ་ལྟར་དོན་དམ་པའི་ལེའུ་ལྔ་པ་ལས་ཕྱག་རྒྱ་ཆེན་པོའི་ཡེ་ཤེས་རྒྱ་ཆེར་བརྗོད་པར་བྱ་སྟེ། དེས་༼༣༥༩༽ན་འདིར་རྒྱས་པར་མ་བྱས་སོ། ། ཞེས་པའི་རྒྱས་པར་མ་བྱས་པའི་ཁོང་ནས་གསོལ་བ་བཏབ་པ་སོགས་ཕྱི་མ་གསུམ་རྡོ་རྗེ་འཆང་གི་ཞལ་ལུང་བར་མ་ཆད་པའི་ཕྱག་བཞེས་ཡིན་ནོ། ། དེ་ནས་དབྱེ་བ་དངོས་ནི། ཇི་སྐད་དུ། འདོད་པ་བསྐྱོད་པར་བྱེད་པ་འགྲོ་བ་རང་གི་ཡིད་ལའོ་གང་བ་ནི་གང་བ་ཉིད་དུ་འགྱུར། གང་བ་ཡན་ལག་མཆོག་ལས་རི་བོང་འཛིན་པ་ཁུ་བར་བྱས་ནས་འབར་བའི་ཐིག་ཆེན་བཟང་པོ་འཛག ། ཨོ་ཊྚས་གྲུབ་པ་མཆོག་གི་བདེ་བས་རང་བཞིན་གྱིས་སྟེར་ཐིག་ལེ་གྲོལ་བ་དག་ནི་གསུམ་གྱི་མཐར། བལྟ་དང་རེག་དང་འགྲོག་ལ་འཛག་པའི་བདེ་བ་འདི་དག་གིས་ནི་དགའ་བ་ལ་སོགས་དབྱེ་བ་སྟེ། ། འདོད་པ་དགའ་བར་བྱེད་དེ་དང་པོ་དག་ཀྱང་མི་རྣམས་ཀྱི་ནི་མིག་གིས་བལྟ་བ་རྣམས་ཀྱིས་སོ། །
ཕྱི་ནས་གང་བ་རབ་ཏུ་སྦྱར་ན་ཡིས་ཏེ་སླར་ཡང་མཆོག་གི་དགའ་བ་ཉིད་དོ་རང་ལུས་ལ། ། འབར་བ་ཉིད་ལས་ཐིག་ལེ་འཛག་པའི་དགའ་བ་ཡིས་ཀྱང་ཁྱད་པར་དགའ་བ་རྡོ་རྗེ་པདྨ་ལ། ། ཨོཊྚ་ཐེག་ལེ་གསུམ་གྱི་མཐའ་རུ་འགྱུར་བ་ལ་གནས་ལྷན་ཅིག་སྐྱེས་པའི་དགའ་བ་རྡོ་རྗེ་བྱེད། ། འདོད་དང་དགའ་བ་དང་ནི་འདར་དང་འགྱུར་མེད་དག་དང་བཞི་པ་ཡེ་ཤེས་ནི་སྦྱོར་བ་དེ་གཅིག་སྟེ། ། གང་བ་དང་ནི་ནུས་དང་སྐྱེ་བ་དག་དང་༼༣༦༠༽མཆོག་གི་དགའ་བ་ཉིད་ནི་གཉིས་པར་ངེས་པར་འགྱུར། ། འབར་བ་དང་ནི་ཐིག་ལེ་གཉིད་ཡུར་དག་ཀྱང་སླར་ཡང་ཁྱད་པར་དགའ་བ་ཉིད་ནི་གསུམ་པའོ། ། ཨོཊྚ་དང་ནི་ནཱ་ད་དག་དང་གཉིད་དང་ལྷན་ཅིག་སྐྱེས་པའི་དགའ་བ་ཉིད་ནི་བཞི་པར་འགྱུར། ། ཚིགས་བཅད་དང་པོས་ནི་གཞན་མཆོག་སྒྲིབ་བྲལ་གྱི་འབྱུང་བ་ལྔ་དང་དགའ་བཟང་རྒྱལ་སྟོང་རྫོགས་པ་དང༌། དབྱངས་བཅུ་དྲུག་ལ་སོགས་པ་ལ་བསྟེན་པའི་ལྷན་ཅིག་སྐྱེས་པའི་དགའ་བ་ཆ་བཅུ་དྲུག་པ་མངོན་དུ་བྱེད་པ་ནི་རིག་མའི་གཟུགས་ལ་བལྟ་བ་དང༌། དེ་ལ་འཁྱུད་པ་དང་ཡན་ལག་མཆོག་ལས་འཛག་པ་དང་འཕོ་བའི་མཐར་མི་འཕོ་བར་ཉམས་སུ་མྱོང་བའི་ཡེ་ཤེས་ནི་ཁམས་བསྡུས་པ་དང་ཚོགས་པ་དང་འདུས་པ་སྟེ་བཅུ་དྲུག་ཕྱེད་ཕྱེད་ཐིག་ལེ་འཆང་བའི་དཀར་པོ་དང་ནག་པོའི་ཕྱོགས་ཀྱི་ཆ་མེད་ཆ་ལས་འདས་པའི་ལྷན་ཅིག་སྐྱེས་དགའ་གང་ཡིན་པས་ནི་འཇིག་རྟེན་པ་དང་འགྱུར་བའི་བདེ་བ་ལས་འདས་པའི་ཟག་མེད་བསམ་གཏན་བཞི་པའི་ཡེ་ཤེས་སོ། །
ཚིགས་སུ་བཅད་པ་བར་པ་ནི་གནས་སྐབས་བཞིའི་དབྱེ་བས་སྐུ་གསུང་ཐུགས་ཡེ་ཤེས་ཀྱི་སྦྱོར་བས་ཡོངས་སུ་སྦྱོང་བའི་འདས་པའི་དགའ་བ་བཅུ་དྲུག་པ་སྟེ། དེ་ཡང་མ་དག་པའི་གནས་བཞི་དང་ཆོས་མཐུན་པའི་དག་པའི་གནས་སྐབས་བཞི་དགའ་བཞིའི་ངོ་བོར་༼༣༦༡༽སྐྱེས་པ་ཉིད་ཀྱི་འཇིག་རྟེན་ལས་འདས་པས་འཇིག་རྟེན་པའི་ཆོས་སྦྱོང་བར་བྱེད། དེ་ཡང་འདི་ལྟར་དགའ་བའི་སྐབས་སུ་ཕྱག་རྒྱའི་གཟུགས་དང་ལང་ཚོ་སོགས་ཕྱི་རོལ་ལ་ཆགས་པ་ཆེ་བས་སད་པ་ཞེས་བྱའོ། ། མཆོག་དགའི་སྐབས་སུ་ཕྱི་རོལ་ལ་དམིགས་པའི་ཤས་ཆུང་ཞིང་ནང་གི་བདེ་བ་ལ་དམིགས་པ་ཤས་ཆེ་ལ། རླུང་རྣམས་ཀྱང་ནང་དུ་ཁ་བལྟ་བའི་ཕྱིར་རྨི་ལམ་དང་འདྲ་བས་རྨི་ལམ་ཞེས་བརྗོད་དོ། ། ཁྱད་དགའི་སྐབས་སུ། ཕྱི་རོལ་གྱི་བདེ་བ་ལ་ཆགས་པ་གཏན་མེད་པར་ནང་གི་བདེ་བ་ཉིད་ལ་ཞུགས་པ་ནི་རྨི་ལམ་གྱི་ཡུལ་དུས་ཀྱི་སྣང་བ་མེད་པར་གཉིད་དུ་རོ་གཅིག་པ་དང་འདྲ་བའི་ཕྱིར་གཉིད་སྟུག་ཅེས་བྱའོ། ། ལྷན་ཅིག་སྐྱེས་པ་ནི་བཞི་པ་ཉིད་ཡིན་པས་བཞི་པ་སྟེ། ཕྱི་ནང་གཉིས་ཀ་རྟོག་པ་འགགས་པའི་སྐབས་རེ་ཁུ་བའི་འཕེལ་ཆ་རྫོགས་ནས་ནག་ཆ་ལ་མ་ཞུགས་པར་བདེ་བ་ཡོངས་སུ་གང་བའོ། ། ཚིགས་བཅད་ཕྱི་མས་ནི་སྐུ་བཞི་པོ་རེ་རེ་ཞིང་སྐུ་གསུང་ཐུགས་ཡེ་ཤེས་རྡོ་རྗེ་མངོན་དུ་བྱེད་པའི་འདས་པའི་དགའ་བ་བཅུ་དྲུག་པོ་ཚན་པ་གསུམ་དུ་གནས་པ་ལ་དབང་ཐོབ་པ་དེ་ལྟ་བུ་ནི་བཞི་པའི་དབང་ངོ་ཞེས་པའི་རབ་དབྱེ་བསྟན་པ།
གསུམ་པ་གསོལ་གདབ་པ་ནི་དབང་གི་ཆོ་གར་༼༣༦༢༽འབྱུང་བ་ལྟར་གསོལ་བ་བཏབ་ནས། བཞི་པ་འདས་པའི་བཞི་པ་བཤད་པའམ་བསྐུར་བ་ནི། རྒྱུད་སྡེ་གཞན་དང་འདིའི་འཇིག་རྟེན་པའི་དབང་བཞི་ལས་དང་ཡེ་ཤེས་ཀྱི་ཕྱག་རྒྱ་ལ་བསྟེན་པའི་དགའ་བ་བཞི་ནི་འདས་པ་ནི་དགའ་བཞི་རྣམ་པར་དག་པའི་བདག་ཉིད་ཅན་མ་ཡིན་ཏེ། ཤེས་རབ་ཀྱི་རྒྱུད་ལས་སྐྱེས་པའི་བདེ་བ་ཐབས་ཀྱི་ཡེ་ཤེས་ཡིན་པ་དང༌། ཐབས་ཀྱི་རྒྱུད་ལས་སྐྱེས་པའི་བདེ་བ་ཤེས་རབ་ཀྱི་ཡེ་ཤེས་སུ་འགྱུར་ལ། དེ་ལྟར་ཐབས་ཤེས་ཀྱི་རྒྱུད་རེ་རེ་ལ་ཡེ་ཤེས་ཡ་བྲལ་བ་གཉིས་སོ་སོར་ཉམས་སུ་མྱོང་བའི་ཕྱིར། གཉིས་ཀ་ལ་གཉིས་མེད་ཀྱི་བདེ་བ་སྟེ་གཉིས་ཀར་རིས་མེད་ཀྱི་བདེ་བ་ཉམས་སུ་མྱོང་བའི་འདས་པའི་ཡེ་ཤེས་མེད་པའི་ཕྱིར། སངས་རྒྱས་ཉིད་ཐོབ་པ་ལ། འོ་ན་འདས་ལམ་ཐོབ་པའི་ཕྱག་རྒྱ་ནི་གང་ཞེ་ན། ཕྱག་རྒྱ་ཆེན་མོའི་ཕྱག་རྒྱ་སྟེ།
ཇི་སྐད་དུ། འཇིག་རྟེན་ལས་འདས་པའི་དབང་གང་མཆོག་གི་རྒྱལ་བའི་བདག་པོའི་ཕྱག་རྒྱ་མཆོག་ལ་རྗེས་སུ་སྦྱོར་བའོ། ། ཕྱག་རྒྱ་སྒྱུ་མ་རྗེས་སུ་མཐུན་པ་ཡིད་དང་ནམ་མཁའ་ལ་ནི་མེ་ལོང་དག་ལ་གཟུགས་བཞིན་ཏེ། ། འཇིག་རྟེན་གསུམ་པོ་སྣང་བར་བྱེད་ཅིང་དྲི་མེད་གློག་དང་མཚུངས་པའི་འོད་ཟེར་དུ་མ་འཕྲོ་༼༣༦༣༽བར་བྱེད། ཕྱི་དང་ལུས་ལ་དབྱེར་མེད་ཡུལ་དང་རྣམ་པར་བྲལ་བ་སྣང་བ་ཙམ་ནི་མཁའ་ལ་གནས་པ་ཡི། ། སེམས་ལ་སེམས་ཀྱི་རང་བཞིན་འཁྱུད་པ་གང་ཞིག་འགྲོ་བ་དུ་མའི་གཟུགས་ཅན་དེ་ནི་གཅིག་པུའོ། ། ཞེས་དང༌། རྩ་རྒྱུད་ལས། ཤེས་རབ་ཡན་ལག་ནུ་མར་ནི། ། རེག་པས་བྱང་ཆུབ་སེམས་འཕོའི་བདེ། །
འོ་མ་འཛིན་པས་དབང་བསྐུར་བ། ། གང་ལ་བདེ་ཐོབ་དེ་བྱིས་པ། ། ཡུན་རིང་གསང་བར་སྤྲོས་ལས་སྐྱེས། ། བྱང་ཆུབ་སེམས་ནི་འཕོ་བའི་བདེ། ། གསང་བའི་དབང་བསྐུར་གསང་བར་ནི། ། གང་ལ་བདེ་ཐོབ་དེ་དར་མ། ། ཡུན་རིང་གསང་བར་སྤྲོས་ལས་སྐྱེས། ། རྡོ་རྗེའི་རྩེ་མོར་གཡོ་བའི་བདེ། ། ཤེས་རབ་ཡེ་ཤེས་དབང་བསྐུར་བས། ། གང་ལ་གཡོ་བར་བགྲོད་དེ་རྒན། །
ཞེས་དབང་གོང་མ་གསུམ་བསྟན་ལ། འགྱུར་མེད་ཀྱི་བདེ་བ་ཤེས་རབ་ཡེ་ཤེས་ཆེན་པོ་ནི་དེ་ལས་འདས་པ་སྟེ། ཕྱག་རྒྱ་ཆེ་ལ་རྗེས་ཆགས་པས། ། གཡོ་མེད་ལས་སྐྱེས་བདེ་བ་གངས། ། ཤེས་རབ་ཆེན་པོའི་དབང་བསྐུར་བ། ། གང་ལ་གཡོ་མེད་རྟོགས་པ་དེ། ། སྐྱེས་དགུའི་བདག་པོར་དེ་ཤེས་བྱ། ། སྐྱོབ་པ་ཐམས་ཅད་བསྐྱེད་མཛད་པ། ། ཞེས་འབྱུང་བའི་དོན། འདས་པའི་བཞི་པ་འདི་ལ་ཤེས་རབ་ཡེ་ཤེས་ཆེན་པོ་ཞེས་བྱ་སྟེ།
ཤེས་རབ་མ་རྣམས་ཐམས་ཅད་པའི་སྟོང་གཟུགས་༼༣༦༤༽བྷ་ག་འཁོར་ལོ་དྲུག་གི་དབུས་ཡིན་ལ། སློབ་མས་ཕྱག་རྒྱ་དེ་སོར་བསམ་གྱི་ཡན་ལག་གི་སྒོམ་པས་མཐོང༌། སྲོག་རྩོལ་གྱིས་འཁྱུད། འཛིན་པས་སེམས་ཀྱི་རྡོ་རྗེའི་འཁོར་ལོ་དྲུག་གི་ལྟེ་བའི་བྷ་གར་བཅུག་ནས་སྙོམས་པར་ཞུགས་པས་རྗེས་དྲན་གྱི་དགའ་བ་བཅུ་དྲུག་ཉམས་སུ་མྱོང་བའི་མཐར་བྱེད་བཅིངས་ལ་མ་ལྟོས་པར་ཁམས་གྱེན་དུ་བགྲོད་དེ་མི་འགྱུར་བའི་བདེ་བ་ཐོབ་པ་ནི་ཏིང་ངེ་འཛིན་གྱི་དབང་བཞི་པ་དངོས་ཏེ། ཤེས་རབ་ཆེན་པོའི་ཡེ་ཤེས་ཀྱང་བྱ་ལ། ཡན་ལག་སྔ་མ་ནི་དབང་བཞི་པའི་ལམ་ལ། ཞུགས་པ་ཞེས་བརྗོད་ལ། ཕྱི་མ་ལ་ནི་འདས་པའི་བཞི་པའི་ལམ་ཐོབ་པའོ་ཞེས་བརྗོད་དོ། ། ལྔ་པ་ང་རྒྱལ་འཛིན་པ་ནི། དབང་ཆོག་ནས་འབྱུང་བ་ལྟར་ས་བཅུ་གཉིས་པའི་སྔགས་ཀྱི་ང་རྒྱལ་གཟུང་ནས།
དོན་དམ་བྱང་སེམས་ཀྱི་དཀྱིལ་འཁོར་དུ་འདས་པའི་དབང་བཞི་པ་ཐོབ་ནས་ལུས་ངག་ཡིད་ཡེ་ཤེས་ཀྱི་དྲི་མ་དག་ནས་ཡེ་ཤེས་རྡོ་རྗེ་ངོ་བོ་ཉིད་སྐུ་སྐད་ཅིག་གིས་མངོན་པར་བྱང་ཆུབ་པའི་ས་བཅུ་གཉིས་ཐོབ་པར་བྱེད་པ་ཡིན་ནོ་ཞེས། དབང་བཅུ་གཅིག་པའི་རྗེས་ཐོགས་ཁོ་ནར་འདས་པའི་བཅུ་གཉིས་པ་ཡང་དེ་ལྟར་བསྐུར་བར་བྱའོ་ཞེས། འཇིག་རྟེན་ཁམས་ལེའི་རྒྱས་འགྲེལ་ལས། འཇིག་རྟེན་ལས་འདས་པའི་༼༣༦༥༽བཅུ་གཅིག་པ་ནི་བཞི་པ་དེ་ཡང་དེ་བཞིན་ནོ་ཞེས་པའི་ངེས་པས་བླ་མའི་ཞལ་ལས་ཕྱག་རྒྱ་ཆེན་པོ་མཆོག་ཏུ་མི་འགྱུར་བའི་ཡེ་ཤེས་ཀྱི་མཚན་ཉིད་ཅན། སྒྲིབ་པ་མེད་པ་ཉིད་ཀྱིས་ལུས་དང་ངག་ལ་སོགས་པ་སྦྱོང་བར་བྱེད་པས་སོ། ། ཞེས་གསུངས་སོ། ། འདི་ལྟའི་འདས་པའི་དབང་བཅུ་གཉིས་པ་འདིའང་ཚིག་ཙམ་གྱི་དབང་བསྐུར་བ་ཡིན་ལ། སློབ་མའི་དབང་ཉིད་ཀྱི་ཁོངས་སུ་སྡུད་པའི་ཕྱིར། རློམ་ཚོད་འདས་པར་རློམ་ཡང་སོང་ཚོད་མ་འདས་པའི་ཁོངས་སུ་བསྡུད་དོ། ། བཞི་འཇིག་རྟེན་ལ་འདས་པའི་དབང་བཞི་པ་བསྐུར་ནས་སྐྱེ་དགུའི་བདག་པོ་དགྲ་བཅོམ་པ་ཆེན་པོ་ཉིད་དུ་སྒྲུབ་པར་འོས་པ་མཆོག་གི་དབང་དུ་བྱས་པ་རྡོ་རྗེ་སློབ་དཔོན་གྱི་དབང་བསྐུར་བ་ལ།
འཆད་སོགས་ལ་དབང་བ་སློབ་དཔོན་གྱི་དབང་དང༌། དངོས་གྲུབ་ལ་དབང་བ་སློབ་དཔོན་ཆེན་པོ་ལས་ཀྱང་ཆེན་པོའི་དབང་ངོ༌། ། དང་པོ་ནི། འདིར་མཁས་པ་ཆེན་པོ་ཡིད་བཟང་རྩེ་པའི་གསུང་གིས་རྣམ་སྣང་མངོན་བྱང་གི་འགྲེལ་པ་སངས་རྒྱས་གསང་བས་མཛད་པར། སློབ་མ་དམིགས་པ་ཅན་སློབ་དཔོན་གྱི་དབང་དོན་དུ་གཉེར་བ་དང༌། ཟབ་མོ་ལ་མོས་པ་བྱང་ཆུབ་སེམས་ཀྱི་མིང་ཅན། སྟོང་པ་ཉིད་ཀྱི་རྣལ་འབྱོར་དོན་དུ་གཉེར་བ་གཉིས་ལས། དང་པོ་ལ་སློབ་དཔོན་གྱི་དབང་སྟེར་ལ། ཕྱི་མ་ལ་སློབ་དཔོན་གྱི་དབང་མི་སྟེར་བར་༼༣༦༦༽སྟོང་པ་ཉིད་སྒོམ་པ་གྲུབ་པ་ན་སློབ་དཔོན་གྱི་དབང་བསྐུར་བའི་རིམ་པ་གཉིས་བཤད་དེ། དེ་དག་ནི་འདིར་ཡང་ཤིན་ཏུ་འབྱོར་ཏེ།
དང་པོར་སློབ་མའི་དབང་ཐོབ། དེ་ནས་རྒྱུད་འགྲེལ་མཉན། དེའི་རྗེས་སུ་སློབ་དཔོན་གྱི་དབང་དོན་དུ་གཉེར་བ་གཅིག་དང་དང་པོར་སློབ་མའི་དབང་ཐོབ། དེའི་རྗེས་སུ་སྒོམ་པ་གཙོ་བོར་བྱས་ཏེ་རྣལ་འབྱོར་གྲུབ་ནས་སླར་རྒྱུད་མཉན་ཏེ། དེའི་རྗེས་སུ་སློབ་དཔོན་གྱི་དབང་དོན་དུ་གཉེར་བའམ། སློབ་མའི་དབང་ཐོབ་པའི་རྒྱུད་འགྲེལ་མཉན་ནས་སྒོམ་པ་ལ་གཙོ་བོར་ཞུགས་ཏེ། དེའི་རྗེས་སུ་སློབ་དཔོན་གྱི་དབང་དོན་དུ་གཉེར་བ་སྟེ་སྒོམ་པ་སྔོན་དུ་འགྲོ་བའི་སློབ་དཔོན་གྱི་དབང་ལ་ཡང་རིམ་པ་གཉིས་ཡོད་ཅེས་གསུངས་པ་ལྟར་ཡིན་ལ། འོ་ན་སློབ་དཔོན་གྱི་དབང་འདི་རྒྱུད་གཞན་ལས་བུམ་པ་ཉིད་ཀྱི་དབང་བསྐུར་བ་ལ་སློབ་མ་དང་སློབ་དཔོན་གྱི་དབང་བསྐུར་བར་མཛད་པ་ལས། གོང་མའི་དབང་དུ་བྱས་ཏེ་སློབ་དཔོན་གྱི་རྣམ་པར་བཞག་པ་མི་འབྱུང་བས་རྒྱུད་འདིར་གོང་མའི་དབང་དུ་བྱས་པའི་རྡོ་རྗེ་སློབ་དཔོན་གྱི་དབང་བསྐུར་བའང་འབྱུང་བའི་ཁྱད་པར་ཅི་ཡིན་སྙམ་ན། རྒྱུད་སྡེ་གཞན་ལས་ནི་བུམ་དབང་གི་བྱ་བའམ་རྣལ་འབྱོར་པ་རང་དབང་ཐོབ་ནས་དེ་ཙམ་སྟོན་པའི་རྡོ་རྗེ་སློབ་དཔོན་དུ་འགྱུར་བ་གནས་སྐབས་ཉི་ཚེ་བའི་དབང་དུ་བྱས་ལ།
འདིར་ནི་དབང་ཡོངས་སུ་རྫོགས་པ་༼༣༦༧༽མ་ཐོབ་པར་དེ་སྟོན་པའི་རྡོ་རྗེ་སློབ་དཔོན་དུ་མི་འཇོག་པ་ཁྱབ་ཆེ་བའི་དབང་དུ་བྱས་ནས་རྒྱུད་གཞན་གྱི་སློབ་དཔོན་གྱི་དབང་དྲང་དོན་དང་འདིའི་སློབ་དཔོན་གྱི་དབང་ངེས་དོན་ཡིན་ཞེས། རྡོ་རྗེ་སྙིང་འགྲེལ་ལས། སློབ་དཔོན་གྱི་དབང་ནི་དྲང་བའི་དོན་དུ་བུམ་དབང་ཡང་ཡིན་ལ། ངེས་པའི་དོན་དུ་ནི་བཞི་པ་ལ་སོགས་པ་ཡོངས་སུ་རྫོགས་པ་ཁོ་ན་སློབ་དཔོན་ཞེས་བརྗོད་ཀྱི་བུམ་པ་ཙམ་ནི་མ་ཡིན་ནོ། ། ཅིའི་ཕྱིར་ཞེ་ན་སློབ་དཔོན་གྱི་ངེས་ཚིག་དང་མི་ལྡན་པའི་ཕྱིར་རོ། ། ཞེས་དང༌། སྟོད་འགྲེལ་ལས། འདིར་གལ་ཏེ་དང་པོར་བུམ་པའི་དབང་བསྐུར་བ་ན་སློབ་དཔོན་དུ་འགྱུར་བ་ནི། དེའི་ཚེ་གསང་བ་དང་ཤེས་རབ་ཡེ་ཤེས་དང་བཞི་པ་ཡང་ཅི་ཞིག་འབྱུང་བར་འགྱུར། སློབ་དཔོན་ཉིད་ནི་རྡོ་རྗེ་འཆང་གི་མིང་སྟེ།
དེ་ཇི་ལྟར་དང་པོར་བུམ་པའི་དབང་བསྐུར་བས་སློབ་དཔོན་ཞེས་བྱ། དེའི་ཕྱིར་འདི་ནི་གང་ཞིག་བྱིས་པའི་སྐྱེ་བོ་རྣམས་ཀྱི་འཁྲུལ་པ་སྟེ་རིགས་པས་མི་འཐད་པའི་ཕྱིར་རོ། ། ཞེས་འབྱུང་ངོ༌། ། དེ་ལྟར་དབང་བསྐུར་བའི་ཚུལ་ནི་སློབ་མའི་དབང་བསྐུར་བའི་རྒྱུན་གཅིག་ལ་ཡིན་ན་རྡུལ་ཚོན་གྱི་དཀྱིལ་འཁོར་མ་གཤེགས་པའི་དབང་བསྐུར་བར་བྱས་ལ། དེ་ལྟར་མ་ཡིན་པར་དུས་ཀྱི་ཆོད་ན་འབྱོར་པ་ཡོད་ན་སླར་བཻཌཱུརྻ་སོགས་ཀྱི་རྡུལ་ཚོན་གྱི་དཀྱིལ་འཁོར་བཞེངས་པའམ་མ་འབྱོར་ན་ཚིག་ཙམ་གྱིས་བཞེངས་༼༣༦༨༽པའི་དཀྱིལ་འཁོར་ལས་ཀྱང་རུང་སྟེ། དགེ་སློང་ལ་སའི་ཆར་གྲུ་བཞི་པ་ལ་ར་བ་ལྔ་རེ་ཁའི་དབུས་སུ་ཤིང་སྟན་གྱི་སྟེང་དུ་ཁྲུ་དོ་པའི་པད་འདབ་བརྒྱད་པའི་སྟན་དང༌། དགེ་ཚུལ་ལ་པདྨ་མ་གཏོགས་པའི་དེ་ཉིད་དང༌། ཁྱིམ་པ་ལ་དྲི་བཟང་གིས་བྱུགས་པའི་རེ་ཁ་གསུམ་གྱི་དབུས་སུ་ཤིང་སྟན་མེད་པ་ལ་བཀོད་ནས། དགེ་སློང་ལ་ཁྲུས་ཀྱི་དོན་དུ་བུད་མེད་བུ་མ་སྐྱེས་པ་བརྒྱད་དང་དབང་གི་དོན་དུ་གཞོན་ནུ་སྐྱེ་གནས་མ་ཉམས་པ་གཉིས་ཏེ་བུམ་པ་བཅུ་དང༌། དགེ་ཚུལ་ལ་བུད་མེད་བཞི་དང༌།
གཉིས་ཀྱི་བུམ་པ་དྲུག་དང་བཅས་པའི་ཡོ་བྱད་ཚོགས་པར་བྱས་ནས་སློབ་མས་མཎྜལ་ཕུལ་ནས་གསོལ་བ་གདབ་པ་ནི། འགྲེལ་ཆེན་ལས། ཀྱཻ་དཔལ་ལྡན་བླ་མ་ཁྱོད་ཀྱི་བཀའ་དྲིན་ལས་ད་ནི་བདག་གི་བདེ་བར་གཤེགས་པའི་ལམ་ཐམས་ཅད་ཤེས་སོ་ཞེས་བླ་མ་ལ་ཞུས་ནས་དམ་བཅའ་བར་བྱ་སྟེ། དུས་འདི་ནས་བརྩམས་ཏེ་ཁྱོད་དང་སངས་རྒྱས་བྱང་ཆུབ་སེམས་དཔའ་རྣམས་སྤངས་ནས་བླ་མ་གཞན་ལ་བསྟེན་མི་བགྱིའོ། ། ཞེས་སོགས་འབྱུང་བ་ལྟར་ཡིན་ལ། དེ་ཡང་དབང་བསྐུར་བའི་ཚུལ་ལ་ཁྲུས་དང་ཅོད་པན་སོགས་བཅིང་བ། ཕྱག་རྒྱ་དྲུག་བཅིང་བ། འཇིག་རྟེན་པའི་དབང་བཞི་དང་འདས་པའི་དབང་བཞི་པ་བསྐུར་བ་དང༌། རྡོ་རྗེ་གསུམ་གྱི་བྱིན་གྱིས་བརླབས་པ་དང༌། དམ་ཚིག་འབོག་པ་དང་༼༣༦༩༽ལྔ་ལས།
དང་པོའི་སྐབས་སུ་རྣམ་རྒྱལ་གྱི་ཁྲུས་བྱ་བར་བཤད་པའི་ཤུགས་ཀྱི་རྡོ་རྗེ་དྲིལ་བུ་སོགས་ཀྱི་དབང་བདུན་རྫོགས་པར་བསྐུར་དགོས་ཞེས་རང་བྱུང་རྒྱལ་བ་མཆོག་གི་བཞེད་ལ། གཉིས་པ་ནི་རྟོགས་པར་སླ་ལ། སློབ་དཔོན་དུས་ཞབས་པས། ལུང་བསྟན་པ་དང་དབུགས་དབྱུང་དང༌། ། མིག་ཐུགས་ཉོན་མོངས་སྤངས་པ་དང༌། ། མེ་ལོང་ཡེ་ཤེས་དབང་དང་ནི། ། ཆོས་དང་ཕྲིན་ལས་གནང་བ་དང༌། ། སློབ་དཔོན་གྱི་ནི་ལས་རྣམས་དང༌། ། དམ་ཚིག་རྣམས་ནི་བསྒྲག་པར་བྱ། ། ཞེས་འབྱུང་བའང་བྱའོ། །
གསུམ་པ་ནི། པདྨ་ཅན་མཛད་པ་དང༌། ཀརྨ་པ་རང་བྱུང་རྒྱལ་བ་མཆོག་དང༌། དོལ་བུ་པ་དག་འཇིག་རྟེན་པའི་བཞི་པ་དང་འདས་པའི་བཞི་པའི་བར་ཆོ་ག་རྒྱས་བསྡུས་གང་ཡང་རུང་བས་བསྐུར་བར་གསུངས་ཏེ། འདིར་དབང་བཅུ་གཉིས་ཡོངས་སུ་རྫོགས་པར་བསྐུར་བའི་རྒྱུ་མཚན་ཀྱང༌། རྡོ་རྗེ་སློབ་དཔོན་གྱི་དབང་འདི་ཉིད་བསྐུར་བའི་རྒྱུད་ཀྱི་ཆོ་གར། དང་པོར་ཆུ་དག་ལ་ནི་དགེ་བསྙེན་འགྱུར་ཏེ་བུམ་པ་དག་ལ་དགེ་ཚུལ་དག་ཏུ་འགྱུར། ། ཞེས་སོགས་འབྱུང་བ་ཉིད་ཀྱི་ཕྱིར་ཐམས་ཅད་རྫོགས་པར་བསྐུར་བ་འདི་འཐད་ལ། དེ་ལྟར་ན་སྔར་སློབ་མའི་ཆེད་དུ་དབང་བསྐུར་བ་དང༌། འདིར་སློབ་དཔོན་གྱི་ཆེད་དུ་དབང་བསྐུར་བའི་དབང་བསྐུར་གྱི་བྱེད་པའི་བྱ་བ་སོ་སོ་དང་འབྲེལ་བའི་དབང་དོན་ལ་ནུས་མཐུ་ཆེ་ཆུང་༼༣༧༠༽ཡོད་པའི་ཕྱིར་ཟློས་པའི་སྐྱོན་ཡང་མེད་ཅིང་ཡོན་ཏན་ཡར་ལྡན་དུ་འགྱུར་བ་ཉིད་ཀྱིས་དབང་བསྐུར་བའི་རྗེས་སུ་དེའི་དག་པའང་བརྗོད་དོ། །
བཞི་པ་ནི་མཆོད་ཕྱིར་ཐོགས་དང༌། གཙོ་བོ་མཚན་མ་དང༌། དར་དཔྱངས་དང་ཅོད་པན་གྱི་སྔགས་ཀྱི་ཆོ་གས་བྱིན་གྱིས་བརླབས་པར་བྱའོ། ། ལྔ་པ་ནི། འགྲེལ་ཆེན་ལས། འདིར་སྟོན་པ་པོའི་དབང་ལ་མངོན་པར་དབང་བསྐུར་བའི་དགེ་སློང་ངམ་དགེ་ཚུལ་ལམ་ཁྱིམ་པས་གཡོག་ལ་སོགས་པའི་ཆོས་དང༌། ཁྱིམ་པའི་ཆོས་མི་བྱའོ། ། གལ་ཏེ་རལ་གྲི་སྣག་ཚ་དང་ཚོང་ལ་སོགས་པ་བྱེད་ན་དེའི་བཀའ་བཅག་པར་འགྱུར་ཞིང་བཀའ་བཅག་པར་འགྱུར་ཞིང་བཀའ་བཅག་པ་ལས་མེད་པར་མནར་མེད་པར་འགྲོ་བར་འགྱུར་ཏེ་སློབ་དཔོན་གྱི་ཆོས་རྣམ་པར་བཤིག་པའོ། ། ཞེས་འབྱུང་བས་རྡོ་རྗེ་སློབ་དཔོན་མངའ་གསོལ་བའམ་རབ་ཏུ་གནས་པ་འདི་ཡང་རྫོགས་པའི་སངས་རྒྱས་ས་བཅུ་གཉིས་ཀྱི་དབང་ཕྱུག་ཏུ་འགྱུར་བའི་དབང་བསྐུར་བ་ཉིད་ཀྱི་ཐོབ་དགོས་པས། འདི་ཐོབ་ནས་རལ་གྲི་དང་སྣག་ཚ་དང་སྣམ་བུ་དང་བུམ་པ་སོགས་ཀྱི་བྱ་བ་ཕལ་པས་གཡེངས་ན་རྡོ་རྗེ་སློབ་དཔོན་དུ་འཇོག་བྱེད་ཀྱི་བྱ་བར་ཅིས་འགྲོ་སྟེ།
ཇི་སྐད་དུ། གང་ཞིག་ཁྱིམ་གྱི་བསྟི་གནས་སྤྱོད། ། གཡོག་པོ་ཞིང་པ་ཚོང་པ་དང༌། ། དམ་ཆོས་འཚོང་བའི་རྨོངས་པ་སྟེ། ། ས་༼༣༧༡༽ལ་རྡོ་རྗེ་འཛིན་པ་མིན། ། ཞེས་འབྱུང་ལ། དེ་ལྟ་ནའང་དེང་སང་སྔགས་ཀྱི་རྡོ་རྗེ་སློབ་དཔོན་དུ་ཁས་འཆེས་ནས་གཞན་དོན་བྱེད་པ་སྐད་འདི་ཀུན་རང་རང་སོ་སོའི་འཇིག་རྟེན་ཆོས་བརྒྱད་ཀྱི་རླབས་དམ་པའི་ཆོས་ལྟར་བཅོས་ནས་སྒྲུབ་པ་དག་ཤས་ཆེ་བར་སྣང་བས་འདི་ལྟའི་རྡོ་རྗེ་སློབ་དཔོན་ལྟར་བཅོས་པ་ནི་དུག་བཞིན་སྤང་བར་བྱ་དགོས་ལ། གོང་དུ་བཤད་པའི་དམ་སྡོམ་གྱི་ཕྱིར་བཅོས་རྣམས་ཀྱང་འདིར་བསྙད་པར་བྱའོ། ། རྡོ་རྗེ་སློབ་དཔོན་གྱི་དབང་བསྐུར་ཚུལ་འདི་ལ། ཀརྨ་པའི་ཕྱོགས་འཛིན་པ་ཁ་ཅིག །
བླ་མེད་ཀྱི་རྡོ་རྗེ་སློབ་དཔོན་གྱི་དབང་དེ་མཐའ་གཅིག་ཁོ་ནར་བཞི་པའི་མཐར་བསྐུར་དགོས་པ་ཡིན་ཏེ། དེ་ནི་དུས་ཀྱི་འཁོར་ལོའི་ངེས་དོན་གྱི་དགོངས་པ་ཡིན་པས་བླ་མེད་གཞན་ལའང་དེ་ཉིད་ཀྱི་རྒྱས་གདབ་དགོས་སོ་ཞེས་པ་ནི། ཀརྨ་པ་རང་བྱུང་རྡོ་རྗེའི་དགོངས་པ་ཡིན་ནོ་ཞེས་ཟེར་བ་འདི་ནི་མི་འཐད་དེ། དུས་འཁོར་ལས་རྡོ་རྗེ་སློབ་མའི་ཆེད་ཀྱི་སློབ་དཔོན་གྱི་དབང་ངམ་རྗེས་གནང་ནི་དབང་བདུན་གྱི་ཡ་གྱལ་ཡིན་པས་དབང་བཞིའི་མཐར་བསྐུར་བར་མི་མཛད་ལ། རྡོ་རྗེ་སློབ་དཔོན་གྱི་དབང་བསྐུར་བ་ཆེ་ཆུང་གཉིས་ཡོད་པ་ལ་ནི་དང་པོ་དེ་བསྐུར་བ་ལའང་དབང་བཅུ་༼༣༧༢༽གཉིས་ཀྱི་མངོན་རྟོགས་ཚང་མ་ཞིག་བསྐུར་བས་སློབ་དཔོན་གྱི་དབང་དེའི་ལུས་ཡོངས་སུ་རྫོགས་པ་ཡིན་ལ། དེ་ལས་དབང་བཞིའི་མཐར་བསྐུར་དགོས་པར་མ་བཤད་ཅིང་ཕྱི་མའང་དབང་བཅུ་གཉིས་ཡོངས་རྫོགས་བསྐུར་བའི་མཐར་དབང་བཞི་རིམ་པ་ཁྱད་ཅན་ཞིག་བསྐུར་བ་ལ་རྡོ་རྗེ་སློབ་དཔོན་བདག་པོ་ཆེན་པོའི་དབང་ཞེས་ཐ་སྙད་འཇོག་པ་ལས་དབང་བཞིའི་མཐར་རྡོ་རྗེ་སློབ་དཔོན་གྱི་དབང་འདི་ལྟར་བསྐུར་ཞེས་འཆད་པ་མེད་པས་མི་མཁས་པ་ཞིག་གིས་བཅོས་པར་ཟད་ལ། རང་བྱུང་རྒྱལ་བ་མཆོག་གིས་ནི། གཉིས་མེད་རྒྱུད་དུས་ཀྱི་འཁོར་ལོ་ཉིད་ནས་འབྱུང་བའི་གསང་འདུས་དང་བདེ་མཆོག་སོགས་དཔལ་ལྡན་རྒྱུད་སྐར་གྱི་དཀྱིལ་འཁོར་བཅུ་གཉིས་པ་ལྟ་བུ་དུས་འཁོར་གྱི་རྒྱུད་འདི་ཉིད་ནས་བཤད་པ་ལྟ་བུའི་སྒོ་ནས་རྡོ་རྗེ་སློབ་མ་དང་སློབ་དཔོན་གྱི་དབང་བསྐུར་ཚུལ་ལྟར་བྱ་དགོས་ཞེས་གསུངས་ཤིང༌། ཕ་མའི་རྒྱུད་ཀྱི་དབང་ཆོག་གཞན་དུ་རྡོ་རྗེ་སློབ་དཔོན་གྱི་དབང་དབང་བཞིའི་ཐ་མར་བསྐུར་བ་ཀར་ལུགས་ཀྱི་སྒྲུབ་དཀྱིལ་མང་པོར་འབྱུང་བ་ནི་དུས་འཁོར་གྱི་རྒྱས་འགེབས་མིན་ཀྱང་རྡོ་རྗེ་སློབ་དཔོན་གྱི་དབང་བཞི་ཀ་རྫོགས་པའི་མཐར་མཛད་ཀྱང་དབང་བཞི་ཀའི་རྡོ་རྗེ་སློབ་དཔོན་གྱི་བྱ་བ་ལ་དབང་བའི་ཡོན་ཏན་ཡོད་༼༣༧༣༽པ་དང༌། དེ་ལྟར་མི་རུང་བ་ལ་རྒྱུད་དང་མན་ངག་གི་གནོད་པའང་མེད་དོ་ཞེས་བཞེད་པ་ཡིན་ནོ། །
གཉིས་པ་ནི། དབུལ་བྱའི་རིག་མ་ལ། བཀའ་ནོད་ཅིང་གསོལ་བ་གདབ་པ། དབང་བསྐུར་བ་དངོས་སོ། ། དང་པོ་ནི། རྩ་རྒྱུད་ལས། སྲིང་མོའི་བུ་མོ་བུ་མོ་དང༌། ། སྲིང་མོ་དེ་བཞིན་བསྐྱེད་བྱེད་མ། ། དེ་བཞིན་ཆུང་མའི་མ་དང་ནི། ། དེ་བཞིན་ཞང་པོའི་བུད་མེད་དང༌། །
ཕ་ཡི་སྤུན་ཟླའི་ཆུང་མ་དང༌། ། དེ་བཞིན་མ་ཡི་སྲིང་མོ་དང༌། ། རང་གི་མ་ཡི་སྤུན་ཟླ་ཉིད། ། རང་གི་ཆུང་མ་མཆོག་གཟུགས་ཅན། ། སྒྲོལ་མ་ལ་སོགས་ཆོས་ཁམས་མཐར། ། རང་གི་ལས་སྐྱེས་རིག་མ་བཅུ། ། ཐར་པ་འདོད་པའི་ཁྱིམ་པ་ཡིས། ། དབང་གི་དུས་སུ་རབ་སྦྱིན་བྱ། ། ཞེས་པའི་རིག་མ་བཅུ་ནི་དབང་འདི་དོན་གཉེར་གྱི་ཁྱིམ་པ་དག་གིས་སློབ་དཔོན་ལ་འབུལ་བར་བྱ། འདི་འབུལ་བར་མི་ནུས་ན།
དབང་འདི་དག་བསྐུར་བར་མི་བྱ་ལ། རང་བྱུང་གི་དབུལ་བྱའི་རིག་མ་ནི། ཇི་སྐད་དུ། རླུང་སོགས་རིམ་པས་དམངས་རིགས་མོ། ། རྒྱལ་རིགས་དེ་བཞིན་བྲམ་ཟེ་མོ། ། རྗེ་མོ་གཡུང་མོ་ཉ་པ་མོ། ། གར་མ་དེ་བཞིན་ཚོས་མཁན་མོ། ། ཀོ་ལྤགས་བྱེད་མ་གཏུམ་མོ་ནི། ། མཐར་སྐྱེས་ཆོས་ཁམས་མ་སྟེ་བཅུ། ། རིག་མ་ཆེན་པོར་ཡང་དག་༼༣༧༤༽བརྗོད། །
ལོངས་སྤྱོད་གྲོལ་འབྲས་རབ་ཏུ་སྟེར། ། ཞེས་བྱ་བའི་རིག་མ་བཅུ་དབུལ་བར་མི་ནུས་ན་དབང་འདི་དག་བསྐུར་བར་མི་བྱ་ལ། གོང་གི་རྡོ་རྗེ་སློབ་མ་དང་སློབ་དཔོན་གྱི་དབང་བསྐུར་བའི་རྟེན་གྱི་རིག་མ་ནི་ལོ་བཅུ་གཅིག་ནས་ཉི་ཤུའི་བར་བསྔགས་ཏེ། རྒྱུད་ལས། དབང་གི་དོན་དུ་དྲུག་དང་གསུམ་གསུམ་སྟེ་བདེ་མཉམ་འབྲས་བུ་སྟེར་བ། ཞེས་འབྱུང་ལ། དེའི་འགྲེལ་ཆེན་ལས། མོ་ལོ་བཅུ་གཅིག་མ་ལ་རླུང་གི་ཁམས་སོ། ། བཅུ་གཉིས་མ་ལ་མེ་དང༌། བཅུ་གསུམ་མ་ལ་ཆུ་དང༌།
བཅུ་བཞི་མ་ལ་སའོ། ། ཞེས་པ་སྟེ་བཞིའོ། ། བཅོ་ལྔ་མ་ལ་སྒྲ་དང༌། ། བཅུ་དྲུག་མ་ལ་རེག་བྱ་དང༌། བཅུ་བདུན་མ་ལ་རོ་དང༌། བཅོ་བརྒྱད་མ་ལ་གཟུགས་དང༌། བཅུ་དགུ་མ་ལ་དྲི་དང༌། ཉི་ཤུ་མ་ལ་ཆོས་ཀྱི་ཁམས་སོ། ། ཞེས་འབྱུང་ལ། འདིར་ནི་ཐུན་མོང་གི་དེ་ཙམ་གྱིས་མི་འགྲུབ་པས།
ལྷ་རྫས་ཀྱི་ལོངས་སྤྱོད་དང༌། ཕར་ཕྱིན་དང༌། དབང་དང་ས་དང་སྟོབས་བཅུ་པོ་རྣམས་སྐྱེ་བ་འདི་ཉིད་ལ་ཐོབ་འགྱུར་གྱི་རྒྱུའི་བསོད་ཚོགས་ཀྱི་རིག་མ་བཅུ་བླ་མར་ཕུལ་ཞིང་སློབ་མས་ཀྱང་དེ་ལྟར་རོལ་སྟོབས་ཀྱི་ཚེ་དེ་ཉིད་དུ་མཐོང་བའི་ཆོས་ལ་རྣམ་ཀུན་མཆོག་ལྡན་གྱི་སྡེ་སྣོད་ཡུམ་དང་ལྷན་ཅིག་པར་བཅོམ་ལྡན་འདས་དུས་༼༣༧༥༽ཀྱི་འཁོར་ལོ་རྣམ་བཅུ་དབང་ལྡན་དུ་འཚང་རྒྱ་བར་བྱེད་པ་འདི་ནི་ཆེས་མཆོད་བྱ་བླ་ན་མེད་པའོ། ། དེ་ལྟར་དབུལ་བྱའི་རིག་མའང་སློབ་མ་རང་དང༌། བསྐལ་བ་མཉམ་པའི་ཟུང་འཇུག་གི་སྐུ་འགྲུབ་པའི་བསྐལ་བ་ཅན། རབ་ཏུ་སློབ་མའི་རྒྱུད་བྱིན་གྱིས་བརླབ་པར་ནུས་པའི་སྤྲུལ་པའི་ཡེ་ཤེས་མཁའ་འགྲོ་མ་གནས་གསུམ་དུ་བཞུགས་པ་དང༌། འབྲིང་དཔའ་བོ་དང༌། རྣལ་འབྱོར་མ་སློབ་མའི་རྒྱུད་བྱིན་གྱིས་བརླབ་པར་ནུས་པ། ཐ་མའང་ལམ་འདིའི་ཆེད་དུ་རྡོ་རྗེ་སློབ་དཔོན་དང་སློབ་མ་ལ་སངས་རྒྱས་པར་བལྟ་བའི་མོས་གུས་ཅན་དང་ཆོས་ཚུལ་འདི་ལ་སྤྲོ་བ་ཕྱིར་མི་ལྡོག་པས་འདིའི་ཆེད་དུ་ཐབས་མཁས་ཀྱི་ལུས་སྲོག་ཀྱང་མདོར་བར་ནུས་ཤིང་ཆོས་ཚུལ་འདི་ལ་བརྟེན་ནས་རང་གཞན་རྒྱུད་དག་པར་སྒྲུབ་ནུས་པ་ཞིག་དགོས་ལ། དེ་ལས་བཟློག་པ་ནི་སྤང་བྱ་སྟེ།
རྗེ་བཙུན་འཇམ་པའི་དབྱངས་ཀྱིས། རྗེ་བཙུན་བླ་མ་མཐོང་གྱུར་ན། ། དགའ་ཞིང་མཛེས་ལྟ་འཛུམ་པར་བྱེད། ། དེ་ཡི་བཀའ་སྩལ་ཉན་ཅིང་མོས། ། སྟེགས་པའི་ཚུལ་གྱིས་ཞེས་པར་ལྡན། ། གཞན་དུ་དེ་ལ་སྙན་པར་བརྗོད། ། དེ་མཐོང་བ་ལ་འཁྱུད་ཅིང་བསྟེན། ། ཕག་ཏུ་འཁྲི་ཞིང་༼༣༧༦༽སོར་ཚིགས་ཉེད། ། སྐྲ་ནི་བཀྲོལ་ནས་སླར་འཆིང་བྱེད། ། གོས་འཆོས་ཤིང་ནི་བར་བར་འཛུལ། །
བླ་མ་མཐོང་བ་ལྟར་བྱེད་ཅིང༌། ། གོས་འཆོས་པ་དང་ལུས་ཉེད་དང༌། ། རྐང་པ་ས་ལ་འདུད་ཅིང་འབྲི། ། བུས་པའི་ཁ་ལ་འོ་བྱེད་ཅིང༌། ། ནུ་མ་སྟོན་ཅིང་སྐ་རགས་འགྲོལ། ། རྗེ་བཙུན་དེ་ཡིས་མ་མཐོང་ན། ། གླུ་དབྱངས་ལེན་ཅིང་མཐོང་བར་བྱེད། ། དེ་ནི་གང་ན་གནས་པ་དེར། ། དོན་མེད་སྙད་ཀྱི་འགྲོ་བ་དང༌། ། དྲག་ཏུ་ལད་མོས་རབ་སྟེགས་ཏེ། །
ལུང་ཞིང་གླལ་བ་ལྟར་བྱེད་ཅིང༌། ། མི་མོ་འདི་ཡང་བསྟེན་པར་བྱ། ། ཞེས་དང༌། རུང་བ་འདི་ནི་མཁས་པས་བཙལ། ། མིག་གི་རྩ་དངས་མིག་རྩ་རྒོད། ། སླར་ཞིང་སྐད་ཅིག་བསམ་པ་དང༌། ། སྐད་ཅིག་རྒོད་དང་འཕྲོ་བཞག་ནས། ། བསམ་ཞིང་ཡང་ན་སྨྲ་ཞིང་འཛུམ། ། ཞེས་དང༌། དེ་ལས་བཟློག་པ་དེར།
རོལ་ཚེ་རྒྱབ་ཀྱི་ཕྱོགས་པ་དང༌། ། ཁོང་དུ་དགའ་ཞིང་ཚིག་མང་དང༌། ། བསྒོ་བ་བཞིན་དུ་བཀའ་ཡང་གཅོག ། འོ་བྱས་ཁ་ནི་འབྱི་བྱེད་དེ། ། བླ་མའི་ཡོན་ཏན་ཤེས་གྱུར་ཀྱང༌། ། གཞན་དུ་དེ་ལས་ཅུང་ཟད་བསྙད། ། བླ་མ་མ་མཐོང་ལྟར་བྱེད་ཅིང༌། ། འོངས་ཀྱང་དེ་ལ་ཕྱག་མི་འཚལ། ། རྗེ་བཙུན་དེ་དང་མི་མཐུན་པའི། ། ༼༣༧༧༽མི་གཞན་དང་ནི་རྩེ་དགའ་བྱེད། །
དེ་སོགས་རབ་དབྱེ་མི་རུང་སྟེ། ། མཁས་པས་རབ་ཏུ་སྤང་བར་བྱེད། ། ཅེས་འབྱུང་ངོ༌། ། གཉིས་པ་ནི། དེ་ལྟའི་སློབ་དཔོན་ལ་ཕྱག་རྒྱ་བཅུ་ཕུལ་ནས། ཀྱེ་བཅོམ་ལྡན་འདས་ཕ་རོལ་ཏུ་ཕྱིན་པ་ཐམས་ཅད་ཐོབ་པས་བདག་གི་ཅི་བགྱི་ཞེས་ཞུས་པས་སློབ་དཔོན་གྱི་ཁྱིམ་པ་མ་བཅུའི་ནང་ནས་དམིགས་གསལ་གཅིག་དང༌། རབ་བྱུང་ལ་གཏུམ་མོ་ཆུང་མར་བཟུང་དུ་བཅུག་ནས་དེ་དག་དང་ལྷན་ཅིག་པར་བདག་ལ་གསོལ་བ་གདབ་པར་བྱོས་ཤིག་ཅེས་བསྒོ་སྟེ། འདིར་ཕ་རོལ་ཏུ་ཕྱིན་པ་ཐམས་ཅད་ཐོབ་ཅེས་པ་ནི་རྡོ་རྗེ་སློབ་མ་དང་སློབ་དཔོན་གྱི་དབང་གི་བྱ་བའི་ཕ་རོལ་ཏུ་ཕྱིན་པ་དང༌། ཁྱད་པར་བསྐྱེད་རྫོགས་ཀྱི་རྣལ་འབྱོར་གྱི་སྒོམ་པའི་མྱོང་བའི་ཕར་ཕྱིན་གྱི་དོན་རྒྱུད་ལ་སྐྱེ་བའི་རྒྱུ་ཚོགས་ཐོབ་ཅེས་ཞུས་པ་ཡིན་ནོ། ། གསུམ་པ་ལ།
འཁྱུད་པ་དང༌། སྔར་བཤད་པའི་དབང་བཅུ་གཉིས་པོ་དངོས་སྒྲུབ་པའི་སློབ་དཔོན་གྱི་ཆེད་དུ་དབང་བསྐུར་བ་དང༌། བུམ་ཆུས་ཁྲུས་བྱ་བ་དང༌། འདི་ཉིད་ཀྱི་དབང་བཞི་སྦྱིན་པའོ། ། དང་པོ་ནི། སློབ་དཔོན་གྱིས་སློབ་མ་ཆུང་མ་དང་བཅས་པ་སྐྲ་གྲོལ་ཞིང་གཅེར་བུ་འཕོ་མེད་ཀྱི་ཚངས་སྤྱོད་ཀྱི་འཁྱུད་དུ་གཞུག་གོ ། དེ་ནས་རྡུལ་ཚོན་གྱི་དཀྱིལ་འཁོར་བཞེངས་པ་༼༣༧༨༽ཡོད་པའི་མེད་ན་ཚོགས་ཀྱི་དཀྱིལ་འཁོར་གྱི་ཕྱོགས་མཚམས་བརྒྱད་དུ་སྒྲོལ་མ་སོགས་ཀྱི་རིགས་ཅན་བརྒྱད་དང༌། དབུས་སུ་སྒྲ་རྡོ་རྗེ་མ་དང༌། སྣ་ཚོགས་མ་གཉིས་བཀོད་ལ་ཤར་ནས་རིམ་པ་ལྟར་འཁྱུད་དུ་གཞུག་གོ ། གཉིས་པ་ནི།
འགྲེལ་ཆེན་ལས། དེ་ལྟར་སྔར་དབང་བསྐུར་བ་ནི་ཆུ་ལ་སོགས་པས་རྣམ་པ་བདུན་ཏེ། དེ་ནས་གོང་མའི་དབང་སྤྱིའི་ལས་ཀྱི་ཕྱག་རྒྱས་སོ། ། གོང་མའི་ཡང་གོང་མའི་དབང་ནི་དམངས་རིགས་ལས་སྐྱེས་པ་ལ་སོགས་པའི་ཕྱག་རྒྱ་དབུལ་བའི་དོན་དུ་སྔར་གསུངས་པ་བཅུ་པོ་རྣམས་ཀྱིས་སོ། ། ཞེས་དབང་སྔ་མ་བཅུ་གཉིས་པོ་དཀྱིལ་འཁོར་ལ་བརྟེན་པའམ་ཚིག་ཙམ་གྱིས་འདིར་ཡང་དབང་བསྐུར་བར་བྱ་ལ། དེས་ན་རྡོ་རྗེ་སློབ་མ་དང་སློབ་དཔོན་གཉིས་ཀྱི་དབང་གསུམ་དུ་དབང་བཅུ་གཉིས་པ་ལན་གསུམ་དུ་བསྐུར་བས་སོ་དྲུག་དང༌། སློབ་དཔོན་གྱི་ཕྱི་མ་ལ་ཐུན་མོང་མིན་པའི་བཞི་དང་བཅས་པའི་དབང་བཞི་བཅུ་བསྐུར་བར་བྱས་པས་རྒྱུད་ཀྱི་དངོས་བསྟན་གྱི་སྨིན་བྱེད་ཀྱི་དབང་བསྐུར་བའི་ཚུལ་ཡོངས་སུ་རྫོགས་པ་ཡིན་ཞེས་བདག་ཅག་གི་རྗེ་བཙུན་ཡི་དམ་ལྷའི་ངོ་བོར་བཞུགས་པའི་ཞལ་སྔ་ནས་གསུངས་སོ། ། གསུམ་པ་ཁྲུས་ནི་དགེ་སློང་དང་དགེ་ཚུལ་ཁྱིམ་པ་ལ་བུམ་པའི་དབྱེ་བས་སྔར་ལྟར་ཁྲུས་བྱའོ། ། བཞི་པ་ནི། ཇི་སྐད་དུ།
རྒྱན་རྣམས་ཐམས་ཅད་དང་ལྡན་༼༣༧༩༽ཞུན་མའི་གསེར་དང་མཚུངས་ཤིང་བཅུ་གཉིས་ལོ་ལོན་མཛེས་པའི་བུ་མོ་ནི། ། ཁྲག་དང་ལྡན་ལ་ཤེས་རབ་ཐབས་ཀྱི་བདག་ཉིད་དག་གིས་རང་གི་རྡོ་རྗེ་ནོར་བུས་འདོད་སྤྱད་ནས། ། ས་བོན་དང་བཅས་རྡོ་རྗེ་དག་ཀྱང་སློབ་མ་དག་པར་ཤེས་ནས་ཁ་རུ་འཕང་བ་བྱས་ནས་ནི། ། ཕྱི་ནས་རང་གི་ཕྱག་རྒྱ་སྦྱིན་བྱ་དེ་ནས་སླར་ཡང་གཞན་ནི་དུ་བའི་ལམ་སོགས་ལྡན་པའོ། ། ཞེས་འབྱུང་བའི་གསེར་གྱི་ཁ་དོག་ཅན་བཅུ་གཉིས་ཀྱི་ལོ་ཅན་རྔུལ་གྱི་ཁམས་དང་ལྡན་པ་བླ་མ་ལ་ཕུལ་བའི་ནུ་མ་ལ་སློབ་མའི་ལག་པས་རེག་པར་བྱ་ཞིང་བླ་མས་སློབ་མའི་ཆུང་མའི་ནུ་མ་ལ་རེག་པ་ལས་བྱུང་བའི་དགའ་བ་ནི་བུམ་པའི་དབང་ཡིན་ལ། དེ་ནས་སློབ་དཔོན་གྱི་རིག་མ་ལ་སྤྱད་ནས། སློབ་མ་རིག་མ་དང་བཅས་པའི་ཁར་ས་བོན་རྡོ་རྗེ་དང་བཅས་པ་གཞུག་ནས་བདུད་རྩི་སྦྱིན་ཅིང་སློབ་མའི་མིག་བཅིངས་ནས་བླ་མས་ཤེས་རབ་ཀྱི་ན་ར་ནཱ་པི་ཀ་མིའི་སྣ་ཞེས་པའི་རྩ་ཁྱད་པར་ཅན་གཞིབ་པར་བྱ་ཞིང༌། ཡང་ན་བླ་མས་དང་པོར་རང་གི་ཆུང་མའམ་སློབ་མའི་ཕྱག་རྒྱ་ལ་བགྲོད་ནས་དབང་གི་དུས་ལ་བབ་པ་ན་སླར་སློབ་མ་ལ་གཏད་དེ་སྙོམས་འཇུག་བྱས་པའི་དགའ་བ་དང་༼༣༨༠༽མཆོག་དགའོ། ། དེ་ལྟའི་ཁྱད་པར་གྱི་དགའ་བ་ཉམས་སུ་མྱོང་བ་ལ་ཤེས་རབ་ཡེ་ཤེས་ཡིན་ལ། སྙོམས་འཇུག་ལས་གྲོལ་བའི་མཐར་དབང་ཁྱད་པར་ཅན་འདིའི་ཆོ་གའི་ནུས་པས་རྣམ་སྨིན་ཕྱི་ནང་གི་ལུས་ཅན་གྱི་ཕྱག་རྒྱ་ལས་ལྷན་སྐྱེས་ཀྱི་དགའ་བདེའི་ཡེ་ཤེས་འདྲེན་མི་དགོས་པར་གཞན་མཆོག་ཏུ་བ་མ་ལ་སོགས་པ་རྣམ་པ་བཅུའི་ལྷ་མོའི་ཕྱག་རྒྱ་ལས་ལྷན་སྐྱེས་ཀྱི་བདེ་དགའི་ཡེ་ཤེས་འདྲེན་པར་འགྱུར་རོ། །
ཞེས་བཞི་པ་ཚིག་ཙམ་གྱིས་བསྐུར་བར་བྱའོ། ། དབང་བསྐུར་བའི་ཡུན་ཡང་འགྲེལ་ཆེན་ལས། མཚན་མོའི་ཕྱེད་ནས་ཆུ་ཚོད་གཉིས་ཀྱི་རྗེས་ལ་ཉི་མ་འཆར་བ་ཇི་སྲིད་པར་རོ། ། ཞེས་འབྱུང་ངོ༌། ། ཟབ་མོ་སྐུ་གསུམ་སྐུ་བཞི་ངོ་སྤྲོད་ཀྱི་བསྐྱེད་རྫོགས་ཀྱི་ས་ལམ་ཡོངས་སུ་རྫོགས་པར་འགྱུར་བའི་སྨིན་བྱེད་ཀྱི་དབང་ཐུན་མོང་བ་ནི་ཕ་མ་དང་ཁྱད་པར་གཉིས་མེད་དུས་ཀྱི་འཁོར་ལོའི་བདག་པོ་ཆེན་པོའི་དབང་མཐར་ཐུག་པ་འདི་ཕྱིན་གྱི་ཞུགས་སྨིན་རྣམས་ཡིན་ལ། ཐུན་མོང་མིན་པ་ནི་ཕ་མ་དང་གཉིས་མེད་ཀྱི་དཀྱིལ་འཁོར་ཐམས་ཅད་པ་རྡོ་རྗེ་སློབ་དཔོན་ཡབ་ཡུམ་དུ་བསྡུས་པའི་སྨིན་བྱེད་དང་དེའི་དཀྱིལ་འཁོར་རྡོ་རྗེ་འཆང་ནས་གྲུབ་ཆེན་ཏཻ་ལོ་ནཱ་རོ་ནས་བརྒྱུད་པའི་སྨིན་བྱེད་ཀྱི་དབང་ཡང་འོག་ཏུ་ཁྲིད་ཉིད་ཀྱི་མགོར་འཆད་དོ། ། པཎ་ཆེན་ནགས་རིན་གྱི་རྗེ་སྒམ་པོ་པ་སོགས་འཇིག་རྟེན་༼༣༨༡༽ལས་འདས་པའི་རྣལ་འབྱོར་པར་སྣང་ཞེས་པ་དེའང་རྡུལ་ཚོན་དང་རིག་མའི་སྤྲོས་པ་སོགས་ཀྱི་ཆོ་ག་ལ་རྩིགས་སུ་མི་མཛད་པས་རྫོགས་རིམ་ཁོ་ནའི་རྣལ་འབྱོར་པ་ཡིན་པ་ཉིད་ཀྱིས་འདས་ལམ་གྱི་རྣལ་འབྱོར་པ་ཡིན་ན་རིག་མ་དང་རྡུལ་ཚོན་གྱི་དཀྱིལ་འཁོར་ལ་བརྟེན་ནས་དབང་ནོད་སྦྱིན་མི་མཛད་པ་ནི་རྒྱུ་མཚན་དེ་ཉིད་ལ་ཐུག་སྙམ་དུ་དགོངས་པ་ནི་ག་ལ་ཡིན། དེ་ལྟར་དགོངས་ན་ནི་མི་འཐད་དེ། འཇིག་རྟེན་ལས་འདས་པའི་རྫོགས་རིམ་རྡོ་རྗེ་སློབ་དཔོན་དང་འབྲེལ་བའི་དབང་རྣམས་ནི། ཁྱད་པར་དུའང་འབྱོར་ན་རིག་མ་དང་དཀྱིལ་འཁོར་གྱི་བྱ་བ་ཆེར་རྒྱས་སྣང་བའི་ཕྱིར།
དེ་དེ་ལྟར་ཕྱག་ལེན་དུ་མི་མཛད་པའང་མ་ཡིན་ཏེ། འཇིག་རྟེན་གསུམ་གྱི་མགོན་པོ་འབྲི་གུང་པས། དབང་རྣོན་ལ་ཆོ་ག་ལྷག་པར་བྱ་དགོས་ཞེས་བཀའ་སྩལ་པ་དེ་ཉིད་ཡིན་ལ། འབྱོར་པ་ལ་སོགས་པའི་འདུ་འཛི་ཀུན་སྤང་གི་དབང་རྣོན་ལས་ཆེས་དབང་རྣོན་ལ་སྤྲོས་བཅས་ཀྱི་དབང་ཆོག་གི་སྤྲོས་པ་རྒྱས་པར་དོར་ནས་སྤྲོས་མེད་ཀྱི་དབང་ཆོག་ཙམ་གྱིས་ཀྱང་ཆེས་དོན་འགྲུབ་པ་ཡིན་ཏེ། སྔགས་ཀྱི་ཉེ་རྒྱུའི་སྤྱོད་པ་ལ་ཆེས་དབང་རྣོན་ལ་སྤྲོས་བཅས་ཀྱི་སྤྱོད་པ་སློབ་དཔོན་ནག་པོ་སྤྱོད་པའི་སྤྱོད་ཚུལ་ལྟར་མི་སློབ་པར་ཤིན་ཏུ་སྤྲོས་༼༣༨༢༽མེད་བྷཱུ་སུ་ཀུའི་སྤྱོད་པ་ལ་བརྟེན་ནས་སྤྱོད་པ་མཐར་ཕྱིན་པ་སློབ་དཔོན་ཆེན་པོ་ཞི་བ་ལྷ་དང་ལུ་ཡི་པ་དང་ལ་བ་པ་ལྟ་བུ་འོད་གསལ་གྱི་ཉེར་རྒྱུ་གྲུབ་པ་དང་ཚུལ་མཚུངས་པ་ལྟ་བུའི་དབང་ལའང་དེ་ཉིད་ཆེས་རིགས་པའི་ཕྱིར། དེས་ན་རྗེ་བཙུན་སྒམ་པོ་པ་དཔོན་སློབ་ཀྱིས་རྡུལ་ཚོན་དང་འབྲེལ་བའི་ཕག་མོའི་དབང་བསྐུར་བ་ཙམ་ཡང་མི་མཁྱེན་ན་ཞེས་ས་སྐྱའི་རྗེ་བཙུན་གྲགས་པ་རྒྱལ་མཚན་ཁུ་དབོན་གྱིས་གསུང་བར་སྣང་སྟེ། རྗེ་བཙུན་གྲགས་པའི་རྣལ་འབྱོར་བྱང་སེང་གི་དྲིས་ལན་དུ། རྡོ་རྗེ་རྣལ་འབྱོར་མ་ལ་ཡང་སྔོན་བསྙེན་པ་དང་སྟ་གོན་ཡང་བྱས། ལྷ་ལྔ་ལ་སོགས་པའི་དཀྱིལ་འཁོར་ཡང་བྲིས་ཏེ། སྒྲུབ་མཆོད་བདག་འཇུག་ཀྱང་བྱས།
སློབ་མ་ཕྱི་ནང་གི་འཇུག་པ་དང་དབང་བསྐུར་བ་ཡོངས་སུ་རྫོགས་པར་བྱས་ན། སྦྱང་གཞི་སྦྱོང་བྱེད་ངོ་འཕྲོད་པ་ཡོད་པ་ཡིན་པའི་ཕྱིར། འདིས་སྨིན་པར་བྱེད་ལ་ཡོངས་སུ་རྫོགས་པ་ཡིན་ཏེ། འདི་ལྟ་བུའི་སྒོ་ནས་ཆོ་ག་ཡོངས་སུ་རྫོགས་པར་བྱེད་པ་གཅིག་ཀྱང་མ་མཐོང་ངོ༌། ། ཞེས་གསུངས་པ་ནི་ཞལ་ཚོན་ཆེ་བར་ཟད་དེ། ཚིག་ཙམ་གྱིས་ཆེས་དབང་རྣོན་འདུ་འཛི་ཀུན་སྤངས་ལ་དབང་གི་དོན་གྲུབ་པར་གཉིས་མེད་ཀྱི་རྒྱུད་དུས་ཀྱི་འཁོར་ལོ་རྒྱས་པར་གསུངས་པ་ཉིད་ཀྱི་ཕ་མའི་རྒྱུད་རྣམས་ལས་ཀྱང་དེ་ལྟར་རུང་བར་ཤུགས་ཀྱིས་གྲུབ་༼༣༨༣༽སྟེ། འགྲེལ་ཆེན་ལས། ད་ནི་རྫས་རྣམས་མེད་པའི་ཞེས་པ་ལ་སོགས་པ་ཀུན་སྤངས་ཀྱི་སློབ་མ་ལ་དབང་བསྐུར་བའི་ངེས་པ་གསུངས་པ་འདིར་གང་གི་ཚེ་ཀུན་སྤངས་ཀྱི་སློབ་མ་ལ་རྫས་མེད་ན་དེའི་ཚེ་བླ་མས་རྫས་མེད་པའི་མངོན་པར་དབང་བསྐུར་རྒྱལ་བའི་བདག་པོའི་བཀའ་ཡི་ཀུན་སྤངས་ལ་ནི་སྦྱིན་པར་བྱ་སྟེ། རིམ་པ་ཇི་ལྟ་བས་དབང་བདུན་དང་དེ་ནས་བུམ་པ་ལ་སོགས་པ་རྣམ་པ་གསུམ་སྦྱིན་པར་བྱའོ། ། དེ་བཞིན་དུ་བཞི་པ་དུ་བ་ལ་སོགས་པའི་ལམ་སྦྱིན་པར་བྱ་ཞེས་པ་སྟེ་ཚིག་གིས་བརྗོད་པར་བྱའོ། །
དེ་བཞིན་དུ་མཐའ་དག་ཡོན་ཏན་གྱི་གཏེར་ནི་རྩ་ཡི་རྣལ་འབྱོར་ལྡན་པ་སྟེ་མི་འགྱུར་བའི་བདེ་བ་ཆེན་པོ་སྐད་ཅིག་ཅིག་གིས་བརྗོད་པར་བྱའོ། ། དེ་ལ་བསྟེན་པའི་དོན་དུ་ལས་ཀྱི་ཕྱག་རྒྱ་མེད་པར་གྱུར་ན་ལག་པའི་ཕྱག་རྒྱ་ནི་སྐྱོན་རྣམས་ཀུན་ལས་རྣམ་པར་གྲོལ་བ་དང་བྱང་ཆུབ་སེམས་བརྟན་པར་བྱེད་པའི་ཆེད་དུའོ། ། ཞེས་པ་ངེས་པའོ། ། གཞན་རྣམས་ལ་ནི་སྟེ་ཁྱིམ་པ་རྣམས་ལ་ནི་རྒྱལ་བ་མཆོག་གི་སྙིང་པོ་ཞེས་པ་རྡོ་རྗེའི་ཚིག་ཡུམ་གྱི་མཆོད་པས་རྣམ་པར་དམན་པར་སྦྱིན་པ་ཉིད་དུ་མི་བྱའོ་ཞེས་པ་ནི་དེ་བཞིན་གཤེགས་པའི་དབང་གི་ངེས་པའོ། ། ཞེས་འབྱུང་བས། དུ་བ་ལ་སོགས་པའི་ལམ་ཞེས་པ་ནི། དངོས་༼༣༨༤༽གྲུབ་སྒྲུབ་པ་ལ་དབང་བའི་གོང་མ་ལས་ཀྱང་གོང་མའི་དབང་བསྐུར་བ་ཚིག་ཙམ་གྱིས་འགྲུབ་ན་འོག་མ་རྡུལ་ཚོན་གྱི་དཀྱིལ་འཁོར་དང་འབྲེལ་བ་སོགས། ཚིག་ཙམ་གྱིས་མི་འགྲུབ་པ་ལྟ་ཅི་སྨོས་པར་བསྟན་པའི་ཕྱིར་དང༌། ཁྱིམ་པ་ཞེས་པའི་ཤུགས་ཀྱིས་འདུ་འཛི་ཡོ་བྱད་ཅན་འཁོན་ས་སྐྱའི་ཇོ་སྲས་ཀྱི་རིགས་ལྟ་བུའི་ལོངས་སྤྱོད་ཅན་རྣམས་ཀྱིས་ནི་ཡུམ་གྱི་མཆོད་པ་སྟེ་ཕྱག་རྒྱའི་དཀྱིལ་འཁོར་མེད་པར་དབང་བསྐུར་ན་དབང་བསྐུར་དེ་ཐོབ་པར་མི་འགྱུར་རོ་ཞེས་བཅོམ་ལྡན་འདས་ཀྱིས་དམ་བཅའ་བར་མཛད་སྣང་ངོ༌། ། འདིར་སྨྲས་པ།
དཔལ་ལྡན་དྭགས་པོ་བཀའ་བརྒྱུད་ཀྱིས། ། སྐལ་མཆོག་ལྡན་པའི་སློབ་མ་ལ། ། དཀྱིལ་འཁོར་ཇི་ལྟར་སྒྲུབ་ནས་ནི། ། རྒྱུད་བཞི་སྨིན་པར་བྱེད་ཚུལ་ལ། ། འགའ་ཞིག་ལོག་པར་བལྟ་བ་ཡི། ། དྲི་མའང་ཅུང་ཟད་བསལ་བྱས་ནས། ། སྐབས་བབ་དགོས་པའི་དོན་རྣམས་ནི། ། རྗེ་བཙུན་བཀའ་བཞིན་བཤད་ཟིན་ཏོ། ། གསུམ་པ་སྒོམ་པ་མངོན་པར་རྟོགས་པ་བོགས་འདོན་སྤྱོད་པ་དང་བཅས་པ་བཤད་པ་ལ། བསྐྱེད་རིམ་བཤད།
རྫོགས་རིམ་བཤད། སྤྱོད་པ་བཤད། དང་པོ་ལ། མདོར་བསྟན། རྒྱས་པར་བཤད་པའོ། ། དང་པོ་ནི། བདག་ཅག་གི་རྗེ་བཙུན་ཐམས་ཅད་མཁྱེན་པ་མཉན་པ་རས་ཆེན་གྱི་ཞལ་ནས། བསྐྱེད་པ་དང་རྫོགས་༼༣༨༥༽པ་ཞེས་པ་ནི། སྐྱེ་བཞིན་པ་དང༌། སྐྱེས་ནས་གྲུབ་པར་གྱུར་པ་ཉིད་ལ་རིམ་བཞིན་བརྗོད་པས།
གང་སྐྱེས་ཟིན་པ་དེ་ཉིད་དེར་གྲུབ་པ་སྟེ་བསྐྱེད་པའི་རིམ་པ་གང་ཡིན་པ་ལའང་རྫོགས་པའི་དོན་ཅན་དང༌། རྫོགས་པའི་རིམ་པ་གང་ཡིན་པ་ལའང་བསྐྱེད་པའི་དོན་ཅན་ཉིད་ལ་འཇུག་པ་ལས། བསྐྱེད་རྫོགས་ཀྱི་རིམ་པ་གཉིས་རང་གི་ངོ་བོ་ལ་རྫས་གཞན་པ་གཉིས་ཡོད་པ་མ་ཡིན་ཏེ། ཀྱེ་རྡོ་རྗེ་ལས། བསྐྱེད་པའི་རིམ་པ་ཉིད་དང་ནི། ། རྫོགས་པ་ཡི་ཡང་རིམ་པ་ཉིད། ། རིམ་གཉིས་མཉམ་པར་གནས་ནས་ནི། ། རྡོ་རྗེ་ཅན་གྱིས་ཆོས་འཆད་དོ། ། ཞེས་གང་བསྐྱེད་རིམ་ལ་གནས་པ་དེ་ཉིད་རྫོགས་རིམ་ལ་གནས་ཤིང་རྫོགས་རིམ་ལ་གནས་པ་དེ་ཉིད་བསྐྱེད་རིམ་ལ་གནས་པར་གྲུབ་པར་གསུངས་པའི་ཕྱིར། དེས་ན་བདེ་མཆོག་འབྱུང་བའི་བཀའ་འགྲེལ་པདྨ་ཅན་ལས།
བསྐྱེད་པ་དང་བལྟམས་པ་དང༌། སྐྱེ་བ་ཞེས་བྱ་བ་དང༌། རྫོགས་པ་དང༌། ཡོངས་སུ་སྨིན་པ་དང༌། གྲུབ་པ་དང༌། ཟུང་འཇུག་གི་རིམ་པ་རྣམས་དོན་གཅིག་པར་གསུངས་ལ། དེ་ལྟར་སྐྱེ་རྒྱུ་དང་རྫོགས་རྒྱུའི་དངོས་པོ་རང་དེ་གང་ཡིན་སྙམ་ན། རྒྱུ་དུས་ཀྱི་བདེར་གཤེགས་སྙིང་པོའི་དཀྱིལ་འཁོར་དེ་ཉིད་ལམ་དུས་བདེར་གཤེགས་སྙིང་པོའི་དཀྱིལ་འཁོར་པ་བཞེངས་པའི་བསྐྱེད་པ་དང༌། དམ་པ་༼༣༨༦༽དེར་ཡོངས་སུ་རྫོགས་པའོ། ། དེ་ལྟ་ན་དེ་ལྟར་དང་པོར་བསྐྱེད་པ་དང༌།
ཕྱིས་ནས་རྫོགས་པའི་བྱ་བ་གཉིས་ཡོད་པས་ཆོ་གའི་རིམ་པ་གཉིས་ནས་གསུངས་པ་ཡིན་ལ། དེ་ལྟའི་ཆོ་གའི་རིམ་པ་གཉིས་པོ་དེ་ལ་ཚོགས་གཉིས་སོག་པ་དང་སྒྲིབ་གཉིས་སྤོང་བའི་ཆེད་དུ་སྒོམ་ཚུལ་མི་མཐུན་པའང་མ་ཡིན་ཏེ། བསྐྱེད་རིམ་གྱི་ལྷའི་བསྙེན་སྒྲུབ་བཞིས་འཁོར་བའི་རྒྱུ་འབྲས་ལམ་དུ་ཁྱེར་བ་ལྟར་རྫོགས་རིམ་གྱི་ལྷའི་བསྙེན་སྒྲུབ་བཞིས་འཁོར་བའི་རྒྱུ་འབྲས་ལམ་དུ་ཁྱེར་ཚུལ་མཚུངས་པ་ཉིད་ཀྱི་ཕྱིར། འོ་ན་རྒྱུ་དུས་ཀྱི་དཀྱིལ་འཁོར་པ་དེ་དང་པོར་གློ་བུར་དྲི་མ་རྣམ་ཤེས་ཀྱི་ཆ་ཉིད་ཀྱི་ལྷར་སྒོམ་པ་དང༌། རྒྱུ་དེའི་འབྲས་བུ་དེའི་ངོར་དེ་ལྟར་སྣང་བའམ་འཆར་བའི་ལྷ་དེ་ནི་བསྐྱེད་རིམ་གྱི་ལྷ་ཞེས་བརྗོད་ལ། དེ་ལྟར་གསལ་སྣང་ཐོབ་པའི་ལྷ་དེ་དང་མཁའ་མཉམ་གྱི་དཀྱིལ་འཁོར་པ་གཅིག་ཏུ་གྱུར་པའི་དམ་ཡེ་དབྱེར་མེད་ཀྱི་ལྷ་ཚོགས་དེ་ལ་བསགས་སྦྱང་རབ་ཀྱི་མཐར་ཕྱིན་པས།

ལྷ་དེ་དག་གི་བྱིན་བརླབས་དང་དངོས་གྲུབ་ལས་དེ་ལྟར་སྒོམ་མཁན་གྱི་གློ་བུར་དྲི་མ་རྣམ་ཤེས་ཀྱི་ཆ་རགས་པ་དེ་ཉིད་དག་ནས། གཉུག་མ་སྒྲིབ་བྲལ་ཡེ་ཤེས་ཀྱི་ཆ་ཉིད་ལྷར་སྒོམ་པ་དང༌། རྒྱུད་དེའི་འབྲས་བུར་དེའི་ངོར་དེ་ལྟར་སྣང་བའམ་འཆར་བའི་ལྷ་དེ་ནི་རྫོགས་རིམ་གྱི་ལྷ་ཞེས་༼༣༨༧༽བརྗོད་ལ། དེ་ལྟར་གསལ་སྣང་ཐོབ་པའི་ལྷ་དེ་དང་མཁའ་མཉམ་གྱི་དཀྱིལ་འཁོར་པ་གཅིག་ཏུ་གྱུར་པའི་དམ་ཡེ་དབྱེར་མེད་ཀྱི་ལྷ་ཚོགས་དེ་ལ་བསགས་སྦྱངས་རབ་ཀྱི་མཐར་ཕྱིན་པས་ལྷ་དེ་དག་གི་བྱིན་བརླབས་དང་དངོས་གྲུབ་ལས་དེ་ལྟར་སྒོམ་མཁན་གྱི་གཉུག་མ་ཡེ་ཤེས་ཀྱི་ཆ་དེ་ཉིད་འབྲས་རྒྱུད་ཀྱི་དཀྱིལ་འཁོར་པར་སངས་རྒྱས་ནས་གློ་བུར་དྲི་མའི་རྣམ་ཤེས་ཀྱི་ཆ་ཆེས་ཕྲ་བའི་གནས་ངན་ལེན་གསེར་ལ་གཡའ་ཞུགས་པ་ལྟ་བུ་དེ་སྦྱོང་བར་བྱེད་པ་ཡིན་ནོ། ། དེ་ཡང་བསྐྱེད་རིམ་གྱི་སྒྲ་དོན། ཨུཏྤརྟི་ཀྲ་མ་ཞེས་ཨུཏྤརྟི་ནི་བསྐྱེད་པ་དང་བཟོ་བ་དང༌། བཅོས་པ་སོགས་ལ་འཇུག་ལ། ཀྲ་མ་ནི་རིམ་པར་འབྱུང་བའི་དོན་ཅན་ཏེ་སྒྲིབ་བྲལ་རྒྱུ་རྒྱུད་གཉུག་མ་ཡེ་ཤེས་ཀྱི་ལྷ་དངོས་ཉིད་ཀྱི་ཡེ་ཤེས་ལས་ལྷར་བསྐྱེད་པ་མ་ཡིན་ཀྱང༌། དེ་དང་ཆ་འདྲ་བའི་རྣམ་ཤེས་ཀྱི་རྣམ་པར་དག་པའི་ལྷ་དེ་ཉིད་དང་ཆེས་འདྲ་བར་བཅོས་པའམ་བསྐྱེད་ནས། ཆེས་རྣམ་པར་དག་པའི་ལྷ་དེ་ཉིད་ཀྱི་རྡོ་རྗེའི་དགེ་བའི་ཀུན་ཏུ་སྤྱོད་པ་རྣམ་པར་དག་པའི་བསགས་སྦྱང་གི་མ་དག་རྣམ་ཤེས་དྲི་མའི་ཆར་གྱུར་པའི་འཁོར་བའི་འཁྲུལ་པ་ཐམས་ཅད་སེལ་བར་བྱེད་པ་ཡིན་ལ། ཚུལ་འདི་ལེགས་པར་ཁོང་དུ་ཆུབ་ན་བསྐྱེད་པའི་རིམ་པ་ཉིད་ལའང་བསྐྱེད་པ་དང༌།
༼༣༨༨༽རྫོགས་པའི་རིམ་པ་གཉིས་སུ་འོང་ཞིང༌། རྫོགས་པའི་རིམ་པ་ཉིད་ལའང་བསྐྱེད་པ་དང་རྫོགས་པའི་རིམ་པ་གཉིས་སུ་འོང་ལ། དེ་ལྟ་ན་ལས་དང་པོ་པའི་ལྷ་དང་དཀྱིལ་འཁོར་པའི་རིམ་པ་ཡིན་ན་བསྐྱེད་རིམ་ལས་འདའ་བ་མེད་དེ། དེས་ལྷ་གང་སྒོམ་དང་གསལ་སྣང་གང་འཆར་ཐམས་ཅད་རྣམ་ཤེས་དྲི་མའི་ཆས་བསྡུས་ལས་འབྱུང་བ་མེད་པ་དང༌། རྫོགས་རིམ་གྱི་ཡེ་ཤེས་མ་ཐོབ་པའི་ཕྱིར་སྙམ་ན། དེ་ལྟར་མ་ཡིན་ཏེ། སྔགས་ཀྱི་ཚུལ་ལ་ཡེ་ཤེས་ཀྱི་སྐལ་བ་དང་ལྡན་པའི་ལས་དང་པོ་པ་ཉིད་ལ་རྫོགས་རིམ་གྱི་ཡེ་ཤེས་སྐྱེ་རུང་བ་ནི། འབྲས་བུའི་ཐེག་པ་འདི་ཡི་སྔགས་ཀྱི་རྟེན་འབྲེལ་གྱི་ཆེ་བ་ཡིན་པའི་ཕྱིར། སྔགས་ཀྱི་ལམ་དུ་འཇུག་པ་དང་པོ་དཀྱིལ་འཁོར་དུ་འཇུག་ནས་དཀྱིལ་འཁོར་གྱི་གཙོ་བོ་དང་བླ་མ་ཐ་མི་དད་པ་ལས་གསང་སྔགས་ཀྱི་བླང་དོར་གྱི་ཆོས་ནོད་པའི་སྟ་གོན་གྱི་སྐབས་ནས་དོན་དམ་པའི་ཡེ་ཤེས་སེམས་བསྐྱེད་པ་དང་འཆར་བ་དང༌། ལྷག་པར་དཀྱིལ་འཁོར་གྱི་ལྷ་ཉིད་ཀྱི་ཡེ་ཤེས་སློབ་མའི་རྒྱུད་ཀྱི་ཡེ་ཤེས་དང་དབྱེར་མེད་དུ་མཛད་ནས་བསྐྱེད་པར་མཛད་ན།
དཀྱིལ་འཁོར་དུ་ཞུགས་ནས་དབང་བསྐུར་བ་ན་ཡེ་ཤེས་བསྐྱེད་པ་དང་རྫོགས་པའི་བྱ་བ་མི་བྱེད་པ་ལྟ་ག་ལ་ཞིག་པས་དེ་ཉིད་ཀྱི་ཕྱིར་དབང་དུས་༼༣༨༩༽སུ་ཡེ་ཤེས་སྐྱེས་པ་དང་རྫོགས་པ་དེ་ཉིད་ལམ་དུས་སུ་ལྷ་དང་དཀྱིལ་འཁོར་པའི་བདག་ཉིད་དུ་སླར་བསྐྱེད་ཅིང་རྫོགས་པར་བྱེད་པ་ཡིན་ལ། དེ་ལྟར་བྱེད་པ་ན་རྣལ་འབྱོར་གྱི་མཐུ་ནུས་ཆུང་བས་རྣམ་ཤེས་ཀྱི་མཚམས་སྦྱར་ཞིང་དྲན་ཤེས་ཀྱི་ལྷ་དང་ཡེ་ཤེས་སུ་གསལ་འདེབས་པ་ན་བསྐྱེད་རིམ་གཙོ་ཆེ་བར་བཞག་ལ། རྣལ་འབྱོར་གྱི་མཐུ་ནུས་ཆེ་བས་ཡེ་ཤེས་ཉིད་ཀྱི་མཚམས་སྦྱོར་ཞིང་དྲན་ཤེས་ཀྱི་ལྷ་དང་ཡེ་ཤེས་སུ་གསལ་བ་ན་རྫོགས་རིམ་གཙོ་ཆེ་བར་བཞག་པ་ཡིན་ནོ། ། རྫོགས་རིམ་ལ་མ་བཅོས་པ་ཞེས་པ་ནི་རྒྱུ་རྐྱེན་གྱིས་མ་བཅོས་པའི་དོན་མ་ཡིན་གྱི་དང་པོ་ནས་ལྷ་ཉིད་ཀྱི་རྒྱུ་རྐྱེན་དུ་གྲུབ་པ་ཉིད་གྲུབ་པ་ལྟར་མ་བཅོས་པར་བསྐྱེད་པས་ན་མ་བཅོས་པར་རྫོགས་པ་ཉིད་ཀྱིས་བསྐྱེད་དོ་ཞེས་ཐ་སྙད་བྱེད་པ་ཡིན་ནོ། ། དེ་ནས་སྤྱིར་དབང་གི་ཡེ་ཤེས་ཁྱད་པར་དབང་གོང་མའི་ཡེ་ཤེས་ངོ་འཕྲོད་པ་ཞིག་ཡིན་ཕྱིན་ལས་དང་པོ་པ་ནས་བཟུང་རྫོགས་རིམ་གྱི་ཡེ་ཤེས་སྒོམ་དུ་མེད་པ་མ་ཡིན་ཏེ། རང་རྒྱུད་ཀྱི་རྣམ་ཤེས་ཀྱི་ཆའི་དད་པ་དང་སྙིང་རྗེ་དང་ཤེས་རབ་ལ་སོགས་པའི་བསགས་སྦྱང་མཐུ་ཆེ་བར་བྱས་པ་ན་དེའི་རྐྱེན་གྱི་ཡེ་ཤེས་ཀྱི་ཆའི་དད་ཤེས་སོགས་རྒྱུད་ལ་འཆར་ཞིང་དེ་འཆར་བ་༼༣༩༠༽ལའང་སླར་ད་དུང་རྣམ་ཤེས་ཀྱི་ཆ་ཁ་ཕྱིར་ལྟའི་འཁྲུལ་པའི་ཡུལ་ཕྱིར་མི་འབྲེང་བར་རྣམ་ཤེས་ཉིད་ལ་ལྟོས་པའི་ཁ་ནང་བལྟའི་མ་འཁྲུལ་བའི་བཅོས་མའམ་བསྐྱེད་པའི་རིམ་པ་ཉིད་ལ་ནན་ཏན་དུ་བྱས་པས། དེའི་བསོད་ནམས་སོགས་ཀྱི་འབྲས་བུ་ལས། རྫོགས་རིམ་གྱི་ཡེ་ཤེས་རྒྱུད་ལ་འཆར་བར་འགྱུར་བ་ཡིན་ལ། དེས་ན་དམ་པ་རྒྱ་གར་གྱིས། འཁྲུལ་དང་ཡེ་ཤེས་དུམ་བུར་འཐུད། །
ཅེས་སོགས་འབྱུང་བའི་ཕྱིར། དབང་གི་ཡེ་ཤེས་འདིའང་དཔལ་ལྡན་དྭགས་པོ་བཀའ་བརྒྱུད་ཀྱི་སྐལ་མཆོག་གི་དཔོན་སློབ་ལྟར་ན་ནི། རྫོགས་རིམ་གྱི་ཡེ་ཤེས་འདྲེན་ནུས་ཀྱི་བླ་མ་ལ་སངས་རྒྱས་སུ་ངེས་ཤེས་འདྲེན་ནུས་ཀྱི་དད་པ་སྐྱེས་པ་ནི་དེའི་དགེ་འབྲས་ཀྱི་མཐུས་དབང་དོན་གྱི་ཡེ་ཤེས་སྐད་ཅིག་ལ་དེར་སྐྱེ་ལ། དེ་ལྟའི་ཆོས་དང་གང་ཟག་ལ་དད་པ་སྐྱེ་བའི་རྐྱེན་ནི་བླ་མའི་ཞལ་མཇལ་བ་དང་སྐུ་མཐོང་བ་དང་དགོན་པ་མཐོང་བ་ཙམ་གྱིས་ཀྱང་བྱེད་པར་གྱུར་པ་ལ། ས་སྐྱ་པཎྜི་ཏས། ཀ་རུ་འཛིན་ཞེས་བྱ་བ་ཡི། ། རྫུན་རླབས་ཅན་གྱི་གྲུབ་ཐོབ་བྱུང༌། ། དེ་ཡི་དགོན་པ་མཐོང་ཙམ་གྱིས། ། འགལ་ལ་ཏིང་འཛིན་སྐྱེས་ཞེས་ཟེར། ། ཕྱི་ནས་དེ་ཡི་གྲུབ་ཐོབ་ཞིག །
དེ་ནས་ཏིང་འཛིན་དེ་རྒྱུན་ཆད། ། དེ་འདྲའི་ཏིང་འཛིན་བདུད་རིགས་ཀྱི། ། འབྱུང་པོ་རྣམས་ཀྱི་བྱེད་པར་གསུངས། ། ཞེས་གསུངས་༼༣༩༡༽པའང་ལེགས་པར་མ་གོ་སྟེ། སངས་རྒྱས་ཀྱི་བྱིན་བརླབས་དང་བདུད་ཀྱི་བྱིན་བརླབས་མཚུངས་པར་སྨྲས་ཟིན་པའི་ཕྱིར། ཡང་ཚེ་རབས་སྔ་མར་དབང་དོན་གྱིས་ཡེ་ཤེས་ཐོབ་པ་ལ་མ་ཉམས་པར་ཡོད་པ་ཚེ་འདིར་དབང་བསྐུར་བར་བསྐྱེད་རྫོགས་ཀྱི་རིམ་པར་བཀྲི་མི་རུང་བ་མ་ཡིན་པ་ལ། ས་སྐྱ་པཎྜི་ཏས། དེ་དག་སྔར་སྦྱངས་ཡིན་པས་ན། ། ད་ལྟར་དབང་བསྐུར་མི་དགོས་ཟེར། ། འོ་ན་སོ་སོ་ཐར་པ་ཡི། །
སྡོམ་པ་དག་ལ་མོས་པ་ཡང༌། ། སྔ་མའི་སྡོམ་པ་ཡོད་པའི་ཕྱིར། ། ད་ལྟ་རབ་ཏུ་དབྱུང་ཅི་དགོས། ། ཞེས་འབྱུང་ལ། དཔལ་ཆོས་ཀྱི་གྲགས་པས། སྐྱེ་བ་སྔ་མར་དབང་སྡོམ་པར། ། ཐོབ་ལས་བྱང་ཆུབ་བར་ཉིད་དུ། ། ཉམས་པ་མེད་པར་འགྱུར་བ་ཞིག ། སྲིད་ན་སླར་ཡང་དེ་ཉིད་ལ། ། བོགས་འདོན་ཆེད་དུ་སླར་ཡང་ནི། །
དབང་སྡོམ་བསྐྱར་ནས་འཛིན་པ་ལ། ། ཕན་ཡོན་ཆེ་བ་ཐོབ་མོད་ཀྱི། ། གལ་སྲིད་སྐྱར་ནས་མ་བཟུང་ཡང༌། ། སྔར་གྱི་དབང་སྡོམ་རྟེན་ཉིད་ལ། ། བསྐྱེད་རྫོགས་སྒོམ་པར་མི་རུང་ན། ། སླར་དུ་དབང་སྡོམ་ནོད་ན་ཡང༌། ། བསྐྱེད་རྫོགས་སྒོམ་པར་མི་རུང་སྟེ། ། དབང་སྡོམ་ཕྱི་མ་དེ་ཉིད་ཀྱང༌། ། སྔར་གྱི་དབང་སྡོམ་དང་མཚུངས་འགྱུར། ། མི་སྲིད་ན་ནི་དབང་སྡོམ་ཀུན། །
བྱང་ཆུབ་བར་དུ་བླངས་པ་ཡི། ། དགོས་པ་གཏན་ནས་མེད་པར་འགྱུར། ། ༼༣༩༢༽དེར་མ་ཟད་པ་འདིར་ཡང་འགྱུར། ། ཉན་རང་དགྲ་བཅོམ་ལ་སོགས་པ། ། སླར་ཡང་ཐེག་པ་ཆེར་འཇུག་པའི། ། ཆེད་དུ་དག་པའི་ཞིང་ཁམས་སུ། ། སྐྱེ་བ་བཞེས་པ་དེ་ཡི་ཚེ། ། འདོད་ལས་རབ་བྱུང་དགོས་འགྱུར་ཏེ། ། སྔར་གྱི་སྡོམ་དང་སྤངས་པ་ལས། ། མ་ཉམས་པ་དེ་ད་དུང་ཡང༌། །
སྤོང་སྡོམ་གཞི་ནས་ནོད་དགོས་པའི། ། ངེས་པ་ཁྱབ་པ་འཆའ་ཉིད་ཕྱིར། ། དེ་ལྟ་ན་ནི་སྤོང་བ་དང༌། ། སྡོམ་པ་མ་ཉམས་པ་ཀུན་ལ། ། ཡིད་བརྟན་གྲུལ་ཐུབ་མེད་པའི་ཕྱིར། ། གསར་བླངས་དེས་ཀྱང་གྲུལ་ཐུབ་པའི། ། ལེགས་པར་སྤྱད་པར་ཅི་ལྟར་འགྱུར། ། ཞེས་བཀའ་སྩལ་པ་ནི་ཞར་འོངས་སོ། ། དེས་ན་ཁ་ཅིག་གི་ལྷར་བསྐྱེད་རིམ་གྱི་བྱེད་པ་མཐར་མ་ཕྱིན་པ་དང་བསྐྱེད་རིམ་གྱི་རྣལ་འབྱོར་ཡོངས་སུ་མ་རྫོགས་ཀྱི་བར་རྫོགས་རིམ་སྒོམ་དུ་ཡོད་པ་མ་ཡིན་ནོ་ཞེས་སྨྲ་བ་ཡང་མི་འཐད་དེ། བསྐྱེད་རིམ་བྱེད་པ་དང་རྣལ་འབྱོར་གྱི་མཐའ་སངས་རྒྱས་ཀྱི་ས་མ་གཏོགས་པར་ཡོངས་སུ་མ་རྫོགས་པའི་ཕྱིར་དང༌།
བསྐྱེད་རིམ་གྱི་སྒོམ་པ་རྣམ་ཤེས་ཀྱི་ཆ་དང་འབྲེལ་བ་ཉིད་ཀྱི་ཕྱིར་རྣམ་ཤེས་ཀྱི་སྒོམ་པའི་དྲི་མ་སངས་རྒྱས་མ་ཐོབ་ཀྱི་བར་ཟད་དུ་ཡོད་པ་མ་ཡིན་པའི་ཕྱིར་རོ། ། དེ་ལྟར་བཤད་པའི་བསྐྱེད་རིམ་གྱི་ཚུལ་ལ་དྲངས་པའི་ལུང་དེ་ཉིད། རྗེ་བཙུན་མར་པ་ལོ་ཙཱས་འདི་སྐད་དུ་བཀྲལ་ཏེ། བསྐྱེད་རིམ་གྱི་ངོ་བོ་ནི་བསྐྱེད་རྒྱུའི་ལྷ་ཅི་རིགས་པ་ཞིག ༼༣༩༣༽བསྐྱེད་ཚུལ་ཅི་རིགས་པ་ཞིག་གིས་བསྐྱེད་པ་ན་བསྐྱེད་རིམ་མོ། ། དེ་ཡང་རྣལ་འབྱོར་མ་རྣམས་ཅི་རིགས་པར་བསྐྱེད་དེ། ཞེས་པའོ། ། ངེས་ཚིག་ནི། ཡེ་ཤེས་བརྒྱུད་ལ་སྐྱེ་བས་བསྐྱེད་རིམ་སྟེ་སྒོམ་མ་ཐག་ཏུ་ཉམས་སུ་མྱོང་བ་མི་སྐྱེ་བར་ཡེ་ཤེས་ཁད་ཀྱིས་སྐྱེ་བས་སོ། ། དབྱེ་བ་ལ་གཉིས་ཏེ་སྦྱང་གཞི་དང་སྦྱོང་བྱེད་དོ། །
དེ་སོ་སོ་ལའང་གནས་སྐབས་ལྔ་སྦྱོང་བྱེད་མངོན་བྱང་ལྔ་སོགས་བཞིར་ཕྱེ་ཞིང༌། རྫོགས་རིམ་གྱི་ངོ་བོ་ནི་བདེ་བ་ལ་བརྟེན་ནས་བདེ་བ་ཆེན་པོ་བསྐྱེད་པ་སྟེ། སྒྱུ་མའི་བརྟགས་པའི་ལེའུ་གཉིས་པ་ལས། རྫོགས་པའི་རིམ་པའི་རྣལ་འབྱོར་ནི། ། དེ་ཡི་བདེ་བ་བདེ་ཆེན་བརྗོད། ། ཅེས་སོ། ། ངེས་ཚིག་ནི་ཡེ་ཤེས་དངོས་སུ་སྐྱེ་བས་ན་རྫོགས་རིམ་སྟེ། པུཥྤ་ཧ་རི་བའི་ཞལ་ནས། དུས་འདིའི་དུས་སུ་ལུས་གནད་འདིའི་དུས་སུ་ལུས་གནད་འདི་ལྟར་ཆོས་ལ་སེམས་འདི་ལྟར་གཏོད་དང་ཡེ་ཤེས་མི་སྐྱེ་མི་སྲིད་ཅེས་གསུངས། དབྱེ་ན་སྦྱང་གཞི་ཐ་མལ་གྱི་རྣམ་པར་རྟོག་པ་དུ་མ་དང་བཅས་པ་དང༌།
གཉིད་འཐུག་པོ་ལོག་པ་དང༌། རྨི་ལམ་མང་པོ་རྨི་བ་དང༌། ཐ་མལ་གྱི་བུད་མེད་ལ་སྙོམས་པར་འཇུག་པའོ། ། དེ་སྦྱོང་བྱེད་གཏུམ་མོ་ལ་བརྟེན་པའི་ཕྱག་རྒྱ་ཆེན་པོ་དང༌། སྒྱུ་ལུས་ལ་བརྟེན་པའི་ཕྱག་རྒྱ་ཆེན་པོ་དང༌། ལས་རྒྱ་ལ་བརྟེན་པའི་ཉམས་སུ་མྱོང་བའོ། ། ཞེས་འབྱུང་བའི་ཞར་ལ་རྫོགས་རིམ་ཡང་བཤད་དེ། དེ་ལྟར་ན་༼༣༩༤༽བསྐྱེད་རིམ་ནི་ཀུན་རྫོབ་ཀྱི་བདེན་པ་དང༌། རྫོགས་རིམ་ནི་དོན་དམ་པའི་བདེན་པ་ཞེས་འབྱུང་བས། བསྐྱེད་རྫོགས་ལ་བདེན་གཉིས་ཀྱི་འཇོག་ཚུལ་ཇི་ལྟར་ཞེ་ན།
བོད་ཀྱི་སློབ་དཔོན་རྨོངས་པ་མངོན་པའི་ང་རྒྱལ་ཅན་ཁ་ཅིག་གིས། བསྐྱེད་རིམ་ནི་དཀྱིལ་འཁོར་པའི་འཁོར་ལོ་བདེན་པ་མ་ཡིན་པ་ཅན་གྱི་སྒྱུ་མ་ལྟ་བུའི་བདག་ཉིད་ཅན་གྱི་བསླུ་རྫུན་གྱི་ཆ་ནས་ཀུན་རྫོབ་བདེན་པར་འཇོག་ལ། རྫོགས་རིམ་ནི་དཀྱིལ་འཁོར་པའི་འཁོར་ལོ་ཡང་དམིགས་པ་མེད་པར་བདེན་པ་དང་བདེན་མེད་གང་ཡང་མ་ཡིན་པའི་ནམ་མཁའ་ལྟ་བུའི་བདག་ཉིད་ཡང་དག་པར་མི་བསླུ་བའི་ཆ་ནས་དོན་དམ་པའི་བདེན་པར་འཇོག་པའོ་ཞེས་ཟེར་བ་འཁྲུལ་བ་དང་བཅས་པའི་གཏམ་ཡིན་ཏེ། བསྐྱེད་རྫོགས་གཉིས་ཀར་ཡང་དཀྱིལ་འཁོར་གྱི་འཁོར་ལོ་བདག་ཉིད་དུ་མཚུངས་པའི་ཕྱིར་དང༌། དཀྱིལ་འཁོར་དེ་དག་ཀྱང་འཇིག་རྟེན་གྲགས་ངོར་སྒྱུ་མ་ལྟ་བུའི་རྫུན་པ་ཙམ་གྱིས་དེ་དང་དེའི་བྱ་བ་བྱེད་པ་ལ་ཁྱད་པར་ཅུང་ཟད་ཀྱང་ཡོད་པ་མ་ཡིན་པའི་ཕྱིར་དང༌། དེ་ལྟ་བུའི་སྒྱུ་མ་ཙམ་གྱི་ཆོས་དེའང་རིགས་ངོ་དང་ཡེ་ཤེས་ཀྱི་ངོ་ན་སྤྲོས་མཚན་དུ་དེ་དེ་ལྟར་གྲུབ་པ་མེད་པ་ནམ་མཁའ་ལྟ་བུར་གྱུར་པ་ནི་བསྐྱེད་རྫོགས་ཀྱི་དཀྱིལ་འཁོར་དེ་གཉིས་ལ་ཁྱད་པར་ཅུང་ཟད་ཀྱང་མེད་པའི་ཕྱིར་དང༌། བསྐྱེད་རྫོགས་གཉིས་ཀའི་དཀྱིལ་འཁོར་ཡང་བདེན་གྲུབ་ཀྱི་དཀྱིལ་འཁོར་ནི་བསླུ་བ་དང་རྫུན་ཀྱང་བདེན་མེད་ཀྱི་དཀྱིལ་འཁོར་ནི་འཇིག་རྟེན་གྲགས་ངོར་གཉིས་ཀའང་༼༣༩༥༽བསླུ་རྫུན་མིན་པར་རྣལ་འབྱོར་ཡང་དག་ཀུན་རྫོབ་ཀྱི་བདེན་པར་ཁྱད་པར་མེད་ལ། འཇིག་རྟེན་ལས་འདས་པ་ཡེ་ཤེས་ཀྱི་ངོར་ནི་དཀྱིལ་འཁོར་དེ་གཉིས་ཀ་ལ་སོ་སོར་བདེན་རྫུན་གྱི་ཆ་འགར་ཡང་གཟིགས་པ་མེད་པའི་ཕྱིར་ཏེ། བདེན་པ་གཉིས་དང་རིམ་པ་གཉིས་ལ་སོགས་པའང་གཅིག་དང་ཐ་དད་ཀྱི་སྤྲོས་པ་མཐའ་ལས་མ་འདས་པའི་ཕྱིར། དེར་སྤྲོས་པ་ཐམས་ཅད་ཉེ་བར་ཞི་བ་ཉིད་ཀྱི་ཕྱིར།
འོ་ན་བསྐྱེད་རིམ་ཀུན་རྫོབ་དང༌། རྫོགས་རིམ་དོན་དམ་པར་འཇོག་པ་ཅི་ཞེ་ན། བསྐྱེད་རིམ་གྱི་ཡེ་ཤེས་ནི་རྣམ་ཤེས་ཉིད་གནས་གྱུར་པའི་ཡེ་ཤེས་ཡིན་པས་དེའི་ཡུལ་དང་ཡུལ་ཅན་ལ་དམིགས་མྱོང་ཙམ་ཉིད་ནས་གཟུང་འཛིན་གྱི་སྤྲོས་པའི་རྟོག་པ་ལྡོག་པར་མི་འགྱུར་བ་ཉིད་ཀྱི་ཕྱིར་བསྐྱེད་རིམ་ནི་ཀུན་རྫོབ་ཀྱི་བདེན་པ་དང་བཅས་པར་འཇོག་ལ། རྫོགས་རིམ་གྱི་ཡེ་ཤེས་ནི་ཡེ་ཤེས་ཉིད་དྲི་བྲལ་དུ་གྱུར་པའི་ཡེ་ཤེས་ཡིན་པས་དེའི་ཡུལ་དང་ཡུལ་ཅན་དམིགས་མྱོང་ཙམ་ཉིད་ནས་གཟུང་འཛིན་གྱི་སྤྲོས་པའི་རྟོག་པ་ལྡོག་པར་འགྱུར་བ་ཉིད་ཀྱི་ཕྱིར། རྫོགས་རིམ་ནི་ཀུན་རྫོབ་ཀྱི་བདེན་པ་དང་བཅས་པ་དང་རྫོགས་རིམ་ཡིན་ན་དོན་དམ་པའི་བདེན་པ་དང་བཅས་པས་ཁྱབ་པ་སོ་སོར་འཆའ་བའང་མ་ཡིན་ཏེ། བསྐྱེད་རིམ་རྣལ་འབྱོར་ཆེན་པོ་དང་ལྡན་པ་དག་གི་བསྐྱེད་རིམ་གྱི་རྣལ་འབྱོར་དེ་ངོར་ཆོས་གང་ཟག་སྤྲོས་རྟོག་ལྡོག་པའི་བདག་མེད་དང་སྟོང་ཉིད་ཀྱི་ཚུལ་ལ་གསལ་༼༣༩༦༽སྣང་ཐོབ་པའང་ཡོད་ལ། རྫོགས་རིམ་གྱི་རྣལ་འབྱོར་ཆུང་ངུ་དང་ལྡན་པ་དག་གི་རྫོགས་རིམ་གྱི་རྣལ་འབྱོར་དེའི་ངོར་ཆོས་གང་ཟག་གི་སྤྲོས་རྟོག་ལྡག་པའི་བདག་མེད་དང་སྟོང་ཉིད་ཀྱི་ཚུལ་གསལ་སྣང་ཐོབ་པ་མེད་པའང་ཡོད་པའི་ཕྱིར། འོ་ན་བསྐྱེད་རིམ་ནི་རྣམ་ཤེས་ཉིད་ཀྱིས་བསྐྱེད་པའི་འཁྲུལ་ཆོས་རྣམས་སྦྱང་བ་གཙོ་ཆེ་ལ། རྫོགས་རིམ་ནི་རྣམ་ཤེས་ཉིད་བསྐྱེད་པའི་རྒྱུ་ཚོགས་ཀྱི་གནས་སྐབས་བཞིའི་འཁྲུལ་པ་ཉིད་སྦྱང་བ་གཙོ་བོར་བྱེད་པ་ཡིན་ཞེས་པ་ནི། རྡོ་རྗེ་འཛིན་པ་ཆེན་པོ་མར་པ་ལྷོ་བྲག་པའི་ལེགས་བཤད་དོ། །
དེས་ན་བསྐྱེད་པའི་རིམ་པ་ནི་ཡང་དག་མིན་རྟོག་གིས་བསྡུས་པའི་ཁམས་གསུམ་པའི་འཁོར་བ་ན་སྐྱེ་བའི་སྐྱེ་གནས་རྣམ་པ་བཞིར་སྐྱེ་བའི་སྤང་བྱ་འཕེན་འགྲུབ་ཀྱི་ལས་སྔར་ཡོད་སྦྱོང་བ་དང༌། ད་ལྟར་མ་འོངས་པའི་སྤང་བྱ་འཕེན་འགྲུབ་ཀྱི་ལས་ཉོན་རྒྱུན་གཅོད་པར་བྱེད་པའི་གཉེན་པོ་རྡོ་རྗེའི་དགེ་བ་ཆོས་སྟོབས་དང་ལྡན་པར་འགྱུར་ཏེ། དེ་ལྟར་འགྱུར་བ་ནི་སྔགས་ཀྱི་བསྐྱེད་རིམ་གྱི་རྟེན་འབྲེལ་གྱི་ནུས་པའི་མཐུ་ཆེ་བ་ཉིད་ལས་གྲུབ་པའི་ཕྱིར། བདེ་མཆོག་འབྱུང་བའི་བཀའ་འགྲེལ་པདྨ་ཅན་ལས། བསྐྱེད་པའི་རིམ་པ་སྐྱེ་གནས་བཞི་དང༌། ཆོས་མཐུན་པས། དེ་རྣམ་པར་དག་པའི་ཕྱིར་དང༌། ལུས་དང་ངག་དང་སེམས་དབེན་པའི་རིམ་པས་རྫོགས་པའི་རིམ་པ་ལ་འཇུག་པར་ཡང་དགོངས་ཏེ། དེའི་ཕྱིར་སྐྱེ་གནས་དེ་རྣམས་༼༣༩༧༽ཁོ་ན་རིམ་པས་སྟོན་པ་སྣ་ཚོགས་ཤེས་བྱ་བ་ལ་སོགས་པའོ། ། དེ་ལ་ཟླ་བ་དང་ཉི་མ་དང་ས་བོན་དང་མཚན་མའི་རིམ་པས་རྫོགས་པའི་ལྷ་ནི་སྐྱེ་གནས་སྒོ་ང་ལས་སྐྱེས་པའོ། །
ཡབ་ཡུམ་གྱི་རྡོ་རྗེ་དང་པདྨ་བསྲུབས་པས་ཞུ་བའི་བྱང་ཆུབ་ཀྱི་སེམས་ལས་ཐོན་པ་ནི། སྐྱེ་གནས་མངལ་ལས་སྐྱེས་པའོ། ། ཟླ་བ་དང་ས་བོན་ལས་སྐྱེས་པ་ནི་སྐྱེ་གནས་དྲོད་གཤེར་ལས་སྐྱེས་པའོ། ། སྤྲོ་བ་ནི་སྐྱེ་གནས་དྲོད་གཤེར་ལས་སྐྱེས་པའོ་ཞེས་ཁ་ཅིག་གོ ། ས་བོན་ལ་སོགས་པ་དང་བྲལ་བས་སྐད་ཅིག་ལ་འོད་གསལ་སྐྱེས་པ་ནི་སྐྱེ་གནས་བརྫུས་ཏེ་སྐྱེས་པའོ། ། ཞེས་འབྱུང་ངོ༌། ། དེ་ལྟར་འཁོར་བའི་སྐྱེ་གནས་བཞི་ལ་སོགས་པའི་འགྲོ་བ་འདི་དག་ནི་ཕྱི་དང་ནང་གི་མ་དག་པའི་སྣོད་བཅུད་ཐ་མལ་པ་འཁྲུལ་ཆོས་ཡིན་ལ། རྡོ་རྗེའི་མྱང་འདས་ཀྱི་སྐྱེ་གནས་ཀྱི་སྐྱེ་གནས་བཞི་ལས་གྲོལ་བའི་སངས་རྒྱས་འདི་དག་ནི་གཞན་མཆོག་རྣམ་པར་དག་པའི་སྣོད་བཅུད་གྱ་ནོམ་ལྷའི་འཁོར་ལོའི་འཁྲུལ་བྲལ་གྱི་ཆོས་ཡིན་པས་འཁྲུལ་བྲལ་གྱི་ཆོས་དེ་དག་ལ་རྣམ་ཤེས་དང་ཡེ་ཤེས་ཀྱི་དམིགས་པའི་བསྐྱེད་རྫོགས་ཀྱི་ཚོགས་གཉིས་སོག་ཚུལ་རྒྱུའི་ཐེག་པར་མེད་པས་རྒྱུའི་ཐེག་པའི་སྦྱིན་སོགས་བསོད་ནམས་ཀྱི་ཚོགས་དང༌། སྟོང་ཉིད་རྟོགས་པའི་ཡེ་ཤེས་ཀྱི་ཚོགས་སོག་ཙམ་གྱིས་འགྲོ་བ་ཐ་མལ་པའི་འཁོར་ལོ་འཆར་བའི་སྒྲིབ་པ་རྩད་ནས་གཅོད་པར་བྱེད་པའི་སྔགས་༼༣༩༨༽ཀྱི་སངས་རྒྱས་ཐོབ་པར་བྱེད་ནུས་པ་མ་ཡིན་ཏེ། མདོའི་སངས་རྒྱས་དེ་མངོན་པར་རྫོགས་པར་སངས་རྒྱས་པ་ནས་ཕྲིན་ལས་འཇུག་ཡུལ་གྱི་འགྲོ་བ་ལ་ཐུགས་རྗེ་ཆེན་པོའི་ཡུལ་དུ་མཛད་པའི་ཕྱིར།
ཚུལ་འདིའི་སངས་རྒྱས་ཀྱིས་ནི་ཕྲིན་ལས་ཀྱི་འཇུག་ཡུལ་གྱི་འགྲོ་བ་ལའང་བདེ་བ་ཆེན་པོ་བདག་ཉིད་ཀྱི་ལྷའི་ངོ་བོར་གྱུར་པའི་བྱང་ཆུབ་ཀྱི་སྙིང་རྗེ་ཆེན་པོའི་ཡུལ་དུ་མཛད་པའི་ཕྱིར། མདོ་སྔགས་ཀྱི་ཆོས་ཚུལ་གྱི་ཟབ་ཁྱད་ཆེས་ཆེ་བ་འབྱེད་བྱེད་ཅིག་འདིར་རགས་པ་ཡིན་ཞེས་ཁོ་བོའི་རྗེ་གྲུབ་ཐོབ་ཆེན་པོས་གསུངས་ལ། དེ་ཉིད་ཀྱི་ཕྱིར་དཀྱིལ་ཆོག་བཞི་བརྒྱ་ལྔ་བཅུ་པ་ལས། རིམ་གྱི་སྦྱིན་སོགས་བླང་བྱ་དང༌། ། ཁྲིམས་སོགས་མ་ཆགས་ལས་ཟབ་ཡིན། ། ཐ་མལ་མ་སྤངས་རྒྱ་ཆེན་མིན། ། དུས་ཀྱི་ཚད་ཀྱི་འདིར་བྱང་ཆུབ། ། རང་གི་ཡུལ་དུ་བདག་ཉིད་ཅན། ། མཁས་པས་ཐ་མལ་པ་རུ་བཤད། ། འགྲོ་བ་རྫོགས་བྱང་འཁོར་ལོའི་བདག །
སྐད་ཅིག་གིས་འདིར་བྱང་ཆུབ་ནོད། ། སྦྱིན་བྱ་ལ་སོགས་མ་དམིགས་ཀྱང༌། ། བདག་མེད་ཐ་མལ་མི་འཇོམས་ཀྱི། ། འཁོར་ལོ་མཆོག་ལ་དེ་ཡོད་མིན། ། དེ་བས་ཀུན་རྟོག་རྣམ་གསལ་ཞིང༌། ། ཀུན་ནས་འོད་ཟེར་རབ་འཕྲོ་བ། ། བདག་ཉིད་ཀུན་ཏུ་བཟང་པོར་ནི། ། སྒོམ་པ་ཉིད་ཀྱིས་བྱང་ཆུབ་ཐོབ། ། ཅེས་འབྱུང་ངོ༌། ། དེས་ན་འཁོར་བའི་ཆོས་འདི་ལའང་རྒྱུ་དང་འབྲས་༼༣༩༩༽བུས་བསྡུས་པའི་ཆོས་ལ་འབྲས་བུའི་ཆོས་ལས་སྣང་ཐ་མལ་པའི་ཆ་དེ་ཉིད་བསྐྱེད་རིམ་ཡང་དག་པའི་ཀུན་ཏུ་རྟོག་པས་ཡང་དག་པའི་བྱང་ཆུབ་སེམས་ཀྱི་ལྷའི་འཁོར་ལོར་བྱིན་གྱིས་བརླབས་ནས་འཁོར་བའི་ལས་མི་དགེ་བ་དང་ལུང་མ་བསྟན་གྱི་སྤྱོད་པ་ཐམས་ཅད་བཟློག་ནས་གསང་སྔགས་རྡོ་རྗེ་ཐེག་པའི་སྤྱོད་པ་རང་གཞན་ལ་ཕན་པ་བླ་ན་མེད་པའི་ཆེད་ཀྱི་ཇི་ལྟར་འདོད་པའི་ཡོན་ཏན་ཅི་དགའ་བར་བདེ་བ་ཆེན་པོའི་ལོངས་སྤྱོད་པའི་དགེ་བའི་རྩ་བ་མཆོག་གི་སྤྱོད་པར་བྱེད་ལ།
རྒྱུའི་ཆ་དེ་ཉིད་རྫོགས་རིམ་ཡང་དག་པའི་ཡེ་ཤེས་ཀྱིས་རང་གཞན་གྱི་འགྲོ་བ་མཐའ་དག་ཡང་དག་པར་རྫོགས་པའི་སངས་རྒྱས་ཀྱི་ལྷའི་དཀྱིལ་འཁོར་པར་ཆོས་གང་ཟག་གི་བདག་མེད་ཀྱང་གྲགས་ངོར་དེ་དང་དེར་དེ་པའི་ང་རྒྱལ་གྱིས་འཁོར་བའི་བདག་ཏུ་ལྟ་བ་ཐམས་ཅད་དྲུངས་འབྱིན་པར་བྱེད་ཅིང༌། ལྷའི་ང་རྒྱལ་དེ་ཉིད་དང་འབྲེལ་བའི་ཟག་མེད་ཀྱི་འདོད་ཡོན་ལ་རྗེས་སུ་ཆགས་པའི་ཆགས་པ་ཆེན་པོས་འཁོར་བའི་ཆགས་པ་ཐམས་ཅད་དྲུངས་འབྱིན་པར་བྱེད་ལ། དེ་ལྟའི་བདེ་དགེ་ཆེན་པོས་འགྲོ་བ་མཐའ་དག་ལ་སྲུང་ཞིང་དེ་ལ་གནོད་པར་བྱེད་པ་ཐམས་ཅད་ལ་ཁོང་ནས་འཁྲུག་པའི་སྡང་བ་ཆེན་པོས་འཁོར་བའི་བདུད་དང་བཤེས་གཉེན་ལ་སོགས་པའི་འཇིག་རྟེན་གྱི་སྡང་བ་མཐའ་དག་དྲུངས་འབྱིན་པར་༼༤༠༠༽བྱེད་པ་ཉིད་ཀྱི་གཉུག་མ་རང་བྱུང་ཡེ་ཤེས་ཀྱི་དུག་ལྔའམ་དྲུག་གི་གློ་བུར་རྣམ་ཤེས་ཀྱི་དུག་ལྔའམ་དྲུག་རང་གྲོལ་དུ་བྱས་པས་འཁོར་བར་འཆིང་པའམ་འཁོར་བར་འཁོར་བྱའི་འཁོར་བ་གཅིག་ཀྱང་མ་ལུས་པར་ཆོས་ཐམས་ཅད་ཡེ་ནས་སངས་རྒྱས་པ་དེ་ཉིད་བསྐྱེད་རྫོགས་རིམ་པས་དེ་དེར་ངོ་ཤེས་ཤིང་འཕྲོད་པར་བྱེད་པ་ཡིན་ཏེ། ཚུལ་འདི་ནི་གསང་སྔགས་སྔ་འགྱུར་གྱི་རྒྱུད་ཀྱི་དགོངས་པའང་མཐར་ཐུག་པར་སྣང་སྟེ། མཁས་པ་ཆེན་པོ་རོང་ཟོམ་ཆོས་བཟང་གིས། གསང་སྔགས་འཇུག་པར་ཡེ་བཞུགས་ཀྱི་དཀྱིལ་འཁོར་ཡེ་གནས་ཀྱི་ལྷའི་ངོ་བོར་ངོ་འཕྲོད་ན་ཡེ་རྫོགས་ཀྱི་རྣལ་འབྱོར་དུ་འཁོར་འདས་མཉམ་པ་ཉིད་དུ་གནས་པར་བྱེད་པ་ཡིན་ནོ། ། ཞེས་གསུངས་པའང་ཆེས་ལེགས་པར་སྣང་སྟེ། ཡེ་ཞུགས་ཀྱི་དཀྱིལ་འཁོར་བྱ་བ་འདི་དང༌། དུས་ཀྱི་འཁོར་ལོ་ནས་གཞན་མཆོག་སྒྲིབ་བྲལ་པྲ་ཕབ་པ་ལྟ་བུའི་དཀྱིལ་འཁོར་ཞེས་གསུངས་པ་དང་གནད་གཅིག་པར་འོང་བའི་ཕྱིར་རོ། ། འོ་ན་བསྐྱེད་པའི་རིམ་པའི་ཡེ་ཤེས་རྡོ་རྗེ་ངའོ་ཞེས་པའི་ང་རྒྱལ་འཛིན་པའི་ང་དེ་གང་ཞེ་ན།
འདི་ལྟའི་ང་ནི་གསང་སྔགས་པ་དག་གིས་འཇིག་རྟེན་མ་དཔྱད་པའི་ཐ་སྙད་ཀྱི་ངོར་བཏགས་བཞག་གི་གྲགས་ཙམ་ལས། བདེན་གཉིས་ཚད་མས་རྫས་བརྟགས་ཀྱི་གྲུབ་པའི་བདག་ལ་ང་རྒྱལ་འཛིན་པ་ནི་མ་ཡིན་ཏེ། དཔལ་ལྡན་ཟླ་བས། འཇིག་ཚོགས་ལྟ་དང་བྲལ་ཡང་༼༤༠༡༽སངས་རྒྱས་ཀྱིས། ། ཇི་ལྟར་ང་དང་ང་ཡི་བསྟན་པ་ལྟར། ། དེ་བཞིན་དངོས་རྣམས་རང་བཞིན་མེད་མོད་ཀྱི། ། ཡོད་ཅེས་དྲང་དོན་ཉིད་དུ་བསྟན་པ་ཡིན། ། ཞེས་འབྱུང་བ་ལྟ་བུ་ཉིད་ཀྱི་ཕྱིར། སློབ་དཔོན་ཆེན་པོ་ཀ་མ་ལ་ཤཱི་ལས་ཀྱང་རྡོར་གཅོད་འགྲེལ་པར། ང་དེའི་ཚེ་ཞེས་བྱ་བ་ལ་སོགས་པ་གང་ཡིན་པ་དེ་ནི་འཇིག་རྟེན་གྱི་ཐ་སྙད་གདགས་པའི་དོན་དུ་ཤེས་པར་འདོད་པ་ལ་གཞན་གྱི་རྒྱུད་རྣམ་པར་བཅད་པ་ཙམ་སྟེ།
དམག་དང་ནགས་ཚལ་ལ་སོགས་པའི་ཐ་སྙད་དང་མཚུངས་ཀྱི་གཅིག་པུ་དང་རྟག་པར་མངོན་པར་ཞེན་པ་ནི་མ་ཡིན་ནོ། ། དེ་ཁོ་ནའི་ཡེ་ཤེས་ལ་གནས་པ་རྣམས་ཀྱིས་ནི་འཇིག་རྟེན་དང་ཐ་སྙད་འཇོག་པར་མི་ནུས་སོ། ། དེ་བས་ན་མངོན་པའི་ང་རྒྱལ་གེགས་སུ་གྱུར་པ་དང་བྲལ་བའི་ཕྱིར། ཁྱེད་ཀྱང་བདག་ཏུ་མངོན་པར་ཞེན་པར་མི་བྱའོ། ། ཞེས་ཡང་དག་པར་འཛིན་དུ་གཞུག་པའོ། ། ཞེས་འབྱུང་བ་ལྟ་བུ་ཐ་སྙད་བྱེད་པ་ལས་གང་ཟག་གི་བདག་ལ་ནི་བསྐྱེད་རིམ་གྱི་ང་རྒྱལ་འཇོག་རིགས་པ་མ་ཡིན་ཏེ། འཇོག་ན་བསྐྱེད་རིམ་རྡོ་རྗེ་འཆང་གི་རྒྱུ་ལྟ་ག་ལ་བྱེད་དེ་འཁོར་བ་ངན་སོང་གི་རྒྱུ་བྱེད་པའི་ཕྱིར། འཇིག་རྟེན་གསུམ་གྱི་མགོན་པོ་འབྲི་གུང་པས། ལྷ་དུག་གསུམ་ཅན་དུ་བསྒོམས་ན་ངན་སོང་གསུམ་དུ་གོལ། ཞེས་འབྱུང་བ་ལྟར་ལྷ་བདག་ལྟ་ཅན་དུ་བསྒོམས་ན་འཁོར་བའི་རྒྱུར་འགྱུར་༼༤༠༢༽བ་ཉིད་ཀྱི་ཕྱིར།
ཇོ་ནང་པས་དོན་དམ་རྟག་པའི་བདག་དང༌། བོ་དོང་པས་དངས་མ་མི་ཤིགས་སུམ་ལྡན་གྱི་བདག་དང༌། ཙོང་ཁ་པས་ཐ་སྙད་ཚད་གྲུབ་ཀྱི་བདག་དང༌། ཟི་ལུང་པས་དོན་དམ་བདེན་གྲུབ་ཀྱི་བདག་ལྷར་ལྟ་ཞིང་དེའི་དམིགས་རྣམ་ཅན་གྱི་ང་རྒྱལ་འཛིན་པ་ལམ་གྱི་སྙིང་པོར་འདོད་པ་ཐམས་ཅད་ནི་ཆོས་འདི་པ་ལས་ཕྱི་རོལ་ཏུ་གྱུར་པའོ། ། བསྐྱེད་རིམ་གྲུབ་པའི་ཚད་ལ་རྗེ་སྒམ་པོ་པས། བསྐྱེད་རིམ་ལ་བརྟན་པ་ཆུང་ངུ་ཐོབ་པ་ནི། རང་ཉིད་ལྷར་མཐོང་སྟེ། ཕུང་པོ་ལྔ་པོ་ལ་སོགས་པ་རིགས་ལྔའི་རང་བཞིན་དུ་ཤེས། དེ་ཉིད་ཀྱི་བདག་ཀྱང་ཧེ་རུ་ཀའི་རང་བཞིན་དུ་མཐོང་ནས། རང་ཐ་མལ་པའི་འདུ་ཤེས་ལོག་པའོ། །
བརྟན་པ་འབྲིང་པོ་ཐོབ་པ་ནི། རང་ཉིད་ཅི་འདྲ་བ་དེ་འདྲ་བར་སེམས་ཅན་ཐམས་ཅད་མཐོང་བའོ། ། བརྟན་པ་ཆེར་ཐོབ་པ་ནི། རང་གཞན་གཉིས་ཀྱང་སྒྱུ་མ་དང་རྨི་ལམ་དང་འཇའ་ཚོན་ལྟར་མཐོང་བའོ། ། ཞེས་འབྱུང་བས་བརྟན་པ་ཆུང་ངུ་ཐོབ་པ་དེས་རང་གི་ཕུང་པོ་ལྔ་རྣམས་རྣམ་སྣང་སོགས་སུ་ཤེས་པ་དང༌། ཕུང་ལྔའི་རྣམ་སྣང་སོགས་ཀྱི་བདག་ཉིད་ལྷར་ཕན་ཚུན་དུ་ཤེས་པར་འགྱུར་ན། རྒྱུད་གཅིག་རང་གཞན་ཐ་དད་པའི་རྒྱུད་དུ་མར་འགྱུར་རོ་སྙམ་ན། མི་སྐྱོན་ཏེ། རྒྱུད་གཅིག་གིས་བསྡུས་པའི་ཆོས་དུ་མ་མངོན་པར་རྫོགས་པར་སངས་རྒྱས་པ་ན་ཆོས་ཅན་དེ་དང་འབྲེལ་བའི་རྒྱུད་ཀྱི་བདག་རྐྱེན་དུ་མ་༼༤༠༣༽བྱས་ཀྱང་གང་ཟག་རྒྱུད་ཐ་དད་པར་མི་འགྱུར་ལ། བདག་རྐྱེན་སོ་སོ་བར་སྣང་བའི་ཚེ་ལྷ་སོ་སོའི་སྣང་བ་དང་རྣམ་རིག་དང་སྐུ་གཟུགས་སོགས་དུ་མར་འཆར་དུ་རུང་ལ།
དེ་ལྟ་ནའང་ཆོས་ཐམས་ཅད་ལ་གང་ཟག་དང་ཆོས་ཀྱི་བདག་གིས་དབེན་ན་འདིར་རང་རྒྱུད་གཅིག་གིས་བསྡུས་པའི་རྒྱལ་བ་རིགས་ལྔ་ལ་གང་ཟག་ཐ་དད་པའི་བདག་ཉིད་ཅན་སྔར་ཡོད་ག་ལ་དགོས་ཤིང༌། དེ་ལྟར་བདག་མེད་ཀྱང༌། རིགས་གཅིག་ཉིད་ལ་རིགས་ནི་དུ་མ་སྟེ། དབྱེ་བའི་རིགས་ལ་གྲངས་ནི་མེད་པར་འགྱུར། ཞེས་པ་ལྟར། ཆོས་ཐམས་ཅད་སྒྱུ་མ་ལྟར་རྣམ་པར་འཕྲུལ་བ་ན་བདག་ཉིད་ཀྱི་དཀྱིལ་འཁོར་གཅིག་ཏུ་མངོན་པར་རྫོགས་པར་སངས་རྒྱས་པ་ན་ལྷ་དེ་རྙེད་ཀྱི་སྐུ་གསུང་ཐུགས་ཅན་གྱི་གོ་འཕང་ཐོབ་པར་འགྱུར་བས་རང་དང་རིགས་མཐུན་གྱི་གདུལ་བྱ་ལ་རིགས་ལྔ་ལ་སོགས་པའི་དཀྱིལ་འཁོར་པ་དུ་མར་སྣང་དུ་རུང་བ་ཡིན་ནོ། ། འབྲིང་གི་མཐོང་ཚུལ་ཡང་རིས་མཐུན་པའི་འགྲོ་བའི་དབང་དུ་བྱས་པ་ཡིན་ལ། བརྟན་པ་ཆེར་ཐོབ་པས་ནི་སྤྲུལ་བསྒྱུར་ལ་རང་དབང་ཐོབ་པའི་དབང་དུ་བྱས་ཏེ། བསམ་གཏན་དང་གཟུགས་མེད་ཀྱི་ཏིང་ངེ་འཛིན་སོགས་གྲུབ་པའི་དབང་དུ་བྱས་པའོ། ། གཉིས་པ་ནི།
ཕ་རྒྱུད་གསང་བ་འདུས་པ་སོགས་ནས་ཇི་ལྟར་འབྱུང་བ་དང༌། མ་རྒྱུད་ཀྱེའི་རྡོ་རྗེ་སོགས་ནས་ཇི་ལྟར་འབྱུང་བ་དང༌། གཉིས་མེད་དུས་ཀྱི་འཁོར་ལོ་ནས་ཇི་ལྟར་འབྱུང་བའོ། ། ༼༤༠༤༽དང་པོ་ནི། བསྐྱེད་རྫོགས་ཀྱི་རིམ་པའི་ཚུལ་འདི་ལ་ཡན་ལག་བཞི་དང་རྣལ་འབྱོར་དྲུག་དང༌། བཞི་པ་དང༌། ཏིང་ངེ་འཛིན་གསུམ་དང༌། དེ་ཉིད་ཞེ་དགུ་རྣམས་སུ་གསུངས་པ་ལས། འདུས་པའི་རྒྱུད་ཕྱི་མ་ལས། རྣལ་འབྱོར་རྒྱུད་ནི་ཐམས་ཅད་དུ། །
རྣལ་འབྱོར་པ་ཡི་རྟག་པར་བསྔགས། ། བསྙེན་པའི་ཆོ་ག་དང་པོ་སྟེ། ། ཉེ་བར་སྒྲུབ་པ་གཉིས་པ་ཡིན། ། སྒྲུབ་པ་ཡང་ནི་གསུམ་པ་སྟེ། ། སྒྲུབ་པ་ཆེན་པོ་བཞི་པའོ། ། ཞེས་གསུངས་ཤིང་བསྙེན་པ་ནི། སྒྲོན་གསལ་ལས་ཀྱང༌། གང་བསྙེན་ཅིང་ཐར་པ་འདོད་པ་རྣམས་ཀྱིས་བསླབ་པར་བྱ་བ་ནི་བསྙེན་པ་སྟེ། ཞེས་ཉེ་བར་སྒྲུབ་པའི་སྔ་རོལ་བསྙེན་པ་སོགས་ནས་རིམ་གྱིས་འགྲོ་ཞིང་འཇུག་པ་ཞིག་གོ ། དེའང་ཇི་ལྟར་བསྙེན་ན་སྣོད་བཅུད་འདི་དག་གང་ཟག་འཆིང་བ་ཀུན་ལྡན་གྱི་ལས་ཉོན་ལས་བྱུང་བ་མ་ཡིན་པར་འཁྲུལ་ཆོས་དེ་དག་བསལ་ནས།
ཆོས་དབྱིངས་བྱང་ཆུབ་སེམས་ཀྱི་ལྷའི་རྣམ་གྲོལ་གྱི་སྔགས་ཀྱི་རྡོ་རྗེ་གསུམ་རིམ་བཞིན་བསྐྱེད་ནས་འཇུག་པ་སྟེ། རྒྱུད་ཕྱི་མའི་འགྲེལ་པར་འབྱུང་བ་ལྟར་བརྗོད་ན། བསྙེན་པའི་གཙུག་ཏོར་ཆེ། ཞེས་པ་སོགས་ཏེ་བསྙེན་པ་ནི། བྱང་ཆུབ་སེམས་ལ་དམིགས་པ་རྩེ་གཅིག་ཏུ་འཇོག་པ་སྟེ་དེ་བཞིན་ཉིད་ཡིན་ལ། དེ་ལ་དམིགས་ཤིང་བསྙེན་པར་བྱ་བ་ཡིན་པས་ན་བསྙེན་པའོ། ། གཙུག་ཏོར་ཆེ་བའི་སྦྱོར་བ་ཉིད། ། ཅེས་པ་ནི། ༼༤༠༥༽རང་དག་པའི་སྦྱོར་བ་སྟེ། སའི་ཆ་ལ་སོགས་པ་ནས་གཙུག་ཏོར་གྱི་ཡི་གེ་བུྃ་ལས་གཞལ་ཡས་ཁང་བསྐྱེད་པའོ། །
གཟུགས་སུ་དམིགས་པ་ཞེས་པས་ནི། དཀྱིལ་འཁོར་ལྷག་པར་མོས་པ་བསྐྱེད་པའོ། ། དེ་ལྟར་བྱས་ནས། ཨོཾ་ཤུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅་ཧཾ་ཞེས་སྔགས་དོན་དཔྱད་ནས་དོན་དམ་བྱང་སེམས་བསྒོམ་པའོ། ། ཉེ་བར་སྒྲུབ་པའི་དུས་སུ་ནི། ། ཞེས་གང་དུ་སྒོམ་པའི་ས་བརྟགས་ནས་བཟུང་སྟེ། ལྷག་མོས་ལུས་ལ་བསྡུས་པ་དང་སྔགས་ཀྱི་སྟོང་པ་ཉིད་ལ་དམིགས་པ་ནི་ཉེར་སྒྲུབ་ལ་འཇུག་པའི་གོང་གི་བསྙེན་པ་ནི་དེ་ཡན་ཆད་དོ། ། དེའང་ཇི་སྐད་དུ། བསྙེན་པའི་ཏིང་འཛིན་རབ་སྦྱོར་བ། ། བྱང་ཆུབ་མཆོག་ནི་བསྒོམ་པར་བྱ། །
ཞེས་བྱང་ཆུབ་མཆོག་ནི་དོན་དམ་པའི་བྱང་ཆུབ་ཀྱི་སེམས་ལ་དམིགས་པ་རྩེ་གཅིག་ཏུ་བྱེད་པ་དང༌། དེའི་ཆེད་དུ་སྒོམ་པའི་གནས་རྟགས་ནས་ལྷག་པར་མོས་པའི་ལྷ་ཐམས་ཅད་འོད་གསལ་དུ་གཞུག་པ་དང་སྔགས་ཀྱི་དོན་སྒོམ་པའི་བར་རོ། ། འདིར་བསྙེན་པ་ནི་སྔར་བཤད་པ་ལྟར་རིམ་གྱིས་འགྲོ་བའི་དང་པོ་དང་ཕྱི་བསལ་ཉེ་བ་ཉིད་ཀྱིས་ཡན་ལག་ཕྱི་མ་གསུམ་ལ་འཇུག་པའི་དབང་དུ་བྱས་སོ། ། འོ་ན་ཕྱི་མ་གསུམ་ཀྱང་བསྙེན་པར་འགྱུར་ཏེ། ཕྱི་མ་ཕྱི་མ་ལ་༼༤༠༦༽ལྟོས་ནས་སྔ་མ་སྔ་མ་སྤང་དེར་འགྱུར་རམ་སྙམ་ན། མི་འགྱུར་ཏེ། བསྐྱེད་རིམ་ལ་བཞིར་དབྱེ་བའི་ཐོག་མ་ལ་བསྙེན་པར་བརྗོད་པ་ལས་ཕྱི་མ་ལ་དེར་མི་བརྗོད་པ་དང༌། ཕྱི་མ་ཕྱི་མ་ལ་ལྟོས་པའི་སྔ་མ་དག་ཉེ་བ་ཙམ་ཡིན་ཀྱང་ཉེ་བ་ཙམ་གྱིས་བསྙེན་པར་འཇོག་པའི་བྱ་བ་མི་བྱེད་པའི་ཕྱིར། དེ་ལྟར་བསྙེན་པ་ལ་རང་གི་སེམས་སོ་སོར་རྟོག་པ་དང༌། དྲན་པ་ཉེར་གཞག་དང༌།
མཆོད་པ་དང༌། ཚངས་པའི་གནས་རྣམས་དང༌། སྒྲུབ་པའི་གནས་དང༌། བགེགས་བསྐྲད་པ་དང༌། སྟོང་པ་ཉིད་དང༌། རྡོ་རྗེའི་ས་དང༌། གཞལ་ཡས་ཁང་དང༌། ལྷག་མོས་དང༌། དོན་དམ་པའི་རྣལ་འབྱོར་ཏེ་ལྷག་མོས་འོད་གསལ་དུ་བསྡུ་བ་དང༌། སྔགས་ཀྱི་དོན།
དྲན་པའོ། ། དེ་ལྟར་རགས་པར་བརྗོད་པ་ལ་དེ་ཉིད་ཞེ་དགུའི་བཅོ་ལྔ་ཚང་བ་ཡིན་ཏེ། གནས་སྙིང་རྗེ་ལ་དམིགས་པ། ཞེ་སྡང་རྡོ་རྗེ་བསྐྱེད། ཁྲོ་བོ་སྤྲུལ་པ། བཀའ་བསྒོ་བ། བགེགས་བསྐྲད་པ། ར་བ་དྲ་བ་བྱ་བ། ཡི་གེ་གསུམ་གྱི་གོ་བགོ་བ། ཡེ་ཤེས་ཀྱི་ས།
རྡོ་རྗེའི་ས། གཞལ་ཡས་ཁང་བསྐྱེད་པ། ལྷག་མོས། ལུས་ལ་བསྡུ་བའི་དེ་ཉིད་དང༌། དེ་ཉིད་ལ་བྱང་ཆུབ་པ་དང༌། ཟླ་བ་ལས་བྱང་ཆུབ་པ་སྟེ་བཅོ་ལྔའོ། ། འདི་རྣམས་སྔོན་གྱི་དམ་པ་དག་གིས་ཐ་སྙད་༼༤༠༧༽མཛད་པ་ལྟར་བཀོད་པ་ཡིན་གྱི། དཔལ་ནཱ་རོ་པས། འདུས་པའི་སྒྲུབ་ཐབས་ཡོངས་རྫོགས་ཀྱི་དབང་དུ་མཛད་ནས་གནས་ཀྱི་ངེས་པ་སོགས་ནས། ཐུན་མོང་གི་དངོས་གྲུབ་བསྒྲུབ་པ་ཡན་ཆད་སོ་གཉིས་དང༌།
ཡང་མདོ་བསྲེ་ལས་སྒྲུབ་ཐབས་ཡོངས་རྫོགས་ཀྱི་དབང་དུ་མཛད་ནས་གནས་སོགས་ནས་ཉེར་བསྡུ་ཡན་ཆད་དུ་ཉེར་ལྔར་གསུངས་སོ། ། འོ་ན་དེ་ཉིད་ཞེ་དགུར་གང་ལས་བཤད་ཅེ་ན། རྡོ་རྗེ་ཕྲེང་བར་རྣལ་འབྱོར་དང་ཏིང་ངེ་འཛིན་གསུམ་གསུངས་པའི་དབྱེ་བསྡུ་ལས་འབྱུང་བ་ཡིན་ཏེ། དེར། རྣལ་འབྱོར་རྗེས་སུ་རྣལ་འབྱོར་དང༌། ། ཤིན་ཏུ་རྣལ་འབྱོར་རྣལ་འབྱོར་ཆེ། ། དང་པོའི་སྦྱོར་བ་མདོར་བསྡུས་པས། ། དེ་བཞིན་དཀྱིལ་འཁོར་རྒྱལ་པོ་མཆོག ། ལས་ཀྱི་རྒྱལ་པོ་རྣལ་འབྱོར་མཆོག ། ཅེས་མདོར་བཞག་ནས་སླར་དེ་ཉིད་ཞེ་དགུར་འགྱུར་ཚུལ་ནི།
ཇི་སྐད་དུ། དེ་ཉིད་དབྱེ་བ་བཅོ་ལྔ་ཡི། ། དང་པོའི་སྦྱོར་བ་སྒོམ་པར་བྱ། ། བཅུ་བདུན་རྗེས་སུ་རྣལ་འབྱོར་སོགས། ། དེ་ནས་དཀྱིལ་འཁོར་རྒྱལ་མཆོག་གི ། རྣལ་འབྱོར་ཉིད་ལ་དབྱེ་བ་ལྔ། ། དེ་ལས་ཀྱང་ནི་ལས་རྒྱལ་མཆོག ། རྣལ་འབྱོར་དབྱེ་བ་བཅུ་གཉིས་སོ། ། དེ་ཉིད་དབྱེ་བ་བཞི་བཅུ་དགུས། ། བསྐྱེད་པའི་རིམ་པ་མདོར་བསྡུས་པའོ། །
ཞེས་འབྱུང་བ་ལ་བརྟེན་ནས་བགྲངས་ཚུལ་མི་མཐུན་པ་དུ་མར་འབྱུང་བ་ལ། ཙོང་ཁ་པ་ཆེན་པོས་ནི། ༼༤༠༨༽དེ་ཉིད་ལྔ་བཅུ་རྩ་གཅིག་ཏུ་བཤད་ལ། དེ་ལྟར་བཤད་ལ་སྔོན་གྱི་ཡིག་རྙིང་ལ་མེད་དོ་ཞེས་ཁྱེད་རང་རྗེས་འབྲང་དག་འཆད་པ་དང༌། ཡང་དགེ་ལེགས་པས། ས་བོན་དང༌། ཕྱག་མཚན་དང༌། སྐུ་རྫོགས་པ་གཅིག་མིན་ཞེས་དང༌། ཡང་དེའི་རྗེས་འབྲང་ཁ་ཅིག ། རྗེས་ཆགས་དང་མཆོད་པའི་དེ་ཉིད་མི་བགྲང་བ་ནི་རྩ་བའི་དབྱེ་བསྡུའི་འཇོག་ཉེས་པས་བྱེ་བྲག་གི་གྲངས་རྣམས་ལ་འཇོག་ཚུལ་ཡིད་བརྟན་ངེས་པ་འགར་ཡང་མི་སྣང་ངོ༌། །
དེ་ལྟ་ན་གཞུང་ཉིད་ལས་འབྱུང་བའི་དེ་ཉིད་ཞེ་དགུར་གསུང་ཚུལ་ནི། དང་པོའི་སྦྱོར་བ་ལ་རྣལ་འབྱོར་བཞིར་དབྱེ་ནས། དེ་ལ་རྣལ་འབྱོར་བཅོ་ལྔ། རྗེས་སུ་རྣལ་འབྱོར་སོགས་གསུམ་ལ་བཅུ་བདུན། དཀྱིལ་འཁོར་རྒྱལ་མཆོག་ལ་ལྔ། ལས་རྒྱལ་མཆོག་བཅུ་གཉིས་ཏེ་ཞེ་དགུ་ལས། རིམ་པ་ལྟར་རྣལ་འབྱོར་ལ་གོང་དུ་བཤད་མ་ཐག་པ་ལྟ་བུའི་བཅོ་ལྔ། རྗེས་སུ་རྣལ་འབྱོར་ལ་ས་བོན། ཕྱག་མཚན། སྐུ་ཡོངས་རྫོགས་ལ་བྱང་ཆུབ་པ་སྟེ་གསུམ།
ཤིན་ཏུ་རྣལ་འབྱོར་ལ་སྤྲུལ་སྐུར་བསྒྱུར་བ་དང༌། ཕུང་ཁམས་བྱིན་གྱིས་རླབས་པ་སོ་གཉིས་སོ། ། རྣལ་འབྱོར་ཆེན་པོ་ལ་སྐུ་གསུང་ཐུགས་དབྱེར་མེད་དུ་བྱིན་གྱིས་རླབས་པ་སྟེ་བཞི། སེམས་དཔའ་གསུམ་དང་བདུན། སྐྱེ་མཆེད་བྱིན་གྱིས་རླབས་པ། རྡོ་རྗེ་པདྨ་འདུ་བྱ་བ། རྗེས་ཆགས། ལས་ལ་གནས་པ། མཆོད་པ་སྟེ་བཅུ་བདུན། དཀྱིལ་འཁོར་རྒྱལ་མཆོག་ལ།
གཤེགས་པ་༼༤༠༩༽གཤེགས་མ། སེམས་དཔའ། སེམས་མ། ཁྲོ་བོ་སྟེ་ལྔ། ལས་རྒྱལ་མཆོག་ལ། སྣ་རྩེ་གསུམ་གྱི་ཕྲ་མོའི་རྣལ་འབྱོར་གསུམ། རྡོར་བཟླས། ངག་བཟླས། ལྷ་མོས། སྐུལ་བ།
བཞེངས་པ། མཆོད་བསྟོད། རྗེས་ཆགས། ཉེར་བསྡུ། ལས་ཀྱི་རབ་དབྱེ་དང་བཅུ་གཉིས་ཏེ་ཞེ་དགུ་པོ་འདི་བསྐྱེད་རིམ་ཡོངས་སུ་རྫོགས་པར་བསྟན་ལ། དེ་ཡང་བཤད་པ་ལྟར་རྣལ་འབྱོར་དང་བསྙེན་པ་ལ་དེ་ཉིད་བཅོ་ལྔ་རྫོགས་ནས། གཉིས་པ་ཉེ་བར་སྒྲུབ་པའི་ཡན་ལག་ནི། རྩ་རྒྱུད་ལས། ཉེ་བར་སྒྲུབ་པ་གྲུབ་མཆོག་ལ། ། རྡོ་རྗེའི་སྐྱེ་མཆེད་རྣལ་འབྱོར་དཔྱད། །
ཅེས་འབྱུང་བས། ཟླ་བ་ལ་བྱང་ཆུབ་པ་ལ་སོགས་པ་ནས་དང་པོའི་མགོན་པོ་བཅོམ་ལྡན་འདས་རྡོ་རྗེ་འཆང་ཟླ་བ་རབ་ཏུ་དཀར་བའི་སྐུ་ཡོངས་སུ་རྫོགས་པར་བསྐྱེད་པའི་སྒོ་ནས་འབྲས་བུའི་རྡོ་རྗེ་འཆང་སྔགས་ཀྱི་སྐུ་ཕྱག་རྒྱ་ཆེན་པོ་གྲུབ་པ་མཆོག་དེ་ཉིད་སྒྲུབ་པའི་ཉེ་རྒྱུ་ཡིན་པའི་ཕྱིར་ཉེར་སྒྲུབ་ཅེས་བྱའོ། ། འདིར་ཙོང་ཁ་པ་ཆེན་པོས། ཉེར་སྒྲུབ་པའི་རྫོགས་རིམ་ཡེ་ཤེས་ཀྱི་སྐུའི་རྒྱུ་ཡིན་ནོ་ཞེས་ཟེར་བའང་ཉེ་རྒྱུའི་དབང་དུ་བྱས་པ་ཡིན་ནམ། རིང་རྒྱུའི་དབང་དུ་བྱས་པ་ཡིན། ཕྱི་མའི་དབང་དུ་བྱས་ན་ལྷག་མོས་ཀྱི་ལྷ་བསྐྱེད་པ་རྣམས་ཀྱང་དེར་འགྱུར་བ་མ་ངེས་ལ། གཉིས་པ་ལྟར་ན་ཁྱེད་རང་ལའང་མི་འཐད་པར་འགྱུར་ཏེ། རྫོགས་རིམ་ཡེ་ཤེས་ཀྱི་སྐུའི་༼༤༡༠༽ཉེར་རྒྱུ་ནི་དབེན་གསུམ་མཐར་ཕྱིན་པའི་སྣང་གསུམ་རླུང་དང་བཅས་པའི་ཕྲ་ལུས་ཉིད་ལ་འཆད་པའི་ཕྱིར། དེར་མ་ཟད་ཅི་ཁྱེད་ཅག་སྔགས་ཀྱི་སྐུ་དང་ཁྱད་པར་དེ་གང་ལ་འཇོག ། སྒྲིབ་པ་མཐའ་དག་གིས་དག་ལ་དག་གིས་འབྱེད་དམ།
འོད་གསལ་གྱི་དག་པར་སྦྱང་བར་བྱེད་དགོས་མི་དགོས་ཀྱིས་འབྱེད་དམ། མངོན་སུམ་དུ་འཆར་རུང་མི་འཆར་རུང་གིས་འབྱེད། དང་པོ་ལྟར་རོ་ཞེ་ན། མི་འཐད་དེ། རྫོགས་རིམ་ཡེ་ཤེས་ཀྱི་སྐུ་ནི་སྒྱུ་ལུས་རྫོགས་པའི་རིམ་པ་མོས་སྤྱོད་ཀྱི་ས་ནས་གྲུབ་པར་ཁྱེད་ཅག་ཀྱང་བརྗོད་པའི་ཕྱིར་དེས་སྒྲིབ་པ་མཐའ་དག་སྤང་བར་འདོད་ནུས་སམ། གཉིས་པ་ལྟར་ན་མི་འཐད་དེ། ཀུན་རྫོབ་བསྐྱེད་རྫོགས་ཀྱི་ལྷའི་སྐུ་གཉིས་ཀར་ཡང་དོན་དམ་འོད་གསལ་གྱི་བྱང་ཆུབ་པར་ལ་བཟླ་དགོས་པར་བཤད་པ་ལ་གཉིས་ཀར་མཚུངས་པའི་ཕྱིར། གསུམ་པ་ལྟར་ནའང་མི་འཐད་དེ། བསྐྱེད་རིམ་གྱི་མངོན་སུམ་དུ་འཆར་མི་རུང་བ་ཁྱེད་རང་གི་འདོད་པས་བརྟགས་པ་ལས་མ་གཏོགས། བསྐྱེད་རིམ་གྱི་སྐུ་མངོན་སུམ་དུ་སྣང་དུ་མི་རུང་བར་བཤད་པའི་རྒྱུད་རྒྱ་གཞུང་གི་ཡི་གེ་ན་གཅིག་ཀྱང་སྟོན་རྒྱུ་མེད་པའི་ཕྱིར།
འདིར་ཙོང་ཁ་པ་ཆེན་པོ་ཤིན་ཏུ་རྣལ་འབྱོར་ཉེ་སྒྲུབ་ཀྱི་ཡན་ལག་ཏུ་འཆད་ཀྱང་མི་འཐད་དེ། གྲུབ་མཆོག་ལ་ཞེས་པ་མན་༼༤༡༡༽ཆད་སྒྲུབ་པའི་ཡན་ལག་ཏུ་གསུངས་པའི་ཕྱིར་དང༌། གྲུབ་པ་དང་སྒྲུབ་པ་ནི་བསྐྱེད་ཟིན་པས་འདས་པའི་དོན་ཅན་ཡིན་ལ། ཉེར་སྒྲུབ་ནི་མ་འོངས་པར་བསྐྱེད་བྱ་སྐྱེད་བྱེད་ཀྱི་དོན་ཅན་དུ་བཤད་པའི་ཕྱིར། སྒྲོན་གསལ་ལས། ཤིན་ཏུ་རྣལ་འབྱོར་ཉེར་སྒྲུབ་ལྟར་གསུངས་པ་ནི་ཉེར་སྒྲུབ་དང༌། སྒྲུབ་པ་གཉིས་ཀའི་མདོ་ཙམ་གྱི་ཆིངས་སུ་གསུངས་པ་ལས་སྒྲུབ་པ་ཁོ་ན་ལ་སྦྱར་ཏེ་མ་གསུངས་པའི་ཕྱིར་ཏེ། དེར་ཉེར་སྒྲུབ་དང་རྗེས་སུ་རྣལ་འབྱོར་ལ་དེ་ཉིད་གསུམ་དང་སྦྱར་ཏེ་བཤད་པས་གསལ་བར་བྱས་པའི་ཕྱིར། འདིའི་རྣལ་འབྱོར་བཞི་དང་མ་རྒྱུད་དང་དགྲ་ནག་རྣམས་ལས་གསུངས་པ་དང་མི་འདྲ་བའི་ཁྱད་པར་ཡོད་པ་འོག་ནས་ཀྱང་འཆད་དོ། ། གསུམ་པ་སྒྲུབ་པ་ནི་རྒྱུད་ལས།
སྔགས་ཀྱི་བདག་པོ་སྒོམ་པ་ཡི། ། སྒྲུབ་པའི་ཚེ་ནི་བསྐུལ་བར་གསུངས། ། ཞེས་འབྱུང་ལ། སྔགས་ཀྱི་བདག་པོ་ནི་ཕུང་ཁམས་སྐྱེ་མཆེད་ཀྱིས་བསྡུས་པའི་རྟེན་དང་བརྟེན་པར་བཅས་པ་སྤྲུལ་སྐུ་རྡོ་རྗེ་འཆང་དུ་བསྐྱེད་པ་སྟེ་བསྐུལ་བའོ། ། འདི་ལའང་སྤྲུལ་སྐུར་བསྒྱུར་པ་དང༌། ཕུང་ཁམས་སྐྱེ་མཆེད་བྱིན་གྱིས་རླབས་པའི་དེ་ཉིད་གཉིས་ཀྱི་སྒྲུབ་པ་དང་ཤིན་ཏུ་རྣལ་འབྱོར་བསྟན་ནས་བཞི་པ་སྒྲུབ་པ་ཆེན་པོའི་རྣལ་འབྱོར་ཆེན་པོ་ནི། རྒྱུད་ལས། སྒྲུབ་པ་ཆེན་པོ་བྱེད་པའི་ཚེ། ། རང་སྔགས་རྡོ་རྗེ་ཅན་གྱི་གཟུགས། ། དབུ་༼༤༡༢༽རྒྱན་ལ་ནི་བདག་པོ་བསམ། །
ཡེ་ཤེས་རྡོ་རྗེ་འགྲུབ་པར་འགྱུར། ། ཞེས་པ་སྟེ། རང་སྔགས་ཀྱི་སྐུ་གསུང་ཐུགས་བྱིན་གྱིས་བརླབས་པའི་སྔགས་དང་རྩ་བའི་སྔགས་ལ་སོགས་པ་སྔགས་རྣམས་དང༌། རྡོ་རྗེ་ཅན་ནི་སྐུ་རྡོ་རྗེ་ལ་སོགས་པ་དང༌། གཟུགས་ནི་དེའི་གཟུགས་ཀྱི་བྱིན་གྱིས་བརླབས་ནས་སེམས་དཔའམ་གསུམ་སྒོམ་པ་དང༌། སྐྱེ་མཆེད་བྱིན་གྱིས་རླབས་པ་རྡོར་པད་འདུ་བྱ་བ། རྗེས་ཆགས་སོགས་ནས་མཆོད་པ་ཡན་དུ་དང་པོའམ་སྦྱོར་བ་ཞེས་བརྗོད་ལ། དེ་ཡན་དུ་རྣལ་འབྱོར་ཆེན་པོ་ཡན་གྱི་རྣལ་འབྱོར་བཞི་རྫོགས་སོ། ། དེ་ནས་དཀྱིལ་འཁོར་རྒྱལ་མཆོག་དང༌། ལས་རྒྱལ་མཆོག་གཉིས་ནི།
རྣལ་འབྱོར་ཆེན་པོར་མ་འདུས་ཀྱང་སྒྲུབ་ཆེན་དུ་འདུས་ཏེ། བསྙེན་སྒྲུབ་ཀྱི་འཇོག་ཚུལ་ལ་མི་མཐུན་པ་ཅུང་ཟད་ཡོད་ཀྱང་འདིར་བསྐྱེད་རིམ་ཡོངས་རྫོགས་ལ་བསྙེན་སྒྲུབ་ཡན་ལག་བཞིས་རྫོགས་དགོས་པར་བཤད་པའི་ཕྱིར། དེས་ན་སྒྲུབ་པ་ཆེན་པོ་རྒྱལ་མཆོག་ཕྱི་མ་འདི་གཉིས་ཀྱི་གཞན་དོན་ཕུན་ཚོགས་སྒྲུབ་བྱེད་ཀྱི་སངས་རྒྱས་ཀྱི་སྐུ་དངོས་སྒྲུབ་པར་བྱེད་པ་ཡིན་ཏེ། རྟེན་དང་བརྟེན་པར་བཅས་པའི་དཀྱིལ་འཁོར་པ་མངལ་ནས་འབྱིན་ཏེ་སྐྱེ་སྲིད་ཡོངས་སུ་རྫོགས་པར་སྦྱང་བའི་བྱ་བ་འདི་ཉིད་ཀྱི་བྱེད་པའི་ཕྱིར། རྣམ་བཞག་རིམ་པར། སྒྲུབ་ཐབས་ལས་གསུངས་པའི་དབང་པོ་གཉིས་མཉམ་པར་སྦྱོར་བར་བྱ་སྟེ། སྔོན་དུ་གསུངས་པའི་གཞལ་ཡས་ཁང་སྒྲུབ་ལ། ༼༤༡༣༽ཞེས་སོགས་ཀྱི་མངལ་འབྱིན་ནས་བརྩམས་ཏེ་རྒྱས་པར་གསུངས་པ་ལས་རྒྱལ་མཆོག་ཕྱི་མ་ལས་རྒྱལ་མཆོག་ལ་གདོང་གི་སྣ་རྩེར་ཡོངས་སུ་རྫོགས་པའི་དཀྱིལ་འཁོར་ཕྲ་མོ་སྒོམ་སྟེ། རྒྱུད་ལས། ལྷ་ནི་སུམ་ཅུ་གཉིས་རང་བཞིན། །
དཀྱིལ་འཁོར་ཐམས་ཅད་བསྐྱེད་ནས་ནི། ། འཁོར་ལོའི་དབུས་སུ་གནས་གྱུར་ནས། ། དེ་ནས་ཕྲ་མོའི་རྣལ་འབྱོར་བརྩམ། ། ཞེས་དང༌། མདོར་བྱས་ལས། སྣ་ཡི་རྩེ་མོར་ཡུངས་ཀར་ཙམ། ། འགྲོ་དང་མི་འགྲོ་ཡུངས་ཀར་ལ། ། གསང་བའི་སྔགས་ཀྱིས་བརྟག་པ་ཡི། ། ཡེ་ཤེས་མཆོག་ནི་བསྒོམ་པར་བྱ། ། ཞེས་དཀྱིལ་འཁོར་ཕྲ་མོ་སྒོམ་པ་ཕྲ་མོའི་དེ་ཉིད་དང༌།
མཚན་མ་ཕྲ་མོ་སྒོམ་པའི་དེ་ཉིད་ནི། ཇི་སྐད་དུ། རིན་ཆེན་ཁ་དོག་སྣ་ལྔ་པ། ། ཡུངས་ཀར་གྱི་ནི་འབྲུ་ཚོད་ཙམ། ། སྣ་ཡི་རྩེ་མོར་ནན་ཏན་དུ། ། རྣལ་འབྱོར་རིག་པས་རྟག་ཏུ་སྒོམ། ། རིན་ཆེན་བརྟན་པར་གྱུར་ནས་སྤྲོ། ། བརྟན་པར་མི་འགྱུར་དེ་མི་སྤྲོ། ། སངས་རྒྱས་འབར་བའི་འོད་མཉམ་པ། ། རབ་མཆོག་སྤྲིན་ནི་སྤྲོ་བར་བྱ། །
ཞེས་གསུངས་ཏེ། དཀྱིལ་འཁོར་དང་མཚན་མ་ཕྲ་མོ་སྒོམ་པའི་དེ་ཉིད་གཉིས་ནི་རེག་མཐོང་གི་མཚན་མ་རྙེད་ནས་སྤྲོ་བསྡུ་བྱ་སྟེ། བསྐྱེད་རིམ་ལ་བརྟན་པ་ཐོབ་པའི་རྩལ་སྦྱང་བའི་ཆེད་ཡིན་པའི་ཕྱིར། དེའི་དང་པོར་རགས་པ་དང༌། ཕྱི་ནས་ཕྲ་བ་དང༌། སྤྲོ་བསྡུ་བྱང་ནས་མཐར་ཕྱིན་པ་ན། རགས་ཕྲ་གཉིས་ཀའང་དྲན་པ་ཙམ་༼༤༡༤༽གྱི་སྤྲོ་བ་དང༌། སྡུད་པའི་གསལ་སྣང་ཐོབ་པར་འགྱུར་རོ། ། དེ་ནས་ཐིག་ལེ་ཕྲ་མོའི་དེ་ཉིད་ནི། སྒྲོན་གསལ་ལས།
སངས་རྒྱས་འབར་བ་འདྲ་བའི་འོད། ། ཅེས་བྱ་བ་ལ་སོགས་པས། བྱང་ཆུབ་ཀྱི་སེམས་སྤྲོ་བ་ལས་སྐྱེས་པའི་བུ་དང་ཚ་བོ་ལ་སོགས་པའི་ཚུལ་གྱིས་བྱུང་ནས་དཀྱིལ་འཁོར་སྟོན་དགོས་པའི་ཕྱིར། སྙོམས་པར་འཇུག་པ་ནའང་ལྷའི་ཁ་དོག་དང་མཐུན་པའི་ཐིག་ལེ་དང་དེ་ལས་ལྷ་སྤྲོ་བསྡུ་བྱ་བར་བསྟན་ཏོ། ། དེ་ནས་རྡོར་བཟླས་དང༌། ངག་བཟླས་དང༌། འཆི་སྲིད་སྦྱོང་ཆེད་དོན་དམ་པ་མ་ཞུགས་པ་དང༌། སླར་ཡང་སྐྱེ་སྲིད་ལེན་པ་སྦྱོང་བྱེད་དུ་བསྐུལ་བ་ལས་བཞེངས་ནས་འདོད་ཡོན་ལ་ལོངས་སྤྱོད་པ་སོགས་སྦྱོང་བྱེད་མཆོད་པ་དང་བསྟོད་པ་སོགས་འབྱུང་བ་ནི། རྒྱལ་བའི་དབང་པོ་ཆོས་གྲགས་རྒྱ་མཚོས་མཛད་པའི་མངོན་པར་རྟོགས་པ་ལས་འབྱུང་བ་ལྟར་གོ་སླའོ། ། འདིར་རྒྱལ་མཆོག་དང༌།
ལས་རྒྱལ་མཆོག་གཉིས་སྒྲུབ་པ་ཆེན་པོར་གཏོགས་ལ། རྣལ་འབྱོར་ཆེན་པོར་མི་གཏོགས་པའི་རྒྱུ་མཚན་གཞན་ཡང༌། རྒྱལ་མཆོག་དང་པོ་དེར་མི་གཏོགས་པ་ནི། སྒྲོན་གསལ་ལས། དཀྱིལ་འཁོར་རྒྱལ་མཆོག་དང༌། ལས་རྒྱལ་མཆོག་རྣམས་གཞན་དོན་ཆེན་པོ་སྒྲུབ་པས་སྒྲུབ་པ་ཆེན་པོ་སྟེ། ཞེས་གསུངས་ལ། ལས་རྒྱལ་མཆོག་དེར་མི་གཏོགས། ༼༤༡༥༽རྣལ་འབྱོར་ཆེན་པོ་ཡན་ཆད་དང་རྣལ་འབྱོར་གྱི་ཏིང་ངེ་འཛིན་དུ་བཤད་ནས། ཕྱི་མ་དཀྱིལ་འཁོར་དང་ལས་ཀྱི་ཏིང་ངེ་འཛིན་གཉིས་སྟེ།
ཏིང་ངེ་འཛིན་གསུམ་དང༌། རྣལ་འབྱོར་སྔ་མ་བཞིའི་རྗེས་སུ་རྒྱལ་མཆོག་ཕྱི་མ་གཉིས་བསྣན་པས་རྣལ་འབྱོར་དྲུག་གི་ཡན་ལག་བསྟན་པར་བྱས་པའི་ཕྱིར་རྣལ་འབྱོར་ཕྱི་མ་དག་རྣལ་འབྱོར་སྔ་མར་བསྡུས་ནས་ཡན་ལག་དྲུག་ཡོངས་སུ་རྫོགས་པར་མི་འགྱུར་བའི་ཕྱིར། ཚུལ་འདི་ནི་སློབ་དཔོན་ཆེན་པོ་འཕགས་པ་ཀླུ་སྒྲུབ་ཀྱི་ལུགས་ལྟར་བརྗོད་པ་ཡིན་ལ། སློབ་དཔོན་ཆེན་པོ་ཡེ་ཤེས་ཞབས་ཀྱི་བཞེད་པ་ལྟར་ན། གཙོ་བོ་ཡབ་ཡུམ་དཀྱིལ་འཁོར་རྒྱལ་མཆོག་གི་ལྷ་རྣམས་ལ་རིམ་པ་ལྟར་རེ་རེ་ཞིང་བསྙེན་སྒྲུབ་ཡན་ལག་བཞི་བཞི་སྦྱོར་ཞིང༌། དེ་དག་ཀྱང་ཆེ་ཆུང་གི་དབྱེ་བས་ཕྱེ་བར་མཛད་དེ། དང་པོར་ཆུང་བ་ནི། གཙོ་བོ་ལ་མཚོན་ན། མི་བསྐྱོད་རྡོ་རྗེ་གཙོ་བོར་གྱུར་པའི་ལྷ་བཅུ་དགུ་སྤྱན་དྲངས་ནས་སླར་འཇམ་དཔལ་རྡོ་རྗེ་གཙོ་བོར་གྱུར་པའི་ལྷར་གྱུར་པ་ནི་བསྙེན་པ། ཞུ་བ་གླུས་བསྐུལ་ལས་བཞེངས་པ་དང༌།
སྐྱེ་མཆེད་བྱིན་གྱིས་རླབས་པ་ཉེར་སྒྲུབ། སྐྱེ་མཆེད་ཀྱི་ལྷ་སྤྲོ་བསྡུ་བྱ་བ་སྒྲུབ་པ། དབང་བསྐུར་བ་སྒྲུབ་པ་ཆེན་པོ། ཆེན་པོའི་དབང་དུ་བྱས་ནས་མངལ་འབྱིན་བྱས་ཏེ། དམ་ཚིག་པ་བསྐྱེད་པ་བསྙེན་པ། སྐྱེ་མཆེད་བྱིན་གྱིས་རླབས་པ་ཉེ་སྒྲུབ། སྐུ་གསུང་ཐུགས་བྱིན་གྱིས་རླབས་ནས་ཡེ་ཤེས་པ་གཞུགས་པ་སྒྲུབ་པ། དབང་བསྐུར་བ་སྒྲུབ་པ་ཆེན་པོ་ཞེས་༼༤༡༦༽བརྗོད་ལ། སློབ་དཔོན་དམན་པའི་ཞབས་ཀྱིས། དཀྱིལ་འཁོར་སྤྱི་ཙམ་གྱི་དབང་དུ་མཛད་ནས།
སྲིད་ཞིར་མི་གནས་པ་ལ་ཉེ་བར་བསྙེན་པ། སྒྲུབ་པ་ལ་ཉེ་བས་ཉེར་སྒྲུབ། སྒོ་གསུམ་སྐུ་གསུམ་དུ་སྒྲུབ་པ་སྒྲུབ་པ། བྱིན་གྱིས་བརླབས་པས་ཁམས་གསུམ་གྱི་ཆོས་ཀྱི་རྒྱལ་པོར་དབང་བསྐུར་བ་སྒྲུབ་ཆེན་གྱི་རྣམ་པར་བཞག་པར་ཡང་མཛད་དོ། ། ཡང་གཤེད་སྐོར་ལས་འདི་ལྟར་འབྱུང་སྟེ། དགྲ་ནག་གི་རྒྱུད་ལས། དང་པོར་སྒོམ་པ་རྣལ་འབྱོར་ཏེ། ། གཉིས་པ་རྗེས་སུ་རྣལ་འབྱོར་ཡིན། ། གསུམ་པ་ཤིན་ཏུ་རྣལ་འབྱོར་ཏེ། ། བཞི་པ་རྣལ་འབྱོར་ཆེན་པོའོ། །
ཞེས་དང༌། རྡོ་རྗེ་སེམས་དཔའ་རྫོགས་པ་ནི། ། རྣལ་འབྱོར་ཡིན་པར་འདི་ལྟར་འདོད། ། དེ་ཡི་རྒྱུ་མཐུན་ལྷ་ཡི་སྐུ། ། རྗེས་ཀྱི་རྣལ་འབྱོར་ཡིན་པར་གྲགས། ། འཁོར་ལོ་ཐམས་ཅད་ཡོངས་རྫོགས་པ། ། ཤིན་ཏུ་རྣལ་འབྱོར་ཡིན་པར་འདོད། ། སྐུ་དང་གསུང་དང་ཐུགས་རྣམས་དང༌། ། ལྷ་ཡི་མིག་སོགས་བྱིན་རླབས་དང༌། ། ཡེ་ཤེས་འཁོར་ལོ་གཞུག་པ་དང༌། །
མཆོད་དང་བསྟོད་པ་ཆེན་པོ་ནི། ། རྣལ་འབྱོར་ཆེན་པོ་ཞེས་བྱའོ། ། ཞེས་གསུངས་པའི་དོན་ནི། རྣལ་འབྱོར་ནི་ཐབས་ཤེས་དབྱེར་མེད་དུ་སྦྱོར་བ་ཡིན་ལ། སྐབས་འདིར་ཐབས་ཤེས་དབྱེར་མེད་ཀྱི་མངོན་བྱང་ལྔ་ལས་རྒྱུ་རྡོ་རྗེ་སེམས་དཔའ་རྫོགས་པའོ། ། རྗེས་སུ་རྣལ་འབྱོར་ནི་དེའི་རྒྱུ་མཐུན་གྱི་སྐུ་སྟེ། སྔ་མ་དང་ཁ་དོག་ཙམ་ལས་གཞན་དེ་དང་འདྲ་བའི་རྡོ་རྗེ་སེམས་དཔའ་བསྐྱེད་པའོ། ། ཤིན་ཏུ་རྣལ་འབྱོར་གི་༼༤༡༧༽འཁོར་གྱི་ལྷ་སྤྲོ་བ་དང་བསྐྱེད་པ་ཐམས་ཅད་ཡོངས་སུ་རྫོགས་པའོ། ། རྣལ་འབྱོར་ཆེན་པོ་ནི། དེ་ནས་སྐུ་གསུང་ཐུགས་བྱིན་གྱིས་རླབས་པ་ནས་བཟུང་དམ་ཚིག་བསྡུ་བའི་བར་གྱི་ཆོ་ག་རྣམས་སོ། །
གཤེད་སྐོར་གྱི་སྒྲུབ་ཐབས་འདིར་སློབ་དཔོན་གཞོན་ནུ་ཟླ་བས། ཚོགས་ཞིང་ནས་རྡོ་རྗེ་འཆང་ཆེན་བསྐྱེད་པ་ཡན་གྱི་རྣལ་འབྱོར་གྱི་ཡན་ལག་ཏུ་འཇོག་ཀྱང༌། སློབ་དཔོན་དཔལ་འཛིན་གྱིས་ནི། ཚོགས་ཞིང་སོགས་སྔོན་དུ་འགྲོ་བ་རྣམས་རྣལ་འབྱོར་བཞིའི་ཁོངས་སུ་མ་འདུས་པར་མཛད་དོ། ། ཀྱེ་རྡོར་ལ་སོགས་པར་ནི། རྣལ་འབྱོར་བཞི་ལས་རྗེས་སུ་རྣལ་འབྱོར་གྱི་སྔགས་ཤིན་ཏུ་རྣལ་འབྱོར་བཞག་སྟེ། རྒྱུ་རྡོ་རྗེ་འཛིན་པ་རྣལ་འབྱོར་གྱི་དོན་ཅན་དུ་བཤད་ནས། དེའི་རྗེས་སུ་འཁོར་བསྐྱེད་པ་ཤིན་ཏུ་རྣལ་འབྱོར་བསྟན་ཏེ། དེའི་རྗེས་ནས་འབྲས་བུ་རྡོ་རྗེ་འཛིན་པ་རྗེས་ཀྱི་རྣལ་འབྱོར་བསྟན་པར་མཛད་པའང་ཞར་ལ་འོངས་པའོ། ། གཉིས་པ་མ་རྒྱུད་ལས་གསུངས་པའི་ཚུལ་ལ།
ཡན་ལག་བཞི་དང༌། དྲུག་ཏུ་བྱ་བའི་རྣལ་འབྱོར་གཉིས་ལས། དང་པོ་ནི། དང་པོར་སྟོང་ཉིད་བྱང་ཆུབ་སྟེ། ། གཉིས་པ་ལ་ནི་ས་བོན་བསྡུ། ། གསུམ་པ་ལ་ནི་གཟུགས་བརྙན་རྫོགས། ། བཞི་པ་ལ་ནི་ཡིག་འབྲུ་འགོད། ། ཅེས་གསུངས་པས། མ་དག་སྣོད་བཅུད་སྟོང་པར་སྦྱང་བ་སྟོང་པ་ཉིད་ལས་བྱང་ཆུབ་པའི་ཡན་ལག ། ཉི་ཟླ་ཕྱག་མཚན་དོན་བསྐྱེད་པ་སོགས་ས་བོན་བསྡུ་བའི་ཡན་ལག་རྒྱུ་དང་འབྲས་༼༤༡༨༽བུ་རྡོ་རྗེ་འཆང་དང༌།
འཁོར་གྱི་ལྷ་བསྐྱེད་པ་ཡན་ཆད་ཀྱི་གཟུགས་བརྙན་རྫོགས་པའི་ཡན་ལག ། སྐྱེ་མཆེད་བྱིན་གྱིས་རླབས་པ་ནས་བཟླས་པའི་བར་ཡིག་འབྲུ་འགོད་པའི་ཡན་ལག་གོ ། དེ་ལྟར་འཇོག་པ་ནི་སྐུ་གསུང་ཐུགས་སྙིང་པོ་ཀྱེའི་རྡོ་རྗེ་བཞི་དོན་གྱི་སྒྲུབ་པར་བྱེད་པའི་ཡན་ལག་ལས་བརྩམས་ཏེ་དེར་འཇོག་པ་ཡིན། སྟོང་ཉིད་སྒོམ་པ་ཐུགས་རྡོ་རྗེའི་ཡན་ལག ། ས་བོན་བསྡུ་བ་གསུང་རྡོ་རྗེའི་ཡན་ལག ། གཟུགས་བརྙན་རྫོགས་པ་སྐུ་རྡོ་རྗེའི་ཡན་ལག ། ཡིག་འབྲུ་དགོད་པ་སྙིང་པོ་རྡོ་རྗེའི་ཡན་ལག་གོ ། གཉིས་པ་ཡན་ལག་དྲུག་ཏུ་གསུངས་པའི་ཚུལ་ནི། གུར་ལས། ཆོས་ཀྱི་འབྱུང་གནས་རྣམ་པར་སྒོམ། །
དེ་ལས་སངས་རྒྱས་གནས་སམ་སྟེ། ། ཞེས་དང༌། ཇི་སྐད་དུ། སངས་རྒྱས་གནས་བཞི་རྫོགས་བྱས་ལ། ། ཀུན་ཏུ་བཟང་པོ་བདེན་པའི་དངོས། ། རྣམ་པ་ལྔ་པོ་བསྒོམ་བྱས་ཏེ། ། རང་གི་ལྷག་པའི་ལྷ་བསྒྲུབ་བྱ། ། དེ་བཞིན་དཀྱིལ་འཁོར་རྣམ་བཀོད་ལ། ། མཆོད་བསྟོད་བདུད་རྩི་ལ་སོགས་པར། ། རིམ་པའི་ཡེ་ཤེས་བསྒོམ་བྱས་ནས། །
ཡན་ལག་དྲུག་གི་སྦྱོར་བར་འདོད། ། ཅེས་དང༌། རྣམ་པ་ལྔ་པོ་བསྒོམ་པར་བྱ། ། དང་པོར་སྐྱེས་བུ་བསམ་དེ་ནས། ། མཁའ་འགྲོ་མ་ཡི་འཁོར་ལོ་སྤྲོ། ། དྲི་ཟ་རབ་ཏུ་ཞུགས་པ་ནི། ། ལྷུང་ཞེས་ཞུ་བ་རྗེས་དྲན་པ། ། མཚམས་ཀྱི་ལྷ་མོ་རྣམས་ཀྱིས་བསྐུལ། ། བསྐུལ་ནས་འཁོར་ལོར་༼༤༡༩༽འདྲེན་པ་ནི། ། མིག་ལ་སོགས་ལ་གཏི་མུག་སོགས། །
རྡོ་རྗེ་གསུམ་པོ་གནས་གསུམ་འགོད། ། དེ་ནས་རྡོ་རྗེ་རྗེས་ཆགས་ཏེ། ། ཡེ་ཤེས་དངོས་པོ་རབ་བཅུག་ལ། ། རིག་མ་བརྒྱད་རྣམས་ཀྱིས་དབང་བསྐུར། ། བདུད་རྩི་ཡང་ནི་མྱང་བྱ་ཞིང༌། ། ལྷ་མོ་བརྒྱད་རྣམས་ཀྱིས་མཆོད་ཉིད། ། འཁོར་ལོ་འདྲེན་པ་ལ་བསྟོད་བྱ། ། ཞེས་གསུངས་པའི་དོན་རགས་པར་བརྗོད་ན། རིགས་དྲུག་གི་རང་བཞིན་ཡན་ལག་དྲུག་ལས། རྟེན་བསྐྱེད་པ་རྣམ་པར་སྣང་མཛད་ཀྱི་ཡན་ལག་ནི་དང་པོ་སྟེ།
སྣང་མཛད་ནི་སངས་རྒྱས་ཐམས་ཅད་ཀྱི་སྐུ་རྡོ་རྗེའི་ངོ་བོ་ཡིན་པའི་ཕྱིར་གཞལ་ཡས་ཁང་ཡང་དེའི་ངོ་བོ་ཉིད་དུ་བཞག་གོ ། གཉིས་པ་རྗེས་ཆགས་རྡོ་རྗེ་སེམས་དཔའི་ཡན་ལག་ནི། རྣམ་པ་ལྔས་མངོན་པར་བྱང་ཆུབ་པའི་སྒོ་ནས་དང་པོའི་སྐྱེས་བུ་སྟེ་སྐུ་རྫོགས་པར་བསྒོམས་ནས་མཁའ་འགྲོ་མའི་འཁོར་ལོ་སྤྲོ་ཞིང་དྲི་ཟ་བར་དོའི་རྣམ་ཤེས་བཀུག་ནས་ཞུགས་པའི་རྐྱེན་གྱི་རྗེས་སུ་ཆགས་པའི་མེས་བྱང་ཆུབ་ཀྱི་སེམས་ཀྱི་ཐིག་ལེར་གྱུར་པ། ལྷ་མོས་བསྐུལ་ནས་བཞེངས་པ་དང༌། སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས་པ་དང༌། རྗེས་སུ་ཆགས་པའི་སྒྲས་ཡེ་ཤེས་པ་བཅུག་པའི་བར་སྟེ། རྒྱུད་སྡེ་གཞན་ལྟར་ན་དཀྱིལ་འཁོར་རྒྱལ་མཆོག་གི་དོན་ཏེ། འདི་ལྟར་གཙོ་འཁོར་ཐམས་ཅད་བསྐྱེད་པ་ནི་གཙོ་བོའི་མཐུ་ལས་འབྱུང་བ་ཉིད་ཀྱི་ཕྱིར་དཀྱིལ་འཁོར་གྱི་བདག་པོ་རྡོ་རྗེ་སེམས་དཔའི་༼༤༢༠༽ཡིན་པའི་དབང་དུ་བྱས་པའོ། ། གསུམ་པ་དབང་བསྐུར་བ་མི་བསྐྱོད་པའི་ཡན་ལག་ནི་ཕྱིར་དཀྱིལ་འཁོར་ལ་རིགས་ལྔ་ཅར་གྱི་དབང་བསྐུར་བ་ཡོད་ཀྱང༌། གཙོ་བོར་གྱུར་པའི་དབང་དུ་ནི་ཆུ་དབང་ཡིན་ལ།
དེ་མི་བསྐྱོད་པའི་ངོ་བོ་ཡིན་པ་དང༌། རིགས་ཐམས་ཅད་ཀྱི་གཙོ་བོ་ཡང་དེ་ཉིད་ཡིན་པས། དཀྱིལ་འཁོར་གྱི་གཙོ་བོ་ཡང་རྡོ་རྗེའི་རིགས་ཡིན་ལ། དེའི་རིགས་བདག་ཀྱང་དེ་ཡིན་པའི་ཕྱིར། དབང་ནི་མི་བསྐྱོད་པའི་ཡན་ལག་ཏུ་བཞག་གོ ། བཞི་པ་བདུད་རྩི་མྱང་བ་འོད་དཔག་མེད་ཀྱི་ཡན་ལག་ཏུ་འཇོག་པ་ནི། དེ་གསུང་རྡོ་རྗེའི་ངོ་བོ་ཡིན་ལ། དེའི་གནས་མགྲིན་པ་ཡིན་ལ། དེ་མཆོད་པའི་དགོས་པ་ཡོད་པའི་ཕྱིར་དང༌། བདུད་རྩི་ཡང་གནས་དེར་མྱོང་དགོས་པ་ཡིན་པའི་ཕྱིར་དང༌།
འོད་དཔག་མེད་ནི་འདོད་ཆགས་རྣམ་པར་དག་པའི་ཕྱིར་བདུད་རྩི་མྱོང་བའི་བདེ་བ་ལ་ལྷག་པར་ཆགས་པ་དགྱེས་པར་འགྱུར་བའི་ཕྱིར་མཆོད་པ་འོད་དཔག་མེད་ཀྱི་ཡན་ལག་ཏུ་བཞག་གོ ། ལྔ་པ་མཆོད་པ་དོན་གྲུབ་ཀྱི་ཡན་ལག་ནི། དེ་ལས་ཀྱི་རིགས་ཡིན་པའི་ཕྱིར་སེམས་ཅན་གྱི་དོན་དུ་སངས་རྒྱས་ལ་མཆོད་པས་གཞན་དོན་གྱི་འཕྲིན་ལས་ལ་དབང་བྱེད་པའི་ཕྱིར་མཆོད་པ་དོན་གྲུབ་ཀྱི་ཡན་ལག་ཏུ་བཞག་གོ ། དྲུག་པ་བསྟོད་པ་རིན་ཆེན་འབྱུང་ལྡན་གྱི་ཡན་ལག་ནི། དེ་ང་རྒྱལ་༼༤༢༡༽དག་པའི་ངོ་བོ་ཉིད་ཡིན་པའི་ཕྱིར། ཡོན་ཏན་བརྗོད་པར་བྱེད་པ་ཡིན་ལ། བསྟོད་པ་ནི་དེའི་ངོ་བོར་གནས་པའི་ཕྱིར་བསྟོད་པ་རིན་འབྱུང་གི་ཡན་ལག་ཏུ་བཞག་གོ ། གཞན་ལྷག་མ་བཟླས་པ་སོགས་ཀྱང་རིགས་དྲུག་ཐ་དད་ཀྱི་ཡན་ལག་ཏུ་འགྱུར་ཏེ། ཞི་བའི་བཟླས་པ་སྣང་མཛད་དང༌། དབང་སྣང་མཐའ་དང༌།
རྒྱས་པ་རིན་འབྱུང་དང༌། དྲག་པོ་མི་བསྐྱོད་པ། དོན་གྲུབ་ལས་ཐམས་ཅད་པ་སྟེ། ཕྱི་མ་འདི་གཉིས་བཟློག་པའི་ལུགས་ཀྱང་ཡོད་དོ། ། འདིར་ཙོང་ཁ་པ་ཆེན་པོས། བཟླས་པ་ཐམས་ཅད་རྡོར་སེམས་ཀྱི་ཡན་ལག་ཁོ་ནར་བགྲང་བ་ནི་མི་འཐད་དེ། བཤད་མ་ཐག་པ་དང་མཐུན་པའི་རིགས་ཐ་དད་ཀྱི་བཟླས་པ་སོ་སོར་ཡོད་པའི་ཕྱིར་ཅི་སྟེ་རྡོར་སེམས་རིགས་ཐམས་ཅད་ཀྱི་བདག་པོ་ཡིན་པའི་ཕྱིར། དེ་ལྟར་འཐད་སྙམ་ནའང་མི་རིགས་ཏེ། དེ་ལྟ་ན་ཡན་ལག་གཞན་ཐམས་ཅད་ཀྱང་རྗེས་ཆགས་ཁོ་ནའི་ཡན་ལག་ཏུ་འགྱུར་བའི་ཕྱིར་ཏེ། རྗེས་སུ་ཆགས་པ་རྡོ་རྗེ་སེམས་དཔའམ་ནི་རིགས་ཐམས་ཅད་ཀྱི་བདག་པོ་ཡིན་པའི་ཕྱིར་རོ། །
གནད་འདི་ཉིད་ཀྱི་ཕྱིར། རང་བྱུང་རྒྱལ་བ་མཆོག་གིས། བརྟག་པ་གཉིས་པའི་འགྲེལ་པར། དབང་པོ་རྟུལ་འབྲིང་རབ་ཀྱི་དབྱེ་བས་མངལ་སྐྱེས། སྒོང་སྐྱེས། རྫུས་སྐྱེས་སྦྱོང་བའི་ཆེད་ཀྱི་མངོན་བྱང་ལྔ་དང༌། རྡོ་རྗེ་གསུམ་དང༌། ༼༤༢༢༽ས་བོན་གསུམ་ཙམ་ལས་བསྐྱེད་པ་སོགས་བསྐྱེད་རིམ་གྱི་ཆོ་གའི་ཆིངས་རྒྱས་བསྡུས་ཅི་རིགས་པར་ཡོད་པ་ལས། དེ་དག་གི་རྒྱས་པ་རྣམས་མ་འབྱོར་ཡང་གུར་ལས། གསུངས་པའི་རིགས་དྲུག་གི་སྔགས་ཀྱི་ང་རྒྱལ་དང་བྱིན་བརླབས་ཡོངས་སུ་མ་རྫོགས་ན།
ཆོ་ག་རྫོགས་པར་འགྱུར་བ་མ་ཡིན་ཞེས་དཔལ་ནཱ་རོ་པའི་དགོངས་པར་གནས་ཞེས་གསུངས་སོ། ། དེས་ན་གུར་ལས་གསུངས་པའི་ཆིངས་འདི་ཉིད་ཀྱི་བདེ་མཆོག་སོགས་མ་རྒྱུད་རྣམས་ལའང་ཤེས་པར་བྱའོ། ། གསུམ་པ་དུས་ཀྱི་འཁོར་ལོ་ལས་ཇི་ལྟར་གསུངས་པའི་ཚུལ་ལ། དབང་བདུན་ལ་གནས་པས་ཉམས་སུ་ལེན་ཚུལ་དང༌། འཇིག་རྟེན་པའི་བཞི་མན་ཆད་ལ་གནས་པའི་ཉམས་སུ་ལེན་ཚུལ་དང༌། དེ་དག་གི་འབྲས་བུ་གང་འགྲུབ་པ་དང༌། ཞར་བྱུང་ལུས་ཀྱི་དཀྱིལ་འཁོར་བཤད་པའོ། ། དང་པོ་ལ་ཐུན་མོང་གི་དངོས་གྲུབ་དོན་དུ་གཉེར་བ་དང༌། མཆོག་གི་དངོས་གྲུབ་དོན་དུ་གཉེར་བའོ། ། དང་པོ་ནི།
སྤྱིར་དུས་ཀྱི་འཁོར་ལོའི་བསྐྱེད་རིམ་གྱི་ཚུལ་འདི་གོང་དུའང་དོན་གྱི་བཤད་ཟིན་ཀྱང༌། ད་དུང་འདིར་སྐབས་སུ་བབས་པས་ཟློས་སྐྱོན་དུ་མི་འགྱུར་བས་བསྡུས་ཏེ་བཤད་པར་བྱ་ན། རྒྱུད་ལས། ཆུ་གཏེར་རྡོ་རྗེ་རྣམས་དང་སྔགས་ཀྱི་བཟླས་པ་སོགས་ཀྱིས་བསྙེན་༼༤༢༣༽པ་ཏེ། ཞེས་གསུངས་པས། ལུས་ངག་སེམས་ཡེ་ཤེས་ནི་ཆུ་གཏེར་ཏེ། དེ་བཞི་ལྟོས་པ་མེད་པ་བཞི་ནི་ཆུ་གཏེར་རྡོ་རྗེ་བཞི་ཡིན་ལ། དེ་ཉིད་འཁོར་བའི་ཆོས་ཀྱི་མི་ཕྱེད་པས་རྡོ་རྗེ་བཞིའང་ཡིན་པས་དེ་དག་སྒོམ་པའི་རིམ་པ་དང༌། བཟླས་པ་སོགས་ཀྱི་རྒྱལ་མཆོག་གཉིས་དང་ཕྲ་ཐིག་གཉིས་ཀྱི་སྒོ་ནས་བསྐྱེད་པའི་རིམ་པས་བསྙེན་པ་སྟེ་རྫོགས་རིམ་གྱི་བསྙེན་པར་བསམ་ལ་འཇུག་པའི་ཆེད་དོ། ། འོ་ན་མི་ཟབ་པའི་བསྐྱེད་རིམ་གྱིས་འཇིག་རྟེན་པའི་དངོས་གྲུབ་སྒྲུབ་པ་ལ་བསྐྱེད་རིམ་ཡོངས་སུ་རྫོགས་པ་དེ་བརྩམས་དགོས་སམ་ཞེ་ན།
དེ་ལ་ནི་དེ་ཙམ་མི་དགོས་ཏེ། དཀྱིལ་འཁོར་རྒྱལ་མཆོག་ཉིད་ཀྱིས་གྲུབ་པའི་ཕྱིར་ཡན་ལག་ཕྱི་མ་གསུམ་དགོས་པ་མ་ཡིན་ནོ། ། འོ་ན་རྒྱལ་མཆོག་དང་པོ་དེས་ཇི་ལྟར་སྒྲུབ་སྙམ་ན། རྩ་རྒྱུད་ལས། དང་པོ་སྟོང་ཉིད་བྱང་ཆུབ་སྟེ། ། གཉིས་པ་ལ་ནི་ས་བོན་བསྡུ། ། གསུམ་པ་ལ་ནི་གཟུགས་བརྙན་རྫོགས། ། བཞི་པ་ལ་ནི་ཡིག་འབྲུ་འགོད། ། ཅེས་པ་ལྟར། ཡན་ལག་བཞི་རེ་རེའང་བཞི་བཞིར་གནས་པས་དཀྱིལ་འཁོར་རྒྱལ་མཆོག་གཅིག་པུ་ལའང་ཐིམ་རིམ་གྱིས་སྟོང་པར་སྦྱང་བ་དང་པོ།
ཨཱ་ལི་ཀཱ་ལི་ས་བོན་རྣམ་གཉིས་པ། དཀྱིལ་འཁོར་གྱི་ལྷ་ཡོངས་སུ་རྫོགས་པ་གསུམ་པ། བྱིན་གྱིས་བརླབས་པ་དང་དབང་བསྐུར་བ་ནི་བཞི་༼༤༢༤༽པའོ། ། དེ་ལྟར་ན་དབང་བསྐུར་བ་ནི་ལས་རྒྱལ་མཆོག་གི་ཡན་ལག་ཏུ་ཡོད་ཀྱང་དེ་ནི་བསྐྱེད་རིམ་ཡོངས་རྫོགས་སྒྲུབ་པའི་དབང་དུ་བྱས་པ་ཡིན་གྱི། འདིར་ནི་དཀྱིལ་འཁོར་རྒྱལ་མཆོག་ཁོ་ནས་ཐུན་མོང་གི་དངོས་གྲུབ་སྒྲུབ་པ་ན། དེའི་ཆེད་དུ་དབང་བསྐུར་དགོས་པ་ཡིན་ཏེ། དེ་ལ་བསྐུར་བ་ན་དེའི་ཆེད་ཀྱི་ལས་དེ་ལ་མི་དབང་བའི་ཕྱིར། འོ་ན་དེའི་ཆེད་དུ་ཇི་ལྟར་སྒྲུབ་ན། གནས་དབེན་པར་བྲིས་སྐུ་སོགས་མདུན་དུ་བྱས་ཏེ་མཆོད་བསྟོད་སྔོན་དུ་འགྲོ་བས་ལྷའི་གཟུགས་བརྙན་ལ་སེམས་རྩེ་གཅིག་ཏུ་བྱས་པས་ཞི་གནས་སྒྲུབ་ཅིང༌། གྲུབ་པ་ན་རང་ཡང་དེ་ལྟ་བུའི་ལྷར་བཤད་པ་ལྟ་བུའི་ཡན་ལག་བཞི་པ་བསྐྱེད་ནས།
ལས་དང་མཐུན་པའི་བགྲང་ཕྲེང་བཟླས་པའི་ལས་དྲུག་ལ་འཇུག་པ་དང་ཕྱི་རོལ་གྱི་སྦྱིན་སྲེག་དང༌། རལ་གྲི་ལ་སོགས་པ་སྒྲུབ་པར་བྱེད་པའོ། ། གཉིས་པ་ནི། ཞི་གནས་གྲུབ་ནས་ཆོས་བདག་མེད་པའི་ལྷག་མཐོང་ལ་སློབ་ཅིང་འཆད་འགྱུར་གྱི་རྒྱལ་མཆོག་གཉིས་ཀྱིས་བསྐྱེད་རིམ་གྲུབ་ནས། སྐུ་གསུང་ཐུགས་ཀྱི་བཟླས་པ་ལ་འཇུག་སྟེ། རྡོ་རྗེའི་བཟླས་པ་དང༌། དེ་ཉིད་རླུང་ལ་སྦྱོར་བའི་བཟླས་པ་ལེའུ་ལྔ་པ་ལས་གསུངས་པ་ལྟར་འོག་ཏུ་འཆད་དོ། ། གཉིས་པ་འཇིག་རྟེན་པའི་བཞི་པ་མན་ཆད་ལ་གནས་པས་ཉམས་སུ་ལེན་ཚུལ་ལ། མཉམ་པར་བཞག་པ་བསྐྱེད་༼༤༢༥༽རིམ་སྒོམ་པའི་ཚུལ་དང༌། རྗེས་ཐོབ་བཟླས་པ་བྱ་བའི་ཚུལ་ལོ། །
དང་པོ་ལ་མདོར་བསྟན་པ་དང༌། ཅུང་ཟད་རྒྱས་པར་བཤད་པའོ། ། དང་པོ་ནི། མཆོག་མི་འགྱུར་ལས། རྒྱུད་ཀྱི་རྒྱལ་པོ་ཐམས་ཅད་ལས་དང་པོ་བསྲུང་བའི་འཁོར་ལོ་བསྒོམ་པར་བྱའོ། ། དེ་ནས་རང་གི་སྙིང་གར་ཟླ་བའི་དཀྱིལ་འཁོར་ལ་ལྷའི་ས་བོན་གྱི་ཡི་གེ་བསམ་ཞིང་རྣམ་པར་ཐར་པའི་སྒོ་ལ་སོགས་པ་བསམ་པར་བྱས་ནས། ཞེས་སོགས་གསུངས་པའི་བསྐྱེད་རིམ་ནི། འཁོར་བ་སྐྱེ་བ་ལེན་པ་དང༌། སངས་རྒྱས་ཀྱི་མཛད་པ་མཛད་པ་དང༌། དཀྱིལ་འཁོར་དུ་སློབ་མ་ལ་དབང་བསྐུར་བའི་ཚུལ་གསུམ་དང་སྦྱར་ཏེ་བསྐྱེད་པར་མཛད་ལ།
དེ་ཡང་དང་པོར་བསྲུང་བའི་འཁོར་ལོ་བསྒོམ་པ་ནི། བར་སྲིད་མངལ་དུ་འཇུག་པའི་སྔ་རོལ་གྱི་ལུས་སྐྱོན་བྲལ་དང༌། དེ་བཞིན་གཤེགས་པ་རྣམས་ཀྱི་དང་པོར་ལམ་ལ་སློབ་པའི་ཚེ་དགེ་བ་བཅུ་ལ་སོགས་པའི་བསླབ་པ་ནོད་པ་དང༌། དབང་བསྐུར་བ་ན་སྔ་རོལ་དུ་ས་ཡི་ཆོ་ག་ལ་སོགས་པ་དང་ཕན་ཚུན་གཞི་ལམ་འབྲས་བུ་གསུམ་གྱི་ཕན་ཚུན་རྒྱས་བཏབ་ནས་དག་པར་ཆོས་མཚུངས་པ་ལམ་དུ་བྱེད་པ་སྟེ་སྤང་གཉེན་སྦྱོར་བའི་རྟེན་འབྲེལ་གྱི་མྱུར་ལམ་ཆེས་ཆེ་བར་གྲུབ་པའི་ཕྱིར། ཆོས་མཚུངས་འོག་མ་རྣམས་ཀྱང་འདི་ལྟར་ཤེས་པར་བྱའོ། ། དེ་ནས་རང་གི་སྙིང་གའི་ས་བོན་གྱི་འོད་ཟེར་༼༤༢༦༽གྱིས་སངས་རྒྱས་རྣམས་སྤྱན་དྲངས་ཤིང་མཆོད་གནས་ཡོངས་སུ་བསྔོ་བའི་བར་དང༌། བྱང་ཆུབ་ཏུ་སེམས་བསྐྱེད་པ་ནས་བརྟེན་པའི་བར་ནི་བར་སྲིད་མངལ་དུ་འཇུག་པའི་ལྷན་ཅིག་བྱེད་པའི་རྐྱེན་དང༌། དེ་བཞིན་གཤེགས་པ་རྣམས་དང་པོར་བཤེས་གཉེན་བསྟེན་ནས་སེམས་བསྐྱེད་པ་དང༌། དབང་བསྐུར་བ་ན་སློབ་མ་ལ་ལྷག་པར་གནས་པའོ། ། དེ་ནས་སྟོང་ཉིད་ལ་དམིགས་པ་ནི་བར་དོར་རྣམ་ཤེས་མངལ་དུ་འཇུག་ཀ་མའི་གནས་སྐབས་དང༌།
དེ་བཞིན་གཤེགས་པ་གླང་པོ་ཆེའི་རྣམ་པས་འཛམ་བུའི་གླིང་དུ་བབས་པ་དང༌། དབང་བསྐུར་བ་ན་སློབ་མས་རྨི་ལམ་བརྟག་པའོ། ། དེ་ནས་ཆོས་ཀྱི་འབྱུང་གནས་སྒོམ་པ་ནས་གཞལ་ཡས་ཁང་རྫོགས་པའི་བར་ནི་བར་སྲིད་མངལ་དུ་འཇུག་པའི་དུས་ཀྱི་ཕ་མ་སྙོམས་པར་འཇུག་པའི་མའི་མངལ་སྐྱོན་མེད་པ་དང༌། དེ་བཞིན་གཤེགས་པ་ཡུམ་གསོ་སྦྱོང་ལ་གནས་པ་དང༌། དབང་བསྐུར་བ་ན་དཀྱིལ་འཁོར་བྲི་བའོ། ། དེ་ནས་མངོན་པར་བྱང་ཆུབ་པ་ལྔ་སྟེ། ཨཱ་ལི་ལས་ཟླ་བ། ཀཱ་ལི་ལས་ཉི་མ། ས་བོན་ལས་ཕྱག་མཚན། གསུམ་གའང་གཅིག་ཏུ་འདྲེས་པ་དེ་ལས་སྐུ་ཡོངས་སུ་རྫོགས་པའི་བྱང་ཆུབ་པ་ལྔ་ནི།
བར་སྲིད་མངལ་དུ་ཞུགས་ནས་ལུས་གྲུབ་པ་དང༌། དེ་བཞིན་གཤེགས་པ་ཡུམ་གྱི་ལྷུམས་སུ་གནས་པ་དང༌། དབང་བསྐུར་བ་དཀྱིལ་འཁོར་དུ་འཇུག་པའི་ཆོ་གའོ། ། དེ་ནས་རྗེས་སུ་ཆགས་པ་ཞུ་བ། དེ་ལྷ་མོས་བསྐུལ་བ་ལས་༼༤༢༧༽བཞེངས་སྐུ་གསུང་ཐུགས་བྱིན་གྱིས་བརླབས་པས་རང་གི་མཚན་མ་ལ་རྫོགས་པ། དཀྱིལ་འཁོར་གྱི་འཁོར་ལོ་སྤྲོ་བ། ཡེ་ཤེས་པ་གཞུག་པ་དབང་བསྐུར་བ་རྣམས་ནི་བྱིས་པ་བཙས་ནས་བཀྲུ་བ། དེ་བཞིན་གཤེགས་པས་ལུམྦི་ནིར་བལྟམས་གོམ་པ་འདོར་བ་དང༌། ཀླུ་རྣམས་ཀྱིས་ཆུ་རྒྱུན་གྱི་བཀྲུ་བ་དང༌། དབང་བསྐུར་བ་ན་ཆུ་སོགས་ཀྱིས་དབང་བསྐུར་བའོ། །
དེ་ནས་ཐིག་ལེའི་རྣལ་འབྱོར་སྒོམ་པ་དང༌། བུད་མེད་ལ་སྲེད་པ་དང༌། དེའི་རྗེས་སུ་འགྲོགས་པ་དང༌། དེ་བཞིན་གཤེགས་པ་དཀའ་ཐུབ་ལ་གནས་པ་དང༌། དེ་ལས་བཞེངས་ཏེ་སངས་རྒྱས་པ་དང༌། དབང་བསྐུར་བ་ན། བུམ་པ་དང་གསང་བའི་དབང་གི་དགའ་བ་དང་མཆོག་དགའ་དགའ་བ་གསུམ་པའི་ལས་རྒྱ་ཕྱིན་ཏེ་འཇིག་རྟེན་པའི་ལྷན་སྐྱེས་མྱོང་བའོ། ། དེ་ནས་ཕྲ་མོའི་རྣལ་འབྱོར་གྱིས་རྡོ་རྗེ་ནོར་བུའི་རྩེའི་ཐིག་ལེའི་དབུས་སུ་ཤིན་ཏུ་ཕྲ་བའི་ལྷའི་འཁོར་ལོ་ཡོངས་སུ་རྫོགས་པ་མཐོང་ནས་འབྲས་བུ་བཞི་མངོན་དུ་བྱེད་པའི་རིམ་པས་གནས་བཞིར་སྤྲོ་བའི་རྣལ་འབྱོར་ནི། བྱིས་པ་ལོ་བཅུ་དྲུག་ལོན་ནས་བུ་དང་བུ་མོ་སྤྲོ་བ་དང༌། དེ་བཞིན་གཤེགས་པའི་ཆོས་འཁོར་བསྐོར་བ་དང༌།
དབང་ལ་འཇིག་རྟེན་པའི་དབང་བཞི་བསྐུར་བ་རྣམས་ཆོས་མཚུངས་སྦྱར་བའོ། ། གཉིས་པ་དེ་ལས་ཅུང་ཟད་རྒྱས་པར་བཤད་པ་ནི་བསྙེན་པ་དཀྱིལ་འཁོར་རྒྱལ་མཆོག་བསྙེན་སྒྲུབ་ལས་རྒྱལ་མཆོག་སྒྲུབ་པ་ཐིག་ལེའི་རྣལ་འབྱོར། སྒྲུབ་ཆེན་༼༤༢༨༽ཕྲ་མོའི་རྣལ་འབྱོར་གྱི་ཡན་ལག་བཞིའི་རེ་རེ་ལའང་སྦྱང་གཞི་སྟེ་སྦྱང་བྱ་དང་སྦྱོང་བྱེད་གཉིས་པ་དེ་དག་ཀྱང་རིམ་པ་ལྟར་སྦྱར་ནས་སྤང་གཉེན་དུ་སྦྱོར་ཏེ་བསྐྱེད་པ་ཡིན་ཏེ། དེའང༌། དང་པོར་བསྙེན་པ་དཀྱིལ་འཁོར་རྒྱལ་མཆོག་ལ། སྟོང་ཉིད་བྱང་ཆུབ་ཀྱི་སྦྱང་གཞི་ནི་འཆི་བ་དང་འཕོ་བ་གཉིས་ཡིན་ལ། འཆི་བ་ལ་ཕྲ་རགས་ཡོད་པའི་རགས་པ་ནི་ཆུས་མེ་ཉམས་པར་བྱས་པས་དྲོད་དང་བྲལ་བས་ལུས་ཀྱི་ཟུངས་ས་ཁམས་ཆུ་ལ་ཞུགས། ཆུ་རླུང་གིས་བསྐམས་པས། རླུང་ནམ་མཁར་ཐིམ་པས་དྷཱུ་ཏིར་མུན་པ་ཅན་གྱི་རླུང་ཞག་གཅིག་རྒྱུ་བའི་ཚུལ་གྱིས་འཆིའོ། ། ཕྲ་བ་ནི་རྩ་སྟོང་ཕྲག་བདུན་བཅུ་རྩ་གཉིས་སུ་གནས་པའི་ཁམས་ཀྱི་དྭངས་མ་ཐམས་ཅད་དྷཱུ་ཏིར་སྡུད་ཅིང༌།
འཁོར་ལོ་དྲུག་དང་དབང་རྟེན་གྱི་རླུང་རྣམས་ཀྱང་འགགས་ཤིང༌། སྲོག་རླུང་ཡང་སྙིང་གའི་ནཱ་ད་ལ་ཐིམ་པའི་སྟེང་འོག་གི་དཀར་དམར་སྙིང་གར་འདུས་པས་མེ་དང་མུན་མཚམས་ཀྱི་དབུས་སུ་རྣམ་ཤེས་གནས་པ་ནི་འཆི་སྲིད་ཀྱི་འོད་གསལ་འཆར་ལ། དེའི་རྣལ་འབྱོར་དང་མི་ལྡན་པ་དེ་ལས་ལྡང་བ་ནི། སྔོན་གྱི་ལས་དང་འཆི་ཀའི་འཕེན་པས་གང་དུ་སྐྱེ་འགྱུར་གྱི་རྩ་ནང་དུ་རླུང་སེམས་འཇུག་པས། གང་དུ་སྐྱེ་བའི་གནས་ཤེས་པའི་མངོན་ཤེས་འཆར་ཏེ་བར་དོ་དང་པོ་ཞེས་བྱ་བ་༼༤༢༩༽ཡིན་ལ། དེ་ནས་བར་དོའི་སྲིད་པར་འགྱུར་ཏེ། དེའི་མཐར་སྐྱེ་གནས་གཞན་དུ་འཕོ་བར་འགྱུར་རོ། ། སྦྱང་གཞི་དེ་ཉིད་སྦྱོང་བར་བྱེད་པའི་ཆེད་ཀྱི་དག་པའི་ཐིམ་རིམ་གྱིས་མ་དག་པའི་ཐིམ་རིམ་ལ་བྱིན་གྱིས་བརླབས་ནས་ཇི་ལྟར་སྦྱང་བ་ནི། ཇི་སྐད་དུ། ཆུ་ཡི་མེ་ནི་རྣམ་པར་ཉམས་པ་དང་པོར་འདིར་ནི་ལུས་ཀྱི་དབུས་སུ་སྡོམ་བརྩོན་རྣམས་ཀྱིས་བྱ། །
ཕྱི་ནས་འཛིན་མ་དག་ནི་ཆུ་རུ་འགྱུར་ཏེ་ལན་ཚྭ་བཞིན་དུ་ཆུ་ཡི་དབུས་སུ་རབ་ཏུ་ཞུགས། ། རླུང་ནི་ཆུ་བོ་དེ་དག་བསྐམས་ནས་ནམ་མཁའ་ལ་ནི་སྣང་བ་མིན་པར་མྱུར་དུ་འགྲོ་བར་འགྱུར། ། སེམས་ནི་མེ་དང་མུན་པའི་མཐའ་སྟེ་ཡུལ་དང་རྣམ་པར་བྲལ་བ་དབུས་ཀྱི་ས་ལ་བཞག་པར་བྱ། ། ཞེས་འབྱུང་བའི་རིམ་པ་ལྟར་བསྒོམ་མོ། ། གཉིས་པ་ས་བོན་བསྡུ་བའི་སྦྱང་བྱའི་གཞི་ནི། བར་སྲིད་མངལ་དུ་འཇུག་པ་ན་མངལ་ཏེ་ཁང་པར་མཐོང་བས་འཇུག་ལ། མངལ་དེར་ཡང་རྣམ་བཅུ་དབང་ལྡན་དུ་གནས་ཏེ། མའི་ལུས་དཔྲལ་བ་རླུང༌། མགྲིན་པ་མེ། སྙིང་ཁ་ཆུ།
ལྟེ་བ་ས། སྒལ་ཚིགས་རི་རབ། འོག་གི་རྩ་གསུམ་ལ་རོ་རྐྱང་གཉིས་ཀྵ། དྷཱུ་ཏིའི་མར་སྣ་ཧ། ཁུ་བ་ཟླ་ཚེས། རྡུལ་ཉི་མ། རྣམ་ཤེས་ནཱ་དའི་བདག་ཉིད་དུ་གནས་ལ། དེ་སྦྱོང་བར་བྱེད་པ་ནི་ཚུལ་དེ་ཉིད་རིགས་འདྲ་༼༤༣༠༽ལམ་དུ་བྱེད་པའི་ཚུལ་གྱིས་སྦྱོང་བར་བྱེད་པ་སྟེང་དུ། གཞལ་ཡས་ཁང་གི་རྟེན་འབྱུང་བ་བཞི་ལྷུན་པོ་དང་བཅས་པའི་སྟེང་དུ་བྷ་གའི་ཆུ་སྐྱེས་ལ། གཞིའི་རྩ་གསུམ་ཡོངས་སུ་གྱུར་པ་ནི་གཙོ་བོའི་གདན་ཟླ་ཉི་སྒྲ་གཅན་གསུམ་ལས།
ཁུ་བ་ནི་ཨཱ་ལི་ལས་ཟླ་བ་ལ་བྱང་ཆུབ་པ། རྡུལ་ནི་ཀཱ་ལི་ལས་ཉི་མ་ལ་བྱང་ཆུབ་པ། རྣམ་ཤེས་ནི་ས་བོན་ཕྱག་མཚན་ལས་བྱང་ཆུབ་པ། གསུམ་ག་འདྲེས་པ་གོང་བུར་གྱུར་པ་ནི་མངལ་དུ་རྩ་མ་ཆགས་པའི་ཟླ་བ་གཅིག་གིས་སྐབས་ཏེ་འདྲེས་པ་ལས་བྱང་ཆུབ་པ་བཞི་ནི་ས་བོན་བསྡུ་བའོ། ། གསུམ་པ་གཟུགས་བརྙན་རྫོགས་པ་ལ། གཙོ་བོའི་གཟུགས་བརྙན་རྫོགས་པ་དང༌། འཁོར་གྱི་གཟུགས་བརྙན་རྫོགས་པའོ། ། དང་པོ་ནི། ཡབ་སྒྲ་གཅན་གྱི་ངོ་བོ་ནག་པོ་དང༌། ཡུམ་དུས་མེའི་ངོ་བོར་སེར་མོ་ཡིན་ལ།
ཡབ་ནི་བདེར་གཤེགས་སྙིང་པོ་ཁམས་བཞིའི་འཇུག་པ་ཅན་ཡིན་པས་དེའི་དག་པས་དེ་བཞིའི་ཁ་དོག་ཅན་གྱི་ཞལ་བཞི། དཀར་དམར་སྟེང་འོག་ཏུ་བརྟེན་པའི་དག་པར་ཞབས་གཡས་དཀར་པོ་བསྐུམ་པ་དང༌། གཡོན་དམར་པོ་བརྐྱང་བ། རོ་རྐྱང་གི་ངོ་བོ་བདུད་དང་དྲག་པོ་མནན་པ། ཟླ་བའི་ཕྱོགས་ཀྱི་དབྱེ་བས་ཕྱག་ཉི་ཤུ་རྩ་བཞི་དང་ལྡན་པའི་སྐུ་ཡོངས་སུ་རྫོགས་པའོ། ། གཉིས་པ་ནི་རྒྱུད་ལས། བུམ་པ་རྣམས་དང་དུ་བ་ལ་སོགས་བརྒྱད་པོ་༼༤༣༡༽རྣམས་ཀྱི་སྙིང་གར་ཆོས་ཀྱི་འཁོར་ལོ་རབ་ཏུ་འགྱུར། ། རིག་མ་རྣམས་དང་སངས་རྒྱས་ཉིད་ཀྱིས་མགོན་པོར་རྩིབས་བཅུ་དྲུག་པ་ལྷན་ཅིག་སྐྱེས་པར་རབ་ཏུ་གྲགས། ། བྱང་ཆུབ་སེམས་དཔའ་ལ་སོགས་ཉིས་འགྱུར་མི་བདག་རྣམས་ཀྱི་མགྲིན་པར་ལོངས་སྤྱོད་རྫོགས་པའི་འཁོར་ལོ་འགྱུར། ། འཇིགས་མ་ལ་སོགས་ནོར་ལ་གདེངས་ཅན་གྱིས་ནི་བསྒྱུར་བ་རྣམས་ཀྱི་ལྟེ་བ་སྤྲུལ་པའི་འཁོར་ལོར་འགྱུར། །
ལག་པ་རྐང་པའི་ཚིག་ལ་ལྷ་རྣམས་ཀྱིས་ནི་ལས་ཀྱི་འཁོར་ལོ་དགུ་བཅུ་དུས་ཀྱིས་བསྣུན་པ་སྟེ། ། ཀླུ་དང་གཏུམ་མོ་མི་ཡི་བདག་པོ་རྣམས་ཀྱིས་སོར་མོའི་ཚིགས་ཀྱི་མཚམས་ལ་བྱ་བ་ཞེས་བྱར་འགྱུར། ། ཞེས་གསུངས་པའི་དབྱེ་བ་འཆད་ན། ནང་གི་ལུས་རྩ་ཡི་གྲངས་ཀྱི་དག་པས་སྙིང་གའི་རྩའི་ནུས་པ་དང༌། དེའི་ཐབས་ཀྱི་ཆ་བུམ་པ་དང༌། མགོན་པོར་སངས་རྒྱས་ཡབ་ཡུམ་བཅུ་དྲུག་ཏེ། ཡབ་བཞི་ལ་ཡུམ་བཞིས་འཁྱུད་པས་བརྒྱད། ཡུམ་བཞི་ལ་ཡབ་བཞིས་འཁྱུད་པས་བརྒྱད་དེ་བཅུ་དྲུག ། མགྲིན་པར་ཉིས་འགྱུར་མི་བདག་བཅུ་དྲུག་ཉིས་འགྱུར་ཏེ་སོ་གཉིས་ཀྱི་བྱང་ཆུབ་སེམས་དཔའ་དང་སེམས་མ་ཉེར་བཞི་ཁྲོ་བོ་ཡབ་ཡུམ་བརྒྱད་དེ་སོ་གཉིས་སུ་འགྱུར་རོ། ། ལྟེ་བའི་རྩ་འདབ་རྣམས་ཀྱི་འཇིགས་མ་ལ་སོགས་གསུང་གི་རྣལ་འབྱོར་མ་དྲུག་ཅུར་འགྱུར་ལ།
ཕྲག་པ་ལ་སོགས་ཚིགས་བཅུ་གཉིས་ཀྱི་སྐུའི་འཁོར་ལོའི་ལྷ་ཆེན་བཅུ་གཉིས་སོ། ། སོར་ཚིགས་རྣམས་ཀྱི་ཀླུ་དང་རབ་གཏུམ་མ་རྣམས་སོ། ། ༼༤༣༢༽བཞི་པ་ཡིག་འབྲུ་འགོད་པ་ནི། སྐུ་གསུང་ཐུགས་བྱིན་གྱིས་རླབས་པ་དང་དབང་བསྐུར་བ་རྣམས་ཡིན་ལ། འགྲེལ་པར་དངོས་སུ་མི་གསལ་ཀྱང༌། ལོ་པཎ་གྱི་བཤད་རྒྱུན་ལ་བརྟེན་ནས་འཆད་པར་མཛད་ལ། དེ་ཡང་དཀྱིལ་འཁོར་རྒྱལ་མཆོག་ཡོངས་སུ་རྫོགས་པ་ལ་ཡན་ལག་བཞི་ཚང་དགོས་པར་གོང་དུ་བཤད་ཟིན་པ་ལྟར་རོ། ། གཉིས་པ་ལས་རྒྱལ་མཆོག་ལ། ཉེར་བསྡོགས་དང་དངོས་གཞིའོ། ། དང་པོ་ལ།
སྟོང་ཉིད་བྱང་ཆུབ་དང༌། ས་བོན་བསྡུ་བ་གཉིས་ཀྱི་དང་པོ་ནི། སྦྱང་གཞི་མངལ་དུ་གནས་པའི་སྲོག་ཐུར་དྷཱུ་ཏིར་རོ་གཅིག་པ་སྟེང་འོག་ཏུ་རླུང་གཉིས་ཀྱིས་བཅིངས་པ་སྟེ། ལམ་དུ་སྐུ་གསུང་ཐུགས་ཀྱི་ས་བོན་གསུམ་གྱི་སྟེང་འོག་ཏུ་ཧོ་དང་བཅས་ཏེ་འཇུག་པ་ནི་སྟོང་པ་ཉིད་བྱང་ཆུབ་བོ། ། གཉིས་པ་ནི། འདི་ནས་སྦྱང་གཞི་སྲོག་ཐུར་གཉིས་གོང་བུར་གནས་ཤིང་མི་རྟོག་པ་དེ་ཉིད། སྦྱོང་བྱེད་གཙོ་བོ་ཡབ་ཡུམ་སྙོམས་པར་འཇུག་སྟེ་ཐིག་ལེར་གནས་པའོ། ། གཉིས་པ་དངོས་གཞི་ལ། གཟུགས་ཡོངས་སུ་རྫོགས་པ་དང༌། ཡིག་འབྲུ་དགོད་པ་ལས།
དང་པོ་ནི། སྦྱང་གཞི་སྲོག་ཐུར་གཉིས་ཀྱི་གོང་བུར་གནས་པ་སྟེང་འོག་ཏུ་གྱེས་པས་འཁོར་ལོ་ལྔའི་སྲོག་ཤིང་གི་ཚུལ་དུ་གནས་པའི་ལྟེ་བར་མི་ཤིགས་པར་གནས་པས། རྩ་བའི་རླུང་ལྔའི་རྟེན་གྱི་རྩས་རྩ་གཞན་རྣམས་རྒྱས་ཤིང་སྨིན་པར་བྱས་ཏེ་ཕྱི་རོལ་ཏུ་རྒྱུ་བ་དེ་ཉིད། སྦྱོང་བྱེད་ཀླུས་༼༤༣༣༽བསྐུལ་བ་ལྔ་དང༌། སྦྱང་གཞི་ལ་བྱིས་པ་བཙས་མ་ཐག་རླུང་མཉམ་པར་རྒྱུ་བ་དང་ང་དྲུག་རྐང་བཅས་ལ་དཀྱིལ་འཁོར་ལྔ་འབབ་པ་ལྟར་སྦྱོང་བྱེད་ལ་བསྐུལ་བ་ལྔའི་ངོ་བོར་བཞེངས་པ་ལྔའོ། ། གཉིས་པ་ནི་སྦྱང་གཞི་ཡན་ལག་གི་རླུང་ལྔ་རྒྱས་ཤིང་དེ་ཉིད་ཀྱི་སྒོ་ལྔའི་དབང་རྟེན་བསྐྱེད་ནས་ཤེས་པ་ཡུལ་སྣ་ཚོགས་ལ་འཇུག་པ་བཞིན། སྦྱོང་བྱེད་དཀྱིལ་འཁོར་གྱི་ལྷ་རྣམས་སྤྲོ་བ་སྟེ། རླུང་བཅུ་དག་པའི་ནུས་མ་བཅུ། ཁུ་ཁྲག་བཤང་གཅི་རྐང་གི་བུམ་པ་ལུས་ངག་སེམས་ཡེ་ཤེས་བཞིའི་གཎྜི་སོགས། ཕུང་ལྔ་ཡབ་ལྔ་ཁམས་ལྔ་ཡུམ་ལྔ།
ཡུལ་དྲུག་དང་ཡུལ་ཅན་གྱི་རྣམ་ཤེས་དྲུག་རྣམས་སེམས་དཔའམ་དང་སེམས་མ། དབང་པོ་ལྔ་དང་སྟོབས་ལྔའི་ཁྲོ་བོ། ཐུན་བརྒྱད་ཀྱི་ལྷ་མོའི་འཁོར་བརྒྱད། ལྟེ་བའི་རྩ་འདབ་ཀྱི་དག་པའི་ལྷ་མོ་རེ་བཞི། ཚིག་བཅུ་གཉིས་དང༌། ཟླ་བ་བཅུ་གཉིས་དང༌། ཁྱིམ་བཅུ་གཉིས་ཀྱི་དག་པས་སྐུའི་འཁོར་ལོའི་ལྷ་ཆེན་བཅུ་གཉིས། སོར་ཚིགས་དང་སེན་མོའི་དག་པས་སྣོད་བཅུད་ཀྱི་ཆུ་མེ་རླུང་གི་ཀླུ་དང་རབ་གཏུམ་མ་རྣམས་དང་བ་སྤུ་ནི་འབྱུང་པོ་རྣམས་སོ། ། སྦྱང་གཞི་ལ་ཀུན་གཞི་ལས། དབང་ཤེས་སོ་སོར་སྐྱེ་མཆེད་ཡུལ་སོ་སོ་མཐོང་བ་དང་ཐོས་པ་སོགས་ཀྱིས།
ཡུལ་དེ་དང་དེ་འཛིན་པ་བཞིན་ཡེ་ཤེས་ཀྱི་འཁོར་ལོ་སྤྱན་༼༤༣༤༽དྲངས་པའོ། ། སྦྱང་གཞི་སེམས་བྱུང་ཀུན་འགྲོ་ལྔ་ལས་སེམས་པས་དབང་པོ་ཡུལ་དགུག ། ཡིད་ལ་བྱེད་པས་གཞུག ། རེག་པས་བཅིང༌། ཚོར་བས་མཉེས། འདུ་ཤེས་ཀྱི་ཡུལ་དང༌། མི་འབྲལ་བར་རོ་མཉམ་པའི་དག་པས་ཁྲོ་བོ་རྡོ་རྗེ་ཤུགས་ཀྱིས་དགུག ། ཁེངས་བྱེད་ཀྱིས་གཞུག ། རེངས་བྱེད་ཀྱིས་བཅིངས། རྨུགས་བྱེད་ཀྱིས་མཉེས་པར་བྱས།
ཤིན་ཏུ་སྟོབས་ཀྱིས་རོ་མཉམ་དུ་བྱའོ། ། སྦྱང་གཞི་མ་བྱིས་པ་ཆུས་འཁྲུ་བ་ནས་ལོ་བཅུ་དྲུག་མ་ལོན་གྱི་བར་ལ་གཙུག་ཕུད་འཇོག་པ། རྣ་བ་འབིགས་ཤིང་རྒྱན་བཏགས་པའི་དག་པས་དབང་བསྐུར་ཞིང་རིགས་བདག་གིས་རྒྱས་གདབ་པ་སྟེ། ལས་རྒྱལ་མཆོག་གི་ཡན་ལག་སྟེ་བཞི། གསུམ་པ་ཐིག་ལེའི་རྣལ་འབྱོར་ནི། བསམ་དང་འདོད་དང་ལུས་ལ་རིམས་དང༌། ཁ་མཆོག་པདྨ་བསྐམ་དང་ཟས་ལ་རབ་ཏུ་མི་འཇུག་དང༌། འདར་མང་སྨྱོས་དང་རབ་ཏུ་རྨོངས་པར་འགྱུར་དང་ཡིད་ནི་རྣམ་པར་འཁྲུལ་དང་དྲག་ཏུ་བརྒྱལ་བ་དག ། ཅེས་གསུངས་པ་ལྟར། སྦྱང་གཞི་སྐྱེས་པ་ནི་ཡོན་ཏན་གསུམ་གྱིས་ཕྱེ་བས་ཁམས་ལྔ་པ་གསུམ་ལས་ལོ་རེ་ལ་ཁམས་ཀྱི་ཆ་རེ་རེ་རྫོགས་པས་བཅོ་ལྔའི་མཐར་འཕེལ་ཆ་ལུས་ཆུའི་ངོ་བོར་རྫོགས།
དེ་རྫོགས་པས་བསམ་པ་མེ་རྫོགས་པ་ཏེ། མེས་ཁམས་བཞུ་བས་༼༤༣༥༽འདོད་པའི་གནས་སྐབས་དང་པོ་ལྔ་རྫོགས། དེའི་རྗེས་སུ་མེ་ཤིན་ཏུ་རྒྱས་པས་འདར་བ་སོགས་འདོད་པའི་ཕྱི་མ་ལྔ་རྫོགས་ནས་བྱིས་པ་བུད་མེད་དོན་དུ་གཉེར་ཞིང་འཁྲིག་པའི་དུས་སྤྱི་བོའི་ཟླ་བ་ཚེས་གཅིག་གི་མཚན་ཉིད་དེ་རྡོ་རྗེ་ནོར་བུའི་བར་ཆ་བཅོ་ལྔ་པ་རྫོགས་ནས་བཅུ་དྲུག་པར་ལྷན་སྐྱེས་ཀྱི་དགའ་བ་མྱོང་བ་ལྟར། སྦྱོང་བྱེད་གཙོ་བོ་ཡབ་ཡུམ་གྱི་མཁའ་གསང་བྱིན་གྱིས་བརླབས་ནས་སྙོམས་པར་ཞུགས་པས། སྤྱི་བོར་བྱང་ཆུབ་ཀྱི་སེམས་ཟླ་བ་ཐིག་ལེ་ཆ་ཤས་གཅིག་དང་ལྡན་པ་དེ་མགྲིན་སྙིང་ལྟེ་གསང་བཞིར་དགའ་བ་མཆོག་དགའ་ཁྱད་པར་གྱི་དགའ་བ། ལྷན་ཅིག་སྐྱེས་པའི་དགའ་བ་དེ་རེ་རེའང་ནང་གསེས་བཞི་བཞིས་བཅུ་དྲུག་ཏུ་ཉམས་སུ་མྱོང་ཞིང༌། གནས་བཞིར་ཉམས་སུ་མྱོང་བ་བཞི་ནི་ཡན་ལག་བཞིའོ། ། བཞི་པས་ཕྲ་མོའི་རྣལ་འབྱོར་ནི། ཇི་སྐད་དུ། ཤེས་རབ་སྦྱར་བས།
གང་ཚེ་འཕོ་མེད་དག་ལས་ཕྲ་མོའི་རྣལ་འབྱོར་སྒྲུབ་པ་ཆེན་པོར་འགྱུར། ཞེས་དང༌། དེའི་འགྲེལ་པར། དེ་ནས་སྒྲུབ་པ་ཆེན་པོ་ཤེས་རབ་སྦྱར་ལ་གང་གི་ཚེ་འཕོ་བ་མེད་པའི་བདེ་བར་གྱུར་པ་དེའི་ཚེ་ངེས་པར་སྒྲུབ་པ་ཆེན་པོ་སྟེ་ཕྲ་མོའི་རྣལ་འབྱོར་དག་ལ་ཞེས་པ་ངེས་པའི་དོན་གྱིས་ཤིན་ཏུ་ཡིད་བཟང་མའི་རྩ་ཡི་སྟེང་དུ་ཁུ་བ་ཡང་དག་པར་སྦྱོར་བ་ལས་སྒྲུབ་པ་གསུངས་ཏེ་དྲང་བའི་དོན་དུ་ནི་ཤེས་རབ་ཀྱི་ཆོས་འབྱུང་གི་༼༤༣༦༽སྣའི་རྩེ་མོར་ཡུངས་དཀར་ལ་སོགས་པའོ། ། ཞེས་འབྱུང་བའི་སྦྱང་གཞི་བུད་མེད་དང་སྦྱོར་བས་མངལ་དུ་ཁུ་བ་ལྷུང་བ་བུ་མོའི་རྡུལ་དང༌། དྲི་ཟའི་སེམས་འདྲེས་པའི་ཐིག་ལེའི་གཟུགས་སུ་གནས་པ་ནི་ཕྲ་མོ་ཡིན་ལ། དེ་ལས་རིམ་གྱིས་ལུས་གྲུབ་པ་བུ་དང༌། དེ་ལས་ཀྱང་ཚ་བ་ལ་སོགས་པ་སྤྲོ་བ་སྐྱེ་དགུ་ཞེས་བྱ་ཞིང༌། རྩ་བའི་ཕ་ནི་སྐྱེ་དགུའི་བདག་པོའོ། ། སྦྱོང་བྱེད་ནི་གཙོ་བོ་ཡབ་ཡུམ་རྡོར་པད་སྦྱོར་བས་རྡོ་རྗེར་རྩེར་ལྷུང་བའི་ཐིག་ལེ་ཡུམ་གྱི་རྡུལ་དང་འདྲེས་པའི་ཐིག་ལེའི་ཚད་ཡུངས་ཀར་ཙམ་ལ་དཀྱིལ་འཁོར་གྱི་འཁོར་ལོ་ཡོངས་སུ་རྫོགས་པ་ནི་ཕྲ་མོ་ཡིན་ལ།
ཐིག་ལེ་ལྷའི་འཁོར་ལོ་དང་བཅས་པ་སྟེ། ལྟེ་མགྲིན་སྙིང་ཁ་སྤྱི་གཙུག་གཏོར་རྣམས་སུ་ཡུམ་ལྔའི་རང་བཞིན་རླུང་ལྔས་བསྐུལ་བས་ལྟེ་བར་རྒྱུ་མཐུན། སྙིང་གར་རྣམ་སྨིན། མགྲིན་པར་སྐྱེས་བུ་བྱེད་པ། སྤྱི་བོར་དྲི་མ་དང་བྲལ་བའི་འབྲས་བུ་བཞི་དང༌། རིན་འབྱུང༌། དོན་གྲུབ། རྣམ་སྣང༌། སྣང་མཐའ་རྣམས་ཀྱི་ལྷའི་རང་བཞིན་དུ་སྤྲོ་བའི་འབྲས་བུ་བཞི་ནི་ཡན་ལག་བཞིའོ། ། གཉིས་པ་རྗེས་ཐོབ་བཟླས་པའི་ཚུལ་ནི།
འགྲེལ་ཆེན་དུ་སྒྲོལ་མའི་སྔགས་ལ་མཚན་བཞིར་བྱས་ནས་གསུངས་ཏེ། ཨོཾ་ཏཱ་རེའི་ཏ་ཡིག་ལ་ཡེ་ཤེས་ཀྱི་རང་བཞིན། ཧཿརྣམ་བཅད་ཅན་གྱིས་མནན་ཏེ་ཕཊ་སྦྱར་བའམ་བསྣུན་པས་ཨོཾ་༼༤༣༧༽ཧཱུྃཿཕཊ་ཅེས་པས། ལྷ་དེ་རྒྱལ་བས་དབང་དུ་གྱུར་པ་དང༌། རླུང་ཡཿཡིག་གིས་མནན་ཏེ་ཧཱུྃ་སྦྱར་བས། ཨོཾ་ཡཏྲཿཧཱུྃ་ཞེས་པས་ལྷ་དེ་རང་ལ་འབབ་པ་དང༌། མེ་རཿཡིག་གིས་མནན་ཏེ་བཻ་ཥ་ཊ་སྦྱར་ཨོཾ་རྟཱཿབཽ་ཥཊ་ཅེས་པས་ལྷ་དེ་འཇིགས་པར་བྱས་པས་དབང་དུ་འགྱུར་བ་དང༌། ཆུ་ཝཿཡིག་གིས་མནན་ཏེ་ན་མཿསྦྱར་བ་ཨོཾ་ཝཿན་མ་ཞེས་པ་ལྷ་དེའི་སྒོ་ནས་ཞི་བའི་ལས་འགྲུབ་པ་དང༌། ས་ལཿཡིག་གིས་མནན་ཏེ་སྭཱ་ཧཱ་སྦྱར་བས་ཨོཾ་ཨཱཿསྭཱ་ཧཱ་ཞེས་པས་རྒྱས་པའི་ལས་འགྲུབ་པ་དང༌། ནམ་མཁའི་རང་བཞིན་རྗེས་སུ་ང་རོའི་ཡི་གེས་མནན་ཏེ་སྦྱར་བས་ཨོཾ་ཏཱཾ་ཝ་ཥཊ་ཝ་ཥཊ་ཅེས་པས་མཉེས་པར་འགྱུར་ཏེ་བཟླས་པའི་ལས་དྲུག་ཡིན་དེ་རེ་རེ་ལ་འབུམ་ཕྲག་རེ་རེ་བཟླས་པ་དང༌།
སྦྱིན་བསྲེག་དྲུག་ཁྲི་བྱས་པས་འགྲུབ་པར་གསུངས་སོ། ། དེ་ནས་ཨོཾ་ཏཱ་རེ་སྭཱ་ཧཱ་ཞེས་པ་གསུང་རྡོ་རྗེའི་བཟླས་པ་འབུམ་ཕྲག་བཅུ་དང་སྦྱིན་སྲེག་བཅུ་ཆ་ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱ་ཧཱ། ཞེས་པ་སྐུ་རྡོ་རྗེའི་བཟླས་པ་དབྱེ་བའི་མཐར་ཐུག་པ་དང་འབུམ་ཕྲག་བཅུའི་སྦྱིན་སྲེག་བྱ་སྟེ་དེ་ལྟར་ན་རྣལ་འབྱོར་པ་རྣམས་ལ་ལྷ་མཆོག་སྟེར་བར་འགྱུར་རོ། ། འདིར་བསད་པའི་ལས་ནི་མངོན་པར་ཤེས་པ་༼༤༣༨༽ལྔ་མ་ཐོབ་པར་བྱ་མི་རུང་བའི་ཕྱིར་མ་གསུངས་སོ། །

དེ་ལྟར་བཟླས་པ་དང་བཅུ་ཆའི་སྦྱིན་སྲེག་དང་བཅས་པས་ལས་དེ་འགྲུབ་བོ། ། བཟླས་པ་དེའང་ཐུན་མོང་གི་དངོས་གྲུབ་དོན་དུ་གཉེར་བ་ངག་དང་མཆོག་དོན་དུ་གཉེར་བས་རླུང་བུམ་པ་ཅན་ལ་བརྟེན་པའོ། ། རྡོར་བཟླས་བྱ་བ་ཡིན་ལ། དེ་ཡང་དུས་སྦྱོར་བཅུ་གཉིས་ཀྱི་དཀྱིལ་འཁོར་ལྔའི་རྒྱུ་བ་འཕོ་མཚམས་ཡེ་ཤེས་ཀྱི་ཆ་རྣམས་དང་སྦྱོར་བ་དང༌། སྡོམ་ཆེན་དུ་རྐང་པ་བདུན་བཅུ་རྩ་གཉིས་དང་སྦྱོར་བར་གསུངས་སོ། ། གསུམ་པ་དེ་དག་གི་འབྲས་བུ་གང་འགྲུབ་པ་ལ། ཐུན་མོང་གི་དངོས་གྲུབ་དང༌། མཆོག་གི་དངོས་གྲུབ་གཉིས་སོ། ། དེའང་ཟབ་མི་ཟབ་ཀྱི་བསྐྱེད་རིམ་གང་ལ་གནས་ཀྱང་ལས་རབ་འབྱམས་ཞི། རྒྱས། དབང༌།
དགུག། རེངས། རྨོངས་ཏེ་བརྒྱད་དང༌། ཇི་སྐད་དུ། རལ་གྲི་རེག་པ་བཅུད་ཀྱི་དབང་པོ་བདུད་རྩིའི་འབྲས་བུ་རིལ་བུ་རོ་ཙ་ན་དང་མིག་སྨན་དང༌། རྐང་པ་བྱུག་དང་ཤིང་ལྷམ་དག་དང་ཞེས་པའི་འཇིག་རྟེན་པའི་དངོས་གྲུབ་བརྒྱད་དང༌། ཇི་སྐད་དུ། ལྷུན་པོའི་ཕྱི་རོལ་ཏུ་ནི་འོག་གི་ས་གཞིའི་གནས་ལ་གྲུབ་པ་བརྒྱད་པོ་ཡང་དག་གནས་པ་སྟེ། ཤར་དུ་རལ་གྲིར་འགྱུར་ཏེ་རོ་ཡི་དབང་པོ་བདུད་རྩིའི་འབྲས་བུ་མིག་སྨན་རོ་ཙ་ན། ལྷོ་རུ་དཔལ་ལྡན་རྐང་མགྱོགས་མི་ཟད་མཐའ་དག་གཏེར་གྱི་༼༤༣༩༽དཀྱིལ་འཁོར་དག་ནི་མེ་ཡི་ཟུར་དུའོ། །
ཞེས་པའི་གྲུབ་ཆེན་བརྒྱད་དང༌། ས་འོག་ན་སྤྱོད་པའི་ཀླུ་དང་ལྷ་མིན་གྱི་དབང་པོ་དང༌། ས་སྟེང་ན་སྤྱོད་པ་འཁོར་ལོས་སྒྱུར་རྒྱལ་དང༌། མཁའ་ལ་སྤྱོད་པ་འདོད་ལྷ་དྲུག་དང༌། ཚངས་རིས་ནས་འོག་མིན་གྱི་མཐར་ཐུག་པའི་ལྷ་རྣམས་དང་སྐལ་བ་མཉམ་པའོ། ། མཁའ་སྤྱོད་འདི་དག་ནི་འཇིག་རྟེན་པའི་དངོས་གྲུབ་ཆེན་པོ་སྟེ། དེ་ཡང་འདོད་པའི་མཁའ་སྤྱོད་ཆུང་ངུ་ནི་ལས་རྒྱ་ལ་བརྟེན་པ་དང༌། གཟུགས་ཀྱི་མཁའ་སྤྱོད་ཆེན་པོ་ནི་ཡེ་རྒྱ་ལ་བརྟེན་ནས་འགྲུབ་ཅིང༌། དེ་ལྟར་གྲུབ་པའི་མཁའ་སྤྱོད་ཡོན་ཏན་བརྒྱད་ལྡན་ནི། ཕྲ་བ།
ཡང་བ། བདག་པོར་གྱུར་པ། གར་ཡང་ཕྱིན་པ། མཆོད་པར་འོས་པ། འདོད་དགུར་བསྒྱུར་བ། དགའ་མགུར་གནས་པ། དབང་དུ་གྱུར་པ་དེ་བརྒྱད་དོ། ། དེ་ལྟའི་ཡོན་ཏན་བརྒྱད་ལའང་གནས་སོ་སོའི་ཁྱད་པར་གྱི་མཆོག་དམན་ཕྲ་རགས་ཡོད་དོ། ། མཁའ་སྤྱོད་འདི་གཉིས་ཀའང་བུམ་དབང་གི་དགའ་བའི་ཡེ་ཤེས་ཀྱིས་མྱོང་བའི་དཀྱིལ་འཁོར་གྱི་འཁོར་ལོ་བསོད་ཚོགས་རྫོགས་སྟོབས་ཀྱིས་འགྲུབ་པར་འགྱུར་ལ། གཟུགས་ཀྱི་མཁའ་སྤྱོད་ལ་ནི་ས་ལ་སོགས་པའི་ཟད་པར་སྒོམ་པའང་ཁྱད་ཆོས་སུ་སྦྱར་རོ། །
འོ་ན་མཁའ་སྤྱོད་འདི་༼༤༤༠༽དག་དང༌། ཕྱི་རོལ་པའི་མཁའ་སྤྱོད་དང༌། རྒྱུད་སྡེ་འོག་མའི་ལམ་ལ་བརྟེན་པའི་མཁའ་སྤྱོད་དང་ཁྱད་པར་ཅི་ཞེ་ན། ཕྱི་ནང་གི་མཁའ་སྤྱོད་ཀྱི་ཁྱད་པར་ནི། བྱང་ཆུབ་ཀྱི་སེམས་གཉིས་ཀྱི་བསགས་སྦྱང་ཡོད་མེད་ཀྱིས་འབྱེད་ལ། རྒྱུད་སྡེ་འོག་མའི་འདིའི་མཁའ་སྤྱོད་ཀྱི་ཁྱད་པར་ནི། འདོད་གཟུགས་ཀྱི་ཡུལ་ལ་ལོངས་སྤྱོད་པའི་དགའ་བ་བཞི་རྡོ་རྗེའི་ཡེ་ཤེས་བཞིར་ངོ་འཕྲོད་པ་ཡོད་མེད་ཀྱིས་འབྱེད་པ། དེ་ལྟའི་མཁའ་སྤྱོད་དེའི་རྟེན་ལ་འདས་པའི་བཞི་པའི་དབང་ལམ་གྱི་མཐུས་རྟེན་དེ་ལ་བཅོམ་ལྡན་འདས་དུས་ཀྱི་འཁོར་ལོའི་སྐུ་འགྲུབ་པར་འགྱུར་རོ། ། འོ་ན་མིའི་རྟེན་ཁོ་ན་ལ་སྔགས་ཀྱི་སངས་རྒྱས་སུ་འགྱུར་གྱི་འགྲོ་བ་གཞན་ལ་ནི་དེ་ལྟ་མ་ཡིན་པར་བཤད་པ་དང་འགལ་ལོ་སྙམ་ན། མི་འགལ་ཏེ།
མིའི་རྟེན་ལ་ཁམས་གསུམ་ཀའི་འབྱུང་ལྔ་འབྱུང་འགྱུར་གྱི་རྟེན་བརྟེན་པའི་ཡོན་ཏན་ཐམས་ཅད་རྫོགས་པར་ཡོད་པས་མིའི་རྟེན་ལ་ཁམས་འོག་མར་མ་ཟད། ཁམས་གོང་གི་སྒྲིབ་པ་ཐམས་ཅད་སྤོང་ནུས་ལ། ཁམས་གོང་མ་ནི་ཁམས་འོག་མའི་ཡོན་ཏན་དེ་དག་མ་རྫོགས་པས་ཁམས་གོང་གི་རྟེན་ལ་ཁམས་གོང་མའི་སྒྲིབ་པ་སྤང་མི་ནུས་པའི་དབང་དུ་མཛད་ནས་འདོད་པའི་༼༤༤༡༽མིའི་རྟེན་ལ་འཚང་རྒྱ་ཡི་རྟེན་གཞན་ལ་མ་ཡིན་པར་གསུངས་ལ། དེས་ན་མིའི་རྟེན་ལ་ཁམས་གོང་གི་འབྱུང་བ་དང་འབྱུང་འགྱུར་གྱི་རྟེན་བརྟེན་པའི་ཡོན་ཏན་གྱི་ཆ་ལས་སྔགས་ཀྱི་སངས་རྒྱས་ཐོབ་བྱེད་ལ་གེགས་བྱེད་ཀྱི་ཁམས་གསུམ་པའི་ལུས་སེམས་ཀྱི་སྒྲིབ་པ་རྣམས་མིའི་རྟེན་དེ་ལ་བཅད་ནས། མིའི་རྟེན་དེ་འཕོས་པའི་བཏང་བར་མ་གྱུར་པར་འདོད་པ་དང༌། གཟུགས་ཀྱི་ལྷ་མཁའ་ལ་སྤྱོད་པ་རྣམས་དང་སྐལ་བ་མཉམ་པ་ཞེས་འདོད་པའི་མིའི་རགས་པའམ། སྙིགས་མའི་ལུས་ག་བུར་འཆིང་བྱེད་དང་བྲལ་བ་ན་ག་བུར་ཡལ་ཀྱང་དེའི་དྲི་རོ་མི་ཡལ་བ་ལྟར་འདོད་པའི་མིའི་སྙིགས་ལུས་ཡལ་ཡང་ཕྲ་བའམ་དྭངས་མའི་ལུས་མ་ཡལ་བའི་གཞིར་སླར་ཁམས་གསུམ་པའི་སྐྱེ་གནས་གང་དུ་སྐྱེ་འགྱུར་གྱི་ལས་སྒྲིབ་རིགས་དྲུག་གི་ས་བོན་ཐམས་ཅད་སྙིང་ག་ལ་སོགས་པའི་འཁོར་ལོར་ཡོད་པ་རྣམས། ལམ་འབྲས་སོགས་ནས་བཤད་པ་ལྟར། ཁམས་འདུས་པ་གསུམ་གྱི་གནས་སུ་སྐྱེ་བ་ཐམས་ཅད་སྦྱངས་པའི་ཉམས་ཁྱད་པར་ཅན་རྨི་ལམ་ཙམ་དུ་མྱོང་བ་དེར་སྐྱེ་སྒོ་ཐམས་ཅད་ཆོད་པ་དང༌། ཁམས་གསུམ་གྱི་འཁོར་བར་སྐྱེ་བའི་ཉོན་མོངས་པའི་སྒྲིབ་པ་ལུས་ཀྱི་རྩ་རླུང་ཐིག་ལེ་༼༤༤༢༽ལ་ཡོད་པ་ཐམས་ཅད་བདེ་སྟོང་དབྱེར་མེད་རྡོ་རྗེ་དགེ་བའི་འགོག་ལམ་གྱིས་བཅོམ་ནས་འདོད་པའི་མིའི་རྟེན་ཅན་གྱི་ལུས་དངས་མ་འདོད་གཟུགས་ཀྱི་མཁའ་སྤྱོད་ཀྱི་ལུས་དང་སྐལ་བ་མཉམ་ཞིང་དེ་ལས་ཀྱང་རྡོ་རྗེ་སྔགས་ནུས་ཀྱི་མཐུ་དང་ཕྲ་ཡང་སོགས་ཆེས་ཆེར་ཁྱད་པར་དུ་གྱུར་པའི་རྟེན་ཉིད་ལ་སངས་རྒྱས་པའི་ཕྱིར་མིའི་རྟེན་ཅན་གྱི་ལས་ཡེའི་ཕྱག་རྒྱ་ལ་བརྟེན་ནས་འདོད་གཟུགས་ཀྱི་སྐལ་བ་དང་མཉམ་པའི་མཁའ་སྤྱོད་ཐུན་མོང་དང་ཐུན་མོང་མིན་པ་གྲུབ་པའི་ཚེ་མིའི་རྟེན་གྱི་ཆ་ཐམས་ཅད་ཡོངས་སུ་བོར་བར་མི་འགྱུར་བ་ཉིད་ཀྱི་ཕྱིར།
མིའི་རྟེན་ལས་རྡོ་རྗེ་འཆང་འགྲུབ་ཀྱི་འགྲོ་བ་གཞན་ལ་མ་ཡིན་ནོ། ། ཞེས་གསུངས་པ་དང་འགལ་བ་མེད་པར་གྲུབ་པ་ཡིན་ཞེས་ཀརྨ་པ་རང་བྱུང་རྒྱལ་བ་མཆོག་གི་ལེགས་པར་བཤད་པ་ལ་བཤད་པའི་རྣམ་གྲངས་ཀྱི་ཚུལ་གཅིག་ཡིན་ལ། འདི་ལྟ་བུའི་སྐྱེ་བའམ་རྟེན་འཛིན་ཚུལ་ལ། འཇིག་རྟེན་གསུམ་གྱི་མགོན་པོ་འབྲི་གུང་པས་ཚེ་མ་འཕོས་ཀྱང་ལུས་འགྱུར་བའི་རྣམ་བཞག་མཛད་ལ། ལྷ་ལ་སོགས་ལ་ཁམས་གསུམ་གྱི་འབྱུང་སོགས་རགས་པར་མེད་ཀྱི་ཕྲ་བར་མེད་པ་མ་ཡིན་ཏེ། དེ་དག་གི་བག་ཉལ་ཐམས་ཅད་ཡོད་ཀྱང་རྒྱུད་ཏིང་ངེ་འཛིན་གྱི་བྱིང་བས་༼༤༤༣༽གསལ་བར་འབྱུང་སོགས་མ་རྟོགས་པའི་ཀུན་དཀྲིས་ཀྱི་མཚན་མའི་ལུས་སེམས་མ་རྫོགས་པའི་ཕྱིར། མིའི་རྟེན་ཁམས་གོང་གི་མཁའ་སྤྱོད་གྲུབ་པ་རྣམས་ཀྱིས་ནི་ཡིད་ཀྱི་ནུས་པ་ཅན་གྱི་མིའི་ལུས་རྟེན་ཕྲ་བ་མ་དོར་བཞིན་ལྷའི་སྐལ་བའང་འགྲུབ་པས། ལྷ་རྣམས་ཀྱི་དགོས་དགུ་ནི་དགེ་བའི་རྣམ་སྨིན་དང་རྒྱུ་མཐུན་གྱི་འབྲས་བུ་ལས་འདོད་པ་ཙམ་གྱི་ཇི་ལྟར་བསམ་བཞིན་འགྲུབ་པས་ཁམས་གསུམ་པའི་འབྱུང་སོགས་རགས་པའང་མངོན་དུ་བྱེད་འདོད་ན་བསམ་པ་ཙམ་གྱིས་མངོན་དུ་བྱེད་ནུས་པས། བསམ་པའི་མོད་ལ་འདོད་ཡོན་གྱི་ཕྱག་རྒྱ་མ་སོགས་ཀྱང་འགྲུབ་པ་ཉིད་ཀྱི་ཡུལ་དེ་ཉིད་ལ་བདེ་སྟོང་གི་ལམ་གྱི་བྱེད་པས་མྱུར་བ་མྱུར་བ་ཉིད་དུ་སྐད་ཅིག་ཐང་ཅིག་ཡུད་ཙམ་ལ་རྡོ་རྗེ་འཆང་གི་གོ་འཕང་ཐོབ་པར་བྱེད་པའི་ཕྱིར། ལྕགས་ཀྱི་ཚ་ཚ་ནམ་མཁའ་ནས་འབབ་ལོང་མེད་པར་ཡལ་བ་དང་འདྲ་བ་ཡིན་ལ།
དེ་ཉིད་ཀྱི་ཕྱིར། གཟུགས་ན་སྤྱོད་པ་ལྷའི་ལུས་ཅན་དང༌། བར་སྲིད་དུ་ལོངས་སྤྱོད་རྫོགས་སྐུའི་རྟེན་གྱི་དབང་ཕྱུག་གི་ཡོན་ཏན་བརྒྱད་ལྡན་སོགས་ཀྱི་རྟེན་ལ་སངས་རྒྱས་སྒྲུབ་ཏུ་མི་རུང་སྟེ། ལས་ཀྱི་ཕྱག་རྒྱ་མངོན་སུམ་པར་བྱར་མེད་པའི་ཕྱིར། ཞེས་སྨྲས་པ་དེ་དག་གིས་ནི་ཟབ་གསང་གི་ཆོས་ཚུལ་འདི་རྒྱང་༼༤༤༤༽རིང་དུ་བསྲིངས་པར་བྱས་པ་ཡིན་ཞེས་བདག་གི་བླ་མ་རྗེ་བཙུན་རས་པ་ཆེན་པོ་གསུང་ངོ༌། ། དེ་ལྟར་གསུངས་པའང་ཆེས་འཐད་པ་ཡིན་ཏེ། ཕྱི་རོལ་པའི་རྒྱུད་དག་ལས་ཀྱང་ཚངས་པ་ཚངས་མ་ལ་ཆགས་པ་དང༌། དེ་ལས་རིགས་རྒྱུད་འབྱུང་བར་བཤད་པ་ཉིད་སྒྲ་ཇི་བཞིན་པའི་འཐད་པ་གསང་སྔགས་སོགས་ནས་ཀྱང་འབྱུང་པའི་ཕྱིར་ཏེ། དེ་ལྟའི་རིགས་རྒྱུད་ལ་སོགས་པའི་ལྷ་ཚོགས་གསང་སྔགས་ཀྱི་དཀྱིལ་འཁོར་དུ་བཀོད་པར་བྱས་པའི་ཕྱིར། དེ་ལྟར་མི་རུང་བའང་མ་ཡིན་ཏེ།
རང་སའི་ཏིང་ངེ་འཛིན་ལས་ཉམས་ནས་འོག་མའི་ཆགས་སོགས་མངོན་དུ་བྱེད་པར་མདོ་སྡེ་དང༌། མངོན་པའི་གཙུག་ལག་སོགས་ནས་ཀྱང་རྒྱ་ཆེར་བཤད་དོ། ། བོད་ཀྱི་དུས་འཁོར་བ་ཁ་ཅིག ། ལས་ཡེ་ལ་རྟེན་ནས་མཁའ་སྤྱོད་འགྲུབ་པ་ནི། རྒྱུད་སྡེ་འོག་མ་ནས་བཤད་པའི་ཚེ་ཉི་ཟླ་དང་མཉམ་པའི་རྟེན་ལ་སངས་རྒྱས་འགྲུབ་པར་བཤད་པ་ལྟར། མིའི་རྟེན་ཅན་གྱི་ཚེ་གཅིག་ཏུ་སངས་རྒྱས་པ་ལས་ཆེས་ལམ་རིང་དུ་འགོར་རོ་ཞེས་ཟེར་བ་དེ་དག་གིས་གནས་འདི་ཁོང་དུ་མ་ཆུབ་པ་ཡིན་ལ། འདི་དག་གིས་འོག་མིན་གྱི་བར་འགྲུབ་ཅེས་པ་ནི་འཇིག་རྟེན་པའི་བུམ་དབང་དང་འབྲེལ་བའི་ལམ་སྤྱིར་བཏང་དུ་བཀོད་པ་ཙམ་ཡིན་ལ། འཇིག་རྟེན་པའི་གསང་དབང་དང་འབྲེལ་བ་དང་གསུམ་པ་དང་བཞི་པ་དང་འབྲེལ་བའི་༼༤༤༥༽ལམ་གྱི་འོག་མིན་གྱི་བར་བརྒྱ་དངོས་གྲུབ་གྲུབ་པ་དེས་ནི། གོང་དུ་བཤད་པ་ལྟར་དང་པོས་ཕ་རྒྱུད་ཀྱི་སངས་རྒྱས་དང༌། གཉིས་པས་མ་རྒྱུད་ཀྱི་སངས་རྒྱས་ཙམ་སྒྲུབ་པར་བྱེད་པ་ཡིན་ཏེ།
གསང་དབང་ལམ་དུ་བྱེད་པའི་རྣལ་འབྱོར་པས། དང་པོ་ནས་རླུང་ལ་རྣལ་འབྱོར་དུ་བྱེད་ཅིང༌། དེའི་མཐུས་ལྷའི་འཁོར་ལོ་ལ་ཏིང་ངེ་འཛིན་དུ་བྱས་པས་གསལ་སྣང་འཆར། དེ་ནས་གཏུམ་མོ་ལ་བསླབས་ཏེ་ལམ་དེ་ཉིད་ཀྱི་མཐར་ལྷན་སྐྱེས་ཀྱི་ཡེ་ཤེས་མངོན་དུ་བྱེད་པའོ། ། དེ་ཉིད་ལའང་རང་སའི་དགའ་བ་བཞིའི་ཆ་དབང་བཞིའི་མངོན་པར་རྒྱུད་ལ་བསྐྱེད་པར་བྱེད་པས་རང་ལམ་གྱི་སྐུ་བཞི་ཐོབ་པར་ནུས་པའི་ཕྱིར། གཉིས་པ་ཤེས་རབ་ཡེ་ཤེས་དང་བཞི་པ་ཤེས་རབ་ཡེ་ཤེས་ཀྱི་ལམ་ལ་སློབ་པ་ནི། རྒྱུད་སྡེ་གཞན་དང་སློབ་དཔོན་འགའ་ཞིག་གིས་ཐོག་མར་རླུང་ལས་སུ་རུང་ནས་དེ་ནས་ལས་རྒྱ་ལ་བརྟེན་པར་བཞེད་ཀྱང་རྒྱུད་ཀྱི་དགོངས་པ་དང་གྲུབ་ཆེན་ཤ་བ་རི་དབང་ཕྱུག་དང༌། དཔལ་ནགས་ཀྱི་རིན་ཆེན་དག་གི་བཞེད་པས། རླུང་ལས་རུང་དུ་མ་གྱུར་ཀྱང་མན་ངག་གི་སྟོབས་ཀྱི་ལས་རྒྱ་ལ་བསྟེན་པ་ལ་རིང་པོར་མི་ཐོགས་པར་ཤེས་རབ་ཡེ་ཤེས་དང༌། འཇིག་རྟེན་པའི་ལྷན་སྐྱེས་ཉམས་སུ་མྱོང་ནས་དེའི་རྗེས་སུ་ལྷན་སྐྱེས་དེའི་རང་སྣང་ལྷའི་འཁོར་ལོ་འཆར་བ་ལ་བསླབ་ཅིང༌།
༼༤༤༦༽དངོས་གྲུབ་ཀྱི་སྤྱོད་པ་སྤྱད་དེ་འོག་མིན་གྱི་མཐར་ཐུག་པའི་དངོས་གྲུབ་སྒྲུབ་པར་བྱེད་དོ། ། བཞི་པ་ཞར་བྱུང་ལུས་ཀྱི་དཀྱིལ་འཁོར་བཤད་པ་ནི། ཇི་སྐད་དུ། ཀ་བ་རྣམས་དང་རྡོ་རྗེའི་ཕྲེང་བ་སའི་ཁོར་ཡུག་རྩིག་པ་ཉིད་ནི་རུས་པ་རྣམས་ཀྱི་མཛད་དོ། ། ཤ་ཁྲག་ཆུ་དང་བཤང་བ་རྣམས་ཀྱི་ལྷ་དང་གཤིན་རྗེ་ནོར་སྦྱིན་གཞན་དུ་རྡུལ་ཚོན་གདབ་པ་སྟེ། ། མཁྲིས་པ་བད་ཀན་གྱི་ནི་ཉི་མ་རི་བོང་ཅན་ཡང་དེ་བཞིན་ཆུ་རྒྱུས་རྣམས་ཀྱིས་ཆུ་སྐྱེས་རྣམས། ། ར་བ་ལྔ་ཡི་རེ་ཁ་ས་དང་ཆུ་དང་སྲེག་ཟ་རླུང་དང་ནམ་མཁའ་ལས་སྐྱེས་རྣམས་ཀྱིས་སོ། ། དུས་ཀྱི་རྩ་ཡི་གཙོ་བོ་ཆུ་སྐྱེས་གཡོ་བ་མེ་མི་ཁོར་ཡུག་ལ་སོགས་པགས་པ་ལ་སོགས་ཀྱིས། ། ཉི་མའི་སྒོ་རྣམས་བུག་པ་རྣམས་ཀྱི་ནོར་བུའི་རང་བཞིན་བཀོད་པ་པོ་ཡི་ཕྲེང་བས་དེ་བཞིན་ཉིད། ། གཡོ་བའི་ཁོར་ཡུག་ལ་གནས་དུར་ཁྲོད་བརྒྱད་དུ་འཁོར་ལོ་རྣམས་ཀྱི་སོར་མོ་རྣམས་ཀྱི་སེན་མོ་ཡི། །
བ་སྤུ་རྣམས་ཀྱི་རྡོ་རྗེ་མེ་ལྕེ་དཀྱིལ་འཁོར་གྱི་ནི་མཐའ་རུ་ཕྱོགས་དང་ཕྱོགས་བྲལ་དག་ཏུ་གནས། ། ཞེས་གསུངས་པས། ཕྱི་རོལ་ཏུ་ཐིག་གདབ་ཅིང་ཚོན་དགྱེ་བའི་དཀྱིལ་འཁོར་ལྟར་ལུས་ལའང་དེ་བཞིན་སྦྱར་བ་སྟེ། ལུས་ཕྱོགས་ཀུན་ནས་གྲུ་བཞི་པ། དཔྲལ་བ་ནས་རྐང་ལག་གི་མཐིལ་གྱི་བར་སྐུ་དཀྱིལ། ལྟེ་བ་ནས་༼༤༤༧༽མགྲིན་པའི་བར་གསུང་དཀྱིལ། སྙིང་ག་ནས་ཡར་མར་སོ་དྲུག་རྐང་བཅས་ཐུགས་ཀྱི་དཀྱིལ་འཁོར། འབྱུང་བའི་ཁམས་རྣམས་ཁོར་ཡུག་བ་སྤུ་རྣམས་མེ་ལྕེ། བད་མཁྲིས་ཟླ་ཉི། རུས་པ་རྣམས་ཀ་བ།
རྡོར་ཕྲེང་རྩིག་པ། ས་ཡི་ཁོར་ཡུག ། ཆུ་རྒྱུས་རྣམས་ཀྱི་པདྨ། བུག་པ་བཅུ་གཉིས་སྒོ། སོ་རྣམས་ནོར་བུ། སེན་མོ་དུར་ཁྲོད་ཀྱི་འཁོར་ལོ་ལ་སོགས་པའི་རྟེན་དང༌། སྔར་བཤད་པའི་རྩ་དང་ཁམས་རྣམས་གདན། དབུ་མའི་ཡར་མར་གཙོ་བོ་ཡབ་ཡུམ་སྙིང་གའི་རྩ་འདབ་བཅུ་ནུས་མ་བཅུ། དཔྲལ་བའི་རྩ་འདབ་སངས་རྒྱས་ཡབ་ཡུམ། མགྲིན་པའི་རྩ་སེམས་དཔའ་ཡབ་ཡུམ་དང་ཐུགས་དཀྱིལ་ཁྲོ་བོ་ཁྲོ་མོ། །
ལྟེ་བའི་རྩ་གསུང་དཀྱིལ་གྱི་ལྷ་མོ། ཚིགས་ཆེན་བཅུ་གཉིས་སྐུ་དཀྱིལ་གྱི་ལྷ་ཆེན་བཅུ་གཉིས་ཀྱི་དཀྱིལ་འཁོར། སོར་ཚིགས་རྣམས་ཀླུ་དང་རབ་གཏུམ་མ་རྣམས་སོ། ། འོ་ན་ལུས་དཀྱིལ་འཁོར་ཇི་ལྟར་སྒོམ་ན། དབང་རྣོན་ནི། ལུས་ཀྱི་རྟེན་དང་བརྟེན་པ་དེ་དག་སླར་དཀྱིལ་འཁོར་གྱི་དམིགས་རྣམ་དུ་བསྒྱུར་མི་དགོས་པར་དེ་ཉིད་དེ་བཞིན་གཤེགས་པའི་རྟེན་དང་བརྟེན་པའི་དཀྱིལ་འཁོར་དུ་གྲུབ་པ་པ་དང༌། དབང་པོ་རྟུལ་པོ་ནི་ལུས་ཀྱི་རྟེན་བརྟེན་པའི་ཆ་དེ་ཉིད་གྲུ་བཞི་སྒོ་བཞི་དང༌། ཞལ་ཕྱག་གི་ལྷའི་རྣམ་པ་ཅན་ཙམ་གྱི་ང་རྒྱལ་བཟུང་ནས་སྒོམ་པར་བྱ་སྟེ། དེ་ཉིད་ཀྱིས་༼༤༤༨༽མཚོན་ནས་རྡོ་རྗེའི་ལུས་རྣམ་པར་དག་པ་ལ་ཡོད་པའི་དཀྱིལ་འཁོར་པའི་འཁོར་ལོ་འབྱུང་རུང་གི་དགེ་ཚོགས་འདུས་བྱས་པས་མཁའ་མཉམ་གྱི་སྣོད་བཅུད་ཐམས་ཅད་དག་པ་ལྷའི་དཀྱིལ་འཁོར་དུ་འཆར་ཞིང་ལོངས་སྤྱོད་པ་ནི། ལམ་འདིའི་དགེ་བའི་དབང་གི་འབྲས་བུ་མཐར་ཐུག་པ་སྒྲུབ་པའི་ཐབས་བླ་ན་མེད་པའོ། །
དེས་ན་ལུས་དཀྱིལ་སྒོམ་པའི་ཚུལ་དེ་ལྟ་བུའི་ཚུལ་འཇུག་པ་མ་ཤར་བར་བོད་ཀྱི་ལུས་འཆད་པ་པོ་མང་པོས། ལུས་ཀྱི་ཆ་ཤས་སོ་སོ་ཁ་ཕྲལ་ནས་དཀྱིལ་འཁོར་གནས་སོ་སོར་བསྒྲིགས་ནས་བློས་བསླང་བ་ལྟར་དཀྱིལ་འཁོར་དུ་བཞེད་དགོས་ཞེས་སྨྲ་བ་སོགས་ལུགས་མི་མཐུན་པ་དུ་མ་འབྱུང་བ་ཐམས་ཅད་ཀྱང་འཐད་པ་མ་ཡིན་ཏེ། དེ་ལྟར་འཐད་ན། ནང་གི་ལུས་དང་ཕྱི་རོལ་གྱི་འཇིག་རྟེན་དག་པ་སྦྱར་ནའང༌། ནང་གི་ལུས་ཀྱི་ཆ་ཤས་སོ་སོར་ཁ་ཕྲལ་ནས་འཇིག་རྟེན་ཁམས་སོ་སོར་བསྒྲིག་དགོས་པའི་དག་པ་སྦྱོར་དགོས་པ་ལ་སོགས་པར་འགྱུར་ལ། དེ་ལྟར་འཐད་པར་འདོད་པ་ནི་སུའི་ལུགས་ལའང་མི་རུང་བའི་ཕྱིར། ནང་ལུས་ཀྱི་དཀྱིལ་འཁོར་དང་ཕྱིའི་འཇིག་རྟེན་གྱི་དཀྱིལ་འཁོར་གཉིས་ཀར་ཡང་འགྲོ་བ་རིས་གང་དང་གང་ཡིན་པའི་རྣམ་སྨིན་གྱི་འབྲས་བུ་དང༌། སྐྱེས་བུ་བྱེད་འབྲས་ཕན་ཚུན་འཚོ་ཞིང་གཞེས་པར་ཆོས་མཐུན་པར་ཕྱི་ནང་གི་རྟེན་འབྲེལ་ཚོགས་པ་གཅིག་པར་གནས་པ་ལྟར། ༼༤༤༩༽ལུས་ཀྱི་དཀྱིལ་འཁོར་དང་གཞན་ལྷའི་དཀྱིལ་འཁོར་གཉིས་ཀྱང་དག་པར་བལྟ་བའི་དགེ་ཚོགས་ཀྱི་བསགས་སྦྱང་རོ་གཅིག་པར་བསགས་པས་དེའི་དགེ་འབྲས་ཀྱི་ལུས་ཀྱི་དཀྱིལ་འཁོར་ཉིད་རྫོགས་པའི་སངས་རྒྱས་ཀྱི་དཀྱིལ་འཁོར་པར་འཆར་བའི་རྒྱུ་འབྲས་ཀྱི་རྟེན་འབྲེལ་བསླུ་མེད་དུ་འགྲོ་ཚུལ་ནི། གསང་སྔགས་བདེ་འགྱུར་གྱི་ལམ་བླ་ན་མེད་པའོ། །
འདིར་བོད་ཕལ་ཆེར། བསྐྱེད་རིམ་གྱི་རྣལ་འབྱོར་ཡིན་ཕྱིན་ཆད་དམིགས་རྣམ་ཅན་གྱི་རྟོག་སྒོམ་ཡིན་པས་ཁྱབ་པ་དང༌། རྫོགས་རིམ་གྱི་རྣལ་འབྱོར་ཡིན་ཕྱིན་ཆད་དམིགས་རྣམ་ཉེ་བར་ཞི་བའི་རྟོག་མེད་ཀྱི་སྒོམ་པ་ཡིན་པས་ཁྱབ་བོ་ཞེས་ཟེར་བ་ནི་ཞིབ་མོར་མ་བརྟགས་པའི་ཚིག་ཡིན་ཏེ། སྤྱིར་བཏང་ནས་བསྐྱེད་རིམ་རྟོག་བཅས་དང༌། རྫོགས་རིམ་རྟོག་མེད་ཡིན་ནོ་ཞེས་པའི་རྟོག་པ་དང་བཅས་མ་བཅས་ནི། ལས་དང་ཉོན་མོངས་པས་བསྐྱེད་པའི་ཕུང་ཁམས་སྐྱེ་མཆེད་ཀྱི་ཡུལ་ལ་དབང་ཡིད་ཀྱི་ཤེས་པས་རྟོག་པ་དང་མི་རྟོག་པའི་ཆ་ནས་རིམ་པ་གཉིས་ལ། རྟོག་པ་དང་བཅས་མ་བཅས་སུ་འཇོག་ཀྱང་བསྐྱེད་རིམ་ཡིན་ན་རྟོག་པ་ཁོ་ན་ཡིན་པས་ཁྱབ་པ་མ་ཡིན་ཏེ། ཐ་མལ་གྱི་འཁྲུལ་སྣང་འདི་ཐམས་ཅད་གྱ་ནོམ་ལྷར་རྟོག་གི་སྒོམ་པས་ཐ་མལ་གྱི་སྣང་བ་ཟིལ་གྱིས་གནན་ཏེ་ལེགས་པར་བསྒོམས་པས་དེའི་བྱིན་བརླབས་ཀྱིས་ཐ་མལ་གྱི་༼༤༥༠༽ཡུལ་ལ་ཐ་མལ་གྱི་རྟོག་པ་མི་འཇུག་པར་ལྷའི་འཁོར་ལོ་རྟོག་ཅིང་འཆར་བའི་བསྐྱེད་རིམ་གྱི་དཀྱིལ་འཁོར་པ་དེ་ཉིད་སེམས་ལས་རྒྱང་ཆད་པ་མིན་པར་སྣང་བ་དེ་ཉིད་ལ་གཟུང་འཛིན་རྫས་གཞན་དུ་རྟོག་པ་མེད་པའི་གསལ་སྣང་རྟོག་མེད་ཀྱི་ངོ་བོར་བརྟན་པ་ཐོབ་པའང་ཡོད་དེ། བསྐྱེད་རིམ་གྱི་དངོས་གྲུབ་གྲུབ་པ་ན་བསྐྱེད་རིམ་གྱི་ལྷ་ལ་མཐོང་རེག་གི་མཚན་མ་རྙེད་པ་ནའང་རྟོག་པ་དང་མ་འདྲེས་པར་མངོན་སུམ་ཚད་མས་དྲངས་པའི་ལྷ་ལ་ངེས་པ་རྙེད་པར་འཇོག་པའི་ཕྱིར། རྫོགས་རིམ་ཡིན་ན་རྟོག་མེད་ཡིན་པས་ཀྱང་མ་ཁྱབ་སྟེ།
ལས་ཉོན་གྱི་འདུས་མ་བྱས་པའི་གཉུག་མ་ལྷུན་གྱིས་གྲུབ་པའི་ནང་རྡོ་རྗེའི་ལུས་ཕྱི་འཇིག་རྟེན་ཁམས་མཐའ་དག་རྣལ་འབྱོར་པ་ལ་མངོན་དུ་གྱུར་པ་ན་དེ་ཉིད་ལ་བློ་བུར་དྲི་མའི་གནས་ངན་ལེན་མི་འཛིན་པར་ཡང་དག་པར་སྦྱངས་ཏེ། གློ་བུར་རྣམ་དག་གི་གནས་གྱུར་ཕྱིར་མི་ལྡོག་པ་རིམས་ནད་ལེགས་པར་བྱང་བ་ལྟ་བུའི་ཆེད་དུ། སྣོད་བཅུད་དེ་དག་གི་ཆ་སོ་སོ་ནས་གཞན་མཆོག་གི་དཀྱིལ་འཁོར་པའི་རྟེན་དང་བརྟེན་པར་ཡང་དག་པའི་ཡེ་ཤེས་ཀྱི་རྟོག་སྟེ་ཡང་ནས་ཡང་དུ་སྒོམ་པར་བྱེད་པ་ཡིན་ལ། དེ་ཉིད་ཀྱི་ཕྱིར། རྫོགས་རིམ་ནཱ་རོ་ནི་གུ་ཆོས་དྲུག་རིམ་ལྔ་སྦྱོར་དྲུག་ལམ་འབྲས་ལ་སོགས་པ་སྒོམ་པ་ན་དང་པོར་རྫོགས་རིམ་འགྲུབ་པའི་ཆེད་དུ་༼༤༥༡༽རྟོག་པས་སྒོམ་ཞིང༌། ཕྱི་ནས་རྫོགས་རིམ་ཡང་དག་པར་གྲུབ་པ་ན་རང་བཞིན་རྣམ་པར་དག་པའི་སྣོད་བཅུད་ཀྱི་དཀྱིལ་འཁོར་དེ་ཉིད་གློ་བུར་དྲི་བྲལ་གྱི་དཀྱིལ་འཁོར་པར་གྱུར་ནས་རྟོག་པ་མེད་པར་མངོན་སུམ་པར་འཆར་བ་ན། འཆར་བ་པོའི་མི་རྟོག་ཡེ་ཤེས་མངོན་སུམ་པ་དེའི་ངོར་རང་རྒྱུད་ཀྱིས་བསྡུས་པའི་ཐུན་མོང་མིན་པའི་དག་པའི་ཡུལ་ཡུལ་ཅན་གྱི་ངོ་བོར་རྫས་ཐ་དད་པ་མེད་པར་ཆུ་ལ་ཆུ་བཞག་མ་གཏོགས་འཁྲུལ་སྣང་གི་གཟུང་འཛིན་རྒྱང་ཆད་པར་སྣང་ཞིང་ཞེན་ཅིང་རྟོག་པར་བྱ་བ་མ་ཡིན་ནོ། ། ཞེས་བདག་གི་འདྲེན་པ་དམ་པ་ཡི་དམ་ལྷའི་ངོ་བོར་བཞུགས་པ་དག་གི་ཞལ་ལུང་དྲི་མ་མེད་པའོ། ། འདིར་སྨྲས་པ། ལས་སྣང་ཡེ་ཤེས་སྣང་བར་རྟོག་བྱེད་པའི། །
མ་དག་དག་པར་བསྒྱུར་བའི་བསྐྱེད་རིམ་ནི། ། མི་ཟབ་པ་ཡི་བསྐྱེད་རིམ་ཞེས་བྱ་སྟེ། ། ཕྱི་དཀྱིལ་གཙོར་གྱུར་བསྐྱེད་རིམ་ཞེས་སུ་གྲགས། ། ཡེ་སྣང་ཡེ་དཀྱིལ་ཉིད་དུ་རྟོགས་བྱེད་པའི། ། དག་པ་དག་པར་འཆར་བའི་བསྐྱེད་རིམ་ནི། ། ཟབ་མོ་བསྐྱེད་པའི་རིམ་པ་ཞེས་བྱ་སྟེ། ། ནང་ངམ་ལུས་དཀྱིལ་གཙོར་གྱུར་བསྐྱེད་རིམ་མོ། ། ཞེས་བསྡུ་བའི་ཚིགས་སུ་བཅད་པའོ། ། གཉིས་པ་རྫོགས་རིམ་ནི། འོག་ཏུ་དེ་ཉིད་ཉམས་སུ་ལེན་ཚུལ་གྱི་སྐབས་སུ་བཤད་ལ།
གསུམ་པ་སྤྱོད་པ་ལ། གང་དུ་སྤྱོད་པའི་གནས། ཇི་ལྟར་སྤྱོད་པའི་ཚུལ་ལོ། ། ༼༤༥༢༽དང་པོ་ལ་དངོས་དང་འཕྲོས་དོན་ཏོ། ། དང་པོ་ནི། དུས་འཁོར་ནས་གསུངས་པའི་གནས་བཤད་པ་དང༌། བདེ་དགྱེས་སོགས་ནས་གསུངས་པའི་ཚུལ་ལོ། ། དང་པོ་ལ། གནས་དེ་དག་གང་དུ་ཡོད་པ་དང༌། རྒྱུ་ཡུལ་ཀྱི་གནས་ཡིན་མིན་ལ་དོགས་པ་གཅོད་པའོ། །
དང་པོ་ནི། དེ་ལྟར་རྡོ་རྗེ་ཐེག་པའི་རྣལ་འབྱོར་པ་གང་དག་རྡོ་རྗེ་འཆང་གི་གོ་འཕང་སྒྲུབ་པ་ལ། དེའི་རྒྱུའི་དགེ་བའི་ཚོགས་གསུམ་སོག་དགོས་པས། དེའི་ཚོགས་སོག་ཡུལ་ཡང༌། འཁྲུལ་པ་འཁོར་བ་ཡིན་པའི་འགྲོ་བ་དང༌། འཁྲུལ་པ་འཁོར་བ་ཡང་དག་པར་སྦྱངས་པའི་གནས་གྱུར་གྱི་མདོའི་སངས་རྒྱས་ཙམ་ལས་ཁྱད་པར་དུ་འཕགས་པའི་རང་བཞིན་ལྷུན་གྱིས་གྲུབ་པའི་ཡང་དག་པར་རྫོགས་པའི་སངས་རྒྱས་ཀྱི་དཀྱིལ་འཁོར་པ་ཉིད་དང་བདག་ཉིད་ཀྱི་སྒོ་གསུམ་རྡོ་རྗེ་གསུམ་གྱི་དཀྱིལ་འཁོར་པའང་དེ་དང་འདྲ་བར་རང་བཞིན་ལྷུན་གྱིས་གྲུབ་པའི་ཡང་དག་པར་རྫོགས་པའི་སངས་རྒྱས་སུ་གྱུར་པ་དག་སྐལ་བ་མཉམ་པར་གྱུར་པ་ཉིད་ཇི་ལྟར་བཞེད་པའི་བདེ་ཞིང་རྩེ་བའི་དགའ་མགུར་རོལ་བའི་རྡོ་རྗེའི་དགེ་ཚོགས་ཀྱི་མཆོད་སྤྲིན་རྒྱས་པར་འགེངས་པའི་སྤྱོད་པས་དཔལ་རྡོ་རྗེ་སེམས་དཔའི་སྤྱད་པའི་ཕ་རོལ་ཏུ་ཕྱིན་པ་ཡོངས་སུ་རྫོགས་པར་བྱས་པའི་སྒོ་ནས་རྡོ་རྗེ་འཆང་གི་གོ་འཕང་སྒྲུབ་པར་བྱེད་པ་ཡིན་ལ། དེ་ལྟའི་ཚོགས་བསགས་ཡུལ་གྱི་སངས་རྒྱས་ཀྱི་ཞིང་ངམ་གནས་དེ་ཇི་ལྟ་༼༤༥༣༽བུ་ཞེ་ན། སངས་རྒྱས་དེ་དག་གི་ཡེ་ཤེས་དང་བདེ་བ་ཆེན་པོ་དང༌། ཐུགས་གསུང་སྐུ་དང་དེའི་མཛད་ཕྲིན་གྱི་ངང་ཚུལ་ལམ་དམ་ཚིག་གམ་དུར་ཁྲོད་དེ་རྣམ་པར་མི་རྟོག་པའི་ཡེ་ཤེས་ཀྱི་སྤྱོད་ཡུལ་གྱི་དཀྱིལ་འཁོར་དྲུག་ཡིན་ལ། དཀྱིལ་འཁོར་དྲུག་པོ་དེའང་སྒྲིབ་བཅས་འཇིག་རྟེན་པས་ཡང་དག་པར་འདས་པའི་སྒྲིབ་བྲལ་གཞན་མཆོག་གི་འཇིག་རྟེན་གྱི་ཁམས་ཡིན་ལ།
འཇིག་རྟེན་གྱི་ཁམས་དེ་ལྟ་བུ་དངོས་དང་དེའི་བྱིན་བརླབས་དང་འོད་ཟེར་གྱི་མཐུའི་གཟུགས་བརྙན་སྒྲིབ་བཅས་ཕྱི་མ་དག་པའི་འཇིག་རྟེན་དང༌། ནང་ལུས་ཀྱི་འཇིག་རྟེན་ལ་འཆར་ཞིང་སྣང་བར་གྱུར་པ་རྟེན་འབྲེལ་གྱི་ཆོས་ཉིད་ཀྱི་གྲུབ་པ་ཡིན་ལ། དེས་ན་རྣལ་འབྱོར་པ་ལས་དང་པོ་པས་དང་པོར་སྤྱི་འཇིག་རྟེན་གྱི་ཁམས་ཀྱི་འཁོར་ལོ་དྲུག་གི་ཧེ་རུ་ཀའི་སྤྱོད་ཡུལ་གྱི་གནས་དང་དཀྱིལ་འཁོར་པ་རྣམས་བསྙེན་པའི་དགེ་ཚོགས་ཀྱི་བྱེད་པའི་གནད་བཅིངས་པས་ནང་དང་གཞན་མཆོག་གི་དཀྱིལ་འཁོར་པ་ཐམས་ཅད་མཆོད་པར་འགྱུར་བའི་གནད་རང་འཆིང་དུ་འགྱུར་བ་ཡིན་ལ། བརྟན་པ་ཐོབ་པའི་རྣལ་འབྱོར་པས་ནང་ལུས་ཀྱི་འཇིག་རྟེན་གྱི་ཁམས་ཀྱི་འཁོར་ལོ་དྲུག་གི་ཧེ་རུ་ཀའི་སྤྱོད་ཡུལ་གྱི་གནས་དང་དཀྱིལ་འཁོར་པ་རྣམས་བསྙེན་པའི་དགེ་ཚོགས་བྱེད་པའི་གནད་བཅིང་བས་གཞན་མཆོག་དང༌། ཕྱིའི་དཀྱིལ་འཁོར་པ་མཐའ་དག་མཆོད་པར་འགྱུར་བའི་གནད་རང་༼༤༥༤༽འཆིང་དུ་འགྱུར་ལ། གནད་ཕྱི་མ་འདི་ཉིད་ཀྱི་དབང་དུ་མཛད་ནས། རྗེ་བཙུན་གླིང་རྗེ་རས་པས། རང་ལུས་རྒྱལ་བའི་དཀྱིལ་འཁོར་ན། ། རྩ་ཁམས་དཔའ་བོ་མཁའ་འགྲོ་བཞུགས། ། ཡུལ་ཉི་ཤུ་རྩ་བཞི་རང་ལ་གདའ། །
ཁྱེད་ཚོགས་འཁོར་མཛད་ན་དེ་རུ་མཛོད། ། ཅེས་འབྱུང་བ་དང༌། གྲུབ་ཐོབ་ཆེན་པོ་ཨཽཌྱ་ན་པ་ལ་ཡེ་ཤེས་ཀྱི་མཁའ་འགྲོས་གསུངས་པའི་གླུ་ལས། ཨེ་མ་གསོན་དང་རྣལ་འབྱོར་པ། ། ཡུལ་ཉི་ཤུ་རྩ་བཞིའི་དངོས་གྲུབ་དེ། ། རང་ལུས་རྒྱལ་བའི་དཀྱིལ་འཁོར་ལས། ། དོན་ལོགས་ན་བཙལ་ཀྱང་ཅང་རྙེད་དམ། ། སེམས་རྣལ་དུ་ཕོབ་ལ་སྲོག་རྩོལ་བསྒོམས། ། ཅེས་འབྱུང་ངོ༌། ། དབང་ཐོབ་པའི་རྣལ་འབྱོར་པས་གཞན་མཆོག་གི་འཇིག་རྟེན་གྱི་ཁམས་ཀྱི་འཁོར་ལོ་དྲུག་གི་ཧེ་རུ་ཀའི་སྤྱོད་ཡུལ་གྱི་གནས་དང་དཀྱིལ་འཁོར་པ་མཐའ་དག་ལ་རང་གར་ཆགས་ཐོགས་དང་བྲལ་བའི་སྒོ་ནས་མཆོད་པ་ཉིད་ཀྱི་རྒྱུས་རང་འབྲས་འཆི་མེད་བདེ་ཆེན་གྱི་དཔལ་ལས་ཕྱིར་ལྡོག་མེད་པར་འཁོར་ལོའི་དབང་ཕྱུག་ཅན་གྱི་ལོངས་སྤྱོད་རྟག་པར་འཚོ་ཞིང་གཞེས་པ་ནི་སྤྱོད་པའི་གནས་དང་ཚུལ་འདིས་ཉི་ཚེ་བའི་ཆོས་ཉིད་ཡིན་ནོ། །
དེའི་ཕྱིར། གནས་ཀྱི་ཚུལ་ལ། རྒྱུད་ཀྱི་རྒྱལ་པོར། དཔལ་ལྡན་ལྷུན་པོའི་ཕྱོགས་རྣམས་ཀུན་ཏུ་ས་ཡི་དཀྱིལ་འཁོར་ལ་སོན་༼༤༥༥༽གནས་རྣམས་ཀུན་དང་ཉེ་བའི་གནས། ། ཞིང་དང་འདུན་པ་དག་དང་འདུས་པ་ཅན་དང་རོ་ཁང་གནས་ནི་མེ་དང་རླུང་གི་མཚམས་ཀྱི་མཐར། ། ཞེས་དང༌། འགྲེལ་པར། དཔལ་ལྡན་ལྷུན་པོའི་ཕྱོགས་རྣམས་ཀུན་ནས་སུ་སྟེ། ཕྱོགས་བརྒྱད་དུ་སའི་དཀྱིལ་འཁོར་ལ་ས་བོན་གནས་རྣམས་ཀུན་དང་ཉེ་བའི་གནས་ཞེས་པ་ལ་གནས་ནི་ཕྱོགས་བཞིར་རླུང་དང་མེ་དང་ཆུ་དང་སའི་རང་བཞིན་གྱིས་གནས་པ། ཤར་གྱི་ལུས་འཕགས་དང༌།
ཛམ་བུའི་གླིང་ཆུང་ངུ་དང༌། བྱང་གི་སྒྲ་མི་སྙན་དང༌། ནུབ་ཀྱི་བ་ལང་སྤྱོད་དོ། ། ཉེ་བའི་གནས་ནི་རང་བཞིན་དེ་ཉིད་ཀྱི་ཕྱོགས་མཚམས་རྣམས་སུ་སྟེ། མེ་དང་བདེན་བྲལ་དང་དབང་ལྡན་དང་རླུང་གི་ཕྱོགས་སུའོ། ། དེ་བཞིན་དུ་ཞིང་དང་ཉེ་བའི་ཞིང་ནི་རྒྱ་མཚོའི་ཕྱེད་ལའོ། ། འདུན་པ་དང་ཉེ་བའི་འདུན་པ་ནི་རྒྱ་མཚོའི་ཕྱེད་གཞན་ལའོ། ། འདུས་པ་ཅན་དང་ཉེ་བའི་འདུས་པ་ཅན་ནི་མེའི་དཀྱིལ་འཁོར་གྱི་ཕྱེད་ལའོ། ། ཁང་པ་དང་ཉེ་བའི་ཁང་པ་ནི་མེའི་ཕྱེད་གཞན་ལའོ། ། དུར་ཁྲོད་དང་ཉེ་བའི་དུར་ཁྲོད་ནི་རླུང་གི་ཕྱེད་ལའོ། །
དུར་ཁྲོད་ཆེན་པོ་བརྒྱད་ནི། རླུང་གི་དཀྱིལ་འཁོར་གྱི་མཐའ་ལ་དང༌། ཞེས་མདོ་ཙམ་དུ་གསུངས་ནས། རྒྱས་པར་འཆད་པ་ན། འཇིག་རྟེན་གྱི་ཁམས་དཔག་ཚད་འབུམ་ཕྲག་བཞི་པ་ལ་ཡོད་པ་དང༌། བྱེ་༼༤༥༦༽བྲག་འཛམ་བུ་གླིང་ཆུང་ངུ་ལྟ་བུ་ལ་ཡོད་པ་དང༌། ཡུལ་རེ་རེ་ལའང་ཡོད་པ་དང༌། གྲོང་ཁྱེར་རེ་རེ་ལའང་ཡོད་པ་དང༌། ནང་ལུས་ལ་ཡོད་པ་དང༌། དཀྱིལ་འཁོར་གྱི་འཁོར་ལོ་ལ་ཡོད་པའི་ཚུལ་དྲུག་བཤད་པའི་དང་པོ་ནི་དྲངས་མ་ཐག་པའི་ལུང་གི་དོན་སྟེ།
ཚངས་པའི་གནས་ལ་དུས་ཀྱི་འཁོར་ལོའི་གནས་སམ་ཕོ་བྲང་དུ་བཞག་ནས་དེ་ཉིད་ཀྱི་དབང་དུ་མཛད་དེ་གསུངས་པའི་ཕྱིར། དང་པོར་གླིང་བཞི་གནས་པ་དང༌། མཚམས་བཞིའི་གླིང་ཉེ་བའི་གནས་དང༌། རྒྱ་མཚོ་ལ་ཕྱི་ནང་ཆ་གཉིས་བྱས་པའི་ནང་ཕྱོགས་བཞི་ཞིང༌། མཚམས་རྣམས་ཉེ་བའི་ཞིང་དང༌། ཕྱེད་ཕྱི་མའི་ཕྱོགས་སུ་འདུན་པ། མེའི་དཀྱིལ་འཁོར་ལའང་ཕྱི་ནང་གཉིས་ཀྱི་ནང་གི་ཕྱོགས་སུ་འདུས་པ་ཅན། མཚམས་སུ་ཉེ་བའི་འདུས་པ་ཅན། ཕྱི་མ་ལ་ཕྱོགས་སུ་ཁང་པ། མཚམས་སུ་ཉེ་བའི་ཁང་པ།
རླུང་གི་ཕྱེད་ནང་མར་ཕྱོགས་སུ་དུར་ཁྲོད་ཕྱེད་ཕྱི་མ་ལ་དུར་ཁྲོད་ཆེན་པོ་བརྒྱད་དམ། རེ་རེ་ལ་བཞི་བཞི་སྟེ་ལྔ་བཅུ་རྩ་དྲུག་ཏུ་གསུངས་ཤིང༌། དུར་ཁྲོད་མི་བགྲང་ན་ཞེ་བརྒྱད་དུ་འགྱུར་བ་ནི་བཅུ་གཉིས་ལ་བཞིས་བསྒྱུར་བས་དེར་འགྱུར་བ་ཡིན་ལ། ཕྱིའི་འཇིག་རྟེན་གྱི་ཁམས་ཆེན་པོ་ལས་དེ་ལྟར་ཤེས་པར་བྱའོ། ། གཉིས་པ་ནི། འགྲེལ་ཆེན་དུ། ད་ནི་གནས་ཞེས་པ་ལ་སོགས་པ་ཉེ་བའི་གནས་ལ་༼༤༥༧༽སོགས་པ་རྣམས་གསུངས་ཏེ། འདིར་ཐུན་མོང་གི་བྱིས་པ་རྣམས་ཡུལ་དྲུག་འཁྱམས་པའི་དོན་དུ་ཛ་ལནྡྷ་ར་ལ་སོགས་རྣམས་ལ་གནས་པ་ལ་སོགས་པར་གསུངས་སོ། ། དེ་ཉིད་ནི་ཐམས་ཅད་དུ་ཁྱབ་བྱེད་དུ་མི་འགྱུར་ཏེ། རྣལ་འབྱོར་མ་རྣམས་ཀྱི་རིགས་སུམ་ཅུ་རྩ་དྲུག་ནི་གྲོང་ཁྱེར་གཅིག་ཏུའང་གནས་སོ། །
ཞེས་འབྱུང་བས། ཕྱི་རོལ་པ་དག་ཀྱང་འཛིན་ན་རྩོད་དུས་ཀྱི་མགོ་བརྩམས་པ་ན། ལྷ་དང་ཀླུ་དང་མི་སོགས་ས་སྟེང་དུ་འཁྲུག་ཅིང་འགྱེད་ནས། ལྷ་ཆེན་པོ་དག་རྒྱལ་ཏེ་འདོད་པའི་འཁྲིག་པ་སོགས་ཀྱི་བདེ་བར་རོལ་པའི་གནས་སུ་ཕྱིན་ན་ལྷ་དག་གིས་ངན་སོང་དུ་འགྲོ་བའི་སྡིག་པ་སྦྱངས་ཤིང་ཐོ་རིས་ཐོབ་པའི་དངོས་གྲུབ་སྟེར་བ་ཡོད་དོ། ། ཞེས་བགྲོད་པའི་གནས་དེ་དག་ལ་དེར་འདུ་བའི་སྐྱེ་བོ་དག་རྗེས་སུ་གཟུང་བའི་ཕྱིར་བཅོམ་ལྡན་འདས་ཀྱིས་ཀྱང་ཐབས་མཁས་པའི་འཕྲིན་ལས་ཀྱི་གནས་དེ་དག་ཏུ་ཁམས་གསུམ་པའི་ཆེ་བའི་ང་རྒྱལ་ཅན་གྱི་ལོག་འདྲེན་འབྱུང་པོ་ཐམས་ཅད་བཏུལ་ནས། རྡོ་རྗེ་འཆང་ཆེན་པོ་རང་གི་གཞལ་ཡས་ཀྱི་ཁང་པའི་གནས་རྡོ་རྗེའི་གདན་གྱི་དཀྱིལ་འཁོར་པར་བྱིན་གྱིས་རླབས་ནས་རྡོ་རྗེའི་སྐལ་བ་དང་མི་ལྡན་པ་དག་ལས་ཀྱི་སྒྲིབ་པ་དག་ལུས་ངག་དཀའ་བ་སྤྱད་པའི་སྒོ་ནས་སྦྱོང་དུ་འཇུག་པ་དང༌། རྡོ་རྗེའི་སྐལ་བ་དང་ལྡན་པ་དག་ལ་གསང་བའི་དམ་ཚིག་ལ་ལོངས་སྤྱོད་དུ་༼༤༥༨༽བཅུག་ནས་དེ་ཉིད་ཀྱི་དངས་མའི་ལུས་སེམས་ཚིམ་སྟེ། ཐ་མལ་གྱི་སྒོ་གསུམ་འཁོར་བའི་ཆ་མྱ་ངན་ལས་འདས་པ་ལ་ཟློ་བར་བྱེད་པའི་དངོས་གྲུབ་སྦྱིན་པར་མཛད་པ་ཡིན་ལ། ད་ལྟའི་གནས་སོགས་ནི་འཛམ་གླིང་ཆུང་ངུ་ལ་སོགས་པའི་གླིང་རེ་རེ་ཡང་ཚར་བར་ཡོད་དེ། རྒྱུད་སྡེ་གཞན་དུ་འདི་ལྟའི་གནས་སོགས་ཀྱི་རབ་ཏུ་བྱེད་པ་རྒྱ་ཆེར་བཞག་པ་ལྟ་བུའི་ཕྱིར།
དེའང་རྡོ་རྗེ་འཆང་གི་བླ་མེད་ཀྱི་རྒྱུད་མཐའ་ཡས་པར་གསུངས་པའི་གནད་ཀྱིས་དེ་ལྟར་གསུངས་ནས། གདུལ་བྱ་དག་གི་ས་བཅུ་གཉིས་ཀྱི་རྟོག་པ་ཐོབ་པའི་གནས་མཐའ་ཡས་པར་ཡོད་པས་འཛམ་བུ་གླིང་གི་གནས་ལྟ་བུ་རེ་རེ་ལའང་ཛཱ་ལནྡྷ་ར་དང་ཙ་རི་ཏྲ་ལྟ་བུའི་གནས་ཀྱི་མིང་དང་མིང་དེ་དོན་མཐུན་དུ་འཇུག་པའི་གནས་མཐའ་ཡས་པར་ཡོད་པ་ཐམས་ཅད་གནས་དེ་དང་དེར་གྲུབ་སྟེ། དཔེར་ན་རྗེ་ནཱ་རོ་པ་དང་མར་པ་དག་གིས་ཙ་རི་རྒྱ་གར་ལྷོ་ཕྱོགས་སུ་ཡོད་པར་གསུངས་པ་དང༌། རྗེ་མི་ལ་དང་སྒམ་པོ་པ་སོགས་ཀྱིས་ཙ་རི་ཀློ་རྐོང་མཚམས་སུ་ཡོད་པར་གསུངས་པས་གཅིག་ཙ་རི་ཡིན་ན། ཅིག་ཤོས་ཙ་རི་མ་ཡིན་མི་དགོས་པ་ལྟ་བུའི་ཕྱིར་རོ། ། གསུམ་པ་ནི་འགྲེལ་ཆེན་དུ། གང་གིས་ན་འདིར་མཆོག་གི་དང་པོའི་སངས་རྒྱས་ཐམས་ཅད་ལ་ཁྱབ་པར་བྱེད་པ་ཉིད་ཡིན་པའི་ཕྱིར་ན། བོད་ལ་སོགས་པ་༼༤༥༩༽དང༌། རྒྱ་ནག་ལ་སོགས་པའི་ཡུལ་རྣམས་ནའང་གནས་ལ་སོགས་པ་རྣམས་ཡོད་དོ། ། དེ་ཉིད་བསྡུས་པའི་རྒྱུད་གཞན་དུ་མ་བསྟན་ཏོ། །
ཞེས་གསུངས་པས། བདེ་དགྱེས་སོགས་རྒྱུད་གཞན་དུ་ཡུལ་རེ་རེ་ལ་གནས་སོགས་ཡོད་པའི་ཚུལ་སྦས་ཏེ་མ་བསྟན་པ་ཡིན་ཞེས་གསུངས་སོ། ། བཞི་པ་ནི། གནས་སོགས་སོ་དྲུག་དང༌། དེའི་བར་དུར་ཁྲོད་ཆེན་པོ་བརྒྱད་བསྣན་ནས་ཞེ་བཞིའི་དབང་དུ་མཛད་དེ། འགྲེལ་ཆེན་ལས། གནས་ནི་སྒྲོལ་མ་ལ་སོགས་པ་རྣམས་ཀྱི་ཁྱིམ་སྟེ་རྣམ་པ་བཞིའོ། ། དེ་བཞིན་སྒྲ་རྡོ་རྗེ་མ་ལ་སོགས་པ་རྣམས་ཀྱི་ཁྱིམ་ནི་རྣམ་པ་དྲུག་གོ ། ཙརྩི་ཀ་ལ་སོགས་པ་རྣམས་ཀྱི་ཁྱིམ་ནི་ཚནྡྷོ་ཧ་རྣམ་པ་བརྒྱད་དོ། ། རྨུགས་བྱེད་མ་ལ་སོགས་པའི་ཁྱིམ་ནི་འདུས་པ་རྣམ་པ་བཅུ་དྲུག་གོ །
ཁྱི་གདོང་མ་ལ་སོགས་པའི་ཁྱིམ་ནི་དུར་ཁྲོད་རྣམ་པ་བརྒྱད་དོ། ། ཞེས་བཅུ་ཕྲག་དང་པོ་དང༌། དེ་ནས་བཅོ་བརྒྱད་པ་དང༌། དེ་ནས་བརྒྱད་དེ་སོ་དྲུག་ནི་རིགས་སོ་དྲུག་གི་བུད་མེད་ཡོད་པའི་ཁྱིམ་སོ་དྲུག་ནི་ཡུལ་དང་གནས་སོ་དྲུག་གི་བདག་ཉིད་ཅན་གྱི་གྲོང་ཁྱེར་དང༌། གྲོང་ཁྱེར་གྱི་ཕྱི་རོལ་རོའི་གནས་ཀྱི་ཕྱོགས་མཚམས་བརྒྱད་ནི་དུར་ཁྲོད་བརྒྱད་དང་བཅས་པའི་ཞེ་བཞིའོ། ། ལྔ་པ་ནི། སྤྱི་བོའི་འཁོར་ལོ་ལ་སོགས་པ་རྣམས་སྒྲོལ་མ་ལ་སོགས་པའི་གནས་དང་ཉེ་བའི་གནས་དང༌། མགྲིན་པར་སྒྲ་རྡོ་རྗེ་མ་ལ་༼༤༦༠༽སོགས་པ་དང༌། ལྟེ་བར་ཙརྩི་ཀ་ལ་སོགས་པ་དང༌། ཡང་མགྲིན་པར་ཁྲོ་མོ་རྨུགས་བྱེད་ལ་སོགས་དང༌།
སོར་ཚིགས་སུ་ཁྱི་གདོང་མ་ལ་སོགས་པའི་གནས་ཏེ་གནས་སོ་དྲུག་ཏུ་བཞག་གོ ། དྲུག་པ་ནི། དཀྱིལ་འཁོར་ལ་ཡང་ལྷ་བཞུགས་པའི་དབང་དུ་བྱས་ན། སྒྲོལ་མ་ལ་སོགས་བཞུགས་པའི་ཡུལ་གནས་དང་ཉེ་བའི་གནས་དང༌། སྒྲ་རྡོ་རྗེ་མ་ལ་སོགས་པ་བཞུགས་པའི་ཡུལ་ཞིང་དང་ཉེ་བའི་ཞིང་དང༌། གསུང་གི་རྣལ་འབྱོར་མ་བཞུགས་པའི་ཡུལ་ཙྪནྡོ་ཧ་དང་ཉེ་བའི་ཙྪནྡོ་ཧ་དང༌། རྨུགས་བྱེད་མ་ལ་སོགས་པ་རྣམས་བཞུགས་པའི་ཡུལ་འདུ་བ་དང་ཁྱི་གདོང་མ་ལ་སོགས་པ་བཞུགས་པའི་ཡུལ་ནི་དུར་ཁྲོད་ལ་སོགས་པར་རྣམ་པར་གཞག་གོ ། ཡང་དཀྱིལ་འཁོར་འཁོར་ལོའི་གནས་ཡོངས་རྫོགས་ཀྱི་དབང་དུ་བྱས་ན། ཐུགས་དཀྱིལ་ལ་གནས་དང་ཉེ་བའི་གནས་དང༌། གསུང་དཀྱིལ་ལ་ཞིང་དང་ཉེ་བའི་ཞིང་དང༌།
འདུན་པ་དང་ཉེ་བའི་འདུན་པ། འདུས་པ་ཅན་དང་ཉེ་བའི་འདུས་པ་ཅན། སྐུ་དཀྱིལ་ལ་ཁང་པ་དང་ཉེ་བའི་ཁང་པ་རྣམས་སོ། ། དེ་ལྟར་བཤད་པའི་ཕྱི་ནང་གི་གནས་དེ་དག་གི་གཙོ་བོའི་གནས་དེ་གང་སྙམ་ན། ཁམས་གསུམ་པའི་དཀྱིལ་འཁོར་ལ་ལྟོས་པའི་གནས་ཀྱི་གཙོ་བོ་ནི། ཁམས་གསུམ་པ་འདི་ཉིད་སྟེང་དུ་དུས་ཀྱི་འཁོར་ལོའི་གནས་གཞན་མཆོག་སྒྲིབ་བྲལ་གྱི་འོག་༼༤༦༡༽མིན་ནོ། ། འཛམ་གླིང་ཆུང་ངུ་ལ་ལྟོས་པའི་གཙོ་བོའི་གནས་ནི། དེ་བཞིན་གཤེགས་པ་སེང་གེའི་ཁྲིར་བཞུགས་ནས་རྒྱུད་གསུངས་པའི་གནས་དཔལ་ལྡན་འབྲས་སྤུངས་དང༌། འཕགས་ཡུལ་གྱི་རྡོ་རྗེ་གདན་དང༌། ཤམྦྷ་ལའི་ཕོ་བྲང་ཀཱ་ལ་པ་རྣམས་སོ། །
ཡུལ་རེ་ལ་ལྟོས་པའི་གནས་ཀྱི་གཙོ་བོ་ནི། ཡུལ་སོ་དྲུག་དང་ང་དྲུག་སོགས་ལ་ཁྱབ་བྱེད་དུ་འཇུག་པའི་གནས་སོ་བདུན་པ་དང༌། གནས་ང་བདུན་པ་སོགས་གང་ཡིན་པ་དེ་ཉིད་ལ་འཇོག་གོ ། གྲོང་ཁྱེར་ལ་ལྟོས་པའི་གནས་ཀྱི་གཙོ་བོ་ནི་གདོལ་པ་མོ་སྣ་ཚོགས་ཡུལ་གྱི་ཁྱིམ་གང་ཡིན་པ་དེ་ཉིད་དོ། ། ནང་ལུས་ལ་ལྟོས་པའི་གནས་ཀྱི་གཙོ་བོ་ནི་སྙིང་ག་དང༌། དཀྱིལ་འཁོར་གྱི་འཁོར་ལོ་ལ་ལྟོས་པའི་གནས་ཀྱི་གཙོ་བོ་ནི། དཀྱིལ་འཁོར་ཆུ་སྐྱེས་སེང་གེའི་ཁྲི་ཉིད་དོ། ། གནས་འདི་ཉིད་ལ་རྒྱུ་བའི་རྣལ་འབྱོར་པའང་སྐལ་བ་དམན་འབྲིང་མཆོག་གི་དབྱེ་བས་དམན་པ་ནི་འཛམ་གླིང་ཆུང་ངུ་ལྟ་བུའི་གནས་སོགས་པར་རྒྱུ་ཞིང༌། འབྲིང་ནི། ཕྱིའི་འཇིག་རྟེན་གྱི་ཁམས་ཆེན་པོའི་གནས་ལ་སོགས་པར་རྒྱུ་ཞིང༌།
མཆོག་ནི་ཡུལ་གྲོང་རེ་རེའི་གནས་ལ་སོགས་པར་འཇིག་རྟེན་གྱི་ཁམས་ཆེན་པོའི་གནས་སོགས་ཀྱི་དཔའ་བོ་མཁའ་འགྲོ་ཐམས་ཅད་བསྡུས་ནས་དེ་ཉིད་གནས་ཐམས་ཅད་པར་བྱིན་གྱིས་བརླབས་ཏེ་རྒྱུ་བ་དང༌། ཆེས་རྣོན་པོ་ནི་རང་གི་ལུས་༼༤༦༢༽ཉིད་ཀྱི་ཆ་ཤས་རྣམས་གནས་སོགས་དེ་ལྟར་དུ་ལྷན་སྐྱེས་ཀྱི་གྲུབ་པ་གསལ་བར་སྣང་ཞིང་འཕྲུལ་བར་གྱུར་པ་ཉིད་ལ་རྒྱུ་བ་སྟེ། དེ་ལྟའི་གནས་ཉིད་ལ་ནི་ཕྱིའི་གནས་ཐམས་ཅད་དུ་བགྲོད་དེ་བསགས་སྦྱང་བྱེད་པ་ལས་འདིར་བསགས་སྦྱང་བྱས་པའི་དགེ་ཚོགས་རྒྱ་ཆེ་ཞིང་བསགས་ཕུལ་ཆེ་ལ་འགྲུབ་སླ་བ་ཡིན་ཏེ། ནང་གི་ལུས་སེམས་ཀྱི་དཀྱིལ་འཁོར་ལ་གནད་བཅིང་པས། ཕྱི་སྣོད་དང་ཡུལ་གྱི་འཇིག་རྟེན་ཐམས་ཅད་དག་པ་རབ་འབྱམས་སུ་འཆར་བ་རྒྱུ་འབྲས་སུ་གནས་པའི་ཕྱིར། ཞིང་སྦྱོང་བའི་ཚུལ་འདི་ལྟ་བུ་དང་རྗེས་སུ་མཐུན་པ་མདོའི་ལུགས་ལའང་ཡོད་དེ། དབང་ཐོབ་པའི་བྱང་ཆུབ་སེམས་དཔའ་དག ། བྱང་ཆུབ་ཀྱི་སྤྱད་པ་རླབས་པོ་ཆེ་སྦྱོང་བ་ན་བྱང་ཆུབ་སེམས་དཔའ་རང་གི་ལུས་ཀྱི་བ་སྤུའི་ཁུང་བུ་རེ་རེ་ནས་ཀྱང་དག་པ་དང་མ་དག་པའི་འཇིག་རྟེན་མཐའ་ཡས་པ་འབྱིན་པ་དང༌། སྡུད་པར་བྱེད་ཅིང་མ་དག་པའི་འགྲོ་བ་ཐམས་ཅད་སྨིན་ཅིང་གྲོལ་བ་དང༌། དག་པའི་ཞིང་ཐམས་ཅད་མཆོད་པར་བྱེད་པའི་སྒོ་ནས་རང་གཞན་ཐམས་ཅད་བྱང་ཆུབ་སྨིན་པའི་ཐབས་ཁྱད་པར་ཅན་སྣང་བའི་ཕྱིར།
གཉིས་པ་ནི། བོད་ཁ་ཅིག ། ཤར་ལུས་འཕགས་སོགས་སྤྱོད་པ་བྱེད་པའི་གནས་མ་ཡིན་ཏེ། དེ་དག་ཏུ་བགྲོད་དགོས་ན་བགྲོད་མི་ནུས་པའི་ཕྱིར། སྤྱོད་པའི་བར་ཆོད་༼༤༦༣༽དུ་འགྱུར་རོ་ཞེས་ཟེར་བ་ནི། མི་འཐད་དེ། བསྐྱེད་རིམ་གྱི་འཇིག་རྟེན་པའི་དངོས་གྲུབ་དོན་དུ་གཉེར་བས་ཀྱང་ས་འོག་ལ་སོགས་པའི་དངོས་གྲུབ་གྲུབ་པ་ན། ས་འོག་གི་གནས་བརྒྱད་ལ་སོགས་པར་བགྲོད་ནུས་ཤིང༌། བསྐྱེད་རིམ་གྱིས་མཁའ་སྤྱོད་གྲུབ་པ་ན་འདོད་གཟུགས་ཀྱི་བར་དུ་འགྲོ་ནུས་པར་གསུངས་ན་ཤར་གླིང་ལ་སོགས་པར་སྤྱོད་པའི་དོན་དུ་རྣལ་འབྱོར་པ་དམན་འབྲིང་རྣམས་རྒྱུ་མི་ནུས་པར་མི་འགྲུབ་པའི་ཕྱིར་རོ། ། གཉིས་པ་བདེ་དགྱེས་ནས་གསུངས་པའི་ཚུལ་ནི།
བདེ་མཆོག་ལས། ཀུ་ལུ་ཏ་དང་དགོན་པ་དང༌། ། སིན་དྷུའི་ཡུལ་དང་གྲོང་ཁྱེར་དང༌། ། གསེར་གྱི་གླིང་དང་སོ་སོར་རཥྚ། ། དེ་བཞིན་ཁྱིམ་གྱི་ལྷ་དང་ནི། ། ཡི་དྭགས་གྲོང་དང་ཁ་བའི་གནས། ། ཀཉྩི་ལམྦྷ་ཀའི་ཡུལ། ། ཀ་ལིངྐ་དང་ཀོ་ས་ལ། ། ཏྲི་ཤ་ཀུ་ནི་ཨོ་ཊ་དང༌། ། ཀཱ་མ་རུ་པ་མཱ་ལ་ཝ། །
ལྷ་མོའི་མཁར་དང་རཱ་མི་དབང༌། ། ཨཽ་རྒྱན་ཛྲ་ལན་དྷ་ར་དང༌། ། པུལླི་རཱ་མ་ལ་ཡ་སོགས། ། ཞེས་དང༌། བདེ་མཆོག་འབྱུང་བའི་དགུ་པ་ལས། ། གནས་རི་པུལླི་རར་གྲགས་ཏེ། ། དེ་བཞིན་ཛྲ་ལན་ནྡྷ་ར་གནས། ། ཨཽ་རྒྱན་དེ་བཞིན་གནས་པ་ཡིན། ། ཞེས་དང༌། ཉེ་གནས་གོ་ཏ་ཝ་རི་ཏེ། །
དེ་བཞིན་རཱ་མོ་ཤྭ་རིའི་མིང༌། ། དེ་ཝཱི་ཀོ་ཊར་མངོན་བརྗོད་དང༌། ། མ་ལ་༼༤༦༤༽ཝ་ཡང་ཉེ་བའི་གནས། ། ཞེས་ཉེ་གནས་བཞི་དང༌། ཞིང་ནི་ཀ་མ་རུ་པ་སྟེ། ། ཨོ་ཊར་མངོན་པར་བརྗོད་པ་ཡང༌། ། ཞེས་ཞིང་གཉིས་དང༌། ཉེ་ཞིང་ཏྲི་ཤ་ཀུ་ན་སྟེ། ། ཀོ་ས་ལ་ཡང་ཉེ་བའི་ཞིང༌། ། ཞེས་ཉེ་ཞིང་གཉིས་དང༌།
ཀ་ལིངྐ་དང་ལཾ་བ་ཀ ། དེ་བཞིན་ཚནྡྷོ་ཧ་ཡིན་ཏེ། ། ཞེས་ཚནྡྷོ་ཧ་གཉིས་དང༌། ། ཀཉྩི་ཧི་མ་ལ་ཡ་ནི། ། ཁྱད་པར་ཉེ་བའི་ཚནྡྷོ་ཧ། ། ཞེས་ཉེ་བའི་ཚནྡྷོ་ཧ་གཉིས་དང༌། འདུས་པ་པྲེ་ཏ་ཝ་སི་ནི། ། གྲྀ་ཧ་དེ་ཝ་ཡང་དེ་བཞིན། ། ཞེས་འདུས་པ་གཉིས་དང༌། སོ་སོ་རཥྚ་གསེར་གླིང་གང༌། །
ཉེ་བའི་འདུས་པ་གཉིས་ཡིན་ཏེ། ། ཞེས་ཉེ་བའི་འདུས་པ་གཉིས་དང༌། ས་ཊ་ལི་སུ་ཊ་དུར་ཁྲོད་དེ། ། སིནྡཱུའང་དེ་བཞིན་དུར་ཁྲོད་དོ། ། ཞེས་གཉིས་དུར་ཁྲོད་དང༌། མ་རུ་ཀཱ་མ་ཏ་གཉིས་ནི། ། ཉེ་བའི་དུར་ཁྲོད་གནས་སུ་བཤད། ། ཅེས་ཉེ་བའི་དུར་ཁྲོད་གཉིས་གསུངས་པ་ལ། དཔལ་མཁའ་འགྲོ་རྒྱ་མཚོར། ། མ་ལ་ཝ་དང་པུལླི་སོགས། །
ཉི་ཤུ་རྩ་བཞི་གནས་ཡིན་ནོ། ། ཞེས་གནས་ཉེར་བཞིར་གསུངས་པ་མང་ལ། དཔལ་དགྱེས་པ་རྡོ་རྗེར། སོ་གཉིས་གསུངས་ཏེ། གནས་ནི་ཛ་ལནྡྷ་རར་བཤད། ། དེ་བཞིན་ཨཽ་ཌི་ཡ་ཎ་ཉིད། ། དེ་བཞིན་དུའང་ཀམ་རུ་ཉིད། ། ཅེས་གནས་བཞི་དང༌། ཉེ་གནས་ལ་མ་ལ་ཝ་ཞེས་བརྗོད། ། སིན་དྷཱུ་ནཱ་ག་ར་ཉིད་དོ། །
ཞེས་ཉེ་གནས་གཉིས་དང༌། ཞིང་ནི་མུམྨུ་ནིར་ཞེས་བཤད། ། ཞིང་༼༤༦༥༽ནི་བྱེད་པའི་བྲང་ཉིད་དོ། ། དེ་ཝཱི་ཀོ་ཊ་དེ་བཞིན་ཞིང༌། ། ཞིང་ནི་ལྕགས་པའི་བྲང་ཉིད་དོ། ། ཞེས་བཞི་ཞིང་དང༌། ཚནྡྷོ་ཧ་ནི་ཀེ་ལ་དང༌། ། ལཉྪ་རྒྱ་མཚོའི་ནང་སྐྱེས་དང༌། ། ལཾ་བ་ཀ་དང་ཀཉྩི་ཉིད། ། དེ་བཞིན་སོ་སོ་རཥྚ་ཉིད། །
ཅེས་ཚནྡྷོ་ཧ་དང༌། ཉེ་བའི་ཚནྡྷཽ་ཀ་ལིངྐ། ། གསེར་དང་ལྡན་པའི་གླིང་དང་ནི། ། ཀོངྐ་ན་ཡང་ཉེ་ཚནྡྷོ། ། མདོར་བསྡུས་ནས་ནི་བརྗོད་པར་བྱ། ། ཞེས་ཉེ་བའི་ཙྪནྡྷོ་དང༌། འཐུང་གཅོད་གྲོང་གི་མཐར་གནས་པ། ། ཞེས་འཐུང་གཅོད་དང༌། ཙཱ་རི་ཏྲ་དང་ཀོ་ས་ལ། ། བིནྡྱ་གཞོན་ནུའི་གྲོང་ཁྱེར་རོ། །
རྡོ་རྗེ་སྙིང་པོ་རྡོ་རྗེ་ཆེ། ། ཉེ་བའི་འཐུང་གཅོད་དེར་ཉེ་བའོ། ། ཞེས་ཉེ་བའི་འཐུང་གཅོད་དང༌། དུར་ཁྲོད་རབ་སོན་དགེ་འདུན་དང༌། ། དུར་ཁྲོད་རྒྱ་མཚོའི་འགྲམ་ཉིད་དོ། ། ཞེས་དུར་ཁྲོད་དང༌། སྐྱེད་ཚལ་ར་བ་སྲིན་བུའི་འགྲམ། ། ཉེ་བའི་དུར་ཁྲོད་བརྗོད་པར་བྱ། ། ཞེས་ཉེ་བའི་དུར་ཁྲོད་དེ་སོ་གཉིས་སུ་གསུངས་པ་ལ། དཔལ་སམྦུ་ཊར་གསུངས་ཏེ།
མན་སྙེར། གནས་དང་ཉེ་བའི་གནས་བཞི་བཞི་སྟེ་བརྒྱད་དང༌། ཞིང་དང་ཉེ་བའི་དུར་ཁྲོད་ཀྱི་བར་གཉིས་གཉིས་ཏེ་བཅུ་དྲུག་གོ ། འཐུང་གཅོད་ལ་དངོས་བསྟན་ལྔ་དང༌། ཙཱ་རི་ཏྲ་དང་གྲོང་དང་གྲོང་ཁྱེར་གྱི་མཐའ་སྟེ་ལཉྪའི་རྒྱ་མཚོའི་དབུས་སུ་སོན་པ་ཧ་རི་ཀེ་ལ་དང༌། ཉེ་བའི་འཐུང་གཅོད་ཀྱི་བྱེ་༼༤༦༦༽བྲག་ཏུ་བསྡུས། དུར་ཁྲོད་དང་ཉེ་བའི་དུར་ཁྲོད་ལ་གཉིས་གཉིས་སུ་དབྱེ་བས་སོ་ལྔར་བཞེད་དོ། ། ཡང་ཕྱག་ཆེན་ཐིག་ལེར། ཨཽ་གྲི་ཡ་ན་རྡོ་རྗེའི་གནས། ། གནས་ནི་ཛྲ་ལནྡྷ་རར་དྲན། །
གནས་ནི་པུལླི་ར་མ་དང༌། ། གནས་ནི་ཀ་མ་རུ་པའོ། ། ཉེ་བའི་གནས་ནི་མཱ་ལར་བསྟན། ། སིནྡཱུ་ན་གར་སིངྒ་ལ། ། ཞིང་ནི་མུ་མུ་ནི་རུ་གྲགས། ། དེ་བཞིན་དེ་བི་ཀོ་ཊ་དང༌། ། ཉེ་བའི་ཞིང་ནི་ཀུ་ལུ་ཏ། ། ཨརྦུ་ཏར་ནི་དེ་བཞིན་དྲན། ། ཧ་རི་ཀེ་ལ་ཙྪནྡྷོ་ཧ། ། གྷུ་ཧ་བ་རི་དེ་བཞིན་ནོ། །
ལཾ་བ་ཀ་དང་ཀཉྩི་དང༌། ། ཉེ་བའི་ཚནྡྷོར་བསྟན་པའོ། ། འདུས་པ་དེ་བ་ཀརྨཱ་ཏེ། ། དེ་བཞིན་དུ་ནི་གསེར་གླིང་ངོ༌། ། ཀུན་ཀན་དང་ནི་བིནྡྷ་ཏེ། ། ཉེ་བའི་འདུས་པར་དྲན་པའོ། ། ཡིད་དགའ་འདུས་པའི་དུར་ཁྲོད་དང༌། ། དུར་ཁྲོད་རྒྱ་མཚོའི་ངོགས་སུའོ། ། ཉེ་བའི་དུར་ཁྲོད་ཙཱ་རི་ཏྲ། ། དེ་བཞིན་ཀརྨ་པ་རའོ། །
ཀསྨིར་པཱི་ལ་ཝ་རུ་གྲགས། ། དེ་བཞིན་ཀེའུ་རར་ཡུལ་ཡིན། ། ཉེ་བའི་པི་ལ་ནེ་པ་ལ། ། ཉེ་བའི་པི་ལ་ཀར་ཎི་ཛོ། ། ཞེས་འབྱུང་བས་ཀྱཻ་རྡོར་འབུམ་ལྔ་སོགས་ནས་འབྱུང་བའི་གནས་སོ་གཉིས་ཀྱི་ཁར་འདིའི་པཱི་ལ་དང་ཉེ་བའི་པཱི་ལ་ལ་གནས་གཉིས་གཉིས་ཏེ་བཞི་བསྣན་པས་སོ་དྲུག་ཏུ་འགྱུར་ལ། དེས་ན་གནས་སོ་དྲུག་པོ་འདི་དགྱེས་རྡོར་རྩ་རྒྱུད་དུ་སོ་གཉིས་དང་བཤད་རྒྱུད་དུ་ཁ་༼༤༦༧༽བསྐང་སྟེ་སོ་དྲུག་ཏུ་བཤད་པ་འདི་ལྟ་བུ་དཔལ་ལྡན་ས་སྐྱ་པའི་སྡོམ་གསུམ་རབ་བྱེད་ཀྱི་ཊིཀ་བྱེད་རྣམས་ཀྱི་ཁོང་དུ་མ་ཆུབ་པར་ཡུལ་ཆེན་པོ་སོ་དྲུག་གི་ངོས་འཛིན་ཐམས་ཅད་འཁྲུལ་པར་མཐོང་སྟེ་རྒྱས་པར་འོག་ནས་འཆད་དོ། ། ཡང་མཁའ་འགྲོ་རྒྱ་མཚོར། གནས་ནི་གང་བའི་རི་ཉིད་དང༌། ཞེས་པ་ནས། ལྟེང་ཀ་དང་ནི་རྫིང་བུ་སྟེ།
ཞེས་པའི་བར་གྱི་རེ་རེ་ལ་བཞི་བཞིར་དབྱེ་བས་ཞེ་བརྒྱད་དུ་གསུང་ལ། འདིར་ནི་ཕྱོགས་ཙམ་བསྟན་པ་ཙམ་ཡིན་གྱི་གཞན་དུ་རྣལ་འབྱོར་དང༌། ཁྱད་པར་རྣལ་འབྱོར་མའི་རྒྱུད་སྡེ་རབ་འབྱམས་དུ་མར་གནས་སོགས་ཀྱི་དབྱེ་བ་མི་ཅིག་པ་ངོས་འཛིན་འབྱམས་ཀླས་སུ་ཡོད་པས་དེ་ལྟར་བཤད་དོ་ཅོག་གི་ཡུལ་དེ་དག་འདིར་བསྟན་གྱི་གནས་སུ་ཤེས་པར་བྱ་དགོས་ལ། དེ་ཡང་བདག་གི་རྗེ་བླ་མ་ཆེན་པོས། གནས་བཅུ་གཉིས་ཏེ་ས་ཆེན་པོ་བཅུ་གཉིས་ལ་བརྟེན་པའི་གནས་དང་སའི་ནང་གསེས་ང་དྲུག་སོགས་དུ་མར་གསུངས་པ་དེ་དག་གིས་ས་ཆེན་བཅུ་གཉིས་ཀྱི་རྟོགས་པའི་ཆ་སོ་སོ་བ་དེང་སང་རྒྱུད་ལ་འདྲེན་པར་བྱེད་པའི་བསོད་ཚོགས་གང་དུ་སོག་པར་འགྱུར་བའི་ཡུལ་དང་ཁྱིམ་ནི་དེ་ལྟའི་གནས་སོགས་དང༌། དེ་ལྟའི་གྲོགས་བྱེད་པའི་བཤེས་གཉེན་དག་ནི་དེར་བཞུགས་ཀྱི་ས་ཡི་བདག་ཉིད་ཅན་གྱི་དཔའ་༼༤༦༨༽བོ་དང་རྣལ་འབྱོར་མའི་ངོ་བོར་བཞུགས་པ་དག་གི་ཇི་ལྟར་མཛད་པའི་ཕྲིན་ལས་འཛིན་ནས་སློབ་མ་རྗེས་སུ་བསྐྱང་བར་བྱེད་པ་ཉིད་ཀྱི་ཕྱིར། ཡུལ་དེ་ལྟ་བུ་དག་གང་དུ་ཡོད་པ་དེ་ཉིད་གནས་ལ་སོགས་པ་རྣམས་ཡིན་ལ། ཁྱད་པར་དབང་གི་ལམ་གྱི་བདེ་མྱོང་འགྲུབ་པའི་སྤྱོད་ཡུལ་དང་ཁྱིམ་ནི་རྒྱུད་སྡེ་དག་ལས་གསུངས་པའི་གནས་ཆེན་དེ་ཉིད་དུ་དོན་གྱིས་གྲུབ་སྟེ། ཡུལ་ཁྱིམ་དེ་དག་གིས་གནས་ཆེན་དེ་ཉིད་ཀྱི་བྱ་བ་རྣལ་འབྱོར་པ་དེ་ལ་བྱེད་པའི་ཕྱིར་རོ། ། ཞེས་གསུངས་ཏེ།
ས་ཆེན་བཅུ་གཉིས་ཀྱི་གནས་སོགས་རབ་ཏུ་ཕྱེ་བ་དེ་ཉིད་ཀྱི་ངེས་པས་བཅོམ་ལྡན་འདས་དུས་ཀྱི་འཁོར་ལོ་ལ་སོགས་པར་འཕགས་པའི་རྣམ་བཞག་ཀྱང་ང་དྲུག་ལ་སོགས་པར་འཇོག་དགོས་པ་ནི་རྒྱུད་སྡེ་འོག་མ་དང༌། བླ་མེད་རང་ལའང་ཕ་མའི་རྒྱུད་སོགས་ལས་ཁྱད་པར་འབྱེད་ཆོས་བླ་ན་མེད་པ་ཡིན་ཀྱང་གསང་བའི་སྙིང་པོ་རྡོ་རྗེ་སློབ་དཔོན་གྱི་ཐུགས་ལ་གནས་པ་ཉིད་ཀྱི་ཕྱིར། ཕྱོགས་ཙམ་ལས་བསྟན་པར་བྱ་བ་མ་ཡིན་ནོ། ། གཉིས་པ་འཕྲོས་དོན་ནི། ས་སྐྱ་པཎྜི་ཏ་ཆེན་པོས། བོད་དུ་ཡོད་པའི་ཙ་རི་ཏྲ་འདི་གནས་ཆེན་པོ་བདུན་དུ་གྲགས་པའི་ཙ་རི་མ་ཡིན་པས་སྤྱོད་པའི་གནས་སུ་མི་འཐད་པ་དང༌། མ་ཕམ་༼༤༦༩༽མ་དྲོས་མ་ཡིན་པ་དང༌། ཏི་སེ་གངས་ཅན་མ་ཡིན་པས། རི་མཚོ་དེ་དག་ཏུ་ཕྱིན་ཀྱང་མ་དྲོས་གངས་ཅན་རྣམས་སུ་ཕྱིན་པ་ལྟ་བུའི་སྐྱོན་དགེ་ཅི་ཡང་བསྐྱེད་པར་མི་ནུས་སོ་ཞེས། ཇི་སྐད་དུ།
དཔལ་ལྡན་དུས་ཀྱི་འཁོར་ལོ་དང༌། ། མངོན་པའི་གཞུང་ལས་གསུངས་པ་ཡི། ། གངས་རི་གསེར་གྱི་བྱ་སྐྱིབས་དང༌། ། འཛམ་བུའི་ཤིང་དང་ས་སྲུང་བུ། ། གླང་ཆེན་ལྔ་བརྒྱས་བསྐོར་བ་དང༌། ། དགྲ་བཅོམ་ལྔ་བརྒྱ་བཞུགས་པའི་གནས། ། གངས་ཅན་དེ་ནི་ཏི་སེ་མིན། ། མ་དྲོས་རྒྱ་མཚོ་མ་ཕམ་མིན། ། གླང་པོ་རྣམས་ཀྱང་དེ་ན་མེད། ། དེ་བཞིན་ཛམ་བུའི་ལྗོན་པ་དང༌། །
གསེར་གྱི་བྱ་སྐྱིབས་ག་ལ་ཡོད། ། དེ་ཡི་གཏན་ཚིགས་འདི་ལྟར་ཡིན། ། དཔལ་ལྡན་དུས་ཀྱི་འཁོར་ལོ་ལས། ། ཆུ་བོ་སི་ཏིའི་བྱང་ཕྱོགས་ན། ། རི་བོ་གངས་ཅན་ཡོད་པར་གསུངས། ། དེ་ཡི་འགྲམ་ན་ཤམྦྷ་ལ། ། གྲོང་ཁྱེར་བྱེ་བ་དགུ་བཅུ་དྲུག ། དེ་ན་རྒྱལ་པོའི་ཕོ་བྲང་མཆོག ། ཀཱ་ལ་པ་ཞེས་བྱ་བ་ཡོད། ། དེ་ན་སྤྲུལ་པའི་རྒྱལ་པོ་རྣམས། །
ལོ་གྲངས་བརྒྱ་བརྒྱར་ཆོས་གསུང་ངོ༌། ། དེ་ན་ནགས་ཚལ་སྣ་ཚོགས་དང༌། ། བཟའ་ཤིང་ར་བ་དུ་མ་ཡོད། ། སྙིགས་མའི་དུས་སུ་འཕགས་པའི་༼༤༧༠༽ཡུལ། ། ཀླ་ཀློའི་ཆོས་ཀྱིས་གང་བར་འགྱུར། ། དེ་ནས་ཀླ་ཀློའི་རྫུ་འཕྲུལ་གྱིས། ། ཤམྦྷ་ལ་རུ་དམག་འདྲེན་འགྱུར། ། དེ་ཚེ་ཕྱག་ན་རྡོ་རྗེ་ཡི། ། སྤྲུལ་པ་དྲག་པོ་ཞེས་བྱ་བའི། ། རྒྱལ་པོས་ཀླ་ཀློ་ཀུན་བཅོམ་ནས། །
འཕགས་པའི་ཡུལ་གྱི་བར་དུ་ཡང༌། ། སངས་རྒྱས་བསྟན་པ་སྤེལ་བར་གསུངས། ། དེས་ན་རི་བོ་གངས་ཅན་དུ། ། རྫུ་འཕྲུལ་མེད་པས་འགྲོ་མི་ནུས། ། མངོན་པ་ལས་ཀྱང་འདི་སྐད་དུ། ། འདི་ནས་བྱང་དུ་རི་ནག་པོ། ། དགུ་འདས་གངས་རི་དེ་ནས་ནི། ། སྤོས་ངད་ལྡན་པའི་ཚུ་རོལ་ན། ། མཆུ་ཞེང་ལྔ་བཅུ་ཡོད་པའི་མཚོ། ། ཞེས་སོགས་མཚན་ཉིད་རྒྱས་པར་གསུངས། །
དེར་ནི་རྫུ་འཕྲུལ་མི་ལྡན་པས། ། བགྲོད་པར་བྱ་བ་མིན་ཞེས་བཤད། ། ད་ལྟའི་ཏི་སེ་འདི་ལ་ནི། ། མཚན་ཉིད་དེ་དག་གང་ཡང་མེད། ། མུ་སྟེགས་བྱེད་པའི་གཞུང་ལས་ཀྱང༌། ། ཤར་ནུབ་གཉིས་ཀྱི་རྒྱ་མཚོའི་བར། ། གངས་ཅན་གྱིས་ནི་ཁྱད་པར་བཤད། ། ཧ་ནུ་མནྜས་འཕངས་པ་ཡི། ། གངས་རིའི་དུམ་བུ་འཚར་བ་ཞིག ། ཏི་སེ་ཡིན་ཞེས་གྲོགས་མཁར་སྨྲ། །
དེས་ན་དབང་ཕྱུག་ཆེན་པོའི་གནས། ། ས་སྲུང་བུ་ཡི་བསྟེན་པའི་ས། ། དགྲ་བཅོམ་ལྔ་བརྒྱ་བཞུགས་པའི་ཡུལ། ། ད་ལྟའི་ཏི་༼༤༧༡༽སེ་འདི་མ་ཡིན། ། རྨ་བྱ་ཆེན་མོའི་མདོ་ལས་ཀྱང༌། ། གངས་ཅན་ཏི་སེ་མི་འཐད་གསུངས། ། ཕལ་པོ་ཆེའི་མདོ་ལས་ཀྱང༌། ། མ་དྲོས་པའི་ཆུ་ཞེང་དུ། ། དཔག་ཚད་ལྔ་བཅུ་ལྔ་བཅུར་གསུངས། ། ས་གཞི་རིན་ཆེན་གསེག་མ་བརྡལ། །
ངོས་ནི་རིན་ཆེན་ཕ་གུར་བརྩིགས། ། དེ་ལས་འབབ་པའི་ཆུ་བོ་བཞི། ། གངྒཱ་གླང་ཆེན་ཁ་ནས་ནི། ། དངུལ་གྱི་བྱེ་མ་འདྲེན་ཅིང་འབབ། ། སི་ཏ་སེང་གེའི་ཁ་ནས་འབབ། ། རྡོ་རྗེའི་བྱེ་མ་འདྲེན་ཅིང་འབབ། ། སིན་དུ་གླང་གི་ཁ་ནས་ནི། ། གསེར་གྱི་བྱེ་མ་འདྲེན་ཅིང་འབབ། ། པཀྵུ་རྟའི་ཁ་ནས་ནི། ། བཻཌཱུརྻ་སྔོན་འདྲེན་ཅིང་འབབ། །
ཐམས་ཅད་ཀྱི་ནི་ཁ་ཞེང་ལ། ། དཔག་ཚད་རེ་རེ་ཡོད་པར་གསུངས། ། ཆུ་བོ་དེ་བཞིན་མ་དྲོས་ལ། ། ལན་གྲངས་བདུན་བདུན་གཡས་བསྐོར་ནས། ། ཕྱོགས་བཞི་དག་ཏུ་འབབ་པར་བཤད། ། དེ་ཡི་བར་མཚམས་ཐམས་ཅད་ནི། ། ཨུཏྤལ་པདྨ་ལ་སོགས་ཀྱི། ། མེ་ཏོག་རྣམ་པ་སྣ་ཚོགས་དང༌། ། རིན་ཆེན་ལྗོན་ཤིང་སྣ་ཚོགས་ཀྱིས། ། རབ་ཏུ་གང་བར་གནས་པ་ཡིན། །
དེ་སོགས་མཚན་ཉིད་རྒྱས་པར་ནི། ། ཕལ་པོ་ཆེའི་མདོ་སྡེ་ལྟོས། ། ད་ལྟའི་མ་ཕམ་འདི་ལ་ནི། ། མཚན་ཉིད་འདི་དག་གང་ཡང་མེད། ། དེ་ལས་ཁ་ཅིག་འདི་སྐད་དུ། ། བྱ་རྒོད་ཕུང་པོའི་རི་ལ་༼༤༧༢༽ཡང༌། ། དཀོན་བརྩེགས་བཞིན་དུ་ད་ལྟ་མེད། ། དུས་ཀྱི་སྟོབས་ཀྱི་ཡུལ་ཀུན་ཡང༌། ། རྣམ་པར་འགྱུར་བར་སྣང་ཞེས་ཟེར། ། འདི་ཡང་ཕྱེད་དེ་བཤད་ཀྱི་ཉོན། །
ཞེས་སོགས་དང༌། ཙ་རི་ཏྲ་ཞེས་བྱ་བའི་ཡུལ། ། ལྷོ་ཕྱོགས་རྒྱ་མཚོའི་འགྲམ་ན་ཡོད། ། ཙ་རི་ཙ་གོང་དེ་མ་ཡིན། ། དེ་བི་ཀོ་ཊའི་གནས་གཞན་ཞིག ། ཙ་རི་ཡིན་ཞེས་ལ་ལ་སྨྲ། ། རྡོ་རྗེ་མཁའ་འགྲོའི་རྒྱུད་ལས་ཀྱང༌། ། དེ་བི་ཀོ་ཊར་བྷ་ཊ་གནས། ། ཞེས་གསུངས་གཞན་ཡང་དེ་ཉིད་ལས། ། བོད་ཡུལ་ལྷན་ཅིག་སྐྱེས་མ་ནི། །
རྡོ་བའི་ཕུལ་ལ་བསྟེན་ཏེ་གནས། ། ཡུལ་དེར་གནས་པའི་ལྷ་མོ་ནི། ། བྷོ་ཊའི་ཤིང་ལ་བརྟེན་ཅེས་གསུངས། ། ཡོད་ན་ཡུལ་དེར་འགལ་བ་མེད། ། ཅེས་ལེགས་པར་བཤད་མོད། དཔལ་ལྡན་ས་སྐྱ་པཎྜི་ཏ་ཆེན་པོ་མུ་སྟེགས་རལ་པ་ཅན་བཏུལ་བ་སོགས་སངས་རྒྱས་ཀྱི་བསྟན་པ་ལ་མཛད་པ་རྒྱ་ཆེ་ཡང༌། ས་སྐྱ་པ་ཁུ་དབོན་ནི་ཡུལ་ཁམས་ལ་ཞབས་ཐག་ཐུང་བས་ཡུལ་བཀོད་ཇི་ལྟ་བ་ནི་ཟེར་སྒྲོས་ཙམ་མ་གཏོགས། ཐུགས་གཞིག་ཆེར་ཆུག་པ་མི་སྣང་སྟེ། ས་སྐྱ་པའི་རྗེ་བཙུན་གོང་མ་ཞིག་གི་གསུངས་ལས། ཧི་མ་ལ་ནི་གངས་ལྡན་ཏེ། །
བལ་པོར་གཏོགས་པའི་བོད་ན་ཡོད། ། ཞེས་གསུངས་པར་གྲགས་པས། ཏི་༼༤༧༣༽སེ་ལ་འཆད་པ་ཡིན་ཞེས་ས་སྐྱ་པ་རྣམས་ཟེར་གདའ་བ། ཏི་སེ་གང་ན་ཡོད་མ་གཏོགས་པར་བལ་པོར་ཡོད་པ་དང༌། བལ་པོའི་གང་ན་ཡོད་མ་རྟོགས་པར་བོད་ཀྱི་ཡུལ་གྲུར་ཡོད་པར་དགོངས་སྣང་བའི་ཕྱིར། འདི་འདྲའི་ཡུལ་གྱི་གསུངས་སོ་ཅོག་ལ་སྙིང་པོ་ཆེར་ཡོད་པར་མ་གོ་སྟེ། དཔེར་ན། བདག་ཉིད་ཆེན་པོ་ས་སྐྱ་པཎྜི་ཏ་ཉིད་ཀྱིས། གནས་དང་ཉེ་བའི་གནས་ལ་སོགས། ། ཡུལ་ཆེན་སུམ་ཅུ་སོ་བདུན་དུ། །
རིག་པ་བརྟུལ་ཞུགས་སྤྱོད་ཕྱིར་རྒྱུ། ། ཞེས་འབྱུང་བའི་གནས་སོ་བདུན་འདྲེན་ཚུལ་ཙམ་ལའང༌། དཔལ་ལྡན་ས་སྐྱ་པའི་ལུགས་ལ་འདི་ལྟར་ཞེས་རྣམ་རྟོག་གཏིང་ཚུགས་ཀྱི་བཤད་རྒྱུན་ཡོད་པར་མ་ངེས་པ་ལྟ་བུ་ཉིད་ཀྱི་ཕྱིར་ཐམས་ཅད་ལ་མཚོན་པར་ནུས་ཏེ། དེ་ཡང་སྡོམ་གསུམ་རབ་དབྱེའི་འགྲེལ་བྱེད་བསམ་ཡས་པས་གནས་སོ་གཉིས་ཀྱི་སྟེང་དུ་གླིང་བཞི་དང༌། ལྷུན་པོ་གཅིག་ཏུ་བསྡོམས་ནས་ལྔ་བསྣན་པས་སོ་བདུན་དུ་འཇོག་དགོས་ཏེ། རྗེ་བཙུན་གྲགས་པའི་ཨིནྡྲ་བྷཱུ་ཏིའི་ལམ་སྐོར་དུ་བཤད་སྟེ། ཕྱི་རོལ་རེ་རེ་ནས་བགྲང་དུ་མེད་ཀྱང་ནང་ལུས་ཀྱི་དག་པ་དང་སྦྱར་ནས་སོ་བདུན་དུ་བཞེད་པར་མངོན་པའི་ཕྱིར། ཞེས་ཟེར། འགྲེལ་བྱེད་སྤོས་ཁང་པ་ནི་སོ་གཉིས་ཀྱི་སྟེང་དུ་ལུས་ལ་གནས་༼༤༧༤༽པའི་རྩ་རྣམས་ཕྱིར་རོལ་ཏུ་གླིང་བཞི་ལྷུན་པོ་དང་བཅས་པས་སོ་བདུན་ནོ། ། ཞེས་ཟེར་བ་དང༌།
རྟ་ནག་གོ་ཆེན་པས་ནི་ཀྱེ་རྡོར་ལས། གནས་ནི་ཛ་ལན་དྷ་རར་བཤད། ། ཅེས་བཤད་པ་ཡུལ་སོ་བདུན། བྱང་ཕྱོགས་སོ་བདུན། རྩ་སོ་བདུན་རྣམས་ཕྱིའི་འཛམ་བུའི་གླིང་ན་གནས་ནང་དུ་རང་གི་སྤྱི་བོ་ནས་རྐང་མཐིལ་གྱི་བར་དུ་གནས་ཞེས་ཟེར་བ་ཙམ་ལས་གནས་བདུན་ཙམ་ཡང་འདྲེན་མ་ཤེས་པར་སྣང་ཞིང༌། ལུས་ཀྱི་རྩ་འཛམ་བུའི་གླིང་ན་གནས་ཞེས་སྨྲ་ཕོད་ཅན་ཀྱང་འབྱུང་བར་སྣང་སྟེ། དེ་ལྟ་ན། གང་ཟག་གཅིག་གི་རྩ་རྣམས་འཛམ་གླིང་དུ་བཞག་ཡོད་པ་ཡིན་ནམ། གང་ཟག་དེ་ཐམས་ཅད་ཀྱི་དེ་དེར་བཞག་པ་ཡིན། དང་པོ་ལྟར་ན་གང་ཟག་ཅི་འདྲ་བ་ཞིག་གི་ལུས་ལ་རྩ་མེད་པ་ཡིན།
གཉིས་པ་ལྟར་ན་དེང་སང་ནད་པ་ཐམས་ཅད་ལ་རྩ་ལྟ་བ་དང་ཁྲག་གཏར་བ་ཐམས་ཅད་འཛམ་བུའི་གླིང་ན་ཡོད་པའི་རྩ་ལ་བྱེད་པ་ལས་སྐྱེས་བུའི་ལུས་ལ་བྱེད་པ་དོན་མེད་པར་ཡང་འགྱུར་རོ། ། ཡང་ཤཱཀ་མཆོག་ཆེན་པོས་ནི་སྔོན་སྡོམ་གསུམ་གྱི་ཊིཀ་བྱེད་ལྷ་བཙུན་པ་དང༌། སྤོས་ཁང་པ་དང་སྒ་དགང་པ་དང༌། ཀུ་མཱ་ར་ལ་སོགས་པ་དག་གི་སོ་བདུན་འདྲེན་ཚུལ་རྣམས་ནོར་པར་འཆད་ནས་ཁོང་རང་གི་ལུགས་ནི། ཀྱེ་རྡོར་༼༤༧༥༽གྱི་ཉེར་བཞིར་བཤད་པའི་དེ་ཐམས་ཅད་གནས་སོགས་བཅུའི་དབྱེ་བ་ཡིན་ཅིང༌། དེའི་ཁར་འདུ་བ་ཉེ་འདུ་གཉིས་ལ་གཉིས་གཉིས་ཏེ་བཞི་དང་རྡོར་གདན་བསྣན་པས་སོ་བདུན། ཡང་ན་དབྱེ་བ་ཉེར་བཞི་པོའི་སྟེང་དུ་དབྱེ་གཞི་བཅུ་གཉིས་བསྣན་པས་སོ་དྲུག ། སངས་རྒྱས་པའི་གནས་དང་སོ་བདུན། ཡང་ན་ཀྱཻ་རྡོར་གྱི་སོ་གཉིས་ཀྱི་སྟེང་དུ་བདེ་མཆོག་ལས་བཤད་པ་ལྔ་བསྣན་པས་སོ་བདུན། ཡང་ན་བདེ་མཆོག་ནས་བཤད་པའི་ཉེར་བཞིའི་སྟེང་དུ།
དེར་མ་བཤད་པར་ཀྱེ་རྡོར་ནས་བཤད་པའི་བཅུ་གསུམ་བསྣན་པས་སོ་བདུན། ཡང་ན་ཉེར་བཞི་པོའི་སྟེང་དུ་བདེ་མཆོག་འཁོར་ལོའི་ལྷ་ལྔ་དང༌། སྒོ་མཚམས་བརྒྱད་ཀྱི་ལྷ་གནས་ཕྱི་རོལ་ཏུ་ཡོད་པ་བསྣན་པས་སོ་བདུན་ནོ། ། དེ་ཡང་སོ་གཉིས་ལ་ཉེར་བཞིའི་ནང་གི་ལྔ་བསྣན་པ་ན་སོ་གཉིས་ཀྱི་ནང་ཚན་དུ་བཤད་པ་དག་ཡོད་པ་ནི་ཟློས་པ་མ་ཡིན་ཏེ། དབྱེ་བའི་ཡ་གྱལ་དེ་དག་དབྱེ་གཞི་སོ་སོ་བའི་མིང་དང་འདྲ་བས་མི་འགལ་བའི་ཕྱིར་ཞེས། གསེར་ཐུར་ལས། དགྱེས་པ་རྡོ་རྗེ་ཡུལ་རྣམས་ཀྱི། ། དབྱེ་བ་འཆད་པའི་མདོར་བསྟན་དུ། ། འདུ་བ་གཉིས་པོ་བཤད་གྱུར་ཀྱང༌། ། རྒྱས་བཤད་སྐབས་སུ་མ་བྱུང་བས། །
འདུས་པ་གཉིས་པོའི་དབྱེ་བ་བཞི། ། བསྣན་ནས་སློབ་མའི་གནས་སོ་དྲུག ། མི་༼༤༧༦༽སློབ་གནས་དང་སོ་བདུན་ནོ། ། ཡང་ན་བདེ་དགྱེས་ཕན་ཚུན་དུ། ། ཁ་བསྐང་ནས་ནི་སོ་བདུན་བྱ། ། དགྱེས་པ་རྡོ་རྗེ་སོ་གཉིས་དང༌། ། འཁོར་ལོ་སྡོམ་པར་ཉེར་བཞི་བཤད། ། ཉེར་བཞིའི་ནང་ནས་དགྱེས་རྡོར་དུ། ། མ་བཤད་རྣམ་པ་ལྔ་ཡོད་དེ། ། སོ་གཉིས་ནང་ནས་བདེ་མཆོག་ཏུ། །
མ་བཤད་རྣམ་པ་བཅུ་གསུམ་མོ། ། ཕན་ཚུན་མཐུན་པ་བཅུ་དགུ་ལ། ། ནཱ་ག་ར་ཡི་མི་གཅིག་གིས། ། གྲོང་ཁྱེར་རྣམ་པ་གཉིས་བསྟན་པར། ། བཤད་པས་ཡུལ་ཆེན་སོ་བདུན་འགྲུབ། ། ཡང་ན་ཡུལ་ཆེན་ཉེར་བཞི་ལ། ། གནས་སོགས་དབྱེ་གཞི་བཅུ་གཉིས་པོ། ། བསྣན་པས་སློབ་པའི་ས་སོ་དྲུག ། མི་སློབ་གནས་དང་སོ་བདུན་ནོ། ། ཞེས་མཁས་ཉམས་ཆེན་པོ་དང་བཅས་ཏེ་སྨྲ་མོད།
སྙིང་པོ་ཡོད་པར་མ་མཐོང་སྟེ། རྒྱུད་ལས་གནས་སོ་དྲུག་རྒྱུན་གཅིག་པར་ཡོད་པའི་ལུང་གཅིག་མ་རྙེད་པ་ལ་ངལ་བ་དེ་ཙམ་བྱས་པས་ང་རྒྱལ་བ་དུབ་པར་ཟད་པའི་ཕྱིར། ཁྱེད་ཀྱི་གནས་སོ་བདུན་ལ་འཇོག་ལུགས་ལྔ་བྱས་འདུག་པའི་ཕྱི་མ་རྡོ་རྗེ་མཁའ་འགྲོའི་འགྲེལ་པ་ལས་དཔགས་ན་མི་འཐད་པ་མེད་ཀྱང༌། སྔ་མ་དེ་དག་གི་འཇོག་ལུགས་རང་བཟོའི་རྡོ་བཅག་སྒྲིག་ཙམ་མ་གཏོགས། དེ་ལྟར་སྒྲིགས་པ་མ་རྒྱུད་རྒྱ་གཞུང་བླ་མའི་མན་ངག་གི་ཁུངས་ཅི་ཡང་༼༤༧༧༽མེད་ལ། གལ་ཏེ་ཡོད་སྲིད་ན་ཁྱེད་ཅག་གི་སྤྲོས་པ་ཆེ་ཆུང་གིས་སྣག་ཤོག་ལ་དྲོན་མི་རྩི་བར་འཆད་པར་འགྱུར་བ་ལས་ཅུང་ཟད་ཀྱང་མ་དྲངས་པར་སྣང་བའི་ཕྱིར། སྤྱིར་བདེ་དགྱེས་གཉིས་ཀྱང་མ་རྒྱུད་ཙམ་དུ་རིས་མཐུན་ཀྱང་གདུལ་བྱ་ནང་ཚན་མི་གཅིག་པས་གནས་སོགས་ལ་ཉེར་བཞི་དང་སོ་གཉིས་སོགས་ཁྱད་པར་འབྱུང་བ་ནི། རྒྱུད་ལ་ལར་སྐུ་གསུང་ཐུགས་ཀྱི་འཁོར་ལོ་གསུམ་ལ་ཐབས་ཤེས་ཀྱི་ལྷའི་བདེ་བ་བརྒྱད་ཀྱི་བརྒྱད་གསུམ་ཉེར་བཞིའི་རྟོགས་པ་སྤེལ་བའི་ཕྱིའི་གནས་དང་ནང་གི་ལུས་སམ་དཀྱིལ་འཁོར་ལ་ལྷ་དང་ལྷ་གནས་འཁོར་ལོའི་རྩིབས་ཉེར་བཞིར་བྱས་པ་དང༌། ཡང་དམ་ཚིག་གི་འཁོར་ལོ་ལ་ཐབས་ཤེས་ཀྱི་ལྷ་བདེ་བ་བརྒྱད་ཀྱི་རྟོགས་པ་སྤེལ་བའི་ལྷ་དང་གནས་བསྣན་པས་སོ་གཉིས་དང༌། དུས་འཁོར་ནས་སྐུ་གསུང་ཐུགས་བདེ་ཆེན་ཡེ་ཤེས་དམ་ཚིག་འཁོར་ལོ་དྲུག་ལ་ཡས་འབབ་མས་བརྟན་གྱི་བདེ་བ་བརྒྱད་ཀྱི་དབྱེ་བས་ལྷ་དང་ལྷ་གནས་ཞེ་བརྒྱད་དུ་བྱས་པ་དང༌།
ཡང་འཁོར་ལོ་དྲུག་ལ་རྩའི་འཁོར་ལོ་དྲུག་གི་བདེ་སྟོང་གི་རྟོགས་པའི་ལྷ་དང་དེ་གནས་སོ་དྲུག་ཏུ་བྱས་པ་སོགས་དུ་མ་འབྱུང་བས། རྒྱུད་སོ་སོ་ནས་གནས་ཀྱི་འཇོག་ཚུལ་ཐ་དད་པ་དང་དཀྱིལ་འཁོར་གྱི་འཁོར་ལོ་ཐ་དད་པར་གསུངས་པ་ཐམས་ཅད་ཀྱང་སྦྱང་གཞི་སྦྱོང་བྱེད་སོ་སོར་སྣང་ཚུལ་གྱི་ཆོ་ག་༼༤༧༨༽མ་འཁྲུགས་པར་སྒོམ་ཞིང་དེར་སྤྱོད་པའི་སྡོམ་དམ་སྐྱོང་བ་ལས་དངོས་གྲུབ་ཐོབ་ཅིང༌། དེ་ལས་ལྡོག་པ་ན་དེའི་གེགས་སུ་འགྱུར་བར་གསུངས་པ་ཉིད་ཀྱི་ཕྱིར། ལྷ་སྒྲུབ་པ་ན་བདེ་དགྱེས་ཀྱི་རྒྱུད་སོ་སོ་ནས་འབྱུང་བའི་རྒྱུད་དེ་དང་དེ་དག་གི་དཀྱིལ་འཁོར་ལྟར་སྒྲུབ་དགོས་ཀྱི། བདེ་དགྱེས་ཀྱི་དཀྱིལ་འཁོར་བསྲེས་ནས་དཀྱིལ་འཁོར་གྱི་ཆོ་ག་སོགས་བྱར་མི་རུང་བ་ཉིད་ཀྱི་ཕྱིར་གནད་དེ་དང་འདྲ་བར་བདེ་དགྱེས་ཀྱི་གནས་སོགས་བསྲེས་ནས་སོ་བདུན་གྱི་གྲངས་སྒྲིབ་ཐུབ་ཙམ་ཞིག་གིས་ནི། དཔལ་ལྡན་ས་སྐྱ་པའི་བསྟན་པ་མི་འཁྱོངས་པའི་ཁར་བཅོམ་ལྡན་འདས་རྡོ་རྗེ་འཆང་ཆེན་པོའི་རྒྱུད་དོན་རྡོ་རྗེའི་ཚིག་རྣམས་དོན་མ་ཡིན་པར་འགྲེལ་བ་ནི་རྒྱུད་དོན་ལོག་པར་བཤད་པའི་ཉེས་པ་ཆེན་པོས་གོས་པར་འགྱུར་བས་བག་ཡོད་པར་གྱིས་ཤིག ། དབྱེ་བའི་ཡ་གྱལ་ལ་དབྱེ་གཞི་བཅུ་གཉིས་བསྣན་པ་སོགས་ཀྱི་དེའི་གུང་སྒྲིགས་ནའང་དེ་བཟློག་ནས་བསྣན་པ་སོགས་ཀྱི་གུང་བསྒྲིགས་ན་གྲངས་ཐུག་མེད་དུ་འགྱུར་ཞིང་གཅིག་གི་ཁ་བསྐང་གཅིག་གིས་བྱས་པ་ན་གནས་གཅིག་ལ་མིང་གཉིས་འབྱུང་ཡང་གནས་གཉིས་སུ་སྨྲ་དགོས་ཞེས་པའི་འཕོངས་ཚིག་འདི་ལྟ་བུ་ལ་སུ་ཞིག་གིས་ཡིད་ཆེས་སུ་འཛིན། དེ་ཡང་དཔལ་ལྡན་ས་སྐྱ་པཎྜི་ཏས། ཏི་སེ་གངས་ཅན་དུ་འདོད་པ་སངས་རྒྱས་་༼༤༧༩༽པས་བཞེད་པ་ལྟ་ཞོག ། མུ་སྟེགས་པས་ཀྱང་འདོད་པ་མ་ཡིན་ནོ་ཞེས།
ཏི་སེ་ནི་ཧ་ནུ་མནྜས་འཕངས་པའི་གངས་རིའི་དུམ་བུ་ཞིག་ལམ་དུ་འཚར་བ་ཡིན་ནོ་ཞེས་སྨྲ་བས་ལུགས་དེ་ལྟར་ཡང་མི་འཐད་པའི་ཕྱིར་ཞེས་ཆེས་ཡུས་ཆེན་པོ་དང་བཅས་ཏེ་གསུངས་མོད། མུ་སྟེགས་པའི་ལུང་དེ་བདེན་པ་ལྟ་ན། མུ་སྟེགས་གྲོགས་མཁར་བ་དང་ས་སྐྱ་པ་གཉིས་ཀ་ལ་གནོད་དེ། མུ་སྟེགས་པའི་ལུང་ལས་ཏི་སེ་གངས་ཅན་མིན་པར་དེའི་ཚལ་པ་མཚར་བ་ཡིན་ན་དེ་ཉིད་རི་བོ་གངས་ཅན་ཡིན་པར་ཡང་ཁྱེད་རང་ལུང་ལས་འབྱུང་བས་ནང་འགལ་བླ་ན་མེད་པར་འགྱུར་བའི་ཕྱིར། དེ་ཡང་ཁྱད་པར་འཕགས་བསྟོད་ཀྱི་འགྲེལ་པར་སློབ་དཔོན་ཤེས་རབ་གོ་ཆས་མཛད་པ་ལས་ཕྱི་རོལ་པའི་ལུགས་སྨོས་པ་ལས། རྒྱལ་བུ་བྷ་གོ་ར་ཐས་ཚངས་པ་མགུ་བར་བྱས་ཕ་མེས་དམྱལ་བར་སྐྱེས་པའི་སྡིག་པ་སྦྱོང་བའི་ཆེད་དུ་ཚངས་པས་སྡིག་པ་འདག་བྱེད་ཀྱི་ལྷ་མོ་གངྒ་ས་འོག་ཏུ་སོང་ནས་དེ་དག་གི་སྡིག་པ་སྦྱོང་བའི་ཆེད་དུ་སྩལ་བ་ལས་ས་སྟེང་མིའི་སྡིག་པ་དག་པར་མ་བྱས་པར་ས་འོག་ཏུ་མི་གཏོང་ངོ་ཞེས། དབང་ཕྱུག་གི་རལ་པའི་ནང་དུ་༼༤༨༠༽བཞག་པས། སླར་བྷ་གིར་ཐས་ལྷ་ཆེན་དགའ་བར་བྱས་ནས་རལ་པ་བརྩིར་བས་རི་ཏི་སེ་སྟེང་དུ་ཐིག་པ་གཅིག་འབབ་པ་ལས་མཚོར་གྱུར་ཅིང༌། དེ་ལས་ཀྱང་ཐིགས་པ་བདུན་དུ་གྱུར་ནས་སི་ཏ་སིནྡཱུ་པཀྵུ་གངྒ་འཇིག་རྟེན་རྒྱན། རྒལ་དང་ཚིམ་དང་ཉིད་དང་ནི་ལ་མ་ན་ནི་བདུན་འབྱུང་བའི་གངྒ་ལྷོ་ཕྱོགས་ཀྱི་རྒྱ་མཚོ་ཤུགས་ཀྱིས་འདའ་བར་འདོད་ནས་རི་ཁ་བ་ཅན་ཕུག་ནས་ཅ་ཅོའི་སྒྲ་ཆེན་པོས་སོང་བ་ན་དྲང་སྲོང་ཛ་ཧུ་རི་ཁ་བ་ཅན་ན་ཡོད་པ་བསམ་གཏན་གྱི་ཚེར་མར་གྱུར་ཏེ་ཁྲོས་ནས་ཆུ་དེ་འཐུངས་པས།
སླར་བྷ་གི་ར་ཐས་དྲང་སྲོང་མ་གསོལ་བས་ས་འོག་ནས་སོང་སྟེ་སྡིག་པ་དག་པར་བྱས་ཞེས་འབྱུང་བའི་ཏི་སེ་དེ་ཉིད་ལ་ཁ་བ་ཅན་གྱི་རིར་གསུངས་ཏེ། ཁ་བ་ཅན་དང་གངས་ཅན་ནི་དོན་གཅིག་པ་ཉིད་ཀྱི་ཕྱིར། ཏི་སེ་གངས་ཅན་དུ་མི་འདོད་བཞིན་དེར་མི་འཆད་ཀ་མེད་པར་འགྱུར་རོ། ། ཁྱད་པར་ཁྱེད་ཅག་ཕྱི་རོལ་པའི་ལུགས་དེ་དག་ཚད་མར་གྱུར་པ་དེ་ལྟ་ན། བོད་ཀྱི་ཏི་སེ་འདི་ཏི་སེ་ཡིན་པ་དང༌། འདི་གངས་ཅན་མིན་ཞིང་འདིའི་འགྲམ་དུ་མ་དྲོས་པའི་མཚོ་མེད་པར་བཤད་པའང་ཆེས་འགལ་ཏེ། ཡང་སློབ་དཔོན་ཤེས་རབ་གོ་ཆས་༼༤༨༡༽ཁྱད་པར་འཕགས་བསྟོད་ཀྱི་འགྲེལ་པར། མཐོ་བཙུན་གྲུབ་རྗེ་དང༌། བདེ་བྱེད་བདག་པོ་སྤུན་གྱི་བྱུང་བ་ལས། རི་བོ་ཏི་སེ་ན་དབང་ཕྱུག་ཡུམ་དང་བཅས་པ་བལྟ་བའི་ཕྱིར་དེར་དོང་བ་ན།
ཁྱུ་མཆོག་ཟས་ལ་ཡན་པ་དང༌། ཨུ་མ་མེ་ཏོག་དང་འབྲས་བུ་ཐུ་བ་དང༌། ལྷ་ཆེན་འཁོར་སྟོང་གིས་བསྐོར་བ་རིམ་བཞིན་མཐོང་ཞིང་གདུགས་ཀྱི་དུས་མ་དྲོས་པའི་མཚོ་ནས་དགྲ་བཅོམ་ལྔ་བརྒྱ་ནམ་མཁའ་ལ་འཕགས་ཏེ་བྱོན་པ་ལ་ལྷ་ཆེན་འཁོར་བཅས་ཀྱི་མཆོད་པར་བཤད་ལ། གངས་ཅན་གྱི་རི་ཏི་སེ་དང་དེའི་འགྲམ་ན་མ་དྲོས་པའི་མཚོ་ཡོད་པའང་ལེགས་པར་བཤད་པས་མི་འདོད་བཞིན་དུ་ཁས་ལེན་དགོས་པར་འགྱུར་རོ། ། ཡང་དབྱངས་འཆར་ལས། འཛམ་གླིང་ཆུང་ངུ་ཡུལ་བདུན་དུ་བྱས་པ་བྱང་ནས་ལྷོའི་བར་རིམ་པ་བདུན་དུ་བྱས་པའི་ལྷ་ཆེན་བསྟེན་པའི་གངས་ལྡན་གྱི་གནས་དང༌། དེ་ནས་ཀཻ་ལ་ཤ་དང༌། དེ་ནས་ཤམྦྷ་ལ་དང༌། དེ་ནས་རྒྱ་ནག་དང༌། དེ་ནས་ལི་དང༌།
དེ་ནས་བོད་དང༌། དེ་ནས་རྒྱ་གར་ཞེས་འབྱུང་བའི་ཤམྦྷ་ལ་དང༌། ཀཻ་ལ་ཤའི་རྒྱབ་ཀྱི་ལྷ་ཆེན་བརྟེན་པའི་གངས་ལྡན་དེ་ཏི་སེ་འདི་མ་ཡིན་ནོ་ཞེས་དོགས་ན། དེ་ཏི་སེ་འདི་ཡིན་པར་བཀའ་བརྒྱུད་པ་དག་གིས་༼༤༨༢༽མ་བརྗོད་ཀྱི། སྤྱིར་བོད་ན་ཡོད་པའི་ཏི་སེ་འདི་ལྷ་ཆེན་གྱི་བསྟེན་པའི་གངས་ཆེན་མ་ཡིན་མི་དགོས་ཞེས་ཁོ་བོ་ཅག་སྨྲ་བར་བྱེད་པ་ཡིན་ནོ། ། ཁྱེད་ཅག་དྭགས་པོ་པ་ལ་གནོད་པའི་ཆེད་དུ་ཕྱི་རོལ་པ་ཚད་མའི་སྐྱེས་བུར་བྱས་ནས་དེའི་ལུང་གི་དྭགས་པོ་པ་འགོག་པར་བྱེད་པ་ནི། ནད་ལ་སྨན་གྱི་ཕན་པར་མ་གྱུར་ནས་སྨན་ལ་སྙིང་ནད་དུ་བྱེད་པའི་ཆེད་དུ་དུག་འཐུང་བ་ལྟ་བུ་སྟེ། ཕྱི་རོལ་པའི་རྫུན་གྱི་བྱུང་བ་ཐམས་ཅད་མི་བདེན་བཞིན་དུ་ཡང་དག་པར་ཁས་ལེན་ཅིང་སྙོན་ན་སངས་རྒྱས་དང་བྱང་ཆུབ་སེམས་དཔའ་མཐའ་དག་གིས་གང་བཀག་པ་དེ་ཉིད་རང་གི་ལུགས་སུ་བྱེད་པར་འགྱུར་བས་སྐྱབས་གནས་སྤངས་ནས་ལོག་པར་ལྟ་བའི་ལས་སོག་པར་མི་འགྱུར་དྲང་ངམ་སྙམ་པའི་ཕྱིར་ཏེ། འགྲེལ་ཆེན་ལས། དེ་བཞིན་དུ་སྡིག་པའི་བློ་ཅན་རྣམས་ཀྱིས་ལོ་རྒྱུས་ཀྱི་ཆོས་རྫུན་པ་སྨྲས་པ་འདི་ལྟ་སྟེ།
རྒྱལ་པོ་སྟོབས་ལྡན་གྱི་དུས་སུ་འོ་མའི་རྒྱ་མཚོ་བསྲུབས་པ་ལས། རྟ་མཐོར་ཐོས་དང་གླང་པོ་ཆེ་ས་སྲུང་དང་ནོར་བུ་ཀོ་ཏུ་བྷ་དང་ཤིང་ཡོངས་འདུ་དང་ལྷ་མོ་ཨསར་དང་དཔལ་མོ་དང༌། ཟླ་བ་བདུད་རྩི་དང་ནག་པོ་བརྩེགས་པ་རྣམས། བྱུང་པར་གྱུར་རོ་ཞེས་པ་ལོ་རྒྱུས་ཀྱི་ཆོས་ཀྱི་ཚིག་ཏུ་གྲགས་སོ། ། ༼༤༨༣༽ཞེས་དང༌། རིགས་པ་འདིས་རྣམ་པར་དཔྱད་ན་འཇིག་རྟེན་གྱི་ལོ་རྒྱུས་རྣམས་ནི་མི་བདེན་ནོ། ། ཞེས་འབྱུང་བ་དེ་ཐམས་ཅད་ཀྱིས་བདེན་པར་བལྟས་ཏེ་སངས་རྒྱས་པའི་ཆོས་སྤང་བའི་ལས་ཆེན་པོ་སོག་པར་བྱེད་པ་མ་ཡིན་ནམ། ཡང་རྨ་བྱ་ཆེན་མོའི་མདོ་ལས། རི་བོ་གངས་ཅན་དང༌། རིའི་རྒྱལ་པོ་ཏི་སེ་གཉིས་ཐ་དད་པར་གསུངས་པས།
ཏི་སེ་གངས་ཅན་མ་ཡིན་པར་མི་འགྱུར་ཏེ། ཏི་སེ་དང་ཀཻ་ལ་ཤའི་སྒྲ་ནི་གངས་ལྡན་དང༌། གངས་ཅན་དང༌། ཁ་བ་ཅན་དང༌། གཤེར་ཅན་ལ་སོགས་པར་སྔོན་གྱི་ཞུས་ཅན་རྣམས་ཀྱི་སྒྲ་རྣམ་གྲངས་པར་མཛད་དེ་གསུངས་པའི་ཕྱིར། དེས་ན་རྨ་བྱ་ཆེན་མོ་ལས་ཏི་སེ་གངས་ཅན་འདི་ལ་དབང་ཕྱུག་གནས་པ་དང༌། རྩེ་མོ་གསུམ་དུ་ཡོད་པར་གསུངས་ལ། རྩེ་མོ་གསུམ་དང༌། དབང་ཕྱུག་གི་བསྟེན་བྱར་ཡོད་པ་ནི་དེ་ལྟར་མཐོང་བའི་ལས་ཅན་ལ་ཡིན་གྱི་གཞན་ལ་མ་ཡིན་ཏེ། ད་ལྟ་ཏི་སེ་ན་འཕགས་པའི་གནས་བརྟན་ཡན་ལག་འབྱུང་དགྲ་བཅོམ་སྟོང་དང་སུམ་བརྒྱས་བསྐོར་བ་མ་ཧཱ་དེ་བས་མཆོད་ཡོན་དང་བཅས་པ་ནམ་མཁའི་སྐར་ཚོགས་བཀྲ་བ་ལྟར་བཞུགས་པ་རང་རེས་མི་མཐོང་ཡང༌།
ཇོ་བོ་ཨ་ཏི་ཤས་གཟིགས་པ་ལྟ་བུའི་ཕྱིར་ཏེ། ཇོ་བོའི་རྣམ་ཐར་དུ། མངའ་རིས་སྟོད་དུ་ཕེབས་༼༤༨༤༽པ་ན་གུང་ཚིགས་ཡོལ་མ་ཡོལ་ལ། མ་ཡོལ་བར་འདུག་ཏི་སེའི་དགྲ་བཅོམ་རྣམས་ཀྱི་གདུགས་ཚོད་ཀྱི་གཎྜི་བརྡུང་བར་འདུག་ཅེས་གསུངས་པ་ཉིད་ཀྱི་ཕྱིར། བོད་ཀྱི་སྐྱེ་བོ་འདི་དག་རེས་ཨ་ཏི་ཤ་ལྟ་བུ་ལའང་ཚད་མར་མི་འཛིན། རེས་བོད་ཀྱི་སྟོན་ཆུང་རེའི་ཟེར་འཁྱམས་རེ་ལའང་སངས་རྒྱས་ཀྱི་བཀའ་ལྟར་ཡིད་ཆེས་བྱེད་པ་ནི་ཀྱེ་མ་དུས་ཀྱིས་མནར་བའི་ཉེས་པ་ཁོ་ནའོ། ། སྤྱིར་འཛམ་བུའི་གླིང་འདི་ན་གངས་ཀྱི་རི་ཅི་རིགས་པར་ཡོད་ཆུག་ཀྱང་ཁ་བ་དང་གངས་ཀྱི་རི་དང་ལྗོངས་དང་ཡུལ་དང་ཁམས་ནི་བོད་ཀྱི་ཡུལ་འདི་ཁོ་ན་ལ་སྦྱོར་བ་གྲགས་ཆེ་བས། ། དེ་ཉིད་ཀྱི་ཕྱིར་ཆུ་བོ་ཤཱི་ཏའི་ལྷོ་ན་ཁ་བ་ཅན་ནམ་གངས་ཅན་ཡོད་པར་གསུངས་ལ། ཆུ་བོ་ཤཱི་ཏའི་བྱང་ཕྱོགས་ན་ཤམྦྷ་ལ་དང་ཀཻ་ལ་ཤ་སོགས་ཡོད་པར་གསུངས་པ་ཡིན་ལ། བྱང་ཤམྦྷ་ལའི་ཀཻ་ལ་ཤ་སོགས་གངས་རིའི་ཕྲེང་བ་ནི་བོད་ཀྱི་གངས་ཅན་གྱི་ཏི་སེ་དང་གཅིག་པར་འཁྲུལ་པའི་གནས་མེད་པས་ཀྱང་དེ་དག་ཕན་ཚུན་གཅིག་པ་ལྟར་འཁྲུལ་ནས།
ས་པཎ་ཆེན་པོའི་ནི། འདི་གཉིས་གཅིག་པར་དགོངས་སྣང་སྟེ། ། ཆུ་བོ་ཤཱི་ཏའི་བྱང་ཕྱོགས་ན། ། རི་བོ་གངས་ཅན་ཡོད་པར་གསུངས། ། དེ་ཡི་འགྲམ་ན་ཤམྦྷ་ལ། ། ཞེས་༼༤༨༥༽སོགས་བཀོད་པར་མཛད་པའི་ཕྱིར། དེ་ལྟར་ནི་ཆེས་མི་རིགས་ཏེ། ཁ་བ་ཅན་གྱི་རི་ལྗོངས་ནི་ཤཱི་ཏའི་ལྷོ་ལས། དེ་བྱང་དུ་ཡོད་པར་དུས་འཁོར་ལས་མ་གསུང་པའི་ཕྱིར་ཏེ། འགྲེལ་ཆེན་ལས།
ཁྱོད་ཀྱི་བཀས་ཆུ་བོ་ཤཱི་ཏའི་ལྷོ་ཁ་བ་ཅན་དང་ལང་ཀའི་གླིང་གི་བར་འཕགས་པའི་ཡུལ་དུ་འགྲོ་བ་སླའོ། ། ཞེས་འབྱུང་ངོ༌། ། དེས་ན་ས་སྐྱ་པཎ་ཆེན་པ་ཉིད་མངོན་པའི་མདོ་ལས་འབྱུང་བའི་གངས་ཅན་དང་དུས་འཁོར་ནས་འབྱུང་བའི་ཀཻ་ལ་ཤ་དང༌། བསིལ་རི་དང་གྲངས་བའི་རི་ཐམས་ཅད་དོན་གཅིག་པར་ལྟར་དགོངས་ནས་དེ་ལྟའི་གངས་ཅན་དེ་ཏི་སེ་འདི་མ་ཡིན་པར་བཤད་གདའ་བ་ལ། དེའི་དགོངས་པ་བསྐོང་བའི་ཆེད་དུ་རྟ་ནག་གོ་ཆེན་པས་དུས་འཁོར་འཇིག་རྟེན་ཁམས་ལེ་ནས་གསུངས་པའི་རི་བོ་གངས་ཅན་དང༌། མངོན་པ་ནས་གསུངས་པའི་རི་བོ་སྤོས་ངད་ལྡན་པའི་བྱང་ན་བྲག་རི་གསེར་གྱི་བྱ་སྐྱིབས་ཡོད་ལ། དེའི་བྱང་ན་ཤིང་ས་ལའི་རྒྱལ་པོ་དང༌། དེའི་ཤར་ན་རྫིང་བུ་དཀྱིལ་འཁོར་འབབ་དང་དེར་གླང་པོ་རབ་བརྟན་གནས་ནས་ས་ལའི་ཚལ་དང་གསེར་གྱི་བྱ་སྐྱིབས་གཉིས་སུ་དབྱར་དགུན་གནས་པར་བྱེད་ལ། སྤོས་ངད་ལྡན་པའི་ཚུར་རོལ་ན་མཚོ་མ་དྲོས་པ་ཡོད། དེའི་ཚུར་རོལ་ན་རི་བོ་གངས་ཅན་ཡོད།
དེའི་ཚུར་རོལ་ན་ཆུ་༼༤༨༦༽བོ་ཤི་ཏ་ཡོད་པར་གསུངས་པས། རི་བོ་གངས་ཅན་དེ་ནི་མངའ་རིས་ཀྱི་ཏི་སེ་འདི་མ་ཡིན་ཅིང་མ་དྲོས་པའི་རྒྱ་མཚོ་མ་ཕམ་མ་ཡིན་ནོ། ། ཞེས་འཆད་གདའ་པ། རྗེ་བཙུན་མི་ལའི་བཀའ་བརྒྱུད་འདིས་དུས་འཁོར་ནས་བཤད་པའི་རི་བདུན་གྱི་ནང་གསེས་ཀྱི་གྲགས་པའི་རི་དེ་དང༌། ཤམྦྷ་ལའི་ཕྱིའི་གངས་རིའི་ཕྲེང་བ་དང༌། ནང་གི་རྒྱལ་པོའི་གནས་ཡུལ་དེའི་སུམ་ཆའི་འཁོར་ཡུག་གི་ཀཻ་ལ་ཤ་ནི་ཏི་སེའི་གངས་ཅན་འདི་ཡིན་པར་སུས་ཀྱང་མ་བརྗོད་པས། ཁྱེད་ཅག་གཞི་མེད་ཀྱི་སྐུར་འདེབས་བྱེད་པ་འདི་ནི་བཀའ་བརྒྱུད་འདི་ལ་ཉེས་པས་མི་གོས་པའི་ཁར་ཉིད་ཅག་གི་ལུགས་ལ་ཆེས་ཉེས་པར་འགྱུར་ཏེ། ཁྱེད་ཅག་གི་བཤད་པའི་རི་བོ་གངས་ཅན་གྱི་བྱང་ན་ཤམྦྷ་ལ་དང༌། དེའི་བྱང་ན་མཚོ་མ་དྲོས་པ་ཡོད་པ་དང༌། དེའི་བྱང་ན་སྤོས་ངད་ལྡན་གྱི་རི་ཡོད་པ་དང༌།
དེའི་བྱང་ན་བྲག་རི་གསེར་གྱི་བྱ་སྐྱིབས་ཡོད་པར་འདོད་པ་འདི་དུས་འཁོར་གྱི་གསུང་རབ་ཚད་ལྡན་གང་ནའང་མི་འདུག་ཅིང༌། མངོན་པའི་མདོ་བསྟན་བཅོས་གང་ནའང་མི་འདུག་པས་འདི་ལྟར་ཡོད་པའི་དུས་འཁོར་དང་མངོན་པའི་མདོ་རྒྱུད་དྲི་མ་མེད་པ་ཞིག་རྙེད་ནས་ཁྱེད་ཀྱིས་བཤད་པ་དེ་ལེགས་བཤད་དུ་འགྱུར་གྱི། དེ་༼༤༨༧༽ལས་གཞན་དུ་ན་དེ་ལྟར་བཤད་པ་ལས་ཉེས་བཤད་དུ་འགྱུར་བ་ཅི་ཞིག་ཡོད་པའི་ཕྱིར། རང་བཟོ་འབའ་ཞིག་ཏུ་ཟད་པའི་ཕྱིར་ཏེ། ཤམྦྷ་ལའི་ཡུལ་ན་མཚོ་མ་དྲོས་པ་དང༌། སྤོས་ངད་ལྡན་གྱི་རི་དང་བྲག་རི་གསེར་གྱི་བྱ་སྐྱིབས་སོགས་ཡོད་པ་ས་སྐྱ་པའི་བཞེད་པ་གོ་ཆེན་གྱིས་གསལ་བར་མཛད་པ་འདི་མ་གཏོགས་སྔོན་ཆད་རྒྱ་བོད་ཀྱི་ཕྱོགས་འདིར་མཁས་པ་ནས་གནག་རྫིའི་བར་འཇིག་རྟེན་དང་བསྟན་བཅོས་གང་ལའང་མ་གྲགས་པའི་ཕྱིར། མ་གྲགས་ཀྱང་ཉེས་པ་མེད་དེ་ངེད་ཀྱི་གྲུབ་མཐའ་ཡིན་པས་བླའོ་སྙོམ་ན། དེ་ལྟ་ན་ཁྱེད་རང་ལ་ནང་འགལ་ཆེན་པོར་འགྱུར་ཏེ། ཆུ་བོ་ཤི་ཏའི་བྱང་ན་རི་བོ་གངས་ཅན་ཡོད་ན། ཆུ་བོ་བཞི་སོགས་ཐམས་ཅད་མ་དྲོས་པ་ནས་འབབ་པར་སྤྲོས་པ་དང་བཅས་ནས་འཆད་པ་དེ་དག་དོན་མེད་པར་འགྱུར་ཏེ།
ཤཱི་ཏ་སོགས་ཆུ་བོ་བཞི་པོ་ཐམས་ཅད་གངས་ཅན་གྱི་ལྷོ་ཁོ་ན་ན་གནས་པར་ཤུགས་ཀྱི་ཁས་བླངས་པའི་ཕྱིར་རོ། ། མཚོ་མ་དྲོས་པ་ཤམྦྷ་ལ་ན་ཡོད་ན་མཚོ་མ་དྲོས་པ་ནི་འདུལ་བ་ལུང་ལས་སྔོན་འཁོར་ལོས་བསྒྱུར་བའི་རྒྱལ་པོ་སྨིག་བམ་གྱི་གཏན་པ་མེད་པའི་མཆོད་སྦྱིན་བྱས་པའི་འབྲས་ཁུ་དབོ་བའི་དོང་བྱས་པ་༼༤༨༨༽དེར་ཆུ་དྲོན་མོ་བླུག་པས་གྲང་བར་གྱུར་པའི་མཚོ་ལ་མིང་མ་དྲོས་པར་གྲགས་པར་བཤད་གདའ་བ། འཁོར་ལོ་བསྒྱུར་བ་ཕལ་པ་ཞིག་ཐུབ་མཆོག་གི་གནས་ཤམྦྷ་ལར་ཇི་ལྟར་མངའ་དབང་བསྒྱུར་ནུས་ཤིང་དེར་གནས་ནས་སྦྱིན་གཏོང་བྱེད་སོགས་མི་རིགས་ཏེ། ཤམྦྷ་ལའི་ཡུལ་ནི་བཅོམ་ལྡན་འདས་དུས་ཀྱི་འཁོར་ལོའི་སྤྲུལ་པའི་ཆོས་ཀྱི་འཁོར་ལོས་སྒྱུར་བའི་རྒྱལ་པོ་ཆེན་པོ་དག་གི་མངའ་ཐང་གི་སྤྱོད་ཡུལ་ཁོ་ནར་དུས་འཁོར་རྒྱུད་འགྲེལ་ནས་འབྱུང་བ་ཉིད་ཀྱི་ཕྱིར། དེ་ཉིད་བདེན་པར་ཁྱེད་ཅག་འདོད་དམ་མི་འདོད། འདོད་ན་ཤམྦྷ་ལ་ན་མ་དྲོས་པའི་མཚོ་འོང་དོན་མེད་ཅིང༌། མི་འདོད་ན། དེ་ལྟར་མི་འཐད་པའི་ཞལ་ལས་གསུངས་པའི་ལུང་རིག་དྲི་མ་མེད་པ་སྤྲོ་བར་གྱིས་ཤིག ། ཁྱད་པར་གོ་ཆེན་པ་སོགས་སྡོམ་གསུམ་འགྲེལ་བྱེད་ཕལ་ཆེ་བས་ཤམྦྷ་ལ་ནི་རི་བདུན་གྱི་བསིལ་རི་དེ་ཉིད་ཤམྦྷ་ལའི་ཀཻ་ལ་ཤ་རིར་འཁྲུལ་ནས་རི་བདུན་གྱི་ཟླས་ཕྱེ་བའི་རི་དྲུག་པ་གྲང་བའི་རི་དེ་ཉིད་རི་བོ་གངས་ཅན་དུ་བཟུང་ན་རི་དེའི་ཕྱི་ནང་གི་རི་སུལ་དུ་ཡོད་པ་ས་སྐྱ་པཎ་ཆེན་གྱི་དགོངས་པར་བསྐོངས་གདའ་བ་དེ་ལྟ་ན་ས་སྐྱ་པཎ་ཆེན་དེས་དུས་འཁོར་རྒྱུད་འགྲེལ་ཚར་གཅིག་སྤྱན་ལམ་དུ་ངེས་པར་མ་བབ་པར་ཟད་དོ། ། ཡང་༼༤༨༩༽ས་པཎ་པས་དྭགས་པོ་བའི་གནས་ཆེན་འགོག་པའི་ཆེད་དུ་ཤམྦྷ་ལའི་བྱུང་བ་ཞིག་བཀོད་པར་མཛད་པ་ལ་བོད་སྟོན་ཐམས་ཅད་དབྱངས་གཅིག་ཏུ་མཁས་པ་ཆེན་པོ་ལ་མི་མཚམས་པའི་མ་དག་པའི་གཏམ་རྒྱུད་འཆད་པ་ནི་རྫུན་ཁུངས་སྦྱར་བ་ཧ་ཅང་ཐལ་ཆེས་པ་ཡིན་ཏེ།
དེ་ལྟའི་བྱུང་བ་བདག་མ་རྟོགས་སུས་ཀྱང་མི་ཤེས་སོ་དགོངས་པའི་བསྙེངས་པ་དང་བྲལ་ཆེས་པའི་སྐྱོན་ཡིན་པའི་ཕྱིར་རོ་ཞེས་སྨྲ་བ་ཐོས་ཏེ། དེ་ཡང་འཛམ་གླིང་ཆུང་ངུ་ན་ཡོད་པའི་ཀླ་ཀློ་ཤམྦྷ་ལ་པའི་དཔུང་གིས་འཇོམས་པར་བཤད་པ་མ་གཏོགས་ཤམྦྷ་ལར་ཀླ་ཀློའི་རྫུ་འཕྲུལ་གྱིས་དམག་འདྲེན་པར་མ་གསུངས་ཏེ། ཇི་སྐད་དུ། གཡུལ་དུ་ཀླ་ཀློ་དག་ལ་མཐའ་དག་པ་ཡི་སྟེང་དུ་སྣུན་བྱེད་འཁོར་ལོ་བསྒྱུར་བ་རང་གི་དཔུང་ཡན་ལག་བཞི་ལྡན་ཀཻ་ལ་ཤའི་རི་བོ་ལྷ་ཡི་བཀོད་པའི་གྲོང་ནས་དུས་མཐར་འབྱུང༌། ཞེས་འབྱུང་བ་ཉིད་ཀྱི་ཕྱིར་དང༌། རིགས་ལྡན་དྲག་པོ་འཁོར་ལོ་ཅན་ཡང་རིགས་ལྡན་གྲགས་པ་འཇམ་དཔལ་དབྱངས་ཀྱི་སྤྲུལ་པར་རླུང་ལྟར་གྲགས་པ་ལས་ཕྱག་རྡོར་གྱི་སྤྲུལ་པར་འཇོག་པ་མེད་པ་ལ་འདིར་འཇོག་པར་མཛད་ལ། འདི་ལྟར་འཇོག་རིགས་པའི་འཐད་པར། ཤཱཀྱ་མཆོག་ཆེན་པས། འཁོར་ལོ་ཅན་ནི་རང་གི་ལུས་ལ་རྡོ་རྗེ་ཅན་ཏེ་༼༤༩༠༽ལྷ་མཆོག་བདག་རྣམས་ཡན་ལག་བཅུ་གཉིས་འགོག ། ཅེས་འབྱུང་བས་སོ། །
ཞེས་སྨྲ་བའང་ཟེར་རྒྱུས་ཕོངས་པར་ཟད་དེ། དེའི་འགྲེལ་པར། ཕྱི་རོལ་ལེའུ་དང་པོ་ལས་གསུངས་པའི་འཁོར་ལོ་ཅན་གང་ཡིན་པ་དེ་ནི་ལུས་ལ་རྡོ་རྗེ་ཅན་ཏེ་ཐུགས་རྡོ་རྗེའི་ཞེས་པའི་དོན་ཏོ། ། ཞེས་འབྱུང་བས། དེར་ནང་རྡོ་རྗེའི་ལུས་ལས་རྡོ་རྗེའི་ཐུགས་ནི་འཕོ་བ་བཅུ་གཉིས་ཀྱི་སྒྲིབ་བྲལ་གྱི་སངས་རྒྱས་ཀྱི་མཛད་པ་དང་དག་པ་སྦྱར་བས་འཁོར་ལོ་ཅན་ཕྱག་རྡོར་གྱི་སྤྲུལ་པར་འཇོག་པའི་འབྲེལ་དུ་ཇི་ལྟར་འགྱུར། ཡང་འཁོར་ལོ་ཅན་རྡོ་རྗེའི་ཐུགས་ཅན་གྱི་སངས་རྒྱས་ཡིན་པས་ཕྱག་རྡོར་དུ་འགྱུར་སྙམ་ན། འོ་ན་འཇམ་དབྱངས་ཉིད་ཀྱང་ཕྱག་རྡོར་དུ་འགྱུར་བས། དེ་ལྟའི་འཐད་སྒྲུབ་ཀྱི་འདིའི་དོན་གྲུབ་པ་མ་ཡིན་ཏེ། སྐབས་དོན་བོར་བར་འགྱུར་བའི་ཕྱིར། ཡང་ས་པཎ་པས།
དུས་འཁོར་ལས་རིགས་ལྡན་འཁོར་ལོ་ཅན་གྱིས་ཀླ་ཀློ་གཡས་སྐོར་དུ་མཐར་བྱེད་པ་གསལ་བར་བཤད་པ་དེ་ཐུགས་ལ་མ་ངེས་པར་འཕགས་པའི་ཡུལ་གྱི་བར་སངས་རྒྱས་བསྟན་པ་སྤེལ་བར་གསུངས་པ་ལས་དེ་ཕན་བསྟན་པ་སྤེལ་བར་མ་དགོངས་པའི་ཚུལ་བསྟན་པར་སྣང་ངོ༌། ། དེར་མ་ཟད་བསྡུས་རྒྱུད་འགྲེལ་ཆེན་ལས། རང་གི་ལུས་ལ་རྡོ་རྗེ་ཅན་ཡིན་ཏེ་རྩ་དབུ་མ་ཡིན་ལ་དེར་ཁྱིམ་བཅུ་གཉིས་ཀྱི་ལྷ་༼༤༩༡༽མཆོག་བདག་རྣམས་ཀྱི་ཡན་ལག་བཅུ་གཉིས་ཀྱི་རླུང་འགོག་གོ ། ཞེས་འབྱུང་ངོ༌། ། ཡང་གོ་ཆེན་པས། ས་སྐྱ་པའི་ཕྱོགས་འཛིན་པར་འདོད་ནས། ཧོར་ཡུལ་གྱི་བྱང་ངག་སྦྱིན་ན་ལྷ་མིན་གྱི་སྤྲུལ་པ་ཀླ་ཀློའི་རྒྱལ་པོ་སྟོབས་ལྡན་ཞིག་གིས་འཛམ་གླིང་ཆུང་ངུ་ཕྱེད་དབང་དུ་བསྡུས་ནས་འཁོར་རྒྱལ་ཕྲན་གོ་དྲུག་ཡོད་པའི་དྲེགས་པ་ཤམྦྷ་ལར་དམག་འདྲེན་ཟེར་འཆད་གདའ་བ། དེ་ལྟའི་འབྱུང་བའི་ལུང་བསྟན་གསུང་རབ་ཅི་འདྲ་གང་ན་ཡོད་སྟོན་དགོས་ལ། སྟོན་རྒྱུ་མེད་བཞིན་ལོ་རྒྱུས་རྫུན་མ་འཕྲལ་དུ་བཅོས་པ་གཏམ་དུ་སྤེལ་བས། ས་སྐྱ་པའི་བསྟན་པ་སྐྱོན་མེད་དུ་སྐྱོང་བར་ནུས་སམ།
དེ་ལྟའི་སྤྱད་པ་སྤྱོད་བཞིན་ས་སྐྱ་པའི་བསྟན་པ་འཛིན་པར་ཆེས་རིང་བར་མ་གྱུར་ཏམ། དེས་ན་མདོ་སྡེ་ནས་བཤད་པའི་གངས་ཅན་དང༌། དུས་འཁོར་སོགས་རྒྱུད་སྡེ་ནས་བཤད་པའི་གངས་ཅན་གྱི་འཇོག་ཚུལ་གཏན་མི་གཅིག་པའི་ཚུལ་ས་སྐྱ་པཎྜི་ཏ་ཆེན་པོའི་ཐུགས་སུ་མ་བྱོན་པར། དུས་འཁོར་དང་མངོན་པ་ནས་གསུངས་པའི་གངས་ཅན་ཏི་སེ་མ་ཡིན་པའི་སྒྲུབ་བྱེད་དུ། དེའི་གཏན་ཚིགས་འདི་ལྟར་ཡིན་ཞེས་གངས་རིས་བསྐོར་བའི་ཤམྦྷ་ལ་ཡོད་ཅིང་དེར་རྫུ་འཕྲུལ་མེད་པར་འགྲོ་མི་ནུས་པར་བཀོད་པའང་ཇི་ལྟར་འབྲེལ། མངོན་པའི་༼༤༩༢༽མདོ་ནས་བཤད་པའི་གངས་ཅན་འདི་ཏི་སེ་མིན་ཞེས་པ་ཐེག་པ་ཆེ་ཆུང་གི་ལུང་ལས་འབྱུང་བ་ལ་བསམས་ནས་སྨྲས་པ་ཡིན་ན། མཛོད་འགྲེལ་ལས། གངས་རི་དེའི་ཕ་རོལ་སྤོས་ངད་ལྡན་པའི་ཚུར་རོལ་ན་མཚོ་མ་དྲོས་པ་ཞེས་བྱ་བ། གངས་ལས་ཆུ་བོ་ཆེན་པོ་བཞི། གངྒཱ་དང་སིནྡཱུ་དང་སི་ཏ་དང་པཀྵུ་འབབ་པ་ཡོད་དོ། །
དེའི་ཞེང་དུའང་དཔག་ཚད་ལྔ་བཅུ་ཡོད་ལ་མཆུར་ཡང་དཔག་ཚད་ལྔ་བཅུ་ཡོད་དེ། ཡན་ལག་བརྒྱད་དང་ལྡན་པའི་ཆུས་གང་ངོ༌། ། དེར་ནི་རྫུ་འཕྲུལ་དང་མི་ལྡན་པའི་མིས་བགྲོད་པར་དཀའོ། ། དེ་ཉིད་ཀྱི་དྲུང་ན་གངས་ལ་འབྲས་བུ་མངར་བ་དག་ཡོད་པའི་ཤིང་འཛམ་བུ་ཞེས་བྱ་བ་མངོན་པར་གྲུབ་སྟེ།

དེའི་དབང་གིས་འདི་འཛམ་བུ་ཞེས་བྱ་བར་གྲགས་སོ། ། ཡང་ན་དེའི་འབྲས་བུའི་དབང་གི་འཛམ་བུའི་གླིང་ཞེས་བྱ་བར་གྲགས་སོ། ། ཞེས་འབྱུང་ལ། འདིར་མིའི་བགྲོད་པར་དཀའ་ཞེས་འབྱུང་བའང༌། འདུལ་བ་སྨན་གཞིར། དེ་པ་མཚོ་མ་དྲོས་པར་གཤེགས་པ་ན། དེར་ཀླུའི་རྒྱལ་པོ་དགའ་བོ་དང་ཉེར་དགས་སྤྲུལ་པའི་པདྨ་སྟོང་ལྡན་ཤིང་རྟའི་འཁོར་ལོ་ཙམ་རིན་ཆེན་ལས་གྲུབ་པའི་གདན་ལ་བཞུགས་པར་གསོལ་བའི་གདན་ལ་དེར་བགྲོད་པའི་སྐལ་བ་དང་རྫུ་འཕྲུལ་ཐོབ་པ་མ་གཏོགས་མི་བགྲོད་པར་གསུངས་པས་དེ་ཙམ་ལ་བརྟེན་ནས། སློབ་དཔོན་༼༤༩༣༽ཆེན་པོ་དབྱིག་གཉེན་གྱིའང་དེ་ལྟར་མཛོད་འགྲེལ་དུ་གསུངས་པར་སྣང་ཡང༌། དེ་སྐད་དུ་གསུངས་པས་མ་དྲོས་དང་གངས་ཅན་གྱི་ཡུལ་ན་མིས་མི་བགྲོད་པར་ལུང་དེ་དག་གི་མི་འགྲུབ་པའི་ཁར། ལུང་དེ་དག་གིས་ཏི་སེ་གངས་ཅན་མ་ཡིན་པར་སྒྲུབ་པ་ལ་ཆེས་གནོད་པ་ཡིན་ཏེ། འདུལ་མངོན་གྱི་ལུང་དེ་ནི་འཕགས་པའི་ཡུལ་ཆེས་དྲོ་བ་ནི་རྒྱ་མཚོ་ཆེན་པོ་རྟ་གདོང་གི་མེ་དང་ཉེ་བའི་དབང་དང་གླིང་གི་མཐའ་ས་ཁད་ཀྱི་དམའ་ཞིང་གཞོལ་བས་རི་བོ་ཐམས་ཅད་ཆར་གྱིས་བཀྲུས་པས་ནག་པོ་འབའ་ཞིག་དང་ས་གཞིའང་ཐང་ཆེན་པོ་དང་ཆུ་བོ་རྣམས་ཀྱང་དལ་བུར་འབབ་པ་ཡོད་ལ།
དེ་ནས་བྱང་གི་ཕྱོགས་ནི་རྟ་གདོང་གི་མེ་ལས་རིང་ཞིང་གླིང་གི་མགོ་ཉིད་ཀྱི་ས་ཁད་ཆེས་མཐོ་བས་གངས་རིའི་ཕྲེང་བ་དང་ཅོང་རོང་དང་ནགས་ཚལ་དང་གཅན་གཟན་གཏུམ་པོ་སོགས་ཡོད་པ་ཉིད་ཀྱི་ཕྱིར་འཕགས་པའི་ཡུལ་སོགས་འཛམ་བུ་གླིང་པ་དག་ལ་གཏམ་དུ་གྲགས་པ་ན། བྱང་ཕྱོགས་ཁ་བ་ཅན་གྱི་ལྗོངས་སམ་གངས་རིའི་ཁྲོད་ཅེས་འབྱུང་བ་འདིས་ཀྱང་ཏི་སེ་སོགས་རི་བོ་གངས་ཅན་ཡིན་པ་ཉིད་ཀྱི་བོད་གངས་རི་ཁྲོད་འཇོག་པ་ཡིན་ཏེ། སློབ་དཔོན་དབྱིག་གཉེན་གྱི་མཛོད་རང་འགྲེལ་ལས། འཛམ་བུའི་གླིང་འདིའི་བྱང་༼༤༩༤༽ཕྱོགས་འཛམ་བུའི་གླིང་འདི་ཉིད་ན་རི་ནག་པོ་གསུམ་ཡོད་དོ། ། དེ་དག་འདས་ནས་ཀྱང་གསུམ་ཡོད་དོ། ། དེ་ནས་ཡང་གསུམ་ཡོད་དོ། ། རི་ནག་པོ་དགུ་འདས་པའི་ཕ་རོལ་ན་གངས་རི་ཡོད་དོ། ། ཞེས་འབྱུང་ལ། དེ་དང་མཐུན་པར་རྨ་བྱ་ཆེན་མོའི་མདོ་འགྲེལ་སློབ་དཔོན་ལས་ཀྱི་རྡོ་རྗེས་བྱས་པར། རིའི་རྒྱལ་པོ་གངས་ཅན་དང་ཞེས་བྱ་བ་ནི་སྒྲ་མི་སྙན་ནས་རི་ནག་པོ་དགུ་འདས་པའི་བྱང་ཕྱོགས་ན་རིའི་རྒྱལ་པོ་གངས་ཅན་ཞེས་བྱ་བ་ཡོད་དོ། །
ཞེས་འབྱུང་བས། དེ་དང་མཐུན་པར་ཆག་དགྲ་བཅོམ་པ་རྒྱ་གར་དུ་བྱོན་པའི་ལམ་ཡིག་ཏུ། རྡོ་རྗེ་གདན་གྱི་བྱང་སྟོད་ཡུལ་སྒྲ་ངན་ནས་རི་བོ་ཆེན་པོ་དུ་མའི་བར་ཆོད་པའི་བྱང་ཐང་ཉིད་དུ་ཏི་སེའི་གངས་སྣང་ཞེས་དྲིས་གདའ་བ་དང་ཡང་ཆེས་འགྲིག་པ་ཡིན་པའི་ཕྱིར་ཏེ། འདི་གངས་ཅན་དང་མ་དྲོས་པའི་མཚོ་ནས་འབབ་པའི་གངྒཱའི་འགྲམ་དུ་གྲོང་ཁྱེར་སེར་སྐྱ་དང་གཉན་ཡོད་དང་ཀོ་ས་ལ་སོགས་པ་ཡོད་པས། མདོ་དག་ལས་སེར་སྐྱའི་ཡུལ་འཆད་པ་ན། རི་བོ་གངས་ཅན་དང་ཉེ་བ་ན་ཆུ་བོ་སྐལ་ལྡན་ཤིང་རྟའི་འགྲམ། ཞེས་འབྱུང་བ་དང༌། ཁྱད་པར་ཡབ་རྒྱལ་པོས་སྟོན་པ་ཉིད་ཀྱི་ཡུལ་རིགས་ཀྱི་དྲི་བ་ཞུས་པའི་ལན་དུ། རྒྱལ་པོ་གངས་རི་ཉེ་བ་ན། ། ཡུལ་གྱི་ལྗོངས་ནི་ནོར་དག་དང༌། །
འབྲུ་དག་གི་ནི་གང་༼༤༩༥༽གྱུར་པ། ། ཀོ་ས་ལ་ཞེས་གྲགས་པ་ཡོད། ། བུ་རམ་ཤིང་པ་ཉི་མའི་རུས། ། ཤཱཀྱ་དག་ནི་དེ་ན་གནས། ། ཞེས་འབྱུང་བའི་ཕྱིར་རི་བོ་གངས་ཅན་བོད་ན་ཡོད་པ་ཉིད་ཀྱི་བོད་གངས་ཅན་གངས་རིའི་ཁྲོད་དུ་གྲུབ་པའི་ཕྱིར་ཏེ། འཛམ་གླིང་ཆུང་ངུ་དུམ་བུ་བཞིར་བགོས་པའི་བཞི་ཆ་གཅིག་ཤམྦྷ་ལར་བྱས་པའི་སུམ་ཆ་འདི་ལ་གངས་རིའི་ཆ་དང་གྲང་རེག་ཆེ་བའི་ཡུལ་བོད་ལས་གཞན་དུ་མ་དམིགས་པའི་ཕྱིར་རོ། ། ཤམྦྷ་ལ་འཛམ་གླིང་ཆུང་ངུའི་ཆ་ཡིན་པའང༌། ཇི་སྐད་དུ། དུམ་བུ་གཅིག་ལ་དཔག་ཚད་སྟོང་ཕྲག་ཉི་ཤུ་ལྔ་སྟེ་གཡས་ཀྱི་ཕྱེད་ལ་ཤམྦྷ་ལར་གྲགས་པ། ཞེས་འབྱུང་བས་སོ། །
དེས་ན་གངས་ཅན་གྱི་ཁྲོད་འདིར་ནི་མི་གྲོང་སོགས་ཆེས་འབྱོར་བ་མ་ཡིན་པར་སྣང་སྟེ། སྔོན་རྫོགས་ལྡན་སོགས་དུས་དང་པོར་ཡང་མི་ཡི་གྲོང་ཁྱེར་མ་བྱུང་བ་ལ་རྩོད་དུས་མགོ་བརྩམས་སྐྱབས་སེང་སྒྲ་ངན་འཐབ་པའི་ཚེ། སྒྲ་ངན་དཔུང་ཚོགས་གཅིག་ཁ་བ་ཅན་གྱི་རི་ཁྲོད་དུ་ཞུགས་པ་ལས་མི་འཕེལ་ལོ་ཞེས་སློབ་དཔོན་ཤེས་རབ་གོ་ཆས་བཤད་པ་དང༌། ཕ་དམ་པས་ཁོ་བོ་བོད་དུ་ལན་མང་པོར་འོངས་པའི་དང་པོར་གངས་ཆུ་ནགས་ཚལ་མ་གཏོགས་མི་སྣང༌། དེ་ནས་ཐང་མི་སྡོད་ཐུབ་རྣམས་ལ་སྟག་དང་སེང་གེ་གླང་ཆེན་སོགས་སྣང༌། དེ་ནས་རིམ་བཞིན་༼༤༩༦༽མི་གྲོང་ཆགས་པ་ཡིན་ཞེས་གསུངས་གདའ་བ་སོགས་དང༌། འདུལ་མངོན་གྱི་བྱུང་བ་སོགས་ལ་དཔགས་ནས་སྟོན་པ་བཞུགས་དུས་བོད་ན་ད་ལྟའི་མིང་ཙམ་གྱི་དར་རྒྱས་ཆེས་ཡོད་པར་མི་སྣང་ལ། འོ་ན་དུས་འཁོར་ལས། བོད་ན་བོད་ཀྱི་ཡི་གེར་བྲིས། ཞེས་དེ་དུས་ནའང་བོད་དར་བར་བཤད་པ་མ་ཡིན་ནམ་སྙམ་ན།
སྤང་ལོ་ཆེན་པོའི་གསུང་གིས། བོད་ཀྱི་ཡུལ་དུ་བོད་ཀྱི་བྲིས་ཞེས་པ་དེ་འཛམ་གླིང་ཡུལ་དྲུག་གི་ས་བགོས་ཀྱི་དབང་དུ་བྱས་པ་ཙམ་ཡིན་གྱི་བྷོ་ཊའི་གངས་ཁྲོད་འདི་ཁོ་ནར་མི་བཟུང་ཞེས་གསུངས་པ་ཉིད་ཀྱང་དོན་ལ་ཞུགས་སོ། ། ཡང་ས་པཎ་པ་ཆེན་པོས། དེས་ན་རི་བོ་གངས་ཅན་དུ། ། རྫུ་འཕྲུལ་མེད་པས་འགྲོ་མི་ནུས། ། ཞེས་དང༌། ཡང༌། ཨཽ་རྒྱན་ཛཱ་ལནྡྷ་ར་དང༌། ། གངས་ཅན་དེ་ཝི་ཀོ་ཊ་སོགས། ། ཀླ་ཀློ་བླུན་པོ་མུ་སྟེགས་བྱེད། །
འབྲོག་པ་རྣམས་ཀྱིས་གང་མོད་ཀྱང༌། ། དེ་དག་གྲུབ་པ་ཐོབ་བམ་ཅི། ། ཞེས་གངས་ཅན་མིའི་བགྲོད་མི་ནུས་ན་མུ་སྟེགས་དང་ཀླ་ཀློའི་འབྲོག་པ་དེར་འོང་བའི་གནས་ག་ལ་ཡོད་པས། ས་སྐྱ་པཎ་ཆེན་ལྟ་བུས་ཀྱང་འདི་ལྟ་ལ་ཐུགས་འཁུ་འཕྲིག་ཙམ་ཡང་མི་འཁྲུངས་པ་ཅི་ལྟར་ཡིན་ཞེས། ཞྭ་དམར་བ་བཞི་པ་ཆོས་ཀྱི་གྲགས་པས་བཀའ་སྩལ་ཏེ། ཁྱད་པར་སྔོན་སྟོན་པ་བཞུགས་དུས་གངས་༼༤༩༧༽རི་མཚོ་གསུམ་ཡོད་པའི་ཡུལ་དང་ཁ་ཆེ་ལ་སོགས་ཆུས་ཁེངས་པར་ཡོད་ལ། དེ་ནས་སྟོན་པ་གཤེགས་ནས། དགྲ་བཅོམ་ཉི་མ་གུང་པས་ཁ་ཆེའི་ཀླུ་བཏུལ་ནས་ས་གཞིར་བྱིན་གྱིས་རླབས་པར་བཤད་པ་དང༌། བོད་ཀྱི་ཡིག་ཚང་རྙིང་མར་ཡང༌། མངའ་བདག་ཁྲི་སྲོང་ལྡེའུ་བཙན་གྱི་ཡབ་ཀྱི་རིང་ལའང་མངའ་རིས་བསྐོར་གསུམ་མིས་བགྲོད་མི་ནུས་པར་ཀླུ་ཨེ་ལས་བཟུང་བར་ཡོད་པས་ལི་བན་ཁ་ཆེར་ལོག་པ་རྣམས་མངའ་རིས་སུ་བགྲོད་པ་ན་ཀླུ་ཨེ་ལའི་ལུས་ཀྱི་གདན་ཕུལ་ཏེ་ཟམ་པ་བྱས་པས་སྦྲུལ་གྱི་ལུས་སྣད་ནས་ཚེའི་དུས་བྱས་པས་གངས་མཚོ་བསྐམས་ནས་ཞང་ཞུང་སོགས་ཀྱི་ཡུལ་ཆགས་པ་ཡིན་ཞེས་འབྱུང་བས།
དེ་དག་ཀྱང་ཆེས་བདེན་པ་ཡིན་ཏེ། ཐམས་ཅད་མཁྱེན་པ་སྤྱན་སྔ་གྲགས་པ་འབྱུང་གནས་ཀྱི་གྲུབ་མཐའ་ཆེན་མོར། ཁ་བ་ཅན་གྱི་རྒྱལ་ཁམས་སུ། ། གངས་ཅན་ཡོད་པར་མི་འདོད་ན། ། གཞན་དུ་གངས་ཅན་ཇི་ལྟར་འཚོལ། ། གངས་ཅན་ཏི་སེའི་གནས་འདི་ལ། ། རྫུ་འཕྲུལ་ལྡན་པ་མ་གཏོགས་པ། ། བགྲོད་པར་དཀའ་བར་གསུངས་པ་དེ། ། སྔོན་སྟོན་པ་འཕགས་ཡུལ་བཞུགས་པའི་ཚེ། ། བོད་ཡུལ་གངས་རིའི་ཁྲོད་འདི་ཉིད། །
ད་ལྟའི་ཡུལ་བཞིན་གྲོང་ཡུལ་སོགས། ། འབྱོར་ཞིང་རྒྱས་པར་འདོད་པ་མིན། ། དེ་ལ་དགོངས་༼༤༩༨༽ནས་གསུངས་པ་སྟེ། ། དཔེར་ན་འདི་ནས་ཨཽ་རྒྱན་ཡུལ། ། དྷ་ན་ཀོ་ཤའི་གླིང་དུ་ནི། ། དེ་ལ་རྫུ་འཕྲུལ་དགོས་པར་བཤད། ། དེ་ན་ཡོད་པའི་མི་རྣམས་ཀྱི། ། རྫུ་འཕྲུལ་གྱིས་ནི་བགྲོད་མི་དགོས། ། ཏི་སེའི་བགྲོད་པའང་དེ་བཞིན་ནོ། ། བོད་ཀྱི་རི་མཚོ་འདི་དག་ལ། །
སྟོན་པ་བཞུགས་དུས་མི་ཕལ་གྱིས། ། བགྲོད་མི་ནུས་ཀྱང་སྟོན་པ་མཆོག ། ནོངས་རྗེས་དགྲ་བཅོམ་ཆེ་རྣམས་ཀྱི། ། ཉི་མའི་རྫུ་འཕྲུལ་མཛད་ནས་ནི། ། གངས་རི་བཞུས་ནས་ཡུལ་ཁམས་བསྐྱེད། ། དེ་རྗེས་ཏི་སེའི་ཡུལ་ཁམས་འདིར། ། ཀུན་གྱི་བགྲོད་པ་དེ་ལྟར་རོ། ། ཞེས་དང༌། སངས་རྒྱས་མྱ་ངན་འདས་འོག་ན། ། དགྲ་བཅོམ་རྣམས་ཀྱང་རིམ་པས་འདས། །
འོན་ཀྱང་ཡུལ་ཁམས་བཅུ་དྲུག་ན། ། གནས་བརྟན་ཆེན་པོ་བཅུ་དྲུག་ལ། ། དགྲ་བཅོམ་འདུས་པར་བཅས་པ་ཀུན། ། འགྲོ་བའི་དོན་ལ་བཞུགས་པར་གསུངས། ། ཏི་སེའི་ཡུལ་དང་ཁ་ཆེའི་ཡུལ། ། དགྲ་བཅོམ་ཡན་ལག་འབྱུང་འཁོར་བཅས། ། བཞུགས་ནས་ཡུལ་དེ་བྱིན་གྱིས་བརླབས། ། དེ་ལྟར་བྱིན་གྱིས་མ་བརླབས་ན། ། ཁ་ཆེའི་རྒྱལ་ཁམས་ཆུ་རུ་ནུབ། ། བོད་དུ་གངས་རི་མཆོད་ནས་ནི། །
རི་དང་ཡུལ་ལྗོངས་གོ་འགེགས་པས། ། དེ་ཕྱིར་བྱིན་གྱིས་རླབས་པ་ཡིན། ། ཞེས་འབྱུང་བའི་ཕྱིར་རོ། ། མ་དྲོས་མཚོ་ལ་ཞེང་དང་སྲིད་དཔག་ཚད་ལྔ་བཅུ་༼༤༩༩༽དུས་དེར་ཡོད་ནའང༌། ད་ལྟ་མེད་པ་ན་འཕེལ་འགྲིབ་ཏུ་འགྱུར་པ་ཡིན་ཏེ། གནམ་མཚོའི་མཚོ་ལའང་སྔར་ལས་རྒྱ་ཆུང་དུ་འགྲོ་བ་མངོན་པ་ལྟ་བུ་དང༌། སྔར་མཚོ་མེད་པར་ཡང་མཚོ་ཆེན་པོ་རྒྱས་པ་སོགས་དུ་མ་འབྱུང་བར་མཐོང་བའི་ཕྱིར་མ་ཕམ་མཚོ་ཆུང་བས་མ་དྲོས་པ་མ་ཡིན་པར་ཅིས་འགྲུབ་འཇིག་རྟེན་ན་གཏམ་དུ་གྲགས་པ་ལ། འཛམ་བུའི་འབྲས་བུ་ལྷ་ཀླུ་དག་གིས་ཟོས་པས་དེའི་དྲི་མ་འཛམ་བུ་ནཱ་དའི་གསེར་དུ་འགྱུར་ཞེས་སྨྲ་ན། ལྷ་དང་ཀླུ་དག་གི་སྤྱོད་ཡུལ་གྱི་ཤིང་སོགས་རང་རེ་མི་རྣམས་ལ་ལས་ཀྱི་མཚམས་ཆོད་པས་ག་ལ་སྣང༌། དེ་མི་སྣང་བས་མ་ཕམ་འགྲམ་དུ་འཛམ་བུའི་ཤིང་མེད་པར་ག་ལ་འགྲུབ།
ཡང་མ་དྲོས་ཀྱི་སྲིད་ཞེང་གི་ཚད་ལ་གྲུབ་མཐའ་ཆེན་མོར། མ་དྲོས་མཚོ་ལ་ཆུ་ཞེང་དུ། ། དཔག་ཚད་ལྔ་བཅུ་ཡོད་པ་ལས། ། མ་ཕམ་མཚོ་འདིར་མེད་པ་ནི། ། མ་ཕམ་མ་དྲོས་པ་དེ་ཡི། ། མཚོ་ཡི་རྒྱ་མཐོངས་ཡིན་ཕྱིར་ཏེ། ། དཔེར་ན་ཁང་བཟང་རྒྱ་ཆེ་ཡང༌། ། རྒྱ་མཐོངས་རུབ་པར་བྱེད་བཞིན་ནོ། ། མ་དྲོས་མཚོ་དེ་འདི་མིན་ན། ། བྱང་ཆུབ་སེམས་དཔའ་མ་དྲོས་པས། །
ཞུས་པའི་མདོ་ལས་གསུངས་པ་ཡི། ། ཆུ་ཆེན་བཞི་ཡི་བཀའ་མགོ་སྟེ། ། ཡུལ་གཞན་གང་ན་ཡོད་༼༥༠༠༽པ་ཡིན། ། ཞེས་འབྱུང་ངོ༌། ། དེར་མ་ཟད་སྔོན་སྟོན་པས་མ་དྲོས་པར་གཤེགས་པ་ན་མ་དྲོས་པ་མཆུ་ཞེང་ཆེ་བར་བསྟན་པ་ནི་རང་གི་གནས་རྒྱས་པར་རྫུ་འཕྲུལ་སོགས་ཀྱི་མ་བསྟན་ན་དེར་སྟོན་པ་ལ་ཆོས་ཉན་པའི་སྐྱེ་དགུ་དག་ལ་ཤོམས་པའི་དབང་དུ་མཛད་ལ། འདིར་ནི་མིའི་འགྲོ་བ་རང་ག་བ་དག་བསྟེན་པའི་མཚོ་ལ་དེ་ཙམ་གྱི་མཆུ་ཞེང་མི་དགོས་པའི་དབང་དུ་མཛད་པའང་ཡིན་ནོ། ། དེས་ན་ཆུ་བོ་ཆེན་པོ་བཞིའི་མགོ་བོ་མ་ཕམ་པར་ཐུག་པས་མ་ཕམ་མ་དྲོས་ཡིན་པར་བསྙོན་མེད་པས། སྔོན་གྱི་མཁས་པ་ཆེན་པོ་ལ་ལས། གངྒ་འདི་ནས་འབབ་པའི་ཕྱིར། ། མ་དྲོས་འཚོལ་བའི་ངལ་བས་ཅི། །
འདུས་བྱས་རྟག་པ་མེད་པའི་ཕྱིར། ། སྔོན་བཞིན་ད་ལྟ་གནས་པ་མེད། ། ཅེས་འབྱུང་བ་ལ། ལྷ་བཙུན་བསམ་ཡས་པས་མ་བཟོད་ནས། དེ་དེ་ན་འབབ་པར་ཚད་མ་གང་གིས་འགྲུབ། བོད་ཀྱི་བླུན་པོ་ནོར་ཕྱིར་ཁྱི་བཞིན་དུ་འཁྱམས་པ་ཞིག་གམ། ཨ་ཙ་ར་བླུན་པོ་དེ་ལྟ་བུ་ཞིག་ལས་གཞན་འོས་ཅི་ཡོད། དེ་དག་གི་ཚིག་ཙམ་ལ་བརྟེན་ནས་པཎྜི་ཏ་ཆེན་པོའི་གསུང་ལ་དགག་པ་བྱེད་པ་ནི་བཞད་གད་ཀྱི་ཚིག་གོ ། ཞེས་ཟེར་བ་ནི་རང་ཉིད་ཐོས་རྒྱ་ཆུང་ངོ་༼༥༠༡༽ཞེས་གཞན་ལ་གོ་བར་བྱེད་པར་སྟེ། འཛམ་གླིང་ཆུང་ངུ་འདིར།
གངྒ་སོགས་ཆུ་བོ་བཞི་པོ་འདི་ལས་གཞན་ཡོད་པ་མིན་པ་ནི། སྔོན་འགྲོ་བའི་མགོན་པོ་ཆོས་རྒྱལ་འཕགས་པ་ཡོན་མཆོད་ཀྱི་ཆུ་མིག་གི་ཆེར་ཆེན་མོའི་དུས་འཛམ་བུའི་གླིང་གི་ཡུལ་ཁམས་ཐམས་ཅད་ཀྱི་སྐྱེ་བོ་འདུས་པའི་ངག་ལ་རྟེན་པ་ཡིན་ཞེས་བཅོམ་ལྡན་འདས་རལ་གྲིའི་བསྟན་བཅོས་ལ་འབྱུང་བའི་དོན་ནི། རྒྱ་གར་མཉན་ཡོད་དང་ཐད་མཉམ་གྱི་རི་དགུ་འདས་ཀྱི་གངས་ཅན་དང་མ་དྲོས་ཀྱི་མཚོ་ནི་ཏི་སེ་དང་མ་ཕམ་པ་ཡིན་ཏེ། དེ་ནས་འབྱུང་བའི་གངྒཱ་སོགས་ལ་གངྒཱ་རྒྱ་དཀར་ནག་ཀླ་ཀློ་སོག་པོ་སོགས་སུས་ཀྱང་མཐོང་བ་མི་སྣང་བའི་ཕྱིར་དང༌། འཛམ་གླིང་འདིར་ནི་རྒྱ་མཚོ་ལ་ཐུག་པའི་བར་མིས་བགྲོད་མི་ནུས་པའི་ཡུལ་ནི་འཛམ་བུ་གླིང་པའི་ཡུལ་པ་སུ་ལའང་ཐོས་པ་མི་སྣང་བའི་ཕྱིར། འོ་ན་གངས་ཅན་སོགས་ཀྱི་ཡོན་ཏན་མདོ་ནས་བཤད་པ་ལྟར་ཏི་སེ་སོགས་ལ་མེད་པས། དེ་དེ་མ་ཡིན་པར་ཡང་མི་འགྲུབ་སྟེ། བྱ་རྒོད་ཕུང་རི་དང་བསིལ་བ་ཚལ་དང༌། ཡངས་པ་ཅན་དང་མཉན་ཡོད་སོགས་གྲོང་ཁྱེར་རྣམས་ལ་ཡོན་ཏན་མདོ་ནས་བཤད་པ་ལྟར་ད་ལྟ་མེད་ཀྱང་དེ་དག་དེ་མ་༼༥༠༢༽ཡིན་པར་མི་འགྱུར་ལ། དེ་སྒྲོ་བཏགས་དང་གཅིག་གི་དེ་གནས་ཚུལ་ཡིན་པར་བརྗོད་པ་ནི་སྨྱོན་པ་ཡིན་ནོ་ཞེས་གསུངས་ལ།
དེ་ཉིད་དོན་ལའང་གནས་པར་སྣང་སྟེ། རྒྱ་ནག་ཏ་མི་རྒྱལ་པོའི་དུས། ཏཱ་ཞིང་ཆེན་པོས་བསགས་སྦྱང་གི་ཆེད་དུ་གྲུ་རྫིངས་བཅས་ནས་ཕྱིའི་རྒྱ་མཚོར་ཞུགས་ཏེ་འཛམ་བུའི་གླིང་གི་མཐའ་ལ་སྐོར་བ་ལན་གསུམ་བྱས་པས། འཛམ་གླིང་གི་བྱང་ཕྱོགས་ཀྱི་མཐའ་ན་གླིང་ཁམ་ལོང་ངེ་བ་འདུག་པ་སོག་པོའི་ནོར་བུ་ལེན་མཁན་རྣམས་ཀྱི་འདི་ནི། མ་ཧཱ་དེ་ཝ་ཤམྦྷ་ལའི་ཡུལ་ཡོད་ཟེར་བ་ཙམ་ལས་རྒྱུས་མི་སྣང༌། གཞན་མིས་བགྲོད་མི་ནུས་པའི་ཡུལ་འཛམ་གླིང་ན་མི་འདུག་ཅེས་འཛམ་གླིང་ཡུལ་བཀོད་ཡང་ཟེར། རྒྱ་མཚོ་མཐའི་ལམ་ཡིག་ཡང་ཟེར་བའི་ཤོག་དྲིལ་རྒྱ་སྤར་མར་ལེགས་པར་འཆད་དགའ་བ་སོགས་ཁུངས་ཐུབ་ཀྱི་ལུང་གུང་མཐུན་དུ་མ་འགྲིག་པས་ཕྱོགས་འཛིན་ཅན་དག་གི་ཟེར་སྒྲོས་ལ་ཞེན་པར་བྱར་མི་རུང་སྟེ། ཞེན་ཆེས་ན་རྫུན་ལུ་གུ་བརྒྱུད་དུ་བརྒྱུད་དགོས་པའི་ཕྱིར། དགོས་པ་ཅི་ཞིག་ཡོད་དེ། དཔེར་ན་ཤཱཀྱ་པ་ཆེན་པོས།
གངྒ་ནི་གཉིས་ཏེ། ཕྱི་རོལ་པ་དང་འཇིག་རྟེན་ལ་ཐུན་མོང་དུ་གྲགས་པ་༼༥༠༣༽དང་སངས་རྒྱས་ཀྱི་ཆོས་ལས་ཐུན་མོང་མིན་པར་བཤད་པ་གཉིས་ལས། དང་པོ་ནི། མ་ཕམ་པ་ནས་འབབ་པ་འདི་ཉིད་ཡིན་ཏེ། མངོན་བརྗོད་དང༌། སྨན་དཔྱད་དང༌། འདུལ་བ་དང༌། མུ་སྟེགས་བྱེད་ཀྱི་ཁྲུས་ཀྱི་འཇུག་ངོགས་ཀྱི་ཆེད་དུ་བསྟེན་བྱ་དེ་ཡིན་ལ། གཉིས་པ་ནི་ཆོས་མངོན་པ་སོགས་ནས་གསུངས་པའི་མཚན་ཉིད་ཅན་གྱི་མ་དྲོས་པ་སོགས་ལྟ་བུ་ཞེས་ཟེར་དགོས་པ་ལྟ་བུ་འབྱུང་བའི་ཕྱིར། དེ་ལྟར་སྨྲས་ན་ཉེས་པར་ཅིར་འགྱུར་ན།
འོ་ན་འཛམ་གླིང་སོགས་ཡུལ་ཁམས་ཐམས་ཅད་ལའང་ཐུན་མོང་འཇིག་རྟེན་དུ་གྲགས་པ་དང་ཐུན་མོང་མིན་པ་མདོ་རྒྱུད་ནས་བཤད་པའི་འཇིག་རྟེན་གཉིས་རེ་ཡོད་པར་འདོད་དགོས་པ་དང༌། དེ་ལྟར་འདོད་པའི་དང་པོ་དེ་མངོན་པ་དང་དུས་འཁོར་ནས་བཤད་པའི་འཇིག་རྟེན་དེ་མ་ཡིན་པར་འཆད་དགོས་ལ། དེ་ལྟར་འཆད་ན་ད་ལྟ་དུས་འཁོར་གྱི་རྩིས་ཀྱི་གཟའ་འཛིན་སོགས་ཀྱི་རྩིས་འཇིག་རྟེན་ལ་མངོན་སུམ་ཚད་མར་སྟོན་པ་དེ་ཐམས་ཅད་ཐུན་མོང་བའི་གཟའ་སོགས་ལ་འགྲིག་པར་མི་འགྱུར་བར་རིགས་པ་ལས་འགྲིག་པར་སྣང་བས་གནོད་པའི་ཕྱིར་དང༌། ཐུན་མོང་མིན་པའི་གཉིས་པ་དེ་འཇིག་རྟེན་ཕྱི་པའི་ཡུལ་ཡིན་ནམ་མིན། ཡིན་ན་དེ་ལྟ་བུའི་མ་དྲོས་སོགས་གནས་ག་ན་མཐོང་བ་ཅི་ལྟར་ཡོད། མིན་ན་འཕགས་༼༥༠༤༽པ་ཁོ་ནའི་སྤྱོད་ཡུལ་མ་གཏོགས་གཞན་གྱིས་དེ་དམིགས་སུ་མི་རུང་བར་བདེན་བཞིའི་དོན་ལྟ་བུའི་ཞེས་མདོ་རྒྱུད་ཅི་འདྲ་ནས་བཤད་པ་ཡོད་པའི་ཁུངས་སྟོན་ཅིག ། དེར་མ་ཟད་ཐུན་མོང་བའི་སྟོང་གསུམ་འཇིག་རྟེན་འདི་ཐུན་མོང་མིན་པའི་མདོ་རྒྱུད་ནས་བཤད་པའི་སྟོང་གསུམ་གྱི་འཇིག་རྟེན་འདི་ལས་གཞན་དུ་ཡོད་དམ་འཇིག་རྟེན་འདི་ཉིད་ཡིན། གཞན་དུ་ཡོད་ན་འདི་ལས་དཔག་ཚད་སོགས་ཇི་ཙམ་གཞལ་བ་ན་ཡོད། འདི་ཉིད་ཡིན་ན་འཇིག་རྟེན་དང་ཐུན་མོང་ཡིན་མིན་གྱི་ཡུལ་ཁམས་དང་གངྒ་གཉིས་ཡོད་པར་བཤད་པ་དོན་ལ་མ་ཞུགས་པར་འགྱུར་རོ། ། ཡང་མཆོག་ཆེན་པས།
གངས་རི་མཚོ་གསུམ་སོགས་མ་དྲོས་པ་སོགས་མིན་པའི་སྒྲུབ་བྱེད་དུ་མངོན་པ་ནས། མཚོ་གངས་ཅན་གྱི་བྱང་ན་ཡོད་པར་བཤད་པ་ལ་དེང་སང་ལྷོ་ན་སྣང་བ་དང༌། རི་སྤོས་ངད་ཅན་མཚོའི་བྱང་ན་ཡོད་པར་བཤད་པ་ལ་ལྷོ་ན་སྣང་བ་གངྒ་ཁ་ཤར་དུ་བལྟས་ནས་འབབ་པར་བཤད་པ་ལ་དེང་སང་མ་ཕམ་གྱི་དཀྱིལ་གཤགས་ནས་འབབ་པའི་ཕྱིར་ཞེས་ཟེར་བ་ཡང་མ་ངེས་པ་ཡིན་ཏེ། སྔར་དེ་ལྟར་ཡོད་པ་ཕྱིས་འགྱུར་བ་དུ་མ་མཐོང་བའི་ཕྱིར་དང༌། ཁྱད་པར་རི་གླིང་མཚོ་ཐམས་ཅད་ཀྱང་དེ་ལ་བརྟེན་པའི་སྐྱེ་དགུའི་༼༥༠༥༽བསོད་ནམས་ཀྱི་ཕར་འཆུགས་དང་ཚུར་འཆུགས་དུ་མ་བྱུང་བར་མཐོང་བའི་ཕྱིར་དང༌། ཁྱད་པར་ཕྱི་ནང་ཐུན་མོང་གི་གཙུག་ལག་དག་ལས་སྔོན་ནི་རི་རྣམས་འཇིག་རྟེན་ལ་མི་གནོད་པར་རྐང་པས་བགྲོད་པ་ལས་ཕྱིས་ནས་བརྒྱ་བྱིན་གྱི་རྡོ་རྗེས་རྐང་པ་བཅག་པས་རི་བོ་ཐམས་ཅད་རྐང་པ་ཆག་ཀྱང་མནྜ་རའི་རི་བྲོས་པ་ད་ལྟ་ཕྱིའི་རྒྱ་མཚོའི་ནང་ན་རྐང་གི་འགྲོ་བ་ཡོད་པར་གྲགས་པ་ལྟ་བུ་ཆེས་མང་བར་སྣང་བ་དང༌། དེར་མ་ཟད་ས་གཡོ་བ་ལ་སོགས་པའི་རྐྱེན་གྱིས་རྒྱ་གར་གྱི་མ་ཏུའི་ཡུལ་མཚོ་དེ་ནས་གཞན་དུ་ཡོད་པ་དང༌། རྒྱ་ནག་ཏུ་ས་འོག་ནས་ཉ་འབྲུག་ཆེན་པོ་ནམ་མཁར་འཕུར་བས་རི་མཚོ་གྲོང་ཁྱེར་དུ་མ་ས་ལེ་བར་སྟོང་ཕྲག་དུ་མ་བརྒལ་བ་ན་གནོད་པ་མེད་པར་འཕོས་ཏེ་ཡུལ་གྲོངས་ཆགས་ཡོད་པ་རྒྱ་ནག་གི་ཡིག་ཚང་རྙིང་པར་འབྱུང་བ་ཙམ་ཀྱང་མ་གསན་ནོ། ། ཞེས་པའི་རྣམ་འགྱུར་ལས་ཡ་མཚན་ཆེ་བའི་ལེགས་བཤད་ཅི་ཞིག་ཡོད། ཡང་ཏི་སེ་གངས་ཅན་མིན།
མ་ཕམ་མ་དྲོས་མ་ཡིན་པའི་སྒྲུབ་བྱེད་དུ་མདོ་ཕལ་ཆེན་ནས་བཤད་པའི་གངས་ཅན་དང༌། མ་དྲོས་མཚོའི་ཡོན་ཏན་གྱི་ཁྱད་པར་མངའ་རིས་ཀྱི་གངས་རི་༼༥༠༦༽མཚོ་གསུམ་ལ་མི་སྣང་བྱ་བ་འདི་གནོད་བྱེད་དུ་འགྱུར་ན། བཀའ་བརྒྱུད་མཆོག་འདི་ལ་གནོད་བྱེད་ཀྱི་ཉེས་པར་མི་འགྱུར་བར་ས་སྐྱ་པའི་ཕྱོགས་ཉིད་ལ་གནོད་བྱེད་ཀྱི་ཉེས་པར་འགྱུར་བ་ཡིན་ཏེ། མདོ་ཕལ་ཆེན་ནས་དེ་སྐད་བཤད་པ་དེ་ནི། སངས་རྒྱས་ཀྱི་ཞིང་ཡོངས་སུ་སྦྱང་བའི་མཐུ་གྲུབ་པའི་དབང་འབྲས་ལས་འདུས་པ་དེ་དག་གི་སྣོད་ཀྱི་འཇིག་རྟེན་དེ་ལྟར་སྣང་བའི་དབང་དུ་མཛད་དེ། དེ་ཡང་མཆོག་གི་སྤྲུལ་སྐུ་ཞིང་མ་དག་པའི་གནས་འདི་ཡང་མཆོག་གི་སྤྲུལ་སྐུའི་མཐུས་སྐད་ཅིག་ལས་མཐུན་གྱི་ངོར་དག་པར་སྦྱང་བ་ཉིད་ཀྱི་ཕྱིར་ཏེ། འདི་ལྟའི་ཚུལ་ནི་སངས་རྒྱས་ཀྱི་ཞིང་ཡོངས་སུ་སྦྱང་བའི་ཆོས་ཚུལ་གྱི་གནད་རྟོགས་ན་ཐེ་ཚོམ་གྱི་དྲི་མ་ཟད་དེ། དོན་གྱི་ཁོག་ཁྲོལ་བར་འགྱུར་བའི་ཕྱིར་ཏེ། ཕལ་ཆེན་ནས་ཇི་ལྟར་གསུངས་པ་ལྟར་ཐེག་པ་ཆེན་པོའི་མདོ་རྒྱུད་ཀྱི་ཆོས་གང་དང་གང་གསུངས་པའི་གླིང་བཞིར་ཆོས་བསྟན་པའི་གནས་དེ་ཉིད་གནས་ཕུན་སུམ་ཚོགས་པ་འོག་མིན་སྟུག་པོ་བཀོད་པ་ལྟར་སྦྱང་བར་མཛད་དེ། ཕུན་སུམ་ཚོགས་པ་ལྔ་ལྡན་གྱི་སྒོ་ནས་ཆོས་ཀྱི་འཁོར་ལོ་བསྐོར་བ་འདི་ནི་ཆོས་ཉིད་ཡིན་པའི་ཕྱིར།
༼༥༠༧༽རྒྱུད་རྣམས་ལས་རི་རབ་ཀྱི་སྟེང་དང་གཞན་འཕྲུལ་དབང་བྱེད་ཀྱི་ལྕང་ལོ་ཅན་ལ་སོགས་པ་དང་མིའི་གནས་རྣམས་ཀྱང་རྒྱུད་དེ་དང་དེའི་དཀྱིལ་འཁོར་པར་བྱིན་གྱིས་བརླབས་ནས་གསུངས་པ་ཤ་སྟག་ཏུ་ཡོད་པའི་ཕྱིར། མདོའི་དབང་དུ་ནའང་ཕལ་ཆེན་ཇི་ལྟར་བར། ཡུམ་རྒྱས་འབྲིང་གི་གླེང་གཞིར་ཡང༌། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་རིན་པོ་ཆེའི་རང་བཞིན་དུ་ཀུན་ནས་གནས་པར་གྱུར་ཏེ་མེ་ཏོག་སིལ་མ་སྣ་ཚོགས་ཀྱི་ཀུན་ནས་གང་བ་དང༌། དར་གྱི་ལྡ་ལྡི་ཆུན་པོ་ཀུན་ནས་བྲེས་པ་དང༌། ཞེས་པ་ནས། བྱང་ཆུབ་སེམས་དཔའ་ཆེན་པོ་གཞན་ཡང་གཟི་བརྗིད་ཆེན་པོ་དག་འཁོད་པའི་འཇིག་རྟེན་གྱི་ཁམས་པདྨོ་ཅན་བཞིན་དུ་གྱུར་རོ། ། ཞེས་འབྱུང་ཞིང༌། ཡང་དེའི་ཚེ་ཞིང་འདི་ནས་ཤར་ཕྱོགས་སུ་གངྒཱའི་ཀླུང་གི་བྱེ་མ་སྙེད་ཀྱི་གྲངས་དང་མཉམ་པའི་འཇིག་རྟེན་གྱི་ཁམས་སོ་སོ་ནས་བྱང་ཆུབ་སེམས་དཔའམ་ཁྱིམ་པ་དང་རབ་ཏུ་བྱུང་བ་དང་ཁྱེའུ་དང་བུ་མོའི་གཟུགས་སུ་འདུག་པ་བྱེ་བ་ཁྲག་ཁྲིག་བརྒྱ་སྟོང་དུ་མས་བྱ་རྒོད་ཕུང་རིར་ཤེར་ཕྱིན་ཉན་པར་འོངས་པར་གསུངས་ཤིང༌། དེ་ཕྱོགས་བཅུ་ཆར་ལ་སྦྱར་ནས་གསུངས་པས་དེའི་ཚེ་བྱ་རྒོད་ཕུང་པོའི་རི་བོར་དེ་ཐམས་ཅད་ཤོང་བ་སོགས་ཀྱི་༼༥༠༨༽ཡོན་ཏན་དེ་ཁྱེད་ཅག་ཡོད་པར་འདོད་དམ་མེད་པར་འདོད།
ཡོད་པར་འདོད་ན་ད་ལྟའང་ཡོད་པར་འདོད་དམ་མེད་པར་འདོད། ད་ལྟ་མེད་ལ་དེ་དུས་ཡོད་པར་འདོད་ན་ནི་ཁོ་བོ་ཅག་ཀྱང་ཕལ་ཆེན་ནས་ཆུ་བོ་བཞིས་མ་དྲོས་པ་ལ་ལན་བདུན་བསྐོར་བ་དུས་དེར་ཡིན་གྱི་ད་ལྟ་མེད་པར་སྨྲ་བའང་དེ་བཞིན་ནོ། ། ཡང་དེ་དུས་ཡོད་པ་བཞིན་ད་ལྟའང་ཡོད་དགོས་ཤིང་དེ་ལྟར་མེད་ན་དེ་དུས་ཀྱང་མེད་པར་རིགས་ཏེ་སྙན་ངག་བཞིན་ནོ་ཞེ་ན། འོ་ན་མི་མཇེད་ཀྱི་ཞིང་དང་བྱ་རྒོད་ཕུང་རི་ལ་ཡུམ་གྱི་གླེང་བཞི་བཞིན་ད་ལྟར་མི་འདུག་པས་ཡུམ་གྱི་གླེང་གཞིའི་བྱུང་བ་ཐམས་ཅད་སྙན་ངག་མཁན་གྱི་སྒྲོ་བཏགས་པ་ཉིད་ཀྱི་དོན་ལ་མི་གནས་སོ། ། ཤེར་ཕྱིན་གྱི་ཆོས་འཁོར་འཆད་པའི་ཕུན་ཚོགས་ལྔ་ལྡན་ཐམས་ཅད་ལ་སྐུར་པ་བླ་ན་མེད་པར་བཏབ་པར་འགྱུར་རོ། ། ཡང་བོད་ཀྱི་ངེས་དོན་སྨྲ་བར་རློམ་པ་ཁ་ཅིག ། མདོ་སྡེ་ཕལ་ཆེན་དང་ཡུམ་གྱི་བྱང་ཆུབ་དེ་ཐམས་ཅད་བྱང་ཆུབ་སེམས་དཔའི་ཉམས་སྣང་ཡིན་ཏེ། མིན་ན་བྱ་རྒོད་ཕུང་པོའི་རི་ཆུང་དེར་འོག་མིན་པའི་ལུས་དཔག་ཚད་ཁྲི་དྲུག་སྟོང་པ་མི་ཤོང་བའི་ཕྱིར། ཞེས་ཟེར་བའང་མདོ་སྔགས་ཀྱི་ཏིང་ངེ་འཛིན་སྦྱོང་ཚུལ་ལ་བློ་མ་ཕྱོགས་པའི་གཏམ་དུ་ཟད་དོ། ། སྔགས་ཀྱི་ཉམས་༼༥༠༩༽སྣང་ཕལ་ཆེ་བ་ནི་ད་ལྟའི་སྤྱི་མཐུན་གྱི་སྣང་བ་ཐམས་ཅད་དང་མི་མཐུན་པའི་རྣལ་འབྱོར་པ་རང་སྣང་ཀུན་རྫོབ་ཐུན་མོང་མིན་པའི་ཚད་མ་ཡིན་ལ་ཐུན་མོང་ལ་ལྟོས་ན་ལོག་པའི་ཀུན་རྫོབ་ལྟ་བུར་འགྲོ་བའི་སྐབས་ཀྱང་ཡོད་ལ།
མདོའི་སེམས་དཔའི་ཏིང་ངེ་འཛིན་གྱི་རྫུ་འཕྲུལ་གྱི་སྣང་བ་འགྲོ་བ་དེ་དང་དེ་སྤྱི་མཐུན་ལ་ཚད་མར་འགྲོ་བ་ཉིད་ཀྱི་ཕྱིར། མདོའི་གླེང་གཞིའི་བྱུང་བ་དེ་དག་ནི་རྣལ་འབྱོར་པ་རེ་རེ་ལ་སྣང་བའི་ཉི་ཚེ་བའི་སྤྱོད་ཡུལ་དུ་སྨྲ་ན་རྫོགས་པའི་སངས་རྒྱས་ལ་སྐུར་བ་བཏབ་པར་འགྱུར་རོ། ། དེས་ན་མ་དག་པའི་ཞིང་དུ་ཡུལ་དང་ཕལ་ཆེ་བ་ལྟ་བུའི་སངས་རྒྱས་ཀྱི་ཞིང་སྦྱོང་གི་ཡོན་ཏན་གྱི་བཀོད་པ་བསྟན་པ་དེའི་ཡོན་ཏན་ད་ལྟའི་མ་དག་པའི་ཞིང་དེར་མེད་ན། དེ་མ་དག་པའི་ཞིང་དེ་མ་ཡིན་པར་འགྱུར་དགོས་སྙམ་ན། ཁྱེད་ཅག་མི་མཇེད་ཀྱི་འཇིག་རྟེན་འདི་དང༌། བྱ་རྒོད་ཕུང་རི་སོགས་ཀྱང་དེ་དང་དེ་མ་ཡིན་པར་ཁས་ལེན་པའི་ཉེས་པ་ཆེན་པོས་རིག་པར་འགྱུར་རོ། ། དེས་ན་ཁོ་བོ་ཅག་ནི་མ་དྲོས་པ་ལ་ཆུ་བོ་བཞིས་བསྐོར་བའི་ཡོན་ཏན་སོགས་ནི། རྒྱལ་བ་མ་ཕམ་པས། སེམས་ཅན་འཇིག་རྟེན་དེ་བཞིན་དུ། ། སྣོད་ཀྱི་འཇིག་རྟེན་མ་དག་པ། །
དེ་ལ་དག་པར་སྒྲུབ་པ་ཡི། ། སངས་རྒྱས་ཞིང་ནི་དག་༼༥༡༠༽པ་ཉིད། ། ཅེས་སོགས་གསུངས་པ་ཉིད་ཀྱི་དོན་ལེགས་པར་ཁོང་དུ་ཆུད་པས་མ་ཕམ་ལ་གངྒ་སོགས་ཀྱིས་བསྐོར་བ་ལན་དུ་མར་མ་བྱས་ཀྱང་མ་དྲོས་པའི་མཚོར་མི་འགྱུར་བའི་ཐེ་ཚོམ་ནི་ཅུང་ཟད་ཀྱང་མེད་དེ། འདི་ལྟ་བུ་ལ་དགོངས་ནས་འགྲེལ་ཆེན་དྲི་མེད་འོད་དུ། འཇིག་རྟེན་ཀུན་རྫོབ་ཏུ་མོས་པ་སྣ་ཚོགས་པའི་སེམས་ཅན་གྱི་བསམ་པའི་དབང་གིས་འཇིག་རྟེན་གྱི་ཁམས་ཀྱི་ཚད་སེམས་ཅན་རྣམས་ལ་གསུངས་ཤིང་རབ་ཏུ་སྣང་ངོ༌། ། དོན་དམ་པར་ནི་འཇིག་རྟེན་གྱི་ཁམས་ལ་ཚད་གཞལ་དུ་མེད་དེ་སེམས་ཅན་རྣམས་ཀྱི་བསོད་ནམས་དང་སྡིག་པའི་དབང་གིས་སོ། ། འདིར་ཕུག་ཁྲུ་ལྔ་པའི་ཚད་གང་དུ་འདོད་ཆགས་དང་བྲལ་བའམ་བྱང་ཆུབ་སེམས་དཔའ་གནས་པའི་ཕུག་དེར་བསོད་ནམས་དང་ཡེ་ཤེས་ཀྱི་བསྟེན་པ་དེའི་མཐུ་དང་རྫུ་འཕྲུལ་གྱི་སྟོབས་ཀྱིས་འཁོར་ལོས་སྒྱུར་བ་སྡེ་དང་བཅས་པ་འོང་ཞིང་རབ་ཏུ་འཇུག་སྟེ། དེ་སུས་ཀྱང་མ་བསྐྱེད་ཅིང་ཕུག་དེར་ཞུགས་པའི་འཁོར་ལོ་སྒྱུར་བའི་སྡེ་ཡང་དོག་པ་ཉིད་མ་ཡིན་ནོ། ། དོན་དམ་པར་འཇིག་རྟེན་གྱི་ཁམས་ཀྱི་ཚད་ཀྱང་དེ་བཞིན་དུ་རིག་པར་བྱའོ། ། ཞེས་འབྱུང་བའི་ཕྱིར།
ཀུན་རྫོབ་མ་དག་པའི་ལས་སྣང་གི་འཇིག་རྟེན་གྱི་གཞིར་དོན་དམ་དག་པའི་ཡེ་ཤེས་ཀྱི་འཇིག་རྟེན་གྱི་ཁམས་༼༥༡༡༽ལྟོས་ནས་བཞག་པར་འབྱུང་དུ་མི་རུང་བ་མ་ཡིན་ཏེ། ཆོས་ཐམས་ཅད་སྟོང་དང་རྟེན་འབྱུང་ལ་ལྟོས་ནས་འབྱུང་བར་འཐད་པ་ཉིད་ཀྱི་ཕྱིར་རོ། ། དེས་ན་མ་ཕམ་ལ་སོགས་པར་ཡང་རྗེ་བཙུན་མི་ལ་ལྟ་བུའི་སངས་རྒྱས་མཆོག་གི་ཞིང་སྦྱོང་གི་མཐུའི་ངོར་ནི་མ་དྲོས་ལ་ཆུ་བཞིས་ལན་བདུན་བསྐོར་བ་སོགས་ཀྱི་ཡོན་ཏན་དང་ལྡན་པར་གསལ་སྟེ། རྗེ་བཙུན་མི་ལའི་མགུར་ལས། གངས་དཀར་ཏི་སེ་སྐད་པ་དེ། ། དགྲ་བཅོམ་ལྔ་བརྒྱ་བཞུགས་པའི་གནས། ། རི་བོ་གངས་ཅན་བྱ་བ་ཡིན། ། མ་ཕམ་གཡུ་མཚོ་སྐད་པ་དེ། ། མ་དྲོས་མཚོ་མོ་བྱ་བ་ཡིན། ། བྲག་དམར་སྤོ་མཐོན་སྐད་པ་དེ། །
རི་ནག་འབིགས་བྱེད་བྱ་བ་ཡིན། ། ཞེས་འབྱུང་བ་ལྟར་རོ། ། ཡང་ཕལ་པོ་ཆེར། བརྒྱ་བྱིན་གྱིས་གླང་པོའི་རྒྱལ་པོ་ཤུགས་ལྡན་རི་གསེར་གྱི་ལོགས་སམ་བྱ་སྐྱིབས་རིན་པོ་ཆེ་སྣ་བདུན་གྱིས་གང་བ་སོགས་ཀྱི་ཡོན་ཏན་དུ་མ་དང་ལྡན་པ་ནི། ལྷའི་དབང་པོ་བརྒྱ་བྱིན་གྱི་ཉེར་སྤྱད་དུ་བཤད་པས། དེ་ཡང་བརྒྱ་བྱིན་དང་རྒྱལ་ཆེན་རིས་བཞི་པ་སོགས་འཇིག་རྟེན་སྐྱོང་བའི་ཆེད་དུ་མིའི་ཡུལ་ལ་སོགས་པར་འོངས་པ་ལྷའི་ལུས་དང་བས་མི་དག་གི་མཐོང་བྱར་མེད་ཅིང༌། ལྷ་དེ་དག་གིས་མ་ཕམ་དང་གད་པ་བྱ་སྐྱིབས་སོགས་༼༥༡༢༽ལ་ནོར་བུ་སོགས་སུ་མཐོང་བ་དེ་དག་རང་རེ་མི་ལ་ག་ལ་སྣང་ཞིང༌། གླང་པོའི་རྒྱལ་པོ་སོགས་ཀྱང་རང་རེ་དང་སྤྱོད་ཡུལ་ཐུན་མོང་དུ་རྒྱུ་བར་ག་ལ་འགྱུར་ཞིང༌། དེ་ལྟར་འགྱུར་དགོས་སོ་སྙམ་པ་དེ་དག་གིས་ནི་འགྲོ་བ་སོ་སོའི་ལས་ཀྱི་རྒྱུའི་འབྲས་བུ་ལ་སྤྱོད་ཚུལ་གྱི་གསུང་རབ་དག་ལ་རྒྱུས་ཅུང་ཟད་ཀྱང་མེད་དོ་ཞེས་གསལ་བར་བྱས་པ་ཡིན་ནོ། ། ཡང་ཅི་ས་སྐྱ་པ་ཁྱེད་ཅག་ཏི་སེ་གངས་ཅན་མིན་པ་དང་མ་ཕམ་མ་དྲོས་མིན་པའི་སྒྲུབ་བྱེད་དུ།
ཕལ་ཆེན་གྱི་གངས་ཅན་མ་དྲོས་ཀྱི་ཡོན་ཏན་མེད་པར་བཤད་པ་ནི་འབྲེལ་མེད་དེ། དེར་དེ་ལྟར་བཤད་པ་ནི་དབང་ཐོབ་པའི་སངས་རྒྱས་དང་བྱང་ཆུབ་སེམས་དཔའི་ཆོ་འཕྲུལ་གྱི་ཚུལ་ཡིན་པས། ད་ལྟའི་གངས་ཅན་མ་དྲོས་སོགས་ལས་སྣང་གི་འཇིག་རྟེན་ཐུན་མོང་བ་སྐྱེ་བོ་ཀུན་གྱི་ཆུ་བུར་གྱི་མིག་ལ་ཚད་མར་གྱུར་པ་འདི་ཚད་མ་མིན་པར་བསྙོན་པར་ཟད་པ་ལས་ཅི་ཞིག་ཡོད་དེ། མདོར་འཇིག་རྟེན་གྱི་རྣམ་བཞག་ཡོད་པར་གསུང་ཚད་སྒྲ་ཇི་བཞིན་པར་ད་ལྟ་ཡོད་ན་ཡུལ་དེ་དག་ཡིན་ཅིང༌། དེ་ལྟ་མེད་ན་ཡུལ་རི་སོགས་དེ་དེ་མ་ཡིན་དགོས་པར་འདོད་པ་དེ་ལྟའི་ཕྱིར་ན། ཁྱེད་རང་འདོད་པའི་ཏི་སེ་འདི་ཡང་ཏི་སེ་མ་ཡིན་པར་འགྱུར་ཏེ། མདོ་སྡེ་༼༥༡༣༽དྲན་ཉེ་ལས། བྱང་ཕྱོགས་ཀྱི་ཆ་ན་གངས་ཅན་ཞེས་བྱ་བ་རི་རྩེ་མོ་སྣ་ཚོགས་པ་དང་ལྡན་པ་དཔག་ཚད་སྟོང་དང་ལྡན་པ་དང༌། དེའི་མཐར་ཤིང་དང་འབབ་ཆུ་དུ་མ་དང༌། མེ་ཏོག་དང༌།
མིའམ་ཅི་དང༌། གནོད་སྦྱིན་དང༌། ཤ་ཟ་དང༌། ཀླུ་དང༌། རིགས་དམའ་བའི་མིས་གང་བ་དང༌། དཀའ་ཐུབ་པ་རྣམས་རྒྱུ་ལ། དེ་ནས་ཤུག་པ་སོགས་དང་རི་དྭགས་བྱ་སོགས་ཀྱིས་གང་བའི་ཕྱིར། གཞན་ཟངས་ཀྱི་མདོག་དཔག་ཚད་ཉི་ཤུ་པ། ཕུག་སྟོང་དང་ལྡན་པ་དང༌། དེ་ནས་དཔག་ཚད་བརྒྱ་ཐམ་པར་ཆུ་ཀླུང་གིས་ཡོངས་སུ་བསྐོར་ལ།
དེ་ནས་ཏི་སེ་ཞེས་པའི་རི་དཔག་ཚད་ལྔ་བརྒྱ་པ་དངུལ་གྱི་རང་བཞིན་ལ་གསེར་གྱི་རིས་ཡོངས་སུ་གང་བ་དེ་ལ་འཕགས་སྐྱེས་པོ་ཞེས་བྱ་བའི་རྒྱལ་པོ་དང༌། དེའི་ཕ་རོལ་ན་ཏི་སེའི་རི་ཞེས་བྱ་བའི་རི་དཔག་ཚད་ལྔ་པ་ལྗོན་པ་རྣམས་ལ་མིའམ་ཅི་རྩེ་ཞིང་དགའ་བས་གླུ་ལེན་ཅིང༌། རི་ལྔ་ནི་གསེར་དང༌། ཤེལ་དང༌། གསུམ་ནི་དངུལ་གྱི་རང་བཞིན་ཅན་དུ་བཤད་པས་ད་ལྟའི་ཏི་སེ་འདི་ལ་དེ་ལྟར་མི་སྣང་བས་ཏི་སེར་ཡང་དེང་སང་ཕྱིན་ཆད་ཁས་ལེན་པར་མི་རིགས་སོ། ། འོ་ན་ཁྱེད་ཅག་བཀའ་བརྒྱུད་པ་ལའང་ཏི་སེ་ཏི་སེ་མ་ཡིན་པར་འགྱུར་ཏེ། དྲན་ཉེ་ནས་བཤད་པའི་ཏི་སེའི་ཡོན་ཏན་དེ་དག་ད་ལྟའི་༼༥༡༤༽ཏི་སེ་ལ་རང་རེ་རྣམས་ཀྱིས་མ་མཐོང་བའི་ཕྱིར་སྙམ་ན། དེའི་ལན་ནི། བདག་གི་རྗེ་འབྲི་གུང་པ་ཆེན་པོའི་སྤྱན་སྔ་བ་ཐམས་ཅད་མཁྱེན་པ་འབྱུང་བའི་མཚན་ཅན་གཉིས་ཀྱིས་སྔོན་ན་མ་འོངས་ལུང་བསྟན་གྱི་ཚུལ་དུ་ཀླན་ཀ་དེ་དག་ལེགས་པར་བསལ་ཟིན་པ་ཡིན་ཏེ། དམ་པ་དེ་དག་གི་ཞལ་སྔ་ནས།
ཐེག་ཆེན་གྱི་མདོ་རྒྱུད་ཀྱི་གླེང་གཞི་ལྟ་བུའི་སྣོད་ཀྱི་ཡུལ་བཀོད་ནི་ཞིང་དག་བསྒོམས་པའི་དབང་འབྲས་ཡིན་ཀྱང་མ་དག་པའི་ལས་མཐུན་གྱི་འཇིག་རྟེན་གྱི་སྣང་བ་ཡང་ས་པཎ་བཞེད་པ་ལྟར་སྔར་ཡོད་ཕྱིས་མི་རྟག་པ་མ་ཡིན་པར་རྒྱུན་རྟག་པ་ཁོ་ནར་ཡོད་པ་ན་མ་ཡིན་ཏེ། འདོད་པའི་འཇིག་རྟེན་འདི་ལའང་རྫོགས་ལྡན་སོགས་ཀྱི་ཡུལ་ཁམས་གོང་གི་ལྷ་ལྟ་བུའི་ཚེ་ལོ་དཔག་མེད། ལུས་འོད་དང་ལྡན་ཤིང་ཁ་ཟས་མི་དགོས་པ་དང༌། སྣོད་ཀྱི་འཇིག་རྟེན་ཀྱང་དངས་ཞིང་འོད་ཟེར་འཕྲོ་བར་གནས་ལ། དེ་ནས་རྫོགས་ལྡན་སོགས་ཀྱི་དུས་མར་ལ་འགྲིབ་པ་ན་བདུད་རྩི་ས་ཞག་དང༌། འབྲས་ས་ལི་སོགས་མ་རྨོས་པར་འཁྲུངས་པའི་ལོ་ཏོག་སོགས་ཡོད་ལ། དེ་ནས་རྩོད་ལྡན་མཐར་ཐུག་པ་ནད་མུག་མཚོན་གསུམ་གྱིས་གཙེས་པས་ན་འཇིག་རྟེན་འདིར་ལོངས་སྤྱོད་བྱའི་དངོས་པོ་ཡིད་དུ་འོང་བ་ཆེར་མི་འབྱུང་བའི་བར་གསུངས་པ་ཉིད་ཀྱི་ཕྱིར། དྲན་ཉེ་ནས་བཤད་༼༥༡༥༽པའི་ཏི་སེའི་ཡོན་ཏན་ད་ལྟའི་ཏི་སེ་ལ་མ་དམིགས་ཀྱང་ཏི་སེ་མ་ཡིན་པར་མི་འགྱུར་ཞེས། གྲུབ་མཐའ་ཆེན་མོར། གླང་ཆེན་གསེར་གད་ལ་སོགས་པ། །
སྔོན་ཡོད་ད་ལྟ་མི་འདུག་སྐད། ། གསེར་གྱི་བྱ་སྐྱིབས་གླང་ཆེན་བྲེས། ། ད་ལྟར་ཡང་ནི་ཡོད་ན་ཡང༌། ། དེ་ལོངས་སྤྱད་པའི་ལས་ཅན་ངོར། ། ཡོན་ཏན་དེ་དག་ཚང་བར་ཡོད། ། དེ་ཡི་ལས་ཅན་མ་ཡིན་ངོར༌། ། ཡོན་ཏན་ཀུན་ཀྱང་མར་ལ་འགྲིབ། ། འོན་ཀྱང་སྔོན་གྱི་ཡོན་ཏན་གྱི། ། ཁྱད་གཞི་ལྡན་པའི་ཡུལ་ལྗོངས་ལའང༌། ། ཆ་མཐུན་རྩི་རྒྱུ་ཕལ་ལ་སྣང༌། །
སྔོན་གྱི་རྫོགས་ལྡན་དུས་སུ་ནི། ། མ་རྨོས་ལོ་ཐོག་ལ་སོགས་པ། ། ཡོན་ཏན་དུ་མ་ཡོད་པར་གསུངས། ། སྙིགས་མའི་དུས་སུ་ག་ལ་ཡོད། ། སྔོན་ཡོད་ད་ལྟ་མེད་པ་མང༌། ། སངས་རྒྱས་འཇིག་རྟེན་བྱོན་དུས་སུ། ། སེམས་ཅན་དེ་དག་རྣམས་ལ་ཡང༌། ། བདེ་སྐྱིད་དུ་མ་འབྱུང་བར་གསུངས། ། ཚུར་ཤོག་གི་ནི་བསྙེན་པར་རྫོགས། ། ད་ལྟར་དུས་ངན་ག་ལ་ཡོད། །
ཅེས་འབྱུང་ལ། དེ་དག་ནི་ཆེས་ཆེར་འཐད་པ་བཅོམ་ལྡན་འདས་ཀྱི་ལུང་ཉིད་ཀྱིས་ཀྱང་ཤེས་པར་བྱ་སྟེ། མ་འོངས་པར་སངས་རྒྱས་ཀྱི་བསྟན་པ་ནུབ་པ་ན་ཡུལ་གྱི་ཡོན་ཏན་ཐམས་ཅད་འགྲིབ་པར་ཟླ་བའི་སྙིང་པོས་ཞུས་པའི་མདོར། དེའི་ཚེ་འཛམ་བུའི་གླིང་གི་དམ་ཆོས་རིལ་ནུབ་བོ། ། ༼༥༡༦༽དེ་ནས་གསེར་ནི་དངུལ་ངན་པ་དང་རྡོར་འགྱུར། ར་གན་ནི་ཟངས་སུ་འགྱུར། མུ་ཏིག་ནི་རྭ་རུ་འགྱུར་རོ། ། རོ་དྲུག་ལ་ཁ་བ་དང་སྐྱུར་བ་གཉིས་སུ་འདུས་སོ། ། ཞེས་འབྱུང་ངོ༌། ། དགེ་འདུན་འཕེལ་གྱི་ལུང་བསྟན་ལས།
སྐུ་ལུགས་མ་ལ་སོགས་པ་ནི་ཀླུའི་ཡུལ་དུ་གདན་འདྲེན་ནོ། ། ཡི་གེ་ཐམས་ཅད་རང་བྱི་བར་འགྱུར་རོ། ། གོས་ཐམས་ཅད་རྩུབ་པོར་འགྱུར་རོ། ། རོ་ཁ་བ་དང་བསྐ་བ་མ་གཏོགས་པ་དང་རིན་པོ་ཆེ་ཐམས་ཅད་ནུབ་པར་འགྱུར་རོ། ། ཞེས་དང༌། དེ་ནས་ཚེ་ལོ་ཡར་འཕེལ་བ་ན། བྱམས་པས་ལུང་བསྟན་པའི་མདོ་ལ་སོགས་པར། རྒྱལ་བ་མ་ཕམ་པ་འཇིག་རྟེན་དུ་བྱོན་པ་ནས། སྣོད་ཀྱི་འཇིག་རྟེན་འདི་རིན་པོ་ཆེའི་ས་གཞི་ལག་མཐིལ་ལྟར་མཉམ་པ་གཏེག་ན་ཕར་བ་དང་མནན་ན་ནེམ་བྱེད་པ་ལ་སོགས་པ་འབྱུང་བ་དང༌། དུས་ཀྱི་འཁོར་ལོ་ལས།
འཁོར་ལོ་ཅན་གྱི་གནས་འདི་རྫོགས་ལྡན་བཞག་པ་ན། ཡུལ་འདིར་ཡོན་ཏན་ཐམས་ཅད་གསར་དུ་འཕེལ་བར་འགྱུར་ཞེས། རྒྱུད་ཀྱི་རྒྱལ་པོ། དེ་ཡི་དུས་སུ་འཛིན་མ་དག་ལ་མཐའ་དག་སྐྱེ་བོའི་རིགས་ནི་ཆོས་དང་འདོད་པ་ནོར་རྣམས་རྫོགས། ། འབྲུ་རྣམས་དགོན་པར་སྐྱེ་བ་དང་ནི་ཤིང་རྣམས་འབྲས་བུ་བརྟན་པོ་དེ་རྣམས་འབྱུང་བར་འགྱུར། ། ཞེས་སོགས་འབྱུང་ངོ༌། ། ཡང་ས་སྐྱ་པ་༼༥༡༧༽དག ། སྣོད་ཀྱི་འཇིག་རྟེན་སྤྱི་ལ་དེ་ལྟར་ཡིན་དུ་ཆུག་ཀྱང་གངས་རི་མཚོ་གསུམ་ལ་སྔར་ཡོད་ཕྱིས་རྟག་པ་ཁོ་ན་དམིགས་བསལ་ཡིན་ནོ་ཞེ་ན། དེ་འདྲ་ལ་སྤྱིར་གཏང་དང་དམིགས་བསལ་གྱི་གནས་ཡོད་པ་མིན་ཏེ། སྣོད་བཅུད་ཀྱི་ཀུན་རྫོབ་ཀྱི་ཆོས་འདི་ཐམས་ཅད་རྫུན་སྣང་མ་བརྟགས་ཉམས་དགའི་རྨི་ལམ་སྒྱུ་མ་ཙམ་མ་གཏོགས།
རྡུལ་ཆ་མེད་དང་རགས་པ་རྫས་གྲུབ་རྟག་པར་འགྱུར་བའི་ཆོས་ནི་འགའ་ཙམ་ཡང་མེད་དེ། མ་དག་པའི་འཇིག་རྟེན་མ་ཟད་སངས་རྒྱས་ཀྱི་དག་པའི་ཞིང་ཡོངས་སུ་སྦྱང་བའི་གནས་རྣམས་ཀྱང་རྟག་བརྟན་དུ་བདེན་པར་གྲུབ་པ་མེད་པའི་ཕྱིར་ཞེས། སློབ་དཔོན་ཀ་མ་ལ་ཤཱི་ལའི་རྡོ་རྗེ་གཅོད་པའི་འགྲེལ་པར། དོན་དམ་པར་ཡན་ལག་ཅན་གྱི་ངོ་བོའམ་རྡུལ་ཕྲ་རབ་བསགས་པར་བཀོད་པ་གང་ཡང་མེད་པའི་ཕྱིར། བཀོད་པ་དེ་དག་ནི་མེད་པ་ཁོ་ན་སྟེ། རྨི་ལམ་ན་དམིགས་པའི་ཞིང་བཀོད་པ་བཞིན་དུ་མ་བརྟགས་པ་ན་དགའ་བ་ཙམ་དུ་ཀུན་རྫོབ་ཏུ་ཡོད་པར་གསུངས་ཏེ། དེ་ཉིད་ཀྱི་ཕྱིར་ཞིང་བཀོད་པ་རྣམས་ཞེས་བྱའོ། ། ཞེས་འབྱུང་ངོ༌། ། སྤྱིར་ས་སྐྱ་པ་ཁྱེད་ཅག་མདོ་ནས་མཚོ་མ་དྲོས་པ་དང་ཆུ་བོ་བཞིའི་བྱུང་བ་འབྱུང་ཚད་ཁུངས་སུ་བྱེད་ན། ཕལ་ཆེན་ནས་འབྱུང་བའི་ཆུ་བོ་༼༥༡༨༽བཞི་རྣམས་ཀྱང་ཆུ་བོ་བཞི་མ་ཡིན་པར་འབྱུང་སྟེ།
ཟུང་གི་མདོ་ལས་གངྒ་སོགས་ཆུ་བོ་ཆེན་པོ་རྣམས་འཁོར་སྟོང་སྟོང་དང་བཅས་པ་འཛམ་གླིང་དུ་ལོ་ཐོག་བསྐྱེད་པའི་ཆེད་དུ་ནམ་མཁའ་ནས་འབབ་པར་གསུངས་ལ། དེང་སང་ཆུ་བོ་བཞི་སོགས་ནམ་མཁའ་ནས་འབབ་པ་མི་སྣང་བའི་ཕྱིར། ཇི་སྐད་དུ། གངྒཱ་དང་སི་ཏ་དང་པཀྵུ་དང༌། ཡ་མུ་ན་དང་ཙནྟྲ་བྷ་ག་དང༌། ཀླུང་ཆེན་པོ་ལྔ་པོ་དེ་དག་ནི་རྒྱ་མཚོ་ཆེན་པོར་འབབ་སྟེ། ཀླུང་ཆེན་པོ་རེ་རེ་ལའང་འཁོར་ཀླུང་ལྔ་བརྒྱ་ཡོད་དོ། ། ཀུན་ཏུ་དཔའ་བ་ཀླུང་ཆེན་པོ་ལྔ་པོ་འདི་དག་ཀྱང་འཁོར་སྟོང་སྟོང་དང་བཅས་པ་ནམ་མཁའ་ལས་འབབ་སྟེ། དེ་དག་གིས་སྐྱེ་དགུ་རྣམས་ངོམས་པར་བྱེད་དོ། ། གསོལ་པ།
འཁོར་སྟོང་སྟོང་པོ་དེ་གང་ལགས། བཅོམ་ལྡན་འདས་ཀྱིས་བཀའ་སྩལ་པ། མཛེས་ལྡན་ཞེས་བྱ་བའི་འཁོར་སྟོང་དང༌། དུང་ཅན་ཞེས་བྱ་བའི་འཁོར་སྟོང་དང༌། འབབ་པ་ཞེས་བྱ་བའི་འཁོར་སྟོང་དང༌། སྣ་ཚོགས་སྡེ་ཞེས་བྱ་བའི་འཁོར་སྟོང་དང༌། ཆོས་ཚུལ་ཞེས་བྱ་བའི་འཁོར་སྟོང་སྟེ། ཀུན་ཏུ་དཔའ་བ་ཀླུང་ཆེན་པོ་དེ་དག་ནི་འཁོར་སྟོང་སྟོང་དང་ལྡན་པ་ཡིན་ཏེ། དེ་དག་འཛམ་བུའི་གླིང་དུ་ཆར་གྱི་རྒྱུན་འབེབས་སོ། ། ཀུན་ཏུ་དཔའ་བ་དེ་དག་དུས་གསུམ་དུ་ཆར་པའི་ཐིགས་པའི་རྒྱུན་རབ་ཏུ་སོང་སྟེ།
༼༥༡༩༽དེས་མེ་ཏོག་དང་འབྲས་བུ་ལོ་ཏོག་རྣམས་སྐྱེའོ། ། ནམ་ཡང་འཛམ་བུའི་གླིང་དུ་ཆར་གྱི་རྒྱུན་རབ་ཏུ་འབབ་པ་དེ་ནི་ཆུ་སྐྱེ་བར་འགྱུར་ཏེ། ཆུ་སྐྱེས་པས་ཞིང་དང་ཀུན་དགའ་ར་བ་ཐམས་ཅད་ངོམས་པར་བྱེད། བདེ་བར་བྱེད། ཀུན་ཏུ་དཔའ་བ། འདི་ལྟ་སྟེ། དཔེར་ན་སྐྱེ་དགུའི་བདག་པོ་དེ་ནི་འཛམ་བུའི་གླིང་ཐམས་ཅད་བདེ་བར་བྱེད་དོ། ། ཞེས་འབྱུང་ངོ༌། ། དེས་ན་ཏི་སེ་མ་དྲོས་པ་དང༌། མ་ཕམ་མ་དྲོས་པ་ཡིན་པ་ནི།
བོད་ཀྱི་སྤྲུལ་པའི་ཆོས་རྒྱལ་ལྷ་ཞི་བ་འོད་ཀྱི་དྲིལ་དཀར་ལས། འཛམ་གླིང་ས་སྒང་གླང་པོ་ལ་སོགས་ཁ་ནས་འབབ་པའི་ཆུ་བཞི་མགོ ། མ་དྲོས་གཟི་ཆེན་མ་ཕམ་བདེ་གཤེགས་ཞབས་ཀྱིས་བཅགས་ཤིང་བྱོན་པའི་གནས། ། ཏི་སེ་གངས་སྙན་ཤེལ་གྱི་མཆོད་རྟེན་དབང་ཕྱུག་ཆེན་པོའི་སྟི་གནས་པ། ། ན་རྣིང་སྤོས་ངད་ལྡང་བའི་རི་རྒྱུད་རྩེ་མོ་བརྒྱ་པར་གྲགས་པ་དང༌། ། དེ་བ་ན་ལ་གསེར་གྱི་འབྱུང་ཁུངས་ཀྱིས་བསྐོར་ཆུ་བོ་བརྒྱ་པའི་འགྲམ། ། ཞེས་སོགས་སྐྱེས་བུ་དམ་པ་འཁྲུལ་པའི་དྲི་མ་རིང་དུ་སྤངས་པ་དག་གིས་གནས་ཆེན་དུ་ངོས་བཟུང་བ་རྣམས་ལ་ཕྱིན་ཅི་ལོག་ཏུ་སྒྲུབ་ན་ལེགས་བྱས་སུ་མི་འགྱུར་བ་ཉིད་ཀྱི་ཕྱིར། འདིར་སྨྲས་པ། བྱ་རྒོད་༼༥༢༠༽ཕུང་པོའི་རི་སོགས་ཀྱི། ། ཆགས་ཚུལ་སྒྲོ་བཏགས་ཡིན་པ་དང༌། །
གངས་ཅན་སོགས་ཀྱི་ཆགས་ཚུལ་ནི། ། སྒྲོ་མ་བཏགས་པ་ཡིན་ཟེར་བ། ། བསྒྲུབ་བྱ་ཡིན་གྱི་སྒྲུབ་བྱེད་མིན། ། གཉིས་ཀ་སངས་རྒྱས་གནས་ཡིན་ཅིང༌། ། ཡུལ་དེ་བྱུང་བའང་གསུང་རབ་ཏུ། ། ཡོད་སྙམ་ད་ལྟ་མི་ལ་ནི། ། བྱུང་བ་ཇི་བཞིན་མེད་སྙམ་ལ། ། གཅིག་ནི་སྒྲོ་བཏགས་ཡིན་པ་དང༌། ། གཅིག་ཤོས་དངོས་དོན་ཡིན་པ་ཡི། ། དཔང་པོར་བྱ་བ་ཇི་ལྟར་ཡོད། །
ཕྱོགས་སྐྱོང་ཙམ་གྱི་འགྲུབ་བམ་ཅི། ། ཞེས་སོ། ། ཀློ་བོད་མཚམས་ཀྱི་ཙ་རི་འདི་རྒྱུད་སྡེ་ནས་བཤད་པ་མ་ཡིན་པ་ལ་གནོད་བྱེད་ཡོད་ཅིང་སྒྲུབ་བྱེད་མེད་དེ། རྡོ་བོད་མཚམས་ཀྱི་ཙ་རིའི་མིང་ཅན་དེ་ཙ་རི་མ་ཡིན་ཏེ། བྷ་ཊའི་ཤིང་ཡོད་ན་དེ་བཱི་ཀོ་ཊའི་གནས་ཡིན་པར་སྲིད་པའི་ཕྱིར། ཞེས་པ་ནི་རང་ཉིད་ཀྱི་དེ་བཱི་ཀོ་ཊའི་གནས་ཀྱི་ཚུལ་ཙམ་ཡང་ཇི་ལྟར་ཡིན་མ་ཤེས་པར་སྣང་བཞིན་ཙ་རིའི་ཚུལ་ཡང་དེ་དང་འདྲ་བར་ཤེས་མི་ནུས་པའི་ཕྱིར་ཏེ། དེ་བཱི་ཀོ་ཊ་བྱ་བའི་ལྷ་མོ་དེ་རྡོ་རྗེའི་ཕུག་སྟེ་དེའི་རྫོང་བྷ་ཊའི་ཤིང་ལ་གནས་པ་དང༌། བོད་ན་ཡོད་པ་ཙམ་གྱི་ཙ་རིའི་གནས་འདི་གནས་དེ་ཡིན་ཅིང་ཙ་རི་མིན་པར་སྒྲུབ་ན། རང་ཉིད་༼༥༢༡༽དེ་བཱི་ཀོ་ཊ་ཡིན་པར་དོགས་ཙམ་གྱིས་ཙ་རི་མིན་པར་སྒྲུབ་ནུས་པར་སོང་བ་ཉིད་ཀྱི་ཕྱིར། འོ་ན་ཙ་རི་ཡིན་པར་དོགས་པ་ཙམ་གྱིས་དེ་བའི་ཀོ་ཊ་ཡིན་པ་ཁེགས་པར་འགྱུར་བའི་ཕྱིར།
དེ་ལྟ་ན་གཞལ་བྱ་བྱས་པར་དོགས་པ་ཙམ་གྱིས་གཞལ་བྱ་མ་རིག་པར་ཡང་ཅིས་མི་འགྲུབ། སྤྱིར་ཁྱེད་ཅག་བྷོ་ཊའི་ཤིང་ཞེས་པའི་ཤིང་དེ་རང་ཡང་གང་ལ་བྱེད་སྟོན་རྒྱུ་མེད་པར་སྐྱེས་བུ་དམ་པའི་གནས་ཆེན་གྱི་དཔལ་འབྱོར་ལ་ཤ་འཁོན་དུ་འཛིན་པ་འདི་ཅི་ཞིག་ཡིན། ཙ་རི་འདི་ཙ་རི་མིན་པར་འདོད་པ་ལ་གནོད་བྱེད་ཡོད་དེ། གྲུབ་ཆེན་ཨ་བྷ་ཡ་ཀ་རས་སམ་ཊའི་འགྲེལ་པར། ཇི་སྐད་དུ། གཞན་ཡང་གདུལ་བྱའི་བསམ་པའི་རྗེས་སུ་འཇུག་པ་ལས་ཐུགས་རྗེའི་རང་བཞིན་སྐུ་ཅན་རྣམས་ཀྱི་བསྟན་པ་སྣ་ཚོགས་པ་ཉིད་དོ། ། གདུལ་བྱའི་སེམས་ཅན་རྣམས་ཀྱང་རྣམ་པ་ལྔ་སྟེ། ཆུང་ངུ་དང་འབྲིང་དང་ཆེན་པོའི་ཆུང་ངུ་དང༌། ཆེན་པོའི་འབྲིང་དང༌། ཆེན་པོའི་ཆེན་པོའི་དབྱེ་བ་ལས་སོ། །
དེ་ལ་ཆུང་ངུའི་དབང་དུ་བྱས་ནས་ཕྱི་རོལ་གྱི་གནས་ལ་སོགས་པའི་ཡུལ་བསྟན་ཏོ། ། དེ་སྐད་དུ་ཡང་དྲི་མ་མེད་པའི་འོད་དུ་གསུངས་པ། འདིར་ཐུན་མོང་དུ་བྱིས་པ་རྣམས་ཡུལ་དུ་འཁྱམས་པའི་དོན་དུ་ཛ་ལནྡྷ་ར་ལ་སོགས་༼༥༢༢༽པར་གསུངས་ཤིང༌། དེ་ཡང་ཐམས་ཅད་ལ་ཁྱབ་པར་བྱེད་པར་མི་འགྱུར་རོ། ། བྲམ་ཟེ་དང་རྒྱལ་རིགས་དང་རྗེ་རིགས་དང་དམངས་རིགས་མཐའི་རིགས་རྣམས་སུ་སྐྱེས་པའི་རྡོ་རྗེའི་རྣལ་འབྱོར་མ་རྣམས་ནི་གྲོང་ཁྱེར་གཅིག་ནའང་གནས་པའི་ཕྱིར་ན་བོད་དང་རྒྱ་ནག་ལ་སོགས་པའི་ཡུལ་རྣམས་ནའང་གནས་ལ་སོགས་པ་རྣམས་ཡོད་དོ། ། དེ་རྣམས་ནི་བསྡུས་པའི་རྒྱུད་གཞན་རྣམས་སུ་མ་བསྟན་པ་རྣམས་སོ། ། རྒྱས་པའི་རྒྱུད་གཞན་དུ་ནི་ཡུལ་ཐམས་ཅད་དང་གྲོང་ཐམས་ཅད་དུ་གནས་ལ་སོགས་པ་རྣམས་གསུངས་སོ། ། ཞེས་འབྱུང་བས་བསྡུས་རྒྱུད་མིན་པས་རྩ་བཤད་ཀྱི་རྒྱུད་རྒྱས་པ་རྣམས་ལས་བོད་ཀྱི་ཙ་རི་འདིའི་ཆགས་ཚུལ་རྒྱས་པར་ཡོད་དོ་ཞེས་འབྱུང་བའི་ཕྱིར། སྤྱིར་ཙ་རི་ལའང་དུས་འཁོར་རྩ་རྒྱུད་དུ་འཐུང་གཅོད་དང༌། བརྟག་གཉིས་ལས་ཉེ་བའི་འཐུང་གཅོད་དང༌།
ཕྱག་ཆེན་ཐིག་ལེར་ཉེ་བའི་དུར་ཁྲོད་དུ་བཤད་སྣང་བས། འདི་ལ་བདག་གི་རྗེ་བཙུན་ཐམས་ཅད་མཁྱེན་པ་རས་པ་ཆེན་པོའི་ཞལ་སྔ་ནས། རྡོ་རྗེ་ཉི་མ་ཐབས་ཀྱི་ས་བཅུ་གཉིས་སམ། རྡོ་རྗེ་ཟླ་བ་ཤེས་རབ་ཀྱི་ས་བཅུ་གཅིག་གི་བདག་ཉིད་ཀྱི་ཕྱི་འཇིག་རྟེན་གྱི་ཁམས་ཀྱི་གནས་སོགས་ཀྱི་ཡུལ་དེ་དག་ལས། དཔེར་ན་དགྱེས་རྡོར་ནས་འཐུང་གཅོད་ལྟ་བུར་བཤད་པ་དེ་ཉིད་རྒྱུད་གཞན་དང་གཞན་ནས་གཞན་དུ་གསུངས་པ་ཉིད་ཀྱི་ཕྱིར་༼༥༢༣༽དོན་ལ་ཙ་རི་ལྟ་བུ་གཅིག་ཉིད་ཀྱང་གནས་སོ་བདུན་དང་ཞེ་བརྒྱད་ང་དྲུག་ལ་སོགས་པའི་བདག་ཉིད་དུ་གནས་པས་དེ་བཱི་ཀོ་ཊ་དང་ཙ་རི་ཡིན་པའང་འགལ་བར་མི་བཟུང་ལ། མདོར་ན་བོད་ཀྱི་གནས་འདི་ཉིད་དུའང་རྡོ་བོད་ཀྱི་གནས་ཀྱི་ཙ་རིའི་གནས་འདིར་མ་ཟད་ཙ་རི་དུ་མ་ཡོད་པ་ཡིན་ཏེ། ཐབས་ཤེས་ཀྱི་ས་ཆེན་པོ་དེ་དག་གི་གནས་ཀྱི་བྱིན་གྱིས་མ་བརླབས་པའི་ཡུལ་ནི་འགའ་ཡང་མེད་དེ། ཡུལ་འདི་ཐམས་ཅད་ཀྱང་རྡོ་རྗེ་འཆང་གི་ཕོ་བྲང་འཁོར་ལོ་གསུམ་གྱི་རྡོ་རྗེའི་དཀྱིལ་འཁོར་རིས་མེད་པའི་གནས་སུ་བླ་ན་མེད་པའི་རྒྱུད་སྡེ་རབ་འབྱམས་སུ་གསུངས་པའི་ཕྱིར་ཞེས་བཀའ་སྩལ་ཏོ། ། དེས་ན་ཙ་རི་འདི་ཙ་རི་ཡིན་ཚུལ་ནི། ཡིད་ཆེས་པའི་ལུང་ལས་ཏེ།
གྲུབ་མཐའ་ཆེན་མོར། དེས་ན་ཙ་རི་འདི་རང་ཡིན། ། རྒྱ་སྐད་དེ་བའི་ཀོ་ཊ་ལ། ། བོད་པས་ཙ་རི་པར་པ་ཏ། ། ཙ་གོང་ཙ་འདྲ་སོགས་སུ་གྲགས། ། ཞེས་པ་ནས། བགྲོད་ཐག་ཉེ་བར་གྱུར་ན་ཡང༌། ། བགྲོད་དཀའི་ལམ་ཡིག་དགོས་པར་གསུངས། ། རྣལ་འབྱོར་དབང་ཕྱུག་ལ་པ་པས། ། མཛད་པའི་ལམ་ཡིག་དང་པོ་དང༌། །
བི་མ་ལ་ཡི་ལམ་ཡིག་དང༌། ། སློབ་དཔོན་པདྨ་ལ་སོགས་པའི། ། རྣལ་འབྱོར་བརྒྱད་ཀྱི་ལམ་ཡིག་ཡོད། ། རྒྱལ་པོ་སྲོང་བཙན་སྒམ་པོ་དང༌། ། ཇོ་བོ་རྗེ་ཡི་༼༥༢༤༽གསང་སྔགས་དང༌། ། ནང་གི་ལྷ་ཚོགས་ཞལ་གཟིགས་པའི། ། ལམ་ཡིག་རིམ་པ་མཛད་པ་ཡོད། ། འཇིག་རྟེན་མགོན་པོ་འབྲི་གུང་པས། ། གསང་སྔགས་ཕྱི་ནང་ལྷ་ཚོགས་དང༌། ། སངས་རྒྱས་དཔག་ཏུ་མེད་པ་གཟིགས། །
གནས་དེར་འགྲོ་བའི་འགྲོ་ཆོས་གསུངས། ། དགྱེར་སྒོམ་དམ་པ་སྐྱེས་བུ་དང༌། ། སྨྱོས་ལ་སོགས་པའི་བུ་ཆེན་རྣམས། ། དག་སྣང་བརྗོད་པར་ག་ལ་ལང༌། ། ས་གསུམ་གནས་པའི་མཁའ་འགྲོ་མས། ། གཟུགས་མེད་སྔགས་ཀྱི་རང་སྒྲ་དང༌། ། རྨི་ལམ་ལུང་བསྟན་ཕལ་ཆེར་འབྱུང༌། ། གནས་དེར་མཉམ་པར་བཞག་པ་ན། ། ཕྱི་ནང་གསང་བའི་རྟེན་འབྲེལ་གྱིས། ། ཡོན་ཏན་སྐྱེ་བར་ཐེ་ཚོམ་མེད། །
གནས་ཀྱི་ཡོན་ཏན་མཐོང་བ་དེ། ། རང་རྒྱུད་དག་པས་མཐོང་བ་ཡིན། ། གནས་ཁྱད་པར་ཅན་གྱི་ཙ་རི་ལ། ། འདི་མིན་གཞན་ན་ཡོད་པ་དང༌། ། འདི་ཡིན་སྨྲ་ཚད་ཚད་མིན་ཞེས། ། འཕགས་པ་རྣམས་ལ་ལོག་ལྟ་ཡིན། ། ཞེས་འབྱུང་ངོ༌། ། ཡང་དེ་ཁ་ཅིག་གི ། ལམ་ཡིག་དེ་དག་ལ་བ་པ་སོགས་ཀྱི་མཛད་པ་མིན་པའི་བོད་མའོ་ཞེས་ཟེར་བ་ནི། རྡོ་རྗེ་ཕག་མོའི་བྱིན་བརླབས་ནི། །
མར་པ་ལྷོ་བྲག་པ་ལ་མེད། ། ཅེས་པ་དང༌། མར་པས་ནཱ་རོ་མ་མཇལ་ལོ་ཞེས་པ་དང༌། ཡང་ས་ལུགས་པ་དག་གི་ནཱ་རོ་དང་མར་པ་ནས་༼༥༢༥༽བརྒྱུད་པའི་བདེ་མཆོག་གི་ཆོས་བཀའ་མ་ཆད་པ་ལྟ་བུའི་བསྙོན་ཆེན་པོ་འདེབས་ན་ངེད་ཀྱིས་ཅིང་ཡང་བྱར་མེད་དེ། མར་པས་བདེ་མཆོག་འཆད་པ་ན། བདེ་མཆོག་གི་ཡུམ་རྡོ་རྗེ་ཕག་མོའི་བྱིན་རླབས་ཐུགས་རྒྱུད་ལ་མི་བཞུགས་པར་བདེ་མཆོག་ཡབ་རྐྱང་གི་བྱིན་རླབས་ཙམ་ལས་ཁས་ལེན་དགོས་པ་སོགས་ཅལ་ཅོལ་དུ་མ་སྨྲ་དགོས་པར་འགྱུར་བའི་ཕྱིར། ཡང་ཁ་ཅིག ། གངས་ཅན་དང་ཏི་སེ་མི་ཅིག་སྟེ། གནས་བརྟན་ཕྱག་མཆོད་ལས། གངས་རི་ཆེན་པོ་ཏི་སེ་ན། །
འཕགས་པའི་གནས་བརྟན་ཡན་ལག་འབྱུང༌། ། ཞེས་དང༌། གངས་ཅན་རི་ཡི་རྒྱལ་པོ་ལ། ། འཕགས་པའི་གནས་བརྟན་མི་ཕྱེད་པ། ། ཞེས་འབྱུང་བས་སོ་སྙམ་ན། གངས་ཅན་རིའི་རྒྱལ་པོ་ཞེས་པ་དེ་ཏི་སེ་རི་བོ་གངས་ཅན་མིན་པའི་སྒྲུབ་བྱེད་དུ་མི་འགྱུར་ཏེ་གངས་ཅན་རིའི་རྒྱལ་པོ་དེ་ཉིད་ཏི་སེ་མ་ཡིན་པར་ཡང་མི་འགྱུར་ཏེ། ཏི་སེ་ན་འཕགས་པའི་གནས་བརྟན་གཅིག་ལས་གཉིས་བཞུགས་སུ་མི་རུང་བ་མ་ཡིན་པའི་ཕྱིར་དང༌། གལ་ཏེ་གནས་ཐ་དད་པ་ཞིག་ཡིན་ནའང་གངས་ཅན་ཏི་སེ་མིན་པའི་གངས་ཅན་རིའི་རྒྱལ་པོ་ཞེས་པའི་མིང་ཅན་དུ་མ་མཐོང་བའི་ཕྱིར། གཉན་ཐང་ལྷ་ཡར་ལ་ཤམྦྷུ་སོགས་ལའང་གངས་རིའི་རྒྱལ་པོ་ཆེན་པོ་ཞེས་བརྗོད་པ་ལྟ་བུ་༼༥༢༦༽དུ་མ་མཐོང་བའི་ཕྱིར། གཉིས་པ་ཇི་ལྟར་སྤྱོད་པའི་ཚུལ་ལ།
མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། རྗེ་སྒམ་པོ་པས་ལྷན་སྐྱེས་ཡེ་ཤེས་ཀྱི་གདམས་པ་ལས། གསང་སྤྱོད་རིག་སྤྱོད་ཚོགས་སྤྱོད་གསུམ། ། ཕྱག་རྒྱ་ཆེན་པོའི་དུས་སུ་བྱ། ། དེ་ཉིད་རྟོགས་ཀྱང་ནུས་པ་མེད། ། དེ་ཡི་དུས་སུ་གསང་སྤྱོད་བྱ། ། ནུས་པ་དག་ནི་སྐྱེས་གྱུར་ན། ། དེ་ནས་རིག་པ་བརྟུལ་ཞུགས་སྤྱད། །
ཚོགས་སྤྱོད་ཟླ་གཅིག་སྤྱད་པས་སོ། ། ཞེས་འབྱུང་བས། དེའི་དོན་ནི། རྗེ་བཙུན་ཆེན་པོ་ལ་ཡག་པ་བྱང་ཆུབ་དངོས་གྲུབ་ཀྱིས་གསལ་བར་མཛད་པ་ནི། ཆོས་བཞིའི་འགྲེལ་པར། དེ་ལ་སྤྱོད་པ་བཞིའི་རིམ་པ་ནི། ལས་དང་པོ་པ་ཇི་སྲིད་བརྟན་པ་མ་ཐོབ་ཀྱི་བར་དུ་རྒྱལ་བུ་གཞོན་ནུའམ། ཀུན་ཏུ་བཟང་པོའི་སྤྱོད་པ་ཞེས་བྱ་བ་སྡོམ་གྱི་བསྡུས་པའི་དམ་ཚིག་ཐམས་ཅད་ལ་ཁ་ན་མ་ཐོ་བ་མེད་པར་གནས་པ་སྟེ། ཀུན་སྤྱོད་ལས། དང་པོར་མཉམ་ཞག་རྣལ་འབྱོར་པས། །
འབད་དེ་གུས་པ་བསྐྱེད་པར་བྱ། ། ཞེས་པའི་དོན་ཏོ། དེ་ནས་སེམས་ཅུང་ཟད་བརྟན་པ་ན་གསང་སྔགས་ཀྱི་སྤྱོད་པ་ཞེས་བྱ་སྟེ། དེ་ཉིད་མཆོག་ཏུ་བརྟན་པར་བྱེད་པ་དངོས་གྲུབ་ཀྱི་ཉེར་བསྡོགས་སྦས་པའི་བརྟུལ་ཞུགས་ཀྱི་སྤྱོད་པ་སྟེ། ཧེ་བཛྲ་ལས། རང་གི་ཁྱིམ་དུ་མཚན་དུས་སུ། ། བདག་ཉིད་གྲུབ་པའི་སེམས་༼༥༢༧༽ཀྱིས་སུ། ། ཞེས་པ་ལ་སོགས་པའི་ཚུལ་གྱིས་སོ། ། གཞན་དུ་དཔལ་ཏི་ལ་ཀ་ལས། སྐྱེ་བོ་མི་སྲུན་དབུས་གནས་ཚེ། །
བསྟན་པ་སྨོས་པས་འཇིགས་པ་ན། ། རང་སེམས་ཙམ་ལ་མོས་པ་བྱ། ། འཇིག་རྟེན་མ་དད་སྨོད་གྱུར་ན། ། སྨོད་པ་ཉིད་ཀྱིས་ཉམས་འགྱུར་ཏེ། ། སྐྱེ་བ་བྱེ་བ་སྟོང་གིས་ཀྱང༌། ། དངོས་གྲུབ་གོ་འཕང་ཐོབ་མི་འགྱུར། ། ཞེས་གསུངས་སོ། ། དེ་དག་གིས་ནི་སྤྲོས་མེད་ཀྱི་སྤྱོད་པ་ཞེས་བྱ་ལ། དེ་ནས་བསྐྱེད་རིམ་ལ་བརྟན་པ་ཐོབ། རྫོགས་རིམ་ལ་རྟགས་ཤར་ནས་མངོན་ཤེས་དང་ནུས་པ་སྐྱེས་པའི་ཚེ་བརྟན་པ་བོགས་དབྱུང་བའི་ཆེད་དང༌།
གསང་སྔགས་ཀྱི་སྤྱོད་པས་འདུལ་བའི་སེམས་ཅན་གྱི་དོན་དུ་རིག་པ་བརྟུལ་ཞུགས་སམ་སྤྲོས་བཅས་ཀྱི་སྤྱོད་པ་ཞེས་བྱ་བ་གསུངས་ཏེ། ཡང་ཀུན་སྤྱོད་ལས། ནུས་པ་སྐྱེས་པའི་རྗེས་ཐོགས་ལ། ། ཡིད་ལ་འདོད་པའི་བརྟུལ་ཞུགས་སྤྱད། ། སེམས་ཅན་རྗེས་སུ་བཟུང་བའི་རྒྱུར། ། དཔའ་བོ་ཆེན་པོ་རྒྱུ་བར་བྱ། ། ཞེས་གསུངས་པས། དེའི་ཚེ་གཞན་མ་དད་པ་བསྒྱུར་བར་ནུས་པས་ན་དོན་ཆེན་པོ་དང་ལྡན་པ་ཡིན་ཏེ། ཀུན་སྤྱོད་ལས། མི་བྱ་ཅི་ཡང་ཡོད་མིན་ཏེ། །
རྟག་ཏུ་མི་བསམ་ཡོད་མ་ཡིན། ། མི་བཟའ་ཅི་ཡང་ཡོད་མིན་ལ། ། དགེ་དང་མི་དགེ་གང་སྨྲར་མེད། ། ཅེས་དང་༼༥༢༨༽ཡང༌། སྐྲག་པ་ཐམས་ཅད་རྣམ་སྤངས་ནས། ། དཔའ་བོ་སེང་གེ་བཞིན་དུ་སྤྱད། ། བསམ་པ་ཐམས་ཅད་རྫོགས་བྱེད་པ། ། ཤྲཱི་ཧེ་རུ་ཀའི་གོ་འཕང་གནས། ། ཡན་ལག་དག་ནི་བསྐྱོད་པ་དང༌། ། ཚིག་གི་རབ་འབྱམས་ཇི་སྙེད་པ། །
དེ་སྙེད་སྔགས་དང་ཕྱག་རྒྱ་ཡིན། ། ཞེས་གསུངས་པ་ལྟ་བུ་སྟེ། དེས་ཡུལ་ལ་ཆགས་སྡང་ལ་སོགས་པའི་ལས་གྲོལ་ནས། ཙནྡན་དང་སྟེའུ་མ་སེམས་མཉམ་རྗེས་ཁྱད་མེད་དུ་གོམས་པའི་ཚེ་ཤིན་ཏུ་སྤྲོས་པ་མེད་པའི་སྤྱོད་པ་ཞེས་བྱ་བ་བྷཱུ་སུ་ཀུའི་ཚུལ་གྱིས་རྣམ་པར་མི་རྟོག་པའི་དོན་ལ་གནས་པར་བྱ་སྟེ། ཇི་སྐད་དུ། དེ་ལས་རྟོག་པའི་ཚོགས་བཏང་སྟེ། ། ཟབ་མོའི་ཆོས་ལ་འཇུག་པར་བྱ། ། ཞེས་གསུངས་པའི་ཚུལ་གྱིས་སོ། ། འདི་ལ་མིང་གཞན་མཉམ་བཞག་ཆེན་པོའི་སྤྱོད་པ་ཞེས་བྱའོ། ། དེ་ལྟར་སྤྲོས་མེད་དང༌།
སྤྲོས་བཅས་དང༌། ཤིན་ཏུ་སྤྲོས་མེད་གསུམ་གྱི་རང་དོན་གྱི་སྤྱོད་པ་ཡོངས་སུ་རྫོགས་ནས། གཞན་དོན་ཕྱོགས་ལས་རྣམ་རྒྱལ་གྱི་སྤྱོད་པ་སྤྱད་པ་ནི་འདི་ལྟ་ཏེ། འདི་ནི་ཕྱོགས་འགའ་ཞིག་ཏུ་བཟུང་དུ་མེད་པར་གང་གིས་འདུལ་བ་དེ་བཞིན་དུ་སྤྱོད་པའོ། ། དེ་ཡང་ཤྲི་སམྦུ་ཊ་ལས། བྱང་ཆུབ་ལ་དམིགས་སེམས་ཀྱིས་ནི། ། ཕྱོགས་ལས་རྣམ་རྒྱལ་སྤྱོད་པ་ཙམ། ། ༼༥༢༩༽ཐབས་དང་ཤེས་རབ་ལྡན་པ་དག ། དེ་ཉིད་སེམས་པར་བྱས་པ་དང༌། ། དོགས་པ་ཀུན་ལས་ཕྱིར་ཕྱོགས་ནས། །
ཚེ་འདི་ཉིད་ལ་འགྲུབ་པར་འགྱུར། ། རྟོག་པ་ཀུན་ལས་རྣམ་གྲོལ་བས། ། སེམས་ཅན་བསམ་པའི་ཁྱད་པར་གྱིས། ། སྒྱུ་མ་ལ་སོགས་སྦྱོར་བ་ཡི། ། ཐམས་ཅད་དུ་ནི་ལོངས་སྤྱད་བྱ། ། ཞེས་སོགས་གསུངས་པ་ལྟ་བུ་སྟེ། ཇི་ལྟར་དབང་དོན་གྱི་རྟོགས་པ་ཐོབ་པའི་ཐབས་ཤེས་ཟུང་འཇུག་སྒྱུ་མ་ལྟ་བུའི་སྤྱོད་པ་སྐྱོང་བ་ཉིད་ཀྱི་ཕྱིར་ན། རྡོ་རྗེ་མཁའ་འགྲོ་ལས། ཤེས་རབ་ཐབས་ནི་མ་གཏོགས་པ། ། གང་ཚེ་སེམས་གཞན་མི་གཡོ་ན། །
དེ་ཚེ་བྱང་ཆུབ་ཆེན་པོ་ནི། ། ངེས་པར་རྙེད་པ་ཉིད་དུ་བཤད། ། ཅེས་འབྱུང་ལ། དེ་ཡང་དེ་ཁོ་ནའི་དོན་རྟོགས་ནས་གཞན་དོན་ལ་དམིགས་པ་མེད་པའི་སྙིང་རྗེ་ཟུང་འཇུག་ཆེན་པོའི་སྤྱོད་པ་ལ་འཇུག་སྟེ། གསང་ཆེན་ལས། སྤྲོས་པ་མེད་པའི་རང་བཞིན་ཉིད། ། ཤེས་རབ་ཅེས་བྱ་རབ་ཏུ་གྲགས། ། ཡིད་བཞིན་ནོར་ལྟར་སེམས་ཅན་དོན། ། མ་ལུས་བྱེད་པ་སྙིང་རྗེ་སྟེ། ། ཞེས་འབྱུང་ངོ༌། །
དེ་ལྟར་གསུངས་པ་དེ་ཉིད་ཀྱི། རྗེ་བཙུན་སྒམ་པོ་པའི་དགོངས་པ་ཇི་ལྟར་སྐོང་སྙམ་ན། དྲང་མ་ཐག་པའི་ལུང་དེ་ཉིད་ཀྱིས་གསང་སྤྱོད་ལ། ལས་དང་པོ་པའི་གསང་སྤྱོད་དམ། དབང་པོ་རྟུལ་པོའི་སྤྱོད་པའམ། བརྟན་པ་ཐོབ་པའི་༼༥༣༠༽དབང་པོ་རྣོན་པོའི་སྤྱོད་པ་གཉིས་ཀྱི་དབང་དུ་མཛད་ནས་སྤྲོས་མེད་དང་ཤིན་ཏུ་སྤྲོས་མེད་ཀྱི་དབྱེ་བ་གཉིས་སུ་མཛད་ལ། རིག་སྤྱོད་ལ། ཚོགས་སྤྱོད་ཅེས་དོན་གཅིག་ཏུ་མཛད་ནས་ཚོགས་སྤྱོད་ལ་ཆེ་ཆུང་གཉིས་སུ་དབྱེ་བ་མཛད་པའི་རིག་སྤྱོད་དང་ཚོགས་སྤྱོད་དམ་མཉམ་བཞག་ཆུང་ངུའི་སྤྱོད་པ་ནི་སྔགས་ཀྱི་ས་བདུན་ཕྱིན་ཆད་ཀྱི་སྤྱོད་པ་ཡིན་ལ། ཚོགས་སྤྱོད་ཆེན་པོའམ་མཉམ་བཞག་ཆེན་པོའི་ཕྱོགས་ལས་རྣམ་རྒྱལ་གྱི་སྤྱོད་པ་ཞེས་སྤྱོད་པའི་སྡོམ་དུ་བཞག་ལ། དེས་ན་ཕ་མ་དང་གཉིས་མེད་ཀྱི་རྒྱུད་ཐམས་ཅད་ཀྱི་སྤྱོད་པའི་ཆིངས་ཀྱང་སྤྱོད་པ་བཞི་པོ་འདི་ཉིད་ཀྱི་ཁོངས་སུ་འདུ་བ་ཡིན་ལ།
དེ་ལྟ་ནའང་རྒྱུད་སོ་སོའི་སྒྲུབ་ཚུལ་གྱི་ཁྱད་པར་གྱི་སྤྱོད་པའི་མིང་དང་སྤྱོད་ཚུལ་དབང་པོ་རྟུལ་རྣོ་དང༌། ལས་དང་པོ་པ་དང་བརྟན་པ་ཐོབ་པའི་གང་ཟག་གི་དབང་དུ་མཛད་ནས་སྔ་ཕྱིར་གོ་རིམ་འཚོལ་བ་ལྟར་བཤད་པ་མང་བ་ཡོད་ཀྱང་དོན་གྱི་འགལ་བ་ཡོད་པ་མ་ཡིན་པར་ཤེས་པར་བྱའོ། ། དེ་ཡང་སྤྱོད་པའི་ངོ་བོ་ནི། རྣམ་ཤེས་ཀྱི་བདག་ཉིད་ཀྱི་ཆགས་སྡང་རྨོངས་པའི་ངོ་བོ་བདེ་གསལ་མི་རྟོག་པའི་ཡེ་ཤེས་ཀྱི་དངས་ཆའི་ཆགས་སྡང་རྨོངས་པ་དང༌། ཡེ་ཤེས་ཀྱི་བདག་ཉིད་ཀྱི་ཆགས་སྡང་རྨོངས་པ་ཆེན་པོས་གང་སྣང་ལ་དགག་སྒྲུབ་མེད་པར་ཅི་ལྟར་འདོད་བཞིན་༼༥༣༡༽ལོངས་སྤྱོད་པའི་དགེ་ཚོགས་དང་གཞན་ཐམས་ཅད་རྡོ་རྗེ་འཆང་གི་རྒྱུར་སྤྱོད་པའོ། ། དེ་ལྟར་སྤྱད་པས་ཐབས་ཤེས་ཀྱི་རྣལ་འབྱོར་དང་མི་ལྡན་པ། འཆིང་བར་འགྱུར་ཡང་ལྡན་པ་གྲོལ་བའི་རྐྱེན་མཆོག་ཏུ་གྱུར་པ་ཡིན་ཏེ། ཇི་སྐད་དུ། དུག་གི་དུམ་བུ་གང་ཉིད་ཀྱིས། ། སྐྱེ་བོ་ཐམས་ཅད་འཆིང་བར་འགྱུར། །
དུག་གི་དེ་ཉིད་ཤེས་པ་དེས། ། དུག་གིས་དུག་ནི་འབིགས་པར་བྱེད། ། ཇི་ལྟར་རྣ་བར་ཆུ་ཞུགས་པ། ། ཆུ་གཞན་གྱིས་ནི་དགུག་པར་བྱ། ། དེ་བཞིན་འདོད་ཆགས་མེས་ཚིག་པ། ། འདོད་ཆགས་མེ་ཡིས་གདུང་བར་བྱ། ། སྐྱེ་བོ་མི་བཟད་པ་ཡི་ལས། ། གང་དང་གང་གིས་འཆིང་འགྱུར་བ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། །
ཆགས་པས་འཇིག་རྟེན་འཆིང་འགྱུར་བ། ། འདོད་ཆགས་ཉིད་ཀྱི་རྣམ་གྲོལ་འགྱུར། ། བཟློག་པའི་སྒོམ་པ་འདི་ཉིད་ནི། ། སངས་རྒྱས་མུ་སྟེགས་ཀྱིས་མི་ཤེས། ། ཞེས་དང༌། འདུས་པ་ལས། དཀའ་ཐུབ་སྡོམ་པ་མི་བཟད་པས། ། བསྙེན་ཀྱང་འགྲུབ་པར་མི་འགྱུར་གྱི། ། འདོད་པའི་ལོངས་སྤྱོད་ཐམས་ཅད་ལ། ། བརྟེན་ནས་མྱུར་དུ་འགྲུབ་པར་འགྱུར།
ཞེས་དང༌། སྔགས་ཀྱི་སྤྱོད་པ་མཆོག་སྤྱོད་རྣམས། ། ཆོས་མཆོག་མི་གཡོ་བརྙེས་པ་ཡང༌། ། འདོད་པ་ཐམས་ཅད་བརྟེན་པས་སོ། ། ཆགས་ཆེན་ཡེ་ཤེས་འདོད་༼༥༣༢༽པ་ཡིས། ། རྟག་ཏུ་འདོད་ཡོན་རྣམ་ལྔ་བསྟེན། ། ཞེས་འབྱུང་ངོ༌། ། དེ་ལྟར་ལས་དང་ཉོན་མོངས་པའི་དབང་འབྲས་ཀྱི་འདོད་ཡོན་ལ་སྲེད་ཆགས་ཀྱིས་ཅི་དགའ་བར་སྤྱོད་པ་ནི་མི་དགེ་བའི་ལས་སྡུག་བསྔལ་ཡིན་ཅིང༌། རྒྱུ་སྡུག་བསྔལ་དེ་ཉིད་འབྲས་བུའང་སྡུག་བསྔལ་ཉིད་བསྐྱེད་པ་ལས་བདེ་དགེ་ཅི་ཞིག་སྨིན་ཞེ་ན་མ་ཡིན་ཏེ། ལས་ཉོན་གྱི་དབང་ཐང་ལས་ཀྱི་རང་བཞིན་ལྷ་སྔགས་བདེ་བ་ཆེན་པོར་རྣམ་པར་དག་པའི་འདོད་ཡོན་དུ་ཡོད་ལ།
དེ་ཉིད་ལ་སྲེད་ཅིང་ཆགས་པ་ནི་དཔལ་རྡོ་རྗེ་སེམས་དཔའི་ཆགས་ཆེན་ཡང་དག་པར་དགེ་བའི་བདེ་བ་ཡིན་ལ། བདེ་བ་དེས་ཡུལ་མ་དག་པའི་འདོད་ཡོན་ལ་ཆགས་སྲེད་སྡུག་བསྔལ་བའང་བདེ་བ་དམ་པའི་ངོར་མྱོང་བ་ཉིད་ཀྱིས་བདེ་བས་བདེ་བ་སྒྲུབ་པར་བྱེད་པ་ལས། སྡུག་བསྔལ་གྱི་རྒྱུ་ལས་སྡུག་བསྔལ་གྱི་འབྲས་བུ་སྒྲུབ་པར་བྱེད་པ་མ་ཡིན་པའི་ཕྱིར། བདེ་མཆོག་གི་རྒྱུད་ལས། དེས་ན་བདེ་བས་བདེ་བ་ཉིད། ། སངས་རྒྱས་ཐམས་ཅད་ཉིད་ཐོབ་འགྱུར། ། ཞེས་དང༌། སློབ་དཔོན་ཆེན་པོ་ཨརྻ་དེ་བས། དེ་བས་ན་ཁྱད་པར་རྒྱུ་ལས་ཁྱད་པར་གྱི་འབྲས་བུ་ཉིད་འབྱུང་བར་འགྱུར་རོ། ། དེ་བཞིན་དུ་གཟུགས་ལ་སོགས་པའི་ཡུལ་རྣམས་ལ་ཁྱད་པར་གྱི་ལོངས་སྤྱོད་ཀྱི་དངོས་པོར་གྱུར་པས་ཁྱད་པར་གྱི་འབྲས་བུ་ཐོབ་པར་འགྱུར་བ་ཡིན་པར་ཤེས་པར་བྱའོ། །
གཞན་༼༥༣༣༽དུ་སྤྱོད་པར་དཀའ་བ་རྣམས་ཀྱིས་སེམས་རྩེ་གཅིག་པ་ཐོབ་པར་མི་འགྱུར་ཏེ། དབང་པོ་ཚར་བཅད་པའི་ཕྱིར། ཞེས་འབྱུང་བས། དབང་ཤེས་ཡུལ་ལ་ཡིད་འབྱུང་བས་སེམས་ཟུག་རྔུ་མེད་པར་བསམ་གཏན་གྱི་བདེ་བ་ལ་གནས་མི་ནུས་པའི་ཕྱིར། བདེ་བའི་ལམ་གྱི་བདེ་བའི་འབྲས་བུ་ཐོབ་པར་བྱེད་པའོ། ། འོ་ན་འཁོར་བའི་འདོད་ཡོན་ཕལ་པ་ལ་ཅི་དགའ་བར་ལོངས་སྤྱོད་པ་ནི་འཁོར་བའི་འདོད་ཡོན་ལ་སྲེད་པ་རྩ་བ་ནས་ཟད་པ་ཞིག་གིས་བྱ་དགོས་ཀྱི་ལས་དང་པོ་པའི་རྣལ་འབྱོར་པ་ཙམ་གྱིས་སྤྱོད་པར་རིགས་སམ་སྙམ་ན་མི་རིགས་ཏེ། འཁོར་བའི་འདོད་ཡོན་ལ་ཞེན་སྲེད་རྩ་བ་ནས་བྲལ་བ་ལ་ཆགས་པ་ཉིད་ཆགས་ཆེན་གྱི་ལམ་དུ་བསླངས་པ་དོན་མེད་པའི་ཕྱིར་ཏེ། ཉན་རང་དགྲ་བཅོམ་རེ་ཞིག་སྲིད་ཞི་མཉམ་ཉིད་ཀྱི་མྱང་འདས་དང༌། འཁོར་འདས་དབྱེར་མེད་ཀྱི་བྱང་ཆེན་དོན་དུ་མི་གཉེར་བ་ལྟ་བུའི་ཕྱིར་ཏེ། འཁོར་བའི་འདོད་ཡོན་ལ་སྲེད་ཅན་ཉིད་སྔགས་ཀྱི་བྱེད་པས་སྲེད་པ་དེ་ཉིད་ཀྱིས་སྲེད་པའི་ཉེས་པ་མི་བསྐྱེད་པར་ཡོན་ཏན་ཁྱད་པར་ཅན་བསྐྱེད་དེ་སྔགས་ཀྱི་མཐུ་ཉིད་ལས་འགྲུབ་པས་ཆགས་བྲལ་གྱི་ལམ་ལས་ཆགས་བཅས་ཀྱི་ལམ་གྱི་ཁྱད་ཆོས་ཡིན་པའི་ཕྱིར།
གུར་ལས། འདོད་ཆགས་ཀྱིས་ནི་སྐྱེ་བོ་མྱོས་པ་རྣམས་ལ་ཡང༌། ། འདོད་༼༥༣༤༽ཆགས་མེ་ཡིས་དེ་བཞིན་ཉིད་ནི་རྟོགས་པར་བྱ། ། ཞེས་འབྱུང་ངོ༌། ། འོ་ན་གསུང་རབ་ལས། འཁོར་བའི་བདེ་བ་འདི་ཐམས་ཅད་ནི་ཁྱབ་པ་འདུ་བྱེད་ཀྱི་སྡུག་བསྔལ་བ་ཡིན་པས་དེ་ཉིད་ཐོབ་མ་ཐོབ་ཀྱི་ཆགས་སྡང་གི་བླང་དོར་བྱེད་པ་ནི་གཏི་མུག་གི་དུག་ནད་ཀྱིས་སྨྱོས་པའི་སྤྱོད་པར་མི་འགྱུར་རམ་ཞེས་རྩོད་ན། འཁོར་བ་སྡུག་བསྔལ་གྱི་བདེན་པའི་ཆ་ལས། བདེ་མི་བདེའི་མདོར་ལེན་གྱི་ཆེད་དུ་བླང་དོར་གྱི་ཆགས་སྡང་གི་ལས་སོགས་པར་བྱེད་པ་ཡིན་ན། དེ་ལྟར་བྱེད་པ་གཏི་མུག་གི་དུག་ནད་ཀྱི་སྨྱོ་བ་ཡིན་དུ་ཆུག་ཀྱང་འདིར་འཁོར་བའི་སྡུག་བདེན་དེ་ཉིད་བདེ་བ་ཆེན་པོའི་བདེན་པར་འདོད་ཆགས་ཆེན་པོ་གཅིག་ཏུ་བྱིན་གྱིས་བརླབས་ནས་སྡུག་བསྔལ་བདེན་པའི་ཆགས་སྡང་གི་བླང་དོར་གྱི་འཁྲུལ་པ་དང་མ་རིག་པ་ཐམས་ཅད་སེལ་བར་བྱེད་པའི་གཏི་མུག་མེད་པར་མ་རིག་པའི་གཉིད་ཐམས་ཅད་སངས་པར་བྱེད་པ་རྡོ་རྗེ་འཆང་ཆེན་པོ་ཨཱ་ར་ལི་ཡི་དབུགས་དབྱུང་བའི་ཆེད་ཡིན་པའི་ཕྱིར། ཉེས་པ་དེ་དག་མེད་པའི་ཕྱིར།
དཔལ་མཆོག་ལས། འདོད་ཆགས་ཞེ་སྡང་གཏི་མུག་གསུམ། ། འཛིན་པས་དུག་ཏུ་འགྱུར་བ་ཡིན། ། དུག་ཉིད་ཉེ་བར་ཞི་གྱུར་ན། ། བདུད་རྩིའི་ཚུལ་དུ་བསྟེན་པ་རྣམས། ། བདུད་རྩི་ཉིད་དུ་འགྱུར་བའང་ཡིན། ། ཞེས་དང༌། འདུལ་བ་དོན་ཡོད་པའི་རྒྱུད་ལས། གང་གིས་བླུན་༼༥༣༥༽པོ་འཆིང་འགྱུར་བ། ། དེ་ཡི་མཁས་པ་ཡོངས་གྲོལ་ཞེས། །
བྱང་ཆུབ་རྣམ་པར་སྒོམ་ན་ནི། ། འདི་དག་ཐམས་ཅད་ཕྱིན་ཅི་ལོག ། གང་གིས་རྨོངས་པ་འཆིང་འགྱུར་ཞིང༌། ། ངུ་འབོད་མཐར་ནི་ངེས་འགྱུར་བ། ། དེ་ཉིད་ཀྱིས་ནི་གྲོལ་འགྱུར་ཞིང༌། ། ཤེས་རབ་སྟོབས་ཀྱི་བདེ་བའང་ཐོབ། ། ཅེས་སོགས་རྒྱས་པར་འབྱུང་ངོ༌། ། སྤྱོད་པའི་དུས་ནི་ལམ་ལྔ་དང་ས་བཅུ་གཅིག་ལ་སོགས་ས་འོག་མ་འོག་མའི་ས་ལམ་ལས། གོང་མ་གོང་མར་འཕར་བའི་ཆེད་ཀྱི་དུས་ཉིད་དུ་བསྔགས་པ་ཡིན་ཏེ། རྗེ་བཙུན་འཇམ་དཔའི་དབྱངས་ཀྱིས།
དེ་ལ་བརྟེན་པའི་རྟགས་སྐྱེས་ནས། ། ས་ནས་སར་ནི་འཕར་བ་ལྟར། ། བློ་ཡི་རྣམ་པ་གོང་དུ་འཕེན། ། རིག་འཛིན་ལ་སོགས་སྤྲུལ་པ་ཡི། ། གཞན་གྱི་དོན་དེ་ལ་སྦྱོར་བྱེད། ། དེ་ལྟར་ས་ལམ་འོག་མ་ནས་གོང་མར་བགྲོད་པའང་འདིར་རྒྱུའི་ཐེག་པ་ལྟར་བསྐལ་པ་དུ་མར་བགྲང་དགོས་པ་མ་ཡིན་ཏེ། ལོ་ཟླའི་རིམ་པ་རྒྱུན་ཐུང་ངུས་ཀྱང་གྲུབ་པ་ལམ་འདིའི་ཁྱད་ཆོས་ཡིན་པའི་ཕྱིར། འཇམ་པའི་དཔལ་གྱིས། སྨྱོན་པའི་བརྟུལ་ཞུགས་ལ་སོགས་པས། ། ཟླ་དྲུག་ལ་སོགས་རབ་ཏུ་འབད། །
ཅེས་འབྱུང་བ་ལྟར། དེ་ཡང་རྟེན་དགེ་སློང་ལ་སོགས་པ་ཡིན་ན་འདོད་པའི་ཡོན་ཏན་༼༥༣༦༽གྱི་མཆོག་རིག་མའི་ཀུན་སྤྱོད་བསྟེན་པ་སོགས་ལ་ཉན་ཐོས་ལ་སོགས་ཀྱི་བསྟན་པ་སྤྱི་སྒོས་ལ་སྨོད་པའི་སྡིག་རྐྱེན་དུ་འགྱུར་སྲིད་པས་དེ་ལྟ་ན་སྤྱད་པ་དེ་གསང་ནས་སྤྱོད་པ་དང་གསང་ནས་སྤྱོད་པར་ཡང་དཀའ་ཞིང་གཞན་སྣང་དབང་དུ་བསྒྱུར་མི་ནུས་ཤིང་དེ་ལྟར་མ་སྤྱད་ན་ལམ་གྱི་བྱ་བ་མཐར་ཕྱིན་པའི་དགག་བྱ་ཡོད་པའི་རྣལ་འབྱོར་པ་ནི་སྨྱོན་པར་ཁས་ལེན་པའི་ཀུན་ཏུ་སྤྱོད་པའི་སྤྱད་པས་སྒྲུབ་པར་རུང་ཞེས་བསྟན་པ་ཡིན་ལ། འདོད་ཡོན་གྱི་རིག་མའང་མི་མོ་ནོར་སྦྱིན་པ་སོགས་ཀྱིས་འགུགས་ཤིང༌། ལྷ་མོ་སོགས་ནི་འགུགས་པའི་སྔགས་ཀྱི་སམ། ཡེ་ཤེས་ཀྱི་མཁའ་འགྲོ་སོགས་རྒྱུད་བྱིན་རློབས་ནུས་ནི། གུས་པ་ཆེན་པོས་བླ་མ་དཀྱིལ་འཁོར་གྱི་གཙོ་བོ་ཉིད་དུ་སྒྲུབ་པའི་ལམ་ཟབ་ཀྱི་བསྟེན་པས་དགུག་པར་བྱེད་པའོ། ། དྲངས་མ་ཐག་པའི་ལུང་དེ་འགྲེལ་པར། སློབ་དཔོན་སྨན་པའི་ཞབས་ཀྱིས། ཇི་སྐད་དུ། སྨྱོན་པའི་བརྟུལ་ཞུགས་ཟླ་བ་དྲུག་ཏུ་འབད་པས་དངོས་གཞིའི་རྟགས་རྙེད་པར་བྱ་བ་དང༌།
ལྷ་མོའི་དབང་བསྐུར་ཞིང་དག་པར་བྱ་བ་དང༌། དེ་ནས་ལམ་གྱི་དངོས་གཞིའི་སྦྱོར་བ་འོག་ནས་བཤད་པའི་ས་བཅུ་དང་ལྡན་པའི་གོང་དུ་གསུངས་པའི་འདོད་པ་ལ་ལོངས་སྤྱོད་ཅིང་ཟླ་བ་དྲུག་གནས་༼༥༣༧༽པས་མངོན་སུམ་དུ་བྱེད་དོ། ། དེས་མངོན་སུམ་དུ་མ་བྱས་ན་ཡང་ལོ་དྲུག་ཏུའོ། ། དེས་མངོན་དུ་མ་བྱས་ན་ཞི་བའི་བསྐུལ་བའི་བསྐུལ་བ་ཞག་བདུན་དུའོ། ། དེས་མངོན་སུམ་དུ་མ་བྱས་ན་དབྱེ་བ་ཞག་བདུན་ལ་སོགས་པའི་རིམ་པས་བསྒྲུབས་ན་མངོན་དུ་བྱེད་པའོ། ། དེས་མངོན་སུམ་དུ་མ་བྱས་ན་ཞག་བདུན་ལ་སོགས་པའི་དབྱེ་བས་དྲག་ཤུལ་དུ་བསྒྲུབས་པས་བསྐུལ་བའི་སངས་རྒྱས་རྣམས་རང་གིས་རང་གི་བྱ་བ་ཆད་པར་ཤིག་གི་དོགས་ནས་སྒྲུབ་པ་པོ་ལ་བྱིན་གྱིས་རློབས་པ་དང༌། དེ་རྣམས་གནས་སུ་ཇི་སྐད་གསུངས་པའི་ཆོ་གས་ཕུར་བུ་བཏབ་པས་དེའི་ཡེ་ཤེས་རང་དང་འདྲེས་པས་དེ་ལ་དམིགས་པར་མངོན་དུ་བྱེད་པའོ། ། ཞེས་འབྱུང་བས་དང་པོར་ཟླ་དྲུག ། དེ་ནས་ལོ་དྲུག ། དེ་ནས་ལྷ་སྒྲུབ་ཚུལ་ལ།
ཞི་བ་དང༌། དབང་དང༌། དྲག་ཤུལ་དང༌། དེས་མ་གྲུབ་ན་ལྷ་ལ་ཕུར་པ་གདབ་པ་གནད་ལ་དབབ་པའི་ཆོ་གའི་སྤྱོད་པ་སྤྱད་པ་ན་བསྐྱེད་རྫོགས་ཀྱི་དངོས་གྲུབ་གང་ཡང་མི་འགྲུབ་པ་མི་སྲིད་དེ། དེ་བཞིན་གཤེགས་པ་རྣམས་ཐུགས་རྗེའི་དམ་བཅའ་བའི་འཕྲིན་ལས་ནུས་པ་འདོར་བ་ཆོས་ཉིད་ཀྱི་མི་སྲིད་པའི་ཕྱིར་རོ། ། དེ་ཡང་བསྐྱེད་རྫོགས་ཐུན་མོང་བའི་སྤྱོད་པའི་དུས་ཀྱི་ཚད་མ་མཐའ་གཅིག་ཏུ་ངེས་པར་མི་བཟུང༌། དྲག་ཤུལ་ཆེན་པོ་ཟླ་བ་བཅོ་བརྒྱད་དུ་སྒྲུབ་པ་དང༌། ཉེ་རྒྱུ་ཞག་བདུན་གྱིས་༼༥༣༨༽སྒྲུབ་པ་སོགས་རྒྱུད་སྡེ་ཐ་དད་པ་དུ་མ་ནས་མཐའ་ཡས་པར་བཤད་པའི་ཕྱིར། ཁྱད་པར་དུས་ཀྱི་འཁོར་ལོ་ལས། རྫོགས་རིམ་ཏིང་ངེ་འཛིན་གྱི་ཡན་ལག་ཡོངས་སུ་རྫོགས་པའི་ཉེ་རྒྱུའི་སྤྱོད་པ་ལོ་གསུམ་ཕྱོགས་གསུམ་གྱི་ཡེ་ཤེས་ཀྱི་རྒྱུ་བས་ལོ་བརྒྱའི་ལས་ཀྱི་རྒྱུ་བ་སྦྱོང་བའི་སྤྱོད་པའི་དུས་ཀྱི་མཐའ་ཅན་གྱི་ངེས་པ་ལ་རྒྱ་ཆེར་བསྔགས་པ་ཡིན་ནོ། །
སྤྱོད་པ་འདིའི་གོལ་ས་ནི། ཉན་ཐོས་ཀྱི་སྤྱོད་པ་སྦྱང་ཡོན་བཅུ་གཉིས་ཀྱི་སྤྱད་པ་ལྟ་བུ་ལུས་སེམས་གདུང་བར་བྱེད་པ་དང༌། ལུས་སྲོག་གྲངས་མེད་དུ་སྦྱིན་པར་བཏང་བ་སོགས་རྒྱུའི་ཐེག་པའི་བསགས་སྦྱང་གི་ཆེད་ཀྱི་ཆགས་བྲལ་གྱི་སྤྱོད་པ་ཕལ་ནི་སྤང་བར་བྱ་བ་ཁོ་ནའོ། ། གཉིས་པ་རྒྱས་པར་བཤད་པ་ལ། ཕ་རྒྱུད་པའི་སྤྱོད་པ་དང༌། མ་རྒྱུད་པའི་སྤྱོད་པ་དང༌། ཐུན་མོང་བའི་སྤྱོད་པ་དང༌། དུས་ཀྱི་འཁོར་ལོ་ནས་འབྱུང་བའི་སྤྱོད་པའོ། ། དང་པོ་ལ་སྔགས་ཀྱི་སྤྱོད་པ་དང༌། མགོན་པོ་ཀུན་ཏུ་སྤྱོད་པ་གཉིས་ལས།
དང་པོ་ལ། ཐ་མལ་པའི་དུས་ཀྱི་སྤྱོད་པ་དང༌། བརྟུལ་ཞུགས་ཀྱི་སྤྱོད་པ་གཉིས་ལས། དང་པོ་ནི། ཁྲུས་བྱེད་པའི་ཚེ་ན་མི་བསྐྱོད་པའམ་ཡེ་ཤེས་ཀྱི་ལྷ་མོ་བཞིས་བདུད་རྩིའི་བུམ་པས་དབང་བསྐུར་བར་བྱ་བ་དང༌། བཟའ་བཏུང་བྱེད་པ་ན་རིན་འབྱུང་གི་ང་རྒྱལ་གྱིས་བཟའ་བཏུང་ཤ་ལྔ་བདུད་རྩི་ལྔར་མོས་པ་འབྲུ་གསུམ་གྱིས་སྦྱངས་རྟོགས་༼༥༣༩༽སྦར་ནས་མགྲིན་པར་རྡོ་རྗེའི་སྦུ་གུ་ཅན་གྱི་ཨོཾ་གྱི་འོད་ཟེར་གྱིས་དྲངས་ནས་སྙིང་གའི་ཏིང་ངེ་འཛིན་སེམས་དཔའ་ལ་འཚོ་ཞིང་བཞེས་པར་མཆོད་པའོ། ། གཉིད་ཀྱི་ཚེ་སྣང་མཛད་ཀྱི་ང་རྒྱལ་གྱིས་འོད་གསལ་དུ་ཞུགས་ཏེ། ལྷ་མོའི་དབྱངས་ཀྱིས་བསྐུལ་ནས་ལངས་ཏེ་སེམས་ཅན་གྱི་དོན་ལ་འཇུག་པའོ། ། མདོ་འདོན་པ་གླུ་ལེན་པ་དང་གར་སོགས་དང་དབང་པོ་གཉིས་སྦྱོར་བ་ན་འོད་དཔག་མེད་ཀྱི་ང་རྒྱལ་གྱིས་བྱ་བ་དང༌། འགྲོ་འོང་དང་བཟོ་སོགས་ཀྱི་བྱ་བ་རྣམས་དོན་ཡོད་གྲུབ་པའི་ང་རྒྱལ་གྱིས་བྱེད་པ་ཡིན་ཏེ།
འདུས་པ་ལས། སྐུ་ཡི་རྡོ་རྗེ་ཁ་ཟས་ལ། ། ཕྱི་རོལ་རྡོ་རྗེ་འཛིན་པ་དང༌། ། མདོ་འདོན་ཆོ་གའི་བྱ་བ་ལ། ། རྟག་པར་རྡོ་རྗེ་ཆོས་སུ་བྱ། ། ཞེས་དང༌། གུར་ལས། ཟ་ན་རྡོ་རྗེ་ཉི་མ་ལའོ། ། མངལ་དུ་འཇུག་ན་རྟ་མཆོག་ལའོ། ། སངས་རྒྱས་མགོན་ལ་གཉིད་ལོག་ན། །
གར་དབང་ཕྱུག་གི་བདེ་བ་ལ། ། གླུ་གང་དེ་བཞིན་རོལ་མོ་དང༌། ། ས་གཞི་ཡོངས་སུ་འཛིན་དུས་སུ། ། རྡོ་རྗེའི་སྐུ་རུ་གནས་བྱས་ཏེ། ། ཞེས་སོ། ། གཉིས་པ་བརྟུལ་ཞུགས་ཀྱི་སྤྱོད་པ་ལ། སྤྲོས་བཅས་ཀྱི་སྤྱོད་པ་དང༌། སྤྲོས་མེད་ཀྱི་སྤྱོད་པ་དང༌། ཤིན་ཏུ་སྤྲོས་མེད་ཀྱི་སྤྱོད་པ་ལས། རྟེན་གྱི་གང་ཟག་ནི།
གཞོན་ནུ་ལོངས་སྤྱོད་ཆེ་བ་ཤེས་རབ་ཆུང་བའོ། ། གནས་ཁང་ནི་དུར་ཁྲོད་ལ་སོགས་པ་དབེན་པ་སྐལ་བ་༼༥༤༠༽མེད་པ་དང་བྲལ་བའི་སར། སོ་ཕག་གམ་ས་ལས་ཚོགས་ཀྱི་ཁང་པ་སུམ་རིམ་དང་ལྡན་པར་བྱ་སྟེ། དེ་ལ་ཁང་པ་དང་པོར་ནི་གཡོས་མ་བཞག ། གཉིས་པར་ནི་རོལ་མོ་ལ་སོགས་པ་མཆོད་པའི་ཡོ་བྱད་རྣམས་འཇོག་གོ ། གསུམ་པར་ནི་ཚོགས་ཀྱི་དཀྱིལ་འཁོར་བཞེངས་ནས་སྐལ་བ་དང་ལྡན་པའི་རྣལ་འབྱོར་ཕོ་མོ་རྣམས་ཐ་མལ་པའི་ང་རྒྱལ་སྤངས་ནས་ལྷག་པའི་ལྷའི་ང་རྒྱལ་བཟུང་ནས་དོགས་པ་མེད་པར་དགའ་སྤྲོ་དང་བཅས་ཏེ་སྒྲུབ་པ་ལ་འཇུག་པར་བྱའོ། ། དེ་ནས་དཀྱིལ་འཁོར་གང་ཡིན་པའི་བསྐྱེད་རྫོགས་རྒྱས་པར་བསྒོམས་ཏེ་འོད་གསལ་གྱི་ངང་ནས་སྒྱུ་མ་ལྟ་བུའི་ཏིང་ངེ་འཛིན་དང་གཉིས་སུ་མེད་པར་སྒྱུ་མ་ལྟ་བུའི་ཏིང་ངེ་འཛིན་གྱི་ཕྱི་ནང་གསང་བའི་མཆོད་པ་ལོངས་སྤྱོད་པའི་སྒོ་ནས་ཡོན་ཡོངས་སུ་སྦྱོང་བའི་ཚོགས་ཆེན་བསགས་པར་བྱེད་པ་ཡིན་ཏེ། དེ་ཡང་ཕྱིའི་མཆོད་པ་ནི། འདོད་ཡོན་ལྔའི་ལྷ་མོས་འདོད་ཡོན་ལྔ་དགྱེས་དགུར་བཏབ་པའོ། ། ནང་གི་མཆོད་པ་ནི་འདོད་ཡོན་ལྔས་རྒྱུད་ལེགས་པར་ཚིམ་པ་ལ་ལོངས་སྤྱོད་པའོ། །
གསང་བའི་མཆོད་པ་ནི། རིགས་མཐུན་གྱི་ལེགས་པར་བསླབས་པའི་ཕྱག་རྒྱ་མ་ལ་རྡོར་པད་བྱིན་གྱིས་བརླབས་ནས་དགའ་བཞིའི་བདེ་བས་རང་ལུས་དཀྱིལ་འཁོར་བའི་ལྷ་ཚོགས་མཆོད་པར་བྱེད་པའོ། ། དེ་ནས་སླར་སྔགས་ཀྱི་སྤྱོད་པས་སྐལ་ལྡན་རྗེས་སུ་བཟུང་བ་དང་༼༥༤༡༽སྐལ་མེད་ཚར་གཅོད་པའི་སྒོ་ནས་དཀྱིལ་འཁོར་པའི་ཕྲིན་ལས་ཀྱི་འགྲོ་བའི་དོན་བྱེད་པ་ནི། གདུལ་དཀའ་བ་ལ་ཞེ་སྡང་རྡོ་རྗེ་ཁྲོ་བོའི་ང་རྒྱལ་གྱིས་དང༌། ལོག་ལྟ་ཅན་འོད་དཔག་མེད་ཀྱི་ང་རྒྱལ་གྱིས་དང༌། སེར་སྣ་ཅན་ལ་རིན་འབྱུང་གི་ང་རྒྱལ་དང༌། ལེ་ལོ་ཅན་ལ་དོན་ཡོད་གྲུབ་པའི་ང་རྒྱལ་དང༌། གཏི་མུག་ཅན་ལ་རྣམ་སྣང་གི་ང་རྒྱལ་གྱི་སྒོ་ནས་ཚར་བཅད་རྗེས་འཛིན་གྱི་ཆོས་བསྟན་པར་ཡང་བྱའོ། ། དེ་ཙམ་གྱིས་ཀྱང་སླར་ཆོག་པར་མི་བཟུང་བར་རིག་མ་དེ་དག་དང་ལྷན་ཅིག་པར་བརྡ་དང་བརྡའི་ལན། གླུ་དང་གླུའི་ལན།
གར་དང་གར་གྱི་ལན། ཕྱག་རྒྱ་དང་ཕྱག་རྒྱའི་ལན་དང༌། མཆོད་པ་དང་མཆོད་པའི་ལན་གྱི་སྒོ་ནས་ཚིམ་པ་མེད་པར་རོལ་པའི་དགའ་སྟོན་རྒྱས་པའི་ཚོགས་གཉིས་ཀྱི་འཁོར་ལོ་རྒྱུ་འབྲས་ཀྱི་རྒྱུན་གཏུགས་པ་མེད་པར་སྤེལ་བར་བྱེད་དོ། ། གཉིས་པ་ལ། གང་ཟག་ནི་ན་ཚོད་དང་ལོངས་སྤྱོད་ཤེས་རབ་འབྲིང་དུ་གྱུར་པའོ། ། ཚོགས་ཁང་ནི་སྤྲོས་བཅས་ཀྱི་སྐབས་དང་འདྲ་བ་ལས། ཅུང་འདུ་ལོང་ཆུང་བ་སྟེ། འདུས་པ་ལས། རི་བོ་ཤིན་ཏུ་དབེན་པ་དང༌། ། དགོན་པ་ཆེན་པོའི་ས་ཕྱོགས་ནི། །
འབྲས་བུ་མེ་ཏོག་རྣམས་ཀྱིས་བརྒྱན། ། ཞེས་འབྱུང་ལ། རྣལ་འབྱོར་གྱི་རིམ་པ་ནི་བསྐྱེད་རྫོགས་བསྡུས་པ་བསྒོམ་ལ་ཁྱད་པར་སྒྱུ་ལུས་སམ་འོད་གསལ་ཟུང་འཇུག་གི་རྣལ་འབྱོར་གྱི་ངང་ནས་བྱའོ། ། མཆོད་པ་ལ་ཕྱི་མཆོད་༼༥༤༢༽གོང་བཞིན་ལས། ནང་གི་མཆོད་པ་ནི་འདོད་ཡོན་ལྔའི་ཡིད་འོང་ཁོ་ནར་ལོངས་སྤྱོད་པར་མ་ཟད་ཡིད་དུ་འོང་མི་འོང་བར་མ་གསུམ་གང་ཡིད་འོང་དུ་བྱིན་གྱིས་བརླབས་པ་དང༌། དེ་ཡང་འདོད་ཡོན་གྱི་ལྷ་མོ་རྒྱས་པར་མ་ལྕོགས་ན་གཟུགས་རྡོ་རྗེ་མ་སོགས་ལྔ་ཙམ་དང༌། གསང་བའི་མཆོད་པ་ནི་རང་ལས་རྒྱུད་མཐོ་བའམ་སྐལ་མཉམ་ཉིད་ལས་ཉེར་གནས་སུ་སྒྲུབ་པ་སྟེ། འདུས་པ་ལས། གཟུགས་ལ་རྣམ་གསུམ་ཤེས་བྱས་ནས། ། མཆོད་པ་བྱེད་པས་མཆོད་པར་བྱ། །
སྒྲ་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། ། དྲི་ལ་རྣམ་གསུམ་ཤེས་བྱས་ནས། ། སངས་རྒྱས་སོགས་ལ་དབུལ་བར་བྱ། ། རོ་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། ། རེག་ལ་རྣམ་གསུམ་ཤེས་བྱས་ནས། ། བདག་གི་ལུས་ལ་དབུལ་བར་བྱ། ། ཞེས་པ་དང༌། བུད་མེད་གཟུགས་ལྡན་མདངས་བཟང་བ། །
ལོ་གྲངས་བཅུ་དྲུག་ལོན་པ་ལ། ། བྱིན་གྱིས་བརླབས་ཀྱི་གནས་བསམ་ཏེ། ། དབེན་པར་མཆོད་པ་རབ་ཏུ་བརྩམས། ། དབང་པོ་གཉིས་ནི་མཉམ་སྦྱོར་བས། ། སངས་རྒྱས་དངོས་གྲུབ་ཐོབ་པར་འགྱུར། ། ཞེས་འབྱུང་ལ། དེའང་སྒོ་གསུམ་གྱིས་མཆོད་རྟེན་རྩེག་པ་དང༌། གླེགས་བམ་འབྲི་བ་དང༌། ལྷ་བཞེངས་པ་དང༌། སྔགས་བགྲང་བ་སོགས་དང༌།
ཡིད་ཀྱི་རྣམ་པར་རྟོག་པའི་སྤྲོས་བསྒོམ་༼༥༤༣༽གཙོ་མི་ཆེ་བར་མི་རྟོག་པའི་སྤྱད་པས་སྤྱོད་པ་ནི་སྤྲོས་མེད་ཀྱི་སྤྱོད་པའོ། ། བླ་མ་ལ་ཕྱག་བྱེད་པ་ལས་བདག་ཉིད་ལྷའི་འཁོར་ལོ་དག་པས་གཟུགས་བརྙན་གྱི་ལྷ་ལ་ཕྱག་མི་བྱ་སྟེ། བྱས་ན་བདག་ཉིད་ལྷར་གསལ་བ་ལས་བརྙས་པའི་ཉེས་པ་ཆེན་པོར་འགྱུར་བའི་ཕྱིར། གཞན་ངོར་ཕྱག་བྱེད་དགོས་ནའང་ཡིད་གུས་པར་མི་བྱ་སྟེ། འདུས་པ་ལས། སངས་རྒྱས་བྱང་ཆུབ་སེམས་དཔའ་དང༌། ། རང་རྒྱལ་ཉན་ཐོས་དེ་བཞིན་ཏེ། ། སྐུ་གསུང་ཐུགས་སུ་སྦྱོར་བ་ན། ། ཕྱག་འཚལ་ན་ནི་མ་རུང་འགྱུར། ། ཞེས་དང༌།
མཆོད་རྟེན་དག་གི་ལས་མི་བྱ། ། གླེགས་བམ་ཀླག་པར་མི་བྱ་ཞིང༌། ། དཀྱིལ་འཁོར་དག་ཀྱང་ཡོང་མི་བྱ། ། རྡོ་རྗེ་གསུང་ལ་ཕྱག་མི་བྱ། ། ཞེས་དང༌། ཀྱེ་རྡོར་ལས། བློ་ལྡན་སྔགས་ཉིད་མི་བཟླས་ཤིང༌། ། རྡོ་ཤིང་འཇིམ་པའི་བདག་ཉིད་ཀྱི། ། ལྷ་རྣམས་ལ་ནི་ཕྱག་མི་བྱ། ། ཞེས་འབྱུང་བས་སོ། །
གསུམ་པ་ལ། གནས་ནི་ནགས་གསེབ་སོགས་ཤིན་ཏུ་དབེན་པར་ཡིན་ཏེ། རྒྱུད་ལས། རི་བོ་ཤིན་ཏུ་དབེན་པའམ། ། ཆུ་ངོགས་འབབ་ཆུའི་གནས་རྣམས་དང༌། ། དུར་ཁྲོད་ལ་སོགས་གནས་རྣམས་སུ། ། བསམ་གཏན་བསྡུས་པ་འདི་བྱའོ། ། ཞེས་སོ། ། གང་ཟག་ནི་རྒན་ཞིང་ཕྱག་རྒྱའི་ལོངས་སྤྱོད་རྒྱས་པར་མ་འབྱོར་བ་ཤེས་རབ་དང་སྐལ་བ་ཆེས་ཆེ་ཞིང་མཆོག་ཏུ་གྱུར་པའོ། ། ཁ་ཟས་ནི་རྩོལ་བ་མེད་པར་གནོད་སྦྱིན་མོ་ལྟ་བུས་ཁ་ཟས་༼༥༤༤༽སྦྱར་བའམ་ཁྱིམ་བདག་འབྱོར་ཅན་གྱི་འཚོ་བའམ།
ཡང་ན་ཤིང་ཏོག་ལྟ་བུ་རྩ་བ་དང་འབྲས་བུ་ལ་བསྟེན་པ་སྟེ། རྗེ་བཙུན་ཆེན་པོ་མི་ལའི་སྔགས་སྤྱོད་ཀྱི་འཚོ་བ་ལྟ་བུའོ། ། སྤྱོད་པ་འདིའི་བསམ་པ་ནི་འཁོར་བའི་བདེ་འབྱོར་ཡོངས་སུ་སྤངས་པ་སྟེ། བཀའ་བརྒྱུད་རིན་པོ་ཆེ་འདིའི་གསུང་སྒྲོས་ལྟར་ན། ཇི་སྐད་དུ། ཚེ་འདི་བློས་བཏང་གི་རླུང་ཁྱེར་ལ། ། ན་མེད་གང་བྱུང་གི་ཐག་ཆོད་ཅན། ། ཞེས་པ་ལྟ་བུ་དང༌། ལུས་སེམས་ཀྱི་ཡོངས་སུ་འཛིན་པ་ཏིལ་འབྲུ་ཙམ་ཡང་སྤང་བ་དང༌། ལུས་སྲོག་ལ་མི་བལྟ་བར་ཟབ་མོའི་དོན་ལ་བཀོལ་བ་དང༌།
མཆོག་གི་དངོས་གྲུབ་ལས་ཐུན་མོང་གི་དངོས་གྲུབ་ལ་འདོད་པ་གཏན་མེད་པ་ཞིག་དགོས་ཏེ། ཆོས་ཀྱི་རྒྱལ་པོ་རྒོད་ཚང་པས། ངས་བླ་མ་ལ་ཚེ་འདི་དང་ཕྱི་མ་ཕན་གྱི་འཁོར་བའི་བདེ་སྐྱིད་རང་དོན་དུ་ཐོབ་པའི་ཆེད་བླ་མ་ལ་གསོལ་བ་ཚིག་གཅིག་ཙམ་ཡང་འདེབས་མ་མྱོང་གསུངས་སྐད་པ་ལྟ་བུའོ། ། ཕྱག་རྒྱ་ནི་ཕྱིའི་ལས་རྒྱ་ལ་མ་ལྟོས་པར། སྙིང་ཁ་ནས་རང་འོད་ཀྱི་རིག་མ་དབྱུང་ནས་སྙོམས་པར་འཇུག་པ་ཡིན་ཏེ། འདུས་པ་ལས། སངས་རྒྱས་གཙོ་མོའི་ཡུལ་དག་ལས། ། རྣལ་འབྱོར་རྟོག་པའི་བློ་ཅན་གྱིས། ། བརྙེས་པར་བྱས་ཀྱང་མི་གོས་ཏེ། ། དེ་ནི་སངས་རྒྱས་འགྲུབ་པར་འགྱུར། །
ཞེས་འབྱུང་བས། རྗེས་སུ་མཐུན་པའི་༼༥༤༥༽ཕྱག་རྒྱ་མ་འབྱོར་བའི་དབང་དུ་བྱས་པའོ། ། རྣལ་འབྱོར་ནི་ཤེས་རབ་ཀྱི་ཕ་རོལ་ཏུ་ཕྱིན་པའི་བདག་ཉིད་ཀྱི་འོད་གསལ་བ་འབའ་ཞིག་སྒོམ་པ་ཡིན་ཏེ། ཇི་སྐད་དུ། རང་བཞིན་གྱི་ནི་འོད་གསལ་བ། ། ཐམས་ཅད་མ་སྐྱེས་ཟག་པ་མེད། ། བྱང་ཆུབ་མེད་ཅིང་མངོན་རྟོགས་མེད། ། ཁམས་ཀྱང་མེད་ཅིང་འབྱུང་བ་མེད། ། ཅེས་འབྱུང་ངོ༌། ། སྤྱོད་ལམ་ནི་བྷཱུ་སུ་ཀུའི་སྤྱོད་པ་སྟེ།
ཁ་ཟས་དང་གཉིད་དང་བཤང་གཅི་འདོར་བའི་ཆགས་པའི་སྤྱོད་པ་ཙམ་མོ། ། ཡེ་ཤེས་ཀྱི་ཚོགས་ཉིད་ལྷུར་བྱེད་པ་ནང་བསོད་ནམས་ཀྱི་ཚོགས་གཞན་ལས་ཀྱང་རྫོགས་ཕུལ་ཆེར་འགྲོ་བས་ཕྱིའི་ཚོགས་བསོག་གི་སྤྲོས་པ་ཤིན་ཏུ་ཆུང་བ་ཉིད་ཀྱི་ཤིན་ཏུ་སྤྲོས་མེད་ཀྱི་སྤྱོད་པ་ཞེས་བྱ་སྟེ། དོན་འདི་ལ་དགོངས་ནས་འཇིག་རྟེན་གསུམ་གྱི་མགོན་པོ་འབྲི་གུང་པས། མཉམ་བཞག་ལས། ཡོན་ཏན་ཐམས་ཅད་འབྱུང༌། ཞེས་འབྱུང་བ་ཉིད་ཀྱི་ཕྱིར་རོ། ། གཉིས་པ་མགོན་པོ་ཀུན་ཏུ་སྤྱོད་པའི་སྤྱོད་པ་ནི། དེ་ལྟའི་སྤྱོད་པ་མཐར་ཕྱིན་པ་དེས་འཁོར་འདས་བསྲེ་བའམ་སྲིད་ཞི་མཉམ་ཉིད་དམ་རྣམ་རྟོག་ཆོས་སྐུར་གྲོལ་བའམ་འཁྲུལ་པ་ཡེ་ཤེས་སུ་འཆར་བ་ཉིད་ཀྱིས་ལུས་ངག་གི་དགེ་མི་དགེའི་བྱ་བ་ཅི་དང་ཅི་བགྱིས་པ་ཐམས་ཅད་གཞན་གྱི་དོན་འབའ་ཞིག་པར་ངང་གིས་འབྱུང་བ་སྟེ། ཀུན་སྤྱོད་ལས། མི་བྱ་ཅི་ཡང་ཡོད་མིན་སྟེ། །
རྟག་ཏུ་མི་བསམ་ཡོད་མ་ཡིན། ། མི་༼༥༤༦༽བཟའ་ཅི་ཡང་ཡོད་མིན་ལ། ། དགེ་དང་མི་དགེ་གང་སྨྲར་མེད། ། ཅེས་དང༌། འདུས་པ་ལས། བཤང་གཅི་དང་ནི་ཁྲག་དག་ཟ། ། ཆང་ལ་སོགས་པ་རྟག་ཏུ་བཟུང༌། ། ཞེས་འབྱུང་ངོ༌། ། སློབ་དཔོན་ཨཱརྻ་དེ་བའི་ཞལ་ནས། མཚམས་མེད་ཐེ་ཚོམ་མེད་པར་ནི། །
རྣམ་པར་མི་རྟོག་མེད་བརྩོན་པ། ། སེམས་ནི་མཉམ་པར་སྦྱོར་བ་ཡིས། ། སྔགས་པས་ཐམས་ཅད་མཉམ་པར་སྤྱོད། ། ཅེས་འབྱུང་ལ། དེ་ལྟ་བུའི་རྣལ་འབྱོར་པས་སྤྱད་བྱ་དང་བསྲུང་བྱ་ལ་བཟང་ངན་ཅུང་ཟད་དུ་བལྟས་ཏེ་སྤྱད་ནའང་མཚན་མར་ལྟ་བ་དུག་ཅན་གྱི་སྤྱོད་པ་ཡིན་ཏེ། དུས་དེར་སྤྱད་བྱ་མ་ཡིན་པ་དང་བསྒྲོད་བྱ་མ་ཡིན་པ་དང་བཟའ་བྱ་མ་ཡིན་པ་དང༌། དགེ་བ་དང་བདེ་བ་མ་ཡིན་པ་ཐམས་ཅད་ལ་སྤྱད་པ་དེ་ཉིད་བདེ་དགེ་དང་སྤྱད་བྱའི་མཆོག་ཏུ་འགྱུར་བའི་ཕྱིར། སྤྱོད་པ་དེ་ལྟ་བུ་ལ་ཡ་ང་བར་དོགས་པར་མི་བྱ་སྟེ། འཕགས་པ་ལྷས། སྦྲང་མའི་རྐང་པ་ཙམ་གྱི་ནི། །
དུག་གིས་ཟིལ་གྱིས་གནོན་པར་འགྱུར། ། འཚོམ་དང་ཐེ་ཚོམ་ཆུང་ངུས་ཀྱང༌། ། དེ་ལ་སྡུག་བསྔལ་བསྐྱེད་པར་བྱེད། ། མཁས་པས་ལེགས་པར་འཐབ་པའམ། ། ཡང་ན་ལེགས་པར་བྲོས་པར་བྱ། ། བར་མ་དོ་ཡི་དངོས་པོ་ནི། ། དོན་མེད་པའམ་ལྷུང་བར་འགྱུར། ། ཞེས་འབྱུང་ངོ༌། ། གཉིས་པ་མ་རྒྱུད་ནས་འབྱུང་བའི་སྤྱོད་པ་ནི། མཁའ་འགྲོ་མ་སྒྱུ་མ་བདེ་བ་ལས།
སྤྲོས་བཅས་ཀྱི་སྤྱོད་པ་༼༥༤༧༽རྒྱ་ཆེར་བསྟན་ལ། ལྷག་པར་བཅོམ་ལྡན་འདས་རྡོ་རྗེ་ཕག་མོའི་རྒྱུད་ནས་ཇི་ལྟར་འབྱུང་བ་ནི། ལས་དང་པོ་པས་སྤྱོད་ལམ་གྱི་རྣལ་འབྱོར་ཇི་ལྟར་བྱ་བ་ནི། རྐང་ལག་ལ་སོགས་པ་གཡོན་དུ་བསྐྱོད་པས་ཆོས་ཉིད་ཀྱི་དོན་དྲན་པར་བྱེད་པ་ཡིན་ཏེ།

ཞལ་གཉིས་མ་ཆུང་ངུ་ལས། གཡོན་པ་སྔོན་དུ་བསྐྱོད་བྱས་ཏེ། ། རྣལ་འབྱོར་རྟག་ཏུ་གཡོན་པས་སྤྱད། ། མཆོད་པ་ལག་པ་གཡོན་པ་སྟེ། ། བཟའ་བཏུང་གཡོན་པས་བྱ་བ་ཉིད། ། ཅེས་གསུངས་པ་ལྟར། ཆགས་ཅན་གྱི་གཞན་ལུས་ཤེས་རབ་ལ་བརྟེན་པའི་སྤྱོད་པ་བྱེད་པ་ཡིན་ཏེ། རིགས་ལྔ་ལ་ནི་ཀུན་སྤྱོད་པ། ། རིགས་གཅིག་ཏུ་ནི་བརྟག་པར་བྱ། ། ཞེས་འབྱུང་ལ། ལས་སྨིན་ཅིང་གོམས་པས།
ཀུན་ཏུ་བཟང་པོའི་སྤྱོད་པ་མཐར་དབྱུང་བས་རྣམ་རྟོག་ཐམས་ཅད་ལ་གཉིས་མེད་ཀྱི་རོལ་པས་ཐོག་རྫིས་བྱས་པས་རྟོག་པའི་བག་ཉལ་དྲུངས་ནས་འབྱིན་པར་བྱེད་པ་ཡིན་ཏེ། ཇི་སྐད་དུ། བཟའ་དང་བཟའ་མིན་དེ་བཞིན་བཏུང༌། ། གཙང་སྨེ་ངོ་ཚ་རྣམ་པར་སྤངས། ། རྟོག་པ་ཀུན་ལས་ངེས་པར་གྲོལ། ། རྩོད་པ་ཐམས་ཅད་རྣམ་པར་སྤངས། ། མཁའ་འགྲོ་མ་ཡི་དྲ་བ་སྡོམ། ། དཔའ་བོ་སེང་གེ་བཞིན་དུ་སྤྱོད། ། ཅེས་འབྱུང་བ་ནང་དུ་སྒྲིབ་གཉིས་ཀྱི་བདུད་ལས་རྒྱལ་བར་གྱུར་པ་ན་ཕྱིའི་འཇིག་རྟེན་སྐྱོང་བ་དང་འབྱུང་བའི་གནོད་པ་ཐམས་ཅད་ཀྱིས་མི་བརྫི་བར་༼༥༤༨༽སེང་གེའི་སྤྱོད་པ་ལྟར་སྐྱོང་བའོ། ། རྣམ་རྟོག་ལ་ཐོག་རྫིས་ཀྱི་སྤྱོད་པ་བྱེད་པའི་གནད་གསང་མཐར་ཐུག་པའང་རྣམ་རྟོག་ཆོས་སྐུར་རྟོགས་པ་ལ་རག་པ་ཡིན་ཏེ།
རྗེ་སྒམ་པོ་པའི་བཀའ་འབུམ་ལས། དགེ་བཤེས་ལྕགས་རི་བས་ཇོ་བོ་བཀའ་གདམས་པ་ལ་རྟོག་པ་མི་སྤོང་བར་ལམ་དུ་ཁྱེར་བའི་གདམས་པ་གདོག་གམ་བྱས་པས། དགེ་བཤེས་གླང་རི་ཐང་པས་དེའི་རྒྱུ་མཚན་ཕུ་ཆུང་བ་ལ་ཞུས་པས། སོ་ཐམས་པ་ཅིག་མཛད་ནས། ཡོད་པ་ཡོད་དེ། ང་ལ་བཟླ་དབང་མེད་དེ། བཟླས་ན་འབན་བཙུན་དུ་འགྲོ་གསུང་སྐད། ཕྱིས་ཕུ་ཆུང་བས་རྣལ་འབྱོར་པ་གང་འགའ་ལ་ཞུས་པས་བདག་གསུང་ནས་གནང་སྐད། རྟོག་པ་ལམ་ཁྱེར་འདི་ཇོ་བོ་དང་ལོ་ཆེན་རིན་བཟང་གི་སློབ་མ་མངའ་རིས་ཀྱི་སྒོམ་ཆེན་སྤུན་གཉིས་ཀྱི་དགེ་བཤེས་ལག་སོར་བ་ལ་རྟོག་པ་ལམ་ཁྱེར་གྱི་སྨིན་པར་མཛད་སྐད་དེ། དེའི་གདམ་ངག་འདི་ཡིན་གསུངས་སྟེ།
རྟོག་པ་རྒྱུ་མེད་དེ་གཞི་རྩ་མ་གྲུབ་པས་རྟོག་པ་ཉིད་རང་ལོག་དུ་འགྲོ་སྟེ། རྒྱལ་པོའི་བཀའ་རྟགས་ཀྱི་ཕྱག་རྒྱ་དང་འདྲ་སྟེ། ཕྱག་རྒྱ་འདི་ལས་འབངས་རྣམས་འདའ་མི་ནུས་པ་དང་འདྲ་བར་རྟགས་དེ་སྟོང་གྲོགས་བྱེད་པ་ལྟ་བུ་ཡིན་ལ། འདི་ཉིད་ཀྱི་གན་དུ་སོང་ཞིང་བརྟན་པ་ཐོབ་པ་ན་གསང་སྔགས་ཀྱི་སྤྱོད་པ་བྱ་བར་ཡང་འགྲོ་སྟེ། ཉོན་མོངས་པ་དང་རྣམ་བྱང་གི་རྟོག་༼༥༤༩༽པ་གང་ལའང་སྤང་བླང་མེད་པར་སྤྱོད་པས་ལམ་དུ་འགྲོའོ། ། དེ་ལྟར་སྤྱད་པ་ལས་འཆིང་གྲོལ་གྱི་རྒྱུའི་རེ་དོགས་མེད་པར་ཐམས་ཅད་རྣམ་གྲོལ་གྱི་རྒྱུར་འགྱུར་བ་ཡིན། དེས་ན་ཕྱི་ནང་གི་ཆོས་ཐམས་ཅད་རྟོག་བཏགས་ཙམ་དུ་ཟད། རྟོག་པ་མིང་དང་བརྡ་ཙམ་གྱི་ཤེས་པ་ཙམ་དུ་ཤེས་པ་ན། སྒྲོ་འདོགས་བྱ་འདོགས་མཁན་ཐམས་ཅད་ལྟོས་གྲུབ་རྫུན་ཆོས་བདེན་མེད་སྟོང་པ་ཉིད་ཆོས་ཀྱི་སྐུར་རྟོགས་ཙ་ན་དེའི་རྟེན་འབྲེལ་ལས་སྐུ་གཉིས་ངང་གིས་འབྱུང་བས་སྐུ་གསུམ་རང་ལ་ཡོད་པའི་སྤྱད་པ་སྤྱོད་པས་འཁོར་འདས་སྤང་སྒྲུབ་མེད་པར་སངས་རྒྱས་པ་ཡིན། དེ་ཡང་རྣམ་རྟོག་སྟོང་ཉིད་རང་གྲོལ་དུ་ཁྱེར་བ་འདི་ལ་སྟོང་ཉིད་རྒྱས་འདེབས་ཀྱི་ཞད་ཨེན་ཙམ་ཞིག་ཡོད་པ་འདི་ལྕགས་རི་བ་ནས་བརྒྱུད་པའི་ཇོ་བོ་བཀའ་གདམས་པའི་ལུགས་ཡིན་ལ།
བླ་མ་མི་ལ་ལྟར་ན། རྟོག་པ་དེ་ཉིད་སྟོང་མི་སྟོང་གང་གི་ཡང་བཅས་བཅོས་མི་དགོས་པར་ཁོའི་རང་བཞིན་ཤེས་པ་ཉིད་ཀྱིས་དོན་གྲུབ་པ་ཡིན་ཞེས་གསུངས་པ་ཉིད་ཀྱིས་དོན་འདི་གསལ་བར་བྱས་པ་ཡིན་ནོ། ། ཀྱཻ་རྡོ་རྗེའི་རྒྱུད་ནས་ཇི་ལྟར་འབྱུང་བ་ནི། སྤྱོད་པའི་ཕན་ཡོན་ནི། ཀྱཻ་རྡོར་ལས། སྤྱོད་པ་ཕ་རོལ་ཕྱིན་མཆོག་ཉིད། ། གང་གིས་འགྲུབ་པས་མཐར་འགྲོ་བ། ། ༼༥༥༠༽ཀྱེ་རྡོ་རྗེའི་དངོས་གྲུབ་རྒྱུད། ། ཞེས་གསུངས་ལ། སྤྱོད་པའི་ཆ་ལུགས་ཀྱང༌།
རྣ་བ་དག་ལ་རྣ་ཆ་བཟང༌། ། སྤྱི་བོར་འཁོར་ལོ་རྣམ་པར་འཛིན། ། ཞེས་པ་ནས། ཁ་ཊྭཾ་ག་གཟུགས་ཤེས་རབ་སྟེ། ། ཐབས་ཀྱི་གཟུགས་ཀྱི་ཅང་ཏེ་ཉིད། ། ཅེས་གསུངས་སོ། ། སྤྱོད་པའི་ཟས་ནི། ཤ་ལྔ་བདུད་རྩི་ལྔ་སྟེ། བཟའ་བ་མི་འཆི་བཅུ་ཕྱེད་དེ། ཞེས་འབྱུང་ངོ༌། །
སྤྱོད་པའི་གྲོགས་ནི། ཤེས་རབ་མ་མཚན་ལྡན་ཏེ། ཤིན་ཏུ་བཞིན་བཟང་མིག་ཡངས་མ། ། རང་གི་དབང་བསྐུར་སྙིང་རྗེ་མ། ། རྡོ་རྗེའི་བུ་མོ་འདི་ཁྱེར་ནས། ། སྤྱོད་པ་བྱ་བར་རྟོགས་པར་བྱ། ། ཞེས་འབྱུང་ངོ༌། ། སྤྱོད་པའི་གནས་ནི་ཤིང་གཅིག་སོགས་ཏེ། ཤིང་གཅིག་གམ་ནི་དུར་ཁྲོད་དམ། ། མ་མོའི་ཁྱིམ་དང་མཚན་མོ་དང༌། །
ཡང་ན་དབེན་པའམ་བས་མཐའ་རུ། ། ཞེས་འབྱུང་ངོ༌། ། སྤྱོད་པའི་དུས་ནི་ནུས་པའི་དྲོད་ཅུང་ཟད་ཐོབ་པ་ན་བྱེད་པ་ཡིན་ཏེ། ཅུང་ཟད་དྲོད་ནི་ཐོབ་པ་ན། ། གལ་ཏེ་སྤྱོད་པ་བྱེད་འདོད་པས། ། ཞེས་འབྱུང་ངོ༌། ། སྤྱོད་པ་རང་གི་ངོ་བོ་ལས། ལས་དང་པོ་པས་གླུ་གར་ལ་སོགས་པ་སྤྲོས་བཅས་ཀྱི་སྤྱོད་པ་བྱེད་པ་སྟེ། གལ་ཏེ་དགའ་བས་གླུ་བླངས་ཏེ། ། དེ་ཚེ་རྡོ་རྗེ་མཆོག་དང་ལྡན། །
གལ་ཏེ་དགའ་བ་སྐྱེས་པ་ན། ། ཐར་པའི་རྒྱུར་ནི་གར་བྱ་སྟེ། ། ཞེས་འབྱུང་ངོ༌། ། གཏན་པ་ཐོབ་པའི་༼༥༥༡༽གང་ཟག་གིས་ནི། མགོན་པོ་ཀུན་ཏུ་སྤྱད་པའི་སྤྱོད་པ་བྱ་བར་བསྟན་ཏེ། བཟའ་བྱ་ཡིན་མིན་སོགས་དང༌། དམ་ཆོས་ཡིན་མིན་ཐམས་ཅད་མཉམ་ཉིད་ཆེན་པོའི་རྡོ་རྗེའི་དགེ་བའི་ཀུན་ཏུ་སྤྱོད་པས་དག་པར་བྱ་བ་ཡིན་ཏེ། བརྐམ་དང་རྨོངས་དང་འཇིགས་དང་ཁྲོ། ། ངོ་ཚའི་འབྲས་བུ་རྣམ་པར་སྤངས། ། བདག་ཉིད་ཀྱིས་ནི་གཉིས་སྤངས་ནས། །
ཐེ་ཚོམ་མེད་པར་སྤྱོད་པ་བྱ། ། བཟའ་བྱ་དེ་བཞིན་བཏུང་བ་ཉིད། ། ཇི་ལྟར་རྙེད་པ་རབ་ཏུ་བཟའ། ། ཡིད་འོང་མི་འོང་རྣམ་རྟོག་ཕྱིར། ། ཞེན་པ་ཙམ་དུའང་མི་བྱའོ། ། ཞེས་སོ། ། གསུམ་པ་ཐུན་མོང་གི་སྤྱོད་པ་ལ། ལས་དང་པོ་པ་ཀུན་ཏུ་བཟང་པོའི་སྤྱོད་པ་དང༌། ལས་གོམས་པས་བརྟུལ་ཞུགས་ཀྱི་སྤྱོད་པ་དང༌། ལས་སྨིན་པ་མགོན་པོ་ཀུན་ཏུ་སྤྱོད་པའི་དང༌།
ཤིན་ཏུ་སྨིན་པས་མཉམ་བཞག་ཆེན་པོའི་སྤྱོད་པའོ། ། དང་པོ་ནི། ལས་དང་པོ་པས་སོ་ཐར། བྱང་སེམས་གསང་སྔགས་ཀྱི་སྡོམ་པ་གསུམ་རང་རང་གི་འདུལ་བ་མདོ་སྡེ་རྒྱུད་སྡེ་ནས་ཇི་ལྟར་འབྱུང་བ་བཞིན་སྲུང་བ་དང༌། ཉམས་ནའང་སོ་སོ་ནས་བཤད་པ་ལྟར་གྱི་ཕྱིར་བཅོས་ལ། ཆང་ལྟ་བུ་ཞིག་དམ་ཚིག་གི་རྫས་སུ་བསྟེན་པ་ལྟ་བུའི་སྡོམ་པ་གོང་འོག་གི་བསླབ་པ་ནང་འགལ་འདོམ་ཐུག་འབྱུང་ན། སྡོམ་པ་འོག་༼༥༥༢༽མ་ནས་བཤད་པའི་དགག་དགོས་ཀྱི་ཉེས་པ་མི་བསྐྱེད་པར་གོང་མ་ནས་བཤད་པའི་ཡོན་ཏན་ཐོབ་པར་འདུག་ན་གོང་མར་བཤད་པའི་ཆང་སོགས་དམ་རྫས་ལ་བསྟེན་པར་བྱ་ལ། འོག་མའི་དགག་དགོས་མ་ལོག་ཅིང༌། གོང་མའི་སྒྲུབ་པའི་ཡོན་ཏན་མི་ཐོབ་པར་འདུག་ན་གོང་མའི་སྤྱོད་པ་རྣམས་ལ་ཡིད་ཀྱིས་བློ་སྦྱང་བར་བསླབ་པ་ལས་ལུས་ངག་གི་བཏང་སྙོམས་སུ་འཇོག་ལ། དེ་ཡང་དངོས་འཛིན་དང་རང་དོན་ཡིད་བྱེད་གཙོ་བོའི་ཚེ་གོང་མ་གཉིས་ཀྱི་སྤྱོད་པ་ལ་བསླབ་པ་སྐད་བྱས་ཀྱང་གོང་མའི་ཡོན་ཏན་བསྐྱེད་པའི་ཆོས་མི་ཐོབ་པར་འོག་མའི་ཉེས་པ་བསྐྱེད་ཤས་ཆེ་བས།
སོ་ཐར་གྱི་སྡོམ་པ་ཉིད་ནས་ཇི་ལྟར་བཤད་པ་ལྟར་བསླབ་པ་དང༌། སྙིང་རྗེ་ཆེན་པོའི་གཞན་དབང་དུ་གྱུར་ནས་རང་གི་སྲོག་ཀྱང་འདོར་བར་ནུས་ཤིང་ཆོས་ཐམས་ཅད་སྒྱུ་མ་ལྟར་ངེས་པ་ན་ཐེག་པ་ཆེན་པོའི་གཞུང་ལས་བཤད་པ་ལྟར་བསླབ་པ་དང༌། གང་སྣང་ལྷ་དང་སྔགས་དང་བདེ་བའི་རོལ་པར་ཤར་ན་རྡོ་རྗེ་ཐེག་པ་བླ་ན་མེད་པའི་རྒྱུད་ནས་བཤད་པ་ལྟར་བསླབ་ཅིང༌། གསང་སྔགས་ལའང་རྒྱུད་སྡེའི་རིམ་པ་དང་རང་གི་བློ་ཚོད་སྦྱར་བའི་སྤྱད་པ་སྤྱོད་པ་སྟེ། མདོར་ན་མཐར་ཐུག་རྒྱུད་ལ་ཉེས་པ་བསྐྱེད་བྱེད་དུ་འགྱུར་བའི་ཆ་ཞིག་འདུག་ན། གནས་སྐབས་སྡོམ་གསུམ་༼༥༥༣༽གྱི་སྒྲུབ་པའི་བསླབ་བྱ་ལྟར་གསུངས་པ་རྣམས་ཀྱང་དགག་པའི་བསླབ་བྱར་འགྱུར་ལ། རྒྱུད་ལ་མཐར་ཐུག་ཕན་ཡོན་སྐྱེད་བྱེད་དུ་འགྱུར་བའི་ཆ་ཞིག་འདུག་ན་གནས་སྐབས་སྡོམ་གསུམ་གྱི་དགག་པའི་བསླབ་བྱར་གསུངས་པ་རྣམས་ཀྱང་སྒྲུབ་པའི་བསླབ་བྱར་འགྱུར་བ་ཡིན་ཏེ། གང་ཟག་གི་རྒྱུད་མཐོ་དམན་གྱི་ཁྱད་པར་ལས་ཤེས་པར་འགྱུར་བའི་ཕྱིར། གནད་འདི་ཉིད་ཀྱི་དབང་དུ་མཛད་ནས་འཇིག་རྟེན་གསུམ་གྱི་མགོན་པོ་འབྲི་གུང་པས་དཀར་ནག་ཟང་ཐལ་ཞེས་བྱ་བའི་སྲིད་པ་གསུམ་ན་རྨད་དུ་བྱུང་བའི་རྡོ་རྗེའི་གསུང་དུ་སྣང་བའི་ཕྱིར། གཉིས་པ་ནི།
དེ་ལྟར་སྤྱད་པའི་སྤྱོད་པས་རྒྱུད་ལེགས་པར་བྱང་ནས་ཐབས་ཤེས་ཀྱི་བློ་ལས་རུང་དུ་གྱུར་པ་ན། གནས་དབེན་པར་ཤ་ཆང་སོགས་ཀྱི་བཟའ་བཏུང་འབྱོར་བར་བྱས་ནས་རིག་མ་དང་ལྷན་ཅིག་དབབ་བཟློག་སོགས་བྱ་བ་ཁོ་ན་ལ་རྩེ་གཅིག་ཏུ་དྲིལ་བས་ཐབས་ཤེས་ཀྱི་ཚོགས་སོག་པར་བྱེད་པ་ཡིན་ཏེ། སྒྱུ་དྲ་ལས། དེ་བཞིན་གཤེགས་པའི་གསུང་ལམ་ལ། ། སྔགས་རིག་རྣམ་རྟོག་མ་བྱེད་ཅིག ། དབང་པོ་གཉིས་ནི་མཉམ་སྦྱོར་ཏེ། ། ལུས་དང་ངག་དང་སེམས་བསྡུས་ནས། ། རྣལ་འབྱོར་ལྡན་པ་ཚེ་འདི་ལ། ། ཡེ་ཤེས་རྫོགས་པ་ཉིད་དུ་འགྱུར། ། ཞེས་འབྱུང་བ་ཡིན་ཏེ།
༼༥༥༤༽སྤྱོད་པ་འདི་ལ་ཐེ་ཚོམ་མི་ཟ་བར་སྤྲོ་བ་ཆེན་པོས་རོལ་མཚོ་ལ་ངང་པས་བསྟེན་པ་ལྟར་འཇུག་པར་བྱའོ། ། གསུམ་པ་ནི། མ་དད་པ་དད་པར་བྱ་བའི་ཆེད་ཀྱི་སྣང་བ་ཟིལ་གྱིས་གནོན་པར་ནུས་པ་ན་སྐྱེ་བོ་ཐམས་ཅད་ཀྱི་དབུས་སུ་གཅེར་བུར་བག་ཚ་བ་མེད་པར་གཟའ་གཏད་དང་བྲལ་བར་སྦྱོར་གྲོལ་ལ་སོགས་པ་ཅི་ཡང་བྱེད་པ་སྟེ། རྒྱུད་ལས། འདི་ནི་མི་བྱ་ཅི་ཡང་མེད། ། མི་སྨྲ་བ་ནི་ཅུང་ཟད་མེད། ། མགོར་སྐྱེས་གྱེན་སྒྲེང་རས་དང་བྲལ། ། ཐལ་བ་བྱུགས་ནས་ཐོད་པས་བརྒྱན། ། དྲག་ཏུ་རྒྱུག་ཅིང་གྲོང་ཁྱེར་རྒྱུག ། དགེ་སློང་སོགས་ལ་ཕྱག་མི་བྱ། །
ཞེས་འབྱུང་ངོ༌། ། བཞི་པ་ནི། དེ་ལྟར་བསྟན་པ་དབང་དུ་ཐོབ་པ་ཞིག་གི་མི་དགེ་བ་དང་ལུང་མ་བསྟན་གྱི་བྱ་བ་ཐམས་ཅད་ཀྱང་རྡོ་རྗེ་འཆང་སྤྱོད་པར་འགྱུར་བ་ལས། གཞན་སྔགས་ཀྱི་སྤྱོད་པ་བྱ་བ་ཞིག་བྱ་དགོས་པར་མ་ཡིན་པར། རང་གཞན་གྱི་དོན་ལྷུན་གྲུབ་ཏུ་འབྱུང་བའི་སྤྱོད་པ་སྟེ། ཇི་སྐད་དུ། བྱ་དང་བྱེད་སྤྱོད་རྩོལ་ལས་འདས། ། འདོད་ཆགས་ལ་སོགས་མི་སྤོང་སྟེ། ། གཞན་གྱི་སངས་རྒྱས་སྒྲུབ་མི་བྱེད། ། ཡོད་མེད་རྟག་ཆད་མཐའ་ལས་འདས། །
དམ་ཚིག་སྡོམ་པ་དཀྱིལ་འཁོར་མེད། ། བསྒོམ་བྱ་སྒོམ་བྱེད་སྒོམ་པ་མེད། ། རྒྱུ་འབྲས་ལམ་ལ་སོགས་པ་སྤོངས། ། བདུད་དང་༼༥༥༥༽དངོས་གྲུབ་གཉིས་སུ་མེད། ། རང་གི་ཤེས་བརྗོད་ཡུལ་ལས་འདས། ། ཞེས་འབྱུང་ངོ༌། ། སྤྱོད་པའི་རིམ་པ་འདི་དག་ལ་དུས་ནམ་གྱི་ཚེ་བསླབ་པར་བྱ་ཞེ་ན། རང་གི་རྡོ་རྗེ་སློབ་དཔོན་གྱི་བཀའི་གནང་བ་དང་རྗེས་སུ་མཐུན་པར་རིམ་བཞིན་བསླབ་ལ། སྤྱོད་པ་གསུམ་པ་ལ་སོགས་པ་ནི། རང་གི་ལུས་སྲོག་ལ་བར་ཆད་དུ་མི་འགྱུར་བ་དང༌།
གཞན་དོན་རླབས་ཆེན་དུ་འགྱུར་བ་དང༌། སྔགས་ཀྱི་མཐུ་བསྟན་པའི་མི་སྣང་བ་དང་དགུག་པའི་ནུས་པ་ཐོབ་པའི་ཚེ་ན་སྤྱོད་ཀྱི། གཞན་དུ་དམ་ཚིག་ཉམས་པའི་ཉེས་པར་འགྱུར་རོ། ། འདི་ལྟའི་སྤྱོད་པ་སྔགས་ཀྱི་སྤྱོད་མཆོག་ཏུ་ཇི་ལྟར་འགྱུར་བ་ནི་རྒྱུའི་ཐེག་པ་ཕྱིན་དུ་མེད་པའི་ཤེས་རབ་ཁྱད་པར་ཅན་དང་ཐབས་ཁྱད་པར་ཅན་ཏེ། ཤེས་རབ་སྟོབས་སུ་གྱུར་པས་ཐབས་བོགས་དབྱུང་བས་ཐབས་ནུས་པ་ཆེ་ལ། ཐབས་སྟོབས་སུ་གྱུར་པས་ཤེས་རབ་བོགས་དབྱུང་བས་ཤེས་རབ་ནུས་པ་ཆེ་ལ། དེ་ལྟར་མཉམ་དུ་སྦྱོར་བའི་སྤྱོད་པ་ནི་མ་གི་ཉན་ཐོས་ནས་རྣལ་འབྱོར་རྒྱུད་ཕྱིན་གྱི་ཐེག་པར་མེད་པས་སྤྱོད་པ་མཆོག་ཏུ་བསྔགས་པ་ཡིན་ཏེ། ཐེག་པ་གཞན་དུ་རྫོགས་པའི་སངས་རྒྱས་ཐོབ་པའི་བར་ཆད་དུ་གསུངས་པའི་སྤྱོད་པ་ཐམས་ཅད་འདིར་རྫོགས་སངས་ཐོབ་པའི་སྤྱོད་པ་བླ་ན་མེད་པར་༼༥༥༦༽འགྱུར་བའི་ཕྱིར། བཞི་པ་དུས་ཀྱི་འཁོར་ལོ་ལས་འབྱུང་བའི་སྤྱོད་པ་ལ། འཇིག་རྟེན་པའི་བུམ་དབང་ནས་འཇིག་རྟེན་པའི་བཞི་པའི་དབང་དོན་གྱི་དམ་ཚིག་བསྐྱང་བའི་ཆེད་དམ།
འདས་པའི་དབང་བཞིའི་དམ་ཚིག་བསྐྱང་བའི་ཆེད་དུ་སྤྱད་པ་གཉིས་ལས། དང་པོར་གསང་སྤྱོད་དང༌། བར་དུ་ཨ་བ་དྷཱུ་ཏིའི་སྤྱོད་པ་དང༌། ཐ་མས་ཕྱོགས་ལས་རྣམ་རྒྱལ་གྱི་སྤྱོད་པ་དང༌། སྔ་མ་གཉིས་བསྐྱེད་རིམ་གྱི་རྣལ་འབྱོར་གྱི་སྒོ་ནས་ཀྱང་སྤྱོད་དུ་བཏུབ་ལ། ཕྱི་མ་ནི་རྫོགས་རིམ་གྱི་རྣལ་འབྱོར་གཙོ་ཆེ་བས་སྤྱད་པར་བྱ་བ་སྟེ། དེའི་གསང་སྤྱོད་ནི་ཀྱེ་རྡོར་ལས། ཟླ་བ་གཅིག་ཏུ་གསང་ལ་སྤྱོད། ། ཇི་སྲིད་ཕྱག་རྒྱ་མ་རྙེད་པ། ། ཞེས་འབྱུང་བ་ལྟར།
དཔལ་ལྡན་རྒྱུད་དུ། ཕྱག་རྒྱ་ བསྟེན་པར་དང་ གསུངས་པ་ ནི་མི་འགྱུར་བའི་བདེ་བས་ སྒོམ་པའི་དོན་ཏེ་ཉིན་མཚན་དུས་སུ་ཆགས་པ་ ཟིལ་གྱི་གནོན་ཏེ་ཁུ་བ་ ཟད་པའི་དོན་ནི་ བུད་མེད་ལ་རོལ་བ་ མིན་པ་ཉིད། ། གསུང་གི་རྡོ་རྗེ་མཆོད་ ཆང་གི་བཏུང་བ་ནི་ཟུང་ཟད་ཁ་ཚིམ་པར་བྱ་བ་ པའི་དོན་དེ་ངེས་པར་སྔགས་པ་རྣམས་ལ་མྱོས་བྱེད་ ཀྱི་བཏུང་བ་ཆང་གི་བརྡུང་པ་བུམ་པ་འགེངས་པ་ལྟར་སྤྱད་པ་ གསུངས་པ་མིན་པ་ཉིད། ཁ་ཟས་ཐམས་ཅད་བདེ་བའི་ ལུས་ལ་བརྟས་པའི་ དོན་ཏེ་རོ་ལ་ཆགས་པས་འགྲངས་ཆེས་ནས་ཉིན་ཞག་སོ་སོའི་དུས་སུ་༼༥༥༧༽མ་ཞུའི་ ནད་བསྐྱེད་པའི་ རྒྱུར་ཡང་ བཟའ་བར་ མ་གསུངས་སོ། ། ཡན་ལག་བརྒྱད་པར། ལྟོ་བའི་ཆ་གཅིག་ཟས་ཀྱི་སྟེ། ། ཆ་གཉིས་པ་ནི་སྐོམ་གྱིས་སོ༌། ། རླུང་ལ་སོགས་པའི་གནས་སུ་ནི། ། ཆ་བཞི་པ་ནི་ཡང་དག་བཤད། ། དཔལ་ལྡན་ དུས་ཀྱི་འཁོར་ལོའི་ སྤྱོད་པ་དང་དངོས་གྲུབ་རྒྱུར་ཏེ་མཚན་མོ་དུར་ཁྲོད་འཁྱམས་པ་དག་ཀྱང་ ལུང་མ་བསྟན་གྱི་བྱ་བ་ རྩེད་མོའི་དོན་མ་ཡིན།
ཞེས་གསུངས་པས། དུར་ཁྲོད་སོགས་གནས་དབེན་པར། ཉིན་མོ་སྐྱེ་བོ་རྒྱུ་ན། མཚན་མོ་དེར་སྤྱོད་པ་སྤྱད་པ་སྤྱད་ནས་ཉིན་མོ་རང་གི་ཁྱིམ་དུ་འདུག་ལ། སྐྱེ་བོ་རྣམས་ཀྱི་ནང་དུ་ནི་རང་གི་རྟོགས་པ་བརྟན་པའི་ཆེད་དུ་མུ་སྟེགས་དང་ཀླ་ཀློ་དང་སྨྱོན་པ་དང་ཁྱིམ་པ་དང་རབ་བྱུང་སོགས་སྣ་ཚོགས་པའི་སྤྱོད་པས་རྣལ་འབྱོར་སྦྱངས་ནས་རྐྱེན་ངན་དངོས་གྲུབ་ཏུ་ལེན་པར་བྱ་བ་ལ་གེགས་ཀྱི་ཕྱིར་མི་འགྲོ་བའི་ཆེད་དུ་རྣལ་འབྱོར་སྦེད་པར་བྱེད་དོ། ། ཨ་བ་དྷཱུ་ཏིའི་སྤྱོད་པ་ནི། གསང་སྤྱོད་ཀྱི་སྟོབས་ཀྱིས་མངོན་ཤེས་དང་རྫུ་འཕྲུལ་ཐོབ་པ་ན་བརྡ་དང་བརྡའི་ལན་ཐོགས་པ་མེད་པར་ཤེས་པ་ན་རང་གི་རྣལ་འབྱོར་དེ་སྤྱོད་ལམ་ལ་བྱིན་གྱིས་བརླབས་པར་ནུས་པ་ན་གནས་དང་ཉེ་གནས་སོགས་སུ་རྣལ་འབྱོར་མ་རྣམས་དང་ལྷན་ཅིག་བདེ་བའི་དགེ་ཚོགས་སྤེལ་བས་རྒྱུ་བ་སྟེ། རྣལ་འབྱོར་མ་ཡང་ལུང་སྟོན་པ་དང་དབུགས་དབྱུང་བར་ནུས་༼༥༥༨༽པ་མཆོག་གམ། རང་གི་དབང་སྡོམ་བྱིན་པའི་དམ་ཚིག་ཅན་ནམ། འདོད་ཡོན་ལ་རྩེན་པའི་ཆེད་དང༌།
ལྷ་སོགས་མཆོད་པའི་དོན་གནོད་སྦྱིན་མོ་སོགས་བཀུག་ནས་ལྷན་ཅིག་སྤྱོད་པར་བྱེད་དོ། ། ཕྱོགས་ལས་རྣམ་རྒྱལ་གྱི་སྤྱོད་པ་ལ། སྤྲོས་བཅས། སྤྲོས་མེད། ཤིན་ཏུ་སྤྲོས་མེད་གསུམ་ལས། དང་པོ་ནི། ཟླ་གཅིག་གམ། ཟླ་དྲུག་ལ་སོགས་པར་ནུས་པ་དང་ལྡན་པའི་རིགས་སོ་བདུན་གྱི་གྲངས་དང་མཐུན་པའི་རྣལ་འབྱོར་ཕོ་མོ་གླུ་གར་ལ་སོགས་པའི་བྱ་བ་མང་པོས་ཉིན་མཚན་དུས་མ་ཆད་པར་ཚོགས་ཀྱི་འཁོར་ལོའི་སྤྱོད་པའོ། ། གཉིས་པ་ནི། རྣལ་འབྱོར་པ་དེ་ལྷན་ཅིག་སྤྱོད་མ་སྣ་ཚོགས་ཡུམ་དང༌།
རྗེས་སུ་སྤྱོད་མ་དུ་བ་མ་སོགས་བརྒྱད་དམ། བཅུ་ཙམ་དང་ལྷན་ཅིག་གླུ་གར་སོགས་ཧ་ཅང་སྤྲོས་པ་མིན་པས་ཟླ་བ་དྲུག་ལ་སོགས་པར་ཉིན་མཚན་དུ་སྤྱོད་པའོ། ། གསུམ་པ་ནི། བཟའ་ཉལ་འགྲོ་བ་སྟེ་བྷཱུ་སུ་ཀུའི་སྤྱོད་པ་སྟེ། འདི་ལའང་བསྐྱེད་རིམ་དང་རྗེས་སུ་འབྲེལ་བའི་ཕལ་པ་དང་རྫོགས་རིམ་དང་འབྲེལ་བའི་མཆོག་ལས། དང་པོ་ནི། ཡིད་ཀྱི་བརྟགས་པའི་ལྷ་མོ་ལ་རེག་མཐོང་གི་མཚན་མས་ཡེ་ཤེས་ཀྱི་ཕྱག་རྒྱའི་ལང་ཚོ་ཡོངས་སུ་རྫོགས་པ་ན། དེ་ཉིད་༼༥༥༩༽ལ་རོལ་བའི་སྤྱོད་པས་འོག་མིན་གྱི་བར་གྱི་དངོས་གྲུབ་དུས་ཐུང་ངུར་འགྲུབ་ལ། གཉིས་པ་ནི། ཕྱག་རྒྱ་ཆེན་མོ་ལ་འོད་གསལ་གྱི་ཕྱག་རྒྱའི་ལང་ཚོ་ཡོངས་སུ་རྫོགས་པ་ན།
དེ་ཉིད་ལ་སྙོམས་པར་འཇུག་གི་སྤྱོད་པ་སྟེ། འཛིན་པ་གྲུབ་ནས་སྒྱུ་ལུས་ཀྱི་ཆེད་དང༌། སྒྱུ་ལུས་ནས་འོད་གསལ་དང་སློབ་མི་སློབ་ཀྱི་ཆེད་དུ་ལོ་གསུམ་ཕྱོགས་གསུམ་གྱི་སྤྱོད་པའོ། ། དེ་ཡང་སྤྲོས་བཅས་ཚོགས་ཀྱི་འཁོར་ལོ་དེ་ལའང༌། རྗེས་མཐུན་པ་དང༌། དངོས་དང༌། རབ་ཏུ་གྱུར་པ་ལས་རིམ་པ་བཞིན་གནས་དང༌། དེར་འཇུག་པའི་རྣལ་འབྱོར་པ་ནི། དབེན་ཞིང་བུག་པ་མེད་པའི་ཁྱིམ་དང༌། དུར་ཁྲོད་དང༌།
ཚོགས་ཁང་རིམ་པ་གསུམ་པ་དང༌། བསྐྱེད་རིམ་ལས་སུ་རུང་ནས་རྫོགས་རིམ་གྱི་སྐལ་ཅན་དང༌། རྣལ་འབྱོར་གྱི་གནས་སྐབས་ཐོབ་པ་དང༌། རང་བཞིན་གྱིས་གྲུབ་པའི་དཔའ་བོ་དང་རྣལ་འབྱོར་མའི་དབང་དུ་བྱས་སོ། ། དེ་ཡང་ཕོ་མོ་གྲངས་མཚུངས་སུ་འདུ་བ་ནི་ཚོགས་ཀྱི་འཁོར་ལོ། ། རྣལ་འབྱོར་པ་ཤ་སྟག་ལས་ཆང་ལ་ལོངས་སྤྱོད་པའི་དོན་དུ་རྣལ་འབྱོར་མ་གཅིག་གཙོ་བོའི་གཡོན་དུ་གནས་ན་དཔའ་བོའི་སྟོན་མོ། ། རྣལ་འབྱོར་མ་ཤ་སྟག་ལས། གཙོ་མོའི་གཡས་སུ་རྣལ་འབྱོར་པ་གཅིག་ཤ་ལ་ལོངས་སྤྱོད་པའི་དོན་དུ་གནས་པ་དཔའ་བོ་དཔའ་༼༥༦༠༽མོའི་སྟོན་མོའོ། ། ཡིད་ངོར་ལྷ་མོ་བསྟེན་པ་ཙམ་གྱིས་རིགས་སོ་བདུན་གྱི་ཕོ་མོ་གྲངས་ཚད་དམ་ཚིག་གི་རྫས་ལ་ལོངས་སྤྱོད་ཅིང༌། གླུ་གར་སོགས་དམ་པ་མཉེས་པར་བྱེད་པའང་ཚོགས་ཀྱི་འཁོར་ལོ་རྗེས་སུ་མཐུན་པའོ། །
ཚོགས་ཀྱི་འཁོར་ལོའི་རྡོ་རྗེ་སློབ་དཔོན་ནི། རབ་ལ་དགེ་སློང་མཆོག་དང༌། འབྲིང་དགེ་ཚུལ་དང༌། ཁྱིམ་ན་གནས་པ་ཐ་མར་གསུངས་སོ། ། དེ་ལྟར་འདུས་པའི་ཚོགས་ཀྱི་དཀྱིལ་འཁོར་པའི་བྱ་བ་ལའང་ཐུན་མོང་བ་དང་ཁྱད་པར་བ་ལས། དང་པོ་ནི། འདུས་པའི་ཁང་པའི་དབུས་སུ་རྡུལ་ཚོན་ནམ་བ་བྱུང་གི་མཎྜལ་བྱས་ནས་སྒོ་དྲུང་གི་ཁྲོ་བོ་སོགས་དང་བཅས་ཏེ། བརྡ་དང་བརྡའི་ལན་གྱིས་སློབ་དཔོན་ལ་ཕྱག་འཚལ་བ་སོགས་ནས་ལས་བྱེད་པས་ལྷའི་རྣལ་འབྱོར་ལ་གནས་པར་གསོལ་བ་བཏབ་ནས་ལྷའི་རྣལ་འབྱོར་གྱི་འདོད་པའི་ཡོན་ཏན་ཐམས་ཅད་ལ་རྗེས་སུ་རོལ་ནས་ཐ་མལ་གྱི་རྣམ་རྟོག་དེར་སྣང་ཞེན་འཛིན་དང་བཅས་པ་སྦྱོང་བར་བྱེད་ལ། ལྷག་པར་གོང་དུ་བཤད་པའི་འཇིག་རྟེན་ལས་འདས་པའི་རྡོ་རྗེ་སློབ་དཔོན་གོང་མ་བདག་པོ་ཆེན་པོའི་དབང་བསྐུར་བ་ཡང་འདིར་སྦྱིན་པར་བྱ་ལ། དེ་ཡང་འཇིག་རྟེན་ལས་འདས་པའི་དབང་བཞི་ལོངས་སྤྱད་བྱའི་རིག་མ་ནི་ཕྱག་རྒྱ་ཆེན་མོའི་༼༥༦༡༽རིག་མ་ཡིན་པས།
ཕྱག་རྒྱ་ཆེན་མོའི་རིག་མ་ལ་བསྟེན་ནས་དབང་མི་བསྐུར་བར་ལས་རྒྱ་ལ་བསྟེན་ནས་དབང་བསྐུར་བ་ཅི་ཞེ་ན། དེ་ལ་བདག་གི་རྗེ་ཐམས་ཅད་མཁྱེན་པ་ཡི་དམ་ལྷའི་ངོ་བོར་བཞུགས་པའི་ཞལ་སྔ་ནས། འདི་ལྟའི་དུས་སུ་ཕྱག་རྒྱ་ཆེན་མོའི་རིག་མ་དེའི་ཉེ་རྒྱུ་ནི་རྒྱུ་དུས་ཀྱི་ཕྱག་རྒྱ་ཆེན་མོའི་ཡེ་ཤེས་ཀྱི་ཁམས་དྲུག་པ་ཅན་གྱི་དུ་བ་མ་སོགས་བཅུ་ལམ་ཡན་ལག་དྲུག་གིས་སད་པར་བྱེད་པ་ཡིན་མོད་ཀྱང་ཉེ་རྒྱུ་དེ་ཉིད་ཀྱི་རང་འབྲས་བསྐྱེད་པའི་ལྷན་ཅིག་བྱེད་རྒྱུ་ནི་ལྷ་མོ་དུ་བ་མ་སོགས་བཅུ་མཚོན་བྱེད་ལས་ཀྱི་ཕྱག་རྒྱ་མ་བཅུ་ལ་བསྟེན་ནས་ངེས་པར་དབང་བསྐུར་བ་ནི་རྨད་དུ་བྱུང་བའི་སྔགས་ཀྱི་རྟེན་འབྲེལ་གྱི་ཆོས་ཉིད་དུ་གྲུབ་པས་ལས་རྒྱའི་རིག་མ་བཅུ་སོགས་ཀྱི་བདེ་མྱོང་ལ་མ་བསྟེན་པར་འཇིག་རྟེན་ལས་འདས་པའི་དབང་བཞི་མེད་ན་མི་འབྱུང་བའི་འབྲེལ་པར་གནས་སོ་ཞེས་བཀའ་སྩལ་བ་ནི་ཆེས་ཟབ་པའི་གསང་བ་ཆེན་པོར་གྱུར་པས། ཆོས་སྐྱོང་བའི་སྲུང་མ་རྣམས་ཤིན་ཏུ་སྦ་བར་མཛོད་ཅིག ། གཉིས་པ་ཁྱད་པར་བ་ནི། བདེ་མཆོག་སྟོད་འགྲེལ་ལས། བདེ་མཆོག་གི་དཀྱིལ་འཁོར་དང་མཐུན་པའི་རིགས་༼༥༦༢༽སོ་དྲུག་གི་དོན་དང་རྣལ་འབྱོར་ཕོ་མོའི་གྲལ་རིམ་སོགས་ཀྱི་ལོངས་སྤྱོད་པར་བྱ་བ་ལྟར་སྤྱོད་དགོས་པར་གསུངས་པ་ཡིན་ཏེ། དཔེར་ན། བདེ་མཆོག་འཁོར་ལོ་ལ། དབུས་སུ་མི་ལྤགས།
ཕྱོགས་བཞིར་ཁྱི་རྟ་བ་ལང་གླང་པོའི་པགས་པ་བཏིང་ཞིང༌། མཚམས་བཞིར་དེ་བཞིན་གཤེགས་པ་བཞིའི་རང་བཞིན་གཅི་བཤང་ཁྲག་རྐང་གི་བུམ་པ་དང་ཐོད་པ། ཐུགས་འཁོར་གྱི་ཕྱོགས་མཚམས་བརྒྱད་དུ་ལུག་ལྤགས་ཀྱི་སྟན་སོགས་དང༌། དེ་མཐུན་སྡེར་ཉ་ཕྱིས་ལ་སོགས་པའི་སྐྱོགས་ཏེ་འཁོར་ལོ་གཞན་རྣམས་ལའང་དེ་ལྟར་ཤེས་པར་བྱ་ཞིང༌། མདོར་ན་ཀོ་ལྤགས་མཁན་ལ་སོགས་ཀྱི་རིགས་སོ་དྲུག་དང༌། རང་གི་ཆུང་མ་ལ་སོགས་གཉེན་འདུན་གྱིས་ཕྱེ་བའི་སོ་དྲུག་གོ ། དེའི་ཐབས་ཀྱི་ཕྱེ་བས་བདུན་ཅུ་རྩ་གཉིས་དང༌། ཁྱབ་བྱེད་གཉིས་ཏེ་དོན་བཞི་ལོངས་སྤྱད་བྱའི་ཤ་ལའང་མཁའ་སྤྱོད་ཀྱི་སྲོག་ཆགས་སོ་དྲུག ། ཆུ་སྤྱོད་ཀྱི་སོ་དྲུག་དང༌། ནང་གི་བདུད་རྩི་སོ་དྲུག་ལ་སོགས་པ་སྟེ།
སྤྲོས་བཅས་ཀྱི་སྤྱོད་པ་ལ་ནི་ཕྱིའི་རིག་མ་སོ་དྲུག་སོགས་དང་འབྲེལ་བའི་འདོད་ཡོན་ལ་སྤྱད་དགོས་ལ། སྤྲོས་མེད་ཀྱི་སྤྱོད་པ་ལ་ནི། ནང་རྡོ་རྗེའི་ལུས་ཀྱི་སོ་དྲུག་སོགས་དང་འབྲེལ་བའི་འདོད་ཡོན་ལ་ལོངས་༼༥༦༣༽སྤྱོད་པ་ཡིན་ལ། ཤིན་ཏུ་སྤྲོས་མེད་ཀྱི་སྤྱོད་པ་ལ་ནི། གཞན་མཆོག་ཕྱག་རྒྱ་ཆེན་མོའི་རིགས་སོ་དྲུག་དང་འབྲེལ་བའི་འདོད་ཡོན་ལ་ལོངས་སྤྱོད་པ་ཡིན་པས། འདོད་ཡོན་སྔ་མ་སྔ་མ་ལ་ལྟོས་ནས་ཕྱི་མ་བཟང་བ་དང་གྱ་ནོམ་པར་ཤེས་པར་བྱའོ། ། བཞི་པ་བགྲོད་པར་བྱ་བ་ས་ལམ་གྱི་རྣམ་བཞག་ནི། གོང་དུ་རྒྱུ་འབྲས་ཀྱི་ཐེག་པ་སོ་སོ་ནས་སྦྱོར་ཚུལ་གྱི་སྐབས་སུ་རྒྱས་པར་བཤད་ཟིན་ཏོ། ། ལྔ་པ་དེ་རྣམས་བརྗོད་བྱར་གྱུར་པའི་རྗོད་བྱེད་རྒྱུད་ཀྱི་རྣམ་བཞག་ནི། ཕ་རྒྱུད་དང༌།
མ་རྒྱུད། གཉིས་མེད་རྒྱུད་ལས། དང་པོ་ལ། འདུས་པ། ཕྱག་རྡོར། འཇམ་དཔལ། རྣམ་སྣང༌། གཤེད་སྐོར། རལ་གཅིག ། ཟླ་གསང་ཐིག་ལེའི་རྒྱུད་ལས་དང་པོ་ནི།
འདུས་པ་རྩ་རྒྱུད། རྒྱུད་ཕྱི་མ། དགོངས་པ་ལུང་སྟོན། བཤད་རྒྱུད་རྡོ་རྗེ་ཕྲེང་བ། ལྷ་མོ་བཞིས་ཞུས། གཉིས་མེད་རྣམ་རྒྱལ་རྒྱུད་མཉམ་པ་ཉིད་རྣམ་པར་རྒྱལ་བ་རྡོ་རྗེ་སྙིང་པོ་རྒྱན་གྱི་རྒྱུད་སོགས་སོ། ། གཉིས་པ་ནི། ལག་ན་རྡོ་རྗེ་གོས་སྔོན་ཅན་དྲག་པོ་རྣམ་གསུམ་འཇོམས་པའི་རྒྱུད། དེའི་བཤད་རྒྱུད་དྲག་པོ་གསུམ་འདུལ། ཕྱག་རྡོར་གོས་སྔོན་ཅན་གྱི་རྒྱུད་༼༥༦༤༽ལ།
རྡོ་རྗེ་བེ་ཅོན་གྱི་རྒྱུད། རྡོ་རྗེ་གདེངས་པའི་རྒྱུད། རྡོ་རྗེ་གཏུམ་པོ་སྐུ་གསུང་ཐུགས་གསང་བའི་རྒྱུད། དེའི་རྒྱུད་ཕྱི་མ། ཕྱི་མའི་ཕྱི་མ། ཕྱག་ན་རྡོ་རྗེ་མེ་ལྕེའི་རྒྱུད། མེ་ལྕེ་དབབ་པའི་རྒྱུད། གསང་བ་བསྟན་པ་དང༌། གསང་བ་མངོན་བསྟན་གྱི་རྒྱུད། རྡོ་རྗེ་བདེ་ཁྲོས་ཀྱི་རྒྱུད་སོགས་སོ། །
གསུམ་པ་ནི། འཇམ་དཔལ་མཚན་བརྗོད་ལ་སོགས་པའོ། ། བཞི་པ་ནི། རྣམ་སྣང་སྒྱུ་དྲ་ལ་སོགས་པའོ། ། ལྔ་པ་ནི། གཤེད་ནག་པོའི་རྒྱུད་འཇིགས་བྱེད་རྟོག་བདུན། རྟོག་གསུམ། གཏམ་རྒྱུད། དགྲ་ནག་གི་རྒྱུད། གཤེད་དམར་གྱི་རྒྱུད་ལ་སོགས་པའོ། །
དྲུག་པ་ནི། རལ་གཅིག་མའི་རྒྱུད། བདུན་པ་ནི་ཟླ་གསང་ཐིག་ལེའི་རྒྱུད་དོ། ། གཉིས་པ་མ་རྒྱུད་ལ། བདེ་མཆོག ། ཀྱཻ་རྡོར། སངས་རྒྱས་ཐོད་པ། སྒྱུ་འཕྲུལ་ཆེན་མོ་ར་ལི་གཉིས། གདན་བཞི། རྡོ་རྗེ་བདུད་རྩི།
པདྨ་འབར་བ། ཀུ་རུ་ཀུལླེ། སྒྲོལ་མ། ནག་པོ་ཆེན་པོའི་རྒྱུད་རྣམས་ལས་དང་པོ་ནི། བདེ་མཆོག་གི་རྩ་རྒྱུད། བསྡུས་རྒྱུད་ལེའུ་ང་གཅིག་པ། བཤད་རྒྱུད་ངེས་བརྗོད་བླ་མ། ཧེ་རུ་ཀ་མངོན་བྱུང་གི་རྒྱུད། རྣལ་འབྱོར་མ་ཀུན་སྤྱོད་ཀྱི་རྒྱུད། སྡོམ་པ་འབྱུང་བའི་རྒྱུད།
རྣལ་འབྱོར་བཞི་ཁ་༼༥༦༥༽སྦྱོར། ཕག་མོ་མངོན་པར་བྱང་ཆུབ་པའི། སྒྱུ་འཕྲུལ་དྲ་བ་ཆེན་མོ། ཡང་དག་སྦྱོར་བའི། གསང་བ་རྡོ་རྗེའི། གསང་བ་སྤྱོད་པའི། གསང་བ་བསམ་གྱིས་མི་ཁྱབ་པའི། ནམ་མཁའ་དང་མཉམ་པའི། ནམ་མཁའ་ཆེ་བའི། སྐུ་གསུང་ཐུགས་ཀྱི།
རིན་ཆེན་ཕྲེང་བའི། དམ་ཚིག་ཆེན་པོའི། སྟོབས་པོ་ཆེའི། ཡེ་ཤེས་གསང་བའི། ཡེ་ཤེས་ཕྲེང་བ། ཡེ་ཤེས་འབར་བ། ཟླ་ཕྲེང༌། རིན་ཆེན་འབར་བ། ཉི་མའི་འཁོར་ལོ། ཡེ་ཤེས་རྒྱལ་པོ།
མཁའ་འགྲོ་གསང་བ། གསང་བ་བདུད་རྩི། དུར་ཁྲོད་རྒྱན། རྡོ་རྗེ་རྒྱལ་པོ། ཡེ་ཤེས་བསམ་པ། དཔལ་ཆགས་པའི། མཁའ་འགྲོ་སྡོམ་པ། རྡོ་རྗེ་མཁའ་འགྲོ་གསང་བ། རྡོ་རྗེ་འཇིགས་བྱེད། རྣམ་པར་འཇོམས་པ།
སྟོབས་ཆེན་ཡེ་ཤེས་རྒྱལ་པོ། རྡོ་རྗེ་མཁའ་འགྲོ། དྲ་བ་སྡོམ་པ་དེ་བཞིན་གཤེགས་པ་ཐམས་ཅད་ཀྱི་སྙིང་པོ། དུར་ཁྲོད་རྒྱན་རྨད་བྱུང༌། རྙོག་མེད་ནམ་མཁའ་དང་མཉམ་པ། མགོན་པོ་གསང་བ། དངོས་གྲུབ་འབྱུང་བའི་རྒྱུད་ལ་སོགས་པའོ། ། གཉིས་པ་ལ། རྩ་རྒྱུད་བརྟག་པ་གཉིས་པ། རྡོ་རྗེ་གུར།
སམ་ཊི། ཕྱག་ཆེན་ཐིག་ལེ། ཡེ་ཤེས་སྙིང་པོ། ༼༥༦༦༽ཡེ་ཤེས་ཐིག་ལེ། དེ་ཁོ་ན་ཉིད་སྒྲོལ་མ། གསང་མཛོད་ལ་སོགས་པའོ། ། གསུམ་པ་ནི། སངས་རྒྱས་ཐོད་པ། བཞི་པ་ནི། སྒྱུ་འཕྲུལ་ཆེན་མོ། །
ལྔ་པ་ནི་རི་ཥི་ཨ་ར་ལི། རྡོ་རྗེ་ཨ་ར་ལི། དྲུག་པ་ནི། གདན་བཞི། དེའི་བཤད་རྒྱུད། སྔགས་ཀྱི་འཆར་རྒྱུད། བདུན་པ་ནི། གཏུམ་ཆེན་ཁྲོ་བོའི། བརྒྱད་པ་ནི། མི་གཡོ་བའི་རྒྱུད།
དེའི་གསང་བའི། དགུ་པ་ནི། ཁྲོ་རྒྱལ། ཐམས་ཅད་གསང་བ། བཅུ་པ་ནི། རྡོ་རྗེ་བདུད་རྩི་ཉུང་ངུའི་རྒྱུད། བཅུ་གཅིག་པ་ནི། པདྨ་འབར་བའི། བཅུ་གཉིས་པ་ནི། སྒྲོལ་མ་ཀུ་རུ་ཀུལླེ།
བཅུ་གསུམ་པ་ནི། སྒྲོལ་མ་མངོན་བྱུང༌། སྒྲོལ་མ་བརྟན་གཟིགས། སྒྲོལ་མ་བརྟག་པ་བཅོ་བརྒྱད་པ་སོགས་སོ། ། བཅུ་བཞི་པ་ནི། ནག་པོ་ཆེན་པོ། ནམ་མཁའ་དང་མཉམ་པའི་རྒྱུད། གསུམ་པ་ནི། དུས་འཁོར་རྩ་རྒྱུད་ལས་དབང་མདོར་བསྟེན། བསྡུས་པའི་རྒྱུད།
རྒྱུད་ཕྱི་མ་ལ་སོགས་ཏེ་རགས་པ་ཙམ་དུ་བརྗོད་པ་ནི། གསང་སྔགས་གསར་འགྱུར་གྱི་དབང་དུ་བྱས་པ་ཡིན་ལ། གསང་སྔགས་སྔ་འགྱུར་གྱི་བཀའ་གཏེར་རྒྱུད་ཀྱང་གྲངས་ཀྱིས་གཞལ་དཀའ་བར་སྣང་ངོ༌། ། གསུམ་པ། ཐ་མར་༼༥༦༧༽དགེ་བའི་འབྲས་རྒྱུད་ནི། བསྟན་བཅོས་འདི་ཉིད་ཀྱི་ལམ་གྱི་རིམ་པ་ཡོངས་སུ་རྫོགས་པའི་རྗེས་ཉིད་ནས་འཆད་དོ། ། འདིར་སྨྲས་པ། དཔལ་ལྡན་རྡོ་རྗེ་འཆང་གི་ལམ་གྱིས་རིམ་པ་འཁྲུལ་པ་མེད་པ་ནི། ། གྲུབ་མཆོག་ཏཻ་ལོ་ནཱ་རོ་ལས་རྒྱུད་རྗེ་བཙུན་སྒམ་པོ་རིན་པོ་ཆེ། ། ས་སྟེང་སྙན་པས་ཁྱབ་པའི་དེའི་རིང་ལུགས་དྲང་པོ་ཀརྨ་པ། །
དེ་སྲས་སངས་རྒྱས་མཉན་པ་ཆེན་པོའི་བཀའ་ཡིས་ལེགས་པར་བཤད་བགྱིས་སོ། ། ཞེས་སོ། ། ཤུབྷཾ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
